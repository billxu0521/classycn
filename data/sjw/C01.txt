上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,屬茲歲換,伏未審一兩日來,慈殿氣候,若何?前進湯藥過三貼後,漸有顯著之效否?自上冒夜哀臨之後,聖候未知,何如?臣等無任憂慮,敢來問安。答曰,慈殿症候,與前無異,予則僅得無事矣。王大妃殿問安。答曰,知道。
咸鏡監司書目,臣有不行朝命之罪,狗馬之疾亦方危劇,請命亟遞臣職,仍治臣罪事。
開城留守書目,病勢萬分危急,不省人事,斯速遞改,以便公私事。
黃海監司書目,病勢危劇,更乞遞免事。
吏曹,臺諫有闕,政事,取稟。
吏曹參議趙復陽上疏。大槪,冒陳危懇,乞遞職名,□各陳北民蠲役賑救等事。以國忌,留政院。
謝恩,造紙別提金瑗,尙衣直□李重輝,校書校理禹泰錫,內贍奉事洪璡。引儀兼參軍李奎齡。以上朝報
上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,寒氣阧峭,伏未審夜來,慈殿氣候,與昨,何如?前日湯藥三貼,以日計之,則〈當〉盡於今日,更覩熱候減歇與否,然後前藥或止或加,當議於明日矣。聖候亦未知,何如?臣等不任耿耿,敢來問安,竝此仰稟。答曰,慈殿症候,言于醫官矣。
大王大妃殿·王大妃殿·中宮殿,藥房問安。答曰,知道。
下直,果川縣監李益培。
謝恩,領中樞府事沈之源,執義李延年,修撰睦至善,訓鍊正李道彬,訓鍊判官李晩榮·許煒,內贍直長李鳴夏,司圃別提崔己峻,五衛將朴世城,定山縣監張陽漢,康翎縣監成玧。
判尹李時昉,工曹判書閔應□,吏曹判書宋浚吉,校理金萬基初度呈辭。入啓。給由。
全南監司書目,慶基殿參奉南得溟,去月二十五日身死事。
兵曹判書鄭致和,護軍曺漢英再度呈辭。入啓。加給由。
領議政鄭太和初度呈辭。傳曰,不允批答。王若曰,國家値多難之期,危懼方切,大臣任扶顚之責,進退奚輕?卿無復辭,予不多誥。惟卿,袁楊赫業,棟樑全材。雅望英姿,嶷然眞宰相器,弘猷偉量,綽有古大臣風。區畫百爲,績用已懋於外內,夷險一節,忠勤又著於始終。故自登庸以來,彌切篤棐之望。泰山喬岳,功用不可以周知,霖雨鹽梅,責任實深於弘濟。旣被兩朝之殊遇,遽忘今日之圖酬。皇天降割于我家,只切繼序之痛,大業未半於中道,誰任盡瘁之勞。況今俯察而仰觀,不但流涕而痛哭。天災疊見,未答難諶之帝心,道殍相望,莫救垂絶之民命。積弊叢萃,正屬轉移之機,百度廢頹,寧緩振作之術。予尙不寐於中夜,卿何求退於此時?無乃圖任之誠,有所未盡,抑以寡昧之德,不足與爲。憂時之髮雖白,精力未衰,許國之心如丹,衷悃可質。陽和漸煦,政當回蘇之時,神明所扶,豈無勿藥之喜?端宜臥閤論道,敢曰在家不知。於戱,漢諸葛之報恩,死而後已,宋司馬之憂國,病不敢言。亟回遐心,以副至意。所辭宜不允,故茲敎示,想宜知悉。知製敎李翊製進
左承旨李正英上疏。大槪,左脛浮痛,不能行步,以此病勢,決難供仕,亟遞職名,以便公私事。入啓。答曰,遞差。
注書李一厚辭職上疏。入啓。下該曹。
答吏曹參議趙復陽疏曰,省疏具悉。雖經大政,豈有遞職之理哉?爾其勿辭察職。且所陳救民等事,尤爲切實,卽令有司議處焉。
執義李延年啓曰,國家之待臺臣,與庶官有別,蓋以不惟其人,惟其官也。況其所言,小有關於獻替,則其在喉舌之地,固不可阻格也明矣。臣忝叨本職,疾病在身,趁未肅謝,冞切惶蹙之中,伏聞以李時楳事,嚴旨遽下,責厲臺官,臣不勝震怖罔措。略陳狂僭之懷,仍列自劾之意,卽呈政院,則當日入直承旨,無端退却,臣雖無狀,職是臺閣,進言見阻,心竊訝怪矣。追聞以儒臣所啓,旋收雷威,且以齋戒,不爲許捧云。若以常例言之,凡干章奏之間,議及旣往,指陳得失者,亦復何限?況臺閣獻言,旣已到院,則固當留置本院,俾達願忠之懷,而漫不爲意,遽加揮却,如臣庸陋,固不足數,而其於出納之義,未知其何如,茲實前所未有之事也。此莫非無似微臣,忝居臺閣,以損體例之致,決不可靦然仍冒,請命遞斥臣職。答曰,勿辭。
江華留守書目,敢伸危迫之懇,亟命鐫削職命,以正臣罪事上疏上送事。啓。答曰,省疏具悉。卿其安心勿辭,從速察職。
咸鏡監司辭狀。傳曰,卿其安心,勿辭察職事,回諭。
黃海監司辭狀。傳曰,勿辭察職事,回諭。
開城留守辭狀。傳曰,勿辭,調理察職事,回諭。
藥房再啓曰,卽者伏承下醫官之敎,不勝憂悶。慈殿自昨日,咳嗽頻數,亦唾白痰,與柳後聖等諸醫官,參商相議,則以爲,此是外感之餘症,加桑白皮·地骨皮各一錢,紫菀·貝母薑汴製各七分,養血淸火湯仍進三貼宜當云。依此劑入,何如?上候近日以來,咳嗽似加,鼻塞益甚,氣頗不平之候,群議皆以爲明是外感,外感之數,由中氣之虛也。不可不詳審然後議藥,先爲入診,何如?答曰,依啓。勿爲入診,使之議藥,可也。
政院啓曰,國忌日,凡干章疏不得捧入,例也,而執義李延年上疏,二十九日夕來呈,其日乃元宗大王忌辰也。其疏中,以身病及李時楳事爲語,而李時楳事,則自上旣允玉堂之請矣。自二十九日,至今月初二日,連有齋戒及國忌,勢不得多日留院,故其日入直承旨,循例不捧矣。今見李延年避辭,以無端退却爲言,其間不捧曲折,不過如斯,而臺官,旣以此爲避,臣等亦不可含默,敢此以啓。傳曰,知道。
大殿,政院·玉堂問安。答曰,知道。
刑曹判書李浣辭職上疏。入啓。答曰,省疏具悉。卿其勿辭,更加調理察職。
藥房三啓曰,聖上所進之藥,卽爲相議,則群議皆以淸火化痰湯連進三貼爲當云。依此劑入,何如?臣等若得入侍於今日,則仰瞻玉色之外,亦有所達之懷,而未蒙入診之請,不敢別請進見,明日欲爲請對,恐或有妨於靜攝,敢此豫稟。答曰,依啓。有何所達之事乎?入診,因畏風未許,如有所達之事,則依前別紙書入,可也。
藥房口傳啓曰,依下敎,當爲書入,而所達之事,非一二,徐待聖候少安,可以開戶之時,擬於進見之日陳達矣。答曰,發汗之後,觀勢爲之,可也。
院啓,守令新舊替代之際,不但官事虛疎,其迎送之弊,有不可勝言。如非瓜滿應遞,則不宜數易,以貽其弊,近因江界一邑之有窠,以安東·靈光,次次移差,使迎送之弊,及於三邑,且李壎則自襄陽,移安東,又移江界,兩年之內,至於三遷,洪鐩之到任靈光,亦不滿二期,兩人果有善績,則尤當久任,以責成效,豈可年除歲遷,使不盡其才乎?江界得人雖難,擧於職秩相當中,何患無人,而稍係邊遠厭憚之地,則例爲陞資差遣,政體未安,請安東府使李壎,靈光郡守洪鐩仍任,江界別爲擇送。近來贓律不嚴,雖罪犯顯著者,渠若善辭自明,則終必無事,人不畏法,職此之由。頃日鄭好信,偸竊屬公參百餘斤,終未免發覺於本道監司,至於拿鞫矣。禁府,乃以不入已奏讞,經赦蒙宥,旋付軍職,果如好信所供,實欲補用於民役,則戊戌屬公之參,至翌年秋採又迫,而猶在好信手中,將更待何時乎?且果爲藏置本參,則事發之後,收合於民間藥採之家,亦何故歟?欲掩其迹,反益彰露,豈非痛駭之甚乎?雖謂已還推現贓,不准其律,豈可使如此之人,復齒朝班,以致貪贓者之無所懲戢哉?請護軍鄭好信,削去仕版。新除授中和府使具時勉,曾爲守令,頗有不治之聲,年且衰耗,不合西路劇邑,請命改差,其代各別擇送。騎省郞官,乃淸路階梯,不可不擇差,而新除授佐郞崔浣,名稱未著,不合此任,請命遞差。答曰,依啓。
府啓,無後立後,人道之重事,不可以私意,有所取舍,亦不可以近似,有所證據,而司僕僉正柳頲,旣取從兄之子爲後,取婦生女,則父子之倫,定已久矣。不幸廢疾,嗣續難望,則立命傳之後而爲後,然後乃合情法,而反生罷繼之意,又取柳䪷初不相許之子,擅定爲後,至呈上言,以煩天聽,其爲滅法無識,旣已甚矣。至以宋時爀之事,引以爲例,亦甚無謂,時爀所後之子,自少廢疾,不克成人,則豈可以此事,比而同之哉。因該堂覆啓,雖未施行,其處心行事,莫不爲駭,事關後弊,不可不嚴懲其罪。請司僕寺僉正柳頲罷職不敍。統制使金逷,年迫七十,又得風症,全身不遂,曠癈職務,關防重地,非養病之地,而且多不謹之誚,請命罷職。新除授延豐縣監李日廣,爲人庸雜,年且衰暮,不合字牧之任,請命遞差。新除授銀溪察訪趙績,積年心疾,雖曰小愈,而此時馬官,不可授之病風之人,請命遞差。忠洪道沔川爲邑,素稱惡俗,頃年郡守尹之身死行喪也,有一頑民,脫袴露身,詬罵一行,湖西之人,至今憤慨矣。又於上年,郡守李德柔之喪,亦遭此變,而尤有甚焉。結群爲儻,處處詬辱作梗,使不得出境,如此亂民,置而不治,將來之弊,有不可勝言,請令本道監司,嚴明査出,啓聞處置。新除授掌令李慶先,時在全南道全州地,請斯速乘馹上來事下諭。答曰,依啓。柳頲姑先推考,觀其緘辭處之,統制使金逷,遞差,可也。
大司憲金南重啓曰,臣於今日本府之坐,得見漢城府諸堂上推考緘答,則以社稷洞御路開道事,當該部官,只聽修理所分付,而謂之新創之失,責有所歸云。臣以其時修理所堂上,逐日看檢,而至於武德門外御路修治事,未及致察矣。諸堂上緘答如此,臣不任瞿然之至,當初開道時,臣不能與知,無非臣不察之致,何敢晏然仍冒?請命遞斥臣職。答曰,勿辭,退待物論。以上朝報
上在慶德宮。停常參·經筵。
慈殿,政院·玉堂·二品以上·六曹·大司諫問安。答曰,知道。勿爲問安。大殿,問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?昨日加入湯藥進服,而得有微效耶?聖躬患候,今復何如?淸火化痰湯,進御發表否,咳嗽鼻塞等症,與昨加減,如何?向來冒觸風寒,致哀連仍,臣等固已悶慮,而及有不安節,不卽下敎,議藥亦未以時,無非臣等不能盡誠善爲起居之罪也。臣等終夜憂煎,敢來問安,竝此仰稟。答曰,慈殿症候,午前則咳嗽暫盛,而午後頗似減歇,予之所患,與昨無異,而不至大段,卿等勿以爲慮。
慈殿,藥房問安。答曰,知道。
謝恩,奉常主簿韓得良,護軍辛景喆,部將任命世·閔邦胄,繕工直長姜碩老,兵曹正郞李之翼,訓鍊僉正金元瑋,高山察訪權諿,護軍黃道昌,司饔主簿蔡時欽。
吏曹參判李一相上疏。大槪,乞罷臣職,以正臣罪事。入啓。答曰,省疏具悉。卿其勿辭察職。
校理金萬基,吏曹判書宋浚吉再度呈辭。入啓。加給由。
黃海道儒生吳復延等上疏。大槪,請文成公臣李珥文簡公臣成渾,從祀文廟事。入啓。答曰,勿煩。
執義李延年啓曰,臣以陳疏見阻,昨日引避,而事旣微細,涉於煩猥,不爲退待而出矣。伏見政院啓辭,臣不勝瞿然之至,凡干章奏,不得捧入於齋戒及國忌日,固其例也。留院之事,若之何不有其規耶?蓋以其留院,乃所以許捧也,旣有其規,則其間數日,有何留不得之勢,諉以多日,退却言事之章,亦未知其有何前例耶?今者政院之不爲捧留,謂循舊例,則嚮臣所言無端退却者,未免顚謬之歸,微臣之失,於此著矣。昨緣賤疾猝劇,今始來避,而妄以細故,連日瀆擾,臣罪至此,尤無所逃。固不可仍冒,請命遞斥臣職。答曰,勿辭。退待物論。
政院啓曰,司僕僉正柳頲推考事,統制使金逷遞差事,命下矣。臺諫,方以柳頲則罷職不敍,金逷則罷職論啓,推考遞差承傳,不得捧入之意,敢啓。傳曰,知道。
弘文館啓曰,新除授副應敎李端相,前任舍人時,以掃墳事受由,時在京畿加平地,新除授副校理成以性,時在慶尙道榮川地,經筵入番事緊,請竝斯速乘馹上來事,下諭。傳曰,允。
禮曹啓曰,監試錄名時擧子,必以小學考講,照訖後許赴者,蓋慮有冒赴之弊也,而近來此法漸弛,多有濫雜之弊,當此新政之初,不可不嚴明考講之法,而監試迫頭,前日考講照訖者及入格者,竝許赴,未照訖者,則依前日祭酒宋浚吉箚辭,前期一朔,豫出試官,開講小學,而四冊中,抽韱一處,勿循舊套,講問文義,取其通曉者,出照訖帖,乃許錄名,俾無僥倖冒赴之弊,京外一體施行事,分付,何如?傳曰,允。
又啓曰,監試名紙,勿用咨文紙事,自祖宗朝,申明中外,事目極嚴,而近來京中士子,不有朝禁,皆用咨文紙,故外方士子,亦皆效尤,至於多費糧布,必爲貿用而後已。及其觀光之後,丐乞而歸,其弊不貲,極可寒心。自今以後,各別申明事目,犯禁擧子,令四館停擧,四館之拘於人情,踏印以給,至有入格者,則四館及試官罷職,入格擧子拔去榜目事,依事目施行之意,分付中外,何如?傳曰,允。
政院啓曰,左參贊宋時烈處,當爲傳諭,而道路頗遠,史官禮曹郞官中,以何官齎送乎?傳曰,以史官傳諭。
左參贊宋時烈處,遣史官傳諭曰,自卿去朝,予心惄焉。食不知味,寢不安席,不啻如失左右手而已。日月不居,又見新年,以予感時罔極之痛,想卿在外追慕之誠,悲愴戀結,到此益切。噫,日者之事,尙忍言哉?卿所謂不忍聞之說,雖不知何樣奸兇,做出飛語,以爲逐卿之計,而其爲情狀,予固洞燭,誠不欲掛諸齒牙,有若自明人之事者,而今聞向來流言,以駙馬入讒爲說,卿之決歸,職由於此云,言之罔測,乃至此哉?聞來尤極痛惋。若有是事,予豈不知?以此益覺言之無狀,此實不待辨而自破,於卿何與焉?予之心曲,已悉於益平尉洪得箕疏批矣。嗚乎,自古忠賢之被誣,間或有之,而皆出於上下相阻,情義未孚,讒言乘隙而起,終致跋疐之患,予未嘗不嘆息痛恨於前代也。予之於卿,心肝相照,神鬼可質,人之爲言,胡得間焉?設有讒者百人,不足以動予一髮,況元無是者乎?卿以山林宿德,爲世楷模,而先王托爲心腹,遺予小子,俾小子圖惟厥終,予之倚卿,如何,卿之責任,如何?遽爾長往,棄予如遺,予之缺然,雖不足恤,追念先朝,卿獨不慽慽於心乎?卿若執此不回,是卿終有所不釋然於中者,而適足以信奸兇逐卿之計矣。四方之聽聞疑惑,將謂予如何,而在卿審去就之義,亦恐其不然也。春日向暖,昔疾宜瘳,幡然改圖,予日望之,卿其體予至意,勉回遐心,從速還朝,以破奸言,以副如渴之思。
禮曹啓曰,自丙申十月十五日儒生殿講及製述,至己亥二月十五日殿講,儒生之得恩賜二分者十三人,得一分者十七人,合以計之,則三十人也。今式年漢城試兩所,京畿合設,則所取元額合三十人,今以恩賜儒生三十人,分送兩所,則兩所入場擧子,以製述參榜者僅十五人,三年一大比之盛擧,揆諸事體,殊甚埋沒,爲擧子者,亦甚落莫。取考本曹謄錄,則反正初本曹啓講恩謝二分,竝直赴會試,至於議大臣定奪,其後已成規例,一分則分送漢城試兩所,以爲試取之地,今此恩賜儒生,其數太多,得二分十三人,則依近例直赴會試,得一分十七人,分送兩所,使之較藝等第,似爲宜當。式年初試,雖退行於今春,乃是己亥秋應行之科,己亥十二月以後殿講及京外課製儒生,則許赴於癸卯式年,何如?傳曰,允。
又啓曰,政院啓辭,臣等初一日敬慕殿陪祭時,伏見章武門額,犯大行大王徽號,似不當仍存,請令該曹,稟旨擧行,何如?傳曰,依啓事,傳敎矣。政院啓辭,允合事理,此門額號,令藝文館,速爲改定事,分付,何如?傳曰,允。
府啓,柳頲罷職不敍事,金逷罷職事。新除授伊川縣監蔡時鎭,曾除本邑,重被臺評,未得赴任,故昨於本府署經時,相議而越矣。今聞時鎭,不爲肅謝,而徑呈署單,其矇然不識事體之狀,亦極可駭。請伊川縣監蔡時鎭遞差,竝引嫌而退。當初察推,旣有所歸,緘答措語,何必爲嫌?謂循舊例,雖非無端,而姑爲留捧,亦未不可,則無與於己,有何可避?請大司憲金南重,執義李延年,竝命出仕。答曰,依啓。柳頲·金逷事,不允。
傳曰,政事,明日爲之。
政院啓曰,校理任翰伯上疏到院,而其疏中,以家有可疑之疾,勢難出入於近密之班爲辭,疏本不敢捧入,而合有變通之道,何以爲之?敢稟。傳曰,遞差。
大司憲金南重,執義李延年就職。以上朝報
上在慶德宮。停常參·經筵。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。
藥房都提調臣李景奭,提調臣尹絳,副提調臣趙珩啓曰,昨朝伏承慈殿咳嗽,午後則頗似減歇之敎,竊以爲幸,而伏未審夜來,症候,若何?聖候咳嗽鼻塞等症不平之氣,今復,何如?淸火化痰湯連進耶?以日計之,則當盡於今日,詳知聖候及進藥與否,然後方可更爲議藥,臣等不勝憂慮,敢來問安,竝此仰稟。答曰,慈殿症候,與昨無異,予則頗似減歇矣。
大王大妃殿·慈殿·中殿,藥房問安。答曰,知道。
下直,加背梁萬戶黃元立。
謝恩,護軍鄭琱,都摠都事李垾。
大司憲金南重,吏曹參判李一相初度呈辭,入啓。給由。兵曹判書鄭致和,吏曹判書宋浚吉三度呈辭,及判尹李時昉,工曹判書閔應亨再度呈辭。入啓。加給由。校理金萬基,護軍曺漢英三度呈辭。入啓。遞差。
濟州牧使書目,十二月初二日子時量,天動緣由事。
領議政鄭太和再度呈辭,入啓。傳曰,不允批答。缺
口傳下敎于藥房曰,因予淸涕之出,待春受灸事,曾有議定,而六君子湯,亦將服之,而近因咳嗽,此藥不爲言及矣。如此而六君子湯服之,可乎?春氣已發,雖早受灸,善調於溫房,則無妨乎?議定以啓。藥房再啓曰,卽以口傳下敎之意,商議於柳後聖·鄭後啓等諸醫官,群意以爲,外感之頻數,雖因於風寒,而其實則元氣虛弱,眞元不足,淸氣不遍於四末,故客邪易感,今者聖候所患,咳喘鼻塞淸涕等症,皆以此也。若補其眞源,則六味地黃元爲最,至於補虛治痰淸熱開胃,則六君子湯甚合,亦宜於咳嗽□□兩藥,久矣。兼進則外感自不能入,加五味子·麥門冬·黃芩各五分,桔梗·苽蔞仁·□□各七分,六君子湯五貼爲先劑入,自今日始御,六味地黃元加麥門冬二兩半,五味子三兩,一劑亦爲姑先進御宜當云。依此劑入,何如?受灸則鍼醫等以爲,上春尙寒,且當外感之時,受灸不當,徐待仲春宜當云。諸御醫意見亦同,敢啓。答曰,知道。依此劑入。
藥房,別單啓曰,向者,伏承別紙書懷之敎,而此非造次間可達之事,故姑有所遲待,聖候尙未發表,今日亦未得入侍,則漸至延滯,敢以最緊一大件事,先爲書入以稟矣。慈殿所有宿疾,今此所患之症,皆因中氣之虛也。區區藥物,無足以扶元,攻火之材,又何能補虛?有疾則用權,禮經之所載,聖賢之所訓,雖無疾病之作,至尊居養,迥然自別,故祖宗列聖,莫不勉從,抑而行之,此非違禮,乃所以繼盡孝之道也。惟我慈殿殿下,不念制禮,不思列聖遺法,有疾而不爲變通,過時而敢不陳達,豈可下同閭家匹婦之偏執己見,而忽宗社國家之大計,至於此極?言念及此,心寒氣短,直欲號天大哭,而溘然無所知也。慈殿安然後,聖躬安,聖躬安然後,宗社安,請復常□□慈殿,實朝廷大義宗社大計之所關也。群情皆以爲急,而姑待今日者,歲換則有庶幾之望也。聖上雖竭至誠,咫尺承顔,拒之以不忍聞之敎,則宜不得更有所達,外廷之臣,則所秉者大義也,所懷者大計也。縱未敢望其卽從,亦何至於激成慍怒之過也?臣景奭,曾在己丑十月,忝爲首相,與諸宰,同辭啓請,繼而稟達于先王,率二品以上偕三司之官,進伏大王大妃殿閤門,敢奉酪粥以進,幸而得蒙勉從,微誠何足以格回?亦惟先王之柔聲懇勸是賴,至今追思,有淚沾衿,今日內間事勢,雖略有不同,大義大計,則固無前後之異焉。臣等待罪藥房,將自明日,先爲口傳,以達于大王大妃殿,亦以口傳陳達于慈殿,必以得請爲期,此意不可不先稟。不須秘之,而亦不宜先事宣露,故敢遵下敎,別紙書啓。答曰,所當依此爲之,而酪粥之先,不可已也。此一段,出藥院日記
傳曰,慈殿進御牛黃末,卽爲劑入。
府啓,臣以柳頲事,備盡論列,而尙靳一兪,臣之惑滋甚焉。今此柳頲之事,發緘而問之,則柳䪷之初許與不許,容或發明,而至於有妻有女之子,越法罷繼之事。及宋時爀所後之子,未娶妻不立後事,隱然取證等事,渠安得有所云云?別無更觀緘答之事,請司僕寺僉正柳頲罷職不敍,前啓金逷罷職事,停啓。答府曰,不允。以上朝報
備邊司啓曰,伏見全南監司金始振狀啓,則笠巖·金城兩山城破毁城堞修築,倉舍移設形止,爲先馳啓,而防守變通節目,親自看審,追後料理啓聞云。待其節目追啓入來,領相出仕後,一時商議稟定,何如?答曰,允。
又啓曰,卽接平安監司金汝鈺本司移牒,則陪持禁軍金義良,本道出仕往來時,到平壤撥站,討索酒饌,至於拔劒亂打撥軍,以致盡爲逃散云,事極可駭。如此撥路作弊,侵害之人,若不隨現重究,則將無以懲後,金義良,令攸司,囚禁治罪,何如?答曰,允。
兵曹啓曰,統制使有闕,依近例,令備邊司,議薦,何如?傳曰,允。
以備邊司薦,李汝發爲統制使。以上備局謄錄
上在慶德宮。停常參·經筵。
大殿,政院·玉堂問安。答曰,知道。
謝恩。全南右水使李東顯,司圃別提金是鳴,護軍李時挺·李澬,典籍李守恒,典獄主簿禹濟博,刑曹佐郞李堥。
藥房都提調臣李景奭,提調臣尹絳,副提調臣趙珩啓曰,昨今寒氣轉峭,伏未審慈殿症候,與昨,若何?湯藥連進乎?去夜牛黃·竹瀝進入云。熱升之候,又復如前而然耶?以日計之,湯藥當盡於今日,詳知症候然後,可以更議進藥矣。聖體亦何如?昨入加入六君子湯,已進御乎?臣等未能詳悉攝候之加減,尤不勝憂憫之至,敢來問安,竝此仰稟。答曰,慈殿症候,與昨無異,而予則無事,湯藥亦爲進服矣。
大司憲金南重,身病出仕。
大司諫鄭知和初度呈辭,入啓。給由。
右承旨金壽恒上疏。大槪,病未供職,乞遞事。入啓。答曰,遞差。
吏曹參判李一相再度呈辭,加給由。
藥房再啓曰,慈殿常膳之請,聖上懇勸,旣已至矣,而非惟不從,又有不忍聞之敎,聖上深以爲憫,而不敢復達,外廷之臣,不敢申請,亦以是也。但以朝廷大義宗社至計言之,卒哭已久,歲亦換矣。復膳之請,一日爲急,自今日口傳陳啓,伏願聖明,導達廷臣之請,出於大義大計之所係,萬萬不得已之意,庶幾動聽,何如?答曰,依卿等言,極力勸進焉。
大王大妃殿,藥房問安,口傳啓曰,慈殿素有宿疾,痰火又重,罔極之中,不念重計,執喪一向固執,主上至誠陳達,而非但不從,以不忍聞之言爲敎,外廷臣僚,以大義,爲宗社之重計,而自今日,以口傳啓請常膳矣。殿下懇勸,則是誰之言,而不爲之聽從乎?聖人制禮,閭閻無病之喪主,長者有勸,則酒肉有所不辭,今日之得請,在於殿下之懇勸耳。此事急且重矣,而遲待歲變,今始陳達。答曰,病患如彼彌留,脾胃漸漸傷敗,尋常悶慮。以此稟達于主上,勸其從權,而終無回聽之意,尤極爲悶,某條更爲懇勸爲計。
王大妃殿,藥房問安,口傳啓曰,如是陳達,極爲惶恐,而乃是臣民之深憂,宗社之大計,玆敢仰達,而口傳,恐未能詳細,以諺草,傳言于中使,使之詮次啓達矣。禮文所載,聖賢所戒,不必更爲陳達,而祖宗朝列聖已行之事,亦皆審悉矣。宿疾之中,痰火之升降無常,已至累月,而尙無變通之意,主上至誠懇勸,而以不忍聞之語下敎。卒哭久矣,而禮文之言,列聖已行之事,群臣不敢更陳,少有爲國之誠者,孰不渴悶乎?國運罔極,昊天不弔,宗社臣民,付畀於主上之一身,而主上前後積傷,疾病頻數,天崩之後,災變愈往愈甚,連年飢饉,八路生民,擧將陷於水火,前頭國事,罔知攸濟。當此之時,殿下徒守執喪之禮,豈可下同閭閻匹婦,不計他事,棄身偏塞,主上之孤危,宗社之至重,臣民之所仰,不爲之深慮乎?先王之玉色,如有見焉,玉音如有聞焉,而追思憂念之意,則得不有驚於心,而爲之惕然乎?慈候安寧然後,主上可以安寧,主上安寧然後,宗社得以無憂矣。罔極憂悶之情,不能盡達,卒哭已久,歲亦變換,調病之道,不可徒恃藥物,聖祖之法制,聖人之警戒,在所必從。先王念慮之事,更加思惟,爲宗社亟許常膳之請,敢此泣達。答曰,未亡人之病,非今日始發之病,自前素有之症,而今則昔疾皆瘳,此豈近日致傷之事?別無疾痛之處,而强迫以所不忍聞之請,頑命至今不死,山陵之土未乾,聞今日此言,尤覺五內分崩,罔極罔極,痛哭痛哭之外,復無所言。雖病重致殞,此請尙不忍許,況時無大段疾痛,氣力少不澌敗,何忍從此請乎?諸大臣如此,倘致念欲其無事安存,則愼勿更有此言。
大司憲金南重啓曰,臣於頃日掃墳之行,楊州官不爲出待,人馬飢餒。其時牧使李光載,往在仁川本家,此是空官時下輩慢忽之致,官吏一人,略施笞罰矣。今聞光載馳文本州,囚臣墓奴,責以城化之嚴云,臣誠驚愕,不勝慙靦之至。有先文之行,不爲出待,責及下吏,自是當然之事,而光載,不罪其吏,反囚臣之奴,臣雖疲劣,職忝憲長,決不可冒居。請命遞斥臣職。答曰,勿辭,退待物論。以上朝報
王大妃殿,藥房口傳再啓曰,伏見下答傳敎,臣等益切渴悶,罔知所諭。症候無論新舊,痰火時時上升之候極重,至尊居養有別,而執喪,下同於無他念慮之匹婦,中氣漸虛,所傷日深必矣,而以無疾病下敎,臣等悶迫之懷,又何可勝言?殿下之堅執,乃是小節,臣等之所請,爲祖宗宗社列聖相傳之法制,體先王在天之憂意,敢爲更達矣。若念事之重,義之大者,則豈待臣等煩瀆之說而許之乎?據聖賢之言,而列聖已行之法,更爲陳達,勉强允許,千萬伏望。答曰,啓辭如此,而小無可慮之症,不忍允從之意,前啓已諭。此後勿爲此言。
大殿,藥房三啓曰,退出之後,問諸入診醫官等,則同辭以爲,熱候和解,脾胃肺似虛,而不至大段。脈候爲愈於昔時,今者所進六君子湯及六味地黃元兼進,正爲對劑,久進則可期其有效矣。慈殿進服之藥,更議仍前加入養血淸火湯五貼進御後,更爲觀勢以定,宜當云。依此劑入,何如?答曰,知道。以上藥院日記
自辰時至申時,日暈。夜二更,坤方有氣如火光。出內下日記
成均館官員,以知館事言啓曰,今正月初七日儒生上旬輪次,因春享大祭齋戒,不得行之之意,敢啓。傳曰,知道。出初七日朝報
今日入診時,領敦寧府事李景奭所啓,昔在仁廟朝,乙酉歲凶,不至今年之甚,而司僕馬所減,至於四十匹,此卽漢時遇凶年不粟馬之義也,亦有戒於率獸而食人矣。先王朝乙酉年,荒政條件,使之書啓,而司僕減馬一節,不爲書入,此實在下者之失也,臣甚慨然。今亦遵依仁祖朝之政,而減之宜矣。上曰,匹數書入,可也。都承旨趙珩所啓,開城留守李行進,年已老矣。今聞其病勢極重,雖遞其任,亦難運身還家,而若在任身死,則情事可矜,改差,何如?上曰,實病如此,則改差,可也。出十一日朝報
吏曹有政。以安後說爲弘文館副校理,鄭榏·李惟泰爲承旨,鄭始大爲兵曹佐郞,金萬基·李時馠爲司憲〈府〉持平,朴世樑爲敬慕殿參奉,南大賢爲理山郡守,洪宇亮爲江界府使,李克誠爲中和府使,沈樑爲伊川縣監,金楀爲銀溪察訪,成熙胄爲延豊縣監。吏曹望筒
上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,春寒尙凜,伏未審慈殿症候,若何?劑入湯藥,進御乎,聖候亦復何如?昨者口傳啓辭,慈殿下答之敎,乃以無疾病爲敎,臣等尤極悶鬱。伏想聖心憂煎,益加一倍,臣等不勝區區之慮,敢來問安。答曰,知道。慈殿症候,與昨無異,湯藥亦爲進服矣。
三殿,藥房問安。答曰,知道。
大殿,政院·玉堂問安。答曰,知道。
下直。交河縣監趙從耘,幽谷察訪權克休,馬島萬戶禹汝欽。
謝恩。兼春秋慶以泰·姜汝枲,工曹佐郞鄭有徵,厚陵參奉李元龜,昌陵參奉崔碩英,護軍李益達,宣傳官李晩裕,義盈直長兪槃。
大司憲金南重就職。
工曹判書閔鼎重,判尹李時昉,吏曹參判李一相三度呈辭及大司諫鄭知和再度呈辭,大祭齋戒,留政院。
大司憲金南重啓曰,當此賓廳啓辭之日,兩司所當卽爲合啓,而本府,以臣之故,楊州牧使李光載罷職事,方爲論啓,臣不敢晏然仍冒。因一細事,連日瀆擾,臣罪尤大。請命遞斥臣職。答曰,勿辭。退待物論。
領議政鄭太和三度呈辭,入啓。傳曰,不允批答。王若曰,懇諭再申,謂宜遵於前旨。辭單三至,猶未回其遐心。予欲無言,卿何過讓。閔予煢煢小子,遭玆□□大艱。惟其如履如臨,若將朝夕難保。尙有同心同德,庶幾上下效修。惟卿有經邦之才,有鎭物之量。自皇祖眷注旣篤,曁先朝依毗益隆。以進退卜安危,久係衆望。與國家同休戚,允爲元臣。肆寧考俾遺後人,在今日用熙前烈。當時世之無事,猶宜竭力而殫忠。矧憂虞之多端,何忍奉身而求去。念夙夜之匪懈,縱未免於愆傷。覺天時之漸和,盡將安於調息。惟冀加勉於臥閤,毋庸自懷於處□。於戱,罔以寵利居成功,雖堅釋負之志,方今事勢可痛哭,詎忘殉國之誠,所辭宜不允,故茲敎示,想宜知悉。知製敎李慶徽製進
判中樞府事元斗杓箚子。大槪,病未參於賓廳啓辭之列,惶恐待罪事。入啓。答曰,省疏具悉。卿其安心調理,亦勿待罪。慈殿啓請之事,一日爲急,而難期回天,不勝悶渴之至。仍傳曰,遣內醫看病。
典獄參奉許以淸上疏。大槪,兼陳時弊事。入啓。答曰,省疏具悉。爾之進言之誠,予用嘉尙。條陳等事,當令該曹議處焉。
宗簿正李之馧上疏。大槪,新化之初,略貢所懷事。入啓。答曰,省疏具悉。所陳之言,無非切實,予用嘉尙,可不惕念焉。
江原監司朴長遠書目,敢冒萬死,再瀆微懇,冀蒙矜許,以重名器事,上疏上送事。答曰,已諭予意,卿其勿辭察職。
慈殿,賓廳二品以上啓曰,昨伏承再度下批,丁寧懇惻,實出於痛迫至情,在廷諸臣,孰不感泣?若强咈聖志,連進厭聞之言,逐日瀆擾,固知惶懼不敢,而臣等憂惶煎迫之忱,抑有甚於此者。卽今慈聖,哀毁已極,所患諸症,皆出於胃氣傷敗,諸醫之所共言,豈可諉諸宿患,不盡滋補保護之道乎?臣等之竭誠呼籲,爲宗社大計也。臣等徒知將順之爲美,而終不力爭得請,則是忘宗社而負先王也,臣等之罪,孰大於此乎?此所以連日强聒於哀疚之中,期於准請者,其情亦可慼矣。伏願聖慈,深思大義,不拘小節,亟從群下之請。答曰,未亡之人,至今苟保性命者,非爲他也,知爲宗社大計與主上,而不敢自同於平人,强抑哀痛罔極之情,食息如常,此外豈可無故而强迫不忍聞之言,至此也?此與予常時□哀之意大異,誠爲悶迫,不知所喩。須量此情,更勿如是。
再啓曰,臣等冒死爭執,日事呼籲,而不知止者,出於萬分煎迫之請,而天聽愈邈,一向牢拒,哀痛崩迫之敎如是,臣等益復惶惶悶迫,不知所以仰達。臣等豈不知至痛所在,不忍遽從群下之情,而只念卽今患候諸症,皆由於冒氣之受傷。若不及時滋補,將有必至之悔,我殿下,爲慈聖焦煎之憂日甚,近日聖躬之違豫,皆出於此,何不顧念于玆,一於哀慼,自輕其身,乃至於此耶?況卒哭已過,歲律又改,至今不復常膳,我朝列聖所未有之事,豈宜違越禮訓,不法祖宗,徑情直行,以貽必至之憂乎?伏願聖慈,上念宗社之重,俯體主上之憂,亟賜兪音,以副群下之望。答曰,如是逐日固請,一則感激,而一則慙愧。婦人雖偏塞,不知大義,而輕重間,若有新證,則亦豈不顧吾身,而忘從前所仰爲之事乎?姑無顯著之症,而豫慮病患之或出,何可忍從不忍從之事乎?
三啓曰,臣等伏承前後聖批,丁寧懇迫,靡不用極,讀之未半,肝腸如割,涕泣之外,罔知攸達。聖心罔極,非不知也,强聒未安,非不知也,而禮文所載旣如彼,聖賢所戒又如此,我祖宗已行之例,若是其章章著明,而宿疾之有加,冒氣之受傷,莫不由於常膳之不進,則不但臣民煎迫之懷,有不可勝言,我主上遑遑罔極之情,當復何如?我大王大妃日日惟疾之憂,亦復如何?言念及此,五內崩裂。今日復膳之擧,上而關宗社,下而係群情,其在保護之道,亦豈可一刻小緩?未得請之前,則決不可退,伏願聖慈,深思大計,俯循群下之請,不勝萬幸。答曰,決不可聽從之言,如是屢度强迫,無益於事而徒增哀痛之懷,更爲勿如是之言,俾不至生病,則此亦幸也。
兵曹判書鄭致和上疏。大槪,本職兼帶,懇乞遞免事。留政院。
藥房再啓曰,昨日入侍時,上候小愈之際,尤宜愼攝之意,再三陳達,而答以差歇時,恐其有傷,而不爲行禮,則何時可行?況此春享大祭,亦與朔望有異,不可不親行之意,不敢更瀆矣。數日內,寒氣凜洌,而晨夜益甚,自上感冒之候,雖幸向歇,甫得和解,旋觸風寒,冒夜致哀,則添傷之患,勢所必至,豈可以至尊不貲之身,犯必傷之道而莫之愼乎?非但臣等之憂如此,廷臣群意,莫不以爲慮焉。臣等待罪藥房,不敢不更爲煩達,今此春享,伏願勉抑至情,許令攝行,以盡聖人愼疾之道,何如?答曰,已悉予意矣。卿等,何過慮而固執若是哉?勿煩。
賓廳大臣啓曰,伏聞初九日敬慕殿春享大祭,以親行啓下云。春序雖屆,而夜間阧峭凝嚴之氣,無異冬寒,玉候違豫,累日彌留之餘,乘夜冒寒行禮,則不無添傷之患,臣等不勝憂慮之至。聖候雖曰小差,而加於少愈,在所必至,請勿親行,許令攝行,何如?答曰,已諭于藥房矣。
兩司合啓,慈聖自遭大慼,哀毁過節,宿患添劇,藥餌無效,今已經年,尙不復膳,以致眞元日鑠,傷敗已極,群下悶迫之情,有不暇言,而殿下焦煎之慮,想復,如何?臣等伏見昨日答藥院賓廳之批,非不知殿下勸進之至矣,而慈聖,尙無勉從之意,臣等不勝憂遑渴悶之至。有疾用權,禮經所載,慈聖豈宜一向徑情直行,不念宗社臣民之重哉?復膳之請,今已晩矣。在今不爲變通,一日二日,漸至添痼,則日後之慮,有不可勝言。臣等,將合辭仰籲於慈殿,庶冀回聽,亦請殿下益竭至誠,更爲懇勸,期於亟從權制,以幸宗社。答曰,雖極力勸進,而天聽愈邈,渴悶之懷,可勝云喩?爾等極力呼籲,予亦更爲呼籲焉。
府啓,臣以楊州牧使李光載事論列,而昨承聖批,以遞易有弊,姑先推考爲敎,臣竊惑焉。凡有先文之行,地方官出待,例也。頃日大司憲金南重之受由掃墳也,本官不爲支待,則治罪下吏,事體固然,而光載憤其下吏之受罪,囚其墓奴,此實曾所未有之事。宰臣給馬之行,體面尊重,而循例出待之事,全不擧行,則其失不但在於下吏,而光載,亦不得辭其責矣。不惟不自引咎,乃反發怒於不當怒之地,有此駭異顚妄之擧,推此一事,可知其政,豈可以遞易有弊,止於推考而已哉?請楊州牧使李光載罷職。新除授持平李時馠,時在忠洪道忠州地,請斯速乘馹上來事下諭。大司憲金南重,引嫌而退,欲存體面,據實論啓,公議任他,已何與焉?請命出仕。前啓,司僕僉正柳頲事,停啓。答曰,依啓。李光載事,觀其緘辭而處之未晩,何不恤遞易之弊乎?勿煩。
政院啓曰,伏聞今初九日敬慕殿春享大祭,以親行啓下云。卽今春序雖屆,而夜間阧峭凝嚴之氣,無異冬節,玉候違豫,屢日彌留之餘,達夜冒寒行禮,則不無添傷之患,臣等不勝憂慮之至。聖候雖曰少差,而加於少愈,在所必至,請勿親行,許令攝行,何如?答曰,已諭于藥房矣。
政院啓曰,楊州牧使李光載,推考事,命下矣。臺諫方以罷職論啓,推考承傳不得捧之之意,敢啓。傳曰,知道。
慈殿,口傳合啓曰,慈聖殿下,素有宿患,遽遭大慼,哀毁哭擗,過於禮節,不自覺其眞元損傷,毁敗日劇。今已經年,尙不復膳,群下憂惶悶迫,固不足言,而聖上之焦憂煎慮,當復如何?有疾用權,旣是禮經所載,且有列聖已行之事,豈宜一向徑情直行,自歸於難保之地,而不念宗社臣民之重乎?慈殿之身安然後,聖上之心亦安,而宗社得以無憂矣。從權之請,亦已晩矣。若復一日二日,漸至沈痼,則慈聖,縱自輕其身,奈宗社聖上何?請勉抑至情,亟從權制。答曰,每見啓辭,方寸先亂,精神飛越,殆不省人事,不知所答矣。
吏曹判書宋浚吉上疏。大槪,臣之情勢,更無自力之望,不得不冒死申控,速許遞免,以便公私事。留政院。以上朝報
王大妃殿,藥房口傳啓曰,昨日臣等憂遑悶迫之懷,連爲啓達,而非但不爲允許,辭旨峻切,又以無疾病爲敎,臣等渴悶之情,至此尤極,罔知所達矣。平日素有宿患,進藥多方,彌留屢年,未奏顯效,雖在常時,群下皆以爲悶,而當此之時,元氣之傷,症患之加,勢所必然。臣等頑命不死,至痛之中,卽今所大祝者,惟是慈殿殿下平安,主上平安,而主上違豫之候,趁不平復,慈殿症候,根源亦深,臣等罔極下情,何可盡諭?群下所達之辭,卽列聖已行之禮法,而聖賢裁制之訓,載在禮文,殿下必皆審察,而至情所蔽,至今不爲變通,徒以區區小節,莫念宗社之大計,而不爲允許,前頭之憂,有不可言,臣民罔極之懷,縱不能盡達,先王在天之憂,殿下何不爲之想念乎?臣等伏見下答悲痛之辭,而顧念國事,心神哽塞,欲爲陳達之意,未能盡焉。伏願上念宗社,下顧臣民於萬萬不得已之請,亟賜允許,千萬伏望。答曰,未亡之人,至今苟保性命者,無他,爲宗社爲主上,而不敢與平人自同,抑制哀痛罔極之情,而食息如常矣。此外何可無故,而以不忍聞之言,至於此耶?與予之常時顧念之意甚異,誠爲悶迫,不知所答。須察此情,更勿煩擾。
再啓曰,今日又伏承下答之敎,辭旨一向峻切,臣等悶鬱罔極之懷,何可盡達?臣等雖無狀,粗知臣子之情禮矣,當此哀痛之時,再三煩瀆,豈不知惶恐之至。卽今國家之憂,有不可言,而群下遑遑悶迫之意,殿下皆已洞燭矣。深思輕重利害,則禮節之有所變通,乃聖人裁制之禮法也,豈以一毫非禮之言,敢爲强迫而陳達乎?閭閻匹夫執喪固滯,以至於疾病漸重,則先儒論以不孝,況殿下,居于奉宗社,主上之上,上侍大王大妃殿,而其可徑情直行,而不爲之顧念乎?殿下未寧之候,已有年所,脾胃大虛,而以熱候發動之故,不能進補劑,扶元氣之道,當更用何方?卒哭後亦已經歲,而不從權制,以至於脾胃澌敗之後,則憂患益大矣。群下罔極悶迫之懷,何可盡達?伏願深思宗社之大計,俯察臣民之至意,亟許允從,千萬伏望。答曰,如是逐日之請,固執不已,一則感激,而一則慙愧焉。婦人雖偏塞,不知大義,萬一身上輕重間有病患,則何可不顧予身,而忘從前所爲之意乎?時無現病,而豫慮其生病,不可忍從之事,何可忍爲?
三啓曰,臣等以至誠,連爲啓達,而批答益加惻怛,臣等未及看了,輒動悲感之心,感泣而已,不知所達。如是累啓,誠爲惶恐不敢,而群下憂遑悶迫之情,恐殿下未盡下察矣。殿下之不爲允從者,爲殿下一身之至情,臣等之同辭强請者,爲宗社萬世之大計。今日之請,未得回天,則臣等之罪,雖萬死不足言,而宗社安危,係於主上一身,殿下玉體安寧之後,主上亦可以安寧,如許莫重之事,何可形容盡達乎?臣等雖被瀆擾之罪,言念國事,不忍退去。臣等慼慼之情,不自勝言,殿下俯察下情,亟賜允許,則宗社臣民之幸,莫此爲大。伏願更加深思,以副群下之至望。答曰,決不可忍從之言,如是强迫,事不有益,而哀痛之心,徒爲添傷,更勿爲如是之言,不致生病,則此亦幸也。以上藥院日記
辰時,日有兩珥。夜三更,流星出亢星上,入天市垣下,狀如拳,尾長二三尺許,色赤。出內下日記
上在慶德宮。停常參·經筵。
下直。洪州牧使金宇亨,輸城察訪金光瑨,鏡城判官吳尙一。
謝恩。校理安後說,伊川縣監沈樑,銀溪察訪金楀,延豐縣監成熙胄,理山縣監南大賢。
大殿,政院·玉堂問安。答曰,知道。
大王大妃殿·慈殿·中殿,藥房問安。答曰,知道。
藥房都提調臣李景奭,提調臣尹絳,副提調臣趙珩啓曰,日氣寒凜,伏未審夜來,慈殿症候,若何?湯丸兩藥,連爲兼進乎?聖候亦復,何如?日寒如此,而不許攝行,臣等終宵耿耿,不勝憂慮,敢來問安。答曰,知道。慈殿症候,言于醫官,湯藥連爲進服矣。
藥房再啓曰,慈殿常膳之請,蒙許未易,渴悶之情,曷有其涯?凡喪人之恐生疾者,許食酪粥,禮經所著,此非肉屬,國忌亦爲進上,常膳之請,急且重,故姑不敢以徑請矣。一日二日,漸至遲延,不得已自今日,進獻酪粥,勸進之意,亦以口傳,陳達于大妃殿矣。伏願聖上,俯察此意,更加懇達,何如?答曰,一日二日,漸至遲延,予之遑悶之懷,曷有其極?酪粥之事,亦當,更加極力勸進。
藥房三啓曰,自上感冒之候,纔得少愈,臣等昨以不可不愼攝之意,陳達,而未蒙察納,乃以卿等何過慮而固執若是爲敎,臣等不勝憂悶之至。竊念所感之候,雖向差境,而咳嗽鼻塞淸涕等症,尙未盡祛,已往冬間哀哭行禮之際,所傷積累重仍,而特未及發耳。況此中氣虛弱,外感易入,此正少愈戒加之時也。當觀症勢與日候而處之事,再昨親承下敎,昨今症候,雖未得詳知,而今日之寒,寒於昨日,夜氣之寒,必甚於朝晝,明日大祭,冒夜哀臨,則傷感之患,何可保其必無?知其必傷而勉行,實非聖人愼疾之道也。臣等待罪藥房,無任區區煎悶之懷,不敢終默,更此陳啓。伏願聖明,俯察群下憂遑之情,亟從攝行之請。答曰,已諭矣。不必過慮。
政院啓曰,春享大祭,許令攝行之意,藥房連日號籲,而未蒙允從,牢拒至此,臣等伏不勝煎憂悶鬱之至。殿下迫於至情,雖不覺其添傷必至,而近日春寒凜烈,易致傷感。況玉候違豫,尙未快復,冒夜出臨,哭泣行禮,決非戒愼小愈之意。伏願仰體慈殿惟疾之憂,俯察群下煎迫之情,亟許攝行之請。臣等無任區區之慮,敢此仰陳。答曰,勿煩。
政院啓曰,慈殿復膳之請,今已晩矣。大臣以下連日呼籲,三司伏閤陳懇,而尙未蒙允兪,擧朝遑遑悶迫,罔知所爲,殿下焦煎之慮,當復如何?臣等忝在近密,益切憂悶之至。亦將口傳,仰達於王大妃殿下,殿下更加導達,期於回天,以慰群下之望。臣等不任區區祈祝之至,敢此仰陳。答曰,誠未格天,悶迫之懷,可勝云喩?爾等亦懇懇陳達,予亦更陳至懇之懷焉。
傳曰,史官一員待命,騎馬三匹立之。
傳曰,史官二員待命,騎馬六匹立之。
吏曹啓目粘連,吏曹判書宋浚吉上疏云云。宋浚吉,大政之後,引疾請急,今又陳疏爲白有置。宋浚吉,素以羸弱善病之人,身帶銓長,不能專意調息,有此控辭是白在果。宋浚吉以山林宿望,當此初服,首膺銓衡之任,朝野拭目,想望風釆,惟當一心盡瘁,大勵公道,以匡輔維新之政,報答上下之望。雖有疾病,不至深重,本曹職務,亦非鞅掌劇地,自可隨便調理察任是白乎矣。銓長進退,非該曹所敢擅便,伏惟上裁,啓。依回啓施行。
大王大妃殿,藥房口傳啓曰,大妃殿復常膳,一日爲急,而尙不允許,悶迫之情,日以益甚。酪粥,雖無病喪人,生病可慮,則許食者,乃聖人禮制,而載於禮經。此非肉汁之類,雖於國忌,亦爲進御,故酪粥,自今日進上大妃殿矣。復常膳事,反復懇勸,而酪粥爲先勸進之意,更切伏望。答曰,至極懇勸,而益切罔極之中,不忍强勸深悶,而更爲極勸爲計。
王大妃殿,藥房口傳啓曰,聖人重喪制,而亦慮喪人固執致傷,恐生病者,則許以從權,詳載經傳,爲法於後世矣。若不知禮,徑情而行,則悔莫及焉,故有識之人,知禮君子,不爲直行而違禮。況居至尊之上,又奉至尊之至尊,所關如何,而其可以爲病勢姑不至大段,危重症勢,時時疊出,而莫念禮經,一向徑情乎?以醫方言之,火與元氣不兩立,心肝之伏火,譬如屋下之隱火,炎炎漸扇,及至熾盛,則難滅矣。玉候素患火症,益加於岡極之中,元氣暗鑠於不知不覺之裏,而脾胃之氣,漸至傷敗,則元氣當如何也?眞元虛弱,則藥力之不行,必然之理也。醫方之所論如此,而卽今諸醫,皆以爲悶迫矣。如非禮經,又非重大之慮,則至情至痛罔極之中,何敢如是煩瀆乎?聖人制禮,極其悉曲,有病喪人,令卽從權,雖無病而有所可慮者,則許食酪粥。且此非肉屬,雖於國忌,亦爲進上,此則所當初卽陳達,而常膳之請,急且重,故未及啓達矣。堅執至此,趁不允許,敢自今日,先進酪粥矣。稽聖人之制禮,遵列聖之遺法,體先王憂念之意,亟許常膳,而酪粥是先,伏地祈請。答曰,不忍允許之意,前後之批,已盡諭矣。今又如是强迫,痛哭悲咽之外,不知所言。緣予執喪之不篤,致此不忍聞之請,只自痛恨而已。又下敎曰,啓辭至此至極,故酪粥則將進,此外不忍聞之說,止之,可也。
政院啓曰,新除授同副承旨李惟泰,時在忠洪道忠州地,斯速乘馹上來事,下諭,何如?傳曰,允。
假注書望兪命胤落點。
忠洪監司書目,懷德呈,以左參贊宋時烈上疏上送事。答曰,省疏具悉卿懇。卿疏所陳之事,是卿受命於先朝事也。若非卿在,雖有右相延城,將何以獨爲?願卿勿爲浮薄凶言所動,飜然改圖,速爲上來,使奸凶之人,無所望焉。使國家大事,無差於先朝之志,專望於卿矣。幸勿見却,予日望之,卿其安心勿辭。
慈殿,三司伏閤口傳啓辭。大槪,請復常膳事。答曰,不忍允許之意,前後之批,已盡諭矣。今又如是强迫,慟哭悲咽之外,不知所言。緣予執喪之不篤,致此不忍聞之請,只自痛恨而已。再啓。答曰,天災時變罔極,國事艱虞如此,寡躬,豈不念及乎?但今日輕重,似不係於未亡人從權與否,姑無疾病,而以此藉口,從此不忍從之事,則於未亡人之心,爲如何哉?須矜此罔極懷抱,毋庸强迫。
慈殿,藥房口傳再啓曰,今日初啓,伏蒙下答,辭旨痛切,臣等悲感悶迫之情愈甚,方爲聚首遑遑,罔知所措之際,中官降傳下敎,伏地奉讀,罔極之中,辭意藹然,酪粥之請,則以允從爲敎。此爲宗社念主上,而不敢違於大王大妃殿懇勸之意也,於義於禮於理,允爲合當。此一擧,非但在廷臣僚無不感激悅服,一國遠近人民,若得聞之,孝理慈愛之情,悌長敬上之心,油然自出,因此而勉從大義,則罔極之餘,幸蒙塞淵之聖德,奉我仁明嗣王,其在國家宗社平泰之福,自今日始,永垂於億萬世矣。尤切萬萬祝願,謹以聖人所制之禮,祖宗深慮之法,先王在天,如面命之意,更爲陳達,幸勿牢拒。更加思惟群下之請,抑情勉從,千萬祈請。答曰,天災時變罔極,國事艱危如此,寡躬豈不念及乎?但今日輕重,似不係於未亡人從權與否,姑無疾〈病〉而以此藉口,從此不忍從之事,則於未亡人之心,爲如何哉?須矜此罔極懷抱,毋庸强迫。
慈殿,二品以上口傳啓辭。大槪,請復常膳事。答曰,不忍允從之意,已悉於前後批答矣。今又强迫如是,更無所言,只自痛哭悲咽而已,自恨予執喪情禮之未篤,致聞如此之言也。再啓。答曰,天災時變之罔極,國事之艱危,豈不念及,而但今日輕重,似不係於未亡人從權與否,自無疾病,而以此藉口,忍從不忍從之事,則其於未亡人之心事,如何也?須矜罔極之懷,更勿强迫。
明日春享大祭正時,四更一點。開門,三更三點。
府前啓,楊州牧使李光載罷職事,緘答間,姑停。
慈殿,藥房口傳三啓曰,伏見下答辭意,臣等尤增哽塞,不敢更欲煩瀆,而第今日之事,不可不辨明而退,故敢冒萬死,更有所達。古禮雖閭家婦人,無專制之事,重三從之道,以此言之,今日慈聖所從之道,不在於主上殿下乎?從主上之道,更有大於爲宗社乎?爲宗社之道,乃是體先王之意,而禮節,又有大於此者乎?順是而思之,則有天災時變,愈往愈深,八路飢荒,遠近人民,皆阽於死地,西北道路行旅之齎糧者,多被殺越之患,故寡侶者,將不得通道,民之訛言,亦孔之將,賦役之煩重,未知何如,而遠近之愁怨日滋,如此危疑之狀,九重之內,何能盡燭乎?當此之時,主上之色憂有加,則國家之事,亦復如何哉?慈聖苟能上爲宗社,願念主上,承奉大王大妃殿慈念,有若先王臨御之日,禮法仁德,咸悅人心,則此是安國家鎭人心之大道,而臣民之愛戴,如父母矣。今日之大計大道,其不在於此乎?何以今日輕重,不係於從權與否爲敎乎?以病勢言之,雖在閭閻之人,不慣腸者,則遇喪必生難醫之疾,脾胃傷敗,元氣虛弱,則數日之內,朝夕之間,忽有怳惚難狀之症,素中得病之後,則雖悔莫及,故識禮孝思之人,未嘗固滯,必思變通。況至尊居養何如,宿疾何如,時時發作之火熱亦何如,而姑恃火氣少降之時,因以無病爲敎,群情尤極悶鬱之至。伏願深思禮制事勢,中萬萬不可不從之義,亟賜允許,以副群下,如臨焚望水之渴望,千萬懇祝。答曰,卽今雖云少有微恙,凡病患,心安然後,可望調保,而自聞此言來,心火發作,五內如焚,罔極之痛,尤不能堪,反有傷於調病而已,終無所益,不欲累累强煩也。
慈殿,伏閤三司二品以上三啓。答曰,卽今雖云少有微恙,凡病患,心安然後,可望調保,而自聞此言來,心火發作,五內如焚,罔極之痛,尤不能堪,反有傷於調病而已,終無所益,不欲累累强煩也。
宗廟永寧殿,寧陵內摘奸。
慈殿,政院口傳啓辭。大槪,强抑至情,俯從主上煎迫之懷,亟許常膳之請事。答曰,卽今雖云少有微恙,凡病患,心安然後,可望調保,而自聞此言來,心火發作,五內如焚,罔極之痛,尤不能堪,反有傷於調病而已,終無所益,不欲累累强煩也。以上朝報
上在慶德宮。停常參·經筵。
下直。漣川縣監李惟澤,衿川縣監李敏政,月串僉使金德逸,麟山僉使朴起星,安骨萬戶延震吉。
謝恩。左尹權諰,義盈直長兪楘。
大司諫鄭知和再度呈辭。入啓。加給由。
完南府院君李厚源箚子。大槪,病未進參於連日賓廳啓辭之列,惶恐待罪事。入啓。答曰,省箚具悉。卿其安心勿待罪。
賓廳大臣啓曰,慈殿違豫之候,閱月彌留,復常無期,滋補調護之方,在所急急,復膳之請,不可一刻少緩。臣等竭誠籲呼,日三陳請,而一向堅執,兪音邈然,回天未易爲期,臣等憂遑煎迫,罔知爲計。自今日,百僚咸集大庭,血誠懇請,期於終回天聽,敢此先稟。伏願殿下,以百司廢務爭執不止之意,益以懇辭導達,亟從權制,以副群下之望。答曰,誠未格天,渴悶之懷,可勝云喩?更以卿等之意,極力呼籲焉。
政院啓曰,來十一日,專經文臣殿講日次,敢稟。傳曰,爲之。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,視前,若何?冒夜觸寒,致哀行禮,聖候得無添傷否乎?劑入丸藥,亦未知已始進御耶?臣等不任憂慮,敢來問安。答曰,慈殿症候,與昨無異,予之所患,亦無加減矣。
大王大妃殿·王大妃殿·中殿,藥房問安。答曰,知道。
判尹李時昉,工曹判書閔應亨,吏曹參判李一相三度呈辭。加給由。
京畿監司書目,加平呈,以副應敎李端相病重,上去不得事,啓。遞差。
典翰李壽仁上疏。答曰,省疏具悉。爾其勿辭,更加調理上來。
王大妃殿,百官初啓。大槪,亟復常膳事。答曰,予之罔極心事,豈可盡諭?日月不留,忽焉之間,奄見新年,感慟之懷,益復無涯,自不覺煢煢哀疚之心,此時從權,尤豈情禮之可忍乎?所陳之啓,覽之未了,先自哽咽,言之未旣,流淚先下,精神迷亂,不知所諭。
答吏曹判書宋浚吉疏曰,省疏具悉卿懇。予豈不欲使卿安意無勞苦之事。近來左參贊決歸,人心未定之時,又爲遞卿之職,人謂如何?予不欲强迫卿意,而卽今人事,似不可輕遞。故不許卿意,卿不諒此意,只欲遞職,卿之所謂君臣之間,惟貴存誠等語,更加深思,予之心懷,自可知矣。勿辭察職,以副如渴之望。
答兵曹判書鄭致和疏曰,省疏具悉卿懇。卿其安心,勿辭察職。
三司伏閤初啓。大槪,請亟從權制事。答曰,予之罔極心事,豈可盡喩?日月不留,忽焉之間,奄見新年,感慟之懷,益復無涯,自不堪煢煢哀疚之心,此時從權,尤豈情禮之可忍乎?所陳之啓,覽之未了,先自哽咽,言之未旣,流淚先下,精神迷亂,不知所喩。
大王大妃殿,大臣率百官,口傳啓曰,頃於賓廳啓辭之日,以善爲開導,期於得請之意,陳達矣。今已累日,尙未得請,臣等不勝悶迫。自今日率百僚,咸集闕庭,齊聲更籲,伏願更以百司官務,亦不可不念,從權之擧,決不可少緩之意,十分勸諭,期於回聽,千萬幸甚。大王大妃殿下敎,則必不得不從,故敢此仰達。答曰,非不欲懇勸,而□之後,亦有所不忍,轉輾已成累日,予亦悶悶無涯。卿等且極力陳請,予亦親往,更爲極力勸勉爲計耳。
慈殿,百官再啓。答曰,皆以血誠懇請之意,非不知之,而予之痛迫之情,卿等猶未恕察,如是强迫,愧予誠意之不能感動於人,還切悲恨而已。
三司伏閤再啓。答曰,皆以血誠懇請之意,非不知之,而予之痛迫之情,卿等猶未恕察,如是强迫,愧予誠意之不能感動於人,還切悲恨而已。
慈殿,百官三啓。答曰,罔極中,遭此非常之事,痛迫之情,旣已盡喩矣,猶此强請不已,辭竭意盡,更無所答。須諒此情,速爲停止。
三司伏閤三啓。答曰,罔極中,遭此非常之事,痛迫之情,旣已盡諭矣。猶且强請不已,辭竭意盡,更無所答。須諒此情,速爲停止。
三司伏閤四啓。答曰,不忍允從之意,已盡於前後賓廳之批,更無所言,勿爲煩論。
領議政鄭太和四度呈辭,入啓。傳曰,安心調理。以上朝報
敬慕殿春享大祭親行,四更一點。內下日記
上在慶德宮。停常參·經筵。
下直。長湍府使李復漢,金浦郡守柳浩然,金甲島萬戶河永潤。
謝恩。持平金萬基,刑曹正郞尹弼殷,典籍金□。
大司諫鄭□□三度呈辭,入啓。加給由。修撰吳始壽初度呈辭,入啓。給由。
大殿,政院·玉堂問安。答曰,知道。
藥房都提調臣李景奭,提調臣尹絳,副提調臣趙珩啓曰,日寒如此,伏未審夜來,慈殿症候,與昨,若何?聖候,復何如?朝伏承聖批,有予之所患,亦無加減之敎。臣等竊甚疑慮,冒寒行禮,恐或有添傷之候,更欲陳啓,而煩瀆是懼,不敢焉,而終宵耿耿,不任憂慮。如或添傷,不可不趁卽入診,以爲詳審議藥之地。雖無所傷,更爲入診,謹察勞動後脈候,允爲宜當,敢來問安,竝此仰稟。且慈殿所進養血淸火湯五貼,計日則當盡於今日,必須更審咳嗽痰唾等症,視前加減之如何,然後更藥及加入或仍或止,當爲議定之意,敢啓。答曰,慈殿症候,比前無減,予則別無入診之事矣。
江華留守徐元履書目,亟許鐫削職名,以正臣罪事,上疏上送事,啓。答曰,省疏具悉。卿其安心勿辭,從速察職。
黃海監司書目,所患病勢,有加無減,冒死三籲,懇乞遞改事,啓。傳曰,卿其勿辭,從速察職事,回諭。
扶餘縣監朴由常上疏。大槪,略陳本縣事勢,冀蒙憐察事。答曰,省疏具悉。爾之進言之誠,予用嘉尙,所陳之事,當令該曹議處焉。
藥房再啓曰,伏承聖批,慈殿症候,比前無減,予則別無入診之事,下敎矣。臣等敢請入診者,蓋慮或有感候,則非但合卽議藥,六君子湯,亦不無加減之材。且雖無所感,勞動後脈候之比前,如何?欲爲謹察,而聖敎如此,不敢更請矣。慈殿比前無減,則加入養血淸火湯五貼,加進宜當。柳後聖等諸御醫之議如此,此藥今日劑入之意,敢啓。答曰,知道。
持平金萬基啓曰,臣頃於玉堂入直矣,宿患偏頭之痛,觸寒重發,不堪供職,呈單獲遞,而未及調治,旋授本職,痛勢尤劇,無以自力,不得不更尋長單,見阻政院,一味惶窘。當此慈聖違豫,大小臣僚遑遑籲呼之日,尙未進參於三司伏閤之列,且於時享大禮,亦未獲趨陪哭班,臣子分義,豈容如是?情禮旣缺,罪戾實深,臣誠悚慄,恭俟譴罰,而病未卽自列,所失尤大。抑臣又有所十分悶蹙於中者。頃日大臣,陳達於榻前,遞臣京試官,以臣自求差往,事體不當也。臣實惶懼慙恧,若無所容。臣有偏母,累經喪戚,氣血俱虛,百病交侵,臣保扶救護,有不可暫離者。今此累百里之遠,數三月之行,豈有自求差往之理?而況臣妻家,雖曾在湖南,移來京中,今已累年,則以臣爲欲過妻鄕,自求差往者,非臣之實狀,而臣旣蒙被此名,則惟當卽爲引罪,而適緣賤疾,呈告解職矣。今臣所叨,不比庶僚,臣若冒沒廉隅,靦然在職,則豈不貽辱臺席乎?臣之前後罪戾,俱難自免,決不可一刻晏然。請命鐫斥臣職,以正臣罪。答曰,勿辭,退待物論。
府啓,持平金萬基,引嫌而退,疾病之來,人所難免,而自求差往,亦非實狀,則別無可避之嫌,請持平金萬基出仕。答曰,依啓。
政院啓曰,來十一日,文臣殿講爲之事,命下矣。百官庭請,則各司廢坐,例也,今此文臣殿講,似不可仍爲。且賓廳講書單子,咋已入啓,恐亦不可爲之,竝此仰稟。傳曰,依啓。
慈殿,大臣率百官,口傳啓曰,臣等瀝血呼籲,尙未蒙許,辭旨一向嚴峻,臣等益不勝崩迫遑悶之至。臣等亦豈不知慈聖痛迫之懷,而樂爲此慈聖不欲聞之言也?前後賓廳之批,以予無疾病爲敎,藥房啓辭之批,以與昨無異爲敎,而不思元氣之大傷,脾胃之澌敗,徒以區區藥力,望其收效,慈聖雖欲自輕,其於宗社何,其於主上何?臣等遑遑未定之狀,雖不足恤,而聖上一身,每在焦煎憂遑之中,疾病輒發,不遑他事,慈聖亦何忍於如此之際乎?先王在天之靈,亦必衋然於冥冥之中也。百司廢務,咸造大庭,竭誠血呼,此豈臣等之所欲,而故爲此慈聖厭聞之言也?只爲國家大計與我聖上安寧之道而已。臣等欲陳無涯罔極之情,則語未成聲,涕淚先下,慈聖,豈可自輕而不顧宗社乎?臣等未蒙允許之前,則決不敢退,伏願亟賜兪音,以副臣民之望。答曰,予之不得允從,心有所不忍故也。須諒此意,勿爲强煩。
大王大妃殿,以昨日百官口傳啓辭備忘記,慈殿從權之意,極力勸勉,少進肉汁,深用爲幸。
大王大妃殿,百官口傳啓曰,臣等連日竭誠籲呼,而未獲回天,百僚遑遑,昨日敢爲陳達,方爲祈祝矣。卽伏承勉進肉汁之敎,臣等不勝喜抃,此豈臣等微誠所感而然?專賴大王大妃殿至誠格回勉進,此豈非宗社之福哉?第念因壓尊勸勉,雖或許進,而若不連進滋補之味,則與不爲復膳無異。伏願大王大妃殿下,更加十分勸諭,終始勸進,以爲庶效勿藥之效。臣等不勝血泣之至,敢此更達。答曰,當至極勸勉,以爲終始進御之地耳。
慈殿,三司伏閤啓曰,慈候違豫,出於累年積傷,非一朝一夕所傷之致,不可不急急滋養脾胃,以補眞元,決不可責效於區區湯劑,以延時日。群下悶迫之情,益復遑遑。伏乞深念宗社之計,亟從從權之請。答曰,予之不欲允從,心有所不忍故也。須諒此意,勿爲强煩。
慈殿,百官再啓曰,臣等罄竭血忱,累日呼籲,天聽愈邈,臣等尤不勝煎迫之至。古禮居喪之制,父執勸以肉,則喪人雖無病,亦且勉從。今者大王大妃殿,以大妃殿患候,深用憂慮,懇勸從權,何可一向堅執,以貽大王大妃殿惟疾之憂乎?卽今天災疊出,國事艱虞之日,百司廢務,守闕籲呼,豈是得已而爲之乎?慈候之違豫,群臣之所共知,而每以無疾病何以强迫爲敎,朝者藥房之批,以症候比前無異爲敎,此果可謂無疾病而然乎?聖上遑遑悶迫之情,其可不顧念乎?臣等不得請,則決不敢退,伏願强抑至情,亟從從權之請。答曰,大王大妃殿,委臨極勸,故不得已而從之矣。
慈殿,三司伏閤再啓。答曰,大王大妃殿,委臨極勸,故不得已而從之矣。
持平金萬基就職。
慈殿,百官又啓曰,伏承已爲勉從之敎,臣等聚首感泣,不知所達。雖因大王大妃殿親臨敦勸,暫爲勉進,若不連進滋補之味,則慈殿積月哀毁之候,萬無平復之望。臣等聞命喜極之中,益不勝煎慮之忱,敢此更爲陳達。伏願慈聖,上念宗社之重,益加勉進,以副群情,不勝萬幸。臣等當更待下敎而退矣。伏乞明白下敎,無任祈祝之至。答曰,情雖罔極,而上殿親臨懇勸,旣已勉進,此後當爲連進,卿等勿以爲慮。
大殿,大臣啓曰,慈聖殿下復膳之請,臣等率百僚,逐日血誠籲呼,而尙不得回天,憂遑悶迫,昨以親臨懇勸之意,陳達於大王大妃殿矣。卽伏承大王大妃殿下敎,今日至誠懇諭,則慈殿勉進肉汁小許爲敎,臣等嘉抃之極,不勝感泣。此豈臣等淺薄之誠所敢格回,實由我殿下竭誠懇達,亦賴大王大妃殿益加動念,至誠勸許之致,臣等尤不任感幸之至。第念壓尊懇勸之下,雖或勉進肉汁,而此後滋補之味,不許連進,則與不爲復膳無異,伏願更加導達,仍復常膳,期於快收勿藥之喜,不勝幸甚。答曰,今許勉從,歡忭之懷,可勝云喩?此後予亦當極力勸爲連進焉。以上朝報
巳未時,日暈。夜一更至三更,月暈。四更,月暈左珥。五更,流星出貫索星下,入軒轅星,狀如鉢,尾長五六尺許,色赤。內下日記
備遑司啓曰,新除授統制使李汝發,方在會寧任所,新府使差出下送交代後,上來赴任之際,動經三四朔。前頭正當風和之節,南方邊帥重任,累朔曠闕,海防諸事,似極可慮,不可無變通之擧。李汝發今姑改差,其代卽爲差出,速令下送,何如?答曰,允。又啓曰,卽接慶尙都事李厚先啓本,則監司洪處厚,以頃日臺評將發之故,引入廢事,不爲行公,將至一朔云。本道救荒方急,事務最多,道臣曠職已久,則時急策應之事,必多淹滯,事體可慮。洪處厚旣無所失,故臺論中止不發,不必以此引入,速爲行公,賑救等事,急急料理擧行之意,別爲行文申飭,何如?答曰,允。備局謄錄
上在慶德宮。停常參·經筵。
下直。玉浦萬戶河宬,西北萬戶趙相彬。
謝恩。春川府使柳慶有,護軍金汝溫,司甕參奉李時顯,正言權格。
大司諫鄭知和上疏。大槪,行期漸迫,身病彌留,乞遞職名,以便公私事。入啓。答曰,省疏具悉。卿辭至此,本職當勉副矣。卿其安心勿辭,調理察職。
慈殿·大殿,政院·玉堂問安。答曰,知道。
藥房都提調臣李景奭,提調臣尹絳,副提調臣趙珩啓曰,春寒甚峭,伏未審夜來,慈殿症候,若何,聖候亦復何如?劑入湯丸之藥,連爲兼進乎?昨日伏承慈殿勉從之敎,宗社之福,臣民之幸,莫大於此。伏想聖上之憂,可以少紓,而玉體之添傷,未能詳悉,臣等喜極感涕之餘,猶有仰慮之懷,敢來問安。答曰,慈殿症候,比前頗有煩熱之候,而旣從權制,予心之歡感,曷有其極?予則氣候平常,兩藥連進矣。
正言權格啓曰,無狀愚臣,加以痼疾纏身,終年北路,添患泄瀉之症,元氣柴敗,呻痛度日矣。頃聞臣之病母,新遭草土,所患危篤,受由監司,强疾來救,而千萬夢寐之外,恩命荐降,臣驚惶感激,卽當奔走供仕之不暇,而驅馳之餘,賤疾尤劇。且念臣曾於丁酉夏間,重被臺參,至以詬辱銓官之怪說,媒孼成罪,臣追思至今,羞愧彌甚,豈可以其時累名,消磨於歲月之久,而抗顔言地,再穢淸朝乎?區區危迫之情,略陳梗槪,仰籲於天日之下,而屢呈政院,一向見阻,臣雖欲忘廉喪恥,貪榮冒進,其於重辱名器何?情勢病勢,俱極狼狽。時享大禮及三司伏閤之列,皆不得進參,今復瀆擾於哀疚之中,臣之罪戾,益無所逃。請命遞斥臣職。答曰,勿辭,退待物論。
大司憲金南重初度呈辭,入啓。給由。
判尹李時昉辭職上疏。入啓。答曰,省疏具悉。卿其安心勿辭,從速察職。
吏曹參判李一相辭職上疏。入啓。答曰,省疏具悉。卿其勿辭,調理察職。
大王大妃殿,藥房問安。口傳啓曰,昨日親臨慈殿,懇勸從權,滿庭臣僚,孰不感泣,而臣等第念親臨懇勸之下,雖不得不勉從,而此後若不連進滋補,則終無所益,此則不待臣等之更達,大王大妃殿必已致念,而猶不無憂慮之忱,敢此更達。答曰,知道。寧忽於勸乎?當極勸矣。
慈殿,藥房問安。口傳啓曰,昨日伏承大王大妃殿親臨極勸,不得已勉從之敎,宗社之福,臣民之幸,曷勝仰喩,而臣等不能無私憂者。雖勉抑强從於一時,而若不連進滋補之味,則勿藥未易,從權無益。伏乞仰體大王大妃殿懇勸之至意,連進補養,不勝懇祝之至。答曰,情理罔極,而迫於群情,强抑勉從,此後何不連進乎?須勿慮焉。
中殿,藥房問安。答曰,知道。
大殿,藥房再啓曰,伏承下答之敎,慈殿比前頗有煩熱之候,意者罔極之中,抑情從權,心事自不能如常而然耶?果爾則誠可悶也。亦當姑視數日,而或出於前患煩熱之候,則須卽詳知,以爲議藥之地,敢此仰稟。答曰,症候必由於昨日哀痛罔極,終日哭泣而然矣。
院啓,正言權格,引嫌而退,前事勿避,已有規例,到今不必爲嫌。陪祭伏閤,病未進參,其勢有所固然,別無可遞之失,請命出仕。新除授文川郡守魚尙儁,曾爲高原時,頗有不治之聲。且不能檢敎其子,因狎近文川官物之故,以致可愕之變,結怨本郡,貽笑隣邑,不可差送於其地。況當此北路飢荒之日,賑救之策,不可付諸此人,請文川郡守魚尙儁遞差。答曰,依啓。
領議政鄭太和五度呈辭,入啓。傳曰,遣承旨敦諭。
兵曹啓曰,統制使有闕,依近例,令備局議薦,何如?答曰,允。
吏曹啓曰,臺諫有闕,政事取稟。
兵曹判書鄭致和上疏。大槪,更申危懇,乞遞職名事。答曰,省疏具悉。卿無可遞之事,勿辭從速察職。
左副承旨趙胤錫書啓,臣承命往諭于領議政鄭太和,則以爲病發於積傷之後,危症迭見,精神筋力,決無供職之望,而日月之明,猶有所未燭,不卽許遞,至於遣承旨敦諭,臣揆分惶悶,益復狼狽,罔知所達云矣。敢啓。傳曰,知道。
工曹判書閔應亨上疏。大槪,臣本職及兼帶提調,亟命竝遞,使垂死喘息,少延時日事。入啓。啓下該曹。以上朝報
傳曰,今下弓矢,西北萬戶趙相彬處給送。記草
以備局薦,朴敬祉爲統制使。
備邊司啓曰,今番謝恩使齎去方物及表文,只以二起,磨鍊啓下矣。取考己丑年謄錄,則弔祭賜謚冊封等三件事,不爲各陳謝恩之故,彼中執頉詰責之言,至及於勅書中,其時多有難處之事矣。今番謝恩,亦不各謝三件之事,則必有又爲執頉生梗之患,群議皆以此爲慮。令該曹一起方物,以常時豫備之物,加數整待,賜謚弔祭等兩件謝表,亦令該院,急急別爲撰出,何如?答曰,允。備局謄錄
上在慶德宮。停常參·經筵。
下直。麻田郡守金壽弘,甘浦萬戶金震聲。
謝恩。兵曹佐郞鄭始大,訓鍊主簿李延廉。
大司憲金南重再度呈辭,加給由。修撰吳始壽三度呈辭,遞差。
慈殿,政院·玉堂問安。答曰,知道。勿爲問安。大殿,政院·玉堂問安。答曰,知道。
藥房都提調臣李景奭,提調臣尹絳,副提調臣趙珩啓曰,近日朝夜之氣甚寒,伏未審慈殿症候,若何?煩熱之候,與昨加減,如何,聖候亦復何如?六君子湯劑入後,以日計之,則六七貼似已進御,未知有微效否?伏聞去夜柯子散催劑以入云。內間症候,末由詳悉,臣等尤不任憂慮,敢來問安,竝此仰稟。答曰,慈殿氣候,與昨無減,而自數日以來,微有泄瀉之候,予則不無藥效矣。
慈殿,藥房問安。答曰,知道。
禮曹啓曰,庶孼輩許通然後赴擧,國法至嚴,而近年以來,國綱解弛,全廢此法,冒赴科擧,直通仕路,事極寒心。故往在戊戌年間,臣曹因備局啓辭,嚴立科條,頒布中外,添入於科擧事目中,而當此設科之日,若無別樣申飭之擧,則事目,亦未免一張休紙之歸。監試及文武科錄名時,一依事目,施行之意,更加嚴飭。且文武科,則入場擧子,有加資者,以加資錄名,旣有前例,而至於監試,則與文武科有異,有實職參下擧子外,皆以幼學錄名,庶孼則以許通錄名,俾無中間冒錄之弊似當。以此分付中外,何如?傳曰,允。
藥房再啓曰,伏承聖批,慈殿氣候與昨無減,而自數日以來,微有泄瀉之候,予則不無藥效矣,藥效之敎,竊以爲幸。此藥,能治痰開胃,多進則效必多矣。慈殿泄瀉之候,似出於煩熱,雖微可慮,卽與柳後聖·鄭後啓等諸醫官議藥,則三白湯三貼進御宜當云。依此劑入,何如?答曰,依啓。
府啓,仁川府使崔後憲,性本愚濫,且以善事拔身,除拜之初,已有人言,到任以來,沈湎盃勺,職務曠廢,不治之聲,傳播藉藉。畿甸稍完之邑,不可任其凋弊,請仁川府使崔後憲罷職。秋曹郞官職掌刑獄,非如庶僚之比,從前擇差,實非偶然,而佐郞洪仁量,爲人庸孱,漫不省事,物議譁然,久而益甚。請刑曹佐郞洪仁量罷職。答曰,依啓。
藥房三啓曰,卽伏承下敎,議諸諸醫官等,則以爲三白湯五貼,作丸亦可,而尙不及一二服湯藥之速效也。且以山藥蓮實,等分作末,和白砂糖屑,如茶食樣以進,則其味不苦,而宜於泄寫云。三白湯則二服作貼先入,五服材,作末擦丸,隨後入之,山藥蓮實作末,和白砂糖屑,進御,何如?答曰,依啓。
傳曰,政事,十六日爲之。以上朝報
夜,中宮殿,有未寧候,政院·玉堂問安。答曰,知道。出十三日朝報
自巳時至酉時,日暈。夜一二更,月暈。內下日記
上在慶德宮。停常參·經筵。
下直。結城縣監申纘。
謝恩。宣傳官禹濟萬。
禮曹佐郞姜汝㦿,先正臣李珥·先正臣金長生·先正臣金集等書院,賜額致祭事,連山地出去。
吏曹參判李一相上疏。大槪,更申瀝血之懇,乞蒙恩遞事。答曰,省疏具悉。卿其勿辭,更加調理察職。
領議政鄭太和上疏。大槪,火證漸重,供職無期,本職及司僕提調扈衛大將,竝乞遞免事。答曰,省疏具悉。此何時,而此何大臣丐閑之時乎?卿試觀今日之國事,可謂太平而無事乎?國事扤捏,若涉大川,無有津涯,言念及此,不覺心短氣塞,無以爲喩。卿以先朝宿德重望之大臣,何不念及於此乎?卿若深思,不至再三,而渙然自覺,不得予言而後自明,何必多誥?速出論道,以副予望。
大司憲金南重三度呈辭。以國忌齋戒,留政院。
大王大妃殿·慈殿·中殿,藥房問安。答曰,知道。
大殿·中殿,政院·玉堂問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿煩熱泄瀉等症候,加減,若何?昨日劑入三白丸藥及山藥·蓮子·砂糖屑,茶食進御乎,聖候亦復何如?伏聞去夜內殿,有感傷之候,寒熱頭痛嘔吐不汗等症,俱係非輕,至於柳後聖·趙徵奎留門以入議藥,加麥門冬·黃連·桅子炒·當歸·川芎·羌活各七分,石膏一錢半,荊芥·蘇葉各一錢,小柴胡湯三貼劑入,進藥後發表,而有所減歇否乎?向來十神湯,連有劑入之命,臣等心竊疑慮,而未能詳悉,無乃內殿感候,少歇旋添,而更命議藥耶?凡病患,莫不由輕漸重,故必趁其始發,得其當藥而治之,則效速而差易。況今至尊症候如此,而議藥未卽以時,夜間議藥之時,亦未及入參,此實臣等待罪藥房,不能察職之罪也,不勝惶恐。卽今症候與始感日數,必須詳細下敎,然後容有更可商議之事,臣等不勝憂悶,敢來問安,竝此仰稟。答曰,知道。慈殿症候泄瀉度數,與昨一樣,內殿所患,已言于醫官矣。
慈殿,二品以上·六曹問安。答曰,知道。
咸陵君李澥上疏。大槪,年至告老事。答曰,省疏具悉卿懇。此事未行,久矣,何必卒施於今日乎?卿其安心勿辭。
政院啓曰,賓廳大臣以下,有定奪事,請對矣。傳曰,引見。
江原道進士朴震楷等上疏。大槪,請文成公臣李珥·文簡公臣成渾從祀事。答曰,省疏具悉。已諭于諸道儒生矣。爾等,退修學業。
判尹李時昉上疏。大槪,臣之病勢,轉入危苦之境,察任無期,冒死更瀆,冀蒙恩遞,俾延殘喘事。留政院。
禮曹參議李慶億再度呈辭。留政院。
京畿監司書目,廣州呈。以大司成李廷夔上疏上送事。答曰,省疏具悉。爾其勿辭,調理上來。
慶尙監司書目,丹城縣監鄭道應,知禮縣監朴廷薜,棄官罷黜事。
藥房再啓曰,伏承聖批,慈殿症候泄瀉度數,與昨一樣,內殿所患,言于醫官事,下敎矣。臣等不任憂慮,卽問于醫官,相與商議,則柳後聖諸醫官以爲,內殿去夜,連進加入小柴胡湯二貼,汗氣微霑,感候似少歇,而頭痛之症尙爾。且解娩後,連有便燥之症,不可不更爲詳審,以爲議藥之地云。醫女先爲入診,何如?且今玆症候,係是産後餘症,有難容易定藥。前參奉鄭維岳,素稱通曉醫方,前亦有招問之時矣。卽者議藥時,相與問難,似不爲無補於謹愼之道,維岳招問之意,敢啓。答曰,依啓。
藥房三啓曰,卽以醫女入診後,內殿症錄,商議於柳後聖等諸醫官,則以爲旣有感傷熱候,且有便燥之氣,不可偏治一症,加黃連·桅子炒·牧丹皮·竹茹各七分,柴胡四物湯二貼進服,以爲淸熱潤燥之地,更觀夜間及明日症候,而更議宜當云。鄭維岳意見亦同,依此劑入,何如?且凡病患,與産後有熱候,則柹屑最好,諸醫之言如此,柿屑進入之意,敢啓。答曰,知道。
內醫院官員,以都提調意啓曰,內殿症候,爲日已多,而少間之餘,又有再感之候,煩熱頗盛。去夜醫官,獨爲議藥,非但臣等之心,極爲未安,揆諸事體,亦大有欠。今日臣等,俱爲入直,謹觀夜間氣候,於禮於義,所不可已,臣景奭·臣絳·臣珩直宿藥房之意,敢啓。答曰,醫官旣已入直,提調何必直宿乎?不安於心,勿爲直宿,可也。又啓曰,下敎矣。當此內殿未寧之日,提調入直,分義當然。況且莫重議藥之事,不可諉諸醫官,臣等雖退去,豈可一刻安於心乎?三提調,若不得竝爲入直,則提調·副提調相替直宿,決不可已。敢此申啓。答曰,更觀數日,直宿,可也。以上朝報
夜五更,流星出大角星上,入三台星下,狀如鉢,尾長五六尺許,色赤,光照地。出內下日記
引見時,右議政鄭維城所啓,今年飢饉,各道皆然,而江原道尤甚。本道告急之報續至,賑救之策,當如救焚拯溺,而本道則元無所儲之穀,嶺南穀物,則遠莫致之,計無所出,方以爲慮。聞忠州前牧使元斗樞官廳所儲之穀,多至米二千一百石,耗租七千餘石云。其中米一千石租三千石除出,移用於嶺東賑飢之資,何如?禮曹判書洪命夏曰,大臣之言,甚爲便當,而第念此穀,運致江原道水邊,使嶺東飢民取去,則嶺外之民,裹糧往來,所得幾何?且以陸運言之,則五六日程,逾越大嶺,勢難輸運。且駄數,將至二千餘駄,亦難責出於所經之邑,其便宜料理之意,先問於本道監司,處之,何如?維城曰,賑救阽死之民,一刻爲急,而往復之間,必費多日,豈可如是遲延也?上曰,使之依此從速擧行,而忠州米租,當爲移給,令本道,一邊整齊船楫,以爲輸運之地,陸運嶺東之事,隨事處置,俾無飢民貽害事,別爲料理,急速啓聞之意,分付于監司處,可也。又所啓,前忠州牧使元斗樞私庫所儲穀物,如是優多,蓋出於約己節用,而留作飢民賑救之資,如此之人,似當有激勸之典矣。上曰,令該曹,別爲施賞,可也。又所啓,忠州所儲穀物,將爲移賑於江原道,當此之時,一日爲急,新牧使,自備局,當爲催促發送矣。上曰,依爲之。又所啓,江原道戊戌條大同所納,幾至二千餘石,上年結數雖縮,亦不下二千石。此米則不爲上納,使之補用於嶺東賑恤,其代,則或以各衙門所儲米,或以忠州耗穀,推移用之,何如?原任大臣箚辭,亦如此矣。命夏曰,嶺西則以米收納,嶺東則作木上納,而米一石木三疋,凡七十餘同,而救荒之道,蠲役爲先。但本廳一年用下之際,每患不足者,多至千石矣。今若盡減,則以他衙門米布,代用,何如?上曰,依爲之。又所啓,咸鏡流民,盡萃于兩西,主客俱困,自朝家賑恤流民之事,非不申飭,而北民,例有刷還之弊,故爲守令者,畏其解由之拘礙,北民之數,不以實聞,非但流離之數,不能盡知,此輩將無以資活,終必相聚而爲盗,誠爲可慮。頃者趙復陽上疏,別遣御史,着實賑救,此亦先朝已行之例,今雖不能盡遣於各道,西北江原道,則特遣御史,以示朝廷別爲賑恤之意,何如?命夏曰,當此凶年,分遣御史,不無廚傳之弊,使各道都事,爲先主管檢察,而聞平安都事李東老,有幹事之才,平安道,則使都事管攝,似好矣。上曰,御史從當發遣,而姑先分付諸道都事,各別申明擧行,各邑流民,一一搜括成冊,着實賑救,成冊一邊上送,而御史詢問之時,如或流民一名落漏,成冊,一名餓死,則守令都事,當繩以重律,以此嚴飭,可也。命夏曰,北路之民,流離於他道者,不可勝數。關防之地,將爲空虛,故監司趙啓遠之辭朝也,先王特爲引見,付之以收拾本道之事,故啓遠非不盡心奉行,而値此凶年,流散之弊,又加於前,北路終必爲棄地,誠可寒心。維城曰,北關飢民,盡爲流散於兩西及江原道,餘存無幾,將爲空虛之地。守令則境內流散之民,掩置不報,監司何以知之?令列邑,各其境內流散之民,某邑幾許之數,一一成冊,報知監司,餘存之民,撫恤安集,俾無塡壑之弊,而流亡之民,如有一戶落漏於成冊,境內餘存之民,如有一名餓死之弊,日後御史,巡檢時現發,則當該守令,難免重究之意,別爲嚴飭,何如?上曰,各別分付于監司處,而某邑流亡者幾許,從其實數,一一成冊啓聞之意,申飭,可也。又所啓。維城曰,判尹李時昉方得重病,出仕無期。不但本府罪囚多滯,外方啓本亦多淹滯,自前判義禁有故,則例以次官代行,今亦依例,令次官,速爲疏決,何如?上曰,罷齋後,使知義禁,代察疏決,可也。刑曹參判洪重普所啓,趙復陽疏中所謂蔘布減除事,何以爲之?維城曰,全減則民之蒙惠大矣,而該曹以支調爲慮,難於全減,則雖半減,可矣。李應蓍曰,臣曾忝本道監司,熟知其民情,人無樂生懷土之意,少遇失稔,輒皆流離。凡所以蠲役懷保之道,不可不盡心爲之。咸鏡監營所儲木布之數不貲,一年蔘布所納之數,以本營所儲,亦可推移備納矣。令本道,以巡營木布,代充其數,而全減,何如?上曰,限今年全減,以營布,推移上納,而後勿爲例,可也。副提學兪棨所啓,扶餘縣監朴由常上疏,啓下該曹,而扶餘·石城等邑,蓋在水邊,酷被水災,闔境盡散,無以收拾,恐不可循例賑救,令本道,各別救濟,俾不流散之意,分付,何如?上曰,令該曹着實回啓,可也。又所啓。維城曰,銀溪以尤甚凋殘之驛,在於直路進上輸運及公行往來驛路,將爲斷絶云,不可無變通之擧矣。棨曰,江原道進上,例以各驛輸運,而嶺東各驛,則比嶺西,驛役頗歇,故嶺東各驛,收合數十同木,移給於嶺西矣。今年則以凶歉之故,不得收捧而給,尤無以支保云矣。上曰,令監司,善爲變通,俾不至絶路,可也。又所啓。命夏曰,前宣川府使李性恒,以前罪拿來,而中路病重,故特下待差就囚之命,人莫不感激,今已身死於中路。曾經臺侍之人,其罪,亦與李興祿有間,身且已死,似當有伸雪之事矣。維城曰,元罪不至大段,身死之後,似當蕩滌矣。上曰,蕩滌,可也。又所啓。命夏曰,吏曹判書宋浚吉,以祭酒,議定照訖之規,曾前已出照訖者,皆欲改出矣。今者科日不遠,勢未及行,何以爲之?上曰,各言所懷。維城曰,旣不得前期處之,而科日迫頭,恐未及矣。上曰,今番日子已迫,似未及改出,姑爲仍用,待後科,從容擧行,可也。出十六日朝報又所啓。棨曰,北道淸人開市事,當爲移咨於北京,而卽今開市,尙未完畢,今番使臣之行,則勢未及付送,何以爲之耶?禮曹判書洪命夏曰,今番使行,則其勢未及,只以會寧開市事,別爲啓文以送,亦可矣。右議政維城曰,若無使臣之行,則齎咨官當爲定送,慶源開市,則雖未及畢,姑以會寧開市先畢之意,撰出咨文而發賣物種,開錄於咨文,依前定奪,兩件撰出,爲先順付於謝使之行,到彼呈納之際,以開市人馬及物種,比前倍加,每歲若此,則北民決難支堪之狀,言及衙門,以爲周旋之地,何如?上曰,依爲之。又所啓。命夏曰,臣曾忝備局堂上時,句管紫燕島事,而今則非臣所可仍察。但聞此島津船一隻,船人羅山稱名者,持往黃海道,適以他罪,旣已刑戮,其船則破棄於瓮津海邊云。令本道,題給材料,趁卽修改以送事,分付,何如?上曰,依爲之。維城曰,紫燕島事,令洪命夏,依前仍察,何如?上曰,依爲之。又所啓。命夏曰,今此兒弱收布之盡減,實是大惠,而不爲限年,故外方頗有疑慮之意,似當定其年限矣。且歲抄大邑百名,中邑五十名,小邑三十名充定,而各邑以年滿者,不得充數之故,不得已以兒弱充定。臣以西路目覩言之,平安兵使,使各邑,汰定冒屬校生,黃海兵吏,以本營冒屬者汰定,故各邑幾盡歲抄,而冒屬之類,亦多兒弱,故今番歲抄,兒弱亦多矣。一邊減徵兒弱,一邊充定兒弱,減布之擧,實是難繼之道。充定兒弱,如前無異,則殊無朝家軫恤之意,今番歲抄兒弱之類,別爲置簿,以爲變通之地,似不可已。待領相兵判出仕,議定,何如?上曰,依爲之。又所啓。命夏曰,晉州興善島·昌善島兩收場,山腰以上卽松田,山腰以下卽馬場,依前定奪,差遣本寺官員,與統營軍官,眼同分界,何如?上曰,依爲之。備局謄錄
上在慶德宮。停常參·經筵。
仁獻王后忌辰。
自辰時至申時,日暈。
大殿,政院問安。答曰,知道。中殿,政院問安。答曰,知道。
中殿,二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿煩熱泄瀉等候,視前,若何,聖候亦復何如?內殿熱候頭痛嘔吐等症,與昨加減,如何,而昨日劑入柴胡四物湯進御後,有和解之效否?須審夜間及朝來氣候然後,可以議諸醫官,而無未盡之事,臣等不勝憂慮,敢來問安,竝此仰稟。答曰,知道。慈殿症候,與夜無異,而泄瀉之候,比昨減度,內殿所患,亦無顯效矣。
大王大妃殿·大妃殿,問安。答曰,知道。中殿,問安。答曰,知道。症候與昨一樣矣。
鄭榏啓曰,領議政六度呈辭到院,而國忌留院之意,敢啓。傳曰,入之。領議政鄭太和六度呈辭。傳曰,安心調理。
趙珩啓曰,領議政呈辭批答,政府郞廳有故,以史官傳諭之意,敢啓。傳曰,知道。
李殷相,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳,知道。
李殷相,以摠戎廳言啓曰,本廳所屬壯抄三運軍兵,今已準番,明日當爲下送。依前例,與訓鍊都監軍兵,還爲替直之意,敢啓。傳曰,知道。燼餘
下直。通津縣監李䎘。
謝恩。護軍金壽恒,掌樂正許厚。
明日望祭正時,四更一點。開門,三更三點。以上朝報
傳曰,內殿所進之藥,問于柳後聖,劑入柴胡四物湯,依前加入一貼。
傳曰,判尹李時昉家,遣御醫看病。藥院日記
答領敦寧府事李景奭箚子曰,省箚具悉。不忘國事,縷縷所陳,至再益切,不勝感嘆於心。箚辭,當令廟堂,卽爲議處焉。記草
上在慶德宮。停常參·經筵。
望祭後,大殿,政院問安。答曰,罔極。大王大妃殿,問安。答曰,知道。大妃殿·中殿,問安。答曰,罔極。
大王大妃殿,藥房問安。答曰,知道。大妃殿,大殿·中殿,問安。答曰,罔極。
大殿,二品以上六曹問安。答曰,知道。大王大妃殿,問安。答曰,知道。大妃殿·中殿,問安。答曰,知道。
下直。唐浦萬戶李希晟,順川郡守李馣,珍山郡守崔尙崙,乶下僉使金粹發,登山萬戶林友信,薺浦萬戶吳一善。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候若何?昨聞泄候少減,竊幸焉。三白丸及蓮子茶食連進,而今有止歇之漸耶?自上色憂之中,冒夜致哀,玉候,何如?內殿頭痛熱候等症,加減亦復何如?二昨夜及昨日柴胡四物湯,連爲煎進,此藥雖無顯奏之功,似有微效。臣等相議,問諸柳後聖等,依前加入加劑一貼,以備夜間或進矣。伏聞命入,未知亦已煎進乎?詳知今日症候,然後當有更議之事,臣等不勝憂慮,敢來問安,竝此仰稟。答曰,知道。慈殿症候及內殿所患,竝言于醫官矣。
藥房再啓曰,伏聞下醫官之敎,卽與柳後聖等諸醫官,參商相議,則皆以爲慈殿蔬素已久,積傷甚多,仍之以泄瀉,起居之際,脚力虛弱,若論淸補之劑,則補中益氣湯,宜矣。而在前補藥,多致助熱,今不可輕議,蔘朮補中湯,卽淸熱補虛開胃進食止咳定喘之良劑也。惟其元材中,黃茋分數雖少,疑或助熱,去之,可也。雖入人蔘,三分甚少,主補中氣,似不至於添却火熱,此藥三貼先爲進御。內殿症候,進柴胡四物湯三貼之後,得已和解,而體氣之猶未輕淸者,以其餘熱之有存也。加減涼膈散三貼進服宜當云。依此劑入,何如?答曰,依啓。
備忘記,下于李殷相曰,今下弓矢,乶下僉使金粹發處給送。
鄭榏,以戶曹言啓曰,卽接廣興倉所報,則領議政鄭太和,今春等祿俸,科日已過,不爲受出云。係是大臣祿俸,依前例,令該倉輸納,何如?傳曰,允。
趙胤錫,以兵曹言啓曰,當日僉使裵友亮稱名人,自武德門入來,良人車継輪稱名人,自缺門入來,差備門外擊錚,極爲駭愕。令攸司囚禁治罪。武德門以下缺燼餘
謝恩。護軍金㤲,歸厚別提金大先。
大司憲金南重三度呈辭。加給由。
咸陵君李澥上疏。大槪,敢陳前請,乞賜恩許事。入啓。下該曹。
忠洪監司書目,沔川呈,以完原君李曼病重,上去不得事。公州呈,以護軍李惟泰上疏上送事。答李惟泰疏曰,省疏具悉。爾何邁邁固辭至此哉?勿辭,從速飜然上來,以副至望。
戶曹判書許積針灸呈辭。給由。判決事李淀初度呈辭。給由。
答判尹李時昉疏曰,省疏具悉卿懇。卿辭至此,金吾之任,當勉副矣。卿其安心,勿辭調理。
禮曹參議李慶億再度呈辭。加給由。
慶尙道褒貶,晉州營將黃埏中·□城召募將金永文下。靑松府使金震標·昆陽郡守李相成·巨濟縣令盧亨達·彦陽縣監崔國成·鎭海縣監朴最繼·知禮縣監朴廷薛·安奇察訪安弘靖·金泉察訪姜象先,以上中。河東縣令李玹·玄風縣監南天漢·慶州敎授申塯,以上下。
正言權格啓曰,滓穢賤臣,累重病劇,稽謝恩命,冒昧出避,而聖度包容,不許鐫改,臣兢惶罔措,黽勉就職,到今望祭陪哭之班,不可不參,故臣未敢言病,忍痛以待,至與同僚,約行相會禮於依幕矣。昨日寒疾復發,熱盛頭痛,及至日暮,渾身寒戰,四肢如束,胸腸煩懣,喘息奄奄,雖欲作氣强起,其勢末由,竟不得進參於陪祭之列。且失相會禮之約於同僚,臣之罪戾,固無所逃,而證患一向危苦。今始日晩,扶曳來避。以此以彼,決難一刻冒居言地。請命遞斥臣職。答曰,勿辭,退待物論。
吏曹判書宋浚吉上疏。大槪,臣之情勢,決無自力之望,冒萬死瀝血更籲,冀蒙矜察事。答曰,省疏具悉卿懇。卿辭至再而不止,不知所諭。疏辭,登對時面諭焉。
獻納吳□□,正言鄭晳啓曰,昨者同僚,約行相會禮於陪祭之後矣。同僚以病旣未進參於陪祭,則與臣等不爲相會,非如無端失約之比,故臣等不以爲嫌矣。今者同僚,至以此引避,臣何敢處置?請命遞斥臣等之職。答曰,勿辭,退待物論。以上朝報
敬慕殿朔祭擧動,三更四點。還宮四更四點。內下日記
備邊司啓曰,各道編伍軍今春操練,以飢荒之故,旣已停止。三南舟師合操,亦當一體停行,而當此風和待變之時,不可每年全然廢閣,統營會操,則遠邑舟師調發之際,軍民之弊不貲。雖不得設行於統營,各其營所屬舟師,本營前洋操鍊點試之意,三南監·水使處,分付,何如?答曰,允。又啓曰,各道都事,自先朝,例以侍從差送,其意有在,而新除授慶尙都事柳頲,累經守令,雖有可稱治績,而旣非侍從。前頭設科之時,巡歷考講之際,嶺南多士之地,似難彈壓,柳頲改差,其代擇送,何如?答曰,允。又啓曰,平安道賑救一事,令都事,主管擧行之意,昨於榻前,已爲稟定,而今聞都事李東老,瓜限已滿,將出交代云。荒政擧行間,姑令仍察,何如?答曰,允。備局謄錄
上在慶德宮。停常參·經筵。
謝恩,南學訓導金濬。
兵曹判書鄭致和,身病出仕。
吏曹參判李一相上疏。大槪,冒死更瀆,乞遞職名事。答曰,省疏具悉。卿其勿辭,更加調理察職。
大妃殿,政院·玉堂問安。答曰,知道。中殿,政院·玉堂問安。答曰,知道。勿爲問安。
大妃殿·中殿,二品以上六曹問安。答曰,知道。勿爲問安
藥房都提調臣李景奭,提調臣尹絳,左副承旨臣趙胤錫啓曰,上元陰雨,終夕不晴,朝來霧氣沈迷,伏未審慈殿症候,若何?昨日劑入蔘朮調中湯,已進乎?聖候亦復何如?內殿進加減涼膈散後,氣候與昨,何如?臣等不勝憂慮,敢來問安。答曰,知道。慈殿症候,與昨無異,湯藥連爲進御。內殿所患,微有收效矣。
三殿,藥房問安。答曰,知道。
京畿監司書目,良才察訪朴廷蓍,正月初八日,遭母喪事。
領議政鄭太和七度呈辭。傳曰,安心調理。
掌令成後卨啓曰,諫院之官,引避退待,本府當爲處置,而正言鄭晳,卽臣婚姻家也。嫌不敢處置,則何可晏然仍冒?請命遞斥臣職。答曰,勿辭,退待物論。
大司憲金南重辭職上疏。入啓。答曰,省疏具悉。卿其安心,勿辭察職。
江原道進士朴震楷等上疏。大槪,更請文成公臣李珥·文簡公臣成渾從祀事。答曰,勿煩。
江華留守徐元履書目,亟許鐫削職名,以正臣罪事,上疏上送事。啓。答曰,省疏具悉。卿何固辭若是哉?不知所以爲諭,關防重地,不可久曠,勿辭從速行公,無使保障之地日非也。
執義李延年啓曰,無似微臣,廢疾在身,決不堪從仕之實,人所共知,而祗緣聖恩至大,除旨稠疊,臣誠震惶感惕,不敢一向退伏。始於頃者,黽勉扶曳,出謝恩命。惟以糜粉爲期,而沈痼之餘,風寒易乘,以致宿疾復發,前患添劇,冒呈辭單,未免見阻於政院,一味危綴,床席爲伴,日昨廷籲之時,不得進於百僚之末。時享望祭,俱未趨詣於倍哭之班,分義掃地,人理都喪,而病莫能支,尙未自劾,稽延以至于今矣。卽者諫院多官,本府同僚,皆以引避,臣當處置,而當初正言權格之避,旣以未參陪祭爲嫌,則臣之負犯,視此爲重,固當自劾之不暇,何敢一刻仍冒。請命遞斥臣職。答曰,勿辭,退待物論。
禮曹,判尹李時昉,當日卒逝,自今日至明日,停朝市,啓。以上朝報
自昧爽,至辰時,有霧氣。夜一二更,月暈兩珥廻木星。三四更,月暈廻木星。內下日記
吏曹,有政。以金壽恒爲司諫院大司諫,金萬基爲弘文館校理,成以性爲弘文館副應敎,任翰伯爲弘文館修撰,孟胄瑞爲注書,元格爲刑曹佐郞,李昌胄·權道經·李繶·李守恒爲司憲府監察,鄭叔周爲兵曹佐郞,鄭脩爲漢城府庶尹,尹絳爲判義禁府事,洪重普爲兵曹參判,慶㝡司憲府持平,金萬重爲義禁府都事,權諰爲同知義禁府事,閔周冕爲仁川府使,南老星爲開城留守,金自南爲知禮縣監,尹爲丹城縣監,金碩望爲河東縣監,安命老爲良才察訪,韓明遠爲文川郡守,柳仁壽爲玄風縣監,鄭樸爲慶尙都事,朴純義爲靑松府使。吏曹望筒
上在慶德宮。停常參·經筵。
下直。陰城縣令李日三,宜寧縣監李。
謝恩。護軍鄭知和·南斗柄,兼掌令李元楨,河東縣監金碩望,顯陵參奉尹世輿,部將金世鳴,同義禁權諰。
備忘記,延城君,以舊時功勲,今已卒逝,予心慘惻,無以慰懷。其令該曹,特爲禮葬。
藥房都提調臣李景奭,右承旨臣李殷相啓曰,日氣甚緊,伏未審夜來,慈殿症候,若何?聖候亦復何如?昨日伏承內殿所患,微有收效之敎,竊甚幸焉。今日視昨,若何?臣等無任憂慮,敢來問安。答曰,知道。慈殿症候,與昨無異。內殿所患,言于醫官矣。
吏曹啓目粘連,工曹判書閔應亨上疏云云。閔應亨以年老病甚,有此祈免之疏是白在果。本職素稱無事,正是老臣優閑之地。雖有疾病,自可調理行公,至於兼帶活人署提調,則尤非供務之任,不必如是控辭是白乎矣。重臣進退,該曹不敢擅便,上裁,何如?啓。依回啓施行。
吏曹,前宣川府使李性恒身死,曾經臺侍。啓。別致賻。
政院啓曰,新除授注書孟胄瑞,時在忠洪道溫陽地,請斯速乘馹上來事,下諭。且上來間,假注書差出,使之察任,何如?傳曰,允。
禮曹,謝恩使方物封裹十八日退行。啓。
禮曹參議李慶億三度呈辭。遞差。判決事李淀再度呈辭。加給由。
慈殿·中殿,藥房問安。答曰,知道。
藥房再啓曰,伏聞下醫官之敎,謹以內殿症候,商議于柳後聖等諸醫官,則皆以爲産後大便秘燥,乃是血燥之致,亦緣傷寒餘熱之未祛,宜用滋潤之劑。且下焦不通,則熱氣上升,或有頭痛之患,前進加減涼膈散,加羌活·石膏煆各一錢,加進三貼,以治上焦之熱,兼用麻仁丸,以通下焦之秘似當云。湯丸兩藥,依此劑入,何如?答曰,依啓。
玉堂箚子。大槪,正言權格遞差。獻納吳□□,正言鄭晳,掌令成後卨,執義李延年,竝命出仕事。答曰,依啓。
獻納吳□□,正言鄭晳,掌令成後卨,執義李延年就職。
江原道進士朴震楷等上疏。大槪,文成公臣李珥·文簡公臣成渾從祀事。答曰,省疏具悉。爾等,其退修學業焉。
判敦寧尹絳上疏。大槪,新授判義禁,乞賜遞改,以重名器,以安微分事。答曰,省疏具悉卿懇。以卿之才,少無不合之理,勿爲控辭,從速察職,毋使刑獄多滯焉。
幼學朴承後上疏。大槪,請召還儒賢臣宋時烈事。答曰,省疏具悉。爾之愛君憂國進言之誠,予甚嘉尙。疏辭,亦當體念而採施焉。
吏曹啓曰,臺諫有闕,政事,取稟。
又啓曰,來十九日祿都目政事爲之之意,敢啓。傳曰,知道。以上朝報
都摠府啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。都摠府謄錄
上在慶德宮。停常參·經筵。
謝恩。判義禁尹絳,大司諫金壽恒,兵曹參判洪重普,黃海兵使李仁夏,五衛將洪處尹,仁川府使閔周冕,文川郡守韓明遠,監察李守恒·李繶·李昌胄·權道經,花山副正滾,慶尙都事鄭樸。
藥房都提調臣李景奭,提調臣尹絳,副提調臣趙珩啓曰,風日寒冷,伏未審夜來,慈殿症候,若何?聖候亦復,何如,內殿所患之候,與昨加減,如何,而加入加減涼膈散及麻仁丸進御後,時未有效否?慈殿所進蔘朮調中湯三貼,計日則當盡於昨日。須詳卽日症候,然後前藥仍進與否,方可議定。臣等不任憂慮,敢來問安,竝此仰稟。答曰,知道。慈殿症候與昨無異,內殿所患,亦無加減矣。
大王大妃殿·慈殿·中殿,藥房問安。答曰,知道。
藥房再啓曰,伏承聖批,仍與柳後聖等諸醫官,更加商議,則皆以爲慈殿症候一樣,蔘朮調中湯多進無妨,姑限二十貼,而觀勢或停或仍宜當云。蔘朮調中湯三貼,依前去黃茋,劑入之意,敢啓。答曰,知道。
江原監司書目,更竭危懇,乞收新資事。答曰,省疏具悉。卿其勿辭,從速察職。
弘文館啓曰,新除授副應敎成以性,時在慶尙道榮川地,經筵入番事緊,請斯速乘馹上來事,下諭。傳曰,允。
領議政鄭太和八度呈辭。傳曰,遣承旨敦諭。
假注書,柳俔落點。
禮曹啓曰,以本曹延城君卒逝單子,備忘記,延城君舊時功勳,今已卒逝,予心慘惻,無以慰懷。其令該曹,特爲禮葬事,命下矣。今此禮葬之擧,實出於聖上隱卒之盛典,孰不感動?自前本曹郞廳一員,進去喪家,自初喪,分付各該司,以爲擧行之地,而本曹郞廳六員內,正郞尹嵦,以照訖試官啓下,正郞李恒明·都愼□依例分差於兩所,今方考講。佐郞姜汝㦿出使,李光迪在外未肅拜,鄭叔周,昨政移拜兵曹佐郞,他無見存之員,不得差送,且無仕上直郞廳,事甚苟簡。佐郞鄭叔周,改差兵曹郞廳,仍察本曹之任,李光迪則病未上來云,今姑改差,停朝市過後,以在京無故人,令該曹,口傳差出,何如?傳曰,允。
吏曹口傳政事。以吳燦爲禮曹佐郞。
傳曰,政事,明日爲之。
右承旨李殷相書啓,臣承命,往諭于領議政鄭太和處,則以爲臣垂死病中,荐蒙異數,近侍臨諭,至於再度,非臣微分所敢承當,伏地感泣,撫躬惶蹐,而犬馬之疾,尙無減歇之勢,更起爲人,旬月難期,狼狽罔措,不知所達云矣。敢啓。傳曰,知道。以上朝報
下直。錦城營將金汝溫。
謝恩使方物封裹。
夜自三更至五更,月暈。以上內下日記
上在慶德宮。停常參·經筵。
下直。楸坡萬戶金宗遠。
謝恩。漢城庶尹鄭脩,玄風縣監柳仁壽,丹城縣監尹,部將邊寯。
司諫李□□上疏。大槪,來伏江外,宿疾添劇,稽謝恩命,逋慢難逭。請遞職名,俾安微分事。答曰,省疏具悉。爾其勿辭,調理察職。
執義李延年初度呈辭。給由。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?聖候亦〈復〉何如?內殿氣候,進藥之後,一樣無加減乎?加減涼膈散追入三貼,當盡於今日,詳審卽今症候,然後仍進與否,可以議定。臣等無任憂慮,敢來問安,竝此仰稟。答曰,知道。慈殿症候,與昨無異,內殿所患,幾盡差減。
王大妃殿·中殿,藥房問安。答曰,知道。
判決事李淀三度呈辭。加給由。
大司憲金南重上疏。大槪,乞遞職名事。答曰,省疏具悉。卿辭至此,本職當勉副焉。
藥房再啓曰,伏承聖批,內殿所患,幾盡差減,不勝喜幸之至。議諸柳後聖等諸醫官,則以爲劑入加減涼膈散餘一貼,今日連進而止宜當,姑無可改之藥云。敢啓。答曰,知道。
兵曹啓曰,本曹郞廳卞榥,身病甚重,不得察任,不可等待其差復,姑爲改差。其代今日政,以在京無故人,差出,何如?傳曰,允。
謝恩。兼持平李之翼。
明日拜表時,開門差早。
吏曹啓目粘連,咸陵君李澥上疏云云。李澥引年求退,至於再陳疏章是白在果。李澥以勳舊重臣,休戚是同,年至病深,願謝時事,其志雖甚可尙,其在朝家眷待舊臣之意,輕許退休,實爲缺然。伏惟上裁。啓。依允。
院啓,典籍李□翼一家叔侄之間,多有云云之事,縉紳之中,傳播已久,而其亡兄之妻,至擧其名,呈狀該曹,毋論事之虛實,遭此人倫莫大之變,則爲□翼之道,所當縮伏之不暇,而乃敢晏然從仕,自同平人,人皆唾鄙,不可使仍置朝班。請典籍李□翼削去仕版。坡州牧使柳坦然,到任以來,專事虐民。頃於山陵未畢,民役方殷之日,厭其衙舍之隘,遽起土木之役。加以信任奸吏,侵暴漁戶,民不聊生,怨聲載路,決不可仍置字牧之任,而且聞公除之前,乃敢肆然酒肉,至於對客酬酢,聞者至今痛駭。請坡州牧使柳坦然罷職不敍。答曰,依啓。
政院啓曰,注書孟胄瑞,未及祗受有旨,昨日適已入來云。本院催促察任,則累次呈疏,趁不出肅,極爲非矣。請推考,卽爲牌招肅拜,使之察任,何如?傳曰,允。
謝恩。注書孟胄瑞。以上朝報
夜自三更至五更,月暈。內下日記
傳曰,今下弓矢,楸坡萬戶金宗遠處,給送。記草
備邊司啓曰,潭陽府使柳慶昌,近邑相換之際,該曹未及詳察,以春川防禦使,直爲換授。防禦使,則密符傳授,多有難便之事,故群議皆以爲未妥。令該曹,他近邑相換,春川則洪瑑仍任,何如?答曰,允。又啓曰,本司武郞廳宣傳官禹汝度,奔走勤仕,已至十五朔。依例六品遷轉,或守令除授事,捧承傳施行,何如?答曰,允。又啓曰,歲弊黃金許貿咨文,已爲撰出繕寫矣。群議皆以爲旣有開市陳弊之咨,一時竝擧兩事,彼中或不無執言之端,貿金咨文,後日觀勢入送,何如?答曰,允。備局謄錄
吏曹,有政。以洪命夏爲司憲府大司憲,柳淰爲刑曹參判,朴世模爲司諫院正言,元萬石爲兵曹參知,洪重普爲軍器寺提調,李堥爲兵曹佐郞,宋之濂爲掌隸院司評,尹弼殷爲戶曹正郞,白弘祐爲禮山縣監。吏曹望筒
上在慶德宮。停常參·經筵。
下直。神方非萬戶金信建,㐚足萬戶朴後邦,水口萬戶李景暉,咸鏡都事黃道宏,銀溪察訪金楀,長城府使朴增輝,忠州牧使鄭繼胄。
謝恩上使洪得箕,副使鄭知和,書狀官李元楨出去。
京畿都事金禹錫,謝恩使陪行出去。
謝恩。兼持平閔光熽,開城留守南老星,禮曹佐郞吳燦·鄭叔周,戶曹正郞尹鼎殷,善山府使申崇耉,大司憲洪命夏。
判決事李淀,身病出仕。
執義李延年再度呈辭,加給由。
吏曹判書宋浚吉上疏。大槪,臣之病勢情勢,決無自力之望。冒萬死,更陳危迫之懇,冀蒙矜察事。答曰,省疏具悉卿懇。此時不可遞卿之職,予非不知也,而深慮卿之宿患,故本職,今姑勉副矣。卿其諒此至意,勿辭從速察職,貴相知心,豈難哉?
吏曹啓曰,吏曹判書有闕,政事,取稟。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候亦復何如?內殿氣候,進藥三貼後,得有顯效乎?臣等不任憂慮,敢來問安。答曰,知道。慈候與昨無異,內殿所患,亦無加減矣。
大王大妃殿·慈殿·中殿,藥房問安。答曰,知道。
禁府啓目,丁繼榮刑問二十五次加刑。啓。
又啓目,輸城察訪李有炫,香陪過去之時,卽不得下馬,香陪吏欲爲曳下,則雖非故犯,亦難免罪。以此參酌照律,何如?啓。依允。
又啓目粘連,忠洪監司放未放啓本云云。罪人放未放乙良,依啓聞施行爲白乎矣。稟秩中金繁·金有鍵·邊宥等段,有可恕,金仲賢段,情犯似重,姑置之,何如?啓。依回啓施行爲乎矣,金繁乙良,減等似當。
又啓目粘連,江原監司放未放啓本云云。定配罪放未放乙良,依啓聞施行爲白乎矣。稟秩中,李耆善段,定配之命,出於睿斷,自下有難容議。放秩中,朴頵段,罪犯與崔捆無異,當與崔捆,一體施行,何如?啓依回啓施行爲乎矣。李耆善乙良,分揀。
又啓目粘連,黃海監司放未放啓本云云。定配罪人仍配秩乙良,依啓聞施行爲白乎矣。稟秩中,崔捆所犯輕重,不敢擅議,上裁,何如?啓。依允。崔捆乙良,分揀。
又啓目粘連,全南監司放未放啓本云云。未放秩乙良,依啓聞施行爲白乎矣。稟秩中,吳以翼·趙搢·宋明奎等段,罪犯俱重,而本道監司,以似當可議爲言。上裁,何如?啓。依回啓施行爲乎矣,趙搢兺,分揀。
又啓目粘連,京畿監司放未放啓本云云。放未放乙良,依啓聞施行爲白乎矣。稟秩中,尹天賚·金麟錫,分揀似當。邊爾標·李尙漢,似當分揀是白在果,其他罪人乙良,各該司處置,何如?啓。依回啓施行。
領議政鄭太和上疏。大槪,再蒙敦諭,惶悶罔措,更陳危懇,乞遞本職及兼帶司僕寺提調等任事。答曰,省疏具悉卿懇。已諭予意於前後疏批矣,何用多誥?卿深思今日之國事,此豈大臣丐閑之時乎?卿宿德老臣,何不念及於此乎?卿其安心勿辭,益加善攝,以副至望。
咸陵君李澥上疏。大槪,更陳危懇,冀蒙恩許事。答曰,省疏具悉。已諭矣。何庸固辭乃爾耶?
司成閔汝老上疏。大槪,條陳時弊事。答曰,省疏具悉。爾之愛君憂國之誠,予用嘉尙。所陳之事,當令該曹,議處焉。
平安道生員尹隣等上疏。大槪,請文成公臣李珥·文簡公臣成渾從祀事。答曰,省疏具悉。已諭于諸道儒生矣。
黃海監司書目,鳳山郡守柳潝,松禾縣監趙仲耘,親年七十,勿敍三百里外,依例處置事。
慶尙監司書目,泗川縣監金景振,正月初九日,遭文表事。
京畿都事金禹錫,落後入來。以上朝報
自巳時至申時,沈霧。內下日記
傳曰,今下弓矢,神方非萬戶金信健,水口萬戶李景暉,㐚足萬戶朴後邦,〈處〉給送。記草
上在慶德宮。停常參·經筵。
下直。文化縣監李奎鎭。
謝恩。兵曹參知元萬石,修撰任翰伯,兼持平安後說,兵曹佐郞李堥,禮山縣監白弘祐,司宰參奉宋奎禎,護軍申翊全。
執義李延年三度呈辭。遞差。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?一日之內,寒暖無常,此時脫着,最可爲戒,未知聖候何如,內殿氣候,今亦一樣乎?臣等不任憂慮,敢來問安。答曰,知道。慈殿症候及內殿所患,言于醫官矣。
慈殿,藥房問安。答曰,知道。中殿,藥房問安。答曰,已盡差愈,勿爲問安。
領議政鄭太和九度呈辭。傳曰,安心調理。
吏曹啓曰,傳敎矣。取考前例,則穩城府使鄭倜,以皮雜耗穀三千石陞資,全州判官李復吉,以節用取贏米租一千五百石,陞堂上。金溝縣令李□□,以別備米一千石,陞堂上,旋以未准職,有准職除授之命。今此元斗樞,官廳遺儲,至於米二千一百石,耗租七千餘石之多,視向前蒙賞者,厥數倍優。其約己節用,盡心奉職之狀,極爲可嘉。合有襃奬增秩之典,而恩賞重事,非該曹所敢擅便,伏惟上裁。傳曰,依例加資。
刑曹啓目,咸鏡監司啓本云云。洪汝河,移義禁府處置,何如?啓。依允。
禁府啓曰,以咸鏡監司狀啓,刑曹粘目,據前判官洪汝河,移義禁府處置事,命下矣。洪汝河拿囚之意,敢啓。傳曰,知道。
禁府,洪汝河拿囚啓。
藥房再啓曰,卽因下敎,問諸柳後聖等,仍與諸醫官相議,則皆言慈殿便候,似不涉於痢泄,而亦不可不防,方進三白丸,此丸藥,加劑以入,宜矣。內殿症候,則雖無顯症,再感之餘,氣甚虛弱,以醫方,則産後大補氣血爲主,雖有雜症,以末治之,加玄蔘七分八物湯,限二十服,進御宜當云。五貼姑先依此劑入,何如?答曰,依啓。
咸鏡道幼學李之等上疏。大槪,請文成公臣李珥·文簡公臣成渾從祀事。答曰,省疏具悉。已諭于諸道儒生矣。爾等勿煩。
府啓,近來國綱解弛,朝廷不成模樣,事極寒心。頃日朝廷問安時,完陽君李元老,獨以班首,起居於閤門之外,揆以事體,寧有是理?其日秩高宰臣,老病外,無故不參之員,請竝命推考。近來闕門不嚴,雜人攔入,朝廷問安及肅拜之時,則下輩林立於禁庭,喧聒於咫尺之地,已極寒心。至於武德門,則魂殿至近之處,不能禁雜,致令由此門入來擊錚者,尤極可駭。當該被推守門將,姑先罷職。兵曹不能檢飭之失,亦所難免,當該郞廳,請從重推考。監試取人之法,不在於名紙之厚薄,而京中士子,皆用好紙,至有僥倖參榜者,故外方諸生,爭相慕效,多費紙價,其弊不貲。頃日該曹禁用咨文紙事,入啓蒙允,行會中外,而擧子輩,旣知咨紙之不可用,又生欲用好紙之計,侵徵紙匠,故其價漸高,事極寒心,其爲弊習,不可不痛革。雖非咨紙,如用品好者,一切禁斷事,令該曹更加申飭。國家大比科取士之法,初試則取其詞章,會講則取其經學,意非偶然,而近來此法漸弛,鄕試尤甚。試士之際,入場擧子中,實學有名者,則製述雖甚無形,訪問而取之,良可寒心。當此新化之初,莫重科擧,嚴立科條,痛革其弊,在所不已。京試官則朝家雖已擇差,守令試官,如不得其人,則必有混雜之弊,令本道,各別擇差。且武科試官,則虞候主之,而自前循私,靡有紀極。至於所切,則親自帶去,公然行公,而曾無一人摘發科罪,以致此弊益滋,尤不可不嚴飭。亦令該曹別立事目,申明各道,俾無如前濫雜之弊。各司奴婢之貢,自有定數,而一家之內,或七八口,或五六口之貢,一時責出,雖値豐年,其勢爲難。逃亡族隣之侵及,亦極寒心。無族隣逃亡之類,及已爲定式之貢,不可輕議,而大槪山郡則收布,沿海則收米。當此凶歲,粒米翔貴之時,貢木一疋價米,僅至六斗,而沿海,則依元定之數,一疋之米,九斗收捧,則不但奴婢輩,萬無備納之勢。與山郡收布,亦爲不均,而況當新化之初,蕩滌蠲役之擧,靡極不用,外方之民,莫不感泣,則獨於奴婢之貢,豈可無變通之道乎?請令該曹,速爲稟處,以爲均蒙惠澤之地。監察安汝恒,爲人麤鄙,曾爲司評時,多有不謹之事,及授殿中之任,物議譁然,請命罷職。新除授理山郡守南大賢,爲人庸拙,素無名稱,觀其容貌言辭,亦甚不似。此時江邊之邑,不可付諸此人,請以上朝報,以下缺遞差。掌苑署別提閔光爀汰去事。答曰,依啓。出記草
傳曰,政事,明日爲之。
傳曰,闕內宮城內摘奸。出卄二日朝報
上在慶德宮。停常參·經筵。
下直。定山縣監張陽漢,咸悅縣監尹遇行。
謝恩。副摠管南斗柄·李正英,持平慶㝡,社稷參奉權惕,中學敎授全弘一,司評宋之濂,良才察訪李明老。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,視昨若何,聖候亦復何如?臣等不任憂慮,敢來問安。答曰,知道,慈殿症候,與昨無異,內殿所患,亦無加減矣。
慶尙左水使書目,淸河縣監柳挺輝罷黜事。
江華留守徐元履書目,公私狼狽,萬分悶迫,亟許鐫削職名,以正臣罪事,上疏上送事。答曰,省疏具悉。卿無必遞之理,勿辭從速察職。
黃海監司書目,延安府使成夏明,善治緣由事。
吏曹啓曰,新除授知禮縣監金自南呈狀內,上年九月除授義禁府都事,今年正月,乃是五朔,未準朔限,有此遷除,不敢出謝赴任,自本曹處置云。義禁府都事准六朔之後,方得遷轉,乃是定規。前此雖或有未准朔而遷轉之人,此則不可爲例,而頃日之政,不察金自南之未准朔限,至於擬望受點,不勝惶恐。金自南改差,何如?傳曰,允。
禮曹啓曰,今此監試二所考講試官所報內,西部童蒙洪益祺,已爲不通於一所考講,旋卽改名益祚,又爲錄名於二所,而四祖單子中,又改父名,四館發覺,招致問之,則不敢隱諱,一一直告云。當此新服之初,申明科法之時,變換名字,恣行詐僞,誠極痛駭。令攸司囚禁,依律處置,何如?傳曰,允。
慈殿,藥房問安。答曰,知道。
慶尙監司書目,淸河縣監柳挺輝,仍使察任何如事。
平安道生員尹隣等上疏。大槪,更請文成公臣李珥·文簡公臣成渾從祀事。答曰,省疏具悉。毋事瀆擾,退修學業。
吏曹啓目,粘連黃海監司狀啓云云。親年七十,勿敍三百里外,乃是法典。鳳山·松禾,皆在三百里之外,柳潝·趙仲耘,親年俱滿七十,則似當依法典施行。鳳山郡守柳潝·松禾縣監趙仲耘,竝改差,何如?啓依允。
院啓,文武之間,體面自別,而至於本兵之官,雖在郞僚,武弁之不敢相抗,自是國朝古例也。閔震益頃於秩高諸宰齊會之處,敢與兵曹堂上,偪側對坐,終日談笑,略無顧忌,見者莫不駭異。其愚妄自恣,不識事體之狀,不可不懲。請閔震益罷職。嶺南一道,素稱文獻之鄕,而近來風習漸乖,多有可駭之事,誠極寒心。竊聞仁同之人,嫉怨土主,欲爲動搖驅逐之計,做作臺諫啓辭,書出大槪,傳播隣邑,藉藉遠近,此實曾所未有之變,若不別樣重究,將無以懲礪惡習。請令本道監司,嚴明査覈,摘發啓聞,繩以重律。答曰,依啓。閔震益姑先推考。
領中樞府事沈之源箚子。大槪,頃日問安,病未進參。伏見憲府之啓,不勝惶恐,伏地待罪事。答曰,省箚具悉卿懇。卿其安心勿辭,從容調理,亦勿待罪。仍傳曰,遣內醫看病。
政院啓曰,兵水使之不得直爲罷黜守令,例也。慶尙左水使朴鳴漢,以不報漂船之故,淸河縣監柳挺輝直請罷黜,其不識事體甚矣。朴鳴漢請推考。傳曰,允。以上朝報
政院·玉堂問安。答曰,知道。內下日記
吏曹,有政。以洪重普爲司憲府大司憲,趙龜錫爲司憲府執義,洪命夏爲知義禁府事,權格爲兵曹佐郞,崔浣爲戶曹佐郞,吳熙胤·趙廷璜·愼憙·金自南爲司憲府監察,李晩吉爲刑曹正郞,朴敏行爲義禁府都事,崔應天爲刑曹佐郞,任有後爲潭陽府使,閔晉亮爲鳳山郡守,魚尙佶爲理山郡守,金壽昌爲坡州牧使,閔晦爲松禾縣監,申惟一爲泗川縣監,安光郁爲知禮縣監。吏曹望筒
上在慶德宮。停常參·經筵。
謝恩。中和府使李克誠,校理金萬基,護軍李慶徽。
副提學兪棨初度呈辭。給由。
領議政鄭太和十度呈辭。傳曰,安心調理。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?三白丸及蔘朮調中湯連進,而別無顯效耶?牛黃末·金銀花茶,明有進入之敎,爲備不時之需耶,無乃有熱候而然耶,聖候亦復,何如?內殿氣候,與昨一樣乎,再昨劑入八物湯連進乎?臣等不任憂慮,敢來問安。答曰,知道。慈殿氣候,停進養血淸火湯後,微有熱候矣。內殿所患,亦無加減。
大王大妃殿·慈殿·中殿,藥房問安。答曰,知道。
政院啓曰,閔震益姑先推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
藥房再啓曰,伏承聖批,慈殿氣候停進養血淸火湯後,微有熱候矣事下敎。卽與柳後聖等諸醫官商議,則皆以爲姑停蔘朮調中湯,而養血淸火湯三貼進御,觀勢更議宜當云。依此劑入,何如?答曰,依啓。
右議政鄭維城箚子。大槪,朝廷不成模樣之責,臣旣當之,賓廳日次之坐,緣臣賤疾,亦不得開坐,不勝惶恐,伏地待罪事。答曰,省箚具悉卿懇。卿其安心勿辭,亦勿待罪。仍傳曰,遣內醫看病。
工曹判書閔應亨上疏。大槪,乞遞臣本職及兼帶提調,以便公私事。答曰,省疏具悉卿懇。卿之氣力尙强,朔虞孔棘之日,何不念及,而一向乞遞乎?勿辭察職。
前持平尹鑴上疏。大槪,乞收恩賜之命,以安賤分事。答曰,省疏具悉。至微之物,何辭之若是哉?爾其勿辭,安意領受。
院啓,閔震益事,豈但尋常推考而止?請閔震益罷職。新除授理山郡守魚尙佶,曾爲咸鏡監司軍官時,多有汎濫作弊之端,一道之人,至今怨罵。且以禁蔘事,自營門,入送三甲,則不惟不爲禁斷,乃反受賂許採。適緣除授□有濫騎被拿之後,自咸興收稅,至於數百餘斤,則其許送蔘軍之多,據此可知。今此理山,乃江邊之郡,不可使已試濫猾之人,畀以禁蔘之地,逞其手段。請理山郡守魚尙佶遞差。答曰,依啓。閔震益,觀其緘辭,處之未晩。
吏曹判書洪命夏上疏。大槪,冒陳危懇,亟賜遞改,以重名器事。答曰,省疏具悉卿懇。卿才實合,故授卿此任矣。何用辭爲?勿辭從速察職。以上朝報
上在慶德宮。停常參·經筵。
下直。康津縣監宋挺濂。
謝恩。司諫李□,兼執義李垕,尙衣院正許穆,大司憲洪重普,泗川縣監申惟一,都摠都事林,宗廟奉事尹抃,松禾縣監閔晦,護軍姜栢年,監察金自南。
繕工參奉魚尙健,草薍監刈事,高陽地出去。
副提學兪棨再度呈辭。加給由。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?養血淸火湯昨進一貼,而微熱之候,尙復爾耶,聖候亦何如?內殿所進八物湯,計日則已進三貼,時未有效否?臣等無任憂慮,敢來問安。答曰,知道。慈殿熱候,與昨無異,內殿服藥之後,不無其效矣。
慈殿,藥房問安。答曰,知道。
吏曹啓目粘連,慶尙監司狀啓云云。朴鳴漢之任意罷黜守令,殊甚無謂,而監司狀啓內辭緣如此,淸河縣監柳挺輝勿罷,仍令察任事,回移,何如?啓。依允。
院前啓,閔震益罷職事。停啓。
備邊司啓曰,此時荒政,一日爲急,戶曹及常平廳堂上,專管爲之,而判書許積,呈辭已久,事多積滯。常平大同廳,亦有及時擧行之事,而本廳堂上洪命夏,本職未及出仕。戶曹判書許積,吏曹判書洪命夏,竝牌招察任,何如?傳曰,允。
謝恩。吏曹判書洪命夏。
戶曹判書許積,針灸出仕。
傳曰,明日,晝講爲之。
大臣·備局堂上引見時,大司諫金所啓,人君言動,左右史不可不備員,故史官不備,則以兼春秋入侍者,實非偶然,而今日引見時,入侍兼春秋,不記一字,事極可駭。請當該兼春秋從重推考。上曰,依啓。以上朝報
初更,金斗榮上變。傳曰,時原任大臣及禁府堂上·兩司長官·左右捕盜大將命招。
政院啓曰,承旨李殷相,亦爲命招之意,敢啓。傳曰,知道。
領議政鄭太和,身病出仕。
刑房承旨啓曰,封書已下,大臣以下皆會矣。推鞫廳,排設於何處乎?敢稟。傳曰,闕內爲之。
又啓曰,推鞫廳,闕內爲之事,命下矣。依前以兵曹設廳之意,敢啓。傳曰,知道。
禁府問事郞廳四,金壽興·金萬基·任翰伯·洪柱三。
引見時,右議政鄭維城所啓,山陵役軍價木,當取用兵曹所儲之木,今方徵捧民結,以爲充補其代,而上年木花大無,應納賦役之木,亦爲難備之際,有此役價木督納之擧,民間渴悶罔措云。當此蠲役賑救之時,不可無變通退捧之擧矣。鄭致和曰,本曹遺儲,其前足以繼用,退捧似當,而各官中,或有已收捧之處,則使之仍爲上納,其餘則退捧,宜當矣。上曰,木花産出後,退捧,可也。兵曹判書鄭致和所啓,本曹郞官似若閑漫他司之比,而或移臺諫,或除外任,每有頻數遞易之弊。本曹之事,殊甚可慮,而其中軍色郞廳,則所任尤緊。凡干點軍收布之事,堂上不得皆自親管,郞廳次知爲之,尤不可數遞,付之生手,而頃日慶㝡·權大載,頗善擧職,旋拜他任,佐郞李敏徵,方爲軍色矣。此人勿爲遷動事,捧承傳施行。今後則本曹郞廳久任定式,勿差他職,雖有注擬他職之時,懸錄於望單子以入,何如?上曰,依爲之。以上二十五日朝報
備邊司啓曰,各道狀啓中,係干荒政緊急之事,卽爲相議覆啓,而至於軍政重事,領相方在呈告中,不敢獨爲回啓。全南監司金始振狀啓,扶安·古阜兩邑軍兵,免貢給復。北兵使權堣狀啓,軍兵所給鳥銃下送等事,及閔汝老上疏條陳,俱是軍政大段變通之事,領相出仕後,覆啓之意,敢啓。答曰,知道。
又啓曰,本司有司堂上四員內,二員未差。副提學兪棨呈辭,大司憲洪重普,以臺諫,俱不得察任。吏曹判書洪命夏,禮曹參判李應蓍,使之仍察有司之任,何如?答曰,允。
大臣·備局堂上引見時,右議政鄭維城所啓,故臣守禦使李時昉,盡心國事,終始忠勤,國家之所倚毗者,重矣,不幸身死,可勝歎哉?卽今守禦使有闕,莫重之任,不可久曠。與領議政鄭太和,相議擬望事,敢稟。上曰,依爲之。備局謄錄
上在慶德宮。停常參·經筵。
下直。長水縣監金士珍,慶尙都事鄭樸。
謝恩。護軍宋浚吉,戶曹佐郞崔浣,禁府都事朴敏行,宣傳官朴晟,刑曹參判柳淰,護軍柳潝。
藥房都提調臣李景奭,提調臣尹絳,副提調臣趙珩啓曰,伏未審卽辰,慈殿症候,與昨何如?夜間有可驚之事,啓辭連入,竊想丙枕不安,益用爲慮。昨承內殿服藥之後,不無其效之敎,不勝喜幸,而未知今日氣候復何如?臣等無任耿耿,敢來問安。答曰,慈殿症候,與昨無異,內殿所患,幾盡差愈矣。
大王大妃殿·慈殿·中殿,藥房問安。答曰,知道。
大司諫金□啓曰,告者金斗榮元情中,所謂時任海州牧使,卽臣之妻父也。臣何敢晏然於參鞫之列乎?請命遞近臣職。答曰,勿辭,退待物論。
禮曹啓曰,以憲府啓辭傳敎矣。監試好名紙一切禁斷事,自前科擧事目中,非不申明,而弊習不改,紙價甚高,誠極寒心。近來守令試官之混雜,頗有人言,令各道,竝依臺諫啓辭,各別擧行之意,更加申飭中外,試官之訪問擧子中實學有名者,無論製述之如何,試取初試,尤極可駭。此後試官復踵前習,或取製述之無形者,則試官擧子,俱以科場用私之罪科斷,而諸道都事處,知委嚴飭,何如?傳曰,允。
政院啓曰,大司諫金□□避嫌,次官參鞫之意,敢啓。傳曰,知道。
傳曰,推鞫廳進參原任大臣以下,引見。
引見時,司諫李□□所啓,大司諫金□□引嫌而退,其妻父海州牧使羅星斗,雖入於金斗榮元情中,而曾在先王朝,旣有成憲,少無可避之嫌。請命出仕。答曰,依啓。
推鞫罪人告者金斗榮元情後,姑罷。
禁府啓目粘連,咸鏡監司啓本云云。定配罪人金希造等十二人段,旣已移配他道。未放秩中,李德仁等乙良,依啓聞施行爲白乎矣。所管罪人,各其司覆啓,何如?啓。依允。又啓目粘連,慶尙監司啓本云云。姜元禧·李後傑等,前後査啓中,雖無入己之事,身爲守令,任其奸吏,官廳之米,難免濫用之歸。李後傑從重科罪,姜元禧加等定罪,色吏,無面穀物徵捧後,依法處置,何如?啓。依允。又啓目,洪汝河原情云云判付內,姑停刑推査處。又啓目,輸城察訪李昌炫矣,香祝過去時,不得下馬,罪杖一百,贖,告身盡行追奪,私罪啓,功減一等。又啓目,慶尙監司啓本云云。放未放,依啓聞施行,未放秩中。金孝傳段,九年定配,宜其稱冤,以當分揀。稟秩中,沈摠段,軍草換米,隱結作木等事,爲其罪案,乃是官用,別無現出,今此大赦,容有可議,而不敢擅便,上裁。崔起宗段,前任時米五十石,自爾欠縮,軍木六同,已爲徵納,則別無可問之事,所當分揀。李廷相段,前爲金川郡守時,尸居其職,下吏受賂,巡營米無面之數,無以充數,其罪犯,似爲不輕,姑爲置之,其他罪人乙良,令各該司,處置,何如?啓。依回啓施行爲白乎矣。今番之赦,與前赦無異,有何同異之理哉?沈摠乙良,依前置之。又啓目,金慶恒矣,所犯之事,似非的實,臺諫所論,事體旣重,參酌照律,罪杖一百,贖,告身盡行追奪,私罪啓,功減一等。又啓目,平安監司啓本云云,放未放,依啓聞施行,其中閔揀·李后光等,當初言語相鬨,元非大罪,容有可議。尹偉段,罪犯雖重,而旣經大赦,論以減等,恐或似當。尹策段,前任淸河縣監時所用木,老父衣資之用,出於情理切迫,懸錄於罪目中,大赦之後,亦爲減等似當。柳後聖·趙徵奎等段,名在編配,身參議藥,朝家事體,實涉苟且,罪名旣重,不敢容議。稟秩中,李後廣段,前任摠管時,不能嚴禁,旣非重罪,經此大赦,容有可恕。其他罪人,令各該司,覆啓處置,何如?啓。依回啓施行爲乎矣。李后光·閔揀等,不無懲一之道,今姑勿論爲旀。柳後聖·趙徵奎等,慈殿症候,無時而發,不可長配遠道,亦不可全然放釋,直路近京處,限年移配。
禁府,柳後聖高陽碧沙驛,趙徵奎坡州高山驛,各限三年定配啓。
晝講入侍。知事洪重普,特進官呂爾載,護軍宋浚吉,尙衣正許穆,玉堂李翊·金萬均,承旨吳挺緯,假注書李世華,史官鄭重徽,兼春秋鄭始大,講中庸。自道也者,止以明道不可離之意。
完南府院君李厚源上疏。大槪,抱病濱死,轉側須人,欲起還仆,竟闕祗赴,亟治臣罪,以爲人臣逋慢自便者之戒事。答曰,省疏具悉卿懇。卿其安心勿辭,亦勿待罪。
大司諫金□就職。
判中樞府事元斗杓箚子。大槪,面瘡甚重,去夜召牌之下,不得趨詣,伏地惶恐待罪事。答曰,省箚具悉卿懇。卿其安心勿辭,亦勿待罪。
吏曹參判李一相辭職上疏。入啓。答曰,省疏具悉。卿其勿辭,更加調理察職。
傳曰,明日,晝夕講爲之。
禁府啓曰,本府都事金萬重在外,李世基病重不仕,已爲移文於吏曹矣。金萬重·李世基竝爲改差,其代以在京無故人,卽爲口傳差出,使之察任之意,敢啓。答曰,知道。
吏曹口傳政事,以尹遇甲·趙億,爲禁府都事。
咸鏡道幼學李之等上疏。大槪,請文成公臣李珥·文簡公臣成渾從祀事。答曰,省疏具悉。已悉予意矣。爾等,更勿瀆擾,退修學業。以上朝報
晝講時,參贊官吳挺緯所啓,闕內雜人出入,縱恣無忌之弊,近來益甚。纔因臺啓,嚴飭該曹矣。況去夜纔聞上變之奇,尤當十分嚴禁,而臣等自待漏廳,待開門入來之時,未及入門,下人一陣,先自攔入,所見殊甚駭愕。常時本曹之不爲申飭,守門將之不爲禁戢,從可知矣。請兵曹郞廳及當該守門將,從重推考。且跟隨之數,載在法典,曾前或臺論,或本曹草記申明,非一非再,而從前不得禁斷,終歸文具者,實由於凡出入朝士不能各自嚴束之致。請令兵曹,申明跟隨之法,無如前日之歸,何如?上曰,依爲之。同知事洪重普所啓,臣卽見義禁府公事江原監司狀啓,則醫官朴頵,入於放秩。忠洪監司狀啓,則醫官李後聃,入於未放秩。本府只憑此而回啓,故朴頵·李後聃,初無異同,而或放或否,事不便當,不亦有欠於稱物平施之道乎?上曰,一體施行。出二十六日朝報
鞫廳啓辭,傳曰,金斗榮捧招,則可以知許遂之事矣。姑勿捧招,斗榮爲先卽爲捧招,可也。記草
以備局薦,洪重普爲守禦使。
禁府啓曰,今此推鞫時,不可無假都事差出之擧,假都事十員,令吏曹差出,假書吏十五名,亦令差定以待之意,敢啓。傳曰,知道。禁府謄錄
上在慶德宮。停常參·經筵。
下直。□□縣監柳之芳,文川郡守韓明遠,江西縣令姜玩,慈仁縣監李。
謝恩。慶川君金南重,坡州牧使金壽昌,知禮縣監安光郁,尙瑞副直長李□,禁府都事趙億,護軍李慶億,靑松府使朴純宗,兼持平呂聖齊。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿氣候,若何?進藥之後,微熱有減否?淸火之劑,不宜連進,必須詳悉熱候加減然後,方可更議矣。昨日入侍時,雖不能從容仰瞻聖候,猶有未全平復,而連有接應開筵之擧,不瑕添傷,一嘉一慮,不任區區,敢來問安。答曰,慈殿証候,與昨無異,予之氣候,似無添傷,而春日已暖,艾灸之事,不可停止,更議以啓。
慈殿·中殿,藥房問安。答曰,知道。
副提學兪棨三度呈辭。加給由。
司正李翔上疏。大槪,略陳所懷,冀蒙垂察,兼乞還收恩賜,以安微分事。答曰,省疏具悉。愛君戒誨之誠,予用嘉尙,可不體念焉?出入筵席,以敍舊懷。
義禁府啓曰,柳後聖·趙徵奎移配單子,旣已付標啓下。依啓下,押去啓目,仍卽入啓,而柳後聖等,方在議藥之列,慈殿症候平復之前,姑勿發送之意,敢啓。傳曰,知道。
晝講入侍。知事鄭致和,護軍宋浚吉,特進官柳淰,承旨李殷相,玉堂金萬基·任翰伯,假注書李世華,史官鄭重徽,兼春秋鄭始大,正言鄭晳。講中庸,自致中和,止以終此章之意。
傳曰,明日,晝講爲之。
藥房再啓曰,伏承聖批,慈殿症候,與昨無異,是卽微熱之候,猶未祛也。與柳後聖等諸醫官商議,則皆以爲姑觀今明,更議爲當。且聖躬受灸事,曾以上春尙寒,徐待仲春之意,覆啓,而爾後與鍼醫等,從容相議,以定時日,而未及以聞矣。今承下敎,更與參商,則群議猶夫前日,二月十一日最吉,蓋頭部受灸,尤不可不謹。擇時日之吉而始之,此日爲可,以此豫定宜矣,而但春氣和煦之時,最宜艾灸,雖至殷仲,餘寒猶峭,則觀勢更稟,允爲萬全云。敢啓。答曰,知道。
夕講入侍。知事鄭致和,特進官柳淰,護軍宋浚吉,尙衣正許穆,承旨李殷相,玉堂金萬基·任翰伯,假注書李世華,史官鄭重徽,兼春秋鄭始大,掌令成後卨。講通鑑,自陳主,止頒示八方。
吏曹啓目粘連,黃海監司狀啓云云。觀此狀啓,則延安府使成夏明,持身廉約,爲政平簡,賦役均一,官務修擧,聽訟至公,治尙寬厚。學校農桑,至誠勸課,勅行站需,自官備用,歲抄充定,閭巷晏然,大同米布,亦多裁減。治迹最於一道是如爲白臥乎所。向前成夏明善治之狀,極爲可嘉,合有襃賞之典是白乎矣。莫重論賞,自下不敢擅便,上裁,何如?啓。考例論賞。
晝講時,院啓,四館古規,必尊右位,士夫行身,廉恥爲重,而近來成均參下之官,躁競成風,禮讓掃地,誠極可駭。成均博士元樀,不有右位在喪終制之員,而自以仕未滿之人,越次遷狀,圖出六品。博士金振元,有右位蒙敍應付博士之員,而一旬呈狀,旋復還出,冒恥行公,不思推讓,物議譁然。請成均博士元樀·金振元,竝命罷職。上曰,依啓。正言鄭晳啓曰,今日晝講入侍,榻前啓辭後,先出之官,未及盡出,而徑先退出,難免顚倒之失,何敢晏然仍冒。請命遞斥臣職。答曰,勿辭退待物論。
夕講時,府啓,近來上言之弊,極其紛紜,至以自己之事,希冀恩賞者,比比有之。或有因該曹回啓,而得蒙恩賞,故爭相慕效,事極可駭。請自今凡爲自己濫呈上言者,一切勿施。且令該曹收錄前後有功勞之人,俾無抱屈之冤。上曰,依啓。又所啓,凡買賣田地,亦有官斜給立案之法,而此法全廢,奸僞日滋,白文僞造之弊,有不可勝言,而官吏疑信,莫適所從。自今以後買賣田地,亦依法文,受立案,以杜奸民爭訟之弊。上曰,依啓。又所啓,頃日習儀擧動時,班行稀疎,西班尤甚,堂下則只二員進參,事甚埋沒。書進不進之員,請竝命推考。
院啓,引嫌而退,徑先退出,不過造次間差誤,豈可以此輕遞言官?請正言鄭晳出仕。答曰,依啓。
吏曹參議趙復陽辭職上疏。入啓。答曰,省疏具悉。此是偶然之事,何用爲辭?勿辭察職。已上朝報
自辰時至午時,日暈。夜一二更,東南方,有氣如火光。內下日記
上在慶德宮。停常參·經筵。
夜五更,黑雲一道如氣,起自坤方,直指艮方,長竟天,廣尺許,良久乃滅。內下日記
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,今復,若何?聖上體氣猶未平復,而引接開筵之餘,昨又再臨法筵,其於典學修德之方,固所當勉,而創巨未寧之中,愼疾之道,亦不可忽。夜來安否,未知,何如?慈候微熱有減,則蔘朮調中湯,當爲仍進,熱候尙爾,則養血淸火湯,今當更劑以入。臣等無任憂慮,敢來問安,竝此仰稟。答曰,慈殿症候,與昨無異,而時無熱候矣。予之氣候,與前無異,而前日眉稜骨痛,似有其漸矣。
王大妃殿·中宮殿,藥房問安。答曰,知道。
藥房再啓曰,伏承聖批,慈殿症候,與昨無異,而時無熱候矣,予之氣候與前無異,而前日眉稜骨痛,似有其漸矣之下敎。慈殿時無熱候,則蔘朮調中湯,宜爲仍進。五貼今日加劑入,前入三白丸連進,以防便滑亦當,聖候眉稜骨痛,又似有漸,此甚悶焉。所進六君子湯,加羌活·防風·白芷各七分,前加入中,麥門冬·五味子·吉梗三材姑減,黃芩代以片芩·瓜蔞仁·麩炒亦各七分,進御宜當。柳後聖等諸醫官意見皆同。此藥五貼劑入之意,敢啓。答曰,知道。以上藥院日記
傳曰,今下弓矢,別害僉使黃說處,給送。
答掌令李厚先疏曰,省疏具悉。爾其勿辭,從速上來。以上記草
備邊司啓曰,司成閔汝老上疏,當爲覆啓,而其所條陳,皆是重大之事,有難以文字詳盡回啓。後日登對時,面稟定奪之意,敢啓。答曰,知道。又啓曰,中江開市,例在於二月十五日,依前商賈豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。又啓曰,赴京使臣之行,江上搜檢之擧,雖不着實,亦不可全廢,而卽見平安監司金汝鈺馳報,則今番使行渡江,似在來月初旬間,而監試開場,亦在於初八日,都事不得搜檢云。令義州府尹,專管搜檢,日後或有現發之端,則當受重罪之意,分付,可如?答曰,允。以上備局謄錄
司正李翔引見。內下日記
傳曰,今下弓矢,別害僉使黃說處,給送。記草
上在慶德宮。停常參·經筵。
藥房都提調臣李景奭,副提調臣尹絳,左承旨臣吳挺緯啓曰,伏未審夜來,慈殿症候,若何?聖候亦復如何,眉稜骨痛之氣,視昨加減,何如?湯藥新加以進補耳,一服打疊,雖不可期,或有微效否?考諸醫方,此症因風熱竝痰而發,風寒最可忌也。昨於政院之請,許停晝筵,克合於聖人之愼疾。卽今日氣停午之間,雖有暖候,風緖尙冷,朝夜益加,此際起居脫著,必須十分致愼。況當未寧進藥之時,尤不可忽,勉寢朔禮之親行,使之攝行何如?答曰,慈殿氣候,與昨無異,予之所患,別無加減,停筵愼攝,其故何在?欲行朔祭之故也,有何添傷之理哉?卿等勿爲過慮焉。
慈殿,藥房問安。答曰,知道。以上藥院日記
答大司憲洪重普疏曰,省疏具悉。卿才允合此任,何用辭爲?勿辭從速察職。
答全南道進士愼聖尹等三百四十三人疏曰,勿煩。記草
備邊司郞廳,以領·右相意啓曰,議政府,觀察使節度使薦,例於正月內啓聞,而本府無郞廳,故不得合坐,限內未及爲之之意,敢啓。答曰,知道。又啓曰,禮曹判書·參議俱未差,參判李應蓍有故,今日備局之坐,亦不來參。本府無堂上行公之員,如東萊時急公事,稽滯可慮。令該曹,速爲開政,禮曹有闕堂上,竝卽差出,何如?答曰,允。
吏批啓曰,江華留守有闕,依近例,令備邊司議廌,何如?傳曰,允。
以備邊司薦,柳淰爲江華留守。以上備局謄錄
禁府啓曰,洪汝河定配處所,誤以黃澗秋風驛啓下,而隨後聞之,則黃澗屬驛,卽新興,而秋風,則乃是金山屬驛也。定配之際,下吏失對,以致如此,臣等亦難免不察之失,極爲惶恐。下吏則自本府治罪,配所則元單子中,改付標以入之意,敢啓。傳曰,知道。
政院啓曰,罪人吳以札等四名,卽已拿來矣。逆獄推鞫,不計齋戒國忌,所當卽爲請出推案,而元任大臣,皆差敬慕殿齋所獻官。令該曹,以豫差改付標,使之來參推鞫乎,何以爲之?敢稟。傳曰,依啓。禁府謄錄
吏曹,有政。以尹絳爲禮曹判書,金南重爲漢城府判尹,沈光洙爲工曹參議,金壽恒爲同知成均館事,權諰爲兵曹參判,李端相爲議政府舍人,南九萬爲弘文館副校理,鄭脩爲成均館司藝,尹鏶爲禮曹參議,鄭世輔爲成均館直講,尹安基爲成均館典籍,韓尙玄爲成均館典籍,李汝澤爲成均館典籍,趙汴爲尙瑞院副直長,韓斗相爲敦寧府參奉,李櫋爲義禁府都事,權勩爲繕工監假監役,元萬里爲典設司別檢,宋光栻爲氷庫別檢,姜㙉爲漢城府庶尹,李齊運爲司憲府監察,李光迪爲兵曹佐郞,李嘉爲司䆃寺直長,朴昌文爲成均館典籍,李耆英爲廣興倉奉事,金厦樑爲奉常寺僉正,李翔爲宗簿寺主簿,李處恒爲南部主簿,李㴵爲司畜署別提,朴隆阜爲活人署別提,李鳴夏爲瓦署別提,禹昌績爲典牲署主簿,李最晩爲掌苑署別提,黃道平爲禮賓別提,愼景尹爲穆陵參奉,李象鼎爲禧陵參奉,朴乃章爲司饔院參奉,李慶雨爲慶基殿參奉,李會源爲鳳山郡守,李耉徵爲栗峯察訪,李萬枚爲濟州判官,鄭萬和爲黃海監司,成以性爲江界府使,李彦珪爲理山郡守。吏曹望筒
上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,加減若何?聖候進藥之後,眉稜骨痛之漸,視初何如,內殿所患,幾盡差愈,已聞下敎,而第未知今盡復常否?且昨日請寢朔禮之親行,而答以予之所患,別無加減,停筵愼攝,其故何在,欲行朔禮之故也,有何添傷之理哉?卿等勿爲過慮。臣等之憂,至此而益切焉。痛候有加,則其憂又何言,而無減則是症候尙未差歇也。卽今風寒,雖不至凜烈,夜氣之冷,則足以傷人,況至尊,方有眉稜骨痛之時乎?雖以一介篤行之士言之,自非徑情者,則喪中之疾,必謹於其始,不至於有悔莫及。蓋疾病之馴致於重且大者,皆由忽之於厥初之輕微也。自上前後積傷,有難盡陳,而今日之小愈,實賴天地神祗之所默佑也。雖幸少愈,所傷之形於聲氣者,非一二,又有添症之深可慮者。方進追加之藥,而不思愼疾之道,必欲冒夜行禮,得無添加之患,安可保其必無也?且祭前倣問安之禮入臨事,曾因下問,臣景奭恐其非禮,敢有所獻議矣。竊考先賢臣李滉所論,則以爲事死如事生,誠意則當如此。至如死而問安,却是瀆神,此乃答人之問,而推以言之,則家與國何異?雖出於聖情之至哀,無不用其極,而匹士之所不行,亦非先王之禮,而自上行之不止,則有違於哀之發而中節者,亦甚遠矣。伏願聖明,勿以臣等之言爲過慮,體聖人所愼之意,遵先王已行之禮,勉停明日之親行。且寢祭前之入臨,以副群下之望,何如?答曰,慈殿氣候,與昨無異,予之所患,言于醫官。內殿所患,今已差復。朔祭親行之事,勉從卿等之意,祭前先哭事收議之時,誤以問安爲名,而其實,卽朝哭也。祥前必有朝夕哭,亦在禮文,有何不可之理哉?
大王大妃殿·慈殿·中殿,藥房問安。答曰,知道。
藥房再啓曰,伏承聖批,敎以朔祭親行事,勉從卿等之意,且內殿所患,今已差復,臣等不勝感悅忻幸之至。問諸醫官,則傳敎曰眉稜骨連日微痛,自昨夜咳嗽時,渾頭深痛,眼珠似脫,乃以金銀花茶,調淸心元,進御發汗,而頭眼之痛,尙無加減,雖已發表,不是服藥而得汗,欲進發表之劑,如何?此是時令感冒而然耶之意下敎云。臣等固已爲憂,而患候至此,不任驚慮。卽與柳後聖等諸醫官商議,以爲此因感冒之氣而然,加黃連·黃芩竝酒炒·桅子炒各七分,人蔘敗毒散二貼進御宜當云。依此劑入,何如?仍念感冒之初,雖涉輕微,用藥必愼重,金銀花茶,調淸心丸以進,雖出於淸熱和解,不至有妨,而以聖人臨事,致謹之意言之,則雖知亦問,謹之至也,況在愼疾,尤所當謹。今者,問不先於醫官,而徑用此藥,此後毋論症候之輕重,藥物之多少,爲先下敎於藥房,問諸醫官,然後用藥,恐合於致愼之道也。且感冒之候,在於眉稜骨痛,有漸之初,或復在於昨日,未能詳知,此亦更爲下敎,然後方可無疑,敢陳所懷,仍此申稟。答曰,知道。卿等勿爲過慮。藥院日記
執義趙龜錫上疏。大槪,略陳所懷事,答曰,省疏具悉。爾之愛君憂國之誠,予用嘉尙,可不惕念焉?爾其勿辭察職。
慶川君金南重上疏。答曰,省疏具悉卿懇。卿其安心,勿辭往來。記草
吏曹,有政。以呂爾載爲同義禁。吏曹望筒日記郞廳蔡濟恭校正。日記郞廳黃仁儉書
上在慶德宮。停常參·經筵。
夜一更,流星出柳星下,入南方天際,狀如拳,尾長四五尺許,色赤。五更,黑雲一道如氣,起自巽方,直指坤方,長竟天,廣尺許,良久乃滅。內下日記
宣祖大王忌辰。
謝恩。同義禁呂爾載。
大王大妃殿·大妃殿·大殿·中殿,政院·玉堂·二品以上·六曹·兩司長官問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候亦何如?頭眼眉稜骨諸痛之症,進藥而一樣否?臣等不勝憂慮之至,敢來問安,答曰,慈殿症候,與昨無異,予之所患,亦無加減矣。
大王大妃殿·慈殿,藥房問安。答曰,知道。
禁府都事徐玄履,罪人李後男拿來,李克咸·李繼咸拿來元情。
藥房再啓曰,伏承聖批,所患諸症,一樣無減,不勝悶慮。痛候甚苦,爲日亦多,咳嗽等症,未得詳悉,尤用悶焉。卽者入診,祗察聖候,似不可已。敢啓。答曰,依啓。
傳曰,大臣及判義禁,入診時,同爲入侍。
政院啓曰,鞫廳大臣及判義禁入侍事,命下矣。參鞫缺何以爲之?傳曰,亦爲入侍。
平安監司書目,龍岡縣令李行道,病廢坐衙,罷黜事。
入診後,藥房問安。答曰,知道。
藥房三啓曰,卽者罷出,與入診醫官等商議,則脈候六脈洪數,外感雖解,而餘熱猶盛,煩渴引飮,宜加麥門冬·石膏煆各一錢,黃連酒炒七分,加減涼膈散三貼進御云,在外諸醫官等意見同然。此藥劑入之意,敢啓。答曰,知道。
推鞫罪人金斗榮·黔乭伊·李繼咸面質後,金斗榮更推。朝報
上在慶德宮。停常參·經筵。
辰時,日有右珥。酉時,日暈。夜二更,流星出星星下,入南方天際,狀如拳,尾長二三尺許,赤,五更,流星出氐星上,入亢星下,壯如甁,尾長四五尺許色白,光照地。內下日記
下直。黃海兵使李仁夏。
大殿,政院·玉堂問安。答曰,知道。
藥房都提調臣李景奭,提調臣尹絳,副提調臣趙珩啓曰,已屬仲春,日寒如此,伏未審夜來,慈殿症候,若何?聖候所患諸痛之症,進藥之後,加減復何如?眼患最甚悶焉,與昨一樣否?臣等終宵耿耿,不勝憂慮,敢來問安。答曰,慈殿症候,與昨無異,予之所患諸症,亦無加減矣。
政院啓曰,來初二日社稷缺初三日初五日前缺視事,頉稟。傳曰,知道。
慈殿,藥房問安。答曰,知道。
答左參贊宋時烈疏曰,省覽疏辭,似有解釋之意,予之欣幸,有不暇言,而其於國事,極其幸也。卿若不爲介意,則春和日暖之時,何不上來,以敍予之至情乎?卿之上來,猶旱之望雨也。且食物,極微也,而卿所言,極其廣大,予雖衣溫食甘,其可以忘卿之言乎?安心勿辭領受。
答護軍李惟泰疏曰,省疏具悉至懇。調理從容上來,則何嫌於曠職乎?體予至望,勿辭幡然上來。所賜之物,極其微細,何用辭爲?安意領受。
罪人金斗榮刑問一次不服,加刑缺誣告承服。
缺啓曰,罪人斗榮誣告之缺誣告被囚諸人缺敢稟。答曰,依先朝缺放送,而該吏拿來之際,缺之弊,使之推尋以給缺以示惻然矜恤之意。
罪人缺繼興·黔乭伊缺李克咸·李繼咸等,放送。
傳曰,加減涼膈散,治傷寒餘熱之藥耳。眼患,如煙霧之蔽。朝批答,以無加減爲敎,則所當惕念議藥,而爾院爲何事耶?言于提調。
三提調啓曰,昨日入診後退出,議藥時所定加減涼膈散,恐或不急於眼患。臣等與柳後聖等諸醫官,反復相議,則後聖以爲,凡傷寒發表後,餘熱雖少解,而必用加減涼膈散,淸其十二經屈曲之火,例也。況今聖候,餘熱尙盛,頭眼之痛,實由於痰火,火降則痰消,此乃次第當用之藥,亦所以防眼患也。姑觀今明進藥後,如何,而用專治眼患之藥爲當,猪肚丸用否,亦爲相議,而諸醫所言,皆如右,故以加減涼膈散啓達劑入矣。朝者伏承聖批,予之所患,亦無加減矣事下敎。臣等深以爲悶。更當啓稟,而姑依諸醫所定之議,欲觀今夜,更有所稟定矣。今者伏聞下醫官之嚴敎,臣等不敏之罪,無所逃矣,不勝驚悚惶恐之地。卽又與柳後聖等諸醫官更議,則都梁丸所入白芷·片芩酒製炒各二兩,爲細末,蜜丸進御,則治頭痛諸風,眩暈頭目昏重,最宜云。此藥亦豫定於昨日,以備觀勢進用者也。此丸藥,卽爲劑入之意,敢啓。答曰,知道。朝報
上在慶德宮。停常參·經筵。
下直。□□縣監成熙胄,江東縣監金碩望,訓戎僉使崔悌雲。
謝恩。掌苑別提李□晩,監察愼喜,兵曹佐郞李光迪。
公洪道京試官呂聖齊出去。
全南監司書目,光州牧使金□□以奸民之變,棄官還家,請賜處置事。
大殿,政院·玉堂問安。答曰,知道。
藥房提調臣尹絳,副提調臣趙珩啓曰,伏未審夜來,慈殿症候,若何,聖上熱候亦何如?卽聞去夜下醫官之敎,眼部患候,一樣無減云,臣等尤不勝悶慮之至。卽今眉稜骨痛諸症,尙無減歇之漸耶?加減涼膈散,未知連進幾貼,而餘熱煩渴之候,視前有減乎?昨夕劑入都梁丸,亦未知已爲進服乎?必須詳知諸症之如何,而方可議藥。敢來問安,竝此仰稟。答曰,慈殿症候,與昨無異,予之所患,言于醫官矣。
慈殿,藥房問安。答曰,知道。
答大司憲洪重普疏曰,省疏其悉。已諭予意,卿其勿辭,從速察職。
吏曹參判李一相上疏,啓。下該曹。
戶曹判書許積上疏。下備局。
吏曹參議趙復陽初度呈辭。入啓。給由。
政院啓曰,臣等伏見以全南監司二月朔闕封狀啓,有旣云難得兩大妃殿外,仍令勿封之敎。臣等缺仰聖上軫恤民隱之盛意,而仍竊伏念,卽位以來,凡係進上缺停罷,只有月令新産若干缺而已。今若謂之難得,而仍令勿封,缺享上情禮,非但有所欠缺,缺事體亦極未安。依該曹覆啓缺追後速爲封進,何如?傳曰,已出缺今番,則姑令勿封,可也。
忠洪道進士吳益三等上疏。大槪,請文成公臣李珥·文簡公臣成渾從祀文廟事。全南道進士愼聖允等上疏。大槪,請亟行文成公·文簡公文廟從祀,以副多士之望事。答曰,省疏具悉。已諭于諸道儒生之疏矣。何事瀆擾,退修學業。
司諫李□□啓曰,臣猥將難缺逋慢之罪,仰溷天聽,席藁門外,恭俟鐫削。不惟不罪,反下恩批,驚魂乍定,感涕無從,缺就謝,顚仆爲期,悶默缺一旬得參鞫廳之末,復見缺聖德,是心足以王矣。勃缺其不在斯歟?臣雖退伏缺惕矣。再昨得聞刑曹公事,缺臘肉味變,闕封守令,令監司缺推考云。臣亦前任潭陽府使時,二缺味變改備追封者也,縱未見緘,應在其中,勢難苟冒。急於參鞫,今始引避,所失尤大。請亟遞臣職。答曰,勿辭,退待物論。
藥房再啓曰,臣等伏聞下醫官之敎,頭痛之候雖減,而眼部患候,左邊則視物分明,而右邊則視物稀微,自今朝益甚,轉睛以視,則黑白稍得分辨,自前素患偏頭痛矣。居憂以後,別無此症,而近日脫着耳掩,以致頭痛之發作耶?眼患亦由於偏頭痛而發作耶事,傳敎矣。臣等自再昨,眼部所患之症,雖已審知,方用憂悶,而不料視物不明之患,若是之不輕也。卽與柳後聖·趙徵奎及諸御醫等商議,則以爲風熱與痰火,上升於頭部而然也。凡偏頭痛之餘熱,及於眼部者,間或有之。今此自上所患之症,似是因偏頭痛而致之,當用醫學正傳眼疾門,石膏羌活散本方,去麻子,乾菜子兩材,以此連進宜當。此藥三貼,爲先劑入,而柳後聖等,且言都梁丸,雖或味苦,最宜於此症,一日一二丸,不可不進御云。且受鍼當否,問議於柳後聖及諸針醫,則皆以爲如此症患,受針似爲無妨云,竝此仰稟。洗眼湯藥,亦問於諸醫,則湯泡散,煎以臘雪水,微溫頻洗似當云。此藥五貼,姑先劑入。朝因醫女之所傳而聞之,則慈殿熱候微加,夜間寢睡未安云。故與柳後聖等諸醫相議,則更以養血淸火湯三貼進服宜當云。依此劑入,何如?答曰,依啓。朝報
未時受針,入侍,都提調李景奭,提調尹絳,副提調趙珩。醫官柳後聖·安景昌·金尙誠點穴,崔有泰執針。上曰,右眼猝暗,仰觀倒視,能爲視物,對人則可見人之面狀,而不能辨耳目口鼻,左眼則亦似不明,此必偏任左邊之致也。左邊受針穴處,頭部風池,手部神門,外關,合谷,足部三里,大沖,臨泣。受針後,三提調問安。答曰,知道。
藥房啓曰,臣等入侍時,伏聞煩渴之候尙爾,進茶頻數。退與柳後聖等諸醫官商議,則梅花茶,略調桑枝茶,或冷或微溫以進,大有愈於熟水云。依此進茶,何如?答曰,依啓。以上藥院日記
傳曰,今下弓矢,訓戎僉使崔悌雲處,給送。
領敦寧府使李景奭上疏。答曰,省疏具悉卿懇。何因偶然之語,引咎若是哉?安心勿辭,亦勿待罪。以上記草
上在慶德宮。停常參·經筵。
卯時至未時,日暈。申時,日暈左珥。酉時,日暈。夜五更,流星出天津星下,入河鼓星上,狀如拳,尾長二三尺許,色白。
大殿,政院·玉堂·二品以上六曹問安。答曰,知道。
三殿,藥房·政院·玉堂問安。答曰,知道。
政院啓曰,誕日前後各一日,刑殺文書缺留院而自上方在眼患中,時急公事外,缺公事,亦爲留院之意,敢啓。傳曰,知道。
藥房都提調臣李景奭,提調臣尹絳,副提臣趙珩啓曰,春寒不啻阧峭,伏未審夜來,慈殿症候,若何?養血淸火湯一服,昨已進御,而熱候有減否,聖候亦何如?昨日劑入石膏羌活散已進耶?受針後,眼患熱候,煩渴引飮,與昨一樣乎?詳知證患,然後今日受鍼,或間日可以更議,臣等不勝憂悶,敢來問安,竝此仰稟。答曰,慈殿症候,與昨無異,予之諸症,亦無所減矣。
備邊司啓曰,今此戶曹判書許積上疏云云。疏內所陳,誠甚缺度支之長,決不可遞易,經費匱乏,國事切急,難許出外。前日榻前陳達,實是公私輕重參酌之意,而重臣陳懇,至於如此,上裁,何如?啓。依回啓施行。
司諫李□□就職。
吏曹啓目粘連,吏曹參判李一相上疏云云。本曹參判李一相,以身病,三度呈告,加由之後,連上辭章,非止一再,而未蒙恩遞,則揆諸分義,所當卽爲出仕,而累日調治,一向沈痼。至於召牌之下,亦未趨命,則其爲情勢之悶迫,誠如所陳。銓□之任,不可久曠,似當依願施行是白乎矣。宰臣進退,自下不敢擅便,上裁,何如?啓。本職兺,依願施行。
又啓目粘連,判尹金南重上疏云云。漢城府判尹金南重,以其父母遷葬,缺有此陳疏是白在果。帶職往還,自有前例,而重臣進退,臣曹不敢擅便,上裁,何如?啓。依回啓施行。
藥房再啓曰,伏承聖批,慈殿症候,與昨無異,予之諸症,亦無所減事下敎,臣等不勝憂悶焉。至尊受鍼,出於不得已,不可不更加詳愼,故更聚柳後聖·趙徵奎·鄭後啓·金尙誠以下諸針醫。且聞針醫尹後益,在前入屬本院,而近則在散地,士大夫多有見效,故招致,互相反復問難,則其意見,雖各不同,後益所主,以崑崙爲重,群議僉同。昨日所受針穴似多,故竝議其可減者,則群意以爲,頭部風池,纔已受鍼,本不宜數鍼。又觀二三日更議,手部神門,則似不甚緊,姑爲停針宜當云。今日依此受鍼,何如?答曰,依啓。
大殿受鍼後,藥房·政院·玉堂·二品以上·六曹·兩司長官問安。答曰,知道。
政院啓曰,卽者忠勳府郞廳來言,完南府院君李厚源病患,猝然危劇云。係是大臣之病,敢此啓達。傳曰,遣內醫,持藥物急急救護。
完南府院君李厚源遺箚,入啓。
禮曹,完南府院君李厚源,當日卒逝,自今日,至初六日,停朝市,啓。朝報
午時受鍼。入侍,都提調李景奭,提調尹絳,副提調趙珩。醫官鄭後啓·安景昌·金尙誠點穴,崔有泰執針。受鍼穴處,手部合谷,外關。足部三里,大沖,臨泣,崑崙。入侍時,上曰,今日則右眼之暗,似加於昨日,而左邊,亦漸稀微,開窓視之,則亦辨其物形,而甚不分明,右邊則專無所見矣。藥院日記
上在慶德宮。停常參·經筵。
下直。全南左水虞候全備。
大殿,政院·玉堂問安。答曰,知道。
吏曹參議趙復陽再度呈辭,加給由。
江原監司書目,原州呈,以寧原君辛慶英正月二十七日卒逝事。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?養血淸火湯已進二貼,而尙無其效否,聖候亦何如?受針再度,進石膏羌活散之後,頭部眉稜骨眼痛之症,及左眼亦不如常之候,一樣無少減乎?針後例有熱氣,未知聖體熱候煩渴復何如?必須詳悉然後,今日連爲受鍼,或間日可以更議。臣等不勝悶慮之至,敢來問安,竝此仰稟。答曰,慈殿症候與前一樣,予之所患,少無加減。
慈殿,藥房問安。答曰,知道。
藥房再啓曰,伏承聖批,慈殿症候,與前一樣,予之所患,少無加減事下敎,尤不勝悶慮之至。昨日,今朝,與鄭後啓等諸醫官及金尙誠·崔有泰·尹後益等諸鍼醫,以今日連爲受針與否,頭部下針可不可,反復細論,不啻再三。諸議以爲,痰厥頭痛火熱上升之症,頭部針刺不可,至於外襲風寒,痰火用事,着於眉稜骨,仍爲眼痛,則頭部針刺,使之疎洩,如開硯滴之孔,無不可也。尹後益意見,乃以閭閻間有效者言之,偏頭眼痛之處,累試多有其效。上候所患,正屬太陽經,頭痛有痰挾風而發者,宜取當處而疎發之,可取速效,徒以經絡引之,其效似遠,而且不無風痰罩發凝着之患。足部三里·崑崙兩穴,面部絲竹空一穴左右,俱受鍼爲當云。藥醫針醫等所見,雖暫有異,絲竹空試針數番,不至有害之說,則同歸於一。又問諸柳後聖,則說稱風熱與痰火,同一治也。有痰火,則火生風,痰火爲本,風熱爲標,有火則痰隨之。古人云,火鬱者,不可遽試當處,而一時風寒,亦有針之之理。上候卽痰火爲祟,而今番傳敎,有脫着耳掩,而添此患耶之問,因此思之,不無新添風寒之理,絲竹空,數三番受針無妨。臣等竊復思之,後益之言,出於累試累效,拈出太陽經,定此三穴,有自信之意。然亦須先爲診察玉色,親承下敎然後,可無未盡之患。今日受針,諸醫皆以爲先令後益及御醫權愉·鄭後啓·趙徵奎等,入察於受針之前,退而議定,何如?答曰,依啓。
答右尹權諰疏曰,省疏具悉卿懇。所陳之言,無非切實而藥石,當令該曹,急速議處擧行矣。卿其安心勿辭,調理察職。
答黃海監司鄭萬和疏曰,省疏具悉。卿才允合此任,勿辭,速往欽哉。
禮曹參判李應蓍上疏,啓下該曹。
大殿受鍼後,藥房·政院·玉堂·二品以上·六曹·兩司長官問安。答曰,知道。朝報
入診。受鍼正時隨時。入侍,都提調李景奭,提調尹絳,副提調趙珩·醫官鄭後啓·權愉·金尙誠。尹後益執針,趙徵奎·崔有泰點穴。左右受針穴處,頭部臨泣二穴,面部攢竹二穴,手部合谷二穴,足部太衝二穴。受鍼時,李景奭曰,針穴,今以頭風顔痛定穴,進御之藥,似當改定。臣等退而更議以達之意,敢啓。上曰,依啓。景奭曰,聖體受鍼,已至三度,自今日,當爲夕問安。臣等又爲直宿事,昨已議定,敢啓。上曰,此甚有弊,予心未安,且所患,非時急之症,勿爲直宿。景奭曰,臣等雖退歸,豈安於心乎?上敎如此,然則提調等,輪回直宿,似當矣。尹絳曰,都提調雖不直宿,臣與都承旨趙珩,相替入直,似不可已矣。上曰,如是啓之,依爲之。藥院日記
禮曹啓曰,頃日臺諫,以監試名紙,品好者,一切禁斷事,陳啓蒙允矣。數日前錄名四館所論報以爲士子名紙,一依見樣紙,稍好者不許踏印,則許多名紙,皆以品好見退,錄名數日踏印數,不過數十張。名紙,非猝辦之物,科日已迫,如是痛禁,則不得赴擧者必多云。故本曹回答以爲,臺諫啓辭,事體旣重,不可許用好紙,亦不可無變通之道。比見樣紙,稍好者,則踏印以給,頗好之類,一切禁斷之意,題送矣。今者又見四館所所報,則有曰因題辭峻截,擇其品好而退之,則擧子等,無意改備,隨退隨納品好名紙,則大書退字而退之,俾勿還入何如云。蓋念今此事目之申明後,士子之欲用好紙,非徒士習可惡,許多名紙,非數月內猝辦之物,多士之不能改備,其勢亦然。近聞不好紙價,反重於好紙,而不好之紙,其數亦有限,士子之不得改備者甚多云。若或以此,多有不得赴擧者,則亦是欠典。今番則不當用一切之法,如咨文紙最好紙外,隨其所得,許令踏印以給,自後科爲始,痛加禁斷之意,前期知委,何如?傳曰,允。
藥房三啓曰,臣等退與鄭後啓等諸醫官,更議進御之藥,則皆以爲醫林撮要中,加味菊花散,治風熱,內外諸般障目,加羚羊角七分,蟬退五分以進,最爲合宜,羊肝丸兼進爲當云。問諸柳後聖,亦以爲好,此藥三貼,爲先劑入,丸藥亦依此追劑以入之意,敢啓。答曰,知道。
大殿,藥房·政院·玉堂夕問安。答曰,知道。朝報
上在慶德宮。停常參·經筵。
下直。丹城縣監尹。
謝恩。護軍李延年,戶曹正郞李晩吉。
大殿,政院·玉堂·二品以上·六曹·兩司長官問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?養血淸火湯,計日則當盡於昨日,熱〈候〉若無減,則今日當爲加劑以進矣。聖候眼患,與昨何如,左亦一樣乎?連日受針後,猶無熱氣之有加耶?今日當復受針,必須詳知氣候之如何,而更爲議定。臣等不勝煎慮之至,敢來問安。竝此仰稟。答曰,慈殿症候,與昨一樣,予之所患,亦與昨無減矣。
慈殿,藥房問安。答曰,知道。
昨日診察後,都提調啓曰,尹後益入察後,所見與在外時有異,退出當更議穴。上曰,出入有弊,在此近地以議。啓曰,不可以後益一人之見,便爲議定,必須出外,議諸諸醫,然後可以定穴以啓矣。上曰,依爲之。
受針穴處,頭臨泣·攢竹·合谷·大沖四穴,左右竝受事,議啓。
藥房口傳啓曰,聖候連日受針,實爲重難,診察必須頻數然後,可詳症患之如何,趁此朝日淸明之時。昨日入診醫官及未入診醫官竝數三人,卽爲診察,何如?答曰,允。
內醫院官員,以都提調·提調意啓曰,御醫朴頵旣已放還,針醫尹後益亦在罷散中,入屬本院,使之付軍職,冠帶常仕。前監役李耆善,旣在本道放秩之中,咸悅居士人白弘謙,頗解針術,令各其道,給馬罔夜上送之意,移文分付,何如?傳曰,依啓。
吏曹啓目粘連,全南監司狀啓云云。光州牧使金□□之逢變,出於匿書,而處置顚倒,多失事體是白在果。今因投書之變,至於罷黜,則適足以中奸民之計,無以鎭悖惡之習,誠如狀啓所陳是白在置,同金□□乙〈良〉,自本曹,推捉還官之意,回移,何如?啓。依允。
入診後,藥房問安。答曰,知道。
吏曹,安胎使洪處尹。啓。
京畿監司書目,廣州呈,以工曹參議沈光洙病重,上去不得事。
黃海監司書目,殷栗縣監許秩,謝恩使之行,不爲出待,罷黜事。
吏曹啓目粘連,工曹參議沈光洙辭狀云云。工曹本非劇務之地,沈光洙所患,不至大段,則使之調理上來,何如?啓。依允。
大殿受鍼後,藥房·政院·玉堂·二品以上·六曹·兩司長官問安。答曰,知道。
吏曹參議趙復陽三度呈辭。遞差。
受針後,都提調李景奭所啓,湯藥則加味菊花散,丸藥則羊肝丸兼進事,已爲議定而製入矣。且問諸諸醫官,則以爲凡目系之症,皆由於肝腎之傷,補肝散,加靑箱子,朝水刺後,進此藥,夕進加味菊花散宜當云。此藥劑進,何如?上曰,依啓。又所啓,昨日連三度受針時,極以爲悶。反覆商議於諸醫,皆以爲症急,則連日受針,不可已也,柳後聖亦以爲然,故議定受針。今日又爲受針尤悶,而諸醫之言,又如昨矣。明日則不可受鍼,間日事,已與諸醫議定,而雖不受針,診察則不可不頻數,明日診察,何如?上曰,依爲之。
大殿,藥房夕問安。答曰,與午前一樣矣。政院·玉堂問安。答曰,知道。
兵曹啓目,蔚山府使兪始成,先罷後拿事。依允。朝報
入診後,受鍼正時午末。入侍,都提調李景奭,提調尹絳,副提調趙珩,醫官柳後聖·鄭後啓·金尙誠·尹後益。執針趙時稷·崔有泰,點穴金萬直。左右受針穴處,頭部天柱二穴·風府一穴。手部通里二穴。足部大沖二穴。藥院日記
夜一更,流星出傳舍星上,入王良星下,狀如拳,尾長三四尺許,色赤。內下日記
上在慶德宮。停常參·經筵。
謝恩。黃海監司鄭萬和,典籍韓尙玄,敦寧參奉韓斗相。
大殿,政院·玉堂·二品以上·六曹·兩司長官問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?聖候眼患之症,與昨何如?加味菊花散,昨已再服,而羊肝丸,亦爲兼進乎?今日雖不受鍼,診察之意,已爲啓達。朝前似早,朝後陽敍時,入侍爲當。臣等不任憂悶,敢來問安,竝此仰稟。答曰,知道。慈殿症候,時無加減矣。
三殿,藥房問安。答曰,知道。
明日監試初試,一所試官三,姜□·睦來善·尹塏。二所試官三,李延年·金萬均·呂曾齊。
吏曹啓曰,守令有闕,政事,取稟。
假都事吳誠,罪人南覺,拿來。
政院啓曰,罪人南覺,卽刻拿來矣。告者金斗榮,旣以誣告承服,則鞫廳不可仍設於闕內,似當自本府鞫問,大臣之意如此,敢此仰稟。傳曰,自前告者誣服,則有本府爲之之規乎?
傳曰,政事,明日爲之。
統制使朴敬祉,黃海兵使遞來。
京畿監司書目,驪州呈,以護軍趙壽益上疏上送事。答曰,省疏具悉。卿疏至此,兼帶之職,當勉副矣。卿其勿辭,安意救護母病。
政院啓曰,命下矣。問于鞫廳,則以爲自前逆獄推鞫,或於本府,或於闕內,此則出於一時傳敎。亦有獄事垂畢之際,外方罪人追後入來,則初雖闕內設行,其終則本府爲之,前規如此矣。今此斗榮誣告,渠旣承服,則獄體與當初不同,罪人出入闕中,亦似未妥,故大臣之意,欲設於本府云矣。敢啓。傳曰,知道。
入診後,藥房問安。答曰,知道。
藥房再啓曰,臣等退與柳後聖·鄭後啓等,尹後益·金尙誠·崔有泰等,鍼藥諸醫官,反覆商議,今日連爲受鍼可否,及針穴取舍,則皆以爲受鍼之後,別無虛熱之添,體氣不至困甚,則今日受鍼,不可停止。穴則昨日所受天柱·風府·通里·大沖外,商陽·三里,卽新加議定之穴也。別單書啓時,則依昨日,以午末爲定矣。且煩渴時所進茶飮,問諸諸醫,則以爲麥門冬三錢,烏梅肉五分,作一貼,和砂糖屑以進爲當云。敢啓。答曰,依啓。
吏曹啓目粘連,禮曹參判李應蓍上疏云云。國恤初喪,前後都承旨,竝授賞資,亦涉格外是白乎等以,李應蓍之當初力辭,實出於此,而因本曹回啓,旣有特命仍授之敎。此非循例疊授之比,而今過數月之後,臺臣進言之中,始爲提起,則應蓍之進退狼狽,誠如疏內所陳是白乎矣。莫重資格仍授與否,非臣曹所可擅便,上裁,何如?啓。今之特命,若非偶然,則必有有意矣。自前都承旨加資,亦豈有古規乎?此亦因一時特恩而然,有何難處之事乎?
大殿受鍼後,藥房·政院·玉堂·二品以上·六曹·兩司長官問安。答曰,知道。
入診時,都提調李景奭所啓,當此聖候違豫之時,曉解醫術之人,不可不盡爲聚會,而前參議李元鎭·尹善道,在士夫間,素稱旁解醫方,似當一體招致,而係是朝士大夫,不可以非其招而招之。令政院,措辭下諭于本道監司,使之趂卽乘馹上來,何如?上曰,依爲之。又所啓,前佐郞朴由淵,卽古儒臣承旨朴知誡之子,臣之外三寸甥也。有篤行學識,故朝廷累次除官,遷出六品,授以工曹佐郞,而素來多病,未得上來肅謝矣。看閱醫方,或有所起廢疾之人,臣曾見其一番有效。今於聖候,未可必其議藥之能否,而當此之時,博問廣議,所不可已。招致京中,以備問議,似合愼重之意,而不可以非其招之招招之。令政院,亦爲下諭於本道監司,使之乘馹上送,則其於待士之禮,議藥之道,似爲合宜。臣入來時,與領右相相見議之,則以爲然矣。上曰,依爲之。
藥房三啓曰,朝水刺後所進之藥,以補肝散議定劑入,而入侍時,伏承下敎,散藥進御似苦。退與柳後聖等諸醫官相議,則作湯爲當。此藥元材羚羊角·防風·人蔘·赤茯苓·羌活·車前子·細辛·玄蔘·黃芩,加靑箱子,材料皆是治肝風內障,不痛不痒,眼見五花,或一物二形之良方,所以行厥陰·少陰·太陽諸經者也。所當作湯以進,五貼爲先劑入。且煩渴時合用之茶,旣以麥門冬茶,議定以啓矣,更爲商議,則諸議以爲人蔘一錢,麥門冬三錢,五味子七分作茶,則便是生脈散中,略爲加減者也。和砂糖屑,進御甚宜云。蓋方文有曰,人蔘麥門冬五味子生脈,脈者,元氣也。卽今針藥疎散之中,亦須以補元爲務,依此劑入進茶,而十貼先劑以入之意,敢啓。答曰,依啓。
大殿,藥房夕問安。答曰,氣候一樣。政院·玉堂問安。答曰,知道。
謝恩。護軍李元鎭。
以完南府院君李厚源遺箚,傳曰,新喪元老,予用痛悼。繼有遺箚,而誡誨切至,語意深遠,懇懇之忠,戀戀之誠,溢於辭表,益用悲愴,無以爲懷,可不書紳而服膺焉。嗚呼,逝者難追,予懷曷喩?用敷心腹,以諭左右耳。
監試官,一所李守恒,二所呂榮徵。
推鞫罪人南覺元情,與金斗榮面質後,今金斗榮的只取招,南覺放送,推鞫罷出。朝報
入診,受鍼正時午末。入侍,都提調李景奭,提調尹絳,副提調趙珩,史官三員,醫官鄭後啓·金尙誠·尹後益,執針崔有泰,點穴李東馨。左右受鍼穴處,頭部天柱二穴,風府一穴,手部商陽二穴,通里二穴,足部大沖二穴,三里二穴。藥院日記
政院啓曰,鞫廳,移設於本府事,命下矣。判義禁府事尹絳,方以內局提調,當此入診議藥之時,決不可進參於鞫廳,而自前未有無判義禁而開坐之例云,何以爲之?敢稟。傳曰,藥房雖無提調,自可受鍼,判義禁參鞫,可也。都提調李景奭所啓,逆獄鞫廳初設,鞫問方張之時,判義禁固不可不參,亦體貌之所當然。今此鞫廳,幾盡就畢,移設於本府,與初設時有別。知事同知在焉,判義禁雖不參鞫,所重在此,事旣宜然矣。上曰,受鍼之後,往來無妨。又啓曰,自前藥房之官,不得往見喪家,例也。今日往參,雖似無妨,一邊參鞫,一邊議藥,非但事體未安,當此診察受針議藥頻數之時,提調不參,亦有未盡之慮。論其輕重,則提調不可離此而往彼矣。上曰,鞫廳移設後,諸大臣不爲進參乎?又啓曰,元任諸大臣皆以進參,而小臣則以藥房爲重之故,不得進參矣。上曰,諸大臣進參,則事體重矣。雖無判義禁,亦可鞫問,判義禁勿爲進參。
傳罪人金斗榮,年五十三矣。矣身,以載寧李好男三父子及海州吳以禮三父子,相與密謀凶逆,募得一當百,先除兩大將,軍器諸具,則長水山城中軍部將結約取用是如,進告爲有如乎。推問各人,則矣身,以李好男門中庶孼,因奴婢相訟及墓山爭詰之事,懷嫌構陷,欲實其事,竝及他人。情狀現露之後,以南覺指嗾樣,又爲飾虛納招,以爲拿來間延生之計爲如可,與南覺面質時,情露辭窮,更無所言,許多之人,告以逆謀,皆是矣身之所爲,誣告的只,罪大典推斷條云。凡亂言,若干犯於上,情理切害者斬,籍沒家産,大明律死囚覆奏待報條云。凡十惡之罪,應死者,決不可待時亦爲有臥乎等用良,金斗榮段,斬不待時,籍沒家産爲只爲。
義禁府啓曰,罪人金斗榮已爲承服正刑,籍沒家産一款,令各該司,依律文擧行事,捧承傳,何如?傳曰,允。義禁府謄錄
上在慶德宮。停常參·經筵。
卯時辰時,日暈兩珥。巳時午時,日暈右珥。未時,日暈兩珥,暈上有冠,暈下有履,色皆內赤外靑,白氣如虹,出自左珥,逶迤指北,良久乃滅。申時酉時,日暈。
大殿,政院問安。答曰,知道。二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候視昨加減,何如?昨日補肝散進御後,加味菊花散及羊肝丸兼進乎?今日姑宜停針,而診察不可不爲,以昨日時刻間,入侍,何如?臣等不任憂悶,敢此問安,竝有稟焉。答曰,依啓。慈殿症候,言于醫官矣。大妃殿,問安。答曰,知道。
慈殿問安時,藥房口傳啓曰,近來煩熱之候,必因上候未寧,有所添加,臣等不勝悶慮之至。昨日診察,且聞諸醫之言,以爲自上眼患瞳子,元不受傷,掩翳之氣,今則向歇,有差復之漸,伏願勿費憂慮。臣等此言,非爲寬慰,是誠實情,敢此仰達。答曰,主上眼患,猝然危重,罔極無涯。賴卿等之至誠,似有一分之效,此是天幸也。予病別無加減,勿以爲慮。
入診後,藥房問安。答曰,知道。
藥房再啓曰,今日停鍼事,昨已議定,而朝日入診時,伏承受鍼之敎。退與柳後聖等,及鍼藥諸醫官,更爲商議,則群議以爲,受鍼已五度,微顯間有效,別無困熱之候,依聖敎,減其穴數,可也。且明日,卽上絃,今日受鍼爲當云。仍與議定項部風府一穴,手部合谷二穴,足部三里二穴,時刻則依前以午末定之矣。慈殿進御之藥,則皆以爲加減涼膈散,加天門冬·麥門冬·黃連各七分,乾葛五分,三貼進御宜當云。此藥劑入之意,敢啓。答曰,依啓。
大殿受鍼後,政院·藥房問安。答曰,知道。二品以上單子問安。答曰,知道。
藥房三啓曰,加味菊花散,日再進御事,退與柳後聖等諸醫官,更爲商議,則以爲此藥,專主疎散風熱,多不過十貼,一日一進,可也,不可再進。且方書云,目得血而能視,生地黃,卽涼血益血之材也。加味菊花散元材中,旣有當歸,川芎,白芍藥,今加生地黃一錢半,則亦兼四物湯,可以養血祛風,而內障之候自瘳,元材荊芥,太涉發散,七分減爲五分宜當。依此進御,而三貼姑先劑入之意,敢啓。答曰,依啓。
李殷相,以義禁府言啓曰,罪人金斗榮,以誣告,已爲承服,的只納招,所當卽爲行刑,而今日日勢已暮,待明日行刑之意,敢啓。傳曰,知道。
有政事。吏批,判書洪命夏進,參判·參議未差,都承旨趙珩進。
兵批。判書鄭致和進,參判李正英進,參議李弘淵病,參知元萬石進,右副承旨趙胤錫進。
吏批。以李應蓍爲吏曹參判,李慶徽爲吏曹參議,許珽爲龍岡縣令,李後奭爲蔚山府使,洪處深爲安峽縣監,權是經爲司䆃直長,睦兼善爲檢詳,韓如海爲連源察訪,柳晉三爲殷栗縣監,安宗悌爲內贍直長,權諔·郭世翼爲成均博士,申重寶爲學正,安後昌爲承文著作,李正英爲軍器提調,柳淰爲江華留守。
兵批。以具仁墍爲摠管,徐尙卨爲缺僉使,李元墀爲興陽監牧官,缺爲美錢僉使,護軍李一相·趙復陽缺,監牧官嚴俊男,分加折衝。
趙胤錫啓曰,頃日引見時,以兵曹判書鄭致和所啓,前水使李,更差營將事允下,而其時無明白敍用之命,未及捧承傳矣。營將今方差出,何以爲之?敢稟。傳曰,旣已允從,捧承傳敍用,可也。
以備忘記,傳于趙胤錫曰,史官二名待命,騎馬六匹立之。
趙胤錫,以備邊司言啓曰,頃因李郴等上疏,三陟地國陵尋覓事,已爲行會于江原監司矣。此事,從前屢發還寢,終不得其實者已久。當此嶺東飢荒救死不贍之日,監司又作此行,則必多騷擾貽弊之端,姑待秋成,葉落後擧行之意,分付,何如?傳曰,允。
又以吏曹言啓曰,漁川察訪,以侍從差遣,意非偶然,而近年以來,前後察訪,不念官事,一經客行之後,受由上來,未嘗久在任所。且侍從有限,不得已以曾經侍從者,兩南之人差遣,則往來本土,幾至數千餘里,人馬裹糧,長在道路,致有丐乞之弊。本驛日漸凋殘,未免爲棄地,將無以收拾。頃日筵中,臣命夏備陳此弊,則依鏡城判官例,切勿受由上來事,捧承傳以爲變通之地矣。新除授魚川察訪南天澤,去冬都目政,除授本任,今始來謝,而卽接其呈狀,則其老母,時年八十一歲,方在慶尙道安東地,病勢浸綿,氣息奄奄,除授日限,非但已過,且本驛,人皆厭避之地,故不得不兼程上來,以謝恩命,而人子情理,決不可遠離,依法典,入啓處置云。大槪,安東之於本驛,數千里程道,其母老病如此,而無受由往來之規,則其爲情勢之切迫,誠如狀辭。察訪南天澤改差。名雖侍從,若非其人,則無以蘇殘。此後勿論侍從與否,以勤幹有名稱者,擇差,何如?傳曰,允。
又以兵曹言啓曰,卽接昌德宮守直假衛將牒呈,則因內醫院啓辭,酒房汲水時,耀金門開閉事,自本曹分付,而衛將,則金虎門內南所直宿。自直所,至耀金門,其間隔遠,雜人出入,勢難兼察。金虎門則永閉,衛將移接於西所,檢飭耀金門,則可無虛疏之弊云。空闕兩門開閉,果爲不便,依所報,移接耀金門內西所,金虎門則閉鎖宜當。此意分付,何如?傳曰,允。
又以御營廳言啓曰,上年十二月十九日請對時,都提調延陽府院君臣李時白所啓本廳軍兵,農時勿爲上番,俾不失本業事。上曰,中部軍兵團束後,更爲稟處事下敎矣。本廳五部軍兵,今方改作隊,而忠洪道上京若干邑,京畿列邑及黃海道初面官所在軍兵,合爲中部,以爲朝令夕發之地,而以立番次第言之,則今此四五月上番,乃是湖西沿海軍兵矣。兩湖沿海,比年失農,前古所無,前頭生活之難,有不可勝言。今年若因赴番,又失農時,則其流離渙散之弊,不言可知。自四月至七月,兩番軍兵,特許農暇,俾免流散,而其間缺二行敢此仰稟。傳曰,依啓。
大殿,政院夕問安。答曰,知道。藥房夕問安時,都提調口傳啓曰,伏未審此時聖候,與午間何如?不勝憂慮,敢此問安。答曰,與午間受針時,別無所異矣。燼餘
謝恩。檢詳睦兼善,護軍尹善道。
罪人金斗榮,當日堂古介行刑,啓。朝報
傳曰,史官二員待命,騎馬六匹立之。監試一二所內摘奸。記草
禮曹啓曰,典獄參奉許以淸,以景福宮重建事上疏,據粘連啓下是白有亦,法宮重建,不無意見,而當此大無之年,國儲竭乏,八路飢饉之際,土木重役,不可輕擧,今姑置之,何如?啓。依允。儀曹謄錄
辰時,上御興政堂。診察入侍,都提調李景奭,提調尹絳,副提調趙珩,注書孟胄瑞,史官鄭重徽·宋昌,醫官鄭後啓·尹後益·崔有泰·金萬直。診畢,醫官鄭後啓啓曰,臣所着耳掩,自上能辨否乎?上曰,見之矣。前過之時,亦爲辨識矣。後啓曰,昨日亦能鑑別否乎?上曰,昨日亦有所睹,而不如今日之過眼輒見矣。尹後益曰,瞳子收斂,精彩頓愈於前矣。都提調李景奭進曰,臣等欲先問候,而醫官等,方爲診察,故待其退出矣。上候連日受鍼,而體氣如常,且無渴候,不勝大幸矣。毋論病之輕重,有一分之效,則是乃差復之漸也。臣於今日,問諸後益,則以爲自上復常,必爲不遠云矣。尹絳曰,醫官等缺與御前所達,少無異同,缺今姑停止宜當。李景奭曰,缺曆書則明日,乃上弦也。上候一向缺則不必以爲忌,今日亦當受針,而旣有差勢,姑停爲當矣。上曰,別無顯效,而遽爾停針耶?針穴十一處太多,欲爲折半受針矣。大槪,症勢差退,而不知某穴之爲見效,予意則實不欲遽停矣。景奭曰,今日定爲停針,而聖敎如此,當退而更議耳。絳曰,穴數雖減,而左右穴竝受,爲當矣。上曰,今日減穴受針事,停當,可也。景奭曰,補肝散,今日當作湯以進,朝水刺後進御似當,而日再服,或爲苦口,則亦當有變通之道矣。遂罷出。
午時,上御興政堂受鍼。入侍,都提調李景奭,提調尹絳,副提調趙珩,注書孟胄瑞,史官鄭重徽·宋昌,醫官鄭後啓·金尙誠·尹後益·崔有泰。
針穴,風府一穴,合谷左右穴,三里左右穴。執針尹後益。上受針畢,李景奭進曰,聖候與朝前,何如?上曰,一樣矣。醫官金尙誠啓曰,如書鐙形體尖細之物,亦有分辨乎?上曰,見之矣。崔有泰,以點穴時所用黑簪,啓曰,如此之物,亦知其某物乎?上曰,直前不能別,稍左,可也。有泰依上敎,則上曰,始爲辨之矣。仍下敎曰,當陽處,尤不能開目,無乃羞明而然耶?景奭曰,重患眼疾之人,雖在差愈之後,當陽則羞明,至於窓戶開朗之室,亦似隱暎,不安於視物矣。上曰,然矣。景奭曰,補肝散進御乎?上曰,作湯以服,稍愈於前矣。景奭曰,若爲苦口,則停止,而加減菊花散進御宜當矣。上曰,菊花散,有愈於補肝散乎?景奭曰,最爲良劑云。雖日再服,好矣。上曰,然矣。絳曰,缺二行一日兼服,殊未洽當,無已則菊花散,有愈於補肝散,日再服宜當云。景奭曰,朴頵之言,亦如此矣。絳曰,昨者李元鎭入來,亦以菊花散爲好矣。景奭曰,明日乃上弦也,當停鍼,而診察則依前時刻擧行,何如?上曰,依爲之。趙珩曰,洗眼藥湯泡散,已爲劑入,而桑灰煎湯,尤爲妙方,頻頻進洗,何如?絳曰,方書雖不可盡信,而桑灰,元是治風濕之良藥矣。上曰,桑水瞬眼洗之耶?景奭曰,待其澄濾,浸洗爲當矣。珩曰,自今日爲始,連續煎入,何如?上曰,依爲之。遂罷出。燼餘
上在慶德宮。停常參·經筵。
夜一更,月入東井星。
下直。坡州牧使金壽昌,鳳山郡守李會源,靑松府使朴純義,松禾縣監閔晦,禮山縣監白弘祐,知禮縣監安光郁,防垣萬戶金應麒。
大殿,政院問安。答曰,知道。二品以上單子問安。答曰,知道。
大妃殿,藥房問安。答曰,知道。缺一行
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?聖候視昨,何如,煩熱有所加減否?臣等不勝憂悶,敢來問安。且今日診察時,必得更加詳察,庶無未盡之患。昌城正佖,副護軍尹善道·李元鎭,竝令入侍,何如?答曰,依啓。慈殿症候,比前差減。
入診後,藥房問安。答曰,知道。
以備忘記,傳于趙胤錫曰,今下弓矢,防垣萬戶金應麒,給送。
趙胤錫,以都摠府言啓曰,今日入直軍士,當爲中日試射,而上候未寧,限平復間,姑停之意,敢啓。傳曰,依例仍爲,可也。
又以都摠府言啓曰,今日入直軍士,中日習射,依例仍爲可也事,命下矣。中日習射,請出標信。傳曰,知道。
鄭榏,以吏曹言啓曰,新除授殷栗縣監柳晉三,方在鄕曲,且有身病云,而臣曹未及察知,首擬於本縣之望,至於受點,不勝惶恐。當此救荒之日,字牧之任,不可久曠,柳晉三改差,何如?傳曰,允。
大殿,政院·藥房夕問安。答曰,知道。
初昏,藥房提調尹絳,左副承旨臣趙胤錫啓曰,卽刻伏聞下醫官之敎,自上有泄瀉之漸,而煩熱之候,比前有加,臣等尤不勝驚慮之至。卽與柳後聖·鄭後啓·趙徵奎諸醫等商議,則皆以爲黃連湯元方,去當歸·生地黃,代乾地黃,加玄蔘·連翹各一錢,地骨皮七分,以此進御宜當云。此藥二貼,姑先劑入之意,敢啓。竝此問安。答曰,知道。
政院問安。答曰,知道。燼餘
謝恩。成均博士郭世翼,護軍元斗樞,穆陵參奉愼景尹,副摠管具仁墍,承文著作安後昌。
藥房再啓曰,臣等於診察退出之後,與李元鎭·尹善道·昌城正佖及入侍醫官等,先錄聖候,相與議藥,則善道以爲上候自前時患眉稜骨痛,肺胃脈皆滑,而胃脈,尤爲滑實而似洪,可知胃痰之盛尤焉。仰瞻玉色,有熱氣,伏聞天語,聲音差似澁濁,熱盛無疑□暴暗之候,則以古方觀之,是亦火也。此皆痰火爲本,風熱爲標,淸氣化痰丸,作湯以進似可,卽治痰火風熱之劑也。其元材,則半夏泡製二錢,陳皮·白茯苓各一錢半,薄荷·荊芥穗各五分,黃芩薑酒炒·連翹·山梔仁薑酒炒·桔梗·生甘草各一錢,加大黃酒蒸七分,白芷·蔓荊子·黃連·薑酒炒各五分,先施二貼,姑停丸藥,觀其微效之有無,而更議爲當云。昌城正佖,意見相符,而所議之藥,亦爲彷彿。元鎭雖不別爲議藥,所見亦同。柳後聖等諸醫官自外至者,竝爲同聚,商議其可否,則皆以右藥爲可。此藥二貼姑先劑入,何如?答曰,依啓。
藥房夕問安,口傳啓曰,日已向夕,聖候與午間何如?答曰,知道。熱候,比昨一樣矣。朝報
初九日夜一更,月入東井星,啓。初十日朝報
辰時,上御興政堂。診察入侍,都提調李景奭,提調尹絳,副提調趙珩,記事官孟胄瑞·鄭重徽·宋昌,副護軍李元鎭·尹善道·昌城正佖,醫官鄭後啓·尹後益·崔有泰·金重厚。李景奭進曰,臣等旣爲問安,而未得詳稟矣。夜朝間,聖候與昨,何如?上曰,一樣。景奭曰,昨夕有熱候之敎,今則如何?上曰,昨日午後,頗爲煩熱,而今則不然,豈以淸朝而然耶?景奭曰,渴候亦如何?上曰,昨者頗覺其然,今亦如常矣。絳曰,尹善道諸人,旣解藥理,多見醫方,所見,比凡醫有別,欲使先爲診察然後,退而議藥耳。金重厚爲人多質,每有謙退之語,故在前不爲入侍矣。聞重厚能治眼疾,多有見效者,外間頗爲稱說,故今日亦令入診矣。景奭曰缺一行醫官等曰,趁此朝日之淸缺半行上命開窓。醫官等曰,今則瞳子收斂精彩缺上命重厚曰,汝之所見,如何?重厚曰,臣則今始入侍,惟見眼彩之不如常矣。上曰,詳言之。重厚曰,掩翳之氣,乍有乍無矣。趙珩曰,李元鎭·尹善道及昌城正佖等,亦當入侍房內矣。上曰,依爲之。元鎭等入侍。上命元鎭曰,予之眼病甚重,試按脈候。元鎭曰,臣素昧診按之方,惟於議藥時,隨參而已,不可强其所不知矣。上又命善道。善道曰,臣雖昧昧,聖敎至此,謹當診按矣。善道診畢,上又命昌城正佖。佖曰,臣素不知脈候,而旣奉下敎,何敢辭避乎?佖旣診,上曰,何如?佖曰,似爲浮數矣。善道曰,自上六脈皆滑實,而痰脈,比他尤滑,如貫珠樣矣。肝胃脈不虛,不可謂肝經之受傷。且以脈候觀之,不無心火耳,心火用事,所以至此也。年前山陵議定時,臣冒忝入侍,天容玉色,豈不欲仰瞻乎?臣竊觀聖候,似爲氣虛。凡氣虛之人,例爲痰盛,臣嘗憂慮矣。其後違豫時,柳後聖等,以導痰湯及補中益氣湯進御見效,此藥實爲當劑矣。臣之卽今所見,則聖候所患,痰爲主,火次之。痰火旣盛,仍以挾風矣。退與提調商議,用對症之劑,則豈不有效乎?上曰,眼患如是猝急者,何處受傷而然耶?善道曰,以卽今聖候言之,非出於臟腑,乃是表症也。古方有曰,熱氣上升,則不見泰山之形,不熱而如是暴暗乎?若進疎散之劑,應有速效矣。且有好兆兩尺皆實,左尺屬腎,右尺屬命門也。比之樹木,枝葉雖病,根本不傷,則回榮必易。脈候左右尺如此,則根本不病矣。卽今患處如枝葉,差復不遠矣。景奭曰,善道等,旣爲診脈,亦令察色宜當。必須旣診且察然後,可以缺矣。上曰,然矣。善道曰,上熱之候,缺元鎭曰,症候缺上曰,缺大槪,右邊先爲猝重,一夜之間,缺伊時如常,而亦隨以重矣。以今言之,左邊不至如右邊之甚,而直對之物,不能辨矣,而眼尾則頗明矣。景奭曰,考見方書,則眉稜痛,仍風熱竝痰而發。以此言之,有風熱而後,痰用事,蓋將有眼患,則眉稜痛,先作矣。善道曰,眉稜骨痛,決是痰祟矣。臣素有痰患,痰盛之時,眉稜必痛矣。景奭曰,水刺之減,比昨何如?上曰,水刺別無所減矣。遂罷出。燼餘
上在慶德宮。停常參·經筵。
大妃殿,政院問安。答曰,知道。大殿,政院問安。答曰,知道。二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿熱候差減之後,無復加減耶?昨昏伏聞自上累泄之餘,熱氣上升,至用九味淸以降,臣等不勝驚慮之至。夜間朝來,聖候寢睡,若何,熱氣與昨,如何?凡便滑,或因感風,或因飮冷而發,昨昏連泄熱作,未知何爲而然也。必詳症候然後,可以議藥,差晩診察,似不可已。臣等終宵耿耿,不任煎悶,敢來問安,竝此仰稟。答曰,依啓。慈殿症候,與昨一樣。
謝恩。執義趙龜錫,內贍直長安宗悌,司䆃直長權是經,安骨萬戶趙之鍰,護軍李一相,龍岡縣令許珽。
三殿,藥房問安。答曰,知道。
入診後,藥房問安。答曰,知道。
藥房再啓曰,進御藥,退而更議,則昨日尹善道所定淸氣化痰湯,仍爲議定。其加入則去大黃,餘材有所加減,黃連薑酒炒·升麻·乾葛·白芷各七分,蔓荊子酒蒸五分加入,進御爲當。李元鎭·昌城正佖及柳後聖等諸醫官意見論議,皆歸於一。此藥三貼,爲先劑入之意,敢啓。且今日停鍼與否,更爲商議,則諸醫所見,皆以爲今姑仍停,亦爲宜當云。依此姑停,何如?答曰,依啓。
大殿,政院·玉堂夕問安。答曰,知道。藥房夕問安。答曰,今日則無熱候矣。
訓局褒貶,把摠任翊夏,哨官愼櫟中,哨官鄭璇下。朝報
辰時,上御興政堂。診察入侍,都提調李景奭,提調尹絳,副提調趙珩,注書孟胄瑞,記事鄭重徽·宋昌,醫官柳後聖·鄭後啓·尹後益·崔有泰。上曰,昨日午間,始有熱候,夕水刺後,熱勢尤盛,或慮水刺過度之致,而蓋出於心熱耳。醫官等曰,便候若何?上曰,元有便滑之候,一日之內,或如廁者累巡,而去夜,則至於二度耳。醫官曰,卽今熱候,若何?上曰,頓無矣。尹絳曰,羊肝元進御乎?缺當劑,不能的知,昨日又爲議定淸氣化痰湯矣。上曰,羊肝元,已服三日,而槪藥物久服,然後或可見效,而近日則朝變夕改,蓋緣醫官所見不同之致。缺菊花散纔服四貼,此藥欲爲限十貼缺。景奭曰,聖敎至當。藥物缺二行。上謂後聖曰,缺。後聖曰,此藥乃治痰之劑也。材中有大黃,故恐缺時未進御,而去大黃進之,爲當矣。醫官等曰,請察眼候矣。上曰,開窓見之。醫官曰,又愈於昨日矣。上曰,內障消減耶?後益曰,暫有掩翳之氣矣。後聖曰,臣意則症候,非內障也。槪受針後,明知有效耶?上曰,右邊則有顯效矣。當初則全然廢視,而今則手掌相對,上下之狀,亦爲能辨。且小爲倚睡,則自然開睫矣。景奭曰,聖敎如此,不勝欣幸。昨日李元鎭·尹善道等,罷出藥房,皆以爲不知聖候,有內障之氣矣。兩臣則設謂眼昏如此,而昌城正所言,亦與二臣者,同矣。昨昏伏聞熱候頗重,不勝驚慮,顚倒來詣闕外,則李·尹二臣亦至,更問症候之如何,則以爲便滑,非泄瀉可憂之症,瀉熱滑下,反好云矣。善道又以爲,上候胃脈滑實,故熱氣蒸蒸云。所謂蒸蒸之意,卽上升之謂,而與蒸蒸乂之文義,同也。上曰,近日受針時刻太晩,朝水刺後,卽爲擧行,可也。景奭曰,臣等之意,亦然矣。上曰,今日又爲停針耶?景奭曰,諸醫官等以爲,昨有熱候,今姑停止爲當云矣。槪針效,可謂神速,以當初觀之,則豈非天幸乎?自今須無欲速之念,觀熱受針,甚好矣。後聖之以爲心慮太過,致有此症云者,深有所見耳。疾勢如此,而猶爲酬酢萬機,此豈善攝之道乎?老醫之言,意在愼重,不可忽也。上曰,予意不欲停針矣。凡治病,如攻敵,暫得勝勢之後,固當汲汲用兵,不可失其機會也。如宋襄之用兵缺,可以勝敵乎?今以愈之故,而遽爾缺一行。景奭曰,缺一行試以用兵之道言之,缺半行輕敵追逐,反爲所襲也。缺知彼相時以進,故雖不大勝,不至僨軍矣。今以上候言之,初三日爲始,連次受針,乃急擊勿失之缺初六以後,則相時以進之時也。凡事,欲速則不達,不可不深思萬全之道也。症候微顯間,已爲見效,遲速任天,十分善攝,可矣。今日停針事,昨已商議於諸醫,皆曰可停耳。上曰,議官入侍者不多,退而更議,可也。景奭曰,昨日煩熱之候,群議皆以爲泄瀉疎散後餘熱,而臣意則近日日氣寒暖不適,脫着之際,慮或失宜,添却感冒之候,而不可謂必有針熱也。古語曰,春不薄衣,臣則不脫冬衣矣。上曰,昨昏熱候上升,二更後,始爲就枕,而今則如常矣。景奭曰,聞空靑,乃西蜀及辰州所産,而於中朝,亦極貴之物也。得此則廢視者,亦無不愈云。使行雖已渡江,急急馳諭,或移咨禮部以求之,或優給價物以市之,則不無萬一得來之幸耳。上曰,空靑何如云耶?絳曰,是乃眼疾之妙藥,醫方極贊矣。上曰,或諭於使行,使之得來則好矣,而至於別咨,則未知如何。景奭曰,有咨然後始達皇帝,止諭於使行,則不過衙譯輩言于禮部而已,何以得來耶?上曰,今番使行,與前有別,周旋覓求,則或可得來,至於別咨,則果未知其可也。景奭曰,上敎允當,退出後,更與諸大臣相議,而聖候已得差道,當針藥兼治,以期復常,何以必求空靑爲哉?絳曰,聖候向差之敎,實是萬萬意外,今日欣幸之心,何以盡達?醫官等皆言,針則見效未易云,而今得差道,豈非萬幸?景奭曰,今承玉音,少無重濁之候,洪亮如常,缺一行遂罷出。燼餘
上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿氣候,若何,聖候復何如?劑入淸氣化痰湯進御,而羊肝丸,亦爲兼服乎?昨夕問安,答以不熱,此時如昨夕否。朝前診察,朝後受針,似爲宜當。臣等憂幸兼至,敢來問安,竝此仰稟。且慈殿熱候差歇,加減涼膈散,計日則已盡於昨日,詳知熱候加減,然後此藥仍進與否,可以更議,下敎何如?答曰,依啓。慈殿症候,言于醫官矣。
大王大妃殿問安後,藥房口傳啓曰,主上眼候,日漸差歇,而昨日診察。伏承下敎,則證患頗減,玉音洪亮,視物亦勝於前,臣等不任喜幸之中,或慮大王大妃殿憂慮過常,敢此仰達。答曰,知道。近日主上眼候如彼,憂悶罔涯,而漸爲差歇云,此實天幸。欣喜之意,難以爲喩矣。
大妃殿問安後,口傳啓曰,昨日診察時,伏承下敎,眼候漸爲差歇,能視前日所未覩之物,醫官等前日所云,不久復常之說,果爲相符,臣等喜幸之心,當復如何?自內亦必詳悉症候之差減,而臣等不勝區區欣忭,敢此仰達。答曰,知道。主上眼患,幸賴宗社之扶佑,慮外易入差境如是,喜幸之意,無以爲喩。
中殿問安。口傳啓曰,上候漸爲差復,自內亦必詳悉,而區區欣幸之心,敢此仰達。答曰,知道。自上眼患猝劇,罔極難言,而速入差境,不勝天幸矣。
大殿,政院·玉堂·二品以上問安。答曰,知道。
診察後,藥房問安。答曰,知道。
鄭榏啓曰,來十五日儒上殿講日次,而自上方在末寧之中,視事旣已頉稟矣。今此儒生殿講,亦爲頉稟。傳曰,仍爲之。
吳挺緯啓曰,昨日傳曰,近日留院公事,幾何耶事,命下矣。各道啓本十度,狀啓六度,及益山儒疏一度,各房公事竝數十度矣。傳曰,啓本十度,狀啓六度先入。
吳挺緯啓曰,昨日書入中啓本十度狀啓六度先入事,命下矣。此啓本及狀啓,則俱是不急之事,刑獄文書多滯,而不敢入之矣。傳曰,刑房承旨及他承旨二員,持留院公事,待候於外,受針後,卽爲入侍。
以韓必遠卒逝單子,傳于吳挺緯曰,別致賻。
大殿受鍼後,藥房本院問安。答曰,知道。二品以上單子問安。答曰,知道。
藥房再啓曰,臣等退出後,得聞醫女所傳之言,慈殿熱候差減,而午後則微有熱氣云。柳後聖等諸醫官,皆以爲前進加減涼膈散加進爲當。仍與李元鎭·尹善道·昌城正佖等相議,則善道議,加生地黃酒洗·木通各一錢,香附子·童便煮·麥門冬各七分,黃連薑汁炒五分,群意皆以爲然。此藥三貼,當先劑入。內殿進御之藥,亦與同議,則八物湯依前加入,仍爲多進宜當云。五貼先劑以進之意,敢啓。且上候煩渴時所進茶飮,問諸善道等,則麥門冬二錢,白茯苓一錢,烏梅三分,作茶以煎,和砂糖屑進御,勝於諸茶飮云。諸醫官亦稱好云。臣等試煎嘗之,則其味頗好。此茶劑進,何如?答曰,依啓。
大殿,本院夕問安。答曰,知道。
藥房夕問安,口傳啓曰,受針後夕間缺。答曰,知道。氣候與午間一樣
缺半行啓曰,去己亥十一月十七日引見時,戶曹缺所啓,義州小通事宋愛貞,曾有所犯,今方定配。李一善,以啓稟放送之意,縷縷言說,而罪人放釋,自下不敢取稟。待本道放未放啓本上來後,自該曹,稟處之意,爲答矣。上曰,分付該曹事,傳敎矣。本道定配罪人放未放啓聞,今已上來,而全家罪人,則常赦所不原,故宋愛貞不入於啓聞中矣。取考愛貞罪目,則稱以通官之令,奪騎差使員所騎馬之罪,杖一百,全家定配矣。都監因李一善之所懇,啓稟處置之意,旣已回答,則似當有變通之事,故敢啓。傳曰,依啓事,命下矣。宋愛貞以勅使時小通事,奪騎差使員所騎馬,事甚可駭,而至於全家定配,則非但事涉過重。前因一善之所請,以啓稟處置爲答,則似當或減等或放送,而自下不敢擅便,上裁,何如?傳曰,分揀放送,可也。
以忠洪監司狀啓,左參贊宋時烈,同副承旨李惟泰處,食物題給,而辭而不受事。傳于鄭榏曰,措辭更爲輸送之意,下諭。
工曹參議沈光洙疏曰,伏以臣本無狀,狗馬之疾且深,屛伏先壠之下,自分畢命。於此,除拜本職,遽出意外,臣震惕殞越,繼以感泣,趨謝恩命,不容俟駕,而痼病難强,殘骸莫起,不得已冒上辭本,席藁戰慄,恭俟鈇鉞。伏蒙聖度天覆,不以爲罪,反加優容,使之調理趨朝,臣愕然而驚,悚然而懼,徊徨失圖,罔知攸措。竊自心語口曰,以臣樗散無用之材,何由得此於聖上新化之日也?反覆而思之,抑聖上以必以臣爲先王朝簪履舊物而收拾之也。臣於此,尤有所戚戚,而不能自已者。夫缺士生斯世,孰無其君,而缺前後異數,不可殫記,缺則未有一事之可紀,臣實天地間,一缺云遠,痛結肝肺,茫茫穹壤,號絶無歸。當此之時,區區願忠之誠,豈不在於殿下乎?顧臣蒲柳賤質,夙歲羸悴,濫荷寵擢,積有年所,惟事循牆,未嘗效奔走之勞。非但揆分畏縮,二竪之災居多,到此衰朽之甚,精神筋力,無復一分餘存。國家卒哭之後,兩脚蹇痛,不出戶庭,而父母墳塋,久廢展掃,不堪霜露之懷,舁疾出來,而數日往還之間,不欲煩瀆請暇。適直宿患添劇。尙今濡滯,其在先朝,旣爲負恩之身,逮我聖代,自速冒法之辜,臣將何以自處,而得免於刑章也?且臣伏聞聖上,以先朝舊例,命臣入侍經席,臣益增惶悸,無所自容。先王特命登對,出於一時眷遇之勤,非可爲永式者也。臣終不敢辭者,亦緣感激之私,非不知混吹之爲恥也。方當聖上嗣服之初,萬象趨新,朝野拭目,如臣膚淺,獨缺匪據之地,則其爲辱名器而羞淸朝,當如何哉?以事理言之,臣之不可冒進,不啻彰彰,而況臣所患之證,非旬月可瘳,瞻望象魏,末由致身乎。近復竊聞玉候靡寧,群下憂遑,臣雖未詳輕重,而退處鄕曲,迹阻問安之列,豈臣子分義之所安乎?臣危迫悶蹙之情,至此極矣。伏乞聖慈,俯垂矜察,許遞臣職。且收經席入侍之命,俾得安分治病,庶延晷刻之喘,則微臣幸甚。臣無任屛營懇祝之至,謹昧死以聞。答曰,省疏具悉至懇。何引疾過辭若是哉?從容調理,則自可差復,安心勿辭,將攝上來,以副予意。
益山郡生員尹輔殷等疏曰,伏以故先正臣文元公金長生,學問道德,蔚然爲一代儒宗,嘗以缺命,來守褊城,絃歌禮讓,至今在人,臣等不忘缺書院於本郡華山之陽,以妥缺半行,只是扁額未揭,事體缺半行崇儒重道。凡係斯文之事,有請無不缺,數月之間,風采日新,洋洋郁郁,浸浸乎三代之盛矣。故臣等褰裳裹足,相率而來,以請嘉名之寵錫焉。夫長生之道德學問,欲陳於冕旒之下,似非數幅之紙所可盡,而其可徵而不可誣者,仁祖大王及先大王朝所以襃賞之者,至深至隆,有贈官之命,有贈謚之典。至於其所居之鄕,門人章甫,建祠請額,則先大王又卽允許。其時文字,俱在所司之官,似不待臣等之縷縷,而朝廷旣已公誦之矣。伏乞殿下特命有司,更考前後文字,快施恩典,以寵賁之,則儒宮增彩,士林聳觀,其於國家化民成俗之方,亦不能無補矣。臣等祈懇屛營之至,謹昧死以聞。啓下禮曹。禮曹粘目,文元公金長生道德學問,爲一代儒宗,建祠請額,實出敬慕之意,而旣已宣額於連山書院,則似不當疊施恩典,而係是崇賢重擧,不敢擅便,上裁,何如?啓。旣有疊設之處,則不可種種爲之,多士之請至此,今則特爲依願施行爲良如敎。燼餘
下直。高山察訪權諿。
謝恩。護軍趙復陽,蔚山府使李後奭。
監試二所應辦官,以試官意啓曰,今日出書題,懸板之後,擧子等來言曰,義題則再出於鄕試,疑題則製作甚難,竝請改出他題,而義題,則出於鄕試,明有可訂,故臣等卽改以他題,至於疑題,則不可以擧子製述之難而改之。況不許改題,又有承傳,使之退去,則擧子洪汝潛·尹誨等若干人,突入臣等之前,高聲發惡,無所不至。仍唱同黨,混撓場中,亂擲瓦礫,爭奪已納踏印之試紙。仍上廳上,踧破器皿,詬辱臣等。且以石片,破碎門鑰,故示欲出之意,臣等多般開諭,則答曰,若卽改題,吾當退而製之云云,臣等不勝駭怪。洪汝潛僅得依例懸項於柱,則汝潛之黨,亂打軍士,掠奪而去。當此新化之初,士習之不美至此,誠極寒心。臣等招其中稍解人事者,諭以事理之不當,則旋卽鎭定,而一場鬧撓之際,擧子多失名紙,取給於應辦官,自有前例,而今番則其數頗多。且與無端閪失者有異,不給則許多之士,不可以無紙廢科,似當有急急稟旨變通之事。臣等亦難免不能檢飭之失,極爲惶恐,而所謂洪汝潛·尹誨等,循列停擧,不足以懲其首唱亂場之惡。令攸司,各別重治,何如?傳曰,依啓。士習之無狀,一至於此,極其驚駭。所謂尹誨·洪汝潛若干旋卽突入之人,令攸司嚴科重處,以淸士習。
假注書朴純服制,代,柳俔落點。朝報
辰時,上御興政堂。診察入侍,都提調李景奭,提調尹絳,副提調趙珩,記事官孟胄瑞,史官鄭重徽·宋昌,醫官鄭後啓·金尙誠·尹後益·崔有泰。醫官等啓曰,自上熱候,何如?上曰,初更量,有微熱,服大淸心丸,下之矣。李景奭曰,氣候困惱,引飮頻數之候,何如?上曰,不至困惱,或熱升之時,則似爲困惱,而熱退之後,則不爲困矣。又曰,右邊猝重,見效似難,左邊則隨以稀微,差復必易,而右邊則自再昨日,漸見效,左邊則症熱彌留,別無加減,是未可知也。景奭曰,右邊先爲受病,而已入差境,當缺。尹絳曰,針效可謂捷矣。景奭曰,缺二行。醫官金尙誠曰,臣之形貌,自上詳視乎?上曰,形貌則不能詳,而面部與紗帽,則能辨矣。景奭曰,今日受鍼之穴,已爲商確,而尹後益,則以爲鍼穴,不宜太多云,其言是矣。臨泣·攢竹,自今日欲爲互用,而臣等當退而議穴耳,槪熱候雖微,不可不愼,針穴減數,可謂萬全之術矣。醫林撮要,眼患中,食忌之物書進,而亦不必專以此爲拘矣。昨日劑入湯藥及丸藥兼服乎?上曰,兼服矣。絳曰,便滑後,熱候差減否?上曰,非常常所有之熱候,乍升乍降,不能詳知矣。遂罷出。
巳時,上御興政堂。受鍼入侍,都提調李景奭,提調尹絳,副提調趙珩,注書孟胄瑞,史官鄭重徽·宋昌,醫官鄭後啓·金尙誠·尹後益·崔有泰。受針處,頭部臨泣,面部攢竹,手部商陽·通利,足部三里·崑崙。執針尹後益。李景奭曰,臣等與尹後益諸醫缺爲定穴,頭臨泣·攢竹,相間受針,而缺受針必爲血,故缺乃要穴也。不可暫停,故缺針云,故今日加數穴左右竝十二穴,無缺。上曰,然。景奭曰,臨泣點穴時,諸醫參看缺自上受針後,景奭曰,頻進茶飮,小便亦頻數通利否?上曰,然。景奭曰,茶飮及砂糖元劑入矣。問諸鄭維岳,則以爲五味子,麥門冬,或爲偏治,反不如白茅根,茅根又不如熟冷云矣。趙珩曰,梅花茶,與熟冷何異?尹絳曰,受針後,生脈散例爲煎入,而維岳以爲不當矣。景奭曰,加味菊花散五貼進御後,更服淸氣化痰湯事,群議歸一,而觀其奏效之如何,更爲議之矣。上曰,向愈之時,不知某藥爲當劑,卽今病情,雖服淸心丸,亦不爲無效矣。大槪予之所患,實賴以時受針,致有速效矣。景奭曰,此所謂勿藥有喜者也。天地神祗,皆有默祐,針效有無,非所論也。又曰,慈殿熱候,去夜則尤爲平安云,想緣維疾之憂,漸弛而然也。日晩後,觀勢下敎缺故時未議藥,而內殿所進八物湯二十服,計日則已盡於昨日,而諸醫等以爲,不必連進云矣。上曰,補藥不可遽停,而此藥太補,則或服微補之劑爲當,更議于諸醫,可也。絳曰,淸氣化痰湯,非但爲眼候之當劑,最速屬於治痰進御,則可知其效之有無矣。景奭曰,承旨持公事入侍之敎,允爲合當,而纔爲受針,恐有妨於將攝,時刻差退後,使之入侍,何如?上曰,雖令入侍,而或爲困惱,則罷出何妨?使之待候于閤門外,命入然後,入侍,可也。遂罷出。
上御興政堂。入侍,左承旨吳挺緯,左副承旨趙胤錫,右副承旨鄭榏,注書孟胄瑞,史官鄭重徽·宋昌。上曰,持入公事,進前陳達。吳挺緯以戶曹粘目,大司憲李應蓍上疏,諸宮家農庄漁箭事,左參贊宋時烈啓辭,御供及祭享之物,量宜裁減事奏達。上曰,祭享物件幾何耶?挺緯曰,奉常寺中脯,首題戶曹及大同常平廳給價事也。臣意則此非汲汲停當之事,待上候平復,與廟堂,詳議處之,似可矣。上曰,非時急公事,置之,可也。挺緯曰,然則入之耶?上曰,然。挺緯曰,享事至重,自上亦十分量度,俾無未盡之弊,好矣。又曰,刑房李殷相,猝然病重,代房入侍矣。上曰,誰也?挺緯曰,左副〈承旨〉趙胤錫也。上曰,刑房公事幾何耶?胤錫曰,不緊公事十一張也。上曰,試言之。胤錫以司憲府啓本,承文院寫字官囚禁公事,奏達。上曰,何爲而被囚耶?挺緯曰,擧子以名紙代寫事,帶入試場,故自前照點,發覺者囚治矣。上曰,兵房公事奏達。胤錫以御營廳中日單子白之。上曰,五十名內,中者幾何?胤錫曰,七人中之矣。又以內三廳中日缺。上曰,居首者分數幾何?缺二行上曰,禮房公事奏達。鄭榏,以咸陽書院先正臣盧稹賜額祭文及宜寧書院先正臣李滉賜額祭文,奏達。上曰,誰所製也?榏曰,趙龜錫·洪處尹製之矣。上曰,讀之。榏讀畢。上曰,入之。榏又以慶尙監司狀啓,警民篇印送事,奏達。上曰,入之。挺緯曰,冊則留院矣。前日忠淸道印送四十件內,六件則當爲進上,其餘則例有頒賜之擧,故待慶尙道印本上來,更爲定奪事,陳達蒙允矣。慶尙道印本,旣已上來,頒賜單子書入乎?上曰,依爲之。榏以銀溪察訪狀啓,奏達。挺緯曰,兩西扶助入去木,無路辦出事,則兪棨·朴長遠,旣已啓達,而今此察訪金瑀馳啓之意,則非但極陳直路難支之狀,欲爲賑恤驛卒,有此啓聞矣。槪察訪雖有直啓之規,濫騎事外,他餘弊瘼,則所當論報監司,以爲轉聞之地,而急於啓達,敢爲規外之事矣。上曰,江原道,只有此驛耶?胤錫曰,江原道驛有四,而銀溪最爲直路,故察訪如是陳弊耳。挺緯以慶尙監司洪處厚狀啓,奏達曰,仁同土民,僞造臺啓,以爲請斬仁·安兩倅,以慰民心云云。槪仁同府使兪椗,安東府使李,爲治剛嚴,故頑民憚之,造意煽動,事極驚駭矣。頃者臺諫,亦以此事論啓,令本道査出,而此狀啓成貼〈帖〉,則在於臺啓未發之前矣。上曰,豈有如此可愕之事乎?挺緯曰,大槪前參奉張澩,以哭送國靷事上來,而及其回還,乃於書院齊會之日,說及京奇,而以此等說話及之,座中聞之者缺則不敢在官。至於棄歸缺互相推諉,莫能摘發缺係是前銜,故有此陳稟。缺上曰,張澩事,誠極痛愕。人心之不淑,至於此奈何?挺緯曰,覈實之間,或不無失實冤枉之弊,而若其明白無疑,則其罪,在法罔赦矣。榏曰,歲首薦單子五百六十二張,留置院中矣。上曰,追後入之。挺緯曰,臣等有惶恐陳達事矣。近日聖候,猝然違豫,臣民罔極之憂,內外同然,況臣等忝在近密,煎悶之狀,當復如何?不意今者,入瞻天顔,躬承玉音,感淚自零,不知所達。上天垂佑,易以見效,此實宗社之福,臣民之慶,而大槪小愈之戒,不可少忽。況眼患,尤宜閉睫而靜攝,不急公事,暫滯何妨?臣等仰體聖意,緊歇間,竝爲持入,已盡定奪,而恐非聖人愼疾之道也。胤錫曰,此時引接,臣等亦不任其喜幸,而受針纔罷,裁斷移時,恐或有添傷之患矣。上曰,使之從容陳達,與親自看閱者不同,少無所妨耳。挺緯曰,此後公事,積滯後取稟乎?上曰,然。胤錫曰,時急公事,當依例卽入矣。上曰,隨卽入之。挺緯曰,此時陳達,極知煩瀆,而纔因本道啓聞,有所發端,故敢陳所懷耳。江原道,東萊所送鷹連事,誠爲有弊耳。其價本,則自官所給者頗厚,故民不爲冤,而若爲見退於倭館,則不得不換他以納。千里往來,糜費多端,遠地之人,其何以堪之?一連見退之代,有二連責納之擧,倭人之刁蹬,從可知矣。此則本府防禁,不爲開路云,而槪私商出入者甚多,故朝廷所贈,反爲輕矣。臣爲春川府使,詳知此弊,而亦未知救之之道耳。遂罷出。燼餘
上在慶德宮。停常參·經筵。
日出時,日色赤。
大殿,本院·二品以上問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候視昨,如何?熱氣引飮加減,亦復如何?淸氣化痰湯已進二貼,覺有微效否?向差之際,凡動靜酬應食飮脫着,至於針刺,多少疎數,切須益加愼重,臣等一幸一憂,不能自已。且今日受針前診察,亦須依前爲之似當,敢來問安,竝此仰稟。答曰,知道。慈殿症候,比昨稍安矣。
李殷相,以都摠府言啓曰,缺入直軍士中日習射,請出標信。答曰,知道。
李殷相,以備邊司言啓曰,慶源畢開市成冊,旣已上來。令承文院,依例豫爲撰出咨文,待得前頭順付之便,入送,何如?傳曰,允。
傳于藥房曰,診察受鍼,不須各爲,今日則受鍼時,先診後察,可也。藥房口傳啓曰,診察受鍼,所當一時啓請,而昨日針穴頗多,且未詳熱候,如何?敢請先診矣。今承下敎,當依此擧行矣。
大妃殿,藥房問安。答曰,知道。燼餘
今日受針正時巳正。受針後,藥房·政院·玉堂·二品以上·六曹·兩司長官問安。答曰,知道。
禮曹啓目,增廣別試圓點,今四月初一日爲始,七月初一日至,依前例,四十五點然後許赴事,京外知委施行,何如?啓。依允。
司憲府啓本,承文副正字李世華矣,內摘奸時,無緣闕直,罪狀八十贖,奪告身三等,啓。功減一等。
大殿,藥房夕問安。答曰,與午前一樣。政院·玉堂問安。答曰,知道。朝報
巳時受針。上御興政堂。入侍,都提調李景奭,提調尹絳,副提調趙珩,注書孟胄瑞,史官鄭重徽·宋昌,醫官鄭後啓·金尙誠·尹後益·崔有泰。針穴,面部攢竹,手部合谷,足部三里。執針尹後益。李景奭進前啓曰,凡病向愈之時,尤當十分商審,故今日更與馨益相議。槪馨益爲人,雖未精詳,老於針刺者,故細及前日所受針穴,仍爲參商於諸醫,則非但馨益之意,有所參差。柳後聖等亦以爲,頭臨泣,未嘗經驗,頗有持兩端之意矣。上曰,何爲持兩端耶?景奭曰,頭臨泣,乃頭部諸陽所會之處,固不可輕易施針,而尹後益,大以爲要穴,有試輒驗云,故諸醫等,莫能有一言之論矣,前頭連有刺家所忌之日也。昨日受針時,諸醫等以爲連日停針,要穴,今姑添入爲當云。故手足部,各加一穴,而大要受針不可連日,針穴不宜太多,差減之時,切須煩重,無欲速之心者,乃萬全之道也。且診察與受針,臣等亦以爲不必各爲,而昨纔受針,恐有熱候,先請入診,而聖敎如此,此後則先診後針,一時竝行矣。上曰,然矣。景奭曰,聖候已入差境,今後則不憂其辨別物象,缺。上曰,缺晝至於人定時,亦可以辨缺,則比於昨昏,少無異同,別無差勢缺。景奭曰,臣之愚意,旣在差復之境,不爲開閉缺闔眼靜攝,則自然復常矣。臣等連日入侍,不得仰瞻天顔,今日受針前,伏願暫開窓戶。上命開窓。景奭以下皆起拜。景奭曰,此實宗社無彊之休也。伏不勝喜幸之至。證勢非輕,已逾一旬,而仰瞻眼候,精彩發越,無異常時。此則十分善攝,以防添傷,是臣等所望也。臣曾以哭泣過節,必爲致傷之意,縷縷啓達者,所以豫慮今日之有此患。昨見宋浚吉,亦以臣言,爲是矣。上曰,豈以哭泣而致此耶?景奭曰,居憂過哀之人,自不覺其受傷矣。趙珩曰,昨日命諸承旨持公事,入侍,裁斷庶務,瞻聆所及,孰不感悅?景奭曰,率是爲規,豈不萬幸?引接之際,不須開窓,雖命入臥內,有所陳達,小無所妨矣。君臣猶父子,父子之間,豈可徒尙禮貌而已乎?祖宗朝美事,庶幾復舊,尤以爲欣幸矣。受針後,景奭曰,引飮之候,何如?上曰,一樣。景奭曰,茶飮之味,如何?上曰,似好。景奭曰,淸氣火痰湯,乃治本治標之劑也。不至於苦口,則久服,似當矣。尹絳曰,昨日引接之擧,孰不以爲好,而聞醫官等之言,且看閱方書,則凡眼患,惟當安神補肝壯水而已,三者,乃主治之法也。酬應文書,則不能無思慮,其爲妨害於眼患者,實非淺淺矣。緊急公事,則承旨固當稟處,自上須念少愈之戒,專意將攝,實是群下之望矣。上曰,要緊文書外,別無酬應之事,昨日則承旨條陳,予乃聽之而已。似無添傷之理,而至於專廢事務,無所稟令,實未知其可也。景奭曰,不爲缺慮不用眼力者,乃靜攝之道也。昨日則不但裁缺二行必領相命招入來,使坐賓廳,循例缺則好矣。此乃國朝故事,今可取法,其於保護聖躬,亦或一道,故敢達耳。上曰,當觀病勢之如何,或靜攝或引接,隨時處之矣。絳曰,臣素有胃虛之症,飮食過度,當食之時,不自覺其饜足,而食後甚惱。自上脾胃亦爲虛弱,尤當愼節矣。上曰,然矣。景奭曰,古語云,千方百藥,毋如五穀之精,白粥最好,得其宜則有補,失其宜則反害矣。易曰,方悅而止,此語好矣。雖於飮食之末,亦豈無中庸之道乎?上曰,然矣。景奭曰,當此靜攝之時,雖不得進講,而如宋浚吉等,有時引入,使進其所有,則雖數句之語,不爲無益矣。何必移時賜對,氣候困惱然後,始許罷出乎?浚吉等入侍,非但有裨於啓沃,亦可以怡養精神,故敢達。上曰,予意亦如此,曾欲相見而未果矣。趙珩曰,近日,上候猝然如此,中外臣民,憂慮同然。如宋時烈,雖退在鄕曲,憂煎之心,不翅在朝矣。自上亦以病裏思想之懷,益切欲爲相見之意下諭,使之上來,何如?上曰,予有此意,久矣,承旨之言,好矣。須以予之思想到此益切之意,政院代予措辭,下諭,可也。景奭曰,李惟泰處,亦當下諭矣。上曰,依爲之。遂罷出。燼餘
上在慶德宮。停常參·經筵。
大殿,政院問安。答曰,知道。
大殿,二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,風色甚亂,伏未審夜來,慈殿症候,若何?昨者伏承比昨稍安之敎,不勝欣喜,聖候視昨復何如?淸氣化痰湯,計日則已進三貼,縱未覺其有效,如無所害,則當加劑以入矣。今日雖停針,入診似當,而恐或有煩於靜攝,何以爲之?臣等喜幸之中,憂猶未弛,敢來問安,竝此仰稟。答曰,知道。慈殿症候,與昨無異,今日風勢不調,入診姑闕,可也。
大王大妃殿·大妃殿·中殿,藥房問安。答曰,知道。
鄭榏,以吏曹言啓曰,今日本曹開坐,各司參謁時,禁府都事趙億·尹遇甲,司畜署別提李榓,活人署別提朴隆阜,典牲署主簿禹昌績,成均館直講宋斗文,皆不來參。竝推考,以懲其怠慢之習,何如?傳曰,允。
鄭榏啓曰,自上方在未寧之中,再明望祭,不得親行事,分付該曹之意,敢啓。傳曰,知道。
又啓曰,伏見忠洪監司吳挺垣狀啓,則公州·熊津山川祭,依禮曹排日行關,二月初九日設行次,差定獻官。行祭之時,獻官始坼祝文,則祝文以初六日辛卯書塡,故日子旣過,不得設行云。卽招禮曹該吏及香室守僕,問其曲折,考見文書,則祝文依觀象監擇日書塡,而有此祭日差誤之事,此必禮曹排日行關誤書之致。莫重祭享,過時未行,事極未安,該曹當該堂上郞廳推考,色吏,令攸司推治,何如?傳曰,允。
備忘記,傳于鄭榏曰,史官三員待命,騎馬九匹立之。
鄭榏啓曰,史官不備,以宣傳官一員代送之意,敢啓。傳曰,知道。
大殿,政院問安。答曰,知道。
大殿,藥房夕問安,口傳啓曰,夕間氣候,與午前何如?答曰,知道。症候與昨日午間,一樣矣。
忠洪監司吳挺垣,熊津山川祭祝文日子,與禮曹行關相左,不能致察,待罪事狀啓。傳于鄭榏曰,勿待罪事,回諭。燼餘
謝恩。吏曹參議李慶徽,南部主簿李處恒。
忠淸左道京試官書目,開場入門時,擧子等作亂,毆打禁亂官緣由事。
假注書李世華奪告身,代,金錫之落點。
義州府尹書目,謝恩使一行,今月初九日無事渡江事。
又書目,冬至使先來譯官洪汝器,初十日出來事。
平安監司書目,冬至使一行,前月十八日北京離發事。
各處津船內摘奸。朝報
上在慶德宮。停常參·經筵。
大殿,政院問安。答曰,知道。
大殿,二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候今復何如?熱氣之有無,引飮之加減,視前,如何?受針當於巳正,診察先之耶,抑兼爲之乎?臣等喜幸之心,愈往愈切,而恐或將攝之失適,憂慮未弛,敢來問安,竝此仰稟。答曰,慈殿症候,與昨無異,入診兼爲,可也。
王大妃殿,藥房問安。答曰,知道。
藥房再啓曰,慈殿症候,旣承下敎矣。且聞醫女所傳之言,加減涼膈散連進,且因近日思慮幸減,熱候向歇,昨日午前,雖有微熱,而不至大段云。更觀今日,可以容議,而加減涼膈散,姑爲仍進似當,群議皆然。此藥三貼加劑入之意,敢啓。且自上進御淸氣化痰湯,計日則已進四貼,效之有無,雖未詳知,而似無害焉。皆云此藥,實是治標治本之良劑,不如加味菊花散之偏於疎散,久用爲善,而但須先詳熱候之加減,然後加入之材,亦可隨而加減之。今日受針時,副護軍尹善道·昌城正佖,亦令入侍,得以診察,何如?答曰,依啓。別無診察改藥之事,今日入診時,尹善道兩人,姑勿入侍,可也。
大殿受鍼後,藥房問安。答曰,知道。
大殿受鍼後,政院問安。答曰,知道。
大殿受鍼後,二品以上單子問安。答曰,知道。
藥房三啓曰,進御淸氣化痰湯,本以丸藥作湯,而伏承聖誨,敎以苦口,臣等退出,與李元鎭·尹善道·昌城正佖及柳後聖諸醫官等商議,則依本方作丸以進,而前加入中,去升麻·葛根·蔓荊子三材,黃連·白芷仍存爲當云。此藥半劑,爲先劑入,何如?答曰,依啓。
鄭榏啓曰,明日崇政殿儒生殿講時,命官何大臣進去乎?敢稟。傳曰,右相進去。
持平李時馠啓曰,滓穢賤臣,謬蒙洪造,千萬夢寐之外,忝叨匪據之職,承召上來,適當玉候未寧之日,不敢控辭,泯默隨行。再昨開坐時,本府所由輩齊訴曰,宣惠廳給料之際,一石之米,僅爲十二三斗,而本廳則計石出給,渠輩則斗量分食,故一朔之料,至縮數斗。此後則斛量出給事,願爲分付於該廳色吏,故與同僚相議,推捉該吏矣。昨日茶時缺,臣以斛量給料,曾無見例,則雖不缺,必是本廳下輩偸竊之缺置之意分付將送之際,監察廳缺該廳郞廳,捉入本府所由,不爲文報,任意缺云。臣之愚意,亦以爲法府下人,雖有可罪之事,不爲進來移文,任自決罰,有傷事體,以此意一邊移文於該廳,略施笞罰矣。今見該廳回答,則乃以上司書吏,任意捉去,決罪之後,始爲成送移文,揆諸事體,未知如何等語,顯加譏斥。臣誠愚劣,全昧事體,而上司下人,如有可罪之事,一邊進來,一邊治罪,自是本府規例也。下人朔料之米,若是其欠縮,則該廳之吏,固不得辭其責,而郞廳不自檢其下輩,反怒受出者之稱冤,至於法府所由,任自治罪,此則爲事體之當然乎?臣固不欲與較,而因一微細之事,文移往復,被詆至此,無非臣罷軟見輕之致。決不可一刻苟冒,重辱名器,不得不瀆擾於靜攝之中,臣之罪戾,至此尤大。請命遞斥臣職。答曰,勿辭。
李殷相啓曰,持平李時馠,再啓煩瀆,退待物論。傳曰,知道。
大司憲洪重普啓曰,臣朝詣問安班,聞大臣之言,則以持平李時馠之決杖宣惠廳書吏,爲事體未安。臣忝叨本府長官,亦不得自安於心,以此言,傳於李時馠矣。卽見李時馠避嫌,則以被斥於宣惠廳爲辭,臣之三寸叔父洪命夏,亦一宣惠廳堂上也。臣何敢是非於其間?請命遞斥臣職。答曰,勿辭。
李殷相啓曰,大司憲洪重普再啓煩瀆,退待物論矣。傳曰,知道。
大殿,政院夕問安。答曰,知道。
大殿,藥房夕問安,口傳啓曰,夕間氣候何如?答曰,知道,與朝一樣矣。燼餘
明日望祭正時四更一點,開門三更三點。朝報
巳時,入診後受針。入侍,都提調李景奭,提調尹絳,副提調趙珩,醫官鄭後啓·金尙誠·尹後益·崔有泰。受針穴處,面部攢竹二穴,手部商陽二穴,足部大沖二穴。藥院日記
上在慶德宮。停常參·經筵。
下直。中和府使李克誠。
大王大妃殿,政院問安。答曰,知道。大妃殿,問安。答曰,罔極。大殿,問安。答曰,知道。中殿,問安。答曰,罔極。大王大妃殿,二品以上單子問安。答曰,知道。大妃殿,單子問安。答曰,罔極大殿,單子問安。答曰,知道。中殿,單子問安。答曰,罔極。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候視昨,何如?面部風熱之氣,亦復何如?昨日受針後,更覺有效否?今屬三五,諸醫以爲有徧身之忌,不可受針,而似當入診。臣等憂慮之心,猶不能已,敢來問安,竝此仰稟。答曰,知道。慈殿症候,言于醫官。予之所患,若不受針,則別無入診之事,今日入診,姑徐可也。
大王大妃殿,藥房問安。答曰,知道。大妃殿,問安。答曰,罔極。中殿,問安。答曰,罔極。
藥房再啓曰,醫官來傳聖敎,慈殿時時出虛汗,卽令醫女,以諺文詳探症候,則汗出已數三日,而別無困憊煩渴之候,昨日午後,微熱之氣亦止云。汗出熱止,似是吉徵。與柳後聖·鄭後啓等諸醫官相議,則前進加減涼膈散,加麥門冬一錢,麻黃根七分,浮小麥五分,三貼加進爲當云。此藥劑入之意,敢啓。且自上所御麥門冬茶,稍加烏梅一分劑入事,下敎,更議於柳後聖等,群意以白茯苓,不若蓮肉之性淸尤好,麥門冬二錢,蓮肉一錢半,烏梅五分作茶,宜當云。臣試煎先嘗,則其味頗好,依此劑入,何如?答曰,依啓。
傳曰,留院公事,都承旨及刑房,持入侍。
李殷相,以都摠府言啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。
執義趙龜錫,掌令成後卨,持平慶㝡啓曰,持平李時馠,以滓穢賤臣,謬蒙洪造,千萬夢寐之外,忝叨匪據之職,承召上來,適當玉候未寧之日,不敢控辭,泯默隨行。再昨開坐時,本府所由輩齊訴曰,宣惠廳給料之際,一石之米,僅爲十二三斗,而本廳則計石出給,渠輩則斗量分食,故一朔之料,至縮數斗。此後則斛量出給事,願爲分付於該廳色吏,故與同僚相議,推捉該吏矣。昨日茶時缺白世隆來現,臣以斛量給料,曾無規例,則雖不可創開,而斛之未滿,必是本廳下輩偸竊之缺前習,則當爲處置之意,分付將送之際,監察廳缺曰,前日受料時,該廳郞廳,捉入本府所由,不爲文報,任意笞杖,此不可不懲云。臣之愚意,亦以爲法府下人,雖有可罪之事,不爲進來移文,任自決罰,有傷事體,以此意一邊移文於該廳,略施笞罰矣。今見該廳回答,則乃以上司書吏,任意捉去,決罪之後,始爲成送移文,揆諸事體,未知如何等語,顯加譏斥。臣誠愚劣,全昧事體,而上司下人,如有可罪之事,一邊進來,一邊治罪,自是本府規例也。下人朔料之米,若是其欠縮,則該廳之吏,固不得辭其責,而郞廳不自檢其下輩,反怒受出者之稱冤。至於法府所由,任自治罪,此則爲事體之當然乎?臣固不欲與較,而因一微細之事,文移往復,被詆至此,無非臣罷軟見輕之致。決不可一刻苟冒,重辱名器,不得不瀆擾於靜攝之中,臣之罪戾,至此尤大。大司憲洪重普,以臣朝者來詣問安班行,聞大臣之言,則以持平李時馠之決杖宣惠廳書吏,爲事體未安。臣忝叨本府長官,亦不得自安於心,以此言,傳于李時馠矣。卽見李時馠避嫌,則以被斥於宣惠廳爲辭,臣之三寸叔父洪命夏,亦一宣惠廳堂上也。臣何敢是非於其間?竝引嫌而退,捉吏分付,初無不可,而徑先用罰,未免差失。僚席之間,有聞宜通,而嫌不可否,勢所固然。請持平李時馠遞差,大司憲洪重普出仕。兩司下人,如有可罪之事,則雖以上司衙門,必須先爲移文而後罪之者,乃流來舊例也。頃於宣惠廳給料之日,本廳郞廳,捉入本府所由,任自治罪,終不文移,殊無相敬之義,其失體甚矣。當該郞廳,請命罷職。答曰,依啓。當該郞廳推考可也。
缺訓鍊都監郞廳,以都提調意,啓曰,缺糧餉色所管,本來最重,而各邑缺後田結及所出釐正等事,尤爲緊重缺李箕徵,勤幹曉事,專掌査正矣。今以前任公州牧使分養馬瘦瘠之故,循例坐罷。今若付之生手,則缺多虛疎之弊,各都監郞廳,雖在罷散之中,啓下察任,自有前規。李箕徵,令該曹付軍職,冠帶常仕,使之仍察都監郞廳之任,何如?傳曰,允。
大殿,政院夕問安。答曰,知道。夕問安勿爲,可也。
大殿,藥房夕問安。答曰,知道。豈能遽愈?日漸向差,夕問安,予甚不安,勿爲,可也。
李殷相啓曰,宣惠廳郞廳推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
鄭榏,以吏曹言啓曰,臺諫有闕,政事,何以爲之?取稟。傳曰,明日爲之。
又啓曰,明日爲政事,命下矣。明明日國忌,明日齋戒,政事何以爲之?取稟。傳曰,過國忌後爲之。
吏曹參判李應蓍疏曰,伏以臣於疇曩,累陳辭章,爲廉隅也。及見臺疏,復自籲呼,畏公議也。幸荷聖慈,曲察微懇,特下該曹,而該曹不諒情勢,不卽請收,聖眷愈隆,溫批繼下,臣誠惶感,罔知攸措。今茲新命,又出夢寐之外,臣是何人,叨蒙洪造,一至於此?心悸膽慄,震悚彌切。夫銓衡佐貳之官,地望甚重,歷數前後之人,未有如臣等輩,責僬僥以負千斤,奚但踣敗而已哉?臣之決不敢承當匪據,不惟自知者明,同朝之人,莫不知之。臣雖欲缺冒寵,靦然忝竊,嗤點之來,亦必四面而至,臣身固不足言,其爲名器之羞辱,可勝言哉?恩資未遞,公議至嚴,屛伏竢命,若隕淵谷,而萬萬不似之任,又及於此際,臣之狼狽,愈往愈甚。不顧公議,全喪廉隅,缺知愧,是臣之所深惡也。以此以彼,尤不知缺,亦可哀耳。當此玉候愆和缺問安之列,一未進參,猥陳微情,缺伏乞聖慈,天地父母,哀憐矜察,缺職名,使臣得安微分,以免鵜翼之譏,則公私缺屛營祈懇之至,謹昧死以聞。答曰,省疏具悉。予意已定矣。安心勿辭,從速察職。
弘文館典翰李壽仁疏曰,伏以滓穢賤臣,前後瀝血,冒死陳懇,畢罄忱悃,伏竢睿旨,庶遂微願,而天書下降,至再至三,至以調理上來爲敎,臣聞命兢惶戰惕,徊徨累日。萬不獲已,復披幽隱之衷,仰瀆冕旒之下,庶幾天日之明,有所矜憐而恕察焉。竊念犬馬微賤,苦嬰疾病,退居田里,恒疾不死,杜門藏護,少延餘息,而去年長路擔輿往返之後,因致大傷,百骸摧痛,諸症交作,足痞之症,轉上膝脚,屈伸不得任意,右脚麻痺,牽痛之病,愈往愈劇,項直臂痿,顧眄運用,亦難堪耐,困殆綿綴,長時沈頓,少失調攝,輒至大痛,加以痰壅胸膈,呼吸喘促,窒塞不通,良久乃續,臥不得寢,坐不能安,虛汗長流,精魄迷昏,不知有生之樂,只待死至之日。嗚呼,有疾如此,而尙可以從仕乎哉?臣雖欲調理上去,病根已痼,決非一時外感微恙,可以調理旬月而得效者也。愚臣悶迫之情,如此,而天日之下,猶未洞燭,叨冒之任,尙未蒙遞,敢以癃疾之言,上瀆天聽,臣之爲罪,至此而尤極矣。中夜思之,未嘗不戰悸悼慄也。臣雖愚騃無識,亦有一端知覺,豈不知君命之不可逃,而厚飾誣辭,以自陷於欺罔之誅哉?仍竊仰惟,聖明臨御,如日再中,臣隣億兆,咸懷愛戴,而庸陋如臣,亦稟秉彝,何忍自棄明時,枯死蓬蓽,甘與草木同腐哉?誠以痼疾危篤,不能陳力,以遂委質之志,瞻望象魏,徒深葵藿之心,蟄伏遐鄕,益切忡悵之情。臣自稽命以來,夙夜憂畏煎焦,欲進則缺纏身不能自由,欲止則聖恩愈渥,收召不置,缺迫之情,無處告訴,生則如窮人之無歸,死則缺不暝。伏願天地父母,俯察危迫缺螻蟻微喘,得安於田里,缺激切祈懇之至,謹昧死以聞。答曰,省疏具悉。不拘日月,從容調理,可以上來矣,何必固辭至此哉?勿辭調理上來,以副至意。
江華留守柳淰疏曰,伏以臣,缺同朝之所共知,聖明之所洞燭也。江都留後,是何等職任,而今此不敢當之新命,遽及於無取之臣身,夢寐之所不到,思慮之所不及,不惟自知萬萬不當,其在朝家爲保障擇人之道,恐不當如是也。聞命之日,驚憂震惕,罔知攸措。仍念臣庸庸碌碌,百不如人,而曾在先朝,猥蒙寵擢,累叨匪據,再膺方面,效蔑涓埃,恩重丘山,夙夜兢惶,以榮爲懼。不擇夷險,少圖報效,以盡筋力之所可及者,乃其素蓄積也。臣於此,若有一毫可堪之勢,則豈敢厭職務之煩,思便身之計,重陷於孤恩負罪之地也?況臣有萬分切迫情事,臣安得不爲仰籲於天地父母之前,自阻於我聖上體下之仁乎?臣之老父,年今七十,積年宿疾之餘,榮衛換脫,氣力頓衰,少失將攝,敗症輒出,藥餌爲命,以至今日,人子愛日之誠,豈忍晷刻暫離?在官無毫分利益之效,離家有烏鳥係戀之懷,到此地頭,情亦慼矣。伏乞聖慈,特加憐察,亟遞臣職,回授可堪之人,俾得將護病父,公私萬幸。當此玉候靜攝之日,猥將危悃,冒瀆天聽,臣罪萬死,臣罪萬死。臣無任瞻天懇迫戰灼之至,謹昧死以聞。答曰,省疏具悉。以卿之才,雖授此任,而小無不合之事,雖有親病,地方不遠,何必辭爲?勿辭速往,毋使重地抛棄也。燼餘
謝恩。安峽縣監洪處深。
殿講儒生,進士鄭載嵩周易通,直赴會試。幼學李國泰孟子通,生員鄭元鳳周易略,各給二分。進士權迪書傳略,幼學禹拜昌周易粗,各給一分。幼學朴道一中庸粗,生員孫湍大學粗,各給紙四卷,筆四柄墨三笏。
大司憲洪重普就職。
監試二所,出榜詣闕。朝報
上御興政堂。命承旨持公事入侍,都承旨趙珩,右承旨李殷相,記事官孟胄瑞·鄭重徽·宋昌。趙珩曰,今日敎以勿爲入診藥房,尤用憫鬱矣。夜來熱候,比前,何如?上曰,別無熱候矣。珩曰,面部熱氣,係是疎散之兆,實切欣幸,而今則如何?上曰,亦不如前日矣。李殷相曰,公事慮或積滯,使之持入,而恐妨靜攝耳。上曰,第言之。珩以吏房及禮房公事奏達。又以吏曹參判李應蓍,弘文館典翰李壽仁,江華府留守柳淰,居昌儒生等,先正臣金宏弼·鄭汝昌書院請額疏,啓達。上曰,一一傾聽,公事則命內侍入之,疏批則敎珩書之,訖。殷相又以刑房公事奏達。至閔震益推緘公事。上曰,震益之對名宰缺者,非私會而乃喪側耶?殷相曰,缺李時昉卒逝時,以護喪缺半行。啓畢,又以兵房公事啓缺半行。上曰,公事猶有餘在者乎?殷相曰,幾盡缺靜攝之中,不能無酬應之勞。且賜對移時,缺當矣。珩曰,瞻仰耿光,在臣等則幸矣,而聖候猶未復常,不可勞神聽斷矣。上曰,予則聽之而已,小無所妨矣。殷相曰,尙衣院啓本,江原監司狀啓,雉羽請蠲事,防啓矣。珩曰,江原監司,以本道凶荒,凡上納之物,條列馳啓,其中可減者,請其變通,而如該院所納雉羽,則不係弊端,而續續蠲除,亦甚細,依前上納,爲當矣。上曰,然矣。殷相奏畢,啓曰,今日則留院公事命爲書入,故依數持入,而此後則決不可如是支離矣。數三日一番賜對,實是盛擧。且無滯事之慮,而當觀精力,可止則止,何必過爲酬應,有妨於靜攝之道哉?頃日聖候之危重,大小臣民,無不罔極,幸以宗社之大慶,今向差境,而少愈之戒,尤不可不慮。不緊公事,雖或暫滯,而抑有何害乎?珩曰,公事有緊歇,不可如是紛沓。且不必承旨持入,時時捧入裁斷,好矣。雖不用眼力,傾聽之際,多費精神,此豈善攝之道哉?上曰,予不以爲困,公事何可積滯乎?殷相曰,臣則今日始爲入侍,不審患候,與前何如?上曰,漸向差境矣。珩曰,淸氣湯,時方作丸,而諸醫皆以爲,湯藥不可停止,槪以丸藥,得力未易故也。上曰,不必連爲停止,苦口之時,則欲爲作丸以服耳。遂罷出。燼餘
上在慶德宮。停常參·經筵。
下直。泗川縣監申惟一。
世宗大王忌辰齋戒。
今日午時至酉時,日暈。夜一更至五更,月暈。
大殿,政院問安。答曰,知道。二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候何如?昨日接應移晷,得無勞惱?今日當爲受針,診察兼爲之乎?昨夕伏承日漸向差之敎,臣等尤不勝其慶幸,而益加戒愼之望,又不勝其切至,敢來問安,臣等竝有稟焉。答曰,依啓。慈殿症候,比昨差減矣。
藥房,大妃殿問安。答曰,知道。
大殿受針後,政院問安。答曰,知道。二品以上單子問安。答曰,知道。藥房問安。答曰,知道。
大殿,藥房夕問安。答曰,知道。午間氣候一樣矣。已盡差愈,此後勿爲問安,可也。
傳于趙胤錫曰,大臣備局堂上,引見。
趙胤錫啓曰,大臣備局堂上引見事,命下矣。三司長官,亦爲依前命招乎?傳曰,竝命招,江華留守亦令入侍。
傳于鄭榏曰,前吏曹判書宋浚吉,亦爲入侍。
事變假注書兪命胤落點。
鄭榏,以內醫院官員,以都提調·提調意啓曰,傳敎內,受針後問安單子,名錄煩多,外方針醫中,術業特勝於曾前留在者外,竝令還爲下送事,下敎矣。察見今日問安單子中所錄針醫金尙誠·趙時稷·尹後益·崔有泰·金重厚五人外,金重白曾已入屬,受由在外招至者也。其餘金萬稷·金有鏡·柳再新三人,取才新入者也。此外外方新到姑留者,咸悅白弘謙,忠州尹得雲,長湍黃述,水原府使軍官盧俊民,此四人元不混錄於單子,卽當依下敎還送,而李馨益,則因傳敎招來,何以爲之?敢稟。傳曰,知道。李馨益亦爲下送,可也。燼餘
謝恩,吏曹參判李應蓍,護軍尹順之,江華留守柳淰。
府前啓,宣惠廳郞廳罷職事,以國忌齋戒,姑停。
監試初試一所,出榜詣闕。朝報
上御興政堂。受針入侍,都提調李景奭,提調尹絳,副提調趙珩,記事官孟胄瑞·鄭重徽·宋昌,醫官柳後聖·金尙誠·尹後益·崔有泰。針穴頭部風府,手部液門·合谷,足部崑崙·三里。執針尹後益。
醫官等,診脈後啓曰,熱候比前頗有矣。上曰,是乃虛熱耶,實熱耶?醫官等曰,乃虛熱也。以面部熱毒觀之,不爲無熱矣。不審眼候左右視物,何如?前者,右邊先有精彩,而今則左邊,亦爲分明矣。上曰,左右一樣矣。與人相對,耳目口鼻,則能爲分別,而第未知爲某人之形體也。五色之中,紅綠則辨之,而靑黑,則不能辨矣。李景奭進曰,左眼亦有差道,臣不勝其欣幸,而但向愈之際,尤宜善攝。昨日移時引接,聽斷公事,今日熱候,未必不由於此,而卽今又有備堂引見之命,實爲悶慮矣。上曰,病勢向差矣。缺抛棄乎?不見大臣已久缺。景奭曰,受針缺半行且明日,乃望日,不可不停針矣。上曰,缺。絳曰,針效難知,或間日停針然後缺。上曰,當觀氣候之如何,或連日或間日,受針矣,豈有一定之規也?絳曰,針爲泄氣,故醫官等,多以爲慮,而昨日賜對移時,非但承旨爲憂,臣等亦甚悶焉。今日引見,不必持久耳。諸大臣之意,亦欲仰瞻天顔而已,如有停當事,當以啓辭稟達矣。上曰,如逆獄文書,當費精神,尋常公事,豈可深慮?景奭曰,前日議定受灸事,今不可更擧,而近日受針三里·合谷等穴,亦治鼻塞淸涕等症者也。玉音比前洪亮,亦不無奏效耳。絳曰,疎散之穴,連日受針,諸症自然差減矣。景奭曰,尹後益不無所見矣。當初未入侍時,以崑崙·綠竹空定穴,而入侍後,乃謂風熱上升,改定他穴,不無所見矣。上曰,然矣。遂罷出。
上御興政堂。大臣備局堂上,引見。入侍,領議政鄭太和,右議政鄭維城,行戶曹判書許積,吏曹判書洪命夏,兵曹判書鄭致和,副護軍宋浚吉,刑曹判書李浣,吏曹參判李應蓍,右尹柳赫然,副提學兪棨,大司憲洪重普,大司諫金壽恒,承旨趙胤錫,注書孟胄瑞,史官鄭重徽·宋昌。
鄭太和進曰,自上眼候猝重,群下莫不驚遑罔極矣。曾不多日,漸向差道,宗社臣民之慶,曷勝言哉?臣等雖逐日起居於外,而不得瞻仰天顔,且多有稟達定奪之事,而靜攝之中,不敢請對,只爲循例會坐,而至蒙引接之命,不勝欣幸。凡善攝眼患之道,只可閉戶靜坐,絶其思慮,而不可居處於如此廣厦,與人酬應缺矣。上曰,素有心熱,不能恒處缺方劇之時,勉爲幽閉缺針之際,必欲淸爽矣。太和曰,缺閭閻之人,則至有以黑布圍壁,而絶缺。上曰,症勢非輕,而速爲向愈,必是針效矣。維城曰,缺國家之福也。豈但針效云乎?太和曰,除非緊急事,固當追後稟達,而目今賑政方急,不可不急速稟處矣。上曰,以此曾欲引見,而所患猝劇,至於例缺之日,亦不得相見停當,心常不置,故如是延訪矣。太和曰,諸道救荒事,當依各其監司狀啓中所陳,稟旨回移,而最可悶者,經費亦竭,無以措手也。古語曰,國無三年之蓄,則不能爲國,而今則無半年之蓄,誠爲渴悶矣。用度不可不節損,以爲支撑之計也。今若用度告乏,有萬分難處之事,則其可一邊救荒,而一邊加捧乎?輦下軍兵,廩食者太多,如此經費不足之時,合有變通澄汰之道,而亦不可輕易處之也。宜令該曹,各項常用之中,可以省減者,條列啓達,以備睿覽,而臣等入侍,各陳所見,以爲裁處之地,似好矣。維城曰,此言是矣。命夏曰,係干掖庭事外,大臣自可稟處,自上豈皆一一詳悉乎?上曰,往者歲飢,百官祿俸,群議皆以爲可減,而先父王,特令裁省御供,百官祿俸,則仍存矣。今雖匱乏,而祿俸則不可先減,御供中可減者,又爲抄啓,可也。太和曰,御供則在前節減者,已多,到今更無可議者矣。積曰,曾有下敎,故經費中可減者,已爲書呈于政院,未及入啓矣。太和曰,疏章中條陳之事,缺於褟前定奪,而閔應亨疏中,有軍兵減額,何以處之乎?上曰,先朝設施之事,不可輕易改之。且以事體言之,徒以年凶之故,放散軍卒,使之自食,非但可矜,且有後慮矣。太和曰,禁缺以四百,今則滿千矣。如不可猝減,則缺秋成,觀勢處之,何如?上曰,缺半行曹稟處,可也。太和曰,缺半行似當矣。上曰,此亦大將知而處之缺。太和曰,閔汝老疏中,有扈衛軍官革罷事,此缺之群議,皆以爲可罷矣。上曰,此非前日停當者乎?缺府院君以爲持難,不可輕易處之矣。太和曰,延陽·原平,兩廳自癸亥初設局,其來已久,雖或仍存,而乙未年追設者,固當爲先革罷,此亦減省之一道矣。上曰,不罷受料者,而只罷無料者,則有何省費之意乎?太和曰,無論受料與否,革罷甚當矣。上曰,今日諸大臣不爲齊會,追後定奪,可也。太和曰,閔汝老疏中,有局出身澄汰事,而輦下久在者,一時汰落,未知如何矣?上曰,亦不可輕議矣。太和曰,汝老疏中禁軍將,欲以文官代之,如此則武官皆懷缺望,不能無不見信之疑矣。上曰,武臣之缺望,必矣。以爲文官,但爲國事,而武臣不足有無云爾,則亦豈好事乎?太和曰,汝老疏中,缺廣州·水原,皆置判官,以分其權云。此何異於以文官爲禁軍將之擧乎?上曰,豈以一人之言,容易變通乎?太和曰,汝老疏中,以爲城中痘疫大熾,闕中嚴禁雜人云,而此甚不易,何以知某人之犯痘乎?命夏曰,第當禁其闌入而已,痘疫有無,不須論也。太和曰,頃日咸鏡監司狀啓中,慶興邑治,每被水災,欲爲移設於阿吾地萬戶所,阿吾地萬戶,則移居於慶興舊邑,而竝與西外地權管,合而爲一,以萬戶爲僉使云。臣則未諳其地形勢之如何,而武將及曾前往來其處者,皆言慶興之不可不移邑云矣。上曰,道臣必量度便否馳啓矣。無害於國,而有益於民,則其言固爲可用。況群議如此,則一從道臣之言,可也。太和曰,觀其狀啓,欲於農前移設矣。缺。太和曰,端川金崇義堡,在於峻缺不堪居云。蓋金崇義缺以爲名云。今於平地十五里缺止曰崇義爲當云。此亦依其言而許缺。上曰,缺之,可也。維城曰,靜攝之中,如是酬酢,恐缺,可也。上招問戶判曰,經費更無料理之道乎?百官俸祿,亦不可闕,何以爲之耶?積曰,今雖裁減,以取贏餘,而其數幾許?牙山分載,及海西運穀到泊,則可以繼用目前矣。上曰,管餉米應爲上來者,其數幾許耶?積曰,五千石內,一千則右相爲戶判時,先運上來,而米品極劣云矣。維城曰,其米則不來矣。積曰,江都米貸用者,當以此米還償,故時方催運,而非但船隻難辦,水路遐遠,不無臭載之慮,願爲作木矣。上曰,諸處作木旣多,不可更許矣。維城曰,准許作木之請,則恐非移粟之意也。積曰,元數五千石內,一千石納于江都,則京倉所捧,僅四千石矣。以此補用,亦甚零星。大槪卽今見在之米,可得需用於冬前,而來年則決難支撑,不足之數,將至四萬餘石矣。上曰,一年用度幾何?積曰,缺四萬石矣。太和曰,一年稅入,僅十二萬石也,反不如一年經費,前日則每以舊儲補用矣,今則舊儲已竭,無以措手,必爲別樣擧措,以廣生財之道,然後庶可支用矣。上曰,今年豐登,則可以裕用乎?太和曰,年雖大熟,賦入有常,更無加捧之路,若之何能裕也?積曰,入春以來,尙無雨澤,年麥無發生之望,前頭民事,罔知所以爲計也。太和曰,今年農事蹉跌,則國何以爲國,民何以爲民乎?積曰,除減省者外,一年用下之數,更爲叩算,當條列以啓矣。維城曰,入侍已久,退出可矣。太和曰,臣等旣得瞻仰天顔,親承玉音,臣心欣幸,曷有其已?雖有稟處之事,缺益加少愈之戒,以收復常之慶,缺。上謂宋浚吉曰,近以缺半行。浚吉曰,自上患候猝急,中外缺半行差道日漸奏效,宗社之福,臣民之慶,缺前古人辟,新承寶位,勵精圖治之時,缺身以爲玉成之地,今此聖候所患,乃古昔帝王未嘗有之症也。安知天意屬望於殿下者,至深至切,警告缺無所不至,以爲進德修業之一大機乎?自上不可以尋常病患視之,所當十分惕厲處也。上曰,曾所未料之病,猝然發作,幾至廢視,幸而見差,天意所在,實非偶然,憂懼之心,曷嘗少弛乎?浚吉曰,天意實爲玉成我聖上地也。調病之方,莫如養心,養心調病,固非二致。先儒朱子,晩年有眼疾,全然廢視,而乃合眼靜坐,一意誠正,收斂旣久,病祛德進,乃曰,恨盲廢之不早云。自上若如此存養,則非但調病,亦可進德矣。遂罷出。燼餘
上在慶德宮。停常參·經筵。
世宗大王忌辰。
下直。開城留守南老星,統制使朴敬祉,潭陽府使任有後。
大殿,政院問安。答曰,知道。二品以上單子問安。答曰,知道。
大妃殿,藥房問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何?昨承比昨差減之敎,竊以爲幸。聖候復何如?痰盛之氣,視前,何如?昨日親聞天語,夕承已盡差愈之敎,宗社之慶,臣民之幸,孰有大於此者乎?喜忭之心,在臣等,尤萬萬倍焉。凡病患,不可以旣愈而有所忽焉。動息節宣,此際尤宜加愼,受鍼之餘,旋有引對之擧,恐妨靜攝,且欣且慮。以曆書,則今日望也,刺家所忌,且須間日爲當之意,昨已啓達,而敎以更議,退而申問於諸鍼醫,則其言如初,以爲宜停。若不受鍼,則別無入診之事,曾已下敎,今何以爲之?敢來問安,竝此仰稟。答曰,知道。慈殿症候,與昨無異矣。
敎三道統制使兼慶尙右道水軍節度使朴敬祉書。王若曰,撤桑土而綢繆,正在今日。總威權而鎭禦,必須其人。茲懋寵章,式循僉擧。顧惟統制之任,實是安危所關。環海爲池,形勢則天險可恃。自湖至嶺,節制則師律是專。當三路之要衝,禦暴衛侮之寔賴。作一國之重鎭,鍊兵峙糧之當先。苟能主將之得人,何慮外夷之梗化?惟卿業承乃祖,名重武班。雄州大都,幾著聲績。南鎭北塞,屢膺藩屛。抱狷軀報國之心,在先朝視如手足。有折衝制勝之略,逮寡昧恃以干城。任無重輕,非不難西閫之代。事有緩急,必欲舒南顧之憂。爲此經遠之圖,可無移節之擧。玆授卿三道統制使兼慶尙右道水軍節度使,卿其益殫忠赤。務恢壯猷,島情異前,備禦之策方緊,老將嬰疾,廢墮之事必多,缺人和爲務,繕修器械,奚但樓櫓之完缺增氣,將氷蘖而礪操,缺士心之咸附,宵旱之缺半行瘁此其時。須體寵擢之意,赴湯蹈火。缺之恩,籌邊料敵之方,予豈多誥?臨機制敵之策,卿必有思。於戱,今得全備之才,任之不貳。雖當艱虞之會,倚以爲安。宜疾其驅,毋替此命。故茲敎示,想宜知悉。行護軍權大運製進。燼餘
謝恩。慶基殿參奉李慶雨。
假注書柳俔病,代兪命胤落點。
府前啓,宣惠廳郞廳罷職事,以國忌,姑停。朝報
上在慶德宮。停常參·經筵。
大殿,政院問安。答曰,知道。二品以上單子問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候,何如?屬茲向愈之際,又當風日之不調,動靜失愼,最爲可悶。或有循常修起居之禮,此必傷之道,臣等憂慮,尤在於斯。日復戒謹,克體惟疾之憂,乃群下日夜之所祈祝也,伏願聖明,毋以已愈而少忽焉。今日當爲受鍼,時刻則依前以巳正爲之,而診察亦兼之乎?且慈殿所進加減涼膈散三貼,當盡於昨日,詳知氣候然後,方可更議矣。敢來問安,竝此仰稟。答曰,知道。慈殿症候,與昨無異。入診兼爲之可也。
大妃殿,藥房問安。答曰,知道。
藥房再啓曰,慈殿進御藥姑停事,旣已稟定於入侍時矣。自上所御之藥,向所陳達升麻黃連湯,卽萬病回春之方也。退與柳後聖等諸醫官,更爲商議,則百代醫宗方文所載升麻黃連湯錢數,互有加減,而似愈於回春之方,此藥限七貼進御爲當云。三貼依方文,爲先劑進之意,敢啓。答曰,知道。
趙胤錫,以都摠府言,啓曰,今日入直軍士,當爲中日習射,而政事相値,不得爲之之意,敢啓。傳曰,知道。
傳于鄭榏曰,留院公事,幾何耶?
吏·兵批有政。
吏批。判書洪命夏進,參判李應蓍進,參議李慶徽進,都承旨趙珩進。
吏批啓曰,內資寺主簿安禮,尙衣院主簿梁濟臣,皆以醫官,帶去於謝恩使之行。該掌之務,不可久曠,內資寺主簿安禮,尙衣院主簿梁濟臣,竝改差,何如?傳曰,允。
吏批。以權格爲持平,李鏶爲殷栗縣監,鄭叔周爲保寧縣監,李丕顯爲魚川察訪,李一相爲禮曹參判,尹順之爲刑曹參判,李奎老爲刑曹正郞,李翔爲工曹佐郞,權讓爲承文博士,姜世楨爲校書博士,宋光心爲工曹佐郞,尹㙫爲司饔奉事,崔世榮爲典牲署奉事,柳仁培爲司饔奉事,李仁碩爲軍資監參奉,李一相爲尙衣院提調,趙珩爲宗簿寺提調,洪柱國爲氷庫別檢,宋浚吉爲社稷署提調,睦林馨爲健元陵參奉,朴純爲承文正字,李慶果爲副正字。
兵批。判書鄭致和進,參判李正英進,參議李弘淵進,參知元萬石進,左副承旨趙胤錫進。
兵批。以徐元履爲同知,金南重爲副摠管,黃□昌爲宣傳官,尹汝莘爲慶安僉使,尹益亨爲文兼,安□羾·鄭暹爲武兼,朴而昭·李曘·李·嚴俊男缺爲護軍,李時馠爲副司直。
鄭榏,以吏曹言啓曰,缺十一日以後,風雲雷雨缺半行爲當頭應差祭官,將缺半行推移塡差之路,不得已常時不爲差祭之缺塡差之意,敢啓。傳曰,知道。
趙胤錫,以兵曹言啓曰,今月十五日忠義李應善稱名人,自開陽門入來,差備門外擊錚,極爲駭愕。令攸司,囚禁治罪,同門守門將邊□常時不能禁斷雜人,以致闌入,亦爲非矣。請推考。傳曰,允。
又以司僕寺官員,以提調意啓曰,本寺僉正柳頲,頃被臺論,推勘已畢,而因爲呈病,久曠職事。務劇之地,不可等待其循例旬限之滿,令該曹卽爲遞改,其代,以在京無故人,極擇差出,何如?傳曰,馬官之任,異於他任,推勘旣畢,豈敢以臺論爲名,久曠職事若是哉?若必遞改,是中其意,使之催促行公,毋踵前意。
傳于李殷相曰,以試官啓辭,作亂擧子等,各別嚴治事,別判付已久,而該曹何至今不爲回啓耶?卽卽嚴飭擧行。
趙胤錫,以備邊司言啓曰,上年十一月全南兵使李枝馨,以樂安加定束伍旗鼓手,及五營屬各官未准哨若干名充數者,依他例給復事,狀啓,而不言其名數,故本司覆啓,使之小名成冊上送後,處置之意,啓下行會矣。今者成冊已到,通計各邑應爲給復私奴一千四十三名,免貢寺奴十五名,減布匠人八名,依此數,照他例施行事,本道監司及該曹,竝爲分付,何如?傳曰,允。
鄭榏,以禮曹言啓曰,頃年辛卯甲午式年初試,皆過期退行,館儒加點,而姜好奭·朴文道·李慶果等,皆於其後殿講,入格受恩,賜許赴於其年會試,耳目之分明所記者如此,此外他人,亦多有之。況直赴會試之命,出於特恩,雖在初試已過之後,例赴其式年,自是古規。至于丁酉式年,初試當在丙申秋間,而退行於丁酉,其時本曹,以殿講入格,在於缺,不許直赴會試。此未詳前例,而群缺年冬後殿講入格缺,赴於庚子會試,而得一分者缺後方爲初試,入格殿講,在於上年冬缺已過之後,許赴於癸卯式年,宜當。且己亥以後缺者,竝爲依例許赴於今監試覆試,何如?傳曰,允。
趙胤錫,以兵曹言啓曰,禁軍等朔試射,自前以柳葉箭三巡·騎蒭一次試才,十一分以上,論以入格施賞矣。上年啓下事中,片箭三矢一巡添入磨鍊,今正月朔爲始,依此試射,而矢數比前有加,則分數,亦當隨而量加,故十一分,以十二分改定式,元單子中,付標以入之意,敢啓。傳曰,知道。
大司憲洪重普,執義趙龜錫,掌令成後卨,持平慶㝡啓曰,兩司下人,如有可罪之事,則雖以上司衙門,必須先爲移文而後罪之者,乃流來舊例也。頃於宣惠廳給料之時,本廳郞廳,捉入本府所由,任自決罪,終不文移,殊無相敬之義,其失體甚矣,豈可推考而止哉?請宣惠廳當該郞廳罷職。近來國綱漸弛,士習不美,作亂科場之事,頻出於外方,而不料輦轂之下,有此怪惡之擧,其唱率同黨,恣登廳上,詬辱考官,亂擲瓦礫,蹴踏器皿,偸取試紙,破碎門鑰,必欲罷場之狀,無異於亂賊之所爲。首唱二人,雖已被囚,而循例刑推,不足以懲其惡。且其同惡之漏落者甚多,若使此輩,晏然自在於其家,任其更入於場屋,則寧有是理哉?相率作亂之際,萬無不相知之理。且其執捉汝潛,拘留房中之時,數十擧子,打破門戶,公然拔刃,劫其守門之卒,奪取汝潛而去,此皆出於汝潛所親之人,而取見其供招,則費辭自明,隱諱不言,其爲情狀,尤極痛駭。請令該曹,各別嚴刑鉤問,同黨現出之後,竝邊遠定配,勿揀赦典,以爲懲後之地。湖西左道試所作變之人,亦令該道監司摘發,同黨一體施律。從前擧子作亂場屋之弊,多從改題而出,故曾在仁祖朝,勿許改題,嚴立事目,而今番作變,實由於疑義兩題之一改一否,則試官之輕許改題,已有違於事目之意。且其作變之際,亦不無不能善處之失,二所試官及監試官,請竝從重推考。自今書題旣出之後,一切勿許變改,其先登請改之擧子,論以作亂場屋之律,申飭京外,永爲恒式。外方合郡停擧削籍之弊,其來蓋久,至于今日,而爲弊滋甚。一邑之中,一人犯罪,則只宜摘擧其人,或停或削可也,而竝與一邑多士,混同施罰,互相攻擊,轉輾激成,馴至於作挐場屋,壞亂邑政者,多矣。何可以一二士子之有罪,不分玉石,盡罰合郡之多士哉?當此士習不靖之時,不宜任其循襲謬例,漸致紛淆,而不爲之禁斷,請令諸道,申飭各邑,痛革合郡停削之弊。答曰,依啓。作亂擧子,邊遠定配事,觀其結末重處,以杜後弊可也。罷職事,不允。
大殿受針後,政院問安。答曰,知道。
大殿,藥房問安。答曰,知道。二品以上單子問安。答曰,知道。
李殷相啓曰,試所作亂擧子嚴治事,該曹何至今不爲回啓耶事,傳敎矣。二所作亂擧子洪汝潛·尹誨等,捉囚已久,而該曹趁不回啓,雖未知其間事勢之如何,而遲滯至此,難免稽緩之失。當該堂上·郞廳,請推考。臣待罪該房,不能檢飭,致勤下敎,不勝惶恐。傳曰,知道。勿爲惶恐。
行大司諫金壽恒,獻納吳斗寅,正言朴世模啓曰,新除授晉州營將李,曾爲全州營將,抛棄軍政,全不擧職,先王嚴命拿問,以將置重律,警礪他人爲敎。及乎國恤之後,金吾擬律,至於奪告身,物情固以爲駭。今者遽下敍用之命,至授營將之任,該曹啓請,雖出於責其自效,而凡武弁犯律者,或於倉卒之際,使之臨陣從軍,以贖其罪者,所謂立功自效也。營將之任,非帶罪自贖之地,已試僨敗之人,不可再畀其任。今日武弁,雖曰乏人,朝家擧措,豈容如是苟且?請晉州營將李先遞其職,還收敍用之命。試場出題,不可不詳愼,而今番一所詩題,杜撰牽合,全無意義,貽笑多士,衆口譁然。請監試一所試官,竝命推考。近來國綱解弛,人不畏法,誠極寒心。槪由於朝家命令,乍行乍止,無有一定之規,故每於一令之下,人情不以爲信,自歸文具,姑息成風,此實當今之痼弊也。頃日憲府,以禁用好品試紙事,論啓蒙允。初若不出禁令則已,旣有成命之後,所當一切禁斷,而士子輩,稱以改備之難,故不踏印,必欲求勝於朝令,其心所在,良可惡也。錄名所官員,不思痛革其習,而乃反爲其恐動,煩報該曹,該曹亦不能固守成命,張皇啓達,終至撓改而後已。士子輩旣備劣者,及聞改令,一時更辦好紙,該曹啓辭中,所謂不好之紙改備甚難,不得赴擧者必多云者,豈有其理也哉?事體顚倒,有同兒戲,適足爲長士子之弊習,貽閭巷之竊笑,所關非細,不可置而不論。請命錄名所當該主掌官罷職,該曹當該堂上從重推考。答曰,依啓。
夜一更,雷動。五更,月暈兩珥,雷動。
行副護軍宋浚吉疏曰,伏以臣有切迫情事,不敢自隱於天地父母之前,臣罪萬死。臣於前冬,有遷改母墳之計,期日已迫,舊土已破,而伏蒙聖慈過賜軫念,愍臣孱悴,慮臣傷生,俾毋衝寒遠行,臣誠感激,不敢不奉承德音,而生平宿計,遂致違誤,自悼臣誠孝淺薄,無以感激神天,追思耿耿,方寸瞀塞。日家諸論,或以爲今年春夏,可合葬缺謂其不可,而臣自昧其方,鄭重難決。第念寒食之節,乃是從古人臣蒙許上墓之辰,而光陰荏苒,節序催迫矣。且臣踰涯之爵,躐至卿列,榮追父祖,光動幽明,焚黃缺載在令甲,而公私多故,經歲未行,臣母死日,又適在缺之中,而臣從宦在朝,不得躬執饋奠,今已三年缺餘生懍懍,分作朝暮之人,明年此時,能保其得缺願得蒙旬月恩暇,下去松楸,遷厝缺則還掩已破之土,澆酌禁火之辰,仍缺喪餘之日,臣之至情缺二行聖慈曲賜恕諒,許副情願,其在孝理,缺半行。臣不勝懇迫祈祝之至,謹昧死以聞。答曰,省疏具悉卿懇。欲言之言,非不多矣,而以筆難盡,登對時,當面諭焉。
戶曹判書許積疏曰,伏以臣頃以父母缺遷厝事,冒陳至懇,仰瀆宸嚴,伏蒙聖慈曲加矜憐,特令備局回啓,蓋將遞臣職而許臣歸葬也。不意備局缺勿准許,臣惶惑罔極,莫曉其由。臣之情事,槪具於前疏中,不敢更有所覼縷,而臣少時不經事,且當哀遑中,徒信地官之言,莫念後日之患,卜地於峻嶺之下,營窆於傾仄之穴者,于今十有八年矣。風雨所侵,漸至陵夷,崩頹之患,早晩必至,每當霖潦之節,解凍之時,中夜不寐,常憂消息之來。及聞無事之報然後,少弛片時之慮,移窆之計,固未嘗暫忘於心上,卜得新岡,亦且屢年。遷葬與初葬不同,新舊兩山,逢吉年不易,未免遷就至今,今幸適逢吉年,日月俱良,此誠十年內難再遇之會也。私心喜幸,缺數日備局之防塞,思慮之所不及,故不待給暇之命,先治營葬之具,而備局回啓,不諒人子之至情,一則曰不可輕遞,二則曰難許出外。此實臣之所不忍聞,而亦無非臣誠孝淺薄,不能動人之致,惟當血泣自訟之不暇,臣敢怨尤?念臣賦命險釁,殃禍疊臻,弟兄凋零,子女喪盡,環顧人世,孑然一身而已。妄作之缺到老益切,只欲趁臣未死,更營大事,俾臣父母體魄,得免崩頹驚動之患爾,實非動於地家之說,求爲他日之福也,臣之情事,其亦急矣。備局之議,或以爲姑待他年,此尤有所不然者。十年之內,吉運之缺如上所陳,而無狀如臣,猥荷三朝之恩遇,缺九卿爵至崇品,福過災生,物理難逃,缺益沈痼,孤危之喘,常恐不保朝夕缺二行滅之後,殿下雖欲矜憐而追悔缺魂,倘有知於冥冥之中,亦必恨臣之缺及此,心肝欲摧。臣聞天矜于民,民之所欲,天必從之,臣亦可備民數之一也,而臣之所欲,無有大於此者,殿下體天行仁之政,其不矜憐于民,曲從臣之所願欲乎?中庸九經,體群臣居其一,臣雖庸下,獨不在群臣之列,而使臣不得葬父母於全安之地者,豈不有乖於體群臣之道乎?天地之大,人猶有所憾者,正指臣今日道也。備局回啓,以經費匱乏,國事切急爲憂,經費之匱乏,誠今日切急之憂也。備局之憂,臣亦憂之,而如臣尸素,少無補於國計者,尤宜斥退於經費匱乏之日,豈可使久冒匪據之地,重貽朝廷之憂乎?設令臣粗有寸缺理財,今日經費之匱乏,實由於生者寡食者衆,生財有大道,不過曰量入爲出而已,則非可卒辦於一日之內者,而臣之往返,不過三十箇日子,只患無策缺不及事已,況臣本善病,臥床廢務者,動經數朔,猶缺蕩然不能收拾,獨不可許臣三十日出外乎?備局回啓,又以公私輕重爲言,以私事之輕者,譬公務之重者,奚啻公重,而私有痛迫之情,公無緊急之事,則公所當先,而私亦不可廢也。從前改葬其父母者,不獨臣一人,豈皆徒循私情,不念公事者也?此又不可以一槪論也。君親雖曰不同,忠孝本無二致,臣之事君,固宜缺而君之使臣,亦不可不責之以孝,不當曰姑緩汝缺而從王事云爾,備局於此,有未審思也耶?且臣苟無可取,則其往其來,不啻一毛,苟有所取,亦當缺禮,不宜牛維而馬縶之,一向驅策缺阻於備局之後,寸腸腐盡,忽若缺二行勿藥之大慶,昨從登對瞻望缺欣然相告,實我宗社無疆之休也。缺問安未停之前,乞暇似涉太遽,而顧臣私計,不比缺墳之期,只隔六日,失今不歸,後時無及,此臣所以缺汲汲大聲疾呼於靜攝之中者也。伏望聖慈,垂憐加惠,將臣本職,亟賜遞改,仍許一月之恩暇,俾遂平生之至願,則含恩感德,死日生年。殿下如以前日備局防啓之故,有所持難,則下臣此疏,更詢備局而進退之,不勝萬幸。臣無任痛迫血泣懇祝之至,謹昧死以聞。答曰,省疏具悉卿懇。卿之情事至此,予當給暇矣。勿辭往來,毋拘時日。
行副護軍宋浚吉疏曰,伏以臣於月初,猥治一疏,略暴衷悃,蘄蒙旬月恩暇,趁寒食歸掃先壠,兼行焚黃之典,疏已凈寫,而適値玉候違豫,不敢進入矣。幸今神天默佑,勿藥遄效,昨蒙賜對,仰贍天顔,益知缺無憂之域,宗社臣民之慶,孰大於是?繼此以往,惟願益加愼攝,益存畏懼,以承仁天警動玉成之意缺然而受針未停,問安未罷,臣之敢申前請,亦似太遽,而節日漸迫,行程稍遠,差過數日,勢難趁往。臣之情事,備在前疏,玆敢一倂呈進,冀賜垂諒焉。臣無任兢惶竢罪之至,謹昧死以聞。答曰,省疏具悉。已諭於前疏之批,明間當相見矣。燼餘
下直。理山郡守李益珪。
謝恩。司畜別提李榓。
江華留守柳淰上疏。啓下該司。
備邊司啓目粘連,江華留守柳淰上疏云云。江華留守不可人人而授之,必須極擇差送乙仍于,當初擬望之時,十分商確,則柳淰曾所履歷,非但才局有裕,亦多可稱之效,歷數職秩相當之人,無出其右,以是首擬受點爲白有如乎。今此疏辭,有不合之言,傳播人口之語,未知此言,出於何處,而旣以擇差,旋以流言遞改,則有傷朝家事體,使之速爲赴任,何如?啓。依允。朝報
答刑曹啓目曰,依允。尹誨情狀,尤有現露之迹,各別嚴刑,期於得情。記草
巳時,上御興政堂。受針入侍,都提調李景奭,提調尹絳,副提調趙珩,注書孟胄瑞,史官鄭重徽·宋昌,醫官柳後聖·鄭後啓·金尙誠·尹後益·崔有泰。針穴手部商湯·液門,足部大沖·三里·崑崙。執鍼尹後益。上曰,脈候,何如?醫官等曰,六脈皆熱,而胃脈尤甚矣。氣候則如常耶?上曰,然矣。醫官等曰,數日來,眼候,何如?上曰,今則如遮單布,越邊樹木皆見,而枝葉扶疎之狀,則不辨矣。槪自近日,至初昏,漸爲開豁而明發,日出後則反爲稀迷,未可知也。醫官等曰,白黑精彩如常,而瞳子猶未炯澈,久則自然如常矣。李景奭曰,今日仰瞻天顔,神色頓愈於前缺爲發越,至以辨視遠物爲敎,此則有缺受針,益加調攝,諸醫官之意,亦皆缺遽停,間間擇其要穴缺半行殊非愼攝之道,缺半行。上曰,非不欲如此,而至於當午,不得不缺而然也。尹絳曰,湯藥不可停止矣。缺景奭曰,升麻黃連湯,已爲議定矣。試問於醫官,何如?上命後聖。後聖跪陳當劑之由。上曰,材料分數甚尠,其效必淺矣。絳曰,視候晝不如夜者,氣血分必爲受傷,醫官等,可以辨之矣。上曰,常時眼力,亦不能抗視太陽,況病後乎?陽氣發時,則自然羞明,理之常也。絳曰,羊肝丸,淸氣湯,俱爲進御乎?上曰,兼服矣。景奭曰,聞醫女之言,慈殿症候,亦爲平復云。問諸聖候,則別無更爲議藥之事,今姑停止,宜當云矣。上曰,然矣。絳曰,少無熱候缺復之事乎?上曰,心熱有時用事,與予症患,何異乎?絳曰,慈殿脹候,今亦復常乎?上曰,此症已減矣。景奭曰,臣於己丑,亦爲提調,詳知症候,今幸差復,不勝欣抃。遂罷出。燼餘
上在慶德宮。停常參·經筵。
大殿,政院問安。答曰,知道。
藥房都提調臣李景奭,副提調臣趙珩啓曰,伏未審夜來,慈殿氣候若何,聖體今復何如?昨日劑入升麻黃連湯,試煎一貼,先嘗之,則其味頗苦,未知已進御乎?患候向差,受鍼已十一度,停鍼之意,昨日入侍時啓達,而因下敎,退而更議,則尹後益等諸鍼醫,皆以爲停鍼可也,而如不得已,則亦不過一二度,二十一日更受,可也。此後日子,連有拘忌,二十五日,三月節也,前後各一日,例皆有忌,二十七日爲可,似太遠而徐觀聖候,不必更受,則仍停亦宜云,似當依此爲之矣。近日風色不佳,雖不風,窓戶之開,恐致添傷,臣等憂慮未弛,敢來問安,竝此仰稟。答曰,知道。慈殿症候,與昨一樣。
大王大妃殿,藥房問安。答曰,知道。大妃殿·中殿,問安。答曰,知道。
大殿,二品以上單子問安。答曰,知道。
傳于李殷相曰,都承旨及刑房承旨,持留院公事待候。
傳于趙珩曰,行副護軍宋浚吉,亦爲入侍。
吳挺緯,以漢城府言啓曰,本月十六日北部牒呈內,部屬昭格署鷹峰之下,缺庫北邊,有屍身云云。卽使部下人,近坊洞內下人缺眼同授覔,則非但山谷多險,閭閻最遠,不得現缺,卽聞鷹峰西邊洞壑中,有被殺之屍身。部官親往摘奸,則男人年似三十者,頭項,以巨石壓之。去石而見之,則割其前頸,血汚衣裳云。十七日牒內,以本缺付鷹峰致斃人屍親及賊殺人知委推尋缺部捧甘則朴井契,有司鄭莫實手本內,三和內需司貢紬頭目正立,止接於朴以健家,不意被殺之缺八日更爲牒呈,鷹峰下被殺屍身,埋置於水口缺今聞其被殺人來接主人及殺害人等,右邊捕盜廳,旣已現捉,脫有偸屍之弊,請逢授其主人處云云,故依所報,主人處逢授事,分付部官之意,敢啓。傳曰,知道。聞來不勝驚駭。令該廳嚴速處決,缺無遲滯,可也。
傳于趙胤錫曰,戶曹判書許積,給由馬。
以禮曹判書尹絳辭職上疏,傳于趙珩曰,政院旣已捧入,且是重臣之疏,故雖下批答,旣捧行公,推考則辭職之疏,何以捧入?若爲辭職,則行公之意,安在也?
趙胤錫,以義禁府言啓曰,缺承服正刑,籍沒家産缺捧承傳,何如?傳曰,缺
缺啓曰,濟州牧使李禬,遞任缺依前禾毛色別單書入,而內廐立養缺。傳曰,知道。
持平權格啓曰,兼持平李之翼,卽臣之妻同生娚也。法當相避。風憲重地,不可一日冒居,請命遞斥臣職。答曰,勿辭。
李殷相啓曰,持平權格缺啓煩瀆,退待物論矣。傳曰,知道。
大司憲洪重普,執義趙龜錫,掌令成後卨,持平慶㝡啓曰,守令之善治增秩,乃是賞典之至重者,非有特異之績,遂爲一時之最,不宜遽用重賞,而延安府使成夏明,以道臣襃啓,至有陞資之命,物情莫不以爲太過。蓋延安,距京不遠,其治邑之狀,多有聞知。以臣等所聞,別無超常拔凡之政,不過謹簡寬厚,循例善治而已。八路郡邑之中,治如夏明者,不無其人。若以道臣一番狀啓,輒加資級,則適足以啓倖門而成後弊也。朝家用賞,不可不愼,而命德之器,其賞尤重,請還收延安府使成夏明加資之命,更令該曹,酌施相當之典。凡停朝市之日,市肆皆撤,乃是莫重之法,而頃者完南府院君李厚源卒逝之翌日,列肆皆出,無異常時,此亦朝令不行之一端也。見之者皆以爲駭,請平市署當該官員,從重推考。持平權格,以兼持平李之翼,旣臣之妻同生娚也,法當相避。引嫌而退,旣有相避,在法當遞,請持平權格遞差。答曰,依啓。成夏明事,不允。
持平慶㝡啓曰,臣朝者詣長官家,構成啓草,卽爲簡通于同僚,而持平權格處置之事,忘未書送。乃於傳啓出去之後,方始覺悟,臣之昏謬不察之失,著矣,何敢一刻仍冒?當此靜攝之時,未免瀆擾,臣之罪戾,至此尤大。請命遞斥臣職。答曰,勿辭,退待物論。
缺啓曰,臺諫有闕,政事何以爲之?取稟。缺
校理南九萬疏曰,伏以臣於今月初缺十八日所發有旨,以臣爲弘文館校理,斯速上來者。臣聞命若驚,氷炭交懷,踧踖彷徨,無所缺念臣性質庸,才識滅裂,猥膺洪造,驟登華貫,自知忝竊,不能辭避,冥行擿埴,隨事生疣,十顚九倒,貽戚已極,靜言思之,豈不懍然而畏悸,怵然而悼悔哉?臣私心以爲,不但臣之自知甚明,不敢缺辱於朝班,惟朝廷亦旣試臣已悉,必不更加缺錄矣。不意今者,召命遠降,是臣無以報殿下者,而殿下猶不斥棄臣也。其在進賢退不肖之道,雖曰不然,而若臣之私懷感激,欲自濯磨,以粉缺爲期者,豈有旣乎?然則臣於此際,唯當促裝奔趨,缺期拜命,而餘外情勢,都不敢遑恤耳。第臣缺最薄,疾病纏身,冬春之交,輒患傷寒,從前缺非止一再,而四五年前,幾至死域,多方調治,僅缺生,自茲以後,病根深痼,雖在平常之日,猶不能缺他人矣。又自十數日來,重得內感之症,寒熱交作,痛苦難狀,咳喘兼發,痰火極盛,宛轉床席,乞絶不得,日益沈綿,漸至危惡,此非一時受傷偶然而發,可以時月期其差復者也。雖欲善加將息,以作行計,顧其勢缺不得,而今授職名,亦不可在外虛帶,一任矌闕,臣缺不避僭越之誅,有此瀝血之陳。伏願聖慈,俯缺危忱,亟遞臣職,千萬幸甚。臣生圖殞首,死期結草,缺不勝矯首雲天涕泣憂怖之至,謹昧死以聞。答曰,省疏具悉。爾其勿辭,調理上來。
禮曹判書尹絳疏曰,伏以無狀愚臣,處事昏謬,彈缺,臣誠慙懼,若無所容。今臣旣被缺二行,斷無仍冒之理,缺一行。伏乞聖慈,察臣危迫之懇,將臣本職及兼帶內醫院提調·判義禁府事·知經筵事,爲先鐫改,仍治臣缺,以謝公議,千萬幸甚。臣無任屛營祈祝之至,謹昧死以聞。答曰,省疏具悉。若云行公,則豈有辭職之理哉?勿辭察職。
戶曹判書許積疏曰,伏以臣情事,固不可較計,再罄肝肺,大聲疾呼於靜攝之中,一味惶悚,只竢萬誅。伏蒙聖慈,俯察危悃,特許恩暇,俾伸至願,厚澤深仁,遍浹幽明,非臣殞結所能圖報。整理葬需,明發作行,給馬之命,又出望外,榮寵愈渥,感懼冞增。目今驛路凋弊,倍於前時,而中原去京,不過三日程,則臣之還往,亦可免半途顚沛,豈容重勤睿缺益其罪戾也?伏乞聖明,亟回成命,以安微分,不勝幸甚。臣無任感激惶悚之至,謹昧死以聞。答曰,省疏具悉。應行之規,何用辭爲?勿辭往來。
政院啓曰,推考緘答前,不敢陳疏,自是規例,而或在緊任,而有不自安之事,則不得等待結末,上章辭職者,亦有之。禮曹判書尹絳,以內局提調,不敢偃然,今日問安之班,亦不得來參,故茲敢捧入矣。致勤下敎,惶恐待罪。傳曰,知道。勿待罪。燼餘
謝恩。持平權格,校書博士姜世禎,成均博士權俶,典牲奉事崔世榮,殷栗縣監李鏶。
黃海監司書目,監試開場作挐儒生糾治事。
全南監司書目,全州判官郭齊華,母病深重,直爲還家,不得已罷黜事。
忠洪監司書目,鎭川呈,以副校理南九萬上疏上送事。又書目,左道新昌都會作挐儒生等,嚴刑痛治事。
監試主掌官罷職現告,一所成均博士郭世翼,二所南學訓導金濬。
全南監司書目,興德縣監金克和,病重罷黜事。
刑曹啓目粘連,忠洪左道京試官狀啓云云。擧子不着頭巾,闌入試所,禁亂官執捉詰問,事理當然,而因此發怒,歐打禁亂官,而不可無□□□,金益壽等及作亂奴輩,一體嚴刑,就招啓聞後,處置,何如?啓依允。
府前啓,宣惠郞廳罷職事,停啓。二所作變擧子邊遠定配事,結末間,姑停。朝報
上御興政堂。承旨持公事入侍。都承旨趙珩,右承旨李殷相,假注書金錫之,史官鄭重徽·宋昌。上曰,進前。上又曰,祭酒宋浚吉,來待門外矣。注書出去,使之入來,可也。祭酒宋浚吉入侍。都承旨趙珩奏達禮曹回啓,益山儒疏先正臣金長生請額事。上曰,自前有疊設之處乎?右承旨李殷相曰,宋俊吉今爲入侍,如此之事,則當問於宋浚吉矣。宋浚吉曰,此豈小臣之所敢妄達哉?疏中人,乃小臣之師傅也,嫌不可否於其間矣。上曰,豈其然乎?當於公論,則公論自在,不可缺之間而爲嫌矣。宋浚吉曰,詢問缺事而爲之似當矣。趙珩曰,缺三行。上曰,該曹回啓,旣有缺不可種種爲之,而多士之請至此,今則缺願施行。趙珩奏達司憲府元䎘照律事。上曰,功減一等。右承旨李殷相奏達戶曹粘目江華留守徐元履狀啓,監牧官及色吏論賞等事。上曰,依回啓施行,而監牧官,參酌論賞,激勸他人。李殷相又奏備邊司回啓,平安監司金汝鈺北道流民査報狀啓。上曰,成·孟兩邑之外,更無他處乎?李殷相曰,無矣。上曰,依回啓施行,而成·孟兩邑之所報,未過十缺,此外又無一人之報,國綱之解弛,豈至於此哉?竝當嚴加重律,而此時遞易而有弊,姑先從重推考,以觀將來可也。李殷相曰,然則成·孟兩邑外,一道竝推乎?上曰,然。李殷相曰,今日所持公事太多,恐有妨於靜攝之中,後日更爲持入,何如?上曰,仍爲陳達,可也。李殷相更進奏達禮曹回啓,慶尙道居昌儒疏金宏弼·鄭汝昌請額事。上曰,此兩人之道學,何如耶?宋浚吉曰,此兩人,竝皆一生從事文廟,而鄭汝昌則立節昏朝者也。上曰,益山儒疏判付,一體書之。李殷相又奏司憲府閔震益照律公事。上曰,棄之,可也。承旨奏達公事訖。宋浚吉缺拜而進曰,當此玉候違豫之日,缺乞歸,實所不敢,小臣非不知仰達之缺,疏中所陳之言,實爲萬分切缺死仰達矣。伏乞聖明缺請趁此寒食以下缺燼餘。宋浚吉所啓,臣頃日待罪吏曹,有嶺南人金基發者上言,請贈其先祖三人,三人皆是士類中所稱之人,而因其子孫之上言,許贈其先祖,似非朝家事體,故回啓則防啓,而其中金馹孫,燕山時遭慘禍之人,至今士類之所痛冤,朝家誠不可無哀愍之典,而如故參判宋麟壽,忠孝俱至,德善全備,而亦於丁未,遭慘禍,士子輩,多立書院以享之,而朝家尙無贈爵之典,誠爲欠事。金馹孫·宋麟壽皆可許贈也。且故相臣吳允嫌,卽仁祖朝名臣也。其淸白端雅,實是不易得之人,而臨沒,戒其子孫,勿令請諡,其撝謙之意,亦可尙也。其家雖不請諡,其在朝家隱崇之典,則不可無也。宋麟壽·吳允謙等,皆賜諡恐當矣。上曰,皆依所啓施行。出二十日朝報
上在慶德宮。停常參·經筵。
禮曹正郞都愼輿,先正臣李滉等,賜額致祭事,安東地出去。
戶曹判書許積,父母遷葬事,忠州地出去。
謝恩。護軍嚴俊男,保寧縣監鄭叔周,承文正字朴純,禮曹參判李一相。
大殿,政院·玉堂·二品以上·六曹·大司諫問安。答曰,勿爲問安。
藥房都提調臣李景奭,提調臣尹絳副提調臣趙珩啓曰,連日風亂,餘寒尙峭,伏未審慈殿証候,夜來,若何,聖候視昨,何如?升麻黃連湯味苦,而連進之耶?計日則三貼盡於今日,當爲加劑以入矣。聽政之餘,連有引對酬應之擧,臣等憂慮之心,不容弛于中,敢來問安,竝有稟焉。答曰,慈殿症候,與昨一樣,予之所患,似有小減而無加,湯藥亦爲連進矣。仍傳曰,今後則別無時急之事,提調勿爲入直,可也。
執義趙龜錫,掌令成後卨啓曰,昨日處置之時,同僚不爲簡通於臣等,而靜攝之中,瀆擾是懼,不敢卽爲引嫌矣。同僚旣以此先避,則臣等亦安得晏然在職?請命遞斥臣等之職。答曰,勿辭,退待物論。
慈殿,藥房問安。答曰,知道。
大司憲洪重普啓曰,臣昨日與持平慶㝡,構成啓草後,仍使發簡於在家同僚矣。以處置一款,落漏於簡通中,本府同僚,皆未免引避,臣同在一席,豈可使城上所,獨當其失,而晏然處置乎?且臣自再昨,重患寒疾,連日不得進參於問安之列,所失尤大。請命遞斥臣職。答曰,勿辭,退待物論。
傳曰,政事,明日爲之。
正言朴世模啓曰,憲府多官,引嫌退待,本院當爲處置,而執義趙龜錫,卽臣異姓四寸弟也,有不敢可否之嫌。請命遞斥臣職。答曰,勿辭,退待物論。
吏曹口傳政事,兼養賢主簿李順男,直長權淑。
冬至使書目,二月十六日越江事。義州府尹書目,冬至使一行,當日申時還渡江事。
江原監司書目,辭職上疏上送事。啓。答曰,省疏具悉。卿其勿辭,從速察職。
院啓,竝引嫌而退,處置一款,不通同僚,難免不察之失,落漏簡通,責有所歸,俱無可避之嫌,而病未進參於問安,亦所固然,嫌不可否於處置,自是常規。請持平慶㝡遞差,執義趙龜錫,掌令成後卨,大司憲洪重普,正言朴世模,竝命出仕。答曰,依啓。朝報
巳午時,日暈左珥。未申時,日暈兩珥。酉時,日有重暈,內暈有兩珥。白雲一道如氣,起自乾方,直指巽方,長竟天,廣尺許,漸移東方,良久乃滅。夜一更,南方有氣如火光。二更,月暈。三更,月暈左珥。四五更,月暈。內下日記
備邊司啓曰,本司武郞廳權曦,仕滿十五朔,令該曹,依例陞敍,或守令除授事,捧承傳施行,何如?備局謄錄
上在慶德宮。停常參·經筵。
謝恩。典籍尹安基,尙瑞副直長趙汴。
藥房都提調臣李景奭,提調臣尹絳,副提調臣趙珩啓曰,日氣不調,寒暖相交,伏未審夜來,慈殿症候,若何,聖候復何如?昨日伏承似有少減而無加之敎,益不勝喜幸之至。今日當爲受針,而竊伏惟念,鍼藥亦須得中,宜停而不停,不宜停而停,均歸於過不及之差,以此言之,先爲診察似當,諸鍼醫之言皆然。敢來問安,竝此仰稟。答曰,慈殿症候,與昨無異,已間三日,別無診察之事,受鍼仍爲,可也。
大殿受針,正時巳正。
大司憲洪重普,執義趙龜錫,掌令成後卨,正言朴世模就職。
慈殿,藥房問安。答曰,知道。
工曹參議沈光洙上疏。大槪,臣舁疾來到都門外,宿患添劇,不得趨謝恩命,益增惶恐,更冒萬死,懇乞遞改職名,且罷經筵入侍之命,以安微分事。答曰,省覽疏辭,不勝哀感悲咽之至。經筵入侍,此非特敎,已有成命,勿辭,以副予意。
府啓,延安府使成夏明加資還收事,科場考課之事,不可不十分詳盡,而今番監試,兩所一日課次之數,多至六七百張,此前所未有之事也。殊無愼重科試之意,請兩所試官,竝從重推考。答曰,依啓。
吏曹啓曰,新除授魚川察訪李丕顯,曾經都事·守令,故備擬於末望,至於受點矣。今聞丕顯,雖有前後履歷,無勤幹之稱云。殊無朝家擇送之意,臣等亦難免不察之失,不勝惶恐。魚川察訪李丕顯,改差,何如?傳曰,允。
政院啓曰,守令·邊將·吏任薦單子,已爲啓下,而應薦不薦人員,令該曹察推。且咸鏡北道虞候李洽薦單子中,不書啓字,元單子還入爻周,李洽推考,何如?傳曰,允。
受針後,藥房·政院·玉堂·二品以上·六曹·兩司長官問安。答曰,知道。
謝恩。持平金萬基。朝報
辰時巳時,日暈。未時申時,日暈。內下日記
入診正時,巳正。入侍,都提調李景奭,提調尹絳,副提調趙珩,醫官鄭後啓·金尙誠。尹後益執針,崔有泰點穴。入診後,仍受鍼左右穴處,手部合谷二穴,足部大沖二穴。藥院日記
吏批,有政。以金萬基·吳始壽爲司憲府持平,金善英·楊震行爲監察,宋基厚爲宗簿主簿,慶㝡爲禮曹佐郞,趙持綱爲尙衣主簿,金光烒爲刑曹佐郞,李暹爲內資主簿,吳廷彦爲興德縣監,李時馠爲全州判官,李枝馨爲濟州牧使,洪興祉爲魚川察訪,權格爲成均直講,李達意爲承文副正字,金斗望爲義盈奉事,朴重輝爲孝陵參奉,吳斗憲爲司饔參奉,尹晳爲昌陵參奉,李夢錫爲典牲參奉,完陽君李元老。吏曹望筒
上在慶德宮。停常參·經筵。
謝恩。刑曹參判尹順之,興德縣監吳廷益,兼養賢主簿李順男,直長權俶。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候若何,聖候與昨,何如?累度受鍼,憂慮未弛,敢來問安。答曰,慈殿症候,與昨無異,予之所患,亦無加減矣。
慈殿,藥房問安。答曰,知道。
忠洪監司書目,懷德呈,以左參贊宋時烈上疏上送事。又書目,尼山呈,以掌令李處先病重,上去不得事。啓。遞差。
政院啓曰,下番翰林宋昌,以工曹參議沈光洙疏中,注書記事疏漏等語,有不安之心,陳疏出去待漏廳。以當此聖候未寧之日,不敢捧入之意,累度送言,使之入來,則仍往其家,終不入來,闕門已閉,以致闕直。至於當夜煩啓於靜攝之中,揆以分義,尤極可駭。請推考。傳曰,允。
持平金萬基啓曰,臣卽伏見工曹參議沈光洙疏本,其中一款,卽論先朝注書記事之疏漏也,臣竊不勝瞿然之至。以臣魯鈍,記事之職,非所堪任,而曾在先朝,累次忝叨,則疎漏之失,實所難免。惶恧之懷,常切于中,而迄未自劾,其失尤多。臣何敢一刻晏然,以重罪戾乎?請命遞斥臣職。答曰,勿辭,退待物論。
掌令成後卨啓曰,臣伏見工曹參議沈光洙疏本,其中一款,卽先朝注書記事疎漏之事也,臣不勝慙悚之至。曾在先朝,忝叨政院假官,至于三年,其間入侍,不知其幾。光洙之出入筵席,雖在其後,而旣有以此推之十年等語,則疎漏之罪,臣亦有之,安得晏然仍冒?請命遞斥臣職。答曰,勿辭,退待物論。
吏曹啓曰,臺諫有闕,政事取稟。
院啓,試場改題,最是弊習,故先朝以勿許改題事,屢捧承傳,申明事目,京外掌試之官,所當謹守遵行,而得見黃海監司狀啓,則本道監試,初試終場改題,至於四巡云。其動於士子之妄訴,壞了成憲之失,殊極可駭。請黃海道監試試官,竝從重推考。試場凡事,監試官專主糾檢,自前擇差之意,非偶然,而今番監試一所監察李守恒,處事弛緩,不能擧職,見輕多士,致有人言。前頭東堂設場之時,不可更畀監試官之任。新除授監察楊震行,爲人庸拙,素無名稱,決難憚壓試場,請監察李守恒·楊震行,竝遞差,其代,令該曹極擇差出。答曰,依啓。
政院啓曰,下番史官宋昌請推之後,尙不入來,上番史官鄭重徽,注書孟胄瑞,皆以沈光洙疏中措語,不得自安,今朝連次出去陳疏,其疏卽爲退却,累度催促察任,而無意入來,史局及廳任,俱係緊重,不可暫曠,其意雖出於不自安,而揆以事體,不當如是,俱極可駭。宋昌·鄭重徽·孟胄瑞,請竝從重推考,卽爲牌招,使之察任,何如?傳曰,允。
府啓,竝引嫌而退,記事疏漏,元無的指,泛論之語,何必爲嫌?請持平金萬基,掌令成後卨,竝命出仕。新除授持平吳始壽,時在忠洪監營,斯速乘馹上來事,下諭。答曰,依啓。
正言鄭□□啓曰,臣伏見工曹參議沈光洙疏本,極言先朝注書記事疏漏之事,臣於是不勝悚惕之至。臣曾在先朝,久叨記事之任,而疏漏之失,臣實有之,何敢晏然而已?請命遞斥臣職。答曰,勿辭,退待物論。
掌令成後卨,持平金萬基就職。朝報
自巳時至未時,日暈。酉時,日有左珥。夜一更,艮巽方,有氣如火光。二更,艮巽方,有氣如火光,流星,出北極星下,入艮方天際,狀如拳,尾長四五尺許,色赤。內下日記
傳曰,江都新留守,何至無出去之形跡乎?保障之地,不可以遞任舊留守久存,新留守數三日內下去事,分付。備局謄錄
上在慶德宮。停常參·經筵。
謝恩。刑曹佐郞崔應天,全州判官李時馠,承文副正字李慶果,健元陵參奉睦林馨,禮曹佐郞慶㝡,監察金善英。
三殿,藥房問安。答曰,知道。
藥房都提調臣李景奭,提調臣尹絳,副提調臣趙珩啓曰,連日風惡,春寒甚緊,伏未審夜來,慈殿症候若何,聖候,何如?昨日伏承聖候,以無加減爲敎,今亦爾耶?臣等憂猶未弛,敢來問安。答曰,知道。慈殿症候一樣矣。
吏曹啓曰,命下矣。延安府使成夏明,以道臣褒啓,特有陞資之命矣。今因臺臣啓辭,還收其資,而以啓辭中措語觀之,謹簡寬厚,則其有循良之績,亦可見矣。相當賞典,自下不敢擅便,上裁,何如?傳曰,熟馬一匹面給。
傳曰,領·右相引見,留院公事,入侍承旨持入。
己亥秋冬等褒貶,南陽等監牧官黃大辰,興陽監牧官朴安義,珍島等監牧官鄭攸,海州等監牧官柳禮傑,豐川等監牧官黃敏德,以上中。
傳曰,明早,成均館堂上及祭酒,齊會於成均館。傳曰,明日成均館儒生製述時,准三百點以上擧子許赴,而給二分以上直赴會試之類,勿爲許赴事,分付。
傳曰,明日待開門,大提學命招。
吏曹啓曰,式年文科初試,適與寒食各陵祭享相値,試官及各差備,當以堂下文官差定,而計其元數,多至四十餘人。各陵大祝,亦以堂下文官差遣,其數亦至三十員,而無論實職軍職,見存之員,皆不及此數,推移無路,勢將生事。各陵大祝,二十六日祭後,卽爲趁此日入來然後,可以推移差定,故臣曹以此意分付,而近來怠慢成習,若無別樣擧措,則必不惕念,分付之後,如或趁不擧行,則先罷後推,何如?傳曰,允。
院啓,正言鄭□□引嫌而退,疏中泛論,不必爲嫌,請命出仕。答曰,依啓。
府啓,左水運判官李惇臨,漕運往來之際,輒徵科外之物於各站水夫,非有多有苟且之事,水夫輩,亦將有逃散之患,請左水運判官李惇臨罷職。司憲府監察金善英,曾爲西路守令,多有濫雜之事,居下之時,至以押妓瘡發,爲等第之目。如此之人,不可置諸殿中之列,請監察金善英遞差。史官下番,爲任至重,若非大段係關於廉隅,則雖有難便之事,不敢任意出去,而奉敎宋昌,因工曹參議沈光洙之疏,投疏徑出,至於闕直,已極寒心,而昨日召牌之下,亦不卽入來,以致臺廳接待,移時不出,幾至於閉門,其在事體,亦甚未安。請奉敎宋昌從重推考。答曰,依啓。
正言鄭□□就職。
傳曰,明日政事爲之。朝報
典獄·四營等處,內摘奸。
政院啓曰,明日成均館圓點儒生製述時,承旨奉書題進往事,命下矣。何承旨進去乎?敢稟。傳曰,右承旨進去。
觀象監,今月二十三日辰時,日暈。夜四更,月暈兩珥。五更,月暈,啓。出卄四日朝報
上在慶德宮。停常參·經筵。
藥房都提調臣李景奭,提調臣尹絳,副提調臣趙珩啓曰,昨日大風異常,寒氣轉凜,伏未審夜來,慈殿症候,若何,聖候與昨,何如?升麻黃連湯四貼,追劑以入矣,計日則當盡於今日,未知連進而有微效否?昨日引對酬應之擧,恐或勞傷,臣等無任憂慮,敢來問安,竝有稟焉。答曰,知道。慈殿症候一樣。且湯藥,似有微效矣。
大妃殿,藥房問安。答曰,知道。
吏批。判書洪命夏進,缺半行,都承旨趙珩進。
吏批啓曰,缺今當差出,而擬望之人乏少,相避缺。傳曰,允。
吏批啓曰,司憲府文臣監察三員,今當差出,而卽今仕版中六品文臣,除六曹郞官外,缺地卑賤,典籍中,雖有一二可合人,或曾經缺,或受由在外,故頃日政監察差出之時,以在京無缺金善英等數人,推移備擬,非不知苟簡缺出於萬不得已。今則絶無可合之員,試日只隔缺無變通之路,諸曹郞官竝擬,何如?傳曰,允。
吏批。以許穆爲掌令,鄭雲望爲監察,姜碩茂爲齊陵參奉,李命賓爲京畿左道水運判官,楊震行爲楊州敎授,李泂爲慶州敎授,尹瑛〈爲〉黃州敎授,李晩吉·金禹錫·權大載·李時馠·李溟翼·李伯麟·黃道宏爲兼春秋,李端相爲弘文副應敎,燼餘李慶桓·吳燦·金璛爲司憲府監察,洪柱三爲弘文修撰,沈儒行爲弘文校理。吏曹望筒
謝恩。部將黃震文,司饔奉事尹㙫,持平吳始壽。
兵曹判書鄭致和掃墳呈辭。給由馬。
假注書金錫之改差,代朴純落點。
政院啓曰,大提學命招來詣矣。傳曰,書題書入。
政院啓曰,以平安監司北道流民査報狀啓判付內,成·孟兩邑之所報,未過十人。此外又無一人之報,國綱之解弛,豈至此哉?竝當嚴加重律,而此時遞易有弊,姑先竝從重推考,以觀將來可也事,啓下,而伏見司憲府粘目,則只成·孟兩邑守令及各其色吏,令本道觀察使,推考事,入啓矣。似與判付內旨意相左,此公事還入,啓字爻周,使之改入,何如?臣亦難免矇然捧入之失,惶恐待罪。傳曰,知道。勿待罪。
禁府啓目,丁繼榮刑問二十七次不服,加刑。啓依允。又啓目,高嶺僉使白弘性元情公事。判付內,姑停刑推,覈處。
刑曹啓目,洪汝潛等,刑問各一次不服,加刑。啓。依允。
江原監司書目,三陟呈,以今月十二日大風,良人崔貞奉等一百七十家燒燼等項事。
大司憲洪重普,執義趙龜錫,掌令成後卨,持平金萬基啓曰,昨於本府齊坐之時,伏見備局回啓判付,而倉卒之間,全未覺一道守令之盡被推勘,只以成·孟兩邑推考行移之意,粘啓矣。今見政院啓辭,臣等昏謬不察之失,實所難免。請命遞斥臣等之職。答曰,勿辭,退待物論。
承文博士權讓,安胎書標後入來。
吏曹啓目,宗簿正李之馧,病滿三十日,改差。啓。依允。
政院啓曰,江原嶺東饑饉之慘,有不忍聞者。伏見本道監司朴長遠各邑飢民條例啓本,則襄陽死亡者二十一名,杆城死亡者二十三名云。又伏見朴長遠狀啓,三陟山火,延及於民家,赤身脫出,得免燒死者,一百六十餘名,燒死者,亦至於五名云。飢餓慘切之中,加以火燒,若是其酷。燒死者,本道雖曰已令其族屬埋葬,而自朝家,亦不可無恤典之擧。請令該曹從速擧行,臣待罪該房,敢此仰稟。且曾於筵中,因飢民賑救事,自上特下一名餓死,繩以重律之敎,此出於聖上如傷惻怛之盛意也。觀此狀啓,兩邑死亡者,至於四十四名之多,誠可寒心。若於初頭定額罪責,則或不無將來報不以實之弊,而亦何可全無警飭之擧乎?請監司朴長遠及當該兩邑守令,竝從重推考。傳曰,依啓。此後如踵前習,則拿問處置之意,嚴明分付。
府啓,竝引嫌而退,不能致察,雖出倉卒,而旣有疏漏之失,勢難仍在其職。請大司憲洪重普,執義趙龜錫,掌令成後卨,持平金萬基,竝命遞差。楊州牧使李光載顚錯之罪,緘辭亦不得自掩,今不必更煩天聽,而當初因禁重臣墓奴,大損朝家體例。本府照律之啓,亦循公體,而只推之命,出於意外,物情皆以爲失當。請楊州牧使李光載罷職。答曰,不允。處置事,依啓。朝報
政院啓曰,史官上下番,近以工曹參議沈光洙疏中之語,俱不安其任。本院曾已請推,使之察任,而又以自中,循例轉輾相較,各自投疏出去,無意還入。臺官傳啓之際,注書獨爲出待,此前所未有之事,而闕門垂閉,上下番皆將闕直,揆以事體,極爲可駭。奉敎鄭重徽·宋昌,竝命從重推考,仍爲牌招,使之入直,何如?傳曰,每每闕直之狀,殊極痛惡,朝家事體,不可推考而止。竝先罷後推。推考傳旨入啓。下禁府。
禁府鄭重徽·宋昌拿囚,啓。出卄五日朝報
祭酒宋浚吉榻前啓辭,館儒三百點圓點數八十餘人,而館試初試數只五十人,則落榜之數,多至三十人。以圓點數,製述優等。入啓。傳曰,明朝成均館堂上及祭酒,齊會於成均館,明日成均館儒生製述時,准三百點以上擧子許赴,而給二分以上及直赴會試之類,勿爲許赴事,分付本館。節製謄錄
上在慶德宮。停常參·經筵。
夜五更,白雲一道如氣,起自北方,直指南方,長竟天,廣尺許,良久乃滅。內下日記
謝恩。完陽君李元老,監察鄭雲望·金璛·吳燦,兼春秋李晩吉。
吏曹啓曰,臺諫有闕,政事取稟。
慈殿,藥房問安。答曰,知道。
藥房都提調臣李景奭,提調臣尹絳,副提調臣趙珩啓曰,伏未審夜來,慈殿症候,若何,聖候視昨,何如?升麻黃連湯,計其日數,則當盡於昨日。羊肝丸一劑,劑入於初六日,未知其餘幾何,詳悉然後,淸氣化痰丸仍進與否,及他藥,可以議定。臣等憂慮未弛于中,敢未問安,竝此仰稟。答曰,慈殿症候,時無不安之候。予之所患,今則幾盡差減。且丸藥,則所餘不多,而姑勿劑入,別無問安之事,勿爲逐日問安。
藥房再啓曰,卽者伏承聖批,慈殿症候,時無不安之候,予之所患,今則幾盡差減,且丸藥,則所餘不多,而姑勿劑入,別無問安之事,勿爲逐日問安事,下敎,臣等益不勝慶幸喜抃之至。所進之藥,卽與諸醫官相議,則柳後聖等以爲,不無可進之湯藥,而聖候幾盡差復,此時用藥,亦不知其十分恰當,姑觀數日以議似宜云。依此爲之,何如?答曰,依啓。
成均館製述儒生科次,三中進士蘇斗山直赴殿試,生員朴元度直赴會試,三下生員洪受泰·朴承後,進士任斗應·安後泰·韓彬·朴信圭,生員金學培,進士洪萬鍾,各給二分。
傳曰,政事,過齋戒後,爲之。
府前啓,楊州牧使李光載罷職事。寒食齋戒,以姑停。
弘文館啓曰,新除授修撰洪柱三,時在忠洪道忠州地,經筵入番事緊,請斯速乘馹上來事,下諭。傳曰,允。
禮曹啓曰,曹啓辭,上年冬間,一二番灑雨,開春之後,點雨不下,川澤涸渴,土脈暵乾,秋牟勢將枯損,春牟雖已播種,而頓無生意云。八路飢饉之中,今年早災,又至於此,言念民事,極爲渴悶。此月之內,若不得雨,則前頭麥秋,無復可望。群議多以爲不可不及時祈雨,而或云節候尙早,徐議爲之似當。本曹不能擅便,議大臣定奪之後,擧行,何如?傳曰,允事,傳敎矣。議于大臣,則領敦寧府事以爲,不計早晩,趁卽祈雨,乃臣之妄論也。古者,當冬禱雪,冬而不雪,猶爲之禱,況冬春無雨,已迫淸明,秋麰消息無可望,春牟耕種不入土,外方餓莩之說,聞來慘然。若論其本末,修德省刑,輕徭薄賦,以盡周公十二荒政之道,固其本也。爲民祈雨,亦不可不急,臣聞民事不可緩也,未聞其可緩也。伏惟上裁。領議政以爲,自冬及春,旱暵爲災,趁時祈雨,誠不可已。考之古事,雖當冬節,亦有祈雪之擧,則屬此民事渴悶之日,節候早晩,奚暇論哉?伏惟上裁。領中樞府事以爲,冬不雪春不雨,兩麥枯損,已無可望,春麰亦無生意。今年若不豐登,則前頭民事,誠爲渴悶,虔誠祈雨,似不可少緩。伏惟上裁。右議政以爲,三冬無雪,春旱已極,東作失時,種不入土,前頭民事,誠爲渴悶。趁此時祈雨,在所汲汲,節候早晩,非所可論,伏惟上裁。延陽府院君·判中樞府事,病不收議,大臣之議如此,上裁,何如?傳曰,依議施行。
謝恩。監察李慶桓。
司諫李袤避嫌。大槪,以前任渾陽府使時事,方在請推之中,決不可一刻苟冒。請遞臣職事。入啓。答曰,勿辭,退待物論。
明日陪祭正時四更一點,開門三更三點。
院啓,司諫李袤引嫌而退,旣在應推之中,勢難仍在臺職。司諫李袤請命遞差。答曰,依啓。朝報
酉時,日暈。二十六日朝報
上在慶德宮。停常參·經筵。
禮曹正郞尹塏,寧陵修理事,出去。
謝恩。掌令許穆,魚川察訪洪輿祉。
大王大妃殿·慈殿,藥房·政院·玉堂二品以上·六曹·大司諫問安。答曰,知道。
中殿,藥房問安。答曰,罔極。
大殿·中殿,政院·玉堂·二品以上·六曹·大司諫問安。答曰,罔極。
藥房都提調臣李景奭,調調臣尹絳,副提調臣趙珩啓曰,伏未審慈殿聖體夜來,何如?伏承昨朝下敎以來,喜幸之心,倍切于中,而屬茲節日,不任耿耿,敢來問安。且不得已受針,則卄七日爲可之意,曾已啓達,而卄一日受鍼時,鍼醫群意猶以爲,不必□受,到今尹後益等諸醫,皆言明日停鍼爲當。無論鍼藥醫,意見同然,明日受鍼,何以爲之?敢稟。答曰,慈殿氣候一樣。已間五日,明日受鍼,不可不爲。
明日式年初試館試試官三,李廷夔·姜栢年·鄭錀。一所試官三,沈儒行·金萬基·李翊。二所試官三,李袤·成後卨·尹飛卿。武一所試官,李元老·慶㝡·李道彬·南壽全。二所試官,李正英·沈世鼎·鄭後英·韓誼良。
吏曹啓曰,式年文科初試試官,今當擬望,而堂下侍從中,可合人乏少,無以備擬。兩司被遞之員,雖無職名,勢將竝擬,令該曹,卽爲口傳付軍職,何如?傳曰,允。
禮曹啓曰,前日殿講二分之類,旣已援例啓稟,許赴會講矣。今此館儒製述入格恩賜二分者,亦令直赴於庚子式年會試之意,敢啓。傳曰,知道。
吏曹啓曰,文臣堂下試官可擬之人,除差祭身病外,無故見存之員乏少,不得備望以入之意,敢啓。傳曰,知道。
兵曹口傳政事,副護軍趙龜錫·李袤·成後卨,司直金萬基。
府前啓,楊州牧使李光載罷職事。以祈雨祭齋戒,姑停。
傳曰,史官五員待命,騎馬十五匹立之。祈雨祭處內摘奸。
謝恩。護軍李袤·成後卨,直講權格,校理沈儒行。
試官趙龜錫·姜鎬·睦來善,牌不進。
監試官,館試吳燦,一所金璛,二所李慶桓,武一所申伉,二所李昌胄。朝報
上在慶德宮。停常參·經筵。
謝恩。刑曹佐郞金光烒。
下直。慶基殿參奉李慶雨。
藥房都提調臣李景奭,提調臣尹絳,副提調臣趙珩啓曰,伏未審夜來,慈候,若何,聖體復何如?昨日聖批,以已間五日,明日受鍼,不可不爲爲敎,今當奉行,而第念以閭巷間病患言之,凡暴暗之症,多出於喪中哭泣之過也。遭此患者,久久善攝,則漸自差愈者,比比有之。聖上當初所患,雖由風熱痰火之交發,而實基於哀傷之積,氣血之虛也。中氣若實,客邪何得以易乘?治標之急,連日受針,誠出於不獲已也,而幸賴神祗之默佑,已向平復,尹後益等諸鍼醫,及他老於醫術者,皆言停止之爲可,此非無稽之言也。素問所謂衰其太半而止,蓋戒治之之或過也。鍼如麥芒,出氣如輪,一刺之施,氣血之傷,宜如何哉?可瀉則瀉,固也,不當瀉,則何可過也?今日先爲診察然後,或受或停,商議以定,則似無未盡之患。臣等無任憂慮,敢來問安,竝此仰稟。答曰,慈殿氣候一樣。啓辭依啓。入診時,受鍼諸具,一時備入,可也。
慈殿,藥房問安。答曰,知道。
謝恩。同成均趙珩。
府啓,楊州牧使李光載罷職事。答曰,不允。
同副承旨李惟泰上疏。大槪,奉承諭旨,顚倒上來,跋涉之間,動涉累日,逋慢之罪,在所難免。且臣職秩,實不敢當。頃日臺臣之言,眞是公論。乞賜倂免,以安愚分事。答曰,省覽疏辭。聞爾入來,不勝欣幸。其中以臺疏爲言,心實未曉也。爾若以當初之事辭之,則然矣,至於除拜本職,則此國中應行之通規也。何以前事,辭於後事乎?安心勿辭,從速出仕,以副至望。
大殿受鍼,正時巳正。受針後,藥房·政院·玉堂·二品以上·六曹·大司諫問安。答曰,知道。
答左參贊宋時烈疏曰,省覽疏辭。聞卿所患,心深憂慮,傷予病懷,安心調治,苦暑未至之前,從容上來,則予心欣幸,猶不可言,而實係於國家之興衰,卿可不深慮而爲憂乎?勿辭善攝,從容上來,以解渴意。
大司諫金壽恒啓曰,臣於前月,與獻納吳斗寅,會坐本院。吳斗寅以坡州牧使柳坦然居官不治之狀,及公除前對客食肉之事,發論於席上,臣聞來亦以爲駭,相與商確,以罷職不敍,論啓蒙允矣。厥後搢紳之間,多言其失實。凡臺閣論事,率多風聞,誠難免失實之患。始雖隨聞論劾,旣知其失實,則從而自列,未爲不可,而第見近來臺論不重,私意橫流,一有彈劾,紛紜營救,是非虛實,有難適從,故臣疑信未定,泯然至今矣。今聞物議,久而未已,以爲坦然,誠有公除前食肉之事,則對食者之不爲竝論,極涉無據。且當初論啓啓辭,以不治爲主意,而以食肉爲餘事,先其輕而後其重,有若微過之請罷,亦甚錯謬云,臣於此,不勝瞿然之至。坦然之罪,果非實狀,則臣固有誤論之失,如使所論非誣,則對食者之不竝論,論罪輕重之失序,誠如人言。以此以彼,何敢晏然仍冒乎?請命遞斥臣職。答曰,勿辭,退待物論。
藥房再啓曰,臣等親承聖敎,而退與柳後聖·鄭後啓·趙徵奎·李耆善等諸醫官,相議參商。湯藥則沖和養胃湯,去本方黃茋,卽治脾胃虛弱,心火與三焦俱盛上,爲眼暗之症者也。先用五貼,爲當。丸藥則滋陰地黃丸,元方中,熟地黃,薑汁拌,一劑爲先進御亦當。此乃治下虛上盛,眼目昏暗之症,允爲滋水濟火之劑云。依此劑入,何如?答曰,依啓。
獻納吳斗寅啓曰,臣於前月,得聞坡州牧使柳坦然非時役民,侵虐漁戶,又於公除之前,肆然酒肉,對客酬酢之說,竊不勝其痛駭。卽與同僚,相議論啓,而伊時只聞坦然之餉客,未詳其客之爲誰,不得一時竝論矣。卽者長官,以此引避,臣以首發之人,亦安得晏然而已乎?臣於此事,實有所慨然者,而適當靜攝之日,不敢以微細之事,仰煩天聽,今不得不略陳其梗槪。而近來國綱漸弛,私意橫挐,臺閣不尊,公議不行。一被彈論,則毋論事之虛實,衆口稱冤,曲爲辨解,眩亂公議,必欲動搖臺諫而後已,此實當今之痼弊也。姑以坦然之事言之,頃者山陵未畢,上下遑遑之日,爲其自便居處之計,大興土木於衙中,燔瓦伐木之役,一時竝起,闔境嗷嗷,怨聲載路,則此非非時役民而何?且於國恤之初,不敢徵捧生魚於漁民,則或以乾魚而代之,或以粟米而斂之,吏緣爲奸,民不聊生,則此非侵虐漁民而何?至於公除前酒肉之說,凡在人情,雖不近似,而東閣餉客,旣非暗昧之事,咫尺畿邑,不是難詳之地,杯盤狼藉,酒肉如常之說,傳播藉藉,而論啓之後,更加詳聞,則所對之客,乃李泌云,而亦有參其酒席,而目覩其事者,其可謂泛聞失實者乎?對食者之不爲竝論,雖緣當初之未詳其名,而論罪輕重失序之失,臣實當之。長官旣以此引避,臣亦何敢苟冒言地?請命遞斥臣職。答曰,勿辭,退待物論。
今日受針時,都承旨趙珩所啓,史局下番,爲任甚重,不可一日曠闕,而方在拿推中,故使兼春秋入直,事甚苟簡,而他無見存之員。只有前檢閱兪命胤,而以其父方爲副提學,有相避之故,不得還付其職,合有變通之道矣。令春秋館,稟旨處置,何如?上曰,依爲之。又所啓,香室祝文紙及香遺在者,甚多云,故臣於昨日,進詣香室,反閱其數,則祝文紙遺在六十八卷七張,香亦二千二百九十八斤矣。一年上納者,祝文紙九卷,香三百十斤,而一年用下,則紙四卷十張,香二百十五斤,以一年所納之數觀之,則用下者,或半或過半矣。卽今遺在之數,可以支用屢年,今姑限年不捧,以爲省弊之地,何如?上曰,香,限三年減之,可也。趙珩曰,紙亦依此限減之乎?上曰,依爲之。朝報
吏批。有政,以蔡裕後爲司憲府大司憲,李壽仁爲執義,尹飛卿爲掌令,呂聖齊爲持平,金萬基爲弘文修撰,李垕爲司諫院司諫,權尙矩爲禮曹佐郞,趙珩爲同知成均,益興君洪重普。吏曹望筒
上在慶德宮。停常參·經筵。
下直。江華留守柳淰。
謝恩。典籍李汝澤,工曹佐郞李翔,益興君洪重普。
藥房都提臣李景奭,提調臣尹絳,副提調臣趙珩啓曰,伏未審夜來,聖候,若何?,昨日受針之後,別無加減之候,而湯藥亦爲進御乎?臣等憂不能自已,敢來問安。答曰,知道,湯藥進御矣。
慈殿,藥房問安。答曰,知道。
慶尙監司書目,密陽府使宋時喆病重罷黜事。
春秋館郞廳,以領·監事諸堂上意啓曰,命下矣。凡相避之法,在下者遞職,自是常規,而至於史局,則或有時而變通。以史官之故,特遞堂上,亦有古事,副提學兪棨改差,前檢閱兪命胤,還付本任,使之速爲察任,速完新薦,俾無史臣未備之弊,何如?傳曰,允。
院啓,竝引嫌而退,論事之體,旣得實狀,則營救之說,有何足恤?對食之人,隨後聞名,則初未竝論,蓋欲詳審,而條列罪狀,輕重不遺,則措語先後,豈必爲嫌?俱無可遞之失。請大司諫金壽恒,獻納吳斗寅,竝命出仕。新除授司諫李□□以京試官,方在平安道試所,請斯速乘馹上來事,下諭。答曰,依啓。下諭事,准事後自當上來,姑勿下諭。
府啓,楊州牧使李光載罷職事。新除授大司憲蔡裕後,以冬至使,旣已還到西路,執義李壽仁,時在全南道康津地,持平呂聖齊,以忠洪左道試官,方在試所,竝請斯速乘馹上來事,下諭。答曰,不允。下諭事,依啓。持平呂聖齊,准事後,自當上來,姑勿下諭。
同副承旨李惟泰上疏,大槪,冒萬死更申前懇事。答曰,省疏具悉。已諭予意矣。勿辭調理察職。
傳曰,江華留守引見,都承旨及刑房承旨,持留院公事,亦爲入侍。
答工曹參判李時楳疏曰,省疏具悉。疏辭之職,當勉副焉。
今日引見時,右承旨李殷相所啓,伏見平安監司金汝鈺狀啓,以前日北道流民査報狀啓判付之意,備局回移,故又爲論啓矣。當初判付內,旨意非不明白,而憲府不能致察,啓目中只請成·孟兩邑官吏推考之故,至於引避矣。備局又不能詳察,矇然行關之失,亦所難免,當該有司堂上請推考。上曰,依啓。朝報
上在慶德宮。停常參·經筵。
下直。安峽縣監洪處深,龍岡縣令許珽,保寧縣監鄭叔周。
謝恩。訓鍊副正朴龍文,栗峯察訪李耉徵,江界府使成以性。
工曹判書閔應亨,初度呈辭。給由。
江原監司書目,江陵等呈,以二月十二日大風,江陵民家二十五戶,通川民家二十六戶,山火延燒事。
平安監司書目,陽德縣監林七贇,罷黜。江東縣監閔㬎,弑主之變同參罪人李今男等,不謹堅囚,致令越獄逃躱,罷黜事。
京畿監司書目,龍仁縣監朴世基,以英陵祭官,病不進,罷黜事。
全南監司書目,沃溝呈,以私奴白生雌牛産雛,而一體兩頭,産而卽斃事。
藥房提調臣尹絳,左承旨臣吳挺緯啓曰,伏未審數日來,慈殿氣候,若何,一樣更無微熱耶,聖候亦如何?再昨加劑入湯藥,仍爲連進,而丸藥不爲進御乎?臣等不得入診,已至六日,久未詳差減之勢,如何,不勝悶鬱焉。今日診察,似不可已,敢來問安,竝此仰稟。答曰,慈殿症候一樣,予之所患亦一樣,而入診則明日爲之,可也。
王大妃殿,問安。答曰,知道。
寅平尉鄭濟賢上疏。大槪,病勢危劇,食飮全廢,旬月之內,決無供仕之望。乞遞兼帶摠管之任,以便公私事。答曰,省疏具悉。卿辭至此,摠管之任,當勉副矣。
都承旨趙珩上書。大槪,情勢病勢,俱極悶迫,冒死陳懇,乞遞臣職,以懲謬妄,以便療治事。答曰,省疏具悉。卿其勿辭,調理察職。
吏曹啓曰,政院啓曰,伏見領敦寧府事李景奭箚子批答,以當依箚辭施行爲敎,而箚辭末端,有更問諸大臣而行之之意,兪棨旣遞本職矣,更詢於諸大臣乎?何以爲之,敢稟。傳曰,只兪棨事議處事,傳敎矣。議於大臣,則領議政以爲,有惶恐不安事,將上箚自列,不敢獻議。延陽府院君以爲,臣於史館之事,素昧前例,不敢容議於其間,而領敦寧府事箚中以爲,以子之故,乃遞其父,倫序紊矣之言,至矣盡矣。兪棨仍存前職,似不必更詢,上裁,何如?領中樞府事以爲,左右史不可不備,而上下番一時就吏,春秋館之請遞副提學兪棨,以前翰林兪命胤還付史職者,實出於萬不得已。今則鄭重徽·宋昌,旣有還收其職之命,左右史已備,事勢與前有異,惟在上裁。右議政以爲,春秋館啓辭,臣亦與議,惶恐不安,與領議政無異,不敢獻議。行判中樞府事,病不收議,大臣之意如此,伏惟上裁。傳曰,依議施行。
政院啓曰,今日備局堂上引見時,承旨持留院公事以入事,命下矣。入侍〈何〉承旨持入乎?傳曰,左承旨右承旨,竝爲入侍。
文科初試一二所出榜,詣闕。
禮曹正郞尹塏,繕工監役盧景垕,寧陵曲牆修改後入來。
謝恩。掌令尹飛卿,修撰金萬基,兼漢學敎授李時術。
傳曰,護軍李惟泰處,依前食物輸送事,言于該曹。
判尹金南重辭職上疏。答曰,省疏具悉。卿其安心勿辭,調理察職。
工曹參議沈光洙辭職上疏。答曰,省疏具悉。所曲在彼,何用深辭若是哉?勿辭,從速察職。
開城留守書目,文康公書院位板,逢變見失。令該曹處置事,啓。傳曰,勿待罪事,回諭。
謝恩。奉敎鄭重徽·宋昌。
引對時,大司憲蔡裕後所啓,楊州牧使李光載顚錯之失,已悉於前後論啓,而其待重臣失體之罪,不可不懲。請命罷職。上曰,不允。
謝恩。左副承旨李殷相,右副承旨趙胤錫,同副承鄭榏。朝報
引見時,領議政鄭太和所啓,刑曹罪人士一情狀,誠極痛惡。旣已承服,所當不待時處斬,而以古昔聖王之事言之,則今此長養之節,有非刑殺之時,領敦寧府事,每以此爲言矣。不待時行刑罪人,先王朝,亦有特命待秋節行刑之敎。卽今旱氣亦甚,問于諸大臣,待秋處斷,何如?上曰,渠之罪狀,則所當依法不待時,而所陳之言,亦然矣。待秋節行刑可也。禮曹判書尹絳所啓,自前監試出榜之後,例有大輪次設行之規,蓋慮實才之或有見屈者,而或行或不行,大提學李一相,方欲啓稟而不敢矣。鄭太和曰,此非國朝古例,而自十餘年前,已成其規,取用十人矣。上曰,自前連爲設行,則今亦爲之。出初四日朝報
大臣·備局堂上引見時,益興君洪重普所啓,臣出往山城,則所屬將官·牙兵,當有點閱試才後,試賞激勸之擧,而本廳現無所儲,餘丁木量宜取用之意,已議于相臣,敢此仰達。上曰,依爲之。備局謄錄
領敦寧府事李景奭上疏。答曰,省疏具悉。卿其安心勿辭,從容調理。記草
吏批。有政,以李曼爲工曹參判,權大運爲右承旨,李殷相爲左副承旨,趙胤錫爲右副承旨,鄭榏爲同副承旨,權斗樞爲承文博士,金世鼎爲承文正宇,鄭重徽·宋昌爲藝文奉敎,李之馧爲密陽府使,宋之濂爲泰仁縣監,鄭世衡爲陽德縣監,李元龍爲長水察訪,朴萬禁爲龍仁縣令,禹敬錫爲江東縣監,元格爲魚川察訪。吏曹望筒
上在慶德宮。停常參·經筵。
謝恩。右承旨權大運,修撰洪柱三,兼漢學敎授趙龜錫,義盈奉事金斗望,司饔參奉吳斗憲。
右參贊吳竣上疏。大槪,重患腰痛,不能運動,泮宮節三之製,緣臣停止,惶縮未安。本職懇乞遞免,以便調治事。答曰,省疏具悉。卿辭至此,本職當勉副焉。
藥房都提調臣李景奭,提調臣尹絳,副提調臣趙珩啓曰,伏未審夜來,聖候,若何?今日入診事,昨日聞命矣。先爲診察,然後方可議穴,朝前入診乎?臣等憂慮未弛,敢來問安,竝此仰稟。答曰,知道。入診,朝後命下後爲之,可也。
大王大妃殿·王大妃殿·中宮殿,藥房問安。答曰,知道。
僉知姜瑜,黃海監司遞來。
府啓,楊州牧使李光載事,前後論啓,已有日矣,奚取於光載,而每以不允二字爲敎乎?臣等竊惑焉。當初所論者,只據體例而發,則光載之治與不治,不必煩瀆,朝廷之上,禮敬爲貴,而怒其笞吏,囚禁代奴,虧失體面,雖以自己緘辭觀之,作事顚妄,猶不自掩,則其亦可見矣。不可以迎送之弊,置而不論。楊州牧使李光載,請命罷職。監察金璛,爲人庸孱,不合殿中之任,當初政堂之擬於末望,亦出於十分承乏,而科場只隔一宵,未及論遞,强出署經,實不得己也。卽今試所已罷,嘲笑未已,不可仍置其職。監察金璛,請命遞差。執禮鄭世輔,頃日敬慕殿寒食祭罷出之際,誤唱拜哭之禮,致有顚倒之擧,而連有齋戒,今始論啓。直講鄭世輔,請命推考。答曰,依啓。
政院啓曰,憲府開坐單子,傳曰,推考公事,多有積滯之弊,頻數開坐之意,言于司憲府事,傳敎矣。憲府城上所,牌招言送之意,敢啓。傳曰,知道。
入診時,仍爲受鍼。受鍼後,藥房·政院·玉堂·二品以上·六曹·大司諫問安。答曰,知道。朝報
入診入侍,都提調李景奭,提調尹絳,副提調趙珩,醫官柳後聖·鄭後啓·金尙誠。尹後益執針,崔有泰點穴。受鍼左右穴處,面部攅竹二穴,手部合谷二穴,液門二穴,足部三里二穴,大沖二穴。藥院日記
受鍼時,禮曹判書尹絳所啓,前日禁府開坐時,知事臣洪命夏,言于臣及權諰曰,在囚罪人,幾盡疏決,只有丁繼榮一人,經年囚繫,受刑累次,其罪不至於死,則入侍時,似當稟達,減死照律,爲當云。無論罪之輕重,當此夏旱之時,合有欽恤之典矣。上曰,雖於承服之後,不至死罪,則一向刑推,未知,何如?趙珩曰,旣受累十次之刑,其罪或不至於死,則減死編配,似爲宜當矣。上曰,減死定配何如事,問于諸大臣,處之。領敦寧府事李景奭所啓,北路飢荒,自上賑飢蠲役,無所不用其極,凡在瞻聆,孰不感激,而今此本道監試及文武科初試得中者,無路裹糧,其勢必不得上來矣。令所經各邑,一一給糧,俾得赴擧之意,兩道監司處,令該曹行會,以示朝家德意,何如?上曰,言于該曹,分付擧行可也。又所啓,嶺東三陟火災延燒民家,至於一百七十餘戶之多,已極慘惻,而今聞江陵·通川等地,又有火災,其數亦不少云。當此飢饉孔慘之日,火患如此,雖令本道恤典擧行,而難以遍及,本道營儲,元來乏少,布木無以辦出,令該曹除出三四同之木,下送本道監營使之分給遇災之民,以示朝廷軫恤之意,何如?上曰,該曹木綿四五同除出下送本道事,言于廟堂,使之稟旨定奪。
觀象監,今月初四日,自巳時至申時,日暈。酉時,日暈左珥。夜五更,艮方巽方,有氣如火光,啓。出初五日朝報
禮曹啓曰,北路飢荒,監試及文武科初試得中者,無路裹糧,所經各邑,兩道監司給糧事,命下矣。擧子上來時,路經三道,而倉卒啓稟時,只以咸鏡·江原兩道給糧事,捧承傳,京畿亦爲一體行會,何如?傳曰,允。三道一體知委。儀曹謄錄
上在慶德宮。停常參·經筵。
謝恩。魚川察訪元格,龍仁縣令朴萬榮。
藥房都提調臣李景奭,提調臣尹絳,左承旨吳挺緯啓曰,伏未審夜來,聖候若何?受鍼於累日之後,更覺有效否?臣等憂猶未弛,敢來問安。答曰,與昨一樣。
王大妃殿,藥房問安。答曰,知道。
備邊司啓曰,忠州之米,已爲船運於興原倉,以賑嶺東飢民矣。卽接江原監司朴長遠馳報,則通川·歙谷等郡,距興原倉程途極遠,必須白給,然後可以受去云。當初移給此米,出於朝家特爲賑救之地,分給飢民,有難還捧。竝爲白給之意,明白布諭,俾知朝家德意,何如?傳曰,允。
工曹判書閔應亨再度呈辭。加給由。
藥房再啓曰,上候當午則有熱氣,與柳後聖等諸醫相議,則群議以爲,所進沖和養胃湯,今姑停進,更觀一兩日以議爲當。且昨承下敎,診察事,間四五日爲之之意,已聞聖敎矣。退與尹後益等諸鍼醫相議,則皆云初八日上弦也,初九日似遠,初七日爲宜云。再明所當啓稟,而敢陳湯藥姑停之意,竝此啓達。答曰,依啓。
傳曰,刑曹判書李浣家,遣內醫看病。
兵曹郞廳,以領右相意啓曰,禁軍春都試,當爲開場,而政府西壁未備,令該曹速爲稟旨,參贊闕員,差出何如?傳曰,允。
吏曹啓曰,以兵曹草記,政府西壁差出事,命下矣。政事何日爲之?取稟。傳曰,明日爲之。朝報
觀象監,今月初五日卯時,日暈,辰時,日暈右珥,未時申時,日暈。夜五更,流星出河鼓星上,入女星下,狀如拳,尾長三四尺許,色赤,啓。出初六日朝報
上在慶德宮。停常參·經筵。
下直,安骨萬戶趙之瑗。
謝恩,江東縣監禹敬錫,典牲參奉李夢錫。
刑曹啓本,許通洪汝潛,幼學尹誨等矣,試入擧子,以突入試官前,仍唱同黨,混擾場中,仍上廳上,詬辱試官,且以石片破碎門鑰,士習之無狀,一至於此,極爲驚駭,罪從重各邊遠充軍。啓依允。
備邊司啓曰,命下矣。三陟等邑山火延燒之變,誠極驚慘。民家産業燒燼,擧皆赤脫,原任大臣陳啓之意,實非偶然,所當依此施行,而但以四五同之木,分給一百七十餘戶,則一戶之內,人口亦非一二,必有不能遍及之患,以本司所管餘丁木十同,下送于江原監司處,使之參酌,均分以給,俾知朝廷德意,何如?傳曰,允。
吏曹啓曰,內需司凡公事,必反貼於本曹者,其意有在,而近來諸宮家田畓·柴場·鹽盆·魚箭·寺刹等文書,連續來到,而皆是啓下公事,臣曹所當依例成貼以送,而其中尤甚濫雜者,若不禁斷,則竊恐新化之初,貽弊民生,其害不貲。取考本司文書二十六度內,寅平尉房江陵柴場,旣爲棄之,則其意好矣,而其代又以楊口縣一面折受,此非爲取柴之地,以此頗有人言。錦城縣雙溪寺,乃湖南大刹也,本州白綿紙,專責於此寺,而王子君房,至於折受,使官家不得下手,則公家紙地,無以責辦。至於安岳免稅田畓之外,連界之田,稱以陳荒,亦爲打量,則冒占民田之弊,不可不慮。寅平尉房新溪田畓,免稅之外,以居民加耕所出不納之故,至於推治本縣監色,亦涉法外,故此等公事,不爲成給之意,敢啓。傳曰,知道。
禁府啓曰,丁繼榮定配,問大臣收議草記,傳曰,依議施行事,命下矣。丁繼榮罪犯,以計贓擬律,則元非死罪,而初以係干贓汚受刑,則不可從輕科罪,遠地定配,何如?傳曰,邊遠定配。
禁府,丁繼榮江界定配,啓。
謝恩,楊州牧使權大運。
忠淸左道京試官持平呂聖齊入來。
府啓,凡行文貫珠,曾所未聞,今番二所監試初試疑製一張,批點貫珠狼藉,人皆竊笑傳說。臣等取見其文,所謂貫珠處,不過謄出語錄,別無可觀文字。且出題之際,書題之式,亦失舊規,宜乎取侮多士,傳播外方,當謂如何?至於一等試券備篇,不爲科次者有之,莫重科試,如是不謹,物議藉藉,久而未已,請三試官竝命罷職。凡科擧二等以下入格試券,出授應辦官,照名分給,例也,而今番一所應辦官,一任下輩,不能致察,監試試券,不得推去者,多至累十張云,誠極駭異。當該應辦官,請命罷職。答曰,依啓。
持平呂聖齊啓曰,臣伏聞工曹參議沈光洙疏中,極論先朝注書記事之疏漏,臣不勝慙悚之至。臣曾在先朝,久忝記事之任,疏漏之責,臣實有之。且臣試士湖四之日,擧子輩作亂,歐打禁亂官,雖在於未入門前,而身爲試官,値此驚駭之事,不能糾檢之失,亦所難免。以此以彼,決難仍冒,請命遞斥臣職。答曰,勿辭,退待物論。
院啓,近來爵賞太濫,名器不重,新化之初,尤不可不愼,而頃者,前忠州牧使元斗樞,以官穀遺儲之多,至蒙陞秩之恩,約已節用,雖曰可尙,而本州一年所捧,其數最優於他邑,六年居官,有此贏餘,不是特異之事。設有施賞之擧,豈無相當之典,而遽加資級,殊涉過濫。物議譁然,久而未已,況守令之以善治陞秩者,亦旣以太重還收,則今此斗樞之蒙賞,視彼尤有僭焉,決不可仍授不當施之典。請前牧使元斗樞所授加資改正,令該曹酌施他賞。近來各邑守令,以別備,爲衒能干恩之計,抛棄舊件,必以新造爲務,爭相慕效,爲弊不貲,其習可惡,不可長也。況且未經準職,不得陞堂上,法例至嚴,而前中和府使閔昇,以別備,格外陞資,賞典過濫,有關後弊,決不可置而不論。請前中和府吏閔昇,所授加資改正。昏朝時賊臣金闓,旣伏邦刑,而其子命昌,偃然赴擧,至參監試初試,其不有國法,冒赴科場之狀,極可痛駭。不可仍置榜目之中,且四館所錄名之時,必捧四祖單子者,意非偶然,而許錄罪人之子,曾所未有之事,主掌官所爲,亦甚可駭,坼封出榜之時,試官及四館,俱難免不察之失。請金命昌拔去榜目,當該錄名官罷職,一所試官監試官及當該四館,竝推考。陽智爲縣,路傍至殘之邑,而近來該曹,連以武弁之庸雜者,苟充差送,屢經匪人,凋弊已極,而縣監金時赫,目不知書,尸居其職,大小政令,一委下吏,吏緣爲奸,民不堪命,蕩敗日甚,將無以收拾,決不可使一日在官,重貽民害。請陽智縣監金時赫罷職,其代,令該曹極擇差送,以爲蘇殘之地。新除授陽德縣監鄭世輿,本以庶孽,拔身白徒,濫陞堂上,曾無履歷,而遽授字牧之任,物情皆以爲駭。當此西路飢荒之日,賑救撫摩之責,不可付之如此之人。請陽德縣監鄭世輿遞差。新除授江東縣監禹敬錫,行身處事,素多鄙,曾爲畿邑守令,亦以不治居下,已試見敗之人,不可復畀字牧之任,請江東縣監禹敬錫遞差。咸鏡道內奴婢身貢,旣是偏重於他道,而其中北靑·利·端·明·吉五邑,則獨有細布定數收捧之規,難堪之弊,在本道爲最,臣斗寅,曾爲本道守令,備悉其弊瘼矣。蓋細布一疋之價,本土四升布十四疋,而四升一疋之價,京外通用常木四疋也。以此推之,則一人貢布之費,幾至常木六十疋之多,其勢決難責出於一名,不得已有分定一族之弊,因此流亡相繼,愁怨日深,端川內奴,至有縊死於道傍者,思之至今,不覺心寒。殿下深居九重,豈能盡燭民間之疾苦,一至此哉?竊聞本道民情,皆以爲雖未蒙全減,若將一疋之貢,竝定於數名,則庶有一分支吾之望云,其情誠可悲,而其勢亦云急矣。當此新化之初,縱不能革罷內司,如此病民之痼弊,固當痛革之不暇,而況値北路飢荒之日,大小民役,皆命蠲減,則獨於此輩,豈可無均施矜恤之典乎?請令該曹從速變通,以爲永久遵行之地。答曰,不允。金時赫·鄭世輿等事,及試官以下推考等事,依啓。內奴細布蠲減事,自有流來變通處置之擧矣。朝報
觀象監,今月初六日夜二更,月入東井星。五更,流星出軒轅星下,入乾方天際,狀如鉢,尾長四五尺許,色白。啓。出初七日朝報
備邊司啓曰,兵曹啓曰,今初三日引見時,以領議政所啓,今庚子歲抄爲始,軍士定役,必以年滿十五歲者充定,兩西營屬,亦爲限七年勿許新屬之意,別爲事目申飭,而議于大臣以入事,傳敎矣。事目參酌磨鍊,議于廟堂,別單書入之意,敢啓。答曰,知道。備局謄錄
丁繼榮定配事收議,領敦寧府事李景奭議以爲,周禮,大司徒,以荒政十有二,聚萬民,一曰散利,二曰薄征,三曰緩刑,然則緩刑,在荒政則居薄征之次,當悶雨則爲召和之先,今此丁繼榮之罪,有司言其不至於死,大臣以爲非死律,此是公論,臣有何別見於斯時也?特施欽恤之典,恐不爲佚罰之歸,上裁何如?領議政鄭太和議以爲,取考丁繼榮刑推公事,則弓角十桶,出置弓匠之家,使其奴持去者,乃是罪目,而以渠之招辭稱冤觀之,則亦不能無疑。十桶弓角,計贓照律,似非應死,旣受數十次之刑,今當憂旱欽恤之日,特爲定配,恐無不可,伏惟上裁。領中樞府事沈之源議以爲,丁繼榮之罪,旣有可疑,而雖計贓照律,亦不至於死,則已受累十次之刑,當此憂旱之日,特爲減死編配,實合欽恤之典,伏惟上裁。行判中樞府事元斗杓議以爲,今此丁繼榮所犯,元非死罪,而囚繫二年,受刑亦至累十次,則宜遵罪疑惟輕之典,參酌定配,亦或一道,伏惟上裁。右議政鄭維城議以爲,臣曾參判義禁時,丁繼榮被囚,詳察供辭,則似出於下輩之構陷,實是可疑之罪,而係干贓汚,故其時不敢輕易稟處矣。滯獄二年,已受數十次之刑,雖或取服,元非死律,參酌定配,似無不可,伏惟上裁。延陽府院君李時白,病不收議,大臣之議如此,上裁何如?傳曰,依議施行。禁府謄錄
右承旨權大運上疏。大槪,私情痛迫,冒死疾呼,冀蒙憐察之恩,俾遂便養之願事。朝報
傳曰,楊州牧使除授。記草
吏批。有政,宋浚吉爲右參贊,洪處亮爲右承旨,李道長爲連原察訪,李廷楫爲典籍,宋協爲監察,鄭期泰爲校書校理,任允錫爲司評,吳烇爲典設別檢,李德夏爲刑曹佐郞,刑曹佐郞崔應天,工曹佐郞宋光心相換,副提學兪棨仍任事,承傳。吏曹望筒
上在慶德宮。停常參·經筵。
謝恩,右參贊宋浚吉,工曹佐郞崔定,泰仁縣監宋之濂。
工曹判書閔應亨三度呈辭。遞差。
忠洪監司書目,今式年監試兩所入格儒生中,公州等官幼學李之鳳等九人拔去。不察守令,用情齋任,施罰事。
全南監司書目,臣病勢深重,且有大同□退之罪,乞罷臣職,以便公私事。
藥房都提調臣李景奭,提調臣尹絳,左承旨臣吳挺緯啓曰,正當和煦之節,寒氣猶未全解,伏未審一兩日來,聖候若何?受鍼之後,視前如何,而午熱之候,無復加減否?今日先爲診察似當,何以爲之?臣等憂慮之心,不容自已,敢來問安,竝此仰稟。答曰,知道。受鍼之後,日字不遠,入診退行,可也。
慈殿,藥房問安。答曰,知道。
文二所現告,監試二所試官李延年·呂曾齊·金萬均,一所應辦官林俊業,一所錄名主掌官郭世翼。
政院啓曰,新除授右承旨洪處亮,時在京畿積城地,斯速乘馹上來事,下諭何如?傳曰,允。
假注書朴純病,代權讓落點。
議政府右贊成宋時烈,時在忠洪道懷德地,乘馹上來事,下諭何如?啓依所啓施行。
藥房再啓曰,伏承聖批,受鍼之後,日字不遠,入診退行可也事,下敎矣。臣等之意,亦以受鍼之日不遠爲慮,而敢以先爲診察啓稟者,非但或鍼或停,診察然後可以議定,亦緣前日湯藥啓請姑停時,觀一兩日以議之意,陳達故也。聖敎如此,當退行於初九日,問諸柳後聖等諸醫官,則議藥亦於初九日入診後爲之,宜當云,敢啓。答曰,知道。
工曹參議沈光洙上疏。大槪,臣伏承聖批,敎以所曲在彼,益不勝惶懼,更冒萬死,懇乞遞改臣職,且寢經席之任,以安微分事。答曰,省疏具悉。何用固辭若是哉?勿辭,從速察職。
護軍李惟泰上疏。大槪,冒陳危懇,乞收資秩及食物之命,以安微分事。答曰,省疏具悉。已諭予意,何必多誥?所辭之物,極其微細,安意領受。
大司憲蔡裕後辭職上疏。答曰,省疏具悉。卿其勿辭,調理察職。
傳曰,食後左承旨及刑房承旨,持留院公事,入侍。
傳曰,右參贊宋浚吉,當爲引見,承旨一時入侍。
府啓,持平呂聖齊,引嫌而退。記事疎漏,疏中泛論,非所當嫌,擧子作變,旣在未入門之前,則亦無可避之嫌,請命出仕。答曰,依啓。
咸陵君李澥上疏。大槪,更申前請,歸省父母墳事。答曰,省疏具悉卿懇。何固辭若是之深也?安心勿辭往來。仍傳曰,給由馬。
益興君洪重普上疏。大槪,懇乞數日恩暇,焚黃父墓事。答曰,省疏具悉。卿其安心往來。
以全南監司金始振病狀,傳曰,卿其安心勿辭,從速察職事,回諭。
院啓,前忠州牧使元斗樞加資改正,令該曹酌施他賞事。前府使閔昇加資改正事。江東縣監禹敬錫遞差事。咸鏡道內奴婢身貢,偏重於他道,而其中北靑·利·端·明·吉五邑,則獨有細布收捧之規,其弊罔有紀極。不可不別樣變通處置,故臣等昨以此論啓矣。伏承聖批,以內奴細布蠲減事,自有流來變通處置之擧爲敎,臣等竊恐聖明,猶有所未盡洞察也。臣等聞五邑貢布之規,先以元定細布每名一疋,計數分定,而其餘奴婢,隨其多少,皆以七升各一疋,逐名收捧者,流來舊例也。從前或値凶歲,雖有量減細布之時,而必以七升布,又從而代捧,故當年細布應貢之人,皆未蒙實惠,此本土民情,以爲雖未蒙全減,若於一疋竝定數名,則庶有一分支吾之望也。伏聞今年所捧,旣蒙減半,聖澤所及,孰不感悅?第七升代捧之規,仍舊不改,則其勢不得不責出於一名,而今年應納者,獨當難備之弊,一如前日,是朝廷徒有蠲減之名,而實惠未究於民,豈可謂之變通,而忍使飢餓濱死之民,不得均蒙新化軫恤之恩乎?請令該曹,更加變通,以爲永久遵行之地。答曰,已諭,勿煩。
藥房三啓曰,臣等卽聞入侍兩承旨所傳聖敎,近來背有熱氣,則咳嗽輒生,痰隨而盛,飮冷水則咳嗽亦止云。且傳引飮甚頻,臣等待罪藥房,今乃得詳,此無非臣等不敏之罪也。憂慮之中,惶悚兼至,與柳後聖等諸醫官相議,則桑枝·梅花兩茶宜進云,各五貼姑先劑入矣。且丸藥亦當從容議定,而諸醫以爲,天花散進御,則非但止渴,亦可以瀉肺胃之火,此藥五貼劑入,何如?答曰,依啓。朝報
上在慶德宮。停常參·經筵。
謝恩,工曹參議沈光洙,護軍李時楳,軍資參奉李仁碩。
都承旨趙珩上疏。大槪,臣所患賤疾,一向危劇,廢伏累日,決無更爲起動之望,冒死陳懇,乞解職名,俾得調治,以延危喘事。答曰,遞差。
藥房都提調臣李景奭,提調臣尹絳,左副承旨臣李殷相啓曰,伏未審夜來,聖候若何?咳嗽煩渴之候,與昨一樣耶?昨夕劑入加黃芩·白芍藥各七分天花散,已盡一貼否?臣等與柳後聖等諸醫官相議,則猪肚丸,可以淸心止渴,亦宜於眼患,進御爲當云。依此劑入,何如?進服此藥,則滋陰地黃丸,當爲停止云矣。臣等昨聞視察之明,又加於前,不勝喜抃,而憂猶未弛,敢來問安,竝此仰稟。答曰,依啓。天花散進御,咳嗽煩渴一樣。
大王大妃殿·大妃殿·中殿,藥房問安。答曰,知道。
副應敎李端相辭職上疏。答曰,遞差。
副提學兪棨上疏。大槪,賤疾深篤,敢冒萬死,乞遞本職及兼帶備邊司副提調之任事。答曰,省疏具悉。爾其勿辭,調理察職。
吏曹啓曰,承旨有闕,政事取稟。
院啓,臣等以前忠州牧使元斗樞加資還收之請,連日論列,而兪音尙閟,臣等竊惑焉。斗樞之約己節用,雖曰可尙,而本縣一年所捧,最優於他邑,六年居官,多有贏餘,不是特異之事,何可以此遽加增秩之重賞乎?況守令之以治最陞資者,亦以太重還收,而獨於斗樞,仍授不當施之典,則豈非乖舛之甚乎?爵賞礪世之具,一有僭紊,所關非細,新服之初,尤不可不愼。請前牧使元斗樞所授加資改正,令該曹酌施他賞。近來各邑守令之別備,衒能干恩之弊,可惡而不可長也。況未經准職,不得陞堂上,乃是不易之典,而中和前府使閔昇別備,越格陞資,物情皆以爲不當,此而置之,竊恐爵賞無章,名器日輕,將無以杜倖門而防後弊也。請前府使閔昇所授加資改正。臣等以咸鏡道北靑等五邑內奴婢細布變通事,連日論列,而伏承聖批,以流來變通爲敎,今年所捧,旣蒙減半,則軫恤之意,可謂至矣。第七升布代捧之規,仍舊不改,而細布只減其半,則今年應納者,獨當難備之弊,一如前日,是朝廷有蠲減之名,而實惠未究於民,豈可謂之變通乎?竊聞細布元數,未滿三同,何惜於永減數同之布,而忍使濱死之民,不得均蒙新化之澤乎?請令該曹更加變通,以爲永久遵行之地。前啓江東縣監禹敬錫遞差事,停啓。答院曰,不允。
吏曹,式年監試覆試,小學·家禮考講,試官權格·慶㝡,啓。朝報
觀象監,今月初八日辰時,日有兩珥。申時,日暈兩珥。酉時,日暈。啓。出初九日朝報
夜二更,月暈。內下日記
上在慶德宮。停常參·經筵。
下直,殷栗縣監李鏶。
謝恩,司評任允錫。
大妃殿,藥房問安。答曰,知道。
藥房都提調臣李景奭,提調臣尹絳,左承旨臣吳挺緯啓曰,伏未審夜來,聖候若何?咳嗽煩渴,一樣無減耶?今日診察後,停鍼與否,當爲稟定,入診先爲之乎?臣等憂慮未弛,敢來問安,竝此仰稟。答曰,診察兼爲可也。
吏曹啓曰,監試覆試,定在今月卄一日,小學考講,不數日當爲始行,考講之時,監察二員,例爲進參於一·二所,而文監察三員內,一員受由下鄕,一員在外,勢未及上來於設場之前,在外監察宋協遞差,後政差出,何如?傳曰,允。
傳曰,政事,明日爲之。
院啓,請前牧使元斗樞所授加資改正,令該曹酌施他賞事。請前府使閔昇所授加資改正事。請咸鏡道五邑內奴婢身貢細布,令該曹更加變通事。答曰,不允。閔昇事,依啓。北道內奴婢細布事,今年則旣已全減矣,勿煩。
大殿入診後,藥房問安。答曰,知道。
入診時,都提調李景奭所啓,今則眼候已盡差復,諸鍼醫等皆以爲,停鍼宜當云,非但今日不爲受鍼,此後仍爲停止之意,敢啓。答曰,停止可也。
藥房再啓曰,伏承聖敎,退而更議,則柳後聖等諸醫官以爲,生脈散二服合煎,則麥門冬,便爲二錢,其味之不能輕淸,一也。宜以人蔘五分,麥門冬一錢,五味子代烏梅三分,作一貼,先煎人蔘,烏梅數沸後,麥門冬追入以煎,又一貼,如是煎湯,和砂糖屑,以備進御宜當云。依此劑入之意,敢啓。答曰,知道。
傳曰,前忠州牧使元斗樞別備米數幾許,問于備局以啓。
常平廳啓曰,北道·嶺東飢民,流入城中,持瓢丐乞者,頗多云,故本廳移文漢城府,使各部訪問其止接之處,小名成冊,以爲賑救之地矣。今日臣命夏,開坐本廳,得見漢城府牒報,外方流民,西部則十一名,中部則三名,南部十四名,合二十八名,而他部則時無現存之人,如有進來者,則連續開錄牒報事,更爲申飭,而三部飢民卄八名中,西北及嶺東之人亦有之,自本廳所當依例設粥以救,而只爲若干名設廳作粥,非但糜費甚多,前頭麥秋不遠,以乾糧計口,每名每五日,米三升,鹽三合,爲先題給,似爲糊口之資,而其中或不無虛名冒受之患,更令各部嚴明點考,俾無虛僞之弊,京中尤甚絶火之民,亦爲一體施行,而更觀前頭飢民多少,作粥賑救,何如?傳曰,知道。各別分付,俾無落漏之弊。
禮曹啓曰,諫院啓辭,賊臣金闓子命昌,冒赴科場,至於監試初試入格,極可痛駭。拔去榜目事,蒙允,故原榜目中,金命昌付標以入矣。數日前成均館大輪次時,欲爲分辨多士之初試與否,持此榜目而去,及今推來,則多有油染處,必次知下人不謹之致,令攸司推治,何如?傳曰,允。
又啓曰,纔因忠洪監司狀啓,監試初試入格擧子都案中,名無者李之鳳等九人,竝爲拔去事,覆啓允下矣。本道榜目中,付標以入之意,敢啓。傳曰,知道。
右議政鄭維城箚子。大槪,病重,決無供職之望,乞遞職名事。入啓。答曰,省箚具悉。卿其安心勿辭,從容調理。朝報
入診正時,巳正。入侍,都提調李景奭,提調尹絳,左承旨吳挺緯,醫官柳後聖·鄭後啓·金尙誠·尹後益·崔有泰。藥院日記
上在慶德宮。停常參·經筵。
下直,興德縣監吳廷益。
謝恩,刑曹佐郞李德夏。
備邊司啓曰,傳曰,前忠州牧使元斗樞別備米數幾許,問于備局以啓事,命下矣。正月十三日引見時,右議政鄭維城,以官廳所儲米二千一百石,耗租七千餘石爲啓,而其後更詳聞之,官廳米則果如其數,而耗租則正荒租竝四千九百餘石,此外又有耗米三百石零,太·皮雜穀竝七百餘石傳掌云。此是本州應用之穀,而元斗樞在任年久,撙節留儲,非別爲措備矣,敢啓。傳曰,知道。
刑曹判書李浣,判決事李淀,初度呈辭。給由。
刑曹公事,淸河縣監柳廷輝,杖八十贖,奪告身三等。啓依允。
院啓,請前牧使元斗樞所授加資改正,令該曹酌施他賞事。答院曰,依啓。前啓,咸鏡道內奴婢貢布變通事,停啓。
慶尙左道京試官安後說入來,平安道京試官李垕入來。朝報
備邊司啓曰,卽見東萊府使鄭泰齊今月初五日成貼狀啓,進賀差倭,以上京爲言,至於說稱書契中,書以進表闕庭云云,而曾前所無之事,決不可許,必已據例防塞,而更加嚴飭,使之終始力爭,何如?答曰,允。備局謄錄
夜一二更,月暈,廻木星。四更,月有右珥。內下日記
傳曰,益興君洪重普,除授工判。
吏批。有政,以蔡裕後爲左參贊,金壽恒爲都承旨,金南重爲大司憲,沈世鼎爲弘文副修撰,李慶億爲大司諫,李端相爲宗簿寺正,李廷楫爲兼分差東學敎授,李汝澤爲成均直講,睦履普爲禮賓別提,安弘毅爲監察,權曦爲軍器判官,姜爲陽智縣監,金萬重爲淸河縣監,申伉爲陽德縣監,李英馧爲監察,睦兼善爲舍人,金是榮爲成均博士。吏曹望筒
上在慶德宮。停常參·經筵。
下直,全州判官李時馧,栗峰察訪李耉徵。
謝恩,舍人睦兼善,淸河縣監金萬重,校言校理鄭期泰,監察李英馧,成均博士金是榮,軍器判官權曦。
漢城府啓曰,東部馬夫之數甚少,各處營繕及勅使時,調用之役則極其浩多,其勢不能支保,相繼逃亡,極爲可慮。加以諸宮家及各衙門,直發差人,搜括京外車夫,或給廉價,或不給價,勒令載運木石,終未免渙散,諸宮家·各衙門,不爲啓下,關由本府,直發官差,威力載運者,摘發從重科罪,捧承傳何如事,甲子九月,本府入啓。傳曰,依啓。各別嚴禁,隨現重治可也事,命下矣。其時諸宮家及各衙門,承傳辭意,卽爲捧甘矣。近來車夫等,逐日來訴於臣等曰,所使車牛,本非公家備給之物,而國家大小之役,隨用給價,故僅僅保存矣。上年山陵之役,數小車牛,幾半致斃,而戶曹·內需司·諸宮家·各衙門被侵事,無日無之,不給其價,直發差使,勒令運納,鞭扑狼藉,不能支保,將爲渙散云。聞來極爲矜惻,依其用車之數,一一給價事,纔已移文各處矣。今聞數日內,京外車夫,已盡渙散,只有數三車夫云。前頭策應,非徒將不得成形,不有承傳,不給其價,發差侵責,致令車夫渙散,極爲可駭。今後則一依承傳,各衙門,如有用車之處,入啓關由本府後,隨用給價,諸宮家則亦依閭家例,先爲給價後,使之買用,而如或發差捉去,不爲給價,勒令運物,則自本府摘發入啓處置,已用車價,亦爲趁今明,一一覓給,使其車夫輩,還入應役事,更爲捧承傳,何如?傳曰,允。
慈殿,藥房問安。答曰,知道。
藥房都提調臣李景奭,提調臣尹絳,左承旨臣吳挺緯啓曰,伏未審數日來,聖候若何?猪肚丸劑入甫耳,天花散進御有日,未知煩渴之候,有乍減之效否?臣等憂猶未已,敢來問安。答曰,一樣。
都承旨金壽恒上疏。大槪,冒死陳懇,乞遞新授職名,以安微分事。答曰,省疏具悉。卿才實合此任,勿辭,從速察職。朝報
上在慶德宮。停常參·經筵。
李殷相啓曰,缺鄭榰濫刑殺人,令本道査覈一款,缺旣已待罪矣。取考日記,則缺職之失,臣亦難免,不勝惶恐待罪。傳曰,勿待罪。
趙胤錫,以都摠府言啓曰,缺中日習射,請出標信。傳曰,知道。
傳于金壽恒曰,都承旨·刑房承旨,及他承旨一人,持留院公事入侍。缺六行
以開城留守缺八十以上老人食物題給事,傳于金壽恒曰,百歲老人,特爲加給食物。
以刑曹都囚徒單子,傳于李殷相曰,嚴暾·姜戊申·趙公明,次知奴承福·表允,金正妻業伊等放送,此外罪人,亦令該司,急速處決,俾無滯獄之患。
金壽恒啓曰,以全南監司啓本,道內各邑年七十以上,曾經實職人等,歲饌題給事,傳曰,各邑中,或有只給饌物而不給米斗者,或有所給米斗太少者,朝家德意,不爲廣布,當該守令,不可無罰事,命下,故臣以考出推考之意,仰達矣。退而更考,則靈巖·寶城,只給饌物而不給米斗,礪山·扶安·茂長,只給一斗之米,殊甚零星。此五邑守令,竝推考,何如?傳曰,允。
吳挺緯,以吏曹言啓曰,以諫院啓辭,命下矣。元斗樞加資,臺諫雖已改正,以啓辭中措語觀之,約己節用,亦甚可尙,而相當賞典,自下不敢擅便,上裁何如?傳曰,熟馬一匹面給。
幼學趙始大疏曰,伏以臣,亡父臣缺以侍講院司書,入侍昭顯世子於瀋陽,缺問安出來時,缺絶句一首,親寫以賜,眷意逈出尋常缺戴恩渥,珍藏篋笥矣。不幸今日,缺天崩之慟,缺臣不敢一日置諸私室,謹拜手封進。臣不勝缺之至,謹昧死以聞。孝廟御筆封進事答曰,省疏具悉。所進御筆,欽玩哀感不已,深嘉爾愛君之忠矣。
右承旨洪處亮疏曰,伏以臣,一縷殘喘,未絶於酷罰之餘,上年春初,來在積城地墳山之下,痼疾纏身,與死爲隣,奄奄待盡之中,遽遭天崩之慟,椎心號絶,抆淚彷徨,及乎五月之期,哭拜廞衛於郊外,舁病還歸,積疹沈淹,有增無損,藥餌鍼砭,了無寸效,已卜螻蟻之藏,自分畢命於松楸。不意今者,復參喉舌之任,遽下收召之命,臣祗受有旨,驚遑踧踖,不知攸處也。自念平生,百不如人,徒以世祿之臣,濫蒙累朝之恩,出身從仕,二紀于茲,前後居官,一無可觀,而屢玷名器,只竊廩俸,仰傀俯怍,居缺慄,從前所自期者,不過不避燥濕,惟力是視而已缺暮之年,罹疾甚酷,展轉深痼,一身四體,無不缺喘急,乃其元症,而痰火昇降,日以益甚,少缺促喘聲如鉅,殆若垂絶之人。且左臂及缺前冬,猝不能屈伸,摩戞缺,自是以後,此症之發,凡一月而四五次,加以缺枯索,軀殼雖存,有同槁木,直一未冷之缺勵精出治之日,擧皆拭目新化,奔走缺鬼事將迫,身計茫然,君門一日之程,缺瞻望淸光,逋慢之誅,缺二行將此形骸,斷無一分自力之望,缺狼狽極矣。伏願缺亟賜鐫免,以便公私,千萬缺戰慄之至,謹昧死以聞。答曰,省疏具悉。爾其勿辭,從速上來。燼餘
謝恩,右參贊蔡裕後,都承旨金壽恒,監察安弘毅,陽德縣監申伉。
刑曹判書李浣,判決事李淀,再度呈辭。加給由。
幼學趙始大上疏。批答。仍傳曰,此人之誠,極爲可嘉。令該曹六品職除授。朝報
上御興政堂。入侍,都承旨金壽恒,左副承旨李殷相,右副承旨趙胤錫,記事官孟胄瑞·鄭重徽·宋昌。金壽恒,以該房公事奏達,至開城府留守成貼老人食物啓本。李殷相曰,今此老人開錄中,其年有滿百者,此則他道所無者矣。壽恒曰,缺至於〈七〉十九,八十以上甚多矣。上曰,缺食物幾何耶?壽恒一一陳達。殷相曰,忠洪道缺歲以上,有紬一疋,米一石分給之事,而此則缺全南監司啓本,老人食物題給事,缺。壽恒曰,平民則以米題給,士大夫則缺。上曰,缺旣謂之食物,而米則闕焉,似缺。殷相曰,各邑擧行,不一其規,興德則頗優,缺至於礪山·扶安·茂長,則只給缺。壽恒曰,退而請推矣。上曰,缺平安道老人食物啓本。殷相曰,此則所缺。上曰,全南道則一邑之內,只有一缺,殊極未安矣。如開城府老人,則缺食物及衣資,更爲題給,可也。殷相曰,缺之物缺爲定式,必是自監營磨鍊,缺,足爲一年之資,各其人分給者,缺合以計之,則亦不爲不多矣。李殷相又以刑缺奏達,至典獄囚單子。上曰,典獄摘奸未久,而在囚者,尙多矣。殷相曰,承旨雖承命摘奸,而重囚則不得放釋,曾在先朝,承旨多所分釋,而憲府以係關風俗罪人,輕自放送之故,至於請罷,大槪各衙門負債之類,多被囚禁,此則不可輕釋矣。上曰,其囚單子,承旨第讀之。殷相一一展讀。上傾聽後,敎曰,嚴暾以下某某人罪名頗輕,可以分揀矣。殷相曰,嚴暾·姜戊申·趙公明次知及奴承福等乎?此人等,雖未知實犯之如何,而罪名則不至重大矣。上曰,此則爲先放送,此外罪囚等,令該曹從速處決,俾無滯獄之弊,可也。殷相,又以全南監司金始振,以禁府羅將河敬信,已爲缺不得刑推事,狀啓奏達。仍曰,頃日以監司徑先缺請推,而監司未及聞知,有此馳啓矣。上曰,缺推考,則不當如是馳啓矣。殷相曰,此乃公事缺嚴刑公事,未及下去之前,徑先放送,故自缺命推考矣。此狀啓,則監司不知請推缺嚴刑公事,以爲河敬信旣已放送,故不得刑推缺遲滯而然耶?上曰,其遲滯之事,缺趙胤錫,又以該房公事奏達,至全南缺形止論缺啓本。上曰,缺三行。胤錫曰,缺後營將柳檉,不爲替代,而徑歸事缺論罪,而凡營將之任,必爲面看交代缺柳檉,移拜安興僉使後,監司因其所缺赴任之意分付,而不待題辭,徑先發行,缺擅離任所之狀,殊極可駭。請柳檉從重推考。上曰,其所犯,不可推考而止,令該曹論罰,以懲缺胤錫。又奏御營軍中日單子。上曰,禁軍亦依御營軍例,中日時,別立名目幾名內,入格幾人,未入格幾人,明白開錄,可也。壽恒曰,刑曹判書李浣,判決事李淀呈辭單子,一時捧入,殊爲未安,而兄弟俱在詞訟之地,決折立落間,多有拘礙之事,竝爲呈單云矣。殷相曰,在前則訟者雖負於刑曹,而更於掌隸院辨之,雖屈於掌隸院,而更於刑曹呈之,互相移訟,而今則拘於事體,一立落之後,則更無呼訴之路云矣。上再引茶飮。壽恒曰,煩渴之候,今復爾耶?上曰,只沃喉而已。殷相曰,眼候視遠,如何?上曰,一樣矣。右參贊旣爲出仕,都試可以推移進參,左參贊久未引接,雖未能循列開筵,而召對或間間爲之耳。僉曰,聖敎至當矣。殷相曰,公事廳別監缺伶俐,稍知文字者爲之,而臣於抄擇時見之,則殘司缺無可合者,故不得已以上司竝爲抄擇事,稟請,缺文者,以年少稍優之人,抄擇缺守僕則乃祭享重地也,不可開路,而他餘諸缺。上曰,缺別監,則勿論議政府·忠勳府,一體缺。遂罷出。燼餘
上在慶德宮。停常參·經筵。
藥房都提調臣李景奭,提調臣尹絳,副提調臣金壽恒啓曰,時雨之餘,風日甚寒,伏未審聖候,若何,煩渴一樣無減否?臣等憂慮未已,敢來問安。答曰,知道。大王大妃殿,藥房問安。答曰,知道。大妃殿,中殿問安。答曰,知道。
傳曰,右參贊宋浚吉留待。缺八行
吳挺緯啓曰,缺各司一員輪回入侍,曾有稟定之事,今缺,敢稟。傳曰,知道。
金壽恒,以宣惠廳缺曰,兩湖大同收米,今方上來,而新差該掌郞廳□□,時無職名,令該曹今日內口傳付軍職,何如?傳曰,允。
以刑曹,全南監司狀啓,金鼎輝刑推不得粘目,傳于趙胤錫曰,此回啓措語,殊甚矇矓,還出給。
李殷相,以刑曹言啓曰,以刑曹都囚徒單子,傳曰,嚴暾姜戊申·趙公明次知奴,承福·表允,金正妻業伊等放送,此外罪人,亦令該司,急速處決,俾無滯獄之患事,傳敎矣。當此春和發生之節,特承欽恤之敎,瞻聆所及,敦不感激?嚴暾等四人,卽爲依傳敎放送。臣等開坐本缺囚徒,則本曹句管在囚罪人五十名內,宋士吉缺啓覆,不可擧論,奴士一則以待秋行刑,缺名,皆以殺獄罪人,或未取服,或方推閱,有缺難春等二名,則以咀呪罪人,亦爲時推未服,缺半行,則係關國穀偸竊罪人缺半行書吏劉世建,戶曹奴唜男罪缺半行,訓鍊都監銀貨貸出不納人缺半行崔豪男等九名,缺半行奉命,輕囚放釋之缺經數日移文還囚,揆以事體,缺六行大段者,竝令諸衙門趁速以下缺
右議政鄭維城疏曰,伏以臣賤疾危苦,曠職已缺猥將私懇,濫瀆天聽,冀蒙察納缺,至有從容調理之敎,臣誠感激惶蹙,罔知缺,臣之所患,日漸沈綿,痰火痞塞,飮啖全廢,委頓呻痛,氣息垂盡,旬月之內,決無陳力供職之望,台司重任,不可一日抱病虛帶,況當國事艱〈難〉百僚盡瘁之日,何敢引病退伏,不卽自處,重貽瘝曠之罪乎?臣之悶迫情勢,有難泯默徊徨,茲敢不避瀆擾之誅,更申前請,仰干宸嚴。伏乞聖慈,曲諒危迫之悃,亟許遞臣職名,以便公私,千萬幸甚。臣無任惶懼煎迫祈懇之至,謹昧死以聞。答曰,省疏具悉卿懇。卿其安心勿辭,更加善攝。
行大司憲金南重疏曰,伏以臣素患面浮癮疹,少觸風寒,缺未有十日之平常矣。今叨新命,適因忌缺肅謝,擬於今日出仕,而夜來面浮復發,眼缺,雖欲力疾詣闕,面上之病,所見甚缺,逋慢之罪,實所難免。缺言責之任,不可久曠。缺,亟許遞改,以便公私,缺之至,謹昧死以聞。答曰,省疏具悉。卿其安心勿辭,調理察職。燼餘
謝恩,左參贊宋浚吉,陽智縣監姜伋,禮賓別提睦履善。
咸鏡監司書目,安邊呈,以上道·鶴浦兩社民人六十餘家,山火延燒,人物四人致死,牛馬多斃,災患非常事。
副提學兪棨初度呈辭。給由。
傳曰,召對爲之,領相亦爲入侍。朝報
答刑曹粘目曰,依允。守令等乙良,節哛只贖,以除迎送之弊。記草
上御興政堂引見。入侍,領議政鄭太和,左參贊宋浚吉,參贊官吳挺緯,掌令許穆,侍讀官李翊,檢討官任翰伯,假注書權讓,記事官鄭重徽·宋昌缺講通鑑,自是歲陳後主於光昭殿,止奏伎縱缺輟讀一遍訖。鄭太和曰,使李翊講論文義,然後缺進講,何如?缺文義進曰,陳後主,蓋荒淫之主也。宋浚吉曰,缺眞德秀之所撰,而雜引經史缺所當觀覽者也。上曰,缺雜處,不便於觀覽矣。吳挺緯曰,缺寫一件,以爲進講之用,何如?缺四行。浚吉曰,儀禮缺一行如古人廟制,世各缺一行在南之西偏,凡廟主皆坐於缺半行奧也。太祖廟在北南向,昭廟二在缺半行祫于太廟,則太祖東向自如,而缺半行群穆之主,皆列於南邊,而北向缺半行北向者,取其深遠,故謂之穆缺。又講花卉之義曰,凡草謂之卉也。缺卽江摠之謂也。鄭太和曰,凡親狎之人也。浚吉曰,缺亦狎客之說,而於此徒有之,通鑑多有語不續處,缺。太和曰,精不如史略。任翰伯曰,妃嬪,乃其愛姬張麗華也。浚吉曰,玉樹後庭花,蓋稱美女色之詞也。許穆曰,書曰,峻宇雕墻,未或不亡,自古人君之亡國,未嘗不由此而亡也。浚吉曰,國之將亡,眞如人之將死,病情各異,有荒淫如此而亡者,有權臣執國而亡者,亦有無是數者,而委靡不振,日就腐滅者,如人無痛處無痰氣,而自爾就盡,委靡之患,固今日之所當惕念處也。太和曰,亡國之道,固非一道也。李翊曰,陳後主時,亦豈無忠直之士,而擯斥不用,專任江摠之徒,故如是速亡。太和曰,此與我朝燕山·光海時同也。缺社倉之制,固美矣。今我國郡縣之大處,亦用缺各聚其村之穀矣。浚吉曰,隋曰社倉,唐曰義倉,缺朱子亦嘗以社倉之制,陳達於朝廷,布行於缺古今異宜,而有不可行者,唯此社倉之制,則缺以臣所聞,頃年李斗陽,爲沃缺別爲一倉,名曰補民廳,存本取利,缺義倉之類也。太和曰,此事亦不缺有大段弊端也。又曰,田收秋收之缺國所謂畓也。蓋古無畓字,而缺畓曰水田,田曰旱田,缺四行。浚吉曰,蘇東坡之在謫中,每於缺必以此支用,此月定爲式例,缺二行講陳人治國之義。浚吉曰,三代聖王,行師缺不獲已也。如湯征葛,至誠敎誨,不悛然後征之,缺之策,固善矣。然與古聖王用心,何其遠也?缺。翰伯曰,高熲,畢竟亦不能善終矣。浚吉曰,兵家雖有良謀,亦因形勢而已。上曰,江南若有如高熲者,亦必善應變矣。上又曰,堅守之將,莫如司馬懿,而若無司馬懿,則諸葛亮豈不能統一中國乎?司馬懿自量其才,未及於諸葛亮,故未嘗抵當,此所謂司馬懿之多智也。上又曰,諸葛亮終不能恢復中原者,以其荊州之失也,出師表亦有其說。浚吉曰,諸葛亮,豈不知天時之如此?人力之難容,而所以一心恢復,死而後已者,蓋欲爲吾之所當爲者,以報先帝之殊遇,而至於成敗利鈍,皆非所知也。此所以爲孔明也。上曰,史略,何人之所撰也?太和曰,大明人之所撰也。上曰,缺宋紀者,何也?太和曰,皆宋人之所撰,故宋紀則缺。浚吉曰,史略雖甚略,亦似精矣。許穆曰,史略缺帝鄕等語,非當時實事缺。翊,講晉王廣之義。太和曰,缺半行奢侈無度,百倍於後缺百萬之師,攻討我國,我國以一隅缺固不在多寡也。太和曰,缺惟事征伐而已矣。缺八行。上曰,不可知者,天數也。以諸葛亮事言之,何必出諸葛亮之大才,終不能恢復漢室耶?穆曰,雖不能恢復漢室,以巴蜀彈丸之地,輔佐柔暗之主,能保四十餘年者,豈非諸葛亮之功耶?浚吉曰,能盡人事之修,則天之氣數,亦可回也。使諸葛亮久生,則豈無可爲之望,而無如天奪之速何?此實數也,命也。翊曰,古語曰,祈天永命,至於匹夫,孝行旣篤,則感動天意者,亦或有之矣。浚吉曰,雖以後主之暗劣,能支過數十年之久者,莫非孔明之功也。又曰,先帝臨崩,謂諸葛亮曰,嗣子可輔,可輔如其不可,君可自取,此實三代以後所無之語也。君臣之間,似不無嫌疑,而終不猜疑,以此觀之,後主雖昏劣,亦有可觀處矣。上曰,諸葛亮之心,如靑天白日,故無小嫌疑矣。太和曰,諸葛亮出師表,令人讀之,有感動處矣。浚吉曰,古人曰,讀出師表而不出涕者,無人心也,蓋出師表,令人極有感動處也。又言及木牛流馬之制。上曰,其制無可得否?浚吉曰,通鑑註亦有之,而不能詳知也。缺半行其制者,其小如猫,則能運動過缺半行造璿璣玉衡,而宋以穎缺三行。太和曰,宋以穎之母,能知天文,故其子缺六行自上不爲深用眼力,何如?缺上曰,缺一行曰,向者有午熱煩渴之敎,今則無加減耶?眼患最妨於看閱文字,臣恐有小愈之戒矣。上曰,午熱煩渴之症,今已止矣。上又曰,今見東萊府使馳啓,倭人何其驕恣之甚也?太和曰,新缺主新書,僧不知前日之體例,故其文書中,有此施及萬邦等語矣。浚吉曰,國家多事,而天災時變不止,極可慮也。上曰,今年民事,亦可慮也。吳挺緯曰,頃見全羅監司狀啓,則時雨浹洽云,甚可喜也。太和曰,自上卒患重病,當初臣民,莫不爲憂,今始快復,此乃宗社之大慶也。前日引見時,宋浚吉亦有所陳達,而上雖未許之,若下情則皆以爲,告廟陳賀之事,不可不爲也。領府事李景奭,亦以此事,言及於臣矣。問于禮官及諸大臣,卽爲擧行,何如?上曰,疾病差復,此是尋常之事,何必陳賀乎?太和曰,人君礪世之具缺爵賞,而近來元斗樞·成夏明·閔昇加資改正,缺允下矣。黃海監司軍官,以吹鐵缺半行白徒之類,倖而加資之後,或因缺半行實爲可賞而得賞者,反不知貴缺一行。浚吉曰,所謂前例,豈缺賞之道,惟在簡重,而缺六行。上曰,缺半行避役者,冒錄混質之弊,缺以定其戶數,爲先務,蓋治國之道,戶數不可不詳悉也。太和曰,前者李浣,爲漢城判尹時,坊民避役之弊,小袪矣,今則避役之弊,反有甚於前日矣。浚吉曰,語曰,法之不行,自上犯之,今者諸宮家之隱缺爲痼弊,豈特士夫家哉?挺緯曰,坊民偏苦果如此,而其中車夫之弊,亦甚,故因漢城府草記,戶曹·內需司·宗親府·儀賓府官員,自本院招致,別爲分付,而似難覈得其實矣。太和曰,令漢城府招致車夫,一一書呈某處差役之數,則可以知矣。上曰,依爲之。穆曰,大臣旣陳爵賞過濫之弊,昨日幼學趙始大,以先王御製御筆封進事,自上有超出六品職之敎,聖意則美矣。朝廷用人之體,各隨其人之才局功能,而固有超擢之事,不然,名器紊亂,恐非王政之美事,亦恐有後日之弊也。上曰,令該曹相當職除授。穆又曰,慶尙道居昌人金景信妻韓召史,其夫因訟被殺於訟官,爲雪冤上京,行乞號泣,訴冤經年,本府以査覈處置之意,至於入啓,行移本道,亦因上言,刑曹回啓,行移本道,而至今終無査聞之事,已極可駭。請令本道從速査覈,啓聞監司,亦命推考。上曰,依啓。其時監司,姑先推考。太和曰,宣惠廳事,缺洪命夏·許積,雖爲主管,而缺文翰之任,可以兼缺五行。上曰,缺半行臺臣未悉其詳,累日缺停啓之後,招致內奴,問其全減之虛實,缺不見信於臣之故也。太和曰,臺臣之所爲,必有其間曲折,豈有不信聖敎之丁寧,而反爲質問於下輩之事乎?翊曰,臣聞臺臣之言,當初論啓之時,全減之事,矇然不知,故招內奴問之者,欲知其前後曲折,缺。太和曰,今日筵中,有此傳敎,而說破臺臣之事,聖意誠美矣。浚吉曰,前日李時楳事,如今日說破,則豈不好哉?今日臺臣之事,則言及於臣等,而聖敎如此,君臣之間,如是說破,可矣。上曰,下輩之言,其亦不信矣,豈可以一下人之言,致疑於大臣乎?挺緯曰,下輩之言,多所演飾,何可信也?身爲臺臣,豈有不信上敎,而詰問於下人之理哉?君臣之間,誠意爲貴,而今因內司下人之言,有此下敎,誠爲未安矣。浚吉曰,凡係財利等事,自上一切擺脫,似可矣。太和曰,貢布全減之事,亦不可謂非擺脫矣。浚吉曰,臣意非但指此一事也。又曰,今日臣民,固頌戴聖德矣。然若缺聖明於係干宮禁戚里等事,必無毫髮偏係之私,則恐未及於此地位,政事缺嫌疑,亦不可不察,缺二行。挺緯曰,臣等待罪出納缺有旣已全減之敎,然後臣缺聖意如此乎?其招問者缺一行。遂罷出。燼餘
領議政鄭太和所啓,今日賓廳,聞左尹柳赫然之言,京城戶籍,只是一萬八千餘戶,其中應役者,亦不過四千餘戶,而坊役之苦,罔有紀極,呼飢奔走之狀,極可矜惻。若出數千之穀,定其廉價,許貿應役之坊民,則可以慰奔走之勞,而亦可懲避役之民矣。常平廳租二千五百餘石,將爲上來,而此穀不足,待戶判許積上來,亦令料理,添出許貿,何如?上曰,依此爲之,而各別申飾,俾無不爲應役者,冒錄混貿之弊。吳挺緯曰,坊民偏苦果如此,而其中車夫之弊亦甚云,故因漢城府草記,戶曹·內需司·宗親府·儀賓府官員,自本院招致,別爲分付,而似難覈得其實矣。太和曰,令漢城府招致車夫,一一書呈某處差役之數,則可以知矣。上曰,依爲之。太和曰,宣惠廳事務甚多,時昉身死後,洪命夏·許積,雖爲主管,而許積則本務甚煩,大提學李一相,雖在文翰之任,可以兼察,請李一相本廳堂上啓下,使之察任,何如?上曰,依爲之。太和曰,人君礪世之具,只在爵賞,而近者元斗樞·成夏明·閔昇加資改正,臺論實有意見,得蒙允下矣。黃海監司軍官,以吹鐵之勞,至有加資之命云,如此白徒之類,倖而加資之後,或因此圖得實職,以此名器漸輕,實爲可賞而得賞者,反不知恩典之重,此不可不慮也。上曰,出於前例然也,而其公事入之。挺緯曰,上候平復之後,新下召對之命,臣民不勝喜幸。玉堂上番有病,不得入侍,在外上番,趁不入來,以致遲延,難免怠慢之失,當該玉堂上番,請推考,入直上番,疾病輕重,雖未可知,而旣在直所,不爲入侍,亦難免其失,請推考。上曰,依啓。十四日朝報
上在慶德宮。停常參·經筵。
獻納吳斗寅,正言鄭晳·朴世模啓曰,臣等伏聞昨日筵中,以本院所論內奴貢布事,致有嚴敎,臣等不勝惶悚之至。當初齊坐論啓之日,欲知貢布之事,招問內司下人,則答以元數幾許,而今年則以半減定奪云。及承聖批,以自流來變通爲敎,而連啓之後,又承今年旣已全減之敎,臣等或慮全減之事,出於論啓之後,而未能詳知。臣世模,以城上所,自闕下退歸之後,招致內司下人更問之,則對以曾因備局公事,與各司奴婢一體全減者,在於今年正月,而當初本院招問之時,誤以半減爲對云。臣等始知前日半減云者,乃其妄稱,而全減之事,在於論啓之前也。其所問者,只是事之前後而已,非敢致疑於聖批,而嚴峻之敎,遽出情外,臣等相顧惶愧,置身無地也。夫不有聖敎之丁寧,乃欲質問於下輩,此人情之所不出,事理之所不然,臣等雖極無識,必無是也。不自意不見信於君父,乃至於此,將何顔面,更玷言地乎?且全減之事,旣在論啓之前,則臣等初未詳悉,矇然論執,未免失實之歸,而今始來避於停啓屢日之後,所失尤大,請命罷斥臣等之職。答曰,勿辭。
李殷相啓曰,獻納吳斗寅,正言鄭晳·朴世模,再啓煩瀆,退待物論矣。傳曰,知道。
夜四更五更,月有兩珥。燼餘
謝恩,刑曹正郞李奎老,承文博士權斗樞。
慶尙監司書目,陜川呈。以海印寺五百四十三間燒燼事。
宣惠廳啓曰,兩湖大同收米,今方上來,而新差該掌郞廳李光□時無職名,令該曹今日內口傳付軍職,何如?傳曰,允。
府前啓,趙始大事,停啓。
明日望祭正時,四更一點,開門,三更三點。朝報
上在慶德宮。停常參·經筵。
卯時辰時,日暈兩珥。自巳時至酉時,日暈。夜四更五更,月暈。
下直,蔚山府使李後奭,龍仁縣令朴萬榮。
謝恩,護軍鄭世衡。
藥房都提調臣李景奭,提調臣尹絳,左承旨臣吳挺緯啓曰,伏未審玆辰,慈候若何?聖上體氣,視數日前,何如?煩渴之候,差有損否?臣等憂慮,不容自已,敢來問安。答曰,慈殿症候,與前一樣,予之所患,亦無快差之效矣。
大王大妃殿,藥房·政院·玉堂·二品以上·六曹問安。答曰,知道。大妃殿·大殿·中殿,政院·玉堂·二品以上·六曹問安。答曰,罔極。大妃殿·中殿,藥房問安。答曰,罔極。
缺啓曰,今日入直軍士中日習射,請出標信。傳曰,知道。
鄭榏,以戶曹言啓曰,以刑曹都囚徒單子,缺等放送,此外罪人,亦令該司急速處決,俾無滯獄之患事,命下矣。丁酉年貿銀次豫受人處,本曹缺綿分給後,尹起善·梁友成等未納銀七百三十四兩零,而當身逃亡,兩人正妻囚禁,李尙後未納銀三百五十三兩零,而當身囚禁,李仁信未納銀四百五十一兩零,而當身囚禁,崔豪男未納銀一百三十六兩零,而當身囚禁,韓宗立未納銀四百三十九兩零,而當身囚禁,鄭時諶未納銀六百二十六兩零,而其子元世囚禁,黃大吉梁義信等未納銀一百二十一兩零,而梁義信當身囚禁,黃大吉逃亡之故,其女囚禁,本曹移文時,囚至於九人。缺,當此新化之初,恤刑之日,經年推囚,非不知缺未安,而一出獄門,便卽無去處逃亡,則二千八百缺將爲虛棄之物,當初取息,雖未知恰當與否,缺竝皆放釋,殊甚不當,無已則各人缺納後放送,似不可已,而判書臣許積,缺還朝,相議稟處,何如?傳曰,缺。缺十四行
司諫李垕啓曰,臣復命之日,遭朞服,方在服制中,昨日本院多官引避之後,掌務吏來言,臣兼臺,未及減下,處置當歸憲府,故避單,還給憲府而來云。臣猶以爲未信,招政曹老吏而問之,則答以兼臺,當於後政減下,然後始乃行公云。向夕時,掌務吏又來言,憲府推諉於臣,臣以所聞於政吏者言送矣。黃昏後,掌務吏又來言,更問吏曹,則兼臺旣已減下於臣本職下批之政云,臣初聞政吏之誤傳,再三往復之際,日已昏黑,處置經宿之失,臣所難免。請命遞斥臣職。答曰,勿辭。
李殷相啓曰,司諫李垕,再啓煩瀆,退待物論矣。傳曰,知道。
掌令尹飛卿·許穆,持平吳始壽啓曰,凡臺閣處置之規,本司無一人可以處置者,然後移送他司,例也。今者李垕,以兼臺減下未肅拜之故,移送多官,避單於本府,臣等以司諫除拜之日,兼帶旣已減下,則本職肅謝之後,元無別爲減下肅拜之意,丁寧言送矣。今見李垕避辭中,有本府推諉之說,所謂推諉云者,當爲而不爲,推而諉之於他人之意也。今者李垕,無不可處置之事,則未知何所見而强欲執此,而不爲處置乎?臣等之不爲處置,只在不失臺閣上體例,有何推諉之意乎?今此處置,不是大段事,而必至經宿而引避,反以推諉加人,實未曉其意之所在也。臣等旣被情外之斥,不可晏然仍冒,請命遞斥臣等之職。答曰,勿辭。
李殷相啓曰,掌令尹飛卿·許穆,持平吳始壽,再啓煩瀆,退待物論矣。傳曰,知道。
領敦寧府事李景奭掃墳呈辭。傳曰,缺給缺
右議政鄭維城疏曰,伏以臣,缺再陳危懇,實非缺反承溫批,臣誠缺之狀,已悉於前後疏章,缺有所終不敢抗顔就列者,缺慘之變,出於門庭,心魂未定,寢缺家道不齊之責,專在臣身,負此罪累,更何顔面仍廁具瞻之列,玷辱名器,厚招譏訾乎?一日帶職,惶愧不安,如坐針氈,直欲鑽地以入而不可得也。猥將私門之變,濫瀆宸聽,固知僭越,在所不敢,而終始泯默,沒其實情,亦有乖於無隱之道,茲敢冒萬死畢露衷悃,猥褻瀆擾之罪,萬殞難贖,此非循常呈告之事,不得不觸犯鈇鉞,連章疾呼於天地父母之下,伏乞聖慈,諒臣崩迫情勢,亟許遞臣,缺,以重名器,以安微分,千萬幸甚。臣無任缺之至,謹昧死以聞。答曰,省疏具悉卿懇。此出於意慮之外,何乃引咎固辭乃爾?況國事艱虞孔棘之時,何不念及於此,而引入之久若是哉?卿其安心勿辭,速出行公,以副予意。以上缺燼餘
刑曹判書李浣三度呈辭,副提學兪棨再度呈辭。加給由。判決事李淀三度呈辭。遞差。
都承旨金壽恒上疏。大槪,曾忝諫院,旣有論事昏謬之失,不敢晏然,冒昧乞遞事。答曰,省疏具悉。卿其勿辭,從速察職。
掌令許穆上疏。大槪,冒陳賤見,仍乞恩遞事。答曰,省疏具悉。所陳事,當令該曹議處焉。勿辭察職。
全南左道京試官閔光熽入來。朝報
上在慶德宮。停常參·經筵。
卯時,日有兩珥。
吳挺緯啓曰,昌陵參奉尹晳肅拜單子,誤以章陵書呈,而捧入之際,不得致察,本院難免其失,不勝惶恐,而莫重肅謝單子,如是不謹,極爲非矣。尹晳請推考。其單子還出給,使之改書以呈,何如?傳曰,允。
金壽恒,以漢城府言啓曰,今月十三日引見時,左承旨吳挺緯所啓。坊民偏苦,而其中車夫之弊,缺以因漢城府草記,戶曹·內需司·宗親府·儀賓府缺,自本院招致缺似難覈得其實矣。缺鄭太和曰,令漢城府招致車夫,一一書呈某處差役,缺可以知矣。上曰,依爲之事,命下矣。招致京外車夫而推問,則車一輛所載,不過米十石,每輛運價,實常木二匹,閭閻之通行規例,而諸宮家各衙門,則直發差使,勒令運物,或過於十石之重,而所給之價,則或未滿一匹許,或全不給價,小有差遲,鞭扑狼藉,如此之事,無日無之,且可以駄載而必用車運,牛多致斃,無力改立,車夫渙散,其勢無怪,諸處用車之數,則歲前所運,有難盡記,自今年正月爲始,手記現告云,一從其數,別單書入之意,敢啓。傳曰,知道。尤甚不給價處下人,令該曹推治。
以漢城府龍山車夫鄭男等現告別單,傳于金壽恒曰,自正月以後不給價處書啓云,則秋等柴草輸運之說,何入於單子中乎?卽問于該府以啓。
金壽恒,以漢城府言啓曰,本府龍山車夫鄭男等現告別單,缺不給價處書啓云,則秋等柴草輸運缺卽問于該府以啓事傳敎矣。車夫缺前所運,則有難盡記,今年正月爲始,現告云,而渠等推問時,以鄕校洞本宮春秋柴草載運車,每五輛價,收布一疋,計給益平尉家,每秋等柴木載運車二十四輛價,收布六匹,計給納招,故臣等以爲,諸處歲前用車之數,雖不能盡記,而此二處則旣已現告,依其所供別單以入,而元草記中,未能區別,致勤下敎,不勝惶恐,別單還入之意,敢啓。傳曰,知道。
傳于吳挺緯曰,史官一員待命。
持平呂聖齊啓曰,獻納吳斗寅,正言鄭晳·朴世模,以臣等伏聞昨日筵中,以本院所論內奴貢布事,致有嚴敎,臣等不勝惶悚之至。當初齊坐論啓之日,欲知貢布之事,招問內司下人,則答以元數幾許,而今年則以半減定奪云,及承聖批,自有流來變通爲敎,而連啓之後,又承今年旣已全減之敎,臣等或慮全減之事,出於論啓之後,而未能詳知。臣世模,以城上所,自闕下退歸之後,招致內司下人更問之,則對以曾因備局公事,與各司奴婢,一體全減者,在於今年正月,而當初本院招問之時,誤以半減爲對云。臣等始知前日半減云者,乃其妄稱,而全減之事,在於論啓之前也。其所問者,只是事之前後而已,非敢致疑於聖批,而嚴峻之敎,遽出於情外,臣等相顧惶愧,置身無地矣。夫不有聖敎之丁寧,欲質問於下輩,此人情之所不出,事理之所不然,臣等雖極無識,必無是事也。不自意不見信於君父,乃至於此,將何顔面更玷言地乎?且全減之事,旣在論啓之前,則臣等初未詳悉,矇然論執,未免失實之歸,而今始來避於停啓累日之後,所失尤大。司諫李垕,以臣復命之日,遭期服,方在服制中,昨日本院多官引避之後,掌務吏來言,臣兼帶,未及減下,處置當歸憲府,故避單傳給憲府而來云,臣猶以爲未信,招政曹老吏而問之,則答以兼帶當於後政減下,然後始乃行公云。向夕時,掌務吏又來言,憲府推諉於臣,臣以所聞於政吏者言送矣,黃昏後,掌務吏又來言,更問政曹,則兼帶卽已減下於臣本職下批之政云。臣初聞政吏之誤傳,再三往復之際,日已昏黑,處置經宿之失,臣所難免,掌令尹飛卿·許穆,持平吳始壽,以凡臺閣處置之規,本司無一人可以處置者,然後移送他司,例也。今者李垕,以兼臺減下未肅拜之故,移送多官避草於本府,臣等以司諫除拜之日,兼帶旣已減下,則本職肅謝之後,元無別爲減下肅拜之意,丁寧言送矣。今見垕避辭中,有本府推諉之說,所謂推諉云者,當爲而不爲,推而諉之於他人之意也。今者垕無不可處置之事,則未知何所見而强欲執此,而不爲處置乎?臣等之不爲處置,只在不失臺閣上體列,有何推諉之意乎?今此處置,不是大段事,而必至經宿而引避,反以推諉加人,實未曉其意之所在也。臣等旣被情外之斥,不可晏然仍冒,竝引嫌而退。請減貢布,本爲救民,而不知全減,初由於下人之誤對,則其所更問者,只欲知其事之前後而已,豈有他意於其間?嚴峻之敎,實出情外,而論列已減之事,未免不察之歸,不覺兼臺之已減,徒信下吏之錯傳,不卽處置,難免其失,自有處置之人,有何推諉之意?別無可避之嫌,請獻納吳斗寅,正言鄭晳·朴世模,司諫李垕遞差,掌令尹飛卿·許穆,持平吳始壽出仕。答曰,依啓。
吳挺緯,以吏曹言啓曰,臺諫有闕,政事,何日爲之?敢稟。傳曰,明明日爲之。
禮曹參判李一相疏曰,伏以臣於昨日,伏聞有令臣兼察宣惠廳堂上之命,臣不勝悚惕之至。臣本性質魯鈍,識慮淺短,百無一能,最居人下,況自中歲以來,累經喪禍,精神耗鑠,形殼徒存,倀倀冥行,特一偶人,前後踐歷,無非不稱,效蔑涓埃,恒懷慙隕,不意前春,猝當文衡之任,自顧其中,實無一分可堪之勢,而瀝血屢懇,未蒙恩許,缺分義,終未免冒恥一出,每當撰述考試之任,愧汗缺窘態輒出,早晩更籲,期死必遞者,缺未遇便隙,憫默至今矣。乃於此際,又有此命,不知缺何故而又加於臣身也,驚訝之極,還自一笑。本廳所管,最爲緊重,苟非諳鍊事務之人,不宜叨據,臣之不曉此等事,諸臣之所共知也。此非臣故欲悠泛而然,實緣才具蔑裂,觸事憒憒之致,以如此空疏鹵莾之身,旣未解文苑萬萬不似之重負,反添以別局便民均賦之重任,便作左右俱冒之人,不唯臣內省自愧而已,亦恐非朝家器使之道也。臣雖欲硬着脊梁,出而當之,終不可得也。伏乞聖慈,亟遞臣宣惠廳堂上之任,以便公私,不勝幸甚。臣無任祈懇屛營之至,謹昧死以聞。答曰,省疏具悉。卿才實合此任,勿辭,從速察職。
夜一更,月食。五更,月有小暈。
禮曹參議尹鏶疏曰,伏以當今國事,可缺內而綱維潰裂,體統不立,百隸迷方,莫知其向,外而缺失所,不定厥居,蒐補日急,兵額愈縮,加以旱澇連仍,閭巷之生理蕩然,而幾於國不爲國矣。豈不大可寒心哉?其積弊之端,致此之由,固難一二枚數,而其中溢於目而最患者,軍民之病也。蓋戶籍之法,一廢而民數不知,民數不知而編役不均,編役不均而生民之困瘁,至此極矣。自古爲國者,莫不以戶籍爲重,故民數可知,而能均其賦行其政矣。周禮獻民數於王,王拜而受之,聖人至式負版,則其重如此,而奈何因循俗吏之手,一任其壞亂,積有年歲,以至今日而莫爲之改紀乎?況我國之制,異於中土,公私賤之法,耗斁其間,歷數百年來,良民日少,有若毛間虫所損食,而無以禁之,是以言其歲抄,則至以襁褓嬰兒,苟充塞責,無補闕伍,害切隣族,言其束伍,則疊役重徭,朝補夕亡,夏月極農,發吏缺縳臂,招呼缺一境,而閭里之鷄犬,亦不得缺人心之渙散如此,而朝廷之督責日急,雖使趙缺無以措手,況於苟過時月,便文倖免之俗吏乎?此缺籍法一壞,民無定居之致也。今者聖明新服,百弊一革,而又當年式之會矣。此正因時振刷,嚴勅內外,修明祖宗之成憲,少舒倒縣之機也。臣得見該府所申閭閻家通行事目,則比前頗有警勵,務欲明覈,俾無隱漏,而然不過有司循例之擧,竊恐徒貽煩瑣之謗,終蹈前轍之歸耳。臣之愚意,莫若特設一局,博詢廣採於常規恒式之外,稍加增損,以示警惕也。所謂損益者,亦非別立新條,繳繞紛更之謂,惟在疏間得要,簡而易行,使內外八方,曉然知爲可據之實籍而已。大槪戶籍元案,文書旣煩,卷帙亦大,非造次所可究覽,一入藏櫃之後,非有訟辨者呈訴求閱,則爲官吏者,終歲未一寓目焉。其爲盈箱之虛簿,固宜矣。若使單抄爲一帙,當其官守,常置之几案間,一如缺文書編排差役之比,則雖有隱漏,自可現出,至缺徙之徒,亦不得肆意漏避矣。始雖未能大正缺一立遵而勿失,則不出數三式年,民數可知,民志自定,缺役,不期均而均矣。今之議者,必以大喪之餘,重以飢饉,而遽加騷屑爲慮,此非設法新奇,煩細難行,駭動瞻聆之爲,只是仍舊循式,略整文簿,修擧廢墮而已,何憚而不爲,姑息積時之弊,重貽生民之困乎?臣以無似,猥蒙累朝殊眷,出入從班,已數十年矣。未嘗進一言畫一策,以報塵露之微,愧懼一念,何嘗少弛於中,玆當萬化維新之日,不勝嫠婦添室之憂,敢冒出位之戒,略陳瞽說,伏願聖明,留神棌納焉。噫,今日之事可言者,豈止於此乎?千條萬目,各失其度,若涉大水,其無津涯矣。雖使熟數於前,亦非拙訥如臣,所能編擧也。臣無任激切屛營之地,謹昧死以聞。答曰,省疏具悉。嘉爾爲國進言之誠,所陳之事,當令廟堂議處事,啓下備邊司。缺粘連啓下是白有亦,近來以來,缺國法漸頹,人心巧詐,惟思逃役,率多漏籍,缺實數,無從得知,一番査整,在所不已。禮曹參議尹鏶疏內所陳,實是識務之言是白在果,曾在先朝,慮及此事,待今年以式年戶口之法,添以五家作統之規,另行括出之意,前期定奪,將於歲翻後磨鍊事目爲有如乎,群議以爲,當此凶歲飢民,就食東西,不定厥居,此時籍民,勢所不能,今年則循例擧行而已。稍待年豐,勿拘式年之限,別爲立科,期於着實成籍,方合事宜是如爲白乎等以,去十二月二十八日引見時,以此稟定於榻前爲白有旀,其後右尹權諰,亦爲陳疏,請寬期限,俾守令專爲救活飢民,已經該府覆啓採施爲白是去等,今又別設一廳,尤涉難便,依前定奪,姑觀今秋農事,不待式年,更爲議處,何如?啓依允。燼餘
江原監司書目,平康呈。以二月二十六日,流民朴順鶴,於夜半失火,八人燒死,牛畜竝燒事。杆城呈。以二月十二日大風,山火延燒民家八戶,燒死者一人,同月二十三日,北面海尺家出火,四十九戶燒燼事。
掌令尹飛卿·許穆,持平吳始壽就職。朝報
上在慶德宮。停常參·經筵。
藥房都提調李景奭,提調尹絳,副提調金壽恒啓曰,伏未審數日來,聖候若何?湯丸兩藥,兼進已多日矣。煩渴之候,雖未快差,猶有向減之漸否?臣等憂慮未弛,敢來問安。答曰,知道。煩渴之漸少差矣。
大妃殿,藥房問安。答曰,知道。
傳于吳挺緯曰,今日是私忌,公事何如是捧入乎?
吳挺緯啓曰,今日是私忌,公事何如是捧入乎事,傳敎矣。私忌,必待下敎,然後本院方可擧行,故前月以此意仰稟,而未有發落,專未省察,諸公事循例捧入,致勤聖敎,不勝惶恐。傳曰,知道。
行大司憲金南重,掌令尹飛卿·許穆,持平呂聖齊啓曰,臣等伏見右議政鄭維城疏本,則家內有僕妾作孽之變云,不勝驚愕之至。所謂作孽之事,雖未知所犯兇慘曲折,而首謀之人,不可置而不問,請令攸司,卽爲囚禁,嚴刑得情,以正其罪。頃日有黃大益稱名人,以其叛奴婢事,呈狀于本府,未及推治之前,靈豐君㵓,招致黃姓人,拘繫於其家行廊,威脅恐喝,至於數日,本府聞來驚駭,發遣刑吏推捉其事知奴子,則只放其黃哥,而奴子則稱以逃避,終不出給。叛奴罪狀,事之曲折,雖未知如何,而狀者私自拘繫,有若獄囚,且不有法令,不出其奴,其縱恣無忌之習,不可不懲,請靈豐君㵓,罷職不敍。忠洪水使朴之墉,爲人愚劣,不合閫帥,除授之初,己有物議,到任之後,耽飮不省,抛棄職事,海防重地,日就無形,如此之人,不可委以重任,請忠洪水使朴之墉罷職。答曰,依啓。朴之墉事,更加詳察處之。
鄭榏啓曰,右議政上疏到院,私忌,留院之意,敢啓。傳曰,入之。
右議政鄭維城疏曰,伏以臣,狼狽情勢,萬分崩迫,陳章疾呼,實非循例控辭,而誠未格天,尙靳恩遞,聖批丁寧,溫諭諄切,奉讀再三,感淚惶汗,不覺交瀉,悚懼震愓,罔知所以自處也。臣自遭家變以來,衆口喧傳,訾議紛紜,雖在凡官庶僚,猶不敢蔑公議而苟冒,況此鼎席具瞻之列,是何等重地,而家有非常之變,身負難容之累,其何敢抗顔冒據,玷辱名器乎?矧今以臣家告狀,獄事方起,出納爰書,登臣姓名,當此之時,偃然就列,出入相府,則輿臺下賤,亦必嗤點,淸朝差辱,莫此爲甚,臣之一身辭退,非是自爲身計,乃所以尊朝廷也。今臣請急,非尋常丐閑之比,不敢引疾呈告,不得不觸犯斧鉞,連章累瀆,缺於准請後已,伏乞聖慈,曲諒危迫之懇,臣之職名,亟許遞免,以重名器,以安微分,不勝幸甚。臣無任缺灼祈懇之至。缺。答曰,省疏具悉卿懇。已諭予意於前疏之批矣。何用多誥?安心勿辭,速出論道,以重國事。
夜三更,蒼白雲一道如氣,起自乾方,直指巽方,長竟天,廣尺餘,良久乃滅。五更月有重暈,內暈有兩珥。燼餘
謝恩,大司憲金南重,大司諫李慶億,昌陵參奉尹晳,高嶺僉使徐尙卨。
京畿監司書目,積城呈,以右承旨洪處亮上疏上送事。
忠洪監司書目,公州牧使柳志立,受由久不還官,罷黜事。新昌縣監李昌胤,徑先上京,無意還官,罷黜事。牙山兼任溫陽呈,以工曹參判李曼辭職上疏上送事。
咸鏡道京試官李之翼入來。朝報
上在慶德宮。停常參·經筵。
吏批,判書洪命夏進,參判李應蓍都試進,參議李慶徽進,左承旨吳挺緯進,郭之欽爲司諫,權格爲正言,李堥爲正言,權諰爲宗廟提調,吳竣爲判尹,姜瑜爲判決事,朴成阜爲繕工監役,睦來善爲獻納,延安府使成夏明,今降通政,前府使閔昇,今降通訓,前牧使元斗樞,今降通訓,尹趾美爲典籍,李厚先爲公州牧使,韓時重爲新昌縣監,趙嗣基爲開城經歷,權穆爲戶曹佐郞,卞榥爲兵曹佐郞,李尙斌爲繕工監假監役,洪重普爲刑曹判書,李殷相爲右承旨,趙胤錫爲左副承旨,鄭榏爲右副承旨,朴世城爲同副承旨。
兵批,判書鄭致和進,參判李正英都試進,參議李弘淵都試進,參知元萬石進,右副承旨趙胤錫進,洪重普爲都摠管,俁爲郞善君,僖爲綾山君,涑爲益豐君,元義山爲忠翊衛將,申渙爲忠壯衛將,李挺漢爲副摠管,金是聲爲副摠管,朴宗杓爲訓鍊僉正,張善潤爲昌德宮假衛將,李挺完·柳廷美·金櫓·金樑國·金榏爲武兼,張遇黃爲在德萬戶,金忠胤爲魚面萬戶,洪得龍爲森森坡萬戶,金聲遠爲崇義堡權管,都愼言爲廟坡權管,李時元爲甫老知權管,趙鐵岦爲德萬洞權管,趙忠善爲寶化堡權管,洪處亮·李淀·李垕爲副護軍,吳斗寅爲副司直,朴世模爲副司果,李馨益·金汝剛·李忠國爲副護軍,尹趾美爲副司果,李浣爲副護軍。
金壽恒啓曰,淸白吏子孫食物缺奉祀孫題給,毋得疊受,今見京畿監司啓本,則淸白吏領議政金詮五代孫益齡,自仁川府題給食物,而金浦郡,亦以金詮四代孫璛,題給食物,兩人之中,必有不當受而冒受者,本道啓聞之際,難免不察之失,京畿監司吳挺一推考,仍令詳査處置,何如。傳曰,允。
趙胤錫,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
金壽恒,以戶曹言啓曰,本曹郞廳六員,各有所掌,而事務煩劇,一員常兼數事,猶患其不能周旋,佐郞尹趾美,以歲幣色郞廳,承差出往東萊府,回還遲速,不可以數月爲期,本任曠廢,極爲可慮。今姑改差,其代,以在京無故勤幹之人,令該曹今日政,極擇差出,何如?傳曰,允。
朴世城,以觀象監領事提調意啓曰,地理缺授金克晩缺言,淑明公主庚辰生,淑徽公主壬午生,淑靜公主丙戌生,淑敬公主戊子生阿只氏,今年秋間缺次知內官,因傳敎分付云矣。問于術官,則庚辰生·戊子生阿只氏,七八月以後爲吉朔,壬午生·丙戌生阿只氏,來四五月爲吉朔云。胎峯四五月所用一處,爲先以前謄錄載錄,依例備三望以入,落點後定用,而七八月以後可用處,則臨時更爲備望受點,何如?傳曰,知道。
傳于金壽恒曰,承旨持留院公事入侍。
吳挺緯,以內醫院都提調提調意啓曰,前監役李蓍善,以議藥事入啓,招來矣。今見其呈狀,身病不輕,痛勢甚苦,糧資乏絶,治療尤艱,願爲受由而不敢擅許,姑令還鄕,何如?傳曰,允。
金壽恒,以禮曹言啓曰,卽者開城府士子李華中,呈狀于本曹曰,同生兄華平,丁酉年本府陞補初試入格,華中則己亥年陞補參榜,兄弟各持公文上京,考講缺赴四館所,考見本府啓本榜目,則己亥陞補,誤以兄華平名字換書,此必本府下吏榜目書寫之際,不謹誤書缺擧子無故停擧,極爲冤悶云。取考丁酉·己亥兩年陞補榜目,則果以華平名字書塡,願試亦以進士試,竝錄於華平名下,華平若參兩試,則當初願試,必以生員進士兩試懸錄於名下,要赴兩場,而此則一人俱以進士試疊錄,其誤書之狀,據此可知。且考本府移文,則以華中本名書塡,以此觀之,華中之參榜,亦無可疑。若以榜目誤書之故,終至於廢科,則實涉冤悶,己亥陞補榜目中,華平之平字,以中字改付標,使之赴擧似當。且其時留守,則難免不察之失,推考何如?傳曰,允。
李殷相,以刑曹言啓曰,今月十六日,右議政鄭維城,以奴名呈狀內,婢禮今及其女愛終,其娚起立,婢粉伊等,因家直全州官婢雪梅敎誘,行兇埋穢於孫寅平尉家,幾盡拔掘,實狀明白云云。自本司卽爲捉囚,缺十七日開坐,婢禮今等四人,竝爲推問捧招,發關缺道監司處,使之缺捉送雪梅,今日當更推禮今等,而雪梅未及上來之前,似難刑推究竟。且獄體至重,姑待判書出仕後,相議處決,何如?傳曰,允。
金壽恒,以戶曹言啓曰,本曹庫間,不但狹窄,年久破毁,木綿等物,多致腐破,不得已改造十餘間,所入材木,前例亦以車夫運入,畢運之後,准給其價,故今亦依此輸入,而本曹則非如他司之比,各衙門輸運車價馬價,竝爲例受於本曹,故車馬夫等,視本司,亦如所屬衙門,而本曹常加撫恤,公家使用車價,例給常木一疋,而本曹判書臣許積,頃於國葬時,四輛價計給地木一疋,今番使用之價,常規之外,亦爲加數磨鍊,則渠等願以牛太題給云云,故以太磨鍊,將爲上下之際,渠等各自逃散,非必以本曹一時使用,爲厭苦之致,而漢城府至於具由入啓,本曹亦入於別單中,至有尤甚不給價處下人,令該曹推治之敎,臣等不勝惶悚。第本府啓辭缺亦有各衙門,則隨用給價之語,本曹將給其價,而渠缺受去,則元不給價之說,實未知其由,而因此中止,則許多露置之物,將無以藏置,未輸入材木等物,不得不依前例,使用給價之意,惶恐敢啓。傳曰,知道。
以咸鏡道·京畿八十以上老人食物題給事啓本,傳于金壽恒曰,百歲老人則衣資食物,特爲加給,而京畿則依開城府例,自戶曹輸送,咸鏡道則自監營題給,九十九歲老人,亦爲一體施行事,分付。
吳挺緯,以奉常寺都提調提調意啓曰,在前本寺祭享所用春秋兩度柴木,使車夫馬夫等,分定輸入後,車馬價則自戶曹計給矣。今因筵臣所啓,諸上司·各衙門運入之物,啓下後載運事,捧承傳,故今春等本寺柴木,漢城府因此不爲分定輸入,本寺則非他各衙門之比,缺莫重祭享所用船運,來泊有日,而未卽運致,缺春等柴木依前輸入事,分付漢城府,何如?傳曰,允。
金壽恒啓曰,以咸鏡道·京畿老人食物題給啓本,傳曰,所給略少處,守令察推事,傳敎矣。咸鏡道洪原縣,只給大米四升,鍾城府,只給明太一尾,甚爲略少,兩邑守令,竝當推考,而京畿則只給一斗米者甚多,畿邑物力之殘,有異他道。且許多守令,似難一例推考,何以爲之?敢稟。傳曰,只兩處推考,可也。
大司憲金南重,掌令尹飛卿·許穆,持平呂聖齊啓曰,忠洪水使朴之墉,爲人愚劣,素無名稱,當初除拜拜,已有物議,到任以後,尸居其職,每與褊裨,把盃度日,抛棄職事,弊端日甚,至於軍民呼怨曰,朝廷若有臺諫,則豈可使此人,一日在其任乎?自湖西來者,亦莫不言之,臣等此論,實非泛然風聞之比,常時見笑,取怨如此,他日緩急,何由可恃?海防重地,決不可付諸匪人,有何更加詳察之事乎?請忠洪水使朴之墉罷職。答曰,依啓。
以義禁府具義俊上裁點目,傳于鄭榏曰,此公事付元告李相一,該曹旣已明決缺,何以處決乎?問啓。
刑曹判書李浣疏曰,伏以臣,身嬰痼疾,醫藥無效,缺氣息,方在人鬼之間,千萬夢寐之外,猥蒙聖眷,遣醫看病,仍賜藥物,感激之極,若失沈疴,不覺涕泗之交頤也。顧臣賤疾,一向沈痼,呈告請急,未蒙恩遞,臣之情勢,十分悶迫,敢冒萬死更叫天閽,臣誠惶恐,無地自容,今臣所患,非偶然呻吟之比,筋力衰敗,疾病纏綿,秋曹之煩,軍務之重,固無自力之勢,竊念微臣,受恩三朝,擢髮難報,惟期顚仆乃已,力疾供劇,日月已久矣。臣於去月十九日操鍊時,晨赴敎場,重觸風寒,病勢添劇,仍成外感內傷之症,寒熱交攻,滿身發斑,晝夜搔痒,表裏如焚,裸體遑遑,若將狂奔者然,急於治熱,不顧峻劑之酸苦,一日再服,至於數旬,微效未收,胄氣先敗,米飮輒吐,精神昏耗,委頓沈痛,差途無期,病勢之深,悶迫之情,竊恐聖明未能下燭也,臣缺獄訟甚煩,逐日開坐,猶患積滯,訓局之務,缺緊,俱是劇地,虛帶職名,曠廢事務,已浹一月,缺悶,又添一病,伏乞聖慈,諒臣至懇,憐臣病痼,臣缺及兼帶訓局大將,亟許遞免,以便公私,不勝幸甚。臣無任瞻天仰聖懇祈戰灼之至,謹昧死以聞。答曰,省疏具悉。卿辭至此,本職當勉副焉。卿其安心勿辭,調理察職。
右承旨洪處亮疏曰,伏以臣,疾勢沈痼,已入難醫之境,略將危苦之狀,猥陳於前疏,冀蒙恩遞,少延垂死之命,而千萬夢寐之外,伏承本道監司傳諭之旨,兢惶感激,繼之以涕淚也。臣受國厚意,靡粉難酬,分義所在,固當舁病登程,一謝恩命,而遍身施灸,在處成膿,腹背手脚,殆無,坐臥轉仄,亦極艱辛。且自數日以來,艾熱大發,日晩則頭䐉隱隱作痛,昏困如醉,肢體不能收拾,食飮幾至全廢,舊患諸病,已難支吾,而又添別症,蓋緣多灸急治,而招禍促亡,尙誰咎哉?臣之遘疾,已閱四載,歲加月增,駸駸然如景就暮,挽回之道,已無望矣。如有分寸自力之地,何敢一向退伏,自速逋慢之誅乎?臣雖無狀,粗學事君之義,豈不知恩遇之不可孤,瀆擾之不可再,疾病情勢,萬分危迫,不得已又此呼籲,罪戾山積,自分難逭,而結情楓宸,無以爲懷,伏乞聖慈,曲垂憐察,亟賜遞免,以便公私,不勝幸甚。臣無任祈懇隕越之至,謹昧死以聞。踏啓字下。
工曹判書洪重普疏曰,伏以臣,伏蒙恩由,得行焚黃之禮,感激幽明,榮動松楸,惟期竭臣心力,以爲圖報之地,臣於中路,伏聞新命忽降,始焉而驚,中焉而懼,終焉而若無所容,乃敢仰籲於天聽之下,臣本譾劣,一無可取,幸占科第,位至宰列,涯分已踰,恒懷兢惕,而特以佐貳之官,無所管領,徒然備員,逐隊隨行,千萬夢寐之外,驟躋六卿之班,人非鬼責,有不暇言,臣惟自忖,愧恧實大,卽論缺從二品中,履歷之多,才望之隆,固非一二人,而如臣無狀,缺居其上,則揆諸政體,實無所據,臣雖欲貪戀缺冒恥而出,其於名器何,其於物論何?伏乞天地父母,缺憐臣庸愚,亟收新命,以安微分,不勝幸甚。臣無任屛營祈懇之至,謹昧死以聞。答曰,省疏具悉。卿才實合擢用,安心勿辭,從速察職。
工曹參判李曼疏曰,伏以臣,前冬受由,來省父母墳,因病不卽還朝,屛伏田廬,惶蹙度日,不料今者,又有新命,授臣冬官亞卿,下吏持邸報而至,臣聞命驚隕,竊自惟念,罪積逋慢,而刑章不加,名玷簡書,而甄拔濫及,此豈尋常除拜之比哉?臣誠感激,有淚盈襟。第臣情事,有萬分悶迫者,不得不籲呼於憫下之天,伏惟聖明之垂察焉。臣早嬰痼疾,晩遭橫厄,精力旣竭,謗議隨積,十年之間,邅廻踧踖,不敢自安於簪組者,蓋由於此,而過蒙先朝殊遇,察臣罪有可恕,憐臣病不至廢,畀臣藩屛之任,責臣狗馬之效,臣亦含恩戀德,不敢固辭,冀將塵露之微,用裨山海之大,臣不幸命蹇道拙,一躓於江都,再僨於湖南,三敗於缺,荏再之頃,弓劍遽遺,臣之報答,已無及矣,流涕而已,痛哭而已。然臣竊位宰列,歷事三朝,如有自效之缺則糜粉是甘,戮力盡瘁,忠殿下而報先王,乃臣職分,而顧臣孱資易衰,積病催老,精神筋力,已似七八十之人,況在西路,添得土疾,種種症患,有難枚擧,閑官庶務,亦無承當之望,縱使强出,絲毫無補,而只增其狼狽而已。人生到此,豈不重可哀哉?且臣丁丑之難,奄失所恃,六年之內,臣父繼亡,事多未遑,權厝於海美流寓之地,服闋以來,連受重任,久在遠方,無暇求山營葬,委父母遺骸於淺土之中者,今垂二紀,前冬受由省墓,本欲兼圖卜山,而事不如意,宿計歸虛,臣雖頑鈍,亦將何心於爵祿乎?加以臣父所葬之地,莎枯土崩,不可不及時修改,而缺於日月之忌,將以今月念後加土,臣雖在朝,猶當缺而來,旣因□歸在此,何忍捨而遠去乎?此亦缺情之所不可抑者也。雖然,祗謝恩命,莫重之缺玉候,未盡平復,人臣不可偃息在外,使臣有一分自力之望,則區區私悶,有不暇顧,行不俟駕,分義當然,而臣於宿病之餘,重得傷寒,委頓床席,飮啖俱廢,氣力綿綴,症勢危苦,雖欲扶曳就道,而不可得矣。茲敢冒陳情懇,祗俟譴罰,伏乞聖慈天地父母,俯察微臣疾病之實狀,事勢之維谷,許遞臣職,以便公私,冒瀆宸嚴,臣無任戰灼屛營之至,謹昧死以聞。答曰,省疏具悉卿懇。卿其安心勿辭,加土後上來。
副修撰沈世鼎疏曰,伏以臣於上年冬末,重感寒疾,兼患痰症,或加或減,彌留數月,載陽以後,才向差路,而病根旣深,眞元未復,適忝武科所試官,累日觸風,節節添傷,水火交戰,痰喘升降,晝不能進食,夜不能安寢,肢體苶然,委頓床席,不意此際,又叨新命,驚惶罔措,感淚先零,疾病如右,趨謝無期,累呈辭單,見却政院,臣之事勢,實涉悶迫,抑臣有慨然于中者,不得不略陳於天地父母之前,伏惟少垂察焉。臣曾忝諫職,論前原州牧使金慶恒之貪汚,非因一二人泛然風傳也。臣於當初,亦未盡信,累月聞見,所傳如一,然後始敢陳啓矣。厥後更加詳聞,則其間曲折,略有差誤,然其大頭䐉則皆得其實,而爲慶恒地者,囂囂不已,謂臣所論,全不近理,至有以臣爲構揑者,臣未知自古贓吏所爲,果皆近於理乎?推其不近於理,所以爲貪贓之吏也。原州爲邑,去京不遠,士夫之往來,不一其數,朝廷大小之官,若於本州及近邑,稍有連因者,擧知慶恒之所犯,而不知而妄言者,只以不近理三字,爲刺口之資,其亦可笑之甚也。慶恒托以質木再缺興元倉米各五十餘石,船載以送,而終無去處,乃於缺秋冬還捧,春間朝廷,使之白給飢民之米,以充缺元簿之無缺前日啓辭中,以常平缺,代納云者,卽臣所聞之誤,此則臣之罪也。其貿缺亦有差失處,慶恒之以一疋木,捧白淸一斗五升,往來缺皆所詳言,而後聞慶恒分給作木,而下吏換給常木,缺作木精粗差殊,若以常木爲慶恒之罪,則亦非其實,此亦臣之罪也。然一疋之價,至於一斗半,則是非勒捧而何?夫船輸之米,勒捧之蜜,沒其文書,掩匿甚易,此則自明者,猶可欺人,營救者,亦可爲辭,至於黃腸斫伐之痕,雖可埋覆,而禿濯之山,不可補蔽,及其流下之際,納稅於永春,見拘於円陽,慶恒之捧簡請囑,奔走圖免之狀,萬目所覩,不可誣也。査官所覈,只泛捧下輩招辭而已,爲下輩者,旣有所顧望,復有所怵怯,其肯明言前官之罪乎?況此邑爲守,拘於顔情,亦其理勢之必然,故自前本道査覈,例歸虛文,然亦未有全沒實狀,只倣犯人之元情,若此之缺也。臣又聞査官,諉以黃腸所封處,雪深不能看審云,此言臣尤未曉也。上年無雪,遠邇同然,黃腸之山,缺且阻,必無雪深不可行之理,縱有微雪,豈可缺托乎?貪贓査覈,何等重事,而乃敢歇看如是乎?臣於慶恒,影響不相及,旣不識慶恒之面目,又何知慶恒之爲人,而有聞必論,是臣之職耳。公不勝私,衆謗叢至,今之爲臺官,不亦難乎?臣雖無狀,亦不忍低首伈伈,甘爲誣人之歸,不避煩猥,仰瀆於天日之下,臣之爲心,其亦蹙矣。臣之所患旣如彼,臣之負謗又如此,決不可自力出肅,又不敢晏然行公。伏乞聖慈,俯諒危懇,亟賜遞免,以便調治,以謝人言,不勝幸甚。臣無任迫切祈懇之至,謹昧死以聞。答曰,省疏具悉。爾其勿辭,調理察職。
布衣臣尹鑴疏曰,伏以臣,恩賜非分,回遑不寧,不避僭猥,敢控情實,缺蒙聖慈,委曲酬答,更下安心勿辭之命,臣誠缺震悚,益不知所以爲處也。抑臣聞之,禮曰,長者賜少者缺二行,不必苟爲三辭三讓之禮而後受之也,非曰不辨禮義缺可否,而惟賜之是取也。然則苟於義有不可者,不但缺,雖君父之賜,亦有不敢冒受者矣。今臣之於殿下,固非敢爲虛辭飾讓之地者也,顧誠於義有不可,於心有缺,是以不敢苟焉而無辭也。不然,君上之賜下賤者,又奚辭讓之禮之有乎?臣於疾病呻吟之中,感恩懷舊,追缺前事,有戚戚於中者,蓋昨歲臣亡母疾病之日,我聖上聞之,爲之降藥物以救濟之,臣於是時,不敢辭,拜而受之,及其缺先王聞之,致賻物而缺恤之,臣於是時,亦不敢辭,缺。嗚呼,以千乘之君,降禮於閭巷之匹夫,豈其無畏懼缺之心也,而臣聞命卽拜,亦不敢苟焉而辭者,誠以君臣上下,缺有所不敢不然者,而至今感淚盈眶矣。奚獨至於今日,而缺敢辭之辭於殿下之前乎?顧其中迨有甚不安缺爾,臣旣不敢應職命於前日,而及今日偃然混被侍從之恩例,謂於缺何以也?可否之爭,亦不以物之微巨而異缺半行施爲仁。又曰,不當與而與之,如棄物於溝缺,是以身爲溝壑,臣雖不佞,敢忘斯義,缺成命,以從其願,何莫非曲體之道也?臣具此疏本,缺適値上候違豫,不克徹聞,耿耿微衷,有不能自已,缺猥瑣,有此陳瀆,臣尤不勝惶怖屛營之至,謹昧死以聞。答曰,省疏具悉。所賜之物,何有於職名之有無,爾其勿辭,安意領受。燼餘
下直,楊州牧使權大運。
謝恩,右承旨李殷相,左副承旨趙胤錫,右副承旨鄭榏,同副承旨朴世城。
副提學兪棨三度呈辭。加給由。
今日引見時,左承旨吳挺緯所啓,淑徽公主,淑靜公主藏胎事,旣以四五月內擧行。淑明公主·淑敬公主藏胎,待秋擇吉事,觀象監草記允下矣。從前遷就,到今始爲擧行,雖未知何故,而目今飢荒如此,農事又迫,姑待秋成擧行,以除一分民弊,何如?臣待罪該房,敢達。上曰,依此擧行,可也。
吏曹,監試覆試,小學·家禮考講試官權格臺諫,代鄭脩改付標。啓。朝報
上在慶德宮。停常參·經筵。
藥房都提調臣李景奭,提調臣尹絳,副提調臣金壽恒啓曰,伏未審聖候視前若何,煩渴少差後一樣否?臣等憂慮未弛,敢來問安。答曰,知道。煩渴之候,一樣矣。
大王大妃殿,藥房問安。答曰,知道。大妃殿·中殿,藥房問安。答曰,知道。
趙胤錫,以都摠府言啓曰,副摠管呂爾載缺晝仕,請〈出〉標信。傳曰,知道。
傳于缺曰,召對爲之。
鄭榏,以義禁府言啓曰,刑曹以慶尙監司狀啓粘啓以爲,張澩爲魁首,柳培元兄弟爲之次,而張澩係是前朝官,移義禁府處置何如事,蒙允矣。張澩拿來,則柳培元·柳厚元兄弟,亦當一處推問,依例發遣府羅將,竝爲拿來之意,敢啓。傳曰,知道。
李殷相,以禮曹言啓曰,因掌令許穆上疏,大王大妃殿服制,議于大臣及儒臣事,命下矣。當初議禮時,右贊成宋時烈,旣與大臣相議以定,今雖在外,不可不詢問,旣遣本曹郞廳,收議以來,何如?傳曰,允。
朴世城,以兵曹言啓曰,當日武學洪大吉稱名人,自□化門入來,族親衛李禧稱名人,自開陽門入來,缺門外擊錚,極爲駭愕。竝令攸司囚禁治罪,缺守門將權震錫,開陽門守門將邊允祚等,缺不能禁斷雜人,亦爲非矣。請推考。傳曰,允。
以文臣朔試射試官望單子,傳于缺曰,文臣試射時,不准其巡數云,今後則射巡缺書啓之意,言于試官。
金壽恒,以戶曹言啓曰,咸鏡道·京畿八十以上老人食物題給事啓本。傳曰,百歲老人則衣資食物,特爲加給,而京畿則依開城府例,自戶曹輸送,咸鏡道則自監營題給,九十九歲老人,亦爲一體施行事,傳敎矣。京畿百歲二人,九十歲一人,咸鏡道百歲五人,依開城府例,綿紬二疋,木花十斤,米二石,石首魚十束,加磨鍊題給事,兩道監司處,申明分付,而京畿則綿紬木花,自本曹輸送分給之意,敢啓。傳曰,知道。
右議政鄭維城疏曰,伏以臣,猥將崩迫之懇,仰干宸嚴,四上辭本,瀆擾之罪,缺難逭,惶恐縮伏,恭俟譴罰,聖度包容,曲加矜愍,缺下溫批,慰諭丁寧,感淚自零,惶蹙益甚。缺籲呼於天地父母之前,伏乞聖慈,矜憐缺,臣遭此罔測之變,群譏衆訾,有不暇言,而缺姓名,臣於此時,尤極惶愧,不知所以自處也。缺何等重任,而寧有被人嗤點,不有公議,晏然缺雖欲忘廉冒恥,强拭頳顔,唐突就列,其於缺視臣,當復如何?此臣之所以終始叫呼不止,期於準請者也。伏願聖慈,諒臣前後至懇,亟許鐫遞臣職,以重名器,以安愚分,不勝幸甚。臣無任激切祈懇之至,謹昧死以聞。答曰,省疏具悉卿懇。已諭予意矣,卿其安心勿辭焉。
刑曹判書洪重普疏曰,伏以臣,自聞命之後,兢惶踧踖,撫躬罔措,不暇等待臺彈之至,而略陳微悃於天廳之下,不惟不爲允兪,反下不敢當之敎,缺蹙,愧懼愈大,臣之分外陞秩,已不可堪,而況缺授刑曹,夫詞訟之繁,刑獄之重,而其所責任,比缺其可不自量而晏然承當乎?臣之僨敗,缺不足言,而豈不有累於聖上知人之明哉?臣苟缺寵,不自遜避,則是非惟自慢,慢朝廷也。伏乞天地父母,亟許還收新命,以安微分,公私幸甚。臣無任屛營祈懇之至,謹昧死以聞。答曰,省疏具悉。卿其勿辭,從速察職。燼餘
謝恩,副摠管金是聲,森森坡萬戶洪得龍,在德萬戶張遇黃。
判尹吳竣初度呈辭。給由。
應敎李時術初度呈辭。給由。
禁府啓目,粘連判下云云。具義俊子具行元情內,則其四寸兄金掁溟,與元告李相一所供相左,而査覈公事,未及還到之前,本府不限年定配,婢莫今辜限外,得病身死之狀,相一構陷義俊之罪,元訟曲直,該曹旣已明決,而義俊繫獄受刑,至於定配,似非其律,容有可議,上裁何如?啓放送。
咸鏡監司書目,臣以賑飢爲急,頃於請粟之啓,不覺狀啓措語,多有妄發,自陷於侵斥廟堂之罪,不勝惶悚之至。賤疾又劇,不能察任,伏乞遞罷臣職,以明事體,以便公私事。朝報
上御興政堂。入侍,左參贊宋浚吉,右尹權諰,承旨朴世城,大司諫李慶億,侍讀官李翊·洪柱三,記事官孟胄瑞·鄭重徽·宋昌。翊進,缺義序,自朕惟至意云一遍訖,仍以文義進曰,缺卽皇明世宗皇帝之所製也。落成云者,宮殿缺之落,蓋祭名也。沖昧云者,幼沖昏昧之謂,乃謙缺。皇帝定都于南京,宮殿旣成,卽以此書列缺至於文皇帝,移宅于燕京,世宗不得以目見也。缺興國獻王,卽世宗之父也。武宗無子,故世宗自藩邸入承大統也。浚吉曰,獻王卽孝宗之弟,而武宗之叔父也。缺追尊爲皇帝,而追崇之義,實非正論,缺桂萼等,首倡此論者也。上曰,追崇爲非缺曰非矣。其時尙書以下數百人,力爭不可,至於守闕缺,世宗大怒,皆繫獄杖配,其爲過擧大矣。缺浚吉曰,缺一行繼序之義,至嚴且重,缺有臣道焉,有子道焉。雖叔姪兄弟之間,不得缺敢稱孝宗爲伯考,武宗爲兄,其越禮踰分,缺帝王家非私家之比。世宗雖於武宗爲弟,而旣已缺之義,當稱先帝,不當稱兄耳。浚吉曰,世宗元不以追崇爲非,故其言如此也。翊曰,世宗爲生親,建室於宮中祀之,故廷議爭之也。諰曰,獻王非踐祚之君,故初則建室於宮中,其後入於太廟矣。浚吉曰,世宗年纔二十,製此序,可謂奇矣,而不能辨於公私義利之分,缺張璁·桂萼,皆奬進,竝使入閣,譴斥忠直,缺死於杖下,未免爲萬世之譏刺,豈非可惜乎?翊曰,不但缺以如此明睿之君,末年過擧甚多,遺詔亦曰,爲方士缺人心操舍可懼耳。上曰,爲方士所誤者,何也?缺爲延年益壽,故信聽方士,大興土木,祈禱之事缺然世宗非昏君也。至於武宗,則所行狂悖,周缺無復君人之度,其得免覆亡者幸矣。翊曰,皇缺朝同者,經筵官也。蓋時時賜對,以備缺曰,我祖宗朝開筵之規,日長之時,則至設缺三次講筵,往在壬辰搶攘之日,亦不爲廢缺典學之意,豈非後嗣之所當取法者乎?缺西山所作之書,世宗,撮要爲序,而語意缺有超詣之見矣。浚吉曰,所謂非知之艱,行缺格說,而世宗不能反躬行之,忠直邪媚,終不能缺緣,格致之工未至也。古語曰,王言如絲,其出如綸,綸者,大繩也。王言如綸,其出如綍,綍,愈大之繩也。王者一言缺重缺,惟善惟惡,人無不知,樞機之發,可不愼歟?其言善則十里之外應之,其言缺千里之外違之,此則通上下泛稱之言也,槪缺動靜云爲,自無過擧,否則朝悔其行缺上曰,擧缺二行主意宗旨,少無異同矣。上曰,序文缺於天及祖宗云者,爲戒於後世則至矣。其不能缺浚吉曰,以世宗之英睿,終有過擧,豈非缺讀書者,要在體以行之耳,缺雖明睿之君,不能終始如一矣。浚吉曰,詩云,靡不有初,鮮克有終。古昔哲王,終始如一者有幾?上曰,晉之武帝,唐之玄宗,夷考終始,則有如缺浚吉曰,晉武之焚雉裘,唐皇之焚珠玉,缺爲儉,而畢竟以奢敗,皆由執德之不固也。且缺實係於用人之邪正,以唐皇事言之,相姚,宋九齡缺林甫,國忠則亂,可不戒哉,可不愼哉?然君心克缺止水,泂澈無累,則邪正立辨,彼小人者,烏得以缺君一言一動,吉凶類至,捷於影響,此非大缺日萬幾,其勢自不得如一,君人之道,可謂難缺者,不敢荒怠,孜孜如一,則豈不爲好哉?諰曰,缺不可毫釐有差,凡人尙然,況人辟乎?世宗之缺而不能篤行,見其言則是矣,而考其行則不掩缺其言,類如此矣。浚吉曰,天品英果,則用功缺不如魯鈍者之所成就。以孔門弟子觀之,傳得道缺曾子乎?上曰,子貢雖穎悟,敢比於曾子乎?浚吉曰,缺而實不如曾子之篤實矣。諰曰,世宗二十缺聰明則過矣,而踐履之功未至,不能成始成終,缺所當鑑戒者乎。浚吉曰,今日開筵,視候何如?上曰,別無加減矣。浚吉曰,有如常之時,則此下序文缺上曰,此下序文幾許耶?浚吉曰,四缺上曰,缺進講,可矣。浚吉曰,明日開講缺矣。上曰,明日開講,好矣。諰曰,涵養爲重缺浚吉頃日所達朱子之言,恨盲廢缺上曰,不有存養缺十五行謂曲者,如體天地生物之仁,推之爲惻隱之端者,是也。諰曰,臣於致曲之說,竊有感矣。臣待罪京兆,與聞戶籍之事,槪今番事目,十分申嚴,如有落漏不入之弊,則當用全家徙邊之律,曉諭中外,咸使聞知,而愚下之民,皆以爲缺法,如是申明,必有終末見侵之事云,而規避不錄,甚於前日矣。積久任便之類,不可猝然檢束,當磨漸以道,然後庶幾就緖耳。彼漏戶現捉之類,依事目處缺遷之邊,則似爲過重,矜其情而有所寬貸,則法不信於民,以此以彼,俱未妥當。臣意隱漏規避之類,似當別爲成冊,參酌施罰,而左尹柳赫然則以爲,兒弱減布之類,無以充補,以此落漏者,代捧甚好云矣。曾聞先王朝,以落漏之類,欲爲充定軍額,而廷議不一,竟未缺豈無所以而然乎?且外方則飢荒孔棘,道缺流丐相續,行者不能自食云,一向嚴飭,實非缺二行上曰,外方飢饉之狀,非不聞知,而道路覓食缺彼所裹之飯,亦非饒足,寧有分喫之理乎?餓莩塞路,愈往愈甚矣。申飭諸道監司,不計缺宜除出,作粥以活,可也。浚吉曰,近日飢荒之事,自外方來者,無不言之,而公私板蕩,料理無策,諉之無可奈何,缺視其死,亦非在上之道。且各樣官糶,則今已節晩,散給殆盡,必無遺儲之意矣。上曰,事勢誠然,而官捧則多少間必有見儲者,以此分賑,似可矣。浚吉曰,聖敎勤懇,不勝感泣,以此意下諭,甚當矣。上曰,承旨代予措辭下諭,可也。朴世城曰,外方官儲,或有遺在,必待朝廷指揮,然後可以奉行矣。徒使各邑,除出官捧以賑,則在前亦不爲着實擧行矣。浚吉曰,湖西則大同之後,官捧甚少,難以分賑矣。慶億曰,各邑或不無所儲,不問某穀,隨缺以賑事,分付可矣,而儒臣所達戶籍事,則旣已申嚴之缺可撓改,爲國之道,其可不知民數,任其自便,可乎?上曰,缺之意,非欲緩之,特陳其荒政之急耳。諰曰,聞尹鏶之缺戶籍之法,不可歇後,而亦不可急切,今年申飭,又明年申飭,則自無隱漏之弊云,其言如臣意矣。且士夫家,皆缺錄其奴婢,甚爲支煩,使喚外,外方奴婢,則自爲立戶,不必懸錄於本主之戶矣。上曰,待大臣入來更議,可也。浚吉曰,北路流民甚多,隨其所在,成冊之意,好矣,而愚意過慮,以爲接主者有後弊,不聽投宿,以此僵死於道路者有之云矣。慶億曰,嶺東八邑,飢饉之中,又値山火,啼飢暴露,死亡者有之云。道臣守令,難免其責,而特以賑事方急,置而不論,而廟堂循例申飭之擧,缺足以責效,必有別樣擧措,然後庶幾警責缺御史不必以暗行爲號,廉察賑救形止,以布缺,可矣。議者以爲,驛路廚傳有弊云,而監司缺二行上曰,當議于大臣耳。慶億曰,缺則已晩矣。無穀可賑,何以賑恤爲號乎?浚吉曰,缺遣,皆以爲文具,一應荒政,皆委於道臣,使之料理缺云,而至於北路流離之民,不可不及時廉察,以爲安堵之地耳。如守令議罪之事,則當此飢歲,只當去其太甚者,缺其餘倖免者,亦豈不惕慮乎?上曰,曾在先朝,書啓後,斟酌論列矣。浚吉曰,如聞御史之奇,則缺方,自然畏戢矣。上曰,誠是矣。此擧措不可無矣。慶億啓曰,嶺東凶荒孔慘,故因本道監司啓聞,有嶺南穀物移賑之擧,而不卽運來,致令賑救失時,終有餓死之弊,似聞監司之馳啓,在於前年十月間,而備局回移,則在於春初云。備局趁不回移,則當有稽滯之失,本道若不及時擧行,以致如此,則監司守令,亦難免重罪矣。上曰,査出處之,可也。慶億曰,玉候復常,宗社臣民之慶,莫不於此,而聖心撝謙,告廟一事,尙不擧行,群情之缺望,當如何哉?頃者大臣入侍,陳情甚懇,而兪旨終閟,臣竊惑焉。此則不敢以啓辭陳達,而區區所懷,何敢不盡乎?上曰,告廟之擧,予未知其可也。浚吉曰,古例可據,而不爲擧行,其在謙德,尤有輝光,而下情則悶鬱矣。慶億曰,殿下一身,宗社攸依,豈可以私意退托乎?上不答。慶億曰,此乃旣往之事,而群情殊未釋然,敢此仰達矣。頃日臺臣,以北道內需司貢布減除事陳啓,而筵中有未安之敎,故擧皆引避見遞,聖敎顚末,雖缺其詳,而若以臺臣爲不信聖批,而招問內司下人缺情外矣。上曰,若以招問之事,爲出於偶然缺矣。必以爲出於公心,亦未知其可也。慶億曰,招缺不過欲知其詳,而聖敎以爲不可,爲大臣者缺一行半上曰,缺其全減而發論矣。批答以旣已全減爲言缺浚吉曰,全減之敎,臺臣不能無疑矣。缺人,初以半減爲對,故更爲招問,欲知事之先後耳缺上曰,當初不減,而臺諫陳啓後,乃謂旣已全減云爾,則缺臺諫也。槪旣已二字,似不當發之於啓辭之批,而必缺何哉?因臺啓而減之,則豈不曰依啓乎?浚吉曰,自上以不見信爲敎,而臺諫亦以不見信爲嫌矣。內司下人,旣爲誤對,則臺啓不停,固也,而今承聖敎,始爲釋然矣。君臣之間,交相可否,豈不爲好乎?世城曰,當初批答,殊非常規,故臺諫不能無惑耳。上曰,此亦有由也。臺啓旣請永久裁減,而事勢有不可容易變通者,故所答如此耳。浚吉曰,憲府處置之請遞,外議或以未妥耳。諫院之啓,殊未詳盡,而其爭執之意缺好矣。豈可以一時未安之敎,輕遞言官乎?小臣缺願自上務爲誠實矣。以今番事言之,誠以臺諫缺下人爲不信聖敎,而終始淵默,則聖意所在,誰得以缺伊日說破於筵中者,氣象甚美,處置後仍令勿遞,則豈缺尤好乎?小臣竊有所懷矣。卽今中外臣民,孰不感歎聖德,而猶以爲係戀於戚里內屬云,此非聖明所當反躬首察處乎?凡人內不足者皆避嫌,自上果無一毫偏係之私,則雖有人言,有何所損乎?且內司革罷事,自昔進言之缺孰不惓惓,而因循不改,式至于今矣。聖德日新,殊無今缺可憂,而彼旣利源,誠宜擺脫而後已也。頃者領相,以全減貢布,爲擺脫之道,其言好矣,而不止此事,事事省察缺着好矣。諰曰,北路內奴貢布事,臣旣有所聞,而不缺殊非無隱之道耳。北路一帶,異於前日,民生缺有紀極,而其中尤以爲苦者,貢布也。槪納布一疋,缺其價甚多,常布則或至三四十疋也。一人不能獨缺二行上曰,聞二人備納三疋云,缺久遵行之規,幾人幾疋,所當明白分付矣。慶億曰,缺陳啓之意,一疋之布,欲爲竝定,如是而後,民情便缺浚吉曰,臣忝叨臺憲之任,非止一再,論啓得中,議是缺槪臺論,非必目覩,多出風聞,若此類何以精乎?缺卽從實,是聖德事,而亦不可不慮也。向來金益廉削去仕版之事,臣意則以爲過矣。上曰,益廉缺罪削版乎?世城曰,論啓禮曹堂上事,與黃儁耉推諉之故也。浚吉曰,臣於其時,忝在銓曹,不無干與之事,敢此仰達矣。慶億曰,近日臺啓,無不允從,若或有失實之事,是亦不見信於君父也。敢不謹傎乎?仍啓曰,新除授司諫郭之欽,時在開城府任所,請命乘馹上來。上曰,依啓。遂罷出。燼餘
上在慶德宮。停常參·經筵。
傳于李殷相曰,召對爲之。
傳于李殷相曰,今日召對,領相,吏判洪命夏,左尹柳赫然命招,使之入侍。
李殷相,以禮曹言啓曰,監試覆試官,可擬之人乏少,不得已每望,以二望擬望以入之意,敢啓。傳曰,知道。
鄭榏,以刑曹言啓曰,以義禁府具義俊,上裁粘目,傳曰,此公事缺相一,該曹旣已明決云,何以處決乎?問啓事,命下矣。缺大臣,以具義俊·李相一等所爭啓缺榻前缺半行兩造推覈之際,缺移文咸鏡監司,則回移內,具義俊刑推婢缺死於辜限之外,不當以殺人論斷,縷縷言及,而臣缺婢根因,則所爭婢福時等,李相一,有可考公案及文書,具義俊,未有可據文案,故決給於李相一粘啓判下矣。本曹捧承傳所査者,乃是奴婢辨覈而已。殺人辜限外與否,非所當査,故其時不敢擧論,今此具義俊子行擊錚元情議啓,亦以移義禁府處置爲回啓矣。文書雖極浩煩,當初曲折,俱載於元啓目,故不得已元啓目,竝爲入之之意,敢啓。傳曰,知道。
李殷相,以禮曹言啓曰,大王大妃服制事,昨已收議於諸大臣,當卽書啓,而右贊成宋時烈,時在懷德地,今日發遣本曹郞廳,收議之際,動經六七日,且左參贊宋浚吉,適有病故,小間當構小箚,仰陳所懷云。大臣收議,姑徐入啓,待宋時烈等獻議之來,一時書啓乎?敢稟。傳曰,依啓。
趙胤錫,以都摠府言啓曰,副摠管李挺漢,以武臣講書事,除標信賓廳進去之意,敢啓。傳曰,知道。
以咸鏡監司辭狀,傳于朴世城曰,卿其勿辭,從速察職事,回諭。
趙胤錫,以司僕寺提調意啓曰,大靜縣監李尙稷遞任,進上馬二匹上來,依前禾毛色別單書入,而內廐立養之意,敢啓。傳曰,知道。
持平呂聖齊啓曰,臣伏聞昨日筵中,筵臣以請遞諫院爲非云。請遞之啓,旣出於臣,則乖當之斥,臣實當之,臣不勝瞿然之至。當初諫院論啓之日,不知貢布之全減,實由於內司下人之誤對,則其所更問者,欲知全減之敎,在於論啓之前後而已,非有他意於其間,而殿下以諫院之更問,遽降嚴峻之敎,此則實出萬萬情外,臣之處置之啓,備盡此意,而但春初已減之事,到今請減,未免不察之歸,故據其避辭中失實之語,率爾請遞矣。筵臣所達如此,臣之昏謬之失,在所難免,請命罷斥臣職。答曰,勿辭。
鄭榏啓曰,持平呂聖齊,再啓煩瀆,退待物論矣,敢啓。傳曰,知道。
夜五更,流星出八穀星上,入紫微西垣,狀如鉢,尾長四五尺許,色赤。
朴世城啓曰,持平呂聖齊出仕事,命下矣。今已日暮,明朝命招之意,敢啓。傳曰,知道。燼餘
謝恩,都摠管朗善君俁,副摠管李挺漢,判決事姜瑜,護軍梁應淸,開城經歷趙嗣基,孝陵參奉朴重輝,護軍李馨益,正言權格,長水察訪李元龍。
明日監試一所試官,尹順之·李應蓍。參試官,任翰伯·沈梓·李光迪。二所試官,蔡裕後·李正英。參試官,李袤·慶㝡·朴世模。
判尹吳竣,應敎李時術,再度呈辭。加給由。
禮曹啓目,粘連掌令許穆上疏云云。臣蒙無知識,莫大之禮,尤不敢輕議,當初大王大妃殿服制議定之時,直請議大臣,亦令儒臣同議,而定爲朞年之制是白如乎,觀此掌令許穆疏中之語,則有以齊縗三年,初無可疑,而今降爲朞年爲非,且言大□之練,在於旣練之後,朞服已除,雖欲悔之,不可及也。竊念初以朞年成服,仍爲三年之制,此是大段變禮,請令大臣及儒臣,詳議定奪,何如?啓依允。
禮曹佐郞姜汝㦿,收議事,懷德地出去。
榻前府啓,持平呂聖齊,引嫌而退,本以下人誤對,更問全減之敎,在於論啓之前後,至降嚴敎,雖出萬萬情外,然春初已減之事,到今請減,論事失實之咎,在所難免。請遞之啓,小無所失,請命出仕。上曰,依啓。又所啓,各衙門,以白金貸民取殖,固非美事,而收債不堪,逃亡相繼,弊及隣族,怨苦盈路。當此大飢,不可督責,請令待秋成寬限,以緩民怨。上曰,依啓。
謝恩,刑曹判書洪重普,修撰沈世鼎。
監試官,一所李慶桓,二所李英馧。
校理南九萬,朔試射時,稱病不進,依承傳罷職。朝報
上御興政堂。召對入侍,領議政鄭太和,吏曹判書洪命夏,左參贊宋浚吉,左尹柳赫然,右尹權諰,參贊官李殷相,掌令許穆,侍讀官李翊,檢討官洪柱三,工曹佐郞李翔,假注書權讓,記事官鄭重徽·宋昌。鄭太和進曰,連爲開講,過用眼力,自上勿爲開卷,但使筵臣進講,何如?上曰,但於疑處,暫視無妨矣。李殷相曰,使李翊進講,前缺大學衍義何如?上曰,依爲之。李翊進講前,授大學衍義,讀一遍訖,又缺大學衍義,自臣始讀大學一書,止題之曰大學衍義缺一遍訖,遂講文義。宋浚吉及權諰曰,所謂百聖傳心之缺大學之謂,而非衍義之謂也。李翊講格字之義缺也,至也。洪命夏曰,後世學者,不知大學之道缺二行其家者,先修其身,欲修其身者,先正其心,欲正其心者,先誠其意,韓愈之於大學,粗知其義矣,但格物致知缺焉不論,此所謂無頭之學也。又曰,韓愈譏荀·楊曰,學缺正,語焉而不詳,然韓愈自不免學不正語不詳之故缺翔曰,明時陸學,則以格物之格字,爲扞格之格字矣缺浚吉曰,扞格事物,誠如佛家說矣。又曰格字有窮至兩缺物之格,窮字義爲多,物格之格,至字意爲多,格物者,工夫也,物格者,功效也。古人,以請客而客來爲譬,蓋窮究缺物之理,及其曉然貫通,則事物之理,各有詣其極也。格物致知,物格知至,卽一事,而以物理言之則格物物格,以吾心言之則致知知至,合內外之道,故經文變文,言致知在格物,註中極處下句讀,或云當着厓吐,或云當着伊吐,若明缺其文義,則或厓或伊,皆不妨,凡此皆先正臣李珥之缺當以此說,爲定論也。李翔曰,物格云者,譬之如缺瑟几案,置諸堂中,而若以燭照之,則其書冊琴瑟缺所在之處,灼然可見矣。李翊講章句或問之義曰,大學或問者,朱子之所撰也。又講羽翼是書之義。鄭太和曰,是書者,卽大學,而羽翼者乃衍義之謂也。宋浚吉及鄭太和,講庶幾乎此無悖乎,此字之義曰,兩此字,皆大學之謂也。上曰,然。鄭太和曰,明道術,辨人才,審治體,察民情者,大學衍義之題目也。李翔曰,周季有楊朱之學,漢時有釋氏之學,宋缺有陸氏之學,皆異端,而如其攻乎異端,寧不如不學之爲愈缺李殷相曰,陸學卽禪學也。宋浚吉講尊德性,道問缺義曰,先儒云,此兩缺言,如車兩輪,如鳥兩翼,未有廢一而缺可飛者,蓋是千古聖賢相傳旨訣,而子思發之,若論缺本末,則尊德性,爲大爲本,道問學,爲小爲末矣。缺若以致知爲主,則道問學爲本矣,若以力行爲主,則尊德性爲本矣。又曰,君子小人之所以分者,惟在公私,而君子以下缺燼餘
領議政鄭太和所啓,前中和府使閔昇,以別備事加資矣,因臺論還收,尙無他賞典擧行之事乎?上曰,閔昇,依元斗樞·成夏明例,熟馬一匹,亦爲面給。左尹柳赫然曰,居昌,例兼把摠,而以罪人獨尙胎生之故,今方革罷云。本縣所屬軍,皆以爲不便,合有變通之道。且罪人獨尙,淸州胎生,而移居居昌者也,以其母招辭觀之,亦可知矣。本縣之人,以此稱冤,旣爲上言,又有陳疏之擧,問于大臣處之,何如?太和曰,淸州旣已降號,居昌不可又爲革罷矣。以把揔兼任之故,復設則似涉苟簡,而旣非罪人胎生之地,則似當復設矣。上曰,大臣之言如此,復設,可矣。吏曹判書洪命夏曰,參下文官在鄕者,常時不爲來仕,而每於襃貶臨迫之時,始爲來仕,過後還爲下去,事極怠慢。今後依先朝定奪,遷轉之時,計其實仕,勿拘免新先後,何如?上曰,依爲之。命夏曰,曾聞祖宗朝故事,自春宮入承大統之時,則翊衛司參下官員,有遷轉六品之規,而己丑年則未有稟旨擧行之事,今番則何以爲之?太和曰,臣亦聞古有此事,槪出於推恩之擧矣。上曰,然則遷轉六品無妨矣。赫然曰,道路修改事,上司及諸都監下人,皆不應役,以此坊民偏苦矣。上曰,今後則勿論士大夫及各衙門,修改各其家前道路事分付。工曹佐郞李翔所啓,臣聞古老流傳之言,士子之欲造筆者,必親往筆匠之家,給價而求之,故以束筆爲業者,別無稱冤之事矣。今則不然,雖鄕曲寒生,若得些小筆資,則必因緣捉致,故筆匠輩生計蕩然,太半逃散,餘存之數,未滿二十,而推捉之苦,愈往愈甚,其勢必至於無一人餘存然後已,極可寒心。曾在先朝,因筆匠等上言,諸司之推捉者,一切禁斷,明有事目,而曾未數月,還踵前習,紀律之解弛,擧此可知。令攸司嚴立科條,俾勿如前侵責,何如?上曰,官筆之外,諸上司一切勿爲推捉事,政院申明分付。翔曰,船隻亦臣所掌,而各津船五十隻,乃洪命夏爲該曹堂上時所造也。設立此船之後,人不病涉,爲惠甚多,而但津船之傷敗,甚於任載之船,必須五年改査,十年改造,可以用之,而物役甚重,極爲可慮,若令該郞,不時點閱京江往來之船,除免稅船外,皆載船案,以其收稅,改造津船,極爲便當矣。臣取考本曹船案,則見存之數,只是百五十隻,此其收稅而用之於諸司進排之費者也。自今新簿船所收之稅,則專給津夫,一歲改造津船,必以五隻爲例,則纔及十年,五十隻津船,盡爲改造,依此循環改造,則可以傳之久遠而無弊,請令該司,永爲恒式。上曰,依爲之。卄一日朝報
吏曹判書洪命夏所啓,近來紀綱解弛,朝家命令,不行於外方,誠極寒心。以備邊司公事言之,曾在仁祖朝,遠道五十日,中道三十日,近道二十日內,卽爲擧行,俾無稽滯之患,如不擧行,則重者罷職,輕者推考,而其間或有未卽擧行之事,則自該道頉啓矣。今亦依此申明之意,分付京各司,回啓亦於三日內擧行事,令政院申明分付,何如?上曰,政院申明分付,各別擧行,可也。卄三日朝報
上在慶德宮。停常參·經筵。
下直,高嶺僉使徐尙卨,陽智縣監姜。
謝恩,正言李堥,戶曹佐郞權穆,刑曹佐郞宋光心,新昌縣監韓時重。
應敎李時術三度呈辭。遞差。判尹吳竣三度呈辭。加給由。
藥房都提調臣李景奭,提調臣尹絳,副提調臣金壽恒啓曰,日氣不調,凄風連吹,伏未審聖候若何?差復屬耳,煩渴尙爾,而裁務頻煩,禮講連仍,至於昨日之接應,日昃始罷,殊非靜攝之道,恐有致傷之患。臣等忻幸之中,憂慮兼切,敢來問安,仍陳所懷,伏願深思聖人之所愼,更加將攝,俾無日後之悔。何如?答曰,知道。
大妃殿,藥房問安。答曰,知道。
持平呂聖齊,牌不進。
以咸鏡監司辭狀,傳曰,卿其勿辭,從速察職事回諭。
右議政鄭維城上疏。大槪,狼狽情勢,日以益甚,冒陳危懇,乞遞職名事。答曰,省疏具悉卿懇。嗚呼,此何時乎?災異溢目,飢荒慘惻,言之氣塞。卿以宿德老才,何因不必深辭之事,固辭若是哉?卿其安心勿辭,速出行公,以副至意。
獻納睦來善辭職上疏。答曰,省疏具悉。爾其勿辭察職。朝報
自辰時至申時,日暈。內下日記
傳曰,今下弓矢,高嶺僉使徐尙卨給送。
答奉常寺草記曰,若以祭享爲重,山陵非祭享而何?必欲還役,則畢役於山陵之後,自可還役,何汲汲相較若是哉?殊甚未妥矣。記草
上在慶德宮。停常參·經筵。
下直,江界府使成以性。
左參贊宋浚吉箚子。大槪,昨者禮曹郞廳,來令獻議,而適方有患,未卽奉對,今以小箚,略陳所懷事。答曰,省箚具悉卿懇。所進之言,當令禮官議處焉。
大司憲金南重啓曰,臣於昨夕,伏聞答奉常寺草記之批,以何須相較若是哉?殊甚未妥爲敎,臣不勝驚惶瞿然之至,本寺典僕,自前百般謀計,圖爲免賤者,非止一二,祭享重地,將不成模樣,今有一奴,不由法例,潛屬□□,又爲免役之計,其情可惡,後弊難防,故乃以還役之意,敢爲申稟矣。初因本寺之弊端,欲杜下輩之奸習,寧有一毫私意於其間哉?臣忝在提調之列,旣承嚴旨,不敢一刻晏然於臺閣,請命罷斥臣職。答曰,勿辭,退待物論。
持平呂聖齊啓曰,臣積年沈痼,軀殼徒存,行役之餘,宿患添重,晝夜呻痛,食飮專廢,且有濕瘡,瘡處潰爛,無路供仕,冒呈辭單,見阻政院,悶蹙度日矣。昨以引嫌之事,扶病詣闕,瘡患轉劇於跨馬,起居不得任意,竟未能祗赴召命,逋慢之誅,固所難逭,不可一刻仍冒,而病勢如此,今始來避,臣罪允大,請命罷斥臣職。答曰,勿辭,退待物論。
工曹參議沈光洙上疏。大槪,忝冒職名,已極猥濫,登對之榮,尤不敢當,連日開筵,不得入侍,益切惶悚。區區微衷,有不自已,略陳愚見,以備省察,仍乞臣之本職及經席之任,亟許劃改,以正臣逋慢僭越之罪事。答曰,省疏具悉爾懇。爾之所進之言,實是極言至論,可不惕念于心乎?爾其勿辭,出入筵席,以補不逮。
假注書權讓病,代朴純落點。
備邊司啓曰,以今月十九日召對時,大司諫李慶億所啓,命下矣。取考文書,則上年九月,因江原監司狀啓,本司覆啓內,賑救及明年種子移給事,卽令該曹,本道嶺西各邑及慶尙左道沿海各邑秋捧實數,相考參酌,定數運給事,蒙允分付,屢次申飭該曹,該曹亦加催促,而各邑捧糶,未易完了,例至於新舊歲之交,待得該道報來,然後戶曹乃爲啓稟,嶺南沿海之穀三萬四千五百九十三石零內,幾許則留作本道賑救,幾許則移運事,自本曹有難擅便,令廟堂定數云云。此在正月念後,本司據此覆啓,除出一半,運致平海之意,啓下定奪,竝與元公事而送于戶曹,使之擧行,其間稽滯,實由於嶺南秋捧穀數趁未開報之致,敢啓。答曰,知道。
掌令許穆,持平吳始壽啓曰,慶尙監司洪處厚請推公事,本府回啓之後,所當卽送刑曹,以爲結末之地,而當該色吏,稽滯數旬,今始移送刑曹,捧招本府該吏,至有入啓,請罪該吏稽傳之罪,固當重治,而臣等忝據本府,矇然不察,致使莫重啓下公事,未卽回啓,何可諉諸下吏,而晏然冒居乎?且於頃日執禮鄭世輔,以誤唱拜哭之禮,相議請推矣,今聞呼唱拜哭,自有當該之官,元非世輔之所管云。論事失實之責,亦所難免。以此以彼,俱不可仍冒,請命遞斥臣等之職。答曰,勿辭,退待物論。
掌令尹飛卿啓曰,慶尙監司洪處厚請推公事,本府回啓之後,所當卽送刑曹,以爲結末之地,而當該色吏,稽滯數旬,今始移送刑曹,以此入啓,請罪該吏,該吏稽傳之罪,固當重治,而忝居本府,矇然不察,致使莫重啓下公事,不卽回啓之失,與同僚無異,臣何敢晏然仍冒?請命遞斥臣職。答曰,勿辭,退待物論。朝報
自昧爽至辰時,有霧氣。巳午未時,日暈。夜四五更,月暈。內下日記
上在慶德宮。停常參·經筵。
謝恩,副提學兪棨。
大妃殿,藥方問安。答曰,知道。
藥房提調臣尹絳,副提調臣金壽恒啓曰,伏未審聖候若何?煩渴之候,比數日前亦有所減耶?臣等區區憂慮,敢來問安。答曰,知道,渴候與前無加減矣。
全南監司書目,光州牧使金□□棄官還家,久不還官,令該曹更爲稟處。康津呈。以典翰李壽仁上疏上送事。濟州呈。以大靜縣監李尙稷治績査問馳啓事。全州居金希雲家雌猫産雛,兩首竝合,兩口四目,各自成形,係是物怪事。
院啓,竝引嫌而退,欲杜弊習,據法申稟,而嚴旨之降,實出情外,疾病之來,人所難免,而旣不赴召,勢難在職。公事稽傳,雖是下吏之所爲,而旣在其職,難免不察,論事失實,亦涉率爾,請大司憲金南重出仕,持平呂聖齊,掌令許穆·尹飛卿,持平吳始壽遞差。答曰,依啓。呂聖齊勿遞。
正言權格啓曰,臺閣處置之規,只據其避辭而立落,例也。持平呂聖齊,雖有疾病,而召牌之下,旣不來赴,則勢難仍在其職,故依例請遞矣。今伏承勿遞之敎,處置乖當之失,臣實難免,不可晏然仍冒,請命遞斥臣職。答曰,勿辭,退待物論。
大司憲金南重就職。
持平呂聖齊就職後啓曰,臣於再昨召命之下,病未能祗赴,臣罪萬死,召牌不進,在法當遞,諫院處置,實出據例,而勿遞之命,出於格外,豈有已遞臺官,仍居其職之理乎?臣進退狼狽,措躬無地。且慶尙監司洪處厚請推公事,卽當移送刑曹,而府吏稽滯,刑曹請罪該吏,臣忝居本府,矇然不察,致令莫重啓本公事,不卽回啓之失,與同僚無異,而同僚旣已見遞,臣何敢獨爲晏然乎?以此以彼,不可一刻仍冒,請命罷斥臣職。答曰,勿辭,退待物論。
吏曹啓曰,臺諫有闕,政事取稟。
大司憲金南重啓曰,持平呂聖齊,引嫌而退,牌招不進,自有當遞之例,則雖有勿遞之敎,勢難仍在其職,且有公事稽滯之失,與旣遞之僚無異,請命遞差。答曰,依啓。
大司諫李慶億啓曰,頃日諫院多官,相率引避,不敢自安者,實爲筵中之敎,而憲府處置,因其末端引咎之語,從而請遞,非所以慮後弊而重臺閣。物議皆以爲非,故臣於榻前,敢有所陳達,呂聖齊之不欲晏然就職,未必不由於臣言,而今者勿遞之敎,出於中旨,臣實瞿然之至。聖齊旣無可遞之事,則臣難免妄言之失,何敢一刻仍冒乎?請命遞斥臣職。答曰,勿辭,退待物論。
傳曰,政事,過國忌後爲之。朝報
上在慶德宮。停常參·經筵。
謝恩,訓諫僉正朴宗標。
右議政鄭維城上疏。大槪,崩迫情勢,自處爲急,不敢循常呈告,瀝血陳章,縷縷祈懇,久未蒙遞,惶悶罔措,冒萬死更申危悃,乞賜遞免事。答曰,省疏具悉。卿其安心勿辭,從容調理。
大司憲金南重啓曰,臣伏見大司諫李慶億引避之辭,以頃日諫院多官引避,實爲筵中之敎,而憲府處置,從而請遞,非所以慮後弊而重臺閣,物議皆以爲非云,臣不覺瞿然之至。當初諫院之啓,不知貢布之已爲全減,則未免不察之歸,處置請遞,別無所失,故前持平呂聖齊之引避也,臣與同僚,相議請出,其不能慮後弊而重臺閣之責,臣亦難免,臣昏謬處置乖當之失,著矣。昨因日暮,今始來避,所失尤大,請命遞斥臣職。答曰,勿辭,退待物論。
備邊司啓曰,本司郞廳訓鍊院副正朴就文,今曉進詣禁軍鍊才坐起時,行到南別殿街上,暗中被射箭入項左,不至危重,而事極驚該。聞兵曹已有捉囚之人,令攸司急速嚴問處置,朴就文傷處,相當藥物,令醫官覓給,何如?傳曰,允。
兵曹啓曰,訓鍊院副正朴就文,今曉來赴禁軍鍊才坐起之時,行到南別殿洞口外街上,有人自後暗射,中其左項,而箭入半寸許,天明之後,觀其射箭,則禁軍車時堅·柳克賢,等姓名,書塡於箭上云,聞來極爲驚駭。招問朴就文,則禁軍柳克賢曾前果有嫌怨,而其外他無可疑之人云。車時堅·柳克賢等,一時捉入,示其射箭,詳細推問,則車時堅供稱,此矢卽年前見失者,而柳克賢是渠射伴云。以此詰問柳克賢,則渠言與朴就文,雖有些少相失之事,豈可以此懷嫌,到今必欲殺害乎?有名箭上,射殺人命,尤無是理云,以常理推之,則暗中射人,有名矢上,似爲不近,而旣與朴就文有怨。且是車時堅射伴,則亦不無可疑之端,故柳克賢則爲先着枷堅囚,車時堅則使本廳拘留,竝令攸司各別詳査,嚴問處置,何如?傳曰,允。
忠洪監司書目,靑陽縣監李祉遐,今月十一日遭母喪事。
院啓,竝引嫌而退,召牌不進,勢難仍在,則據例請遞之論,有何乖當,榻前陳達,一循公議,則雖有格外之敎,別無所嫌,見非物議,至於引避,則從而請出,未免苟簡之歸。請正言權格,大司諫李慶億出仕,大司憲金南重遞差。答曰,依啓。
大司諫李慶億,正言權格就職。朝報
觀象監,今卄四日午時,雨雹狀如小豆。啓。卄五日朝報
午時,雨雪交下。酉時乃霽,夜霜降如雪。內下日記
上在慶德宮。停常參·經筵。
謝恩,獻納睦來善。
奉敎宋昌,實錄考出事,茂朱地出去。
大王大妃殿·慈殿·中殿,藥房問安。答曰,知道。
藥房提調臣尹絳,右承旨臣李殷相啓曰,伏未審夜來,聖候若何?再昨問安之批,以渴候與前無減爲敎,湯丸兩藥,連爲進御,而時無顯效乎?臣等無任憂慮,敢來問安。答曰,知道。渴候比前則頗減,而近來則似無加減,湯藥,旣已停止不服矣。
藥房再啓曰,伏承聖批,以渴候比前則頗減,而近來則似無加減,湯藥旣已停止,不服爲敎,臣等卽與柳後聖等商議,則以爲,渴證久而不止,仍致他症者或有之,不可不深慮而豫防。猪肚丸,此實止渴之良劑,而亦有兼治之功,渴候雖得向差,而連爲進御,決不可已,天花散則初不過爲一時救急,而劑入不必連進,今此停止,果爲宜當云矣,敢啓。答曰,知道。
判尹吳竣辭職上疏。答曰,省疏具悉。本職當勉副焉。卿其安心勿辭,調理察職。
傳曰,承旨一員則留院,都承旨以下,持公事入侍。
右議政鄭維城上疏。大槪,冒萬死更陳危懇,乞遞職名事。答曰,省疏具悉。予意已竭,而卿之固辭至此,只歎誠意之未孚耳。卿若不出,予將疇依?速出論道,以濟時艱。
護軍李浣辭職上疏。答曰,省疏具悉。卿其安心勿辭,調理察職。
全昌君柳廷亮上疏。大槪,冒萬死陳情,懇乞恩暇,往浴溫陽地事。答曰,省疏具悉。卿其安心往來。仍傳曰,給由馬。
答典翰李壽仁疏曰,省疏具悉。旣已移拜他職,更加從容調理上來。
院啓,國朝以來,士族婦人,非有干於綱常惡逆,則雖有致罪之事,法司之官,必入啓處置者,意非偶然。況爲守令者,豈敢以私事,發差執捉,肆意驅脅,無所顧忌也哉?南原府使金益勳,聞其境內故正言黃暐家,有表箋私稿,造意竊取,謄出之後,所謂私稿,間多劈去,暐子好龜等,乞其謄本,亦不還送,益勳,故據他事,必欲重治,好龜知幾小避,則多發官差,乘夜圍捕,暐妻及其子婦,督迫驅入,纍纍官庭,僇辱備至,至於好龜,着枷嚴囚,勒令校生輩,削名儒籍,而反以□率老母,脅迫土主,爲其罪案,以爲他日發明之地,此實前所未有之事,抑亦人所不忍爲者也。且益勳,率畜逆孽之妾,所言皆從,多行怪戾,闔境唾鄙,遠近傳說,南來士夫,莫不扼腕駭憤,其無識悖妄之習,不可不痛懲,南原府使金益勳,請命削去仕版。今監試覆試二所試官,旣已受點之後,以擧子相避,望單子,懸頉還入,至於改落點以下,若擧子兩所,俱有試官相避,則不可無端停擧,似當有變通之擧,而此則二所相避單子,自可移送一所而已。試官豈以擧子相避之故,有此煩稟改易之事乎?創出謬規,後必爲例,政院難免不察之失,當該承旨,請命推考。臣等卽伏見小報,全昌君柳廷亮,以沐浴事,陳疏乞暇,將往溫陽地,至有給由馬之命,當此湖西飢荒之日,農事方急,廚傳接待之際,貽弊必多,請還收全昌君柳廷亮給暇之命。答曰,依啓。金益勳事,更加詳察處之,單子改付標事,非啓下之後,不允。
今日承旨入侍時,左承旨吳挺緯所啓,假注書朴純,曾有眼疾,見遞之後,日字已多,謂已向差,又爲擬望受點矣。入來後見之,則所患猶重,全不能寫字,頻數遞易,雖極未安,而如此病□之人,不可驅使劇任,改差何如?上曰,朴純改差,以前日副擬金錫之,差下,可也。朝報承旨入侍時,左承旨吳挺緯所啓,承文參下之員,時仕者甚少,假注書備望之時,亦患乏人,誠爲未安。頃日以吏曹判書洪命夏所啓,旣令申明計其實仕陞遷之擧矣。遠道之人,常時不能在京,從仕者雖緣事勢之不得已,而旣帶職名,退在鄕廬,以致如此,苟簡之弊,殊甚未妥,不可無警責之事。請金世鼎·李達□·金推考。上曰,依啓。卄六日朝報
入侍時,右承旨李殷相啓曰,臣〈以〉代房,朝進藥房,則提調以下,未詳近日聖候之如何,殊爲鬱悶矣。卽今眼候與前,何如?上曰,近前視物,如常已久,而遠遠看望,亦漸有愈矣。殷相曰,然則遠視之候,亦愈於前耶?上曰,然矣。槪遮右眼而視之,則與平常之時無異,而遮左眼而視之,則不如常矣。以此言之,右邊之見效,時不如左邊矣。殷相曰,右邊先爲向差,而今則反不如左,其故未可知矣。上曰,左右邊交相向愈矣。槪症勢互爲停留,右邊見效之時,則左邊頓不如右,而至於左邊向差之後,則右邊反不如左矣。殷相曰,頃者連日開筵,群下孰不欣忭,而區區憂慮,恐有添傷,閭閻之人有眼患,則多有合眼閉戶調理而收效者耳。上曰,兩眼俱開,則猶可遠視,而一邊視物,不能如常矣。槪予有心火,故雖朝間盥洗之後,熱氣或有上升,眼候亦不明快,引飮頗數,亦不能閉戶調理矣。藥院日記
領敦寧府事李景奭上疏。答曰,省疏具悉卿懇。安心勿辭,從容調理。記草
吏批,有政。以吳竣爲工曹判書,洪柱彦爲掌隸院司議,姜鎬爲掌令,鄭晳爲持平,吳斗寅爲掌令,趙壽益爲大司憲,任允錫爲靑陽縣監,成震熻爲居昌縣監,趙珩爲京畿監司,李時術爲成均直講,慶川君金南重。吏曹望筒
上在慶德宮。停常參·經筵。
禮曹正郞李惟明,英陵等修理處摘奸事出去。
謝恩,典籍李廷楫。
全南監司書目,濟原察訪尹弘敏,受由歸家,無意還任罷黜,令該曹擇差下送事。金堤郡守蘇東道,受由歸家,終不還官,催促還任事,令該曹稟處事。
監試二所,出榜次,詣闕。
吏曹正郞金壽興,賜諡後入來。
院啓,南原府使金益勳,聞其境內故正言黃暐家,有表箋私稿,造意竊取謄錄之後,所謂私稿,間多劈去,暐子好龜等,乞其謄本,久不還送,益勳,故據他事,必欲重治,好龜等,知幾少避,則多發官差,乘夜圍捕,暐妻及其子婦,督迫驅入,纍纍官庭,僇辱備至,至於好龜,勒令校生輩,削名儒籍,反加搆揑,其悖妄無識之狀,誠極可駭。且畜賤娼,所言皆從,多行怪戾,闔境唾鄙,遠近傳說,南來人士,有口皆言,搢紳之間,騰播已久,此非泛然風聞之比,有何更加詳察之事乎?南原府使金益勳,請命削去仕版。自前試官參望之人,與兩所擧子,俱有相避者,間或有之,而受點之後,相避擧子,自可移送他所,故望單子,本無懸頉之事,今此二所試官懸頉,在於啓下之前,臣等未及詳知,此雖與落點啓下之後,煩稟改易有間,而前單中,旣以擧子相避,懸錄入啓,以致改付標以下,則其創出謬規,不以啓下之前後,有所輕重,政院難免不察之失,當該承旨,請命推考。頃日都試公坐之中,右別將鄭傅賢,語侵兵曹堂上,使氣凌侮,無所顧忌,左右莫不爲駭。其不識事理,虧損體統之失,不可不懲,鄭傅賢,請命從重推考。答曰,依啓。
謝恩,持平慶㝡。
府啓,新除授大司憲趙壽益,時在京畿驪州地,請斯速乘馹上來事下諭。答曰,依啓。朝報
備邊司啓曰,曾於上年冬初,全南監司金始振,請以軍器所用樺皮,分定於咸鏡道,自備局捧置,待本道往來人馬輸送,故其時則非其採取之節,臨時措備之意,覆啓定奪矣。夏月已迫,此正其時,而今年北路民生,救死不贍,係干進上貢物,亦皆蠲減,不可以別役,又責於此際,姑勿擧行,更觀前頭事勢而處之,何如?答曰,允。備局謄錄
領敦寧府事李景奭上疏。答曰,省疏具悉卿懇。卿其安心勿辭,更加從容調理。記草
上在慶德宮。停常參·經筵。
謝恩,司儀洪柱益,靑陽縣監任允錫。
刑曹啓目,粘連平安監司啓本云云。莫立等,趙石壽夫妾及子息八口撕殺辭緣,承服,發遣敬差官,按覈實狀,啓聞處置,同儻未捕各人,期於必捕之意,行移何如?啓依允。
藥房提調臣尹絳,副提調臣金壽恒啓曰,伏未審聖候若何?數日間煩渴之候,亦一樣無減乎?伏聞再昨入侍承旨之言,自上以眼候幾盡平復,而心火或有上昇之時,以此引飮頗數,亦不能閉戶靜攝爲敎,臣等不勝憂悶之至,淸熱降火之劑,似當及時進御,而必須詳知證候,可以議藥,敢來問安,竝此仰稟。答曰,知道。姑停議藥,可也。
大妃殿,藥房問安。答曰,知道。
吏曹啓目,粘連全南監司狀啓云云。光州牧使金□□以土民匿名書事,棄官還家,殊甚不當兺不喩,若因此罷黜,則正中奸民之計是白乎等,以臣曹因道臣啓聞,以斯速還官之意,覆啓行會爲白有如乎,觀此狀啓,則同牧使金□□以病呈狀,無意還官是如爲白臥乎所,近來守令,擅自棄官,終不有朝家命令,其習可惡。且當此多事之日,累日曠官,其害不貲,向前光州牧使金□□先罷後推,何如?啓。守令之任意棄官,不遵朝家命令,亦由於紀綱之解弛也。不可中其願而罷推,更爲從速還官之意,嚴明分付,以觀來□,可也。又啓目粘連,全南監司狀啓云云。近來守令,不念職事,只思自便之計,任意棄官,滔滔皆是,無非國綱解弛之致,誠極寒心。金堤郡守蘇東道,家在益山,距本郡不過一息程,而受由歸家,無意還官是如爲臥乎所,大槪武科開場時,官吏有失,被罪於試官,自是常例,而以此引嫌,終不還官,揆諸國體,豈容如是?爲道臣之道,所當據法請罪,如不得已,則自本道累度催促,期於還官,而至於啓聞,使臣曹稟處,極爲非矣。全南監司金始振推考。金堤郡守蘇東道罪狀乙良,令攸司稟處,何如?啓依允。
掌令姜鎬辭職上疏。答曰,省疏具悉。爾其勿辭,從速察職。
兵曹啓目,粘連忠洪監司狀啓云云。上試官黃寅瑞等,科場用情,先罷後推,堤川縣監宋時點段置,試所未罷之前,徑先棄歸,從重推考。忠洪左道武科初試,不可仍存,□去勿用,擧子申汝晳,以京居之人,冒赴鄕試,令攸司照缺用情試官等乙缺拿問定罪。
忠洪左道武科試官拿推現告。水虞候黃寅瑞,藍浦縣監李邦烈,洪州敎養官金澤,海美縣監李忔。
黃海監司書目,信川郡守許悟,今月卄四日遭母喪事。朝報
觀象監,今二十七日,自午時至申時,日暈。酉時,日暈左珥。啓。卄八日朝報
領敦寧府事李景奭上疏。答曰,省疏具悉卿懇。卿其安心勿辭焉。記草
義禁府啓曰,以刑曹啓目,出身黃渫,移義禁府處置事,允下矣。卽爲拿囚之意,敢啓。傳曰,知道。禁府謄錄
上在慶德宮。停常參·經筵。
下直,長水察訪李元龍。
謝恩,內禁將尹友諒,護軍李垕。
右議政鄭維城上疏。大槪,情勢病勢,俱極狼狽,決無冒出之望,冒死更申危懇,乞賜鐫免事。答曰,省疏具悉卿懇。卿其安心勿辭,速出論道,以副予意。
以吏曹四月初一日敬慕殿朔祭獻官望單子,傳曰,親祭改付標以入。
政院啓曰,缺聖上愆候,實由於執制太過,哭泣踰節,暗損榮衛,馴致□□之境,旣非一日之故,則雖曰差復,尙未袪根,少愈之戒,政在此時。今若侵曉哀臨,觸冒風露,則添傷之患,在所必至,日後之憂,有不可言,而非但群下之情,莫不憂遑。慈殿惟疾之憂,當復如何?伏願聖明,勉抑至情,許令攝行,臣等待罪近密,無任煎迫之慮,不敢將順,改付標以入之命,臣等益不勝惶恐之至。答曰,攝行四次之祭,旣已量病之深意,勿爲煩瀆之過論。
禮曹佐郞姜汝㦿,收議後入來。
政院啓曰,臣等伏承聖批,以攝行四次之祭,旣已量病之深意,勿爲煩瀆之過論爲敎,臣等憂遑悶泣,不知所以仰喩也。仍竊伏念,日月易邁,練期不遠,以聖上孺慕之慟,趁此月吉,親行奠禮,欲以少舒至情,臣等亦有人心,何忍强爲煩瀆,益傷聖上哀疚之懷乎?春序已盡,夜氣尙寒,小失將理,傷損必至,哭泣致哀,尤非愼疾之意也。豈可以屢次攝行,重貽傷痛,以失少愈之戒哉?少遲旬日,日氣漸暖,益加調攝,缺徐待望日,更議缺臣等悶迫遑遑,敢此再啓。以下缺答曰,勿煩。朝報
辰巳午未時,日暈。內下日記
上在慶德宮。停常參·經筵。
下直,泰仁縣監宋之濂。
戶曹判書許積,父母墳山遷葬後入來。
明日朔祭正時,四更一點。開門,三更三點。朝報以下缺
藥房都提調臣李景奭,提調臣尹絳,副提調臣金壽恒啓曰,伏未審一兩日來,聖候若何?熱渴等症,猶夫前耶?昨夕伏聞朔禮親行之敎,臣等不勝驚懼,繼聞政院再啓而不許,尤用渴悶。凡在匹庶,有經眼病者,旣愈之後,如或有觸風悲傷之事,則眵昏痛苦之患,輒隨而發,況至尊所患,其重如何?天幸萬萬,旋得向歇,而視遠不能如常,是猶未快差也。淸朝之熱候煩渴,引飮之不止,又是大段可悶之症也。不此之念,而必欲親行,冒夜觸冷,哭泣致哀,則此必傷之道也。當向愈之際,犯必傷之道,非但大違於聖人之所愼,以聖上之至情言之,今不勉抑而强行,未免添傷,則前頭行禮,將何以爲之?思之至此,尤不覺氣短而心寒。明日行禮,斷不可不攝,伏願勉回直情,亟寢親行,俾無難追之悔,千萬幸甚。臣等昨夕,卽欲奔詣,以陳下情,而日勢已暮,終宵不寐,待門而入,誠不勝煎悶之至,敢達所懷。答曰,已諭于政院。
大妃殿問安。答曰,知道。
藥房再啓曰,伏承聖批,以已諭于政院爲敎,臣等尤不勝煎迫悶鬱之至,前日之攝行四次者,固已思量之深矣,而顧今所可論者,惟在於病根之祛不祛,己過巡次之多少,恐非可論也。遠視不及於近視,右察頓異於左察,病根其可謂之已祛乎?火熱時升,引飮不止,此等症候,果可謂之輕乎?聖上致疾,本出於積傷過哀,源委不淺。就使諸症,都已快愈,不加以久久調息之功,則將來之患,難保其必無,況今向愈,曾幾日月,而屬玆朔禮,遽欲親行,竊恐到此,聖明之思量,爲至情所掩,而或未之深察也。易之履九五曰,夫履貞厲。傳曰,古之聖人,居天下之尊,明足以照,剛足以決,勢足以專,未嘗不盡天下之議,雖芻蕘之微,必取,乃其所以爲聖,若自任剛明,決行不顧,雖使得正,亦危道也。聖上昔疾,幸賴天地宗社之冥佑,得以卽喜,而下情之憂,猶有未已,開戶接應,聽講裁務,尙慮其致傷,乃復冒夜哀臨,直行不顧,當愼而不愼,則易所謂危道者,不亦可懼之甚乎?臣等待罪藥房,所陳之言,非專出於臆度之憂,驗諸身觀於人者,固已多矣。鍼藥諸醫,亦莫不以己所經歷,爲聖上危之,其言有理,誠不可以芻蕘而忽之也。且不敢知聖上此擧,慈殿以爲,何如?慈殿言之,而聖意以爲已愈而行之,或貽慈殿之憂,則爲未安而難悔者,復如何也?殿下縱自輕,奈宗廟慈殿何?以聖明之孝思,思先王之平昔,僾然羹牆,如有見乎憂疾之玉色,則必卽怵然而改之,當不待臣等之更達矣。伏願聖明,勉加深思,亟副群情,徐待更調而躬行,宗社幸甚,臣民幸甚。答曰,卿等之請至此,朔祭當今攝行,而大祭親行焉。
藥房三啓曰,臣等伏承聖批,敎之卿等之請至此,朔祭當令攝行,而大祭親行焉。勉抑至情,特副輿望,奉讀以還,不勝感泣欣幸之至,抑猶有所深憂者,大祭之日非遠,而禮節比朔奠尤繁,將何以行之?豫用悶焉。且伏聞慈殿日次酪粥,自明停進事下敎,常膳之不御,從可知矣。臣等憂悶,更難言喩,慈殿病源,積有年紀,到今罔極之中,危症迭發,幸賴聖上之至誠,得有少愈之喜,些少所進之膳,今若遽停,則練日尙遠,本來虛弱之玉候,必有大傷敗之患,此實群下之所共憂,而在臣等悶迫之情,萬萬倍焉。伏想聖明,固已有所陳達,而反覆柔聲,期於動聽,則雖退於旬望,猶有愈於明日之停輟矣。臣等忝在藥房,區區所懷,不敢不達。答曰,已從卿等之請矣,勿爲過慮。且慈殿進常膳事,今得旬日之請,不勝欣幸矣。
大妃殿,口傳啓曰,伏聞自明日停進酪粥,不勝憂慮,玉候積傷之極,罔極之中,危症迭發,今幸少愈,而練日尙遠,遽停些少所進之膳,則素來虛弱之候,必爲大傷敗之患,可懼甚矣。勉强仍進,退停於望念後,兼爲保護主上之地,不勝幸甚。臣等忝在藥房,敢達所懷。答曰,主上有憂悶,而卿等之請亦如此,當退旬日間矣。酪粥則因日暖,使之停進耳。郞廳蔡濟恭校正。日記郞廳黃仁儉書。
上在慶德宮。停常參·經筵。
朔祭齋戒。
大殿·王大妃殿,政院·玉堂·二品以上·六曹·大司諫問安。答曰,知道。
藥房都提調李景奭,提調尹絳,副提調金壽恒啓曰,伏未審玆辰,慈殿氣候若何?聖體復何如?熱渴等症,視前一樣無減否?臣等無任憂慮,敢來問安。答曰,慈殿氣候一樣,予之所患,少無加減矣。大王大妃殿問安。答曰,知道。王大妃殿問安。答曰,罔極。中宮殿問安。答曰,罔極。
大王大妃殿傳曰,明日爲始,駝駱粥勿爲入之。
黃海監司書目,平山等官,雹雪霜降,農事可慮事,及黃州失火,六十餘家延燒,人多死亡事。
右議政鄭維城上疏。大槪,情勢病勢,俱極狼狽,決無冒出之望,冒死更陳崩迫之懇,乞遞職名事。入啓。答曰,省疏具悉卿懇。卿其安心勿辭,更加從容調理。
院啓,今年飢饉,八路同然,國家料理賑救之策,可謂急矣,而近聞嶺南之饑,不下於東北兩路,茹草擷葉,在處皆然,往往有死亡者,目今輸稅之期已迫,而救死不贍之民,無力可辦,苟可以少紓其急者,固當靡極不用也。國家儲置,如非萬分切急,不可輕議取用,而民命近止,事有輕重,取之於飢民口吻之中,而不思推移變通之道,使斯民塡於丘壑,而終莫之恤也,則豈不有乖於輕重緩急之序乎?今若量宜除出,移用於該曹經費,嶺南田稅,待秋收捧,以償其數,一以解窮民目前之急,一以爲陳米改色之地,則事甚便當,請令廟堂從速議處。答曰,依啓。以上朝報
上在慶德宮。停常參·經筵。
謝恩,護軍許穆,承文正字金世鼎。
吏曹判書洪命夏箚子。大槪,草記中措語矇矓,致勤聖敎,惶恐待罪,仍乞遞臣職名事。入啓。
吏曹書目,政院啓曰,因兵曹覆啓,忠洪道武科試官藍浦縣監李邦烈,海美縣監李悅等,旣有拿推之命矣。其罪犯似不輕歇,當此農事方急之時,不可等待其結末,合有變通之道,令吏曹稟旨處置,何如?傳曰,允事命下矣。藍浦縣監李邦烈,海美縣監李悅等,皆以科場循私之罪,旣有拿推之命,雖未結末,不可仍帶其職,藍浦縣監李邦烈,海美縣監李悅,竝爲先罷黜,何如?傳曰,允。
吏曹啓曰,守令多闕,政事取稟。
政院啓曰,以吏曹草記,本院考啓批答之後,似當有回啓之事,而何至今日不爲乎?傳敎矣。批答之下,已經數日,而臣等錯認爲本院考啓之批,不知該曹當有回啓之事,泛然分付矣,今承聖敎,不勝惶恐。卽爲分付該曹,使之回啓之意,敢啓。傳曰,知道。
全南監司書目,長興呈。以戊戌稅船致敗格軍逃失,刑吏刑推,同府使金重明,令該曹處置事。康津呈。以執義李壽仁上去不得事。臣病甚重,勢難供職,所帶職名,爲先鐫罷事。
政院啓曰,明日爲政事,命下矣。明日·明明日大祭齋戒,不得爲政,而農時守令,一日爲急,似當卽日開政差出,催送發送,何以爲之?敢稟。傳曰,當日爲政,可也。
以全南監司辭狀。傳曰,勿辭察職事回諭。以執義辭狀。傳曰,調理上來事回諭。
傳曰,承旨二人留院,都承旨以下,持公事入侍。
政院啓曰,左參贊宋浚吉,來詣請對矣。傳曰,引見。
謝恩,僉知許遂,校理金萬基。以上朝報
傳曰,譯官李馨白,言于該府,使之放送。出義禁府謄錄
上在慶德宮。停常參·經筵。
謝恩,工曹判書吳竣,護軍南彦忠,僉知曺處尹,忠洪水虞候兪樀。
藥房都提調李景奭,提調尹絳,副提調金壽恒啓曰,伏未審夜來,聖候若何?伏聞昨日入侍諸臣之言,引飮猶數,臣等之渴悶尤甚焉。籍令視察,業已復常,熱渴亦旣全愈,若未久調則後患可慮,況患候未盡差復,火熱尙爾未下,而再明大祭,必欲直情而經行,此出於孝思之罔極,情禮之所當然。臣等固當將順之不暇,何敢更以逆耳之言,仰溷於哀疚之中乎。且念前頭殷奠連仍,至於練祭,則大祭之中,尤有重焉。臣等之所深願者,姑爲勉抑於今日,則前頭莫重之祭禮,庶可無事行之矣。聖人貴未然之防,亦不曰人無遠慮,則必有近憂乎?今旣未防於未然,已然而又未能防,則其爲患復如何哉?憂致而後憂之,則又無及已,聖意如或以爲聞此等言,煩熱益增,則此心火之甚者也。百疾由於心火,況眼患之作多端,而其本則未必不基於君火之盛也。熱渴等症,亦皆火升而然,言念及此,益切憂懼。伏願聖明,細加思量,勉抑至情,亟寢親行之命,以爲前頭無事行禮之地,千萬幸甚。答曰,卿等之請,若是之懇,明明日大祭,許令攝行,後勿更煩。
工曹參議沈光洙再度呈辭。大祭齋戒,以留政院。
右議政鄭維城上疏。大槪,十疏陳懇,出於萬分不得已,而未蒙察納,尙帶職名,惶悶煎迫,冒萬死更申前請,亟許遞免,以延殘喘事。入啓。
昨日引見時,左參贊宋浚吉所啓,大提學,乃主文之任也。掌試選士,乃其職事,而今此監試會試試官,擬望時,大提學李一相,不爲受點,此乃前所未有之事也。聖意所在,雖不敢知,而外間頗以爲惑,一相亦不能自安云矣。上曰,大提學,必爲考官耶?浚吉曰,凡於試苑取士之時,大提學不可不入,故其在仁祖大王朝,大提學李植,以病不進,則至有再度牌召之命。其在宣祖大王朝,大提學李山海,有擧子之嫌,陳疏控告,則至下譴批,使之勿察,大提學之例爲試官,據此可知矣。上曰,予之不爲落點者,豈有他意哉?未詳前例,偶然而點耳。外間之人,必不知予意而有所云云也。
慈殿,藥房問安。答曰,近日則氣候平安,勿爲問安。
政院啓曰,大祭親行事,命下之後,大小臣僚,莫不遑遑汲汲。臣等昨以攝行之意,縷縷陳懇,論列榻前,而誠意淺薄,未克回天,此誠臣等之罪也。退而憂煎,達夜不寐,不得不疾聲呼籲,更煩天聽,以殿下之明聖,豈不知愼疾之道,而必欲親行,少紓至情者,誠以屢次攝行,未得盡如在之誠,而練期將迫,不自抑哀疚之懷也。第念禮有經權,貴在得中,有疾代行,載在傳文,雖尋常疾病,尙可以代行,況自上所患,初出於哀毁積傷,則到今將攝,豈可以少愈而忽之哉?冒夜出位,哭泣行禮,添傷之患,勢所必至,臣等旣知必至之患,而不能力爭,以貽後悔,則是以不誠,事殿下也。臣等憂惶之情,雖不足恤,獨不念宗社付託之重,慈殿惟疾之憂乎?伏願聖上,俯循諸臣之請,亟停親祭之命,不勝幸甚。臣等待罪近密,區區所懷,敢此仰陳。答曰,已諭藥房矣。
傳曰,吏曹判書洪命夏命招。
吏曹啓曰,上年冬,備局以慶尙監司洪處厚,査啓道內列邑寺刹,屬於諸宮家各衙門者,竝令停罷,還屬本邑,俾供紙地等役事,已爲覆啓蒙允,行會丁寧,而今見內需司公事,則尙州大勝寺,潭陽玉泉寺,以東平尉·興平尉願堂,或勿願雜役,或始爲願受,至於啓下各處寺刹,一邊停罷,一邊復設,揆諸國體,豈有是哉?且莫重陳荒折受之地,尙多冒占招怨之弊,況茫茫大海,至於折受,使本官打量,尤甚無據,巨濟地海軍折受事,竝勿施,何如?傳曰,允。以上朝報
上在慶德宮。停常參·經筵。
謝恩,護軍李浣,同知宋文徵,僉知兪遇漢,司成朴世,信川郡守閔泰亨,禮曹佐郞李適運,司評李惟馨。
答右議政鄭維城疏曰,省疏具悉卿懇。卿辭至此,欲辭之職,今姑勉副之意,遣史官傳諭。
平康縣監任養,差使員上來。
下直,陽德縣監申說,江東縣監禹敬錫。
禮曹啓曰,卽接成均館所報則以爲,式年東堂錄名時,本館參下官二員,當爲主掌於兩所,而在京之員,只有博士權淑,兼博士金錫之,而錫之方以假注書入直,更無推移之勢,速爲處置云。若不使錫之,充差備員,則無他可差之員,假注書金錫之,令政院依近例處置,何如?傳曰,允。
政院啓曰,允下矣。東堂錄名所主掌官,若無推移之員,則不可不變通。金錫之改差,他假注書,差出何如?傳曰,允。
假注書李廷寅。
刑曹啓曰,前礪山郡守金天錫矣,作米船隻,到虛魯島,島民盡散,而監色初不定送,莫重穀物,空委於他官賃人,罪杖一百,告身盡行追奪。啓。功減一等。又啓目,前府使鄭始成矣,束伍軍,稱以逃亡,擅自頉下者,至於七名之多,殊甚可駭。罪杖八十,贖,奪告身三等,罪。啓。功減一等。又啓目。判下云云。興德色吏金應天等元情云云,竝只刑推得情,縣監金克和,從重推考,以爲懲後之地,何如?啓依允。金克泰,瞞報朝廷,不遵朝令之狀,極爲痛駭爲置,先罷後推。
咸鏡監司書目,臣之情私,不敢仍冒,更乞亟命遞罷臣職事。啓。傳曰,勿辭察職事,回諭。
吏曹啓曰,大臣置處政事,取稟。傳曰,政事,過大祭後爲之。
吏曹式年文科覆試時,家禮考講試官二,李之翼·沈梓,啓。
明日夏享大祭,正時,四更一點。開門,三更三點。
江原監司書目,高城呈,以三月十三日夜出火,延燒人家十五戶,致死者四人,緣由事。
京畿監司書目,驪州呈,以大司憲趙壽益上疏上送事。以上朝報
上在慶德宮。停常參·經筵。
謝恩,僉知柳斐然。
大王大妃殿,政院·玉堂·二品以上·六曹·大司諫問安。答曰,知道。
大殿·中殿,政院·玉堂·二品以上·六曹·大司諫問安。答曰,罔極。
大王大妃殿,藥房問安。答曰,知道。慈殿·中殿,藥房問安。答曰,罔極。
藥房都提調李景奭,提調尹絳,副提調金壽恒啓曰,時雨纔歇,風色甚冷,伏未審夜來,慈殿氣候,若何,聖體亦復何如?熱渴等症,少無加減,與前一樣否?臣等不任憂慮,敢來問安。答曰,知道。慈殿氣候如常。
禮曹正郞李惟明,英陵修理處摘奸後入來。
院啓,信川乃海西大邑,物殷事繁,素稱難治,不可不擇遣能吏,而新除授郡守閔泰亨,爲人庸孱,年且衰耗,不合臨民之任,請命遞差。答曰,不允。以上朝報
以趙珩爲京畿監司。出備局謄錄
答大司憲趙壽益疏曰,省疏具悉。卿其勿辭,從容上來。出內下日記
上在慶德宮。停常參·經筵。
謝恩,護軍李道彬,五衛將安應白,掌令姜鎬,連原察訪李道章。
觀象監,今月初五日夜五更,下霜。啓。
忠洪監司書目,懷德呈,以左參贊宋時烈上疏上送事。以上朝報
今四月初三日,大臣·備局堂上引見時,領議政鄭太和所啓,禁軍有缺勿補,曾已定奪矣。內三廳,必以禁軍擬差,而卽今禁軍中,內三廳可合之人已乏,此則似當有別樣變通。令該曹士族中,可合內三廳者,禁軍取才,已爲入格,有數人,而此亦不足,更爲加數試才,禁軍口傳,以爲內三廳塡差之地,何如?上曰,依爲之。又所啓,三南方物進上甲胄,初自本道造成,而其品不好,故自前以價布上納,打造於本寺矣。頃日全南監司金始振馳啓,以爲陸邑之收布,倍重於沿海之作米,請陸邑收布,一依沿海作米,減價磨鍊,收捧上送云。當依此狀啓,分付本道,而曾在先朝,有千部准數後停役之敎,今打造者,已至八百餘部,以餘丁木添補不足,打造其未准之數,滿千之後,停罷何如?上曰,依爲之。上謂吏曹判書洪命夏曰,前因本曹草記,下問之事,非有他意,未詳先朝定奪之事而然也。卿以此陳箚引咎,安心勿辭,可也。命夏曰,臣措語朦朧,極知惶恐,而近日內司公事,比前甚繁,此豈臣民所望於聖明者哉?如諸宮家願堂及漁梁柴場等弊端,所關非細,不可不趁速變通矣。副提學兪棨曰,願堂之稱,實非立敎之事也。曾在先朝御史發遣時,亦以此入於條目中,而御史廉問,詳略不齊,未免有疏漏之弊,惟慶尙右道御史閔維重書啓中,獨爲擧論,本道已先革罷,則諸道決不可仍存矣。問于大臣,一體罷之,何如?領議政鄭太和曰,願堂之弊,誠如諸臣所達,自上如以事在先朝,有所持難,不欲遽罷,則仍循苟且,終無願堂革罷之時矣。且願堂則諸宮家,不過徵用紙地而已,宮家雖無此紙,未必乏用,而旣有願堂之稱,則本官不得下手,至於上納紙地,未免徵捧於民間,以此紙價頓高,其弊無數云矣。上曰,然則明禮宮本宮壽進宮願堂外,諸宮家願堂及京衙門各道監兵統水營所屬願堂,竝爲革罷,只令應役於本邑,可也。洪命夏曰,江原道亦有柴場折受處,無據甚矣。戶曹判書許積曰,畿甸冒占,亦且不可,遠地折受,不過爲材木罔利之計也。如此等事,宮家豈能盡知?中間下輩,憑藉宮家之勢,有此濫雜之弊也。太和曰,遠道柴場折受之弊,先爲革罷似當矣。上曰,江原道柴場諸宮家及各衙門折受處,令本道明査啓聞後,竝爲革罷,可也。掌令吳斗寅曰,江海漁梁,亦不可不罷矣。臣曾於北路聞之,至於永興熊島,亦入於折受云矣。吏曹參判李應蓍曰,古者諸候分封之時,江海不以爲封,以此言之,則諸宮家,豈有江海折受之理乎?漁人失業,皆由於此,卽今漁鹽稀貴,勢所固然也。兪棨曰,封略山川,古爲巨弊,我國地方,環海數千里,魚鹽之利,幾盡爲宮家之私占,則豈不大可寒心乎?大司諫李慶億曰,漁梁不罷,則豈有革弊之意也?此實弊之尤甚者也。新服之初,四方顒望,不可不盡爲革罷矣。上曰,江海折受,則吏曹已爲防啓矣。自今欲爲折受者,禁斷,可也。領議政鄭太和所啓,以諫院啓辭,嶺南稅米變通事,備局當爲覆啓,而適有引對之命,敢此陳稟矣。嶺南下道甘同·長岩所納,則四月八日,例爲發船,到今變通,勢所未及,嶺底十一邑,可興所捧,則例於草長,牛馬有所資,然後駄載上納矣。此則猶可及止,依臺諫啓辭,待秋追捧,而江都米先爲取用之事,則戶曹判書許積以爲,年前取用,亦有難便,雖無此穀,亦可支用,十一邑之稅,使之待秋直捧爲當云。依此施行,何如?上曰,依爲之。領議政鄭太和所啓,以曆法事上疏進士宋亨久,年逾五十者也。以遠地之人,留京甚難,欲爲退去,臣姑令留待矣。今則別無更議定奪之事,使之退去,何如?吏曹判書洪命夏曰,如此之人,若差天文敎授,則似好矣。鄭太和曰,天文敎授只一窠,而宋以穎,方爲兼帶矣。命課學敎授,曾在先祖時,待其人差出事定奪,故作闕己久,此人命課學敎授差下,付軍職。何如。上曰,依爲之。戶曹判書許積所啓,嶺底十一邑之稅,旣爲待秋收捧,則收米亦當一體施行,而安東府使李,欲蠲民役,旣爲拮据自備,又令民間添補作木上來,貿得銀子,欲爲直納于本曹,而前日本道監司狀啓,從民願作木之請,旣已防啓,則今不可有所撓改,而非但還送有弊,守令意在便民,自爲上來,亦不可不顧矣。鄭太和曰,其意雖在於便民,而旣違朝令,不可置之。李則推考,仍爲捧納,似當矣。上曰,依爲之。備局謄錄
上在慶德宮。停常參·經筵。
謝恩,判敦寧尹絅,判尹李浣,京畿監司趙珩,僉知姜栢年,慶尙左兵虞候崔亨運,將軍坡萬戶朴爾濠,禧陵參奉許炯。
下直,魚川察訪元格。
藥房都提調李景奭,提調尹絳,副提調金壽恒啓曰,風日寒冷,伏未審聖候若何?熱渴等症,與前一樣耶?臣等無任憂慮,敢來問安。答曰,今已差復,勿爲問安。
工曹參議沈光洙三度呈辭。國忌,以留政院。
觀象監,今月初六日巳時午時,日暈。夜五更,下霜。啓。
政院啓曰,來十一日文官殿講,取稟。傳曰,爲之。
禁府,李悅拿囚。啓。
傳曰,明日生進放榜時,開門差早。
忠洪監司書目,西原呈。以雌牛産出,一身兩頭四目四角非常事。以上朝報
上在慶德宮。停常參·經筵。
謝恩,護軍尹飛卿,典籍崔文活。
領議政鄭太和箚子。大槪,獨赴公衙,遇事昏憒,請速卜相事。入啓。答曰,省箚具悉卿懇。近因公故而未及也。當依箚辭施行焉。
禮曹啓曰,自去冬以來,一向旱乾,頃日雖得小雨,而亦未周洽,凄風連吹,芒種不遠,而晩稻尙未得種處頗多,前頭民事,極爲可慮。祈雨之擧,決不可已,風雲雷雨·山川雩祀·三角山·木覓山·漢江等處,不卜日來初十日設行,豫備奠物,擇定祭官,虔誠祈禱,期於得雨事,知委擧行,何如?傳曰,允。
院啓,信川郡守閔泰亨請遞事。措語見上近來士習之不美,日以益甚,無所不有,削名儒籍,乃學宮重罰,未解削則不得赴擧,自是流來舊例也。新榜生員洪錫範,以其叔父未葬前應擧之故,被通四學削籍之罰,而未解削前,公然應講,冒赴覆試,至於參榜,事極寒心。如此蔑禮無行之人,不可仍存,以啓日後之弊,爲其父兄者,亦難免不能敎訓之罪。請生員洪錫範拔去榜目,前察訪洪魯祉罷職。
兵曹啓曰,都摠府郞廳,乃是武弁極選,擬望之際,常可愼擇,而前僉使申弘棹,以內三廳出身,爲人可用,故頃日都摠經歷差出時,循例備擬,至於受點矣。今聞其地望,不合本職云。臣等難免不察之失,不勝惶恐。申弘棹改差,何如?傳曰,允。
答院啓曰,閔泰亨事,不允。
掌令姜鎬啓曰,今日本府坐起,同僚以今番一所監試覆試書題事發論,臣亦以初試試官時書題事,旣被臺論,則何敢晏然同參論啓?請命遞斥臣職。答曰,勿辭,退待物論。
府啓,大同設法之初,事目至嚴,爲守令者,如有違犯之事,則不可不隨現重治,以爲懲礪之地也。凡守令迎送刷馬之數,自有定式,則無論瓜滿與經遞,所當一遵事目,不可任意加數,而興德前縣監金克和,茂長前縣監呂儆,當其罷歸之時,不有恒式,倍數加定之說,藉藉京外,殊極可駭,此而置之,後弊難防,請令該廳嚴査重處。頃以監試試紙勿用好品事,前後申飭,非止一再,而今番覆試時,二所擧子,名紙二張,以品侈,旣已燒焚於試所,則主掌四館,難免矇然踏印之失。請覆試二所當該主掌官罷職,今番監試一所詩題,慮失下意,謬爲解題,貽笑多士,傳播遠近,莫重國試,殊欠詳愼之意,掌試之官,難免不察之失。請一所試官竝推考,今月初三日引見時擧行條件中,凡事多有錯誤疎漏之失,請當該注書推考。答曰,依啓。以上朝報
上在慶德宮。停常參·經筵。
謝恩,護軍李權。
藥房都提調李景奭,提調尹絳,副提調金壽恒啓曰,風日不調,寒暖無常,伏未審聖體若何?再昨,伏承今已差復,勿爲問安之敎,臣等不勝喜忭,而猶切有憂,未知熱候渴症,亦漸止歇耶?臣等未得瞻望,爲日已久,症候亦未之詳,臣等無任悶鬱,敢來問安,竝此仰稟。答曰,知道。
慈殿,藥房問安。答曰,知道。
慶尙監司書目,醴泉郡守李徽祚,仁同府使兪椗,無意還官,朝廷以處置事。
江原監司書目,蔚珍呈。以私奴男伊家失火,人物四名及牛畜燒死事。
戶曹啓曰,士大夫則身雖有職,在鄕未上來,則不爲給祿,乃是規例,至於宗室,則禁其外居,法令已嚴,而不但國綱之解弛,貧寒宗室,居京無以資活,不能遵守法令,下鄕居生者甚多,縱難一時督令居京。身旣在鄕,則冒受祿俸,實涉無據,故招問宗親府下吏,抄出在鄕之員,則多至三十九員,此則今四月等爲始,依法例不爲給祿之意,敢啓。傳曰,知道。
府啓,掌令姜鎬,引嫌而退,嫌不參論,其勢誠然,而旣往之事,不宜引咎,有何可遞之失?請命出仕。答曰,依啓。
禁府,黃夤瑞·李邦烈拿囚,啓。
傳于政院曰,今番所患時,藥房都提調以下書啓。
傳曰,明朝領相命招,使之卜相。
政院啓曰,卽聞延陽府院君所患症勢極重,欲見柳後聖,而此與他醫有異,不敢私自請見,且連用淸心元等藥,而亦患難繼云。係是大臣所患,敢此啓達。傳曰,柳後聖則催促起送,所用藥物,令內局送之。以上朝報
上在慶德宮。停常參·經筵。
下直,全南兵使朴而昭。
謝恩,兵曹佐郞卞榥,密陽府使李之馧。
吏曹啓曰,卜相事命下,政事何以爲之?取稟。傳曰,當日爲之。
明日文臣殿講時,考官六,吳竣·蔡裕後·李廷夔·姜栢年·南龍翼·睦兼善。
政院啓曰,卽者忠勳郞廳來言,延陽府院君病勢,夜來十分危急云,敢啓。傳曰,遣御醫看病,各別救護。
刑曹啓目,金堤郡守蘇東道,以老病累次呈狀是白置,守令遞易,果爲有弊,蘇東道,姑先從重推考後,令該曹催促還任,何如?啓依允。
備邊司粘目,水原府使韓宸琦先罷後推事。傳曰,拿問處置。
政院啓曰,明日文臣殿講命官,何大臣進去乎?敢稟。傳曰,領相進去。
院啓,信川郡守閔泰亨遞差事。措語見上以上朝報
備邊司啓曰,水原府使韓震琦拿推事,命下矣。本府乃是軍兵重地,不可暫曠,其交代急速差出赴任後,拿來似當,曾前兵水使,亦有交代後拿推之例,敢稟。答曰,依例交代後拿來。
吏曹啓曰,水原府使有闕,依近例令備邊司議薦,何如?答曰,允。出備局謄錄
上在慶德宮。停常參·經筵。
下直,新昌縣監韓時基。
謝恩,護軍申濠,直講李時漸。
政院啓曰,延陽府院君處遣醫看病事,傳敎矣。仍令不離看病乎?敢稟。傳曰,各別之意,與不離無異矣。
傳曰,延陽府院君家御醫,則不離看病,柳後聖·趙徵奎,輪回往來看病。
京畿監司書目,漣川縣監李惟擇呈狀,已至五度,令該曹稟處事。
宣惠廳啓曰,以司憲府啓辭,依啓事,命下矣。大同事目中,守令遞易時迎送刷馬,州牧則二十匹,郡縣以下十五匹,一依法典磨鍊,而湖南道里,比湖西頗遠,故刷馬價則差優磨鍊,而守令如有濫用違法者,則該邑官吏,摘發啓聞,繩以重律。事目本意,非不嚴明,而茂長前縣監呂儆,興德前縣監金克和罷歸時,刷馬不遵定式,加數責立,事甚可駭。令本道各別嚴査啓聞後,依事目處置,以杜後弊,何如?傳曰,允。
司憲府啓本,修撰洪益三矣。連三朔月課,無緣不作,罪笞五十,贖,解見任別敍。啓依允。
文臣殿講時,兪命胤易純通,金錫之易略,丁昌燾·李敏德詩略。
備忘記,居首兪命胤,熟馬一匹賜給。
正言權格啓曰,卽者同僚,以宗廟今夏享大祭,行禮太晩,而方有祭官規飭之論,祭官檜原君,臣之同婿也。法當相避,請命遞斥臣職。答曰,勿辭。退待物論。
傳曰,都承旨以下四人,持留院公事,入侍。
吏曹啓曰,來十三日,祿都目爲之之意,敢啓。傳曰,知道。
院啓,國之大事,在於享祀,禮宜至敬至謹,不敢少有怠忽,而宗廟今夏享大祭,奏時太晩,比及禮畢,朝日已晏,幾至食時,此實前所未有之事,誠極寒心。請當該監察·奏時官·獻官,先罷後推。答曰,依啓。
宗親府郞廳,以有司堂上意啓曰,臣等伏見戶曹啓辭,下鄕宗室,自四月等爲始,不爲給祿,臣等竊惑焉。宗室之越法下鄕,誠有非矣,第貧寒無以資活,誠如戶曹所謂,則情有可矜,罪有可恕,而臣等名在於宗簿寺擧案,則外鄕居生之員,一無廢職之人,自國恤以後論之,問安擧動時來參者,多則四五十番,少者亦不下十數巡,則其與士大夫在鄕未上來者有異矣。其中或有八十老病之人,亦且扶曳來參,則各雖在鄕,而實無廢職之事,若以不居輦下,爲其犯憲,則罷削竄黜,無所不可,而謂之身旣在鄕,冒受祿俸,則不亦冤抑之甚乎?使之身帶職名,而廢其祿俸,則不亦事體有未妥乎?凡所以頒之祿秩,非徒爲其供職也。乃所以廣其恩典,則今以貧不能居京,反爲罪案,而收其例捧者,是豈我列聖優待宗戚之本意哉?若欲在京資生,則廩給雖富,不足以代耕,若欲居食鄕庄,則誠意雖勤,有歉於供職,致今日該曹之論,其勢可謂悶矣,其情誠可恕也。況當新政之初,雖在凡民,尙無失所之歎,獨此諸宗,未蒙惠養之澤,則其於我殿下體祖宗仁親之義,何如也?雖曰在鄕,辛勤供職,則公然不給祿,非也。雖曰疎遠,旣在宗班,則該曹之直請收俸,過矣。臣等俱以無似,忝處有司之列,本以接待宗室爲任,則逢此無前之擧,世道可歎,敢此危陳,啓。傳曰,不廢職務,若如啓辭之意,則不給祿俸,誠爲不當矣。
政院啓曰,右副承旨趙胤錫,以頃日入侍注書被推之事,不敢自安,陳疏累日,不暇仕進矣。今則疏批已下,該房職務多曠,卽爲牌招,使之察任,何如?傳曰,允。以上朝報
以任義伯,爲水原府使。出備局謄錄
上在慶德宮。停常參·經筵。
謝恩,醴泉郡守安應呂,藍浦縣監南沃,大靜縣監柳。
藥房都提調李景奭,提調尹絳,副提調金壽恒啓曰,欲雨不雨,乍暖乍冷,伏未審夜來,聖候若何?伏聞昨日下敎,引飮向歇,而亭午煩熱之氣有加,且竊伏聞,燈夕有哀臨之擧云,不瑕添傷?臣等無任憂慮,敢來問安。答曰,亭午煩熱,非添傷之事矣。
慈殿,藥房問安。答曰,知道。
禁府,監察鄭雲望,奏時官張信賢拿囚。啓。
以江原道老人等食物題給啓本,傳曰,百歲·九十九歲老人,則衣資食物量宜加給事,分付該曹。
全南監司書目,海南呈,以羔雛三脚,事係物怪事。
慶尙監司書目,晉州牧使李世明,挾妓船遊,同牧使罷黜事。
同副承旨朴世城所啓,臣承命馳往典獄署,時囚罪人,一一點檢,則啓覆罪人七名,啓下罪人十七名,刑曹罪人十九名,移關所囚十七名,各衙門直囚六名內,罪犯重大者則似難輕議,而其中戶曹所囚崔豪男·韓宗玄·黃大吉女孝彬等三人及驛官鄭時祉次知元世,以戶曹負債不納事被囚,而雖未畢納,其數不多,竝爲保放,令該衙門速爲處置。司憲府所囚金孝義·李戒先·姜時望,以琴歌飮酒,現捉被囚,罪犯雖重,旣已受刑,合有變通之道,而係是法府所囚,姑令保放,以待本府處決。司諫院所囚書吏金初吉妻春伊,其夫隱避不現之罪,吏曹所囚瓦署下人申得難妻業伊,朝房蓋瓦,受價不報罪,備邊司所囚觀象監婢柴公,官閣修理材木,不爲備納之罪,兵曹所囚開城府主人金春金次知兪業,本府步兵番軍逢授,趁未畢納之罪,戶曹所囚梁義信,負債被囚,旣以備納,而又以同伴負債黃大吉不現之故,仍囚,合有可恕之道,此五名則仰體聖上欽恤之意,竝爲放送,其餘奴男·奴永俊·奴能俊·金孝元·河必泂,婢眞伊,奴惡孫·乻玄等所犯,不知輕重之如何,未得放釋,竝令該衙門斯速處決,何如?獄中捧點之處,常加掃除事,亦爲申飭,獄官使之惕念擧行之意,竝此陳啓。傳曰,知道。分付各司,速爲處決之意,更爲申飭,可也。
吏曹啓曰,禮曹啓曰,新榜生員洪錫範拔去榜目事,臺諫論啓蒙允矣。榜目中付標以入,而白牌亦當收取,初自吏曹成給,令吏曹處置,何如?傳曰,允事命下矣。新榜生員洪錫範,囚臺諫啓辭,旣已拔去於榜目中,其所授白牌,自本曹收取爻周之意,敢啓。傳曰,知道。
吏曹啓目,粘連京畿監司狀啓云云。向前李惟澤,除授畿邑,實出於曠世異數,情勢病勢,雖曰切迫,本道之不敢循例處置,勢所固然是白在果,旣不得將母上來,而身病又重,還任無期,累朔空官,境民呼怨是如爲臥乎所,當此農節,民事方急,畿邑形勢,亦甚可慮,似不可一向曠官是白置,漣川縣監李維澤,罷黜何如?啓依允。
今月十一日,左承旨吳挺緯入侍所啓,守令邊將下直時,引見警飭,至於差使員上來者,引見親問民瘼事,先朝定式擧行矣。今則自上連在未寧之中,不敢取稟,且伏念民之休戚,係於守令,則下直時警飭而送之,差使員上來時,親問民瘼,且察爲人,以爲勸懲之道,最爲着實,臣待罪該房,敢稟。上曰,政院依此擧行。
又啓曰,先朝則凡祭享齋戒之日,不得拜辭,亦已定奪,今亦依此擧行乎。上曰,依爲之。以上朝報
上在慶德宮。停常參·經筵。
下直,淸河縣監金萬基。
謝恩,工曹參判李昌叔,海美縣監鄭炳然。
校理李翊三度呈辭。入啓。遞差。
觀象監,今月十二日自巳時至申時,日暈。啓。
右議政元斗杓箚子。大槪,宿病深重,陳情乞遞事。入啓。答〈曰〉,省箚具悉卿懇。卿其安心勿辭,速出論道,以副如渴之意。
左議政沈之源箚子。大槪,臣以愚陋,不可再誤,乞遞本職,便以公私事。入啓。答曰,省箚具悉卿懇。卿其安心勿辭,速出論道,以副如渴之意。
答左贊成宋時烈疏曰,省覽疏辭,疏中措語之意,多有似信浮凶之言,卿何不信若是哉?卿若終不顧國事,何不幡然上來,以解國人之疑而後,更議下去乎?誠意未孚,久無幡然之意,臨疏觀覽,只愧無誠也。卿須體予意,想念之懷,可勝云喩?
司諫郭之欽啓曰,臣本以庸瑣,事無一能,濫叨言責,前後非一,而隨行尸居,莫補涓埃,呼喝道路,有靦面目,心常自勸,分甘退臥,爲郞舊都,纔過五月,夢寐之外,復叨新命,鴻恩罔極。不知攸措,驚惶趨召,榮寵邁分,獲參陪祭,哀痛尤極,惟思竭盡心力,奔走供職之不暇,而今有萬分不得已之事,不得不仰煩於哀廬靜攝之中,臣罪萬死,臣罪萬死。臣伏見開城留守,爲賑飢啓請移轉之事,該曹以爲,未捧之穀,虛錄於會案,有前後留守·經歷,査出施罰之請,已爲蒙允。捧未捧虛實,必詳於本府査啓,今不須縷縷,而忝居臺官,方在査覈之中,決不可晏然苟冒,請命遞斥臣職。答曰,勿辭。退待物論。
府啓,今初九日南郊祈雨祭時,監察權道經,不自揆飭,致有獻官之請責,不可仍在殿中之列,請監察權道經遞差。卽見昨日北郊祈雨祭所監察呈課,則獻官李後陽,因點退癸未之事,與奉常僉正金殷操,互相詰責,有同鬪鬨者然,瞻聆所及,事甚駭異云。獻官之點退祭物,該寺之改備領來,則事體當然,而因此發怒,轉輾爭詰,盛氣詬辱,有若私鬪,莫重祭享之所,有此駭異之擧,俱極可惡。且典祀官,亦難免當初不能擇捧之失,請獻官李後陽,奉常僉正金殷操罷職,當該典祀官,從重推考。答曰,依啓。李後陽事,姑先推考。
院啓,司諫郭之欽,引嫌而退。旣有前後官査出之擧,則未結末之前,勢難仍在臺職,請司諫郭之欽遞差。答曰,依啓。以上朝報
上在慶德宮。停常參·經筵。
謝恩,同知吳挺一,都摠經歷閔昇,造山萬戶崔守泓。
藥房都提調李景奭,提調尹絳,副提調金壽恒啓曰,伏未審夜來,重患之候,差復未久,引飮尙未全愈,朝晝熱氣,亦非輕證,而燈夕哀臨,纔過數日,又行望禮,恐致添傷,雖甚悶焉。不敢每每請停,以增聖懷之疚,而至於祭前入哭,乃是無於禮之禮,先王之所未行,今若抑而停之,則於情於禮,少無所欠,亦合於愼疾之道,臣等忝備藥房,不勝區區憂慮之至,敢來問安。且陳所懷,非但臣等之所懷如此,廷臣莫不皆然,伏望毋復徑行,勉副群情,何如?答曰,知道。更勿煩言,毋傷予懷。
吏曹啓曰,臺諫有闕,政事取稟。傳曰,過國忌後爲之。
傳曰,祈雨祭獻官以下書啓。
政院啓曰,李後陽推考事,命下矣。臺諫方以罷職論啓,推考承傳不得捧之之意,敢啓。傳曰,知道。
戶曹啓曰,以宗親府啓辭,傳敎矣。宗室之不得任意居鄕,載在法典,故或自宗簿寺援例請罪,或臺官據法論罪,則毋論員數多少,竝爲罷職,而罷職之時,例不得受祿,到今紀綱,日漸解弛,在外之員,多至於三十九,此則非近日偶然往來之類,自少至老,作家居在,遠則兩南千里之地,中則三四百里之外,近不下數日程之遠,而常時元無入京之事,則其名雖屬於宗班,而其身則終老於鄕曲。今以國恤問安擧動時,來參之數爲言,至曰,多者四五十番,小者數十巡,此則有大不然者,天崩之變,出於不意,雖微末前銜,亦皆奔走號哭於闕門之外,況以宗戚爲名者,敢不來哭,則其罪豈止於罷職停俸而已哉?梓宮加漆時,百僚逐日問安,此時若十日留京則可參十巡,二十日留京則可參數十巡,爲奔哭遠來者,以其留連日子,謂之擧動時隨參多少,而實無廢職之事云。臣等實未知其可也。祖宗朝二百年敦睦之至義,逈出前代,故旣寵秩之,又重之以厚祿,而不思列聖優待本意,犯法在外之宗戚,果可謂全然無罪乎?當此新化之初,凡所弊政,一皆釐正,則在鄕宗室,首被其罪,而至擧仁親之義,乃以其情可恕等語,上瀆天聽,不勝未安之至。況今國儲蕩竭,冬等以後,則從仕百官祿俸,亦難依舊頒給,則況此越法在外之宗戚乎?臣等之請停祿俸,實爲據法,而該府啓辭如此,令廟堂議處,何如?傳曰,允。
明日親祭正時,四更二點。開門,三更三點。
京畿監司書目,驪州呈,以大司憲趙壽益上疏上送事。以上朝報
上在慶德宮。停常參·經筵。
謝恩,護軍南斗柄·李萬雄,水原府使任義伯,監察崔山峻,漣川縣監南得朋。
望祭後,大王大妃殿,藥房·政院·玉堂·二品以上·六曹·大司諫問安。答曰,知道。慈殿·大殿·中殿問安。答曰,罔極。
戶曹判書許積,左尹柳赫然再度呈辭,及大司成李廷夔上疏,國忌,以留政院。
左議政沈之源再箚。大槪,更申前懇,冀蒙矜察事。入啓。答曰,省箚具悉卿懇。此非大臣丐閑之時,何用固辭乃爾?安心勿辭,速出論道,以副上下之望。以上朝報
右議政元斗杓再箚。大槪,更申前懇,冀蒙恩遞事。入啓。答曰,省箚具悉卿懇。此非大臣丐閑之時,何用固辭乃爾?安心勿辭,速出論道,以副中外之望。朝報
上在慶德宮。停常參·經筵。
下直,開城經歷趙嗣基,連原察訪李道章。
謝恩,護軍睦行善,尙衣正許穆,居昌縣監成震熻,都摠經歷林昌儒。
藥房都提調李景奭,提調尹絳,副提調金壽恒啓曰,伏未審夜來,慈殿氣候,若何,聖體復何如?重患之餘,冒夜行禮,致哀重仍,恐有添傷之患,臣等不勝憂慮,敢來問安。答曰,知道。慈殿氣候一樣。
慈殿,藥房問安。答曰,知道。
明日式年講經覆試文科,一所試官三,金南重·李範·吳挺一,參試官四,金萬基·沈梓·李奎老·李天迪,二所試官三,李應蓍·李蔓·呂爾載,參試官四,任翰伯·孫必大·都愼與·閔光鏽。武一所試官三,鄭致和·李元老·金興聲,參試官三,鄭世輔·閔昇叔·朴宗杓,二所試官三,李浣·洪重普·鄭溥賢,參試官三,李棨·林常儒·金元緯。
觀象監,今月十五日昧爽,流星出自天中,入南方,狀如拳,色白。夜二更,月小暈。自三更至五更,月暈。啓。
兵曹參判李正英啓曰,臣以初次祈雨祭獻官,承命禱雨于南郊,而不能仰體聖上之意,不得一雨,罪合萬死,不暇責人,而伏見憲府啓辭,以監察權道恒,不自檢飭,以致獻官之詰責爲言,此非實狀,而於此不得不詳陳焉。監察爲任甚重,獻官以下,如有不謹之事,皆當糾檢,監察雖有所失,臣豈有直爲詰責之道也?道經果於摘奸過去後,入處依幕,脫冠帶而臥,入處依幕,亦已未安,況脫冠帶,後又頹臥乎?摘奸承傳色,以傳敎申飭之意,安在與否,坐處相近,見其所爲,極以爲駭矣。祭罷後,更服着笠,騎馬於依幕之前,橫過臣所坐之處,略無顧忌,未行之前,已脫冠帶而臥,則祭後更服,有不足責。騎過臣前之事,非所可言,臣卽當具由陳啓,而臣本庸懦,未能辦此,卽送下吏,傳言此意於憲府之官,以俟處置,而數日寥寥,不勝疑訝。終以一句客語,僅請遞差,國之大事在祀,而當此遑遑悶旱之時,致齋不謹,視若尋常,則其他又何足言?此皆由臣不自陳啓實狀,以明其罪之致,而連値齋戒,今始來請,伏地待罪,不勝惶恐之至。傳曰,知道。勿待罪。
吏曹參判李應蓍上疏。大槪,冒萬死敢陳危懇,伏乞亟收新命同知成均之命,仍治臣逋慢之罪事。入啓。答曰,卿其安心勿辭,速出行公。
左尹柳赫然上疏。大槪,賤疾苦劇,未卽膺命,乞遞職名,仍治臣罪事。入啓。答曰,卿其勿辭。調理察職。
備忘記,祈禱雨澤,關係極重。祭官以下,虔誠致敬,乃是職分之事,而況新承傳敎之後,放恣不敬,何若是之甚乎?前監察權道經,拿問處之。
禁府,權道經拿囚。啓。
謝恩,同成均李應蓍。
刑曹參判尹順之上疏。大槪,召命之下,不得不來詣,而病伏闕門之外,恭竢罪責事。入啓。答曰,省疏具悉。卿其勿辭,調理察職。
掌令吳斗寅啓曰,卽見南郊祈雨祭獻官李正英啓辭,辭意極峻,臣不勝瞿然,而繼下前監察權道經拿問處之之命,臣於此,益增惶悚之至,頃日獻官李正英,以監察之脫其冠帶,入處依幕,及其祭罷,便服還家,不可無處置之意,送言于臣,臣聞來爲駭,卽發簡通于同僚,而仍念近來監察,多有怠慢之習,將欲更議竝論,以爲警飭之地,則同僚之意,亦以爲然,而其後同僚,或受由在外,或呈告在家,等待同僚矣。未卽論啓之前,自致數日之差遲,而蓋監察之脫冠帶臥依幕,實由於不自檢飭,且聞祭罷之後,獻官因監察之便服騎過,招致祭監之吏,歷言其失,欲囚而還止云,則亦不可謂全無獻官之詰責,故以此爲措語矣。今者獻官,以一句客語,僅得請遞等語,峻加詆斥,臣實未曉其意也。啓辭中不爲送言於憲府之官者,蓋指意而言,則記事朦朧之失,擬律太輕之罪,臣實當之。臣何敢抗顔仍冒臺職?請命罷斥臣職。
持平鄭晳啓曰,臣頃者妻母歸葬後入來,方在闕下之際,得見同僚發簡,則其中一款,乃南郊祈雨祭監察權道經遞差事也。措語中所謂不自檢飭等事,臣亦得其詳實後,簡通問之,則同僚答以監察入處依幕,脫其冠帶而臥,及其罷祭後,便服還家云,聞來可駭,仍爲論啓矣。卽見獻官李正英啓辭,則以一句客語,僅請遞差等語,深加詆斥,臣已不勝瞿然,及伏見備忘,有。措語上同
持平慶㝡啓,措語上同
掌令姜鎬啓曰,臣積年沈痼,新症添劇,連日呈單,見阻政院矣。今見掌令吳斗寅啓辭,則有同僚或受由在外,或呈單在家,自致數日差遲等語,所謂呈告者,卽指臣也。獻官李正英啓辭中,數日寥寥之斥,臣亦難免,何敢晏然處置同僚乎?請命遞斥臣職。答兩掌令兩持平曰,勿辭,退待物論。
院啓,竝引嫌而退,莫重祭享之所,身居糾檢之職,不自敬謹,惰慢無念,則止於請遞,實涉太輕,難免擬律失當之歸,方在呈告之中,未卽議啓,勢所固然,別無可避之嫌。請掌令吳斗寅,持平鄭晳·慶㝡遞差。凡於祭享,如有不謹之事,則獻官隨卽陳啓,乃是法例也。況監察,職在糾檢,不自謹飭者,非止一事,而獻官旣自目見,則所當據法請罪,而諉以庸懦,終無一言,只使下人,傳言于憲府之官,殊失事體。請兵曹參判李正英推考。答曰,依啓。
政院啓曰,憲府多官,引避見遞,文武四所試監官,無以備員,政官命招,卽爲開政差出,牌招肅拜,以爲推移分所之地,何如?傳曰,允。
備忘記,宗廟·社稷·北郊再次祈雨祭獻官以下,參判尹順之,戶曹參判呂爾載,副護軍南斗柄,副司果李復陽,各熟馬一匹,大祝正郞都愼與,佐郞李光迪,直講鄭世輔,各兒馬一匹,監察及諸執事,各上弦弓一丈賜給。
監試試官,文一所,鄭脩·睦來善,二所,尹飛卿·權格。武一所,沈攸·朴世模,二所,姜鎬·李慶億。
大司憲趙壽益上疏。啓。下該曹。
答大司成李廷夔疏曰,省疏具悉。爾其勿辭察職。
謝恩,掌令尹飛卿,持平鄭脩。以上朝報
備局啓曰,戶曹以宗親府在外宗室祿俸啓辭。傳曰,不廢職務,若如啓辭之意,則不給祿俸,似爲不當事,傳敎矣。措語見上令廟堂議處,何如?傳曰,允事命下矣。該曹之啓,實爲據法,則有何別樣議處之事乎?使之依此施行,而朝官·軍職人員,身在鄕家,不赴朝班,冒受祿俸者,亦令該曹一體査正,俾無不均之歎,何如?答曰,允。備局謄錄
上在慶德宮。停常參·經筵。
去夜政院啓曰,試官望單子啓下之後,卽爲出命牌,則文科二所試官副護軍李□□初言當進云,故不爲懸頉以入矣。卽者李時□以病不進,今始呈疏,其疏則還給,而揆以事體,想爲稽緩,請命推考。傳曰,允。
又啓曰,新除授持平沈攸,家在龍山,命招詣闕之際,必致夜深,況城門將閉,明日曉頭,待開門詣闕肅拜,追後進參於試所,亦或一道,事勢如此,敢稟。傳曰,知道。
謝恩,護軍郭之欽。
持平沈攸,牌不進。
政院啓曰,持平沈攸牌招,則父病方在頃刻難保之中,不得來詣云。試官牌不進,旣有應罷之例,罷職傳旨,依承傳直爲捧入,而武科所,必待監試官進去後,始可開場,今日雖是祈雨祭齋戒,而自前如有不得已之事,則亦有開政之時,政事何以爲之?敢稟。傳曰,爲之。
右議政元斗杓箚子。大槪,冒萬死更陳危懇,冀蒙憐察事。入啓。答曰,省箚具悉卿懇。噫,當此國家救荒不贍,災異亢旱之日,何不念及於國事乎?言念及此,辭拙意窮,無以爲諭,卿以宿德老才,何不惕然動心,而每上辭章至此乎?速出論道,以副至望。
兵曹參判李正英上疏。大槪,召牌之下,病未趨赴,乞罷職名,仍治逋慢之罪事。祈雨祭齋戒,以留政院。
持平李墪,牌招肅拜後,以武科監試官進去。
傳曰,史官五員待命,騎馬十五匹立之,祈雨祭齋所內摘奸。
持平沈攸,依承傳罷職事,捧承傳。以上朝報
上在慶德宮。停常參·經筵。
下直,水原府使任義伯,忠洪水虞候兪樀。
謝恩,刑曹參議洪處尹,五衛將南龍翼,監察李最晩。
嶺陽君儇箚子。大槪,病重乞遞兼帶司饔院提調事。入啓。答曰,省箚具悉。卿其勿辭,調理察職。仍傳曰,遣內醫看病。
兵曹參判李正英辭職上疏。入啓。答曰,省疏具悉。卿其勿辭察職。
答工曹佐郞李翔疏曰,省疏具悉。所陳之辭,無非藥石之至論,敢不佩服焉?益加進言,以補不逮。
吏曹啓目,粘連大司憲趙壽益上疏云云。趙壽益,以其九十老母,病重沈綿,不忍暫離,累次陳懇爲白有臥乎所,自非情理萬分危迫,必不一向固辭,似當姑從其願是白乎矣,臺長進退,該曹不敢擅便,上裁何如?啓依回啓施行。
吏曹啓曰,臺諫有闕,政事,取稟。
以許穆所進喪服圖及練服收議,傳曰,今此兩條議啓,遣史官,往議于右贊成以來。
護軍尹善道上疏。大槪,請大王大妃服制,依禮經趁速釐正,以之定名,以之定國是,以之一大統,以之安宗社事。入啓。
政院啓曰,卽者副護軍尹善道上疏到院,亦觀其疏語,則假托論禮,用意陰凶,譸張眩亂,略無顧忌,其在出納惟允之道,如此之疏,決不當捧入,而第念是非邪正,難逃於聖鑑之下,疏入之後,惟在聖明,洞燭其情狀,明辨而痛斥之,似不可徑先退却,故此疏捧入之意,敢啓。傳曰,如此之疏,旣知而何以捧入乎?還出給。
備忘記,前參議尹善道,心術不正,敢上陰險之疏,詆譖上下之間者,極其狼藉。厥罪難逭,所當繩以重律,而有不忍罪者,姑從輕典,削奪官爵,放逐鄕里。朝報
上在慶德宮。停常參·經筵。
謝恩,左議政沈之源,兼春秋崔應天,奉常奉事趙弘璧。
下直,密陽府使李之馧,靑陽縣監任元錫。
左承旨李殷相再度呈辭。入啓。加給由。
藥房提調尹絳,副提調金壽恒啓曰,伏未審數日間,聖體何如,望禮親行以後,煩渴之候,加減如何?臣等區區憂慮,敢來問安。答曰,一樣。
政院啓曰,臣等昨伏見備忘記,持平尹善道削爵放逐之命,痛斥初說,辭旨嚴截,有以見日月之明,洞燭魑魅之狀,凡在瞻聆,孰不聳快?但左參贊宋浚吉,旣聞善道之疏,不敢自安,已出門外,而今日聖上之所倚毗者,獨有此人,而遽被凶言之搆誣,蒼黃出門,其爲景象之不佳,已不可言,而儒賢進退,關係甚重,誠不容少忽也。自上別爲慰諭,至誠勉留,則庶不違於先朝禮遇之意,浚吉亦何忍遽爲去朝之計乎?臣等忝在近密,區區所懷,敢此仰達。傳曰,知道。非卿等言之,予何以知之?自右參贊出去之後,心懷不寧,所望者只左參贊也。今聞此說,心驚氣塞,不知所言,蒼黃之際,辭未成說,卽遣史官傳諭焉。
注書孟胄瑞出使,代權譜。
嶺陽君儇再箚。大槪,更陳情懇,冀遞兼帶事。入啓。答曰,卿辭至此,提調之任,當勉副焉。
傳曰,政事,明日爲之。
禁府啓曰,傳敎矣。尹善道放逐鄕里之意,敢啓。傳曰,知道。
政院啓曰,副提學兪棨,副校理安後說,副修撰沈世鼎,來詣請對,敢啓。傳曰,引見。
武科二所出榜,詣闕。以上朝報
上在慶德宮。停常參·經筵。
謝恩,宗簿主簿趙威鳯。
右承旨李殷相三度呈辭。遞差。
昨日引見時,副提學兪棨所啓,昨日尹善道上疏捧入之後,自上處置,誠爲至當,中外群情,莫不欣快,而第其疏中措語,極其凶慘。至以臣子不忍聞之說,肆然張皇,有若告變者然,凡陷人以惡逆者,終若不實,則必有反坐之律。宋時烈·宋浚吉之罪,果有如善道之言,則難免其律,如其不然,則善道之罪,決不可放逐鄕里而止矣。沈世鼎曰,已以群志未定爲言其陰凶不測,甚矣。此是假托論禮,欲逞其凶臆之計也。安後說曰,以安危所關爲言者,尤極凶慘矣。上曰,其疏末端所謂,此疏入不入,國祚延不延等語,尤爲陰慘,予亦知其罪之不當至此,而心有所不忍,姑從輕典矣。都承旨金壽恒曰,此人雖置極律,宋浚吉旣已蒼黃出城,宋時烈之還朝,亦不可期,其陰凶之計,則固已行矣。宋時烈出去時所謂流言,亦必出於此輩也。上曰,宋時烈下去時,以三件事,陳疏引咎矣。今此善道疏中,以梓宮·山陵二件事爲言,其爲此人之所做出,灼然可知矣。兪棨曰,疏中語意,無非陰慘,而至於上犯先王之語,尤不勝其痛心切骨矣。其在聖上好生之德,雖不忍加之極罪,不可不投之四裔矣。其疏,亦不可循例還給,取議於朝廷,以明其罪狀而焚之也。金壽恒曰,原其罪狀,雖鞫問,可矣。放逐鄕里,不足懲其惡,豈可使偃息自在於其家也?上曰,傳旨中放逐鄕里,以放逐四裔改付標,其疏則大臣齊會時,取示而處之,可也。
吏曹啓曰,承旨有闕,政事,取稟。傳曰,當日爲之。
禁府,尹善道,三水郡定配。啓。
禁府,韓震琦拿囚。啓。
政院啓曰,修撰李翊,以家有疾患,不得出入於近密之地,累呈辭疏,如此之疏,不可不捧入,合有變通之擧,敢此仰稟。傳曰,遞差。
左參贊宋浚吉上疏。大槪,心寒膽慄,罔知置身之所,再遣近侍,諭以勿辭,臣不勝感泣,亦不敢抗顔承命,但乞亟許鐫削職名,歸死田里事。入啓。答曰,省疏具悉卿懇。嗚呼,邦國不幸,凶譖之言至此,豈卿之不幸而已哉?是國之不幸也。且卿以不見信於人爲言,有不然者,未聞儒賢不見信被譖也。卿若斷定歸意,予不敢迫之,至於相見,則於情於理,少無所妨,猶旱之望雨也。卿須體予意入來,毋負至望。
監察鄭雲望·權道經,奏時官張信賢等元情公事判付內,除刑推照律。同府前縣監李邦烈,前虞候黃寅瑞,前敎養官金澤等元情公事判付內,姑停刑推,議處。
文科一所出榜,詣闕。
謝恩,大司憲金南重。
院啓,臣等伏見尹善道疏本,包含造意,極其凶慘,有不忍正視者,近日喪服之論,互有是非者,惟欲求合禮經,務得至當之歸而已。至於宗社之安不安,國祚之延不延,有何關係,而善道假托論禮,欲行凶計,乃敢曰大統不明,民志不定,宗社不固,張皇眩亂,恐動天聽,必欲以謀危宗社之罪,勒加於儒賢,此特一誣人上變之書耳。自古小人之媢嫉善類,乘機戕害者,何代無之,而安有凶肆陰慝,若是甚哉?嗚呼,兩臣固不足言,乃以梓宮山陵之事,倡言而惑亂,至於銜橛等語,豈臣子今日所忍言者,而敢復上犯先王,無所顧忌,尤不勝驚心而痛骨焉。此善道之罪,所以上關於宗社先王,必誅而無赦者也,究以王法,不可流竄而止。請尹善道亟正邦刑。新除授正言洪□□時在江原道原州地。請斯速乘馹上來事下諭。答曰,依啓。予豈待爾等之請而後從之哉?心有所不忍者然,勿煩。以上朝報
上在慶德宮。停常參·經筵。
謝恩,右承旨吳挺緯。
忠洪監司書目,槐山郡守,父在喪事,洪州呈,以大石倒立,事係變異事。
文科二所出榜,詣闕。
左副承旨姜栢年上疏。大槪,病勢危重,萬無供職之望,冒死陳情,冀蒙恩遞事。入啓。答曰,爾其勿辭,從速察職。
平安監司書目,謝恩使一行,本月初三日,離發北京,皆得無事出來事。
館學儒生李栽等上疏。大槪,尹善道,托以論禮,謀陷儒賢,險兇之說,無所不至。以此左參贊臣宋浚吉,不安於朝,將欲引歸,敢陳多士之懇,請留其行事。入啓。答曰,予之誠意淺薄,不能回意,慚赧不知爲諭。然當更加致誠挽留焉。
府啓,臣等伏見尹善道疏本,則首言卽今安危,迫在朝夕,終言主勢之固不固,國祚之延不延,兇辭悖語,無所不至。有若汲汲上變者然,恐動天聽,惑亂人心其用意兇慝之狀,不忍正視。今此議禮之事,何與於宗社安危,而敢以宗統不明,群志未定等語,肆然張皇,又以梓宮山陵二件事,爲搆陷兩臣之資,至於不能輔導,致有銜橛之虞云者,上犯先王,尤極陰悖。其在遠近聽聞,孰不痛心而切骨也?其心蓋欲假托議禮之名,以爲誣害善類之計,吁亦慘矣。前日宋時烈出去時,所謂流言,必此人所做出,誠如聖敎矣。陷人以惡逆,自有反坐之律,況語關先王,事係宗社,則豈可尋常流竄而止哉?請尹善道,亟命鞫問,按律處置。凡臺諫所論,同僚相議之後,不得更變,自是體例當然。昨夕臣等,與掌令姜鎬,行相會禮於臺廳,仍以尹善道事發論,將欲搆草之際,闕門臨閉,旋卽罷出,約以今朝趁早會議,而臣等齊會之後,姜鎬稱病不來,病之輕重,雖未可知,而公議方張之日,旣定其論,敢有回避之迹,臺閣事體,豈容如是?掌令姜鎬,請命遞差。答曰,依啓。予豈待爾等之請而後從之哉?心有所不忍者,勿煩。
院啓,尹善道按律之請,實出於明法討罪之意,而昨日伏見聖批,以予豈待爾等之請而後從之哉?心有所不忍者,然爲敎。臣等亦豈不知聖意之所在?顧以善道之罪,有必誅而難赦者,輿情共憤,邦憲至嚴,聖明雖欲少貸,有不可得以私之者也。夫善道之疏,外托論禮,內肆兇臆,張皇眩亂,靡有紀極,其一字一句,皆出於陰心兇計。其曰,大統不明,民志靡定,宗社不安者,直以謀危宗社之罪,加之於宋時烈等也。至以梓宮山陵之事,陰爲惑亂搆陷之機,其他威福下移,主勢不固等語,無非人臣之極罪,天下之大惡。時烈等,旣無此等罪狀,則善道焉得免搆誣之罪乎?凡誣人以惡逆,必反其律者,豈不以誣告之罪,均於逆也?自古奸兇之人,戕害善類,敗亂國家者,常患人君,受其□□馴致被亂耳。今幸聖明在上,如日中天,洞燭情狀,毫髮無遺,則其所以嚴誅討之法,而杜譖賊之逕者,豈容少緩哉?況其上犯先王,非臣子今日所忍言,而善道敢肆言而無忌,則此實先王之罪人也。豈可止於尋常流竄,而使之容息於覆載之間乎?請尹善道按律處斷。答曰,已諭毋煩。
吏曹啓曰,臺諫有闕,政事,取稟。以上朝報
禁府啓曰,月令醫員金侑手本內,罪人李邦烈,身病看審,則尺脈浮大,而似多熱氣。問其症勢,則語言艱澁,僅僅開口曰,當初在邑時,傷寒未發表之前,僅以入京,常常臥痛,自昨全身不遂,不省人事云云,而見其氣息奄奄,食飮全廢。大槪此病,傷寒彌留,轉成中風之症云,似當有變通之擧,敢啓。傳曰,使之保放救療,可也。傳旨,前保寧縣監郭後昌,前赤梁萬戶全琓等拿來,刑曹粘目憑閱,決杖定配爲只爲,下義禁府。以上禁府謄錄
上在慶德宮。停常參·經筵。
下直,森森坡萬戶洪得龍,在德萬戶張遇慶。
謝恩,兵曹佐郞鄭晳。
藥房提調尹絳,副提調金壽恒啓曰,伏未審數日來,聖體何如,煩渴之候,今亦一樣無減乎?前日劑入猪肚丸,以日計之,則幾至垂盡,當爲加劑以入,而若無顯效,則必須詳知卽今症候,更議他藥,臣等憂慮未弛,敢來問安,竝此仰稟。答曰,知道。丸藥姑勿劑入。
明日文科會試試官三,洪命夏·呂爾載·李應蓍。參試官四,任翰伯·鄭晳·孫必大·慶㝡。
慈殿,藥房問安。答曰,知道。
獻納睦來善啓曰,頃擧試望,僨事被議者屬耳,今番又以監試官,受命於一所,凡事益加詳愼,不容少忽矣。今聞物議,則以爲一所應講擧子之數,有倍於二所,考試不愼,出榜太遽,致有擧子之稱冤,臣不勝瞿然之至。第其講科之規,異於他科,應講之數雖多,或有自不者,或有不通者,或有能誦而敏速者,或有臨講而持久者,其畢講之遲速,在於擧子之能否。試官豈可以出榜爲急,而促迫於其間哉?然而衆口譁然,詆責不已,凡諸試官,尙皆不安,況臣方居臺閣者乎?臣曾以此等事,重被臺論,其在物議,難免再誤之失,何敢不有人言,抗顔在職?請命遞斥臣職。答曰,勿辭。退待物論。
傳曰,卽聞承旨之言,左參贊宋浚吉,不欲少留,將爲作行云,予心不勝缺然。暫爲入來,相見以去,似無不可,都承旨又爲出去,以此意措辭傳諭,期於相見也。
傳曰,慈殿未寧時,都提調以下書啓。
左參贊宋浚吉上疏。大槪,練期已迫,而臣之蹤跡,不敢入參於朝班,不得不趁卽還鄕,以爲行禮縣庭之計,亦不敢承命入辭,臨發留疏,臣罪尤大,懇乞曲賜恕諒,亟鐫臣職事。入啓。
持平鄭脩啓曰,凡講經之規,或有能誦敏速者,或有自不者,或有不通者,或有臨講持久者,此皆擧子之能不能,豈以多少,致有出榜之遲速哉?獻納睦來善,以出榜太遽,物議譁然等語,旣已引避,臣亦監試官之一也。不可晏然仍冒,請命遞斥臣職。答曰,勿辭。退待物論。
大司憲金南重啓曰,臣伏見獻納睦來善引避之辭,以一所試官,考試不愼,出榜太遽,衆口譁然,詆責不已云,臣不勝瞿然之至。臣於一所試院,忝在首席,凡有所失,皆臣不能愼重之致,物議之來,固其所也。臣何敢晏然仍冒?請命遞斥臣職。答曰,勿辭。退待物論。
都承旨金壽恒書啓,臣承命馳往江上,以聖敎措辭,傳諭於左參贊宋浚吉,則以爲臣之情勢,實出於萬萬不獲已。玆上封章,冀蒙恕察,而卽又委遣都承旨,傳諭聖敎,臣於此,益切感泣,罔知置身之所。臣之疏中,已盡陳籲,更無別語,只願聖慈,曲加矜察焉。臣回瞻北闕,但自泣涕而已云矣,敢啓。傳曰,知道。
謝恩,護軍吳斗寅。
禮曹參判李一相上疏。大槪,病勢情勢,俱極悶迫,終未得趨赴召命,乞遞臣職,仍治臣罪事。入啓。答曰,卿其勿辭,調理察職。
院啓,尹善道按律之請,實出於明法討罪之意。措語見上獻納睦來善,引嫌而退,講經遲速,在於擧子,則隨卽出榜,旣無太遽之失,設有稱冤之說,有何可避之嫌?請獻納睦來善出仕。禮曹郞官,乃是淸選之階梯也。正郞都愼與,爲人庸愚,物議不愜,久矣。頃爲講經試官,講經之際,所失亦多,同席之人,莫不非笑,如此之人,不可仍置南宮郞署之職。請禮曹正郞都愼與遞差,今後試官,今該曹極擇擬望。
戶曹判書許積箚子。大槪,病勢彌留,差復未易,乞遞職名,以便公私事。入啓。
答左參贊宋浚吉疏曰,省覽疏辭,卿已決歸意,予之缺然心懷,卿之蒼黃歸色,難以形言。氣象至此,國事何爲?且卿雖易退,留心易進,去日猶還,速圖幡然之意,予日望之。
答刑曹參判·禮曹參判疏曰,省疏具悉。卿其勿辭,調理察職。
傳曰,左參贊已決歸意,而予之誠禮淺薄,不能挽其行,於心缺然,有不可言。其於國事,可勝云喩?給馬護送事,兩道監司處分付。
答院曰,依啓。尹善道事,不允。
府啓,臣於昨侍承聖批,以有所不忍者爲敎,臣等非不知聖意之所在,而今此善道之罪惡,實關於宗社先王,則雖以聖明好生之德,不忍之心,固不得以曲全者也。措語見上請尹善道亟命鞫問,按律處斷。請持平鄭脩,大司憲金南重亟命出仕。措語見上。答曰,依啓。尹善道事,不允。
政院啓曰,左參贊宋浚吉旣已發行云。上疏批答,所當有旨於京畿監司處,使之傳諭,而監司趙珩,方以奉審事出去,勢難卽傳於其行未遠之前,定送禁軍,傳諭於所到處乎?敢稟。傳曰,遣史官傳諭,可也。
校理金萬基上疏。大槪,今番一所講經試官,以出榜太遽,擧子稱冤,竝皆引咎。臣亦曾忝試官之列,凡有所失實,無異同,勢難晏然在職,請遞臣職事。入啓。
同知吳挺一上疏。大槪,以講經試官乞遞職名事。措語上同入啓。
答金萬基·吳挺一疏曰,爾其勿辭,從速察職。
監試官,鄭脩·權格。以上朝報
禁府啓曰,張滎等面質粘目公事。傳曰,三人自明之事,皆不明白,回啓亦似未瑩。面質時言窮理屈之狀,更爲察啓事,傳敎矣。昨日開坐,張滎·柳培元等,一處面質,則其所爭詰之際,別無辭窮理屈之狀,非如無識愚鈍之人。覈得實狀,誠有所難,仍念干證諸人及傳者聽者,皆在本邑,推官刑推窮問,枚擧啓聞之語,猶欠明白,今不可辨眞僞於抵死發明之口,勢所然矣。昨日面質文書書啓時,果以此構草,以陳其難覈之意,仍請張滎·柳培元刑推事,粘目寫完之後,更考謄錄,近例若無議處覈處等別敎,而只以面質以啓判下,則不得措辭,而但請判下,故誤依此例啓稟,致勤聖敎,不勝惶恐。大槪此獄,情僞相蒙,不易覈處,只臣等二人商議之際,未免孤陋,待他僚無故日,齊會議啓,何如?傳曰,允。以上禁府謄錄
上在慶德宮。停常參·經筵。
謝恩,舍人趙龜錫,信川郡守李振齡。
答戶曹判書許積疏曰,省疏具悉卿懇。末端事實,是憂國之言,當令廟堂議處焉。卿其安心勿辭,從速察職。
禮曹,今式年文武科殿試,今四月二十九日放榜,五月十二日,改付標啓。
政院啓曰,文科會試試官望單子啓下之後,依例牌招,則行副司直柳慶有,稱病不進,副護軍李衷,不爲受由,私自出外,極爲非矣,請竝推考。傳曰,允。
禮曹啓曰,上年正月初九日黃柑賜給製述居首李翊相及今年二月二十五日三百點儒生製述居首蘇斗山等,已有直赴殿試之命。依前例,許赴於今式年殿試,何如?傳曰,允。
義禁府照目,前監察權道經,祈雨祭時,放恣不敬,罪杖八十贖,奪告身三等爲一,功減一等。同府韓震琦元情公事判付內,姑停刑推議處。黃寅瑞以上試官,致令科場用私,彰著至此。合論其罪,則黃寅瑞爲首,李邦烈之次,金澤·李悅又之次,而係是科場循私重罪,不敢容易議定,上裁,何如?啓。黃寅瑞爲先刑推得情。又啓目,前監察鄭雲望,奏時官張信賢等三人,宗廟大祭,奏時太晩,比及禮畢,朝日已晏,幾至食時。罪各杖一百贖,公罪。啓依允。功減一等。
刑曹照本,保寧縣監郭後昌矣,推案刀割,罪杖一百,徒三年,告身盡行追奪。啓依允。
左承旨姜栢年辭職上疏。祈雨祭齋戒,留政院。
傳曰,戶曹判書許積命招。
戶曹判書許積,身病不仕。
傳曰,史官三員待命,騎馬九匹立之。
大司憲金南重上疏。大槪,面浮復發,不能趨召,乞罷臣職事。留政院。
獻納睦來善啓曰,臣素以宿病之人,累日試院,益復添傷,退出私室,日夜苦痛,而昨伏聞物議之詆責,不敢晏然在職,扶曳引避,僅僅往來之後,前患疝痛,猝發極重,幾至殞絶,終未得趨赴於召牌之下,臣不勝惶蹙之至。臣之病勢,非但猝劇,而不能趨命,且臣之情勢,有異於人者,向以試所事,重被彈劾,今又見非物議,而恬然盤礡,勢所不敢,故不得不自至於逋慢之罪,臣何敢一刻仍冒?請命遞斥臣職。答曰,勿辭。退待物論。以上朝報
今四月二十三日,大臣·備局堂上引見時,領議政鄭太和所啓,頃者訓鍊副正朴就文,被箭於街上,輦轂之下,有如此之變,固當重治,以杜後弊,而柳克堅·車時賢兩人中,不分罪之輕重,竝爲刑訊,未知何如。洪重普曰,柳克堅則與朴就文,曾有嫌怨云,萬無所疑,而車時賢則就文亦言,所昧平生云。只以射伴,常時借箭之故,不必知情,而指其所射之箭,年前所失云者,出於誣飭,故當初意其飭詐,一樣請刑。該曹之規,旣請刑推之後,則例爲連請加刑,而似不可一向嚴刑矣。上曰,旣非正犯,則二次之刑,足懲其詐言之罪,直爲放送,可也。
又所啓,對馬島失火,延燒甚多,其居民生理蕩盡,將無以存活云。若待其告急而後救之,則彼必不知德意,不如自我先給之爲愈也。左議政沈之源曰,臣亦聞之,其勢果爲窘急,難以支保云。若於此時救活,則在我實有生色之事,而彼雖蠻夷,亦豈不感我德意也?刑曹判書洪重普曰,東萊府使,欲以百餘石米啓請,而有所不敢云矣。上曰,救災外國,百石之米,似爲太略,更爲商量加給,可也。鄭太和曰,必須三百石,然後彼可以知德意,而此則惠出意外,彼之喜幸必多。先爲分付於慶尙監司處,使之從長料理,啓聞文書,則分付禮曹,隨後撰出,何如?上曰,依爲之。出備局謄錄
同日引見時,領議政鄭太和所啓,昨日戶曹判書許積箚子中,言罪囚審理事,而自上以令廟堂議處爲敎,今當依箚辭施行矣。上曰,依爲之。出禁府謄錄
上在慶德宮。停常參·經筵。
下直,海美縣監柳炳然。
謝恩,右議政元斗杓。
右尹權謙上疏。大槪,竊見尹善道疏,悚汗沾背,乞收廩繼之命,許臣退身守分事。入啓。
傳曰,延陽府院君家,柳後聖,急急馳送。
政院啓曰,左參贊宋浚吉上疏批答,史官鄭重履,追及於果川地,傳諭後入來矣,敢啓。傳曰,知道。
禮曹啓曰,本曹啓辭,小祥練服講定事,大臣及儒臣收議。傳曰,往議于左參贊及大臣,右尹護軍李惟泰,佐郞李翔處,以啓事命下矣。領議政鄭以爲,練服一節,臣於平日,得聞於家庭,而身自行之者,正如宋浚吉之所陳。只未詳帝王禮儀之如何,且以輕改五禮儀所載,爲重難矣。今者宋浚吉以爲,列聖以來,隨時制宜改定者,亦非一二云。及見此議,不敢更有所容喙,伏惟上裁。左議政沈□□以爲,臣以素昧愚陋,禮學固不敢輕議,而五禮儀,國朝之遵行已久,常以爲不可到今輕易變改矣。宋浚吉,以知禮之臣,其所論辨如此。且曰,列聖以來,隨時改定者,亦非一二云,則似不當膠守謬例,伏惟上裁。漢城府右尹權諰以爲,臣之無狀,何敢與論禮儀?以臣論禮,正如屠家講佛,不勝悚然,第以旣承淸問,又不敢不以實情對。宋浚吉議,臣嘗以管見揆度爲然,而不敢自信,今見其說,適與之合,更何贅言?伏惟上裁。行護軍李惟泰以爲,臣素不知禮,於其所不知,闕之,可也。然君父有問,不敢不以其所聞者對,而臣之所聞於人者,與宋浚吉議同,不敢別爲之獻云。工曹佐郞李翔以爲,臣以微末小官,不敢與議於國家大禮,惶恐不敢承當之意,當追後陳疏云。領敦寧府事延陽府院君李時白,右議政元斗杓,行判中樞府事鄭維城,病不收議。大臣及權諰·李惟泰·李翔等之意如此,上裁何如?傳曰,依左參贊議施行。
工曹佐郞上疏。大槪,國家大禮,詢及微臣,慙懼罔措,敢陳私悃,仰瀆天聽事。入啓。答曰,省疏具悉。何過辭之至此哉?雖云郞僚,如此之事,非問而何?勿辭焉。
院啓,尹善道按律之請,實出於明法討罪之意。措語見上答曰,不允。
府啓,尹善道按律事。措語見上答曰,不允。
答權諰疏曰,省疏具悉卿懇。邦運不幸,凶言罔極,言之氣塞,念之心寒。尹善道之罪,輿情所忿,群議至今,誅之之論雖重,流竄之罪,不可終悖群情也。且卿以去就之義,言及疏中,觀覽及此,心深擎誦,不知所言,方今戶籍之事,實望卿矣。辭拙意窮,未能盡記,後日登對,當面諭焉。以上朝報
禁府啓曰,遵奉聖旨,收聚前後罪籍,就問於諸大臣所會處,若干罪人其情可恕者,別單開錄,各其名下,書其讞議文字以入。伏候上裁。傳曰,知道。
又傳曰,定配罪人南昌祖·金仲賢·柳重任·李廷相·尹策放送。宋明奎·盧希遠等限年。吳賢札減等爲只爲,義禁府傳敎爲良如敎。以上義禁府謄錄
上在慶德宮。停常參·經筵。
謝恩,魚面萬戶金忠胤。
下直,慶尙右兵虞候崔亨運,漣川縣監南得明。
副提學兪棨,伏見右尹權諰上疏,旣有論禮執迷之罪,又被請罪敢言之斥,不可一刻冒居論思之地。請鐫本職及兼帶,以謝人言,以安微分事。入啓。
藥房都提調李景奭,提調尹絳,副提調金壽恒啓曰,伏未審此時,聖體若何?向來哀臨重疊之後,視察之候,猶夫前日耶,熱渴等症,毫無加減之可言者耶?臣等恐傷之憂,不容暫弛,敢來問安,竝此仰稟。答曰,証候則一樣,而渴候則似有稍減矣。
吏曹啓曰,自前審理後,例有別歲抄之擧,今番則何以爲之?敢稟。傳曰,依例爲之。
又啓曰,別歲抄爲之事,命下矣。准期不敍,災傷罷黜,居中居下人員,依前例,竝爲書入乎?敢稟。傳曰,竝依例爲之。
答大司憲金南重疏曰,省疏具悉。卿其勿辭察職。
答副提學兪棨疏曰,省疏具悉。卿其勿辭察職。
答左承旨姜栢年,踏啓字。
傳曰,承旨四人,持留院公事入侍。
傳曰,政事,過齋戒後爲之。
玉堂箚子。大槪,洞辨是非,莫撓權諰膠蔽之言,亟從公論,以正善道奸兇之罪事。入啓。答曰,予已洞知,自有處置之方,何因一疏,猝改予意乎?
觀象監,今月二十四日巳時,雨雹狀如小豆。啓。
禮曹啓曰,練祭服制節目,大臣·儒臣獻議。傳曰,依左參贊議施行事,傳敎矣。更考左參贊宋浚吉所獻之議,則冠與中衣當用練布,衰裳則以大功七升布,改製而不練,小祥腰絰,以葛爲之,而三重四絞。且腰絰旣從古禮用葛,則絞帶亦當用練布云。所謂衰裳,卽衰服之下裳也,衰裳用七升布不練,腰絰用葛,腰帶用練布等節目,依此付標。王大妃殿·中宮殿服制,雖無儒臣議,當依上服改變,故衰服以七升布不練付標。至於大王大妃殿服制,旣以期服議定,自有變除之節,而練祭時則素服行祭,情禮似當。百官之服,當從上服施行,元啓目中,竝爲付標以入之意,敢啓。傳曰,知道。
政院啓曰,頃於玉堂請對之日,副提學兪棨,請以尹善道上疏,示諸朝廷而焚之。自上以大臣齊會時,取示而處之爲敎矣,其疏旣已傳示於三公,何以處之?敢稟。傳曰,焚之。
又啓曰,右贊成宋時烈處諭書,以史官傳諭乎?送于監司處傳諭乎?敢稟。傳曰,遣史官傳諭。
政院啓曰,以左尹權諰上疏,卽遣史官,傳諭左參贊宋浚吉事,傳敎矣。伏見其疏末端之辭,則有曰,朝廷試宥善道之罪,而殿下特命追諭浚吉,責之以君臣旣已誠心相孚,決不可以人言遽去,則浚吉不信聖心則已,不然,寧得不還云云。蓋其意,必欲先宥善道之罪,而追諭浚吉,使之還來也。善道陰凶之狀,輿情之所共憤,兩司齊發,論以極律,則豈可因一人之言,阻遏方張之公議乎?善道之罪,旣不可宥,而不宥善道之罪,直爲傳諭宋浚吉,又非權諰之本意也。依疏辭往諭之命,不得奉行矣。且觀其疏辭,極言善道之不可罪,而曾謂之敢言之士夫,敢言者,忠戇敢諫之謂也。善道疏中搆誣兩臣之事,姑置不論,至如上犯先王之悖語,亦可謂之敢言乎?擧此一款,他可知矣。人之所見,不甚相遠,而不料其言之乖戾,一至於此也。伏想聖明,必已洞察,而是非之辨,不可不明,區區所懷,竝此仰陳。答曰,噫。君臣之間,貴相知心,何不知予心之所在乎?善道之罪,死以難逭,有所不忍者,故減罪遠竄矣。且無宥善道之命,則是豈因一人之言,而阻遏方張之公議乎?予之過慮,雖不赦善道之罪,更以疏中不必凶言所動之意等語傳諭,而幸或幡然,故使之傳諭矣。卿等之意如此,姑停傳諭之行。
大司諫李慶億,司諫朴世模啓曰,尹善道,假託論禮,逞其凶計,神姦鬼譎,譸張捭闔,欲以上誣聖明,下惑一世,戕害善類,流害國家,自古凶言讒慝,何代無之,而未有若此之肆然無忌者,此所以凡有人心者,莫不憤惋而欲正其罪,則臣等按律之請,烏可已乎?伏見諰之疏,則要其大意,有若自託於兩臣,調劑於其間,而實則歸咎於兩臣,而申救善道,必置於無罪之地,旨意絶僻,立論莫測,臣等竊不勝駭然也。夫誣之以惡言,卽人臣所不忍聞者,而其意猶欲使之受以爲過,有之則改之。嗚呼,此何言哉?此何道哉?率是以行,則特一無義無恥,冥頑不靈底物耳。使諰當此,則其所自處,果能若此否?夫能責人以義所不敢出之事,非不誠則乃不仁也。其言旣曰,善道之詆讒媢嫉,誠極可惡。又曰,能言人之所不敢言,其亦敢言之士也。果以爲敢言之士,則不得以詆讒媢嫉爲惡,果以爲詆讒媢嫉,則固當痛斥,而顯絶之不暇,豈但曰執兩用中而請宥之,汲汲乎隱惡揚善?雖曰唐虞氣像,旣有四凶之惡,則流放竄殛之典,不得不擧墍其讒說,去邪勿疑而已,未聞其指爲讒慝,而從以宥之也。上下之說,自相予盾,判若二人之言,指意未定,好惡失常,此不但爲言語之失而已。究其病痛,正在本源,宜其諰,善道爲士,而以討罪爲無故殺士也。其他立論措語之乖舛,無足怪者,至於威福下移者,乃顓用權奸之所爲,善道之所以搆揑兩臣,此也。復動朝廷者,亦此人也。缺代善道爲辭,加之於兩司執法之論,而自不恥其沕然同歸,良可惜也。臣等欲正凶人之罪,而反被無前之醜詆,何敢晏然仍冒於論事之列乎?請命罷斥臣等之職。
掌令尹飛卿,持平李堥啓曰,尹善道之疏,造意甚慝,用語極凶,觸犯先王,關係宗社,今此按律之論,實出於輿情之所激。措語與院啓同答大司諫·司諫·掌令·持平曰,此不過出於文字下字之間放過之致,何辭氣之太過若是哉?勿辭,退待物論。
大司憲金南重疏曰,臣於再昨,面浮復發,兩眼全廢,隱疼遍體,不能運動,召牌之下,實未趨詣,逋慢之罪,固所難免,不得不冒昧陳疏,而未蒙恩遞,臣誠狼狽極矣,旣有應遞之失。且被權諰之斥,不可一刻仍冒,而賤疾猶苦,今始來達,所失尤著,請命遞斥臣職。答曰,勿辭。退待物論。
以政院辭,傳曰,都摠府堂上先罷後推,兵曹堂上姑先推考。
承旨入侍時,左承旨吳挺緯所啓,臺諫有闕之政,過齋戒後爲之事,命下矣。承旨又有闕,而祈雨祭在邇,臣等三人,當爲差往,則位甚不齊,而前頭連有齋戒,今日開政,何如?臣待罪該房,敢此仰稟。上曰,依爲之。以上朝報
上在慶德宮。停常參·經筵。
謝恩,左承旨吳挺緯·開雲萬戶朴漢鳴。
京畿監司書目,水原呈,以左參贊宋浚吉上疏上送事。
刑曹啓目,咸興判官閔燾,定州牧使姜裕後,龜城府使韓等矣,監試擧子錄名時,切勿以加資書之事,曾以明白分付,而今此監試時擧子等,俱以加資書塡,不能致察,罪各杖一百,私罪,告身盡行追奪。啓依允。功減一等。
政院啓曰,今日臣壽恒,左承旨吳挺緯,左副承旨趙胤錫,以祈雨祭官,分送三處。廳中只有右副承旨鄭榏,同副承旨朴世城,出納之際,事多苟簡。新除授右承旨南龍翼,卽爲牌招肅拜,使之察任,何如?傳曰,允。
傳曰,今聞承旨之言,權右尹又爲出去云。如此之士,旣盡去國,予心之缺然,其可量乎?卽遣史官,今雖不得不去,速圖幡然之意,措辭傳諭。兩道監司處給馬等事,知悉擧行。
謝恩,右承旨南龍翼。
玉堂箚子。大槪,兩司竝命出仕,大司憲遞差事。入啓。答曰,依啓。
大司諫李慶億,司諫朴世模,掌令尹飛卿,持平李堥就職。
同副承旨朴世城啓曰,朝者右尹權諰處,遣史官措辭傳諭事,命下之後,史官可以往還,而本院何爲而至今無擧行之事耶事,傳敎矣。方有啓稟之事,未卽奉行矣。傳曰,別無啓稟之事,而朝者命下之事,何爲留置院中,到今不爲擧行耶?又爲傳敎,權諰疏中,有營護尹善道之語,故兩司多官,引避峻斥,凡臺官避辭,亦一彈論也。今此聖敎,雖出於優待之意,循例奉行,似有欠於待臺諫重公論之道,卽欲陳稟所懷,而倉卒之際,未易構出,以致日晩,屢勤聖敎,不勝惶恐。傳曰,君雖有悖理無倫之命,亦不敢如是放恣,無所稟達而直不奉行者,朴世城敢生小人之怨,釣名之計,早朝命下之事,日已向午,終無稟達之事,而掩置君命,有何所恃,而不稟不言,無端不奉行乎?今遣史官之辭語,小無害於理,又不關於臺閣,則此不過慰心致情人事場一件事也。雖被詆斥之論,數年相密之情,豈畏於臺諫,而終無一番慰行之擧乎?世城,直不奉君命,知有臺諫而不知有君,此是侮君逆命之賊也。此而不治,君不爲君,臣不爲臣,拿鞫定罪,以警他人。
傳曰,史官三員待命,騎馬九匹立之,祈雨祭所內摘奸。
吏曹啓曰,臺諫有闕,政事取稟。
文科會試出榜,詣闕。
謝恩,掌令鄭晳。
政院啓曰,臣卽伏見朴世城拿鞫傳敎,則辭旨極嚴,有非臣子所不忍聞者,奉讀未終,心骨俱寒,不料聖明之世,有此過中之擧也。今此傳諭之擧,命下之後,未卽啓稟,以致日晩,稽緩之罪,則固有之矣。原其本情,則豈有一毫慢命之意哉?其意蓋以權諰,方以物議出城,似不可均施待賢之禮,故心有所懷,欲啓未啓,趑趄之間,日晷已晩,嚴旨之降,固其宜矣。第聖明自臨御以來,推心待下,誠意藹然,一未嘗以疑事罪人,獨於今日,天威震疊,近密之臣,暴下司敗,瞻聆所及,莫不驚駭,殊非平日所望於殿下者也。伏願平心恕察,還收朴世城拿鞫之命,臣待罪近密,區區所懷,惶恐敢啓。傳曰,若陳所懷而後,未奉命令,予豈有言哉?不稟而直自不奉,其敢曰臺諫避辭,與峻斥無異,不敢奉行,此豈非不知有君逆命之罪而何?若有其罪,何惜而不罪乎?
右副承旨鄭榏上疏。大槪,請與同僚,同被罪罰事。入啓。答曰,省疏具悉。旣有當該,又非主張者,何必辭爲?勿辭,從速察職。
大司諫李慶億,司諫朴世模啓曰,臣等伏見權諰之疏,主意陰僻,言論乖戾,必欲歸過兩臣,護全善道,賢邪無別,是非顚倒,原其病根,不但爲言語之失,故昨於避辭中,不得不有所陳言,而及承辭氣太過之批,臣等固已悚蹙之至矣。卽伏見下政院之敎,辭旨極嚴,至以知有臺諫,不知有君爲敎,臣等不勝駭惶震懍,不知置身之所。決不可一刻仍冒於臺閣之上,請命鐫削臣等之職。
正言權格啓曰,臣卽自試所復命,伏見昨日同僚引避之辭,以尹善道按律之請,重被權諰之詆斥也。善道若只言其議禮之是非,而其言果出於公心,雖甚過誤,不可致之於罪。臺諫以此論罪,則權諰之疏,猶之可也。今則不然,善道包藏禍心,假託論禮,陰兇讒慝,陷害善類,至於上犯先王,倡臣子不忍言不忍聞之說,恐動天聽,誑惑一世。其在王法,必誅無赦,而不意權諰,敢生營護之計,張皇巧飾,語未成說,此豈平日所期於權諰者哉?臣竊爲儒名恥之。欲罪兇人,反被詆責,與同僚無異,何敢一刻冒居言地乎?請命遞斥臣職。
持平鄭脩啓曰,臣卽自試院出來,伏見同僚引避之辭,不勝瞿然之至。尹善道請罪之論,臣旣同參,則被斥於權諰,與同僚無異,不可晏然仍冒。請命遞斥臣職。
掌令尹飛卿,持平李堥啓曰,尹善道按律之請,實是正邦憲之意,而反被權諰之詆斥,故昨日避辭中,略陳其是非謬戾,而聖批乃以辭氣太過爲敎,臣等固已瞿然惶惑矣。卽伏見下政院之敎,以知有臺諫,不知有君,爲承旨之罪案,至下拿鞫之命,此豈臣子所忍聞者哉?臣等魂悸膽掉,不知所以置身之所也。臣等決不可一刻仍冒,請命鐫削臣等之職。
玉堂箚子。大槪,略陳所懷,請還收朴世城拿鞫之命事。入啓。
右副承旨鄭榏上疏。大槪,更申危悃,亟正臣罪事。入啓。
傳曰,史官四員待命,騎馬十二匹,卜馬八匹立之。
玉堂箚子。大槪,大司諫李慶億,司諫朴世模,正言權格,持平鄭脩,掌令尹飛卿,持平李堥出仕,掌令鄭晳入啓。答曰,依啓。
政院三啓曰,臣以朴世城事,觸犯天威,煩瀆至再,而聖批極嚴,至以救護爲敎,臣不勝惶悸隕越之至。夫人臣誠有驕恣無君之心,則萬死猶有餘罪,其律不止於下吏,凡有救護者,厥罪惟均,當伏邦憲,如或事出無情,罪爲太重,未免爲過中之歸,則不可不苦口力爭,期於回天。玆敢冒死更籲,伏乞聖明,平心省察焉。今此世城之罪,在於旣有所懷,猶且趑趄,淹延時刻,不卽陳啓也。此則自有稽緩不職之罰,何至於囚繫鞫問而後已哉?況且備忘中逆命之賊四字,尤非臣子所忍聞,播諸遠近,聽聞必駭。伏乞特垂寬貸,亟賜刪改,仍收拿鞫之命,千萬幸甚。臣不避瀆撓,承此嚴敎,惶恐待罪之至,竝此陳啓。傳曰,勿煩。
都承旨金壽恒上疏。大槪,伏聞同副承旨朴世城拿鞫之命,戰悸失措,有不敢自安於心者,陳情乞罷,仍陳區區之懷事。入啓。
左承旨吳挺緯,左副承旨趙胤錫請對入侍。傳曰,引見罷出之後,假注書權讓,行步緩緩,其色甚倨,史官職在末官,何敢如是無狀乎?罪此者非止一再,而終無警動之擧,事極痛駭,權讓先罷後推。
傳曰,朴世城拿鞫傳旨,已下於昨日,而何至今不爲捧入乎?政院啓曰,昨日本院三啓之批,卽者始下,承命請對纔罷,故未及捧入之意,敢啓。
又啓曰,臣等昨日三啓,今又入對,竭陳微悃,而誠未上格,天聽愈邈,退而相對,益切悶蹙之至,上下相持,決無回天之望。今此傳旨,不得不書入,而其中逆命之賊四字,終有所不安於群情,聖慈何忍不許刪改,致駭瞻聆乎?伏乞更加三思,改下四字焉。臣等極知屢瀆之不敢,而區區之懷,不敢不啓。
禁府,朴世城拿囚。啓。
假注書權讓罷職,代金錫之。
院啓,尹善道按律之請,實出於明法討罪之意,措語見上請還收朴世誠拿鞫之命,措語見上請右尹權諰罷職。措語見上答院曰,不允。尹善道何必殺之而後已乎?極邊安置,可也。噫,世城無端不奉君命,爾等不謂之逆命,何心哉?且臺論之峻,十倍於今日,其敢不稟而擅自不奉乎?此不過挾勢臺論,不知君命之爲重,此非不知有君而何?擧其罪名,指其所行之事,則予之所言,無一毫虛名罪案之事,言之不難,辨之最易,如此之罪,若不痛懲,予何以爲君,爾何以爲臣乎?如是則權歸於下,而主弱於上矣。世城之罪,據法論之,殺之無措,而至於鞫問,罪不至於世城者,亦皆有之,況世城之慢君無道者乎?爾之欲救世城,已辦於辭語之間,所謂稽緩傳命釋之,則慢君命也。直以此言爲罪,不下於拿鞫還收之請,何心哉?。爾心旣在於救護,則何不直請以身代,而費辭張皇,徒喪倫理,有若兩人之說,終不能掩其奸態之志,良可惜也。
謝恩,獻納金玉鉉。
慈殿·大殿,政院·玉堂問安。三殿,藥房問安。答曰,知道。
藥房都提調李景奭,提調尹絳,副提調金壽恒啓曰,伏未審甘霈霑陰,此時慈殿氣候,若何,聖體亦復何如?伏聞去夜,童子小便及藿香正氣散,人蔘敗毒散等藥,連爲劑入。醫女兩人,亦爲留門以入,未知其詳,方切驚慮。卽聞醫女傳言,慈殿自昨午後,有頭部微痛之候,夕後痛勢,若何?且有寒熱之候,終夜不安,進服人蔘敗毒散後,汗氣微沾,時有灑浙之氣云。亦未詳卽今玉候之如何?須更詳悉,方可議藥,而人蔘敗毒散,旣已試進,而和解未洽,柳後聖等諸御醫等之意皆以爲,此藥依前加入,更進一貼,不可少緩云。依此劑入,何如?臣等不任憂慮,敢來問安,竝此仰稟。答曰,依啓。以上朝報
備邊司郞廳,以三公意啓曰,再昨臣等,會坐本司,刑曹堂上,以罪人審理,來問於臣等,而別單書入,昨以啓下云,而尙不來示。臣等今朝開坐時,問于刑曹判書,則果已啓下,而該郞未及往告云,事甚怠慢。當該郞廳,先罷後推,何如?答曰,允。備局謄錄
上在慶德宮。停常參·經筵。
禁府啓曰,罪人李邦烈,今月二十一日,因月令醫員金洧手本,以其病重之狀,依例啓辭,則特蒙保放之命,而初患傷寒之疾,仍成中風之症,保放救療,藥物無效,當日平明時物故云。令漢城府檢屍後,啓聞施行,何如?傳曰,此非死罪,勿爲檢屍,可也。出禁府謄錄
備邊司啓曰,守令迎送,爲弊甚巨,頻數遞易之處,則漸就於不可收拾,平日尙然,況今飢荒慘目之日乎?今者咸興判官閔燾,定州牧使姜裕後,龜城府使韓,俱以監試儒生加資書塡之故,因刑曹公事,一時坐罷。西北事勢,比他道尤異,邊遠民弊,不可不念。且其所犯,與虐民肥己等罪有間,三邑守令,勿爲罷職,量施他罰,恐或便當,敢此仰稟。答曰,依啓。出備局謄錄
上在慶德宮。停常參·經筵。
藥房都提調李景奭,提調尹絳,左承旨吳挺緯啓曰,甘霔霑潤,伏未審此時,慈殿氣候,若何,聖體亦復何如?伏聞去夜童子小便及藿香正氣散,人蔘敗毒散等藥,連命劑入。醫女兩人,亦爲留門,未知其詳,方切驚慮,卽聞醫女傳言,慈殿自昨午前,有頭部微痛之候,午後痛勢益苦,且有寒熱之候,終夜不安。進服人蔘敗毒散後,汗氣微沾,時有灑浙之氣云,而亦未詳卽今玉候之如何,須更詳悉,方可議藥,而人蔘敗毒散,旣已試進,而和解未洽,柳後聖等諸御醫之意,皆以爲,此藥依前加入黃蓮酒炒,梔子炒各七分,荊芥·蘇葉各一錢,石膏煆一錢半,更進一貼,不可少緩云。依此劑入,何如?臣等不任憂慮,敢來問安,竝此仰稟。答曰,依啓。出藥房日記
上在慶德宮。停常參·經筵。
藥房都提調李景奭,提調尹絳,右承旨南龍翼啓曰,伏未審夜來,慈殿症候若何,聖體亦復何如?昨日晩後,得聞醫女傳言,慈殿進藥之後,汗沾頗洽,頭部痛候亦歇,不勝喜幸之至。柳後聖等諸醫官之意,皆以爲今已和解,停藥宜當,而第未詳夜朝間玉候,臣等憂猶未已,敢來問安,竝此仰稟。答曰,依啓。慈殿症候,言于醫女矣。出藥房日記
傳旨,前興德縣監金克和拿來,刑曹粘目憑閱,決杖爲只爲,下義禁府爲良如敎。出禁府謄錄
上在慶德宮。停常參·經筵。
藥房都提調李景奭,提調尹絳,副提調金壽恒啓曰,伏未審夜來,慈殿氣候若何?聖體亦復何如?數日來,丙枕連夜不安,開政接應,且復相仍渴候稍減之後,更無加減否?臣等竊伏惟念,雖在閭巷之人,凡眼患之餘,最忌哀傷,自上將攝未久,續有哀臨之擧,蔬素致傷之道,固已多矣,而前頭朔奠,練祭重疊,群下之日夜憂悶,曷有其涯。鍼藥諸醫,莫不深以爲慮,祭前先哭之停,雖不敢更請,至於臚傳之後,哀哭良久,尤爲悶焉。臣等敢來問安,竝達下情。伏願勉遵禮節,至哀之中,毋忽聖人之所愼,俾無難追之悔,不勝幸甚。答曰,慈殿症候,發表之後,漸至差減,而汗出之候,猶未止息矣。出藥房日記
傳,罪人尹善道段,上疏立言,造意極其凶慘,有不忍正視者,近日喪服之論,互有是非者,欲求合禮經,務得至當之歸而己。至於宗社之安不安,國祚之延不延,有何一毫關係,而善道假托論禮,欲售凶計,乃曰,大統不明,民志不定,宗社不固,張皇眩亂,恐動天聽,必欲以謀危宗社之罪,勒加於儒賢,此特一誣人上變之書耳。自古小人之媢嫉善類,乘機害者,何代無之,而安有凶肆□惑,若此之甚哉?嗚呼,兩臣固不足言,而乃以梓宮山陵之事,倡言而惑亂,至於銜橛等語,豈臣子今日所忍言者,而敢復上犯先王,少無顧忌,尤不勝驚心而痛骨焉。此善道之罪,所以上關於宗社,先王必誅而無。
司馬光缺五六字之於唐恪之難明,而朱□□□去其謬,大書特書,以明其爲正統,自稱側室子,而固無害於正統之傳,缺十五字先大王之爲次嫡乎?臣愚之見如此,缺七八字斟酌,率意妄言,□以論禮之事言之,其僭犯悖違之端,夫豈缺數字哉?然則非善道之罪臣,臣自犯罪也。人缺一行餘此罪,則不敢自立於人類者,其理甚明,非聖明,不諒臣之本情也。至於日月迅邁,練祥已迫之諭,臣缺數字不禁涕淚交流,缺五六字聖敎,此臣所以拊心叩胸,不如無生者也。臣以負罪極重,疾病沈綿,無計前進,北望天門,只自飮泣而已。傳曰,知道。
自辰時至酉時,日暈。初昏,黃白雲一道如缺一字,起自艮方,直至西方,長竟天,廣尺餘,漸進南方,良久乃滅。
議政府領議政鄭太和,左議政沈之源,右議政元斗杓等箚曰,伏以前承旨朴世城,伊日缺一字命不卽擧行,至於拿推,傳旨中侮君逆命之賊六字,以此爲案,則有難容息於覆載之間,是豈世城之罪目哉?世城始承聖敎,僚席不齊,欲稟未稟,趑趄罔措之際,自爾遲延,致勤下問,此出於昏謬之甚,據此論斷,渠亦無辭,謂之侮君逆命,則不但世城,死且含冤,抑恐有損於聖上仁恕之政也。臣等早欲陳達,而兩司已請還收拿命,不敢竝起煩瀆,日事缺七八字之裁處,一日二日,兪音尙閟,伏想天怒未解,不加省察,區區微懷,終不得不暴。伏乞聖慈,益恢天地之量,少霽雷霆之威,參量情犯,特施寬典,不勝幸甚。取進止。答曰,省箚具悉卿懇。卿等之意至此,逆命賊三字當削去。
右副承旨鄭榏疏曰,伏以臣,纔承召命,不敢祗赴,猥陳危懇,恭竢嚴譴矣。疏本未達,名牌再降,惶悚之極,罔知攸措,揆以分義,不得不隨詣闕外,而臣之情勢,萬萬悶蹙,終不得冒進,逋慢之罪,固所難逭,狼狽之勢,又缺數字矣。伏想日月之明,猶未燭微臣之情悃耶?臣欲爲啓稟,未卽奉行之罪,旣無異同,而及待罪之啓,拘於院中,特未聯名耳。一則就理,一則行公,罪同罰異,斷無是理,臣之終不敢自安者,豈但有關廉隅而已哉?伏乞聖明,特察崩迫之懇,亟許鐫削臣職名,仍治臣負犯,俾得均蒙罪罰,千萬至幸。臣無任悶蹙戰掉之至,謹昧死以聞。答曰,省疏具悉。爾其勿辭,從速察職。以上燼餘
禮曹啓目,粘連許穆上疏云云。議于大臣,則領敦寧以爲,臣於當初獻議,以遵先王之制之意,爲對矣。今者掌令許穆以爲,非古禮,臣不宜更有所議矣,而當昭顯世子之喪,臣敢以議禮之意陳章,而時亦有聯名同請者,仁祖大王,援禮難之,今時又異於當時,辭說煩亂,亦有所不敢,更加詢謗而行之似當。上裁何如?領議政以爲,當初禮官,以大王大妃服制,訪問于大臣·儒臣,而臣素昧禮文,未識定論,只援國制以對,其時諸大臣·兩儒臣之意,亦皆無異矣。令見掌令許穆之疏,多引古禮之文,以朞服爲非,臣何敢自以爲是,復有所獻議乎?惟在更詢知禮之臣而處之,仍念曾於蒼黃急遽之間,未及考出實錄,而貞熹王后之於睿宗大王,文定王后之於仁宗大王,已行之制,竝宜詳考參定,伏惟上裁。領中樞府事沈之源以爲,當初以大王大妃服制已定之時,臣之愚陋之見,旣與諸大臣無異矣。臣素昧禮學,今不敢更有所議,詢問于知禮之臣而處之似當,伏惟上裁。行判中樞府事元斗杓以爲,初喪議禮之時,臣素昧禮經,且臣待罪內局,遽遭天崩之慟,喪失精魂,昏不致察,大王大妃殿服制下詢之際,與諸大臣循例獻議矣。今見掌令許穆疏辭,其所援論,皆是經傳明文,何敢更容他議?臣到此,益覺不學無識之害,至於此也,不勝瞿然之至。禮所謂四種之說,蓋謂文王爲庶子喪也,非謂母后,爲承統主社之嫡子,降從朞服也。臣不可以當初做錯之失,而膠固執迷,再誤莫重典禮,故敢陳愚賤之見,伏惟上裁。右贊成宋時烈以爲,臣病伏垂死之中,神識昏昧,日用事物,大忘小遺,況今所議,乃帝王宗統之重也,禮制精微之極也。當初妄議之說,今被大臣·臺臣操戈入室,則不可復容其喙也。當初同議之臣,將陳意見,則其說,卽臣之說也。加以在外之臣,不敢輒論朝廷典禮,則只合噤口咋舌,而第以旣有妄論大禮之失,則不敢不更陳曲折,以引誤事之罪也。臣始聞該郞,以大王大妃服制改定事來議也,臣以爲,必有別樣可據禮律,可以句斷前日所疑之說也。及見大臣臺臣之論,則眞與魏徵獻昭陵事,相類也。當初獻議時,臣固知有此疏說,而其於疏說,有未能十分無疑者,故以爲與其輕用可疑之疏說,斷定莫重之典禮,無寧近從大明之制,猶爲寡過也。今者許穆之疏,引訂雖多,然其緊要,只有二段,其一,長子死,立第二長者,亦名長子而服斬也。其二,立庶子爲後,不得爲三年,妾子故也。臣之所嘗疑而欲知者,正在於此,而許穆之所以爲明證者,亦在於此,此實愚臣解疑辨惑之時也。幸孰大焉?夫所謂長子死者,未知其死於何等時耶?謂已成人而死,其父旣爲之服斬三年,然後又立次嫡,謂之長子,而其次嫡死,又爲之服斬三年耶?如此則其於無二統不貳斬之義,何如耶?抑以爲死在幼稚之年,而不含,不贈,不立主,其父不爲之服,不成爲嫡,然後立次嫡爲嗣,而謂之長子,此長子死,則乃服三年耶?若果如此,則許穆之說,恐未得爲定論也。所謂立庶子爲后,不得爲三年,妾子之故也云者,此固疏說,而妾子故三字,是許穆自下之說,非疏說也。夫所謂庶子者,固謂妾子也。然次嫡以下,則雖人君母弟,亦謂之庶子,故疏說曰,庶子,妾子之號,嫡子第二者,同名庶子也,然則孝宗大王,不害爲仁祖大王之庶子也。庶非賤稱也,乃衆子之義也。考諸禮經,此類甚多,未知此疏所謂庶子者,果爲獨指妾子,而次嫡以下,不與否乎?諫家本意,旣不敢明知,而又無他書之可爲證佐,此臣之所以爲疑者也。凡此二段者,實臣所疑而未敢決者,今許穆斷然不疑,未知只據此諫,而失其必然也耶?抑有佐驗於他書也耶?更詢許穆則可知矣。蓋帝王之家,以社稷爲重,故古固有捨長而立庶者,此實聖人制義之大權,然其制禮立法之意,則未嘗不謹於倫序,故文王傳國,則捨伯邑考立武王,而周公制禮,則必拳拳於長庶之辨。今之所論,只是禮文,則嘗考周公制禮之意,可也。周公立孺,子夏傳之,鄭玄註之,而皆無次子爲長子之說,而至賈公彦疏,始有此說,賈是名儒,而又爲黃勉齋收入於通解之讀,則何敢不信?然不經朱,程勘破,則未知其說,果如許穆之所云乎?如或不然,則今者斷然行之,恐或未安也。且疏說,旣曰,立次長亦爲三年,而其下又曰,庶子承重,不爲三年,此二說,自相矛盾,故許穆必以庶子爲妾子,而次長則不與焉。今必得次長不爲庶子之明文,然後許穆之說,乃可從也。不然則以一時之見,率爾斷定,不亦重乎?且又有一說焉,賈疏只言第一子死,而不言第一子無後而死,則此恐是未成人而死者也。此正緊要處,而今許穆之說,似不細考立文之本意,而遽然立說,然則檀公之免,子游之衰,果皆不足恤乎?且以人情事勢推之,長子雖成人死,而次長,皆名長子而服斬,則非但嫡統不嚴,爲父者一身之上,其斬不已多乎?父,至尊也。女子出嫁,猶不敢服斬,其不貳斬之義截然矣。況父之於子乎,而旣斬第一子,又斬第二子以下,而無復限節耶?蓋許穆徒知第二子承重者服朞,不見於經,而不知第一子成人而死,而第二子承重者服斬,亦不見於經也。何可執一而廢一乎?且以世宗大王言之,假如聖壽無疆,文宗大王不幸先陟,則世宗大王當服斬,而立一大君爲嫡,一大君又不幸,則又服斬,而又立二大君,如是以至於八大君,皆服斬三年,則是竝文宗·世宗兩大王,爲九三年矣。三九二十七,雖庶人,亦不當如是,況帝王之尊,其正統至嚴者乎?此則必不然也。若曰,帝王當以卽位者爲統,而世宗大王,旣主宗社,不得不爲之三年云爾,則亦恐不然。如此則何必次嫡,雖妾媵之所出者,皆可三年也。假如光海終於初年,則仁穆大妃亦當三年乎?若曰,大王之喪,雖緦麻婦女,亦必服斬,以此知大王大妃,亦當三年云爾,則亦恐不然,夫在臣子之位者,固不敢以功緦之服,服大王矣。今孝宗大王於大王大妃,有君臣之義,大王大妃,乃反以臣服君之服,服大王乎?是皆可疑之說也。至於原任大臣所謂文王,蓋謂爲庶子喪也。非謂母后,爲承統主社稷,降從朞服也云者,尤有所不可曉者。今日所爭,只是嫡統爲庶子與否,及旣爲庶子,則當服朞服與否而已。文王旣以爲庶子,而不服三年,則雖已承統母后,何敢獨服三年乎?是不知禮所謂爲長子不問夫之在否之義也。況大王大妃,於昭顯之喪,旣與仁祖大王,同爲長子之服,則其義何可變於今日也?大抵臣之議禮之失,在於不能明知疏意果如何,不得已而姑從大明之制矣。然大明之制,雖不知果合於古聖人與否,而孔子曰,今用之,吾從周,今日所定,常竊妄謂不至於大悖而已。今許穆之說如此,若因此講明,歸於十分至當,則豈但一時之幸而已哉?昔文純公李滉,誤定君臣服爲嫂叔服,及聞奇大升駁正之說,瞿然而改其前見曰,若非奇某,幾不免爲千古罪人。今日小臣之所望於許穆者,亦如此耳。大抵是非交互,彼此牴牾處,若無朱,程大眼目大量力,難可以一時意見,遽斷諸家未決之疑,正當以傳疑之法,以竢後世,姑從其明白無疑者,此正闕疑闕殆之道也。此雖拙澁而不快活,然猶勝於關中役文之弊也。故臣不敢更有他說,而仍請前日膠固謬妄之罪而已。以上朝報
上在慶德宮。停常參·經筵。
有政。
藥房,大妃殿問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,慈殿氣候,若何?汗氣有斂否,聖體亦復如何?熱渴等□症,更無加減耶?冒夜致哀,恐有添傷之患,臣等不任憂慮,敢來問安。答曰,知道。慈殿症候,與昨一樣。
備忘記。傳于李殷相曰,右贊成離鄕之他云。令七八字缺凡艱乏之事,一一周旋事,一一下諭。
金壽恒啓曰,卽者忠勳府郞廳來言,延陽府院君病勢極重,命在頃刻云,敢啓。傳曰,病重如許云。所當遣承旨問其所懷,而莫重練祭,承旨當爲陪從,病患終若不幸,則承旨似難入來,卽遣史官,問其所懷而書啓,史官則勿令入來,可也。
傳于李殷相曰,延陽府院君家,柳後聖·崔徵奎中一人,使之卽往看病。
又傳于趙胤錫曰,長生殿退件棺板一部,送于延陽府院君家。
金壽恒啓曰,伏承傳敎,已遣史官于延陽府院君家,而卽者禮曹來呈卒逝單子,以齊戒留院之意,敢啓。傳曰,單子不可入啓,而各該司應爲擧行之事,使之各別擧行。
又啓曰,左承旨吳挺緯,異姓四寸妹參奉李震奎妻沈氏,服制已行四日,出仕何如?傳曰,允。
備忘記。以去戊戌年冬三朔中日試才單子,傳于趙胤錫曰,居首兼司僕李應善,直赴殿試。
金壽恒,以禮曹言啓曰,取考五禮儀,則大臣之喪,自上當爲擧哀,而方在練祭齋戒之中,擧哀節不爲磨鍊之意,敢啓。傳曰,知道。
備忘記,傳于李殷相曰,都承旨金壽恒,左承旨吳挺緯,左副承旨趙胤錫,各熟馬一匹面給。典祀官兼大祝正郞沈榟,丁昌燾,副司正鄭載海,各兒馬一匹。監察及諸執事以下,各上弦弓一張賜給。
金壽恒啓曰,傳曰,同副承旨鄭榏上疏,踏啓字以下,則所當依疏辭捧傳旨,而何以遞差捧之耶事,傳敎矣。鄭榏上疏末端,以鐫削職名爲辭,而多事之中,未得審察,誤以遞差捧傳旨,不勝惶恐。遞差事傳旨中,旣以踏啓字以下,何以爲之?敢稟。傳曰,知道。勿待罪,未下傳旨,何以已下爲言耶?改書入之。
又啓曰,以臣待罪啓辭,傳曰,未下傳旨,何以已下爲言耶事,傳敎。鄭榏遞差傳旨,執義李壽仁遞差傳旨,一時書入,而李壽仁遞差傳旨,啓下之後,臣倉猝錯認,率爾煩稟,頃刻之間,再勤聖敎,臣之昏謬不職之狀,到此益著,不勝慚悚之至。又此待罪。傳曰,勿待罪。
政院啓曰,同副承旨鄭榏遞差傳旨,以削職改書以入事,命下矣。鄭榏之陳疏固辭,出於情勢之悶迫,身病之實狀,則當此之時,勢難仍在其職,而至於因其疏辭,遽下削職之命,其在上待下之道,似不當如是,區區所懷,惶恐敢啓。傳曰,使之改書以入者,非必削職而後已也。無端以遞差捧之,故使之改入矣。
金壽恒啓曰,同副承旨鄭榏,旣已遞差矣。練祭時,承旨不可不備員,自前停朝市之日,雖不得開政,而今則事勢異於常時,當日內開政,以在京無故人差出,牌招肅拜,似不可已,敢稟。傳曰,在前無口傳差出之規乎?
又啓曰,以當日爲政差出承旨啓辭,傳曰,在前無口傳差出之規乎事,傳敎矣。前規有無,未得詳知,而承旨,與庶官異矣,口傳差出,事體不當。且國忌齋戒,重於停朝市,而自前如有不得已之事,則亦有開政之事矣,敢啓。傳曰,當日政事爲之。
又啓曰,當日爲政事,命下矣。承旨二人,當爲分進吏·兵批,而吏房承旨吳挺緯,以服制不來,臣壽恒,與右承旨李殷相,左副承旨南龍翼,右副承旨趙胤錫,方在廳中,而趙胤錫,以該房兵批進去,臣壽恒,吏批有相避。吏批政廳,何承旨進去乎?敢稟。傳曰,吏·兵批兼進。
吏批,判書洪命夏進,參判李應蓍病,參議李慶徽進,右副承旨趙胤錫進。
兵批,判書鄭致和進,參判李正英進,參議李弘淵進,參知元萬石進,右副承旨趙胤錫進。
吏批,以李慶億爲承旨,李端相爲執義,李廷夔爲大司諫,李慶億爲右副承旨,趙胤錫爲同副承旨。
兵批,以鄭榏·李壽仁·李堥爲副司直。
掌令吳斗寅,持平慶㝡啓曰,近以朴世城拿鞫還收事,累月論請,兪音尙閟,臣等竊悶焉。世城身居出納之地,雖有稽緩之失,而天威遽震,辭旨極嚴,至有拿鞫之命,群下失色,莫不驚悚,此聖明臨御以來,所未有之擧也。政院三司,備盡論列,至於大臣陳箚以請,今日諸臣之同辭力爭者,豈皆爲世城地者哉?區區之心,只願聖明無過擧而已。人主用罰之道,惟在於慮其輕重,大聖人包容之度,不可不愼其喜怒,請加三思,亟收朴世城拿鞫之命。答曰,勿煩。
正言權格啓曰,朴世城,身居出納之地,措語同前權諰,當臺論方張之日,措語見上,請右尹權諰罷職。答曰,勿煩。
自午時至申時,日暈。酉時,日暈兩珥。夜五更,流星出奎星上,入艮方天際,狀如鉢,尾長三四尺許,色白。
同副承旨鄭榏疏曰,伏以臣,惶蹙之至,瀆犯已極,臣之罪戾,萬死不足,而聖度天涵,嚴譴未加,不意玆者,召牌又降,臣之情勢狼狽,有不暇顧。分義至嚴,卽當趨詣,而臣素患疝痛,自再昨復發,腸肚浮脹,胸膈痞塞,呼吸欲絶,刺痛難狀,精神昏憒,殆不省事。頃刻之間,若將垂盡,症勢危惡,決無運動之望,欲起還仆,終不得祗赴。罪積逋慢,自速嚴誅,聖明雖欲每每曲貸,亦何可得也?緣臣虛帶,今日朔祭陪從之列,亦不得備員,臣罪至此,益無所逃。況此練期,只隔數日,凡在臣僚,莫不悲慕,駿奔罔極,頑蠢病勢,若不至此,則何敢一向退伏?仰瀆哀疚罔極之中乎?疾痛呼籲,情實戚矣。伏乞天地父母,俯察危懇,亟許鐫削臣職名,仍治臣逋慢之罪,不勝幸甚。臣無任惶悚祈懇之至,謹昧死以聞。踏啓字。
司憲府執義李壽仁疏曰,伏以小臣,草莽殘踪,蟣蝨殘喘,病伏遐遠,累拒恩命,罪合萬死,而前月旬間,除拜憲職,召旨下來,不敢具疏陳懇,只上循例辭免文字,恭竢罷免矣。不意夢寐之外,伏承監司傳諭關文,至以調理上來爲敎,臣聞命,兢惶戰惕,跼天蹐地,無所容罪。伏乞聖慈,矜諒哀懇,鐫免臣職,以安愚分,千萬幸甚。臣無任瞻望隕越渴誠祈祝之至,謹昧死以聞。踏啓字。以上燼餘
上在慶德宮。停常參·經筵。
金壽恒,以禮曹言啓曰,今此李惟泰等處問啓之事,一刻爲急,本曹郞廳,直往沈光洙本家,聞其出往江外,追到其處,又有相違,莫知其所向,奔走之際,自致夜深之意,敢啓。傳曰,知道。
備忘記,傳于吳挺緯曰,夕上食當親行,承旨史官,酉時卽爲出待。
政院啓曰,夕上食親行事,命下矣。練祭只隔一夕,伏想聖上追慕之痛,益復罔涯,夕祭之親行,實是至情所在,而第念帝王祭禮,與匹夫不同,卒哭後親行上食,非但不載於五禮儀,我先王亦莫之行焉。豈不以禮制有節,不敢徑情而直行也哉?自上亦有親行之命,則大臣百官,亦當陪祭,如是則便與大祭無別,前所未有之禮,自今日創始,豈非未安之甚乎?且念練祭,節文甚繁,自昏達曙,玉體勞傷,必倍於常時大祭,豈可先之以前所未行之規,重貽慈殿惟疾之憂乎?伏乞强抑至情,亟寢夕祭親行之命。臣等不勝區區之慮,敢此陳啓。傳曰,予之意,何嘗悖之至此乎?仍傳敎曰,予欲先往齋殿,承旨史官不可不隨往,故下敎,而上食則承旨史官,不當入參,百官亦無陪祭之事矣。
金壽恒,以禮曹言啓曰,以大王大妃服制,問于沈光洙等諸臣,竝與大臣獻議粘目,依從多議施行事,判下矣。當從已定朞年之制,擧行之意,敢啓。傳曰,知道。
夕上食後,本院,大殿問安。答曰,罔極。
藥房,大殿問安。答曰,罔極。
卯時,有霧氣,日暈。自辰時至午時,日暈。未時,日有重暈,白虹貫暈指日,左右有戟,色皆內赤外靑。申時酉時,日暈。
議政府右議政元斗杓箚曰,伏以頃於大王大妃服制下詢之時,臣略陳意見,而將欲更進一箚,以畢其說矣。不幸尹善道之疏,適出此際,外托論議,內實陷人,造意陰譎,聽聞駭惑。臣亦心驚氣蹙,不欲掉舌其間,復有所論列也,久而思之,缺二三字終誤大禮,實近因噎而廢食,臣何敢有懷終默,以貽莫追之悔哉?玆敢復收己毁之疏,仰瀆宸嚴之聽,伏願殿下省察焉。臣竊念長子之別於衆子,服必三年者,無他,爲將繼祖也,將傳重也。將繼祖將傳重者,亦爲之三年,則況已繼祖已傳重者乎?大夫事猶然,況帝王家乎?帝王家,惟以宗統爲重,諸候奪嫡,衆庶奪嫡,卽古訓也。旣繼序受重,爲宗廟社稷之主,則宗在於此,嫡在於此。漢之文帝,唐之太宗,雖以旁支入承,旣踐其位,則便是漢高之嫡,唐祖之長,漢·唐相傳之統,捨此而安歸乎?歷代繼統,此類甚多,不可殫擧也。臣謹按儀禮,斬衰條之爲長子註疏曰,第一子死,則取適妻所生第二長者立之,亦名長子。今我大行大王,卽仁祖大王之第二子,非疏所謂適妻所生第二長者乎?又曰,若言適子,惟據第一者,若云長子缺一字立適以長也。其意以爲,但言適子,則第一子,以次長傳重者,不得與焉。必曰長子,然後適第二以下承適者,皆可爲之三年,其義乃明也。此說斷然爲今日論禮之的證,何必强引庶子爲後,不爲三年之例,自生疑惑乎?上下疏說,判爲兩款,而必欲舍此取彼,良可歎也。至於不貳斬,尤不當引諭於此也。所謂不貳斬,本爲爲人後而言也。旣爲所後服斬,又爲所生服斬,則是二本而人道亂矣。女子之適人者亦然,以其所重在此也。父母之爲長子,本爲尊祖重統,則其第二第三之承重者,莫不有尊祖重統之義也。雖二三爲斬,安有二本之嫌乎?若以實錄所無爲難,則臣亦有說,恭惟我朝喪禮之備,逈出前古,而抑其儀章度數,旣有列聖之損益,三年之喪,以烏紗帽·烏角帶視事之規,始改於宣廟朝,則安知無未遑於前,而有待於今者乎?目今講禮已訖,練日且迫,臣之瞽說,知已晩矣,而斷而行之。是在殿下,若於練日,大王大妃,仍御衰服,不遽卽吉,則禮已行矣。禮無節文,變改之煩,猶可及今可圖也。此大禮也,其所講究,宜無所不用其極,自先朝禮遇儒臣中,李惟泰·沈光洙·尹宣擧·許厚·尹鑴,亦當在與聞之列,在鄕之臣,勢雖未及,身在城中者,不可不問也。伏乞聖明,速賜一倂詢訪,以盡博採之道,不勝幸甚。取進止。啓下禮曹。
禮曹粘目,觀此箚中所論,卽大王大妃殿服制,更爲議定事也。尹宣擧則時在鄕里,李惟泰·沈光洙·許厚·尹鑴等處,依箚辭竝爲問啓乎?伏候上裁。啓依回啓施行。
又粘目,問于李惟泰·沈光洙·許厚·尹鑴,則李惟泰以爲,臣竊聞此禮,旣已議定矣。又復詢問,以及微臣,無乃聖人之心,疑其有未盡者耶?臣實矇然無識,不可强其所不知以爲知,而且此禮也,臣與宋時烈·宋浚吉,論之久矣。所見初無異同,而此二臣者,以妄論方在待罪中,臣亦何敢復爲之說乎?惶恐不知所諭。許厚以爲,議禮諸臣,各以所見,備盡論辨,無復餘蘊,參商兩議,務爲至當之歸,惟在聖明酌處之如何耳?蒙陋如臣,聞命震怵,不敢容議,伏惟上裁。尹鑴以爲,微末小臣,猝被詢禮之命,臣誠震越惶怖,失其所對,不敢强有言說,缺數字戾,抑此國家大禮,小大諸臣,各執所見進說。惟在聖上,簡自宸聰,惟其卽乎人關係大經,不悖於先王之禮者而行之耳。區區小臣,豈容輒與獻議,以辱朝廷?伏惟上裁。沈光洙以爲,臣本凡庸,未嘗留意於禮學,而新喪女子,今纔四日,舐犢之情,不忍痛傷,精神昏塞,舊聞茫昧,何敢容議於國家莫大之禮乎?第以諸臣相與講議,仰煩天聽者見之,俱是禮經所在,而宗統爲重者,似乎得矣。惟在聖上,審其輕重,斷自宸衷而已。如臣愚蒙,固不當僭與論禮之列,而淸問之下,不敢有隱,伏惟上裁。諸臣之議,似未明白,請急急更詢于大臣處之,何如?啓依允。
又粘目,問于大臣,則領敦寧府事李景奭以爲,臣素蒙陋,未識禮意,而曾於更詢之時,已以前所見者略陳矣。今豈有他意見?且有一說,國制,乃聖祖之所定,列聖之所遵,仁祖於昭顯之喪,所嘗行者也。大王大妃,亦嘗從而服之矣。到今諸議紛紜,設令自上從而改制,大王大妃,有所變更,則未知於禮得乎否?臣於此,不知所以爲說,伏惟上裁。領議政鄭太和,左議政沈之源以爲,臣等俱昧古禮,當初議定之時,只據國制獻議,及其論議紛紜,不勝瞿然,而及考實錄所載,未見有三年之制。頃於榻前,旣以喪制從先祖之意,仰對聖問,入侍諸臣,亦無異意,已經定奪,到今更改,實所未料,臣等何敢更爲容喙?伏惟上裁。領中樞府事鄭維城以爲,臣學識淺薄,素昧禮經,今此莫重議禮,固不當有所容喙,而詢問之下,亦不敢呡默,祖宗朝識禮儒賢之多,非今日之比。如此重禮,必已毫分講究定行,而考諸實錄,曾無三年已行之例,喪制從先祖,乃是禮經明訓,當初以朞服議定者,非但禮制有據,實出於從先祖之意也。到今諸議紛紜,臨時有所撓改,臣所未料,伏惟上裁。大臣之意如此,上裁何如?啓依從多議施行。以上出燼餘
上在慶德宮。停常參·經筵。
練祭後,政院,大王大妃殿問安。答曰,罔極。
大妃殿·大殿·中殿問安。答曰,罔極。
藥房,大王大妃殿·大妃殿·大殿·中殿問安。答曰,罔極。
百官,大王大妃殿·大妃殿·大殿·中殿,單子問安。答曰,罔極。
政院啓曰,日月流邁,練期奄過,伏想聖上追慕之痛,益復罔涯,況自昨夕,通宵行禮,哭泣登降之節,有倍於平日祭禮。少愈之餘,傷損必多,明日節日之祭,若又親行,則添傷之患,在所必至。至情所在,雖不能自抑,愼疾之道,亦不可少忽。伏乞聖明,俯察群下悶迫之情,明日之祭,亟許攝行,千萬幸甚。臣等不任區區煎憂,敢此陳啓。傳曰,勿爲傷懷之言。
再啓曰,伏承聖批,以勿爲傷懷之言爲敎,臣等奉讀悲咽,豈不欲將順聖意,而第念聖上前日所患,實非尋常疾恙之比,幸賴宗社之佑,旋見差復之慶,而根柢未祛,餘憂尙在。聖人愼疾之道,惟當一意將攝,毋致後悔,而近因朔祭祥事,一時稠疊,連日勞動,連宵哀毁,至情所在,雖不自覺其傷損,潛消暗鑠,理所必至,何可强拂群下之齊籲,必欲徑情而直行,招古人少愈之戒,貽慈殿惟疾之憂乎?況今雨勢如此,開霽未易,殿廡狹隘,尤難周旋,沾服失容,禮有時廢。伏乞亟寢親祭之命,許令攝行,千萬幸甚,臣等煎憂渴悶,不得請則不已,區區之懷,惶恐再啓。傳曰,豈可謂之勞動,而有所停止哉?勿煩。
三啓曰,臣等渴誠再籲,冀回天聽,而聖批一向牢拒,臣等竊不勝悶鬱之至。若聖候平善,元無疾恙,則臣等雖甚過慮,何敢以勞動玉體,請停親行之禮哉?追念向日違豫之時,不覺心寒而骨驚,當初疾病之源,蓋由於哀傷之過制,根柢旣深而餘症尙多,在今將理之道,固當益加愼攝,豈可以少愈而忽之也?凡人疾病,數月調養而不足,一日傷敗而有餘,況寢睡之失時,哭泣之踰節,又是眼疾之最忌者乎?朔祭與夕祭,疊行於數日之內,而臣等猶且將順者,誠以練期奄迫,哀慕愈切,不欲力爭,益傷聖上之懷也。今此節祭,則旣與大祭有間,而又在於三次親行之後,雖令攝行,固無憾於孝思,何必强違群下之情,以致必至之憂乎?伏乞聖明,勉抑至情,俯從大臣藥房之請,亟寢明日親祭之命。答曰,勿煩。
藥房都提調李景奭,提調尹絳,副提調金壽恒啓曰,伏未審玆辰,慈殿症候,若何?汗氣猶夫前耶?聖體亦復,何如?朔練行禮,相續連仍,況於昨今,哀痛益切,哭泣無節,重患之餘,前後積傷,非一二端。今此端午祭禮,又復親行,則其爲可憂可懼,莫大於此。非但諸醫皆以爲慮,群下之情,莫不渴悶。臣等待罪藥房,煎迫之心,尤有萬萬倍焉。敢來問安,竝達下情。伏願聖明,克體先王之念,深思慈殿之憂,勉抑至情,亟許攝行,不勝幸甚。答曰,實出於卿等過慮之至,幸毋傷懷之言。
藥房再啓曰,伏承聖批,敎之以實出於卿等之過慮,幸毋傷懷之言,臣等尤不勝悶鬱焉。前日已過之事,今不復言,只以數日間事言之,朔祭才行,昨進齋所,行夕上食,仍行練祭,自初一日曉,禮節煩多,哀哭重疊,雖以匹庶平常之氣,殆有所不能支者,況聖躬向來所患者,如何,積傷者,如何?卽今餘症,亦復,如何?而連日冒夜,哭泣無節,以理推之,添傷之患,在所必至,罔極之中,姑未之覺,而傷損于內者,有不可言,其爲可懼,庸有旣哉?如此而明日之禮,必欲親行,以臣等之言爲過慮,竊恐聖心哀痛之過,不暇深思而有此敎也。夫疾病之生,非生於生之日,乃生於勞傷悲苦之積,聖上試思前日之重患,何曾豫覺其暴發乎?言念至此,益不勝氣短而心寒。爲臣子者,如有一端忠憂之心,何忍不爲之力爭,而惟恐聖上之傷懷,泯默而退乎?臣等此言,爲宗社也,爲慈殿也。欲殿下庶幾無疾,盡孝思於前頭。伏願聖明,克念乎聖人之愼,遠慮乎盡誠之道,亟寢親行之命,毋貽日後之悔,以副群下之至望。答曰,已諭。
藥房,大妃殿問安。答曰,知道。
賓廳啓曰,日月不居,練祭已過,凡在臣民,擧切追慕之痛,仰想聖懷,孝思罔極,而朔祭練祭,連行於數日之內,昨夕上食之禮,又爲親行,臣等已不勝其區區憂慮之心,而端午節祭,亦在來曉,若復親行,哭泣哀痛之際,傷感之患,已所必至。且時當暑熱,雨候蒸鬱,平復未久,疊有勞動,則尤爲妨害於前日之所患,臣等煎悶之極,來詣陳啓。伏願聖明,俯賜察諒,許令攝行,千萬幸甚。答曰,實出於卿等過慮之至,幸毋傷懷之言。
又啓曰,臣等請停明日親祭,實非過慮之至,而誠意淺薄,未蒙允許,不勝煎悶之至。數日之內,祭禮連仍,哭泣哀痛,每過常度,已往躬行,應有致傷之患。今又連日冒雨,勞動行禮,則恐尤妨於前日餘症,何可徑情而行,不思愼疾之道乎?伏願聖明,更加察諒,亟命攝行,以副群下之望。答曰,豈可謂之勞動,而有所停止哉?勿煩。
三啓曰,臣等再瀆天聽,未蒙察納。今日聖懷,臣等亦豈不仰體?而頃者聖候所患,幸賴宗社之默佑,纔收平復之效,根柢猶未盡祛,愼疾之道,不容少忽。今日之前,哭泣哀痛,有所傷損,旣不淺淺,而又冒風雨,躬行祭禮,則必致添傷,臣等陳請,至再至三而不知止者,非特以勞動爲慮而已。伏願更加三思,亟命攝行。答曰,已諭。
藥房三啓曰,纔行練祭,聖心罔極之中,節日適在明日,必欲親行,不許臣等之請,區區憂慮之懷,曷勝盡陳?連日達夜,致哀備至,其於情禮,少無所憾,而孝思無窮,不念必傷之患,臣等待罪藥房,衛護聖躬,乃其職耳。思前月之重患,聽諸醫之所憂,煎熬悶迫之情,自不能禁。其萬萬無所控告,敢以渴悶之慮,仰達于慈聖兩殿,臣等誠不勝惶恐,而萬分危懼之赤忱,庶蒙聖明之諒恕矣。冒死申瀆,伏願勉抑至哀,亟停親行,宗社幸甚,臣民幸甚。答曰,卿等之請至此,遣大臣攝行。
大王大妃殿,藥房口傳啓曰,今日有此陳達,極爲惶恐,而不得不達,主上重患之餘,行禮連仍,所傷已多。數日間朔祭夕上食練祭,連日達夜哭泣無節,添傷理所必至,諸醫莫不危之,臣等不勝渴悶。明日節祭,請停不許,殿下勸止,則其幸,如何?群情煎悶,敢此仰達。答曰,大殿連日哭泣,深以爲悶,節祭則極勸不行矣。
大妃殿。藥房口傳啓曰,今日罔極之中,不得已敢此詮達。主上重患之餘,前月行禮,所傷已多。今番朔祭,昨日夕上食,仍行練祭,達夜勞傷,哭泣無節,諸醫極以爲慮,群情莫不危懼,而明日端午節祭,必欲親行,請停不許,悶鬱曷極?伏望先寢哀臨,勸停親祭,俾無難追之悔,千萬幸甚。答曰,自內某條,欲令不爲親行矣。
掌令吳斗寅啓曰,諫院多官,以獨停權諰之論,相繼引避,本府當爲處置,而頃日尹善道按律停啓之時,適値連有齋戒,與長官相會未易。故臣以城上所,不得通其可否,而率爾停止矣。今以大司諫李廷夔引避之辭觀之,則臣當自劾之不暇,何敢爲處置?請命遞斥臣職。答曰,勿辭。
南龍翼啓曰,小臣,延陽府院君家致弔事進去,下直。傳曰,知道。
掌令鄭樸,持平慶㝡啓曰,近以朴世城拿鞫還收事,累日論請,兪音尙閟,臣等竊悶焉。世城身居出納之地,雖有稽緩之失,而天威遽震,辭旨極嚴,至有拿鞫之命,群下失色,莫不驚悚,此誠聖明臨御〈以〉來,所未有之擧也。政院三司,備盡論列,至於大臣,陳箚以請,今日諸臣之苦口力爭者,夫豈爲世城地哉?只願聖朝無過擧而已。人主用罰之道,惟在於適其輕重,聖人包容之道,不可不愼其喜怒,請加三思,亟收朴世城拿鞫之命。大司諫李廷夔,正言洪柱三·權格,司諫朴世模,持平李之翼,掌令吳斗寅,竝引嫌而退,姑俟會議,未爲不可,而先自停論,責有所歸,可停則停,非有所失,而不待相會,未免率爾。還收之請,雖或難便,而處置之論,有何所嫌?强爲引避,殊涉苟且,陪祭不參,實由疾病之難免。諫院引避,無與憲府之停論,則有何可避之嫌?請大司諫李廷夔,正言洪柱三,持平李之翼,掌令吳斗寅出仕,正言權格,司諫朴世模遞差。答曰,不允。處置事,依啓。
趙胤錫啓曰,臺諫出仕事,命下矣。闕門將閉,明日待開門,命招之意,敢啓。傳曰,知道。
趙胤錫,以吏曹言啓曰,臺諫有闕,政事,取稟。
上御興政堂。入侍,護軍李惟泰,右承旨李殷相,注書孟胄瑞,史官鄭重徽·宋昌。上曰護軍進前。惟泰進前。上曰,護軍上來屬爾,何以欲歸去乎?惟泰曰,臣有老母,情勢不可遠離,而只以練期迫近,臣子罔極之情,不敢徑歸,强留已有月矣。今則練日已過,且聞老母有病患,是以陳疏請急耳。上曰,護軍有老母,不可强留,而近以尹善道投進凶疏之故,左參贊倉黃下去,右贊成亦爲離鄕,予意殊甚未安。護軍姑爲留在,聞有病患的報,然後下去,可也。惟泰曰,臣之歸,非與於尹事,只爲老母病患也。上曰,予亦知之耳,但外議則必以爲因尹疏下去矣。惟泰曰,自上旣明是非,卽今群下所恃,惟聖明而已,豈非國家之福乎?善道則元來棄人,固不足道,而繼有後疏,機關甚重。自上苟或少示假借之色,則人心波蕩,他日之憂,有不可勝言矣。幸賴聖明洞燭,處置得宜,凡在瞻聆,孰不悅服乎?古語曰,賞一人而千萬人勸,罰一人而千萬人懲,世道之否泰,邪正之消長,惟在人君好惡之如何耳。宋浚吉雖退去,可必上來,宋時烈,亦何敢長往不返乎?殷相曰,今番處置,皆出於自上獨斷,至有死而難逭之敎,蓋以善道之罪,在法罔赦也。宋時烈等,亦豈有憾於天地之大也?上曰,兩臣敎訓東宮數三年,今雖曰君臣,而予心則無異於書筵時矣。予則不知其心之不善,而善道何以獨知其不善乎?禮文,人皆不知,而善道何以獨知之乎?三年之制,十分爲是,而善道之心,果在於論禮乎?殷相曰,自古人君,惑於奸凶者,比比有之,豈不知奸凶之可惡,而惟其痛斥之不早?或有終蔽於奸凶,終至於君子退而小人進,國不爲國矣。今幸聖明在上,洞燭奸狀,故人心鎭定,朝著安靖耳。惟泰曰,頃因宋浚吉聞之,自上以爲,諸葛亮心事,如靑天白日,故後主不疑云。未久而善道之疏出,亦異矣。上曰,善道只爲論禮,誰謂不可,而假托於禮,凶譎叵測,至以山陵梓宮爲言,其意不但爲兩臣也。予豈安於心乎?古語曰,可欺以其方,今者不以其方而欲欺之,其亦難矣。惟泰曰,誠如聖敎矣。聖學高明,故痛快如此,以儒爲名者,反爲之分疏,何哉?上曰,外議或以爲以予爲愛護善道,不從臺諫之言耶?是未知予心者也。予則以爲,當殺而不殺之者,蓋有所不忍故耳。豈以臺諫執法之言,爲非也哉?惟泰曰,群下孰不知聖意之所在乎?彼乃先朝師傅,故有所寬貸矣。上曰,善道卽先朝最初師傅也。先朝亦嘗禮待,而末年知其心術,寵眷頓衰矣。殷相曰,先王時,此人亦欲爲如此事,而累進醜正之疏,先王深知其不良,而以其老妄,不之罪耳。上曰,然矣。予之不爲加法者,亦體先朝之至意耳。殷相曰,聖敎則至當,而救解善道者之心,未可知也。上曰,救善道者,皆不善之人也。臺諫執法之言則是矣。惟泰曰,瞽瞍以天子之父而殺人,皋陶執之法,固如是不可撓也。上曰,然。舜竊負遵海濱而處也。予於此,許其臺諫,一邊執法,任其缺二字。惟泰曰,殿下今番處置,人心悅服矣。臣於其時,語宋浚吉曰,自今日至死之年,皆聖君之賜也,當起生以死云矣。夫兩宋亦人臣也,豈有不來之理乎?今國事潰裂,莫可收拾,亟召兩臣,與之協恭,如更始焉,可也。上曰,何以則致之?惟泰曰,願致誠,期於必致則幸甚。上曰,護軍亦勉留,可也。惟泰曰,兩宋則固人望也。宜殿下召之不置,而如臣者,豈可如是被遇乎?後弊亦可慮矣。以臣長於鄕曲,故自先朝以爲,讀書之人,誤恩稠疊,收召不置,曾所除拜,雖病未供職,而無非不敢當者,豈非貽辱國家之大者乎?今番尹善道事,則便爲棄人,不足數而後疏,豈非可恥之甚者乎?無非如臣輩雜進之故也。殷相曰,此指權諰事也。權與兩宋及惟泰相善,而畢竟做此無謂之事,故惟泰云云矣。上曰,尹疏則予已洞燭矣。豈意其疏出於權乎?可謂詭僻,而以其侍講日久之故,予心尤以爲惜之矣。殷相曰,聖敎至當矣。孰謂權諰有此疏乎?非但自上優待,朝廷皆以爲善人耳。其疏不啻詭僻,殊甚悖理矣。自上若容受,則必有相繼而起者矣。上曰,其人畢竟如此,予甚不佳矣。惟泰曰,今番事機甚重,自上雖善處,後弊安保其必無乎?善道若不重處,則或有邪人,因此而立幟,苟爲加律,則是非愈明矣。彼以宗統爲言,此則禮文之外也。彼欲逞其禍心,故以此爲奇貨,肆言無忌,以作他日藉口之資也。上曰,假世子攝皇帝之說,尤極凶慘矣。殷相曰,此非臣子所敢發口者也。惟泰曰,攝皇帝之稱,用於何人耶?孟子曰,及是時明其政刑,刑者不可不明也。諸葛亮,與馬謖同心國事,及其少違節度,則流涕而斬之,此豈獨忍者哉?不如是則不可爲國事也。臣未曉法律,善道之罪,未知何律之得當,而過之不可也,不及亦不可也。上曰,予之不爲加法於此人者,如前所云耳。豈有一毫愛惜之心,而拒臺諫之執法乎?殷相曰,善道之疏,則人不至於甚怪,而至於權諰之疏入,則群下疑惑,恐惑其有動於聖心矣。聖敎一下之後,人皆曉然可知聖心之所在也。上曰,人各有心腸,孰不知善道之凶悖也?惟泰曰,聖敎如此,而以儒爲名者,反爲營救,臣竊恥之矣。殷相曰,權諰事,惟泰恥之,蓋以有儒之名,而做此無謂之事也。上曰,權諰之一寸心腸,予豈知其如此也?惟泰曰,臣所謂恥者,非獨謂權諰也。臣以蔭仕,得蒙異數,至於如此,可恥之甚也。殿下以爲見欺於人,此今日自上所當懲戒,而臣下亦宜自爲之所,故臣尤欲退去耳。上曰,欺之者非也。初以爲善而用之,若其不善則奈何?若疑之而皆不用,則可謂用人之道乎?惟泰曰,誤恩橫加於如臣者則謬矣,而聖敎則至當矣。古語曰,豈可盡疑天下之士乎?朱子曰,不可因噎而廢食,聖敎之謂也。目今國事可憂,須思鎭定之道,如宋時烈等,不可聽其長往,可不思所以致之之道乎?殿下如以時烈等,不爲可用,則更求別樣人用之,必爲大擧措大振作,然後庶可爲國矣。殷相曰,如兩宋,雖不知必有經綸天下之才,而先王旣知其賢,累年經營,始爲召致,而時烈旣以浮言,不安於朝而去,浚吉又以尹疏,狼狽而歸,實爲國家之不幸矣。上曰,其景像之愁慘,可勝言諭?惟泰曰,所謂三年之說,亦非無據,蓋帝王家,以繼統爲重,故雖以兄繼弟,有父子之道,春秋閔公·禧公,是也。以我朝事言之,明廟之於恭懿殿之喪,先正臣李滉,以爲當從嫂叔之服,奇大升駁定之,以承統之義,當爲三年之服,李滉聞之曰,若非奇明彦,幾不免爲千古罪人也。然豈有不止於朞年之理乎云云。今者假用其說,則人易惑焉。上曰,今古雖行三年之制,善道之言,豈其售乎?善道之心,不在於論禮,故予謂假托論禮,此與論禮爲兩件事矣。惟泰曰,聖敎至矣盡矣。上曰,予若不爲分析,則諸人不免罔測之禍,其心豈不凶慘乎?殷相曰,此時惟泰,必欲退去,其意未,四字缺上曰,以予爲一刻不可留之地云爾,則予亦無可,奈何,四字缺,則何必乃爾乎?惟泰曰,臣之退歸,只爲老母故也。身雖在外,何敢一刻忘吾君乎?臣於聖明,受恩無比,頃者爲臣,便覲老母,臣兄惟澤,特受畿邑,臣母雖老,不至於不省人事,故感激天恩,强欲登途,而氣力不逮,竟不得承當,違慢之罪,臣實難免,母之老病如此,臣之求退,實以私情切迫,而嚴旨下降,不勝惶恐。上曰,以此意通告于老親,則豈以爲非乎?爲予少留,可也。惟泰曰,老母今年八十一歲,寧久於世乎?臣之情理,不可留在,而臣於他日,豈無事君之日乎?上曰,聞來愴然。予何以强留多時乎?雖爲退去,不可於旬日之內作行矣。殷相曰,惟泰之言,令人感愴,而第其母年雖高,而氣力則强寧云,決不可徑許其歸矣。上曰,予之所以留之者,此也。殷相曰,聞惟泰欲進萬言疏於先朝,而未及投陳其疏本,前有進達之敎,故敢稟。上曰,練祭之前,多事不得引接,明日欲爲引見,持疏入來,則當與諸宰,商確以處矣。惟泰曰,臣雖不知禮文,與兩宋平日論說則有之,故臣收議中敢及之,而彼兩臣者,方在待罪中,臣之姓名,雖不入於其疏,而其義則似無不同,此時何敢挾疏登對,更有何心談說國事乎?雖欲談說,人必非笑,其於乖戾於語默之節何臣決知其不敢焉。兩宋赴朝之後,相可否爲之,何如?上曰,不然,此與彼事不相關涉,何不可之有哉?護軍與兩臣,欲爲同去,雖此時,尤不可不爲,爲此者,亦爲兩臣上來之地也。須持疏本入來。殷相曰,臣有所懷,極知陳達之惶恐,而今日引接,有如家人父子,此時不盡所懷,臣罪大矣。朴世城所坐,實出情外,其意不過以臺論方張之時,不爲申稟,循例奉行,則物議必以爲非,故移時趑趄,最晩欲以啓辭進達,而文辭鈍滯,未卽搆草,致勤聖敎,其鶻突之狀,則誠爲可駭,而嚴旨累降,有所不忍聞於臣子者,其逆命之賊四字,則雖因大度,許以刪去,而置諸牢獄,已浹一旬,至於昨日,練祭三字缺,罪犯雖重,亦足懲艾,何可必爲原情照律,不少寬假?上曰,今臣下怠慢,不知君命之爲重,何以爲國乎?孟子曰,中心達於面目,苟有敬君之心,則其見於事者,豈如是乎?辰時命下,至午漏幾點,置而不稟,下問之後,始曰有稟事,故不遣史官云,此非慢君乎?若以文辭遲鈍,未卽搆草而然也,則何不直告曰,欲爲啓辭故如此云云乎?且承旨亦入科場矣。其間謁聖科文,亦可作矣。果是鈍筆之致,則世城曰,何以作文爲科乎?予之不爲徑釋者,待其原情,欲見措意之如何矣。殷相曰,小臣每於登對,畢陳所懷,如家人父子,故多有妄發之言矣。蓋世城之罪,在於稽緩不職,寧有一毫慢君之理乎?若以世城,眞以爲慢君逆命,則聖敎亦過當矣。人君辭氣,戒於過中,此可爲將來之戒矣。世城之事,決知其不然,而一向牢囚,莫之恤,恐或有傷於平日待近侍之道矣。上曰,旣不啓達,又不口稟,而無端掩置君命,何以謂之無罪乎?殷相曰,世城誠有不職之罪,諸臣孰不以爲咎乎?至於慢君逆命之敎,須非待下之道,亦非原情之論也。世城果有是心,而諸臣救解,則厥罪惟均矣。大槪承旨之任,多有緊急之時,不及以文字啓達,則或有口稟之時,而世城所爲,若是遲鈍,其可曰居職乎?以是爲罪,亦必甘心,而前後嚴旨,實出情外,此豈群下所望於聖明者哉?難制者怒,不可不省察矣。上曰,如有畏懼之心,則豈至於是乎?惟泰曰,朴世城事,承旨旣已陳達,而臣之所憂則有之。其時儒臣退去,景色不佳,無乃自上心氣不平,喜怒失中而然乎?子思曰,喜怒哀樂之未發,謂之中,天下之大本也。發而皆中節,謂之和,天下之達道也。大本立,達道行,無所偏倚,無所差謬,然後中和之效,至於位天地,育萬物矣。今殿下若於大本上,有所未盡,而發於怒者,或不得其和,則此殿下所當省察而加工處也。上曰,四字缺不中,豈獨於世城而發哉?只疑世城之心,有所不敬也。殷相曰,如是煩瀆,亦極有罪,而世城之事,聖明旣自洞燭。且滯囚已久,何待原情而處之乎?上曰,當有處分矣。殷相曰,練祭後節祭攝行事,藥房纔已得請,而今又進詣晝茶禮,哀傷哭泣,有傷於將攝矣。上曰,惟其節日,故進參矣。殷相曰,卽今眼候,如何?上曰,日漸有效矣。殷相曰,假注書金錫之落傷,無供職之勢,改差,何如?上曰,依爲之。上謂殷相曰,工曹佐郞李翔,亦爲投疏下去,其疏批已爲示之乎?殷相曰,疏批則見之,而聞李翔欲爲趁明朝發行矣。上曰,予欲見之,明日入來事,分付,可也。以善道之故,人皆不安於朝,豈非不幸之甚者乎?殷相曰,聖批無一人之諭,實是無人於繆公側之意也。兩臣旣已下去,惟泰等,決不可徑許其歸,而聖敎如是勤懇,惟泰等,何敢徑歸乎?遂罷出。以上燼餘
上在慶德宮。停常參·經筵。
藥房都提調李景奭,提調尹絳,副提調金壽恒啓曰,伏未審夜來,慈殿症候,若何?聖體亦復,何如?今日之禮,許以攝行,誠爲幸甚,而竊伏聞之,昨於雨中,進詣齋所,行晝茶禮,臣等之所深悶者,正爲哭泣頻仍,有添傷之患也,而直情若是,則祭禮勉停之意,安在?不勝憂慮之至,敢來問安。竝此仰達所懷。答曰,知道。
護軍李惟泰疏曰,伏以小臣,受恩罔極,未有涓埃之報,往來頻頻,徒取屑屑之譏,臣之所以貽辱淸朝者,已多矣,臣羞愧欲死焉。頃者以特旨授臣兄圻宰,使便養老母,此實無前之異數,雖不敢當,亦不敢不承,而臣母今年八十一,老病澌敗,氣力垂盡,不能遠動,不得奉命,則違慢之罪,臣實難免。臣母老病之狀如此,人子情理,不能少離,而臣淹滯轂下,累月不歸者,只待大練之日,隨參哭班,欲申臣子追慕之痛耳。卽聞老母此患感冒,彌留不差云。症勢輕重,朝暮難恃,臣倉皇下歸,不得陛辭,臣罪尤大,無任瞻天望闕,摧慕屛營之至,謹昧死以聞。答曰,省疏具悉。雖以老母之故,投疏決歸,使予終無一人而後已。此予所以慚恧無依者也。言念及此,心深戚矣。行色雖云倉皇,豈無一番相見之理哉?趁速入來,毋使予苦望也。
執義李端相疏曰,伏以流序易邁,練日奄過,臣民如喪之痛,若在天崩之初。伏想聖上追慕罔極之懷,一倍常時,而微末如臣,敢以賤疾,仰瀆於哀疚靜攝之中,臣罪萬死,臣罪萬死。臣不幸於盛壯之年,遽罹沈痼之疾,根柢已深,非一時偶然所發,膈腹漲浮,有若孕婦,呼吸急促,不能任意俯仰,兼得疝症,冷氣上衝,有時窒塞,不省人事,不敢自同於人,塊伏煖堗,宛轉床褥,針烵遍身,不敢出戶庭一步地者,今已五箇月。此實同朝之所共知,而憐愍者也。臣亦自分爲明時病棄之人,無復有更起從仕之望矣。乃於再昨,有此新授之命,以臣如許病勢,固無趨謝之路,而只是祥祭在明,擧國哀遑,揆以分義情理,決不敢退伏私室,不得不忍死强起,扶曳入闕,肅謝拜跪之際,欲起還仆者數,闕下人之見之者,莫不爲臣危之,及其陪參於練祭之列,則左扶右傾,七顚八倒,神昏氣塞,幾不能成禮而退,舁載還家。奄奄若垂絶之人,去夜敬慕殿端午之祭,未敢出進參之計,旣帶此職,未參祭班,則臺閣體例,例卽引避自列,而臣連宵昏倒,尙不得擧頭,瞻望闕庭,末由致身,玆未免冒犯鈇鉞,露章煩籲。伏乞聖慈,曲諒微臣病勢十分危苦,亟許遞臣職名,俾得安意調息,以尋生路,不勝幸甚。臣無任祈懇屛營之至。答曰,遞差。
工曹佐郞李翔疏曰,伏以宋時烈·宋浚吉,俱以山林碩德,一時重望之臣,困於讒慝之鋒,不免狼狽而歸,經綸之大計,失矣,四方之輿望,缺矣。如臣之比,固不足爲有無,則區區之心,一退之外,更無所祈,而尙此淹滯者。只以大行大王練日巳迫,隨參陪哭之班,少申追慕之慟,乃臣子分義之當然,而亦犬馬之誠,不自已者,故遲徊等待,以至此耳。然臣旣荷殊異之寵,未有絲毫之報,今無一言而退,則其負我聖上之罪,益無所逃,玆敢瀝血,冒浼天聰,僭越之誅,自知罔赦,伏乞裁量焉。臣曾於進講之時,輒以辨邪正之說,反復爲殿下陳之者,特以君子小人,如水火氷炭之相反,故攻君子者必爲小人,攻小人者必爲君子,其盛衰勝負之機,乃國家治亂存亡之所由分也。君子之可好,小人之可惡,人孰不知?然君子常衰,小人常盛,君子常負,小人常勝者,其故何哉?由其辨之不早而邪正雜進,治之不嚴而善惡兩立,卒至於正不能制其邪,善不能制其惡,士林之禍,國家之亡,常必由之。嗚乎,可不戒哉?然則制小人之道,只在於辨之早而治之嚴,然其心迹未著之前,雖聖人有所不察,心迹旣著之後,雖衆人亦可以辨之,辨之非難,又在乎治之之道,不失其嚴而已矣。若尹善道者,心迹之旣著,久矣。其包藏不測,禍人家國之意,至于今日尤著,則其罪豈止於流竄而止哉?權諰以儒爲名,朝廷待之以禮,自我先王,從前眷遇之恩,可謂至矣,而諰之於二臣,亦自以爲平生之交分,所當同心戳力,以濟時艱,而乃反偏於所好,遂生營護凶人之計,張皇辭說,熒惑天聽,自陷於黨惡醜正之歸而不辭,吁亦異哉,國家何負於諰,而諰之負國家,至於此耶?二臣何負於諰,而諰之負二臣,至於此耶?善道何足道焉?臣竊爲諰惜之,非爲諰惜之,竊爲國家憂之。嗚乎,小人之禍,古今之通患,誠有國家者之所不可不慮者,然目今聖明在上,公議稍長,雖有善道百輩,亦不敢行其胸臆,更無所憂。至如權諰,本以儒爲名者,乃爲此黨惡醜正之說,反爲士林腹心之疾,則莠之亂苗,紫之亂朱,其爲害抑有甚焉。臣恐殿下之所當明辨而痛斥之者,正在於此也。不然而待之不嚴,少示假借之意,則凶邪之徒,四面而起,士林之禍,安保其必無也。一念及此,心膽墜之,曷不爲明主言之?嗚乎,使諰在野,不害爲二字缺之士,而立朝未久,敗露若此,不幾於虛辱名器乎?臣竊恥之,夫學術不精,心志未定,而遽出形勢之道,少有競進之心,則其流必至於忘君負國,妨賢護黨而後已。此不惟殿下之所當明辨痛斥,而臣之畏懼懲戒,必欲求退者,亦在於此也。臣又聞近以朴世城事,累降嚴旨,群情震疊,不能自安。臣未知世城之罪,果合於侮君逆命之律乎?無乃殿下之怒,或不得其中耶?苟有可鞫之罪,而政院三司,私相黨護,欲撓王法,則是不但壞殿下之綱紀,竝與殿下所以立綱紀者而壞之也。其罪豈止於世城而已哉?如其不然,而諸臣之論,實恐其或有累於聖德而發,則是乃忠亮之言也。殿下何不平心易氣,信其言而從其請耶?臣之所憂,不止於此事。竊以爲大本不立,則喜怒哀樂,必不能發而中節,深願殿下之用工於本源者,此也。本源之地旣明,則刑賞不患不中,臣請以朱子象形之說,爲殿下誦之。其言曰,聖人之心,未感於物也。如鏡之未有所照則虛而已矣,如衡之未加則平而已矣,及其感於物也,則以其至虛而姸媸無所逃其形,以其至平而輕重不能違其則,此所以致中和,而天地位,萬物育,此言聖人刑賞之得宜者,以其有所由也。又曰,喜而賞者,陽也,聖人之所欲也。怒而刑者,陰也,聖人之所惡也。然雖曰好賞,而不能賞無功之士,雖曰惡刑,而不敢縱有罪之人,而功罪之實,苟已曉然而無疑,則雖欲輕之重之而不可得,此言聖人之刑賞,皆出於至公也。又曰,眚災肆赦者,言不幸而觸罪者,肆而赦之,怙終賊刑者,言有恃而不改者,則賊而刑之,此言聖人之用刑,誤犯必赦,故犯必誅之之意也。且伏聞聖敎有曰,知有臺諫而不知有君。又曰,權歸於下而主弱於上,殿下何而有此敎也?夫所謂臺諫者,是殿下之臺諫,則其所以畏臺諫者,非所以畏殿下乎?而殿下若與臺諫爭衡,然恐非所以令於國中也。臣竊以人君,處嵩高之位,挾雷霆之威,其尊無對,其嚴莫比,不患其主勢之不重,而猶患其下情之難通,不患其禮貌之不恭,而猶患其責難之未盡,則天地交泰,上下志同,而都兪吁咈之治,可以致矣。且臣於此,不能無惑者,善道之疏有曰,主勢下移,諰之疏有曰,以實其下移之讒,此恐動聽瑩之說也。殿下無乃不能不動於二說,而欲篏制臺諫之口,使不敢言耶?然則殿下已墮於二人之計矣。殿下何以一時無情之事,而下此過當之敎,使朝臣皆懷不安之心耶?殿下之敎,若出於偶然則已,苟有動於二人之讒而不能去惑,則聖上之禮眷雖勤,宋時烈等,更無復來之期,而奸邪之類,必且揶揄而增氣,臣未知國事之如何也。嗚乎,殿下非不知善道之可誅,而以善道爲先王潛邸時師傅之故,不忍加誅,仁意藹然,孰不欽仰?殿下非不知權諰之所以不正,而諰累年侍講之故,不忍顯逐,聖量天涵,孰不感嘆?殿下之所以處之者,可謂至矣。只緣臣下之煩瀆,不免激惱於聖心,而發於辭氣之間者,或者過當之失,此則臣下之罪也。然瞽瞍以天子之父而殺人,皋陶亦當執之而已者,孟子之言,王室之親有罪,雖有三宥之命,而終不宥之者,見於禮經,以是言之,則臺諫執法而殿下宥之,亦一道也。雖有宥之之命,而有司亦執法而不撓,亦其職耳,則殿下之所以宥之,臺臣之所以執法者,可謂兩盡其道。殿下若復優容而待之,不挫其直截之風,則豈不爲淸朝之美事乎?臣以草野微踪,不度愚賤,妄論時事者,只緣愛君一念,出於天性,或恐殿下一言之差,爲盛德之累,一事之失,爲政體之疵,不暇以瀆擾爲懼,敢盡芻蕘之說,倘蒙聖明之擇焉,則臣雖退屛田野,無異於日侍燕閑。臣無任瞻天望聖祈懇屛營之至,謹昧死以聞。答曰,省覽疏辭,無非敎誨之言。予於閑日,欲爲面對論難,使無上下相阻之意也。何汲汲決退若是哉?辭拙意窮,不能盡陳。勿生長往之計,留補不逮。以上燼餘
上在慶德宮。停常參·經筵。
下直,居昌縣監成宸熻,造山萬戶崔壽泓,開雲萬戶朴漢明,將軍坡萬戶朴爾濠。
大司諫李廷夔,正言洪柱三啓曰,朴世城稽緩不職之罪,前後諸臣,備盡論列,原其本情,斷無他腸之狀,聖明亦已洞燭,而兩司之請,久未蒙兪。臣等之惑,至此而尤甚焉。臣等雖無狀,豈有一毫爲世城地哉?實恐有損於聖人和平中正之道也。人君用罰,必審其情罪,輕重得當,然後受罪者無辭,而人心悅服也。殿下誠然平心舒究,則世城無情做錯之罪,豈不有容於天地大度之中耶?物情駭懼,久而未定,臣等之請,不容但已。請還收朴世城拿鞫之命。權諰,不念兩朝禮遇之意,反生庇護凶人之計,措語見上請右尹權諰罷職。答曰,不允。
掌令鄭樸,持平慶㝡啓曰,近以朴世城拿鞫還收事,論請已久,措語見上請留三思,亟收朴世城拿鞫之命。答曰,不允。
趙胤錫,以訓諫都監言啓曰,前水使朴之墉,都監千摠,已爲啓下,而方在散中,時無職名,依例付軍職,冠帶常仕,何如?傳曰,允。
趙胤錫,以都摠府言啓曰,副摠管呂爾載,戶曹坐起進去晝仕,請出標信。傳曰,知道。
備忘記,傳于趙胤錫曰,今下弓矢,將軍坡萬戶朴爾濠,造山萬戶崔壽泓,給送。
金壽恒啓曰,護軍李惟泰,工曹佐郞李翔來詣矣。傳曰,引見。
傳于金壽恒曰,承旨一人留院,諸承旨持公事,入侍。
海川君暎疏曰,臣之老母,在於全南道海南地矣。前月十六日,卒得寒熱交戰之症,症勢極重,方在死生中云,而昨夕走人以來,人子罔極之情,一日爲急。朝者敢以由單,親呈政院,則以一日不得兩呈之規,還爲退却,心神飛越,不得等待他日,敢將窄急之忱,仰瀆於宸嚴之下。伏乞聖慈,俯察切急之懇,特許旬月之暇,伸得及時歸護,獲免終身之恨,千萬幸甚。答曰,省疏具悉。卿其勿辭,速往救護。
傳于趙胤錫曰,海川君暎,病親下去時給馬。
弘文館校理吳始壽疏曰,臣父挺垣,受任方在忠洪監營,素患偏虛之症,近來復發,右邊手臂,不能運用。加以胸腔牽引之症,乘虛添劇,委頓床席,轉側須人,症勢危苦,有加無減,爲問醫藥,專人通報,而救護無人,情理切迫,不忍頃刻遲留,冒萬死陳情請急。伏乞亟遞臣所帶之職,俾得及時往護,不勝幸甚。答曰,省疏具悉。爾其勿辭,往來救護。
弘文館副校理安後說疏曰,伏以臣母,在臣兄高城郡任所,常患嘔吐之症,連在沈綿之中,臣縻於官,不得以時往覲,母子相離,已一年半矣。臣於今夏,受嶺南試官之命,又乖省覲之計,復命之後,卽當請暇,而惟是練期臨迫,區區一念,在於趨參哭班,少伸臣子罔極之痛,故不遑顧私。以至于今日,聞母病方劇,羸悴日甚,少有啖喫,輒嘔逆不下,老人氣力,其餘幾何?病中思子之念,尤加一倍,專人來報,臣心神飛越,情私未定。伏乞聖慈,特許遞鐫臣職,俾得往護,千萬幸甚。以下缺燼餘
上在〈慶德〉宮。停常參·經筵。
領議政鄭太和初度呈辭,不允批答。王若曰,予方仰成,寔惟贊贊之攸賴,卿乃丐退,顧何邁邁之至斯?安危所關,進退奚遽?惟卿,精金美質,喬木世臣。曁乃祖乃父之勳忠,旣著王室,顧惟賢惟材之望□,允協朝端。幾內外之歷敭,勤勞備至,而事爲之區畫,聲譽彌彰。肆兩朝屬望之旣深,逮沖人求助之尤切。痛皇天之降割,恐未堪於多艱,涉大水而無涯,幸有賴於篤棐。尙冀一心同德,以保流散之民生,我二人共貞,以濟扤捏之國事。念昔者引疾而旋出,同朝共抃,迺今日免章之繼陳,在卿何忍?顧大臣進退之義,所不敢知,抑小子倚毗之誠,有未之盡。夙夜匪懈,固宜乖氣之易乘,神明所扶,何難勿藥之有喜?惟當臥閤而論道,豈容言病而乞閑?敷心腹腎腸,若玆多誥,作股肱耳目,無庸再辭。嗟予嬛嬛而疇依?倚卿休休而爲重。於戱,期以盡瘁,庶副先王俾輔之謨,此誠何時?固非元老退休之日,少慰厚望。亟斷來章,所辭宜不允,故玆敎示,想宜知悉。知製敎沈世鼎製進。
上在慶德宮。停常參·經筵。
仁祖大王忌辰。
大王大妃殿·大妃殿·中殿,藥房問安。答曰,知道。
藥房都提調李景奭,提調尹絳,副提調金壽恒啓曰,伏未審數日來,聖候若何?連日行禮,哭泣重仍,繼有引對酬應之擧,熱渴等症加減,視前,如何?勞傷之患,恐不止於困惱,臣等不勝憂悶,敢來問安,竝有所稟。答曰,知道。
再啓曰,聖候所患渴候,最爲切悶,近來悲哀積勞之中,不之卽覺,而傷損於內者,宜復,如何?前進猪肚丸則停止,聖意必以練期不遠故也。臣等不敢有所請矣,今則還爲進御,似不可已。與柳後聖等諸醫官相議,則此藥允合於聖候,亦所以治眼患也。他餘神劑,無以易此,連爲進服,無少間斷,宜當云。前所劑入,其餘想必不優,一劑爲先加劑以入,何如?答曰,依啓。
自卯時至未時,日暈。以上燼餘
上在慶德宮。停常參·經筵。
太宗大王忌辰齋戒。
金壽恒啓曰,領議政再度呈辭,到院,而國忌齋戒,留院之意,敢啓。傳曰,入之。
傳于金壽恒曰,政事,過國忌後爲之。
傳于金壽恒曰,醫官安景昌,守陵官處,更往看病。
答領議政鄭太和再度呈辭曰,不允。
傳于金壽恒曰,陵殿守侍陵官宗室以下員役及題主官以下諸執事,竝書啓。
金壽恒啓曰,副護軍李惟泰,工曹佐郞李翔來詣矣。傳曰,引見。
趙胤錫,以都摠府言啓曰,都摠管洪重普,備邊司坐起進去晝仕,請出標信。傳曰,知道。以上燼餘
上御興政堂,引見入侍時,左副承旨南龍翼,副護軍李惟泰,工曹佐郞李翔,假注書金,記事官鄭重徽·宋昌。上命內侍,以李惟泰疏,出授承旨南龍翼使讀之。南龍翼受而展讀,至自取顚隮,患難或作一款。上曰,此言何謂也?李惟泰曰,此是己丑年事也。上曰,何事?李翔曰,其時事詳達,可也。惟泰曰,其時金自點,濁亂朝廷,有洛黨云云之說,形勢甚難,人皆知其懷逆而不敢言。如金尙憲·金集諸人,雖在輦轂之下,有主客之勢,無可如何。其時臣上疏論事,觸犯時忌,臣則不久去國,宋時烈·宋浚吉諸人,連在臺閣,多有論事矣。李翔曰,臣其時,身在草野,不能詳知,然槪聞自點,以勳臣當國,勢焰燋灼,故趨時赴勢者,多染迹其門,政事間多昏濁之事矣。惟泰上疏論之,而其人等,皆有形勢,故反攻善類。金集·宋時烈輩,皆將不安於朝矣。先王痛辨是非,邪正自別,其人等,旣不售於本朝,則反引李馨長,交通彼國,有網打之計矣。未久自點逆變出,如申冕死於逆獄,其餘擧皆坐廢,惟其如是,故善類得以保全,不然,李惟泰寧有保存之理乎?南龍翼又讀數丈,上逐章逐句,皆有下問,至因此有昭雪之典一款。上又問其由。龍翼曰,此言金弘郁事也。又至神宗値可爲之會一款。惟泰曰,神宗用安石,舍程子,用舍如此,故宋氏卒有夷狄,以亡其國。安石,後仁義而先功利,安得不敗乎?李翔曰,安石精神氣力,有可觀者,故神宗不知而誤用之矣。又至父師八條一款。李惟泰曰,我東文獻無徵,所謂八條,不能缺數字高麗鄭夢周時,始行文敎,而猶未備,其時皆娶同姓,我朝始有娶同姓之禁,我朝文物,有可觀矣。宣廟末年,倚重李珥,將欲委以國事,有不善人論李珥,宋應漑疏中,醜詆狼藉,至有李珥一緇髡之說,宣廟震怒,如許篈·朴謹元·宋應漑三人,皆遠竄矣。李翔曰,宋應漑疏中醜語,不忍言也。上曰,雖謂之緇髡,豈害李珥之爲人乎?李翔曰,如橫渠·晦庵,初年亦有禪學之累矣。惟泰曰,李珥少時,求道一年,入金剛山,有僧敎以窓前栢樹等語,珥則曰,萬象歸一,一歸何處?卒知其說之非,乃反吾學矣。大槪佛敎有動人處,故高明者多入其中,我國則人器卑下,亦無染佛者矣。又曰,佛敎,初則只有天堂地獄之說,至唐時有達摩者,始有尊德性之說,故惑人滋多,如陸學全事尊德性,多詆朱子,朱子則以爲,尊德性,道問學,不可偏廢云矣。南龍翼曰,李珥辭校理疏,有髫年求學,學未知方,從事禪門,迨週一年之語矣。惟泰曰,李珥眞通儒也。翔曰,自古豪傑之士,亦有從事禪門矣。宣廟末年,倚重李珥,盡逐許篈諸人,將倚用李珥·成渾,而不幸李珥先逝,不克展其才矣。又曰,宣廟朝,有沈義謙·金孝元兩人,俱有聲名。互相排擯,遊孝元門者謂之東人,遊義謙門者謂之西人,所謂東人,率多新進之人,而西人則多老成先輩矣。李珥初欲抑强扶弱,故頗有右東之語,而其後東人所爲日非,故李珥乃沮抑東人,許·宋輩以此挾憾矣。惟泰曰,李珥欲極力調停而不得,東西之論,初非大段,而遂成黨禍,將與國家終始,黨禍豈不可畏也哉?又曰,李珥之意以爲,祖宗成憲,雖不可輕變,燕山弊政,不可不革云矣。上曰,魯國之政,太公知其寢弱,齊國之政,周公知其簒弑,齊·魯子孫,果能變通,則魯何以弱,齊何以簒乎?惟泰曰,先大王,有大有爲之志,而臣下無承當者,故不能成治道矣。上悲咽良久,無下敎。惟泰曰,如蠲減民役,豈不善乎?而臣意則莫如均民役,使臣得以盡力於本,苟不侵民時,則民自盡力於農,民食自裕,何事於蠲役?近來之弊,專事浮文,如士夫一人之葬,至用數郡民力,此亦弊之大者,臣意則如宗廟祭享,當亦裁減,若徒事繁文,則日就於危亡而不可救矣。禮樂文物,皆太平之事,今者旣無其質,文采何從而出乎?以周家言之,至周公然後禮樂始備,不務其質而徒事其文,則何以爲治?如近來臺閣避嫌,紛紜成習,古無此規矣。上曰,如憲府不可不久任,而近來遞易紛紜,朝旣稱病,牌招不進,暮輒來避,誠爲非矣。南龍翼曰,近來四五字缺金玉鉉等事,皆非矣。惟泰曰,士夫祿薄,故多有苟且之事,我國相位祿俸,不過十五石,誠不可使聞於隣國也。又曰,各司官員,不能久任操縱,惟在胥吏之手。曺植曰,我國以胥吏亡。李珥謂此言雖過,亦有理矣。兵政專委於胥吏之手,豈非大可憂乎?如軍兵物故,雖過累年,下吏操縱,不卽代定,旣死而徵布不已,誠可痛矣。官員久任,則胥吏豈下手於其間乎?又曰,筵臣進講之際,亦多有厭憚者,先王學問高明,而筵臣鹵芥,故無進講資補之效矣。又曰,格致之工,不可闕也。古語云,思之又思,則鬼神通知矣。上曰,精神一到,何事不成乎?惟泰曰,庠塾之法,不可廢也。古者良民之子,皆聚庠序而敎之,至十五,乃分其等品之高下,於是乎有野人焉,有君子焉。出力以事上者,野人也,勞心以治人者,君子也。又曰,臣意則以爲,存志不可不遠大,作事必自卑近,行己必先孝悌,則可以移忠於國矣。上曰,入則事其父兄,出而事其長上,此其謂也。惟泰曰,古者射以觀德以造士,取人之道,可謂至矣。卽今試射,不可不着實擧行矣。上曰,聞試射試官之言,文臣試射,誠可笑矣。名士輩,必以措躬爲恥,轉相成習,誠可駭矣。惟泰曰,講經必問文義,此大典之法也。近來應講之士,專事句讀,故宋浚吉爲祭酒,開講心經等書,泮儒擧皆厭避,禮記有疾其師之語,所謂矇前經而不恥,談當世而解頤者,誠可恥也。又曰,五家統,三代時,亦有此法,不可不爲矣。又曰,蠲役誠爲急務,而近來有田者少,無田者多,有田者蒙其澤,而無田者不被聖化,臣意莫如均一民役,使民自得者,故經費不足,而過蠲民役,誠爲非矣。古有一年之蓄,三年之蓄,今則國無半年之蓄,必待船運,可以頒祿,不亦可憂乎?如神道碑一事,家禮則墳碑只四尺,而今則一神道碑,千人運之,多用民力,弊實不貲。今日必着實做一事,明日更須着實做一事,可以責效,不然則徒文具而已矣。如欲革去碑石之弊,必去已往碑石之過制者,可禁將來之弊矣。又曰,我國田稅差輕,貢物頗重,如大同之法,後雖有弊而亦爲善矣。又曰,免稅一事,古無此法,今者免稅無定規,如諸宮家皆免稅,誠爲非矣。上曰,宮家則無免稅矣。惟泰曰,無職田故有免稅,職田之法,不可不復矣。如鹽盆漁箭,亦爲有弊。宣廟朝黃愼,判度支,海邊民戶,皆使之歸於鹽盆漁箭,其言亦有理,而其時以爲聚斂之臣矣。今當別遣御史,廉察海邊漁箭鹽盆,然後方可變通。先朝專務軍兵,規模宏大,今不可以軍食不足而廢之,必着實爲之,可以見效於今日,亦有辭於來者。又曰,平時爲士者,臨亂皆爲兵,不養民而徒點兵,民不堪其苦矣。我國寄兵於農之法,誠爲善矣。卽今爲兵之法,不可不復矣。李珥以爲,公私賤從母役,良民則不從母役,故私賤日增,良民日縮云,此言誠是矣。又曰,束伍之弊,誠爲可憂。私奴旣逃,侵及其主,逃而又充,侵督無已,若行五家統之法,則無此弊矣。又曰,成渾之父,卽守琛,守琛之父,卽思肅公也。其先代有第舍過制,而其時國法甚嚴,故毁其一隅矣。又曰,先朝駙馬多員,故不無民弊,人君必先正其家,然後可以令下,苟能先正其本,則臣下之不法者,豈不可繩之以律乎?上曰,紂聚鹿臺之財而亡,武王散鹿臺之財而興矣。惟泰曰,量田後可以蠲免稅,免稅旣蠲,方可以豐祿俸,祿俸旣豐,則自無苟且之事矣。且在下之臣,所執所見,雖有善策,每每異議,不能持久,誠爲非矣。又曰,古云,三年耕,餘一年之食,九年耕,有三年之食,有二十七年之食,然後謂之太平,今者游食者多,故民食自艱,上年之凶,不至太甚,而今年民皆流散者,以國無蓄積而然也。惟泰又起而言曰,移時進讀,有煩天聽,姑待後日,何如?上曰,所餘幾帖耶?南龍翼曰,有二十三帖矣。上曰,仍讀之。龍翼又讀數張。上曰,此下救弊耶?惟泰曰,以上設弊也,以下救弊也。惟泰又曰,五家統之法必設立,然後方可以振頹綱矣。宋時烈則以臣言爲是,權諰則以臣言爲非矣。又曰,臣意旣行量田,則各邑還上之數,自然明白矣。李翔曰,各邑及京倉,專事儲蓄,則似近聚斂,各邑閭閻,皆有儲蓄,則緩急有賴,亦所以廣儲蓄之意也。翔又曰,如敎養官,爲一笑囮,無益於國,莫如罷之。無已則使士夫有時望,而罷官在鄕者,受其祿俸,使之時入鄕校,矜式多士,自可有效矣。惟泰曰,古者有以布衣登對之時,今者缺數字多至五十,必精擇其人,使之受業於祭酒,一旬入番,一旬講學於延英院,必精通其學業,然後超陞六品,或有登第者,皆無礙於槐院弘錄,則於作興人才之道,誠爲善矣。又曰,文科試取,必用射法,武科試取,必講武書則善矣。上曰,文武竝用,長久之術,此言善矣。惟泰曰,此時不可以常調處之,苟文者能武,武者能文,出爲兵水使,入爲玉堂兩司,則不亦善乎?又曰,管子內政篇,不可不經睿覽,臣欲付上此箚之末而煩不敢矣。又曰,皮之不存,毛無所傳,此言有國家,然後有宮家也。國家有萬年太平,則宮家亦有萬年富貴矣。又曰,什一,天下之中正,旣行什一之法,則民不怨矣。地有饒瘠之不同,賦役亦不可無高下之等也。大槪量田之擧,不可不爲,議者以搖動民心爲言,豈有暫時量田,而民有生亂者乎?須堅定聖心,然後不爲浮議所動矣。且京畿土薄,必低其等第,然後賦役方可與他道均矣。又曰,各司書吏厥數甚多,徒費廩布而已。必定其名數,如戶曹定某名,兵曹定某名,可矣。又曰,臺閣玉堂,用各不同,論事有氣節者,置之臺閣,通明經學者,置之玉堂則可矣。古人有云,我當做大司憲,而不可做大司成,此言是矣。臺閣弘文,用人各當其才,則旣有經筵講學之益,自無避嫌紛紜之弊矣。又曰,奢侈之習,誠爲可惡,五禮儀,王姬下嫁衣服,至用綿布,祖宗盛德,至矣盡矣。當今之弊,禁奢侈一款,誠爲急務,若臺官擇人,委以禁亂之責,使之久任,不至乍禁乍止,則民俗必變矣。又曰,用於當用則千金不足惜,如不當用,則一毫亦可惜矣。又至以身敎者從,以言敎者訟一款。上曰,堯·舜率天下以仁而民從之,桀·紂率天下以暴而民不從,此之謂也。惟泰曰,立志然後缺六七字然後必收斂,徒事立志而不事收斂,則闊大而無用矣。上曰,此疏中語,就聖學輯要中,撮其大要而言之乎?惟泰曰,然矣。惟泰曰,古人,以顔子爲心麤,李珥謂顔子正心工夫有未盡,正心之要,誠爲難矣。又曰,匹夫而得其君者,尙欲位天地育萬物,況以人君而位育之責,其可不爲己任乎?又曰,王子·駙馬,出入有節,則內言不出於外,外言不入於內矣。朱子所謂王子接見有時者,非爲其一人而言也。槪爲嚴宮禁而然也。如男女有別等語,非爲其一男女而言也,蓋欲其防微也。聖人之意至矣。又曰,先王卽祚以後,絶不近酒,故殿下不知酒味,此語誠有之乎?上曰,予何以知酒味乎?先王因朝臣之或有崇飮,每曰,斷酒非難,何必乃爾云矣。南龍翼起而言曰,曾在先朝,臣忝玉堂,進講尙書,至文侯之命旋旋等語,先王極爲慨嘆矣。惟泰曰,丙丁之亂,人心索然,如逢父母喪,今則人心旋旋解弛,朝士皆爲子孫計,誠可歎矣。又曰,宋浚吉以爲,癸亥極盛,先王以爲,終不如三代之盛,先王之志存遠大,今可想矣。至宋行仁政,齊楚惡而伐之一款。惟泰曰,此則設爲問答,以明今日之形勢也。又曰,鄒魯之鬨,孟子不曰嚴軍政,而乃曰行仁政,仁政豈非先務乎?又曰,取舍必定於聖心,然後廣詢廷議,方可施行矣。讀書終篇,惟泰起而拜。南龍翼曰,此疏旣陳於榻前,似無批答之擧,當爲持出,下備局詢問乎?上曰,此疏姑爲還入,可也。覽盡疏章,皆可行於今日之事也,但今日觀覽,予心不勝感愴矣。上又謂南龍翼曰,此疏還爲持出于政院,與數字缺相議,撮其大要,抄出擧行條件,還爲入來,可也。乃罷出。
趙胤錫啓曰,領議政再度呈辭。不允批答。正書之際,闕門將閉,明日待開門傳諭之意,敢啓。傳曰,知道。
備忘記,傳于金壽恒曰,都提調領敦寧府事李景奭,前都提調領議政鄭太和,各鞍具馬一匹賜給。提調判書尹絳,副提調都承旨趙珩,各熟馬一匹賜給。前提調吳竣,半熟馬一匹賜給。史官鄭重徽·孟胄瑞,竝六品遷轉。權斗樞·鄭始大,各兒馬一匹賜給。議藥同參柳後聖·趙徵奎,竝放送。梁濟臣守令除授。御醫安景昌,金藎誠·辛德淸·南應珍·權愉,各半熟馬一匹,議藥同參鄭後啓·成後龍,掌務官金藎誠·權愉·辛器碩·金立誠,各兒馬一匹賜給。劑藥官柳德澤·朴生榮·張□漢·李柱漢·崔興勃·邊永淸·金壽巖,各上弦弓一張賜給。醫女木布,各別從優磨諫題給。下人等,令該曹,木布,前例相考題給。慈殿承傳色金光澤·全胤鄭,各半熟馬一匹賜給。
自卯時至酉時,日暈。夜二更,月暈。五更,黑雲一道如氣,起自東方,直指乾方,長竟天,廣尺餘,漸進南方,良久乃滅。
草土臣李憪·李悅等疏曰,伏以臣父延陽府院君臣時白,病革之後,日夜諄諄,皆是國憂,臨終之時,口呼遺疏,僅成五行。氣息短促,人君心志四字以下,辭語甚多,而不能了解,以至命盡,伏蒙聖上,特遣史官,命問所懷,而史官來到,時已發喪,不爲傳命而去。臣父遺意,未卽上達,謹將遺音成稿,繕寫別紙,今始上進。臣等無任號慟罔極之至,謹昧死以聞。答曰,覽卿等之疏辭,追省遺箚之志,意雖切而語未盡,言念及此,痛悼冞切。雖是未終之書,懇懇之忠,懸懸之誠,可不書紳而服膺焉。
負罪臣宋時烈疏曰,伏以光陰迅疾,不翅駒隙,聖考一朞,倏已將迫,率土含靈,哀慕更新,矧臣受恩之深,不知何報,況在今日,又作何如懷也。其欲奔詣闕下,少伸區區痛切之懷者,曷有極哉,而賤疾沈綿,久難自力,昨蒙疏批,極其惻怛,未卽趨赴,方切愴惶。玆者竊聞,曾以議禮之誤,物議譁然,至有陳疏辨析,因論臣罪云。臣未見原疏,雖不詳其措語,如何,而略以大槪觀之,則若以臣圖危宗社者然,臣隕越戰慄,措身無地,臣之負犯,乃何至此?人臣受此罪名,卽宜滅身治宗之不暇,何敢擧頭抗顔,自同餘人哉?臣旣不敢在家偃息,又不敢冒入國門,輸身司敗,皇惑迷錯,不知所出,出伏路傍,祗竢朝命。伏乞聖明,先削臣職,亟付有司,治臣如律,不勝幸甚。答曰,省覽疏辭,心甚驚訝,不知爲諭也。噫,君臣之間,貴相知心,昭烈之於孔明,魚之有水,何足道哉?顔淵曰,舜何人也,予何人也?終身用刻苦工夫,至於堯·舜,人皆爲堯·舜,可也。貴相知心數字,何難行至此哉?卿若知予心,何行如此之過擧,使我不能安寢而忘食也?卿深思之,卿每以凶人之言爲辭,繼有悲感之語,少無幡然之意,是信予心,不如昭烈也。使卿信予心,不如古人,是予之待卿,不如孔明也。如是則各盡其道,能改其事而已。卿我之間,何久別若是哉?日氣尙未至苦熱,宿病作行,正在此時,如此氣象不好之日,卿若上來,其於鎭物何,其於國事何?卿之去就,關係於國,可不惕然於心乎?須體至意,予日望之。以上燼餘
上在慶德宮。停常參·經筵。
太宗大王忌辰。
趙胤錫,以都摠府言啓曰,今日入直軍士,當爲中日習財,而國忌相値,不得爲之之意,敢啓。傳曰,知道。
卯時,日有左珥。午時,日暈。夜二更,月有小暈,色內靑外靑。以上燼餘
上在慶德宮。停常參·經筵。
下直,魚面萬戶金忠胤。
藥房提調臣尹絳,右承旨李殷相啓曰,伏未審數日來,聖候,若何?熱渴之症,尙無漸減之勢耶?臣等區區憂慮,敢來問安。答曰,知道。
有政。吏批,判書洪命夏進,參判李應蓍,雜科試官,參議李慶徽服制,左承旨吳挺緯進。
兵批,判書鄭致和,雜科覆試進,參判李正英進,參議李弘淵病,參知□□□病,同副承旨趙胤錫進。
備忘記,守三字缺平雲君俅,侍陵官吳以恭,各加一資。參奉鄭後俊·安㙫,忠義衛鄭栢,進止內官金汝楗·楊珽,各加一資。資窮者,代加。敬慕殿宗室錦林君愷胤,益豐君涑,靈恩君涵,蓬山都正炯信,昌城正佖,淸豐正沃,都薜里崔大立·全惇,各半熟馬一匹。長番內官李燁·朴滉·朴昌渚·全瀷,各半熟馬一匹,參奉韓後相·朴世樑,薛里內官申敬民·林德及,酒房內官洪承雲·咸熙賢,進止內官朴彦麟·孫湜·李信伯·安應祿,忠義衛李星長·李舜翊·李碩著·李益輝,各兒馬一匹。長番內官金以章,上弦弓一張賜給。陵殿下人等,令該曹依別例,米布磨鍊題給。
備忘記,題主官工曹判書吳竣,加資。浴主大祝副校理安後說,兒馬一匹賜給。侍衛長番內官及□□諸執事,各加一資,資窮者,代加。工匠下人等,令該曹米布磨鍊題給。
以李景奭爲摠裁官,李壽仁爲司諫,崔寬爲正言,權格爲兵曹正郞,尹鏶爲大司成,尹惟晉爲全義縣監,元萬里爲典牲主簿,朴世模爲直講,柳晉三爲直講,李翊爲修撰,朴興文爲泰陵參奉,閔嶪爲童蒙敎官,愼仁立爲敬陵參奉,呂端齊爲康陵參奉,崔毅量爲慶安察訪,睦兼善爲執義,尹誼之爲活人別提,呂聖齊爲兵曹正郞,任潚爲典籍,李英馧爲典籍,趙復陽爲禮曹參議,李景奭爲領敦寧府事。禮賓別提黃道平,義盈主簿趙時擇相換,崔文活爲南學敎授,尹安基兼西學敎授,公州敎授韓□□,南原敎授河晉善,禮曹判書尹絳,今加崇祿。京畿監司趙珩,今加資憲,前主簿尹□□,活人別提崔有泰,今加通政。工曹判書吳竣,今加崇祿。平雲君俅,今加嘉德。內官吳以恭,今加崇政。卒領議政金堉,諡號文貞,卒左議政趙翼,諡號文孝。
兵批,以趙珩爲知中樞府事,朴之墉爲副護軍,崔有泰爲副護軍,前部將金得男,軍官黃海澄,今加折衝,大倘捕捉。
趙胤錫,以都摠府言啓曰,都摠管洪重普,備邊司刑曹等坐起,進去晝仕,請出標信。傳曰,知道。
傳于趙胤錫曰,今下弓矢,魚面萬戶金忠胤給送。
趙胤錫,以扈衛廳言啓曰,故延陽府院君李時白所帶軍官,今當有區處之事,何以爲之?敢稟。傳曰,姑徐以待發落。
備忘記,都提調領敦寧府事李景奭,鞍具馬一匹,子孫中一人除職。提調判書尹絳,副提調都承旨趙珩,竝加資。史官孟胄瑞·鄭重徽·宋昌,各兒馬一匹賜給。鄭始大,上弦弓一張。醫官,執針尹後益,點穴崔有泰,竝加資。柳後聖·金尙誠·鄭後啓,各熟馬一匹。議藥同參,副承旨李元鎭,昌城正佖,御醫安慶昌·權愉·趙徵奎,各半熟馬一匹。議藥同參,鄭維岳·金藎誠·辛德淸·南應琛·朴頵·李祉述·成後龍·李東馨,掌務官金立誠·權愉,針醫李馨益·趙時擇·金重百·金重厚·金萬直,各兒馬一匹賜給。劑藥官朴生榮·張翼漢·辛器碩·崔興勃·邊永淸,煎茶官柳德澤·金壽巖·金有鉉·柳再新,各上弦弓一張賜給。下人等,令該曹米布相考題給。長番內官高禮男·李應順·趙希孟·全以性,各半熟馬一匹,陸後立,兒馬一匹,司謁門得立·李之允,各兒馬一匹賜給。
吳挺緯啓曰,今日爲政命下矣。吏曹參判李應蓍,雜科試官受點。參議李慶徽,方在服制中,判書洪命夏,呈辭到院,時未入啓,牌招開政,何如?傳曰,允。
領議政鄭太和三度呈辭。入啓。傳于吳挺緯曰,不允批答。
以忠洪監司吳挺垣辭狀,傳于趙胤錫曰,勿辭,調理察職事回諭。
南龍翼,以義禁府言啓曰,柳後聖·趙徵奎等,徒年定配於高陽·坡州,而俱在議藥之列,其時以姑勿發送之意,入啓蒙允矣。今者竝爲放送事下敎,柳後聖·趙徵奎,放送之意,敢啓。傳曰,知道。
南龍翼,以義禁府言啓曰,以平安道推考敬差官啓本,刑曹粘目,定州罪人莫立,旣已就服,移義禁府處置事,允下矣。此乃罪關倫紀,依例發遣都事,拿來,何如?傳曰,允。
吳挺緯,以弘文館言啓曰,本館下番四員內二員缺數字修撰任翰伯,以其父爲人醜詆之故,至今不敢行公,只副修撰沈世鼎,日久入直,交替無員,不但事甚苟簡,前頭疾病事故,亦未可豫料。今日政,下番闕員,盡爲差出牌招肅拜,使之推移入直,何如?傳曰,允。
吳挺緯,以吏曹言啓曰,義州府尹閔熙,今已瓜滿,其代,依近例令備邊司議薦,何如?傳曰,允。
吳挺緯,以禮曹言啓曰,國家於吉凶事,例有告宗廟之擧,卽有事則告之義也。頃日聖候之違豫,實是前代帝王所未有之患也。方其未寧之時,擧國臣民之憂遑煎迫,有不足言,而祖宗在天之靈,驚動於冥冥之中者,當復何如也?幸賴天地之佑,宗社之福,旋見勿藥之喜。已有復常之慶,則告廟之擧,斷不可已,而況有祖宗朝已行之故事乎?群情鬱抑,久而愈切,請依前例,趁速擧行,何如?傳曰,已諭于大臣矣,停止。
趙胤錫,以兵曹言啓曰,今五月初七日,內禁衛朴檀稱名人,自興化門入來,初十日校生鄭枝興,武學柳極楨,私奴士元稱名人等,自興化門入來,差備門外擊錚,極爲駭愕,竝令攸司囚禁治罪。同門守門將高瑞翼·任時俊等,常時不能禁斷雜人,以致闌入,亦爲非矣。請推考。傳曰,允。
趙胤錫,以兵曹言啓曰,內三廳可合之人,自本廳抄薦之後擬望,乃是流來規例。前頭都目政,擬望之人,使之抄薦矣。守門將所薦之人,本廳官員,一會完議,書諸單子,行首掌務官等,着名成貼,未及到本曹之際,守門將金誠一,其中被薦人李承健之名,潛爲刀割削去,以尹廷俊改書以呈,終致見露,而刀割改書之時,入直守門將楊澳缺以上燼餘
上在慶德宮。停常參·經筵。
答玉堂箚曰,省箚具悉。嘉爾等之愛君憂國之誠也。失職之辭,不可依施焉。
黔毛浦萬戶趙斗寅,差使員還下去。
行司直尹德量,護軍崔有泰,加資肅拜。
下直,德川郡守李栢齡,大靜縣監柳。
謝恩,兵曹正郞權抗,典籍李英馧。
掌令吳斗寅,持平李之翼,副提學兪棨,校理沈德行初度呈辭呈政院,還出給。
以忠洪監司辭狀,傳曰,勿辭,調理察職事,回諭。
領議政鄭太和三度呈辭。不允批答。王若曰,予言已再,誠信猶有未孚,卿辭至三,謙遜無乃太過?念今日扤捏之方極,豈大臣去就之可輕?自予嗣服以來,惟卿老成是仗。在宋則比潞公蓄德,休休焉寔能容,於唐則若姚崇之救時,恢恢乎有餘地。是以倚毗之彌篤,正賴匡救之弘多。民憂國計,規畫之得宜,庶幾艱難之共濟,天災時變,消弭之無策,惟當上下之交修。何知若浼之遐心,不諒如渴之至意。請急之章繼上,求退之志猶堅。勞瘁縱氣候之或愆,可見藥餌之有效,愷悌必神明之所護,尙喜精力之不衰。杖而造朝之何妨,幡然改圖之是望。忌盈惡滿,固知卿寵利之弗居,扶顚持危,其奈左右之如失?於戱,顧寅亮燮理之政,非卿莫可責成,當進退消長之幾,非卿無以坐鎭。卿宜,師周公輔幼主之政,效諸葛追先帝之恩。毋執撝謙,益勵晩節。所辭宜不允,故玆敎示,想宜知悉。知製敎李萬雄製進。
院啓,請還收朴世城拿鞫之命事,措語同前啓頃者聖候之違豫,實千古所未有之變,擧國臣民,遑遑罔極之憂,曷有極乎?幸賴皇天陰隲,宗社默佑,勿藥有喜,今已差復,則此亦前古所未有之慶也。其在吉凶告宗廟之擧,自有前例,而至今寥寥,群下之鬱抑,久矣。卽伏見該曹啓辭之批,又不得蒙允,臣等不勝悶鬱,其擧國臣民喜悅之情,有不足言,而祖宗在天之靈,未免震驚於當時,則慰安之擧,何可闕然於今日乎?人心不可强拂,古禮不可廢閣,此豈一毫有損於聖明謙沖之德乎?請勿留難,特令該曹,亟行告廟之禮。臣等伏見備忘記,柳後聖·趙徵奎等,至蒙放送之典,臣等不勝驚愕焉。當初柳後聖等罪惡,神人之所共憤,天地之所不容,三司交章,累月爭執,一國輿論,皆曰可誅,而不但終逭刑章,名以編配,亦無其實,至今偃息於輦轂之下,公議之沸鬱,久矣。豈可有同平常之人,待以酬勞之典哉?凡在瞻聆,莫不驚駭。請還收柳後聖·趙徵奎等放赦之命。新除司諫李壽仁,時在全南道康津地,請斯速乘馹上來事,下諭。答曰,不允。下諭事,依啓。
府啓,請還收朴世城拿鞫之命事。措語見上官爵,國家之名器也。誠不可濫授,而至於臨民之官,尤不可不愼也。向者以方技發身之輩,至授守宰之任,識者譏議,至今未已,而生民之受其害者,亦多矣,則其不可以爲例也,明矣。今者醫官梁濟臣,以議藥之事,有守令除授之命,此豈□聽愼賞之道也?不問其才之當否,以一時方術之能,輒畀以字牧之任,則日後之弊,有不可勝言。苟有必賞之勞,豈無相當之典耶?請還收醫官梁濟臣守令除授之命。臣伏見昨日備忘記,展力副尉曺實遠,以進兩朝御筆事,至有六品職除授之命,臣竊以爲太過,超授六品之職,朝家所以待賢士之異數也。實遠雖有可嘉之誠,自有當施之賞,何可輕施超擢之典,以啓日後之弊也?請還收展力副尉曺實遠六品職除授之命。答曰,不允。
謝恩使洪得器,副使鄭知和,書狀官李元贊入來。京畿都事金禹錫入來。
吏曹啓曰,臺諫有闕,政事,取稟。
副司直尹文擧上疏。大槪,冒萬死更申前懇,冀蒙恩遞事。入啓。
上在慶德宮。停常參·經筵。
法聖萬戶金世榮,差使員還下去。
下直,公州牧使李厚先。
謝恩,禮曹參議趙復陽,典牲主簿元萬里,泰陵參奉朴興文。
大司憲蔡裕後三度呈辭。入啓。加給由。
執義睦兼善,掌令吳斗寅,持平李之翼,副提學兪棨,校理沈儒行,同知徐元履,初度呈辭,呈政院。
禮曹參判李一相上疏。大槪,崩迫之懇,冒死更陳,乞蒙恩遞,以便公私事。入啓。
同副承旨趙胤錫上疏。大槪,病勢猝重,陳情乞遞事。入啓。
副提學兪棨初度呈辭。入啓。給由。
院啓,請還收朴世城拿鞫之命事。措語見上聖候復常,請行告廟之禮事。措語見上請還收柳後聖·趙徵奎等放赦之命事。措語見上答曰,不允。
府啓,請還收朴世城拿鞫之命事。措語見上請勿施醫官梁濟臣守令除授之命事。措語見上請勿施展力副尉曺實遠六品職超授之命事。措語見上答曰,不允。
傳曰,政事,過齋戒後爲之。
領議政鄭太和四度呈辭,入啓。傳曰,不允。
持平李之翼啓曰,臣之庸陋無似,不可冒居臺閣之狀,已露於頃日之避辭。且緣賤疾,冒呈辭單,而一向見阻於政院,惶懼縮伏之中,伏見咸鏡監司趙啓遠狀啓,則監試擧子,書塡加資事,非但錄名官之不能檢勅,亦由試官不覺察云,臣不勝瞿然之至。臣爲其道京試官,而噤不致察,則臣之不職之失,固所難免,今不可晏然在職,請命遞罷臣職。答曰,勿辭。退待物論。
護軍李惟泰上疏。大槪,伏聞因慈候勿藥慶賞之典,而有後聖放送之命,恐駭聽聞,敢陳區區愚慮事。入啓。答曰,省疏具悉。所進之言,實合乎理,而今玆慈殿症候,憂慮煎灼者,有倍於平日,而所患非輕之餘,收效似速於平日。予心忻抃,無以爲喩,故特有放送之命矣。
榻前,掌令吳斗寅所啓,持平李之翼,引嫌而退,擧子加資書塡之失,雖在於錄名官,而其時試官,亦難免不察之失,請命遞差。上曰,依啓。以上朝報
上在慶德宮。停常參·經筵。
謝恩,直講朴世模,兵曹正郞呂聖齊,全義縣監尹惟晉。
正言崔寬上疏。大槪,新授職名,萬不近似,亟賜遞免,以安愚分事。及執義睦兼善,校理沈儒行,工曹參議沈光洙,同知徐元履,大司成尹鏶,初度呈辭。呈政院。
黃海監司書目,延安府使成夏明,受由歸家,久不還官,罷出事。
京畿監司書目,新授加資辭免上疏,上送事。
兵曹啓曰,本曹佐郞鄭始大,落馬重傷,不得供職,勢難等待其差復,鄭始大改差。其代,以在京無故人差出,何如?傳曰,允。
明日望祭正時,四更二點。開門,三更三點。
領議政鄭太和四度呈辭。不允批答。王若曰,敉寧王大命,方有頼於贊襄,讓俊乂丕時,今何遽而辭避?予已諄諄爲告,卿胡邁邁至斯?顧小子承玆丕基,念我家値此多難。夙夜兢惕,恐堂構之或虧,飢饉荐仍,恫黎庶之靡孑。若何以□□先王之圖事,若何以撫綏先王之受民。旱乾逾時,纔喜膏澤之潤槁,朝□盡日,旋見陰虹之告災。讒說震驚朕師,莫挽賢士決去,皇天弗遺壽耉,可堪元老之云亡。非卿德業之夙彰,曷此憂虞之共濟。俾輔爾後嗣?素膺受寄之隆,罔不在初生,必資匡救之益。釐革弊瘼,藉卿宏達之才,鎭安朝端,須卿重厚之量。庶前烈之纉述,相亦惟終,苟沖人之顚隮,卿豈是恝?須期協心而致理,反欲奉身而丐閑。至于再三,尙未喩乎至意,矧可多文?乃驟覩於來章。謂躬處休,詎緩廊廟之夾輔,何恙不已?佇冀神明之護持。强起造朝,彦博老猶未退,夢□憂國,司馬病且不忘。卿其懋哉,予所望也。於戱,國事將日壞,須念億萬蒼生,天下尙可爲,實由二三黃耉。克綏厥職,毋執過謙。所辭宜不允,故玆敎示,想宜知悉。知製敎金萬基製進。
副司直尹文擧上疏。大槪,螻蟻微情,萬分危迫,不得不更冒鈇鉞,冀蒙矜許事。呈政院。
工曹判書吳竣上疏。大槪,新授賞加,不敢承當,懇乞收還,以安微分事。及同副承旨趙胤錫上疏。大槪,更陳病勢,冀蒙恩遞事。留政院。
答工曹判書吳竣疏曰,省疏具悉卿懇。實循古例而然也。卿雖欲辭,其可得乎?安心勿辭。
答同副承旨趙胤錫疏曰,省疏具悉。勿辭,調理察職。以上朝報
上在慶德宮。停常參·經筵。
望祭後,藥房,大王大妃殿問安。答曰,知道。王大妃殿問安,答曰,罔極。大殿問安。答曰,罔極。中宮殿問安。答曰,罔極。
侍衛官,大殿問安。答曰,知道。
謝恩,宗廟奉事許濟,慶安察訪崔毅量。
兵曹判書鄭致和,工曹參議沈光洙,初度呈辭。入啓。給由。
去夜,政院口傳啓曰,望奠正時已迫,雨勢如此,若終不開霽,則自上勢難親行,先朝亦有臨時因雨攝行之時矣,今亦許令攝行,似宜當。無已則不可不暫退時刻,而勢甚忙遽,不得以文字上達,敢此口傳,取稟。傳曰,當觀雨勢,漸退時刻,而終若不霽,則不可遲待矣。
領議政鄭太和五度呈辭。入啓。傳曰,安心調理。
政院啓曰,今日親祭行亞獻禮時,祝史兵曹正郞權格,進爵之後,當由夾門退出,而出自正門,極爲非矣。請推考。傳曰,允。
玉堂箚子。大槪,亟循臺臣執法之論,還收二醫放送之命事。入啓。
謝恩,左副承旨南龍翼,右副承旨李殷相,同副承旨李慶億。
都承旨金壽恒,左副承旨南龍翼,右副承旨李殷相上疏。大槪,重被玉堂之斥,不可晏然仍冒於出納之地。請遞臣等之職,以謝公議事。入啓。
府啓,朴世城拿鞫還收之請,論列已久,措語見上請勿施醫官梁濟臣,守令除授之命事。請勿施曺實遠六品職超授之命事。措語竝見上國家凡有吉慶,必告于宗廟者,乃古禮之不可闕,國朝之所當行者也。頃者聖候違豫,實非尋常疾患,則措語見上請依古典,亟行告廟之禮。柳後聖·趙徵奎,以罔赦必誅之罪惡,措語見上請還收柳後聖·趙徵奎等放赦之命事。答曰,不允。
院前啓。措語見上答曰,勿煩。
答都承旨金壽恒等疏曰,省疏具悉。三司執法,雖非過事,若以爲人子者之心言之,則忻幸之心,其可量乎?然則議藥的當之功,爲人子之心,有何所惜,而不施其賞乎?玉堂之箚,執法是矣,而末端之事,未曉其情其意之所在也。卿等少無所失,安心勿辭,從速察職。以上朝報
上在慶德宮。停常參·經筵。
提調尹絳,左承旨吳挺緯啓曰,伏未審數日來,聖候若何?望祭親行之後,煩渴之候,加減如何耶?前日劑入猪肚丸,連日進御乎?臣等憂慮未弛,敢來問安。答曰,知道。煩渴之候,與前一樣矣。
王大妃殿問安。答曰,知道。
禮曹判書尹絳,加資肅拜。
下直,醴泉郡守安應卨。
司藝李元贊,兼掌令減下,肅拜。
謝恩,右尹鄭知和,知事趙珩,兼西學敎授李英馧,延安府使李萬雄。
觀象監,今月十五日卯時,日暈兩珥。自辰時至申時,日暈,色內赤外靑。夜自一更至五更,月暈。啓。
政院啓曰,新除授右承旨洪處亮,時在京畿積城地,斯速乘馹上來事,下諭,何如?傳曰,允。
十三日引見時,大司諫李□□所啓,前啓已於朝前啓達,今不敢再瀆,適有所懷,不得不仰陳矣。大同之法,先王爲民之意至矣。湖西則當初法令嚴明,地且近京,人多畏憚,各官無不惕念奉行。湖南則地方稍遠,朝廷亦無申嚴之令,各道多有濫雜之事,不遵事目,恣意侵用民結之事頗多,迎送刷馬官廳所捧,或有法外濫徵之弊矣。至於進上等上納之物貿得,折定本邑所捧之米,給價於下吏,使之貿納,乃是事目,而下吏厭苦貿納之弊,大同收捧之時,計除若干米,仍存於民結,不爲收捧。及其上納之時,使其民結,以其未收之米,貿得以納。有若常時豪强品官,所謂養戶者然,其間戶首之刁蹬,下吏之操縱,有不可勝言。應役之民,出價倍蓰,其流之弊,將至於濫用民結,大同均役之意,終歸虛套。此前日湖西大同未行之前,內浦有此弊,民不堪其苦矣。臣有所聞,未得其詳,故姑未得摘發論啓,恐宜令該廳別加申飭,使之一遵事目,少有違越,繩以重律,他日廉問時,若有現露處,監司亦難免不察之罪,此意竝令分付,何如?上曰,事甚驚駭。他日御史廉問時現發,則濫捧守令,固當繩以贓律,而上納之物,不以收捧之米,給價貿納,除留應捧之米於民間,使之貿納之,守令亦當論以贓律而不貸,以此意自本廳各別申飭,而已往不遵事目,今至□□,令本道十分明査,趁卽啓聞處置,可也。
左議政沈之源所啓,新門,逼近時御所,人馬輻輳,極爲雜沓,臣意常時則姑閉其門,使不得出入,只於勅使迎候時,開閉,何如?上曰,依爲之。
刑曹判書洪重普所啓,刑曹事務劇煩,郞僚備員之時,亦患不足。正郞李奎老下鄕,其上來遲速難言,李奎老改差,其代以在京勤幹之人,各別擇差,何如?上曰,依爲之。
校理金萬基所啓,中庸一件,有依大學衍義例,繕寫入內之敎,故今方繕寫,欲爲趁速粧進矣。竊想不久將開講,而儒臣旣多退去,副提學兪棨,文學經術俱優,不可不入侍筵席,而常規則副學,若入侍經筵之時,則上番不爲入侍,而副學以上番進講矣。兪棨則有備局兼任,且有疾病,有難以上番入直進講,上下番則依例進講,而兪棨則使之別爲入侍,以陳文義,似好矣。曾聞仁祖朝,鄭經世以副提學,上下番外,特命入侍云。今亦依此例,使之入侍於開筵之時,而雖或遞本職,仍爲出入筵席,何如?上曰,依爲之,而若無儒臣入侍之時,兪棨不可不入侍也。
府啓,爵賞之典,誠不可不愼,而至於臨民之官,尤不可輕授也。向者以方技發身之輩,屢授守宰之任,民生之受其害者,亦已多矣。今者醫官梁濟臣,以議藥事,至有守令除授之命。措語見上請還收梁濟臣守令除授之命,爵秩超授之典,固不可輕施,而今者曺實遠,以進兩朝御筆,至有六品職除授之命。措語見上請還收曺實遠六品職除授之命。國家凡有吉慶,必告于宗廟者,乃古禮之不可闕,措語見上請勿留難,特令該曹,亟行告廟之禮,柳後聖·趙徵奎,以罔赦必誅之罪惡,措語見上請還收柳後聖·趙徵奎放赦之命。新除授掌令尹飛卿,時在京畿高陽地,請斯速乘馹上來事下諭。答曰,不允。下諭事,依啓。
右議政元斗杓箚子。大槪,面患危苦,久未行公,陳請乞遞事。入啓。答曰,省箚具悉卿懇。卿其安心勿辭,從容善攝。
副校理金萬基,修撰李翊上疏。大槪,伏見政院疏批,有未安之敎,不勝惶悚之至,冒陳危悃,冀蒙鐫許事。入啓。答曰,省疏具悉。爾等勿辭察職。
修撰沈世鼎上疏。大槪,伏見答政院之批,不勝瞿然之至。懇乞聖明,亟賜罷斥事。入啓。
慶尙監司書目,辭職上疏上送事。答曰,省疏具悉。此疏中末端之事,實非卿之所失,安心勿辭,從速察職。以上朝報
上在慶德宮。停常參·經筵。
中殿誕日,政院單子問安。答曰,知道。
中殿,二品以上單子問安。答曰,知道。
南龍翼,以都摠府言啓曰,副摠管鄭傅賢,以禁軍朔試射事,慕華館進去晝仕,請出標信。傳曰,知道。
領議政六度呈辭。傳曰,安心調理。
掌令吳斗寅,持平慶㝡啓曰,爵賞之典,不可不愼重,臨民之官,尤不可輕授,而今者醫官梁濟臣,措語見上請還收梁濟臣守令除授之命。爵秩超授之典,尤不可輕施,而今此曺實遠,措語見上請留三思,還收曺實遠六品職超授之命。今此告廟之擧,實出於情禮之不可已者,而措語見上請令該曹,亟行告廟之禮,柳後聖·趙徵奎,以罔赦必誅之罪。措語見上答曰,勿煩。
金壽恒,以禮曹言啓曰,卽接舍人司移文,則今月十六日,舍人,奉持大臣處批答,路逢新及第李煿,前導下人,以批答不可犯馬之意,再三呵噤,仍呼新來,則偃然不避,亦不下馬,批答不避,先生不恭之罪,自曹處置云。新及第李煿,推考,何如?傳曰,允。
南龍翼,以備邊司言啓曰,頃者慶尙監司洪處厚,請得統營米租萬餘石,以爲救民急而助民役之地,故本司以統營留庫米租實數,先問於統將,然後議處之意,覆啓行會矣。卽接統制使朴敬祉所報,則重記所付米一千九十九石零,租一萬九千七百四十石零內,本營及各浦士卒還上,分給營下將士及奴婢放料之後,卽今所在米,只八百八十九石零,租八千一百三十石零云。穀物時存之數不多,而兩麥今已登埸,賑事將畢,不可移給此穀,以此意分付該道,何如?傳曰,允。
辰時,日暈左珥。以上燼餘參出朝報
上在慶德宮。停常參·經筵。
行大司憲蔡裕後,掌令吳斗寅,持平慶㝡啓曰,爵賞之典,不可不愼重,臨民之官,尤不可輕授,而今者醫官梁濟臣,措語見上請還收梁濟臣守令除授之命。爵秩超除之典,固不可輕施,而今此曺實遠,以進兩朝御筆,措語見上請還收曺實遠六品職除授之命。今此告廟之擧,實出於情禮之不可已者,措語見上請令該曹亟行告廟之禮,柳後聖·趙徵奎,以罔赦必誅之罪,措語見上請還收柳後聖·趙徵奎放赦之命。答曰,不允。
李殷相,以都摠府言啓曰,副摠管鄭傅賢,以禁軍朔試射事,慕華館進去晝仕,請出標信。傳曰,知道。
自辰時至午時,日暈,夜有霧氣。以上燼餘
上在慶德宮。停常參·經筵。
下直,滿浦僉使韓休。
大妃殿,藥房問安。答曰,知道。
藥房提調尹絳,同副承旨李慶億啓曰,伏未審數日來,聖候若何?煩渴等症,今亦一樣,而丸藥連進乎否?臣等區區憂慮,敢來問安。答曰,與前一樣。
傳于南龍翼曰,今下弓矢,滿浦僉使韓休給送。
南龍翼,以都摠府言啓曰,副摠管傅賢,以禁軍朔試射事,慕華館進去晝仕,請出標信。傳曰,知道。
南龍翼,以都摠府言啓曰,今日入直軍士中日習射,請出標信。傳曰,知道。
領議政七度呈辭。傳于南龍翼曰,安心調理。
傳于南龍翼曰,文臣朔試射時,勿爲如前塞責,有若戱玩,必滿其巡數,着實擧行之意,政院分付。
南龍翼,以義禁府言啓曰,金誠一元情啓目,鄭後善等一體面質後,更稟處之事,判下矣。誠一元情所引鄭後善·高瑞翼·權震錫·楊澳及執筆改書色吏金業等,竝爲拿推之意,敢啓。傳曰,知道。
南龍翼,以義禁府言啓曰,潘世榮擊錚元情,本府粘啓,其父潤沂當初罪案,旣以妬殺官吏爲名,則似難輕議,今姑置之,何如?情事可矜,似當有可恕之道,特爲依願施行事,判下矣。遵依聖敎,特爲放送事,全南監司處,行移之意,敢啓。傳曰,知道。
南龍翼,以備邊司言啓曰,海美營將李,爲人庸孱,年紀衰老,不合將領之任,李改差,其代擇送之意,分付該曹,何如?傳曰,允。
南龍翼啓曰,左副承旨李殷相,異姓四寸兄進士洪柱臣身死,服制已行四日,出仕,何如?傳曰,允。
南龍翼,以備邊司言啓曰,近來閭巷間癘疫頗熾,而人皆掩置,不爲出送於活人署,致有傳染漸熾之患,殊甚可慮。令漢城府申飭各部,一一搜出,送于東西活人署,着實救療,而藥物,則令醫司覓給,其中糧絶者,令常平廳題給,俾不至死亡,宜當。以此分付,何如?傳曰,允。
李慶億,以司僕寺言啓曰,以統制使朴敬祉狀啓,晉州所屬牧場,昌善·興善兩島變通事,自備局覆啓,二字缺本寺,而其間形勢,亦多二字缺,似難變通,三字缺提調領議政鄭太和,方在呈告中,限內不得回啓之意,敢啓。傳曰,知道。
大司憲蔡裕後,掌令吳斗寅,持平慶㝡啓曰,爵秩超授之典,固不可輕施,而今此曺實遠,以進兩朝御筆,至有六品職除授之命,措語見上。請留三思,還收曺實遠六品職除授之命。今此告廟之擧,實出於情禮之不可已者,而論請已久,未蒙允許,臣等竊惑焉。頃在聖候違豫之時,措語見上。請令該曹,亟行告廟之禮。柳後聖·趙徵奎,以罔赦必誅之罪惡,措語見上。請還收柳後聖·趙徵奎放赦之命。答曰,不允。
右承旨洪處亮疏曰,伏以陋劣如臣,猥蒙洪造,兩月之中,再承召命,感激惶恐,不知所以自處也。向者爲趁親殿練期,舁病入城,趨參於陪祭之列,臣於其日,冒雨作行,蓋欲及於墳山祀事,而終日驅馳,舊病增重,二字缺益盛胸膈煩悶,氣短數字缺起動則痰却如鉅,困頓危苦之中,又承宣召之命,載病登程,寸寸前進,僅乃得達,而症勢危綴,神思轉索,將此形骸,其敢望出入近密,看檢文書,宣傳敎命乎?臣年未至六旬,疾病衰謝,乃至此極,死期將迫,餘日無幾,惟當退伏田里,以竢溘然,而分外蒙恩,收召不置,此臣所以徊徨悶迫,無以爲喩也。伏惟天日在上,無遺不燭,聖人御世,群生咸遂,臣亦化育中一物,何可自阻於仁覆之天,而莫之申乎?伏願聖明,曲賜哀憐,亟許遞免。臣不勝祈懇震惕之至。答曰,省疏具悉。爾其勿辭察職。以上燼餘
上在慶德宮。停常參·經筵。
慈殿,藥房問安。答曰,知道。
藥房提調尹絳,左副承旨李殷相啓曰,伏未審近日,慈殿氣體,若何,聖候亦復,何如?昨日牛黃末,如前作貼以入事,下敎,無乃慈殿有熱候而然耶?臣等不勝憂慮,敢乃問安,竝此仰稟。答曰,知道。慈殿口脣近處,暫有熱毒之故,而今日,則頗似稍減矣。
李殷相,以都摠府言啓曰,都摠管二字缺〈朗善〉君俁,以武臣講書事,四五字缺賓廳進去之意,敢啓。傳曰,知道。
李慶億,以弘文館言啓曰,本館上下番十員內,應敎·副應敎·校理一員,修撰一員,副修撰一員未差,校理吳始壽,副校理安後說,受由在外,副修撰沈世鼎呈辭,只有副校理金萬基,修撰李翊,入直日久,俱有身病,而無他替直之員,後日政,上下番闕員,盡爲差出,牌招肅拜,推移入直,何如?傳曰,允。
司諫院正言崔寬疏曰,伏以臣天賦戇騃,百不猶人,自揣空疎,分甘下流,雖微官庶務,尙難堪任,千萬夢寐之外,驟被誤恩,滓穢淸班,顧己不稱,惶蹙罔措。臣竊念,臺官爲任,其責甚重,苟非望實俱隆者,莫宜居之。今臣寡劣,素無識見,如瞽在途,莫辨衢陌,而適當承乏,猥叨匪據,微臣始慮,誠不及此,雖欲貪榮戀恩,三四字缺就列,其於名器之玷辱何,其於物議之嗤點何?聖明初服,萬化方新,臣民拭目佇見三四字缺,此任尤有重焉。決非如臣者所可承當,而臣纔經草土,禫月未終,三四字缺命如線,日就危篤,痊可無期,自分爲朝暮之人,尙何有陳力之望乎?臣以萬不近似之人,叨此不敢當之任,私情旣迫,公議且畏,不得不冒死陳懇。伏願聖慈,曲察微悃,亟遞臣職名,以重名器,以安愚分,不勝幸甚。答曰,省疏具悉。爾其勿辭,從速察職。
掌令尹飛卿啓曰,臣於頃日,猥忝言地,未有絲毫之補,徒積謬妄之罪,悚懼縮伏,恭竢嚴譴,不意今者,濫承恩命,驚惶感愧,措躬無地。惟當夙夜殫竭,糜粉不辭,而第臣老母今年七十七歲,居在高陽地,久未歸覲,曩得寒疾,症勢極重,送人來告,願得相見,人子情理,一刻爲急,身帶本職,未遑受由,蒼黃往見,倏經□日,違越國法,臣罪實大。忝叨法司之官,決不可仍冒,請命遞斥臣職。答曰,勿辭。
大司憲蔡裕後,掌令吳斗寅,持平李堥·慶㝡啓,請還收曺實遠六品職除授之命事,告廟事,還收柳後聖·趙徵奎放赦之命事,措語竝見上。居昌人金景信,被殺於金山郡,其妻爲其夫訟冤,沿途號哭,今已二年,本府及該曹,六度行文于本道,使之査覈啓聞,而每以從當査覈爲言,尙不擧行,此不過本郡守元簋,掩匿遮攔,淹延耐過之致,事極痛駭,不可仍置其道,任他所爲,且本道監司,難免不能嚴督之失。請金山郡守元簋,拿問處置,監司推考。答曰,不允。
李慶億,以吏曹言啓曰,承旨有闕,政事,何以爲之?取稟。傳曰,明日爲之。
南龍翼,以春秋館郞廳,以監事諸堂上意啓曰,以摠裁官啓辭,玉堂之長,只減春秋,不遞本職,則亦或一道,令本館近例相考,變通事,命下矣。取考政院日記,則乙未年間,副提學金益熙,與知春秋李厚源,法當相避,以兼帶修撰官減下之意,啓達於榻前,蒙允減下,此乃近例,令該曹稟處,何如?傳曰,允。
南龍翼,以春秋館郞廳,以摠裁官意啓曰,實錄纂修之事,莫重莫急,故臣今日肅拜之後,與春秋館堂上會議,史局堂上·郞廳,參考前例,不計相避,量減元數差出別單書啓,令該曹兼春秋下批爲當。且春秋館堂上中,大司憲蔡裕後,以本府坐起,不爲來參,大提學李一相,因上疏辭免,亦不同參,殊有不齊之歎。各房堂上·郞廳下批後,卽當爲會同之坐,纂修凡務,主文之臣,素所管察,大提學尤不可不同參,此後如或一向引入,令政院啓稟命招,俾無遲延之患,何如?傳曰,允。
李殷相,以都摠府言啓曰,都摠管洪重普,刑曹坐起進去晝仕,請出標信。傳曰,知道。
以司圃署當該色吏推考傳旨,傳于南龍翼曰,官吏竝推考。
李殷相,以兵曹言啓曰,今日武臣賓廳講書時,武臣兼宣傳官林崈,將鑑博議不通,請推考。傳曰,允。
李殷相,以兵曹言啓曰,當日良人之金致鎰稱名人,自興元門入來,差備門外擊錚,極爲駭愕,令攸司囚禁治罪,同門守門將李惟禎,常時不能禁斷雜人,以致闌入,亦爲非矣,請推考。傳曰,允。
南龍翼,以春秋館郞廳,以摠裁官意啓曰,實錄設廳之後,則翰林一員,逐日仕進,例也,而卽今藝文館見在翰林,只有上下番,無可推移,事甚可慮。臣景奭前日陳箚中,敢以爲子遞父,事甚未安爲辭者,蓋聞玉堂之長,若減春秋,不得仍在玉堂故也。如或只減春秋,不遞經幄之長,則亦或一道,令本館及政曹,近例相考變通之意,速爲啓稟,俾及於明日之政,何如?傳曰,允。
副提學兪棨疏曰,伏以臣之樸愚譾劣,最出群臣之下,而猥蒙洪造,忝叨經幄之長,其不稱而無似,臣實自知甚明,而曾因賤疾危惡,控疏呈辭,輒蒙啓外恩由,至三至四,非分之異數,一至此哉?臣誠感激,奔走盡力,要以顚仆爲限,而今臣狗馬之疾,不幸頓劇,決非旬望之間,所可調治。臣之所帶職名,俱非閑漫之地,不可久曠,伏望聖明,曲察淺悃,亟遞臣本職及備邊司副提調·承文院副提調之任,使垂死殘喘,庶尋生路,不勝幸甚。抑臣別有區區崩迫之懷,不得不冒死畢言。臣卽聞前日筵臣,猥將愚臣姓名,稱謂過情,誤達天聽,至有開筵日別入侍之命,臣聞報驚惶,不能自定。缺四行自不乏人,而强使凡劣如臣者,濫叨苟充,以備儒士之勸,則爲儒士者,擧將深恥解體,而衆笑群嘲,重貽朝廷之辱,非細故也。臣益增惶懼,九死不敢當,更乞聖明,終始哀憐,還收經筵時別入侍之命,以重事體,以安微分,臣不勝戰灼祈懇之至。答曰,省疏具悉。雖有經筵別入侍之命,爾旣在經幄之長,則有何深辭之理哉?勿辭,從速察職。
兵曹判書鄭致和疏曰,伏以臣病未供職,情勢悶迫,冒呈辭單,冀蒙恩遞,不意三度加由之命,出於常格之外,伏地感泣,不知死所。第臣忝叨重任,今旣三年,絲毫無補,涯分已踰,福過災生,落傷甚重,胸脇之間,晝夜刺痛,右脚違骨,轉側須人,差復供仕,時月難期。伏乞聖慈,俯燭臣危懇,將臣本職及兼帶,亟許遞改,以便公私,千萬幸甚。答曰,省疏具悉。卿其安心,勿辭察職。
卯時辰時,有霧氣。夜二更五更,月暈。以上燼餘
上在慶德宮。停常參·經筵。
大妃殿,藥房問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,慈殿氣候,若何,熱毒已盡消減耶?聖候亦復,何如?卽日伏聞招致醫官之敎,繼有入侍之擧,不任驚慮,及聞柳後聖·尹後益退傳下敎之意,不爲受針,待秋將行,臣等之心稍定焉。向來行禮連仍,哭泣哀痛之過,此乃必傷之道,群情莫不爲之寒心,得無添傷之患,實是萬萬天幸,而眼患之始自右而發,其愈之遲,愈後之視不及於左,理勢之所當然,而冒夜哀哭之中,亦豈無所傷損於內也?已遂之事,不敢更言,而火令漸赫,致疾尤易,區區祈祝者,加戒愼於前頭也。臣等憂心未已,敢來問安,竝達所懷。答曰,知道。慈殿症候,今日則又減於昨日矣。
有政。
吏批,判書洪命夏進,參判李應蓍進,參議李慶徽進,承旨李殷相進。
兵批,判書鄭致和上疏,參判李正英病,參議李弘淵進,參知元萬石呈辭,左承旨李殷相進。
李殷相啓曰,今日政廳,承旨二員,當爲進去,而左承旨未差,右承旨洪處亮,以身病陳疏不來,都承旨金壽恒,藥房進去,廳中只有臣殷相及右副承旨南龍翼,右副承旨李慶億,而臣殷相,以該房兵批進去,吏批政廳,何承旨進去乎?敢稟。傳曰,兼進。以上燼餘
右承旨洪處亮上疏。大槪,疾病危重,萬無供仕之望,乞遞職名事。入啓。答曰,遞差。
府啓,請還收曺實遠六品職除授之命事,告廟事,還收柳後聖·趙徵奎放赦之命事,金山郡守元簋拿問處置,監司推考事。措語竝見上掌令尹飛卿,引嫌而退,往觀老母,雖出至情,不爲受由,有違法例,請命遞差。答曰,不允。曺實遠·元簋等事及遞差事,依啓。
假注書兪命胤遷轉,代鄭載嵩。
政院啓曰,廳中僚位之不齊,未有甚於此時,出納之際,本多苟簡。未差承旨,今日政,以在京無故人差出,牌招肅拜,使之卽爲察任,何如?傳曰,允。
謝恩,左承旨李殷相,右承旨南龍翼,右副承旨尹鏶,右副承旨李慶億,同副承旨趙胤錫。
平安監司書目,朔州府使李永基,今月十六日身死事。以上朝報
上在慶德宮。停常參·經筵。
下直,槐山郡守趙禧錫。
謝恩,待敎兪命胤。
藥房都提調李景奭,提調尹絳,左承旨李殷相啓曰,伏未審慈殿氣候,若何,聖候亦復何如?炎熱殊苦,且當今日,伏想聖懷,益增哀慕,恐或有添傷之患,臣等尤不勝區區憂慮,敢來問安。答曰,知道。慈殿氣候,與昨無異矣。
領議政鄭太和八度呈辭。傳曰,安心調理。
備邊司啓曰,本司武郞廳宣傳官鄭后亮,仕滿十五朔,六品遷轉,或守令除授事,依例捧承傳施行,何如?傳曰,允。
禁府照本,朴世城杖一百贖,告身盡行追奪。啓依允。
又啓目,守門將金誠一,於面質所供云云。金誠一·楊澳段,分輕重科罪,似當,鄭後善·高瑞翼·權震錫·金業等,別無更問之事,竝只放送,何如?啓依回啓施行爲乎矣。原其循私之罪,楊澳與金誠一,少無異同,一體照律,可也。
忠洪監司書目,西原等官呈,以右贊成宋時烈食物固辭不受事。又書目,身病苦劇,再陳危懇,請遞臣職事。
大殿,政院·玉堂問安。答曰,知道。
慈殿,藥房問安。答曰,知道。
春秋館郞廳,以摠裁官意啓曰,實錄纂修,一日爲急,故臣强疾而出,卽爲開坐,堂上·都廳·郞廳等官,差出以啓,兼春秋,令該曹從速啓下者,重史事也,而兼帶諸官,今日無一員肅拜,前頭□愒之漸,從可知矣。事甚未安,所當竝請推考,而今姑置之,令吏·兵曹一一知委,使之明日內無遺出肅,卽爲會同之坐,何如?傳曰,依啓。其怠慢之狀,事極駭愕,推考薄罰,有何可憚乎?竝姑先從重推考,以觀明日。
護軍李惟泰上疏。大槪,冒陳危懇,乞遞新授職名事。入啓。答曰,省疏具悉。安意勿辭察職。
都承旨金壽恒疏曰,新授實錄廳堂上之任,萬不近似,愧懼踧踖,不敢卽出拜命。伏見春秋館草記之批,辭旨嚴峻,尤不勝震懍之至。請遞本職及兼帶春秋,仍治臣逋慢之罪事。入啓。答曰,省疏具悉。卿其勿辭,從速察職。
慶平君啓曰,鄙愚臣,猥仕宗戚,夙恐覆餗,常若蹈氷。伏逢聖主,賴存簪履,一草一木,無不得所,奚獨困惄?酸歎危裂,命也,奈何?忽焉忘生,惟罄心力,圖報涓埃,學未變化,才莫熏陶,性賦鶻突,行輒鯁丁,舊愆新盭,疊現層眎,蔑答當時,罔聞后世,請改有司,敢塡可用。神縮膽破,氣摧精飄,格切懷鬱,敢悚陳啓。答曰,卿其安心勿辭。
吏曹啓目,粘連禮曹參判李一相上疏云云。大提學李一相,早負藝院之望,三世主文,爲一代所艶稱,而自視歉然,如是露章,必欲遞免而後已者,非他例讓之比是白在果,當此實錄纂修之日,文衡重任,尤不可輕遞是白乎矣,臣曹不敢擅便。上裁,何如?啓依回啓施行。
兵曹判書上疏再呈。入啓。答曰,省疏具悉。卿其安心勿辭,從容調理。以上朝報
上在慶德宮。停常參·經筵。
謝恩,知春秋金南重,大司成趙復陽,監察韓侃,執義朴世模,掌令郭之欽,淸風府使柳慶昌,兵曹佐郞宋光心,全州判官權尙矩,護軍吳挺緯·鄭樸,兼春秋李垕·金壽興·趙龜錫·慶㝡·李堥·吳斗寅·沈榥·閔光熽·呂聖齊·權格,同春秋吳挺一·鄭知和·金壽恒·尹順之。
領議政九度呈辭。入啓。傳曰,遣承旨敦諭。
參知元萬石再度呈辭。國忌齊戒,以留政院。
掌令吳斗寅,持平李棨·慶㝡啓曰,臣等俱以無似,忝叨言責,絲毫無補,惶懼悶蹙,今此實錄纂修郞廳,尤非臣等所堪任,冞增惶愧,不敢卽出矣。卽伏見春秋館草記之批,辭旨極嚴,特下推考之命,益不勝震越之至。臣等旣有逋慢之罪,又在推勘之中,則決不可仍冒臺職,請命罷斥臣等之職。
正言洪柱三啓曰,臣於再昨,忝叨兼春秋之任,而纔遭堂兄之喪,制限未過,未卽拜命。伏見春秋館草記之批,辭旨嚴峻,至有特推之命,臣誠惶怖,措躬無所。嚴旨之下,不敢以服制爲辭,冒昧出肅,而臣旣有稽謝之罪,又在重推之中,決不敢仍冒言地,請命罷斥臣職。
掌令郭之欽啓曰,庸瑣如臣,百無所用,前後忝竊,實荷洪造,只思奔走服役,以致報答之萬一,而第臣曾祖母忌,適在昨日,且實錄都廳之任,萬不近似,玆敢縮伏,未卽拜命矣。伏見春秋館草記之批,辭旨嚴峻,惶恐之極,罔知攸措。雖非無端稽謝之比,方在重推之中,何敢一刻晏然冒居乎?請命遞斥臣職。
執義朴世模啓曰,無狀小臣,最居人下,尋常職事,每懼不堪,不意史局之選,濫及於臣身,已極愧恧,不知所出。況臣纔忝諫職,絲毫蔑效,罪積瘝曠,今玆新命,又出於夢寐之外,自知不似,人謂斯何?非不知感激洪造,奔走供職,而踧踖徊徨之中,亦不敢遽爾就列,祗謝恩命矣。昨伏見春秋館草記之批,臣震悸惶蹙,尤不知置身之所。旣被推勘之命,決難仍冒於風憲之地,請亟命罷斥臣職。答掌令·持平·執義等疏以上四疏曰,勿辭,退待物論。
榻前,大司憲蔡裕後所啓,掌令吳斗寅,持平李堥·慶㝡,掌令郭之欽,執義朴世模,竝引嫌而退,臺官被推,則勢難在職,請竝命遞差。上曰,依啓。大司諫李廷夔所啓,正言洪柱三,引嫌而退,服制未盡,與無緣稽謝者有間,而旣被推勘,勢難在職,請命遞差。上曰,依啓。
春秋館郞廳,以摠裁官意啓曰,今日當爲會同之坐,而知春秋許積,以身病未得肅拜,似聞病勢今日則稍歇云。卽爲命招,使之參坐,何如?傳曰,允。
謝恩,知春秋許積。
同副承旨趙胤錫書啓,臣承命往諭于領議政,則以爲,臣未蒙恩遞,反要異數,近侍下臨,敦諭至此,非臣微分所敢承當,惶恐悶塞,置身無地,犬馬之疾,漸至難醫,日月之明,有所不燭,尙使帶職,更添瘝曠之罪,如火益烈,決無自力供職之望,只竢譴罰,不知所達云矣。傳曰,知道。
吏曹啓曰,臺諫有闕,政事,取稟。傳曰,過國忌後爲之。
司僕僉正柳頲,牧場檢飭後入來。以上朝報
自巳時至酉時,日暈。夜五更,月暈。流星出河鼓星上,入室星下,狀如鉢,尾長四尺許,色赤。
上在慶德宮。停常參·經筵。
太祖大王忌辰。
傳于尹鏶曰,淑徽公主家,□有掘土塡土之事,今番到防軍五百名,使之限□日題給事,分付該曹。
尹鏶啓曰,大司憲蔡裕後式暇,執義·掌令二員,持平二員未差,今日茶時,以監察爲之之意,敢啓。傳曰,知道。
趙胤錫啓曰,領議政上疏到院,而國忌留院之意,敢啓。傳曰,入之。以上燼餘
下直,慶尙都事睦來善。
謝恩,刑曹正郞金光烒。
左水運判官李命賓,漕運後入來。
領議政鄭太和上疏。大槪,病勢甚重,無望供職,本職兼帶,竝令遞免事。入啓。答曰,省疏具悉。嗚呼,此何時耶?艱虞孔棘,國事日非,當此之時,以卿之才德,其可立視而不顧乎?此卿之不可不出,一也。護軍李惟泰,以先朝未進之疏,呈於今日,悲感冞增,而其可施可用者,靡不多矣。予欲議之於卿後行之故,疏上已久,而時無一事行之者,此卿之不可不出,二也。至於微細之事,難以盡記,而可不惕然於心而不出乎?予之焦心望之者,如是,體此予意,毋負至望。
禮曹,六次祈雨祭,來二十七日設行朴淵渡等處,何如?啓依所啓施行。以上朝報
上在慶德宮。停常參·經筵。
謝恩,工曹佐郞任奎,禮賓別提趙時稷。
藥房都提調李景奭,提調尹絳,副提調金壽恒啓曰,數日來旱熱甚苦,伏未審慈殿氣候,若何?聖躬亦復,何如?煩渴之候,與前一樣耶?臣等憂慮未弛,敢來問安。答曰,知道。慈殿症候,已盡差減矣。
副護軍李惟泰上疏。大槪,冒萬死更申前懇事。入啓。
同知徐元履三度呈辭。入啓。遞差。
傳曰,史官二員待命,騎·卜馬竝十匹立之。
春秋館郞廳,以摠裁官意啓曰,實錄廳初□之坐,尤不可延拖時日,而昨日非但國忌,該司進排之事,有所未及已,令都廳·郞廳親進催促,今日問安後,朝前卽當開坐,一二三房堂上·郞廳,分授年月,以爲刻期修完之地,而副應敎睦兼善,以家有疾患之故,尙未肅謝,肅謝單子,用公家地,似無可忌之嫌,供仕實錄廳,則自當除本館之職,出入御筵,非所慮也。令政院牌招肅拜,使之供職,臺諫見遞之官,今政付職,□爲肅謝,守直一體爲之,何如?傳曰,允。
右尹鄭知和辭職上疏。入啓。答曰,省疏具悉。卿其勿辭,從速察職。
謝恩,護軍朴世模·郭之欽·吳斗寅,直講李堥,兼西學敎授金萬基。
領議政十度呈辭。入啓。傳曰,遣承旨敦諭。
傳曰,工曹參議李惟泰處,依前食物輸送事,言于該曹。以上朝報
答副司直尹文擧疏曰,卿旣已下去矣。俟病少間,從速上來,毋負予意。
答護軍李惟泰疏曰,省疏具悉。今玆之職,予意非在於强迫之志也,欲任之而爲國事矣。雖有老病,往來相見,於情於理,少無不可,安意勿辭,速出察職,無負至意。以上內下記草
宗簿寺官員,以提調意啓曰,宗缺載在法典,從前在鄕者,自缺斷入啓缺上送,非止一再,而乍來乍去,不畏法令,已極可駭。缺日頒祿時,戶曹具由啓辭,抄其在鄕者,不爲給祿,蓋出於缺革其習,俾有懲艾之端矣。此後恬不動念,無一人上來,聞久在鄕曲,亦多貽弊之事云。不可任其自便,無警飭之擧,卽令宗室所居各邑,一一申明上送之意,該道監司處,行移知悉,而終不上來者,依法科罪,何如?傳曰,允。
李殷相啓曰,各陵中不時抽栍摘奸事,啓下矣。發遣郞廳,敬陵·昌陵·禧陵·孝陵·長陵摘奸,則齋陵竝爲入直無頉之意,敢啓。傳曰,知道。
吏批啓曰,新除授務安縣監崔應天,前任固缺時有越等,而臣等全不覺察,備擬受點,不勝惶恐。務安縣監崔應天,改差,何如?傳曰,允。
春秋館郞廳,以摠裁意啓曰,實缺之坐,尤不可延拖時日,而昨日非但國忌,該司進排,有所未及,已令都廳·郞廳,親進催促,今日問安後,卽當開坐,一二三房堂上·郞廳,分授年月,以爲刻期備完之地,而副應敎睦兼善,以家有疾患之故,尙未肅拜,肅拜單子,用公家紙物,無可忌之嫌,供仕實錄廳,自當除本館之直,出入御筵,非所慮也。令政院牌招肅拜,使之供職,臺諫見遞之官,今政付職,應爲肅謝者,竝一體爲之,何如?傳曰,允。
趙胤錫,以工曹言啓曰,因實錄廳啓辭,刑曹缺設於本曹,而本曹則擇一空廨權處,似爲兩便事,缺本曹所上簿正祭器之數八百六十餘件,而缺陵寢及社稷南郊時所用也。其敬且缺各鐵器皿一百八十餘種,各鐵幾至三缺百餘種,全每漆三十六斗零,缺墨硯·黃羔·猪毛等雜物,亦缺極爲浩大,空廨推移之所,斷無覓缺祭器奉置之處,刑曹終缺移設狼藉缺其側,罪人亦多致斃,則其不敬穢瀆,莫此爲甚。缺欠古人祭器靜嘉之道,事體極爲未安。群議亦皆如此,不得不仰稟,更令實錄廳方便從缺善處,俾無狼狽之患,何如?傳曰,允。
尹鏶,以兵曹言啓曰,以兵曹今三月初九日,至五月十九日中日單子,傳曰,中日單,無倭劍懸錄之事,而此單子中,何以懸錄耶?問啓事,傳敎矣。取考三月以後中日單子,則三月十八日中日時,良人韓富益,以倭劍超等懸錄啓下矣,敢啓。傳曰,知道。
傳于趙錫胤曰,工曹參議李惟泰處,缺前食物輸送事,言于戶曹。
趙錫胤,以實錄廳郞廳,以摠裁意啓曰,臣與諸堂上相議,以先王朝時政記,計朔分授於各房堂上,而時政記入缺奉安等處,未及修造,今方督役,待其完畢,缺藏時政記,移奉始役之意,敢啓。傳曰,知道。
趙錫胤,以實錄廳言啓曰,以工曹草記,刑曹移設本曹,事極未安。更令實錄廳,從長善處,何如?傳曰,允事,啓下矣。本廳旣設於刑曹,刑曹與工曹,只隔缺牆,故請令移設於工曹者,蓋取其便近,而至於祭忌缺藏置,未及致察矣。今見啓辭,果爲未安,刑曹則缺移設於他公廨,何如?傳曰,允。
趙錫胤,以實錄廳言啓曰,實錄纂修後,印出紙地,當爲依例分定於兩南,而第念此時民力,如可少紓則紓之,可也。與戶曹判書許積相議,則本曹所儲紙地,亦可推移支缺,勿爲分定於外方,以除一分之弊,何如?傳曰,允。
缺以兵曹言啓曰,當日閑良缺稱名人缺李震龜稱名人,自興化門入來,差備門外擊錚,缺愕。竝令攸司囚禁治罪,缺興化門守門將高瑞翼等,缺以致闌入,亦爲非矣。請推考。傳曰,允。
承文院官員,以都提調意啓曰,前博士缺,前正字李慶果,俱在罷散中,依前例肄習缺啓下付軍職,冠帶常仕,何如?傳曰,允。
趙錫胤,以刑曹言啓曰,實錄廳啓辭內,刑曹移設於工曹者,取其便近,而祭器之藏置,未及致察矣。今見工曹啓辭,果爲未安,刑曹則使之移設於他公廨,何如?傳曰,允事,傳敎矣。本曹移設,他無可合公廨,掌隸院雖狹窄,不得已移設於掌隸院之意,敢啓。傳曰,知道。
義禁府啓曰,弑姊罪人莫立,旣已拿來,罪犯係是倫紀,三省推鞫,何如?傳曰,允。
李慶億啓曰,弑兄罪人莫立推鞫事,命下矣。今日則夜深,明日則祈雨祭齋戒,明明日則祈雨祭正日,似當缺鞫,何以爲之?敢啓。傳曰,自前罷齋後缺乎?考啓。
尹鏶啓曰,今此上番軍士啓本,缺右兵使閔應騫啓本,則印迹全無點畫,黃海缺李仁夏啓本,則印迹太爲熹迷,殊欠敬謹之意,竝推考,何如?傳曰,允。
又啓曰,凡兵·水使之不敢待罪,乃是體例之當然,而慶尙左水使朴鳴漢漁採船飄風狀啓末端,有待罪之語,殊涉猥濫,請推考。傳曰,允。
南龍翼啓曰,假注書金,病不仕進者,今已累日,屢度催促,終不入來,事變假注書鄭載嵩,今日亦不仕進,病勢輕重,雖不可知,當此藥房問安及開政之時,事多苟簡,新進怠慢之習,不可不懲,請竝推考。傳曰,允。
備忘記。傳于李慶億曰,史官二員待命,騎馬十匹立之。
趙胤錫啓曰,史官二員待命,命下矣。史官不備,宣傳官一員,代送之意,敢啓。
有政。
姜栢年爲禮曹判書,李翊爲校理,成台耉爲執義,李元楨·尹飛卿爲掌令,尹元擧·沈榟爲持平,洪柱三爲副修撰,李泰老爲正言,金萬基爲西學敎授,張應一爲金山郡守,曺挺宇爲務安縣監,林商儒爲朔州府使,李齊□爲刑曹佐郞。直講單李堥,承文副正字金,內贍主簿柳廷烈,今加通政。
尹鏶,以都摠府言啓曰,今日入直軍士,當爲中日習射,而政事不得爲之之意,敢啓。傳曰,知道。
漢城右尹鄭知和疏曰,伏以臣,本來肥病缺積有勞傷,引飮無節,中氣痞滿,腹脹如鼓,缺粥飮數匙而飽,少有運步,氣急喘促,至有窒塞垂絶之時,此非尋常偶感取汗可療之病,缺見阻,情勢狼狽。昨日嚴旨之下,臣不勝震惕。今雖扶曳趨造於肅謝之列,而以此病狀,萬無自力供職之望,臣誠惶悶,罔知所出。至於實錄廳堂上,萬不近似之狀,臣不暇仰陳,伏乞天地父母,察臣至懇,憐臣實病,亟許遞改本職及兼帶春秋館堂上之任,以便公私。臣不勝激切祈懇之至,謹昧死以聞。答曰,省疏具悉。卿其勿辭,從速察職。
司直尹文擧疏曰,伏以滓穢微臣,危喘迫死,缺隆恩,厚辱淸朝,陳疏缺固非凡陋缺,而旣蒙留住之命,亦不敢不告缺以至再三,僭越煩瀆,罪合萬死,缺寧有非賤臣所敢冒承者,臣缺以自處者,仍念臣之留洛,已閱歲缺承以庸陋,義所不敢,而缺遲回時月缺承當,則留得一日,復益一日之罪,況臣疾病危惙,神精消盡,視日偸息,更無支延之望,到此地分,理窮勢極,自此以後,更不敢復瀆章疏,只當扶曳殘骸,尺□寸進,以爲首丘歸死之計。臣非不知迹涉逃逋,罪不可逭,而顧以冒僞忝竊之罪,有萬□於違傲之律者,不得不參其輕重,舍彼取此,臣罪固大,而臣情亦似缺矣。犬馬餘喘,銜恩罔極,而回瞻象魏,瀉淚沾膺,只祝聖體永康,至德日新,以基東方億萬年無疆之休。臣竊不勝區區忠愛之情,謹昧死留疏以聞。答曰,省疏具悉。卿旣已下去矣,竢病少間,從速上來,毋負予意。
副護軍李惟泰疏曰,伏以臣,冒死陳懇,未蒙恩遞,臣竊惶悶缺敢從仕,素分已定,從前陳暴,不啻頻煩,聖明之所已洞燭,今不必更進,而第臣宿嬰沈痼,缺內鑠,生平自處,不比恒人,少有勞動,輒復增劇,數年以來,奔走道路,些兒筋力,幾盡無餘,缺滯旅舍,已過數朔,寢啖殆廢,日就危惙,以此尸居餘喘,決無一日供職之望,況臣有老母,疾病無常,臣之情理,尤不可久留。臣感激天恩,雖欲報效萬一,而其路無由,則臣之形勢,終有退歸而已。伏乞聖明,特賜矜憐,遞臣之職,許臣之歸,以便公私,千萬幸甚。臣無任云云。答曰,省疏具悉。今玆之職,予意非在於强迫之志也,缺欲爲國事矣。雖有老母,往來相見,於情於理,少無缺勿辭,速出察職,毋負至意。批答疊出燼餘
上在慶德宮。停常參·經筵。
自午時至酉時,日暈。
李慶億啓曰,弑姊罪人莫立三省推鞫事,命下矣。委官何大臣進去乎?敢稟。傳曰,左相進去。
李慶億啓曰,自前罷齋後,有推鞫之規乎?考啓事,命下矣。三省推鞫,與祈雨祭相値,自前稀罕本院日記中,未易考出,問于禁府,則祈缺五六字載在謄錄云,敢啓。傳曰,知道。
假注書金以病改差,代申厚載。
備忘記,傳于尹鏶曰,史官五員待命,騎馬十五匹立之。
金壽恒啓曰,史官五員待命事,命下矣。宣傳官四員代送之意,敢啓。傳曰,知道。
趙胤錫啓曰,領議政上疏到院,而祈雨祭齋戒,留院之意,敢啓。傳曰,入之。
領議政鄭太和疏曰,伏以臣,微誠未格,誤恩荐加,曾不數日,再賜敦諭,近侍傳命,辭旨嚴切,臣於此時,有欲鑽地以入而不可得也。平日履滿之戒,妨賢之懼,未嘗少弛於心上,而猶不敢爲奉身之計者,區區犬馬之懇,只期顚仆而已,不幸今日,身罹重病,一向彌留,死期非遠,末由供仕。伏乞聖明,將臣本職兼帶,竝速鐫免,仍治臣逋慢之罪,公私幸甚。臣不勝迫蹙憂煎之至,謹昧死以聞。答曰,省疏具悉卿懇。已竭予意於前後之批,何用多誥?安心勿辭,從速論道,以副如渴之望。以上燼餘
上在慶德宮。停常參·經筵。
下直,南原府使洪柱一。
自午時至酉時,日暈。夜五更,流星出危星下,入北落師門,狀如拳,尾長三四尺許,色白。
趙胤錫,以常平廳言啓曰,各處流民丐乞於城中者,自三月初十日,間五日乾糧計給,以爲生活之地矣。今則麥秋已至,依前例停賑缺五六字糧以送之意,敢啓。傳曰,知道。
又以實錄廳郞廳,以摠裁官意啓曰,時政記奉安處所,旣已修完,入盛櫃子,亦幾畢造,臣與諸堂上以下,方爲會坐,依舊例春秋館堂上·郞廳各一員,進詣本館,時政記卽爲奉移,政院日記亦令一時取來之意,敢啓。傳曰,知道。
又以實錄廳言啓曰,時政記今方分授三房,而其中戊戌年,則自十月初一日至十一月十八日,自十二月十三日至三十日,己亥年,則自正月□□□至二月二十三日,自閏三月十五日至四月初□日時政記,時未完修,其間不無曲折,而難免稽緩之失,當該史官,姑先推考,缺五六字正,俾及於旬日之內,而如是分付之後,缺四字則從重處置,此外政院日記中,如或有未缺數三字正者,令本院査出催督,何如?傳曰,允。
又以實錄廳言啓曰,時政記今已移奉于本廳,自今月,本廳郞廳二員,使之輪回直宿之意,敢啓。傳曰,知道。
右副承旨李慶億啓曰,弑姊罪人莫立,今將三省推鞫矣。第念罪犯綱常,然後三省推鞫,例也,今此莫立所犯,則乃是倫紀之變,按獄之體,似與綱常有間,不當混施而無別。前例有無,雖未能詳知,當初該曹,別無引例稟處之事,而泛然移送禁府,未知其故。三省事體至重,若或少有違失,未免仍成謬例。自該府缺數三字大臣定奪之擧,臣待罪該房,敢此仰稟。缺
掌令尹飛卿,持平□□□啓曰,今此告廟之事,柳後聖·趙徵奎事。措語竝見上新除授持平尹元擧,時在忠洪道尼山地,請斯速乘馹上來事,下諭。答曰,不允。下諭事,依啓。
掌令尹飛卿啓曰,南原府使洪柱一,爲人悖妄,見棄物議,前任靈光郡守,貪虐不法之狀,已著於御史廉問之時,人皆唾鄙,至今傳說,及授本職,莫不駭異。當此飢饉連年,民不聊生之日,雄府字牧之任,不可付諸如此之人。臣於今朝肅謝之缺五六字沈梓行相會禮於臺廳,欲以此缺六七字相會,當在於明日,待其齊缺半行不爲發論而罷矣。差晩缺五六字會禮,欲行於陪祭時云。若欲缺三四字急,則柱一辭朝發程,已過四五日,不□□甚稽緩,農時下人久滯京邸之弊,亦不可不慮。臣以明日論啓之意,通于沈梓,則答以齊坐相議爲之,臣又以發簡之後,不可等待累日之意,再三往復,則終始牢執,至謂此非汲汲之事,竟未歸一,無非臣發簡率爾,見輕同僚之致。不可晏然仍冒,請命遞斥臣職。答曰,勿辭。
李慶億啓曰,平安監司金汝鈺上送,昌城府使李衡鎭等推考啓本末端,不書臣字,其不察甚矣。請推考。傳曰,允。以上燼餘
上在慶德宮。停常參·經筵。
辰時巳時,日暈。
尹鏶,以都摠府言啓曰,今日入直軍士,當爲中日習射,請出標信。傳曰,知道。
領議政鄭太和十一度呈辭。傳于李殷相曰,安心調理。
李殷相啓曰,領議政呈辭批答,卽當傳諭,而議政府郞廳,除本司實錄廳進去,今後以缺五六字意,敢啓。傳曰,知道。以上燼餘
議于諸大臣,三省罪人莫立事,左議政沈之源議,三省推鞫,事體至重,若無明白舊例,則當初該曹之移送禁府,禁府之請爲三省,未知何所據也。往在辛未年間,江陵罪人沈箕發·玉梅等三省推鞫時,本府引李景瑞·柱香等三寸叔侄陰奸之獄,鞫問之例,請爲三省,而其時本府啓辭,有曰若以本府推鞫,則三日一次之刑,萬無得情之理,係干倫紀之獄,不可淹延時月,三省推鞫,似爲宜當云云。臣之愚見,倫紀之變雖重,旣與綱常有異,則何可以少延時月之故,創爲三省之鞫乎?自本府推鞫似當,伏惟上裁。右議政元斗杓議,凡罪犯綱常者,三省設爲委官,按獄自有法例,而以弟弑姊,罪雖罔赦,與綱常之賊有間,則該府之請設三省,未知何所據也。國家成會,不可隨時出入,臣之淺見如此,伏惟上裁。領敦寧府事李景奭議,子弟殺父兄,前史記其大變,則殺姊與殺兄,均爲倫紀之大變,按獄之體,不輕而重也。宜其前例不可不考,臣老病昏愚,未記往事,曾於先朝,有兄弟相殺之變,其時按獄,似可爲例,王府則有考據爲當,伏惟上裁。領議政鄭太和,領中樞府事鄭維城,病不收議,本府啓辭,大臣之意如此,上裁,何如?傳曰,考其前例,更稟處之。以上禁府謄錄
上在慶德宮。停常參·經筵。
藥房都提調李景奭,提調尹絳,副提調金壽恒啓曰,炎赫轉甚,伏未審數日來,聖候若何?煩渴之候,無減於前,昨日引接之後,不至有加耶?朔禮攝行事,臣等固欲陳達於今日,昨於諸承旨之請,已蒙勉從,不勝欣幸。臣等憂慮未弛,敢來問安。答曰,知道。無事。以上藥房日記
義禁府啓曰,以刑曹粘目,前敎授楊震行,移義禁府處置事,允下矣。楊震行拿囚之意,敢啓。傳曰,知道。以上禁府謄錄
答副護軍李惟泰疏曰,省疏具悉卿懇。予豈有他說意於疏批,以有聽聞乎?疏批之意,欲行所進之言,爾當在職而後,可以相議,故有言矣。安意勿辭,速出察職,所賜之物,極其微細,勿辭領受。以上內下記草郞廳蔡濟恭校正。郞廳朴必珍書。
上在慶德宮。停常參·經筵。
藥房都提調李景奭,提調尹絳,副提調金壽恒啓曰,伏未審玆辰,慈殿氣候,若何,聖體亦復,何如?臣等無任憂慮,敢來問安。答曰,無事。
大王大妃殿問安。答曰,知道。
王大妃殿·中宮殿問安。答曰,罔極。以上藥房日記
答玉堂箚曰,不允。且箚中陳誡之言,出於愛國之誠,予用嘉尙。可不惕然焉?
答府前啓曰,不允。
答兵判鄭致和疏曰,卿其勿辭察職。
答大司憲蔡裕後疏曰,卿其勿辭察職。以上內下記草
傳曰,今見咸鏡監司狀啓,則嶺南米,時未來到,民多餓死云,殊甚驚慘。分付已久,而何以時無擧行之擧耶?問啓事,命下矣。因咸鏡監司趙啓遠狀啓,嶺南穀一千石,自嶺南運置於嶺東,嶺東運置於安邊之境事,去三月初八日覆啓分付之後,因慶尙監司所報,元米一千石內,五百石則自江原道送船運去,五百石依前分付,自本道星火運置於江原道,俾無一刻遲滯之弊事,行會於慶尙監司處矣。厥後續接江原監司朴長遠所報,則北運米領運差使員平陵察訪牒呈內,以慶州·蔚山兩邑米合五百石裝載次,移文催促,而各倉散置之穀,收合運來,故尙此遲延云云。本司以北道賑救一刻爲急,當初分付,已過數朔,今雖准數運送,未免爲過時之物,本道亦不可越視餓死之民,道內所在賑餘米,不計多少,隨所儲爲先入送北路,以爲及時救活之地事,題送矣。得接江原監司馳報,則前月十一日,襄陽船十九隻,所載慶州米一百七十二石,平海留置租六百石,亦於蔚珍般隻,裝載發送云,而去二十六日到付江原監司馳報,有曰,租五百石,米一百九十六石,十五日夕,始爲到泊,而風勢甚惡,雨且大作,不得已待晴斗量,裝載於十八船隻,今十八日爲先發送,其他米穀,亦必鱗次到泊,隨到載送之意,十分嚴飭云,而昨日到付江原監司牒呈內,平陵察訪所領米五百石,今五月十五日,回泊於平□郡,而以風勢不順之故,十七日始爲發送云云。大槪海路險惡,行船甚難,未免遲延,而以江原監司所報觀之,則想必今已到泊於安邊境內矣,敢啓。答曰,知道。以上禁府謄錄
上在慶德宮。停常參·經筵。
李慶億啓曰,三省推鞫,兩司上官,當爲進參,而大司憲蔡裕後,陳疏批下之後,不得行公,以次官參鞫之意,敢啓。傳曰,知道。
尹鏶,以都摠府言啓曰,今日入直軍士,中日習射,請出標信。傳曰,知道。
李慶億,以兵曹言啓曰,當日保人千起胤稱名人,缺四行之意也,實一國公共之論也。上自公卿,下至隸賤,皆以爲莫大之慶,則有慶告廟,禮安可廢乎?蓋當初聖候違豫之日,擧國臣民之憂煎,罔有紀極,逮聖候復常之後,懽欣喜悅之情,實有倍於常例矣。以此推之,則祖宗在天之靈,其憂喜於冥冥之中者,當復何如哉?昭告慰安之擧,斷不可已。此豈一毫有損於聖明謙沖之德乎?請勿留難,將令該曹,亟行告廟之禮。柳後聖·趙徵奎等,罪惡貫盈,三司交章,屢月爭執,一國輿論,皆曰可誅,而至今得保首領,此國家失刑之大者也。況名以編配,亦無其實,偃然游息於輦轂之下,公議之憤鬱,久矣。令釋之命,實出於千萬意慮之外,凡在瞻聆,莫不驚駭。當初減死,恩亦極矣,豈可使復同平常之人,待以酬勞之典哉?王法至嚴,公議可畏,請還收柳後聖·趙徵奎等放赦之命。臣等之請正言李東老下諭上來之擧,實出於尊臺閣之體面也,非不知聖意之所在也。雖然若使李東老遞任,而賑飢之政,更無可爲,則容或有一時變通之道,而今則不然,賑政已畢,瓜期已過,道臣之請留,不過有些未盡事耳。東老之去留,無甚損益於彼,而仍此遞臺職仍外任,則其虧事體,莫此爲甚,而日後之弊,亦不可不慮。請勿留難,還收正言李東老都事仍任之命,亟下諭旨,斯速乘馹上來。司評朴相漢,爲人庸鄙,久居詞訟之地,多有非義之事,至於買人奴婢,而其主見屈後,指嗾訟者,呈訴圖囑,無所不至,欲使所賣者不勝,士夫行事,豈有如此之理乎?人言藉藉,莫不唾鄙,請司評朴相漢,削去仕版。答曰,不允。朴相漢事,依啓。
三省罪人莫立元情後,刑問四度,承服。
府啓,今此告廟之擧,實出於情禮之不可已者,論請已久,未蒙允許,臣竊惑焉。頃在聖候違豫,上下憂遑之日,祖宗在天之靈,震驚於冥冥之中者,當復何如,而幸賴陟降左右,旋收勿藥之效,快覩復常之慶,則在今日,昭告慰安之擧,安得闕然而已?參情據禮,自是應行之典,有何留難之事乎?凡有慶事,告于祖廟者,國朝之所嘗行者也。今有宗社臣民莫大之慶,而獨不行告廟之禮,則豈不有歉於有事則告之義耶?群情可循,古禮難廢,請令該曹,特行告廟之禮。柳後聖·趙徵奎等,以罔赦必誅之罪惡,得逭邦刑,徒有編配之名,至今偃息於輦轂之下者,雖出於事勢之萬不得已,而擧國輿情,尙且憤鬱,今者放赦之命,遽下於意慮之外,凡在瞻聆,莫不驚駭。渠輩雖參議藥之列,固不可比諸平常之人,竝施恩賞之典也。請還收柳後聖·趙徵奎等放赦之命。新除授持平吳始壽,時在忠洪道公州地,請斯速乘馹上來事,下諭。答曰,不允。下諭事,依啓。
鞫廳啓曰,罪人莫立,以賣田木專呑不給,襪子不爲造給,供饋薄待之故,撕殺其姊太加屎夫妻,旣已承服於敬差官按問之時,而至今變辭,不爲直招,兇詐莫甚,刑推得情,何如?傳曰,依啓。
鞫廳啓曰,罪人莫立,刑問訊杖四度,承服,結案取招後,依律文施行,何如?傳曰,依啓。
李慶億,以義禁〈府〉言啓曰,三省罪人莫立,旣已承服正刑,其妻子家産,令該曹依律文處置,何如?傳曰,允。
行都承旨金壽恒疏曰,伏以臣於前月,忝授校書館提調,臣兄壽興,方爲本館兼校理,雖云館職法無相避,在臣私情,誠極不安。卽當具由乞免,而恐涉煩猥,遲待至今矣。今者殿最臨迫,開坐考績之際,事多妨礙,臣之情勢,一倍難便,決不可仍冒。伏乞聖明,俯察微懇,亟遞臣校書提調,不勝幸甚。臣無任惶悚祈懇之至,謹昧死以聞。踏啓字,下吏曹。
吏曹啓目,粘連啓下是白有亦,大典相避條,學官則不避,故弘文館·成均館·承文院,皆以襃貶衙門,不用相避之法是白乎等以,校書館亦爲一體施行,已成近規是白如乎,校書提調金壽恒之於本館兼校理金壽興,旣是兄弟之親,前頭殿最時,事多拘礙是如,陳疏控辭是白在果,金壽恒方爲承。缺四字以上燼餘
上在慶德宮。停常參·經筵。
下直,韓山郡守徐弘履。
辰時巳時,日暈。未時,日暈。
尹鏶,以御營廳言啓曰,前縣監崔應天,本廳軍色郞廳,已爲啓下,而時無職名,依例付軍職,冠帶常仕,何如?傳曰,允。
李慶億啓曰,刑曹判書洪重普,來詣請對,敢啓。傳曰,予有微恙,故不得引接矣。所懷何事,書啓。缺二行餘
藥房啓曰,雨餘日氣,蒸鬱益甚,卽者伏聞聖候違豫,不勝驚慮。未知始自何日,而卽今證候,若何?必須詳悉,然後方可趁卽議藥,先爲入診宜當。臣等無任憂悶,敢來問安,竝此仰稟。答曰,知道。自昨午後至夜半,泄瀉四度,而又自酉時,頭部隱隱微疼,似有暑感之候,故朝來煩熱頗盛,氣甚萎薾,而頭疼之症,泄瀉之候,今已差歇,姑勿入診。
藥房再啓曰,以臣等啓辭,答曰,自昨午後至夜半,泄瀉四度,而又自酉時,頭部隱隱微疼,似有暑感之候,故朝來煩熱頗盛,氣甚萎薾,而頭疼之症,泄瀉之候,今已差歇矣,姑勿入診事,下敎矣。頭疼泄候之差歇,雖甚幸矣,而自昨午後,不安之候如此,而不卽下敎,今晩始得聞知,無非臣等奉職無狀之致也,不勝惶悶。卽問於柳後聖及諸醫官,則以爲,明是暑感,二症向差,而不無後慮。淸暑六和湯,非但治暑,亦宜於痰喘咳嗽,調和脾胃之劑,二貼姑先劑進,宜當云,依此劑入之意,敢啓。答曰,知道。
趙胤錫啓曰,以戶曹春川地柴場革罷事,粘目,傳曰,榻前定奪,只爲江陵一邑而發也,非謂江原一道也,今此回啓,殊未知本意也。江陵外勿罷事,判下矣,取考其時擧行條件,則洪命夏所啓,泛稱江原道柴場,所當革罷,而領相亦遠道柴場,爲先革罷,陳達,別無單擧江陵一邑之事,而自上以江原道柴場諸宮家及各衙門折受處,令本道明査啓聞後,竝爲革罷,可也,爲敎,旣以此行會于本道,中外聽聞,莫不感悅。今有江陵外勿罷之命,則與當初諸臣建白之意有異,抑恐惠澤,不能均施於一道之內,反致民情之缺望,實非細事也。臣以代房,區區所懷,敢此仰稟。傳曰,其時道臣所啓,有江原道江陵之說,而兩字疎漏於擧行條件中矣。予亦有江陵兩字而亦漏矣,此非予本意也。
政院又啓曰,江原道柴場革罷事,本院稟啓,傳曰,其時筵臣所啓,有江原道江陵之說,而兩字疎漏於擧行條件中矣。予亦有江陵兩字而亦漏矣,此非予本意也事,傳敎矣。柴場折受,爲近來病民之巨弊,故當日入侍諸臣,合辭陳達者,欲於新化之初,痛革流來之弊,以爲慰悅民情之地。其間雖有江陵之說,其意不但在於一邑之弊,故相臣所啓,遠道柴場,先爲革罷云者,蓋爲此也,而自上有令本道革罷之敎,中外物情,擧皆欣悅,以爲一道窮民,均被德澤矣。旣爲査出列錄啓聞之後,今若只罷江陵,則遠外之民,歡聳顒望之餘,必多落莫之嘆,朝家已下之令,不但終歸無實,聖上一視之仁,亦恐有所歉,然似當一體革罷,以慰一道之民心。臣等待罪近密,旣有區區之慮,故不避煩瀆,敢此申稟。傳曰,有多少說話,氣甚困惱,勿煩。
刑曹判書洪重普書啓,以北道定配罪人趙永祿,越獄逃亡現捉後,刑推五次,不限年充軍,覆啓判付內,前以徒三年照律,則亡命之後,其罪均乎?在徒亡命之人,非一人而已,不可輕施其罰,以開其路,拿致京獄,照斷處置,本曹亦難免放過之失,殊甚非矣。當該堂上·郞廳,竝推考事,命下矣。臣於回啓,措語未瑩,致有特推之命,方在惶恐之中,不敢有所陳達,而第臣待罪該曹,常恐用法之失中,苟有所懷,亦不敢不達。臣謹考法典,則在配逃亡者,每於本罪上加一等,只有杖一百還發配所之文,若減死定配,以全家徙邊缺二行餘配,逃亡罪人趙永祿,當初以徒三年定配,越獄逃亡之狀,雖極痛惡。與死罪亡命者有間,亦不可遽以一罪論之,則五次嚴刑,足懲其逃亡之罪,不限年充軍,正加本罪上加一等之法,故敢以依狀啓施行之意,覆啓矣。今若拿來後,以一罪論之,則未免抵死,則有違一定之律,不以一罪照斷,終歸於還發配所,則不必拿致京獄,法有科條,不可有所低昂。今此趙永祿之事,拿致京獄,實涉過重,似當有參酌之擧,區區所懷,敢此來啓。傳曰,知道。然則以杖一百,不限年邊遠己身充軍處難,可也。
李慶億,以刑曹言啓曰,實錄廳排設之後,本曹則移設於掌隸院矣。掌隸院狹窄,坐起之時,郞廳則未免分處於中門外,閭閻訟人推閱之際,事多難處,不得已更爲移設於昌德宮門外古兵曹之意,敢啓。傳曰,知道。
尹鏶啓曰,臣承命往諭于領議政鄭太和,則以爲,臣病伏經月,尙帶職名,罪積瘝曠,只竢恩遞,今又特遣近侍,敦諭至三,非臣微分所可承當。臣雖愚昧,亦非木石,苟有可出之勢,則豈敢爲必遞之計哉?犬馬之疾,末由自力,到此地頭,置身無所,惶恐悶泣,罔知所達云矣。傳曰,知道。
大司諫李廷夔,正言崔寬啓曰,今此告廟之請,非臣等之意也,實一國公共之論也。上自公卿,下至隸賤,皆以爲莫大之慶,則有慶告廟,禮安可廢乎?蓋當初聖候違豫之日,擧國臣民之憂煎,罔有紀極,故逮聖候復常之後,懽忻喜悅之情,實有倍於常例矣。以此推之,則祖宗在天之靈,其憂喜於冥冥之中者,當復何如哉?缺二行半徵奎等罪惡貫盈,三司交章,屢月爭執,一國輿論,皆曰可誅,而至今得保首領,此國家失刑之大者。況名以編配,亦無其實,偃然游息於輦轂之下,公議之憤鬱,久矣。全釋之命,出於千萬意慮之外,凡在瞻聆,莫不驚駭。當初減死,恩亦極矣,豈可復同平常之人,待以酬勞之典哉?王法至嚴,公議可畏,請還收放赦之命。臣等之請正言李東老下諭上來之擧,實出於存臺閣之體面也,非不知聖意之所在也。雖然若使李東老遞任,而賑飢之政,更無可爲,則容或有一時變通之道,而今則不然。賑政已畢,瓜期已過,道臣之請留,不過有些未盡事耳。東老之去留,無甚損益於彼,而因此遞臺職仍外任,則其虧損事體,莫此爲甚,而日後之弊,亦不可不慮。請勿留難,還收李東老都事仍任之命,亟下諭旨,斯速乘馹上來。答曰,不允。
掌令成後卨啓曰,今此告廟之擧,實出於情禮之不可已者,而論請已久,未蒙允許,臣竊惑焉。頃在聖候違豫,上下憂惶之日,祖宗在天之靈,震驚於冥冥之中者,當復如何,而幸賴陟降左右,旋收勿藥之效,快覩復常之慶,在今日昭告慰安之擧,安得闕然而已?參情據禮,自是應行之典,有何留難之事乎?凡有慶事,告于祖廟者,國朝之所嘗行者也。今有宗社莫大之慶,而獨不行告廟之禮,則豈不有歉於有事則告之義耶?群情可循,古禮難廢,請令該曹,亟行告廟之禮。柳後聖·趙徵奎,以罔赦必誅之罪,惡得逭邦刑?徒有編配之名,至今偃息於輦轂之下,雖出於事勢之萬不得已,而擧國輿情,尙且憤鬱,今者放釋之命,遽下於意慮之外,凡在瞻聆,莫不驚駭。渠輩雖參議藥之列,固不可比諸平常人,亟施恩賞之典也。請還收柳後聖·趙徵奎放釋之命。答曰,不允。
行大司憲蔡裕後上疏,伏以小臣,疾患危苦之狀,已悉於前疏,今不敢更溷,臣處事顚妄,得罪公議,決不可一刻冒居,玆敢再籲宸嚴。且撰局之役,一日爲急,而屛縮不敢出頭,坐成瘝曠,加以負罪之臣,不宜汚衊。伏乞聖慈,俯諒臣病勢情迹,萬無加出之理,亟罷臣本職及兼帶,以便公私。臣不勝惶悚祈懇之至,謹昧死以聞。答曰,省疏具悉。本職當勉副卿意矣。安心勿辭,從速察職。參出朝報燼餘
上在慶德宮。停常參·經筵。
政院,大殿問安。答曰,知道。
藥房都提調李景奭,提調尹絳,副提調金壽恒啓曰,夜雨連朝,涼熱相雜,伏未審聖體,若何?昨入淸暑六和湯,已進一服耶?煩熱萎苶之候,視昨,如何?必須詳知夜朝間症候,然後進藥中,或有添加之材,或改他藥,欲知其詳,入診似不可已。臣等不勝終宵憂慮之至,敢來問安。答曰,知道。所患幾盡差減,湯藥連進,勿爲入診。
大王大妃殿·慈殿,藥房問安。答曰,知道。
中殿,藥房問安。答曰,無事。
二品以上,大殿單子問安。答曰,旣已差愈,今後勿爲問安。
傳于李殷相曰,今此初一日祈雨祭,獻官以下,書啓。
大司諫李廷夔,正言崔寬啓曰,告廟之請,兩司論之久矣。玉堂亦已陳請,三司之臣,豈皆導殿下於非義者哉?大槪人君以謙沖爲德,臺臣以規諫爲職,今此告廟之擧,苟或一毫有損於聖上謙沖之德,則殿下雖有敎命,臣等固當爭論之不暇,豈有合辭請行,若此之久乎?輿情之所同,情禮之所宜,斷可知矣。況祖宗在天之靈,震驚於當時,喜慶於今日,則迄無昭告慰安之擧,亦豈非未安之甚乎?人情事理旣如此,於聖德又無一毫欠當之事,則臣未知殿下何所憚而不從群下之請乎?請勿留難,特令該曹,亟行告廟之禮。柳後聖·趙徵奎等必誅罔赦之罪,國人之所共言也。當初減死,亦拂公議,而實體聖上萬分不得已之心也。編配未久,旋卽召還,偃然游息於輦轂之下,物議之憤鬱,久矣。今者意慮之外,又有放赦之命,則竝與其虛名而無之,當初必殺無赦之意,果安在哉?臣等非不知聖意之所在,而今日臣等所論之意,獨不重且大乎?臣等不得請,則決不可止,請勿留難,還收柳後聖·趙徵奎等放釋之命。臣等昨伏見下政院之敎,伏不勝慨然之至。以殿下之聖明,當新服淸明之日,綸綍之音,豈容如是乎?宮家立案,爲今日國家之巨弊,至於遠道柴場之廣占,尤爲無據之甚者也。査覈之命,出於新化之初,窮山蔀屋之民,擧皆懽忻而想望矣,誰意道臣査啓之後,有此意外之敎也?不但遐遠之人,大失所望,在邇諸臣,獨不慨然於中也?設或江陵二字,落漏於當初記事之中,到今査啓之處,有何不當罷之理乎?況筵中之建白,聖敎之丁寧,已載於擧行條件,朝臣所見知如此,遠近之所聽聞如此,而今乃變其初令,則失信於民,莫此爲甚。臣未知宮家所失幾何,所關幾何,而較諸國家病民失信之患,其相去何如也?殿下若省察乎此,則其輕重緩急,不難辨矣。請勿留難,江原道査啓中,各處柴場,竝命革罷。答曰,不允。
缺數行不意昨日,又蒙誤恩,近侍下臨,敦諭至三,在臣微分,何以當此?震悚悶迫,無地措躬。臣病苦重之狀,已盡於前後之籲,今不敢一一更陳,仰溷宸嚴,而一向彌留,差復無期,虛帶官銜,常自憂煎,不得釋負之前,未有少愈之望,倘被洪造,趁時許遞,縷喘綿延,調息回蘇,復起爲人,可以陳力,則圖報涓埃,豈無他日?瞻天祈祝,涕泣而已。伏聞聖候未寧,至有朝廷問安之擧,而末由致身於闕下,尤極兢惶,伏地竢罪。伏乞聖明,俯垂憐察,臣之本職兼任,竝賜鐫改,公私幸甚。臣無任激切戰灼之至,謹昧死以聞。答曰,省疏具悉卿懇。卿之不可不出之義,縷縷言說,非止一再,而卿之固辭至此,無非予之誠心未孚也。愧赧之極,不知所以爲喩,卿若不出,不能爲今日之國事矣。體予至意,速出論道,以副予如渴之望。以上燼餘參出朝報
上在慶德宮。停常參·經筵。
申時,日暈。
政院,大殿問安。傳曰,知道。
藥房都提調李景奭,提調尹絳,副提調金壽恒啓曰,伏未審聖候,若何?昨日伏承所患幾盡差減之敎,不勝喜幸,而第未知煩熱之候,今復如何?泄候亦旣止歇否?淸暑六和湯,已進二貼,而未有顯效,則一二貼似當加進。臣等憂慮未弛,敢來問安,竝此仰稟。答曰,知道。今已差減矣。
缺數行本府襃貶相値,不得爲之之意,敢稟。傳曰,知道。
尹鏶,以都摠府言啓曰,本府家舍,側居於斷岸之下,岸上有一雜木,株榦頗大,枝葉蔥鬱,而岸土半落,根無所據,體大之木,卒然傾覆,則年久頹圮之家,將未免破傷,而地勢高峻,俯臨大內,不敢私自役人,不得不今日斫去之意,敢啓。
尹鏶啓曰,前以咸鏡監司狀啓,慶安鎭·崇義堡等處兵符,旣已造成,別定禁軍一人,撥馬下送,而阿吾地·西水羅·金崇義等堡三處舊兵符,竝爲收聚上送,以爲燒火之地事,本道監司處,下諭何如。傳曰,允。
掌令成後卨啓曰,凡有慶事,告于祖廟者,國朝之盛典,而祖宗之所常行者也。豈可以一時謙沖之德,有所廢闕於自古應行之禮乎?當聖上違豫之日,臣民之煎憂,已不可言,而祖宗在天之靈,震驚於冥冥之中者,亦復如何?論請閱月,兪音尙靳,群情悶鬱,靡不缺然,此臣之所以爭執,而不知止者也。公議可循,古禮難廢,請令該曹,亟行告廟之禮。柳後聖·趙徵奎,身負罔赦之罪,幸免刑章,名在編配,而適緣事勢之萬不得已,偃息輦下者,已久,輿情尙且憤鬱,放釋之命,遽下於意慮之外,物議愈激,無不驚駭。渠輩雖參議藥之列,豈可使同平人,竝施恩賞之典也?請勿留難,還收柳後聖·趙徵奎放赦之命。答曰,不允。
大司諫李廷夔,正言崔寬啓曰,措語見上。臣等請遵前旨者,爲國立信義均惠澤之意,而不允之敎,出於慮外,不惟臣等之惑滋甚。其於遠近瞻聆,當復如何哉?所關非細,不可但已,請勿留難,江原道査啓中各處柴場,竝命革罷。答曰,不允。以上燼餘朝報參出
吏曹啓曰,南原府使洪柱一,辭朝之後,物議重發,勢不得赴任,而本府空官,三朔迎新,人馬久留京邸,糧費蕩竭,貸食月利,艱苦萬狀,泣訴道路,誠爲可矜。洪柱一旣被臺論,不可督迫仍赴,合有變通之道,洪柱一改差,其代後政差出,催促赴任,何如?傳曰,允。
尹鏶啓曰,兵曹郞廳來言,闕內各處,夜巡檢之意,敢啓。傳曰,知道。以上燼餘
上在慶德宮。停常參·經筵。
昧爽,有霧氣。
政院,大殿問安。傳曰,知道。勿爲問安。
藥房都提調李景奭,提調尹絳,副提調金壽恒啓曰,伏未審夜來,聖候若何?昨日伏承今已差減之敎,不勝欣幸,憂猶未已,敢來問安。答曰,今後,勿爲逐日問安。
尹鏶,以都摠府言啓曰,副摠管。缺三行餘
吏批啓曰,判書洪命夏陳箚,參議李慶徽病不來,小臣獨政未安,何以爲之?敢稟。傳曰,仍爲之。
以睦兼善爲舍人,宋浚吉爲大司憲,李之翼爲正言,朴世模爲執義,蔡裕後爲知敦寧,李奎老爲南原府使,鄭晢爲富平府使,柳綽爲南部主簿,朴隆阜爲司評,金世鼎爲承文著作,平安都事李東老仍任。
兵批,判書鄭致和上疏,參判李正英病,參議李弘淵病,參知吳挺緯進,左副承旨尹鏶進,以閔應騫·洪柱一爲副護軍,成台耉爲副司直,崔應天爲副司果。
金壽恒啓曰,右贊成宋時烈等處有旨,似不當以禁軍循例下送,何以爲之?敢稟。傳曰,遣史官傳諭,可也。
吏曹判書洪命夏箚曰,無狀小臣,再忝銓衡,小心慄慄,若隕淵谷,常恐孤負聖明付畀之意。非不欲盡心策勵,圖報萬一,而目今朝著潰裂,浮議縱橫,雖使古人當之,猶難塞其矣。況如臣人微望輕,萬不近似者,動拂時議,訾謗隨之,冥行墑埴,勢將顚沛,何敢一刻晏然冒據乎?且臣稟賦虛薄,積傷已久,自遭喪慘,衰脫日甚,精神昏耗,疾病侵尋,强疾奔走,筋力亦盡,添患暑感,寒熱交攻,頭部疼痛,眼患又劇,雖日赴史局,不得披閱文字,未免掩卷而坐,以此病勢,決難供職。伏乞聖慈,曲諒至懇,將臣本職及實錄堂上之任,亟賜鐫免,以便公私,不勝幸甚。取進止。答曰,省箚具悉。卿其安心,勿辭察職。
以備忘記,傳于金壽恒曰。缺燼餘
社稷·宗廟祈雨祭獻官,左議政沈之源,右議政元斗杓,熟馬一匹賜給,典祀官,典籍李廷楫·崔可活,大祝,副護軍鄭晳,佐郞姜汝㦿,各兒馬一匹,監察及諸執事以下,各上弦弓一張賜給。朝報
掌令成後卨啓曰,聖候復常,禮當告廟事。請收柳後聖·趙徵奎放赦之命事。竝見上新除授大司憲宋浚吉,時在忠洪道懷德地,請斯速乘馹上來事,下諭。答曰,不允。下諭事,依啓。
大司諫李廷夔,獻納崔逸,正言崔寬啓曰,措辭見上殿下深居九重,何由得聞此等情狀乎?臺諫爲殿下之耳目,灼知其可罷,爭論屢日,而天意邈然,每以不允爲敎,臣等竊不勝悶鬱焉。宮家,殿下之骨肉也。殿下於骨肉之親,不忍奪其所有者,實出於仁愛之至情,而今此江原道柴場革罷之事,實有萬分不可已者,當初筵臣之建白,聖敎之丁寧,已播於遠近,深山蔀屋之民,擧皆懽忻想望,而今乃變其初令,則失信於民,豈有若此之甚者乎?不但江原一道,大失所望。當此新化之初,中外瞻聆,當復何如哉?臣等今日之請,非特爲宮家之弊,誠恐國家失信義取民怨也。所關非細,不可但已,請勿留難,江原道査啓中柴場,竝命革罷。答曰,不允。燼餘
庚子六月初七日,諭議政府右贊成宋時烈,向者史官之回,聞卿驚動凶言,不安家居,徊徨道路,若負累請命者然,繼見卿疏,引咎太過,予甚衋焉,寢食靡寧,今聞已返舊廬,予心稍用慰釋。第予之懇迫傾佇之意,已悉於前日之諭,而又以君臣知心之義,罄竭於疏批,冀卿之庶或改圖,終不棄予也。側席渴企,如旱望雨,而介石之志,邈不少回,豈卿猶未曉予意耶?予嘗臨朝不怡,中夜而歎,繼之以靦然自愧也。噫,鬼蜮之計,言之慘矣,今不欲更掛齒牙,而由予待賢不誠,使讒賊之言,敢至於前,致卿等相繼狼狽而歸,每念及此,氣短心寒。雖緣有所不忍,薄施三危之典,而厥罪之當誅,予固已知之矣,公議亦不可謂不申矣。其奸情凶態,畢露無餘,缺二行餘有君臣之情志交孚,朝廷之是非旣定,而一意缺二字長往不返者也。卿執此以爲難進之嫌,而予則以爲卿之不可不還,正在此也。何者?君子小人之道,一消則一長,此進則彼退,理之常也。卽今讒賊旣黜,正論稍長,實是善流道長之會,雖巖穴幽隱之士,猶當相率而來,況卿之去國,初出於兇人之潛搆,則今日進退,尤有別於他人,豈容一向屛縮,有若受誣莫伸者哉?若以予不足與有爲,則予固無如卿何?然念昔我先王,殫誠盡禮,致卿同朝,契合之密,夐越千古,而經營大業,中道遽輟,遺我後人,俾任匡輔,則古人所謂追先帝而報陛下者,豈非卿今日之責耶?卿若恝然不顧,任其顚隮,則予之忝先志,誠有愧矣。卿於他日,亦何以有辭於先王耶?予雖曰痛斥凶邪,而不能使卿復進,則人將以予爲堲讒之無其實也。卿雖曰非有疑於予,而終若無意還朝,則是卿於予,猶有所不釋然者也。卿必爲予一起,然後予心可安,衆疑可釋,而卿之出處,方可謂明白正大矣。予之必欲致卿,卿之不可舍予,其義若是甚明,卿若深思,必不待予言,而有所審處矣。不憚煩複,玆又申誥,卿其諒予至意,速圖幡然,以副朝野之望。故諭。
諭議政府左參贊宋浚吉,自卿之蒼黃去國,孤嘗忽忽如有所失,食息靡寧,不能一刻忘于懷也。日月如流,練祥奄過,叫呼哀痛,無所逮及,想卿在外,追慕之誠,益復罔極,前疏中行禮縣庭之語,念來悲咽。嗚乎,日者之事,尙忍言哉?自古憸小之謀害忠良,何代無之?缺二行餘之不幸,豈獨卿等之不幸也?鬼昧情狀,予旣盡燭,網打之奸謀,縱未得售,其動搖逐去之計,則固已行矣,可勝痛哉?罪止投北,雖出於屈法之意,公議少伸,士氣稍振,此正道消長之機也。卿何可一向退縮,有若負累引慝者然哉?嗚乎,昔我先王,至誠聘召,積以歲月,始致左右,將欲大有爲也,而予小子,旣不能繼志述事,共濟艱難,終使卿爲讒賊所困,相繼跋疐而歸,予心之不安,如何,四方之聽聞,如何?書諸史冊,來世亦以爲,如何,而先王在天之靈,其肯曰,予有後乎?卿等進退所關若此,豈宜長往不返,自同於忘世者乎?歷觀前代賢士之受誣者非一,而皆出於上下相阻,是非靡定,伊致退遜而莫之回也。今則不然,讒邪之人,旣正其罪,卿我之間,情志相孚,而尙此遲回者,抑未知所執何義耶?卿若不勉回遐心,是卿終有所不釋然者,而從前所謂貴相知心者,亦虛語耳。予不得使卿還朝,其何以有辭於後世,卿等亦何以拜先王於他日耶?卿等去就之道,固當審其輕重,而君臣契合之義,不宜有間終始,卿須幡然改圖,以副予如渴之望。故諭。燼餘
上在慶德宮。停常參·經筵。
下直,全義縣監尹惟晉。
假注書望。
李翊相,注書孟胄瑞出任代。
尹鏶,以御營廳言啓曰,今年四五月當次立番之軍,乃湖西沿海所在之軍也。以連歲失農之故,勿爲赴番,給暇作農,而八月爲始立番事,前已定奪矣。八月初一日立番之軍,例於七月二日十五日京中逢點,後部屬前左司十哨軍兵,依前例缺數行欽,當初相議啓下時,取其文才之優,通顯之名,不卽供仕,再度呈病,不宜續續輕遞,故姑令調理矣。今至於三,不可久曠,郭之欽都廳郞廳之任,改差,何如?傳曰,允。
金壽恒,以實錄廳言啓曰,實錄纂修後印出時,及入盛櫃子,所入椵板·黃楊木·全每漆·松脂·正鐵·炭等物,依庚寅年謄錄,當爲分定於諸道,而與戶曹判書許積相議,則其中正鐵及炭,則其數不甚浩多,自本曹亦可推移進排云。只以椵板·黃楊木·全每漆·松脂,酌量宜入之數,分付該道之意,敢啓。傳曰,知道。
金壽恒,以實錄廳,以摠裁官意啓曰,實錄纂修,事莫重焉,而都廳·堂上,專管監修,爲任尤重,不可一日曠者也。知敦寧府事蔡裕後,以大司憲時事,被玉堂之斥,陳疏得遞之後,卽出楊州地云,姑待其付職,未及陳達矣。輕重間名掛箚論,則不能自安,勢所固然。相規之意,本無深意,則亦何至於過爾介然退去之遽也?史局都廳堂上,任旣緊重,重臣進退,揆以朝廷事體,亦何得若是其輕也?決不可一向退在,以致史事之遲延。斯速乘馹上來事,令政院啓稟下諭,何如?傳曰,允。
李殷相,以實錄廳郞廳,以摠裁官意啓曰,三房郞廳沈世鼎,曾在庚寅實錄纂修時,已經都廳郞廳之任者也。郭之欽改差代,以沈世鼎,陞差啓下宜當,世鼎之代,以掌令成後卨差定,令該曹兼春秋下批,俾卽察任,何如?傳曰,允。
掌令成後卨啓曰,措辭上同請行告廟之禮,請收柳後聖·趙徵奎放赦之命。答曰,不允。
大司諫李廷夔,正言崔寬,獻納崔逸啓曰,請行告廟,請收赦命,請罷柴場。措語上同答曰,不允。
左議政沈之源箚曰,伏以旱魃爲虐,愈往愈酷,西成無望,民事罔極,以致聖明憂煎於上,臣以無似,受命祈雨,誠意淺薄,未能上格,雖得小雨,旋卽開霽,杲杲出日,旱乾仍舊,枯槁未蘇,田疇龜坼。臣罪至此,將無所逃,聖朝尙寬,縱不加之以罰,臣誠踧踖,措躬無地。今者賜馬之命,出於千萬意外,臣之得免譴責,亦云幸矣,有何可賞之事,而叨此便蕃之恩耶?弊袴至微,而古之明王,尙待有功者,況此賜馬之重乎?臣聞命愧懼,不寒而慄,伏願聖慈,亟收成命,以安微分,不勝幸甚。取進止。答曰,省箚具悉卿懇。旱魃之餘,得此甘雨,亦甚幸矣。至於外方,頗有雨澤之報,一匹廐馬,何所惜而不給乎?安心勿辭領受。
右議政元斗杓,伏以旱暵彌月,農功缺望,宸憂方殷,禱雨之誠,靡不用極。分遣諸處,祈祝甚至,而冥應杳茫,聖心尤勤,乃命臣等,虔告廟社,冀蒙格思,而以臣之誠意淺薄,其可上感于天,雖得一犁之雨,實緣九重憂民之至意,臣無絲毫可紀之勞,而賜馬重賞,出於意外,缺二行餘答曰,省箚具悉卿懇。旱魃之餘,得此甘雨,亦甚幸矣。至於外方,頗有雨澤之報,一匹廐馬,何所惜而不給乎?安心勿辭領受。
吏曹參議李慶徽疏曰,伏以臣,素患渴病,已近十年,根柢深固,遇夏輒作,自數日前,重得暑感,舊症兼發,火熱內熾,形神外鑠,飮冷無節,晝夜嘔泄,元氣澌敗,漸至委頓,旬月之內,供仕無望,豈敢虛帶職名,以益瘝曠之罪乎?且臣自惟,至愚極陋,百不如人,而前後歷踐,無非踰分。惟此銓衡之地,尤所萬萬不似,自知甚明人謂斯何?祗爲貪戀恩私,碌碌隨行,絲毫無補,媿懼已積,豈敢一向冒居,以重名器之羞乎?況近來人材渺然,議論多歧,每一注擬,訾謷輒隨,是非交亂,底定無期,長官旣以此有所不安,則凡在同席,均任其咎,何可自諉佐貳,而獨能晏然乎?臣之病勢情勢,俱難仍冒,伏乞聖慈,俯諒危懇,亟賜遞改,以幸公私。答曰,省疏具悉。爾其勿辭,從速察職。
吏曹參判李應蓍疏曰,伏以臣,樸愚譾劣,最居人下,而叨承洪造,致身宰列,前後歷職,無非踰分,至於銓衡佐貳,尤不近似。陳疏乞免,未蒙允許,繼呈長單,終未上徹,黽勉供仕,愧懼徒深,災生福過,疾病纏身,自昨日午後,重患暴下之症,頃刻之間,遽至危境,全不收拾,帖身床席,呼痛達夜,氣力如綫,自積瘝曠,殊切惶悶。況今朝著之上,論議多歧,每一注擬,輒有臧否,同席之人,擧不自安,訾謗之來,臣何獨免?省咎踧踖,尤不知所以措躬也。病勢情勢,俱難仍冒,伏乞聖明,曲察危衷,亟遞臣本職及備局堂上實錄廳纂修之任,俾延殘喘,得尋生路,以便公私,千萬幸甚。答曰,省疏具悉。卿其勿辭,從速察職。燼餘
上在慶德宮。停常參·經筵。
酉時,日暈。
尹鏶,以都摠府言啓曰,都摠管朗善君俁,以監膳事,除標信司饔院進去,而此後入直時,如値監膳,則依前例除標信進去之意,敢啓。傳曰,知道。
尹鏶,以都摠府言啓曰,今日入直軍士中日習射,請出標信。傳曰,知道。
尹鏶,以備邊司言啓曰,北京鷹連,例於九月望間入送,而京官前期下送,與本道知鷹守令,眼同試才,交付內官入送矣。京官則該曹差出,知鷹守令則令本道擇定,而上年中使之回,鷹手中知鷹者擇入送事,口傳□黃海道例入鷹手中一名,平安道例入鷹手中二名,各別極擇知鷹者,入送之意,竝爲分付,何如?傳曰,知道。後日登對時,更稟處之。
大司諫李廷夔,獻納崔逸,正言崔寬啓。措語上同答曰,勿煩。
掌令成後卨啓。上同答曰,勿煩。
尹鏶啓曰,事變假注書鄭載嵩,前此呈病,累日不仕,至於請推矣。今又以病,不爲仕進,已過三日,似是實病,當此多事之日,不可久曠,改差,何如?傳曰,允。
事變假注書鄭載禧。
尹鏶,以兵曹言啓曰,當日掌隸院奴起宗稱名人,自開陽門入來,差備門外擊錚,極爲駭愕。令攸司囚禁治罪,同門守門將邊光祚,常時不能禁斷,以致闌入,亦爲非矣,請推考。傳曰,允。
尹鏶啓曰,禮曹以今六月令宗廟·敬慕殿李實薦新單子,傳曰,此九字之上,十字書塡宜乎?傳敎矣。十九缺二行餘令攸司推治,此單子還出給,使之改入,而臣亦難免不審之失,不勝惶恐,敢啓。傳曰,知道。
知敦寧蔡裕後上疏曰,伏以臣,賦性昏愚,處事顚妄,惶悚罔措。遞職之後,不敢偃然在家,倉卒出城,往于先墓之下,只擬杜門省愆,而第臣所帶春秋館之任,方當撰局之役,非但以廢事爲慮,昏愚顚錯之人,其敢與於修史之地乎?況臣狗馬之齒,今六十二矣。臣自幼,於經傳子史,全無所讀誦,祗綴拾聞見,倖捷科第而已,中間忝竊,曾是夢寐外事,而到今精神耗脫,溝澮已涸,兩目昏花,不辨文字,尋常書史,亦不成模樣,如是而其可當此事乎?臣內顧外揣,斷無堪任之望,伏乞聖慈,俯諒臣情狀之悶迫及衰朽之實狀,亟遞臣兼春秋之任,以便公私,千萬至幸。臣不勝屛營祈祝之至。答曰,省疏具悉。史局纂修,一日爲急,則不可如是退在,宜遵前旨,從速入來。
右副承旨李慶億上疏曰,伏以臣,宿病纏髓,榮衛素虛,居常呻痛,未敢自同於完人,此實同朝之所共知也。時月之內,難望差愈夙夜出納之地,決無自力之勢,伏乞聖明,亟遞臣職,以便公私。答曰,省疏具悉。爾其勿辭調理,從速察職。
領議政鄭太和上疏曰,伏以臣,病勢一向沈綿,氣力漸就凘頓,反覆自度,決難供仕,而前後聖批,責諭備至,分義所在,罪戾難逭,一息猶存,豈得晏然?臣不敢更辭本職,乃於今日,扶詣闕下,少伸惶悶之情,切擬强疾行公,以趁殿最,常限亦未卜其果能耐過否也。臣精神茫昧,近日益深,前忘後失,全未省得,臣所兼任之中,太僕事務,尤爲繁緊,每當文牒,末由領略,先朝特授之意,已歸虛矣,終不可昏冥尸居,推諉僚席而已。至於扈衛大將之任,屢辭不獲,冒據至今,仍帶不似之名號,彌增病心之憂悸。伏乞聖明,俯諒微臣之懇,將此兩任,爲先許遞,使蚊力所負,稍除一分之重,以爲尋出生路之地,公私幸甚。答曰,省疏具悉卿懇。卿今出仕,國事之幸甚,予心之切望,可勝云喩?況太僕提調,今日似難率爾處之,扈衛之任,又當有從容議處之擧,安心勿辭,善攝卿身。
兵曹判書鄭致和上疏曰,四度陳疏,未蒙恩遞,區區下情,無路上達,臣誠悶遑,未知所以自處也。前後瀆擾,罪合萬殞,而溫批累降,異數稠疊,臣非木石,寧不感激?揆以分義,不敢不强疾冒出,以盡筋力之可及,玆不得更有所控辭,只冀病勢之少愈矣。自數日前,又患毒瘧,症形極重,寒熱迭作,不省人事,此出於久病積傷之中,而調治差復,時月難期。臣之本職,爲任甚緊,其在常時,亦不可一日瘝曠,況今殿最當前,都目不遠,何敢遷延虛帶,致誤國家之大事,益添臣身之罪戾哉?不得不冒死便蕃於宸嚴之下,伏乞聖慈,亟遞臣本職,俾尋生路,臣不任伏地祈懇之至。答曰,省疏具悉。卿其勿辭,從速察職。以上燼餘
上在慶德宮。停常參·經筵。
李殷相,以舍人,以三公意啓曰,襃貶等第啓聞,期限已迫,而本府左右參贊,皆未差出,不得備員開坐,參贊闕員,令該曹明日內爲政差出,何如?傳曰,允。
尹鏶啓曰,假注書李翊相·鄭載禧,時無職名,竝付軍職,冠帶常仕。何如?傳曰,允。
大司諫李廷夔,獻納崔逸,正言崔寬啓竝見上答曰,不允。
藥房都提調李景奭,提調尹絳,副提調金壽恒啓曰,卽聞崔有泰入侍,親承下敎,而傳說之言,自上左足大指之次指中指及第三指間搔癢甚苦,仍成瘡爛,大指之次指內節橫紋,有揭拆形而不痛,足跗上腫浮,赤暈頗盛云。臣等不勝驚慮,卽與尹後益·崔有泰·金重百及鄭後啓·李東馨等相議,則尹後益等以爲,凡濕毒下流於足指間,或有蚊蝱噆膚搔癢,仍有黑暈,則當處不宜輕刺,刺則針孔成瘡。今上候有此赤暈,則指間及當處,散鍼出血,以瀉其毒,且寢其蔓延之漸爲當云,而柳後聖追至,更與商議,則以爲,此等癢處,或因微癤而爬搔如此,則不可輕刺,刺則或有發毒者,必須診察然後可以議定云。此言出於萬全。爲先入診稟定,何如?答曰,依啓。居處狹窄,提調勿爲入侍,只令醫官三四人,入診,可也。
都提調口傳啓曰,雖有聖敎,不可令醫官獨入,臣等願與醫官入侍。傳曰,然則提調史官各一人入侍。可也。副提調金壽恒,與記事官兪命胤入侍。小頃傳曰,都提調以下入侍。受鍼後,藥房問安。答曰,知道。
政院,大殿問安。答曰,知道。
大殿受針後,政院問安。答曰,知道。
二品以上,大殿受鍼後,單子問安。答曰,知道。
藥房再啓曰,足跗搔癢處,晝塗馬齒莧,夜塗大黃膏,已經啓達於御前,馬齒莧卽已先入,大黃膏當隨後以入矣。牛黃末,用金銀花茶調下事,亦已稟定,而退議其分數於柳後聖等諸醫官,則以爲一分太小,宜以二分調進,而朝晝夜間有熱候,則斯可進矣,不拘時調進宜當云。牛黃末二分及金銀花茶五錢作貼,各五貼爲先劑入之意,敢啓。答曰,知道。
趙胤錫,以長生殿言啓曰,本殿所在黃腸木板子,餘數垂盡,缺二行相考料理整待,然後事可易就,敬差官缺七字榦,解事之人,爲先擇差,何如?傳曰,允。
又以長生殿言啓曰,江原道各邑黃腸木所在之山,切禁私伐,國法至嚴,近來偸斫之弊,愈往愈甚,國用可合之材,今已絶無云,無非地方官不謹看護之致,事甚可駭。前頭敬差官下去時,遍行看審,査出所犯輕重,入啓論罪之意,豫爲行會本道,使之知委列邑,敬差官下去時,別爲立科授送,何如?傳曰,允。以上燼餘
上御興政堂。藥房入診時,都提調李景奭,提調尹絳,副堤調金壽恒,假注書申厚載,記事官宋昌·兪命胤,醫官鄭後啓·尹後益·崔有泰·柳後聖·金尙誠入侍。上曰,自今日頗覺有浮氣,故召崔有泰見之矣。抑夜已成癤而不知耶?李景奭曰,自上有勿爲逐日問安之敎,故臣等全昧所患,不勝未安。上曰,初不至大段,卿等何由知之?李景奭曰,馬齒莧搗付當處,最爲妙方,大黃膏亦好云矣。相間用之,何如?且凡百病患,莫如愼重,而足部則尤是重處,勿以小患而忽之也。上曰,雖有浮氣,豈至成腫?鄭後啓對曰,或有成腫時矣。上曰,此病緣何以生耶?柳後聖·鄭後啓皆對曰,暑氣蒸鬱,濕熱擁滯,此患之生,蓋出於少陽明胃經。缺二行餘柳後聖·金尙誠輩皆以爲,診脈然後方可受針矣。柳後聖診脈。上曰,何穴有動脈耶?柳後聖曰,折骨穴有動脈,他穴則或有或無矣。李景奭曰,十分詳審,方可下針,更令柳後聖診之,何如?上曰,柳後聖進來。後聖旣診後啓曰,折骨穴最難定,以手按之,頗覺酸苦,則便是眞穴矣。於是崔有泰點穴,尹後益執鍼,內庭大衝折骨三穴受針。上曰,不用大黃膏而用馬齒莧者,何歟?柳後聖曰,馬齒莧最合於治腫矣。李景奭曰,牛黃末進御宜當。上曰,金銀花茶,何如?鄭後啓曰,治腫之藥,莫過於此。上曰,浮氣則不至太甚,而足背若裂,厥故何在?尹後益對曰,足部所以運動,故雖微癤,亦難堪其苦。上曰,傅藥速進,可也。遂罷出。燼餘
上在慶德宮。停常參·經筵。
有政。
政院,大殿問安。答曰,知道。
藥房,大王大妃殿·王大妃殿·中殿問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,聖候,若何?昨日受鍼傅藥,牛黃進服之後,足跗腫浮處無加減否?診察然後,可以商議,或有蔓侵之勢,則雖犯日忌,不可不及時鍼治,今日入診,何如?臣等無任憂慮,敢來問安,竝此仰稟。答曰,知道。
吏曹,以閔光熽爲工曹佐郞,尹湊爲靖陵參奉,洪柱溟爲慶安察訪,吳竣爲左參贊,李明奎爲內贍主簿,吳燦爲刑曹佐郞,成後卨爲實錄兼春秋,郭之欽爲司諫,李光迪爲持平。
兵批,判書鄭致和上疏,參判李正英病,參議李弘淵病,參知吳挺緯進,承旨尹鏶進。以李翊相·鄭載禧爲副司正。
李殷相,以內醫院官員,以都提調意啓曰,庫中所儲藥材中,黃蓮一種,尤甚垂乏,在前例爲貿易於釜山,以爲繼用之地矣。今年則行文催促,非止一再,而只以數斤塞責之後,更不上送,已往則艱難繼用,前頭決無推移之勢,極爲悶慮。此必訓導別差等,不念內局需用之道,未能誠心求得,以致如此,殊甚可惡,不可無施罰警飭之道,竝爲從重推考,使之趁卽貿送,而貿送遲速,亦難豫料,倭黃蓮十餘斤,令該曹給價貿用,何如?傳曰,允。
入診時,都承旨所啓,假注書申厚載遞差,代金世鼎。
右副承旨李慶億疏曰,伏以臣,狗馬之疾,重發於積敗之餘,不得不冒死陳章,而未蒙恩遞,反承溫批,許臣以調理察職,臣誠感泣徊徨,不知所以自處也。顧臣疾病而猶有一分自力之勢,則豈不欲仰感洪私,俯循微分,黽勉就列,更過時月乎?第臣所患,非一朝偶然感傷之比,形神之羸脫,病根之深固,實如前疏所陳,今日顚仆之患,亦云晩矣。歸家僵臥,痛勢益甚,日加一日,漸就危惙,遍身如刺,頭腦如破,種種危症,殆難悉數,當此聖候違豫,逐日問安之日,臣職是近密,尤不敢偃然退在,而病勢如此,末由力疾强起,致身於諸臣之列,情勢其亦慼矣,惶怖悶泣,罔知所爲。玆敢不避煩猥,更申危懇,未免瀆擾於靜攝之中,臣罪益大。伏乞天地父母,俯賜矜察,將臣所帶職名,亟許遞免,俾尋生路,不勝幸甚。臣無任兢惶懇迫之至,謹昧死以聞。答曰,省疏具悉。爾其勿辭察職。
尹鏶,以刑曹言啓曰,今日本曹郞廳及所屬各司春夏等襃貶,方爲等第,而典獄署官員,則色承旨有故,不得一時等第之意,敢啓。傳曰,知道。
大司諫李廷夔啓曰,昨日受鍼,出於急遽缺二行職。答曰,勿辭。
南龍翼啓曰,大司諫李廷夔,再啓煩瀆,退待物論,敢啓。傳曰,知道。
入診後,藥房問安。答曰,知道。
二品以上單子問安。答曰,知道。
獻納崔逸·正言崔寬啓曰。見上
掌令成後卨啓。竝見上答曰,不允。燼餘
上御興政堂。藥房入診時,都提調李景奭,提調尹絳,副提調金壽恒,假注書申厚載,記事官宋昌·兪命胤,醫官鄭後啓·安景昌·尹後益·崔有泰·安禮·金重百入侍。李景奭曰,朝者,與尹後益·崔有泰商議,則皆以爲,毒氣或有蔓延之漸,則不可不急治,而大指似是當處,次指第三指則旣非當處,可以鍼寫云,而柳後聖,獨於昨日持難,且以日忌爲嫌,故卽者送崔有泰,問於後聖,則以爲,若有蔓延之漸,則兩指間似當受鍼,而渠無的見,不能自斷,溫黃日則醫家所忌,決不可受鍼云矣。且安禮以世醫,素有名稱,金重百亦善鍼術,故使之入診矣。未知証候與昨,何如?上曰,稍似減歇矣。昨者運動,足背若裂,今則不然。尹後益等,診察後啓曰,幾至差境,不必受針。李景奭曰,聞醫官之言,足部所患。缺二行上曰,幾盡差復矣。李景奭曰,史局纂修,事體緊重,蔡裕後以曾典文衡之人,與李一相·洪命夏相議爲之,今則退去,非特孤單,揆以事體,豈容如是?且實錄纂修之役,大提學專管爲之,而大提學李一相,兼帶備局提調,雖有除本司之規,不敢不進參於備局之坐,未免有妨於史事,備局則他堂上非一二人,李一相,且非有司之任,姑爲勿參,使之專管史局之役,何如?傳曰,依爲之。上曰,蔡裕後尙不來耶?李景奭曰,聞副提學兪棨之言,則頃日箚論,蓋出於是非之不可無,非有他意云,而或者以爲太過矣。上曰,以糾檢言之,則涉於太過,年少人事,類如此矣。李景奭曰,引嫌之事,近日尤多,臣曾爲禮曹佐郞時,被推至於四五度,小臣以爲悶慮,則故相臣李廷龜,時爲判書,引古人推緘備囊猶且行之語,曉喩備至,而近日校理李翊,亦以引嫌呈告,史局之事,誠爲可慮。上曰,何事難便耶?金壽恒曰,玉堂箚子,言及吏曹,吏曹堂上,以此引嫌,故李翊亦不自安耳。上曰,吏曹三堂上,皆以論議譁然,相繼引入,抑何事耶?金壽恒曰,以洪柱一之故如此耳。李景奭曰,古稱王襃無外家,猶爲名人,至於改嫁子孫,爲公卿者甚多,而近日則以門地相高,故銓官相繼引入矣。上曰,發於行伍,猶爲卿相,今何不然耶?李景奭曰,自設史局之後,六卿以下職務鞅掌者,皆逐日供仕,無敢怠忽,而近日蔡裕後引嫌退去,已多日矣。上曰,本司屢度催促,而猶且不來,則請推以爲忌憚之地,可也。裕後若終不來,則自有當處之事矣。金壽恒曰,承文院新來被抄之人,有先生家回刺之規,而本院襃貶之缺二行餘其中一人改差,其代,以無故人差出,何如?上曰,依爲之。上曰,實注書何不備員,而以假官代行耶?金壽恒曰,鄭載海·李夏,皆以相避遞職之後,未出其代耳。又啓曰,歲抄單子,至今不下,聖候不寧,未暇及此而然耶。上曰,然矣。遂罷出。燼餘
上在慶德宮。停常參·經筵。
下直,晉州牧使南天澤。
尹鏶,以都摠府言啓曰,今日入直軍士中日習射,請出標信。傳曰,知道。
尹鏶,以都摠府言啓曰,都摠管洪重普,刑曹坐起進去晝仕,請出標信。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖候若何?足跗之浮氣,指間之爛瘡,視昨更覺有減否?今日當爲受針,而入診後仍爲之乎?臣等無任憂慮,敢來問安,竝此仰稟。答曰,知道。以上參出燼餘朝報
大殿,政院·玉堂·二品以上·六曹·大司諫問安。答曰,知道。
入診正時,巳正。
黃海監司書目,本月初一日始雨,三日乃霽,雨水過多,反有所害事。
又書目,鳳山·安岳等郡呈,以去五月十八日,雨雹如鷄卵,禾穀損傷,變異非常事。
答副校理李翊疏曰,省疏具悉。爾之愛君憂國之誠,予用嘉尙,爾其勿辭,從速察職。
藥房再啓曰,臣等親承聖敎,昨夕咳嗽連發不止,幾至二更,頭部左邊,有微疼之候,今朝泄瀉一度,實是感暑氣之意下敎,退與鄭後啓等諸醫官會議,則皆以爲,百代醫宗暑症門,淸肺湯,加香薑一錢,三貼進御爲當云,此藥卽當劑入。且醫林撮要諸瘡門,神應散,枯礬六錢,黃丹半錢,作細末,乾糝患處云。當依方以劑,且鹽草莖葉竝搗爛,付著指間患處,乾則易新云。竝爲進入之意,敢啓。答曰,知道。
院啓,告廟事。柳後聖·趙徵奎放赦之命還收之請。竝見上臣等昨伏見藥房啓辭,醫官崔有泰入侍出來之後,提調以下,始得聞聖候違豫云。臣等不勝驚駭之至,藥房之設,爲保護聖躬,大臣主之,爲任極重,玉候愆和,則無論輕重下敎,藥房提調,率諸御醫入診,然後議藥,自是流來舊規,豈可使一醫官,先自入侍,而提調以下,漠然無所聞知也哉?臣等雖未知其時曲折緩急之如何,而事體過重,所損非細,其流之弊,亦不可不慮。請自今以後,凡有議藥之事,必先下敎於藥房,勿令醫官獨爲入侍,以重事體,以杜後弊。武弁之善事權貴,以爲發身之階梯者,其習已極可惡,至於方爲閫帥,剝割軍卒,恣行賄遺者,尤不可不痛懲也。全南右水使李東顯,滿載米布於一船,竝與其船而送于吏曹參判家,則參判李應蓍不受其書,諉諸前任,而前任李一相,亦以爲吾所不知,其米船則久置江上,此說傳播,上自搢紳,下至閭巷,有口皆言,不勝藉藉,所送之物,雖無所受之人,而東顯之肆然行賄,至於此極。此而不治,將何以懲貪黷之輩乎?全南右水使李東顯,請命拿鞫定罪。太學圓點齊會之時,例有旬製之規,此出於勸課儒生之意,而蔭官居泮者之不與諸生同製,乃是近來之謬例也。大司成趙復陽,當食堂齊坐之日,分給筆墨,以蔭官同製之意分付,則其中一二蔭官,以爲復陽,創爲無前之擧,乘醉發怒,投擲筆墨於地,呼名僇辱,無所顧忌,此前所未有之變,士習之不美,莫此爲甚,俱令本館摘發,從重施罰。答曰,勿煩。李東顯事及太學事,依啓。
京畿監司書目,楊州呈,以知敦寧蔡裕後上疏上送事。
藥房都提調以下入診後,藥房·政院·玉堂問安。答曰,知道。
副校理安後說疏曰,伏蒙恩暇,往覲病母,而症勢危劇,爲就醫藥,將母還洛,遑遑煎泣,不忍暫離,乞遞臣職名,專意救護。答曰,省疏具悉。爾其勿辭,安意救護母。以上朝報獨此疏答在燼餘
副司果金孝純疏曰,伏以臣,至微至賤,猥蒙聖恩,頃於孝宗大王留瀋之日,濫在偏裨之列,頻年遼塞,侍衛左右,御題一紙,幸及微臣,尋常奉璧,圖報涓埃,未效犬馬之忱,奄遭崩天之痛,望斷蒼梧,慟哭罔極。至於今日,御筆御押,不可仍留私室,敢此敬奉以獻,臣不勝伏地哀號隕越之至,謹昧死以聞。答曰,省疏具悉。爾所進御筆御押,欽玩未畢,悲痛哀感,不知所諭矣。仍傳曰,此人之誠,極爲可嘉。令該曹僉使除授。
校理李翊疏曰,伏以臣,賦性愚騃,觸事昏謬,愆尤旣積,謗議沓至,其辱名器累淸朝,固已多矣。加以宿疾纏縛,神氣凋殘,以筋力而效勞,亦不如人,反躬慚懼,若無所容,而方當纂錄莫重之役,不敢以私懇瀆擾,忍耐行公,只以顚仆爲期,自數日以來,重感暑風,頭痛身戰,泄痢兼發,委頓枕席,差復無期,所帶本館之務,旣有他僚,自可推移替察,而若其謄寫功課,未免因此而廢却,揆諸分義,豈非萬分惶悶者乎?伏乞聖慈,曲加恕察,亟遞臣職,以便公私,不勝幸甚。且臣有區區所懷,玆敢仰陳。臣竊念殿下,聰明誠孝,發於天性,爰初踐祚,曾未幾何,凡仁民愛物懇眷惻怛之意,見於設施政令之間者,皆足以慰悅群情,莫不翹首企足,願覩新化之成,而逾時閱月,實效悠邈,非惟經世大業,殊未有日新之益,而殿下之志,漸不克終者,無乃疾威哀疚之中,久廢問學之工,志爲氣所奪,日究乎委靡之域,而莫之覺耶?試以近日臺閣所爭之事論之,柴場折受之弊,乃爲病民之大者,而曾因筵臣所啓,致有本道査覈之擧,窮山蔀屋之民,莫不懽忻鼓聳,祈望方切,而不料昨者之敎,變其初令,殊非臣庶所以期待聖明之意也。臣往在先朝,猥荷廉按之命,親承手敎,十行綸音,不啻丁寧,到今披玩,不覺摧隕,其中一節,卽諸宮家各衙門士大夫屯庄·鹽盆·漁箭·船隻·廳堂,凡干作弊事體也。可見先大王,旣致難致之臣,而用其言行其道,將大有爲,作我東方億萬年宏規,此等積痼之弊,將無一事爲民之害,而內戚瑣屑之私,將無一毫缺數行經綸大業之幾,迓續天命,興衰正傾之會,在朝缺數字,豈但有精白一心,丕應徯志之願,在野之士,亦將懷幡然改圖,興起事功之計矣。而近日以來,頓失所望,其爲殿下之耳目者,不得不慮其匡救之道,而殿下一向靳固,無意允從,臣竊恐若此不已,則雖欲祛私而私不能祛,雖欲恢公而公不能恢,因循偸惰,終至於莫可收拾之域,臣竊痛之。夫柴場之設於宮家,不甚緊重,雖使革罷,便不至一朝窮餒,殿下猶未免係吝之私,則況敢望痛洗一時之謬習,以圖維新之至治乎?頃日儒臣所陳之疏,裒合儒先之正論,無非今日之急務,可謂良法美意,殿下旣能襃之以可試可用,誠爲國家之倖。然若不先從殿下一心,大公至正,猝然以王道自勵,則臣恐其徒爲文具,而竟無實效之可見。言旣不能行,則進言者必不欲苟留,今日失一士,明日又失一士,則邦國空虛而危亡立至,豈不大可懼哉?臣竊想柴場一款,事係宮家,殿下亦有所不得自由者,然殿下之志,旣有所在,則至誠能動,豈有不感之理?此雖微細,所關甚重,不得不縷縷。伏願殿下,篤實强健,無虛僞退托之意,公平正大,盡精一克復之工,無安於姑息,無蔽於私昵,益自振發,恢張聖聰,以昭淸明之治,不特微臣之幸,實宗社生民之幸也。臣無任祈懇屛營之至,謹昧死以聞。答曰,省疏具悉。爾之愛君憂國之誠,予用嘉尙,爾其勿辭,從速察職。
知敦寧蔡裕後疏曰,伏以臣於再昨,伏奉諭旨,昨晩又伏承臣疏批下之敎,臣惶悚之極,繼以感泣,臣雖昏愚無狀,豈不知分義之至嚴且重乎?顧臣大段悶蹙之狀,有難冒進者,曾已略陳,而今願畢其哀鳴,竊缺二行餘而至下賤輩,亦必指點曰,彼人纔被箚疏,乃得缺一字然來矣云,則其羞辱如何哉?其時臣之處事,果然謬妄,而至於玉堂,以此進箚,曾所罕有,臣之愧懼悶迫,安得不然?人之見之者,亦皆謂自處之道,不宜循例,臣何敢仍冒出來?今又百爾思量,徊徨瞻仰而不敢進,臣罪萬死,臣罪萬死。伏乞聖慈,俯諒臣之情迹,不宜汚衊史局,竝遞臣兼春秋之任,仍治臣逋慢之罪,臣不勝屛營祈懇之至,謹昧死以聞。答曰,省疏具悉。勿辭,從速宜遵前旨焉。
戌時入診時,都提調李景奭,副提調金壽恒,假注書金世鼎,記事官兪命胤,醫官鄭後啓·尹後益·崔有泰·金重伯。
上御興政堂。藥房入診,都提調李景奭,提調尹絳,副提調金壽恒,假注書李翊相,記事官宋昌·兪命胤,醫官鄭後啓·尹後益·崔有泰入侍。李景奭曰,使醫官瘡處先察,何如?上曰,依爲之。上謂醫官等曰,與昨,如何?諸醫曰,別無加減矣。上曰,予意則比昨似加重矣。李景奭曰,必搔癢所致矣。諸醫曰,爪氣入而致浮,非內出之病。李景奭曰,別無熱候則幸矣。尹後益曰,足指間鍼破宜當矣。李景奭曰,尹後益,雖欲下鍼,老醫輩皆以毒氣發作爲憂矣。尹絳曰,宜以濕熱治之矣。上曰,觀此病勢,決非腫候矣。若無腫毒則何當受鍼耶?李景奭曰,自當差愈,何必下鍼?上曰,不必多數下鍼,只數處足矣。李景奭曰,醫老卜少之說有之,而柳後聖,欲不爲下鍼,此老醫必有所知,似不可輕施矣。上曰,何如是流膿汁乎?鄭後啓曰,無妨矣。若干處下鍼似好,而亦恐有害矣。諸醫曰,經絡下鍼,似可矣。上曰,依爲之。李景奭曰,缺二行下鍼似好矣。於是上乃受鍼,崔有泰缺七八字足部大指之次指外間一穴,第三指外間一穴,右邊足部大指之次指外間一穴,下鍼。上曰,李點所缺一字膏缺一字如何?李景奭曰,此藥用於諸瘡,合於此疾與否,不能詳知矣。上曰,柳後聖言,桑灰水不可用於此等之病云,如何?鄭後啓曰,其言是矣。上曰,昨日所用之藥,入何等材料耶?尹絳曰,金重伯,以黃蠟膏,改名生肌膏,其實乃黃蠟膏也。李景奭曰,明日受鍼與否,當退而相議,若觀夜來症候則當知之矣。上曰,昨日昏後至二更,咳嗽大發,有泄瀉之氣,且有牽引之症矣。李景奭曰,近來閭巷間,亦多此症,此似是暑感所致矣。上謂鄭後啓曰,診脈,可也。後啓入診後,上下敎曰,脈道,如何?後啓曰,自上脈度有熱候矣。今則六腑脈皆順矣。然肺經似浮大,似有暑感,當進治暑之藥矣。上曰,上年重患咳嗽之後,此症每發矣。李景奭曰,溫水雖夏月,服之則極好。臣往北京時,適當炎月,每飮溫水,則咳嗽少止矣。尹絳曰,自上雖有欠安之候,不爲明白下敎,外間不知症患之輕重,故都提調極以爲悶矣。上曰,痛勢不至大段,故不爲下敎矣。李景奭曰,雖有未寧之候,不卽下敎,此必未孚而然,不勝惶恐。上,不答。遂罷出。燼餘
上在慶德宮。停常參·經筵。
大殿,政院問安。答曰,知道。
大殿,二品以上問安。答曰,知道。
藥房口傳問安。答曰,氣候與昨一樣,足中指揭拆下邊小浮處,亦與昨同,而足背浮氣,則頗減矣。
再啓曰,伏承口傳問安下答,氣候與昨一樣,足中指揭拆處下邊小浮處,亦與昨同,而足背上浮氣則頗減事,下敎矣。足指下小浮處,與昨無異,足背上浮氣有減,則其毒氣莫留,而向歇之漸可知,臣等不勝欣幸。今日入診,朝前爲之事,昨已稟定矣。早晩何以爲之乎?敢此更稟。答曰,隨時爲之,可也。
入診後,藥房問安。答曰,知道。
政院問安。答曰,知道。
二品以上問安。答曰,知道。
有政。
吏批,判書洪命夏進,參判李應蓍病,參議李慶徽進,左承旨李殷相進。
兵批,判書鄭致和進,參判李正英進,參議李弘淵進,參知吳挺緯進,左副承旨尹鏶進。
兵批啓曰,全南右水使,今當差出,而可擬之人絶乏,隣邑瓜滿營將及邊將中,曾經閫帥之人,竝擬,何如?傳曰,允。
以蔡裕後爲工曹判書,李曼爲副摠管,李元老爲慶尙右兵使,李斗鎭爲所江僉使,李壽仁爲副護軍,尹文擧爲副司直,邢汝藎爲副司正,李仁及爲上護軍,盧錠爲全南右水使。
尹鏶,以備邊司言啓曰,全南右水使李東顯,以諫院啓辭,有拿鞫之命,而當此風和待變之日,主將不可暫時曠闕,今日內爲政,新水使差出,急速下送交代後,拿來,何如?傳曰,允。
李殷相,以司饔院官員,以提調意啓曰,祭器燔造,依上年擧行事,傳敎矣。本院燔造所用原瑞兩土,皆非精潔,而他處則亦無可合之土,上年不得已以慶州白粘土取用事,入啓行會矣。今年又有燔造之役,而他處更無可合之土,依上年例,本州土三十石掘取,罔夜上送之意,令該曹撥馬,行移本道觀察使處,何如?傳曰,允。
尹鏶,以兵曹言啓曰,當日私奴銀奉爲名人,自開陽門入來,差備門外擊錚,極爲駭愕,令攸司囚禁治罪,同門守門將崔致厚,常時不能禁斷雜人,以致闌入,亦爲非矣,請推考。傳曰,允。
入診時,都提調啓曰,昨夕今朝,咳嗽頭疼及泄㵼之候,何如。答曰,泄㵼昨日一度後,更不發作。咳嗽頭疼等症,亦己缺數行領府事李景奭所啓,臣方忝摠裁之任,史局之事,多有可慮者,故不得不仰達矣。都摠堂上,專管史局之事,而知事蔡裕後,出在郊外,時未入來,方以爲悶矣。大提學李一相,二房堂上李應蓍,皆以名在於昨日臺啓中,不敢行公,虛實間臺論重發,惟當待其結末,而但以無形無據之事,若待李東顯上來辨決,史局久廢,誠爲可悶。蓋聞此事,由於全南右水使李東顯處僞造書狀之事,而頃日備局之坐,吏判洪命夏·戶判許積等,目見其書,則其書字畫文理,俱非士夫之書札,僞造之狀,昭不可掩云矣。金壽恒曰,此事有曲折,不得不仰陳矣。當初李東顯,送一書於李一相處,其書有邊姓人舊退船買賣之事,其外面書吏曹參判,故坼見,而李一相初無是事,故送于時任吏曹參判李應蓍。應蓍亦無是事,兩人皆作書問於東顯處,東顯果送僞造書狀一度,其中有舊退船買賣之事,其末,以一相名字書塡,而字畫文理,不成模樣,決非士夫書簡。備局諸堂上,無不目見駭憤,大將李浣,方有邊姓人窺伺捕捉之擧矣。此事曲折,不過如斯,而訛言日增,至有米船來泊之說,實甚無據矣。尹絳曰,臣詳聞李東顯之書,先到李一相處,一相轉送於李應蓍,而臺諫以先送於應蓍爲言矣。一相先見其書,送其書於應蓍處,一相之元無是事,此亦可知矣。上曰,然矣。李一相若眞有請托之事,則當隱諱之不暇,豈有轉送其書於應蓍之理乎?且李一相則名在僞造書中,其不安,理或然矣,而李應蓍則尤無不安之事矣。且僞造之書若尙在,則何難辨乎?李景奭曰,李應蓍之事然矣。李一相亦無所與之事,而二人姓名,俱入於臺論中,臣雖啓請行公,豈得晏然而供職乎?此事未痛卞之前,必不能頃刻自安,下問於諸大臣,速爲處置宜當。且臺啓中,有米布滿載一船,方置江上之語,令該曹摘奸似可,而議者或以爲,明知其無實而若爲摘奸,則有若致疑於兩人之事者然,此言亦然矣。上曰,依啓。臺諫,旣以米布滿載一船,久置江上爲言,則令該曹,跟尋摘發,可也。
掌令成後卨啓。竝見上大司諫李廷夔,獻納崔逸,正言李之翼·崔寬,啓。措語三件竝見上答曰,勿煩。
答府曰,勿煩。
大司成趙復陽疏曰,伏以臣,駑劣,猥長賢關,萬萬不稱,自知已明,屢疏控辭,見阻政院,黽勉供仕,愧恧實切,多士輕慢,固所宜然。今玆臺諫啓辭,所謂叱辱之說,蓋亦有由,本館例於每旬出題,課試儒生,缺二行蔭官雖與儒生有間,旣以擧子方爲圓點,則至於旬製,宜同製,頃月旬課出題之後,仍以蔭官同製之意,分付矣。數日前,聞有一二蔭官,泥醉入食堂,說道蔭仕之人,不可爲旬製,語甚悖亂,傳說藉藉。臣聞之驚駭,卽當自列,但念妄人醉言,有不足取實者,而臣雖無似,職是師儒,若以此事,輕自引入,則似涉疲勞,有傷事體,謬見如此,群議亦然,姑爲隱默,徐思自處之道矣,卽伏見諫院之疏,不勝瞿然之至。臣之不早陳列之失,亦覺難逭,臣旣被圓點者之叱辱,豈可仍居國子之長,重爲多士之羞乎?伏願聖明,命遞臣職名,以重師儒之任,不勝幸甚,臣無任惶悚屛營之至,謹昧死以聞。答曰,省疏具悉。爾其勿辭,安意鎭物,無所動也。燼餘
上御興政殿。藥房入診時,都提調李景奭,提調尹絳,副提調金壽恒,假注書李翊相,記事官鄭重徽·兪命胤,醫官柳後聖·鄭後啓·尹後益·崔有泰·金重伯,入侍。李景奭曰,自上咳嗽與頭疼之症,比昨,如何?上曰,今日則不發矣。上曰,神應膏塗付,則瘡處必痛楚矣。尹絳曰,臣聞於領相鄭太和,此藥不可率爾用之云矣。金壽恒曰,初雖有痛楚之氣,後必有效云,故進御矣。上謂柳後聖曰,瘡處比前日,如何?前日有牽引之候矣,今則無之矣。李景奭曰,今日則揭坼處亦似減歇矣。上曰,黃栢末塗之,則瘡處不痛乎?欲速愈則黃栢末似好矣。諸醫曰,下敎誠然矣。李景奭曰,淸肺湯昨已進御否?上曰,牛黃末進御,淸肺湯則不爲進御矣。上曰,今日亦欲受鍼矣。諸醫曰,無妨矣。上乃受鍼,崔有泰點穴,尹後益執針,右邊足部大指之次外間一穴,左邊足部大指之次間一穴,第三指外間一穴,第四指外間一穴,下鍼,李景奭曰,小臣老惛,昨日啓辭中噆膚之噆字,以囋字書入,不勝惶懍,而臣方忝摠裁之任,史局之事,多有可慮者,故不得不仰達矣。小臣以下此一條見上
尹絳曰,臣連有事故,禁府坐起,久未爲之,韓震琦事,時未結末,而順贊一款事,摠戎使,使中軍査覈,則與震琦原情有異,更當受原情乎?上曰,豈缺二行之參輕重照律云者,似爲未妥,故使之査覈矣。震琦言,以順贊定束伍,以束伍定馬隊云,而其中兒弱之數,中軍以十名懸頉,兪瑒則以五名懸頉,瑒之循私之狀,無疑矣。瑒且言,今雖兒弱,將來成丁壯云者,情態可惡矣。渠只當言兒弱與否而已。豈可以成丁壯爲言乎?無據甚矣。以此作問目,可也。
尹絳又啓曰,黃寅瑞科擧時用情事,終始牢諱,姑爲照律,何如,同官之意,亦有如此者矣。上曰,寅瑞多有循私之迹,除尋常嚴刑,則豈有不爲承服之理乎?嚴刑而終不承服,則照律,可也。遂罷出。
受鍼後,藥房問安。答曰,知道。燼餘
上在慶德宮。停常參·經筵。
大殿,政院問安。答曰,知道。
大殿,二品以上單子問安。答曰,知道。勿爲問安。
藥房都提調李景奭,提調尹絳,副提調金壽恒啓曰,連雨蒸熱,伏未審夜來,聖候,若何?患處浮氣,更有減歇之候耶?今日入診後,受針與否,當爲稟定,臣等無任憂慮,敢來問安。答曰,知道。
趙胤錫,以吏曹言啓曰,承旨及臺諫有闕,政事何以爲之?敢稟。傳曰,政事,過齋戒後爲之,缺一行半之前加資何等乎?問啓事,傳敎矣。江原道蔚珍人黃起良,以納粟嘉善之人,上年納穀百石,今年又納穀百石,以爲賑救之用,本道監司朴長遠,請以論賞,而凡納粟之人,嘉善之外,無他可施之賞,故依事目,以加設同知論賞矣。今此金振則曾授納粟通政帖,而又納小米二百石,則不可無別樣論賞之擧,而如嘉善帖,係是重典,故自下不敢擅便,依他例以加設僉知,論賞之意回啓,而措語未瑩,致勤聖敎,不勝惶恐,敢啓。答曰,知道。
趙胤錫,以成均館官員,以同知館事意啓曰,以司諫院啓辭,太學圓點齊會之時,例有旬製之規,此出於勸課儒生之意,而蔭官居泮者之不與諸生同製,乃是近來之謬規也。趙復陽,當食堂齋中之日,分給筆墨,以蔭官亦爲同製之意分付,則其中一二蔭官以爲,復陽創爲無前之擧,乘醉發怒,投擲筆墨於地,呼名叱辱,無所顧忌,此前所未有之變,士習之不美,莫此爲甚,請令本館摘發,從重施罰。答曰,依啓事,命下矣。所謂蔭官,使之摘發,則卽典牲署奉事崔世榮也。本館無他可施重罰,卽令停擧之意,敢啓。傳曰,知道。先罷後推,以懲他人。
掌令成後卨啓。措語上見
大司諫李廷夔,獻納崔逸,正言崔寬啓曰,臣等昏愚,且無交遊,凡干論議,漠不聞知,忝居臺閣,被人嗤點久矣。再昨本院之坐,同僚以李東顯米船之說,發於席上,臣等以爲,此說閭巷間雖有傳播者,而未得其詳,更加聞見云,則同僚答以臺閣論事,許以風聞,旣有所聞,安得不啓乎?拿問東顯則自可知之云矣。大槪李應蓍·李一相等,爲一時名流,淸謹自持,雖有百般浮言,孰有致疑於兩人者哉?第東顯送米之說,虛實間旣有騰播,則有不可置而不論者。同僚之意,不過如斯,故臣等亦以爲然,以閭巷間所傳之說,相議論啓,而其米船泊在西江云。故卽令一隸,招西江里任矣,管領都將輩三人,稱以有故,昨午始爲來現,詳問其事狀,則水營之船,元不來到,反復究詰,終無端緖,臣等旣以爲訝矣。卽者伏聞相臣重臣,多有言其失實,至於昨日入診時,大臣近臣所達,與臣等所啓之意,大相不同,臣等不勝瞿然之至。所謂李一相抵囑東顯之書,乃是爲人請買退船之事,而僞造之迹,猶且分明。備局諸宰,無不目見,米布之說,出於訛傳,元無於書中云,而況東顯之書,先傳於李一相,而臣等以爲,先傳於李應蓍,此亦失其實狀也。臣等之究問於江上人者旣如彼,諸臣之陳達於榻前者又如此,臣等論事,果未免失實之歸,何敢仍冒?請命遞斥臣等之職。
正言李之翼啓曰,李東顯米布載船,竝其船送于吏曹參判家,前後參判互相推諉之說,出於四月間,人孰不聞乎?當初所送之物,納于李應蓍處,應蓍坼見其書,不受其物,則又納于李一相處,一相亦爲不知云。故邑吏船格,恐其事覺,卽爲逃散,不知去處。衆口如一,藉藉傳播,旣有此說之後,則爲兩人之道,所當驚惶自列,以竢區別之不暇,而終無陳辨之事,不顧掩置之嫌,其間情迹,殊未測也。一船米布,旣非若干苞苴尋常饋遺之比,則兩人以一時之名宰,恬不愧懼,幸希消磨,終始媕婀,不欲辨白,國綱之不嚴,世道之寒心,亦可見矣。前於東顯請拿之啓,臣昏不致察,不爲竝論,兩人物議,皆以爲非,且昨日入診時,大臣近臣陳達之說,與臣所論相左,同僚亦以此引避,臣旣首發東顯之論,則臣之所失,到此益著,以彼以此,決難仍冒,竝引嫌而退,臺閣論事,雖許風聞,苟同無據之論,難免顚錯之失。米船之說,本是孟浪,而旣知失實,猶且張皇,文過遂非,未免搆虛。請大司諫李廷夔,獻納崔逸,正言李之翼,竝命遞差。
正言李之翼啓曰,措辭上同請命遞斥臣職。答曰,勿辭。
大司諫李廷夔,獻納崔逸,正言崔寬啓措辭顯上答曰,勿辭。
答府曰,不允。遞差事,依啓。
尹鏶啓曰,大司諫李廷夔,獻納崔逸,正言崔寬,再啓煩瀆,退待物論矣。傳曰,知道。
又啓曰,正言李之翼,再啓煩瀆,退待物論矣。傳曰,知道。
吏曹,以平安監司狀帖金振論賞上裁事,傳于趙胤錫曰,黃起良未授同知之前,加資何等乎?問啓。
金壽恒啓曰,昨日入侍時,禮曹判書尹絳,以李東顯之書,先到於李一相處,陳達,而擧行條件中,以僞造之書書入。且臺諫啓辭中,以米船久置江上爲辭,而亦以方置江上書入,兩處竝付標改書以入矣。上敎中方置江上之方字,則自下不敢直爲改入,敢稟。傳曰,知道。
李殷相,以藝文館官員,以領事意啓曰,本館今春夏等襃貶,當爲磨勘,而大提學李一相,有故不爲行公,提學未差,臣不可獨爲等第,限內不得爲之事,敢啓。傳曰,知道。
趙胤錫,以吏曹言啓曰,承旨及臺諫有闕,政事,何以爲之?敢稟。傳曰,過齋戒後爲之。
入診時,金壽恒所啓,上候方在未寧中,望祭攝行事,分付之意,敢啓。上曰,依爲之。
入診時,藥房問安。口傳啓曰,淸暑之劑,退而議啓事,旣已啓稟,而柳後聖以病不來,當於明日爲之之意,敢啓。答曰,知道。
又啓曰,尹後益以爲,革麻葉,覆諸促膿膏塗處之上,宜當云,敢啓。答曰,知道。
左參贊宋浚吉疏曰,伏以臣,積戾孤恩,狼狽而退,先大王練事之日,亦不得攀哭於諸臣之列,中情痛割,寧欲無生。噫,公私之不幸,一至於是,向微聖明,曲加洞察,拯之不測之淵,置之平地之上,則臣於今日,豈保首領?臣誠惶愧感頌,中宵只自涕泣而已。臣每誦臨歸數三批敎,辭旨懇惻,足以感泣神鬼,臣雖退歸,豈敢片時忘于心?依依一念,長結五雲,惟當趁卽還朝,以贖前罪之不暇,而顧臣衰病孱悴,日甚一日,行役之餘,百疾添㞃,重以天時漸熱,潦雨方作,想今諸司殿最之期已迫,而臣之精力,實無趁卽戒程之望,所叨諸任,不宜仍帶於田里,懇乞聖慈,曲賜矜諒,將臣本職及兼帶成均館祭酒社稷署掌樂院提調等任,一倂遞改,以便公私,不勝幸甚,臣臨紙涕零,不知所云。更祝益愼調養,益勉聖學,喜怒必中,刑政必謹,大思小量,務合天心,以爲祈永迓續之地,畎畝之望,惟在於是。臣不勝慚恩畏罪,震灼掉慄之至,謹昧死以聞。答曰,省疏具悉卿懇。予意已諭於史官之行矣。復何言哉?卿其安心勿辭,速圖幡然之意,予日望之。
上御興政堂。藥房入診,都提調李景奭,提調尹絳,副提調金壽恒,假注書李翊相,記事官宋昌·兪命胤,醫官鄭後啓·尹後益·崔有泰·金重伯入侍。李景奭曰,旣已問安,而猶未能詳知氣體若何?上曰,稍安矣。李景奭曰,卽伏聞咳嗽之音,未知偶然所發耶?上曰,然矣。上謂諸醫曰,瘡處比昨,如何?諸醫曰,流汁雖下,浮氣則與昨一樣耳。鄭後啓乃診脈。上曰,予意則指間浮氣似減矣。諸醫曰,下節脈絡頗減,馬齒莧宜更付之矣。李景奭曰,臣在外相議,則皆以爲,上候因濕熱而發,此後亦不無憂云。此後當進御之藥,不可不詳議定之矣。上曰,依爲之。上曰,膿處至今不潰,當塗眞油耶?諸醫曰,促膿膏似好矣。上曰,若下鍼則患必生之耶,何故難於下鍼耶?諸醫曰,生處若早針,則不無生患之弊,今日則決不可受鍼矣。上謂尹後益曰,爾之所見,如何?後益曰,小臣所見亦同矣。李景奭曰,右邊雖已差愈,不可不用藥矣。諸醫曰,黃栢末似可矣。李景奭曰,臣連日入侍,瞻望玉色,則頃缺二行病不能供職,再次陳疏而未蒙許遞,聞其所患,有加無減,旬月內決無差復之望。當此逐日問安之時,旣不得趨詣,而又不敢更爲陳疏,其情勢極爲狼狽,出納多事之地,不可久曠其任,似當有變通之矣。上曰,遞差,可也。又所啓,伏見刑曹公事,金武男情迹,殊甚可惡,而若下三四次刑,則必有致斃之患矣。上曰,京山斫伐,已極可駭,而禁中木公然斫伐,欲爲重治矣。金壽恒曰,非謂此人之爲無罪也。旣有所懷,不得不達矣。上無發落。遂罷出。
入診後,藥房問安。答曰,知道。以上燼餘
上在慶德宮。停常參·經筵。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,聖體,若何?昨夕及夜間患處,楡根皮·馬齒莧·大黃膏等藥塗付後,連有引出之膿汁,而浮氣亦減耶?今日似不當受鍼,而只爲入診乎?臣等憂慮未已,敢來問安,竝此仰稟。答曰,浮氣少減,膿汁連出,雨勢至此,姑勿入診。
藥房再啓曰,伏承聖批,浮氣少減,膿汁連出,雨勢至此,姑勿入診之意,下敎矣。缺二行當歸拈痛湯,能瀉下焦之濕氣,兼治胃中之暑濕,又治足跗腫痛生瘡,膿水不絶,或癢或痛,竝宜服之之良劑也。當此暑濕方盛之時,最愈於聖候,此藥散出諸醫書,而回春所載,尤爲得中,依其錢數,元入防風,代以防己酒洗,加香薷一錢宜當云。三貼姑先劑入之意,敢啓。答曰,知道。
尹鏶,以都摠府言啓曰,今日入直軍士,當爲中日習射,而以望祭齋戒,不得爲之之意,敢啓。答曰,知道。
尹鏶,以御營廳言啓曰,本廳今春夏等襃貶,當爲等第,而都提調,時未差出,限內不得磨勘之意,敢啓。傳曰,知道。
李殷相啓曰,政事,過齋戒後爲之事,命下矣。明日,是襃貶開坼,百司廢坐之日,何以爲之?敢稟。傳曰,十六日爲之。
南龍翼,以戶曹言啓曰,今六月十二日入診時,領府事李景奭所啓。臺啓中有米布滿載,久置江上之語,令該曹摘奸似可,而議者或以爲,明知其無實而若爲摘奸,則有若致疑於兩人者然,此言亦然矣。上曰,臺啓旣以米布滿載一船,久置江上爲言,則令該曹跟尋摘發可也事,命下矣。當日曉頭,發遣本曹正郞徐必成·尹弼殷,使之十分詳細摘奸跟尋矣。徐必成等,卽爲回來言內,郞廳與工曹郞廳二員,疾馳直到楊花渡,分江左右,泝流而上,勿論公私船隻,一一摘奸,詳細推覈,則蠶頭望遠亭留泊船四十三隻,西江留泊船二十五隻,瓮幕麻布留泊船六十八隻,龍山留泊船五十五隻,合二百一隻,而詳細推問其船主及其里管領及都將有司等,則或是各邑各樣上納米所載之船,或是各處興利之船,或是漁採船,柴木載來之船,其中亦有其里人空船及破毁之船也。大小船隻,無一遺漏,而終不見全南右水營之船,一邊招致各里管領都將有司等,詳細捧招,多般鉤問,而自今年早春,至於今日,所謂全南右水營船爲名者,元無一隻往來之事,至於訓鍊都監軍器寺所納椴材木,則全南水營,年年例納,而今年則此船亦未及上來云。漠無形迹之可尋者,故不得已回來云矣,敢啓。傳曰,知道。
趙胤錫,以工曹言啓曰,全南右水營米布船摘奸事,本曹郞廳,當日曉頭,詣闕門聽傳敎矣。卽定正郞臣韓明遠,佐郞臣任奎,戶曹郞官一同,出往江上,下自望遠亭·楊花渡等處,上至龍山南北,一一往審,則外方船來泊者,其數甚多,而無一可疑之船,莫重摘奸之擧,不可不十分嚴明,故公私船船主等,各其所從來,一一捧招,望遠亭·蠶頭·西江·黑石里·麻浦·龍山等江浦有司管領及右水營江主人等,捉致嚴問,則今留泊船及曾前下海船中,右水營米布載持可疑者,使之一一現告,則船主及有司管領江主人等招內,自春至夏,絶無右水營船往來者云云,則同辭發明,此外更無明査摘發之路。郞廳二員,終日出入江浦,多般訪問,而竟不得疑似之船,日暮之後,始爲還來矣。大槪米布船摘奸,係是戶曹所關,同曹啓辭,想必詳悉,而船隻亦係本曹所掌,郞廳同聽傳敎,故摘奸還來之後,先啓其不得査出之狀,而各人招辭,則踏印封置,以備後考之意,敢啓。傳曰,知道。燼餘
上在慶德宮。停常參·經筵。
藥房都提調李景奭,副提調金壽恒啓曰,伏未審玆辰,慈殿氣候,若何?聖體調攝,亦復何如?患處流汁,亦與昨日,如何?足跗指下之浮氣,更覺有減否,昨入當歸拈痛湯,已進一貼乎?今日雖不針,似當入診,臣等憂慮未弛,敢來問安,竝此仰稟。答曰,知道。慈殿氣候無事矣。
望祭後,大王大妃殿,藥房問安。答曰,知道。
大妃殿問安。答曰,罔極。
中殿問安。答曰,罔極。
大王大妃殿,政院問安。答曰,知道。
大妃殿問安。答曰,罔極。
大殿問安。傳曰,罔極。
尹鏶啓曰,咸鏡道今春夏等守令襃貶,無一人居下,殊非嚴明殿最之意,監司趙啓遠,請推考。傳曰,允。
尹鏶啓曰,今此春夏等褒貶時,江原監司朴長遠,京畿水使元䎘,全南左水使崔廷顯,慶尙左水使朴鳴漢,邊將中無一人居下,殊無嚴明殿最之意,南兵使金體乾,則江口權管李繼興名下査字,以杳字誤書,至於等第,不爲書塡,其不察甚矣。請竝推考。傳曰,允。
尹鏶,以刑曹言啓曰,本曹新除授佐郞吳燦,曾經本曹正郞,勢難察任,依例改差,他無故人,後政差出,何如?傳曰,允。
尹鏶,以備邊司言啓曰,曾見回還謝恩使洪得箕馳啓,鳳城柵門點出人馬之時,淸馬四匹,以數外被執,不得已依城將所言,各其馬主之名,書給而來云。如或轉報北京,致有査問之擧,則在我之道,不可無先査以待之事,頃年焰硝時遭詰,亦可鑑也。令攸司馬主等,摘發囚禁,詳細捧招,稟處,何如?傳曰,允。
自未時至酉時,日暈。
趙胤錫,以工曹言啓曰,曹屬瓦署·造紙署官員等,去己亥年秋冬等襃貶,因其各署提調有故,不得磨勘矣。今庚子春夏等襃貶,一時磨勘以入之意,敢啓。傳曰,知道。
南龍翼,以戶曹言啓曰,本曹所屬中內資寺提調咸陵君李澥,陳疏之後,退居郊外,今春夏等襃貶,不得磨勘之意,敢啓。傳曰,知道。
李殷相,以吏曹言啓曰,五月二十六日備局堂上引見時,臣命夏所啓,守令除拜時,縣監·郡守,則自可推移塡差,而至於牧·府使,擬望之際,尤患乏少,苟艱莫甚,依先朝例,州牧可任者,令大臣議薦,以爲調用之地,何如?傳曰,依爲之事,命下矣。臣問于大臣,州牧可合人,抄出別單書入之意,敢啓。傳曰,知道。
執義朴世模,掌令成後卨,持平吳始壽·沈榟啓,請行告廟之禮。還收柳後聖·趙徵奎放赦之命措語見上答曰,不允。
咸陵君李澥疏曰,伏以臣,年滿七十,援例請退,連章累疏,至於五六,固非虛辭能讓,聖明亦已洞燭,特下臣疏於該曹,蓋欲使稟旨施行也,何嘗有不許之意,而該曹諉以聖明之不許,不復論其可否,但曰,兼帶提調之任,別無奔走之勞,似無難便之勢云云。回啓之意,若以微臣情願,爲循例也。乞免提調而已,臣不勝慨然也,七十而致仕,人臣事君之大節,非其人而欲行古人事,該曹之防塞,宜矣。但以臣之故,此路楱蕪,遂使終古通行之盛禮,不復見於今日豈非聖朝之一大欠事耶?提調之任,尙在身上,雖無朝夕劇務,猶有職事。臣少多疾病,中年聾閉,久作天地間一廢物矣。況今桑楡之年,精神筋力,消磨已盡,只是命脈未絶,視息徒存,所管內資官吏勤慢,矇然不察於考績,何所知而等第之也?該曹若知曠官不職之實,則有何所惜於臣,而如是回啓?臣竊悶焉。微臣前後之疏,已陳其永辭魏闕,退伏郊關之意,猶可任便居住,出入京外,不至獲戾,而君臣猶父子也。切迫之情,不呼於父母,徒抱悶鬱,非孝子事親之道,故不避鈇鉞之誅,又復冒瀆,臣罪萬死。伏乞聖明,俯察微臣情悃,亟命該曹,速爲處置,俾得瞑目地中,情隘勢迫,籲呼至此,臣不勝惶恐隕越之至。答曰,省疏具悉。七十致仕,雖云古事,才局德量,可堪重任之人,一謂古規而如是固請,則將來國事,其何以爲?安心勿辭,從速察職。
行禮曹判書尹絳疏曰,伏以無狀小臣,感激洪私,報答無階,唯思奔走供職,而精力俱盡,暑濕添傷,脾胃大虛,泄瀉猝劇,轉成下氣不通之症,痰火上升,頭疼不止,臍腹下脹,作痛愈甚,元氣憊敗,不能收拾。賤疾如此,無計自力,今日倍祭問安之列,俱不得進參,乞治臣罪,以爲逋慢者之戒,將臣本職及兼帶,竝許遞改,以便公私,千萬幸甚。臣不勝屛營祈懇之至,謹昧死以聞。答曰,省疏具悉卿懇。卿其安心勿辭,從速察職。
司諫成台耉疏曰,伏以臣,早嬰痼疾,中年以後,雖或職名在身,僅僅扶曳,辛苦就列矣。三四年前,添得中風之症,手足痿躄,昏眩僵臥之狀,擧朝之所共知也。頃者忝叨憲職,冒呈辭單,得蒙恩遞,臣誠感幸,縷喘稍安,而不意新命,遽降於數日之後,重被謬恩,驚惶感蹙,罔知攸處。臣如有一分自力之望,當此玉候違豫,受鍼連日之時,分義所在,豈敢以狗馬賤疾,干瀆宸嚴於靜攝之中乎?伏乞天地父母,曲垂矜惻,亟許遞免,公私幸甚,謹昧死以聞。答曰,省疏具悉。爾其勿辭察職。
上御興政堂。藥房入診時,都提調李景奭,副提調金壽恒,假注書李翊相,記事官宋昌·兪命胤,醫官鄭後啓·尹後益·崔有泰·金重白入侍。李景奭曰,瘡處,使醫官輩審察,何如?上曰,依爲之。上曰,與昨日,如何?諸醫曰,稍減矣。上曰,昨朝則幾盡減歇矣,夕後更有浮氣矣。且自昨日潰破後,赤氣漸無矣。鄭後啓曰,瘡處膿汁不流,而似有乾氣,促膿膏塗付宜當。諸醫曰,不可率爾用之矣。上謂諸醫曰,爾輩前言瘡處,當自外面漸差矣,今則,如何?諸醫曰,自當漸差矣。李景奭曰,搔癢之氣,今則減歇耶?上曰,少減矣。李景奭曰,若少有勞動,則必加浮矣。上曰,雖安坐,亦有加浮之時矣。諸醫曰,今則幾盡差愈,別無可慮之事,楡皮更爲塗付宜當。上曰,分付入之,可也。前番則楡皮似太燥,今則使之有濕氣似可。李景奭曰,日勢如此,入診若頻數,則恐有妨於調攝,自今日間一二日爲之,如何?上曰,病若差愈,何必入診也?上謂金壽恒曰,歲抄所當卽下,而文書浩大,且缺二行有所懷,欲爲仰達矣。上曰,言之。李景奭曰,金自點之凶逆,前古所無,而當其未逆時,朝臣不無相親者,小臣亦知之矣。前監司李時萬,以金自點親切之故,左相沈之源,爲大司憲時,論啓廢錮矣。罪廢年久,不無可恕之道,故沈之源,又於榻前,詳細啓達,則先王以特爲敍用似難,當觀六月歲抄,處之爲敎矣。今臣欲爲歲抄未下前,陳達而未果,今則歲抄雖已下,旣有所懷,玆以仰陳矣。上曰,曲折予未能詳知矣。上謂金壽恒曰,右贊成宋時烈·左參贊宋浚吉處下去史官,何間當入來耶?金壽恒曰,今昨間似當入來,而必爲雨所阻矣。上曰,然矣。上謂金壽恒曰,明日賓廳坐起爲之事,分付可也。遂罷出。
入診後,藥房問安。答曰,知道。燼餘
上在慶德宮。停常參·經筵。
政院,大殿問安。答曰,知道。
藥房都提調李景奭,副提調金壽恒啓曰,伏未審夜朝間,聖體調攝,若何?伏聞醫官傳說,去夜下問之敎,患處塗付楡根皮後,有疼痛牽引之候云,此由於楡皮塗久乾着而然耶?萆麻葉改貼之後,有愈於前乎?不爲頻煩入診事,昨已稟定,而今日診察,似不可已,所進當歸拈痛湯三貼,盡於今日,又三貼當爲劑入矣。臣等憂慮未已,敢來問安,竝此仰稟。答曰,知道。
傳于尹鏶曰,今日引見,非循例賓廳引見之比。領相出仕之後,未得引接,今欲相見,且有可議之事,只今日賓廳進參人員入侍,可也。
尹鏶啓曰,然則兩司長官,不爲命招乎?何以爲之,敢稟。傳曰,知道。
藥房再啓曰,卽招李點,問以萬病無憂膏煎造之法,且考回春本方,則可以治濕生肌,亦能止痛,政合於聖候。當爲劑入,而須用香油二斤,浸藥一宿,亦須火熬之後,去渣再熬,不可造次劑得,明日當成矣。渠之私造之藥,本不合進用,而自言其材料,或加或減,有不如法者云。宿劑之膏,問其有效與否,則雖不及於新劑,猶勝於萆麻葉之付貼云,敢啓。答曰,知道。
尹鏶啓曰,都摠都事李炕,本府襃貶居下,而昨日抄啓時,落漏不書,臣以該房,不察甚矣,不勝惶恐。李炕下考,追書以入之意,敢啓。傳曰,知道。
有政。
吏曹判書洪命夏進,參判李應蓍病,參議李慶徽式暇,左承旨李殷相進。以李袗爲承旨,李慶億爲大司諫,慶㝡·安縝爲正言,吳斗寅爲獻納,鄭始大爲刑曹佐郞,朴贄爲典牲奉事,前縣監李晶·權侙,今加通政,降資還給事,承傳。
兵批,判書鄭致和進,參判李正英病,參議李弘淵進,參知吳挺緯實錄廳進,左副承旨尹鏶進。
兵批啓曰,卽接五衛廳牒呈,則衛將閔晉亮,除授已久,而遠在平山地,病重不得上來云。宿衛之任,不可久曠,閔晉亮,改差,何如?傳曰,允。
以李檜·鄭榏·李淀·鄭昌胄·朴宗寧爲五衛將,柳坦然爲兼司僕將,南斗柄爲副摠管,崔錫祐爲文兼宣傳官,鄭雲望爲武兼宣傳官,李廷夔·李慶億·權諰·南斗柄·閔震益·趙必達·金汝水·鄭檝·李汧·李重信·李泌·鄭昌胄·柳坦然·玄太始·黃埏·李枝遠·朴弘踽·睦林奇·李喜寅·邢汝藎·李仁及·權侙爲副護軍,鄭昌胄·鄭榏爲曹司衛將,權勛爲五衛將,元萬石爲僉知,金鼎爲南陽監牧官,崔逸爲副司直,缺二行書金世鼎服制,代李光稷·曺憲卿·李棨。
執義朴世模,掌令成後卨,持平吳始壽·沈梓啓曰,臣等以柳後聖等事,論列累月,兪音尙悶,臣等竊不勝悶鬱焉。當初編配,已是末減之典,而適緣事勢之萬不得已,雖參議藥之列,放赦之命,出於意慮之外,輿情憤鬱,久而愈激。請勿留難,還收柳後聖·趙徵奎放赦之命。答曰,不允。
尹鏶,以實錄廳言啓曰,本月十二日,摠裁官李景奭入診時所啓,李應蓍·李一相等,無所與之事,而二人姓名,俱入於臺論中,臣雖啓請行公,豈得晏然而行公,此事未痛辨之前,必不能頃刻自安,下問于諸大臣,速爲處置宜當。上曰,依啓事,命下矣。問于大臣,則領議政臣鄭太和·左議政臣沈之源·右議政臣元斗杓議,則以爲李東顯當初書辭,及李一相推見僞札曲折,非但臣等所已詳知,榻前大臣,陳辨無餘,憲府處置,亦甚明白,李一相·李應蓍等,更無可引之嫌,而只念李東顯拿鞫之請,旣已蒙允。此事未及究竟之前,朝家事體,兩臣情勢,有難行公,若無別樣處分之擧,則似不可强令出仕,伏惟上裁。領中樞府事臣鄭維城,則以爲此事曲折,大臣重臣,已於榻前,陳達無餘,諫院多官,亦已論啓失實,皆已引避見遞,則訛言傳播,致此虛無之論,已著明白。李一相·李應蓍等,更無一毫可避之嫌,此後行公,似不必引日等待,伏惟上裁。傳曰,旣已發落於登對時矣。其於兩人,今無引入之事,使之速出察任,俾無遲滯之患。
下直,延安府使李萬雄。
巳時,日暈。未時申時,日暈。
上御興政堂,大臣·備局堂上,引見。領議政鄭太和缺二行刑曹判書洪重普,左尹柳赫然,副提學兪棨,副承旨尹鏶,假注書李光稷·鄭載禧,記事官宋昌·兪命胤入侍。上曰,領相出仕,予心之喜當復,如何?太和曰,小臣本來多病,今夏特甚,意欲遞職調治,以延殘喘矣,聖敎累下,不敢承當,玆敢冒出,而一身支撑,亦不可必,其於國事,豈有所補,公私俱害,誠爲惶悶矣。上曰,有可言之事乎?太和曰,今年雨水不適,已失豐年之望,年旣不登,則濟民無策,卽今所大悶者,惟在於此,此外事,皆是之次矣。上曰,望雨得雨,又不開霽,恐反爲水災矣。太和曰,京中雖雨,外方則不能周足云矣。積曰,關西則過雨被災云矣。上曰,北路則頗有雨澤云矣。積曰,北路事,因本曹公事持來人聞之,農事庶有可望云云,而最是湖西一道,不得雨澤云云矣。上曰,近來雨水大抵不均矣。之源曰,連歲飢荒之餘,今年又如此,誠爲渴悶矣。太和曰,民間方且救死不贍,秋事又不實,則賑濟之策,誠難著手矣。積曰,海西民事最急,未知何以濟活。之源曰,民間以木丁應役者素多,而今年木花不實,尤悶慮矣。太和曰,湖南山郡大同設行事,春間因本道監司啓請,當於秋後擧行,斷定行之,則必須前期與本道往復定奪矣。上曰,大同之規,竝行於山郡事,已爲完定,使之擧行,可也。太和曰,然則當令該管堂上,文移本道,講定節目矣。命夏曰,山郡大同節目,曾在先朝,旣已講定,每結作木一匹之價,以七斗磨鍊,而當初李時昉之意,必欲減其一斗,以六斗折價者,亦不無意見,今日所可講定者,不過七斗與六斗之便否如何耳。上曰,此言,何如?太和曰,湖西山郡作木之規,缺二行斗,不當准減,宜減一二斗,旣減元米,而作木折米價數,至於七斗,則元數多縮,宜以六斗爲式云。臣意則若以便民之道言之,以七斗作木一匹,似可矣。積曰,臣意則有不然者,必欲曲循民情,則雖定七斗,民豈知足,亦必言其偏苦,若論以湖西,則五斗之米,決難貿一匹之木,山郡之執言者在此,而海邑亦豈只以五斗上納乎?名雖五斗,其出於民者,則必不下於六七斗,以此言之,山郡未必偏苦於海邑。且田稅則一石作木三匹半,一匹價米,卽是四斗二升零,而本色米上納之邑,皆願作木,道臣之啓請不已,作木之官,不爲偏苦,此亦可見,湖南雖曰米賤,定以七斗,未爲不可。上曰,每一結收米十三斗,寬其元數,更觀其所餘多少,然後減其斗數者,乃是先朝定奪之意,此則決不可撓改,而作木斗數,則以一結所收十三斗,作木二匹,未知如何。太和曰,然則是爲六斗五升,作木一匹,折衷於六斗七斗之間,聖敎似當矣。積曰,此似適中矣。太和曰,以此定奪而退矣。上曰,依爲之。命夏曰,陳田開墾處,海澤則免三年稅,其餘則無此規。湖西則己卯年間,因監司狀啓,雖陳田開墾處,亦許免稅矣。上年覆審時,湖西多得新結,自今秋將爲收米,而本道監司,屢度請報,陳田開墾之民,極以爲悶云。新結大同米,自明春爲始,收捧,何如?上曰,允。
上命中官,取一度上疏以敎曰,此是李惟泰之疏,擇用可也。太和曰,此疏條目甚多,不可倉卒陳啓矣。上曰,此外又有鄕約冊矣。斗杓曰,臣等退出,當爲議啓矣。上曰,此則乃是政院單抄者也。太和曰,初頭所陳鄕約,曾在宣廟朝,有欲行之者,先正臣缺二行統,固欲行之矣。斗杓曰,此是古人之法,豈不曰美法也?太和曰,延英院則曾於先朝,故臣金益熙出此論,已多講定之言矣。五衛之制,今則只有其名而無其實,今若盡復舊制,則卽今諸色軍兵,皆當罷矣。且疏中有內需司出納之物,吏郞豫知而言,此則必不能詳知而發矣。命夏曰,此疏中竝及改貢案事,論者皆以卽今貢案,爲燕山朝弊政,而恐是非的論也。若改貢案,則或不無反重於今日之弊矣。量田事,二十年一打量,自是國家之定制,仁祖朝甲戌年,亦爲三南量田矣。之源曰,京畿量田事,先朝已爲定奪,而以年凶未得擧行矣。鏶曰,小臣曾以臺官入侍時,果爲完定,京畿量田,似不可已矣。上曰,若何?量田,當通八道一同爲之矣。太和曰,量田使,最難其人,雖或量田,若不能詳審其等數,則後必有弊,尤宜擇人而任之也。所謂汰冗官,不知指何,而卽今見存官員,已減於大典所載,或多不成模樣之時,似難更議,久任雖是好議,必得其人,然後方責其效,此則臣等及吏曹之責也。所謂禁奢侈之一款,只在自上導率之如何,臣等退出後,當就其疏中所陳,逐段議啓矣。斗杓曰,營將之任,率領四五千兵軍,爲任甚重,不可不擇差,故臣曾忝本兵之時,先王,許令毋論堂下擇擬,故臣遵奉擧行,自堂下陞堂上者,前後十數人,其時雖有物議,不如是則無以塡差矣。今則武弁堂上中可用者,不及於其時,而兵曹判書,難於輕易擢用,就武臣堂上中,苟充以送,營將之不得其人,誠可慮也,合有變通之擧矣。上曰,然則兵判,何不於入侍時稟定耶?致和曰,可合營將者,曾已啓請,蒙敍擬差,如李益達·李沂,雖有其罪,亦不無自效之路,而旋被駁遞,更無推移擇差之勢,不得已僅僅以堂上缺二行曹有州牧之薦,兵曹何獨不然乎?致和曰,上敎如此,營將可合之人,當議于大臣,就堂下武臣中抄啓矣。上曰,允。斗杓曰,李益達,以水操時敗船之故,被罪先朝,小臣陳達其實狀,先王卽有敍命,國家待武弁之道,與名官有異,似不當一向坐廢,以寒其自效之路矣。之源曰,益達不聽虞候之言,輕易發船,以致許多軍卒之淪沒,誠不爲無罪矣。赫然曰,小臣爲統制使時,亦爲水操,猝遇惡風,僅以得免。益達則習操前一日,已送諸船于港外,習日未明,忽値風勢甚惡,以致敗沒,所謂虞候勸止者,實浪傳矣。棨曰,益達,本非有心,若有心,豈得保首領乎?斗杓曰,武弁卽臨亂責死之人,不可待之太薄矣。太和曰,江都之事,先朝專委於右相,及其入相之後,臣啓請仍管其行會文書,則以堂上洪命夏次知爲之矣。右相頃者遞職,不爲照管,今則依前察任宜當。且洪命夏罷散之時,使洪重普代察,而今則命夏旣已還入本司,重普所管守禦之任,事務煩多,不可兼察江都,紫燕之事,令命夏依前察任,何如?上曰,依爲之。太和曰,李一相等事,因下詢已爲獻議矣。李東顯若拿問,則一相等必不敢出仕,其事旣歸於虛套,必須不問李東顯,方可使之行公矣。米船之說,傳播已久,同朝之人,無不灼知其不然,而臺啓猝發,今則果見其失實矣。上曰,然則李東顯勿爲拿問。命夏曰,東顯旣不聽宰相之請簡,設令一相等,有所干求,而東顯則誠無罪矣。積曰,自上旣已洞燭,故不敢更達,而李一相之送其答簡於李應蓍一款,可驗其初無所干請也。太和曰,李東顯拿問之命,旣已還收,則盧錠亦當仍其營將之任矣。致和曰,盧錠之代,以李慶綿擬差,誠出於不得已也。大臣言其年衰,方欲啓稟,缺二行旣蒙敍,且其被論之事,人多稱冤,不可虛授堂上之資而已。海美營將,還爲差送,似可矣。上曰,依爲之。之源曰,頃者領敦寧府事李景奭,以李時萬事,至擧臣名云,故敢陳其曲折矣。臣於其時,適忝憲長,論自點黨與李時萬·李之恒等諸人,皆被罪雖出於一時公議,而年歲旣久之後,似不當永爲廢置,故曾已陳達於先朝,而未有成命,奄遭天崩,領敦寧之言,必由於此也。上曰,當爲體念焉。之源曰,偶聞別軍職中,有陳訴於差備門外,願贖其子者,未知此說然乎?上曰,無有是事。之源曰,然則此言何從而出哉?上曰,吳孝誠,以前日軍官之故,有時招見,似聞其語,而別無陳訴之事,且所謂近來云者,恐是誤傳。棨曰,事已發端,則不可不懲治,以杜其漸也。太和曰,小臣所帶太僕提調,卽先朝特授之任,而卽今臣之精力已衰,不能察任,亦不可推委於同僚,竊願遞免矣。上曰,閑漫之事,自當委諸副貳,何可輕遞特授之任乎?太和曰,頃日江華留守柳淰上來時,以本府牛隻移給太僕事陳達,而其時臣在呈告中,同任提調洪命夏,以追後與臣議處之意,回啓矣。移授牧子,決不可爲,若令本寺發賣區處,則可以逢授,倘使之留牧,則一境之民,亦不能支云,數少牧子,其可堪乎?無已則速令該曹處置,可矣。積曰,或依前使江華府留養,或使臣曹發賣,此兩款中,指一定奪,何如?上曰,不必發賣,依前置之,可也。致和曰,內禁衛將申檀,以病未得供仕,似當改差矣。上曰,依爲之。內禁將,統率一番之軍,不可以年老人苟充,今後以年少可合人,擇差,可也。致和曰,新恩出身赴防,今當排日以啓,而禁軍則不爲赴防,已成近規,其中尹昌亨,方爲內乘,其任亦重,非如禁軍之比,何以爲之乎?上曰,缺二行持鷹者對以初男胎最好,中使慮其求索缺二字彼人言于中使曰,歸告本國,覓男胎以送,解鷹者則勿論士大夫家奴子云,似是將爲仍留之計,何以爲之?今番持鷹入去者,未知如何?太和曰,京中人則入送不便,例送鷹手元數外,兩西極擇各一人,前期上送于本司,看擇定送,而鷹病所用之藥,則中使入往時,依其言入送,似無妨矣。上曰,解鷹者,不可不擇送,奸黠之人,不可入送矣。積曰,諸宮家屯田革罷事,已有傳敎,畿內則或有陵寢願堂,何以爲之乎?上曰,此則不爲擧論,可也。赫然曰,李廷沃,有職牒還給之命,故昨已千摠啓下矣。今聞猶有未下職牒,改差,何如?上曰,知道。重普曰,延陽府院君病重時,臣適往見則言曰,丙子之亂南漢守堞時,有軍士一人來言,賊登城,驚起視之,則一賊已立於城上,似是將領也。軍官宋儀瑛,以其所持棱杖,擊墜城外,仍奪其雲梯,仁祖大王卽爲召見,以銀器賞之,其軍士則其後,以此功加資,而宋儀瑛則只得僉使,未有襃賞,願爲陳啓云,係是大臣臨死之言,故敢達矣。致和曰,臣以李時白從事,細知其日事,西城之功,當以儀瑛爲首矣。上曰,尙不加資耶?特陞堂上,可也。上曰,延陽府院君發引,在於何日耶?其葬山事,如何?重普曰,其軍官李元煥,曾於延陽府院君妻喪,自言其家後山,合於葬地,願爲襄窆,而延陽府院君以爲,不可占人家後山,不聽矣。頃者元煥,聞延陽府院君之訃,來弔喪人,仍請葬於前日所獻之地,故其家信聽其言矣,今忽變說云,其間曲折,實難測知矣。上曰,世間有如此無義之人耶?棨曰,近因聖候未寧,停筵已久,雖不得日三開筵,而古今治亂,歷代事變,不可不領略,願聖上特引接缺二行燼餘
上御興政堂。藥房入診,都提調李景奭,副提調金壽恒,假注書李翊相,記事官宋昌·兪命胤,醫官鄭後啓·尹後益·崔有泰·金重伯入侍。李景奭曰,夜來聖候,若何?上曰,瘡處似有辛痛之效矣。上命醫官診察。上曰,無可洗之水耶?諸醫曰,桑灰水似可,而洗之太早矣。諸醫曰,筋上生瘡,故有牽引之候矣。上曰,有可塗之藥耶?李景奭曰,李點所造膏藥,似好矣。臣前日問於渠,則答曰,於聖候可合與否,不能知,而諸瘡塗之則有效云矣。上曰,若塗李點之藥,則吮出惡氣耶?尹後益曰,李點之藥,若塗傅則無痛楚之氣矣。上曰,李點之藥,予於年前有疾,塗之則卽愈矣。一邊生肌,一邊出汁,實是可用之藥矣。李景奭曰,若用此藥,則當招李點問之,而後用之矣。上曰,依爲之。李景奭,招李翊相謂曰,李點持渠所造藥待令事,出往分付,可也。金壽恒曰,若用此藥,則當別有劑之耶?仍用渠所造耶?上曰,劑之可也。上曰,文義缺二行於刀鎗弓劒所傷處云矣。諸醫曰,然矣。李景奭曰,近來缺二字若何?上曰,時時發作而不至大段矣。鄭後啓曰,李點之藥,雖未及別劑,以渠之所儲藥進用,亦無妨耳。上曰,何害焉?上謂鄭後啓曰,鹽汁最合於治毒云然耶?後啓曰,然矣。李景奭曰,當退去,治膏藥以進。上曰,依爲之。遂罷出。
入診後,藥房問安。答曰,知道。以上燼餘
上在慶德宮。停常參·經筵。
申時,日暈。
政院,大殿問安。傳曰,知道。
藥房都提調臣李景奭,提調臣尹絳,副提調臣金壽恒啓曰,昨甚蒸熱,不安之中,有引接之勞,伏未審夜來,聖體若何?宿劑之膏傅貼,而患處汁流痛疼之症,止歇否,今日入診,何以爲之?臣等憂慮未已,敢來問安,竝此仰稟。答曰,知道。症候言于醫官,姑勿入診。
尹鏶啓曰,缺二行卽日肅拜,乃是本院古規也。同副承旨李袗,昨日違牌之後,屢度發牌催促,而終不入來,至於投疏控辭,今日亦不出肅,此實曾所未有之事,流來廳風,將未免自此墜落,誠極未安。卽爲牌招肅拜,何如?傳曰,允。
尹鏶,以都摠府言啓曰,今日入直軍士中日習射事,標信已下矣。自辰時下雨,而猶冀其開霽,方爲等待矣。今則日晷漸晩,雨勢不止,中日習射,不得爲之之意,敢啓。傳曰,知道。
正言慶㝡啓曰,柳後聖·趙徵奎等必誅罔赦之罪,國人之所共言也。當初減死,亦拂公議,而實體聖上萬分不得已之意,編配未久,旋卽召還,使之偃息於輦轂之下,群情之憤鬱,久矣。今者意慮之外,又有放釋之命,則竝與其虛名而無之,當初必殺無赦之意,果安在哉?渠等雖參於議藥之列,決不可遽施肆赦之典,請勿留難,還收柳後聖·趙徵奎等放赦之命。江原道柴場革罷之請,實出於除民弊而立信義也。殿下初雖有不得自由於其間,而臺閣之臣,爲殿下耳目,論執至此,則殿下之屈意允從,實爲盛德事也。聖明何不念及於此,而每以不允爲敎,以致遠近之疑惑哉?雖使勿罷之命,出於當初,人必以爲,殿下不恤民弊,而私於宮家也,況今旣令之後,又此變更,則其失信於民,當復何如哉?此所謂一擧而兩失也。當初新化之初,所關尤重,請勿留難,江原道柴場査啓中各處柴場,亟命革罷。藥房之設,專爲保護聖躬。措語見上答曰,勿煩。
執義朴世模,掌令成後卨,持平吳始壽·沈梓啓曰,臣等以柳後聖等事。措語見上答曰,不允。
趙胤錫,以吏曹言啓曰,臺諫有闕,政事何以爲之?敢稟。
司諫成台耉疏曰,伏以臣,積年風疾,全身不收,決無供職之狀,擧朝所共知,冒陳危懇,冀蒙恩遞矣。聖批溫諭,反下勿辭之敎,臣誠感激恐蹙,尤不知攸處,臣苟有一分起身之勢,則所當扶曳出肅,供職不暇,而臣之病勢,已到十分地頭,加以近日酷暑霪霖,百症交作,奄奄喘息,斷續垂盡。言責重任,不可虛帶久曠,不得不更籲於天地父母之下,臣罪萬死。伏乞聖慈,曲加矜惻,亟許遞免,公私幸甚。踏啓字下。燼餘
上在慶德宮。停常參·經筵。
未時,日暈。
政院,大殿問安。傳曰,知道。
藥房都提調李景奭,提調尹絳,副提調金壽恒啓曰,伏未審聖體調攝,若何?萬病無憂膏,昨已劑入傅貼之後,患候有漸歇之勢否,今日入診,何以爲之?臣等憂慮未已,敢來問安,竝此仰稟。答曰,知道。瘡處浮氣,比之再昨,少有差減矣。
藥房再啓曰,臣等退出,眼患受針及進藥事,與鍼藥諸醫等商議,則鄭後啓·尹後益等諸醫官以爲,受鍼左右穴,俱宜手部合谷尺澤,足部三里絶骨,日子明日爲可云。藥則回春方柴胡湯,加黃連酒炒七分,三貼進御爲當云。柳後聖以病不來,令醫官往問,則以爲,眼候外眥,有赤暈之氣,手部前谷極好,似不可已。更議於尹後益等,則初不議此者,只嫌穴數之多也。今加此穴宜當,穴數雖多,亦可觀勢增減云。加黃連柴胡湯,柳後聖以爲,聖候所患,出於肝火夾帶暑濕而發,此藥非但宜於眼候,亦宜於足部之患云。右藥三貼,爲先劑入之意,敢啓。答曰,知道。
同副承旨李袗疏曰,伏以臣,漆室調治,今至半載,視物成兩之症,雖得一分之減,而暫時開睫,少用眼力,則昏眩羞㤼,如隔烟霧,居常閉目,久廢文字間酬應,雖有不得已之事,使人代行,此固同朝之所共知而矜愍者也。當此新化之日,銀臺出納之地,文書塡委,逆復頻煩,以臣痼疾,豈有一刻承當之望乎?古人有言曰,陳力就列,不能者止,其所謂不能者,才器不稱,一也,此臣所以聞命惶蹙,不敢輒出者也。雖然,人臣分義,逋慢是懼,爲臣今日之計,所當出謝恩命,繼陳情勢之悶迫,而臣又不幸數日之前,添患暑痢,症勢危苦,貼身床席,雖欲自力,不能運動於跬步之間,敢於昨日,猥上辭本,冀蒙恩遞,而院中不諒,沮却不受,臣於病伏之中,罔知所措。卽者召牌臨門,臣實驚惶感激,欲起還仆,竟不得趨詣,臣罪至此,萬死猶輕,伏乞聖慈,矜臣情勢之悶迫,憐臣疾病之危苦,亟遞臣職,兼治臣罪。答曰,省疏具悉。爾其勿辭,調理察職。
禮曹判書李一相疏曰,臣於昨者,伏見以實錄廳啓辭,因諸大臣獻議,聖批有使之出仕,俾無遲滯之患者,臣驚感之餘,不勝慙恧,臣本空疏庸陋,一無善狀,而只以門戶餘蔭,致身此地,尋常反顧,寤寐怵惕,旣無一分才力,可補塵露,則惟欲小心謹愼,庶保名節,俾不至於貽辱淸朝,是臣區區之所自礪者,而不意玆者,遽陷罔測之地,汚衊之辭,狼籍臺章,此實九死難洗之辱也。幸賴聖鑑孔昭,先察無它廷議所同,畢陳實狀,査命特下,虛僞立辨,使臣得以自暴於黯黮之中,此豈微臣粉骨,所可酬報,感結之極?但有涕淚滿面耳。然念人之所以爲人,以其有廉恥之心也,苟無是心,何以爲人?今此臣之所遭,實近古所未聞者,毋論虛實,此名一加,則士夫羞辱,莫甚於此,朝家處分,雖已痛辨無疑,而在臣自處之道,其何敢謂無所犯,更擧顔面,出入修史之列乎?況臣之平日處身,果能無愧於素所自礪於心者,則初豈名入於僞書之中,又豈見疑於臺閣之臣,終被誣辱,乃至於此耶?點檢一身,只自愧省而已。決不敢復齒朝端,重辱名器。伏乞聖明,亟正臣罪,以謝人言,仍削臣所帶諸銜,俾無史事遲滯之患,不勝幸甚。答曰,省疏具悉。予旣洞燭其實狀,卿何事紛紜之末事?安心勿辭,從速察職。缺二行懼,不意玆者,臣之姓名,至出白簡,臣誠愧恧,罔知所措,此事顚末,同朝之所共知,而大臣及近侍,旣爲陳達於榻前,聖朝亦已洞燭,則臣不欲一二覶縷,而臣伏見李之翼引避之辭,謂臣終無一言陳辨,欲爲周旋掩匿之計。又曰,幸希消磨,終始媕婀,深文醜詆,一節加於一節,至以不爲竝論,爲引咎之地,此豈尋常相規底言意哉?臣心寒骨驚,益覺人心世道之一至此極也。當初李東顯書中,本無米布一字,臣雖無狀,豈可動於浮訛無據之說,紛紛然自列於聖朝之下哉?亦豈做出虛言,以無爲有,以中之翼之心哉?此固不足多辨,而臣所帶本職及實錄纂修等任,俱是重地,決非耐彈冒恥者之所可一刻堪居,而臣於平日,未能見信於人,致此橫逆之來,則汚衊名器,實自臣始,惶恐縮伏,杜門自訟。頃日召牌之下,不敢趨造者,雖出情勢之萬不獲已,而逋慢之罪,實所難逭。伏乞天地父母,俯察微悃,亟命竝許遞改,仍治臣罪,以謝人言,以礪廉隅,千萬幸甚。答曰,省疏具悉。予旣洞燭其實狀,卿何事紛紜之末事?安心勿辭,從速察職。
尹鏶啓曰,今見憲府多官引避之辭,則以咸鏡監司趙啓遠推考緘答回啓時誤察事也,臣以代房文書捧入之際,不能致察之失,實所難免,不勝惶恐。元公事還入,請啓字爻周,復還出給,使之改書以入之意,敢啓。傳曰,知道。
獻納吳斗寅啓曰,臣於春間,忝叨本院之時,得聞坡州牧使柳坦然,公除前,肆然酒肉,對客酬酢之說,傳播京外,不啻藉藉,臣不勝痛駭,擧劾蒙允矣。其後物議以爲,竝論其客爲非,而其客卽李泌云。故隨後竝論,而其時或有稱冤之語,臣猶缺二行之意,陳達於榻前,而臣不勝瞿然之至。當初之事,雖出於其時傳聞之說,然而臣何敢自以爲是,晏然於言責之地乎?因此一事,前後煩瀆,旣非一再。今過累朔之後,又未免煩擾於靜攝之中,臣罪至此尤大,決不可仍冒,請命遞斥臣職。答曰,勿辭。
趙胤錫〈啓〉曰,獻納吳斗寅再啓煩瀆,退待物論矣。傳曰,知道。
掌令成後卨,持平沈梓·吳始壽啓曰,本府僚員不齊,久未開坐,公事積滯,未有甚於今日。再昨之坐,推勘粘目,多至五十餘度,考律之際,非不十分詳審,而咸鏡監司趙啓遠,推勘啓聞,不爲遲晩,而文書叢沓之中,臣等矇不致察,以泛稱遲晩,至請上裁,照律判下,今日齊坐,始覺其誤,臣等昏謬不察之失,著矣。何敢一刻晏然在職?請命遞斥臣職。答曰,勿辭。
執義朴世模啓曰,推緘公事昏不致察之失,與同僚無異,而況咸鏡監司趙啓遠,卽臣異姓三寸叔母夫也。在法應避,而與諸僚矇然參署於粘目之中,臣之不察,尤有甚焉。何敢一刻仍冒?請命遞斥臣職。答曰,勿辭。
趙胤錫啓曰,掌令成後卨,持平吳始壽·沈梓,執義朴世模,再啓煩瀆,退待物論矣。傳曰,知道。
正言慶㝡啓曰,柳後聖·趙徵奎等必誅罔赦之罪,及江原道柴場革罷事,勿令醫官獨爲入侍事。措語竝見上獻納吳斗寅,掌令成後卨,持平吳始壽·沈梓,執義朴世模,竝引嫌而退,風聞之言,自有異同,旣往之事,何必爲嫌?未及詳察,難免其失,當避誤署,亦涉率爾。請獻納吳斗寅出仕,掌令成後卨,持平吳始壽·沈梓,執義朴世模竝遞差。答曰,不允。遞差事,依啓。
傳于李殷相曰,政事,明日爲之。
尹鏶,以吏曹言啓曰,來二十一日,都目政事爲之之意,敢啓。傳曰,知道。
尹鏶,以吏曹言啓曰,臣等今日開坐,本曹招致各司官員,大典考講時,司畜署別提李榓,稱病不進,殊甚怠慢。司畜署別提李榓,汰去,何如?傳曰,允。
辰時入診,上御興政堂。都提調李景奭,提調尹絳,副提調金壽恒,假注書李光稷,記事官宋昌·兪命胤,醫官鄭後啓·尹後益·崔有泰·金重白入侍。李景奭曰,瘡處浮氣乍減云,藥效如此否,適當差歇之時而然乎?上曰,何以詳知?付藥而差,必是藥效也。景奭曰,去藥後不痛否?上曰,別無所痛,而足背又有斑瘡之漸。缺二行上曰,此處所患,若於發散之後,則可用無憂膏付貼,此時則似不可徑用矣。醫官等曰,促膿膏似好矣。上曰,然矣,膿潰之後,方可付無憂膏矣。諸醫曰,無憂膏,多入黃丹,其藥燥熱,今此斑瘡,無乃由是而然耶?上曰,不然。瘡處向差,例患爬搔,恐是由此而然矣。絳曰,小臣曾被蚊蚋之毒,趁不完合,以爲尋常而置之,久乃差歇,聖候若不至太苦,則姑置之,毋速近效,多用雜藥,未知如何。醫官等曰,此處則與當初所患有異矣。上曰,此非偶然生瘡之比,以手摩撫,頗覺隱隱而痛矣。醫官等曰,促膿膏,能令當膿者速膿,且能消毒矣。上曰,此生毒處,皆當付之耶?對曰,然矣。上曰,前患處更無憂耶?醫官等曰,今已生肌,保無患矣。上招尹後益近前曰,汝看我左邊眼睛。後益診視,仍曰,精彩無異,而但瞳子似不若矣。上曰,昨日左眼尾,若有物入,以手摩揉,覺有礙痛之候,良久合眼而開,物若脫去而不能如常,恰如眼疾始生之時,向來視物,似勝於前,近來則不然,近視無物不分明,遠視則有若以烟霧遮障於中間,僅辨其柱與壁,而其間間架廣狹,不甚了了,此因日氣之熱而然耶?無乃欲生眼疾耶?左右邊,竝受鍼如何?絳曰,前劑入藥,幾許進御乎?上曰,服四貼矣。景奭曰,當退議藥,受鍼事亦當定日以啓矣。金壽恒曰,凡受鍼時,大風大雪,皆有妨矣。上曰,大雪亦有忌乎?醫官等曰,然矣。上謂金壽恒曰,近日疏章紛紜,本院何不察處耶?對曰,頻煩捧入,臣等亦知未安,而或因實病,屢呈辭疏。缺二行上曰,除衆所共知,實病及有懷陳疏者外,切勿捧入,可也。壽恒曰,同副承旨李袗疏,亦知其煩瀆,而旣不進於召牌故不得已捧入矣。上曰,其病實然乎?對曰雖未詳其輕重,而至於召牌不進,殊不可知矣。罷出。燼餘
上在慶德宮。停常參·經筵。
自巳時至申時,日暈。
有政。
政院,大殿問安。答曰,知道。
藥房都提調李景奭,提調尹絳,副提調金壽恒啓曰,連雨蒸鬱。伏未審夜來,聖體調攝,若何,眼疾亦復,如何?足跗瘡處及追搔處,視昨有所加減否?昨入柴胡湯,已進一貼乎?牛黃末,因熱候而進御乎,抑爲瘡處而進之乎?大暑下鍼,出於不得已,而穴數之多,又是刺家之所忌,柳後聖使之力疾來待,卽朝與尹後益·金重白等,更加商議,則後聖·重白等以爲,今日姑用前定穴數,後次手部中,除却尺澤前谷受鍼,互相增減爲當云。依此爲之,何如?臣等無任憂慮,敢來問安,竝此仰稟。答曰,知道。
尹鏶啓曰,大司憲宋浚吉·掌令李元楨在外,執義·掌令一員,持平一員未差,今日以監察茶時之意,敢啓。傳曰,知道。
吏批,判書洪命夏進,參判李應蓍病,參議李慶徽進,左承旨李殷相進。
兵批,判書鄭致和備局坐起進,參判李正英病,參議李弘淵進,參知吳挺緯實錄廳進,左副承旨尹鏶進。
吏批啓曰,新除授掌令申恦,前任襄陽府使時,有越等,而臣等矇然不察,循例擬望,至於受點,不勝惶恐,旣有越等,則不授臺職,自有常例,掌令申恦,合有變通之道,而臺諫進退,該曹不敢擅便,何以爲之?敢稟。傳曰,改差,可也。
吏批啓曰,新除授南原府使李奎老,呈狀于政廳曰,家有八十老母,時在沔川地,常多疾病,入夏以來,症勢添劇,百般治療,日就沈綿,方在死生間,人子情理,不忍暫離,斯速入啓處置云。近來南原,爲一厭避之地,遞易頻數,曠官已久,臣曹不能擇差,貽弊此極,不勝惶恐,而李奎老,非但情勢切迫,且有才局不稱之議,勢難赴任,似與厭避有異,南原府使李奎老,改差,何如?傳曰,允。
以睦兼善爲執義,郭之欽爲司諫,申恦爲掌令,尹趾美·李東老爲持平,李慶果爲承文副正字,趙弘壁爲校書正字,吳始壽爲校理,李敏敍爲修撰,鄭始大爲兵曹正郞,沈儒行爲全南左道京試官,李光迪爲忠洪左道京試官,鄭世輔爲咸鏡道京試官,任翰伯爲慶尙左道京試官,丁昌壽爲平安南道京試官,李光載爲掌令,朴世模·成後卨·睦兼善·金瓚先爲副護軍,成台耉·吳始壽·沈梓·李敏敍爲副司直。
受鍼後,藥房問安。答曰,知道。缺一行餘
加刑啓目,傳于趙胤錫曰,以嚴刑別判付,則回啓以嚴刑之意懸錄,例也,何如是矇矓乎?嚴刑與否,別爲問啓。
李殷相啓曰,今二十一日,都目大政爲之事,命下矣。與受鍼定日相値,何以爲之?敢稟。傳曰,仍爲之可也。
受鍼時,上曰,工曹參議李惟泰,使之來會備局,以其上疏,相議以啓。
傳于尹鏶曰,昨日刑曹坐起,斫松罪人等,已下嚴刑,而何有更推之事乎?卽爲問啓。
趙胤錫,以刑曹言啓曰,以刑曹春同·金武男等加刑啓目,傳曰,以嚴刑別判付,則回啓中以嚴刑之意懸錄,可也。何如是矇矓乎?嚴刑與否,卽爲問啓事,傳敎矣。春同·武男等所犯,實非尋常偸斫之比也。當初一次,亦不循例刑訊,及承各別嚴刑之敎,有何一毫徑斃之慮,而不爲嚴刑乎?擇其訊杖中最重者,箇箇顧察,嚴訊同黨,而但於加刑啓目中,自有規例文字,故嚴刑二字,無可懸錄處,以依例加刑書入矣。今承下敎,不勝惶恐,敢啓。傳曰,知道。
以備忘記,傳于李殷相曰,長番內官尹完,承傳色差下,政院知悉。
李殷相,以實錄廳言啓曰,二房郞廳李堥,今以下考,不得行公,其代,以前直講呂曾齊差下,付軍職冠帶常仕,何如?傳曰,允。
趙胤錫,以兵曹言啓曰,今月十六日大臣·備局堂上引見時,以右議政所啓,堂下武臣中營將可合者,議于大臣,抄啓調用事,命下矣。曾前不次擢用被抄人及新抄營將可合人,別單書入之意,敢啓。傳曰,知道。
獻納吳斗寅,正言慶㝡啓曰,柳後聖·趙徵奎等依前啓
趙胤錫,以備邊司言啓曰,工曹參議李惟泰,使之來會備局,以其上疏,相議以啓事,命下矣。卽令本司郞廳,往傳下敎之意于李惟泰,則以爲,本職除授之後,時未肅拜,上疏辭職,今已數月,亦無發落,不得來詣云。待其出仕,會議以啓之意,敢啓。傳曰,知道。
趙胤緆,以義禁府言啓曰,當初張澩·柳培元等元情公事,三人各別嚴刑,期於得情事,命下矣。其後知事洪命夏,以此獄情,榻前陳達,只以張澩·柳培元等兩人面質後議啓,則張澩·柳培元等,宜遵缺二字施行事判下,而厚元之名,不在其中,故張澩·柳培元兩人,爲先刑推,而柳厚元刑推事,何以爲之?敢稟。傳曰,知道。柳厚元則停刑推,以待結末。
領中樞府事鄭維城箚曰,臣於今月初,左邊脚脾之痛,將至成腫,鍼藥調治,稍有差減之效,頃日問安,連三日强疾趨參,以致添傷,更爲重發,數日以來,症勢益急,末由運步,再巡問安,俱未進參,揆諸分義,逋慢之罪,無所逃矣。不勝惶恐伏地待罪。取進止。答曰,省箚具悉卿懇。卿其安心勿待罪。仍傳曰,遣內醫看病。
副司直尹文擧疏曰,伏以臣,一縷殘喘,僵載尸行,辭京十日,而僅達父母墳下,伏蒙天地父母之德,獲免仆死於道路,區區首丘之情私,得其分願,從今至死,莫非聖慈之賜也。如使狗馬之疾,不至於全然痼廢,近死之心,不至於日就淍落,則何敢輒以悲辭,瀆冒宸嚴?伏願聖明,察臣垂盡之命,憐臣疾痛之呼,亟令攸司,將臣前後所蒙爵秩,悉行刊除,實我父母終始之恩也。答曰,省疏具悉。已諭予意矣。宜遵前旨,調病上來。
副護軍李惟泰疏曰,臣恭承前後聖批,所以諭臣者,辭旨懇惻,不啻若慈父之詔孺子,臣誠感激,不知所云。第臣有區區之懷,而欲避煩瀆之誅,有所不盡於君父之前,亦非臣事上以誠之道也。敢復自陳,而冀聖明之垂察焉。臣非有高蹈之志而不屑於仕也,亦非以謙遜之意而游飾其辭也。自分才學蔑如,不足以供當世之用,又有疾病沈痼,不能以堪奔走之役,而貪戀恩竉,不忍便決,旣去復來,來又滯留,缺四五字榮,其軀道路之勤,有不足恤,傍人之誚,烏可免乎?臣竊愧焉,臣頃日於榻前,猥蒙矜察,許臣以不加職事,使之以時入侍,此亦出於異數,有非賤臣所敢承當者,而比之縻身簪組,唐突班列者,差可少安於微分,故區區之意,寧無捨彼而取此,庶不負愚陋之素志矣。事有不如所料者,屢承除命,已甚踧踖,連章懇乞,又未蒙允,豈聖明不思前日所以諭臣之敎耶?以臣今日之辭,命爲不過謙讓之例而已故耶?聖批以當在職而後,可以辨問爲敎,臣請言其不然也。古人有能用盲躄之言者,豈必得其人之陳力乎?臣雖靡帶職,旣許缺二行亦深自愧恧而已。且伏承聖批,許以老母往來相見,臣徒增感泣,臣離膝下,今至五月矣。不勝孺慕之懷,卽聞老母,重患暑感,全廢食飮,氣力危惙,比來特甚云。八十老人之病,朝暮難將,人子情理,萬分切迫,伏乞聖慈,特加矜念,鐫臣職名,許臣歸見病母,千萬幸甚。答曰,省疏具悉,已竭予意於前後疏批矣。安心勿辭,速出行公,參議備局,俾無意見相礙之弊。
上御興政堂。受針入侍,都提調李景奭,提調尹絳,副提調金壽恒,注書孟胄瑞,史官宋昌·兪命胤,醫官鄭後啓·尹後益·崔有泰·金重白。
鍼穴手部,合谷二穴,尺澤二穴。足部,三里二穴,絶骨二穴。
受鍼巳時,執鍼尹後益。
上命提調進前曰,朝者藥房問安時,不爲批答,欲於入診時言之也。景奭曰,聖候視昨,何如?上曰,氣候則一樣,而第以足部瘡處,寸步不能自運,甚苦矣。景奭曰,當此暑月,受針一事,甚爲重難,而諸醫皆以爲不可已,故啓達矣。醫官曰,右邊眼候若此,受鍼當自左邊爲之耳。上曰,花草膏,點眼無妨耶?景奭曰,聖候明是內傷之致,與風眼不同,輕用點藥,有害無益耳。上曰,瘡處連付促膿膏乎?醫官曰,姑觀今日停傅宜當矣。上曰,受鍼幾巡爲之耶?醫官曰,日氣甚熱,三次受鍼後,觀勢處之,似可矣。上曰,見效則卽停,可也。醫官曰,雖受鍼而以白沸湯,頻頻浸洗好矣。缺二行何爲而進之乎?上曰,非但屬於瘡患,且有熱候,故入缺數字景奭曰,自上眼候如此,都目政,寬限爲之,雖三日亦可矣。上曰,當觀勢爲之耳。尹絳曰,禁府乃讞獄重地,而小臣冒據首席,恒懼罪戾耳。聞以元簋照律施緩之故,自上特下嚴旨,臣待罪藥房,此時引咎,亦知不敢,黽勉入侍,而極爲惶恐待罪矣。上曰,一時意見不同,有下敎之事,而卿豈至於待罪乎?絳曰,外間議論,頗以元簋爲不宜重處耳。臣昨日藥房罷後,進去禁府,則堂上呂爾載·吳挺一皆來待矣。照律之際,只徇物議而已。豈敢有他意於其間哉?上曰,守令濫刑,極知不可,在前非不申飭禁止,而守令輩不爲惕念,乘其憤怒,則殺人之命,若刈草管,民者,非守令之民,而乃國之百姓也。豈敢肆然酷刑,至於此極哉?元簋以一次之刑,遽斃人命,其尸體亦不出給,豈不痛甚乎?絳曰,元簋事,因臺論,只勘其遮欄査覈之罪也,故如是揩律矣。上曰,元簋事,使渠自査,萬萬無理,雖定推官査覈,必有遮欄之事,故如是延拖矣。絳曰,金敬信妻,不爲下去對辨,故趁未査覈云矣。上曰,此則大不然耳。只欲覈出其濫殺與否,其時刑吏及執杖人等,推問足矣,何必敬信妻下去,然後方可閱實乎?監司狀啓中,亦有此意,而殊未妥當耳。絳曰,敬信之妻,元非士族,而自稱士族,每於街路呼訴,故所見慘酷矣。臺啓亦因此而發也。敬信受刑二次而遽殞,元簋難免其失,而敬信妻所爲,亦過甚耳。上曰,敬信妻濫稱,無非國綱解弛而然也。蓋元簋之二次殺人,非濫刑而何?庭鞫之杖,或過五六次而始斃,以此言之,元簋之濫刑,甚矣。絳曰,大凡受刑之人,若過二三次,則能支屢日,而二三次前,多有徑斃之弊云。缺二行入之,何如?上曰,依爲之。遂罷出。以上燼餘
上在慶德宮。停常參·經筵。
下直,淸風府使柳慶昌,務安縣監曺挺宇。
自巳時至未時,日暈。夜一更,流星出房星上,入坤方天際,狀如鉢,尾長三四尺許,色赤。四更五更,月暈。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,聖候若何,受鍼甫耳,湯藥已進二貼,眼候覺有微效否?兩膏藥傅貼處,視昨,如何?臣等憂慮未弛,敢來問安。答曰,浮氣及瘡處,視昨稍減,眼候與昨一樣。
掌令李元楨,持平尹趾美·李東老,執義睦兼善,掌令李光載未肅拜。今日以監察茶時之意,敢啓。傳曰,知道。
尹鏶,以都摠府言啓曰,今日入直軍士,中日習射,請出標信。傳曰,知道。
金壽恒啓曰,同副承旨李袗,陳疏批下,今已數日,尙不出仕。又呈辭單,雖未知其身病之如何,而本院閑漫之地,僚員一有不齊,則出納直宿之際,未免苟艱之患,況同副承旨之引日不出,曾未有若此之時,無非體例漸壞之致,殊極未安。屢請牌招,亦涉煩瀆,而不可一向遲待,任其曠職,更爲牌招,何如?傳曰,事極怪駭。姑先推考,卽爲牌招。
趙胤錫,以義禁〈府〉言啓曰,李澤·田注雨拿來事,命下,而李澤曾於癸巳年間身死,田注雨時在水原地云。發遣羅將拿來之意,敢啓。傳曰,知道。
李袗,以禮曹言啓曰,今月二十三日敬慕殿雨漏處改瓦時,當有移安節次,故可合處,所問於本殿參奉,則其回答以爲,殿前空廣,只有西庭云。將爲奉安於此所,不可不以磚造壇,權設幄次,而第念改瓦之役,或至浩繁,則未及完畢於朝上食時刻之前,上食於權設幄次,有所未安。御齋室距正殿,雖欠便近,若以神轝奉移,則恐或宜當,而不敢擅便,上裁,何如?傳曰,然則上食後修補,似好矣。
司諫郭之欽,獻納吳斗寅,正言慶㝡·安縝啓曰,柳後聖·趙徵奎等必誅罔赦之罪。江原道柴場革罷事。措語竝見上答曰,不允。
注書孟胄瑞啓曰,臣承命往諭于右贊成宋時烈,左參贊宋浚吉,則宋時烈以爲,螻蟻微臣,罪戾山積,過蒙聖慈,得保首領,凡人於敵以下,受一食於流丐之中,尙思報還,況於微末如臣者,受何等恩遇於君父,而糜粉圖報之心,其敢少後哉?臣累蒙恩旨,諭臣還朝,臣雖承命趨赴,固知無一豪有益於世,祗以害事而然,區區私心,以爲聖躬在疚,今已經歲,而中間又有愆候,未知食飮之節如何,興寢之度如何?深墨之色,暫失之音復如何?思欲一赴天門,得瞻淸光,細承凡百之候,然後歸死邱壑,則犬馬之情,得以少伸,而更無遺憾矣。此心耿結,愈久彌切,此豈敎之使然哉?秉彝之天,自不能已也。今者聖旨復下,辭意愈懇,近臣宣傳,禮遇猥隆,臣奉讀感泣,益無以爲心。聖明每以貴相知心爲敎,自有君臣以來,人臣之得此於君父者,未之前聞,庸陋如臣,何敢當此?若其諭及先朝之事,則臣曾於榻前,伏蒙聖明,亦嘗以是爲敎,小臣仰達,以爲先王當日之意,臣缺二行至慟之辭也。玆者復蒙提諭,臣之悲號,無異於新陟之日也。至於近日之事,則臣實厲階也。蓋臣仰恃聖明,言不知裁,以致人言之罔極,終於潰決而後已。此豈獨其人之罪哉?況今辭說未已,愈益紛䋈,此其物議,豈以臣爲無罪者也?物議不以爲無罪,而臣乃敢怙冒聖明,反以無罪自處乎?若是則罪戾益重,而適足以仰累聖朝矣。若因此轉輾,終至於論議愈激,名目愈大,則雖欲保臣,亦不可得矣。然則小臣之不敢出頭者,匪爲一身之便圖,實是畏懼物議也。其所以畏懼物議者,乃所以畏懼朝廷也。臣之腎腸,斷然如此,非敢疑攝於聖明之或不照盆也。天日在上,臣豈敢一毫誣飾,以欺君父哉?且臣疾病沈綿,氣息淍殘,雖蒙聖慈,曲加矜恤,至今淹延,而終是難醫之疾矣,死非所恨,而只恨其不得生謝聖恩耳。遙望宸極,只切悲泣而已。臣纔因縣道,冒上疏章,微衷已竭,更無所達。只乞聖明,諒察情勢,矜許所懇,則雖死之日,猶生之年也。不勝區區祈望之切云。而宋浚吉以爲,臣身伏鄕廬,心懸象魏,區區犬馬之忱,豈敢食息弛于中,不料近侍遠臨,齎傳別諭,溫綸十行,辭旨懇惻,微臣情抱,有蘊而欲吐者,聖諭已先盡之,臣無可更有所言,祗自反復莊誦,感激涕泣而已。臣雖亡狀,亦嘗聞古人事君之道矣。如其麤拳大踢,藏器待時,則可以有爲於世者,出而際遇,外托君臣之義,內結腹心之契,則雖有讒言百車,惟當然堅坐,不動毫髮,以濟國事而已。雖或不免乍退,其君命還之缺二行今臣情事,則絶有不然者。臣本闇孱癃疾,無一能之庸人,平生自期,不過靜居山間,無大過惡,以全父母遺體而已。實無大抱負大力量,可以陳效於當世者,不意先大王,誤聞虛名,猥施隆眷,數年之間,巍然於上卿之班,而兩朝恩禮,靡所不極,此實天下古今絶無之事。臣之名實蹠盭,心事矛盾,而歷試諸地,觸處顚頓,無少報效,人非鬼責,福過災生,理所必然,重以痼病纏髓,神精摧朽,奄奄若不保朝暮。臣內揣己分,外怕公議,自在先朝,以及當宁,乞歸之請,未嘗不懇迫而痛切,思欲以保晩節,爲報答恩遇之地,初非豫慮向日之事而然也。向日之事,聖明旣已洞燭,其所處置,無一毫未盡,公議旣已大定,則臣豈有一毫不釋然者,又豈有因此而不敢更進之義乎?唯臣情勢,本來如許,況此衰病日甚,潦暑方極,以此筋力,强赴嚴召,或至僵死道路,則亦非聖王扇暘之仁意,臣徊徨踧踖,不知所以爲計,但有伏地悲泣而已。臣如飾語,以欺殿下,神明必殛之矣。且臣伏蒙聖慈,特賜食物,臣之猥費廩食,亦已多矣。誠不敢更有承當,而事係煩瑣,亦不敢輒申辭免,僅僅領拜,臣罪尤大,不勝慙悚震灼之至云矣。傳曰,知道。
工曹參議李惟泰疏曰,臣冒陳危懇,乞遞職名,未蒙準許,反下參議備局之命,臣慙惶震越,罔知所措。夫備局,卽古之政事堂,非人人所可廁參之地,而臣前日所上疏中之事,乃古人糟粕,特以微臣區區芹曝之誠,敢有所陳於冕旒之下,其言之當否,則在籌局諸臣斟酌取舍耳。臣雖冒赴,更無可陳之說,徒駭人瞻聆而已,微臣不足,缺二行答曰,省疏具悉。爾之才局,有何媿於備局參議之事乎?安心勿辭,無使遲滯。
右贊成宋時烈疏曰,臣負犯甚大,罪名不輕,幸賴天日照臨,謂臣猶無邪心,不惟財赦,又從而慰諭之,使之得全腰領,祇伏田廬,毫毛喘息,皆是聖恩,臣雖糜身粉骨,何足以仰報萬一哉?惟是所叨職名,迄未鐫改,而中間又蒙聖慈,軫臣旅瑣,命給食物,臣所當冒昧陳瀆,以祈竝免,而有所不敢者,蓋臣曾於四月晦間,猥上引罪之疏矣。俄聞物論譁然,以爲寧有見告以犯罪者,偃然陳疏,自同餘人哉?臣又瞿然增惕,自訟□□之事理,而自添罪愆也。以故雖蒙聖批,而不□□申,只自畏縮矣。玆蒙道臣傳諭聖旨,則謂雖還家,前日食物,終使領受,臣一倍兢惶,益無所處也。夫貳公職秩,非微末散班之比,而久辱於田野樵牧之間,其在朝家事體,旣非所宜,而矧今方生之說,愈益光鮮,其勢未已,而臣以罪戾之蹤,久此叨冒,偃息自如,豈非罪之大者?至於食物之恩,則臣伏知□□□恤,雖慈母之於盲兒,無以加此,聞之者猶且感泣,矧在臣心,尤當如何?第臣今春,旣已蒙恩,得免丘壑,今又受此,則其於免死而已之訓,何如也?且今論者以爲,以臣之故,而宗社不安,民志不定,此則臣久自循省,誠不得其說也。至於安富尊榮之誚,則誠實有之矣。孟子曰,徵於色發於聲而後喩,今臣則不止徵發於色聲而已,而猶且不喩,則是特禽獸之冥頑不靈矣。臣雖至愚,尙不至於如此也。今殿下,必使叨此職名,受此恩賜,則其所以寵之者,乃所以增其罪也。伏乞聖慈,憐臣踪迹,愍臣情勢,亟命遞職,而竝許食物之辭,則臣之蒙被洪恩,又不啻萬萬於前矣。臣不勝危怖戰震之至,謹昧死以聞。答曰,省疏具悉卿懇。才竭予意於史官之行,卿意愈堅,茫茫幡然之意者,無非我之誠意未孚,而卿之心猶未盡解耶?忘寢食而未知善處也。當今潦暑方盛,宿疾作行,末由自力,久久善攝,以待秋高未冬之前,改圖遐心,毋負予日望之心。所賜之物,極其略小,何用固辭乃爾?予心愧赧,不知所諭,卿其安意領受。燼餘
上在慶德宮。停常參·經筵。
自辰時至酉時,日暈。夜三更,月暈。
有政。
大殿,政院問安。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖體若何?昨日伏承下答之敎,浮氣及瘡處,視昨稍減,眼候與昨一樣,卽今眼候,與昨,如何?浮氣瘡處,今復有減否?所進柴胡湯三貼,當盡於昨日,三貼今當加劑以入,辰時受鍼事,已承聖敎,依此爲之,而卽者尹後益,更爲議穴而言,前谷不如尺澤之有效。柳後聖以爲,然則仍用尺澤宜當云。手部受鍼,以尺澤定穴,何如?臣等憂慮未弛,敢來問安,竝此仰稟。答曰,知道。
吏批,判書洪命夏進,參判李應蓍進,參議李慶徽進,左承旨李殷相進。
兵批,判書鄭致和進,參判李正英進,參議李弘淵進,參知吳挺緯進,右副承旨趙胤錫進。
吏批啓曰,都目大政,不可不備員,而參判李應蓍,又呈辭疏,不爲來參,命招參政,何如?傳曰,允。
又啓曰,今都目政,各其仕滿應遷者,相避及未淮朔監察缺數字各司久任時推人員,竝擬,何如?傳曰,允。
李袗啓曰,吏曹參判李應蓍牌不進矣。傳曰,更爲命招。
傳于政廳曰,前後扈從有功勞人,戰亡·淸白吏子孫,各別收用。
受鍼時,上謂都承旨金壽恒曰,守令各別擇差事,言于吏曹。
受針時,都承旨金壽恒所啓,大提學李一相頃日之事,旣已洞釋無餘,辭疏之批,開諭丁寧,所當感激卽出,而第其當初所遭,非如尋常被謗之比。其在宰臣自處之道,不可以已盡辨釋而遽爾出仕,便卽供職,物議若有云云,則廉隅所關,尤有所不安,故再陳辭疏,連日來呈,若如常時,則與循例辭免之疏有異,雖再三捧入,亦無不可,而纔有別敎,故不敢直爲捧入。史局之事,漸至遲延,似不可一向相持,何以爲之?敢稟。上曰,當初疏批所謂何事紛紜之敎,據終始而言也,何必屢疏控辭乎?其疏則勿爲捧入,而史局之事,誠爲可慮。自政院牌招,可也。
領府事李景奭曰,纂修之役甚急,臣亦欲請推促出,而但念宰臣進退,不可自輕。其在朝家禮待之道,亦不可徑先强迫,故昨以牌招之意,已構啓草,姑爲進待。臣入來時,通于吏曹判書洪命夏,將於今日入啓矣。上曰,此與無端引入不出者有別,不必待本廳啓辭,自政院直爲牌招,更觀處之,可也。
金壽恒啓曰,禮曹參判李一相,牌招不進矣。傳曰,更爲命招。
受針時,都提調李景奭所啓,醫官金重白,以鍼術名於南中者也。上來之後,士夫家多有見效者,前後入侍,亦非一二,而旅食甚艱,勢難仍在。如此之人,自前或有東班除授,以爲激勸之地,係是恩典,不敢仰請矣。昨者諸醫官等,齊聲願留,故臣答以當爲啓達於榻前,而據其術業,實爲可尙,合有勸奬之道矣。提調尹絳曰,重白術業,臣亦累試見效,而第其形勢,誠難久留。若除實職,則渠亦必榮幸而願留矣。上曰,旣有前例,則東班相當職,待闕除授。
都承旨金壽恒所啓,闕內禁喧,常時亦當惕念爲之,而受鍼之日,不能嚴禁,至使聲徹大內,致勤下敎,事極可駭。兵曹當該郞廳推考,色吏從重推治,何如?上曰,依爲之。
李袗,以備邊司言啓曰,臣等與工曹參議李惟泰,將其疏辭,槪已論難,而本司堂上中,亦缺數字參者,待其齊會,更加商確後,登對稟處之意,敢啓。傳曰,知道。
金壽恒,以禮曹言啓曰,卽見京畿監司趙珩狀啓,則敬慕殿先告事由移還安祭,祭肉生獐二口,趁期捉得事,卽爲知委於近邑,而一日之內,事勢急迫,恐未及捉得,在前不得生獐,則例以生猪代封云。日期已迫,時未捉得,則其勢不得不代封,依此擧行之意,分付,何如?傳曰,允。
吏批,以李延年爲應敎,金萬均爲副校理,元斗樞爲錦城縣監,洪爲南原府使,呂台齊爲載寧郡守,黃玧爲司畜別提,權慬爲活人別提,李希英爲造紙別提,安廷煥爲宗廟直長,郭聖衢爲司畜別提,尹以濟爲司饔奉事,李長榮爲召村察訪,李馨植爲龍宮縣監,金益烈爲沃川郡守,李光翼爲司甕直長,鄭道存爲歸厚別提,宋光栻爲工曹佐郞,李昌胄爲彦陽縣監,張善瀓爲白川郡守,柳卓然爲京畿右道水運判官,鄭重徽爲監察,姜世楨爲典籍,朴宗杓爲理山郡守,尹敏道爲松禾縣監,金光烒爲報恩縣監,尹以濟爲長興奉事,韓碩良爲甑山縣令,任潚爲沃溝縣監,趙汴爲尙瑞直長,金得文爲中部主簿,鄭載海爲承文副正字,呂顔齊爲司甕奉事,卞榥爲結城縣監,姜鎬爲襄陽府使,韓楫爲价川郡守,李敏章爲永柔縣令,閔晉亮爲泰安縣監,呂曾齊爲實錄兼春秋,崔尙勳爲掌苑別提,朴昌文·朴廷益·鄭元徵爲監察,權霌爲巨濟縣令,韓公億爲尙衣直長,柳斐然爲肅川府使,洪柱彦爲益山郡守,朴就文爲富寧府使,申善一爲熊川縣監,金濬爲學諭,吳命說·尹弼殷爲學正,李桓爲利仁察訪,蔡時欽爲祥雲察訪,黃儁爲靈光郡守,李碩寬爲宗簿主簿,吳燦爲刑曹佐郞,權勩爲繕工監役,洪淨爲宗廟副奉事,睦履善爲司贍主簿,李晩吉爲平安都事,許纉爲禁府都事,李惟馨爲司儀,蘇斗山爲監察,李壽仁爲副應敎,洪儆禹爲典籍,宋奎禎爲司宰主簿,金益炅爲司瓮主簿,崔浣爲兵曹佐郞,宋海吉爲章陵參奉,洪應元爲靖陵參奉,李文淸·兪瑾爲童蒙敎官,李斗翼爲康陵參奉,鞠旻爲濟用參奉,南翃爲長陵參奉,李文傅爲禮賓主簿,尹誼之爲司評,李鳴夏爲禁府都事,申禹翼爲軍器直長,李應培爲軍器奉事,咸得一爲軍器參奉,沈梓爲禮曹佐郞,南斗極爲掌樂僉正,尹安基爲直講,鄭文昌爲引儀,李承祿爲瓦署別提,金笈爲禮賓別提,申慶胤爲瓦署別提,閔義亮爲活人別提,崔碩祐爲戶曹佐郞,呂孝曾爲典籍,沈梓爲黃腸木敬差官,李爲東學訓導,朴以文爲南學訓導,李棨爲西學訓導,元振澤爲兼養賢庫直長,鄭致和爲冬至正使,姜栢年爲副使,權格爲書狀官,南二星爲內侍敎官,兪槮爲典設司別檢,兪枋爲繕工假監役,朴震岳爲司宰參奉,朴爲司僕判官,李奎明爲重林察訪。
兵批,以金南重·趙必達爲副摠管,金興運爲訓鍊正,林爲都摠經歷,金孝純爲上土僉使,獨古義爲□□僉使,李錫祚爲赤梁萬戶,許煒爲所斤僉使,朴惟建爲茂山僉使,趙方立爲加德僉使,鄭後亮爲都摠都事,崔晩得爲統營虞候,黃埏爲內禁衛將,朴長卿爲宣傳官,柳夢弼·李瑞蓂爲部將,權德裕·金起英·禹光續爲守門將,李晩□·宋憲徵爲訓鍊僉正,具翧·崔海聖爲宣傳官,禹□□爲都摠都事,李善行爲部將,劉成一爲忠壯衛將,丁尙俊爲包伊浦萬戶,金尙鳴爲武兼宣傳官,金汝柱爲訓鍊判官,朴材爲宣傳官,延閏爲武兼宣傳官,李蘤爲部將,李文頀爲守門將,朴東益爲知世浦萬戶,李希楫爲高山里僉使,李稷爲水口萬戶,朴亨根爲菁川召募別將,韓夢說爲昆陽召募別將,車永立爲永登萬戶,李枝興爲吾叉浦萬戶,金起俊爲武兼宣傳官,崔克相爲會寧浦萬戶,禹濟民爲漁游澗僉使,金振秋爲足島萬戶,魏天會爲全南右水虞候,羅得星爲珍島監牧官,金興運爲內禁衛將,文緯地爲武兼宣傳官,金後天爲宣傳官,吳壽昌爲部將,缺二行爲僉知,方好生爲黔毛浦萬戶,曺無敵爲南虞候,金起英·文緯地·金尙鳴爲副司果,李端相爲司直,李一雄爲三千權管,陳時達爲黃拓坡權管,朴震英爲大坡兒權管,李龍生爲同仁權管,趙起昌爲楸仇非權管,兪聖欽爲登公仇非權管,金義逸爲加乙軒洞權管,金興翼爲山羊會權管,金義忠爲安原權管,金忠俊爲斜下北權管,胡彦光爲鎭東權管,曺無敵·金興運爲折衝將軍,崔廷立爲訓鍊主簿,尹應天爲訓鍊參軍。
兵批啓曰,新除授內禁衛將金興運,時無加資之命,何以爲之?敢稟。傳曰,依例加資。
兵批啓曰,新除授南虞候曺無敵,時無加資之命,何以爲之?敢稟。傳曰,依例加資。
執義睦兼善啓曰,臣以柳後聖等事,論列已久,兪音尙閟,臣竊不勝悶鬱焉。當初編配,已是末減之典,而適緣事勢之萬不得已,雖參議藥之列,放釋之命,出於意慮之外,輿情憤鬱,久而愈激,請勿留難,還收柳後聖·趙徵奎等放釋之命。新除授持平李東老,時在平安道任所,持平尹趾美,以接慰官,時在慶尙道東萊府,竝斯速乘馹上來事,下諭。答曰,不允。下諭事,依啓,而尹趾美,竣事後自當上來,姑勿下諭。
司諫郭之欽,獻納吳斗寅,正言安縝·慶㝡啓曰,柳後聖·趙徵奎等必誅罔赦之罪。江原道柴場革罷事。措語竝見上答曰,不允。
禮曹參判李一相疏曰,臣於頃日,伏覩疏批,以予旣洞燭其實狀,何事紛紜之末事爲敎,辭旨丁寧,如父誨子。臣於此,益見聖明缺二字察,三復聖諭,自不覺感涕之交集也。向來臺啓,旣歸虛僞,朝議已定,痛辨無餘,況前後聖敎開示至此,揆以分義,唯當奔走承命之不暇,而第念士夫處事,廉隅最重,簠簋不飾之譏,亦足爲淸朝之羞辱,矧此臺啓中勒加之語,是何等罪目,何等汚衊也?事本無據,雖已立辨,而誣辱之恥,終難自釋,錯愕至今,慙恧欲死。臣則不幸名在僞書,雖臣夢寐所不知之事,而亦豈非臣平日〈不〉謹愼之致?只當自悔而已。至於李應蓍,則尤無干涉,而混被橫逆,在臣之道,亦豈無不安之意乎?以彼以此,決不敢抗顔復出,重辱名器,玆陳僞書曲折,兼申狼狽情勢,連日屢呈,見阻政院,縮伏私室,只自惶悶而已。乃於朝者,牌命特隆,臣雖無狀,豈不知義不俟駕,而臣之所遭,實非尋常被參之比。今若迫於恩命,偃然赴召,則雖免一時違傲之誅,終爲忘廉喪恥之歸,其在中外之瞻聞,亦將以臣爲何如人哉?反復思惟,竟未得唐突趨詣,逋慢之罪,實所難逭。具疏纔送,未及上徹,而不料卽刻,召命又下,以微末缺二行餘上所陳。伏乞聖慈,亟遞本職,及兼帶諸任,以便公私,不勝幸甚。答曰,省疏具悉卿懇。已悉予意於前諭之批矣。復何言哉?勿辭,從速察職。以上燼餘
上御興政堂受鍼。入侍,都提調李景奭,提調尹絳,副提調金壽恒,注書孟胄瑞,史官宋昌·兪命胤,醫官柳後聖·鄭後啓·尹後益·崔有泰·金重白。
鍼穴,合谷,尺澤,左右足部,三里·絶骨左右。執鍼,尹後益。李景奭進曰,瘡處診察,當先爲之矣。上曰,依爲之。醫官等診察後,上曰,受鍼無妨乎?醫官曰,已出膿汁,不必受鍼耳。唯當以田螺作末,塗付好矣。景奭曰,一刻爲急,注書出而分付藥房,宜矣。醫官曰,眼候則當依前受鍼耳。上曰,然矣。受鍼後,景奭曰,醫官金重白,以針術名於南中者也。措語見上絳曰,臣亦累試見效,而措語見上缺二行聲出於闕中耶?壽恒曰,出於闕中耳。上曰,兵曹郞官禁止耶?注書出而言之。壽恒曰,常時非不申飭,而今日乃都政,故如此矣。上曰,闕內地形甚高,外間迫近,故每於風便,士大夫往來闢入之聲,皆徹於大內矣。壽恒曰,禁喧事十分分付,至於問安之日,則兵曹特令軍土,持杖圍立,如有闌入者,則輒加棰橽猝出,而紛沓之弊,愈往愈甚矣。上曰,此亦國綱解弛之故也。壽恒曰,今日喧聒之聲,如彼,兵曹難免不能嚴禁之失,當該郞廳請推考。上曰,依爲之。壽恒曰,大提學李一相頃日僞簡之事,旣已洞釋無餘,辭疏之批,開釋丁寧,所當感激。卽爲出仕,而當初所遭,非如尋常被謗之比,其在宰臣自處之道,不可以已盡辯釋,而一番陳疏,便卽供職,物議尙在,責以廉隅,則尤有所狼狽,故再陳辭疏,連日來呈。若如常時,則此非循例辭職,雖再三捧入,亦無不可,而纔有別敎,故不敢直爲捧入,而史局之事,漸至遲延,似不可一向相持,何以爲之?敢稟。上曰,當初疏批,所謂何事紛紜之事,已盡之矣。何必屢疏控辭乎?其疏則勿爲捧入,而史局之事,誠爲可慮。自政院牌招,使之察職,可也。景奭曰,纂修之役甚急,臣亦欲請推促出,而但念宰臣進退,不可以輕。其在朝家禮待之道,不可徑先强迫,故昨以牌招之意,已構啓草,姑爲遲待,今日則將入啓耳。壽恒曰,若非史事方張之時,則李一相必欲乞解矣。上曰,不必待本廳啓辭,政院直爲牌招,可也。上謂壽恒曰,今日大政時,守令極擇差出事,言于該曹。絳曰,科擧事目,當無增減乎?上曰,擧子入場時,一一數入事,頃日領相入侍時,非但日勢已暮,予亦氣憊,未能相議,欲待後日商議定奪矣。絳曰,自前亦有此議,而如此則日勢太晩,多有窘速之患,故未之行矣。遂罷出。燼餘
上在慶德宮。停常參·經筵。
夜三更,蒼白雲一道如氣,起自乾方,直指東方,長十餘丈,廣尺許,漸進東方,良久乃滅。五更,月暈。
大殿,政院問安。傳曰,知道。
大王大妃殿,藥房問安。答曰,無事。
大妃殿問安。答曰,知道。
藥房都提調李景奭,提調尹絳,副提調金壽恒啓曰,蒸熱之氣,昨日尤甚,開政終夕,伏未審夜來,聖體若何,眼候亦復,何如?伏聞尹後益之言,足部傅着田螺處,略有爛破云,夜間復有漸破之勢否?卽聞鄭後啓,金重白等之言,細考方書,東醫寶鑑·醫林撮要諸瘡門,載錄蝸瘡,而鄕藥集成方,最詳焉。蝸瘡者,由腠虛風濕之氣,托於血氣,結聚所生也。多着手足間,遞相對如新生茱萸子,痛痒抓搔成瘡,黃汁出,浸淫生長拆裂,時差時劇,變化生虫,故名蝸瘡。似與聖候相類,其治法多方,當與諸醫官商議以定,而先爲入診宜當,臣等憂慮未弛,敢來問安,竝此仰稟。答曰,症候當言于醫官,姑勿入診。
再啓曰,卽者得聞鄭後啓·梁濟臣·尹後益·金重白等傳說之言,眼候傷於昨日視政,赤暈有加於昨,挼揑不止,視察久勞,患候之加,勢所必至。雖曰不至大段,憂悶曷涯?相議於鍼藥諸醫官等,則靑水膏,時時點眼爲當云。且足跗瘡處,則鄕藥集成方,有曰,萆麻葉煎湯浸之,令痂爛如綿絮自脫,瘡處浸之難便,用靑色柔軟紬巾,取湯漬灌。且防浸漸他處爲當,塗付之藥,則生韭一握切硏,煖醋五合,浸良久,以布絞取汁,塗揩瘡上,日三四度用之。又一方,苦蔘三兩爲末,以蜜調塗之云。群議皆以爲,宜此等藥物,竝爲劑入之意,敢啓。答曰,依啓。以上藥房謄錄
趙胤錫,以都摠府言啓曰,副摠管呂爾載戶曹坐起進去晝仕,請出標信。傳曰,知道。
李殷相,以弘文館言啓曰,新除授副應敎李壽仁,時在全南道康津地,經筵入番事緊,斯速乘馹上來事,下諭何如?傳曰,允。
李袗,以內醫院官員,以都提調意啓曰,本院月令劑藥官等,勿論晴雨,逐日來仕,凡啓下之藥,盡心劑進,其苦倍他,故自宣廟朝至缺二行醫官宣尙胤·金弘龜,典醫監醫官金惠昌勤仕之勞,令本衙門高品付錄,或除審藥事,依奉承傳施行,何如?傳曰,允。
執義睦兼善啓曰,臣以柳後聖等事,論列累月。措語見上答曰,勿煩。
司諫郭之欽,獻納吳斗寅,正言安縝·慶㝡啓曰,柳後聖等必誅罔赦之罪。江原道柴場革罷事。措語見上答曰,不允。燼餘
上在慶德宮。停常參·經筵。
藥房都提調李景奭,提調尹絳,左承旨李殷相啓曰,伏未審夜來,聖體,若何?眼候與昨,如何?患處湯洗塗付以試之,而有爛破消歇之漸否?湯藥味苦而連進耶?今日下弦也,而眼患一樣,則受針不可停止,先爲入診稟定,似當,臣等憂慮未弛,敢來問安。答曰,知道。
再啓曰,退與柳後聖等諸醫官商議,眼後所用之藥,則皆以爲洗眼湯元材,當歸·赤芍藥·黃連各二錢,加陳皮二錢,剉作一貼,臘雪水二升,煎至半去滓,乘熱洗眼良久,日三次爲當。瘡處傅藥,則猪脂煮令香,傅瘡上,貼以萆麻葉,亦宜云,兩藥依此劑入之意,敢啓。答曰,知道。
李袗,以都摠府言啓曰,今日入直軍土,中日習射,請出標信。傳曰,知道。
都摠府中日草記,傳于李袗曰,今日乃先告事由之日,而何以取稟乎?
南龍翼,以戶曹言啓曰,安東田稅米五百八十五石,分載八隻,站船下來之際,到楊根地,其中七十三石裝載船一雙,誤觸巖石,全船覆沒於大水之中,沙工一名,兩班一人,一時渰死,米則無一石拯出。船雙缺五字慶州地,此雖出於沙工輩不謹之致,其缺五字明白無疑,而大水中不得拯米,亦宜於事勢,其船米七十三石,蕩滌,何如?傳曰,允。
李袗,以扈衛廳言啓曰,本廳別將趙方立,移授他任,其代以申時豪差出,使之付軍職察任,何如?傳曰,允。
又以都摠府言啓曰,以中日草記,傳曰,今日乃先告事由祭,而何以取稟耶事,傳敎矣。凡先告事由祭,例無齊戒,故宗廟朔望及先告祭時,亦不頉稟,而今此敬慕殿先告事由祭,則禮曹別無傳關通報之事,臣等未及覺察,循例入啓,致勤聖敎,不勝惶恐。闕內行祭,與外處告祭有異,今日中日試射不爲之意,敢啓。傳曰,知道。
受鍼時,上謂左承旨李殷相曰,明日賓廳坐起爲之事,分付,可也。
南龍翼啓曰,當日幼學韓翊五稱名人,自開陽門入來,差備門外擊錚,極爲駭愕。令攸司囚禁治罪,同門守門將,常時不能禁斷雜人,以致闌入,亦爲非矣。請推考。傳曰,允。
司諫郭之欽,獻納吳斗寅,正言安縝啓曰,措語見上請江原道各處柴場,亟命革罷。答曰,不允。
自未時至酉時,日暈。以上燼餘
上御興政堂受鍼。入侍,都提調李景奭,提調尹絳,承旨李殷相,注書孟胄瑞,史官宋昌·兪命胤,醫官柳後聖·鄭後啓·尹後益·金尙誠·梁濟臣·安禮·金重白。
鍼穴,手部,合谷·尺澤左右。足部,三里·絶骨左右。李景奭曰,今日乃下弦,刺家所忌,而症候與昨一樣,則不可拘此而停鍼,故敢請入診矣。上曰,眼胞皆爛傷,涕洏自出,症患與前不同耳。景奭曰,眼胞赤爛,則患候易以見效,而其苦則有倍矣。上曰,靑水膏不爲點眼乎?上曰,點藥則前古不曰輕用乎?醫官等曰,此症則點之無妨矣。上命醫官,診視足部蝸瘡。缺四行上曰,似無不可之事,仍爲下鍼,可也。鍼畢。上曰,不必逐日問安。景奭曰,連日問安,而未詳症候,恒切悶鬱。何可偃然退在乎?絳曰,去春監試後,因忠洪監司狀啓,不爲錄名,冒赴儒生,拔去榜目,限一科停擧矣。其後聞之,非渠等冒入之罪,或兼官不報,或齋任掩置,以致冒赴云,而被停擧儒生中,或有呈訴於臣曹者,故臣曹更問於本道矣。今番史官孟胄瑞之行,見宋浚吉,則浚吉以爲稱冤,使之歸語臣及都承旨金壽恒云,其意槪出於陳達榻前,而廣聽道內之公論也。上曰,其習不美,不可無痛懲之擧,而物情如是稱冤,亦不可仍停,察處,可也。絳曰,渠輩呈于臣曹,以爲前頭慶科,與尋常設科有異。旣限一科停擧,則監試雖不爲許赴,東堂則願爲觀光云矣。上曰,左參贊之欲使陳達者,實非偶然,合有變通解停之擧,而但不可不問於大臣,明日賓廳坐起爲之事,分付,可也,仍爲引見矣。絳曰,臣則忝在藥房,故不參於賓廳之坐矣。上曰,須及引見時來參,可也。殷相曰,聖候如是未寧,而緊急公事,則不得停留,續續入啓,必妨於靜攝之中矣。姑限復常間,留置以待,何如。上曰,固知有妨於調病,而時急事,何可滯也?殷相曰,前日持公事入侍事,或命下或取稟,實爲便好,而今則間日受鍼,不可於間日取稟,故公事到院,隨卽入啓,添傷之患,固其然也。絳曰,凡公事不必親覽,使內官奏達,好矣。上曰,或淸朝取稟,入侍,可也。遂罷出。燼餘
上在慶德宮。停常參·經筵。
下直,富平府使鄭晳。
申時酉時,日暈。
大殿,政院問安。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖體,若何?眼候及足患,與昨,何如?瘡處傅以黃栢末後,別無痛候耶?洗眼湯連洗,猪脂膏亦爲塗傅,而有微效否?柴胡湯當盡於昨日,三貼今將加劑以入,而差晩入診,似當爲之矣。伏聞今日,備局堂上,將有引見之擧,數日來炎威益酷,當此鍼藥調攝之中,眼候添傷於都目之政,繼以應接之勞,則尤極悶慮,徐觀少間而進退,允合於愼疾之道。臣等憂慮未弛,敢來問安,竝此仰稟。答曰,症候當言于醫官矣,姑勿入診。朝氣未熱之前,雖或引接,似無所傷,卿等勿慮焉。
再啓曰,卽聞鄭後啓傳說之言,眼候視昨頗愈,瘡處有向歇之漸,浮氣亦減,揭坼處別無可憂之端,以萆麻葉煎水浸洗,傅猪脂膏則可漸收效云,誠甚幸焉。萆麻葉煎水之洗,猪脂膏之傅,纔經一晝夜,其效已著,問諸醫官等,則皆以爲,連用宜當,揭坼處洗傅亦宜云,萆麻葉今當加煎以入,而受鍼則姑觀今明症候,當爲稟定矣,敢啓。答曰,知道。
尹鏶,以都摠府言啓曰,副摠管呂爾載,戶曹坐起後,仍爲禁府坐起,進去晝仕,請出標信。傳曰,知道。
傳于尹鏶曰,大臣·備局堂上,引見。
二十三日受針後問安。上曰,今後勿爲逐日問安。都提調李景奭對曰,上候未至差復,問安何敢不爲?今日受鍼,明日問安,誠不可不爲矣。
李袗,以實錄廳郞廳,以摠裁官意啓曰,臣景奭,今日來坐史局,各房堂上,除提調入侍者外,皆來會,而獨禮曹參判李一相,不爲仕進。一相意外被誣之狀,聖明洞燭,申諭丁寧,朝廷之上,公議灼然,事已白矣。無所可引之嫌,而猶不供職,爲日已久,其未得遽出,蓋由於不敢自安,而都廳堂上纂修之任,大提學專爲主管,極緊且重,陳疏退伏,以致遲延,殊涉過矣。請李一相推考,使之急速察任,何如?傳曰,允。
李袗,以吏曹言啓曰,來七月初,各陵殿秋享大祭,一時稠疊,獻官多至一百十餘員,而除公故老病外,見存之員,其數不多。不得已刑官禁府堂上及實錄廳堂上,常時不爲差出之員,依前例竝爲塡差之意,敢啓。傳曰,知道。以上燼餘
謝恩,部將李蘤·柳夢弼,戶曹佐郞崔錫祐,掌樂僉正南斗極,都摠經歷林,宗廟直長安廷煥,司僕判官朴邁,康陵參奉李斗翼,吾美浦萬戶李枝興,司饔主簿金□□,典籍姜世禎·權琡·安後昌。以上朝報
上御興政堂,大臣·備局堂上,引見。入侍,領議政鄭太和,左議政沈之源,右議政元斗杓,禮曹判書尹絳,戶曹判書許積,判尹李浣,刑曹判書洪重普,吏曹參判李應蓍,左尹柳赫然,副提學兪棨,左副承旨尹鏶,執義睦兼善,司諫郭之欽,假注書李光稷·鄭載禧,記事官宋昌·兪命胤。上曰,有何可言事乎?太和曰,李惟泰疏陳之事,招李惟泰,已與相議矣。上曰,其中可問處,皆問之乎?太和曰,其疏條目雖多,其要不過欲知田結民戶之數。且言田結所出,皆自公家管攝,雖各衙門,不得使之干涉矣。上曰,上疏持來,則可以議定矣。缺二字曰,不可一時竝行,必漸次行之。所謂鄕約者,缺四字殊,其終則爲號缺數字大槪其疏綱領有三,而群議皆以爲,與其行缺二行恐無其期,隨稍實之道而爲之,似可矣。許積曰,稍實處試行,然後方可爲之矣。太和曰,甲戌量田時,金〈時〉讓以有才局人,參定節目,頗爲詳密,今可以考見,許積卽其一家,亦必詳知矣。上曰,三南則今年亦可爲豐耶?太和曰,今難豫度,待各道所報,然後可以爲之矣。斗杓曰,所謂量田云者,不是看檢,今年豐凶,只量其田之長短廣狹,甲戌量田時,亦於七月後,發送量田使矣。鄭太和曰,量田事,旣已歸一,令戶曹豫知此意,待七月,各邑農事狀啓來到後,從其稍實之道,爲先稟旨奉行,何如?上曰,依爲之。上曰,五家統,自然有號牌乎?元斗杓曰,五家統與號牌,名雖殊而實則同,人心不淑,必不肯入於統中,若依李惟泰之言,行鄕約似可,而齟齬爲之,恐不得遂行,故以爲寧行號牌爲愈矣。沈之源曰,李惟泰之疏甚好,若盡行之,則可做三代之治。但此時飢荒,惟當與民休息,不可輕易設施,而然欲缺二字寧不若鄕約之正大矣。斗杓曰,諸議皆以爲號牌當行,而左相則獨以爲決不可行矣。上曰,何以如此?號牌之規,如何?太和曰,人各佩牌,各書其稱號於牌面,令出之後,若有不佩者,則不但其法當殺,人雖殺害,亦無償命之事,蓋爲其不從命之民故也。乙丑年間,設行此法,而丁卯之變,適有西路之人,怨國請來之語,故朝議因此,遂焚其文書矣。光海朝壬子年間,亦嘗爲之而不竟矣。上曰,何以罷之?太和曰,其時亦必以民怨罷之矣。尹絳曰,丁卯年間,李植爲號牌廳堂上,亦請罷之矣。太和曰,其時多得民丁,厥後頗因此得力矣。上曰,雖不殺,亦可爲之乎?五家統之法,終不可行乎?太和曰,先朝亦欲行之,而恐擾亂,以此持難,至有設行而改其名號之敎,設行爲重難矣。上曰,此時則姑不可行矣。太和曰,諸臣缺二行鄕約,則臣未曾留意,不詳其便否矣。太和曰,鄕約之法,其節目雖多,自國家所當知者,不過其大綱。許積曰,殿下猶未詳今日形勢耶?祖宗朝則雖無號牌,而戶籍自是五家統之法也。法壞至此,戶籍漏疎,自古無不知民數之國,而獨我國如此。試以民丁之役言之,則初生之兒,亦未免充定軍役,而良民壯實者之落漏,不知其幾。以此民生,不但困於結數之役,重困於身役,若行號牌,則保無此患,而暫行其法,旋以變亂停罷,此不過年少輩,妄論胡之來不來,豈有干涉於號牌之理乎?近來流民不定居,土着之民,偏受其苦。號牌之法,流民則必苦之,而良役則必減,臣則以爲,必可行矣。但我國之事,不能堅確,始事之後,豈能都無怨言乎?若或因一二怨謗,而乍行旋罷,則初不若不始之爲愈,如欲行之,則斷然行之,可也。鄕約之法,兩班則雖不厭,愚民則必不肯來入,臣與李惟泰相語,則以爲,整頓之後,自當爲號牌之行云矣。今之人皆曰,守之爲當,守之爲當,臣則以爲,當守,所謂守者,有可守者之爲也。奈此元無可守者,何哉?量田則隨各道稍實爲之便矣。太和曰,號牌則必須八路俱擧,不然則有移來移去之弊矣。李浣曰,臣亦以爲,號牌必可行矣。許積雖詳達,而猶有未盡言者,仁祖朝,雖乍行旋罷,而卽今餘丁之類,多有所賴矣。洪重普·李應蓍·柳赫然等皆曰,號牌甚是良法,不可不行矣。兪棨曰,李惟泰之意,則欲先敎後法其意固好,而諸議皆以爲,不如先以法驅之,臣亦不能難之。大槪近來民役不均,量田號牌,皆是不得已之擧矣。睦兼善曰,李惟泰疏,臣未得見,凡事便否,不能詳知,而國無紀綱,則百事不可做,如欲行之,則必須先行紀綱,若或中廢,則徒貽譏笑耳。郭之欽曰,近來人心不良,必先法而後可缺二行也。卽今緊務,恐無過此量田,則隨各道稍實,以爲甚好矣。元斗杓曰,備堂立案,有參考原情,大臣不可不相議,勢將更稟定奪矣。上曰,先行五家統,然後方可行號牌鄕約等法矣。沈之源曰,臣意則民生俱困,必須待時,然後方可爲之矣。積曰,由今之道,豈是與民休息之意乎?鄭太和曰,李惟泰疏中,所謂軍資別倉者,欲令地之所出,盡歸於地部,內需司所入,亦欲分送於軍資倉。且免稅革罷,尤其主意,如內需司,豈能一朝罷之乎?元斗杓曰,罪人張滎,臣未曾一接,而今此刑推立擧,似未妥當,故敢達矣。沈之源曰,臣亦每爲此言,張滎之造言與否,雖不可知,而若受累次之刑,則恐非適中也。上曰,受幾次刑乎?判義禁尹絳曰,受一次矣。鄭太和曰,張滎卽儒臣張顯光之族子,而渠亦爲南中巨擘,雖使差晩,其罪必不至於死,似當參酌施律矣。上曰,予則以爲,此非張滎之所爲,則必是柳培元之所爲,臺啓何等重事,而如是僞造乎?其供辭似有推諉之端,且多曲辭,故欲施嚴刑,鉤得其實狀矣。元斗杓曰,苦熱受刑,若致殞命,則實爲過重矣。上曰,然則張滎,令禁府參酌照斷,柳培元,亦爲一體施行。鄭太和曰,元簋事,臣欲仰達矣。臣則以爲,今此刑訊,元簋實爲罷賴,朝家旣令査覈之後,至今遷延者,莫非監司之責。元簋則似非其罪,今若更査其不卽啓聞之由,元簋果有其心之迹,則待此論罪,亦非宜也。上曰,元簋則査覈間姑停刑推,不卽啓聞之監司缺二行上曰,儒生入門事,予意則欲令趁設場前一日點入。鄭太和曰,若許點入,則不當入者必入,應入者或不入,科場難保其無事設行矣。臣等亦自少出入科場,已悉場屋之事,擧子及擧子之父兄,若能各自戒飭,勿爲率入則好矣,而若夫設法禁斷則難矣。上曰,只四學儒生赴擧乎?太和曰,國家取人甚廣,雖忠義衛輩,亦令觀光,故京中士子,則雖不能下鄕赴擧,而鄕士之來京者,則不禁其入場矣。上曰,豈無鄕試乎?太和曰,或有因事上京者,則不禁其仍赴京試矣。沈之源曰,點入之擧,有難輕議矣。鄭太和曰,自前入門時,必以小籤書名,考於四館之前,以考其入不入,而今則無此規云矣。上曰,何以廢之?太和曰,擧子輩不肯爲之矣。上曰,此後不爲置籤者,拔榜則如何?兪棨曰,待士不可拘束矣。沈之源曰,闌入者,必令詳察,隨現重究,似可矣。元斗杓曰,此等事皆是細瑣,若能先其大者,則小者自當次第擧行矣。上曰,大事旣不得行,而小事亦不行可乎?斗杓曰,此甚是細事矣。太和曰,仁祖初年,鄭曄使禁亂所下人,臨出時摘發治罪,今若依此爲之則似好矣。兪棨曰,雖有現發者,不可輕施重罰,治以儒生例罰,限幾年停擧,必待上敎,然後許解,則爲儒者,庶可畏憚矣。上曰,柴場事,當初予意,則只在於江陵,其時擧行條件,乘暮入啓,混稱江原一道,而不及詳察,循例啓下矣。其後更入其擧行條件,則果稱江原矣。此事臺諫雖論執,而旣非予當初之意,故不爲允從,非有意也。承旨尹鏶曰,以此事,群下頗缺望矣。上曰,承旨非臺諫,姑默可也。尹鏶曰,旣有所缺二行上曰,元非大段事,不必支繁。遂罷出。燼餘
上在慶德宮。停常參·經筵。
下直,全州判官權尙矩。
謝恩,掌令李光載,刑曹佐郞李守恒,監察朴有文,中部主簿金得文·鄭文星,僉正邊得一·鄭腠,司甕直長李元翼,禮曹佐郞沈梓。
申時酉時,日暈。
大殿,政院問安。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖體,若何?眼候及瘡處,昨又洗傅藥物試用後,更覺有差歇之漸否?柴胡湯亦爲連進乎?如此盛熱,累度受鍼,在所當戒,如有差候,停止似可,先爲入診後稟定,何如?臣等憂慮未弛,敢來問安,竝此仰稟。答曰,症候當言于醫官,姑勿入診。
藥房口傳啓曰,卽伏聞頭部左邊,生小腫如菽子大,以已三日云,毋論輕重,速灸二七張,萬全無患,卽當以文字啓稟,而恐致日晩熱甚,姑先口傳啓達矣。答曰,依爲之。熱甚殿窄,提調勿爲入侍,只令柳後聖·鄭後啓·尹後益·梁濟臣四人入侍,可也。
口傳又啓曰,臣等不得入侍,甚爲未安,請入侍。且醫官等,俱是年老者,新入醫官金顮,竝令入侍,何如?答曰,日熱如此,提調入侍,則有不安於心者,勿入可也。醫官則勿令新入者入侍。
大殿,政院問安。答曰,知道。
藥房問安。答曰,知道。
二品以上單子問安。答曰,知道。
藥房再啓曰,卽聞柳後聖等傳說之言,眼候向歇,無復可憂,瘡處亦有向差之漸,而追搔爛破之上,又有抓痒,如小栗形者二箇,藍葉與柔莖爛塗,付於當處及傍近紅暈處,宜當云。卽已依此擣入矣。且言古方,醋一升溫令沸,以生韭一握,內中封瘡上,以差爲度云。此則足跗上瘡處傅藥也。揭拆處則木香·檳榔各二錢爲末,香油調塗,此則今當竝爲追劑,又乳香蠟油膏元材,杏仁·油香各三錢,硫黃一錢半,輕粉亦一錢半,而去其五分爲末,麻油三錢,黃蠟五錢,熔化入右藥末,攪煎成膏,塗之瘡處爲當云,此則明日當爲劑入矣。伏聞頭部右邊曲鬢穴傍,生小腫如菽子大,今已三日,毋論輕重,速灸二七張,萬全無患云,此事甚急,已以口傳啓達矣。卽者伏承聖敎,熱甚殿窄,提調等勿入事下敎,而頭部受灸,是何等事,而臣等不爲入侍乎?敢爾陳達,而及承當此盛熱,欲爲任便受灸之敎。臣等不敢更爲煩達,祇候於閤門外,敢啓。答曰,知道。
延安縣西面居兩班延萬齡妻及稚子壓死。啓。傳于南龍翼曰,壓死人處,令本道各別恤典施行。
以忠洪監司,大司憲宋浚吉上去不得事啓,傳于尹鏶曰,從容調病上來事,下諭。
以工曹參議李惟泰病親呈辭,傳于李殷相曰,欲爲相見而發落矣,今日適有未寧之候,不得引接,此意言于李惟泰處,呈辭姑爲還送。
尹鏶,以御營廳言啓曰,本廳別將前兵使尹天賚,糧餉色郞廳前郡守洪重亨,已爲啓下,而俱在罷散中,時無職名。依例令該曹,付軍職冠帶常仕,何如?傳曰,允。
掌令李光載啓曰,臣之庸陋,無與比數,尋常職務,猶恐不堪承當,千萬夢寐之外,復叨匪據於罪罰之餘,感激天恩,糜粉難酬,而撫躬踧踖,惶愧冞深。臣有胸膈成塊之症,勢難供仕,累呈疏單,見阻政院,而當此玉候議藥之時,亦不敢終始言病,顚仆爲期,勉强出謝矣。朝者府吏,以今日朝食後,行相會禮於本府,仍爲開坐事,來傳同僚之意,故臣不愆其期,來詣等待。多時之後,同僚稱疾不來,症勢輕重,雖不可知,朝者旣約相會,則稍晩之後,雖有小疾,猶不可暫會成禮耶?無非臣百不猶人,見輕同僚之致。臣何敢晏然仍冒?廉隅所關,不得不瀆擾於靜攝之中,臣之罪戾,至此尤大,請命遞斥臣職。答曰,勿辭。
尹鏶啓曰,掌令李光載,再啓煩瀆,退待物論矣。傳曰,知道。
司諫郭之欽,正言安縝啓曰,江原道柴場革罷之事,臣等論之久矣,每以不允爲答,至以擧行條件誤抄爲疑,恐有乖於大聖人出言如綸之美也。所謂擧行條件,左右史書之退與入侍承旨,同議抄啓,又經睿覽踏啓焉,然後乃爲行會,例也。大哉王言,史官豈有誤記之理,啓下之際,亦豈無下敎之及此耶?臣等之惑,至此而滋甚。凡諸宮家柴場,實爲今日病民之痼弊,江原一道,尤有甚焉。頃日筵臣之陳達,聖明亦已洞察矣。査覈之擧,不但爲江陵一邑,而殿下特軫民弊,卽許其査覈,中外聽聞,擧皆欣悅,及今旣査之後,又復因循,則其於事體,所損,如何?失信於民,亦復如何?自聖上臨御以來,宵旰憂勤,罔不在民事,言及革弊恤隱之政,則聽納如流,無不快從,今於此事,尙靳兪音,實非所望於殿下者也。當此新化之初,尤不可少忽,請勿留難。江原道査啓中各處柴場,亟命革罷。殿中之官,爲任極重,苟非其人,決難冒居。監察崔山竣,爲人闒茸,事多麤鄙。請臺之際,多有人言,如此之人,不可置諸此任。監察崔山峻,請命汰去。成均館掌務官之於儒生,雖與師長有異,爲任尊重,諸儒之所當禮敬者也。頃者有一圓點蔭官,醉入食堂,面辱掌務官,而不爲檢飭,反相戱謔,見侮多士,貽笑泮中。其蔭官則四館雖已施罰,而掌務官之不能自檢,虧損體面之失,不可不懲。其時當該掌務官,請命罷職。馬官之任,關係甚重,召村爲驛,乃是嶺南之巨郵也。馬政繁多,驛卒頑悍,苟不得人,彈壓未易,自前擇差,其意有在,新除授察訪李長榮,雖緣積仕,循例差除,地位卑微,年且衰老,南中巨驛,不可付諸此人。察訪李長榮,請命遞差。前金山郡守,旣謂濫刑殺人,則査覈之擧,其意有在,而本道推官,經年淹滯,至於六度行文,亦不卽査報,莫重啓下査覈之事,視之尋常,淹延經歲,其循私稽緩之罪,不可不懲。慶尙道當該推官,請命拿問。正言慶㝡,獻納吳斗寅,竝引嫌而退,經年淹滯,責在推論,而不論推官之罪,請拿被査之官,難免不察之失。請正言慶㝡,獻納吳斗寅,竝命遞差。答曰,依啓。柴場事,不允。
吏曹判書洪命夏疏曰,伏以無狀小臣,待罪銓席,無一毫可稱之效,有萬分難堪之勢,恒自愧懼,若無所容,而猶且黽勉供職,不敢力辭者,唯以大政迫頭,爲一瓜限也。今則大政已過,賤疾轉劇,不得不冒呈辭單,冀蒙恩遞,而加由之命,反出格外,臣誠惶感,不知所出。竊伏念國家理亂,實係於任官之得失,而顧臣才稟至庸,鑑識至昏,未嘗甄援人才,薦進賢能,以補新化之萬一,按簿注擬,意見苟簡,以致官方紊亂,衆職不擧,瘝曠之罪,無所逃矣。何敢一刻冒據重地,以防賢路,以誤國事乎?且臣遭遇兩朝,偏荷恩私,自郞署至卿班,首尾二十餘年,出入本曹,非一非再,而涓埃無補,旋速譏刺,貪戀恩榮,猶不知止,則便是無恥之人,不但災必隨至,爲聖德之累,益復,如何?伏乞天地父母,諒臣情勢,察臣危懇,先遞本職及史局之任,以安微分,則臣雖衰敗多病,筋力所在,不憚奔走之勞,庶竭魯鈍,以爲圖報之地,是臣區區之願也。臣無任祈懇戰灼之至,謹昧死以聞。答曰,省疏具悉卿懇。卿之才局力量,何因循謬例若是哉?安心勿辭,從速察職。燼餘
上在慶德宮。停常參·經筵。
懿仁王后忌辰齎戒。
大殿,政院問安。傳曰,知道。
藥房都提調李景奭,提調尹絳,左承旨李殷相啓曰,伏未審夜來,聖體調攝,若何,眼候亦復,何如,受灸處平歇耶?瘡處洗傅之藥,連試而漸覺有效否?柴胡湯九貼,旣已劑進,姑爲停止,宜矣。今日似當入診,何以爲之?臣等憂慮未弛,敢來問安,竝此仰稟。答曰,症候當言于醫官,日氣蒸熱,姑勿入診。
再啓曰,卽聞柳後聖等諸醫官傳說之言,眼候雖有赤暈,而已向歇。當此盛暑,鍼藥不宜更議,足跗瘡處,搔癢漸加,赤暈上侵,勢至滋蔓云。商議其或鍼或藥之當否,則尹後益以爲,新瘡聚毒處,以鍼散刺,則可遏侵淫之勢。金重白·梁濟臣則以爲,方癢三四處細刺,則或有止癢之效,反復問之,則不敢質言其必效。柳後聖·鄭後啓·趙徵奎則以爲,毒氣方聚搔癢不止之處,遽用鍼刺,則恐有發毒之患,不敢輕議。問諸他鍼醫,則安禮以爲,瘡處略爲鍼刺,似可云,而亦不能的知其有效。後益之言,專以治濕言之,亦嘗試之於閭巷云,而後聖·後啓·徵奎等,老於醫術,多所經閱,意慮深遠,謂不可輕鍼者,以其源委之深也。聖躬患候,殆類於古方所謂蝸瘡·螺瘡·濕瘡,雖曰大同,而治法略異。姑以鹽湯同煎苦蔘生韭,浸溫足部,頻數洗之,塗以生韭調醋之藥,則癢患可止。揭拆之浸,亦無所妨,不可輕刺云者,出於愼重慮患之深意,洗之以鹽湯,傅之以醋韭,專爲止癢,依此試之宜當。且練子湯,亦宜於浸洗,煮取之際,未免稍遲,此則當追後劑入矣。進御之藥,則防風通聖散,加生地黃酒洗一錢,漢防已酒洗五分進御,允合於治瘡。後聖等諸醫之說同然,此藥三貼劑入之意,敢啓。答曰,知道。
李殷相,以吏曹言啓曰,臺諫有闕,政事,何以爲之?敢稟。傳曰,過國忌後爲之。
尹鏶,以都摠府言啓曰,今日入直軍士,當爲中日習射,而以國忌齋戒,不得爲之之意,敢啓。傳曰,知道。
南龍翼啓曰,行都承旨金壽恒,同姓六寸兄前郡守金壽仁服制,已行四日,出仕,何如?傳曰,允。
南龍翼啓曰,工曹參議李惟泰,缺二行傳敎矣。卽聞李惟泰,以其親病之故,不得缺數字城,今將發行,以此意陳疏到院,而今日乃國忌齋戒也。上疏則不敢捧入,姑爲留院,而聞其行期在卽,故敢此仰稟。傳曰,切有相見面諭事,而適以眼患,不得更爲引接。雖有母病,必須勉留數三日,相見後發行之意,卽遣禮曹郞官傳諭。
南龍翼啓曰,工曹參議李惟泰處,遣禮曹郞官傳諭事,命下矣。卽遣禮曹佐郞沈梓,往諭於李惟泰處,則以爲,臣老母,年今八十一,氣力如綫,長在枕席,比聞重感暑症,症勢危惙,臣冒死呈單,冀蒙恩暇,未蒙允許,勤加恩諭,臣聞命感激,當復留待,一瞻天顔而退,是臣分義之當然者,而第老人之病,朝暮難恃,一刻遲留,情所不忍。未及陛辭,徑出城門,冒陳危懇,恭竢誅譴,聖度優容,不惟不誅,至遣禮官,傳諭聖旨,以玉候未寧,不得引接,勉留數三日,相見發行爲敎,臣伏地流涕,不知所喩。老母之病,若不危急,則當此聖候違豫之日,旣不參問安之列,又豈敢違越聖敎,自陷於逋慢之罪乎?臣從前乞歸,每引母病,而症勢不至大段,則輒遵聖旨,或復還留,故到今急上危迫之辭,而聖上未盡曲察微臣之情悃,乃加眷留,不卽許歸,臣竊愧悶焉。今臣情事,萬分切迫,不得復留仰副聖敎,惶恐竢罪云矣,敢啓。傳曰,知道。爾因老母之病,不忍久留,固辭乞歸,予亦何心强迫爾行乎?情之所在,理亦如是,而但一欲相見,少敍將別之懷而已。若持難數日之留,明朝入來,毋負予心之意,遣禮官傳諭。
南龍翼啓曰,李惟泰明朝入來之意,更遣禮官傳諭事,批下矣。卽聞李惟泰,自城外已爲發行云。禮官卽爲更遣,而私馬追往,勢必難及,給馬追送,俾及於所到處,傳諭,何如?傳曰,卽爲給馬追送,可也。
南龍翼啓曰,卽者,禮曹佐郞沈梓回言,臣承命追及工曹參議李惟泰於銅雀津越邊,更爲傳諭,則惟泰伏地流涕曰,臣之切迫心情,已達於禮官初諭之時,而未蒙矜察,再賜追諭,聖旨勤懇,至以情之所在,但欲一見爲敎,臣誠感泣,不知所喩。第臣之情悃,不足以感天,故下此欲留之敎,臣誠愧悶之至,歸護母病,萬一獲愈,則臣雖上來,今則人子情理,有所不忍者。臣若懷戀聖眷,又復遲留,而老人之病,一朝遽危,則臣身不足恤,其奈大傷孝理之化,重貽淸朝之玷何?臣不得更留,仰副聖敎,不勝惶恐竢罪云矣,敢啓。傳曰,再諭予意,爾雖不忍一刻少留,忙忙遽歸,不許一見,予心愧缺,無以爲言。今何强迫爾行,以傷母子之情乎?安意救護,竢母病少間,從速上來,毋負予心。且爾若作行,一日爲急,今卽賜馹,使爾速敍至情,爾其毋辭焉。更遣禮官傳諭。
傳于尹鏶曰,長番內官金成輝,當爲莫重公事,誤踏印字,極爲非矣。從重推考。
傳于尹鏶曰,工曹參議李惟泰下去時給馬事,兩道監司處,分付。
執義睦兼善啓曰,無狀小臣,百無一能,尋常職事,猶且不堪,況如言責重任,已萬萬不似者哉?三朝從班,過蒙寵眷,朝除夕遷,長帶華銜,以榮爲懼,常恐福過而災生。今於新命之下,黽勉就列,含默度日,臣罪萬死,再昨掌吏之來問臺廳也,言送以明日與同僚約行相會,而還家之後,暑癨猝急,呼吸不通,痢疾兼發,症勢非輕,欲起還仆,竟未參坐,致令同僚,費辭先避,經夜之後,今始來避。臣之所失,到此益著,何敢一刻仍冒?請命遞斥臣職。答曰,勿辭。退待物論。
持平李東老啓曰,掌令李光載,執義睦兼善引嫌而退。將行相會,先詣等待,則終未成禮,非其失,病未參坐,勢雖或然,而旣約不赴,未免失信。請掌令李光載出仕,執義睦兼善遞差。答曰,依啓。
藥房啓曰,得聞醫官鄭後啓·尹後益入侍出來之言,則上候頭部左邊,耳後風池穴上髮間,自朝小腫如粟米,午後如菽子大,夕後招醫入診,手按腫處,則堅且隱痛,面上亦有浮氣,命召提調以下受灸。右承旨南龍翼,左副承旨尹鏶,假注書李光稷,記事官宋昌·兪命胤,校理吳始壽,修撰任翰伯,俱詣閤門外。少頃,都提調李景奭入來,提調尹絳·副提調金壽恒追後入來。都提調口傳啓曰,臣方來詣,而柳後聖家在遠處,未及來到,卽當入診乎,抑待其來乎?敢稟。答曰,待柳後聖來到,更議入診,而提調則依昨勿入。又啓曰,臣等入侍,別無難便之事,事體亦重,臣等不可不入侍矣。答曰,雖欲入侍,方御之處,只二間屋,若提調入侍,則醫官無可坐處,不可入侍矣。又啓曰,當夜入診受灸時,臣等退在門外,極爲未安。雖伏於廡下,不可不入侍矣。答曰,雖如是累請,所處甚狹,決不可入侍矣。又啓曰,下敎至此,更達未安,而事體之重,不得不更申,臣等如不可入侍咫尺,則雖伏於庭下或內門外,亦可稍存事體,而在此門外,漠然不得聞凡奇,則尤爲鬱悶矣。答曰,何以微細事至此耶?予在此,卿等在庭,於心未安,事體雖重,惟以差病爲度,何必入侍?又啓曰,此事豈是微細?雖以聖心不安爲敎,而臣等在此,不安於心,尤有甚焉。不但事體至重,區區悶迫,亦無以陳達。答曰,啓辭至此,提調來入於越邊抹樓,而都提調則勿入,史官亦令一人入侍,可也。少頃,柳後聖入來,卽爲啓達。且啓曰,與後聖相議,則受灸不容少緩,防風通聖散,卽刻亦爲進御,金銀花茶,調牛黃進御,亦當云矣。上曰,依啓。
醫官等入侍時刻,則初更四點矣。上御便殿前楹,地勢甚狹,醫官等列侍左右,缺數字人分侍兩傍,上使後聖等診察。後聖曰,腫處頗有淡白之候,不無毒氣,然不至大段,仍與諸醫講定受灸,張數一七。上受灸後下敎曰,灸處微痛,此是新灸所致耶?且毒氣雖未盡消,明日亦可繼灸耶?後聖曰,雖有未盡消散者,一夜之內,不至大段發毒,明日診察,更爲觀勢受灸,無所不可也。上曰,今日姑灸一七張,更觀明日,可矣。醫官等遂退出。
都承旨金壽恒,招承傳色啓曰,自上當夜受灸,臣等決不可退去。今日藥房直宿之意,敢啓。傳曰,都提調則出去,只承旨·提調入直,可也。
大殿受灸後,政院·藥房問安。答曰,知道。以上燼餘
上在慶德宮。停常參·經筵。
懿仁王后忌辰。仁穆王后忌辰齋戒。
大王大妃殿,政院問安。答曰,知道。
大妃殿,政院問安。答曰,知道。
大殿,政院問安。傳曰,知道。
中殿,政院問安。答曰,知道。
藥房口傳啓曰,伏未審夜間,氣候,若何?受灸處,有平歇之漸乎?啓辭差遲,故敢以口傳先爲問安。答曰,灸處乍凹,牽疼之氣未止,不如右邊之平歇矣。
大王大妃殿問安。答曰,無事。
大殿當此極熱,患候如此,極以爲悶矣。王大妃殿問安。答曰,知道。
中宮殿問安。答曰,知道。
大殿,二品以上單子問安。答曰,知道。
藥房都提調李景奭,提調尹絳,副提調金壽恒啓曰,伏承口傳問安下答之敎,灸處乍凹,牽疼之氣未止,不如右邊之平歇,七壯之灸,猶未消散其毒也。今日入診加灸,趁早爲之宜當,柳後聖等之言,如此矣。眼候亦復,何如?防風通聖散,昨夜又進一貼耶?瘡處搔癢及浮氣赤暈,視昨有所加減否?練子湯之浸洗,生韭調醋,乳香蠟油膏,已試之乎?臣等終宵憂慮,先以口傳問安,敢復啓稟。答曰,知道。姑先診察後,加灸,可也。
藥房再啓曰,朝日伏聞鄭後啓·尹後益等所傳之言,灸處向上寸許,曾已糜爛處,以手按之,則頗有牽痛之候,枕骨上向右,有一小癤,亦已糜爛,而別無牽痛之氣,有妨於仰臥,竝傅促膿膏。且右邊食指外側第一節,有聚之形,按之微疼,臣等聞來,切以爲憂,以其微小而輕之,不早豫防,乃醫家之所誡也。今此食指微疼之氣,雖曰不至大段,曷若早治之保無他憂,遲待過時,恐失於緩,隔蒜灸,不比灼焫之苦,赫炎方鬱,更觀夜間瘵候,趁早入診,如可行矣。宜卽乘涼,而但恐明朝始爲啓稟,則勢必緩晩,臣等憂慮靡弛,敢來問安,竝此仰稟。且念嚴廬處所,太甚隘窄,其爲擁鬱,有甚於閭巷間蓬蔂之室,至尊平日居養,如何,而當此鑠金之酷暑,況有頭部及手足上下所患,皆傷於熱濕,而種種繼發?臣民悶慮,有不暇言。慈念之憂,必復倍萬,於此而可不思其變通之道乎?興政堂元非侈大之宇,移處將攝,少無不可,區區下情,皆在於此。伏願聖明,深思愼疾之道,以爲靜攝之地,千萬幸甚。答曰,知道。予安此處,不至苦極,而卿等之憂深摯,當觀勢處焉。
金壽恒啓曰,左承旨李殷相家間奴僕,自五六日前,有苦痛者,症涉可疑,故卽爲出送,而婢流一人,相繼染痛,決不可出入於近密之地,以此陳疏到院矣。元疏則不得捧入,而自前本院之官,家有可疑之疾,則例有啓稟變通之擧。且近日廳中,任甚不齊,右副承旨趙胤錫,服制未盡,同副承旨李袗,亦遭女喪出去,入納之際,事多苟簡,而李殷相之不敢行公,又如是,何以爲之?敢稟。傳曰,然則遞差。
卽者,禮曹佐郞李齊運,回來言,承命馳往,追及工曹參議李惟泰於果川地,傳諭聖旨,則惟泰以爲,臣不勝私情,徑出城門,臣罪萬死,聖主紆眷,特遣禮官,傳諭至再,辭旨勤懇,臣雖冥頑,異於石木,旣有心腸,寧不知感?第臣之方寸已亂,只貪歸程之急,不覺自陷於違傲之誅,惶恐震越,惟竢罪譴,不意聖上優容,不加以誅,反賜矜念,至以不忍强迫,安意救護等語爲敎,又遣禮官傳諭之,臣奉讀聖旨,感喜惶恐,不知所諭。賜馹之命,又出尋常,乃謂爾若作行,一日爲急,使爾速敍至情,不啻丁寧惻怛,臣是何物,獲承恩眷至此耶?旣許臣歸,又令速行,惶懼雖深,心事少安,不勝感涕云矣,敢啓。傳曰,知道。
尹鏶啓曰,今月二十四日,大臣·備局堂上引見時擧行條件,張滎等事一款中,有此非張滎之所爲,則必是柳培元所爲之敎,而正書時落一則字之故,不成語勢,使本旨不明,外間頗有致疑者云。誤落一字,雖出於無情,當該注書,難免不能詳審之失,請推考。臣以其時入侍承旨,條件抄出時,累次看檢,而亦不能覺察,昏謬甚矣。不勝惶恐待罪,條件中此非張滎所爲之下,添一則字,改付標以入之意,敢啓。傳曰,知道。勿待罪。以上燼餘
上在慶德宮。停常參·經筵。
仁穆王后忌辰。
大殿,政院問安。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖體調攝,若何?頭部灸爛兩處互疼之氣,夜朝間有所加減耶?眼候亦復,何如,瘡處洗傅之藥有效否?右手食指凝聚按痛之氣,與昨,如何?趁早入診事,昨已啓達,謹俟下敎,防風通聖散三貼,日服一貼,則當盡於今日。諸醫皆以爲,此藥實合於聖躬上下所患之候,多進最宜云,三貼當爲加劑以入矣。興政堂移處之意,伏承下答之批,感幸于中,而第觀勢處焉之敎,似非遄動之意,此甚悶鬱,固料廬居之狹隘,而亦未知其窄迫至此之甚也。臣等昨日之請已晩,此時一晝之熱可畏,伏望趁卽移處,以爲調攝之地,不勝幸甚。臣等憂慮未弛,敢來問安,復此申稟。答曰,知道。移處事,更觀日勢處之。
金壽恒啓曰,右副承旨趙胤錫,妻父前郡守金壽仁服制,已行七日,出仕,何如?傳曰,允。以上燼餘
上在慶德宮。停常參·經筵。
下直,全南右水虞候魏天會。
有政。
大殿,政院問安。傳曰,知道。
藥房都提調李景奭,提調尹絳,副提調金壽恒啓曰,伏未審夜來,聖體調攝,若何,眼候亦復,何如,湯洗及靑水膏有效否?昨聞醫官等之言,受灸處傍近牽痛之氣平歇云,夜亦爾耶?瘡處赤暈已收云,而大沖傍搔癢處,視昨,如何?防風通聖散,昨已再進乎?蒸鬱之氣,雨中猶甚,移處之擧,不宜其徐,伏願趁卽聽許,以副群下之望,不勝幸甚。臣等憂慮未弛,敢來問安,申陳所懷。答曰,知道。證候當言于醫官。
南龍翼啓曰,同副承旨李袗女,幼學李增妻李氏身死,服制已行四日,出仕,何如?傳曰,允。
趙胤錫,以都摠府言啓曰,今日入直軍土,當爲中日習射,而政事相値,不得爲之之意,敢啓。傳曰,知道。
趙胤錫,以內醫院官員,以都提調·提調意啓曰,御醫朴頵,方在罷散中,當此議藥之時,依例付軍職,冠帶常仕,何如?傳曰,允。
南龍翼啓曰,今日政廳,承旨當爲進參,而都承旨金壽恒,吏批有相避,左承旨未差,同副承旨李袗服制。左副承旨尹鏶,以該房,兵批進去。廳中只有臣龍翼及右副承旨趙胤錫,吏批政廳,何承旨進去乎?敢稟。傳曰,吏·兵批兼進。
吏批,判書洪命夏,呈辭受由,參判李應蓍病,參議李慶徽進,左副承旨尹鏶進。兵批,判書鄭致和呈辭,參判李正英進,參議李弘淵進,參知吳挺緯,實錄廳進。左副承旨尹鏶進。
吏批啓曰,判書洪命夏,呈辭受由,參判李應蓍,病不來,小臣獨政未安,何以爲之?敢稟。傳曰,只出緊任。
又啓曰,全南道京試官沈儒行,呈狀于政廳曰,春間重患毒痢,幾死復甦,元氣積敗,未離床席,又得瘧疾,逐日苦痛,鍼藥無效,以此病勢,決無登程之望,斯速入啓處置云。沈儒行病重實狀,人所共知,而前頭試日不遠,試官發行,一日爲急,似當有變通之擧。全南道京試官沈儒行,改差,何如?傳曰,允。
吏批,以吳挺緯爲承旨,金世行·朴以文爲學諭,李延年爲執義,金萬基爲獻納,呂聖齊爲正言,元萬石爲戶曹參議,吳始壽爲持平,梁濟臣爲衿川縣監,李緯國爲利川府使,朴長遠爲大司諫,具時勉爲高城郡守,鄭德謙爲監察,尹以宣爲禁府都事,柳承培爲召村察訪,吳斗寅爲洪州牧使,吳燦爲安陰縣監,吳始壽爲全南左道京試官,任翰伯·鄭世輔爲兼掌令,丁昌燾·李光迪爲兼持平。
兵批,以李殷相·李有謙·睦兼善·金興運·張遇漢·李益善·林時閏·孫仁及·金虎俊·尹天賚·申時亮爲副護軍,李慶億·安後說·吳斗寅爲副司直,慶㝡·洪重亨·李泰英爲副司直。
金壽恒啓曰,上候方在調攝中,明明日朔祭攝行事,依前分付之意,敢啓。傳曰,知道。困病不得親行,遣大臣攝行。
趙胤錫,以御營廳言啓曰,今月入番別馬隊試才賞格,從分數多寡,以本廳所儲木綿面給後,別單以入之意,敢啓。傳曰,知道。
趙胤錫,以兵曹言啓曰,冬至使一行入把驛馬,忠洪道,上等一匹,中等五匹,全南道,上等一匹,中等八匹,慶尙道,上等一匹,中等十二匹,江原道,中等四匹,下等一匹,咸鏡道,中等三匹,下等一匹分定,而下三道,則來九月晦日內,京中逢點。咸鏡·江原兩道,則直送于平安道,十月初五日,安州逢點事,各道監司處,豫爲行移,何如?傳曰,允。
政院啓曰,臣等伏見再昨日藥房之啓,以嚴廬隘窄,請移興政堂,以爲靜攝之地,則聖批中有卿等之慮深至,當觀勢處焉之敎,臣等方切喜幸,昨今藥房,更爲申啓,而尙無明白發落,臣等不勝悶鬱之至。今此聖候之未寧,爲日已久,群下煎悶之情,固不足言,而慈殿惟疾之憂,當復,如何?詳聞醫官之言,則主證皆由於濕熱溽暑所惱,如此種種患候,若不節愼居處,疏散熱氣,則差復之期,難以日計云,而嚴廬之湫隘壅鬱旣如此,則一日之內,受傷亦多。況興政堂,元非宏侈之所,暫時權移,有何不安,而若是持難,不爲允從乎?伏乞卽許移處,請以盡愼疾之道,臣等待罪近密,區區所懷,敢此陳達。傳曰,更觀日勢處之之意,已諭藥房矣,爾等勿慮焉。
掌令李光載,持平李東老啓曰,新陞六品之官,毋論文武與蔭官,必須積仕而後,循序遷轉,乃是規例。倉卒之際,不可躐等,新除授都摠經歷林,訓鍊院僉正李晩榮,去冬都目政,始出六品,別無功能之著顯,而纔過數月,遽陞四品,上距淮職,只隔一階,爲政之道,豈容如是?物議皆以爲不可。都摠府經歷林·訓鍊院僉正李晩榮,請亟命改正。答曰,依啓。
司諫郭之欽,正言安縝啓曰,諸宮家柴場立案,爲今日病民之痼弊,請命革罷。措語依前近來炎熱,因雨倍甚,蒸鬱之極,尤復難堪。閭巷之間,病暍者亦多,況玉候未寧,方施鍼灸,嚴廬狹窄,有妨調攝,臣民之憂慮,曷有其極?興政堂移處,實愜群下之望,請從藥房之請,亟命移處。答曰,不允。移處事,依啓。
傳于尹鏶曰,歸厚缺數字朝不用外棺板,一朝送于內需司事,言于該曹。
趙胤錫,以承文院官員,以都提調意啓曰,前副正字李世華,方在罷散中,依前例肄習官啓下,付軍職冠帶常仕,何如?傳曰,允。
傳于尹鏶曰,醫官梁濟臣守令除授事,旣捧承傳,臺諫亦已停啓,而今日政何不擬望乎?尹鏶回啓曰,此與循例差除有異,而他堂上適有故不來,小臣獨政,未敢輕易擬望矣。
趙胤錫,以實錄廳郞廳,以摠裁官意啓曰,修史方急,而一房郞廳吳斗寅,今日政,爲洪州牧使,其代,以正言安縝差出,使之察任,何如?傳曰,允。
領議政鄭太和,左議政沈之源,右議政元斗杓等箚曰,伏以殿下,自初喪,哀毁踰禮,哭泣無節,以致眼患之重發,幸賴上天默佑,獲睹日月之重明,而尙有餘症,未盡快祛,兼有頭部手指足部等患,殆無一日之安,臣民之憂悶,固不可言。兩慈殿惟疾之憂,當復,如何?臣等竊觀殿下所患諸症,皆出於熱候,而今年暑熱,又是近歲之所罕,雖閭巷賤人,鮮有不病者,況殿下當此違豫之日,處於嚴廬隘狹之所,蒸鬱之氣,尙有所難堪者,所居若此,而望其諸症之勿藥不亦難乎?藥房之請,實出於保護之意,而聖批以觀勢處焉爲敎,臣等不勝悶鬱之至,雨中酷熱,無異坐甑,移處之擧,不可少緩,有何更觀之事乎?伏願亟從藥房之請,以副群下之望,不勝幸甚。取進止。答曰,省箚具悉卿懇。卿等之請,至此而益切,予何强焉?當依箚辭施行。
政院啓曰,今番玉堂上番應敎李延年,移奉臺職,肅禮之後,仍爲出去,替直之員,終不入來,以致闕直,極爲非矣。竝入之員,請推考。傳曰,允。
戶曹判書許積〈箚曰〉,伏以臣,承命徑退,達夜昏倒,生死未分,縱令痊可,時難期效。臣之本職,旣異閑局,兼帶春秋,尤爲緊重。況當玉候鍼灸之日,不得隨參於問安之列,臣罪固已大矣。伏乞聖慈,俯察微懇,許遞臣本職及兼帶春秋之任,公私幸甚。取進止。答曰,省箚具悉卿懇。病勢猝發,服藥調治,可收速效。勿辭調理察職。以上燼餘
上在慶德宮。停常參·經筵。
仁宗大王忌辰。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,日氣陰鬱,夜亦蒸熱,伏未審聖體調攝,若何?昨聞醫官之言,頭部眼疾之患已愈,足部瘡勢,亦漸向差。且許移處之請,不勝欣幸,右臂手掌搔處,如何?痒猶未止否,防風通聖散,昨日已進二貼耶?臣等憂慮未已,敢來問安。答曰,知道。湯藥已進二貼矣。
口傳啓曰,卽聞尹後益·金重白來傳聖敎,足胕痒甚,欲爲散鍼事下敎,問諸後益·重白,則雖散鍼,別無發毒之憂。且問金尙誠·安禮等諸鍼醫,則亦以爲,似不至發毒。柳後聖·鄭後啓·趙徵奎,則以爲,發毒未可必,而亦未知其有益也。如其無害,至散鍼,似或無妨,而但恐痒猶未止也。若爲受鍼,則提調入侍,似不可已,敢啓。答曰,已受鍼矣。
大殿受鍼後,政院問安。答曰,知道。
藥房問安。答曰,知道。
二品以上單子問安。答曰,知道。
尹鏶,以御營廳言啓曰,七番黃海道別馬隊四十五名,今已整頓矣。來七月初一日,與六番馬隊替代後,舊軍放送之意,敢啓。傳曰,知道。
金壽恒,以禮曹言啓曰,各陵連朔摘奸,非但多有守護軍之弊,今朔本曹郞廳,皆有故,不得發送之意,敢啓。傳曰,知道。
尹鏶啓曰,政官下直之後,終無發落,以致經夜於闕內,此曾所未有之事。臣等相顧錯愕,實未曉聖意之所在也。大凡政事之間,如或失當,則明白下敎,使人人皆知大聖人好惡之公,可也。今者政官,雖未知所失之何事,而殿下不爲顯言其失,隱示不平之意,罷政已久,而不許其歸本院,微稟而亦不下答,竟使無省記之官,經宿政廳,翌朝始出,瞻聆所及,莫不疑惑,其爲聖德之累,爲如何哉?臣等竊不勝慨然之至。且入診受鍼時,提調入侍,事體當然,而臺諫累啓,大臣力請,終始持難,不爲夬許,群下之情,方庸悶鬱矣。至於今日,則提調才請入侍,遽下已受鍼之敎,玉體施鍼,何等重事,而只委於醫官輩,使提調不得與焉。豈非未安之甚乎?人君一擧措之間,所關甚重,不可以已過之事而終不匡救。伏願聖明,平心省察,克體不貳之過,則千萬幸甚。臣等待罪近密,區區所懷,惶恐敢啓。傳曰,今後則示病何用?藥官勿爲待令,竝爲出送。藥房提調,自明日全數勿爲問安。
又啓曰,醫官出送,藥房提調勿爲問安事,分付下敎矣,此非臣子所忍聞者。同僚皆已出去,臣以毒痢,未能起動,留院中而不敢分付,惶恐敢啓。傳曰,氣候便安,有此下敎,速爲分付事,命下矣。臣以沈病,獨留院中,雖被重律,決不敢將順分付矣。傳曰,旣知不敢分付,則何以有此啓辭乎?令爲此啓辭之人,速爲分付事,命下矣。臣猝得暑痢極苦,方在昏倒中,雖未及出接承傳色,而此乃一院共議之事,合辭同發,臣亦其一,當與同僚,同出門外,均竢罪罰,而抗顔獨留,有所陳達,其罪加一層矣。何敢使之分付乎?悸慄悶蹙之外,不知所達,惶恐敢啓。傳曰,其除煩雜之言,速爲分付。
又啓曰,其除煩雜之言,速爲分付事,命下矣。屢下之敎,愈往愈峻,臣誠惶感,不知所達,而此非臣子所忍聞者。設或分付,稍有血氣者,豈敢順旨奉行乎?臣寧被重律,決不敢承命分付矣,敢啓。傳曰,勿煩。
又啓曰,嚴旨連下,大小遑遑,莫知所措。如臣恇擾,蒼黃□□何能申暴萬一,當初非不知卽爲封還,而亦有所未敢焉。嚴威少霽之後,試加睿思,則在外聽聞,以此擧措,爲何等景像,而至於臨御以來,轉環投石,少無間阻之美,爲如何哉?今此本院之一有所懷,輒敢陳達者,未必不有恃於聖明之常時寬懷,誘導□發也。豈料嚴敎遽下,至有臣子所未忍見者乎?屢次反覆成命,旣靳還收,臣亦決難施行,上下相持,日勢已暮,出去諸僚,若不趁速缺四行難於强迫者,若使諸僚,不卽還入,而終至闕直,其在國體,何如,初政,何如?臣於此,不知所以爲辭也。伏願聖明,少霽雷威,平心恕察,亟寢醫官出送之命。且令本院諸臣,斯速還入察任,不勝幸甚。臣亦在待罪中,而事勢有不可終默者,惶恐敢啓。傳曰,勿煩,承旨則使之入直。
藥房都提調李景奭,提調尹絳啓曰,臣等伏見政院啓辭後,下敎之嚴旨,毛髮竦然,不勝戰慄。此實由於臣等奉職無狀,誠意淺薄,有無不足爲輕重而然也。臣等慙懼驚惶,罔知攸措。顚倒奔缺
曰,以義合,亦有父子之情焉,父或怒而嚴責,子何忍不盡其誠?況聖上,初何怒於臣等,而使勿爲問安乎?特因政院之啓,有此敎耳。然而移乙於甲,不得其正者,雖在韋布之稍知問學者,猶有所戒,況於聖學燭理之明乎,況於新化出治之初乎?當此艱虞莫測之時,有此嚴峻無前之擧,苟有願忠之心,烏可卷舌而退伏乎?診察不可廢,而診察廢矣,進藥不可停,而進藥停矣。凡湯洗塗付之藥,皆却之矣,其爲渴悶,復如何哉?臣等反復思惟,莫知聖心之不平,至此之極也。密室之中,一言之得失,而千里之違與應隨之,至尊之語默動靜,何可以不愼乎?臣等煎熬之中,所深望者,愼聖人之所愼,法哲后之可法,日造乎高明之域,伏願聖明,還收昨日之嚴旨,亟寢更勿問安之敎,特許入診進藥,以慰一國臣民之望,不勝幸甚。答曰,所謂移乙於甲四字,實未知其造意之本也。雖出移乙之言,予何有動心之理乎?卿等毋煩。
憲府箚子。大槪,敢陳所懷,冀收已降之旨事。入啓。答曰,已諭于大臣矣。
假注書李翊相受由,代曺憲卿。
藥房口傳啓曰,臣等期欲動聽,連爲陳達,而辭不達意,下敎如此,尤不勝惶悶。又以文字啓達,恐煩酬應,敢以口傳仰請矣。答曰,人心不美,然則見醫進藥,皆爲無益,問安亦文具矣,是以有勿爲之敎矣。都提調,久而不出去云,雖文具,問安則爲之。
四啓口傳曰,伏承下敎,不勝感激。但人心不美之敎,未知聖意之所在,極爲未安。若以政院啓辭言之,啓辭,豈有他意?人心雖不美,於君父之前,孰敢忽視哉?下敎如此,極爲未安。今日則已晩,明朝入診,且許藥物之進,幸矣,謹伏而俟之。答曰,都提調如是累啓,依允。
五啓口傳曰,自上進御之藥,及湯洗之藥,當此暑濕極盛之時,一日間斷,極爲可悶。還下諸藥,今雖日晩,更爲奉入之意,敢啓。答曰,知道。
政院啓曰,臣待罪近密,自承嚴旨,心骨俱寒,達夜驚怖,至今靡定,罔知所以措處也。然念君臣,猶父子也。子雖有過誤,而父不可以太嚴而不盡其愛慈,父雖有譴怒,而子不可以自外而不盡其孝敬,今此本院啓辭,豈有他哉?不過隨事進規之意,而殿下遽加譴怒,斥以不奉,萬死有餘之罪,此豈群下平日所望於殿下者哉?臣等雖極無狀,若因一時譴怒,自外於天地父母,而不敢復有所陳達,則惡在其盡其孝敬之意哉?敢冒萬死,復進一言,伏惟聖慈,垂察焉。一自玉候違豫以來,大小臣僚,罔不憂遑煎悶,日望其復常,況乎職忝近密者,其心當復如何哉?一言一動,或妨於保護聖躬,則知其有損於靜攝,而强呈瞽說者,必無是理也。惟其所陳兩事,一則慮後弊也,一則重其事也,皆出於區區忠愛之誠,豈料其因此而挑激聖心哉?傳敎之意,出於情外,而又有醫官出送,勿爲問安之命,此豈大聖人和平底辭氣乎?臣等竊不勝慨然之至,伏乞聖明,亟霽雷霆之威,廓開天地之量,曲察疏牒之斷無他腸,恕其率爾煩瀆之罪,而使之還入察任,還收醫官出送,勿爲問安之命,使中外臣民,咸仰日月之大,千萬幸甚。答曰,無煩。
正言安縝啓曰,無狀小臣,百無可取,而曾在先朝,屢叨淸班,恩私已極,糜粉難酬。上年春間,遠赴幕官,處事生踈,動輒乖宜,去冬勅來之行,竟未免生事,貽辱國家,臣之負犯,固已久矣,而半年廢錮,曾不足以懲其罪矣。不料新化之初,收錄罪累之臣,敍命纔下,恩點繼降,含垢滌瑕,擢置言責之任,兩朝恩眷,一何至此?省愆惶愧,實難冒出。玆敢瀝血封章,冀蒙鐫遞,而累呈政院,終始見却,分義所在,誠不敢一向退伏,抗顔出肅,黽勉從仕,而迷劣如臣,隨逐尸素,其何敎願替糾繩,以瀆風化耶?姑以昨日之事言之,天怒遽發於政官,嚴旨又下於近臣,辭氣過中,擧措乖和,群下失色,景像愁慘,其爲聖德之累,爲如何哉?昨緣淸齋,臣無一言陳啓,匡救闕失,而在言地一日,不敢盡一日之責,臣之罪戾,至此難逭。且臣之復官供仕,纔過十日,而以城上所之任,逐日詣闕,又於數日前,慘遭異姓四寸大父之喪,長在喪側,未遑吟詠,月課之作,未及製進,限日已過,方在應遞之中,臣何敢一刻仍冒言地乎?不得不瀆撓於靜攝之中,臣罪尤大,請命遞斥臣職。答曰,勿辭,退待物論。
諫院箚子。大槪,請還收藥房勿爲問安之敎,寬宥待罪近密之臣,使之察任事。入啓。
院啓,正言安縝,引嫌而退,月課不作,在法應推,身居臺職,不可行公,請正言安縝,遞差。答曰,依啓。以上朝報
夜一更,流星出室星上,入危星中,狀如拳,尾長二三尺許,色赤。內下日記
上在慶德宮。停常參·經筵。
以敬慕殿敬慕殿秋享大祭親行時獻官望單子。傳曰,苦疾沉綿,一未參祭,今已月餘,病裏哀慕之情冞切,運步信人,今此大祭,亦未得進參,罔極之懷,曷有其極?旣不得親行,則所當使大臣攝行,以此意分付該曹。
大殿,政院·玉堂問安。答曰,知道。
謝恩,獻納金萬基,正言呂聖齊,召村察訪柳承培,宣傳官朴長卿,兼持平丁昌燾,學諭尹弼殷。
藥房都提調李景奭,提調尹絳,左副承旨尹鏶啓曰,伏未審夜來,聖體,若何,頭眼之候,亦復何如,患處搔癢,止歇否?防風通聖散,昨進一貼耶?蒸鬱如此,今日入診,趁早似當,臣等無任憂慮,敢來問安,竝此仰稟。答曰,知道。症候,當言于醫官矣。
忠洪監司書目,全義呈,以山麓崩頹,三人壓死事。
藥房啓曰,卽刻尹後益·金重白,來傳下敎,患處足大指內搔癢處,散鍼宜否問之,則藥醫不能的知,諸鍼醫,皆以爲可云,敢啓。
答曰,前日散鍼,有效無害,今可爲之。
又啓曰,當依下敎爲之,提調一員入侍之意,敢啓。答曰,前則夜間受鍼,且屢爲啓請,故許之矣。今則非夜,處所狹窄,猶前雖入,卽是越邊抹樓,與受鍼處相隔,日熱如此,出坐戶外而受鍼,勢亦非便,不須入侍,何執之固也,勿入爲當。
又啓曰,臣等之啓請,爲事體也,而下敎如此,當不入矣。
領中樞府事箚子。大槪,略陳狂瞽之說,冀蒙省察事。入啓。
入診時受鍼,受鍼後,藥房·政院·玉堂·二品以上·六曹問安。答曰,知道。
吏曹啓曰,臺諫有闕,政事,取稟。傳曰,過齋戒後爲之。
三公箚子。大槪,更陳所懷,冀回天聽事。入啓。答曰,省箚具悉。卿等之請,縷縷益切,予終何强拂卿等之請乎?當依箚辭施行焉。
藥房再啓曰,足胕內廉癢處散鍼後,糝之以鹽,無乃辛疼之苦耶?醫官等傳言,頭面顔,熱氣遍發,炎暑此酷,其爲悶慮,又何勝言?卽與柳後聖等諸醫官商議,則以防風通聖散,已進十貼,而別無顯效,宜以治肺火止燥癢之藥爲主,百代醫宗燥症門,滋燥養榮湯,加浮萍草一錢,十貼進御,則可以兼治上下之熱氣云。此藥三貼,姑先劑入之意,敢啓。答曰,知道。
政院啓曰,臣等憂惶悶迫之中,屢陳瀝血之懇,聖批只以勿煩爲敎,臣等益不勝惶惑之至。出去諸僚,席藁門外,進退無地,已至三日,而聖上尙不欲示寬恕之意,只使入直而已,以初下嚴旨觀之,臣等亦豈敢一刻小安於此,冒犯威命,抗顔近密,有所陳達哉?出納之司,曠闕至此,近日之所無也。群下之遑遑失措,百務之潰裂停滯,而國事之迨不成樣,聖明亦必有俯燭者矣。本院初啓,不過區區願忠之誠,慮有一擧之或失於中正,隨事陳其所懷而已,寧有他腸哉?常時殿下,待近密之臣,情意如何?事之有出於此者,言之有過於此者,寬懷聽受,如石投石,雍容酬酢,不翅如家人父子之間,人孰不欽仰?以此雖在野,亦皆翹首興思,拭目於新化,而一有此擧,莫不喪心沮氣,以言爲諱,則其於興喪之幾,所關,如何哉?伏願聖明,小加恕察,亟下寬宥之命,以解群下之惑,不勝幸甚。院僚多有出去,旣是無前之事,本院事務,亦不可一時暫曠,諸臣之待罪門外者,請命牌招察任,何如?傳曰,依啓。
都承旨金壽恒,左承旨吳挺緯,右承旨南龍翼,左副承旨趙胤錫,牌招不進後上疏。大槪,席藁待罪之中,召命遽降,而環顧罪名,萬死猶輕,決不敢偃然復入於咫尺之地,冒陳崩迫之懇,乞命鐫削臣等之職,仍治臣等之罪事。入啓。答曰,卿等勿辭,從速察職。
吏曹判書洪命夏上疏。大槪,略陳所懷,冀蒙採納事。入啓。答曰,省疏具悉。已諭于大臣之批矣。
傳曰,史官二員待命,騎馬六匹立之,宗廟祭所內摘奸。以上朝報
李袗,以都摠府言啓曰,今日入直軍士,當爲中日習射,而以秋享大祭齋戒,不得爲之之意,敢啓。傳曰,知道。出燼餘
上在慶德宮。停常參·經筵。
卯時,有霧氣。
秋享大祭後,政院·玉堂,大王大妃殿問安。答曰,知道。
王大妃殿問安。答曰,罔極。
大殿問安。答曰,罔極。
中殿問安。答曰,罔極。
藥房都提調李景奭,提調尹絳,同副承旨李袗啓曰,伏未審夜來,聖體調攝,若何,頭眼熱候,亦復何如?散鍼後患處及搔癢,向歇否?滋燥養榮湯,昨已進服耶?今日診察,似當爲之,臣等無任憂慮,敢來問安。答曰,知道。症候,當言于醫官矣。
藥房,大王大妃殿問安。答曰,知道。
王大妃殿問安。答曰,罔極。
中殿問安。答曰,罔極。
二品以上單子,大王大妃殿問安。答曰,知道。
王大妃殿問安。答曰,罔極。
大殿問安。答曰,罔極。
中殿問安。答曰,罔極。
大殿受鍼後,藥房·政院·玉堂·二品以上問安。傳曰,知道。
藥房口傳啓曰,自上輕重間受鍼之時,醫官之言于提調,例也,而今日受鍼之際,醫官金重白,承命出來,奉入鍼盤,而不傳于提調,事極駭愕,請推考。答曰,依啓。
有政。
尹鏶啓曰,今日爲政事命下,而與政府翰林取才,相値,吏判不可不參,過後差晩爲之之意,敢啓。傳曰,知道。
李袗啓曰,推考傳旨中,只擧左承旨以下,而旣以竝爲命招爲敎,故都承旨亦爲牌招矣。卽者都承旨,來詣門外,以元傳旨中,初不擧論之故,難於進退云,何以爲之?傳曰,傳敎中竝字,竝指都承旨而言也。
李袗啓曰,翰林取才已過,今方開政,而該房承旨等,以命招,方會闕門外,方爲陳疏云,而在院二人中,左副承旨尹鏶,則暑症極重,僵臥房中,臣李袗,獨在廳中,日勢漸晩,何以爲之?敢稟。傳曰,該房承旨,使之進參。
趙胤錫啓曰,兵批,今將開政,而判書鄭致和,呈辭受由,參議李弘淵服制,參知未差,只有參判李正英,方爲入直,而卽者聞其妻父之訃,不得行公,無他開政之員,參知差出後,卽爲牌招肅拜,使之開政,何如?傳曰,允。
吏批啓曰,全南監司今春夏等褒貶等第中,景陽察訪,以未差懸錄,未知其由。景陽察訪李惇,設令仕滿,本道仕滿狀,時未到曹,未陞遷之前,所當等第,而以未差懸錄,殊無嚴明殿最之意。且聞李惇,棄官已久,終不罷黜,極爲非矣。全南監司金始振,推考,景陽察訪李惇,依法罷黜,何如?傳曰,允。
又啓曰,新除授祥雲察訪蔡時欽,呈狀于政廳曰,老父年今七十有九歲,而疾病沉綿,方在死生間,人子情理,決不可遠離云,蔡時欽老父之病,人所共知,其情勢果有切迫,祥雲察訪蔡時欽,請遞差。傳曰,允。
又啓曰,全南道京試官吳始壽,偏頭之痛,自前月念間添劇,若刺若割,加以泄痢,元氣苶然,不能收拾,適於此時,忝此掌試之任,卽今筋力,萬無自力之望。莫重科試,必致臨時窘迫之患,斯速入啓處置云。吳始壽病勢如此,決難登程,改差,何如?傳曰,允。
吏批啓曰,新除授康陵參奉李斗翼,乃太宗朝淸白吏李之直直孫,而望單子中,誤以其祖廣林君李廷立懸錄,臣之不察甚矣。惶恐待罪,望單子中,改付標,何如?傳曰,知道。勿待罪。
趙胤錫,以兵曹言啓曰,今七月初二日,私奴義立稱名人,及同月初三日,武學李純稱名人等,自開陽門入來,差備門外擊錚,極爲駭愕。竝令攸司囚禁治罪,同門守門將金起英,常時不能禁斷雜人,以致闌入,請推考。傳曰,允。
李袗,以備邊司言啓曰,本司武郞廳宣傳官崔震聖,仕滿十五朔,依例六品遷轉,或守令除授事,捧承傳施行,何如?傳曰,允。
金壽恒啓曰,同副承旨李袗,頃日承召到闕下,以家間孫兒患痘,勢難出入近密之意陳疏,而本院不敢捧入,具由啓稟矣。未有許遞之敎,且値廳中位不齊,不得已連日入直,而今則諸僚旣已入來,家有疫患之人,仍在直廬,實涉未安,似當有變通之道,何以爲之,敢稟。傳曰,遞差。
司諫郭之欽,獻納金萬基,正言呂聖齊啓曰,諸宮家柴場立案,爲今日病民之痼弊。措語見上請勿留難,江原各處柴場,竝命革罷。請依前批,移處於興政堂,以便調攝事。措語見上新除授大司諫朴長遠,時在江原道任所,請斯速乘馹上來事,下諭。答曰,不允。移處事,旣許之後,其室亦不如所在之室,故不得移處矣。下諭事,依啓。
注書孟胄瑞遷轉,代假注書李煦。
以忠洪監司,全義縣外木村姜春立家後山崩,其夫妻及子息竝三人,一時壓死事狀啓,及平安監司泰川等邑人物壓死事狀啓。傳曰,壓死人等,令本道各別恤典擧行。
趙胤錫,以兵曹言啓曰,當日私奴大益稱名人,自興化門入來,差備門外擊錚,極爲駭愕,令攸司囚禁治罪,同門守門將禹光績,常時不能禁斷雜人,以致闌入,亦爲非矣,請推考。傳曰,允。
又啓曰,司憲府,兵曹佐郞宋光心等照律公事,持平姓字之下,不爲着署,而判付之際,始爲覺察。臣難免矇然入啓之失,極爲惶恐。此公事啓字爻周後,還出給,使之改入,何如。傳曰,允。
吏批,判書洪命夏進,參判李應蓍受由,參議李慶徽病,左承旨吳挺緯進。以鄭樸爲正言,李殷相爲參知,尹衡啓爲禮曹正郞,崔震聖爲軍器主簿,宋協爲刑曹正郞,洪鍾聞爲典籍,安縝爲兵曹正郞,李鴻逸爲南別殿參奉,李同揆爲英陵參奉,安後昌爲東學分差兼敎授,呂孝曾爲南學分差兼敎授,尹殷弼爲養賢庫奉事,金濬爲奉常奉事,金世行爲奉常副奉事,兪命胤爲奉敎,孟胄瑞爲檢閱,李夏爲承文博士,尹殷輔爲學諭,李敏敍爲副校理,睦兼善爲宗簿正,□汝老爲尙衣正,李馣爲祥雲察訪,姜時億爲景陽察訪,慶㝡爲全南左道京試官,安縝爲實錄廳郞廳。
兵批,判書鄭致和上疏,參判李正英服制,參議□□服制,參知李殷相進,左副承旨趙胤錫進。以李世華爲副司直,□猉賢梁以立爲副護軍。
都承旨金壽恒,左承旨吳挺緯,右承旨南龍翼,右副承旨趙胤錫等疏曰,伏以臣等,冒死陳疏,方俟嚴譴,慈愛之天,曲加憐察,刑章不加,恩數過隆,隔宵之間,召牌再降,臣等雖極無狀,尙具心腸,則旣骨而肉,寧不知感?玆敢祗趨恩命,齊詣闕下,而第臣等,積戾如山,萬死難贖,追思至今,餘悸未定,將何顔面,更玷近密之班乎?咫尺君門,將進趦趄,正如嬌稚之兒,纔被父母之嗔,將止啼哭,而不自得也。臣等之情勢悶蹙,到此益甚,伏乞聖慈,俯諒危懇,亟遞臣等之職,以便公私。臣等無任戰灼屛營之至,謹昧死以聞。答曰,省疏具悉。已諭矣,卿等勿辭,從速察職。
工曹參議李惟泰疏曰,伏以臣聞母病重,急於相見,未及陛辭,徑出國門。臣罪萬死,聖上矜憐,不加誅譴,反賜溫諭,三遣禮官,終許臣歸,臣承命感激,有淚橫集。臣今下去,可以救病,臣之心事,於是少安,而惟此職名,常帶身上,未蒙鐫改,臣竊悶焉。此時官司,不可久曠,敢於路中,冒陳危懇,伏乞聖明,許遞臣職,以便公私,千萬幸甚。臣無任激切屛營之至,謹昧死以聞。答曰,省疏具悉至懇。職非劇務,又有上來之期,何用辭爲,安意勿辭。
兵曹判書鄭太和疏曰,伏以臣冒陳辭單,冀蒙恩遞,不意三度加由之命,又出於常格之外,臣誠惶感,置身無地。第念狗馬之疾,觸暑重發,仍致彌留,症勢添劇,調治旬日,未有差復之望,虛帶職名,罪積癏曠。且臣忝叨本職,今旣三年,絲毫無補,徒竊寵榮,五過大政,醜拙百出,任他嗤點,悚懼冞深。設令臣有可堪之才,不宜猥據重任,至於此久,況萬萬不似者乎?臣身顚沛,有不足恤,國家用人之道,亦豈容如是。伏乞聖慈,俯諒臣至懇,將臣本職及兼帶同知經筵,亟賜遞改,以便公私,千萬幸甚。答曰,省疏具悉卿懇。卿其勿辭察職。
副校理金萬均疏曰,臣母,素多疾病,草土之餘,軀殼雖存,而眞元已耗,委頓床席,長事呻吟,一日之間,輕重無常,此臣之所以從前每陳私懇者也。臣於頃日,忝叨本職,不敢久拒恩命,黽勉出謝矣。俄聞同僚移拜他職,卽於直所,謝恩而出,他僚則或在呈告,或未謝兼帶,非臣替直,當致闕番,臣雖至愚,豈不知分義之未安?而第臣母,宿病之中,方患暑感,咳嗽喘急,頭痛如割,頃刻之間,若不能收拾,人子之心,當復如何?伏乞聖慈,曲賜矜察,特許鐫免,俾得專意救護,不勝幸甚。臣無任惶蹙祈懇之至,謹昧死以聞。答曰,省疏具悉。爾其勿辭,救護母病。
敎江原監司李後山書。王若曰,任莫重於藩臬,得人爲難,政最急於撫摩,非卿孰可?予意已定,僉擧亦諧。惟卿,簪紱世家,珪璋令望。以擬遠之度而能通於事務,以醇謹之性而益勉其忠勤,始受知於仁祖之中年,載蜚英於先朝者十載,自爲耳目之任,曁夫喉舌之司,以至於兩道觀風,輿彈其一心奉職,惟其勞法從之事,而暫莅閑僻之區,斂大惠而不能咸,豈宜久滯於百里,求通才於所已試?是庸委任于一隅,睠彼濊貊舊邦,介在關嶺重險,其俗呰窳而民多失業,厥土磽确而歲比不登。矧今水旱災殄之連仍,慘矣流離死亡之相繼,移太倉之粟,運南州之米,而猶未能遍救,蠲兒弱之役,減常賦之供,而亦豈云博施?凋瘵正急於燃眉,懷綏宜付諸老手。玆授卿守江原道觀察使兼兵馬水軍節度使巡察使,卿其體予至意,罄乃深衷,攬轡而益思澄淸,褰帷而細詢疾苦。惠鮮之政,須先於鱞寡罷癃,塡撫之方,惟務其勞來安集。布王化於嶺海之外,救民物於水火之中,均賦役勸農桑,端合仔細料理,興學校討軍務,亦宜次第設施。至如黜陟與弛張,只在自勵,其餘缺四五字有前規,卿所務,豈止此乎?予所言,特其大者耳。缺四字內外寧論,使汲黯臥治淮陽,蓋聞諸昔治道古觀缺數字岳,其在于今,唯盡瘁於始終,乃其素志,三持節於前後,亦是殊恩,毋懷獨賢之歎,克副共理之望,故玆敎示,想宜知悉。知製敎姜栢年製進以上燼餘
領敦寧府事李景奭箚曰,伏以備局副提調兪棨,承上命,來詢五家統號牌鄕約三件事便否,蓋工曹參議李惟泰封事之請,在於五家統鄕約,而號牌,卽備局諸臣之所建白,以五家統亦必騷然,寧行號牌也?此係時務之大者,以臣老耄迷闇,何敢與於談當世之列乎?然而少時,粗有所講究者,請陳其槪。昔在太宗朝,國勢堂堂之時,旣作號牌,甫及三年而還寢,且非紀綱之未立也,豈所謂知時識務之大方者歟?向於仁祖朝,議行號牌,臣忝爲獻納,入侍經筵,敢陳先敎復法之意,得蒙嘉納,而事已垂成,莫之及已,時故相臣李元翼,在京邸,臣欲聞耉造之言,往見問之,則答曰,如縶人之手足,豈有久而不求脫者乎?臣心服其言,後因丁卯之亂,迺罷此法,亂之生,非由此法,而以其民怨之積也。費數年之籌劃,殺多少之人命,旣成而罷,議者惜之,而就令不罷於伊時,安能保其長久也?缺數字之物,終必作疾,峻攻之劑,易敗眞元,保身缺數字其理一也。故法酷令嚴,莫如暴秦,而棘矜一缺數字不循古,則難恃如此。至於五家統,非末世之新法也,乃聖祖之遺制,先王之良法。聖祖行之,大典載之,而特以大難之後,不復修明矣。周家版籍之後,歷代可考,雖以四海之大,兆民之衆,戶必錄之,口必數之。惟此東方數千里之地,雖有戶籍之名,而多逋版籍之外,與夫生齒之數,半漏計帳之中。此事如此,他事可知,識者之慨然久矣。今若設行,則便是先王之政,大典之法,行之有據,聽之無惑,視諸大戶籍而加密,雖暫煩擾,不至太甚,或施刑罰,亦不過重,必不如號牌之太用誅殺而後始成也。李惟泰之言,攷據經傳,其所論說,非如徒泥於古,採而行之,蔑不可矣。臣於己丑,叨忝首相,以五家統可行之意,議諸備局,其時之議,或慮騷屑,臣不敢强也。且於先朝,以兪棨收布之疏獻議時,行五家統,則不煩收布而法立事濟之意,略陳於末端,此時則備局諸議,亦似歸一矣。今聞五家統,不若號牌,此論,本因惟泰之疏而發,而與惟泰之意相盭,殆同乎郢書燕說也。先王之政不修,儒者之說不行,而行威制之酷法,無乃有欠於深慮長思者耶?臣於此不敢輕議。若乃鄕約,本非不可行之事也,但行之須有漸,不可驟以古制,煩文太規,然先儒有言,敎化,有國之先務,庸君忽焉,俗吏慢之,此蓋痛恨其不行也。臣在相職,議行此法,而惟其一依呂氏之約,則或有不宜於今者之弊,撮其大經,先加警告曰,不孝不悌,曰少凌長下凌上,及有孝悌之行者,令京外糾察薦擧,而內則禮曹,檢飭漢城府主管,外則觀察使,檢飭守令主管,又令京中各洞,外方各邑,申明鄕約之法,而管其條目,且勸斅小學,以風曉子弟,略定其規,知會中外,前後頻數,而鄙俗無識之輩,不惟慢之,又從而笑之,能奉行者絶少,然稍知奉法者,雖武吏亦力之。臣遷居西塞時,竊聞之,定州有缺數字母其母,及聞令下,能迎其母而養之,邊缺數字有開晤於孝悌之道,京中西小門內,亦有兄弟不和,相與常鬩者,聞令而知戢,東大門外,又有恭城令之子武人,素來不孝,而洞人畏其性惡,不敢明言,聞糾察之法,始乃發告而伏法云,行之悠久,則丕變雖未易,不猶愈於不敎而自恣乎?及臣去位,此法遂弛,月朔文報,徒爲虛具,敎條令,或埋沒塵埃,守令,交承傳授已矣,後至之吏,不知何事,誠可痛惡。臣生還之後,申達於先朝,聖敎丁寧,特命修明,而未聞中外,惕念而奉行,尤可慨也。此特奉行者,爲之不誠,誠則必行。今若欲行,只在自上典于學,一於誠而勉之不已,以是心而責勵有司,有司不敢不勉,影響相應,自京而外,則風動之化,庶可馴致矣。蓋欲行鄕約,亦在於敎導,故臣言如此,淺見適然,亦何敢以爲必合於道也?仍念別爲具箚者,意有存焉。朝家作事,最害異議,如或號牌之說行,而臣言播諸朝報,則必爲不悅者藉口,故敢以箚陳。且臣欲有所達,而煩瀆是懼,不敢輒申,今適得間矣,玆附于尾,冀垂財幸。祭祀,乃國之大事,與戎竝稱,而禮法寢墜,人鮮恪謹。如齊·厚陵,近於松都,凡祭禮,留守無故,則自當行之,有故則擇差隣近秩高守令,爲獻官,禮則然矣,而今無古事,留守旣不自行,又不能擇差守令,守令不往,則乃以松都白徒,猥得金玉之資者差送云,不亦可駭之甚乎?向者京畿監司之馳啓也,留守則不爲擧論,只陳守令之擇遣,此甚不當。自今以後,二陵祭祀,留守行之,而如有病故,則擇遣秩高之守令宜矣。至於方岳海瀆之祀,厥典甚尊,古所謂冊有天子名者,是也,臣聞湖南人士之言,智異山之祭,地方官不肯自詣,使校生代行,祝辭,稱以國王,謹遣臣某,而校生爲獻官,則當稱謹遣臣校生,其爲猥雜,不亦甚乎?非但地方官之爲罪,爲監司者,難逭其責。如以秩高守令,豫定實豫差,則寧有此弊?旣已令下之後,若復踵此習,則監司守令,加以不敬之罪,而他缺數字亦或有如此者,行禮旣論之後,各道監司,以某官某,爲獻官行祭事,使之隨卽啓聞,則宿弊痛革,而於敬神之禮,庶乎其可矣。噫,求忠臣,必於孝門,孝子之事親也以禮,則其事君也亦必以禮。朝廷之用人也,先取乎百行之源,則當國家大小事,必爲之致誠矣,如其致誠,則豈有慢神祇忽祀事,如彼之甚哉?臣竊以爲銓官之爲政也,學識才能,俱宜竝收,而勤之於務用孝行,恐不違於先德行之義也。臣祗承俯詢,竝陳蔓語,不勝隕越于下。取進止。啓下備邊司所啓。臣等,頃於入侍之日,伏承聖敎,原任大臣處詢問後,與本司堂上有故未參者,更爲入侍稟處計料爲白如乎,今者領敦寧府事李景奭,別爲上箚,詳陳意見爲白有等,領中樞府事鄭維城所見段置,有司堂上臣兪棨,旣已往問,而後日登對時稟定爲白乎矣,箚末所陳〈如〉齊·厚陵獻官之事,智異山校生獻官之說,極爲驚駭。以此推之,中外祭典之不謹,亦可知矣。令禮官另加申飭,行祭後獻官職姓名,隨卽啓聞等事,一依箚辭施行宜當,以此分付,何如?啓依所啓施行爲乎矣,此後如有如此不謹之事,則監司及守令,繩以重律事,申飭分付爲良如敎。燼餘
上在慶德宮。停常參·經筵。
卯時,有霧氣。自辰時至未時,日暈。
藥房都提調李景奭,提調尹絳,左承旨吳挺緯啓曰,伏未審夜來,聖體調攝,若何,眼候及頭面熱氣,亦復,如何?手指受刺處,足胕前後散鍼處,俱有差歇之漸否?滋燥養榮湯三貼,進於今日,當加劑以入矣。診察,趁早爲之似當,臣等無任憂慮,敢來問安,竝此仰稟。答曰,知道。證候,當言于醫官矣。
藥房又啓曰,卽以金重白承敎來傳之意,議諸鍼醫等,則以爲癢時受鍼可也,癢止時,則不可也,散鍼後,癢止而別無他效,浮氣若微者觀之,則尙誠等之言,不爲無見,而重白,再傳下敎,欲爲受鍼,臣等不敢請停,而事貴愼重,亦須慮後,更問于柳後聖等而處之,何如?答曰,依啓。
大殿受鍼後,政院問安。答曰,知道。
藥房問安。答曰,知道。
二品以上單子問安。答曰,知道。
持平李東老啓曰,臣本庸陋,最居人下,尋常職務,猶懼不稱,況此言責重任,其敢承當乎?濫蒙洪造,荐承異渥,旬月之間,再叨匪據,惶愧冞深,措躬無地。惟是感激恩私,奔走效勞,以期糜粉,而頃在西幕,猝聞母病危急,呈由道臣,蒼黃就道,觸冒潦雨,重傷暑濕,賤疾漸劇,決無供仕之望,而當此玉候違豫之日,不敢言病,黽勉就列矣。前月二十九日,與掌令李光載開坐本府,京外推緘,照勘以啓,而文書倥傯之中,未能詳察。兵曹佐郞宋光心等照律公事,未及着署,致使下吏,混呈於政院,今見政院啓辭,始乃覺悟。其昏謬不察之失著矣,不可一刻仍冒,請命遞斥臣職。答曰,勿辭。
右副承旨趙胤錫啓曰,持平李東老,再啓煩瀆,退待物論。傳曰,知道。
司諫郭之欽,獻納金萬基,正言呂聖齊啓曰,江原道柴場革罷事。
受鍼時,提調同爲入侍事。措語見上答曰,勿煩。
執義李延年,持平尹趾美啓曰,持平李東老,以病呈辭。措語見原疏請持平李東老遞差。答曰,依啓。
藥房三啓曰,伏聞醫官等所報之言,患處散鍼後,糝之以鹽,鹽血和凝,有乾縮之氣,柳後聖·尹後益·崔有泰等,以鹽湯和白礬水洗濯,勿傅他藥之意,陳達云,依此試之,則已移晷刻,無復乾縮之氣耶?臣等聞來,竊以爲悶,敢來問安。且念只承旨入直,曾有下敎,故仍直累日,臣提調絳,心甚未安,欲爲輪入微稟,而竝勿入直事下敎後,不敢更達矣。當此受鍼連仍,醫官等別入直之時,臣等不得直宿,揆諸體例,亦甚未安。臣提調絳,今日爲始,入直之意,敢啓。答曰,知道,當處雖有寒縮之氣,氣候則別無寒縮之事,卽今則頗愈矣。
備忘記。典獄摘奸,輕囚放釋。
右承旨臣南龍翼啓曰,臣承命馳進典獄署,點檢在囚罪人,則啓覆罪人八名,啓下罪人十七名,刑曹罪人三十名,來關罪人十名,各衙門所囚十五名,合八十名內,吏曹使令金厚白,則偸取本曹鋪陳數立,而幾盡備納云,私奴天一,則交嫁宰相家婢子,偸取木疋米斗云,而亦不明白。稷山色吏申命吉,則議政府隱漏奴婢應祿等,現出花名後,以逃亡樣以頉報,故舍人司移關囚禁已久,而所謂應祿者,亦已捉囚,則別無更問色吏之事。趙世晉次知奴禮承·婢禮還,及開城府京主人次知李壬申·金得崇,則或以厥上典僞造文記,盜賣後逃避不現事,或以兵曹上納當番價布,趁不上納事,而以一事各囚次知兩人,實涉過重,一人則似當放釋。繕工監書員正妻金伊德,修理所庫直崔己奉正妻禮春,忠勳府修正廳色丘孫悌宗正妻明介三人,則皆以其夫所任遲晩,訓鍊都監砲手金先立妹丁玉,則以其娚厭避官役之故,竝爲被囚,罪在可恕,而丁玉,則點閱之時,猝聞其母之訃,被髮號哭,極爲憐惻。故已上金厚白·天一·申命吉·禮還·金得崇·金伊德·禮春·明介·丁玉等九人,仰體聖上欽恤之意,卽爲放送,其中權福守妻春伊,則以其夫他奴婢盜賣現露之後,價銀趁不還給,閑良孫慶祖等,以其兄,不卽就訟,竝爲被囚,似當分揀,故姑令保放,以待其夫其兄之現身。此外諸囚,則罪名似重,不敢輕釋,而當此極熱,在囚之數,至於此多,啓下重辟外,令該曹從速疏決,似爲宜當。且自前遣近臣釋輕囚,皆出於念囚之盛意,而纔出獄門,諸上司,旋卽還囚,揆以事體,殊涉未安。今後則承命放釋之人,切勿卽爲更囚事,捧承傳施行,何如?傳曰,知道。直囚罪人,纔放而還囚,亦係於國綱,此後猶踵前習者,勿論諸上司,令本曹卽爲啓稟處之可也。
戶曹判書許積疏曰,伏以狗馬之疾,勞瘁旣多,眞元已耗。醫言病在陰分,治效未易,稍待秋凉,或可向蘇,假如其言,秋凉尙遠,地部劇務,纂廳重任,豈容曠闕,而莫之卹乎?玆敢更竭肝肺,仰溷宸聽,伏乞聖慈,俯察悶迫,亟許遞免本職及兼帶,以重國事,以延危喘,公私萬幸,取進止。答曰,省箚具悉。已諭予意,更加安意調理。仍傳曰,遣內醫看病。
義禁府啓曰,柳厚元所犯,與培元亦相不同。當初造言,設或出於培元,而厚元則不過聞於其兄,而傳於其姪而已。前日本府議啓中,參酌輕重,而仰稟矣。今此科罪時,從輕重照入之意,敢啓。傳曰,知道。
戶曹啓曰,判書許積,病勢沈綿,尙爾苦重,不得行公。啓下公事,待判書出仕,相議稟啓之意,敢啓。傳曰,知道。以上燼餘
下直,平安都事李晩吉。
謝恩,兵曹正郞安縝,宗簿正睦兼善,持平慶㝡,兼養賢庫奉事尹弼殷,高城郡守具時勉,檢閱孟胄瑞。以上朝報
上在慶德宮。停常參·經筵。
自昧爽至辰時,有霧氣。
大殿,政院問安。答曰,知道。
藥房都提調李景奭,提調尹絳,右承旨南龍翼啓曰,伏未審夜來,聖體調攝,若何?昨聞醫官等傳說之言,眼候向差,頭面熱氣之發,亦有消歇之漸,夜間更覺加愈否?足胕患處,湯洗後不爲傅藥,今復如何?滋燥養榮湯,連進耶?今朝似當入診,臣等無任憂慮,敢來問安,竝有所稟。答曰,知道。症候,當言于醫官矣。
司諫郭之欽,獻納金萬基,正言呂聖齊·鄭樸啓曰,江原道柴場革罷事。受鍼時,提調一人,許令入侍事。措語竝見上答曰,勿煩。
右副承旨趙胤錫啓曰,今見開城留守南老星狀啓,則多有塗改之處,而字樣不精,且着署麤大,殊無敬謹之意,請推考。傳曰,允。
司諫郭之欽,獻納金萬基,正言呂聖齊·鄭樸等,伏以程子有言曰,治怒爲難,惟克己可以治怒,旨哉言乎。此實治心之頂門上一針也。蓋人性之動,是爲七情,七情之熾,其性鑿矣,則夫孰非君子之所當精察而力治者哉?然先儒特拈出怒之一字者,豈不以怒者,氣感於物,而發如奔霆,湧如山岳,有不能抑止按制也?苟不能加學問之工,而恁地走作,則終無以自反矣,可不懼哉,可不愼哉?事有當怒,亦須物來順應,廓然大公,使胷中,蕩蕩平平,不可有一毫陪奉他,況於所不當怒,而因一時之激惱,不能觀理之是非,則烏可乎哉?此先儒所以立言垂訓,以詔後人者也。昨者,殿下有所忿懥,發不中節,群情洶駭,氣像不佳,幾不免爲聖德之累,幸頼風雷之改斯速,日月之更皆仰,大易之不遠復,成湯之改過不吝,何以加此?然念義理難純,人心難制,一時之過,雖能覺悟,若不痛加克治,打疊消磨,則病根,隱伏於方寸之中,有所觸發,則不知不覺,將復發作。況聖心之失中,每在於怒字上,一發於閔光熽,再發於朴世城,及今已至於三矣,則亦安保後日之更無如今之過擧乎?若必待事來而後改之,則抑有所不可勝改者,而終至於莫改也。至於銓官之辭免許遞,固是例事,而缺數字呈告,遽命遞職,有異常規,適出此際,臣等有所未安焉。除授承傳,不能趁卽擧行,常時亦多有之,或出難愼之意,或因事勢使然。況此一醫官之不除守令,本是小事,而竊恐聖明,尙有所未盡釋然於斯者,有歉於先儒所言喜怒之發,不緊於心,事過之後,無所蔕累者也。伏願殿下,繼自今日,常以義理,澆濯心胷,未發之前,涵養旣深,已發之後,省察尤精,不爲意必固我之所撓害,不爲血氣物累之所侵奪,矯揉變化,復其性初,應物處事,粹然無疪,此豈非殿下之所當務者哉?呂伯恭,少時性氣粗暴,飮食不如意,便打破家事,看論語,至躬自厚而薄責人,意思一時平了,遂終身無暴怒。臣等伏聞殿下,開顔傾聽,俯賜酬應,臣等有以知殿下有味乎斯言,而知所用力矣。夫以粗暴之性,尙能變化氣質,況殿下性質純粹,淵衷湛靜,其於克祛此病,有如紅爐上一點雪,其可不勉乎哉?且臣等竊伏聞,頃日承旨,以柴場事陳達於榻前,則殿下以承旨,非臺諫爲敎,噫,殿下於是乎失言矣。古之哲后,旣命公卿師長,朝夕交戒,而在輿,有旅賁之規,位宁,有官師之典,倚几,有誦訓之諫,居寢,有褻御之箴,臨事,有瞽史之道,宴居,有師工之誦,君苟有闕,靡所不言,言苟合理,靡所不採,曷嘗有爲下者,以身非諫官,而含默不言,爲上者,以人非諫官,而禁其有言乎?況承旨,地卽近密,職是喉舌。凡君德之闕失,政令之不合,若不能隨事匡救,則爲失其職矣。雖或不言,猶當責勵誘掖,使之盡言,今有所陳達,一向摧折,使不得復有所言,訑訑聲色,拒人千里,其可來在野之賢,而造罔伏之美哉?深恐言路,自此閉塞也。至於缺五字官敎以元非大段,此亦非洽當道理也。昔周武王曰,不矜細行,終累大德,以武王之德,而尙不敢以細行而忽之,今不論其事之得失,理之當否,諉以不至大段,而一向放過,不循箴規,則其爲害事,有難勝言。此亦殿下之所當反省改圖者也。臣等待罪言責之地,無任惓惓之忱,敢有所陳列,伏願聖明,俯賜察納,懲旣往而戒當來,不勝幸甚。取進止。答曰,省箚具悉。爾等之言,深戒予病,予甚嘉尙,可不惕然焉?
傳曰,趙徵奎,送于戶曹判書許積家,使之看病後,書啓。
吏批啓曰,新除授靈光郡守黃儁耉,呈狀于政廳曰,老母,時在加平郡同生兄世耉任所,而年今八十一歲,疾病沈綿,長在危境,加平之去靈光,六百有餘里,人子情理,不忍遠離,斯速入啓處置云,其老母病勢如此,旣不能率去,則勢難赴任,靈光郡守黃儁耉,改差,何如?傳曰,允。
吏批,判書洪命夏進,參判李應蓍呈辭,參議未差,左承旨吳挺緯進。洪處尹拜同副承旨,李箕徵除大邱府使,黃玧除尙衣別提,沈世鼎拜應敎,安縝除靈光郡守,趙復陽拜吏曹參議,郭齊華拜持平,元梲·李楷除學諭。
兵批,判書鄭致和上疏受由,參判李正英服制,參議李弘淵服制,參知李殷相進,右副承旨趙胤錫進,李袗拜副護軍,李慶徽·李東老拜副司直。
吏批啓曰,新除授承旨沈光洙,乃左承旨吳挺緯外三寸叔也。以相避之法言之,則在下者當避,承旨沈光洙,似當改差,何以爲之,敢稟。傳曰,依啓。
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。
都摠府啓曰,都摠管金南重,實錄廳進去晝仕,請出標信。傳曰,知道。
御營廳啓曰,今七月初四日,右承旨南龍翼,承命往于典獄,罪人點檢,輕囚放釋,書啓諸囚罪名,似有輕重,而當此極熱,滯獄之數,至於此多,啓下重辟外,各曹該衙門,劃卽疏決,似爲宜當事。傳曰,知道。直囚罪人,纔放而還囚,亦係於國綱,此後猶踵前習者,勿論諸上司,令本曹卽爲啓稟處之可也事,傳敎矣。本廳所囚罪人金聲振,以採鉛監官,鉛鐵四百斤,不納之故,囚禁督徵矣。卽爲放送,待秋成徵捧之意,敢啓。傳曰,知道。
備邊司郞廳,以三公意啓曰,忠洪道稷山縣色吏,因舍人司公事,囚禁京獄,昨日承旨摘奸時蒙放,而臣等則曾不知有此事。設有奴婢現出之擧,行文本道監司,使之推論該邑官吏,期於督現而已,何可捉致外方之人,囚之京獄,而亦不告知於臣等乎?舍人所爲,殊甚不當,當該舍人推考,次知下人,令攸司囚禁治罪,何如?傳曰,允。
兵曹啓曰,當日幼學朴榮邦稱名人,自開陽門入來,差備門外擊錚,極爲駭愕,令攸司囚禁治罪,同門守門將,常時不能禁斷雜人,以致闌入,亦爲非矣。請推考。傳曰,允。
備邊司啓曰,中江開市,例在八月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
司饔院官員,以提調意啓曰,今日司圃署所封大殿西果,體小不紅,屢次點退,所改者,一向不合,不得已其中稍優者,擇捧矣,莫重御供,如是不謹,進排官吏,竝推考,何如?傳曰,允。
吏曹參判李應蓍疏曰,伏以臣本無似,猥忝匪據,黽勉供職,已有月日。非分之榮,造物爲猜,疾病侵加,冒死請急。三度加由之命,出於格外,臣誠惶感,罔知攸措。第臣自少羸弱,痼疾在身,得免夭札,以至白首,曾是意慮之所不到。年衰以來,宿疾新恙,輾轉相仍,旬月之內,差復無期,伏乞天地父母,俯察微懇,特垂矜憐,亟命竝遞臣本職,與實錄廳纂修之任,俾延殘喘,以便公私,千萬幸甚。答曰,省疏具悉。卿其勿辭,從速察職。以上燼餘
謝恩,正言鄭脩,軍器主簿崔震聖。出朝報
上在慶德宮。停常參·經筵。
未時申時,日暈。
下直,沃川郡守金益烈。
大殿,政院問安。答曰,知道。
藥房都提調李景奭,提調尹絳,右承旨南龍翼啓曰,伏未審夜來,聖體調攝,若何,眼疾及頭面熱氣,亦復何如?足胕患處,輟洗停傅藥之後,有完合之漸,而搔癢得止否?滋燥養榮湯,連進耶?診察似當爲之,臣等憂慮未弛,敢來問安。答曰,知道。症候,當言于醫官矣。
藥房再啓曰,卽聞醫官等之言,頭面熱氣,已有消歇之漸,右眼之候,因癢不安,而不至於甚,足胕患處,大勢向差,不勝欣幸,右耳小許爛瘡,從裏流汁。且滋燥養榮湯,色黑厭御,與柳後聖等諸醫官商議,則皆以爲百代醫宗,石膏丸,治耳中膿黃,汁水流出不止,右末待用時,先將綿纏竹杖子,入耳中,拭乾汁水,再換綿杖子,蘸藥入耳中,卽效。此則宜於治耳患。萬病回春,淸上防風湯,加蔓荊子碎七分,煎後去滓,入竹瀝五匙,食遠溫進十貼,爲當,能淸上焦火,治頭面生瘡癤風熱之毒,兼治眼目之赤,此則宜於上焦之候。湯藥三貼及丸藥,今將劑入之意,敢啓。答曰,知道。
執義李延年,持平尹趾美啓曰,新除授持平郭齊華,時在全南道靈巖地,請斯速乘馹上來事,下諭。傳曰,依啓。以上燼餘
上在慶德宮。停常參·經筵。
大殿,政院問安。答曰,知道。
藥房都提調李景奭,提調尹絳,右承旨南龍翼啓曰,雨餘新凉乍動,伏未審夜來,聖體調攝若何,頭面眼候,與昨如何?足部患處,漸愈否?昨入淸上防風湯,所調竹瀝未入,似不進御。洗眼湯,日進三貼,連爲洗之耶?今日似當入診,臣等憂慮未弛,敢來問安,竝有稟焉。答曰,知道。症候,當言于醫官矣。
下直,義州府尹李時述,所江僉使李斗鎭。
謝恩,護軍李慶億,尙衣別提黃玧,祥雲察訪李䅖,學正吳命說,學諭尹輔殷·元梲,護軍李有謙。
掌令李光載啓曰,臣內無親黨之援,外絶交遊之助,自顧一身,又乏才器之可取,只是昏庸空陋之人耳。涯分之外,累叨匪據,自知不似者久矣。隨行備位,今亦有日,曾不能進一言糾一謬,戰兢危厲,常竢罪譴,人非門厄,一時疊發,臣之決不可冒居者,其事有三。臣不得不瀆撓於靜攝之中,臣罪萬殞。臣於今月初二日,遭同姓四寸孫李浚平,爲其同接人打殺之禍。內外若干親族,將欲呈狀法曹,書置告狀,以待臣來,臣稍晩進去,則諸親戚相謂曰,前縣監閔忠亮,以不干之人,率其子周昌入哭屍前,出與浚平外三寸金重九等,語及屍身傷處,自請審察,因入屍傍,啓衾看視曰,夏月之屍,已過累日,色靑固然,發狀與否,惟在喪家酌處,做出疑言,以動人心,因留比舍,且呈狀,而浚平同接人李堡·金尙炯等,相繼而至,同在忠亮幕次云,臣竊念忠亮之於浚平,非親非舊,入哭屍前,亦涉情外,而況三伏屍體,閉在蝸室中一小房之內,苟非骨肉至親,及不得已執役者,雖啗以千金,決不可近前,忠亮此事,果何情態耶?夏月之屍,色靑固然,而純靑與打傷帶靑,大有不同,忠亮,乃欲比而同之,欲阻呈狀,此不過爲金尙炯等作說客耳。卽招其洞所任諸人,及臣所帶臺吏數人,再審屍體,以立明訂,送言忠亮,請與相見,則忠亮,脅肩而入,因執前言,臣亦一屍親耳,怒火難制,不覺厲聲曰,純靑點靑,君果以爲無別乎?吾將與君,入室再審云爾則忠亮,反肆惡言,因爲徑出。臣又念讒人之口,必須及今鎭塞,就摻其袖,强其再審,相持之際,忠亮袍袖破裂。臣身帶職名,忿爭至此,至於破其袍袖,虧損體面,亦已甚矣。臣之不敢冒居者,一也。持平臣李東老,以兵曹佐郞缺四五字公事,未及着署之故,引避見遞。臣旣爲同參坐起,則不察之失,臣亦難免,此臣之不可冒居者,二也。頃日刑部之坐,罪人李堡父蓬城令炯仲呈狀中,有曰,當初李浚平親黨,無成獄之意,其四寸大父李掌令,指嗾呈官,構成獄事云,蓬城令呈狀中,雖不斥臣名,唯臣一人之外,更無當此者,臣卽蓬城令擧狀之人也。臣取見西部初檢,及漢城府覆檢屍帳,則傷處狼藉,多至一十有二處,其中眼脫舌出,穀道肉出之狀,備極慘酷。至於檢屍之擧,雖出於雪憤之致,而士夫家曾所未有之事,臣喪心失魂,益不勝慚愧赧赧,而又被蓬城令呈狀,謂臣爲構成獄事,臣憂遑蹙蹙,無所控訴。臣姓名,旣在於呈狀中,出入司敗文案,臣之不可以冒居者,此其三也。臣有三件事,決不可一刻冒居。檢屍許葬,各有節目,入棺成服,皆不以時,負罪含冤,今始來避,臣之所失,至此尤大,請命遞斥臣職。答曰,勿辭。
右副承旨趙胤錫啓曰,掌令李光載,再啓煩瀆,退待物論矣。傳曰,知道。
執義李延年,持平尹趾美啓曰,掌令李光載,措語在原啓引嫌而退,橫逆以來,在我何損,司敗文案,曲直自在,則擧其姓名,不必爲嫌,而照律公事,旣已同參,則不察之失,亦所難免,掌令李光載,請命遞差。答曰,依啓。
大司諫朴長遠啓曰,臣本庸下,百無一能,猥荷洪造,蔑效涓埃,加以臣之老母,近在半日之程,聞其宿疾之中,暑症添劇,而不得相見,情事煎撓,而臣前任監司時,觸事昏謬,連被推勘,前旣未畢,後又旋加,未及供緘,以此以彼,決難一日冒居,請命遞斥臣職。答曰,勿辭。
司諫郭之欽,獻納金萬基,正言呂聖齊·鄭樸啓曰,宮家柴場革罷事,藥房提調入侍事,措語竝見上大司諫朴長遠,措語見原啓引嫌而退。臺官被推,勢難行公,請大司諫朴長遠遞差。答曰,依啓。柴場事,不允。
同副承旨洪處尹啓曰,來十一日,專經文臣殿講日次,取稟。傳曰,爲之。
同副承旨洪處尹,以吏曹言啓曰,今秋等祿都目,來初八日爲之之意,敢啓。傳曰,知道。
以中禁望單子,傳曰,今此擬望中禁,皆是無根着不合云,罷脫前規,以在京之人改入。
司饔院官員,以提調意啓曰,今日司圃署供上西果,非但體小,色亦不紅,屢次點退,改備者亦未免不合,不得已擇其稍優者捧入,而莫重御供,如是苟簡,當該進排官推考,色吏,令攸司治罪,以懲後日,何如?傳曰,允。
忠勳府啓曰,本府假郞廳梁師默有頉,代忠義尉李萬實,依前例假郞廳稱號,察任,何如?傳曰,允。
實錄廳郞廳,以摠裁官意啓曰,當初事目啓下時,都廳及各房郞廳,皆以除本司仕上直爲請,而其中玉堂之官,則以禁直,事體異於外司,不能一從事目,或輪直本館,未得仕進於史局各房,則郞廳之數頗多,且其刪節之役,非久將畢,而都廳郞廳,則只是四員,不但爲任緊重,前頭政役,亦甚浩大,必盡除他務,專意史事而後,可無間斷之患。自今依庚寅年例,凡試官擬望,及其他外方差遣等事,限史事未畢間,竝勿擧論,何如?傳曰,允。
實錄廳啓曰,一房郞廳安縝,爲靈光郡守,其代,以前佐郞李敏迪差下,付軍職冠帶常仕,二房郞廳慶㝡,爲全南道京試官,其代,以持平尹趾美差下,使之察任,何如?傳曰,允。
兵曹啓曰,當日保人千起胤稱名人,自開陽門入來,差備門外擊錚,極爲駭愕,令攸司囚禁,同門守門將禹光績,常時不能禁斷雜人,以致闌入,亦爲非矣,請推考。傳曰,允。以上燼餘
上在慶德宮。停常參·經筵。
自昧爽至卯時,有霧氣。
下直,金山郡守張應。
謝恩,吏曹參議趙復陽。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,聖體調攝,若何,患處漸愈否?淸上防風湯三貼,盡於今日,三貼今當加劑以入矣。診察似當爲之,臣等憂慮未弛,敢來問安,竝有稟焉。答曰,知道。症候當言于醫官矣。
院啓,柴場革罷事。措語見上前掌令李光載,身爲法官,與人爭詰,袍袖裂破,有若常漢之鬪鬨,其自損體面,莫此爲甚。前掌令李光載,請命罷職。李浚平之被殺與否,臣等雖未知其曲折,旣謂之殺人,則是何等重事,而前縣監閔忠亮,與浚平元非親戚,則以不干之人,親審屍身,多發救解之說,至與臺官,面辱爭詰,士夫所爲,豈容如是?凡在聽聞,莫不怪駭,請前縣監閔忠亮,削去仕版。答曰,依啓。柴場事,不允。
有政。
吏批,判書洪命夏備邊司進,參判李應蓍進,參議趙復陽進,承旨吳挺緯進。鄭知和拜大司諫,尹飛卿拜掌令,朴安悌拜刑曹參議,閔光熽拜兵曹正郞,李敏迪拜修撰,李守綱拜大丘府使,朴世模拜掌樂正,蔡時欽拜司畜別提,朴長遠拜大司成,李敏迪·尹趾美拜實錄兼春秋,鄭孝俊拜知敦寧。
兵批,判書鄭致和進,參判李正英服制,參議李弘淵服制,參知李殷相進,右副承旨趙胤錫進。朴長遠拜副摠管,朴安悌拜僉知習讀,李廷贇·尹時達·尹行得拜都摠經歷,劉應文拜訓鍊僉正,鄭之虎拜五衛將,張仲善除水口萬戶,尹墺拜宣傳官,鄭昌胄拜僉知,李光載拜司直,李箕徵拜副司果。
兵曹啓曰,當日幼學金致鎰稱名人,自開陽門入來,差備門外擊錚,極爲駭愕。令攸司囚禁治罪,同門守門將禹光績,常時不能禁斷雜人,以致闌入,亦爲非矣,請推考。傳曰,允。
兵曹啓曰,卽接安東營將睦林奇呈狀,則本道左兵使鄭榏,卽異姓三寸叔,法當相避,入啓處置云,將兵之官,雖無相避之規,營將殿最之際,兵使亦爲同議,則睦林奇,仍令赴任,果涉難便,改差,何如?傳曰,允。
兵曹啓曰,今月初十日,賓廳武臣武經七書講書日次,而國忌相値,不得爲之之意,敢啓。傳曰,知道。
兵批啓曰,卽接五衛將廳牒呈,則衛將李淀·金振,俱以病不仕,斯速處置云,宿衛之任,不可曠闕,李淀·金振,改差,何如?傳曰,允。
兵批啓曰,水口萬戶李稷,以訓鍊奉事久勤,循例擬望,至於受點。肅謝之後,來見臣與致和與之語,不知所對,觀其擧止,不似官員。如此之人,不可仍令赴任,改差,何如?傳曰,允。
弘文館啓曰,本館下番四員內,修撰一員,副修撰一員未差,修撰任翰伯,纔以京試官下去嶺南,上來之期尙遠,只有副修撰洪重三,方爲入直,而以實錄廳郞廳,逐日晝仕,非但事體苟簡,且謄書大學衍義,畢寫已久,而上下番不齊之故,尙未校正,尤涉未安。今日政,下番闕員,盡爲差出,牌招肅拜,何如?傳曰,允。
都摠府啓曰,今日入直軍士,當爲中日習射,而政事相値,不得爲之之意,敢啓。傳曰,知道。
都摠府啓曰,副摠管呂爾載,戶曹坐起晝仕,請出標信。傳曰,知道。
右承旨南龍翼疏曰,伏以臣昨在院中時,始有暑癨之漸,而不至於甚。藥房問安之後,卽進實錄廳,强欲看文字,而痛勢漸加,不能貼坐,僅僅扶曳還家,則胷膈否塞,四肢如縛,目今氣力澌綴,萬無供職之望。伏乞聖慈,察臣病勢,遞臣職名,以便公私,千萬幸甚。答曰,省疏具悉。爾其勿辭,從速察職。
戶曹判書許積疏曰,伏以臣之疾病矣,微殿下愛欲其生之至恩,則安得保如今乎?太醫來看,珍劑內分,數日之內,頻煩至三,危綴之症,頼袪一二,而唯是餘熱猶盛,頭疼不止,玆竭肝肺,仰籲宸嚴,伏乞聖慈,曲加憐悶,將臣本職及兼帶春秋,竝賜遞免,兩濟公私,不勝萬幸,取進止。答曰,省箚具悉卿懇。卿其勿辭,調理察職。
大司成朴長遠疏曰,伏以螻蟻微臣,無所比數,前後忝叨,一無可稱,而適當盛際,管蒯不遺,收之藩臬,置之諫省,驚感之餘,惶愧冞切。昨於復命之後,猥陳自劾之啓,公私情勢,仰暴天聽,固知瀆撓,臣罪難逃,而伏蒙恩遞,先解不似之職,急歸省母,救護見病,庶有其路,私切喜幸,感淚先零,不意玆者,新命荐降,本職兼任,百不可堪,而至於敎胄之責,豈臣平生夢寐所到者乎?伏乞聖慈,俯察由中之懇,曲施體下之仁,將臣新授國子之任及兼帶摠府,亟許竝遞,使之歸護母病,專意醫治,千萬幸甚。答曰,省疏具悉。卿其勿辭,從速察職。以上燼餘
上在慶德宮。停常參·經筵。
大殿,政院問安。答曰,知道。
藥房都提調李景奭,副提調金壽恒啓曰,伏未審夜來,聖體調攝,若何,患處漸愈否?竹瀝,昨亦未入,湯藥不爲進御耶?今日診察,當復爲之乎?臣等憂慮未弛,敢來問安,竝爲仰稟。答曰,知道。症候,當言于醫官矣。
執義李延年啓曰,臣於再昨,前掌令李光載之引避也,未詳其事,只因避辭中公事不察一款,循例處置爲言矣。卽見本院論劾光載之辭,臣之識見,昏謬著矣。昨因日暮,經宿來避,所失尤大,決不可仍冒,請命遞斥臣職。答曰,勿辭。
司諫郭之欽,獻納金萬基,正言呂聖齊·鄭樸啓曰,玉體診察受鍼時,藥房提調,不得入侍,其於事體,未安甚矣。臣等相議陳啓,幸蒙允許矣。昨日今日,連有診察之擧,而未有提調入侍之命,當初允許之意,果安在哉?保護之臣,不得入侍者已久,而只委於醫官,非但有乖於愼疾之道,旣有允許,而未見聽納之實,凡於聽言,踐之爲貴,雖在匹夫,猶且必勉,大哉王言,恐欠誠信,實非所望於殿下者也。臣等所憂,不止於此,毋論事之大小,旣許而無實,則日後之弊,其有幾乎?人臣進言,每以未蒙允許爲悶,豈有允許而後,未得見施,如今日者乎?此無非臣等,俱以無似,忝在臺閣之致,更何顔面,晏然仍冒?請命遞斥臣職。答曰,勿辭。
右副承旨趙胤錫啓曰,大司憲宋浚吉,掌令李元禎,持平郭齊華在外,執義李延年,持平尹趾美式暇,掌令尹飛卿未肅拜,今日茶時,以監察爲之之意,敢啓。傳曰,知道。
傳曰,大臣勳臣喪柩下去時,所經各官,有祭奠之規乎?問啓。
禮曹啓曰,大臣勳臣喪柩下去時,所經各官,有祭奠之規乎,問啓事,傳敎矣。取考謄錄,則丁酉年海崇尉禮葬時,京畿監司金佐明,以朝夕奠,朝夕上食,晝茶禮,勿爲設行事,狀啓定奪,故臨壙奠,告后土祭,立主奠,掩壙奠,初虞祭,五度設行之外,其他祭奠,竝爲停罷。其後大臣勳臣之喪,竝依此施行矣。傳曰,大臣之喪,各官行祭,雖云已罷,今此延陽府院君李時白喪柩下去時,行路各祭,略爲設行,以示優待之意可也。
兵曹啓曰,每當番軍士,以兒弱減番之類甚多,故各處派定之數,太半不足,給價雇立,其勢難繼,不得已定奪於榻前,各處軍士八十名,上年十一月爲始減定,而景福宮十五名內減五名,仁慶宮十二名內減四名矣。今見仁慶宮守宮內官先啓手本,則裁減軍士四名,依前還定,元定軍士八名,亦勿出用於小分軍云,本宮殿閣,旣皆撤毁,墻內空地,亦不至廣濶,八名軍士,足以守直,而減定軍士,又欲復設,敢爲張皇手本,至於上煩天聽,事極不當。今若開設,則他衙門減定之處,皆將效此,本曹事勢,亦甚悶慮。仁慶宮裁減軍四名,姑勿還定,今後如此手本,切勿施行,何如?傳曰,雖無殿閣,而餘苑廣濶,略小軍士,似難禁斫,故使之加定矣,今者本曹,慮後弊深遠,而或不無隨時變通之道,加出者四名內,減其二人,其餘常時出用之人,勿爲多定,以禁其偸斫可也。
司饔院官員,以提調意啓曰,司圃署供上西眞果,每以未熟體小者進排,官吏請推,非止一再,而今日所封,如前不合,點退改備,日已向晩,不得已捧入,而莫重御供,殊極寒心,當該進排官吏,從重推考,何如?傳曰,官吏推治,今已再矣。今姑置之,以觀將來可也。
備忘記。淑敬公主應賜奴婢,依他考例賜給。以上燼餘
上在慶德宮。停常參·經筵。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,日氣凉冷,伏未審夜來,聖體調攝,若何,眼候耳患,與昨何如?洗傅之藥有效,而足胕患處,漸愈耶?湯藥不爲進御乎?牛黃膏,向與醫官等議之,而未及啓稟矣。昨命劑入,有熱候而進御耶?今日診察,似當爲之。臣等憂慮未弛,敢來問安,竝此仰稟。答曰,知道。近來日氣稍凉,頭面耳眼手足部等,漸覺差歇矣,入診姑勿爲之。
大王大妃殿·王大妃殿·中殿,藥房問安。答曰,知道。
持平尹趾美啓曰,臣於三昨李光載之引避也,與同僚相議處置矣,同僚旣以措語失當引避,臣亦不敢晏然,而昨以式暇,新授實錄兼春秋,未及肅謝,不得與同僚偕避,臣之所失,至此尤大,決不可仍冒,請命遞斥臣職。答曰,勿辭。
掌令尹飛卿啓曰,李延年·李光載·郭之欽·金萬基·呂聖齊·鄭樸·尹趾美,竝引嫌而退。措語竝見上身爲臺長,與人相鬨,至裂袍袖,虧損體面,莫此之甚,而處置措語,舍重擧輕,未免失中之歸,臺啓允許之後,未有敷施之實,不但有欠於誠信,亦將啓弊於日後,則其在聽納之道,實有所歉,論事諸臣,有何可避之嫌?請司諫郭之欽,獻納金萬基,正言呂聖齊,鄭樸出仕,執義李延年,持平尹趾美遞差。答曰,依啓。
都承旨金壽恒啓曰,明日專經文臣殿講,何大臣進去乎?敢稟。傳曰,領相進去。
同副承旨洪處尹,以吏曹言啓曰,臺諫有闕,政事何以爲之,敢稟。
刑曹啓曰,以漢城府移來松木斫伐,山直毆打罪人私奴戒先等,刑推判付內,近來國綱,日以益解,至於常漢輩,尤不畏法,極其痛惡之甚哛不喩,國家嚴禁,京兆察察,四山官員,窺跡以捕,而略無顧忌,白晝亂斫,至於被捉之後,率倘持杖,以劫官差,此尤痛惋之甚也。今此各人等,除尋常各別嚴刑爲旀,犯斫之漢,不無其主知情之弊,其主亦爲一體囚禁重治,以杜日後之弊可也事,傳敎矣。罪人戒先·奉吉·末叱善·時建·士男等五人,推問則戒先·時建,則嶺陽君家奴子,奉吉,則寅平尉家奴子,末叱善,則東昌尉家奴子,士男,則李果川稱名家奴子,而所謂李果川者,身死已久,李果川妻,以寡婦,居在楊州地,而無他子女云,何以爲之乎?敢稟。傳曰,當初囚禁之敎,指爲犯斫者之主而發也。今此犯斫者之主,雖不得用前命,先罷後推,以懲他人。以上燼餘
上在慶德宮。停常參·經筵。
大殿,政院問安。答曰,知道。
下直,加德僉使趙方立,所斤僉使許煒,沃溝縣監任潚,包伊萬戶丁尙俊。
藥房都提調李景奭,提調尹絳,左承旨吳挺緯啓曰,夜朝間日氣凉冷,伏未審聖候,若何?昨者伏承聖批,玉體上下諸症,有漸覺差歇之敎,臣等不勝喜幸之至。淸上防風湯,追入三貼,當盡於今日,而竹瀝未入,不爲進御而然耶?今日入診,亦不爲之乎?臣等憂慮未弛,敢來問安,竝爲仰稟。答曰,知道。症候與昨者一樣,入診勿爲之。
藥房再啓曰,伏承聖批,症候與昨一樣,入診勿爲之事下敎,臣等竊以爲喜,而亦不能無疑慮焉。再昨得聞柳後聖·尹後益等之言,以爲耳患尙爾,故洗以桑灰水,糝以石膏末,足胕中有癢處,宜施散鍼,而姑以鹽湯,和白礬末塗傅,以觀其勢矣。昨無診察之命,今又有入診勿爲之敎,未能詳知,殊甚悶鬱,今日依前診察,恐不可已,敢此申稟。答曰,各處患處,今旣向歇,更無可問之事,故使之勿爲入診矣。卿等勿慮焉。
右副承旨趙胤錫啓曰,事變假注書,病不仕進,今已七日,聞其病勢,似爲的實。當此多事之時,不可姑曠,今姑改差,他注書差出,何如?傳曰,允。
事變假注書改差,代李翊相。
都摠府啓曰,今日入直軍士,當爲中日習射,而文臣殿講相値,不得爲之之意,敢啓。傳曰,知道。
宣惠廳啓曰,全南道山郡大同設行事,已爲定奪。應行節目,依沿海各邑例,參酌磨鍊,別單書入之意,敢啓。傳曰,知道。
傳曰,殿講居首兵曹佐郞李敏徵,半熟馬一匹賜給。
同副承旨洪處尹啓曰,慶尙監司,倭人去來船,月終成冊上送事狀啓,啓下,則紙尾顯有割切處,此必是公事廳下人輩所爲,使之査出,則互相推諉,事雖細微,其情狀殊極可惡,令攸司査覈治罪,何如?傳曰,公事持去別監,及傳授本院下吏,竝令攸司,囚禁治罪。
司譯院官員,以都提調·提調意啓曰,本院四學生徒,擇其可合兒童,試才後,各受所業,每朔兩巡考講,以爲成才之地,乃其舊例也。漢學生徒李天錫,己亥年入屬,旣爲受帖,一朔兩巡考講,稍有成就之望,而卽聞被抄於中禁,與閭閻無役之兒,混錄呈單,至於受點。此路一開,四學生徒,將不免空虛,誠爲可慮。取考謄錄,則曾在丙戌秋,本缺數字尹俊傑事,入啓請減,卽已蒙允矣。今此新差中禁李天錫,亦依此例頉下,此後則四學生徒,他雜役,一切勿侵,俾專本業事,捧承傳施行,何如?傳曰,允。
司憲府掌令臣李元禎上疏曰,伏以臣母病深重,冒呈辭單,特受恩暇,竦戴南下,登時救護,幸獲少甦。聖德偏隆,山輕海淺,母子含感,圖報無路。惟有促裝還朝,奔走夙夜,爲涓埃自效地耳。況憲職不可虛帶,君命不可久稽,臣雖無識,安敢遲徊引日,自速逋慢之誅哉?第臣萬里行役,載罹寒暑,半月都下,未嘗有一日之閑,蒼黃登道,又値潦炎,艱難跋涉,輾轉觸傷,眞元綿綴,痛楚益甚,種種患,不敢枚擧,而表虛肺熱,氣鬱痰盛,最爲目今重症,精神因以日耗,飮食幾至全廢,少有下咽,輒復嘔吐,暫失將攝,便卽昏仆,委頓床席,藥餌是事,未慰倚閭之望,反貽惟疾之憂,臣之情事,其亦戚矣。冀竢少愈,扶曳寸進,一日二日,病勢愈劇,雖欲作力,竟難自進,瞻望蓬瀛,無計趨造,一病爲祟,萬死難贖,顧臣殊方原濕之餘,兼有盛夏驅馳之勞,疾病之來,理勢固然,而惟以辜負鴻恩,危衷耿耿,席藁私室,恭竢嚴譴。伏乞聖慈,矜臣痼疾,諒臣微忱,亟許鐫免,以安愚分,則自今至死之年,無非天地父母之賜。臣無任瞻天仰聖兢惶激切之至,謹昧死以聞。踏啓字以下。以上燼餘
上在慶德宮。停常參·經筵。
大殿,政院問安。答曰,知道。
下直,肅川府使柳斐然,呂島萬戶金振秋,吾又浦萬戶李枝興。
藥房都提調李景奭,提調尹絳,副提調金壽恒啓曰,伏未審夜來,聖體,若何?昨日再啓,以各處患處,今旣向歇,更無可問之事,故使之勿爲入診矣,卿等勿慮焉爲敎。臣等相與欣幸而退,診察不爲更稟矣。淸上防風湯六貼,曾已劑入,今當加劑以入,而竹瀝,不命之進,不爲進御而然耶?臣等憂猶未弛,敢此問安,竝爲仰稟。答曰,知道。湯藥加劑入。
洪處尹,以缺數字言啓曰,本廳郞廳姜琠,專掌兩湖大同,而全南山郡大同,今方設行,事務甚多,而以本職漢城府庶尹詞訟煩劇之故,不能專察本廳之任。漢城府庶尹姜琠,閑官換差,何如?傳曰,允。
以備忘記,傳于南龍翼曰,長番內官林成翼,當爲莫重公事,誤踏啓字,極爲非矣。行公從重推考。
金壽恒,以禮曹言啓曰,科擧事目,初非不嚴,而禁令漸弛,近來場屋帶率手,從寫手,犯法亂入之弊,殊極痛駭。因頃者諸大臣榻前定奪,申明舊章,各別嚴禁事,外方則已爲知委,京中試所,則亦將分付,而其日筵中,聞大臣之言,擧子製呈後,出門時,法司之吏,伺察濫入之人,執捉論罪,亦有古例云。此一款,雖已知委於四館所,而第念擧子等,若以此擧,視爲該曹循例之事,而不爲畏戢,則恐爲文具,而或有仍踵前習之弊,各別嚴禁摘發,繩以重律,而禁亂官及法司下吏,不爲着實擧行,則亦爲重治之意,知委施行,何如?傳曰,允。
傳于金壽恒曰,藥房提調,自今日,勿爲入直。
假注書李煦服制,代李猶龍。以上燼餘
上在慶德宮。停常參·經筵。
大殿,政院問安。答曰,知道。
藥房都提調李景奭,提調尹絳,副提調金壽恒啓曰,伏未審夜來,聖候,若何,患處諸候,日漸平復耶?淸上防風湯,已進累貼,覺有顯效否?臣等憂猶未已,敢來問安,竝此仰稟。答曰,知道。症候與昨一樣。
洪處尹,以實錄廳言啓曰,都廳郞廳舍人李龜錫,身有所患,且於本府,有難便之事,不得仕進於本廳,已多日矣。本廳之役,一日爲急,聞其所患,不至大段,改付軍職,使之從速察任,何如?傳曰,允。
趙胤錫啓曰,吏·兵批政廳,承旨當爲進參,而都承旨金壽恒,吏批有相避,左承旨吳挺緯,子病危劇,不得仕進,右承旨南龍翼,以式暇問安後出去,左副承旨尹鏶,以式暇不爲仕進,廳中只有臣胤錫及同副承旨洪處尹,而臣則以該房,兵批進去,吏批無進參之員,何以爲之,敢稟。傳曰,然則吏·兵批兼進。
洪處尹,以常平廳言啓曰,近年以來,國綱解弛,未許通庶孽,冒赴科擧,故曾在先朝,一切嚴禁,申明事目矣。前頭科擧臨迫,未許通庶蘖,願受帖文者甚多,而本廳帖文,已爲盡用。令該曹二百張,依前例趁卽成送之意,分付,何如?傳曰,允。
有政。
吏批,判書洪命夏,參判李應蓍,參議趙復陽,右副承旨趙胤錫進。
兵批,判書鄭致和進,參判李正英服制,參議李弘淵呈辭,參知李殷相進,右副承旨趙胤錫進。
以李垕爲執義,成後卨爲掌令,金壽恒爲藝文提學,尹塏爲原州牧使,閔光熽爲南原府使,李東老爲持平,吳挺一爲左尹,李彦哲爲陰竹縣監,蘇斗山爲工曹佐郞,漢城庶尹姜琠,中樞府經歷洪琂相換,李廷夔爲兵曹參議,睦兼善爲舍人,司宰僉正李守約,掌樂僉正南斗極相換,金起洙爲安州敎授,石之珩爲楊州敎授,安後說爲修撰,慶㝡爲兵曹正郞,崔文活爲禮曹正郞,李弘猷爲司䆃主簿,李穀爲西原敎授,李士珍爲咸興敎養官,洪鍾聞爲監察。
兵批,以李廷夔·李袗爲五衛將,李枝遠爲忠洪水使,李延年·李弘淵爲副護軍,趙龜錫·尹趾美·吳始壽爲副司直。
金壽恒啓曰,上候尙未快愈,明日望祭,依前攝行事,分付,何如?傳曰,知道。
洪處尹,以弘文館言啓曰,本館諸臣,多有事故,番次之苟簡莫甚。今日下番四員內,修撰任翰伯,以京試官在外,修撰安後說,今日新授未肅拜,副修撰李敏迪,以臣敏敍方以入直之故,不得同直,副修撰洪柱三,當爲入直,而聞其母病猝重,不得入來云,勢將闕直。修撰安後說,卽爲牌招肅拜,仍爲入直,何如?傳曰,允。
洪處尹啓曰,修撰安後說,牌招入直事蒙允矣。安後說牌招不進,下番將爲闕直,事極未安。副修撰李敏迪,以兄弟同直難便,該曹回啓,曾已推移入直定奪,而卽今闕門將閉,更無變通之勢。副修撰李敏迪,姑令留門入直,修撰安後說,明日更爲牌招肅謝,使之替直,何如?傳曰,允。以上燼餘
上在慶德宮。停常參·經筵。
下直,永登萬戶車永立。
大殿,政院問安。答曰,知道。
藥房都提調李景奭,提調尹絳,左副承旨尹鏶啓曰,伏未審夜來,聖體若何,患處症候,亦一樣耶?淸上防風湯,所和竹瀝,昨無下敎,不爲進御而然耶?臣等憂慮未弛,敢來問安,竝此仰稟。答曰,知道。
洪處尹,以都摠府言啓曰,今日入直軍士,當爲中日習射,而以敬慕殿忌辰齊戒,不得爲之之意,敢啓。傳曰,知道。
洪處尹,以司饔院言啓曰,咸鏡道,今七月朔,王大妃殿朔膳進上松魚食鹽中二尾,極其腐爛。當此暑月,遠道輸來之物,雖或色變,而至於食鹽,則不當如是腐敗,殊無恪謹奉進之意。陪持人則自本院治罪,當該封進官吏,推考,何如?傳曰,允。
洪處尹啓曰,修撰安後說,今日更爲牌招,則來到闕門外,以親病投疏,卽爲還去,而元疏則以望祭齊戒,不敢捧入,雖與無緣退在,有間其不進則一也,請推考。傳曰,允。
夜二更月有小暈。以上燼餘
上在慶德宮。停常參·經筵。
下直,熊川縣監申善一,知世浦萬戶朴東益,高山里僉使李希楫,會寧浦萬戶崔克相,赤梁萬戶李錫祚。
以備忘記,傳于趙胤錫曰,今下弓矢,高山里僉使李希楫給送。
藥房都提調李景奭,提調尹絳,右承旨南龍翼啓曰,伏未審玆辰,慈殿氣候,若何,聖體亦復,何如?患處諸候大勢向差之後,更未加愈平復耶?淸上防風湯,與柳後聖等議定時,以十貼爲限,當盡於今日,未知連爲進御否?不爲診察,已多日矣,今日亦不爲之乎?臣等憂慮未弛,敢來問安,竝此仰稟。答曰,知道。慈殿氣候,近來別無所患,且入診,姑勿爲之。
都承旨金壽恒疏曰,伏以臣昨奉敎旨,以臣兼帶藝文館提學者,臣聞命驚惑,繼以慙懼,不知所以措躬也。竊以兩館提學之任,亞於文衡,撰述辭命,間出其手,討論潤色,輒與周旋,實是藝苑之極選,儒臣之至榮,苟非其人,不宜冒居。粵自祖宗朝,必擇詞華地望,爲一時所重者處之,歷數前後,班班可稱,曷嘗有一人如臣蔑蔑,濫廁其間者乎?臣才稟庸下,不及凡人,而少不讀書,僥倖竊科,立朝以來,便自懶廢,其於文字工夫,判若異道,無復進步之望,豈有一分材力,可以髣髴於此?此乃臣之實狀,通朝之所共知,固不敢虛辭飾讓,以瀆天聽也。今玆除命,不唯臣夢寐之所不到,凡在物情,孰不駭然而竊笑哉?顧今先進高才,不爲不多,前者重臣,請以越格擢授者,意非偶然,而乃使萬不近似之臣,遽爾冒據,不幾於以杙代楹,濫竿竊吹者乎?臣之血指汗顔之羞,雖不足言,抑恐淸朝名器之輕,自臣始也。況臣出身十年,過蒙兩朝眷遇,淸班顯秩,靡不踐敡,月遷歲陞,奄躋宰列,報效寂蔑,盛滿已極,循涯撫躬,日夕淵氷,今乃增之以不稱之服,責之以難勝之任,孱軀眇福,幾何不至於顚覆也。惟我聖明,量才授官,衡鑑無忒,體下遂物,仁恩普被,大小諸臣,無不各得其所,豈獨於臣,强其不能,任其僨敗,而莫之恤乎?今臣惶媿悶迫之忱,天日下臨,伏乞聖慈,俯憐微懇,亟命遞臣新授藝文館提學,改畀可堪之人,公私不勝幸甚。臣無任戰灼祈懇之至,謹昧死以聞。答曰,省疏具悉。卿其勿辭,從速察職。
修撰洪柱三疏曰,伏以臣之生母,年今六十四歲,平生多病,及至衰老,長在床褥,老人此時,綿綴之症,幾何不至於危篤之境乎?臣於此時,涕泣煎迫,扶護醫藥,未遑他事,而顧臣所帶經幄史局之任,俱是緊重,不可一日暫曠。伏乞聖慈,俯諒危懇,臣之本職及兼帶實錄郞廳之任,亟許遞免,俾得專意救療母病,不勝幸甚。臣無任瞻天祈懇之至,謹昧死以聞。答曰,省疏具悉。爾其勿辭,救護母病。
以江原監司狀啓,傳于洪處尹曰,壓死人等處,令本道恤典擧行。
以去五月朔書,傳于洪處尹曰,進士李嵆朔書中,落字尤多,例爲如此乎?所謂違格者,何謂耶事,傳敎矣。自前朔書,專主字畵,不取文理,故或書古文古詩,而隨意取舍,間有不寫之字,此則習書者之常事,而下敎如此,今後則別爲申飭,使之無踵前習。所謂違格者,當初定式,正書·草書,皆以百字爲限,而今此洪得雨等三人所書,皆不滿百字,故以違格懸入矣,敢啓。傳曰,知道。
左承旨吳挺緯啓曰,伏以臣之忝本職屬耳,含恩蹙蹙,所圖萬一者,只在糜粉,筋力所及,卯酉寧憚,而賤疾猝重,委頓廢仕,狼狽罔措,不得不縷陳危悃。伏乞聖慈,俯諒悶迫之懇,亟賜遞免,以延垂死之喘,臣不勝祈祝屛營之至,謹昧死以聞。踏啓字。以上燼餘
上在慶德宮。停常參·經筵。
下直,朔州府使林商儒。
大殿,政院問安。答曰,知道。
藥房都提調李景奭,提調尹絳,右承旨南龍翼啓曰,炎凉相雜,日候不齊,伏不審夜來,聖體,若何,患處症勢,向歇之後,今尙一樣耶?淸上防風湯十貼之數,已盡於昨日,更問於柳後聖,則以爲此藥不宜仍進,觀勢議定他藥,爲當云矣。且不得診察,爲日多矣,群下未望玉色,亦已久矣,莫不爲之悶鬱。體氣雖未復常,便坐引接,俾得察候,仍對臣僚,以通下情,則其於調攝咨訪之道,似乎得之矣。臣等待罪藥房,不任憂慮,敢來問安,竝此仰稟。答曰,知道。因面部所患頭瘡耳病,而不得梳洗,瞻睹所及,雖欲診察引接,其可得乎?向日症無差减,而病勢如右,故每以病患,當言于醫官爲敎,以爲調治之計,群下不諒,遽加以不信之意,近來日氣稍冷,若無頭部面耳之病,何難乎入診而不爲,以招不信之刺。事已到此,雖予亦何以處之。然病旣向歇,卿等勿慮焉。
藥房再啓曰,伏承聖批,若奉面命,臣等且慮且感,不任區區。向者雖有臺啓,症候如此,而因事勢難便,竝與醫官診察而廢之,則其爲可悶,又孰甚焉。醫官等卽今察候,則勢不可已,敢此申稟,仍念人君一言一話,係萬人之觀聽,古人垂戒於言動之間者,豈偶然哉?今者下敎委曲,令人感動,而至如不信之刺等敎,殊涉未安。群下之意,實在於未能詳審聖候之如何,以爲悶鬱也,何敢有不信之意而然哉?聖旨亦非有深意,開曉之際,似爲如此,而唯是刺字,尤非臣下所敢萌於心者。非但臣等惶恐隕越,在廷大小臣僚,孰不竦然于中乎?樞機之發,本因心動,治病治心,其理一也。臣等雖無狀,忝在藥房,何敢不以戒愼之道,仰達於四聽之下哉?惶恐敢啓。答曰,剌字之意,非有意而然也,何啓辭之至此?診察姑勿爲之。
趙胤錫,以都摠府言啓曰,副摠管金是聲,以禁軍朔試射試官,慕華館進去晝仕,請出標信。答曰,知道。
趙胤錫,以吏曹言啓曰,增廣監試初試試官可擬之人乏少,不得已以各二員備望之意,敢啓。答曰,知道。
洪處尹,以司饔院言啓曰,司圃署供上西眞果,未熟體小,前日官吏,再三請推,而今日所封,亦爲不合。莫重御供,如是不謹,當該進排官吏,從重推考,以懲日後,何如?傳曰,允。
洪處尹啓曰,前以全南監司金始振狀啓,慶尙道監營,及左右兵營,全南道監兵營,忠洪道監兵營等七處及營將等處兵符,旣已造成。別定禁軍,撥馬下送,各其所授舊兵符,竝爲收聚上送,以爲燒火之地事,各道監司處下諭,何如?傳曰,允。
洪處尹,以實錄廳言啓曰,一房堂上許積,身病彌留,未察纂修之任,至於陳箚乞遞矣。許積所授時政記,未及刪節者,只若干卷,此則本房他堂上,自可推移爲之,而病勢如此,不可等待許積,一房堂上減下,何如?傳曰,允。
洪處尹,以實錄廳言啓曰,三房郞廳閔光熽,今爲南原府使,其代以持平李東老差下,使之察任,何如?傳曰,允。
洪處尹啓曰,今日闕門已閉,玉堂上番,無緣闕直,極爲非矣。應入之員,請推考。仍以口傳啓曰,校理金萬均,以親病,借晝直於校理李敏敍,而出去矣,李敏敍,以疏批未下,亦不得入直,金萬均,不得己來詣闕門外云。試官留門出去時,使之入來直宿乎?敢稟。傳曰,知道。此人,以救護母病出去,勿爲推考。
獻納金萬基,正言呂聖齊·鄭樸啓曰,臣等曾以藥房提調入侍事,陳啓蒙允,而未得見施,悚仄慚恧,不敢供職,冒死自列,未蒙恩遞,呈單請急,見阻政院,方在悶蹙之中矣。卽伏見下藥房之批,臣等奉讀未已,不勝惶隕震惕之至。君臣猶父子也,父有疾恙,扶持抑搔,子必親之,豈有所拘礙於其間,而以不得梳洗,不許提調入侍,已極未安,而緣臣等妄言,醫官入診,又從而停廢,聖候尙在未寧中,而無以詳審證患,臣等之罪,固已大矣。況爲人臣子,敢以不信之剌,加於君父,則其罪至此而無所容矣,噫,自古人臣,進戒於君,固多有指陳闕失,犯而無隱者,而明主未嘗厭其觸忤,疑其譏刺,豈不以進言者,人臣之職,虛受者,君上之量也哉。魏徵嘗諫於太宗曰,陛下每云,吾以誠信御天下,今卽位未幾,失信數矣。徵之言,以今觀之,則其亦太截直,而少婉曲矣。然太宗欣然嘉納,此足爲後世法。豈以殿下之明聖,有所歉於斯哉?臣等忝叨言地,旣不能有所俾補,而反承情外之敎,臣等到此,措躬無所,直欲鑽地而入也。決不可一刻仍冒,以重罪戾,請亟命罷臣等之職。答曰,勿辭。
傳于趙胤錫曰,政事,明明日爲之。
申時,白雲一道如氣,起自乾方,橫過日上,直指南方,長十餘丈,廣尺許,良久乃滅。
副校理李敏敍疏曰,伏以臣才性拙魯,且多疾病,自少不能堅苦受業,喫緊着工,僥倖決科,早捨書冊,近年以來,荐遭禍故,死生未分,固無意於講讀古書,以至今日,空踈滅裂,爲一不學無用之人耳。追思昔日父兄之訓,觀覽古人立志之分,蓋未嘗不慨然以悼恧焉。不意聖明齒錄,置之經幄,聖恩至深,臣責亦弘,臣雖欲竭力殫慮,以效愚忠,其於矇無知識何哉?自前論思之列,固未有如臣之不似者也。方今聖質高明,學業方進,勸講之臣,爲任益重,如臣者,不可貪榮冒居,以辱才臣之選,而今則尤有所不敢一日自安者。專經殿講之日,臣以不習之書,驟以當之,粗講音釋,不記訓誥,考官屢問,而終不能對,臨冊瞠然,愧汗先出,上孤朝家勸課之意,下重文臣不學之恥,臣之罪戾,有不可以自恕者矣,而亦幸臣無學之狀,得以暴露於朝廷之上,庶幾點退之有辭耳。臣因是竊念,君臣猶父子也,父子之間,訓誨成就,何所不至,弱者養之,以至於强,愚者敎之,以至於明,雖呵怒警責,亦莫非至愛之所存。臣積惡在躬,早失所怙,仰望而終身者,只恃聖慈,不啻如弱子之於慈母。然則求之不得不深,望之不得不切,凡有所願欲,不得不謁焉而求獲,此臣所以仰首籲呼,不知僣畏之爲罪者也。古語曰,學古入官,又曰學而優則仕。自古及今,未習經訓,不通古今,而能事君者?如臣愚劣,何敢自擬於古人,而無學無識,隨行逐隊,上負國恩,下媿臣心,則臣亦羞之。倘因此羞愧之發,作其懶慢之擧,投閑置靜,於古人經典,加數年之功,或不至如今之魯莾,則是殿下養育成就之恩,與造化同其施矣。況臣痛毒六年,疾病到骨,肌肉外鑠,脈髓內乾,一肢不仁,百骸皆病,平居則氣息常促,少動則心火上熾,加以喪失精守,顚眴眩瞀,少乖將理,輒發難狀之病,往夏比劇,食飮全廢,缺數字臣,見之者,孰不知狀。直恐顚仆殿陛,缺數字策,以傷聖上體下之仁也。伏乞聖明,天地父母,因此可罪之端,斥罷而退之,使不肖微臣,得蒙不屑之敎誨,且全螻蟻之殘命,則臣不勝大幸。且臣近者累日入直,不幸玉候愆常,久廢引接,咫尺宸居,阻遠耿光,不得宣達愚慮,以備顧問,愚忠耿耿。竊以聖慈,亦有可憂者,願陳一言以退,伏乞聖慈,勿以狂僭罪之,小加省察焉。殿下亦知夫君臣相與,以成治功者矣。以位勢言之,君上至尊,臣下至卑,比如天地之有定位矣,故孔子曰,天尊地卑,乾坤定矣,卑高以陳,貴賤位矣。其分之嚴,若是截然矣。然文王作易,以天上地下,爲否,以地上天下,爲泰者何也?其所以相下,乃所以相交也。故曰,天地交而萬物通也,上下交而其志同也,天地有定位,而一氣升降,故歲功成,君臣有定分,而一心交孚,故王功興。夫太氣洋洋,發育萬物,盈天地之間者,莫不受氣而資生,飛潛動植,各遂其性,晦明寒暑,各順其序,天何嘗有作爲哉?亦一氣之升降耳。聖人御極,法天而已,故人君,端拱於上,而群臣,率職於下,智者竭其慮,勇者奮其力,能者效其才,至於匹夫匹婦之愚,無有不獲於上,事功奮興,德業彰明,聖人何嘗自用其聰明哉?亦一心交孚,群臣承化之效也。是以泰之反爲否,否之所以成,由上下不交也。其爲象,在天地,爲消落閉藏,陰寒慘冽之象,在國家,爲君臣乖戾,邪正易位,萬職廢壞,百姓怒叛之象,殿下,試取易中否泰二卦,觀夫聖人設卦之本意,諸儒解經之訓說,則必能曉然於消長治亂之機矣。召公之誥曰,若生子,罔不在厥初生。方今新政出治,萬方拭目,此正殿下命哲命吉之時也。嗚呼,我先王聖資天縱,數字缺勵精圖治,十年不懈,收集俊彦,勅厲缺數字大有爲於委靡極衰之日,其精神之運,志氣之發,已有沛然不禦之形矣。未卒之志,授之聖子,臣伏想憑几丁寧之訓,必有弘濟艱難之托,殿下之憂恤,其亦無彊矣哉。況今聖質夙茂,超出百王,初臨大寶,擧措得宜,大小臣工,莫不感動流涕,其欲竭股肱效忠貞,以盡君臣送往事居之義者,亦復何限?此又君臣上下至誠相感,一心相應,興起衆志,慰悅群心,做善治而成美化之一大機會也。方此時也,殿下一心之泰,卽萬物咸通之會也,殿下一心之否,卽萬物皆窮之機也。諱窮而求通,恒物之大情,朝廷之上,孰不望殿下之至誠,四方之民,孰不望殿下之德音,聖人通天下之志,盡萬物之情者,只在於感應之一理而已,此臣所以眷眷於否泰之說也。臣竊觀殿下,卽位以來,善政雖多,而猶未釋然於臣下之望,如臣愚劣,亦以爲深憂隱慮者。恐殿下或失於交泰之義,漸成否閉之象也。殿下於大小臣僚,無至誠求助之意,大臣無股肱之托,近臣無心腹之寄,故人思偸安苟容,罔有盡心,保邦安民之策,不講於廟堂,正色敢言之風,不行於臺閣,啓沃陳善之職,亦替於經幄,以至百官有司,皆怠廢其職事,上下泛泛,萬事日墮,風俗日偸,朝論日卑,士氣日喪,民生日窮,國勢日下,堂堂萬乘之國,如一積病久衰,血脫脈痿,奄奄將絶之人,未有淸明盛大奮勵振動之象,殿下試觀今日氣像,於泰近乎,於否近乎?然此豈獨群臣之罪也,亦殿下之志尙好惡,有以致此也。昔者宋仁宗,銳意太平,一日開天章閣,引輔臣入對,給以筆札,使條陳其所欲爲者,范仲淹上時務十事,富弼上當世之務十餘條,及缺數字仁宗悉用之。歐陽脩等,以諫官,日言事缺三四字嘗爲如此擧措乎?殿下爲仁宗之事,而群臣不應,則是群臣負殿下也。若殿下,退托而不有求治之意,則是殿下負群臣也。群臣以殿下之雖有言而不見用,爲盡心,則是下不信上也,殿下以群臣之無可當吾意者而薄視之,則是上不任下也。此臣所以論不交者也。大凡群臣之間,進見疏,則情義不篤,聽納簡,則心志不通。今也殿下,疏外臣隣,引接甚罕,雖在平常之日,亦拘以禮節,限以時日,近者違和,亦未聞有入臥內問疾者,群臣不得瞻望淸光者,已踰月矣。至於草草章奏,循例塞責者,如或不槪於聖心,則亦一例揮却。如日者殿下之怒政院,決非中和之發也,而方殿下之盛氣也,大臣三司之言,落落而不得入,大小憂遑,累日靡定。且如柴場之事,至細也,閱月相持,尙今未從,事有大於此者,其可冀乎?諫院之論藥房事者,殿下旣允而不行,此其害有甚於拒諫而不受,至今諫臣,皆不安其職,此類可謂交孚乎?且本館,職親地密,且有論思獻替之責,惟我列聖所以優待假借,使之發舒其志氣,開導其忠慮者,其恩意甚厚,故事可徵。近者一再論箚,皆未蒙察,只以勿煩二字,示訑訑之色,伴宿空廬,日無所事,明主之待之也,不已太薄乎?以臣愚妄,竊慮聖上春秋方盛,血氣方剛,不深思臣哉隣哉,爲上爲德爲下爲民之義,輕易而忽之,深居高拱,謂可以養威保重,酬決庶事,謂可以保邦制治,時震雷霆,逞快於一時,出於古人所謂惟余言而莫余違者,以爲樂,使群下結舌,四方解體,殿下此心,已喪邦之徵兆。若不痛加省克,極力矯揉,講義理而浸灌之,引忠讜而匡直之,則缺四字庸有極哉。昔孟子譏齊宣王曰,王無親臣矣,昔者所進,今日不知其亡也,臣未知曩之所以禮遇而招徠者,今皆安在?傳曰,父母之所愛,亦愛之,所敬亦敬之,繼極之初,群臣咸仰聖意之不替矣,然其來也,無聽用之效,其去也,有不安之機,敬而無實,不可虛拘,士多色擧,忠讜日疏,和泰之福,不可致矣。凡臣所陳,若非虛妄,殿下亦宜自謀,惕然改圖,快示悔悟之意,以喩朝臣,又下求助之敎,以來嘉言,君臣上下之間,推誠相待,言之可從者,卽從之,謀之可用者,卽行之,日與之講論治道,去其不善者,就其善者,臺論之樂允者,卽允之。又使之隨事進諫,以盡其職,近密之臣,待之如家人父子,簡其禮節,無時賜接於便坐,或討論經史,或延訪時政,一如世宗·成宗朝故事,政院諸臣,亦令以時出入稟啓,或陳達所懷,常使一日之內,接士大夫之時,多於宴居。在野之臣,至誠返之,其未賓興者,亦至誠搜訪,加意於講學,暑氣稍退,玉候盡平,則不廢三講之節,無令一日或間,雖如今停筵之日,時觀經史念書,以爲涵養之助。苟能行此,則聰明日廣,志氣日强,下情無不通,而上意無不孚,以成天地交泰之不難矣。此誠治道之急務,一日不行,則人君之職,一日有曠,如是則萬善之所由生,不如是則萬惡之所由至,若於是而忽焉,則雖以殿下之聰明睿智,日勞於上,亦日遠於治道,群臣百姓何望焉?伏願聖慈,留意察納,以幸生民,臣無任激切隕越之至,謹昧死以聞。答曰,省疏具悉,所陳之言,實合予病。爾之愛君憂國之誠,深用可尙,可不服膺而體念焉。
修撰安後說疏曰,伏以臣老母嘔吐之病,常在沈綿之中,頃因臣兄之死,晝夜呼哭,幾絶復蘇,氣力澌盡,奄奄度日,臣之罔極之懷,益復如何?伏乞聖慈,天地父母,俯垂矜惻,特遞臣職,使臣專意救護母病,幸獲蘇歇,則亦孝理之一事也,謹昧死以聞。答曰,省疏具悉。爾其勿辭,救護母病。
都承旨金壽恒疏曰,伏以臣自月初,猝患痔病,方其未甚也,猶得自力趨走,今則剌痛難忍,晝夜叫苦,多試方藥,而尙無少效,貼身床席,全廢運動。伏乞聖慈,曲加矜諒,亟遞臣本職及實錄廳堂上,俾專調病,俾免曠職,公私幸甚。仍念臣新兼藝苑之任,萬萬不似,昨者控辭之章,實出肝膈,而天鑑尙有未燭,反下從速察職之敎,臣之遑悶,到此益增。今臣急於乞免本職,雖未暇覼縷,而倘蒙聖明,更察微悃,竝收成命,則豈非天地父母曲全之惠也?。臣無任祈禱之至,謹昧死以聞。答曰,省疏具悉。爾其勿辭,從速察職。以上燼餘
上在慶德宮。停常參·經筵。
下直,价川郡守韓楫。
大殿,政院問安。答曰,知道。
藥房都提調李景奭,提調尹絳,右承旨南龍翼啓曰,伏未審夜來,聖體若何?頭面耳患之候,一宵之間,雖未快愈,日氣凉冷,猶有漸差之勢耶?臣等憂慮未弛,敢來問安。答曰,知道。症候與昨一樣。
洪處尹,以都摠府言啓曰,副摠管金振聲,以禁軍朔試射,慕華館進去晝仕,請出標信。答曰,知道。
洪處尹,以都摠府言啓曰,今日入直軍士,中日試射,請出標信。答曰,知道。
以備忘記,傳于洪處尹曰,史官二員待命,騎馬六匹立之。
洪處尹,以司僕寺言啓曰,近來內寺之馬,未盡肥澤,間有瘐病者,內乘等,難免不職之責,更觀前頭之事,當有請罪之擧,而左邊內乘李鳳齡所管馬一匹,不曾言其有病,猝以倒損來告,不善救療之失,不可不懲。李鳳齡推考,以內乘尹昌亨代察左邊之任宜當。且入直內乘,不爲晝直,謬例已久,雖非時任之官所創開也,朝夕水草之時,亦或有只付下輩之手,事甚不當。今後入直內乘,如非公事往告提調之時,則勿爲擅離直所事,定式施行,何如?傳曰,允。
洪處尹,以兵曹言啓曰,當日私奴乙賢稱名人,自興元門入來,差備門外擊錚,極爲駭愕。令攸司囚禁治罪,同門守門將李泰英,常時不能禁斷雜人,以致闌入,亦爲非矣。請推考。傳曰,允。
洪處尹,以春秋館言啓曰,諸處所藏實錄,間三年曝曬,乃是舊規,而近緣多事,未得曝曬者,今至累年矣。頃者史官,以實錄考出事,往于赤裳山城,則所藏實錄,頗有霾濕之氣云。當此潦雨之後,不可不爲先曝曬,史官一員下送,使之依例擧行,何如?傳曰,允。
大司諫鄭知和啓曰,獻納金萬基,正言呂聖齊,正言鄭樸,以臣等曾以藥房提調入侍事,陳啓蒙允,而不得見施。悚仄慚恧,不敢供職,冒死自列,未蒙恩遞,呈單請急,見阻政院,方在悶蹙之中矣。卽伏見下藥房之批,臣等奉讀未已,未勝惶隕震惕之至,措語見上旣許之後,亦無其實,則言事諸臣,同辭引咎,不能自安,情勢固然。至於昨日藥房啓辭之批,誠出群下意慮之外,而旋以非有意而然也爲敎,委曲開示,天意可見,別無可避之嫌。請獻納金萬基,正言呂聖齊·鄭樸,竝命出仕。答曰,依啓。
掌令尹飛卿啓曰,頃日諫院多官之引避也,臣以有欠誠信等語,爲處置之辭矣。伏見下藥房之批,有不信之刺之敎,臣惶悚震惕,不敢一刻仍冒。請命遞斥臣職。答曰,勿辭。
執義李垕,掌令成後卨啓曰,掌令尹飛卿,以頃日諫院多官之引避也,措語見元疏引避而退,藥房下批,雖甚未安,而處置措語,不必爲嫌,請掌令尹飛卿出仕。臣等伏見藥房啓辭之批,措語見上請亟令藥房提調及醫官等,入侍診察,以盡保護之道。答曰,依啓。不得梳洗,與他病有異,故不能引接,勢所然也。若不然則先儒所謂正衣冠之說,何謂哉?今則數日以來,已爲梳洗,明日使之診察焉。
卯時,白雲一道如氣,起自艮方,直指巽方,長八九丈,廣尺許,良久乃滅。
洪處尹啓曰,掌令尹飛卿出仕事,命下矣。今已日暮,明日待開門牌招之意,敢啓。傳曰,知道。以上燼餘
上在慶德宮。停常參·經筵。
下直,甑山縣令韓碩良,召村察訪柳承培。
大殿,政院問安。答曰,知道。
藥房提調尹絳,右副承旨趙胤錫啓曰,伏未審夜來,聖候調攝若何?昨日伏見憲府啓辭下答之批,以今則數日以來已爲梳洗矣,明日使之診察爲敎。臣等不勝喜幸之至,今日入診早晩,當於何時耶?敢來問安,竝此仰稟。答曰,知道。入診隨時爲之。
受鍼後,本院問安。答曰,知道。
受鍼後,藥房問安。答曰,知道。
大殿,二品以上單子問安。答曰,知道。
南龍翼啓曰,今日吏·兵批政廳,承旨當爲進參,而都承旨金壽恒,兼職未肅拜,左承旨未差,右副承旨趙胤錫,藥房進去,同副承旨洪處尹,以該房兵批進去,廳中只有臣龍翼及左副承旨尹鏶,吏批政廳,何承旨進去乎?敢稟。傳曰,吏·兵批兼進。
有政。
吏批,判書洪命夏進,參判李應蓍進,參議趙復陽病,同副承旨洪處尹進。
兵批,判書鄭致和進,參判李正英式暇,參議李廷夔未肅拜,參知李殷相,監試一所試官進去,同副承旨洪處尹進。
以李殷相爲承旨,金萬基爲校理,趙龜錫爲宗簿正,申恦爲司成,兪命夔爲軍資監奉事,鄭始大爲茂長縣監,鄭太和爲御營都提調。崔錫佑·宋光心·李守恒·蘇斗山·李䎘·金逕·卞榥·南天澤·柳尙矩·吳尙·李晩吉爲兼春秋,李東老爲實錄兼春秋,金錫之·尹爲典籍,沈之源爲宗簿都提調,任翰伯爲獻納。同知望,南斗柄·鄭傅賢·趙必達·吳䎙·睦林奇。李有謙爲五衛將,梁廷祐·柳侙爲景福宮假衛將,任翊夏爲都摠經歷,徐必厚爲部將,李承健爲守門將,姜琠爲中樞府經歷,吳挺緯爲副護軍,李翊爲副司直。同知望單子,傳曰,申壕除授。
洪處尹,以觀象監言啓曰,今年春間淑徽公主·淑靜公主藏胎,則四五月內擧行,淑明公主·淑缺三字胎,則待秋擇吉爲之事,入啓蒙允之後,承旨吳挺緯,榻前所啓,飢荒如此,農事又迫,待秋成擧行事定奪矣。庚辰生·戊子生兩阿只氏藏胎,今九十月,乃是吉朔云,胎峯可合處,備三望以入,受點後應行諸事,當爲分付,而壬午生·丙戌生兩阿只氏藏胎,則明年四五月爲吉云,臨時更爲稟定,何如?傳曰,允。
洪處尹,以備邊司言啓曰,今見義州府尹閔熙上送北京咨文,則寧固塔交易人馬,從上年最多之數,而有所減去,時存之數,尙多於初年出來,費力周旋,別無大段利益之事,而以咨內辭意,知悉本道,使之依此施行,回咨,令該院豫爲撰出,順付前頭節使之行宜當,以此分付,何如?傳曰,允。
司諫郭之欽啓曰,臣伏見藥房啓辭之批,不信之刺四字,未必不由如臣前日之避辭,則久停醫官之入診,始知聖意之有在也。臣不勝隕越,直欲鑽地而入也。臣之負犯,旣已多矣,決不敢抗顔仍冒,請命遞斥臣職。答曰,勿辭。
正言呂聖齊啓曰,無狀小臣,猥忝言地,無所裨補,罪戾山積,惟竢嚴譴之加,昨日處置請出,出於意外,召牌繼降,惶悚感激,卽當趨命之不暇。第臣近患暑感,竟未能祗赴召命,逋慢之誅,固所難逭,不可一刻仍冒。請命遞斥臣職。答曰,勿辭。
正言鄭樸啓曰,臣於昨日,賤疾猝劇,不得趨詣於召牌之下,今又瀆撓於靜攝之中,臣罪萬死,不可一刻仍冒。請命遞斥臣職。答曰,勿辭。
大司諫鄭致和啓曰,司諫郭之欽,正言呂聖齊,正言鄭樸呈辭,措語竝見上竝引嫌而退。當初批敎,雖極未安,繼有聖旨,旣已開示,況有格外恩數,尤無可避之嫌,病未赴召,勢難仍在。請司諫郭之欽出仕,正言呂聖齊·鄭樸遞差。答曰,依啓。呂聖齊·鄭樸竝出仕。
正言呂聖齊啓曰,召牌不進,在法當遞,今此處置,出於體例,而勿遞之命,實是格外。臣雖知聖意之有在,感激鴻恩,不得不趨詣闕外,而第念臺臣進退,異於庶官,斷無旣遞還任之理,今又瀆撓,臣罪尤大,勢難一刻仍冒。請命遞斥臣職。答曰,勿辭。
正言鄭樸啓曰,無狀小臣,屢叨匪據,旣無絲毫之補,日以瀆撓爲事,臣罪萬死。昨於召命之下,賤疾猝劇,不得趨詣,逋慢之誅,固所難逭,不得不扶曳出避,今此處置,體例當然,而特出之命,遽下於千萬意慮之外,臣誠狼狽,罔知攸措,旣遞還仍,斷無是理。請命遞斥臣職。答曰,勿辭。
大司諫鄭知和啓曰,凡臺官,與庶官不同,身雖有病,旣不能趍赴召命,則自犯逋慢之罪,不可仍在其職。臣於正言呂聖齊·鄭樸等引避處置之際,敢請遞差矣。今承出仕之命,臣之處置乖當之失著矣,不可晏然仍冒。請命遞斥臣職。答曰,勿辭。
領敦寧府事李景奭箚子。傳曰,下該曹。
夜四更五更,月暈。
南龍翼啓曰,正言呂聖齊,正言鄭樸,大司諫鄭知和,再啓煩瀆,退待物論矣。傳曰,知道。以上燼餘
辰時入診,上御興政堂,閉殿閤,只令醫官入診。藥房提調尹絳,左承旨南龍翼,假注書曺憲卿,記事官兪命胤·孟胄瑞,伏在殿門外,醫官柳後聖·崔有泰·趙徵奎·金重白等,入侍殿內。柳後聖等進曰,搔癢之候,今則何如?上曰,時時有之,而不至大段矣。仍下問曰,散鍼其無妨乎?醫官等曰,無妨矣。上曰,然則鍼之可也。崔有泰出言于尹絳曰,自上所患足部瘡處,頗似差歇,而尙今堅硬,按之便有血氣,苟非散鍼,則恐難自解矣。尹絳曰,今日固請入診,爲此慮也。其速將鍼盤來,爲可。金重白,趨出捧鍼盤入來,尹後益執鍼,上左邊足大指上及內踝上瘡處四畔,受散鍼,受鍼後,尹絳,使小宦口傳啓曰,臣等之不得入侍,久矣。今幸入侍,願得瞻望天顔而退。上曰,予固願見,而鍼處流血,未及拭去,姑待後日相見,可也。遂罷出。以上燼餘
上在慶德宮。停常參·經筵。
下直,彦陽縣監李昌胄。
夜三更四更,月有小暈,沈霧。五更,有霧氣。
政院·玉堂問安。傳曰,知道。
藥房提調尹絳,同副承旨洪處尹啓曰,伏未審夜來,聖候調攝若何?足胕微浮處受鍼後,有平復之勢耶?今日入診,似不可已。臣等不任區區之慮,敢來問安,竝此仰禀。答曰,知道。
大殿受針後,政院·玉堂問安。答曰,知道。
藥房問安。答曰,知道。
二品以上單子問安。答曰,知道。
藥房再啓曰,臣等入侍時,伏聞下敎,以聖候血便泄瀉,微有感冒等症,問議於柳後聖·趙徵奎及諸醫等,則以爲倉廩散,兼治痢疾·泄瀉·感冒之症云。此藥二貼,姑先劑入之意,敢啓。答曰,知道。
尹鏶啓曰,假注書李猶龍,落馬致傷,不得察任,聞其症勢,果爲不輕,至於胸脅盡浮,差復未易云。請改差,其代差出,使之察任,何如?傳曰,允。
假注書李棨。
傳于洪處尹曰,以領敦寧箚子觀之,其病勢,無乃涉於可疑乎?問知以啓。
洪處尹啓曰,傳敎矣,問于領敦寧,則以爲男女兩孫,病患極熱,不無可疑,而傷於喪食,羸悴已久,從權不早,外感添重,熱作如火,女孫尤危,方在垂盡中,藥房舊例,不敢問疾弔喪,而家內病患如此,不得不顧見,出入問安,決不可爲,故敢爾乞遞矣。醫則以爲傷寒發熱,而或云動土,亦何得無疑云矣,敢啓。傳曰,知道。
傳于洪處尹曰,只內局提調之任,勉副焉。
司諫郭之欽啓曰,臣之有宿疾,人所共知,觸熱奔走,近來添劇,召牌之下,不得趨赴。逋慢之誅,臣實難逭,決不可一刻仍冒。請命遞斥臣職。答曰,勿辭。
執義李垕,掌令成後卨,持平李東老啓曰,大司諫鄭知和,以凡臺諫與庶官不同,故臣於正言呂聖齊·鄭樸等引避處置之際,敢請矣。今承出仕之命,臣之處置乖當之失著矣,不可晏然仍冒,引嫌而退,病未赴召,勢難在職,則循例請遞,有何乖當。格外特出,聖意可見,而旣遞還仍,固無是理。疾病之來,人所難免,而召牌不進,亦難仍在。請大司諫鄭知和出仕,正言呂聖齊·鄭樸,司諫郭之欽遞差。答曰,依啓。呂聖齊·鄭樸·郭之欽,竝出仕。
領議政鄭太和箚曰,伏以臣於昨日,伏聞有新命,授臣以御營都提調之任,臣誠惶悶,達夜耿耿,不知所以爲計也。臣在先朝,亦蒙誤恩,忝居是任,首尾三載,毫無補益之事,竟孤眷寄之意,追思感愧,下懷難狀。卽今大臣之列,誰非可合之人,而該曹循例擬望,聖上不加抄簡,乃使不稱之臣,更叨已試之地,豈但爲臣身之私憂哉?況臣蒲柳已衰,精神日耗,筋力隨盡,雖欲竭誠奉職,以效涓埃,不可得也。伏願聖明,憐臣之病,察臣之情,御營·太僕兩處提調,先爲亟許鐫改,公私幸甚。取進止。答曰,省疏具悉卿懇。今此辭免,雖出於撝謙之意,卿之才力,少無難堪之理,卿其安心勿辭。
戶曹判書許積箚曰,伏以臣病在床褥,今過二旬,累煩章疏,一味惶懼,伏蒙聖明,曲垂憐察,不加之罪,啓下該曹,蓋將審知病之輕重,仍許釋負。而及其回啓之際,泛稱比前向差,不可輕遞,遂令病臣,轉增狼狽,臣誠悶縮,不知所以爲計也。顧臣徃者危劇,去鬼不遠,調治已久,大勢稍歇,則始之與今,固宜謂之向差,而潮熱徃來,頭疼未祛,飮啖專廢,神氣苶然,一日之中,症情屢變,其不能束帶就列,今日亦前日也。何可虛帶官銜,淟然不退,以國家理財之地,爲微臣養病之坊,臣忝叨本職,二年于玆,經費漸匱,責應益窘,無所短長之效,已較著矣。伏乞聖慈,天地父母,特加矜悶,亟賜遞免,俾臣貽憂於癏曠,專意於藥醫,則國事幸甚,微臣幸甚。取進止。答曰,省箚具悉卿懇。已諭予意,卿其勿辭,調理察職。
大司憲宋浚吉疏曰,伏以臣病伏窮廬,未赴嚴召,兢惶踧踖,日夕耿耿,惟竢職名之遄褫,庶得微分之少安而已。不料道臣,傳諭聖旨,不許臣辭,令臣調病上來者。臣承命竦慄,益無所容,仰惟恩遇之隆厚,分義之嚴重,豈敢俟駕而後行。況聞比間,玉體頗有未寧之候,臣身雖遠,臣心如煎,豈不欲趁日趍朝,奔走於問安之列,而惟是以已缺四字爲旣退復進之計,思之百端,實無是理。缺數字病當暑,澌悴益甚,食廢神昏,長如垂盡之人,以此病狀,何能自力長途,重入脩門?懇乞聖慈,曲賜恕諒,將臣本職及兼帶成均祭酒·社稷·掌樂提調等任,一倂遞改,以便公私幸甚。抑臣苟有所懷,何敢以身在遠外而不盡其言,以負我殿下眷軫之意乎?惟殿下,矜其愚而察其忠焉。往在四月初間,臣請對入侍,論諸宮家山海折受,願堂設庄及忠勳府免稅之弊,請復祖宗朝諸王子·駙馬職田之制,其言縷縷,殆至千萬。而皆引先朝時諸臣所嘗陳達者,仰復于聖明,蘄裨新化之萬一焉,而天顔溫粹,酬酢如響,翌朝命會諸大臣,以臣所陳者,商議於榻前,諸臣一口申複,無不蒙諭,如山海諸弊,從今永禁,而江原道柴塲,許令先罷,職田之制,令度支之臣,退加商量而稟處。諸臣退而相議,以爲卽祚以來,都兪吁咈,未有如此日氣象,慰悅人心,亦未有如此日處置,搢紳公私之會,無不動色相賀。逮臣還鄕,鄕曲父老,亦無不洋洋頌戴,以爲太平可期,而厥後累月,未聞有勘稟之擧,臣已竊恠之,而繼以見邸報,則關東柴場,有只罷江陵之命,臺臣論執,而久未蒙許。噫,天未欲平治我東耶?何殿下之心,不能純一於旬月之間乎?大本之所在旣如此,則臣工之惰窳,庶事之墮壞,日趨於泯泯棼棼之域者,無足恠也。天下之事,固有執表而占裡,因小而識大者,臣於是竊不勝痛惜于中,而中外相傳聞之,喜者變而爲憂,歡者轉而爲愁,山東扶杖者,亦無不憮然而失望焉,則不知殿下何故,因一微瑣事,重失遠邇之心至此耶?噫,今日臣民之所以期望於殿下者如何,殿下之所以自期待者亦如何?殿下每於筵中,以誠實自勉,以諸臣之或不識聖心,爲慨然,臣常謂殿下此心,足以入堯·舜之道矣,未嘗不歆仰歎服。而今乃大失所圖,今番一事如許,缺未知畢竟將究於何地,思之至此,可謂痛哭。且念此事,必有曲折於其間,似非外臣所敢豫聞,而伏見臺啓,有殿下不得自由之語。噫,此語亦豈殿下之所可聞乎?誠願殿下,深察公私義利之辨,大小輕重之地,雷厲風飛,速賜罷行,策勵諸臣,趁勘當日所已議而未完者,以爲繼述之道,以慰中外之望,千萬幸甚。臣無任激切屛營之至,謹昧死以聞。答曰,省疏具悉卿懇。已竭予意於前後之批,夫復何言哉?但誡誨之言,予非不知以小事相持之不可,而因當初予意不然而然也。卿言至此,予何留難乎?當體施焉。且滿紙之書,不如相對之一言,其餘曲折,在於待上來相議處之耳。目今潦暑旣霽,秋氣已發,卿之作行,正此時也。須體至意,速改遐心,其於予心何,其於國事何?卿我之間,何情義之未孚而相否至此耶?幡然上來,予日望之,卿其諒察,毋孤予心。
刑曹判書洪重普疏曰,伏以臣伏蒙天恩,受由調治,而所患諸症,日漸添劇,獄訟多事之地,不可久曠。摠府宿衛之任,亦不可虛帶,臣本職及兼帶摠管,亟許遞免,以便公私,千萬幸甚,謹昧死以聞。答曰,省疏具悉卿懇。卿其勿辭察職。
大司成朴長遠疏曰,伏以臣猥將新授職名,萬不近似,母病添劇,情勢切迫之狀,具疏仰暴,懇祈遞免。而誠未格天,竟靳一兪,惶隕之情,非敢有一毫陳力之望,不過迫於私情,庶有呈告復路而已。伏蒙恩由,倍道馳歸,獲見病母於久違之餘,委臥之中,相對感泣,只自瞻天祝聖,所當容竢母病少間,便卽歸朝,更竭卑悃。而第臣母病,非如一時偶感之比,二十年積痼之疾,添傷於去夏前所未有之暑熱,胸膈痞脹,肢節浮痛之症,挾感彌留,有加無減,而朝夕粥飯之喫,一切發却,元氣澌敗,日夜沈頓。伏惟聖明政懋惟愼,仁推錫類,俯諒籲急之懇,俾速遞改本職,以重名器,竝遞兼帶摠府,無使宿衛久曠。而得以專意救護母病,則隕結自期,而母病倘或少歇,則亦何敢頃刻遲回,以速重戾。言失倫次,祗切隕涕,伏願聖慈,垂仁察納焉。臣不勝兢惶戰灼,涕泣祈懇之至,謹昧死以聞。答曰,省疏具悉。卿其勿辭,救護母病,從容上來。以上燼餘
巳時入診,上御興政堂,閉殿閤,只令醫官入診。藥房提調尹絳,左副承旨趙胤錫,假注書曺憲卿,記事官兪命胤·孟胄瑞,伏在殿門外,醫官尹後益·崔有泰·趙徵奎·金重白等,入侍殿內。醫官等曰,明日乃瘟黃日也,鍼法有忌,今日連次受鍼,則浮硬之勢,必爲減解矣。上曰,堅硬之處,今似少解,行步之際,運用無妨,而但麻木太甚,雖片刻不能定立矣。崔有泰出言于尹絳曰,自上昨日受鍼處,足胕中央,則顯有其效,而內踝上瘡處,則尙有赤暈,若於今日,更爲受鍼,則似或盡解矣。尹絳曰,爾言似是矣。有泰,復以尹絳言入告曰,昨日受鍼,若無其效,則今不必更鍼。而卽伏聞頗似有效,而明日則以鍼家拘忌,不宜下鍼云,今日連次受鍼,似乎宜當矣。上曰,然則依爲之。金重白捧鍼盤,尹後益執鍼,上左邊足胕受鍼。上曰,今日罷漏時,暴作泄瀉一度,天明時,又泄一度,朝前,又泄二度,俱泄血便,而別無後痛矣。醫官等進曰,自上得不無寒縮之候乎?上曰,布袷之上,又御背子,而不覺其煖,以此觀之,則似是感冒之候。且微有煩渴,而寒縮則無之矣。醫等又進曰,自上眼候,亦不如昨日矣。上曰,自前眼患,一日愈則一日必苦,二日愈則二日必苦矣。今則別無磣礙之候,而但開視不得如意矣。仍下問曰,鍼灸俱能療病,而其效孰優。尹後益曰,灸治之效,比鍼似尤矣。上曰,中腕之灸,甚熱乎。醫等曰,熱則熱矣,而未必甚於他穴也。上曰,中腕不宜少灸云,信乎?醫等曰,少不下百壯矣。且閭巷間,有肥氣者,亦必灸中腕,灸中腕,則肌膚堅實矣。上曰,肌膚不堅云者,指何狀耶?醫等曰,腠理柔軟之謂也。上曰,灸中腕,則凡病皆效云,然乎?醫等曰,信矣?而第念灸熱甚苦,未知何以爲之。上曰,灸熱何傷,果若有效,則能不耐一時之苦歟?上又下問,曰凡病有灸大顀穴者乎?醫等曰,有之矣。上曰,何症灸此穴耶?崔有泰曰,驚悸·瘧疾·頭痛·眩暈等症,灸之矣。上曰,素患頭痛,入秋尤苦矣,上年四月,灸大顀穴,而厥後及秋,頭痛不作,無乃其效耶?醫等曰,恐是其效,而亦不可專以一穴責效也。上曰,中腕有動脈乎?醫曰,無矣。上曰,然則何以定穴耶?醫曰,中腕,是胃口上下之分也。以手摩按,則似有空罅,此是眞穴也。上曰,瘦人則固可以手按取穴矣,若肥人者,不其難乎?醫曰,雖於肥人,亦可以按知矣。醫官等曰,凡灸治,須以炎凉適中之時,方可無憂,可於八月間爲之矣。上曰,當觀日勢,灸之爲可。仍下敎曰,受鍼與受灸,皆宜豫定,爾等其出言于提調,與之前期講定。遂罷出。以上燼餘
上在慶德宮。停常參·經筵。
下直,慶尙右兵使李元老,茂山僉使朴惟建,松禾縣監尹敏道,龍宮縣監李馨植。
自昧爽至辰時,沈霧。
大殿,政院·玉堂問安。傳曰,知道。
藥房提調尹絳,副提調金壽恒啓曰,伏未審夜來,聖體若何?昨日劑入倉廩散一貼,已爲進御乎?泄瀉之症,感冒之候,俱有差愈之勢耶?足胕受鍼處,幾盡平復耶?今日入診,何以爲之?臣等不任憂慮,敢來問安,竝此仰稟。答曰,知道。症候,與昨無異,今日入診,姑勿爲之。
南龍翼啓曰,卽見刑曹擊錚人金致鎰請刑啓目,則本月初九日,捧承傳公事,今始回啓,稽緩甚矣。請當該堂上·郞廳,推考,色吏,囚禁重治,何如?傳曰,允。
備忘記,傳于洪處尹曰,今下弓矢,茂山僉使朴惟建處給送。
又以都摠府言啓曰,今日入直軍士,當爲中日習射,而賓廳講書相値,不得爲之之意,敢啓。傳曰,知道。
又以禮曹言啓曰,伏見守陵官狀啓,則陵上前欄干地臺石及裳石連付處,自春解凍之後,微有傾陷細隙處,而不至大段,故未卽啓聞矣。到今潦雨後,諸石及前殿屛風石·駕石等連付處,細隙日漸廣濶,丁字閣瓦上所塗石灰,亦多剝落云。依例大臣以下奉審後,修改,何如?傳曰,允。
又以兵曹言啓曰,參知未差,參議李廷夔未肅拜,參判李正英,今日遇姪女喪,參議李廷夔,卽爲牌招肅拜,使之入直,何如?傳曰,允。
又以扈衛廳言啓曰,本廳軍官,每年試射事,曾已啓稟擧行矣。明日訓鍊院試射之意,敢啓。傳曰,知道。
又以都摠府言啓曰,副摠管李廷謨,以武臣講書事,除標信賓廳進去之意,敢啓。傳曰,知道。
又以備邊司言啓曰,釜山倭館船倉修築之役,終不可已,而曾前道臣每事遷延,尙不擧行,倭人執言,常在於此,若又待彼更爲促迫,然後始役,則非但事理未妥,調用役丁,宜趁今秋,不可失時。故已自本司行會該道,而監司瓜滿當前,則例爲歇看,以竢交遞,事甚未便。船倉修築之役,未完了之前,則瓜限雖滿,姑勿遞出交代之意,分付該曹,何如?傳曰,允。
執義李垕,掌令成後卨,持平李東老啓曰,正言呂聖齊·鄭樸,格外特出,司諫郭之欽,三度加由,臣等非不知聖意之所在,而臺官牌不進,在例當遞,故臣等相議請遞矣。伏承竝出仕之命,臣等處置乖當之失,在所難免,請命遞斥臣等之職。答曰,勿辭。
司諫郭之欽啓曰,臣病勢猝劇,未得祗赴召命。逋慢之罪,固所難逭,其於法例,遞斥當然,而格外特出之命,又下於千萬夢寐之不到。臣非木石,豈不知聖意之所在?感激鴻恩,抗顔就職,而第念臺官去就,異於庶官,已遞之官,斷無仍置之理。臣之廉隅,顧不暇論,而臺閣之風,自臣身墜落,雖欲貪恩冒出,其可得乎?且臣病患彌留,亦無自力供職之望,決不可一刻仍冒。當此靜攝之日,日以瀆撓爲事,臣之罪戾,至此尤大。請命遞斥臣職。答曰,勿辭。
正言呂聖齊啓曰,旣遞臺官,斷無仍職之理,冒死引嫌,惟竢循例之遞。昨者特出之命,又下於千萬意慮之外,臣之情勢悶蹙,更加一層矣。臣雖無狀,豈不知聖意之有在?頃日藥房再啓之批,委曲開示,誠意藹然,至使臣等,不爲輕遞,有此格外恩數。凡在群下,莫不欽仰,況臣身親當之乎?惶悚感激,惟當承命之不暇,但臣之負犯,自速逋慢,前後引避至三,處置請遞至再,臣雖欲貪恩冒出,不可得也。臣之廉隅,固不暇顧,而抑恐臺閣體例,自此而墜也,寧受瀆擾之誅,決不可仍叨臺閣。請命遞斥臣職。答曰,勿辭。
弘文館啓曰,兩司引避退待,本館當爲處置,而應敎沈世鼎,副修撰李敏迪,皆有故不來,副修撰洪柱三,仕進實錄廳,亦未及入來,副校理李敏敍,來在館中,而臣等二人所見孤陋,不可處置多官。且日勢已暮,明日待開門,未肅拜人員外,在家同僚,竝爲牌招,同參處置,何如?傳曰,允。
洪處尹,以兵曹言啓曰,今日武臣賓廳講書時,守門將李泰英,通鑑自不推考,何如?傳曰,允。
兵曹判書鄭致和箚曰,伏以臣例兼御營廳提調,而今者臣兄太和,爲本廳都提調。揆以相避之法,勢難仍帶,伏願聖明,亟令該曹,照例處置。取進止。踏啓字,下吏曹。
吏曹回啓曰,啓目粘連啓下是白有亦,御營廳,乃是褒貶衙門。兵曹判書鄭致和,雖是例兼,與都提調旣有相避之嫌,則勢難仍帶,依箚辭施行,何如。啓依允。以上燼餘
正言鄭樸啓曰,不赴召命,在例應遞,而特出之命,格外再降,臣之狼狽悶蹙,又加一節矣。臣雖極無狀,非不知聖意所在,揆諸分義,固知承命之不暇,而但臺臣進退,與庶官不同,臣雖欲感激鴻私,冒昧而出,廉隅所關,不可得也。殿下雖欲開示誠意,勿使輕遞,其在體例,亦不可得也。臣之瀆撓至三,兩司請遞至再,何可一刻仍冒?請命遞斥臣職。答曰,勿辭。
大司諫鄭知和啓曰,臺諫之未赴召命者,終必遞職,自是古來流規,而特命出仕,今至於再,聖意雖有所在,缺五字復如何?臣之當初處置,出於循例,而雖有別敎缺五字間,復以別事引避,臣不能更爲處置。請命遞斥臣職。答曰,勿辭。以上亦燼餘
上在慶德宮。停常參·經筵。
下直,報恩縣監金光烒,利川府使李緯國,永柔縣令李敏章,巨濟縣令權雷,上吐僉使金孝純。
大殿,政院·玉堂問安,傳曰,知道。
藥房提調尹絳,副提調金壽恒啓曰,伏未審夜來,聖體調攝若何,泄瀉感冒之症,俱已差愈耶?臣等未詳患候如何,不勝悶鬱焉。足胕受鍼處,亦有漸愈之效耶?倉廩散二貼,當盡於昨日,今日必爲入診,詳知症候,然後或以前藥加進,或更議他藥,臣等不勝區區憂慮,敢來問安,竝此仰稟。答曰,依啓。
大殿受針後,政院·玉堂問安,傳曰,知道。
藥房問安。答曰,知道。
二品以上單子問安。答曰,知道。
南龍翼啓曰,大司憲宋浚吉,掌令尹飛卿,持平郭齊華在外,執義李垕,掌令成後卨,持平李東老避嫌退待,今日茶時,以監察爲之之意,敢啓。傳曰,知道。
洪處尹啓曰,臺諫有闕,政事何以爲之,敢稟。傳曰,明日爲之。
又啓曰,今此濟州牧使李枝馨,進上馬上送啓本二度,年月之下,俱無餘紙可踏啓字,殊欠詳察之意,推考,何如?傳曰,允。
又以兵曹言啓曰,明日當爲武臣試射,而判書致和,今方入直,他無替直之員,假參知差出,何如?傳曰,允。
又以司僕寺官員,以提調意啓曰,濟州年例進上馬八匹,三名日進上馬六十匹,匈咎馬四十匹,及上年歲貢馬,船中故失代徵馬一匹,共一百九匹先到,禾毛色,別單書入之意,敢啓。傳曰,知道。
又以兵曹言啓曰,當日幼學梁禹錫稱名人,自興元門入來,差備門外擊錚,極爲駭愕。令攸司囚禁治罪,同門守門將李進規,常時不能禁斷雜人,以致闌入,亦爲非矣。請推考。傳曰,允。
弘文館應敎沈世鼎,副校理金萬均,副修撰洪柱三疏曰,措語見李垕等疏聖意所在,固非偶然,而請遞之後,勢難還出,强令行公,亦非優待之道。請執義李垕,掌令成後卨,持平李東老,大司諫鄭知和出仕,司諫郭之欽,正言呂聖齊·鄭樸遞差,取進止。答曰,依啓。以上燼餘。
巳時入診,上御興政堂,不開分閤,只命醫官入診,藥房提調尹絳,右承旨南龍翼,假注書曺憲卿,記事官兪命胤·孟胄瑞,在殿門外,醫官安景昌·尹後益·崔有泰·趙徵奎·金重白等,入侍殿內。上曰,諦視患處,有可散鍼處,則鍼之。金重白出言于尹絳曰,自上足背瘡處,幾盡落痂,而大指上,微有赤暈搔癢之候,故欲爲散鍼矣。尹絳,使重白入告曰,散鍼若無妨,則爲之似當矣。金重白捧鍼盤,尹後益執鍼,上左邊足部受散鍼。醫官等曰,自上眼候,頗似差愈,而鍼處血色,亦比前頗淡矣。乃罷出。以上燼餘
上在慶德宮。停常參·經筵。
下直,益山郡守洪柱彦。
大殿,政院·玉堂問安。傳曰,知道。
藥房提調尹絳,右副承旨趙胤錫啓曰,伏未審夜來,聖候調攝若何,足胕受鍼處,漸至平復耶?今日入診,何以爲之?臣等憂慮未弛,敢來問安,竝此仰稟。答曰,依啓。
大殿入診後,藥房問安。答曰,知道。
藥房再啓曰,自上以謂便雜以血點,爲敎,此必前日泄瀉之候,尙未快差而然也。臣等不勝憂慮之至,卽與趙徵奎等諸御醫商議,則皆以爲百代醫宗缺數字湯,能治一切泄瀉,加香薷一錢,進御宜當云。此藥三貼劑入之意,敢啓。傳曰,此藥最峻,前日所進倉廩散,似合矣。此藥數貼,加劑以入。
南龍翼啓曰,今日政廳,承旨當爲進去,而都承旨金壽恒,以親病不得仕進,左承旨李殷相,方入試院,右副承旨趙胤錫,藥房進去,同副承旨洪處尹,以該房,兵批進去,廳中只有臣龍翼及左副承旨尹鏶,吏批政廳,何承旨進去乎?敢稟。傳曰,吏·兵批兼進。
有政。
吏批,判書洪命夏病,參判李應蓍,俱以病不來,參議趙復陽進。
吏批啓曰,判書洪命夏,參判李應蓍,俱以病不來,小臣獨政未安,何以爲之?敢稟。傳曰,只出緊任。
以元梲爲司錄,李延年爲司諫,尹趾美·慶㝡爲正言,李弘淵爲兵曹參議,鄭太和爲內醫院都提調,李翊爲修撰。
兵批,判書鄭致和進,參判李正英病,參知李廷夔未肅拜,參議未差。
以李沈·李慶綿爲五衛將,鄭之虎爲曹司衛將,郭之欽·李壽仁爲副護軍,呂聖齊·鄭樸爲副司果。
洪處尹,以扈衛廳言啓曰,臣太和·臣之源·臣斗杓,昨日各率所帶軍官,進詣訓鍊院試射,柳葉錢五矢十巡,依前規不計貫中,一從矢數,而昨因日勢昏暮,計劃之際,恐有未盡之患,今始修正,別單書入之意,敢啓。傳曰,知道。
備忘記,傳于洪處尹曰,居首左議政沈之源軍官前司果崔馨善,之次領議政鄭太和軍官前司果高嶖,僉使除授。之次右議政元斗杓軍官閑良李廷信,兒馬一匹賜給。
趙胤錫,以弘文館言啓曰,新除授修撰李翊,時在忠洪道木川地。經筵入番事緊,請斯速乘馹上來事,下諭。傳曰,允。
執義李垕,掌令成後卨啓曰,前府使李元煥,乃故延陽府院君手下軍官也。發跡其門,多有卵育之恩,曾在李時白爲親求山之日,許其公州葬地。反乎李時白卒逝,元煥,亦於護喪諸宰會往處,復申前諾,面許喪人,發引旣定之後,及生變更之意,以爲曾無許諾之事云。其用意之無狀,前後之變幻缺四五字深責於此人,而公然造言,假稱重臣名宰,使渠不得任意許諾。又以素昧平生之名士大夫數十餘人,私自列錄,誣飾呈議,送于本道監司,其心所在,有難測知。其山之許否,無與於他人,而假借名士大夫姓名,巧作狀辭,以爲借重之地,是可忍也,孰不可忍也?見其狀辭者,莫不駭憤,如許奸濫無狀之人,不可齒在仕版,請前府使李元煥,削去仕版。答曰,依啓。
領議政鄭太和箚曰,伏以臣乞遞御營太僕等任,出於情勢之悶迫,而伏奉聖批,以少無難堪之理,爲敎,臣尤惶蹙,罔知攸措。以臣衰朽積病,終不可貪榮竝居,以增罪戾,方具小箚,擬申前懇,不意新授內醫院都提調之任,又在此際,何嘗有一人之身,而疊疊負重,如臣今日者哉?伏乞聖明,俯賜諒察,臣所兼帶中御營廳司僕寺提調,爲先許遞,以便公私,千萬幸甚。取進止。答曰,省箚具悉卿懇。已諭予意矣。卿其安心勿辭焉。
禮曹判書尹絳疏曰,伏以狗馬賤疾,數年奔走之中,精神消亡,元氣憊敗,而當此逐日問安入診之日,不敢退在,力疾來詣矣。卽見政目,則新授內醫院都提調,卽臣妻同生也。法當相避,應避之人,不敢一日行公,亦不敢一日虛帶,伏乞聖明,亟命遞改臣內醫院提調之任,以便公私,不勝幸甚。謹昧死以聞。踏啓字下吏曹。
吏曹回啓,啓目粘連啓下是白有亦,內醫院提調尹絳,與都提調,旣有相避之嫌,則勢難仍帶。依上疏施行,何如?啓依允。以上燼餘
巳時入診,上御興政堂,閉分閤,只命醫官入診,藥房提調尹絳,同副承旨洪處尹,假注書曺憲卿,記事官兪命胤·孟胄瑞,在殿門外,醫官安慶昌·尹後益·趙徵奎·金重白,入侍殿內。上曰,昨日入診罷出後,面部醺熱,頭部隱隱作痛,至午後稍降,入夜後始止矣。且瘡處當初始患之時,則別無搔癢之候,而及其毒氣滋蔓之際,必至搔癢,左邊脚部,肌肉似瘠於右邊矣。醫官等曰,自上患處,旣已向差,不必連爲散鍼,今姑停之,似可矣。仍退出。以上燼餘
上在慶德宮。停常參·經筵。
下直,統營虞候崔晩得。
大殿,政院·玉堂問安。傳曰,知道。
藥房都提調鄭太和,副提調金壽恒啓曰,夜氣凉冷,伏不審聖候調攝若何,足胕所患,漸益有愈乎?泄瀉之候,視昨何如?臣等憂慮之至,敢來問安,今日入診,亦爲仰稟。答曰,依啓。
洪處尹,以都摠府言啓曰,今日軍士,中日習射,請出標信。傳曰,知道。
入診時,上曰,近日旱氣太甚,東風連吹,農事極爲可慮。缺五字後,亦有祈雨之時乎?領議政鄭太和曰,冬月亦有祈雪,雖屆秋節,旱災如此,則不必拘於常規矣。上曰,前例考出,急速稟處事,分付該曹。
洪處尹,以兵曹言啓曰,將官等朔試射時,訓鍊都監哨官李後晟,摠戎哨官姜漢龍等,皆未滿四中,依例汰去,何如?傳曰,允。
繕工提調吳竣,禮曹參判李一相,觀象監提調吳挺一等啓曰,臣等承命奉審于寧陵,諸色石物,則自辛地至子地,欄干下排石,內面暫傾,有妨於水道,甲地欄干橫竹石付接處,有隙一寸,卯地橫竹石,有隙四分,乙地駕石付接處,有隙五分,辰地裳石付接處,有隙六分,辰巽間欄干下排石,傾陷七分,巽地駕石付接處,有隙三分,巽巳間前面欄干下排石付接處,退拆二分,巳地前面駕石付接處,有隙二分,丙午間欄干下排石,外面水流有小隙,寅地欄干下排石付接處,有隙一分半,午地欄干下排石付接處,退拆出隙,僅七分,亥地駕石一箇,裳石一箇,寅地欄干竹石一箇,甲地裳石一箇,乙地裳石一箇,辰地欄干竹石一箇等,則石色暫帶微黃,與他石有異。丁字閣樑上後面三處,東面三處,塗灰剝落,而雖欲尺量,其勢未已,大畧斟酌,不至滿石,西面一處塗灰剝落,而幾至八尺,西面女防草二張,夫防草一張破傷。此外陵上欄干下排石一寸半,駕石付接處五分,未地駕石付接處八分,庚地駕石付接處六分,辛地駕石付接處五分,乾地駕石付接處四分,癸地駕石付接處五分,甲地地臺石付接處一分,卯地屛風石付接處一分,裳石付接處五分,丙地駕石付接處二分,皆有當初細隙,而油灰塡塗,故時未出穴,申地屛風石三寸,卯地裳石廣四尺微黑之色,間間圍帶,亦與他石不同。丁字閣蓋瓦,幾半色赤,且有破缺之處,似是不善燔造之致矣。圖形寫入,此等成隙處,不可不爲先修改,令該曹稟處,何如?傳曰,趁卽擧行,可也。
洪處尹,以禮曹言啓曰,取考謄錄,則癸巳七月二十八日乙未,七月缺數字祈雨,而己卯·庚寅兩年,則立秋後,遣大臣祈雨矣。目今旱氣太甚,秋節向晩,不得不祈雨,則卽當致誠虔禱,期於數日內得雨。社稷·宗廟,遣大臣,風雲·雷雨·山川·雩祀,遣重臣,三角山·木覓山·漢江,遣近臣,不卜日來二十五日,竝行,何如?傳曰,目今雨澤,一日爲急。然如此疊行之際,似不無不精之弊,只社稷·宗廟,遣大臣,姑先設行,可也。
兵曹判書鄭致和,慶川君金南重,刑曹判書洪重普啓曰,臣等伏見寧陵奉審大臣啓辭,陵上石物,多有罅隙之處,丁字閣蓋瓦,亦多赤色云,臣等伏不勝驚駭震動之至。臣等俱以監董之人,難免罪責,敢來闕下,伏地待罪。傳曰,陳拆之致,勿待罪。
洪處尹,以禮曹言啓曰,伏見寧陵奉審書啓,則陵上石物,多有罅隙之處,丁字閣蓋瓦,幾半赤色,且有破缺之處云,極爲驚駭。當依大臣啓辭,趁卽修改,而工役浩大,似當別設都監,稱以修改,堂上·郞廳,令該曹急速差出,使之料理擧行,何如?傳曰,允。
又以弘文館言啓曰,本館下番四員內,修撰安後說未肅拜,修撰李翊在外,副修撰洪柱三,聞親病方劇,累次請番,不得入來。副修撰李敏迪,以臣敏敍入直之故,不得同直,不得已臣敏敍,姑降下番入直,修撰安後說,明日牌招肅拜,仍爲入直,何如?傳曰,允。
大殿入診後,藥房問安。答曰,知道。
左議政沈之源箚曰,伏以臣以無似,猥當摠護之任,三局勤慢,俱係於臣身,喪葬大禮,無一毫未盡,然後臣可以得免譴責。而伏聞陵上欄干下排石,或傾或陷或拆,橫竹石·駕石·裳石·屛風石有隙處,非止一二,丁字閣所塗石灰,亦多剝落,西面防草破傷,蓋瓦幾半色赤,且有破缺處云。臣誠惶誠恐,置身無所,狗馬賤臣,濫蒙國恩,白首垂死,尙未效分寸之報,當天崩罔極之日,受命敦匠,所幹者何事,而曾未幾何?有此意外之患,慚懼之至,直欲鑽地以入,而不可得也。苟能盡心奉職,必誠而愼,石物之或陷或傾,豈至於斯乎?內省自訟,臣罪萬死,不勝隕越戰灼之至,伏地待罪。取進止。答曰,省疏具悉卿懇。此是凍拆之致也,於卿有何待罪不安之事乎。安心勿辭,亦勿待罪。
右議政元斗杓箚曰,伏以臣近患暑痢,累日作痛,而不至大段矣。昨日承命,奉審于寧陵,道上感於暑風,遍身寒縮,腹痛大作,咫尺天門,無計自致,徑宿之後,尙稽復命,臣不勝惶恐隕越,伏地待罪之至,奉審書啓,謹先投進。取進止。答曰,省箚具悉卿懇。卿其安心勿辭,亦勿待罪。因傳曰,遣內醫看病。
右副承旨趙胤錫疏曰,臣伏見寧陵奉審後書啓,則諸色石物,多有罅隙之處,丁字閣蓋瓦色赤,以致都監諸臣陳章待罪。臣以其時都廳,不謹監董之罪,萬死難贖,臣誠悚慄,不知攸措。臣亦伏地待罪之不暇,決不可一刻帶職。伏乞聖明,亟治臣罪,不勝幸甚。臣無任惶隕戰灼之至,謹昧死以聞。答曰,省疏具悉。此是陳拆之致,爾其勿待罪。以上燼餘
巳時入診,上御興政堂,閉殿閤,只令醫官入診。藥房都提調鄭太和,副提調金壽恒,假注書曺憲卿,記事官兪命胤·孟胄瑞,伏在殿門外,醫官安慶昌·尹後益·趙徵奎·金重白等入侍殿內。上曰,馬齒莧初傅之際,痛不可忍,故不得傅之矣,且泄瀉,元不至大段,若爲此而用三白湯,則恐致大便不通,故不爲進御矣。醫等曰,自上眼候,今則何如?上曰,近來連四日,無磣礙之擧耳。醫官罷出後,鄭太和,引小宦請入侍殿內,上許之。太和入告曰,臣等每於入診之時,伏在殿門外,無由得審玉色之如何,悶鬱之懷,無時可弛,故敢請瞻望天顔而退矣。上曰,近來連爲受鍼,故不得相見,予亦不堪其鬱鬱矣。太和曰,自上面部,尙未快復,項部亦有發紅之處矣。上曰,諸症比初,差似減歇,其祛根則未易矣。太和曰,旱災如此,民事可慮。上曰,旱旣太甚,東風連吹,農事極爲可慮。太和曰,水田則今無可望,而久旱至此,田穀亦無成實之望矣。上曰,自前秋節後,亦有祈雨之時乎?太和曰,冬月亦有祈雪之時,雖屆秋節,旱旣如此,則不必拘於常規也。上曰,前例考出,急速稟處事,分付該曹。今歲農事之慘酷,慶尙道尤甚,而江原道則稍勝云,信乎?太和曰,所謂其稍勝者,蓋就嶺南等尤甚之處,而比較之,則似或有差云爾。若比諸中常之時,則嶺東之凶荒,其亦太甚云矣。國儲旣竭,而連歲飢饉如此,將來賑救,亦無其策矣。上曰,寡昧之罪也,赤子何辜。上曰,今日欲爲引見,而脚病不得久坐,故未果矣。太和曰,江華留守柳淰,今方上來,而自上若不爲引見,則欲速爲還官云矣。上曰,姑留數日可也,終當引見矣。上出唐板資治通鑑,付諸金壽恒,仍下敎曰,前言印冊事,若以此冊字開刊,則似好矣。壽恒曰,所欲印者,乃大學衍義也。當退而議之,遂捧持冊子而罷出。以上燼餘
上在慶德宮。停常參·經筵。
初昏,流星出天津星下,入南方天際,狀如鉢,尾長二三尺許,色黃。
藥房副提調金壽恒啓曰,伏未審夜來,聖候調攝若何,足胕所患,與昨一樣乎?前劑入倉廩散二貼,當盡於昨日,諸醫皆以爲泄瀉之候,若以止歇,則此藥不必連進,必須詳知卽今証候,然後或議他藥,或可停藥云,爲先入診後,議定乎?臣無任憂慮,敢來問安,竝此仰稟。傳曰,今則泄瀉已止矣。入診及湯藥,竝勿爲之。
洪處尹,以寧陵都監言啓曰,寧陵諸色石物,多有罅隙處,修改之役,一日爲急,所當令日官卜日,從速始役。而伏見大臣書啓,則石物罅隙之處,幾至二十,而其中屛風石·駕石·臺石,則乃是封陵石物,可以仍爲修補則,誠爲多幸,而若或不得已有改排之擧,則事體重大,功役亦巨,不可不詳細更審,稟旨定奪。故臣爾載·臣曼,與都廳郭之欽,禮曹郞廳崔文活,帶同石手等,明日馳往奉審之意,敢啓。傳曰,知道。以上燼餘
上在慶德宮。停常參·經筵。
下直,理山郡守朴宗杓,洪州牧使吳斗寅,白川郡守張善瀓,高城郡守具時勉,祥雲察訪李馣,魚遊澗僉使禹濟民。
大殿,政院·玉堂問安。傳曰,知道。
藥房都提調鄭太和,副提調金壽恒啓曰,伏未審夜來,聖候調攝何如,泄瀉之候,幾盡平復,而足胕所患,日益有愈乎?不得入診,已間日矣,今日則何以爲之?臣等敢來問安,竝此仰稟。答曰,知道。泄瀉亦已差復,姑勿入診。
備忘記。傳于洪處尹曰,今下弓矢,魚遊澗僉使禹濟民給送。
洪處尹,以兵曹言啓曰,各道諸色軍兵虛位,例於每式年充定,自戊子以後,難於搜括閑丁,以五年一次爲限。戊戌年,乃是應行之年,而以年凶停廢,又於上年,自廟堂定奪分付之後,旋因諸道飢荒之報,還爲停止。唯獨忠洪兵使柳汝,以旣已搜得閑丁,馳啓,本曹覆啓,使之仍爲擧行,故只忠洪一道,準數充定矣。莫重軍兵,虛位不得充定,已至七年,今年則雖農事失稔,不可每每退行,議于廟堂,則大臣之意,亦如此,依上年定奪擧行事,知委各道,何如?傳曰,允。
以咸鏡監司趙啓遠,崇義堡兵符誤請事,待罪狀啓,傳于洪處尹曰,勿待罪事,回諭。
洪處尹啓曰,曾因咸鏡監司趙啓遠狀啓,備邊司回啓,崇義堡兵符,新造下送矣。今見趙啓遠狀啓,則以本道權管,無兵符之故,崇義堡新兵符,還爲上送,自覺其非,雖有待罪,莫重兵符,如是誤請,致有旋造旋毁之擧,終難免不能詳察之失,推考,何如?傳曰,允。
南龍翼啓曰,今此平安監司金汝鈺,定州罪人海奉,梟示啓本紙尾,無踏啓字處,殊無致察之意,請推考。傳曰,允。
尹鏶啓曰,頃日領府事李景奭,內局都提調辭免箚子之啓下該曹也,臣與右副承旨臣趙胤錫,適當直次,意其未安,而未能徼還稟改,及其勉副命下之後,方與諸僚相議,稟旨改定傳諭矣。旋聞外議,以不卽覆達爲非,今見吏曹判書洪命夏疏辭,則臣不職之狀,蓋可見矣。臣性本魯鈍,加以年衰意荒,不能隨事盡職,物議之來,烏得免乎?不勝惶恐待罪。傳曰,知道。勿待罪。
以兵曹烽燧單子,傳于洪處尹曰,近來南山烽燧四柄,而昨日則應以擧之五柄矣。此單子中,循例以四柄書入,其不爲用意候望之狀,殊極駭愕。南所部將以下,南山烽燧別將以下,竝捉來,本院,從速聞啓事,命下矣。南山烽燧別將兪命吉及軍人崔得仁等四人,爲先捉來推問,則命吉等以爲,昨夕適緣日氣淸明,嵯峨山烽燧,候望缺數字擧五柄云。南所部將李善行,書員金時挺等,捉入問之,則善行以爲,渠以昨日入直部將,南山烽燧,非不盡心候望,而南所地形,不能正對南山,故嵯峨所應烽燧一柄,未能察見,循例以四柄,告課于兵曹云,時挺則以爲,部將候望時,書員無隨往同參之例云矣,敢啓。傳曰,烽燧之設,意非偶然也。關係極重,而其怠慢不職之狀,莫此爲甚。今若不爲重治,後弊難防。南所部將,拿問處置,以警日後。
洪處尹啓曰,以咸鏡監司崇義堡兵符上送事,纔已請推矣。及至皮囊啓請後,考閱咸鏡道各堡權管兵符有無,則南北道所屬權管阿吾地·西水羅,竝凡二十堡,皆有兵符,至於待罪還送,其間必有曲折。令備邊司移文本道定奪後,新兵符,啓稟處置,推考傳旨,亦待其回答,擧行,何如?傳曰,允。
傳于南龍翼曰,明日賓廳坐起事,分付。
執義李垕,掌令成後卨啓曰,近來國綱解弛,人不畏法,科場闌入之弊,愈往愈甚。故今番監試初試時,臣等相議,別立禁吏各十人,所由各四人於一二所,使之嚴禁闌入矣。其所現捉之類,臣等齊坐,一一推問,其中金慶振,則自稱目不知書,而照訖,則吳時俊出給,以手從入場云,金慶信,則自稱私奴,爲其上典洪,隨從入場云,丁尙立,則自稱私奴,爲申生員稱名人隨從入場云,王廷亮,則自稱私奴,爲洪生員稱名人隨從入場云,宋之鳳,則自稱買得照訖於考講所近處云,問其所賣之人,則牢諱不肯直招。移文四館所,考其錄名冊,則不爲錄名,其中柳溟·丁起弼·權縝·金銓·金時秋·李澤等,或有照訖而不爲錄名者。如此之類,不可不分輕重施罪,請金慶振以下四人,竝其率入儒生及宋之鳳等,令攸司攸治,依律定罪,柳溟等六人,令四館科罪,今番照訖考講所書吏輩,圖出空名照訖,潛賣儒生之說,傳播藉藉,臣等欲爲隨聞論啓,而未得缺五字禁,現捉宋之鳳,以買得照訖,明白納招,則缺四字到此顯著,此是下吏,中間用奸盜賣之致。而爲考官者,亦難免不能防奸之失,請照訖兩所試官,竝罷職,下吏,令攸司囚治,依律定罪。科場闌入之禁,專在於禁亂官,而今番兩所禁亂官,不辨眞僞,鄕曲儒生之尤甚疲弊者,亦爲溷同捉送,臣等一一推問,見其持納照訖,移文四館所,考其錄名冊,則分明載錄,又問其四祖,亦令誦其所製詩賦,十分無疑,然後分揀放送者,十餘人矣。莫重科場禁亂之事,不能詳審,致有混同誤捉之弊,請兩所禁亂官罷職。臣等伏見寧陵奉審,書啓,不勝驚駭。莫重山陵之役,當初監董之時,非不詳盡,而才過一朞,陵上石物,或陷或拆之處甚多,丁字閣蓋瓦,太半色赤破缺,且有塗灰剝落等處,事極寒心,所係重大,終始監董之人,難免其罪。請山陵都監堂上·都廳·當該郞廳·監造官,竝拿推。答曰,依啓。色變浮石所監役官及石工,竝拿問。
司諫李延年,正言尹趾美啓曰,近來士習不美,科場亂入,其弊益甚,申明事目,至令法府,一切禁斷,其意有在。今此監試時,隨從現捉者,多至二十餘人,移送刑曹,只是五人,分釋之際,多有人言,其所推覈,若出於至公無私,則物情之疑惑,必不至此。請執義李垕,掌令成後卨,持平李東老,竝命遞差。新除授獻納任翰伯,以慶尙左道京試官,正言慶㝡,以全南左道京試官,俱在試所,請竝斯速乘馹上來事,下諭。答曰,依啓。任翰伯·慶㝡,竣事後自當上來,姑勿下諭。
洪處尹,以吏曹言啓曰,臺諫有闕,政事何以爲之?敢稟。
政院啓曰,臣等,俱以無狀,待罪近密,當此八路旱蝗,民命近止,天時人事慘目驚心之日,不能有懷必達,隨事盡職,吹薤咋舌,冒寵抗顔,常懷慚懼,若無所容。卽者同僚,以大臣箚子下該曹時,不卽覆逆事,及大司憲宋浚吉上疏批下之後,柴場革罷事,不卽分付之故,待罪陳疏,稠疊於一日之內。臣等以當日之不在直所,雖不得聯名引咎,同在一院,何可獨諉於該房,而晏然而已乎?人言旣多,臣罪自著,惶恐待罪之意,敢啓。傳曰,此是一時之所失,勿待罪焉。
參知李廷夔疏曰,伏以臣自月初,重患暑感,巡將之直,僅僅扶曳往來。今此本職之名,出於意慮之外,驚惶感激,固當奔走陳力之不暇,而賤疾彌旬益苦,食飮全減,委頓床席,加以腰痛之症極重,屈伸坐臥,不得任意。伏乞天地父母,憐臣疾病之深,察臣狼狽之狀,亟許罷免,以便公私,不勝幸甚。答曰,省疏具悉。爾其勿辭,從速察職。
戶曹判書許積箚曰,伏以臣猥將狗馬之疾,仰溷宸衷之聽,至五六而不知止者,實以職事之久曠,爲大懼,非但爲一身調治計也,而誠意淺薄,未蒙矜察,一味惶蹙,罔知所措。臣雖無狀,亦有心腸,豈不思分義之未安,煩瀆之不敢,而一臥床席,三旬已過,乍歇乍重,症情屢變,螻蟻死生,雖不足道,揆以公議,斯速斥免,以殿下之明聖,何不念及於斯,而持難之至此也。臣於垂死之中,猶切悶旱之心,欲陳祈雨之請而未果,卽伏聞特命大臣,虔禱于宗社,甚大幸也。雖曰已晩,果能得雨,其有益於枯損之穀,豈淺淺乎?至於蝗災,西北同然,而伏見該曹回啓,祈穰之擧,只行於關北,兩西之民,想或有後予之愁,而在國家一視之道,亦似有歉。臣之愚意,則一體設行,恐爲得也。雖然古人,以禱祀祈穰,爲弭災之末,至誠勤民,爲應天之本。仰惟宵肝之憂,曷嘗不切於災祥豐歉之間,而若其政令施措之際,頗欠惻怛誠實之意,如是而欲望天心之豫,災沴之弛,不亦難乎。微臣憂慮,不但在於今歲之旱而已,惟殿下加意焉。臣之病勢如右,決難虛帶職名,伏乞聖慈,俯察微懇,亟遞臣職,以便公私,不勝萬幸。取進止。答曰,省箚具悉卿懇。如右所陳之事,不可付諸生手之人,卿旣知之,安心勿辭,從速察職。
左議政沈之源疏曰,伏以陵上石物之或陷或拆,丁字閣蓋瓦之色赤者,豈獨山陵都監諸官之罪也?此實小臣無狀,不能嚴飭之致也。伏願聖明,下臣司敗,一體論罪,不勝幸甚。答曰,省疏具悉卿懇。責有所歸,卿何深辭?安心勿待罪焉。
左副承旨尹鏶疏曰,伏以臣本緩弛鈍拙之資,年紀衰暮,神志耗損,雖尋常職事,猶不可堪,況此夙夜出納之地,豈可一刻冒據?答曰,省疏具悉。爾其勿辭察職。
司諫李延年,正言尹趾美等疏曰,伏以臣等,伏見近年以來,天災秩見,地恠疊出,時艱民瘼,固不可一二陳,而其中切迫之災,莫甚於年事之凶歉,生民之飢困,而今年又加於去歲,秋旱又甚於夏熱,姑以畿甸近道言之,兩麥旣已失稔,水田尤無可望,所恃者,在於若干根耕,而六月以後,至今不雨,原野生塵,田疇龜坼。加以頃者,凄風連日,氣候不齊,百穀委損,在在皆然,屬玆成熟之節,暵乾至此,大命近止,景象愁慘,遠邇搥膺,觸目傷心。湖嶺濱海之邑,雖未知近日雨暘之如何,而湖左·嶺底及關東一帶,傳者皆以爲枯旱同然,至於西路蝗災之慘,明有奏本,湖南蟲害,亦有傳說之者矣。國家不幸,連歲凶荒,公儲旣罄,國胡以恤,私藏已竭,民復奚頼,天其或者,其欲盡劉我民耶?抑將仁愛之天,有所驚動於殿下,而復興殷道之衰也耶?鳴呼,國以民爲本,民以食爲天。遑遑急急,已到十分地頭,而懵懵泄泄,置之相忘之域,百僚盈庭,缺四字尙無明白懇懇陳達於前者,則天門九重,堂陛缺數字之明,亦何從盡燭於此也哉?噫嘻亦痛矣,國無三年之蓄,古人猶以爲非國。況今無半年之蓄,而民命已急於目前,使古人論之,其將謂何等時耶?念到於斯,不徒太息流涕而已也。臣等竊伏聞,在昔唐宗貞觀之初,水旱連仍,年比不登,關內斗米匹絹,山東河內,父子相離,唐宗勤而撫之,民不怨嗟,卒用魏徵仁義之說,遂致斗米三錢之盛,雖假仁義而行,功效猶若玆,況不爲唐宗而行之以誠信者乎?此實殿下之所當體念而加意者也。臣等竊又伏念,先大王仁明冠古,睿智出天,勵精圖治,留神庶務,尤重民事,不遑自逸。遇一災則務合天心,應之以實,値小旱則憂形玉色,猶已之飢,責躬求助,曾不少吝,舍己從善,猶恐不及。惟時在廷之臣,亦惟以先王之心爲心,吁咈一堂,敷奏時事,一民之飢,一路之失,無不畢達於紸纊之下。是以卽位以來,屢値凶歲,而國無捐瘠,民受其賜,至今照在耳目,頌聲不衰,言念及此,孰不感泣也?伏惟殿下,巨創在心,玉候違豫,調護之方,務在靜攝,臣僚之罕進,勢雖固然,而竊覵近者,晉接久廢,上下之間,情義未孚,而嘉言未聞於左右,燕閑之際,敬心易肆,而病根皆在於這裏。倘殿下點檢聖心,歷數近日之事,則亦必有惕然悔悟者矣。嗚呼,山林川澤,與民共之者,王政之所當先也,則豈令諸宮家,冒占山澤之利,以絶生民之食源乎?江原道柴場革罷事,本院之論列,已久矣。頃者査啓之命,特出於恤隱之意,而及至道臣査啓之後,又下勿罷之敎,其失信於民大矣。爭之閱月,天聽逾邈,閭巷之間,有口皆言,而有識之士,莫不寒心,古所謂王者無私之道,決不如是,而樂與民同之意,果安在哉?若以缺五字切急者言之,則內需司及各司奴婢,皆吾赤子,缺四字之偏重,有不可支堪者。雖在年豐之時,亦難免呼籲恣怨,可以傷天地之和,召水旱之災,況今連歲大無,民窮到骨之日,尙無軫恤變通之擧,則其何以推一分之惠,而慰此輩之心也?捧漏沃焦,理難少緩,事急徐行,勢所不可,失今不雨,事無可爲,八路飢民,何以濟活?臣等伏見再昨入診時,悶雨之敎,丁寧懇惻之意,溢於辭表,至誠祈禱之擧,出於常例,凡在朝野,莫不欽嘆。然猶此不過小小施爲末節,伏願亟召諸大臣及當事之臣,引接於內,從容咨訪,以修省之道,責於聖躬,以救民之策,責之臣隣,各樣痼弊,務祛其根,及時更張,俾合時宜。且豫講明年賑救之方,去其文具,期盡實惠,則貞觀之盛,不獨專美於前,而先王勤恤之政,可復得見於今日,其於修攘之道,顧何難哉?臣等俱以無似,待罪耳目,默默隨行,固非一日之所見,三空之歎,迫在朝夕,敢效一得,以瀆四聰,不謂人微,倘蒙採錄,則國家幸甚,民事幸甚。取進止。答曰,省箚具悉。爾等所陳之言,實合當今之弊瘼,可不體念而服膺焉?
右贊成宋時烈疏曰,伏以臣伏承道臣傳諭批旨,使臣徐待未冬之前上來者,此蓋聖慈愍念賤疾,艱於暑行,故稍展其限,俾得安意調治,聖明所以體下之仁,至矣盡矣。臣承命感激,愈思糜粉。噫,殿下推是心以行,則一世之共躋壽域也,將不旋日矣。臣涕旣隕之,繼以喜躍,只是遞職之懇,終未蒙許,臣竊悶焉。古之聖王事,不過物各奠其居,故杖几蓋席,不入公門,亦猶簪紳軒冕,不可處野,旣非其處,是爲過物。雖使臣冒居朝端,將不免鵜梁鶴軒之剌,則殿下猶當退斥,俾塡丘壑矣。況臣退伏已久,其所添叨,因循不改,引日愈時,若以爲一家之物,豈不大故謬剌者哉?伏乞聖明,深諒情勢,亟許鐫免,則公私兩宜,名實俱得矣,臣不勝大願之至。犬馬之誠,終不泯滅,不以在野而有間矣。苟聞袞職有闕,何敢不言,以孤累朝之恩眷哉?臣竊聞殿下,命除醫官梁濟臣,以守令之窠,而政官未卽奉行,則因此天怒震疊,不許政官之退,使之經宿於政廳,有若拘禁者然,因而移之於政院,又因而移之於藥房。大臣前後綸音,多有過中失正者,遠外傳聞,未知信否,如或有之,則恐非興邦之擧也。先儒有言曰,聖人無怒。然而孟子曰,文王一怒,武王一怒云爾,則聖人何嘗無怒哉?特以當怒而怒,怒而不移,正如明鏡止水,隨物賦形,姸醜在彼,我無所與,雖刑人殺人,不覺其有怒,故曰,聖人無怒。然而燭理未明,養心未純,則其發如霆,其勇如山,雖知其然,而亦不能自已。故程子曰,易發而難制者,惟怒爲甚。第能於怒時,遽忘其怒,而觀理之是非,則於道,思過半矣。臣伏未知殿下,於日用之間,所用功者如何,而今日之發於外者,乃如此耶?臣請以觀理忘怒之說,推論今日之事,伏願殿下,垂察焉。臣未知殿下,以濟臣,爲有牧民之才,而有是命耶?抑以其侍藥日久,不無效勞而然耶?如前之說,則政官自可以公議注擬,不必待聖孝之煩矣。如後之說,則私恩匪頒,古稱人主之累德,聖明豈偶未之思耶?如曰,濟臣之勞,不可不償,則詢諸廷臣,厚其賞賜,陞其資格,無所不可,何必强拂公議,以爲守令,然後乃爲償其勞乎?然而殿下之不拘公議,而必爲此者,恐不免爲一私字所蔽而然也。始雖不察,而爲其所蔽,及其臺諫爭執,政官持難,則殿下正當虛心平氣,觀其理之是非,翻然改轍,而無所靳吝者,此正不遠復之事。日月之更,孰不欽仰,而奈何聖明,不能出此,旣拒臺諫之言,而又怒政官之不能承順,移之又移,以及於素所禮貌之大臣,中外震駭,氣像愁慘,噫,殿下之不能忘怒,亦已甚矣。蓋自夫子以至程·朱熹,所論治怒之道者,不翅詳矣。夫子傳易曰,山澤損,君子以,懲忿窒慾。論顔子之好學曰,不遷怒,不貳過。缺數字辨惑之問曰,一朝之忿,忘其身。今者論治,殿下之缺二字不令聖躬,殆近於此矣。程子曰,君子役物,小人役於物。今有可怒之事,自家着一分陪奉他,此亦勞矣。朱子曰,聖人之喜怒,大公而順應,天理之極也,衆人之喜怒,自私而用智,人欲之盛也。此皆格言至論,而至於我先王訓,則又有所至切至要者。記昔先王,臨筵常語賤臣曰,予嘗於事之不可者,姑且置之,以待中夜怒意之息,然後徐察而處之,故得以寡過矣。大哉言乎,此豈非大聖人用意着喫處乎?其不以聖智自居,而大段會省察,大段做工夫之實,又可見矣。夫觀法近,則取則深,殿下於此,若不惕然動心,怵然興慕,以爲遠□近守之圖,則一國臣民,更無所望於殿下矣,臣不勝憂煎悶迫之地。臣又竊思惟,人之慍怒,多生於事不如意,而意之所萌,例因其所私而發也。此一私字,實百病之所根也。苟不於此痛察而勇斷,則因此而起意,因此而起必,必之不得,則怒因生焉。一事纔已,他事又來,循環無端,漸至熾盛,而政事之得失,國家之興喪判焉,豈不甚可懼哉?昔宋寧宗初卽位,朱子始赴召命,路聞有御筆指揮,而極其爲憂。當是之時,國勢衰弱,戎虜憑陵,其所以爲殷憂之端者,何限,而朱子之憂,乃在此而不在彼者,誠以爲其本病,則枝榦雖盛,而猶不足恃也,聖賢之慮,可謂深矣。殿下自卽位以來,凡事,務欲從容愼處,而竊瞷所存,則惟於私意根株,不甚斬斷。以小事言之,則除拜之間,戚畹之親,例多蒙恩,頃日臺臣之疏,實已覷破此病矣。此病漸漸放濶,以至特加於末技之賤臣,而因以至於過生威怒,而莫之察焉,此實由於辨之不早辨也。朱子曰,左右厮役,橫加優賞,宮府僚屬,例得褒遷。固不問前例之是非,而或者又不問其有無,此不可不正。又每稱諸葛亮之言曰,宮中府中,俱爲一體,陟罰臧否,不宜異同。又嘗病人主,求其適已,而不求其正已,取其可愛,而不取其可畏,此皆切急之訓也。臣嘗記先朝時從臣,有以大臣言補外,未幾先王下敎,使之還除內職,其時朝議,以爲才以大臣缺數字內敍,事體未安,久不奉行,而先王一任庭議,終無督□之,此豈非大聖人光大含弘之德乎?若使政官,不問其是非,而惟上旨是承,則此特一吏之事耳,何必置政官哉?如此則體統不立,朝綱益紊,而亂亡隨至矣,可不懼哉,可不戒哉?臣又竊有大悶者,夫忿懥之發,不惟害心,所以害於病者尤大,故醫家者流,深以是爲戒矣。嘗我先王,自戊戌季夏不豫,以至己亥孟夏,其間十餘朔之間,內外關稟,豈無所戾於聖意哉?然而先王,未嘗有嗔怒不平之色,見於言爲之間者,而德容常和,蕩然如春陽之煦物焉。中間大將李浣,以公主家事,少失聖意,小臣謹誦候夫人敎二程事,以聞之,則先王卽宣玉音曰,得聞嘉言,深以爲喜。先王聖德如此,故政事咸和,臣隣思奮,至於沒世之後,萬姓追頌不已,嗚呼,今往何監,非先王之盛德乎?臣言之至此,尤不勝哽塞也。嗚呼,目今天災時變,疊見層生,致使殿下,戰兢臨履,明白純粹,猶懼不絶。況乃行之以小私,震之以威怒,正如父母,有不悅之色,其子不能起敬起孝,思所以順適其意者,而顧乃果陏錢財,以遂其私,毆擊僮孥,以攄其忿,而欲改父母之底豫者,不亦遠乎?嗚呼,其可謂岌岌矣。昔朱子章奏,有痛哭流涕之語,臣嘗以爲,此賈誼之所以見譏於人者,而何朱子亦爲此言也?今以區區犬馬之心忖之,然後乃知其言之發於痛迫,而不我欺也。伏願殿下,誠心典學,精察於理欲之源,而以盡其心體之明,存養於靜一之中,而切戒其波□之端,則庶幾臨事不眩,而隨感所發者,必能順理而中節矣。臣誠不勝祈祝之至。第念此事,爲日久矣。聖心想已雲消霧霽,克悔前事之失,堯天舜日,廓然淸明矣。臣固知此言之甚贅,而猶且云云者,竊以爲懲於前者不深,則毖於後者不切,故猶不勝其過慮之心,敢冒萬死而言之,伏乞聖明財察焉。臣又竊有所獻焉。去年初夏將遣缺四字先王,親授小臣以廉問節目,使臣出與大臣商定以進,缺數字親自增損,分授發遣,其中蓋多循例事件。而至於諸宮家革弊等事,則表以出之,特書於封書之中,則聖意所在,蓋可知矣。其時受命者八人,所授之書,一無異同,則其使一體廉問之實,又可見矣。竊聞頃者聖意,疑以爲先朝之所使廉問者,只是嶺南一道,而他道則不與焉。及其筵臣陳說,明辨其不然,則殿下所當亟發德音,以終先王未究竟之事,而顧乃因循推諉,以失中外之望,豈不惜哉?其時封書,想今俱在,固不可誣,而雖只以事理推之,諸道之民,受害於宮家者,皆在所恤,牛羊何擇焉,而乃獨仁於彼而忍於此耶。此理甚明,殿下何故,持難若是哉?此旣於矯弊理物之政,大有所害,而其於繼志述事之道,亦有所憾,臣又竊爲聖明慨然也。伏願殿下,深思而亟反之,克遵先王之末命,雖在當時事目之外者,竝皆以類而推,亟行釐革,以大慰四方之受民,不勝幸甚。臣旣屛伏畏約,朝夕待盡,其於朝政得失,固不敢與知,而今此數事,實係殿下本源上治忽之機,而又是上關先朝者,故不敢隱默,有此冒煩,罪當萬死,伏乞聖明,留神財幸焉。臣無任惶恐震越之至,謹昧死以聞。答曰,省疏具悉卿懇。誠誨之言,義甚截然。予雖不敏,敢不書紳而服膺焉?且時序已當淸凉之節,卿之進退,正此秋也,速改遐心,幡然上來,其於鎭國事何,其於慰予心何?卿庶幾改圖,予日望之。且職非劇務,又有僚庶,自可推移察任,卿其安心勿辭,無負至望。
吏曹判書洪命夏疏曰,伏以臣伏覩聖明踐祚以來,動靜云爲,允合天則,政令施措,有孚人心,中外臣民,莫不拭目翹足,想望大化,而不幸天心未豫,災異荐臻,仰觀俯察,無非可憂之端,而切迫之患,未有大於今日之旱。當此百穀垂實之時,凄風日吹,閱月不雨,旣發穗者,無望成熟,未發穗者,擧皆焦枯。至於西北,蝗蟲大熾,野無遺靑,今歲凶荒,將有甚於往歲,未知前頭,將何以繼國用,亦何以濟民飢乎?思之至此,不知所以爲計也。伏想聖明,於玉體未寧之中,宵旰之憂,當復如何?古語曰,災不虛生,皆由人興,信斯言也,今日君臣上下,有何所失,而獲戾於天,一至此哉。成湯,古之聖王,而仲虺稱湯之德,不曰無過,而曰改過不吝。日者聖明,雖有一二過中之擧,旋卽悔悟,政院之臣,終不許遞,諫院之官,特示優容,日月之更,人皆仰之,殿下之改過,亦可謂不吝也。然雷霆之下,鮮不摧折,竊恐今日之言路,自此而塞矣。頃日大臣箚子,直下該曹,意者聖明,欲待本曹之議啓,以爲處置之地,然其在敬大臣之道,事實無前,而出納之臣,不卽覆稟,據此一事,亦可見群下不敢言之漸也。且前日大司憲宋浚吉之疏,入啓累日,聖批始下,右賛成宋時烈之疏,久不批下,外議皆不知聖意之所在。況浚吉疏中,言柴場事,上下相持之未安,則聖批有允從之意,而時無指用之實。且諫院·藥房提調入侍之請,旣許而不施,內間事勢之難便,外人何知?古人所謂聽言非難,用言爲難者,不幸近之矣。自古國家興亡,未始不由於言路之開閉。近日之事,雖曰微細,而識微之所先憂者也。臣聞欲法堯·舜,當法祖宗,臣何必遠引歷代古事乎?我先王聽言之際,朝臣言人過失,則必察其虛實,然後有所從違,而若語涉聖躬,則從之猶恐不及。至於應天之道,必以至誠,前後遇災,輒下罪己之敎,臣每讀憂心如焚,寧欲溘然等聖旨,未嘗不感激流涕也。今殿下軫念民事,特遣大臣,使之祈雨,殿下遇災之念,可謂勤矣。臣不敢知殿下責躬之實,亦體先王之至意乎?當今國事,扤揑日甚,無一事可恃,而所恃者,只聖明在上耳。殿下必須惕厲加意,期於將多前功,然後方可以轉危爲安,不然,臣未知稅駕之所矣。夫學問上工夫,雖是腐儒恒讀,捨此則無以益聖智而開聖心,雖於靜攝之中,必念玆在玆,亦豈無將就之效乎?伏願聖上,雖聖缺數字加聖心焉。目今綱維不攝,百度皆弛,拾瀋之歎,正謂此時,臣姑擧其一二乎。戶籍之法,所以計民數也,朝家之申飭,逈異前日,而今聞守令,互招民謗,因循舊套。擧子詔訖,盡令改講者,意非偶然,而今聞爲講官者,視以尋常照訖公文,至爲下吏盜賣之資,且嚴禁場屋亂入者,所以礪士習而肅試院也。爲擧子者,犯禁頗多,雖未知法官之處置,終如何,而亦不無人言,以此數件事觀之,可見朝廷命令之不行也,若是而其能國乎?臣竊慨然。至於日後荒政,廟堂終當講究,而卽今寧陵修改之役,亦必浩大,當此告飢之時,不可專責於畿內窮民,若自京衙門,除出米布,募軍赴役,則其於便民之道,不無少助,惟聖明留意焉。臣雖無才能,受恩深重,憂時一念,不後恒人。目覩慘切之災,危急之勢,不得含默,冒陳瞽辭,惟聖明財擇焉。臣無任激切屛營之至,謹昧死以聞。答曰,省疏具悉卿懇。陳戒之言,實是藥石之言,忠君愛國之心,可不體念焉?且柴場一事,已爲允從於大司憲之疏批矣,有何許其言而不爲採施之理乎?在前各司之不爲擧行,非予之不許也。末端事,當令廟堂議處焉。以上燼餘
上在慶德宮。停常參·經筵。
下直,忠洪水使李枝遠,襄陽府使姜鎬。
大殿,政院·玉堂問安。答曰,知道。勿爲問安。
藥房都提調鄭太和,右承旨南龍翼啓曰,伏未審夜來,聖候調攝若何,足胕所患,亦與昨間一樣乎?不得入診,已過兩日,今日則何以爲之?臣等區區憂慮,敢來問安,竝此仰禀。答曰,知道。症候幾盡差愈矣,今後勿爲逐日問安。
南龍翼啓曰,近來□位,每患不齊,而不有甚於今日。都承旨金壽恒,以病不來,左承旨李殷相,方入試所,左副承旨尹鏶,缺數字出去,批下之後,亦不仕進,右副承旨趙胤錫,方在拿處中,廳中只有臣龍翼及同副承旨洪處尹,當此引見多事之日,苟簡莫甚。左副承旨尹鏶,卽刻牌招,使之察任,何如?傳曰,允。
洪處尹,以都摠府言啓曰,今日入直軍士,中日習射,請出標信。傳曰,知道。
洪處尹,以都摠府言啓曰,副摠管金是聲,以禁軍馬點事,訓鍊院坐起進去,請出標信。傳曰,知道。
傳于洪處尹曰,大臣·備局堂上,引見。
洪處〈尹〉,以寧陵改〈修〉都監言啓曰,臣等今日馳進寧陵,奉審諸色石物,則罅隙及異色等有頉處,與大臣書啓,別無異同,而油灰塗着處,括去詳審,則癸地裳石及卯地屛風隅石下角,小有破傷處,辰地裳石微黃,一箇加出,地臺石,駕石付接處,幾盡微隙,而其中坤地駕石,辛地臺石,罅隙稍大。陵上有頉之處,若是之多,則修改之役,一日爲急,而如欄干石·下排石·裳石,則在於屛風石之外,或可以撤去改排,裳石之下,又有地臺石,深入於屛風,臺石之下,改築改排之際,不無動搖陵內之患,已極未安,而至於屛風石·駕石·臺石,則皆是封陵石物,若欲改排,則必須盡撤陵上土石,然後方可排置精堅,而至嚴至敬之地,築土臺石,極爲惶悶,爲此之慮,仍前排修補,則不過就其傾陷罅隙處,塡補支撑而止耳,不久必有傾陷罅隙如前之弊,此乃一時姑息之擧,而實非永遠之計,臣等淺慮,罔知善處之道,且丁字閣蓋瓦,不過數日之役,此非重大之擧,而卽今三時享祀之際,修改丁字閣,恐有難便之勢,事係重大,竝議大臣定奪,何如?傳曰,允。
洪處尹啓曰,今日引見時,江華留守柳淰所啓,各道僧軍催促事,及空名帖成送等兩款,付標以入之意,敢啓。傳曰,知道。
有政。
吏批,判書洪命夏進,參判李應蓍進,參議趙復陽病,同副承旨洪處尹進。
兵批,判書鄭致和拿囚,參判李正英,參議李弘淵進,參議李廷夔上疏,同副承旨洪處尹進。
以兪棨爲右副承旨,趙龜陽爲執義,鄭樸爲掌令,呂聖齊爲持平,崔浣爲兵曹正郞,蔡裕後爲內醫提調,李靖賢·南斗長爲禁府都事,李鳴夏爲司圃別提,李垕·成後卨爲副護軍,李東老爲副司直。
洪處尹,以兵曹言啓曰,當日私奴仁立稱名人,自開陽門入來,差備門外擊錚,極爲駭愕。令攸司囚禁治罪,同門守門將李文頀,常時不能禁斷雜人,以致闌入,亦爲非矣。推考,何如?傳曰,允。
傳于尹鏶曰,自前雖無判府事,或有照律之時乎?卽爲問啓。
正言尹趾美啓曰,臣伏見司諫李延年引避之辭,以照訖講經事,率爾陳達,而辭不達意,以致大臣有未安之言。所謂大臣,卽臣之舅也,臣何敢可否於其間而處置乎?請命遞斥臣職。答曰,勿辭。
洪處尹啓曰,大司憲宋浚吉,掌令尹飛卿,持平郭齊華在外,執義·掌令·持平各一員未差,今日以監察茶時之意,敢啓。傳曰,知道。
洪處尹,以兵曹言啓曰,今月二十二日私奴丑伊稱名人,潛入闕內,至資政門外,行止荒唐,司鑰,捉付本曹,推問其闌入之由,則旣非擊錚之人,其所言甚爲荒雜。而大槪渠是水原之人,水原軍政,多所是非,欲以此意,因中使轉達天聽之事也。自本曹卽爲囚禁,而如此狂悖荒亂之人,不可尋常處置,令攸司各別推治,何如?傳曰,允。
都承旨金壽恒疏曰,伏以臣頃於藥房入診之日,方詣閤門之外,得聞臣父,猝然窒塞,病勢危劇,臣驚惶靡定,頃刻時急,未及入侍,顚倒出來。雖緣私情之切迫,揆以分義,至今悚慄,卽擬陳暴乞免,而以煩瀆爲懼。卽今本院事勢,不可不早爲之變通也。伏乞聖慈,俯諒危懇,亟遞臣職,以便公私,不勝幸甚。答曰,省疏具悉。卿其勿辭察職。
左議政沈之源疏曰,伏以臣請與山陵都監諸官,同被罪罰者,實出於事理之然。措語見上答曰,省疏具悉卿懇。卿其安心勿待罪。
領敦寧府事李景奭疏曰,伏以臣衰甚耗極,百疾交侵,不堪供職,久矣。伏乞聖明,俯察危懇,竝將社稷奉常提調,及實錄摠裁官,亟賜遞免,俾延殘喘,公私幸甚。臣無任祈懇之至。取進止。答曰,省箚具悉卿懇。卿其安心勿辭。
以備忘記,傳于李殷相曰,寡昧涼德,叨承丕緖,天災時變,旱蝗缺數字虛日,比歲連凶,夙宵憂懼,罔知攸處。今玆發穗之節,旱蝗之災孔慘,點雨不下,已至兩旬,斷自〈無〉西成之望。靜省厥咎,罪在予一人之身,彼孑遺之赤子何罪?興言及此,若恫在己,憂心如焚,寧欲溘然而無知也。承旨代予草敎,廣求直言,使大小臣民,咸陳闕失,無有隱諱。
南龍翼啓曰,以禮曹啓辭,遣近臣祈雨事,命下矣,承旨三員,明日當爲受香,而都承旨金壽恒,親病極重,不得仕進,今方陳疏云,右副承旨趙胤錫,方在拿囚中,左承旨李殷相,今雖出榜詣闕,除明日祭官三員,則廳中只有一員。自前守廳,不可不備二員,右副承旨趙胤錫,合有變通之擧,而長官旣不在,臣等尤不敢擅便,何以爲之,敢稟。傳曰,趙胤錫,姑爲改差。
洪處尹啓曰,臣於入侍之時,今日爲政事命下,而祈雨祭齋戒,臣未及知之,不卽頉稟矣,明日不得開政之意,敢啓。傳曰,當日爲之。
洪處尹,以吏曹言啓曰,來八月初一日,行宗廟·敬慕殿·寧陵朔祭,初四日,行文宣王釋奠祭,初五日,行社稷祭,十一日,行風雲雷雨祭,十四日,行宣武祀祭,十五日,行宗廟以下各陵殿秋夕祭,十七處,鱗次稠疊,獻官·執事,除公故老病人外,萬無推移塡差之路,不得已宗室·禁府·刑官,時不爲差祭之員,通融塡差。文宣王釋奠祭,則例以文官差定,而文官亦甚不足,蔭官中生進人員,依前例交差,何如?敢啓。傳曰,知道。
以備忘記,傳于尹鏶曰,今此新陵董役諸官,皆被拿命,而中使尹完,獨難免其罪,亦爲拿囚處之。
以今七月二十六日,大臣·備局堂上引見時,擧行條件,傳于洪處尹曰,蓋瓦色赤一款,失志踈漏,改書以入。燼餘
黃海道黃州幼學朴夢菖疏曰,伏以缺半行莫重乎仁愛,思親如喪考妣之念,實想望缺五字施如傷之鴻恩,俯恤赤子之困苦,夫王者修德行政之要,在乎審己體天而己。體天者,御下之道也,必須體天之道,然後享天之心,保天之命,而蘇億兆於四境,垂福祚於萬世,人君御下之策,顧不重歟?是以惟堯則天,而光被四表,桀不若天,而九有以亡,厥鑑不遠,於此盡矣。恭惟新陟大王,天機普照,聖略如神,自卽位之初,體天審己之誠,誠無讓於帝堯,憂勤惕念之意,豈有間於先烈哉?然天有譴告之災,民多怨咨之氣者,以下情壅遏不通,而赤子未見收效故也。宋臣蘇軾有言曰,國之治亂,在下情之通塞,至治之極,至於小民,皆能自通,大亂之極,至於近臣,不能自達。當今賢良竝進,治具畢張,所謂亂極,萬無此理。然承祖宗之烈,臨萬民之上,盍以通下情除壅蔽爲急務哉?伏願殿下,新服厥命,惟愼厥德,無恃絶人之資,而或慮可畏之防,每修恐懼之心,而杜閑邪僻之情,以自彊不息,法天行之健,以厚德載物,體地之勢,極財成輔相之道,以左右民,日審萬機之浩繁,無俾一夫之不獲。目今下情,壅蔽不達,而兆民至於怨咨,綱紀紊亂不修者,其目多端焉。沃野荒蕪,而山頂粟繁,壯丁逃逸而稚弱偏苦,賤民奢麗而貴族貧寠,商賈行詐而農民被欺,經界不正而賦役不均,士習偸靡而風敎廢弛,僧徒無統而奸宄是倚,糶糴無藝而細民流散,傾覆反常之弊,固非王化不流之所致,抑非百官不正之由。然下民矯詐,欺罔成風,乃至此極,所謂沃野荒蕪而山頂粟繁者,鄕居軍民,或以一身而兼兩役,或貸國穀而未盡償者,多矣。故托爲田賦之太重,而身役莫支,背親離族,棄其良田,深入山谷,墾闢樹林,以致積倉之富,而都忘世間之苦樂,巖谷爲逋逃之藪,深巷竊富貴之樂,由是草木鳥獸,未能咸若,山川鬼神,亦有不寧,咎徵之應,豈無所自耶?所謂丁壯逃逸而稚弱偏苦者,避地山谷者,身雖處閑無爲,名則尙編本役,故歸其鄕里家族,鄕里家族,不無困苦,設爲頉減之計,或懸頉逃亡,或托稱物故,缺五字除無跡,則至重其役,不可不充。故搜括襁褓之兒,以充流亡之數,倘有國家緩急之變,則彼五尺童之輩,詎能執殳臨敵乎?且軍政,所以捍外而禦侮,必也膂力雄勇,才氣猛健,方當行陣之列。是故,唐帝之定府兵也,二十爲兵,六十而免。今則雖年過九十,不死則未得免,若此策杖扶起之類,尙能戴胄被甲乎?甚乎已死者之軍布,又何徵於百歲之後,而無辜之隣族,庸受督侵之苦乎?軍政不修,至此之極,而此外閑遊落漏之輩,不知儒術,不識武藝,巷居無爲,至於鬚白鬢素,而專不識官門者,容或有之,下民勞佚之不均,未有甚於此時者也。所謂賤民奢麗,而貴族貧寠者,古者軒轅氏之王天下也,仰以觀於天文,俯而察於地理,爲文章以表貴賤,其後累聖繼作,制爲禮法,必使五十然後衣帛,七十然後食肉。箕子受封東方,八條之敎,亦自此始矣。故無一賤妨貴少凌長之弊,今也則不然,窮乏無爲,未業農桑,菲薄衣食,而守儉窮巷之士君子,則以弊袍藜藿,朝虀暮鹽,未得資身,自見凌於賤民,牽車服賈,把犂秉鋤,行賣力耕之細民,則以三倍之利,億稊之米,辦其酒食,潔其衣冠,自得揚揚,及侮於君子,以外物目之,則貴賤之反常,判宵壤之不準矣。而至於御寶爵級之所賣,尤偏及於豐財之賤民,鄕俗不能禁其僭,郡邑罔敢知其玆,殆新安朱熹所謂,小人淩君子,則陰盛陽微,天道乖戾之說,於此可驗矣。所謂商賈行詐,而農民被欺者,昔有虞氏御寰宇也,巡狩而同律度量衡,故皆從正規,不得相欺,缺二字于今,然行詐滋甚,豈必人人自耕而食哉?有織縷而買穀者,有紡績而遷粟者,有積粟而買布帛者,其校商詐缺二字留穀而還賣者,當買粟於人也,則以大斗受之,當賣於人也,則以小斗與之。至於權衡尺丈,莫不皆然,農民之見欺商賈者,幾何人哉?彼商賈之輩,其麗不億,相與協志同心,誣罔人物,誅之則不可勝誅。故郡縣不能治,因循度日,農民怨咨之氣,至於冬祈寒夏暑雨而無時可已矣。非特此也,邇來年事,比比不稔,北使連綿往來,民罔有措,籬落蕭條,鷄犬罕有,郡邑州縣,上自兩營,下至吏輩,各設坐販,存本取利,缺五字舖子,以浚農民之膏血,以奪商賈本業,輕重權七字缺基於此,彼行賣之類,烏能自以檗牽□遠服,以通南北之貨哉?於是賈皆惶惑,民悉驚疑,賢者則求其說而不可得,未免於憂,小人則揣以意而度於上,遂以爲謗,謂方伯而爲豪商之利,謂守令而行大賈之事,商賈不行,物價騰踊。近自畿都,遠及海隅,喧傳萬口,騰說百端,或言桑弘羊·孔瑾輩,復出,千載之下,專務掊克,以興百姓之怨,以傷天地之和,啓盜賊之端,促國家之脈,罔不在此,臣不敢知黈纊之聰,此言亦得聞耶否?所謂經界不正而賦役不均者,自萬曆癸卯年打量後,今幾六十年,地勢變易,何處無之?或正田改爲大川,或水澤變爲高岸,雖有結負之處,樹木已成林,而不得起墾者,多矣,盡爲深潭而全無形址者,衆矣,而新役尙徵於舊籍,蚩蚩羸民,偏受橫斂之苦,而豪勢之家,新菑近墾者,例落於貢案之外。又有國之屯田,及官之公田,雜處民田之間,故自遠方避役流居者,聚集農墅,托爲募軍,依其形勢,私奪民田,使民不得耕耨,而自官徵稅於民,則一依舊籍,哀哉民斯,何以得生?及復思惟,實無前之大變也。若不打量而正其經界,則終無所辨其眞僞,所謂士習偸靡而風敎廢弛者。近年以來,科擧之法踈,而汰去之令密,年年講學,以減儒士,彼鄕土手農之儒,異乎京師徒學之輩,春耕夏耘而無時小閑,朝樵暮綯,不暫休息。又北使往來之際,監兵使守令遞任交代之時,所贊執事之重任,無非儒士之攸行,奚暇能讀半行書,以應年年之講乎?亦奚暇能治禮義,善事長上,而謹其趨隅之節乎?由是鄕約呂氏之法,而閭乏仙居之俗,若不別立敎條,修其禮法,則偸靡之習,無時可革矣。雖然黌堂之取人,非徒以學,亦以行擧,故以聖學爲尙達於事業,以至孝子·忠臣·賢相·良佐,皆由此出,其所以維持國脈,保安斯民者,至矣盡矣。今以一字之未識,蔽其專行之無缺雖世降俗末,猶有孝友之德·齊莊之行,鄕黨稱孝,宗族稱弟,而自恃將大有爲者,一朝以加假誤讀,廢爲卒伍,其冤曷極?雖藏德行人,不見收效之實,而斂不休於財竭,賦愈急於産空,至如平昔謳吟之聲,則無五聲六聲八音之調,缺七字之頌,而所唱者,流民之歎,所和者,亂離之歎。若陳六字缺,風之碩鼠食苗,雅之黃鳥粟,處處皆是,豈不寒心哉?所謂僧徒無統而奸宄是倚者,彼釋徒之流離,是西夷異端之敎,而霄壤乎聖人之大道,然僧之爲戒,在乎酒色邪淫殺生偸盜數者而已,是亦敎化中之一物,所使守戒而不放矣。近年以來,在鄕髡徒爲僧之類,非徒娶妻居室者寔繁,有徒而游手游食,蠹我民財,出沒山藪,以肆其毒。甚者,往來山間,奔走海曲之際,以通行賣者,比比有之,漫不以爲畏,此亦人事之大害,而天譴之所不能無者。若不施令而戒其妄行,則彼爲無父無君之敎者,安知異日掘塜燒屋之禍,中夜刃人之亂,不纏綿於四境之內乎?所謂糶糴無藝而細民流散者,下民之蕩析離居而不安厥所者,在乎糶糴之出入,飢渴頓踣,而呼吸毒厲者,亦在乎糶糴之出入。夫國之有倉廩府庫,所以爲民,是以古之善爲國者,豐年則斂之,凶年則散之,恤其飢寒,救其疾苦,增價而糴,減價而糶,乃活民利農之本。今也則歲無豐凶,民無貧富,以紅腐露積,不可過夏,故春散秋徵,例以爲常。至於春發倉之時,則蚩蚩群生,無以償復,而受則免飢而已,冬日捧納之際,則以拘囚被扙之困苦,不安厥居,餓莩載途,哭聲喧野,裹屍遺骸,相望於道路,蓬頭鬼面,接跡於閭巷,至於父賣其子,兄鬻其弟,流離越境者,不至幾何,而其或不流散幸居者,則責以流者之族類,橫侵之虐,至大極重,由是鱗次逃亡,諸邑中至於一場一里,全無煙戶者,多矣。雖有安土重遷,不樂遠適者,亦以流亡人所受糶穀,與旣死者軍人徵布,及館譯僧軍與官吏舟子等族役之橫侵,却重於己之役,故乃至鳩會箕斂,而剝膚椎髓,將徙之期,非朝卽夕,歎有蓷之暵濕,歌無室之萇楚,所欲者泰山之虎噬,所願者永州之捕蛇,夫何至治之世,細民之勞苦,一至於此哉?嗚呼,此八者,委巷之可爲流涕太息者。此弊未祛,則雖伊·傅在朝,稷·契坐府,無以解兆庶之慍,而享上帝之心矣。臣布衣一迂儒,僻在鄕曲,生於草野之中,長於蓬茨之下,無有游觀廣覽之智,七字缺之累,其於救弊警俗之事,雖近於聾盲,而六字缺議,然如是遏密八音,肇修一德,易絃變轍,更始日新之時,擧國臣民,罔不想望,生於憂患,轉危爲安。臣惟不言,適有所咎,謹請以平昔所思者,荒拙之辭,爲殿下獻焉。若夫濟世安民之道,則係乎德政之流行,而弭災解慍之理,則本乎民物之咸和。臣伏願廣施勞來,還定安集之令於逃脫,入耕山谷者,使之還定安集,用各耕其田,各應其役,而除其一身兩役之弊,盡燒發倉賑乏之券,則沃野不蕪,而山川咸寧矣。六師之籍,査覈點檢,不必年年修正,逃軍皆還本役,從式年一修軍案,廢其搜括嬰兒之規,而使査出優游自逸之類,俾壯健落漏之輩,咸得應役,年滿六十者,從規除案,則丁壯不遺,而稚弱不苦,絶悍吏用私之弊,而止勞佚不均之冤,修衣大冠,定品式之規,使賤民不得爲,而至於御寶爵級,亦隨貴賤之等,不使僭買,則貴賤表於文章,民志定於天澤,小人不得凌君子,而無陰盛陽微之變。同其量衡之制,賈賣之際,使從正規,不得相欺,而罷其坐販興利之鋪子,互市納賈,以觀民之所好,則民有樂業之安,而竟得懋遷之休,無貧富不均敎養無法之患矣。經其彼此之田畔,量其多寡之結負,使改定溝洫,而辨別其公私之界,則下民無冤,而賦役以之可均,耕者可致讓畔之俗矣。廢其年年汰定之講,而有餘力學文,則風敎不靡,士習不偸,而賢哲之類,可以茅茹而彙征矣。戒其釋徒之放恣,使不得肆其姦宄,而甚者加以鞭扑,使自警惕,至於娶妻居室者,使之還俗,充定軍額之闕漏,以懲其餘,則至德之敎化,可徧覆於異端之中矣。除其多端族役之橫侵,使無辜之民,不至失所,則可以自然還定完集,而治産自娛矣。人心之固結,風俗之敦厚,紀綱之不墜,罔不在此。此八條之弊已祛,民無怨咨之氣,天降萬年之祥,於是,謹其九重屋漏之獨,而思致八路兆庶之康,必戒伐人性之內荒,必防蕩人心之外荒,六字缺庶事,必體天之仁而盡惠鮮之澤於斯民,體天日之和而成寅協之風於朝廷,體春秋之生殺而悉勸懲之宜於刑賞,體風水之渙汗而發號施令之日,罔有不欽,無俾庶績損虧,則治道之隆,上昭三光之明,下遂萬物之宜,德澤之光,沾遠洽邇,頌聲之作,洋中溢外,可儷美於隆古之盛矣,萬世無疆之休,自此而基矣。抑臣於此,尤有甚者,諸路砲手入京者,橫侵士類,充其保率,無所不至。至於編名儒籍,學行備具者,亦逢誣詐,必厚賄請頉,然後斯乃可免,豈不甚痛哉?臣伏願自今以後,厚施德政,禁其違理之弊,則儒士無驚懼之患矣,伏惟聖上垂察焉。臣學海之微蹤,生長草莾之野,旣無通天之學,安有絶人之行乎?守先箕業,藏修遊息,欽慕先聖之道,慨然當世之事,敢伸所蘊,仰達於楓宸者,蓋有年矣。特以君門九重,而堂階千里,故空抱巷議,未伸籲訴,今者國家不幸,至如大故,百姓莫不如喪考妣,臣當進訴赤子之怨於慈母,故聊採外郡之瘼,欲瀆如傷之鑑。沈鬱經年而志不得通,惟其昏愚,不知忌諱,故敢叫閶闔,略陳愚衷,極知狂僭,無所逃罪,敢冒萬死,刳瀝肝肺,志激於衷,言不知裁,伏願殿下垂仁採納焉。臣不勝惶恐戰灼之至,謹昧死以聞。答曰,省疏具悉。爾之愛君憂國之誠,予用嘉尙,所陳之言,當議處焉。啓下備邊司,備邊司回啓,觀此朴夢菖上疏,則八條所陳之言,無非當今之痛弊是白在果,山田之弊,有不可言。棄其良田,深入山谷,幸其無役,作爲淵藪,朝東暮西,乍出乍沒,其計誠巧,其情可惡是白乎等,以朝家累次申飭各道,使之嚴禁爲白有㢱,丁壯逃故,虛實相蒙,充定之際,稚弱居多哛不喩,年限已過之人,身死旣久之輩,橫被侵徵,害及隣族,軍政墜廢,莫此爲甚。年久逃故,無一族之類,該曹已行蕩減爲白有旀,奢侈之弊,甚於天災,閭閻缺二字至服綾段,僭上無度,法不能禁,侈泰之習,誠爲五字缺御寶爵級云者,似是空名帖募粟之事也。民之買七字缺榮光,則禁其僭服,誠爲落莫,而隱依凌侮,法所當禁是白乎旀,商賈罔利,其來已久,禁其壟斷,責在官吏。而舖子之設,不得已客使酬應,專靠懋遷,一朝停罷,其勢實難是白乎旀,量田已久,陳起相雜,豪右無役,貧民偏苦,打量之擧,實是急務,而連値凶歉,勢難擾民,故榻前稟定,姑寢不行爲白有旀,春秋考講之法,實爲勸奬之地,冠儒冠而不解文字,則降爲卒伍,在法當然,風敎廢興,豈不在於此?汰講之法,實難停廢爲白乎旀,僧人逃役,姦宄多端,至於娶妻生子,無異平民,則抄定軍額,亦或有補,而流來已久,根固波漫,遽邇搜括,必致驚擾,似難輕議是白乎旀,各邑糶糴,所以爲民,而凶歉連歲,遠近赤立,徵納之際,不無民怨,年久逋欠,似當變通,令該曹稟處爲白乎矣,末端所謂砲手入京者,橫侵士類,充定保率之弊,比比有之。遠方寒士,千里裹足,上京呼訴,僅得頉減是如爲白臥乎所,其爲怨苦,理所必至,令訓鍊都監,今後乙良,如有誣訴定保者是白在等,各別治罪,俾無此弊事,啓。依允。戶曹回啓,今此朴夢菖疏中,極言倉穀糶糴之弊,請盡燒發倉之券爲白有臥乎所,糶糴之設,不但救民窮春,亦所以儲峙軍餉是白在等,以其貧民未卽備納之故,廢其糶糴,焚其置簿,事極無據,不足多辨是白在果,其曰,逋欠段置,或因本道之啓,或因陳弊之疏,前後蕩減,其數甚多,而此路一開,弊亦隨之。要譽之守令,則無意督捧,奸猾之民人,則故不備納,稍待數年,便稱逋欠,請得蕩減者,在在皆然,而旣許蕩滌之後,則豪猾蒙惠,窮民不與,其習可惡,其弊無窮。況此疏中不爲的指某邑,混請盡數蕩滌,尤極無據是白置,疏內辭緣,勿施,何如?啓。依允。以上亦燼餘
巳時,上御興政堂,引見大臣·備局堂上,領議政鄭太和,禮曹判書尹絳,吏曹判書洪命夏,判尹李浣,江華留守柳淰,禮曹參判李一相,吏曹參判李應蓍,同副承旨洪處尹,司諫李延年,校理李敏敍,假注書曺憲卿·李翊相入侍。鄭太和曰,近審藥房之批,則聖候比前似減,而久未入診矣。未知足胕所患及搔癢之候何如?上曰,諸症視前竝似稍歇耳。鄭太和曰,旱災如此,臣承命祈雨,而天心未回,雨澤終閟,今歲凶斂,必甚於上年,寧有如此切迫之事乎?上曰,向者連洒浥塵之雨,而今則點雨亦不下,奈何奈何?鄭太和曰,水田則已無可爲,所恃者只在豆太,而久旱至此,豆太亦無可望矣。上曰,天之降災,所以儆予,而赤子將何罪歟?鄭太和起拜曰,自上引咎如此,此言豈不能上格天心乎?上曰,不德之罪,宜止於寡昧,而無辜赤子,竝罹慘禍,是誠缺數字太和曰,今日之災,雖不可指爲某事之應,而竊惟聖上臨御之初,罔有過擧,遠近瞻聆,莫不拭目欣仰,而近來則言辭擧措,未免有過中之時,竊恐操心,或未及初歟?上曰,其各言寡昧之失。尹絳曰,大臣所陳,實是今日左右諸臣之意也。初服之事,人皆稱賀,而近日喜怒過中,臣民憂惶,莫知其由矣。上曰,予非自謂無過耳。但自下皆謂予,以吏曹啓辭,移怒政院,而予心則不然矣。顧謂尹絳曰,此事,卿可知之耳。其日受鍼時旣送鍼盤,而都承旨始請入侍,故乃以旣已受鍼爲答矣。都承旨旣知此間事,而乃復同參於政院啓辭,是何故也?如欲入診,固當及時啓請,而乃在於鍼盤旣入之後,設令參啓,猶可早爲,而亦在於吏曹啓辭先入之後,則是不過欲掩其事,而自爲發明之地也。尹絳曰,在下者雖有過失,自上宜賜指敎而優容之矣。洪命夏曰,當初伏聞有曲折之敎,而自外未審其槪矣。今承聖敎,可得釋然,而第於此時,明白下敎,則群心疑阻,豈至於此乎?上曰,予觀政院之啓,則意在吏曹,而非及藥房之事,且觀藥房之啓,則又有怒甲移乙落落等語,而此則非予之志也。只爲都承旨,可知其事,而乃反如是,故予以有曲折爲答,而臣僚未及省認,則雖欲使之盡曉,而亦不可家道而戶說也,其不知也亦宜矣。鄭太和曰,若於其時,洞下明敎,辨其曲折,則金壽恒,必能自知其過,群下亦可以明知上意,而不曾明示某也非,某事誤,而嚴旨之降,一向峻激,故外間人,莫知聖意所在,而擧皆驚惶疑惑,無不以聖上擧措云爲之失中,爲憂矣。尹絳曰,臣亦待罪藥房,詳知當時之事矣。蓋其日政院,通于壽恒,欲爲啓辭,而壽恒方在藥房,待其歸院後入啓,故自致遲延,而啓辭則初非壽恒之文也。洪處尹曰,小臣則除拜未久,實不知曲折之如何矣。第原其本意,則缺四字而嚴旨屢下,故無不震悚惶惑云矣。聖敎如此,足破往日疑阻之心,而落落二字,乃臣疏中語也。今承聖敎,不勝惶恐矣。上曰,非以進言爲非也,且落落之說,爾疏之前,亦有之矣。太和曰,以工曹參議李惟泰上疏,量田等事,將爲待秋擧行矣。今則農事如此,姑待稍稔,更爲議定,何如?上曰,依爲之。太和曰,國儲已竭,更無推移之路,而又値木花之大無,前頭調度策應之事,誠極悶迫矣。未知何故而遭此時運耶?今日命會賓廳,而左相方在待罪中,右相以病不進,江華留守柳淰上來已久,而自上曾有留待之敎,故今方入侍矣。上曰,其令前進,歷陳其所欲言者,可也。柳淰進曰,去夏上來之時,各倉畢反庫後,上來稟達之意,已爲啓知矣。臣下去之後,僅得完畢矣。上曰,然則欠縮之數幾何?對曰,米太竝各倉所縮,多至三千餘石,而以庫中落板米,聚合作石一千餘石充上,則實無面之數,米一千九百餘石,太一百十數石,合二千餘石矣。抄出前後監色一百二十餘人,隨其察任久近分定,則以百石徵捧者,四五人,其餘則或五十餘石,或三四十石,小者則五六石矣。反覆思惟,而徵捧之路,此外無他策矣。鄭太和曰,以法例言之,則監色輩,當置之重辟而後,徵其妻子,似可,而此則於渠輩,實爲寬典也。然此亦遷延,不爲着實徵捧,則畢捧無期,監色徵捧中,各其名下,參酌定數,以爲畢捧之地,何如?上曰,以法言之,則殺之無惜,而今用寬典,依此分徵,而徵捧期限,則自備局待留守成冊上送,酌定以送,可也。鄭太和曰,本府久遠還上未捧者,幾何?柳淰曰,已缺一字已上,久遠未捧雜穀,竝九千餘石矣。缺五字此則皆由於前後留守,要譽而不爲督捧之致也。上曰,柳淰爲守令時,一一捧之,可也。洪命夏曰,今後留守,雖瓜滿之後,還上未畢捧前,勿爲許遞,何如?上曰,依爲之。柳淰曰,臣以今番反庫事,本島沿邊,幾盡巡審。朝家設置七堡,其意有在,而各堡,雖皆有兵船及津船,而旣無土兵,又無船格責立之路,緩急之際,運船無人,必無得力之理,事極寒心。臣意則本府束伍十四哨,武學十哨,合而計之,則其數不下於二千餘名。七堡邊將,稱以本府哨官,使之兼察後,束伍二千餘名中,割給七哨,付近作隊,常時則一如本府他哨之例,臨急則移用於本堡,則不無一分有益,而外議或以爲可,或以爲不可,故敢此仰稟矣。上曰,姑依柳淰之言爲之,以觀形勢,可也。柳淰曰,前頭築墻時,募僧放糧,每人一日三升分給,合而計之,則其數亦多,而辦出無路,誠爲可慮矣。上曰,倉穀爲貸用後,前頭軍米耗米中,推移充上,可也。柳淰曰,前頭僧徒赴役之時,不可無賞罰之擧,而所賞之布,時無出處,如得若干布同,則可以用之矣。上曰,以餘丁木若干同,自備局參酌上下,可也。柳淰曰,津船改備事,依洪重普爲留守時例,備納十隻者,通政帖成給事,曾已稟達蒙允矣。臣下去之後,詳考文書,則非一人獨辦十隻,乃二人竝十雙備納矣。上曰,然則依前規以五隻備納,而亦可低昻其大小,可也。柳淰曰,前留守徐元履在時,與訓局換米,而砲木,則移給管餉,換得黃海道管餉米三千四十八石,而其時備局,令江華府,自運其米矣。臣今更思之,則運米之際,必有船價,若以元數之米計給,則每十石缺五字石,其數少不下三百餘石之多矣。缺四字令各其官運納,而判尹李浣以爲,如是則有砲保稱冤之擧云。無已則以移轉例,仍令所在官,翌年秋一依還上之規,耗竝,自其官上納于本府,未知何如?太和曰,此則待二相出仕之後,相議定奪,何如?上曰,依爲之。洪命夏曰,前江華留守徐元履給價所買之材木,只計其根數,尙在其山,事甚虛疎。前江華留守徐元履,推考,何如?上曰,依爲之。上問左右曰,戶判所患,今則何如云耶?太和曰,比前頗似差愈云矣。命夏曰,南原空官,今至七朔之久矣。當初差送之際,不能擇擬,致有連續遞易之弊,此則該曹當任厥咎。臣不勝惶恐之至,而當此旱災慘酷之時,又有大同設行之擧,一日曠官,誠極可慮,不可等待其人馬之上來。新府使閔光熽,請催促赴任,何如?上曰,依爲之。洪命夏曰,原州牧使尹塏,呈狀于本曹,不肯赴任,請令政院,催促發行,何如?上曰,一守令之事,不必自政院分付,此則該曹直爲催促,可也。太和曰,三南巨邑,有弊端處,則守令,每嫌其解由,多有謀避,不肯赴任者,如此之輩,當用準期之法矣。上曰,然。命夏曰,此則該曹才已申命矣。上曰,昨日似有雨徵,而竟不雨,此時之雨,不須多注,若至霑濕,則可幸,而旱久至此,誠可悶矣。命夏曰,今番照訖兩所下吏盜賣之說,傳播狼藉,而考講官,不能禁戢,殊極駭異矣。上曰,照訖考講官,昨者論以罷職耶?處尹曰,果以罷職,論啓蒙允矣。上曰,照訖試官所爲,誠極駭愕,不可罷職而止,竝爲拿推。李延年啓曰,近來士習不美,一經場屋缺四字所不至,照訖及講經收栍緩急,誠難一缺五字至,今此照訖試官,果有外間物議矣。他餘士子,事雖未可知,姑以今番見捉士子所納公文論之,憲府推覈之時,稱以買得於盜賣之吏云。以士爲名,而敢生竊買之心,則做出無根之言,必欲歸罪於試官者,固無足怪,故臣不敢輕論矣。且以春間講經試官都愼與事言之,以問難文義之際,多有苛刻之事,衆謗喧騰,至於被劾,至今閭巷間談說者,皆以爲考講太峻,故諸生與言,展轉激動之致云矣。太和曰,以考講太峻見劾云者,此誠未安之甚者也。李延年曰,臣率爾陳達,而病昏之餘,精神消耗,辭不達意,以致大臣有未安之言。且有風聞失實之失,不可一刻仍冒,請命遞斥臣職。上曰,勿辭。李應蓍曰,春間臣與愼與,同入講所,可知其時之事矣。槪以愼與,頗諳考講之規,問難之際,落講者頗多。故同席之人,以爲前有安應亨峴之語,今可謂都愼與峴矣,以此相戱之。蓋應亨之爲考講官也,應講者,多屈於其手,故能得其許與,則時人比之於踰峻嶺,仍謂之應亨峴云矣。命夏曰,春間所云之者,乃謂擧子之所當自言者,愼與,經先說破之故也。至如靑華注之流,皆不待講者之誦說,而輒先輕發,故擧子無復自售之處,而若其被論之事,則乃出於其時同入試官之人矣。上曰,所謂靑華注者,指何狀注耶?太和曰,擧業之人,於經書注釋,就其切緊之語,以靑華點截,標而識之,故有此語矣。尹絳曰,凡試官,例以曾經臺侍者擬望,而考講官,則須用明諳實學者,故臣敢以愼與擬望矣。太和曰,愼與之見劾,當初乃以貽笑爲言,而今反以太峻見劾爲非。若愼與,果峻於考講,而論之者諉以貽笑,則其時臺諫,不能無責,若誠有貽笑之事,而到今直謂以太峻見劾云爾,則今日臺官,不能無失矣。李一相曰,愼與之事,臣聞諸李應蓍矣。太和曰,吏曹判書洪命夏,缺五字山陵修改之事,命大臣獻議,而臣弟致和,監缺四字如此,臣則不敢有所可否,而旣承下敎,略陳所懷矣。石物則不可輕議,當熟講啓達,而至於丁字閣蓋瓦,則改之不難。但當此三時上食之時,若無渗漏之患,則不可不少待矣。上曰,石物色變處赤色,有若環帶樣云,久則當爲純色耶?太和曰,年久則似或爲純色,當觀諸陵石物,或仍修補,或改造矣。上曰,石手所爲,誠可痛惡。石角不足處,以小石補添,塗灰用之云,浮石所監董之官,若盡心致察,則豈有如是之理哉?命夏曰,此則官員,爲石工所欺耳。太和曰,蓋瓦之事,尤極可駭。槪聞瓦匠輩,燔造不熟,則塗物取色,以爲欺罔之計云矣。上曰,用於何地而敢爲如是乎?此則罪在瓦匠,當該瓦匠,亦拿推。鄭太和曰,修改都監役夫,依洪命夏箚辭,當爲雇立,而該用米布磨鍊,送于備局,使備局分定于各衙門,以爲取用之地,何如?上曰,依爲之。尹絳曰,酺祭設行事,北道與海西,則以本道狀啓,連次來到,故當初卽爲回啓,旣已稟定設行,而平安道狀啓,則今始來到,故回啓時未判下矣。當待回啓之下,卽將分付設行,而許積未及知之,以爲未能着實擧行,事雖微細,而敢達其槪矣。命夏曰,凡召牌不進,如無大段難便之事,則不敢乃爾,而邇來視之尋常,殊甚紛紜,至於闕外陳疏之事,則曾所未有者,極爲寒心矣。上曰,如此之疏,政院不捧,可也。且臺官以避嫌見遞,則推考傳旨,卽爲爻周者,古例如此乎?鄭太和曰,臣於先朝,進參於習儀時,則堂下臺侍出入之人,無一來參,故臣竝請推考矣。其後引避連續,寧靖無期,故臣以爲此推考,設令照勘,不過解現□之律也。被捉之類,旣已見遞,則其推考,以此施行之意,啓達蒙允,蓋出於其時事勢之不得已也,初非定爲規式,視同令甲者也。上曰,此果一時變通之擧,缺數字嫌爲緘答者,誠未妥當。今後則臺諫缺四字避與否,其推考,勿爲蕩滌。洪處尹進曰,凡召牌不進,則例被推勘,而旣在推勘,猶且陳疏,殊非古例也。如此之疏,政院據例退却,而必欲捧入,逐日來呈,不勝其紛紜矣。上曰,被推之後,安知勘罪將如何,而敢爲陳疏耶?今後未畢推前辭疏,切勿捧入。命夏曰,自前牌招之臣,聞命卽入,故至如試官命招者,隨牌偕來,而今則午後始來,極爲未安矣。處尹曰,頃者玉堂之官,三到闕外,呈疏出去,此亦誠爲不當矣。命夏曰,推考緘答,有故爲遲延,以此爲避事之良媒,國綱旣解,百事無可爲者矣。上曰,臺官數遞,誠爲未安矣。無一人久居其任者,其何以責其成效也。且如憲府乃以糾檢諸司爲任,則厥職重且大矣。固宜頻頻開坐,而近聞憲府之坐,一朔之內,不過數度云,若此而其能有實效耶?太和曰,憲官勿爲數遞,可也。李敏敍曰,臺諫數遞未安之敎,誠爲至當矣。古例臺官,亦有被推而帶職者,故先正臣趙光祖,以依違苟容,迹同憸邪等語被推,而猶不能以此引避,則推緘滿囊之說,果非誣也。今之臺官,豈盡聖人乎?少有非便之事,則輒以引嫌,期於必遞而後已,今後則似當有變通之擧矣。太和曰,李敏敍之言,誠是矣,第今之臺官,豈有帶推而行公乎?此則似不可輕議也。上曰,非但此也。予意則欲變通牌不進之事耳。命夏曰,臺官避嫌,猶且不可云,而近來則該曹,亦以牌不進,爲尋常底事,亦未安矣。上曰,今之責上者,必以誠信爲說,而若究其所爲之事,則未必如其所言者矣。試以呈病之辭觀之,症勢若不保朝夕,而乃其實狀,則必不至若是之急,此豈誠信之道歟?所謂名士之流,徒以昂昂自高,其處事未必能然,則雖游心於白岳之上,缺四字玩塹者無異矣。洪處尹進曰,近見各道狀啓,今年農事,無復可望。當此飢饉慘酷之時,係於民弊之事,不可以微細而忽之,況軍兵虛位充定,實是擾民之大者?至於諸道牧場點馬,雖是不可已之事,此時調用驅軍,其弊不貲矣。竝稍待年豐擧行,何如?太和曰,牧場點馬,自是循例擧行之事,而外方民事,皆以飢荒爲慮,故旣已啓稟,令廟堂議處矣。至於虛位充定之事,則自前每式年爲之,而以連年失稔之故,不得擧行,亦已久矣。今年不可不充定之意,兵曹堂上,來議于三公齊坐時,已爲草記,啓下矣。未知外方行會公文,未及發送否。上曰,虛位充定事,令廟堂更爲議處,點馬事,廟堂從當更爲覈啓矣。太和曰,驅馬,雖或停止,身彌島馬匹捉出事,自先朝已爲受敎,而尙不擧行,此亦一體停止乎?上曰,身彌島則依前定奪施行,可也,李敏敍進曰,今此旱蝗之災極慘,自上軫災引咎之敎,孰不感動?但入侍臣僚,親聽聖敎,而八方遐外之人,不知聖上憂勞之如此。且殿下卽位以來,未有大慰人心之擧措,凡事必有發端處宜,因此警懼,下敎求言,廣聚群策,大段振作,以應天災。上曰,當下備忘,承旨,其代予草敎。李敏敍曰,國儲已竭,調度無策,爲今之計,莫若務去冗食之弊。如扈衛軍官之類,無益於用,而廩料之費,則不貲。試以旣徃之事言之,只是□帥者,保護家孥之資而已,何曾有補於公家之用歟?臣恐數世之後,或不無意外之患矣。請自今革罷,以爲省費之道,何如?太和曰,臣意亦與敏敍同矣。上曰,此事議之久矣,而曾爲延陽箚辭,不爲革罷矣。太和曰,自上御坐移時,能無惱憊之患耶?上曰,不至大段矣。敏敍曰,自上久缺四字未易,大學衍義進講事,何以爲之?自前本館,例於停筵之日,有漢唐故事書入之事矣。今後當依前書入乎?上曰,日氣如此,進講事,當觀勢爲之,而漢唐故事,依例書入,可也。上謂洪處尹曰,留院公事,幾何?對曰,卽今上候,比前似減,故凡公事,連爲捧入,別無大段公事留院者矣。遂罷出。以上燼餘
上在慶德宮。停常參·經筵。
夜五更,流星出五車星上,入北斗星下,狀如鉢,尾長七八尺許,色赤。
南龍翼啓曰,各處祈雨祭官等,卽刻當爲受香,雨勢如此,少退受香,觀勢爲之之意,敢啓。傳曰,知道。
南龍翼,以義禁府言啓曰,傳曰,自前雖無判府事,或有照律之時乎?卽爲問啓事,傳敎矣。判府事有故,不得開坐,則或有就議以啓之時,或有知事照律之事,而今則雖欲就議,判府事·知事,俱有故不得開坐,知事以下,獨爲照律,有所不敢矣。旣以此稟啓矣,敢啓。傳曰,知道。
南龍翼,以義禁府言啓曰,以本府所囚鄭致和等元情遲晩照律公事。傳曰,依允。浮石所郞廳及監造官等,姑停照律,觀其末終,可也事判下矣。鄭致和等,卽當照律以啓,而王府事體重大,若無判府事,則不得照入,例也。判府事尹絳,知事洪命夏,與鄭致和·洪重普,俱有相避,旣不得參坐,故臣爾載·臣挺一,雖循例捧招,至於照律,有所不敢,何以爲之,敢稟。傳曰,今亦罷脫舊規,同知兩人,相議照律以啓。
洪處尹啓曰,昨日備忘記,以旱災草敎求言事,命下矣。十行綸綍,辭旨懇惻切至,實有可以動天地感人心者,臣等更不敢措語潤色。以此備忘,布告中外,何如?傳曰,予之一言,豈能無蘊乎?爾等毋爲撝謙之辭,速製懇惻丁寧之敎,布告中外。
李殷相啓曰,以香室七月二十八日平安道中央設壇行祭受押單子,傳曰,紙尾無踏啓字處矣事,傳敎矣。臣矇然捧入,不勝惶恐,以後勿如是事,申飭該官,而單子之末,粘付他紙以入之意,敢啓。傳曰,知道。勿爲惶恐。
以備忘記,傳于洪處尹曰,史官五員待命,騎馬十五匹立之。
洪處尹啓曰,照訖兩所試官,初以臺論罷職時,兩所下人,以一所試官孫必大,二所試官柳晉三現告,故以兩人捧傳旨,今此拿推傳旨,亦以此兩人捧入乎?照訖考講所,各有試官,而一員則吏曹啓下,禮曹郞官,自本曹定送,成均館官員,自本館定送,則其間名目雖殊,終是同事,似無輕重,兩所定送禮曹郞官及館官,何以爲之,敢啓。傳曰,竝一體拿推,可也。
領敦寧府事李景奭箚曰,伏以臣前陳危悃,未蒙恩遞,玆敢再瀆,臣尤知罪,顧緣悶迫,不得不爾。古人云陳力就列,不能者止,今臣年迫力盡,百疾乘之,種種累症,不敢煩達,而眞元傷敗,痢泄交作,老而救治,其效難期,出而供仕,無望旬月。伏乞聖慈,憐臣昏耄,諒臣忱悃,都提調兩任及兼帶春秋之職,亟許遞免,不勝幸甚。臣無任戰灼之至。取進止。答曰,省疏具悉卿懇。卿之氣力,雖云衰老,少無難堪之理,安心勿辭,調理行公。
洪處尹啓曰,大司憲宋浚吉,掌令尹飛卿,持平郭齊華在外,執義趙龜錫,掌令鄭樸,持平呂聖齊未肅拜,今日以監察茶時之意,敢啓。傳曰,知道。
洪處尹啓曰,臺諫有闕,政事何以爲之,敢啓。
應敎沈世鼎,副校理李敏敍,副修撰洪柱三等,伏以司諫李延年,以近來士習不美,一經場屋,興訛造謗,無所不至,今此照訖試官,果有外間物議矣。姑以今番見捉士子所納公文論之,憲府推覈之時,稱以買得,以士子爲名而敢生求買之意,則做出無根之說,必欲歸謗於試官者,固無足怪,故臣等不敢輕論矣。且以春間講經試官都愼與事言之,以問難文義之際,多有苛刻之事,衆謗喧騰,至於被劾,至今閭巷相傳談說者,皆以爲考講太峻,故諸生造言,展轉激動之致矣。臣率爾陳達,而病惛之餘,神精消耗,辭不達意,以至大臣有未安之言,且有風聞失實之失,決不可仍冒。正言尹趾美,以臣伏見司諫李延年引避之辭,以照訖講經事,率爾進達,而辭不達意,以致大臣有未安之言,所謂大臣,卽臣之舅也,臣何敢可否於其間而處置乎?竝引嫌而退,考官之有罪與否,臺論之的當與否,必歸於一,而身爲臺官,不爲辨別,矇矓陳達,有欠言事之責,有所嫌避,不敢可否,勢所固然。請司諫李延年遞差,正言尹趾美出仕。取進止。答曰,依啓。
李殷相,以寧陵修改都監言啓曰,臣等今日馳進寧陵,奉審諸色石物,則罅隙及異色等有頉處,與大臣書啓,別無異同,而油塗塡隙處,括去詳審,則癸地裳石一處,及缺五字小有破傷處,辰地裳石,微黃一箇,缺八字付接處,幾盡微隙,而其中坤地駕石,辛地臺石,缺數字稍大。陵上有頉處,若是之多,則修改之役,一日爲急,而如欄干石·下排石·裳石,則在於屛風石之外,或可以撤出改排,裳石之下,又有地臺石,深入於屛風石之下,改築改排之際,不無動搖陵內之患,已極未安。至於屛風石·裳石·駕石,則皆是封陵石物,若欲改排,則必須盡撤陵上土石,然後方可排置精堅,而至尊至敬之地,築土排石,尤極惶悶。爲此之慮,仍前排修,則不過就其傾陷罅隙之處,塡補支撑而止耳,不久必有傾陷罅隙如前之弊,此乃一時姑息之擧,而實非永遠之計,臣等淺慮,罔知善處之道。且丁字閣改瓦,不過數日之役,此非重大之擧,而卽今三時享祀之日,修補丁字閣,恐有難便之勢。事係重大,竝議大臣定奪,何如?傳曰,允事,傳敎矣。議于大臣,則領敦寧府事李景奭以爲,臣病仆中,昏迷益甚,陳箚乞免兼帶等任,方待恩遞之命,而寧陵陵□喫緊驚憂,雖無可取之思慮,何敢無所對乎?都監本意,非在於一時之姑息,實在於永遠之計,而直恐未安,有此啓稟之事,臣有何見,敢爾臆斷?姑息與永久,得失相懸,就其未安而論之,亦有大小之相萬□排,誠甚未安,孰與姑息之未安,爲尤大者乎?遡有□未隧之世,則以爲未安,而全廢杵築之役乎?孔子以爲無修墓之禮,朱子所定輕重之意,似當講之,而事體至重,亦何敢輕議。惟願殿下更加博詢而處之。至於丁字閣蓋瓦,如可姑徐,則留待後日,似乎得矣。伏惟上裁。領議政鄭太和以爲,改築改排之際,若致動搖陵內,則寧就其傾陷罅隙之處,塡補支撑,至嚴至敬之地,莫重莫大之事,有難以臆度斷定。大臣以下奉審時,必有詳審形勢而來,更加詳細下詢缺十字似當。至於丁字閣蓋瓦,若不至缺五字享祀停止之後而改之。臣於今日之事,有不敢與議,伏承下問,亦不敢全無所對,如是獻議,不勝惶恐之至。伏惟上裁。右議政元斗杓以爲,屛風等石罅隙之處,今若撤毁改排,則陵上震驚,誠有所難言者,欲塡補而已,則萬年衣冠之藏,亦不容一毫苟簡,第念始役之後,則大小奠祀,多有所妨,臣之淺料,雖欠久遠之計,亦無朝夕之憂,姑俟三年之後,似乎得宜,而前頭時事,有不可知,奉審後因循時日,亦甚未安於心。反覆思惟,終不得臆斷,博訪知禮儒臣,酌其輕重,似爲至當,庶無未盡之悔。伏惟上裁。領中樞府事鄭維城以爲,改排之際,固知驚動陵寢之爲未安,而□前修補則,只就罅隙之處,塡補支撑而已,不久必有如前傾陷之弊,實如都監啓辭,則莫重莫大之事,不可爲一時姑息之擧,臣之淺慮,堅固改修排,實爲重其事永遠之計。至於丁字閣赤色蓋瓦,若無卽今渗漏之患,則姑待明年享祀停止之後,似當改之。伏惟上裁。右議政沈之源,方在待罪中,不敢獻議,大臣之議如此,上裁,何如?傳曰,更遣禮官,往議于右賛成大司憲處以啓。以上燼餘
上在慶德宮。停常參·經筵。
藥房都提調鄭太和,同副承旨洪處尹啓曰,伏未審一兩日來,聖候調攝若何?足胕所患,日益有愈,而今無入診之事乎?臣等之憂,猶有未弛,敢來問安。答曰,知道。氣候如前稍勝矣。
傳于尹鏶曰,政事,明明日爲之。
尹鏶啓曰,明明日爲政事,命下矣。明明日,乃朔祭齋戒,何以爲之,敢稟。傳曰,罷齋後爲之。
洪處尹啓曰,缺數行多少亦相不同,而不敢取捨,故依其現告拿推傳旨捧入之意,敢啓。傳曰,知道。
洪處尹,以御營廳言啓曰,今此七番別馬隊試才賞格,從分數多寡,以本廳所儲木綿面給後,別單以入之意,敢啓,傳曰,知道。
又以義禁府言啓曰,今此鄭致和等擬罪律文,考諸大明律,終無可當之律。不得已以不應爲事理,比擬照入之意,敢啓。傳曰,知道。
又以備邊司言啓曰,再昨引見時,江華糶糴之穀,必盡捧後,留守許遞事,明有下敎,而不出於擧行條件,當該注書推考,付標以入,何如?傳曰,允。
又以備邊司言啓曰,今七月二十六日引見時,同副承旨洪處尹所啓,軍兵虛位充定,是擾民之大者,稍待年豐擧行,何如?上曰,令廟堂更爲議處事,命下矣。軍兵虛位充定,式年擧行,自是法例,猶慮外方充定之難改,以五年爲限,而每當五年之後,則輒因陳弊之言,退而又退,今至八年之久。莫重軍政,無路收拾,事極寒心,頃日臣等,分付兵曹判書,使之擧行矣,榻前承旨,如是陳達。秋旱至此,民事十分可慮,今年則姑令該曹還爲停寢,何如?傳曰,允。
兪棨,以長生殿事啓曰,江原道黃腸木敬差官,必須趁今月下去,可於未寒之前,完役輸運。故敬差官沈梓,將爲發行之際,被拿在囚,待其結末,則漸至稽緩。令該曹他無故之員,不待改政,卽爲差出,使之數日內發送,何如?傳曰,允。
洪處尹,以司僕寺官員,以提調意啓曰,濟州後運歲貢馬二百匹,來于本寺,禾毛色,別單開錄以入之意,敢啓。傳曰,知道。
又以義禁府言啓曰,本府堂上開坐之日,則都事例當一齊早進,而今日開坐時,都事權世經,稱病不進,趙億日晩之後,緩緩來到,其爲怠慢之習,不可不懲。竝姑先推考,何如?傳曰,允。
都承旨金壽恒啓曰,伏以臣昨以父病,冀蒙恩遞,聖批不許,揆以分義,臣私情雖切,煩猥是懼,欲待父病少愈,而不敢爲更瀆之計矣。臣父所患,有加無減,多施方藥,未見少愈,委身床席,晝夜痛苦,實不忍一刻離側。伏乞天地父母,曲加矜察,亟遞臣職,俾得專意救護,千萬幸甚。臣無任懇禱切祝之至,謹昧死以聞。踏啓字而下。
奉敎兪命胤疏曰,伏以臣以不似,猥忝史職,頃緣實錄事急,史官不足,大臣陳啓,至有格外變通之擧,特減臣父兼帶春秋之任,雖出於事勢之不得已,而臣常悚惶蹙踖,不知所以措躬。今則史官旣有新入者,更無缺二字之患,而臣父於昨政,復除承旨,例兼春秋館修撰。相避之法,自有金石之典,若無大段拘礙,則決無一向倚閣之理。伏乞聖明,曲察微臣情勢,特遞臣職,以全法例,以安私分,不勝幸甚云云。踏啓字下吏曹,吏曹回啓,自前承旨史官,如有相避者,則承旨所兼春秋,必爲減下,已成規例是白在果,奉敎兪命胤之疏,出於心有不安,而其父棨之例兼春秋,則依副提學時例缺四字實錄纂修,仍爲,缺半行啓依允。以上燼餘
上在慶德宮。停常參·經筵。
下直,錦城縣監南斗樞,南原府使閔光熽。
南龍翼啓曰,近來注書遞易頻數,殊極不當。如非大段實病,則不爲許遞矣,卽者假注書李翊相,新遭重服,李棨則身病極重,決難供仕云,當此多事之時,不可久曠,李翊相·李棨,竝改差,他注書差出,使之察任,何如?傳曰,允。
假注書望,朴信圭。事變假注書,鄭載嵩。
洪處尹,以都摠府言啓曰,今日入直軍士,當爲〈中日〉習射,而雨勢如此,不得爲之之意,敢啓。傳曰,知道。
南龍翼,以義禁府言啓曰,石物色變事,石手不爲直招,當與都邊首曺末龍,隱問覈出後刑推,次知石手李應化·姜福等,時未拿來,待其就拿後,各人等處,隱閱覈得實狀後,稟處,何如?傳曰,允。
以左議政沈之源初度呈辭,傳于洪處尹曰,不允。
傳于洪處尹曰,史官二員待命,騎馬六匹立之。
夜五更,沈霧。
諭左議政沈之源曰,天降割于我家,虞慮方殷。予所恃者相國,巽退奚輕,詎望望之若此?故諄諄而宣諭。惟卿,以沈毅缺之負,抱財成匡濟之猷。濁世東山,時乎可卷,淸時禮寵,晉如有孚,惟其素所養之甚厚,是以措諸事者缺出入三朝,精忠炳若,夷險一節,輿望蔚然。故□寧考擢置台司,而國政與共圖理。協贊之盛,足以光□倚毗之重,蓋欲貽後,朝岡陵之方祝,遽玉几之麻冕,入恤宅宗,尙頼逆于門之保彝,白首攀□護駕,可記頎而髯之令狐,穹壤無涯,顧至痛之難□後告畢,繄大事之克襄。凡經紀皆頼於卿相缺爲幸,豈圖封排之未久,致此傾罅於不缺莫重於愼終,固知卿靡不用極,致不謹於執事,其責實有所歸,卿無所嫌,抑亦事體之有間,予□燭實與庶僚而同科,肆於頃日箚辭,用敷寡意,亶告之諭,有未悉歟?請急之章,胡至是也?言□出於虛假,貴相知心,誼有乖於交孚,冞用靦面。國事有難言者,豈卿身丐閑時耶?國計民憂之□愈急,虫蝗水旱之慘,振古所無,八路皆同。缺數行予無樂乎爲君,棄予如遺,卿豈恝於缺四五字者,未之思歟?於戱,鎭國家理陰陽,自是陳丞相爲責,報先帝忠陛下,須以諸葛侯自期,亟回遐心,缺數字國體,所辭宜不允,故玆敎示,想宜知悉。弘文館修撰洪柱三製進
大司諫鄭知和疏曰,伏以狗馬之疾,適當此時,未有一言以效職分,惟以引疾爲事,屢瀆靜攝之中,臣罪萬殞,臣罪萬殞。不意三告加由之恩,出於格外,臣誠惶恐感激,固當卽出陳力之不暇,而第臣所患瘡疾,治療多方,未見其效,艾灸䐉腫,仍治成瘡,妨於斂髮,未能圍巾。至於臀瘡爛破,漸益蔓延,旣不能運動,差歇無期,虛帶職名,日增罪戾。情勢到此,狼狽悶蹙,不知置身所。伏乞天地父母,諒臣危懇,亟遞臣職及兼帶實錄之任,以便公私,千萬幸甚。臣無任祈懇之至,謹昧死以聞。答曰,省疏具悉。卿其勿辭察職。以上燼餘
上在慶德宮。停常參·經筵。
藥房都提調鄭太和,提調蔡裕後,右承旨南龍翼啓曰,伏未審此時,聖候若何?足胕所患,雖入差境,未盡平復之前,不可徑停入診。臣等憂慮不弛,敢來問安,敢此仰稟。答曰,知道。瘡處幾盡完合,今日入診姑停。
藥房再啓曰,前日醫官等入診時,待涼受灸事,旣已定奪,而時未定穴矣。今日臣等與柳後聖及諸鍼醫,詳細商議,則皆以爲頭部百會風也。足胕三里等穴,開月望後念間,受灸,宜當。至於腹部中脘穴,則尹後益以爲,此穴受灸,最爲有益,始灸之時,則少無壯數,漸次加灸,則似無發熱之患云。而柳後聖則以爲,自上素有渴候,萬一有灸熱,則非但尤添渴候,恐不能無過慮,有難輕議。金尙誠·崔有泰以下諸醫之言,亦與柳後聖相符,金重白所見,亦無異,而以爲中脘受灸,切忌生冷,乃是醫方,而以卽今聖候,恐不得全廢生冷,受灸而犯忌,則非徒無益,頭部足部,先爲試灸,中脘則更觀症候,待明春受灸,宜當云,宜從多人之言,姑徐中脘穴,頭部足部等穴受灸吉日,豫爲擇定以入,何如?答曰,依啓。
自昧爽至辰時,沈霧。午時未時,日暈。
尹鏶,以都摠府言啓曰,摠管具仁曁,以會同分軍事,內兵曹進去之意,敢啓。傳曰,知道。
傳于洪處尹曰,向覽右贊成之疏,則以果川縣監梁濟臣事,有所陳請。其時疏批,辭未通暢,元無明白之言,此雖予遺忘之致,而卒不可無明白之道。其時賞格傳旨,以三品實職除授,改付標以入。
洪處尹啓曰,醫官梁濟臣,三品實職除授事賞格傳旨中,改付標以入事,命下矣。元傳旨則改付標以入,第念三品實職,除各司正外,無他官職,內外醫司缺數字本司醫官,例爲取才,差除東班正職,則自前缺數字以三品付祿,捧傳旨乎?何以爲之,敢稟。傳曰,然則以三品職付祿奉行,可也。以上燼餘蔡濟恭校正。郞廳朴必珍書。
上在慶德宮。停常參·經筵。
藥房都提調鄭太和,提調蔡裕後,右承旨南龍翼啓曰,伏未審夜來,聖候何如?足胕所患,與昨無異乎?日月不居,又値朔朝,仰想聖懷,尤不勝憂慮之至,敢來問安。答曰,知道。
大王大妃殿奉慰問安。答曰,知道。
大妃殿奉慰問安。答曰,罔極。
中宮殿奉慰問安。答曰,罔極。藥房日記
以洪命夏爲守禦使。備局謄錄
自午時至申時,大雨如注,申時乃止。
中部水標直手本內,今日下雨水標看審,則三尺五寸流下云云。內下日記
答左議政沈之源再度呈辭,不允批答。
大司諫鄭知和上疏,入啓。答曰,省疏具悉。所辭本職,當勉副焉,卿其勿辭察職。
吏曹判書洪命夏箚子,入啓。答曰,省箚具悉卿懇。以卿之才局力量,小無難堪之理。卿其安心,勿辭察職。已上內下記草
上在慶德宮。停常參·經筵。
藥房都提調鄭太和,提調蔡裕後,右承旨南龍翼,大殿口傳問安。答曰,知道。
中宮殿奉慰問安。答曰,罔極。以上藥房日記
以前觀察使兪㯙,爲京畿兼巡察使。出備局謄錄
吏曹判書洪命夏箚子,入啓。答曰,省箚具悉卿懇。已諭予意矣,卿何苦辭。且隨其才用人,何叔姪之相避?卿其安心勿辭,從速察職。內下記草
上在慶德宮。停常參·經筵。
藥房都提調鄭太和,提調蔡裕後,左承旨李殷相啓曰,秋雨連日,夜氣涼冷,伏未審聖候調攝若何,足部所患,盡爲平復乎?不得入診,今已久矣。臣等憂慮之心,不能少弛,敢來問安。答曰,知道。所患旣已差復矣。今後勿爲問安。
中宮殿奉慰問安。答曰,罔極。以上藥房日記
左議政沈之源三度呈辭,入啓。答曰,不允。
都承旨吳挺一上疏,入啓。答曰,省疏具悉。卿其勿辭,從速察職。
禮曹草記,答曰,旣有兩朝已行之規,則今亦依而參酌施行,可也。
玉堂箚子,入啓。答曰,省箚具悉。所陳誡誨之言,意甚切實。憂國愛君之誠,溢於言表,深用嘉尙,其可不惕念而服膺焉?且條陳之事,當令廟堂量處焉。
傳曰,今下虎皮一令,副司直呂曾齊賜給,以表予嘉尙之意。
大司憲宋浚吉上疏,入啓。答曰,省箚具悉卿懇。卿之幡然,予日望之,猶旱之望雨也。卿雖有宿疾,當此不寒不溫之時,卿何惜一幡然而不慰予心乎?若過此時,卿雖欲上來,予雖欲相見,勢難必也。須體至望,趁此時從容上來。係於國事,其可量乎?且風憲之長,雖在京之人,不得久日行公,寧不如卿之帶職在鄕,卿之帶職在鄕,所重又如此,況上來乎?且相否之說,何難乎知之?卿雖以有懷必陳,得相否爲言,予以爲不然也。陳疏十事,不如從容之一話,卿之去邦,殆過半載,此非相否而何?卿若以爲無必在之義,而亦無相否云爾,則必當未冬之前作行,以示無相否之義,於情於事,不亦至乎?卿復念之焉。
傳曰,風雲·雷雨·雩祀·三角山·漢江·木覓山,遣重臣及近臣,祈雨祭獻官,禮曹判書尹絳,工曹判書蔡裕後,右承旨南龍翼,左副承旨尹鏶,左承旨李殷相,各熟馬一匹面給,典祀官兼大祝正字李達意,學正吳命說,典籍全弘一,典祀官參奉趙弘璧,直長柳俔,佐郞李齊運·崔錫祐,各兒馬一匹,監察及諸執事以下,各上弦弓一張賜給。
傳曰,社稷·宗廟,遣大臣,初次祈雨祭獻官,領議政鄭太和,左議政沈之源,各熟馬一匹面給,典祀官主簿韓得良,奉事金濬,大祝佐郞蘇斗山,學正朴信圭,各兒馬一匹,監察及諸執事以下,各上弦弓一張賜給。
京畿監司兪㯙上疏,入啓。答曰,省疏具悉。何以二三爲嫌乎?卿其勿辭,速徃欽哉。
承旨李殷相等上疏,入啓。答曰,省疏具悉。噫,久旱之餘,雖得點雨,其幸曷諭?況目今陰雨連日,亦可以遠施,予何惜乎廐馬,而不示欣喜之意乎?爾等勿辭。
領議政鄭太和箚子,入啓。答曰,省箚具悉卿懇。此時點雨,所關如何?且三日之內,雖得小雨,又有施賞之擧,況霈然甘澤乎?其於予之示幸之道,何惜廐馬也?卿其安心勿辭。
刑曹判書趙珩上疏,入啓。答曰,省疏具悉。卿才允合此任,卿其安心,勿辭察職。以上內下記草
上在慶德宮。停常參·經筵。
藥房都提調鄭太和,提調蔡裕後,左承旨李殷相,大殿口傳問安。答曰,知道。
中宮殿問安。答曰,罔極。以上藥房日記
備邊司啓曰,玉堂箚子,啓下本司,其所條陳,俱是大段變通,不可以文字,循例回啓。後日登對時,詳細稟處,何如?答曰,知道。以上備局謄錄
午時,日暈。夜四五更,沈霧。內下日記
左議政沈之源箚子,入啓。箚批上同。內下記草
上在慶德宮。停常參·經筵。
備邊司啓曰,憲府箚子,啓下本司矣。玉堂箚子,一體登對稟處,何如?答曰,允。
又啓曰,慶尙監司洪處厚狀啓,架山山城燔瓦,則旣已始役云。故臣等日昨回啓時,以燔瓦之役,姑爲停寢爲啓矣。啓目中役字,以後字誤書,而臣等未及致察,不勝惶恐。原啓目付標之意,敢啓。答曰,知道。
傳曰,明日賓廳坐起爲之事,分付。以上備局謄錄
憲府箚子,入啓。答曰,省箚具悉。末端誡誨之語,力言予病,忠君之誠,予甚嘉悅,可不留念焉?條陳等事,當令廟堂議處焉。
幼學尹諫上疏,入啓。答曰,省疏具悉。所陳之言,出於憂國之至誠,予甚嘉尙,可不留念而議處焉?
工曹判書蔡裕後上疏,入啓。答曰,省疏具悉。噫,久旱之餘,雖得點雨,其幸曷諭?況自今陰雨連日,亦可遠施,予何惜乎廐馬,而不示欣喜之意乎?卿其勿辭。
禮曹判書尹絳上疏。批答上同。
吏曹草記,入啓。答曰,事極痛愕,何必推考,以示□□乎?卽爲拿問,以明厭避無君命之義。此後如此之人,絶勿收用,禁錮其身,以警他人。
玉堂箚子,入啓。答曰,依啓。持平洪柱三,執義睦兼善出仕事已上內下記草
上在慶德宮。停常參·經筵。
引見時,右副承旨兪棨所啓,今年農事之大無,八路同然,而三南尤甚。竊聞諸道狀啓及往來人言,則嶺南不如湖南,湖南不如湖西,湖西不如京畿云。京畿農事,旣極無形,則三南凶荒,據此可知。大槪今年雨澤,夏初頗洽,故水田根種,俱有西成之望,六月以後,絶不下雨,而高燥之田,盡爲焦枯,間有豐茂之處,全無結實之望,農民放鋤,流散載路云,今日民事,誠爲罔極。今年之分,災傷看審,決不可循例放過,必須明諭各道道臣·守令·敬差官等,使之十分詳悉踏驗,被災等第,一一從實,俾無虛僞之端,然後前頭蠲賑,皆可依此擧行。此事一日爲急,請令該曹別作事目,前頭知會。且嶺南則幅員廣闊,自朝廷別遣敬差官。臣之愚意,兩湖亦欲依此例別送京官,分半踏驗,非但事體稍重,亦可免一都事周行一道,深冬雪上,泛泛看過之弊矣。上曰,言于廟堂,從速稟處。
右議政所啓,洪命夏曾管江都·紫燕之事,而今爲南漢守禦之任,勢難仍爲兼察。早晩有事,則李浣當守禦江都之人,洪命夏之代,以李浣差下,句管江都·紫燕兩處,何如?上曰,依爲之。以上備局謄錄
留院公事月課單子,及科場試券奏讀事,承旨三員,史官三員引見。內下日記
府啓。答曰,依啓。柳頲事,隨其才局而擢用,此非施賞之道,不允。內下記草
上在慶德宮。停常參·經筵。
藥房都提調鄭太和,提調蔡裕後,左承旨李殷相啓曰,伏未審數日來,聖候何如?夜晝寒暖不同,此時將攝尤難。臣等區區憂慮,敢來問安。答曰,知道。
再啓曰,臣太和親承下敎,退而與柳後聖以下諸醫商議,則皆以爲卽今聖候,宜用淸補之劑,如補中益氣湯之藥,似欠淸涼,參朮調中湯,用醫林撮要方文,分數連進三十貼,宜當。臣等考見醫方治症,則瀉熱,補氣,止喘嗽,和脾胃,進飮食云。且觀材料,似無味苦之患,此藥五貼,爲先劑入,而受針事,亦問于尹後益等鍼醫,則施灸之前,宜先受鍼四五度,今月十七日始鍼爲吉云。此則臨時更爲稟定,何如?答曰,知道。受鍼之吉,以十七日爲吉云,則間日受鍼四五度,則可費十餘日子,然則受灸,在於晦間,似或遲緩,更以初旬內循問以啓。
三啓曰,伏承聖批,更爲詳問于金尙誠·尹後益·金重白·陸士衡·金萬直等諸鍼醫,則受鍼吉日,十七日爲最吉,其前則惟初十日爲次吉,然則以此日受鍼乎?敢稟。答曰,初十日定焉。
禮曹啓曰,兵曹判書宋時烈,大司憲宋浚吉收議,啓下本曹,而時無判付之敎,何以爲之,敢稟。傳曰,以此辭意,更詢于大臣。
又啓曰,傳敎矣,更詢于大臣,則領敦寧府事以爲,臣之淺見,已陳於前,而又承俯詢之命,以爲卽今修改,與夫姑待明年,擇一於斯二者也。曾聞堪輿之說,三年內無所拘忌云,雖過三年,若無山家之忌,則仍修姑待似當。而不□趁卽修改,三時暫停,雖有工役之稍遲,可無經歲之淹滯,恐或兩宜,何待明年?且英陵之制,誠爲昭儉之盛德,而雖在當初論之,必有異同之議,到今修改之時,減損已設之議,意在必誠,而事涉未安。謬見如此,上裁,何如?領議政以爲,伏見大司憲宋浚吉獻議,槪與臣愚當初所對之意相似,兵曹判書宋時烈,亦以爲當稍待上食停止之日。然則修改之擧,宜在於三年之後,而術家拘忌,不可不顧,令禮官詢問稟定,似當,伏惟上裁。右議政以爲,仍以補輯,姑竢三年之說,似爲得宜。而山家拘忌之說,亦不可不慮,重詢日官,參酌擧行,實合愼重之道。且撤去石屛,以昭慈儉之德云者,蓋出於欲遵儒賢之意。而因山已設之儀,到今似難輕議,伏惟上裁。領中樞府事以爲,陵上石物傾陷罅隙之處,今姑仍修,待明年享祀停止後,更爲堅完改築云者,兩儒賢所論,誠爲得宜,似當依此議擧行。三年後,山家拘忌,有甚,令該曹廣詢術官,參酌進退,實合愼重之道。且英陵舊制,實出昭儉之盛意,而其後旣不得遵行遺法,到今已設之儀物,輒行減損,事係重難,伏惟上裁。左議政病不敢議,大臣之意如此,上裁,何如?傳曰,依啓。修改與否,今秋拜謁親審後,定奪,可也。
執義睦兼善啓曰,臣近緣本府僚員之不齊,逐日供仕,而所患休息泄痢,緊歇無常,忍死不敢言病。朝者口傳啓辭,早詣闕下,病勢猝劇,頃刻之間,不敢安坐。不得不送言于政院曰,今日如有入侍之擧,則決難力疾進參之意,再三往復,終不稟處,至有牌召,臣之踪迹,不亦狼狽乎?本無痢病之故爲退托自便之計,則豈人臣之理哉?政院不爲據實稟處,此無非如臣無似,忝在臺閣之致,何敢一刻苟冒,貽辱名器乎?請命鐫削臣職。答曰,勿辭,退待物論。以上朝報
引見時,領議政鄭太和所啓,近日外間傳說,丁字閣蓋瓦赤色,經過頃日之雨,顯然微微,似是蓋瓦時,餘土初未及流下之致云。當初諸臣奉審,必已詳盡,更無可疑,而匠人及該郞,以是稱冤云矣。上曰,領相亦往奉審乎?領相曰,奉審時則右相進去,故臣則不往矣。上曰,更爲奉審,則可知矣。領相曰,常規則事係陵上,然後大臣進去,丁字閣以下,則禮官進去矣。臣於封陵之後,未得一番進去,其在下情,亦欲肅拜於陵所,而常規之外,不敢請行矣。上曰,禮曹判書奉審,可也。禮曹判書尹絳曰,工曹堂上,亦令同往,何如?上曰,兵曹判書同徃奉審,可也。又所啓,玉堂箚子,尙方等工役,將作不急之營繕,亦命盡停。此外內外諸司,以不急之傷財者,一切掃却,至於外方厨傳導從,竝令信約矣。此等事則一依箚辭施行,何如?上曰,依爲之。
又所啓,玉堂之箚,各衙門貿販息利分徵隣族之弊,亦言之矣。旣往之事,雖不査治,自今嚴飭禁斷,何如?上曰,依爲之。又所啓,憲府箚子中,言諸宮之奴,作亂閭里矣。此則正是憲府禁斷之事,令憲府一一嚴治禁斷,何如?上曰,依爲之。
右議政所啓,嶺南·湖西,最爲失稔,賑飢恤民之事,不可付之新官,而兩道監司瓜滿不遠云,限明年麥秋,仍任,何如?上曰,依爲之。
領議政所啓,玉堂箚子中,條陳頗多,而緣事勢難便,施行之事不多,誠爲未安矣。
校理金萬基曰,臣等無所知識,而旣承求言之旨,敢陳爲弊之大者,而如柴場·鹽盆·漁箭等事,未蒙採施,未知前頭言者所陳,採納幾許?而如是而止,則終無採用之實矣。所謂柴場,稱以自某至某立案,而其中民田,擧皆收稅,所産之物,無不徵捧。箚中所陳穀物·蜂·布之捧,豈非病民之甚者乎?右議政元斗杓曰,稱爲柴場,而收捧各種之物,則實爲可駭。未知誰家,有如許之事,使之査出處之,何如?上曰,依爲之。上謂承旨曰,陵幸事,自九月初旬至念間,擇數箇日,以爲臨時進退之地。
禮曹判書尹絳所啓,臣待罪平市,有所陳達矣。米廛,元在鍾樓前路,而聞西小門外,亦有米廛。旣不應役,又難猝禁,本司官員,非不欲一體差役,而上有人言,不敢擅便矣。領相曰,門外米廛,三門外民皆以爲便,只可均役而已,何必禁斷乎?上曰,然則一體差役,可也。
領相所啓,玉堂箚中所陳,司贍奴婢臣貢減半事,何以爲之?上曰,年分覆審後,尤甚飢荒之處,更稟處之。又所啓,戶曹判書許積,身病方重,久未出仕,此後行公遲速,亦未可知。公事積滯實多,且年分一事,尤爲緊重,令次官凡時急公事,相議于許積處,以爲趁速啓稟處置之地,何如?上曰,依爲之。以上朝報
領議政鄭太和所啓,扈衛軍官革罷事,臣曾於榻前縷縷進達,而頃者筵臣之言甚緊,臣尤極惶悚,此則革罷,甚當矣。上曰,諸大臣入侍時,議處,可也。出備局謄錄
申酉時,日暈。
上在慶德宮。停常參·經筵。
謝恩,校書校理車轉坤,麒麟察訪成雲翰,都承旨吳挺一。
去夜,傳曰,慈殿有未寧之候,以議藥事,醫官·醫女等留門入之。
慈殿,政院·玉堂·藥房問安。答曰,知道。
大殿,政院·玉堂問安。答曰,知道。
慈殿受灸後,藥房·政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審曉來,慈殿患候何如,受灸之後,毒氣消散而牽引止歇耶?湯藥亦已煎進乎?臣等不勝憂悶之外,仰惟聖候,猶未平復,侍疾達夜,恐有所添傷,尤切煎慮之至,敢此問安。答曰,知道。慈殿症候,已言于醫女矣。
再啓曰,卽聞醫女所傳之言,與柳後聖·尹後益等商議,則以爲受鍼受灸之後,腫毒顯有消散之效,大勢旣歇,則不可又施鍼灸,今日姑爲停止。而昨日劑入小柴胡湯一貼,畢進御,更觀氣候,宜當云,敢啓。答曰,知道。
禮曹啓曰,寧陵拜謁吉日,令日官推擇,則來九月十二日巳時或卯時,十八日巳時或卯時爲吉云。以此兩日中,臨時稟定擧行,何如?傳曰,允。
禁府,李善行,德山□泉驛,徒一年半定配,啓。
禁府照目,韓時謩原情云云,申命圭等,旣已姑停照律,姜頊等一體施行,何如?啓依允。同府,原州牧使尹塏原情公事判付內,除刑推照律。同府,孫必大原情公事判付內,此與他試官無異,則所當直請刑推是在乙,何敢以謊雜之說,書於末端乎?殊甚不當爲在果,竝只參酌照律處之。
執義睦兼善啓曰,無狀小臣,待罪言地,絲毫無補,瀆擾是事,臣罪萬死。昨日引避之後,退伏私室,所患賤疾,有加而無減,不意出仕之命,又下於此際,其在分義,卽當趨走之不暇,而伏枕呻痛,欲起還仆,竟速逋慢之誅。臣誠惶蹙,若無所容,展轉達朝,今始來避,所失尤大。請命罷斥臣職,答曰,勿辭,退待物論。
府啓,柳頲爲人,處身行事,無一可觀。立朝以來,累被重劾,久任太僕,亦有人言。設令馬政稍擧,乃其職分內事耳,一番施賞,旣云足矣。至於正者,一司六曹,自前以來,本擇差出,其意有在,而今此特除之命,出於格外,物議莫不驚駭。請司僕寺正柳頲,亟命改差。執義睦兼善,引避而退,疾病之來,人所難免,而未赴召命,勢難在職,請命遞差。答曰,勿煩。處置事,依啓。
吏曹啓曰,臺諫有闕,政事,取稟。以上朝報
上在慶德宮。停常參·經筵。
下直,保安察訪金濬。
謝恩,兵曹參判鄭知和,護軍成後卨,正言尹趾美,刑曹佐郞元萬里。
慈殿,政院·玉堂問安。答曰,知道。勿爲問安。
藥房都提調鄭太和,提調蔡裕後,副提調吳挺一啓曰,伏未審夜來,慈殿氣體若何?湯藥二貼,昨日畢進,而兩度灸處,毒氣盡消歇耶?聖候未寧,又有色憂,不遑調攝,豈無所傷?臣等尤不勝悶慮之至,敢來問安。答曰,慈殿症候,當言于醫女,予則無事矣。
再啓曰,臣等伏聞醫女所傳之言,慈殿患候,幾盡平復,臣等不勝喜幸之至,仍與柳後聖·尹後益等商議,今則諸症已除,別無議藥議鍼之事,時有煩熱之候,則金銀花茶,調進牛黃,宜當云,敢啓。答曰,知道。令醫女診察後更議,可也。
三啓曰,醫女等入診後,脈候沈浮及應指度數,以諺書書來。卽與柳後聖以下諸醫商議,則脈候與常時無異,且無感冒未解之候,不當更爲進藥,金銀花茶二錢煎水,調進牛黃二分,亦當在於煩熱之時云,敢啓。答曰,知道。
傳曰,政事,明明日爲之。
實錄廳郞廳,以摠裁官意啓曰,史局之事甚急,各自恪謹,不敢少懈,各房堂上所受之卷,幾盡刪節,或未及刪,其數無多。各房郞廳,則或有公故,或有事勢之難便,或有實病呈狀,使之調理卽出,而仍致淹滯,莫重之務,久不供仕,今朔累日不進者,尤甚非矣。一房郞廳李垕,二房郞廳呂曾齊,三房郞廳成後卨·李翊·李東老,竝推考,使之斯速察職,李翊則仍爲下鄕,其代,以兵曹佐郞鄭重徽差下,二房郞廳沈榥,爲忠州牧使,其代,以典籍宋昌差下,何如?傳曰,依啓。使之卽出察職,如有復踵前習者,更稟重處,可也。
慈殿,醫女入診後,藥房問安。答曰,知道。
備邊司啓曰,右副承旨兪棨所啓,傳敎矣。災傷踏驗,決不可循例放過,誠如筵臣所啓,速令該曹,磨鍊事目,明諭諸道,使之十分詳審。而至於兩湖,亦依嶺南例,別遣京官一款,群議皆以爲,惟在任事之人着實與否,不以京外之官而能否懸殊,此時別遣京官,徒有其弊,不如嚴飭都事,趁早作行,深僻之處,竝皆遍踏看審,無如前日之爲,有益於事,而無擾於民。此言實有意見,該曹事目之外,自本司別爲行會諸道監司,惕念擧行,何如?傳曰,允。
禮曹判書尹絳,工曹判書蔡裕後書啓,承命馳詣寧陵,與中使金孝業奉審丁字閣蓋瓦處,則四面女防草及其上女瓦,別無赤色,而微黃之色,多在於瓦溝,及防草刻繪之間,與諸人見之,皆以爲,夫瓦蓋眉之時,泥土停留,遇水流下,以致色變。當初奉審時,必有色變之處,而其後連有暴雨,洗出應多,而以臣等今日之見,未知有赤色,亦不可以瞭見,率爾斷定。且使人登視,實涉未安,不得已設機械縛於簷下,令其手可及處,則用淨水及黃草而撤洗,而出水皆流下,本色自露,非陶成未熟,致有赤色之事。而詳細察視,則瓦色之深淺,頗多相雜,此爲不精矣,敢啓。傳曰,知道。
府啓,柳頲爲人,處身行事,無一可觀,欲衒己能,不顧斂怨,前後居官,且有麤鄙之態。及任太僕,人言尤多。馬政雖或稍擧,乃其職分內事,有何才能之可取,而至於超擢哉?況正之爲任,長於一司,決非此人,所可冒居之地,而特除之命,出於格外,物情莫不驚駭,請司僕正柳頲,亟命改正。答曰,勿煩。
禮曹參判李一相上疏。大槪,臣山陵丁字閣奉審時,不能詳審之罪,鐫罷臣職事,入啓。答曰,省疏具悉卿懇。此豈難辦之事,有何可嫌之事乎?卿其勿辭,從速察職。
傳曰,留院公事,承旨依前持入。
戶曹判書許積箚子。大槪,冒萬死更陳危迫之懇,乞賜遞免,以便公事。入啓。答曰,省疏具悉卿懇。嗚呼,水旱虫災,比歲荐臻,哀哀赤子,孑孑無倚。目今國勢,將何以救吾民於塡壑乎?興言及此,痛心冞極。卿久察地部之任,詳知本末。以此形勢,可付於生手之人乎,可付於卿乎?然則卿其恝視而不救乎?雖痛病臥床,與副貳之官,從容商議,亦不愈於生手之行公乎?罄竭予意,卿其欽哉。以上朝報
傳旨,原州牧使尹塏,當爲以身病呈狀,無意下直,頃以不數日催促之意,榻前陳達,而今又呈狀,事極痛惡。何必推考,以示罷軟乎?卽爲拿問,以明厭避無君命之義爲只爲,下義禁府爲良如敎。出禁府謄錄
大臣·備局堂上引見時,右副承旨兪棨所啓,卽見全南左道京試官慶最狀啓,措語見下當該試官·差備官等,竝推考,何如?上曰,姑先從重推考。
右承旨南龍翼所啓,今年旱蝗,振古所無,前頭民事,慘不忍言。救活之策,當如救焚拯溺,廈氈之上,靡不講究,諸臣進言,意非不留,而民間切迫之患,細瑣之弊,猶莫如守令之詳知。臣之妄意,欲以此意,下諭于八道監司,各詢弊瘼,列邑守令,使之枚報監司後,監司各擇最切之弊,一一啓聞,仍令廟堂相議,勿爲如前循例防塞,凡可以一毫便民除害之事,或變通或革罷,遠邇赤立之民,遍蒙朝家惠澤,則其於救荒之政,所益必多矣。且卽以全南道夏三朔囚推罪人照本觀之,械繫禁訊之數,若是之多,擧此一道,他道可知,皆足以傷和召災。各令本道監司,隨其罪之輕重,劃卽疏決後,開錄啓聞之意,竝及於有旨中,俾卽着實擧行,何如?上曰,竝依爲之。又所啓,臣曾爲畿邑守令,詳知畿內之弊,尤不可不革矣。蓋御供之事,不可不謹,故曾有甲折詳定之規,而防納主人等,刁蹬無節,任意定式,以爲一生之計。故各邑,致欲自爲備納,主人輩,與本寺下人符同,必至生梗,點退而後已,以此屈己,莫敢誰何,不得不充其所欲,少不下七八甲之多,至於九甲十甲,事極寒心。當此飢饉孔慘,粒米如金之日,決不可因循弊習,以重民困。自今年爲始,令各其守令,只出元數民結,使之極爲精備,畿內守令,則親自領納于本寺,司䆃寺官員與監察,眼同捧上,衆目所同,如或不精,則論以不謹進上之罪,前日防納之弊,則永爲革罷。年久之後,主人輩如有復踵前習者,則隨現摘發,理以極律事,奉承傳施行,何如?上曰,詳細分付,永爲恒式,可也。
左副承旨尹鏶所啓,近來刑獄多滯,似當有疏決之擧矣。上曰,依爲之。而以昨日刑曹公事觀之,往者內署圃下人,與典獄鎖匠,有爭鬪之事,七月初九日入啓囚禁,則所當卽爲處決,而今始回啓,其間遲滯,至於一月之久,不職甚矣。判書雖有故,參判·參議當爲回啓,而稱以舊制,今已遞朔,判書未出仕等語,互相推諉,多發荒雜之言於回啓末端,殊甚駭異矣。南龍翼曰,事甚稽緩,參判尹順之,參議朴安悌,竝從重推考,何如?上曰,依爲之,而參議改差,或職秩相當年少人換啓事,言于該曹。又所啓,新門內農圃下人等,隔江外村之地,成群橫行,民田蔬菜等物,稱以供上,任意奪取,至於秋後,民家新置菁根,亦爲拔去,略無顧忌,近村居民等,極其怨苦,而無處告訴。雖曰,菜茹微物,其爲民害,則大矣。請農圃內官推考,其下人中所謂庫直稱名者,令攸司摘發治罪,何如?上曰,依爲之。
上在慶德宮。停常參·經筵。
謝恩,獻陵參奉尹德殷。
藥房都提調鄭太和,提調蔡裕後,副提調吳挺一啓曰,伏未審夜來,慈殿氣體若何,聖候亦何如?臣等區區憂慮,敢來問安。且自上今日受鍼事,旣已定奪矣。必須先爲診脈,詳知卽今症候,然後可以議定鍼穴,趁朝前入診,何如?答曰,知道。慈殿症候,當言于醫女,受鍼時兼爲診察可也。
大殿,受鍼正時,辰正。
明日別試,一所試官三,姜栢年·李垕·鄭重徽,二所試官三,趙復陽·李敏敍·崔逸,館試官三,金壽恒·呂聖齊·宋昌。
政院啓曰,明日文武東堂五所監察各一員,署經後當爲進參,而諫院官員五員內,三員在外,大司諫李正英,新遭服制,只有正言尹趾美,不得獨爲署經。在外臺諫,似當有變通之擧,令該曹急速稟處,何如?傳曰,允。
明日武科,一所試官,趙必達·李延年·李卓男,二所試官,閔震□·金玉鉉·李延濂。
吏曹啓曰,以政院啓辭,允下矣。獻納任翰伯,正言慶㝡,奉使在外,不久當爲上來,而司諫李壽仁,則方在康津地,且有身病,上來遲速,有難的知。依政院啓辭,今姑遞改,以在京無故之人差出,俾卽署經,在所不已,而諫院官員進退,不敢擅便,上裁,何如?傳曰,依啓,卽爲開政差出可也。吏曹啓曰,今此東堂試監試,例亦以堂上官備擬,而堂下堂上中可擬之人乏少,不得已以二員備望之意,敢啓。傳曰,知道。
同副承旨洪處尹所啓,臣承命往諭于左議政沈之源,則以爲臣以愚陋,敦匠無狀,都監堂上,皆被譴罰,郞僚以下,方在囚推中,而臣獨漏罪網,內省自訟,惶愧交至,何敢晏然?況臣賤疾,出於積傷之餘,委身床席,殘喘如縷,情勢病勢,俱無供職之望。冒死籲乞,實出於衷赤,而誠未上格,未蒙恩遞,至有近侍臨諭之擧,臣是何人,敢當不敢當之盛禮乎?伏地惶恐,不知所達。傳曰,知道。
左議政沈之源箚子。大槪,瀝血籲乞,未蒙恩遞,至有近侍臨諭之擧,臣誠惶恐,不得不更瀆於宸嚴之下事。入啓。答曰,省疏具悉卿懇。嗚呼,此何時乎?比歲大無,赤子塡壑,公私俱竭,救之無策。惟卿義同休戚,佩國安危,一何丐閑,其可恝視。當此之時,雖有小節,於卿之義,以國爲重,不拘末節,固辭何懇?卿若深思,不待予言,以寬大之力量,胡爲乎不幡然?速出論道,以副上下之望。
政院啓曰,文武科試官,今日當爲詣試,監察署經,事甚急迫。新除授諫院官員,牌招肅拜,使之卽爲署經,何如?傳曰,允。
謝恩,缺
假注書曺憲卿,以親病呈辭出去,代李淑達。
觀象監,今月初九日夜五更,流星,出銀河星下柳星上,狀如拳,尾長三四尺許,色白,啓。
政院啓曰,卽刻以試官望,命牌出送,則大司成金壽恒,以病不進。病勢輕重,雖未可知,莫重館試,不可無師儒之長,更爲牌招,何如?傳曰,允。
慈殿,藥房問安。答曰,知道。勿爲問安。
大殿受灸後,藥房·政院·玉堂·二品以上·六曹問安。答曰,知道。
今日入診時,都承旨吳挺一啓曰,頃日寧陵奉審時,臣以觀象監提調,亦爲進去矣。昨見改奉審書啓,則前後所見,大相不同。禮曹參判李一相,旣以此陳疏引咎,瓦色不能詳察之罪,臣亦難免,惶恐待罪。上曰,改奉審時,則以水凈洗,與當初瞻望有異,有何可引之嫌乎?卿其勿待罪。
府啓,柳頲爲人,處身行事,無一可觀,措語見上請命改正。執義尹宣擧,時在忠洪道尼山地,請斯速乘馹上來事,下諭。答曰,不允。下諭事,依啓。
兵曹參議李弘淵,護軍郭之欽,司直李震,試官牌不進,依承傳罷職。
監試官朴淸文,一所朴昌文,二所安復昌,武一所韓侃,二所朴震益。
武科二所參試官金玉鉉相避,代李廷楫。
以大司成金壽恒牌不進,推考傳旨。傳曰,令來詣,勿推。以上朝報
上在慶德宮。停常參·經筵
下直,富寧府使朴就文。
謝恩,司畜別提南宗翊,兼引儀劉聖。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,夜氣涼冷,伏未審夜來,聖候調攝何如?受灸之後,別無異前之候耶?臣等無任憂慮之至,敢來問安。答曰,無事。
禁府照本,原州牧使尹塏矣,無意下直,罪決杖一百,罷職不敍,告身盡行追奪,私罪啓,功減一等。又照本,宋之鳳矣,照訖,親自塗擦,改出赴擧之計,罪邊遠充軍,勿揀赦前,啓依允。又照本,孫必大矣。尸居其職,照訖,下人盜賣,不能禁戢,則決杖一百,告身盡行追奪,私罪啓,依允,功減一等。同府,宋之鳳,南海縣充軍,啓。
觀象監,今月十一日,自未時至酉時,日暈。夜一更至三更,月暈。啓。
戶曹啓曰,本曹事務,不比他司,郞廳必須得人,凡事可無廢墮之患。正郞權穆,累經本任,不但詳知首末,旣有才而亦且盡心,該掌之房,皆是緊任,前頭又有文書査準之擧,而今日政,移授泰仁縣監,本曹之事,極爲可慮。權穆之泰仁縣監改差,使之仍察本曹之任,何如?傳曰,允。
大殿受灸後,藥房·政院·玉堂·二品以上·六曹·大司諫問安。答曰,知道。
府啓,柳頲爲人,措語見上請命改正。臣等取見全南道試官慶㝡待罪狀啓,則生員試初試一等第一人曺俊夏,四祖割封則字數一暑,而試卷則乃五暑也,第三人全萬禧,四祖割封則字數七寒,而試卷則乃六寒云。臣等看來,不勝驚愕之至。國家設科,乃莫重之擧,雖小有差誤,爲其考官者,難免罪罰,況一等入格,只是三人,而誤換皮封,以別人出榜者,至於二人,則其爲所失尤重。全南道京試官慶㝡及參試官當該差備官,請竝命先罷後推。答曰,依啓。柳頲事,不允。以上朝報
上在慶德宮。停常參·經筵。
謝恩,刑曹參議吳挺緯,禁府都事李尙弼,慶興府使朴洞,金川郡守柳潝,高敞縣監尹誼之。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝若何?凡施艾灸,例覺煩熱,數日間別無此候乎?茶飯之進,與前一樣乎?臣等無任憂慮之至,敢來問安。答曰,知道。症候當言于受灸時矣。
政院啓曰,全南左道試官及參試官當該差備官等,先罷後推事,命下矣。京試官慶㝡,參試官朴增輝·李觀德等,已捧傳旨,而當該差備官,則未知某人,當日不得卽捧承傳。令該曹移文本道,待其査啓後捧傳旨之意,敢啓。傳曰,知道。
吏曹啓曰,臺諫有闕,政事,取稟。傳曰,政事,明日爲之。
左議政七度呈辭,入啓。傳曰,安心調理。
大殿受灸後,藥房·政院·玉堂·二品以上·六曹·大司諫問安。答曰,知道。
藥房再啓曰,凡施灸後,有口渴之候,則黑豆·竹葉,同煎作茶以呷,乃是閭閻間行用之劑。黑豆一合,竹葉二錢,作一貼,五貼爲先劑入宜當,諸醫之言皆如此,敢啓。答曰,知道。
府啓,正之爲任,長於一司,而至於太僕,尤非他司之比。前後之以蔭除授者,必有才行卓異,得通一時淸望,然後乃可居之。今此柳頲之爲人,其處身行事,素多麤鄙之點,久任太僕,亦有云云之說。馬政雖或稍擧,乃是職分內事,有何才能之可取,而遽爾超擢哉?臣等累日論啓,而每以不允勿煩爲批,臣等竊惑焉。設使柳頲,少有職務上可稱之才,豈無當施之賞,而必授不當授之職,致物情之驚駭哉?司僕寺正柳頲,請命改正。答曰,勿煩。
武科一所差備官,以試官意啓曰,參試官李卓男,身病極重,不能起動,勢難察任,似當有變通之擧,敢啓。傳曰,然則改差宜當。
武科一所參試官鄭俊良改落點。以上朝報
上在慶德宮。停常參·經筵。
下直,茂長縣監鄭始大。
謝恩,護軍尹飛卿。
大殿,政院·玉堂問安。答曰,知道。
政院啓曰,自上方在受灸調攝之中,明明日望祭攝行事分付之意,敢啓。傳曰,知道。
兵曹判書鄭知和上疏。大槪,肅謝之日,落馬甚重,左邊膝脚手臂撲之處,不敢運用,日漸有加,未參問安之列,且無差復之期,冒死陳情,乞賜遞免事。入啓。答曰,省疏具悉。卿其勿辭調理,從速察職。
京畿監司書目,富平呈,以副修撰吳始壽病重,上來不得事,啓。遞差。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,何如,口渴之候,與昨間一樣乎?臣等無任憂慮之至,敢來問安。且上星穴受灸,昨已準三七壯矣,百會穴,當爲繼灸,而自今日至十六日,皆有拘忌,十七日方可始灸,諸鍼醫之言如此,敢啓。答曰,知道。口渴之候殆甚。
再啓曰,伏承聖批,有口渴殆甚之敎。臣等不勝憂悶之至,卽與諸醫商議,則此是艾灸後例有之症,而不可不及時進藥。天花散本方,五味子一錢減半,加竹葉一錢以進,宜當云。此藥三貼劑入之意,敢啓。答曰,症候言于醫官矣,更爲議藥。
三啓曰,伏承聖批,且有下醫官之敎。更與諸醫相議,則以爲初謂灸後例患,以天花散議定矣。今審症候,似是新有感冒之候,不可不先爲診察後議藥,卽爲入診,何如?答曰,依啓。
右承旨南龍翼上疏。大槪,素患胸脇之痛,猝然苦劇,不得不留疏出去,懇乞亟遞職名,以便公私事。入啓。
掌令黃儁耉啓曰,臣於今朝茶時罷還之際,路與左參賛吳竣,猝然相値,未及回避。臣何敢晏然仍冒?請命遞斥臣職。答曰,勿辭,退待物論。
禮曹啓曰,得接全南道京試官慶㝡狀啓,監試初試出榜時,擧子曺俊夏,四祖割封,則一署,而試卷則五署,全萬禧割封,則七寒,而試卷則六寒云,京試官及參試官·當該差備官等,則因臺諫啓辭,旣已先罷後推矣。曺俊夏·全萬禧等,榜目中拔去,付標以入之意,敢啓。傳曰,知道。
又啓曰,冬至兼正朝至節使,旣已改差,故拜表吉日,更令日官推擇,則來十月二十二日辰時,方物封裹,同月十九日爲吉云。粘目中付標以入之意,敢啓。傳曰,知道。
平安監司書目,朔州等三官蟲災,宣川等三官雹災形止及陽德等十二官馳報,據蝗蟲寢息緣由事。全南監司書目。本道農事,比前倍甚,而礪山等二十一邑爲甚事。又書目,監試封牖官及參試官,不察之失,自朝廷處置事。
大殿入診後,藥房問安。答曰,知道。
政院·玉堂問安。答曰,知道。
藥房四啓曰,入侍醫官等,診察脈候而出,與諸醫官詳細商議,則此時聖候所患,當以發表爲先,人蔘敗毒散,加乾葛一錢,黃蓮炒·黃芩酒〈炒〉·梔子炒各七分,連進二貼宜當云。此藥卽爲劑入之意,敢啓。答曰,知道。
答右副承旨南龍翼疏曰,省疏具悉。爾其勿辭,從速察職。
府啓,正之爲任,長於一司。措語見上司僕正柳頲,請命改正。掌令黃儁耉,引嫌而退,臺臣犯馬,旣有應遞之例,勢難仍在,請命遞差。答曰,不允。遞差事,依啓。以上朝報
上在慶德宮。停常參·經筵。
謝恩,正言尹飛卿,奉常殿奉事金世行。
左議政八度呈辭,入啓。傳曰,遣承旨敦諭。
大殿,政院·玉堂·二品以上·六曹·大司諫問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝何如?昨日劑入人蔘敗毒散,已進一貼,而有得汗和解之效乎?臣等憂悶耿耿,敢來問安。答曰,症候當言于醫官矣。
再啓曰,卽伏聞下醫官之敎,伏審昨日,連進湯藥二貼,得汗頗洽,諸症減歇,臣等不勝喜幸之至。仍與諸醫相議,今則不可更用解表之劑,加減涼膈散,加麥門冬一錢,二貼進御宜當,而此藥則不必一日再進云。依此劑入之意,敢啓。答曰,知道。
咸鏡監司書目,道內蟲災,一道同然,從輕重給災事。
吏曹啓目,臺諫有闕,政事,取稟。
左承旨李殷相書啓,臣承命往諭于左議政沈之源,則以爲臣罪積如山,獨免嚴譴,顧影靦面,若無所容。加以狗馬之疾,出於積傷之餘,種種諸症,雖不敢仰瀆於宸嚴之下,而病根深痼,日益有加,委頓床席,決無就列之望。不得不冒死仰籲,而天鑑不諒,誤恩愈隆,至於近侍再臨,諭以聖旨,曠世異數,臣何敢當也?臣誠惶恐,不知所達云矣。傳曰,知道。
禮曹啓曰,中宮殿除服,儀註磨鍊,以入中宮殿之意,敢啓。傳曰,知道。
明日望祭正時,四更二點,開門三更三點。以上朝報
上在慶德宮。停常參·經筵。
大王大妃殿,藥房·政院·玉堂·二品以上·六曹問安。答曰,知道。
慈殿·大殿·中殿,政院·玉堂·二品以上·六曹問安。答曰,罔極。
慈殿·中殿,藥房問安。答曰,罔極。
藥房都提調鄭太和,提調蔡裕後,副提調吳挺一啓曰,伏未審聖候調攝何如?昨日劑入加減涼膈散,已進一貼乎?諸症視昨,益有差愈之效乎?臣等不勝憂悶之至,敢來問安。答曰,知道。症候當言于醫官,而湯藥,時未進服矣。
傳曰,政事,明明日爲之。
刑曹參判尹順之三度呈辭,入啓。遞差。
藥房再啓曰,卽伏聞下醫官之敎,諸症視昨益愈,而尙有餘熱,醫官等以爲,前劑入加減涼膈散二貼,仍爲進御宜當云,敢啓。答曰,知道。
右承旨南龍翼再疏。大槪,昨患賤疾,夜來苦劇,欲起還仆,不得進參於問安之班。懇乞亟遞職名,以延賤喘事。
明日中宮殿公除正時,辰時。
左議政箚子。大槪,近侍再臨,不勝惶悚之至,更申危迫之懷,冀蒙憐察事。入啓。答曰,省疏具悉卿懇。已諭於前後之批,卿何不諒至此哉?速出論道,以副如渴之望。
府啓,正之爲任,措語見上司僕正柳頲,請命改正。新陵訖功,未經一朞,而石物封排,遽至傾坼,國家之不幸,當復何言?都監諸臣,旣皆以此被罪,則當初之以此受賞,實爲虛授之歸,何可苟然屈法,致有賞罪之竝施哉?封陵再朞之內,不幸有變故,則當事之臣,受賞還削者,亦有國朝之法例而,曾於穆陵之初,石物有動退之變,則其時諸臣,皆未免改正之罰,此則近世之事,而耳目之可及者也。國言愈激,朝論未伸,請山陵都監堂上郞廳所授賞典,竝命改正。答曰,不允。賞典事,更加多聞處之,似乎得宜矣。
右承旨南龍翼上疏,再呈入啓,答曰,省疏具悉。爾其勿辭,從速察職。以上朝報
上在慶德宮。停常參·經筵。
下直,衿川縣監睦履善。
謝恩,司諫李泰培,司宰僉正李箕徵。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝若何?加減涼膈散,昨已煎進二貼,而諸症日益有愈,餘熱亦漸減歇乎?臣等不勝憂悶之至,敢來問安。答曰,知道。症候,當言于醫官矣。
再啓曰,伏聞下醫官之敎,寢睡比昨夜益安,而微有餘熱。加減涼膈散二貼,畢進御後,當更議藥,而明日受灸事,曾已定奪矣。醫官等以爲,感冒和解未久,此時不可受灸,須待平復後稟定云,敢啓。答曰,知道。
中殿公除後,藥房·政院·玉堂·二品以上·六曹·大司諫問安。答曰,知道。
政院啓曰,右承旨南龍翼,以病陳疏,右副承旨尹鏶,亦以病不來。出納之際,事多苟簡,右承旨南龍翼,左副承旨尹鏶,竝卽牌招,使之察任,何如?傳曰,允。
左議政九度呈辭,入啓。傳曰,安心調理。
持平郭齊華啓曰,塵泥小臣,本不肖似,不意今日,復承恩召,臣誠感激,涕淚無從,顚倒來謝,分義當然,而緣臣母病危苦,今始上來,限日已稽,逋慢之罪大矣。且臣目見沿途旱災,各穀不成,千里赤地,哀我生民,大命近止,無食無民,與之無國,此乃必然之理,今日之憂,可謂急且切矣。雨暘之若不若,必有其故,而臣今入來,得接近來邸報,殿下喜怒失中,言或不擇,誠信未孚,事亦乖宜,瞻聆懷惑,中外缺望,臣竊恐殿下,不但未盡於庸人之道而已也。有始者難保其終,況無其始而有其終者,臣未之聞,則未知殿下之從前講劘者,爲何事,而祈天永命之道,恐不當若是也。此時格王之責,尤非如臣所堪承當,以此以彼,臣之不可冒居也決矣。瀆擾靜攝之中,臣罪尤大,請命遞斥臣職。答曰,勿辭,退待物論。
府啓,正之爲任,長於一司,措語見上司僕正柳頲,請命改正。先王陵寢,是萬世悠久之地,而因山完役,未及周歲,封排石物,遽已傾拆,措語見上請山陵都監堂上郞廳所授賞典,竝命改正。持平郭齊華,引咎而退,道里旣遠,差遲一日之限,則有何逋慢之失?目見旱災深憂,時政之闕,則宜盡言事之責,不必爲嫌,强爲引避,請命出仕。答曰,依啓。柳頲事,不允。
左副承旨尹鏶上疏。大槪,冒陳危懇,乞遞職名,仍治逋慢之罪事。入啓。答曰,爾其勿辭察職。以上朝報
上在慶德宮。停常參·經筵。
謝恩,司成申恦。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝何如?卽今餘症,或未盡除,則宜下明敎,俾得入診。臣等區區憂悶,敢來問安,竝此仰稟。答曰,知道。
京畿監司書目,朔寧縣監睦嗜善,病重罷黜事。
入診後,藥房問安。答曰,知道。
政院啓曰,以憲府啓辭,山陵都監堂上郞廳所授賞典,竝改正事,命下矣。堂上及都廳,專管都監之事,應入於改正中,而郞廳則自有該掌,故當初拿問時,只以當該郞廳·監造官現告,今亦依此,只當該官所授賞典改正事,捧傳旨乎?且臺啓中,只擧郞廳而不及監造官,當該監造官等賞典,竝一體改正乎?敢稟。傳曰,今亦以當該郞廳,監造官捧傳旨,可也。
府啓,措語見上司僕寺正柳頲,請亟命改正。答曰,無庸瀆擾。
戶曹啓目粘連,忠洪監司啓本云云,保寧縣監鄭叔周,旣已遲晩,令攸司照律處置爲白乎矣,本縣稅米太三手糧,二月發船是如爲白乎矣,鄭叔周緘答,亦現之,則元不收捧之米太,詐稱裝載發船,欺罔朝廷,士夫用心,豈敢如是?其縣監,論其罪犯,則不可推考而止。而臣曹不敢準請其罪,姑先從重推考,同心欺罔鄕所色吏段,不可泛然治罪,各別嚴刑啓聞之意,監司處分付,何如,啓。依回啓施行爲乎矣,保寧前縣監郭後昌所爲,殊極痛惡爲置,拿問處之。
諫院箚子。大槪,略陳所懷,冀蒙財擇事。入啓。答曰,省箚具悉。卿等進言之辭,無非格言至論,求言已久,而頓無應旨之言,是以予爲無可爲而然也。今見卿等之箚,若夢之初覺,渴之飮水,予心喜悅,無以爲喩,可不書紳而服膺焉。其中數條,當令廟堂議處焉?以上朝報
上在慶德宮。停常參·經筵。
謝恩,舍人趙龜錫,龍川府使朴始漢,熙川郡守金瑜,原州牧使鄭之虎,長連縣監金鎰,兼引儀金尙鉉,朔寧縣監李惟馨,戶曹正郞權穆,兵曹參判李一相,佐郞尹抃,顯陵參奉朴乃章,禁府都事沈樞,檢閱李光稷。
大殿,政院·玉堂問安。答曰,知道。
藥房提調蔡裕後,副提調吳挺一啓曰,伏未審夜氣涼冷,聖候調攝若何?前日劑入加減涼膈散,當盡於昨日,而柳後聖,亦已入來,今日與之相議,更進他藥乎?臣等不勝憂慮之至,敢來問安,竝此仰稟。答曰,知道。
再啓曰,聖候雖已差愈,而前進之藥已盡,柳後聖又爲上來,故敢以議藥事,仰稟而蒙允矣。卽招柳後聖,則脚痛不能運步,不得入來云,與他御醫議藥以進乎?敢稟。答曰,待柳後聖差病後議藥,可也。
吏曹啓曰,各道都事中,雖有仕滿者,而今年覆審,趁早擧行事,旣已定奪。仕滿都事,依事目限覆審間,仍任,何如?傳曰,允。
實錄廳啓曰,一房堂上行大司成金壽恒,吏曹參議趙復陽,右副承旨兪棨等所授時政記,旣畢刪節,郞廳李垕·崔逸,則已爲外任,而司諫朴□□,兵曹正郞權格,副修撰李敏迪等所授書役,亦旣完了。堂上郞廳兼春秋減下,庫直一名使之,四名爲先減去,且上直郞廳,初以二員通三房入直,而今則一房已罷,只以一員上直之意,敢啓。傳曰,知道。
昨日入診時,都提調鄭太和所啓,兵曹多事,而判書在外,參判鄭知和,落馬重傷,陳疏調治之中,又得臂脚疼痛之證,病勢極重。此則臣所詳知,卽爲改差,以在京無故人,差出,何如?上曰,今日政未罷,卽爲差出。
都承旨吳挺一所啓,臣曾於待罪金吾時,旣知瓦匠等公事曲折,故敢陳所懷矣。當初奉審時,瓦匠蓋瓦,有赤色,故一依所見書啓。瓦匠輩,果有不能善燔,用奸造色事,則死無所惜,故該府亦莫不憤痛,極其嚴刑,旣受二次之後,禮曹判書尹絳等,再奉審時,以水淨洗,則赤泥流下,本色漸著,實非用奸造色之致云,而書啓中有瓦色深淺不精之語,瓦匠輩,輕重間固有其罪,而旣受二次嚴刑,加刑公事,又已判下,該府將擧行,若致殞命,則事涉過重,故惶恐敢達矣。上曰,改奉審時,則以水淨洗而見之,只以瓦色深淺不精之罪,卽爲照律事,言于該府。
領議政鄭太和曰,瓦匠輩,今將照律,則瓦署官員及蓋瓦時郞廳,亦在拿囚中,時未勘罪,似當有處置之擧矣。上曰,其官員等,竝命一依照律,可也。
持平洪柱三啓曰,再昨山陵都監諸臣賞典改正之時,臣以爲各該諸官,應在郞廳之列,泛以郞廳混稱,而不爲區別以啓矣。昨見政院啓辭,以臺啓中不及監造官之故,致有更稟之擧,臣之疏漏不察之失,著矣,何可晏然仍冒?請命遞斥臣職。答曰,勿辭,退待物論。
館試出榜,詣闕。
府啓,措語見上司僕寺正柳頲,請亟命改正。持平洪柱三,引嫌而退,郞廳監造,雖或有別,論改賞典,語意則同,別無疏漏之失,有何可避之嫌?請命出仕。答曰,依啓,柳頲事,不允。
武科一所差備官,以試官意啓曰,參試官李延年,身有宿疾,扶病供務,近日連觸風寒,舊患復發,兼痛疝症。今則病勢尤重,不得屈伸運動,勢難察任,合有依例變通之擧,敢稟。傳曰,然則依例改差,可也。
以左議政十度呈辭,傳曰,安心調理。以上朝報
上在慶德宮。停常參·經筵。
武科一所參試官李延年病,代,金以鏡改落點。
謝恩,江西縣監李穆,泰仁縣監徐必來,永春縣監兪命益,金泉察訪金世行,掌令鄭樸,兵曹參議李袗,右尹徐元履。
禮曹判書尹絳上疏。大槪,冒陳危懇,乞遞本職及兼帶判義禁,以便公私事。入啓。答曰,省疏具悉卿懇。卿其勿辭,調理察職。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝若何?餘熱口乾等症,視昨間無異乎?前日上星穴灸處,今已結痂乎?願更詳問下敎,然後議定當進之藥。臣等區區憂慮,敢來問安,竝此仰稟。答曰,知道。症候當言于醫官矣。
再啓曰,卽伏聞下醫官之敎,仍與諸醫相議,則聖候諸症,已盡除去。此後進藥,當以平補爲主,前日議定蔘朮調中湯,乃是補劑之輕淸者,此藥連爲多進宜當云。五貼爲先劑入之意,敢啓。答曰,知道。
忠洪監司書目,全義等官呈,以修撰李翊,兵曹判書宋時烈上疏,上送事。
府啓,措語見上司僕寺正柳頲,請亟命改正。答曰,毋庸堅執。以上朝報
備邊司啓曰,三司之應旨進言,與凡疏章有別,不可以循例文字回啓。故頃日玉堂憲府之箚,皆於榻前,逐條陳稟定奪矣。今此諫院箚子,亦於後日登對時,稟定,何如?答曰,允。出備局謄錄
上在慶德宮。停常參·經筵。
謝恩,直講趙熙秀,典籍金善英,北部主簿梁命雄,司圃別提李斗長。
答修撰李翊疏曰,省疏具悉。爾其勿辭,沐浴後上來。
大殿,政院·玉堂·藥房問安。答曰,知道。
觀象監,今月十九日夜四更,月犯畢星,啓。
左議政十一度呈辭,入啓。傳曰,遣承旨敦諭。
政院啓曰,臣等卽見拜辭單子,則禁漏官,以胎峰奏時事下去矣。安胎一事,實是尊重之擧,一時糜弊,誠不可顧,而事體旣重,功役甚鉅,運石除道之役,假家供頓之費,靡有限節。雖在豐亨之時,猶不勝其煩擾,況今飢饉孔慘,民方流散之日,凡可以除毫分之弊者,不可不隨事省約。監役之官,旣已下去,雖不可中止,至於禁漏官,則不過開基安胎時,兩番奏時,而數朔留住,零費官供,非但其弊不少,精擇時刻,地官例能爲之,禁漏官,勿爲下送,令監役地官,兼行奏時之任,以除一分之弊,似或宜當。且以運石除道,假家供頓之費,比前例十分參酌減省之意,下諭于該道監司處何如?臣等熟聞藏胎勞費之弊,連見諸道告急之啓,區區所懷,惶恐敢啓。傳曰,啓辭誠然,依啓辭施行可也。
府啓,措語見上司僕寺正柳頲,請亟命改正。答曰,勿煩。
文二所出榜,詣闕。
謝恩,長城府使崔逸。以上朝報
上在慶德宮。停常參·經筵。
大殿,藥房·政院·玉堂問安。答曰,勿爲問安。
開城留守書目,重被土民之誣陷,且有病患,令該曹處置。慶尙監司書目,自如察訪柳日之,身病受由,無意還驛,罷黜事。又書目,三嘉縣監李材吉,身病雖重,不待處置,輕先還歸,罷黜事。
刑曹照目,載寧郡守金寅亮矣,己亥條田三稅,趁早春上納,前後事目,非不嚴明,而本郡段,不但不爲上納,發船之報,亦不來到。罪決杖一百,徒二年,告身盡行追奪。啓依允。
以開城留守辭狀,傳曰,安心勿辭察職事,回諭。
右承旨兪棨書啓,臣承命往諭于左議政沈之源,則以爲臣之狼狽情事,不敢縷縷仰瀆於宸嚴之下。而狗馬之疾,根柢已痼,眞元已竭,藥餌無效,委頓床席,與死爲隣,自量筋力,無望供職,連章乞免,實出於萬萬不得已,而天鑑不諒,尙靳一兪,近侍臨諭,至再至三,以臣愚陋,何敢當也?伏地感泣,不知所達云矣。傳曰,知道。
刑曹啓曰,本曹郞廳六員內,佐郞李齊松,與本曹參判臣朴長遠,有叔姪之嫌,不爲行公,佐郞元萬里,重患寒疾,病勢猝劇,不得察任,已至累日。佐郞李守恒,兼春秋豫備,今又啓下矣。本曹事務煩劇,實非他曹之比,未免兼房,苟簡莫甚。李守恒兼春秋豫備,爲先減下,使之專管本任,李齊松·元萬里,亦不可虛帶,曠廢職務,以在京無故人,其代各別擇差,何如?傳曰,允。
左議政沈之源箚子。大槪,近侍臨諭,至再至三,惶悚之至,置身無所,更申危迫之情,冀蒙憐察事。入啓。
文科一所出榜,詣闕。以上朝報
上在慶德宮。停常參·經筵。
謝恩,護軍尹順之,戶曹正郞李柚。
觀象監,今月二十一日夜一更,有霧氣。三更四更,電光,啓。
傳曰,拜陵奉審之擧,不容少緩,而以受灸一事,退於開月望後云。今則受灸,當在於拜陵之後,然則不可不及時奉審。拜陵擇日,今月二十六七日,至晦日間,擇之以啓事,分付該曹。
禮曹啓曰,云云事,傳敎矣。拜陵吉日,令日官推擇,則今八月二十七日寅時,來九月初一日寅時爲吉云。兩日中以何日定行乎?敢此仰稟。傳曰,以二十七日定行,可也。
傳都承旨·左右承旨·左副承旨曰,持留院公事,入侍。
政院啓曰,命下矣。都承旨吳挺一,遭服制,不得仕進,何以爲之,敢稟。傳曰,然則三承旨入侍,可也。
持平郭齊華上疏。大槪,冒萬死陳懇,乞賜鐫遞,仍陳所懷,冀蒙財擇事。國忌以留政院。
今日承旨引見時,以諸承旨所啓,陵幸時道路橋梁植炬排設等,合有變通事。上曰,此時陵幸之擧,誠出於情禮之所不得已,而當此飢荒孔慘,收穫未畢之時,非關係民弊之事,不可不十分省約。道路則略加修治,而其廣不必以二十五尺爲準,切勿侵及民田,橋梁則大小松橋及陵內二橋,不可不修補處外,一切勿爲修治。植炬則自松溪至城中植立,而晝停所彼邊,則運炬植炬,竝勿爲之。雖或有豫備待令之擧,亦令勿爲事,嚴明申飭。排設則晝停所及陵內兩處遮帳竹,大葛索·熟麻索·抹木地排等物,皆令京各司進排,以除畿民一分之弊事,詳細分付于各該司,亦爲下諭于京畿監司處,可也。以上朝報
上在慶德宮。停常參·經筵。
謝恩,禁府都事柳益三。
藥房都提調鄭太和,提調蔡裕後,左承旨李殷相啓曰,伏未審此時,聖候調攝何如?蔘朮補中湯,日進一貼,不爲間斷乎?平復未久,而拜陵日期,只隔數宵,凌晨動駕,恐有感傷之患,臣等不勝憂悶之至,敢來問安。答曰,無事。
政院啓曰,以都摠府草記,摠管闕員差出事,允下矣。陵幸已迫,似當今明日內開政差出。且擧動時,左右通禮,不可不備員,而左通禮金以鏡,以武科一所試官,方在試所,令該曹從速稟處之意,竝此仰稟。傳曰,知道。當日爲政,闕員差出,可也。
禮曹啓曰,今此陵幸時,健元陵·顯陵·穆陵,在於一山之內,似當有展謁之擧,而自上方在衰絰之中,變服行禮,實涉難便。此一款,不爲磨鍊之意,敢啓。傳曰,知道。旣有行祭之擧,則出宮時刻,似爲太晩矣,時刻差進,可也。
實錄廳啓曰,刪節書役之事,一房已畢之意,前已陳啓,二房三房堂上刪節,亦已告畢。郞廳書役,則將於數日內當盡爲之。若待都廳取稟各年纂修盡畢之後,方始入梓,則事漸延退,卽今已修正者,先書粉板,隨卽印出宜當。粉板謄錄郞廳十五員,依前例差出,其姓名別單書入,而此時員役料布之弊,不可不念,比前減數,書吏七名,以有料布衙門書吏使喚,使令七名,庫直一名,則料布題給事,分付該曹,何如?傳曰,允。
禮曹啓曰,傳敎矣。雖以寅時出宮,行祭後還宮,似不至於昏黑,故十分參酌,更以寅時,推擇書入,而聖敎如此,更令日官推擇吉時,則今八月二十七日丑寅間,艮時爲吉,而此外無他吉時云。以此時擧行乎?敢稟。傳曰,以此時定用,似當矣。
謝恩,咸平縣監李光迪。
答左議政箚曰,省箚具悉。罄渴予意,而卿意邈然,此無非予之誠意,未孚而然也。予甚愧赧,不知爲喩也。卿若不出,予將疇依。國事扤揑,若涉大川,無有津涯,予念民事,食息未寧,若恫在已。卿何忍恝視而不顧乎?雖以山陵之事言之,以下之官,各掌其任,晝夜看役,雖是無情之事,晝夜看役,而有此變,則責所難逭,故付之有司,以示國法。於卿始役之後,往來纔數巡,雖有離婁之明,亦可謂難辨矣。卿以老來眼力,其能易辨巧付之竹石乎?卿無引嫌控辭之義,於此明矣。旣無可責之事,則況大臣付之有司乎?此則理之易曉,禮之當然,過謙虛章,日日爲事乎?速出論道,以副至意。
武科一所差備官,以試官意啓曰,擧子朴承達,木箭三矢,俱未入格,出去之後,拾箭省紙,則以三矢俱入書送。臣等不勝疑訝,招問朴承達,則曰,三矢旣未入格,故亦不着署於錄名單子而出云。招問拾箭官慶翔龍,則曰,素患疾病,適急於此際,往還之間,射矢疊到,忙遽書塡,未免誤錄云。蓋朴承達,自知才落,不爲着署,此非承達所致知,則李翔龍雖無用情之迹,莫重國試,矇然不察之罪,殊甚驚駭。李翔龍,令攸司推治,何如?傳曰,允。
吏曹參判李應蓍上疏。大槪,召牌之下,病未趨拜,懇乞亟遞本職及兼帶,仍治逋慢之罪事。入啓。
榻前府啓,臣等以柳頲之事,論列已久,而兪音尙閟,臣等竊未曉聖意之所在也。措語見上請司僕寺正柳頲,亟命改正。上曰,已諭毋煩。
又所啓,頃日議藥時,藥房請召柳後聖,則後聖托稱脚病,偃然不赴,使莫重御藥,未免停止。國家於後聖,貸死免罪,政爲議藥之用,而當此玉候久在違豫之日,下往其家,已極痛駭。還京翌日,又有議藥之擧,則渠何敢稱病不進乎?其自恣無忌之習,極矣,請柳後聖拿鞫。上曰,不允。
又所啓,內禁衛將李道彬,頃拜假參知時,憤其差除假官,移怒於該曹政吏,捉致其家,公然重杖,至施鄙悖之罰。且於今番武科錄名時,道彬,以其所知擧子錄名事,行下□於錄名所,差備官,以爲錄名事行下,曾無此規,據法不施,則道彬又爲發怒,招致差備官之兼屬禁軍者於其家,立庭詬辱,無所不至,其愚濫悖妄之罪,不可不懲。內禁衛將李道彬,請命罷職不敍。上曰,姑先推考,觀其緘辭而處之。
答吏曹參判疏曰,省疏具悉卿懇。卿其勿辭,調理察職,亦勿待罪。
謝恩,兼春秋鄭載嵩。
答持平郭齊華疏曰,省疏具悉。爾愛君進言之誠,予用嘉尙,可不體念焉?所陳之事,當令議處,爾其勿辭察職。以上朝報
義禁府啓曰,本府都事十員內,今此陵幸時九員,當爲隨駕,一員留司,而武科兩所,以禁亂官二員,亦已進去,見存之員不足,勢難推移。假都事二員,令該曹差出,假書吏二名,依前例亦令差定,何如?傳曰,依允。出禁府謄錄
引見時,領議政鄭太和所啓,諫院箚子中,遼軍一事,在前以此軍,爲赴京使臣至遼東夫馬之用,而一自亂後,每名收布三疋,用之於刷馬雇價,今則捧納於營庫云。諫院之欲減其一疋,以今年木花之甚不實也。限年減其一疋爲可,而永以爲規,未知如何也。右議政元斗杓曰,他軍士,亦有身役三疋者,如水軍砲保皆是也。上曰,遼軍元數幾許,而一年所捧亦幾許,査問于本道後處之可也。吏曹判書洪命夏所啓,年凶如此,外方月課軍器軍糧,竝限明年秋成前停止,何如?上曰,曾有藥丸造備之事,此則仍爲之,此外月課軍器軍糧,則依所啓停止,可也。領議政鄭太和所啓,江都·南漢還上,雖不可不捧,當此凶荒之歲,飢民輸納,勞費甚多,如應納二石之人,則必費三石然後可以還納。若令各邑捧置,以爲明春救民之用,則畿民庶有省費蒙惠之實。此事後不可爲例,而値此無前凶歲,特許如是爲之似當。守令或不着實捧置,則不可不重治,旣捧之後,發遣京官,一一摘奸,如有違令守令,從重治罪,何如?上曰,依爲之,而着實收捧留置,摘奸論罪之意,豫爲嚴明知委,可也。吏曹判書洪命夏所啓,南漢還上,有防納之事云,如此之邑,則使之直納于南漢,似當矣。太和曰,防納之說,曾所未聞,今者洪命夏之言如此,事極驚駭。某某邑使人防納實狀,使之査覈啓聞,從重處置,而果有如此之邑,則督令直納於南漢宜當矣。上曰,依爲之。右議政元斗杓曰,江都有火砲而無丸,曾令兩西覔送水鐵丸,而其數不多。訓鍊大將李浣,募人多得水鐵於蔚山地,造鐵丸三十萬五千餘箇,旣已運來,其監官似當論賞,下問于李浣,則自當詳陳矣。李浣曰,當初李義立稱名者,來告於臣,募得二百餘石,掘吹水鐵。前後收捧稅木,其數甚多,今又以釜鼎各二百坐,自爲領來,江都所在大小火砲雖多,而無丸不可用,今始具丸爲有用之物,合有酬勞之典矣。元斗杓曰,此輩職帖,非如正職之比,如老職納銀堂上帖文,可以激勸矣。上曰,堂上帖文給之,可也。判尹李浣所啓,頃見全南監司狀啓,式年束伍砲手,以年凶之故,姑爲退待豐年擧行事啓稟,而都提調方在呈告中,時未覆啓矣。全南道元定之數,具三保五十戶,道內五十三官分定,則不過大邑五六人,中邑三四人,小邑一二人,搜得充定,不甚重難。且當初行會,使新定砲手,來九月京中理點,他道則想已整頓,不可以全南一道之故,竝爲停廢,而況行伍未充定之數甚多,此軍不可不及期上送,臣就議於都提調,則其意亦如此,何以爲之?上曰,仍令上送,可也。出備局謄錄
上在慶德宮。停常參·經筵。
謝恩,副摠管淸平君億,護軍朴安悌,戶曹佐郞李命相,工曹佐郞崔若天,掌樂正睦兼善,校書著作趙弘璧,實錄兼春秋朴純·李翊相·李猶龍·李夏·鄭載禧,禮曹參判金壽恒。
禮曹,貞安公主卒逝,自二十三日,二十五日至,停朝市啓。
以開城留守南老星辭狀,傳曰,更加安意勿辭,調理察職事,回諭。
吏曹啓曰,命下矣。取考前後試官之帶職入試所,與無故在外者有別,故雖擧動時,無改差之規。今此陵幸時,右通禮,以文官中秩高之員,代行之意,敢啓。傳曰,知道。
武科一所差備官,以試官意啓曰,近來試場差備官用情之事,無以防禁。今此六兩試射時,慮有中間奸僞之弊。臣等別設一規,列立軍士於拾箭之處,所射矢數之入不入,令呼唱轉告廳上,載錄於別紙,而待都廳省紙之來,隱考相合,然後始載試冊矣。盈字擧子柳纘宗,所射六兩第三矢,以十七步書送,取考臣等別錄,則乃是不入之矢也。看來極以爲駭,捉致擧子柳纘宗推問,則曰第三矢,果爲不入,而實無與差備官符同之事云。捉致差備官宋德瀗推問,則曰,書送之際,全然不察所致,而與擧子用情,則千萬曖昧云。國試事目,至嚴且重,渠等自明之言,有難取信,宋德瀗·柳纘宗等,令攸司推問處置,何如?傳曰,允。
禁府,金寅亮,坡州駑山驛,徒二年定配,啓。
禁府啓目,拾箭官慶翔龍元情云云,旣已遲晩,啓。依允。禁府照本,姜頊·盧世珍等矣,丁字閣蓋瓦不精罪,各杖八十贖,奪告身三等,啓。功減一等。
忠洪監司書目,懷德呈,以大司憲宋浚吉上疏,上送事。
左議政箚子,更申危迫之情,冀蒙憐察事。入啓。
幼學朴自三上疏。大槪,請命拔去臣東堂初試,以重公論,以戒士習事。呈政院,還出給。
禮曹,順平君善鳳卒逝,當日停朝市,啓。
昨日引見時,戶曹判書許積所啓,逢此凶歉,凡可以蠲役救民之事,所當無不用極,而外方踏驗,皆不以實,以致虛實相蒙。如戊戌年本非凶年,而各官報不以實,未免蠲役太過,臣意則以爲監司,必親巡道內,然後可無見欺之弊。全南監司金□振則爲此事,將爲巡歷親審之,而他道則未聞有此擧,以此意知委於諸道監司處,何如?傳曰,依爲之。
又所啓,全南道山郡大同,今將擧行,而山郡則自前民役素輕,故大同本意,出於均役,而山郡之民,以爲倍重。當此年凶,凡係加捧之役,不可不姑爲停罷,以慰民心,何以爲之乎?上曰,諸宰之意,如何?右議政元斗杓曰,先朝本意,初欲寬海邊偏重之役而爲之,厥後乃與山郡竝行事議定矣。適當此時,凡干新役,不可不姑停矣。上曰,然則待明秋施行。領議政鄭太和所啓,諫院箚子中,分養等事,何以爲之乎?其意欲以放散諸島而已,若干牛隻,亦難放散,至於此事,恐未易施行,吏曹判書洪命夏曰,以孼息定數,爲民間巨弊云矣。上曰,然則除出其老病者,使戶曹區處可也。又所啓,諫院箚子末端,以誤決獄事爲言,至有舊章士民等語,似是開城府獄事。戶曹判書許積曰,刑曹回啓非矣。京畿監司,旣難以此親往松都,京營又無囚繫之所,以此爲難云矣。上曰,拿致京獄,令刑曹處置可也。吏曹判書洪命夏所啓,當此凶年,如諸宮家築堰時,烟軍調發及陳荒處立案等事,限明秋竝爲停罷,何如?太和曰,所謂烟軍調發者,必因靈巖築堰事而發也。旣因本道監司狀啓,使之停罷,而不但全南道,諸道竝令停罷,似缺。上曰,依爲之。又所啓,近來承文參下,皆不在京,雖□□亦以在外爲頉,罷職輕罰,無以防其弊,誠爲可悶矣。此後則必呈吏曹,然後使之下鄕,若違此令,則入啓致罰,何如?上曰,如有不遵者,別樣處置,可也。領議政鄭太和曰,文試射朔書單子,政院每以在外爲頉,此後則問於吏曹,然後懸錄事竝爲分付,何如?上曰,依爲之。又所啓,聞領議政鄭太和之言,朴泂以獨子,除拜邊倅爲非云,臣不勝惶恐。上曰,何不請改耶?太和曰,以其邊地,故不能請焉。上曰,朴洞改差。
左議政箚子。大槪,更申危迫之情,冀蒙憐察事。入啓。
答兵曹判書宋時烈疏曰,本曹之任,職則劇務,而朝家待卿之道,豈謂之在外而不可至也,在所勿用之地哉?此則理無是理,情無是意,卿何故深陳過謙之語,以傷予思想切迫之懷乎?今當拜謁於新陵,予之情懷,當復如何?言則多,意無窮,而有所未盡,卿其諒察予意,速改遐心,竢病少間,從容上來。卿之相知予心之意,可以明矣,卿其須體至望,毋負孤心。
府啓,措語見上請司僕正柳頲,亟命改正。玉候違豫,爲日已久,一國臣民,擧切憂遑,柳後聖,身爲御醫,乃於此際,敢爲下鄕,已極可駭。上來之後,卽有藥房之召,則稱病不赴,君父議藥,是何等事,後聖爲任,是何等責,而何敢晏然言病,致令御藥,未免將議而還寢乎?後聖雖云老病,而莫重議藥,必須及時爲之,則渠當死生以之,扶曳而進可也。況其還京,纔在於不進之前日,更召議藥,又在於不進之明日,則其間一日之內,其病之不至於全不運身,從可知矣。一醫官之驕騫自恣,不進於議藥之列,誠是可痛。其與朝臣之或拘廉隅,或因事勢而未赴召牌者,不可比之而同之也,明矣,而昨者筵中之敎,出於意慮之外,殿下之待醫官,可謂過優,而待朝士,其亦太薄也。臣等竊不勝慨然之至,後聖之罪,不可置而不問,請柳後聖拿鞫。內禁衛將李道彬,措語見上請命罷職不敍。答曰,毋庸瀆擾。以上朝報
上在慶德宮。停常參·經筵。
謝恩,都摠管沈益顯·趙珩·閔夏騫,忠衛將邊復一·玄大殷,刑曹佐郞柳誠吾,實錄兼春秋權斗樞,鉢浦萬戶姜淳。
忠洪監司書目,尼山呈,以執義尹宣擧上疏上送事。又書目,都事金逕罷黜事。
政院啓曰,昨見忠洪監司吳挺垣狀啓,都事金逕罷黜,其代,請令該曹斯速差出,催促下送矣。今日則以齋戒,雖不可開政,而年分踏驗,一日爲急,合有別樣變通之擧,何以爲之,敢稟。傳曰,口傳差出,似可矣。
答左議政箚曰,省箚具悉卿懇。已諭予意矣,復何言哉?卿其安心勿辭,速出行公,以副至望。
吏曹,口傳政事,忠洪都事鄭世輔。以上朝報
上在慶德宮。停常參·經筵。
謝恩,都摠經歷蔡時鎭,禮曹佐郞閔聖魯,司議尹勉之,三嘉縣監崔自海,刑曹佐郞李奎齡,護軍黃儁耉,海城君金汝泰,直講李行源,忠洪都事鄭世輔,舍人李端相。
藥房都提調鄭太和,提調蔡裕後,副提調吳挺一啓曰,朝晝寒暖不齊,伏未審聖候若何?明日擧動,艮時太早,自四更五點,至于天明,頗久乘輿涉路,不但以觸冒風露爲悶。依當初磨鍊,差退於罷漏後,恐爲得宜。臣等無任憂慮,敢來問安,竝此仰稟。答曰,啓辭雖出於深慮予病,日晷旣短,行禮還宮之際,若有窘迫之擧,則雖欲差進,其可得乎?予病旣已差愈矣,有何添傷之事乎?卿等勿慮焉。
全南監司書目,金溝縣監鄭瀁,亡子歸葬,不爲受由,直爲發去,罷黜事。
明日陵擧動時,出宮初嚴,四更四點,二嚴,四更五點,三嚴,五更一點,開門,三更三點。
傳曰,今此陵幸,正値未穫之節。扈駕諸臣,及前後廂將所經之處,如有一草損傷之事,則竝難免犯令之責。以此等意,嚴明分付各處。以上朝報
上在慶德宮。停常參·經筵。
大駕詣晝停後,藥房·政院·玉堂問安。答曰,知道。
大駕詣陵所後,藥房·政院·玉堂·二品以上·六曹·大司諫問安。答曰,罔極。
行祭後,藥房·政院·玉堂·百官奉慰問安。答曰,罔極。
傳曰,京畿監司兪㯙,豹皮一領,地方官楊州牧使權大運,弓箭賜給。
還宮時嚴時刻,隨時爲之。
傳曰,上言,限關王廟捧之。
大駕詣晝停後,藥房·政院·玉堂問安,答曰,知道。
領議政鄭太和,吏曹判書洪命夏,口傳啓曰,臣等伏聞,此站駕轎不平,上體勞動云。該官,新差之人也,臣等待罪本寺,不能擧職,以致擧動不得安穩,不勝惶恐,伏地待罪。答曰,此是該官下吏之失也。常時調習,非卿等之任,有何未安之事乎?安心勿待罪。
政院啓曰,太僕之官,所管何事,而駕轎馬,常時全不調習,今日擧動時,致勤聖敎,御幕至近之地,始爲調習之擧,所見極爲駭異。請司僕寺前後當該官及內乘,竝從重推考,何如?傳曰,允。
還宮後,藥房·政院·玉堂·二品以上·六曹·大司諫問安。答曰,知道。
政院啓曰,今日拜陵時,假通禮李枝茂,多有失儀之事,請推考。傳曰,允。
又啓曰,今日擧動時,路上有進茶之命,而終未進排云。事極可駭,請當該官員,從重推考,色吏,令攸司推治,何如?傳曰,允。以上朝報
上在慶德宮。停常參·經筵。
下直,忠州牧使沈榥,熙川郡守金瑜,朔寧郡守李惟馨,新昌縣監朴隆阜,麒麟察訪成雲翰。
大殿,政院·玉堂·二品以上·六曹·大司諫問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候何如?昨日勞動悲哀之極,必有所傷,臣等憂悶之至,達宵耿耿,敢來問安。答曰,知道。僅得無事矣。
慶尙監司書目,尙州牧使崔可湜,受由歸家,以病呈狀,無意還官,罷黜事。
開城留守書目,身病深重,公務曠廢,廉隅所係,決難冒居,請令該曹,急速處置事。
傳曰,沿路禾穀,勿令損傷事,已爲分付矣。果無損傷處乎?問于訓鍊都監禁軍廳以啓。
兵曹啓曰,傳敎矣,問于左右禁軍廳,則以爲一依傳敎,所領禁軍,十分嚴飭,左右道路,無禾穀損傷之處云矣,敢啓。傳曰,知道。
應敎沈世鼎上疏。大槪,眼疾猝劇,專廢視物,職忝近侍,未參陪從之列,惶恐陳情,冀蒙罪罰事。入啓。答曰,省疏具悉。爾其勿辭察職。
左議政箚子。大槪,臣情勢狼狽,不得趨參於隨駕之列,臣罪益無所達,亟罷臣職,以治臣罪事。入啓。
政院啓曰,聖候平復未久,昨日侵晨擧動,終日哭泣,添傷之患,勢所必至。明日朔祭,依前攝行事,分付之意,敢啓。傳曰,知道。
院啓,設科取士之法,至嚴且重,如有一毫未盡之事,則掌試之官,難免其責。今此忠洪左道監試試取時,本道都事金逕,爲試官,多有人言,未開場前,私問其擧子,有文名者於差備官,及其開場後,科作之際,至使差備官,謄入其所製詞頭,以爲取舍,雖未知其一出於私,而不有國法,縱恣無忌之罪,不可不治,請前都事金逕及當該差備官,拿問定罪,其時同參試官,亦不能無罪,竝命罷職。科塲試取,不公不正,若〈此〉其甚,則不可仍存其榜,該道監試榜目,亟命拔去。昨日大駕擧動時,有進茶之命,而次知□□絶進茶,事極可駭。政院雖已請推,而厥罪不可尋常推考而止,請令攸司囚禁科罪。畿民之役,視他道偏重,雖十分蠲省,亦不無冤苦,而幾至日用雜物,他無出處,不有除役,至於油·淸紙地·舖陳·器皿等物,皆靠於此,而大同田稅外,種種雜役,竝皆私除,爲役頗輕,故民之稍有形勢者,爭先願入,爲守令者,利無需用,未免有濫雜之弊,其餘應役之民,偏受其苦,法外之事,爲弊滋甚,該道監司,一一査出,從速革罷。答曰,依啓。茶房下人,已令囚治,不必再囚矣。
持平郭齊華啓曰,松都儒生,分黨作變,其來已久,前後留守,互爲是非,未得分明疏決,則獄事之難明,益可見矣。今者留守南老星,亦未必果得其實狀,而不覈情僞,混雜囚禁,遽施刑杖,勒加徧配,愁怨載路,皆懷疑懼,舊都人心,將無以鎭定,人言藉藉,莫不爲駭。諫院之只陳於箚中,而不卽直爲論劾,雖未知姑俟者何意,而當官誤事,旣發於諫官之箚,況此獄情,已令攸司而詳覈,則爲老星之道,惟當含口結舌,只竢朝廷處分,而乃反費辭馳啓,若無顧忌,終不念已見之顚錯,必欲諉土民之誣陷,其自以爲是,而蔑視公議之狀,事體誠極寒心。故臣與同僚相議取論,而同僚終爲持難,無非臣見輕之致,臣何敢苟冒?請命遞斥臣職。答曰,勿辭,退待物論。
吏曹啓曰,守令多闕,政事,取稟。傳曰,過齋戒後爲之。以上朝報
答左議政沈之源箚曰,省箚具悉卿懇。噫,卿何固辭,爲嫌若是哉?詳細奉審,則罅隙之處,此是冬節起役,而日暖之後,傾陷生隙之致,此實非卿之看役,未能而然也。事旣釋然,而卿無改圖遐心之意,予實未曉也,以卿之力量有何介意乎?速出論道,以副如渴之望。出內下記草
八月二十七日寧陵奉審時,上環省陵上,指辰地裳石罅隙處,謂諸承旨曰,此所謂空隙處耶?諸承旨曰,此果大段空隙處矣。自上親審時,大臣禮官,不可不竝爲奉審,命招,何如?上曰,依爲之。領議政鄭太和,禮曹判書尹絳,參知金壽恒,參議姜栢年,承命上來。上問鄭太和曰,所謂大罅隙,指此處耶?太和,手按辰地裳石之有隙處曰,必指此而言也。上曰,所謂竹石補短者,何處耶?太和曰,卯地竹石罅隙者,以石片塡隙,以油灰塗之矣。兩處罅隙,誠甚未安,而前面乃退壙處也。裳石罅隙之最大者,必因解凍地陷而然也。上曰,寒凍時築土之役,不無如此之患,誠爲未安,而石色之間或不同,似不至大段。卽見竹石,則改之不甚重難,駕石屛風石罅隙處,則雖似未安,而其隙不至於大,自可以塡補,裳石則罅隙甚大,誠爲未安,而此是退壙處,不至侵近於陵內,則亦可改之。予意則不必以此,至於撤封陵,諸卿之意,如何?太和曰,上敎至當矣。裳石不可不改,而裳石下又有臺石,地勢雖或傾低,只先撤辰方欄干柱石,次撤裳石,則改之不難。駕石屛石,有隙處,以油灰塡補,諸陵亦多有之,此事體面極重,似難輕議,而右議政元斗杓,留都原任兩大臣缺他陵,雖未及一時命招,六卿及三司,竝爲命招,一體奉審,何如?上曰,依爲之。吏曹判書洪命夏,刑曹判書趙珩,大司諫李□□,持平郭齊華,校理李敏敍,卽爲上來,周回奉審後,上令各陳所見。命夏曰,臣曾於春間,以望祭獻官,奉審陵上,目覩辰地裳石之罅隙,陳達於筵中矣,卽又奉審,則罅隙處,比前尤大,果極未安,似當改之。此外雖有罅隙,不至大段,而竹石則改之不難矣。臣頃年以禮官奉審長陵,則石物非但有些罅隙,至有破損處矣。且往在己酉年間,穆陵屛風石傾陷,故其時有改築之擧,而今此裳石,與屛風有異,不必改封陵之敎,誠爲至當矣。趙珩曰,所見誠爲未安,而臣曾爲京畿監司時,奉審諸陵,亦幾有有隙處,臣意亦以爲不必於此改封陵也。絳曰,裳石竹石等罅隙,誠爲未安,而他陵石物,亦未免有罅隙處,改封陵一事,果爲重難矣。李□□曰,至於改封,則誠爲重難,善爲修補,則必無未盡處矣。郭齊華曰,以石隙塗灰觀之,則似是當初元有罅隙者,恐非盡是到今生隙矣。敏敍曰,改封陵,誠爲重難,而午地竹石,亦不可不改矣。太和曰,不爲改封陵之事,今已定奪於上前矣。辰地裳石,卯地竹石修改外,其他可改之處,則都監自當啓稟爲之矣。上曰,不爲改封陵,今己停當,修改一事,依爲之。以上在後日朝報
上在慶德宮。停常參·經筵。
謝恩,英陵參奉鄭錫胤,承文副正字李慶采。
藥房提調蔡裕後,副提調吳挺一啓曰,夜氣凄涼,伏未審聖候何如?蔘朮調中湯,連爲進御否乎?昨承僅得無事之敎,不勝欣幸,而雖有添傷之候,亦或久而方覺。臣等無任區區憂慮,敢來問安。答曰,知道。熱候頗多矣。
再啓曰,卽伏承熱候頗多之敎,臣等不勝驚悶之至,此是勞動餘熱乎,或有感冒而然乎?入診議藥,不容少緩,柳後聖,方待命於城外,卽爲招來之意,竝此仰稟。答曰,此是勞熱無疑,卽爲議藥。
三啓曰,伏承勞熱無疑,卽爲議藥之敎。卽與御醫相議,則皆以爲勞動之餘,胃火乘時而發,以升麻黃連湯,淸胃熱,宜當云。卽爲通議於柳後聖,則以爲此是當劑,加連翹一錢,元材黃連四分倍入,連進三貼爲當云。此藥劑入之意,敢啓。答曰,知道。
忠洪右道監試·參試官罷職。現告,丹陽郡守洪錫箕,栗峰察訪李耉徵。
政院啓曰,以諫院啓辭,忠洪右道差備官拿推事,命下矣。當該差備官姓名,移文本道,使之趁卽啓聞事,分付該曹,而拿推傳旨,不得捧入之意,敢啓。傳曰,知道。
禁府,金逕拿囚。啓。
掌令鄭樸,持平洪柱三啓曰,昨日本府之坐,同僚發言於席上曰,開城留守南老星治獄之際,有不善處之事,亦爲論劾,未知何如。臣等答曰,莫重之獄,互相是非,事未究竟,朝廷,慮其眞贋之相□,曲直之未辨,拿致京獄,以爲明覈決折之地,待其該曹決末,從容相議處之,未爲不可,可〈不〉竢獄事是非之歸何,徑先論啓,事未妥當。諫院之箚陳其事,不卽擧劾,雖未知其□□何如,而被彈之人,不可無自處之道,□□啓請免,亦□□道,責以含口,似非待人廉隅之道。且臣等所聞,適與同僚所言相左,故以示持難之意矣。同僚遽以見輕引避,臣等何敢自以爲是,晏然仍冒?昨緣日暮,今始來避,所失尤大。請命遞斥臣等之職。答曰,勿辭,退待物論。
正言尹趾美啓曰,頃日本院,有陳箚之擧,其中一款,卽開城留守南老星治獄事,而老星,卽臣妻同姓三寸叔母夫也。臣於老星,事有不敢同參之嫌,而同僚皆以爲,此非直爲論劾,只言其獄事而已,有何所避云,故臣與之同參矣。今見持平郭齊華啓辭,則以不卽論劾爲非,而憲府處置,歸於本院,臣旣被譏斥,且難可否於其間,請命遞斥臣職。答曰,勿辭,退待物論。
正言尹飛卿啓曰,松都獄事,是非難明,前後留守,久未分明疏決,則其不可以一時臆見,容易決折明矣。今者留守南老星,不究情僞,混雜囚繫,恣意刑杖,勒加徧配,愁怨朋興,人言藉藉。頃日本院陳列時,敢陳其獄事重久,不可不委遣御史,明査覈處之意,而且以姑竢有司稟處如何,□啓論列之意,竝及於箚辭中矣。昨見持平郭齊華所啓,以不卽直爲論劾爲非,臣旣被譏斥,不敢晏然仍冒,請命遞斥臣職。答曰,勿辭,退待物論。
武科二所出榜,詣闕。
司諫朴世模啓曰,伏見持平郭齊華啓辭,則以不卽直爲論劾松都留守爲非,臣之被斥,與同僚無異。且臣等於數年前,忝守畿邑,本邑亦有除役之規,從民情願,其來已久,以畿邑拮据責應之勢,難於變通,未之能改矣。伏見政院之啓,以利其需用□□等語爲辭,方有本道査出之擧,則臣何敢諉之□□□□然而巳乎?以此以彼,決難仍冒言地,請命遞斥臣職。答曰,勿辭,退待物論。
明日朔祭,四更一點,開門□更。
上在慶德宮。停常參·經筵。
下直,原州牧使鄭之虎。
謝恩,丹陽郡守韓命遠,郭山郡守殷後奭,自如察訪鄭東卨,兼春秋曺憲卿,南學訓導朴以文,成均博士尹弼殷。
藥房都提調鄭太和,提調蔡裕後,副提調吳挺一啓曰,夜氣寒冷,伏未審聖候調攝若何?升麻黃蓮湯,連日進御乎?熱候之外,無他症患,而熱候亦視昨日益覺減歇乎?臣等憂慮耿耿,敢來問安。答曰,知道。熱候頗減,而數日面部,漸有浮酸之氣矣。
再啓曰,卽伏承聖批,始審數日以來,面部漸有浮酸之氣,臣等不勝驚悶之至。必須卽爲入診,詳知症候,然後可以議藥,敢稟。答曰,症候,當言于醫官矣。
口傳三啓曰,面部與他症有異,必許入侍診察,然後可以詳知症候,敢此更稟。答曰,面部浮氣,非別症也。鼻瘡尙未差復,傍有浮氣,不必入診,詳言于醫官,則可知矣。
四啓曰,卽聞醫官等所傳之言,與諸醫商議,則面部浮氣,全由於鼻瘡,而鼻瘡之本,實在於肺熱。黃芩湯,加地骨皮一錢,連進七貼宜當云,通議于柳後聖,則更加天門冬一錢爲可云。此藥三貼爲先劑入,何如?且尹後益所言鍼灸當否,詳議于諸鍼醫,則皆言先試經絡數三巡,更觀氣候如何,然後方可議灸,而卽今面部之候,亦可以施鍼,經絡收效,明日是受鍼吉日云,而柳後聖則以爲,上候從前所患諸症,皆出於熱,受灸之後,難保其不爲增熱。此則不可輕議,何以爲之,敢稟。答曰,知道。
以上缺,誠極寒心,請罷之啓,一循公議,勿煩之批,臣旣未曉,而況此見該曹回啓之批,辭旨極嚴,臣尤不勝瞿然之至。旣因諫臣之箚,慮有□冤之端,一依啓辭,命有司詳覈,則結末惟在於該曹,老星何與於其間?臣之論老星,蓋出於事體之不容已,而嚴旨已下於該曹,臣何敢晏然仍冒?瀆擾靜攝之中,臣罪尤大,請命罷斥臣職。答曰,勿辭,退待物論。以上朝報
傳于,政院曰,朝覽呈辭單子,則工曹佐郞宋光栻,以父病苦劇,故受由下去矣。予甚驚慮,無以爲懷,窮荒鄕谷,藥物難得,卽遣御醫權愉,持藥物下去,以爲急時救護之地,而使勿卽爲上來,差病間仍留救病。且兵曹判書,亦以宿疾,必不無疾病之患,下去時亦爲看病,書啓之意,分付以送。
又傳曰,左議政家,遣內醫看病。以上藥房日記
上在慶德宮。停常參·經筵。
謝恩,兼掌令成後卨,忠洪都事閔重普,三水府使李公望,栗峯察訪尹輔殷,嘉山縣監黃碩鳴,慶興府使成震煥。
藥房都提調鄭太和,提調蔡裕後,副提調吳挺一啓曰,天氣斗寒,伏未審夜來,聖候調攝若何?鼻患與面部浮氣,視昨何如,黃芩湯,已進一貼否乎?臣等無任憂慮之至,敢來問安。答曰,知道,症候與昨一樣。
禮曹啓曰,今此監試覆試試官,可擬之人乏少,不得已每望,以二員備望之意,敢啓。傳曰,知道。
明日,生進覆試,一所試官二,李一相·李應蓍,參試官三,安後說·吳始壽·權格,二所試官二,金壽恒·李如叔,參試官三,朴世模·申恦·宋昌。
實錄廳啓曰,謄錄官,承文院著作李達宣,正字鄭載海·申厚載皆在外,而本院催促上來,謄錄官鄭載嵩,亦依前例注書改差,使之專察本廳之任,閔重魯爲忠洪都事,其代,以兵曹佐郞尹抃,差下,何如?傳曰,允。
假注書朴信圭改差,代李光稷。假注書鄭載嵩改差,代李煦。
戶曹啓曰,依頃日引見時下敎,百官祿米太與料米太數別單書入,以備睿覽,而給料之數,自丁丑至丙戌十年之間,□有加減,明年則有閏朔,故竝爲列錄之意,敢啓。傳曰,知道。
觀象監,今月初二日昧爽,下霜,啓。
右正言尹趾美啓曰,昨者持平郭齊華,以松都留守南老星事,又爲引避,本院當爲處置,而臣於老星事,嫌不敢可否,前後無異,請命遞斥臣職。答曰,勿辭,退待物論。
左正言尹飛卿啓曰,松都獄事,措語見上憲府處置,歸於本院,臣何敢晏然可否於其間?請命遞斥臣職。答曰,勿辭,退待物論。
校理金萬基上疏。大槪,臣伏見松都留守辭狀回啓判付之敎,以臺臣之論劾南老星爲不當。臣之請出臺官,處置乖謬之失,著矣,何敢晏然仍冒於論思之地?請鐫削臣職事。入啓。答曰,省疏具悉。爾其勿辭察職。
刑曹判書趙珩上疏。大槪,情勢病勢,俱難供務,冒死控疏,乞遞臣職,以便公私事。入啓。答曰,省疏具悉。卿其勿辭察職。
謝恩,護軍朴世模,校理吳始壽,修撰洪柱三,副提學金壽恒。
校理李敏敍上疏。大槪,召牌之下,不得不趨詣闕外,而賤疾甚重,且有處置乖當之失,請遞事。入啓。答曰,省疏具悉。爾其勿辭察職。
監試官,一所朴靖,二所朴昌文。
院啓,竝引嫌而退,聖批之下,非以臺啓而發,論事之臣,不必引嫌,身有相避,不敢可否,前後無異。旣參陳箚,有難處置,勢所固然。請持平郭齊華,正言尹飛卿·尹趾美,竝命出仕,新除授司諫李□□,時在全南道康津地,請斯速乘馹上來事,下諭。答曰,依啓。
刑曹參議吳挺緯上疏。大槪,致勤嚴敎,冒死陳情,乞遞職名事。入啓。答曰,省疏具悉。爾其勿辭察職。
護軍尹順之上疏。大槪,來詣闕門之外,病重陳疏,請治逋慢之罪事。入啓。答曰,省疏具悉。卿其勿辭,調理察職。以上朝報
備邊司啓曰,忠洪道天安幼學李後膺等,稷山忠義衛鄭逸民,牙山幼學宋臣弼等上疏,竝啓下本司。臣等看此疏本,田野慘酷之狀,有如目覩,不覺惻然,而至於蠲役,必待災傷覆審啓聞,然後方可稟處,此三邑則雖明是尤甚之處,而不可以蠲某稅減某役,徑先分付,姑待本道啓聞,稟處,何如?答曰,允。
又啓曰,瀋陽年例入送祭用生梨·栢子·淸蜜,自該曹分付兩西,已令措備,銀杏亦自該曹,已爲下送。依前例,以義州地方邊將,定差使員,領送之意,分付該道,何如?答曰,允。
文郞廳李敏敍改差,代,副司直呂曾齊。以上備局謄錄
上在慶德宮。停常參·經筵。
謝恩,掌令黃儁耉,持平李行道,南學敎授金善英。
京畿監司書目,楊州呈,以右承旨南龍翼上疏上送事,啓。遞差。
吏曹啓曰,承旨有闕,政事,取稟。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,何如?黃芩湯,連爲進御,則前劑入三貼,當盡於今日。此藥初以宜進七貼爲啓,而卽今症候,或有所異,則不可不更議。臣等區區憂慮,敢來問安,竝此仰稟。答曰,症候與昨無異,湯藥連進矣。
傳曰,政事,明日爲之。
忠洪監司書目,公州呈,以工曹參議李惟泰上疏上送事。
左議政沈之源箚子。大槪,冒死更龥,冀蒙恩遞事。入啓。答曰,省疏具悉卿懇。卿其安心勿辭,更加從容善攝。
府啓,柳頲,居官處事,多有麤鄙之怨。至於馬官,亦不爲調習,專務其肥澤,以爲衒能之資,士夫間笑罵,固已久矣。今番擧動時,致有玉體之勞動不安,則其不爲居職之罪,於此著矣,不懲其罪,反施超擢之典,寧有是理哉?況太僕正爲任,決非如頲者所可冒居,請命改正。御轎馬常時調攝,意非偶然,而當該之官,不能善爲調馬,致有擧動時玉體之勞動,則請罷之論,旣云末減。當該前後官,先罷後推事,柳後聖拿推事,李道彬罷職不敍事,南老星罷職事。措語竝見上答曰,勿煩。
禮曹啓曰,今修改都監啓辭,辰地裳石,卯地竹石,所當依傳敎修改,而其他可改之處,以臣等孤陋所見,不可擅定,必須大臣更審,明白定奪,然後方可擧行。雖以陵寢體例言之,如有修理改莎草之擧,則大臣以下奉審,而始役之日,亦待大臣,宜可以完其役,所關甚重故也。臣等俱以承乏例差矣,決難獨當,令該曹速爲稟處。且目今天氣已寒,日晷漸短,始役日子,亦令該曹,從速推擇,何如?傳曰,允事,傳敎矣。今日已暮,當於明早,召集地官,修改吉日推擇以啓矣。石物可改處,不敢擅定,事體固然,而大臣往來看審,事涉新創,臣曹亦難擅便,議大臣定奪,何如?傳曰,允。
吏曹啓目,粘連大司諫李正英上疏云云,李正英,以遠在嶺外,重責言地,不可久曠,乞解本職是在果,臺臣受由下鄕,曾無遞職之時是乎,諫長進退,非該曹所敢擅便,上裁,何如,啓。依回啓施行。又啓目粘連,咸鏡監司狀啓云云,以咸興判官閔燾,老母病重,受由上去,勢難還任。請令該曹處置是在果,法典內親年七十,勿除三百里外者,乃指不得將往之親也。閔燾老母,年迫八十,且且宿疾,旣不得往則不忍遠離嶺外,情理當然矣。咸興判官閔燾,改差,何如,啓。依允。以上朝報
傳曰,明日賓廳坐起爲之事,分付。出備局謄錄
上在慶德宮。停常參·經筵。
禮曹參議姜栢年上疏。大槪,以三品之官,仍察修改都監堂上之任,事體未安,請令該曹,考例處置事。入啓。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝何如?近日所患諸症,漸有差愈之勢乎?臣等無任憂慮,敢來問安。答曰,知道。浮酸之氣,與昨頗減矣。
禮曹啓曰,臣等卽朝招集地官,寧陵陵上石物修改吉日,使之推擇,則來十一月十二日卯時最吉云,以此日定行宜當,別單書入矣。且丁字閣樑上塗灰剝落處及蓋瓦防草破缺處,九月十五日,先告事由祭後,隨時修改,陵上曲墻外西邊莎草不着處,亦爲告由後一樣修補,而此外陵下莎草,亦有添補之處,令都監看審擧行,何如?傳曰,允。
禮曹啓曰,傳敎矣。議于大臣,則領敦寧府事,領中樞府事以爲,陵所石役仍修及改補事,臣等各以妄見獻議,而竊復思之,領相·禮判,更爲奉審而稟定,則似尤詳盡,而右相纔已往來,旋請更審,事涉未安,故含意未達。臣領敦寧,適見差健元陵獻官,臣領中樞府事,亦差顯陵獻官,前月二十六日受香先詣,若是常時大祭時,不可暫離齋所,而此則因新陵親祭而分遣,事例稍異,且咫尺瞻望,不得展謁,情禮缺然。臣等相議,亦議於禮曹判書,祝文塡書之後,齊造行禮前,承詢問後,不無更議之事,故臣等,又敢偕齋郞,祗審陵上,則所見與所聞略同,而似不至於必爲改修。健元陵祭畢後,臣領敦寧奉審,則年歲已久,石物之有罅無怪,而罅隙稍大處,皆塗以油灰,石色亦多黃黑處矣。幸而聖上靜攝之餘,親自奉審,已以仍修補爲定,則大臣不必更議。惟其所定之外,如有些少增補之處,則議定啓聞,必須大臣之更審,禮則然矣,上裁,何如?領議政以爲,臣於陵上奉審時,以辰地裳卯地竹石修改外,其他可改之處,則都監自當啓稟處之之意,旣已陳達矣。如頃日修改都監堂上奉審時,括去塗灰之處,則雖非大臣更爲奉審,亦可修補,而其他少少應爲修補之處,必欲與大臣看審,則依常時奉審之例,大臣以下出去宜當。伏惟上裁。右議政以爲,石物罅隙之處,自上旣已親幸奉審,且公卿大臣六卿三司,修改處及塡補詳細停當,則到今別無大臣更審稟定之事。此外設有些少修補處,都監自當啓聞議處,而但畢役後出沒精麤,大臣奉審,似不可已。伏惟上裁。左議政病不收議,大臣之意如此,上裁,何如?傳曰,依領·右相議施行。
吏曹,安胎使鄭榏。
謝恩,兼春秋尹抃。
傳曰,大臣·備局堂上,引見榻前。獻納任翰伯啓曰,臣行役之餘,且有身病,冒呈辭單,見却政院,方在悶縮之中,適仍召牌之下,黽勉入侍,而臣有煩猥引避之事,不得不陳達矣。頃日,臣忝嶺南掌試之任,不敢以尫病辭焉。七月初四日辭朝,十六日午後始到寧海府試取,則本道參試官星州牧使姜允亨,固城縣令金天聲,一時來會。十七日曉,聚士開場,議出書題,初以辭平汴高宴,欲爲賦題,此卽宋孝宗時報謝使京鏜事也。參試官金天聲,以拙筆,厭其解題之繁,未及寫出而擧眼,軒外東海洶湧。臣偶然思得孟子書觀於海者難爲水一句,問於同席,則姜允亨,慮其難製,而金天聲以爲正合賦題。臣乃許其書出,而詩題則亦於議定之際,適見本府事蹟屛風,卽以題牧隱觀魚臺賦後爲題,皆所卽景而拈出矣。儒生來言,此題或有夢見者,或有豫傳者,至云春間醴泉設科時,亦有此說者,今不可製述云。臣等以爲,儒生欲爲改題,故托爲辭,終不聽許。俄有一隊儒生,破門出去,以其儒生之旣出,不可仍用前題,故詩賦皆以他題改出,而其時狀啓中,不盡枚擧其曲折者,儒生所言,實涉怪妄,故略略矣。監試過後,來到安東府,與安奇察訪安弘靖相話,弘靖言,春間監試時,吾家子弟,有聞問聞,今番詩題,當出觀於海難爲水豫搆云。吾笑爲答曰,虛誕之說,何可取信?然或遇於場中,則吾少時有所製之詩,在於私稿中,臨時取見云矣,豈料其言,竟符於半年之後哉?臣與府使李壎,同坐聽聞,心竊怪訝,且於東堂後,逢着奉化縣監鄭處翼,則處翼亦言,去六月間,本縣儒生,有言此題者,吾亦聞之,而今番事出之後,一士人,及此事六月來言之人,亦在座中,故吾□彼生,曾言於夏間,則此題之傳說已久,復何致疑於今日乎?臣旣聞安鄭兩人之言,始覺場中儒生之說,有自來矣,而實莫測其端倪也。到今還朝,始聞物議喧騰,至以臣致疑於不當疑之地,臣聞來心首俱寒。臣雖無狀,早事科業,熟知國試之嚴重,前後忝叨試官,非止一再,而輦轂之下,親知滿前,猶不敢生一毫行私之意。況嶺外絶遠,平生足跡不到之地,有何一面相識之人,而敢爲隱慝之計,自陷於不測之罪哉?當其出題取舍之時,終始商議於同席,則臣之不敢獨擅可知,而詩賦兩題,出於座間卽景,則此豈試官豫料之處,而徑漏於方外者乎?怪談一出,衆口譁然,臣竊痛之。數十儒生,旣被重科,歸怨臣身,同道赴擧之人,來滿都下,煽動浮言,至於搢紳之間,謗議狼藉,臣實未曉也。臣職在言地,厚招物議,何敢一刻仍冒?請鐫削臣職。上曰,勿辭,退待物論。
府前啓,柳頲事,御轎馬當該前後官事。措語見上上曰,旣已推考矣,不允。
又所啓,李道彬罷職不敍事。措語見上上曰,依啓。
又所啓,近來公道,只在科場,而今番諸道之科,多有人言,誠可寒心。獻納任翰伯,爲慶尙左道京試官時,豫出書題之說,藉藉於搢紳之間,南來士子,亦皆明言,而臣等猶且詳愼,未及論啓,則爲任之道,惟當縮伏之不暇,而乃敢費辭引避,以爲自明之計,極爲可駭。獻納任,請命先罷後推。上曰,姑先推考,觀其緘辭而處之。掌令黃儁耉啓曰,任翰伯之罪,當爲拿問,而臣以卽今費辭自明爲可駭,爲先請罷矣。大臣,以實有其事,則其罪不止罷推爲言,臣之擬律失當之失,著矣,何敢晏然仍冒?請命遞斥臣職。答曰,勿辭。
院啓,慶尙左道監試時,京試官任翰伯,豫出詩賦題,使所親儒生等,前期製述,潛相傳告,聞之者甚多。及其開場之日,果出其題,擧子輩唱說於試官之前,或有徑先出去者。試官,不得已改出他題,僅僅鎭定。此說傳播已久,而臣等以爲,國綱已頹,不公不正之習,雖不勝其日熾,而至於豫出書題,則乃是昏朝弊習,當聖明嗣服之初,其誰敢縱恣無忌,至於此甚?姑竢詳聞,未卽論劾,近日中外藉藉傳說,物議愈激,莫不憤惋。掌試之任,何等重事,而任翰伯,以臺侍出入之臣,蔑法循私,乃敢至此,尤極痛駭。此而不治,將無以懲戢後來,請慶尙左道京試官獻納任翰伯,拿問定罪。設科取人,至嚴且重,而近來國綱解弛,人不畏法。今番武科一所設場之後,循私用情之說,無不播傳。當初木箭試取之際,以短爲長,冒錄其步數,其數甚多,人之聞之者,莫不痛惋,擧子中入於指目中而入格者,多至八九人,而試官等,知其物議之憤激,及其出榜之時,或稱單子,有違格而拔之,故爲停擧而發之,欲掩其當初用情之迹,其蔑法循私,縱恣無忌之狀,誠極痛駭。試官及差備官,不可不考律重究,以懲後日,請竝命拿問其罪。憲府書吏,例往拾箭之所,與差備官,看審步數中數,而今番憲吏,受賂用情之說,罔有紀極,若不繩以重律,後弊難防,請令攸司,査出囚禁,依例科罪。武科一所擧子閔鏞,當木箭試官鄭伯亮,以二矢不及載錄,閔鏞侵辱伯亮,至發嫌怨之說,然後始乃遜辭稱謝,改錄其實數。掌試之任,是何等重事,而敢以嫌怨,有所低昻,則科場不公之弊,將無以防禁,而擧子之詬辱試官,亦極可駭。參試官都摠都事鄭伯亮,擧子閔鏞,請命拿問定罪。武科一所擧子睦存善,其所試官李延年之外三寸叔也。延年有出系之事,其在法典,雖無相避之規,嫌疑之際,所當愼處。開場之初,叔爲擧子,姪爲試官,而晏然不避,寧有是理乎?厥後延年,雖以病遞免試官,初不避舅甥之嫌,致有人言,事甚可駭。宗簿寺正李延年,請命罷職。贓法不嚴,則國綱無以立,貪吏無所懼,將無以爲國。自祖宗朝,嚴立科條,不少容貸者,意非偶然。前府使尹昌耉,曾爲水原時,犯贓狼藉,罪實難逭,故先大王傳旨內,昌耉種種貪黷之狀,罔有紀極,明白無疑,特以邊遠定配判付,至於七年之久,而終不放釋者,實出振頹綱重贓律之盛意,則上年昌耉之蒙宥,已失常刑矣。頃者職牒還給之命,遽下於意外,將使滌盡其罪名,復齒於朝班,其何以振肅頹綱,懲礪貪風。物議譁然,莫不爲駭,請還收前府使尹昌耉職牒還給之命。答曰,依啓。一所試官等,竝先罷後推,李延年姑先推考,末端事,不允。以上朝報
領議政鄭太和所啓,百官散料事,曾以仰達矣。雖不必因此有補於經費,而亦不可晏然受祿,不可不示以裁減之意,然後可安於臣僚之心矣。上曰,頃日忘不及言之矣。如供上進排之物,亦令書入,以爲減省之地,可也。太和曰,如京中供上乾魚·雉·鮮等物,使之書入乎?上曰,凡係三日供上之物,竝爲書入。上曰,山陵赴役石工輩,旣已放送,郞廳亦可照律,而該府無更稟之擧,此必待予分付之意也,速爲照律,上曰,昨者禮曹,以崇義殿事,有草記矣。我朝尊奉之意,初非偶然,而至今至有偸葬者,誠可驚駭矣。太和曰,若有此事,則不可不使之另加禁斷矣。元斗杓曰,高麗太祖,統合三韓,甚有功於東方,凡係尊奉之事,不可輕怠也。上曰,令本道監司,速爲詳査,如有偸葬者,一一啓聞,以憑處置。領議政所啓,今此山陵修改時,大臣奉審事,臣等昨已獻議。如改莎草時,則大臣以下,例爲先往奉審,及其畢役後,又有奉審矣。今番都監官員出去時,大臣同往奉審,定其可改處似當矣。上曰,依爲之。畢役後,亦爲進去奉審,可也。禮曹判書尹絳所啓,慶尙左道京試官任翰伯狀啓中,名付儒生,因判付刑問三次後定配事,已爲行會矣。其狀啓中,不及其曲折,泛稱作亂,今聞翰伯之言,其間有許多曲折,而初不明白馳啓。以此推之,則其儒生輩論罪,似爲過重矣。太和曰,近來公道,只在於科場,而此事如此,更爲捧招於儒生輩,詳覈其實狀,處之似可矣。上曰,令本道,更以此意捧招啓聞,以爲處置之地。尹絳所啓,近來外方科場,甚爲冗雜。守令之參榜者,未有如今番之多,其間豈必無私意乎?臣意,則此後守令應擧者,使之來赴京試,可矣。上曰,此後依此爲之。領議政所啓,金逕事,雖未知自明之說如何,而外議甚多,頗有傳說者,果如傳說之言,則似當別樣重治矣。上謂判義禁曰,今聞領相之言,金逕事,極爲驚駭,刑推得情。斗杓曰,金逕則雖加訊問,必不吐實。臣聞扶餘下吏,以李爲姓者,來納落幅於備局,自言渠知其間事狀,且其場屋使喚下吏朴姓人,詳知其實狀云。必先問此輩,然後可以覈實矣。上曰,然則金逕姑勿刑推,所謂李姓·朴姓人,拿問覈得其時情迹,處置可也。以上亦朝報
上在慶德宮。停常參·經筵。
下直,金川郡守柳潝,長連縣監金鎰。
謝恩,全南都事鄭世輔。
藥房提調蔡裕後,副提調吳挺一啓曰,伏未審夜來,聖候何如?調攝之中,引接臣僚,時晷頗久,或不無所傷乎?臣等無任憂慮,敢來問安。答曰,知道。
禮曹參議姜栢年上疏,啓下吏曹。
右議政沈之源箚子。大槪,更申前懇,冀蒙憐察事。入啓。答曰,省箚具悉卿懇。已諭予意矣。卿其安心勿辭,速出論道,以副予意。
政院啓曰,武一所試官,先罷後推,李延年推考事,命下矣。一所試官拿問定罪,李延年罷職事,臺諫方以論啓,罷推承傳,不得捧之之意,敢啓。傳曰,知道。
傳曰,下直守令金川郡守柳潝等引見。
獻納任翰伯遞差事,捧承傳。
吏曹啓曰,臺諫有闕,政事,取稟。
同副承旨李慶徽辭職上疏,入啓。答曰,遞差。
禁府,任翰伯,拿囚。啓。
正言尹趾美·尹飛卿啓曰,武科一所試官及差備官,循私用情之迹,狼藉傳說,則監試官,不能糾察之罪,在所難免,而昨日論啓時,未及一體竝論,臣等論事疏漏之失著矣,何敢晏然?請命遞斥臣等之職。答曰,勿辭。
院啓,武一所試官等拿問定罪事,李延年罷職事,尹昌耉職牒還收事,措語見上武一所監試官罷職事。措語見上答曰,依啓。一所試官及李延年事,不允。
政院啓曰,昨以諫院啓辭,答曰,依啓,一所試官等,竝先罷後推事,命下矣。任翰伯,則拿推傳旨,卽爲捧入,一所試官等,則臺諫以拿問論啓,故罷推傳旨,不得捧入。鄭伯亮,亦試官之一,而臺諫啓辭,以鄭伯亮及擧子閔鏞,別作一件事而論之矣。批答旣有依啓之敎,則擧子閔鏞及憲府書吏,似當竝爲囚禁,而鄭伯亮,則何以爲之,敢稟。傳曰,知道。鄭伯亮有何更稟之事乎?一體拿推。以上朝報
下直守令引見時,左副承旨兪棨所啓,今年凶歉之慘,近古所無,國計民憂,誠爲罔極。竊聞三南及畿甸之民,流散載路,其所以賑貸救活之策,當如救焚拯溺,不容少緩。昨聞聖敎,至議減損御供,聖上憂勤之念,孰不欽仰,而第今國儲蕩竭,無他着手之處,廟堂方議運致兩西餉穀,以充國用,而省南方上納之數,此實幸甚,而區區愚意,則運餉一事,亦甚時急。年前因兩西舟楫不具,數萬石之穀,尙不能畢運,此亦可慮也。卽今京江及畿甸沿海,失業之民甚多,若募船運致,則必將爭先,未凍之前,亦可船運一次,西運旣到之後,復除出保障留儲之穀,略當國家一年經用之費,然後南方上納諸色米穀蠲除之全數留置,以爲明春賑濟之費,則飢民有所仰望,而庶不至於一時流散矣。上曰,言于廟堂事傳敎矣。如欲行之於未凍之前,其意實有所在,而但兩西海路之險艱,非兩湖之比,雖在風和時,如海西長山串等處,則人皆曰經過爲難。況今秋冬之交,風力漸高,此時行船,其勢極難。且雖以兩西舟楫不多爲慮,有此陳啓,明春南方上納之穀,留置本道而不爲運來,則京外各處船隻,勢將爭相應募,前期募得公私船隻,使之修治楫物,待其解氷,卽令發送,則兩西穀物運致,似無後時之患,依此擧行,何如?答曰,允。
大臣·備局堂上引見時,領議政鄭太和所啓,以對馬島遭火災之故,給與米三百石事,曾已定奪,而倭人狡詐,或不順受,則反有所損,以禮曹文書送之,而東萊府使,因朝廷分付送之之意,作爲文書以送,則設有辭却之事,猶愈於自禮曹相接而見辱也。令該院東萊府使所送書契,撰出下送,何如?問慰譯官金謹行,不久當爲下去,敢此仰稟。上曰,依爲之。已上備局謄錄
上在慶德宮。停常參·經筵。
謝恩,奉常副奉事李舜元。
藥房提調蔡裕後,副提調吳挺一,大殿口傳問安。答曰,知道。
領議政鄭太和箚子。大慨,藥房問安,連日未參,鐫遞臣職,以正逋慢之罪事。入啓。答曰,省箚具悉卿懇。今則予病差愈,更無問安之擧,卿其安心勿辭,從容善攝。
禁府,宋德綱·鄭伯亮·閔鏞·金德泂·李成立·金尙鳴·李暉·高震龍等拿囚。啓。
戶曹啓曰,本曹正郞李稷,勤幹曉事,盡心職務。從前累經本任,詳知首末,卽今專管歲幣,所任尤重,而昨日政,除授咸興判官,不但其所掌凡事之疏虞,當此歲幣封裹迫頭之日,代以生手,則尤有所可慮者。李稷咸興判官,令該曹改差,使之仍察本任,何如?傳曰,允。
觀象監,今月初六日卯時辰時,有霧氣。自辰時至酉時,日暈。夜一更二更雷動電光,啓。以上朝報
上在慶德宮。停常參·經筵。
藥房提調蔡裕後,左承旨李殷相啓曰,伏未審夜來,聖候何如?黃芩湯服數,初以七貼爲定,而前劑入三貼,而後劑入四貼矣。以日子計之,則當盡於今日,此藥仍進當否及更議他藥事,必須詳審症候,然後方可與諸醫相議以定矣。臣等區區憂慮,敢來問安,竝此仰稟。答曰,知道。旣已差愈,勿爲議藥,亦勿問安。
左議政沈之源箚子。大槪,賤疾沈綿,無望供職,更陳危悃,冀蒙恩遞事。入啓。傳曰,遣承旨敦諭。
傳曰,政事,過國忌後爲之。
吏曹啓目,粘連禮曹參議姜栢年上疏云云,當初臣曹修改都監堂上啓下時,禮曹判書·參判皆有故,以參議姜栢年啓下,今者其疏辭如此,外論亦多,以爲宜改。姜栢年修改都監堂上改差,何如?啓。依允。
吏曹,修改都監堂上姜栢年,代尹絳改標,啓。以上朝報
上在慶德宮。停常參·經筵。
下直,長城府使崔逸,高敞縣監尹誼之,泰仁縣監徐必成。
謝恩,金溝縣令成瑜。
右承旨尹鏶上疏。大槪,寒疾極重,冒陳危懇,亟許遞免事。入啓。答曰,遞差。
吏曹判書洪命夏上疏。大槪,冒陳危懇,本職兼帶亟賜遞免,以便公私事。入啓。答曰,省箚具悉卿懇。噫,卿試觀今日之國事,可謂何許地頭耶?念及民事,不若溘而爲愈也。卿以德量有餘之才,方今予之所恃者,非卿而誰?一向引入,今幾浹旬,予之悶然,望卿之行公,不啻若泛然也。卿何不諒若是哉?安心勿辭,速出行公,以副至望。
開城留守南老星上疏。大槪,臣被彈之後,不敢仍在任所,扶病來到城外,冒死陳悃,乞罷職名事。入啓。
咸鏡監司書目,臣賤疾已痼,亟命遞臣職名,以便公私事。
校理李敏敍三度呈辭,遞差。
觀象監,今月初八日,卯時,有霧氣,初昏電光。夜一更,電光。四更,流星出北斗星下,入北極星下,尾長三四尺許,色赤,啓。
修改都監啓曰,都監郞廳,吏曹,初以戶·禮·工三曹郞官,各一員差出啓下矣。前差郞廳三員中,二員外任,一員老病,而卽今功役,似不至大段。只以戶曹佐郞李齊松,禮曹佐郞李汝㦿二員,改啓下,使之察任,且當初啓下都廳郭之欽,方在罷散中,其代不爲差出之意,敢啓。傳曰,允。
右副承旨洪處尹書啓,臣承命往諭于左議政沈之源,則以爲臣衰朽已甚,賤疾且劇,百爾思量,決無供職之望,竭誠龥呼,冀蒙恩遞,而天聽邈然,近侍臨諭,又出於意外,臣伏地惶恐,不知所達云矣。傳曰,知道。
假注書李叔達改差,代李舜元。
院前啓,武一所試官拿問定罪事,李延年罷職事。措語見上
左議政沈之源箚子。大槪,近侍臨諭,又出意外,惶恐感激,置身無所,更陳危懇,冀蒙垂察事。入啓。答曰,省箚具悉卿懇。纔竭予意於敦諭之批矣,有何言哉?然卿以病偶辭,予以爲不然也。若然則豈有臥閤論道之說乎?卿之氣力,雖云衰老,苟其强壯之氣,猶有勝於他人,予何有釋卿之理乎?卿其安心,勿爲控辭,速出論道,以濟時艱。
監試二所,詣闕出榜。
謝恩,監察宋昌。以上朝報
今月初六日下直守令引見時,左副承旨兪棨所啓,今式年新陞戶炮手充定上京事,昨聞近侍之臣,亦以陳啓,而未有發落云。卽今國用之頓竭,專由於養兵,見存京炮,雖難容易變通,而當此凶荒之極,復有陞戶之擧,四方聞之,咸以爲朝廷不念民生之將盡,而有此等擧措云,則民心怨怒,所關甚重,今式年新陞砲手,恐不可不速令停止也。上曰,待都提調出仕,議之可也。兪棨曰,都提調出仕,早晩難必,而抄定之擧,急於星火,誠恐後時而無及矣。上曰,令廟堂議于都提調,啓稟處之。以上備局謄錄
禁府啓曰,扶餘落幅領來吏李姓人,場屋使喚吏林姓人拿來事,依前例遣羅將之意,入啓蒙允,而第念羅將下去,則侵暴罪人,不一其端,從前申飭,非不嚴明,而今此兩吏,別無身犯之罪,只當推問其時實狀而已。羅將拿來之際,或不無如前之弊,令本道監司,別爲捉送,而所謂李姓者,更問于京主人,則乃黃姓吏云。査覈捉送事,竝爲移文分付似當,大臣之意,亦如此敢啓。傳曰,知道。禁府謄錄
忠洪監司書目,兵曹判書宋時烈上疏上送事。
上在慶德宮。停常參·經筵。
禮曹正郞金文活,先正臣李珥書院賜額致祭,江陵地出去。
謝恩,監察尹衡殷,全南都事李之翼,承文副正字鄭載悔,咸興判官□琂。
左承旨李慶億上疏。大槪,母病苦劇,情勢悶迫,冒死陳懇,乞遞職名事。入啓。
開城府幼學安檠三十餘人,以花谷書院文康公位版偸去之賊,梁夢錫情迹見露,而本府留守,辭職上京,尙稽賊人伏律之誅,故士論齊發,請討賊人事,上疏呈政院,還出給。
禁府啓目,鄭後昌刑問一次,不服加刑,啓。依允。
禁府,武一所差備官金德泂等元情公事判付內,姑停刑推議處,同府照本。山陵都監浮石所郞廳申命奎·韓時立,監造官李鼎基·宋之濂等矣,莫重陵上石物,或陷或拆處,事極寒心,罪各杖一百,告身盡行追奪,私罪,啓。功減一等。
政院啓曰,以臺諫啓辭,忠洪右道監試差備官拿問事命下之後,卽令本道査啓矣。今見忠洪監司吳挺垣査覈啓聞,則以禁亂官兼收卷官扶餘縣監朴師常,錄名官兼入門官靑陽縣監任允錫,封官兼謄錄官定山縣監張歸漢等三人現告。當此飢饉孔慘年分方急之時,許多守令拿致之際,不但民弊可慮,當初査啓,旣以當該爲言,而內外諸差備所掌各異,則似不可全無區別,而混施其罰,令該曹明覈稟處,何如?傳曰,允。
禮曹啓曰,卽接成均館牒報,則今九月初九日,當爲儒生課試,而知館事李一相,同知事李應蓍,皆以試官入試所,大司成趙壽益在外,以此不得設行,而本館無堂上,不得頉稟,自此入啓云,敢稟。傳曰,考例稟處。
又啓曰,各殿三明日方物之膳復舊與否啓稟,則傳曰,大妃殿方物之膳,一體大王大妃殿例封進,兩殿則亦依前封進事,命下矣。方物之膳,以年凶權減,已至於十年之久,今年則當爲復舊,而目今凶歉,甚於上年,何以爲之?敢稟。傳曰,今年甚於上年,有何他議乎?亦依前例,兩大妃殿外,勿爲封進。以兩界人違格上言六張,傳曰,遠方民人,如是凶歲,裹糧千里,落莫可憐,特除常規,仍用可也。
禮曹啓曰,命下矣,節日課製在前,或以政府東西壁有故,特遣承旨,以御題課製云,而如此規例,本不在於本曹文書,在於成均館,而知館事同知事,今方出榜詣闕,令本館考例稟處,何如?傳曰,允。
又啓曰,傳敎矣,以臺諫啓辭,當該差備官之語觀之,則封官似是當該,而外方之事,本曹亦難斷定。更令本道監司,詳細査覈,指一啓聞之意,行移,何如?傳曰,允。
成均館官員,以知館事意啓曰,以禮曹啓辭命下矣。取考本館文書,且問本例,則三月三日,九月九日課製,政府東西壁有故,則有特遣承旨,以御題試士之時,而若過其日,則無追製之規矣,敢啓。傳曰,大提學旣已出榜,則有何所難乎?
南原進士張復煥等上疏。大槪,爲文孝公盧禛祠宇請額事。入啓。啓下該曹。
刑曹啓目,鄭浟,係是朝官,移義禁府決杖定配,何如?啓。依允。
院前啓,武一所試官,竝命拿問定罪事。措語見上答曰,勿煩。
成均館官員,以知館事意啓曰,命下矣,下敎如此,明日政府·館閣·六曹堂上開坐課製之意,敢啓。傳曰,知道。以上朝報
傳旨,珍島監牧官鄭浟拿來,全南監司啓本刑曹粘目憑閱,決杖定配爲只爲,下義禁府爲良如敎。出禁府謄錄
備忘記,守陵官平雲君俅,侍陵官吳以恭,各加一資,參奉鄭後俊·安,忠義衛鄭柏,進止內官金汝楗·楊珽,各加一資,資窮者代加。出內下記草
上在慶德宮。停常參·經筵。
下直,光州牧使李垕。
謝恩,獻納金萬基,監察禹濟博。
答左副承旨李慶億疏曰,遞差。
去夜,典獄內摘奸。
開城留守南老星上疏,啓下該曹。
吏曹啓曰,承旨有闕,政事,取稟。
以咸鏡監司趙啓遠辭狀,傳曰,勿辭察職事,回諭。
禮曹啓曰,修改都監啓辭,寧陵修改始役吉日,以今月十五日抄擇啓下矣。同日行先告事由祭後,丁字閣樑上剝落之處,當爲改塗,而樑上蓋瓦處,高峻傾側,難於着足,必得充補夫□草於瓦上,次設機械木於草上,然後方可塗灰。塗灰之役,必費數箇時刻,而鋪草設機畢役後,還撤淨掃之際,當過半許日,上食茶禮之間,勢未及周旋,令禮官從長稟處,俾無臨時顚倒窘急之患,何如?傳曰,允事,傳敎矣。樑上塗灰之役,若未及於上食茶禮之間,則其間事勢,果爲難便,而事體重大,臣曹不敢輕議,議大臣定奪,何如?傳曰,允事,傳敎矣。議于大臣,則領敦寧府事,領中樞府事以爲,丁字閣塗灰剝落處修改之事,上食茶禮間勢未及完役,則此時起役,實爲難便,姑待明年停祭後修改,似無所妨,伏惟上裁。領議政以爲,丁字閣樑上塗灰修改之擧,如不可少緩,而始役未畢之間,上食茶禮時至,則蓋瓦之上,積草設機,雖難撤去,役夫退屛,以竢禮畢,亦或一道。只念樑灰之剝落,實由於上年日寒後初塗之致,卽今節候,比上年差早,而日氣漸寒,恐不無如前之患。姑竢明年五月停祭後修改事,似兩便,伏惟上裁。右議政以爲,丁字閣樑上塗灰剝落處改塗之役,未完於上食茶時之間,則事勢殊甚難便,而樑灰剝落,亦非朝夕可慮,姑竢明年,恐或便當,伏惟上裁。左議政病不收議,大臣之意如此,上裁,何如?傳曰,依議施行。
戶曹啓曰,今年凶歉,前所未有,三朔大旱,百穀盡枯,加之以虫雹之災,野無所收,八路民生,擧將塡壑,蠲役賑救之政,當如救焚拯溺,急急講究,不容少緩,而年年失稔,公私蕩竭,博施濟衆,其勢末由。各道凶荒,旣有輕重之不同,一道各邑,亦必有尤甚稍實之有異,朝廷之得於往來人之傳說者頗詳,而遠地所聞,不如目見之明白,必待各道監司詳覈實狀,區別啓聞,然後方可參以臣等所聞,以定其蠲役之多少,賑救之緩急。至於糶穀,亦可分等收捧,而人心不古,虛僞成風,百姓則例稱大無,冀免賦役,守令則志在干譽,曲從其言,旣欺其心,又欺監司,事之可駭,莫甚於此。其中庸殘之守令,則或恐被責於上司,被災雖多,不敢報知,民怨之起,亦由於此。詳覈眞僞,以實上聞,責在道臣,而從前道臣,不曾留意於國事,未嘗巡歷於各邑,故旣不知實狀之如何,只憑守令干譽之報,泛然啓聞於朝廷,雖以近年事言之,戊戌之凶年,湖南右道沿海,湖西之內浦各邑之外,其餘各道,則不但稍實,至於關西則可謂大熟,而勿論豐歉,皆稱大侵,混同賑救,到今國儲如洗,更無一分餘力,可以救民生於塡壑者,職由於此,虛實相蒙之害,有如是矣。今年則尤不宜因循前轍,監司必須簡其趍率,薄其供億,不計勞苦,巡歷列邑,或詳問實狀於守令,或審察田野於過路,至若尤甚之邑,則間間單騎馳出,往往出入田野間,耳聞其詳,目見且審後,詳細區別,某邑幾面,全不掛鎌,某邑幾面,被災最甚,某邑稍輕,某邑稍實,以此推移,分爲三等,列錄啓聞,則輕重有別,緩急有序,力專於救民,民又受實惠,不宜安坐營中,一任各邑之瞞報,有如前日之爲,故臣積。曾於榻前陳達此意,請令各道監司,巡歷各邑,區別啓聞,而天威咫尺之下,臣旣不敢備陳所懷,注書所記,亦甚疏漏失實,有若以戊戌,爲八路豐登之歲,又若令監司,親自覆審者然,以此知委,則監司難於奉行,小民亦必驚駭,故不敢枚擧行會。頃於引見時,更有所陳達,遲待擧行條件之下矣,政院以爲,此事當自本曹,直爲知委,故擧行條件,不爲抄啓云,而監司巡歷,不敢自本曹分付。今聞各道監司,皆已出巡,而亦不可無申飭之擧,備將此意,行會各道,使之着實擧行,又令趁卽啓聞,俾無緩不及時之患,何如?傳曰,允。
政院啓曰,昨以成均館草記,政府·館閣·六曹堂上開坐科製事命下,而卽者,又有大提學命招書題書入之意,而此與常時吉日科製之規有異,政府以下諸堂上,仍爲開坐乎?敢稟。傳曰,使之仍爲開坐。
政院啓曰,政府以下,仍爲開坐事,命下矣。書題啓下之後,則承旨齎去,製述收卷而來,翌日命招大提學·提學,科次以入,而節日科製,則政府·館閣·六曹堂上開坐,卽日科次矣。今則何以爲之?敢稟。傳曰,依節日科次例爲之。
院前啓,武一所試官等,拿問定罪事。措語見上答曰,不允。
府啓,多士論罪,不可不詳愼,而全南監司金始振,只據權大載報狀,泛然馳啓,不能詳覈,以致多士之呼冤,其處事疎漏之失,在所難免。全南監司金始振,從重推考,何如?設科取士之法,至嚴且重。措語見上前都事權大載,請命拿推,參試官及禁亂官,竝先罷後推。江原都事朴世堅,曾於監試開場之日,招致所親儒生,饋以盃酒,又於東堂出榜之時,拆見皮封,所識之名不在其中,則更爲科次,變其立落,初得參榜者,終反拔去,業己見屈者,旋得豫選。至於守令,則赴擧者五人,參榜者五人,其循私蔑公之迹,昭不可掩。江原都事朴世堅,請命拿問定罪,參試官,竝爲罷職,其不公之榜,不可仍存,江原道東堂榜目,令該曹拔去。安東府使李,居官守約,臨事任怨,細考其心迹,則未必不愈於違道干譽之輩,而號令苛刻,作事煩擾,連年飢饉之酷,實前古之所未有。當此之時,雖使薾然靜居,以惟荒政之是務,滿目飢饉,尙不得以自存。今乃□□□民,又起土木之役,期限急促,鞭扑狼藉,闔境嗷嗷,民不堪命,嶺南根柢之邑,不可任其離柝,而莫之恤焉。安東府使李,請命罷職。軍威縣監尹以明,爲人怪妄,處事顚倒,沈惑官娼,政非己出,其爲隣邑所共傳笑,固已不細,而至於奪取將官之公廨,肆然蓄置於其中,一縣之內,設爲兩衙,供億之弊,有不足言,而縱恣之習,其亦可惡。軍威縣監尹以明,請罷職。松羅察訪洪鉤一,自莅任之後,頗多不謹之誚。頃於監試設場之時,送子赴試,張蓋擁喝,有若官員之行,其無識甚矣。請命罷職。答曰,依啓。拿推事及李事,不允。
政院啓曰,玉堂上下番,來詣請對矣。傳曰,引見。
正言尹趾美·尹飛卿啓曰,日者臣等之論啓任翰伯也,翰伯,方帶諫職,則先請遞次請拿問,乃是體例之當然,而臣等未及覺察,直請拿問,物議多以爲非。至於儒臣,陳達於筵中,臣等論事顚倒之失著矣,何敢晏然仍冒?請命遞斥臣職。答曰,勿辭,退待物論。以上朝報
玉堂上下番請對入侍時,副校理金萬均,副修撰李敏迪所啓,砲保上京事,雖因諸臣所啓,已有議處之敎,而期限已迫,尙未處分,議論定時,將爲上京,如此等事,必須自上快決,可無後時之患矣。上曰,玉堂諸臣,如是陳達,今年諸道,應爲上京砲保,竝令停止。又所啓,軍役流亡絶戶,徵布於隣族之弊,爲當今病民之痼疾。州縣雖爲頉報,而該曹或不聽理,外方以此爲最冤云矣。左承旨李廷夔曰,臣待罪兵房,近久入直,軍兵所志及各官報狀,多有此事矣。莫重軍案,雖不敢擅自頉下,而考諸軍案,年滿六十者,則雖不逃亡,自當老除免役,故如此之類,以老除頉減矣。上曰,此是軍務重事,不可率爾定當也。又所啓,江都·南漢糶糴,素是國家陰雨之備,常時守臣等,如有不能着實之事,則固不可置而勿問,而今日則不可以常例處之。近聞畿民受食者,或不無流散之人云,若一半減捧,則此爲實惠也。上曰,民弊如此,故使各其官捧置,以除輸運之弊矣,啓達之意如此,後日登對時議處。又所啓,御營軍罷番事,雖不可輕議,而卽今時無警急,適値大無。曾在先朝,亦有因凶歲罷遣之時,今若罷遣,則可以歸救其妻子,其軍食,亦足補佐國用矣。上曰,各有所掌,亦當議處,而補佐之說,亦不可輕許也。副校理金萬均,副修撰李敏迪所啓,三南之民,流散者已多云。朝廷先示德意,使知前頭有蠲役賑救之意,則必不輕去鄕土,別爲哀痛之敎,下諭道臣,使之安集宜當矣。上曰,承旨代予草敎,遍諭八道可也。又所啓,良民之役,實爲偏重,一家內男丁,雖至五六名,各有身役,常時亦不聊生,當此大侵,無路辦出,各衙所儲銀布,除出補役事,本館曾已上箚,此爲今日實惠,雖不能盡爲蠲減,尤甚被災處,特令變通,誠不已也。上曰,近將引接廟堂,其時當議處。又所啓,外方監兵水營及統營所儲米布,其數甚多。當此凶歉,不可不使之開錄以報,以爲補國之地矣。上曰,言于廟堂,問于各營,缺使民不聊生,朝廷雖加軫恤,民未蒙實惠,流散相繼,將爲空虛之地,豈不寒心?臣等忝在餉臣之列,以鎖說陳達,極知煩猥,而自前商賈輩,例有納稅北關之事,若令商賈輩,必受戶曹行狀,納稅於監營,監司專掌收捧,分給北路軍兵,或補北民之役,則似好矣。上曰,後日登對時議處。以上備局謄錄
上在慶德宮。停常參·經筵。
下直,江西縣令李穆,咸平縣監李光迪。
持平郭齊華三度呈辭,入啓。遞差。
儒生科次,三上生員李瑞雨,三中幼學韓斗愈,三下佐郞任奎,奉事朴贄,進士柳命賢,生員李璾,幼學尹世徵·朴思仁·孫烈。
藥房都提調鄭太和,提調蔡裕後,副提調吳挺一啓曰,伏未審此時,聖候,何如,前劑入丸藥,近日連進否乎,茶飮之進,視頃間無異乎?臣等不得起居者已數日,區區憂慮之心,不能自已,敢來問安。答曰,無事。茶飮之進,與前一樣。
司憲府照本,承文副正字李煦矣,內擲奸時,無緣于直,罪杖八十,贖奪告身三等,私罪,啓。功減一等。
吏曹參議趙復陽上疏。大槪,敢陳愚慮,冀蒙財擇事。入啓。
假注書李舜元服制,代朴信圭。
觀象監,今月十一日,日出時,日色赤。自巳時至酉時,日暈。夜一更,月暈,有霧氣,白雲一道如氣起,自西方直指東方,長竟天,廣數尺許,良久乃滅。二更,月暈,有霧氣。三更四更,月暈,啓。
假注書李煦奪告身,代尹弼殷。
府前啓,前都事權大載,請命拿推,江原都事朴世堅,請命拿問定罪,安東府使李,請命罷職。措語竝見上答曰,竝更加詳察處之。
院前啓,武科一所試官,竝命拿問定罪,措語見上人君命令之出,必由政院,雖飮食器用之微,輿馬服飾之末,其分付各司,不由於是而由他,則事理旣舛,弊源亦開,事理舛而正大之體斯失,弊源開而邪僻之逕難防,此豈聖世之所宜有者也?差備門直爲分付,實非國家法制本意,而近來太僕內乘官員,直受傳敎,頻數出入,喉舌之地,一未經由,外朝之臣,無以聞知。倘使上有失當違理之擧,若何以匡救?下有希覬導諛之患,若何而糾正乎?臣所謂事理乖而弊源甚者,此也。凡係弊端,雖甚微細,亦必須先審其源,況當新化之初,擧措之有未合理者,尤不可因循不改,請勿更自差備門直爲分付各司。都摠管閔應騫,前任慶尙兵使時,剝割軍民,專事肥己,造紙伐木販鹽貿銀等事,其所以牟利虐民,無所不至。貪黷之狀,傳播遠邇,軍民之困,如在水火,竟逭罪律,得以善遞,旋授宿衛極選之職,無以釋一道怨毒之心,懲武弁濫滑之習,請都摠管閔應騫,罷職不敍。竝引嫌而退,國家待諫臣甚重,苟冒罪犯,其人可罪,而其職亦不可辱也。先遞其職,後施其罰,立制之意,誠非偶然,而直請拿問,大失體例。此路一開,流弊可慮,不可不明其是非,以塞其弊,正言尹趾美·尹飛卿,竝命遞差。答曰,不允。遞差事,依允。
持平李行道啓曰,宗簿正李延年,曾爲推刷御史時,不自念朝廷輪送名流之本意,惟以請囑之多寡,爲訟獄之立落,公然會飮於訟者之兄之宴席,斯則可駭之甚者,而肆然無忌,知非誤決,以爲一醉之報,及其事覺後,苟且懇之於訟官,欲爲丐免之地,其間曲折,言則醜也。私書所載,自明所供,不一其端,而聖朝含垢,復齒淸班,則爲延年者,所當追省前愆,自新之不暇,而乃於今番設科之時,能生奸回之計,身爲試官,舅爲擧子,致使擧場驚駭,論議大喧,此而不治,一脈正道,將從此而掃矣。臣以此發簡於同僚,則掌令李元禎,非徒論議相左,新啓未歸一之前,徑先論啓,此實曾所未有之事,無非臣見輕之所致,請命遞斥臣職。答曰,勿辭,退待物論。
掌令黃儁耉啓曰,朝者同僚,以宗簿正李延年事發簡,而觀其措語,則延年之前後所爲,俱極駭異,故臣以謹悉書送矣。簡通未歸之前,連啓前事之擧,出於意外,臣之見輕,與同僚無異,同僚旣以此引避,臣何敢晏然仍冒。請命遞斥臣職。答曰,勿辭,退待物論。
掌令李元禎啓曰,朝者,臣以前事連啓,來詣臺廳,得見同僚簡通,則乃宗簿寺正李延年削去仕版,諫院停啓從重推考事也。諫院之停啓,實出於再昨,則昨日會坐之時,不曾一言相及,一夜之間,創出新見者,誠有所未曉也。第念延年試場之事,旣失遠嫌之義,諫院停論,亦以太遽,請罷延年,論遞諫院,未爲不可,而至擧推刷之事,以爲到今深論之地,則臣之愚見,大有所不然者,不得不畢其說焉。噫,按事一不當而斷定其人之平生,則多見全棄之才,侵成覓疵之習,甚非盛世事也。況延年,始以就理,終又編配,罰已行矣,事已過矣。到今五六年後,萬物咸覩,百錮皆伸,聖上旣已渙釋之,銓曹從而注擬焉,累歷淸路,朝無異議,則必欲因他事而提起,復錮人於明時者,吁亦甚矣。又況試場之嫌,推刷之失,判爲二塗,全不干涉,非有本末之相關,則簡通中所謂治本之說,尤未知其何意,出於乘時狙擊之計,而不由公是非者,斷可見矣。臣之所見,不過如此,再三往復,終未歸一,而同僚竟以不可苟同答之,則其引避之意已決矣,更無商確論定之事,而臣旣詣臺廳,不可無端還出,故因傳前啓而退,執此一款,謂之見輕,則亦可異也。臣性本拙愚,不能隨人低昻,盛被同僚之詆斥,不可一刻仍冒。請命遞斥臣職。答曰,勿辭,退待物論。以上朝報
上在慶德宮。停常參·經筵。
去夜,傳曰,政事,明日爲之。
下直,嘉山縣監黃碩鳴,金泉察訪金世行,鉢浦萬戶姜淳。
謝恩,典籍姜象先。
江原道東堂初試參試官坐罷,江陵府使金雲叔,旌善郡守曺挺融。全南右道監試初試參試官坐罷,順天府使李廷機,康津縣監宋廷濂,禁亂官咸悅縣監尹遇丁。
吏曹啓目,粘連開城留守上疏云云,開城留守南老星,頃日辭狀中,力陳廉隅所關,不可苟冒之狀叱分不喩,其時臺論已發乙仍于,臣曹循例覆啓是白有如乎,判付內本府獄事未決之前,徑先罪及於其官,此後雖欲處決,將無所議,理不當如是等語爲敎。此實出於杜部民告訴之弊,重朝家治獄之法敎是白去乙,於老星,今又以重被臺論,期於遞職,徑離任所,馳到城外,至於陳疏乞遞爲白良置,臣曹不敢擅便,上裁,何如?國家之欲存事體立頹綱,其意至嚴且重,爲老星之道,不顧其身而遵奉朝廷之至意,戮力王室,以盡臣子之道是去乙,先自輕動,虧損體例,妄離任所,一向以自己之廉隅爲言,其顚倒之失,不可不治,從重推考爲旀,使之數日內,催促下送。又啓目,粘連大司成趙壽益上疏云云,大司成趙壽益,老母年迫九十,宿病沈綿,朝夕難保之狀,日加一日,勢難遠離從䆠是如,陳疏乞遞爲白臥乎所,其爲情勢,果爲切迫,似當依願施行是乎矣,自下不敢擅便,上裁,何如?啓依回啓施行。
政院啓曰,自上方在調攝之中,明明日望祭,決難親行,依近例施行事分付,何如?傳曰,以親行之意,分付可也。
答工曹參議李惟泰疏曰,省疏具悉。爾之情勢,雖曰若此,予旣不强迫,爾心則不諒予心,胡至此極?老母之病,雖是宿疾,豈無平寧之時乎?下去已久,而幡然之期無聞,何貴相知心之難若是哉?心深歎焉。俟母病之少間,亟速上來,以副渴望。
謝恩,參知李袗。
兵曹參知李一相上疏。大槪,史事方急,決難兼察,所帶宣惠廳堂上之任,爲先遞改事。入啓。榻前獻納金萬基啓曰,武科一所試官等拿問之論,臣連啓於昨日,而不公榜目,不爲竝請拔去,臣有論事疏漏之失,請遞斥臣職。上曰,勿辭。
院啓,武科一所循私用情之說,藉藉傳播,人皆憤惋,試官拿問之請,實出於公共之論,而聖兪尙靳,臣竊惑焉。以下措語見上請武科一所試官等,竝命拿問定罪。上曰,旣已罷推,勿煩。又所啓,武科一所試官等用情循私之罪,節節痛駭,則其不公之榜,不可仍置,武科一所榜目,請命拔去。上曰,依啓。
又所啓,措語見上請勿自差備門,直爲分付各司。上曰,不允。又所啓,措語見上請都摠管閔應騫罷職不敍。上曰,更加詳察處之。又所啓,竝引嫌而退,簡通往復,未及歸一,遽有連啓,意有所歸而按事不公,旣被其罪,到今削版,殊涉過當,新論未得停當,而仍傳前啓,旣失體例,避辭張皇太甚,而狙擊等語,尤極無謂。持平李行道,掌令黃儁耉,李元禎,請竝命遞差。上曰,依啓。領議政鄭太和所啓,明日望祭,以親行爲敎,而自上暫爲勞動,則煩熱必甚,冒夜行禮,必至添傷之患,非但臣等憂慮,群下皆以爲悶矣。左相曰,上候猶未快復,此時若有所傷,甚可悶慮,不可不攝行也。右相曰,上候尙未盡愈,哭泣勞動,則必爲添傷,少愈之戒,不可不念也。上謂承旨曰,大臣之請如此,今番望祭,攝行可也。以上朝報
備邊司啓曰,卽接平安兵使牒呈,則北京入送鷹連,聚到安州,差使員及宣傳官,與領去中使,眼同揀擇,則咸鏡道監兵營鷹二坐,黃海兵營鷹一坐,不合之代,以本道監兵營豫差之鷹,換充以送云。極擇好品鷹連之意,非但前期申飭,此是年例應行之事,而不爲擇送,以致臨時換易,殊甚不當。咸鏡監司趙啓遠,本道兵使金體乾,黃海兵使李仁夏,竝推考,何如?答曰,允。出備局謄錄
上在慶德宮。停常參·經筵。
謝恩,旌善郡守崔浣,禮曹佐郞安後昌,長水縣監李隱,長興府使李殷發,兵曹佐郞宋昌,實錄兼春秋申厚載。
備忘記。居首生員李瑞雨直赴殿試,之次幼學韓斗愈直赴會試,之次佐郞任奎,奉事朴贄,生員李璾,進士柳命賢,幼學尹世徵·朴思仁·孫烈,各給二分。
全南監司書目,長水縣監金士珍,今月初二日身死事。
政院啓曰,新除授左副承旨南龍翼,時在京畿漣川縣,斯速乘馹上來事,下諭,何如?傳曰,允。
觀象監,今月十三日,夜一更,有霧氣。二更,有霧氣,流星出北極星下,入西方天際,狀如鉢,尾長五六尺許,色赤,光照地,啓。
明日望祭,正時四更一點,開門三更三點。
吏曹啓曰,臺諫有闕,政事,取稟。以上朝報
政院啓曰,以奉敎兪命澈上疏,備局回啓,末端以依此疏辭,詢問儒賢而處之爲言蒙允矣。事係賑救,自該曹,似當有詢問之擧,此公事分付戶曹,使之稟處,何如?傳曰,允。備局謄錄
上在慶德宮。停常參·經筵。
謝恩,軍威縣監蔡正後,咸悅縣監崔繼烇,典獄主簿蔡洵。
大王大妃殿,藥房·政院·玉堂·二品以上·六曹問安。答曰,知道。
大妃殿·中殿,藥房·政院·玉堂·二品以上·六曹問安。答曰,罔極。
藥房提調蔡裕後,副提調吳挺一啓曰,伏未審數日來,聖候何如,參朮調中湯,連爲進御否乎?仰惟霜露之感,倍切於今日,臣等無任憂慮,敢來問安。答曰,知道。受鍼吉日,擇日以入。
傳曰,政事,明日爲之。
觀象監,今月十四日,自巳時至申時,日暈,啓。
再啓曰,伏承受鍼吉日擇日以入之敎,卽與金尙誠·尹後益·金重白及諸鍼醫相議,則以本月十八日爲最吉,二十五日爲次吉云。鍼穴則當臨時稟定,而始鍼之日,則以十八日爲定乎?敢稟。答曰,依爲之。
戶曹啓曰,政院啓辭,以奉敎兪命胤上疏,備局回啓,末端以依此疏辭,詢問儒賢而處之爲言而蒙允矣。事係賑救,自該曹似當有詢問之擧,此公事分付戶曹,使之稟處,何如?傳曰,允事,傳敎矣。兵曹判書宋時烈,大司憲宋浚吉處,本曹郞廳,依例給馬下送,詢問以來,何如?傳曰,遣官詢問可也。
全南左水使書目,虞候崔滿,九月初二日身死事。
禮曹判書書目,臣兼帶判義禁府事遞改事。以上朝報
上在慶德宮。停常參·經筵。
謝恩,漢城庶尹權聖源,順天府使鄭世輔,學諭李英甲。
觀象監,今月十五日,巳時,太白見於未地。夜一更二更,月食,啓。
政院啓曰,此時守令之赴任,一日爲急,兩司位不齊,趁未署經,兩司新除授官員,牌招肅拜,使之今日內開坐署經,催促發送,何如?傳曰,允。
謝恩,兼養賢奉事李英甲,正言尹抃。
持平呂聖齊上疏。大槪,家有疫患,纔喪兒子,不敢晏然肅謝於闕庭,冒死呼龥,乞遞職名事,呈政院。政院啓曰,持平呂聖齊,家有痘患,不敢出入闕庭,陳疏到院而不敢捧入,合有變通處置之擧,敢稟。傳曰,遞差。
謝恩,掌令鄭樸,持平尹趾美,掌令尹東老。
持平尹趾美啓曰,臣空疏駑劣,百無一取,而濫蒙誤恩,屢叨匪據,絲毫無補,愧懼冞增。今玆新授之命,又出夢寐之外,召牌遽降,黽勉出謝,而第臣頃參諫院,有率爾停論之失。憲府之官,以此發簡,雖因本館之遞職,得免論劾,而名登白簡矣,決難改玷於臺閣,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
答兵曹判書宋時烈疏曰,省覽疏辭。至其曰所患少愈,可使行役等語,予甚欣幸,無以爲喩,卿言至此,予亦何心,有所强迫,不恤卿意乎?所辭之職,當勉副矣。卿其須體此意,俟病少間,從容上來,非但予心之幸,實是國家之幸。且目今八路民生,飢饉荐至,其遑遑汲汲之狀,何以形言?此予之所以寧欲溘然而無聞者也。纔遣史官,已有議來之命,而予之所以深思者,若此之時,卿其上來,設施議處之際,其亦大補益於事也。卿亦念玆在玆,勿以爲尋常辭意,則幡然之事,不日而待也。
答吏曹參議趙復陽疏曰,省疏具悉。爾之所陳之事,無非當今之至言,其愛君憂國之誠,溢於言表,可不速今議處焉。且所進啚說,亦是格言,予甚嘉尙,可不置諸左右,以時警省焉?
院啓,武一所試官等,竝命拿問定罪事,勿自差備門直爲分付事。閔應騫罷職不敍事。措語竝見上正言南天漢,時在慶尙道安東地,請斯速乘馹上來事,下諭。答曰,不允。下諭事,依啓。
府啓,權大載拿推,朴世堅拿問定罪事,李罷職事。措語竝見上持平尹趾美,引嫌而退,旣往之事,不必爲嫌,請持平尹趾美出仕。答曰,依啓。李事,不允。
掌令李東老啓曰,臣自前月晦間,重患胷腫,腰背以下至左脚,毒氣遍滿,熱盛疼痛,今至半朔。症勢轉加,昨始鍼破,流出膿汁,而瘡口未合,滋痛猶前。旁有結核,亦漸成膿,起居轉側,動輒須人。今玆新命,遽出意外,以此病勢,決難供劇。且臣頃忝本府,以監試初試闌入儒生査覈之事,纔被諫院之論劾,其時顚末,自有公議,不必更贅,而其在廉隅,尤不敢强顔冒進,復玷淸班。召牌之下,不得不扶曳肅謝,而病勢情勢,俱極狼狽,決不可一刻仍冒,請命遞斥臣職。答曰,勿辭,退待物論。以上朝報
上在慶德宮。停常參·經筵。
下直,永春縣監鄭命益,三嘉縣監崔自敏。
謝恩,直講郭齊華·羅以俊,司僕主簿許崙,校書副正字金光采,校理洪柱三,護軍李元禎。
假注書李光稷出使,代李英甲。
禮曹啓曰,自前式年增廣雜科覆試吉日,例爲推擇於文武科放榜之前,而今此增廣雜科覆試,當初擇日時,推擇於文武科放榜之後。故令日官,更爲推移推擇,則雜科覆試吉日,來十月十七日,文武科放榜,同月二十四日,雜科放榜,十一月初三日爲吉云,原粘目中付標以入之意,敢啓。傳曰,知道。
觀象監,今月十六日,夜一更,有霧氣,月暈。自二更至五更,月暈,啓。
禁府,朴世賢·柳大載拿囚,啓。
明日生進放榜時,開門差早。
吏曹啓曰,吏曹判書有闕,政事,取稟。傳曰,仍爲之。
院啓,武一所試官等請命拿問定罪事,勿自差備門直爲分付事。閔應騫罷職不敍事。答曰,不允。閔應騫事,依啓。
府啓,李罷職事,李東老出仕事。措語竝見上答曰,不允。出仕事,依啓。
昨日府啓,處置落書,引嫌而退,可停則停,未爲不可,元無率爾之失,則旣往之事,何必爲嫌?持平尹趾美,請命出仕。答曰,依啓。
傳曰,前判書鄭致和敍用。
兵曹判書洪命夏上疏。大槪,冒陳危懇,亟收成命事。入啓。答曰,今此遷授,意非偶然,卿其安心勿辭,從速察職。
副攸撰李敏迪上疏。大槪,病勢沈痼,決難供職,因申前說,更乞遞免事。入啓。答曰,省疏具悉爾懇。所陳之言,旣已議定矣。爾其勿辭察職。以上朝報
備邊司,武郞廳鄭后亮拿囚,代北部主簿梁命雄。出備局謄錄
上在慶德宮。停常參·經筵。
謝恩,禮曹參判鄭知和,江原都事安後昌,監察姜象元,軍器僉正林俊業,護軍尹鏶,司藝朴世模,典籍李檀。
藥房都提調鄭太和,提調蔡裕後,副提調吳挺一啓曰,夜晝寒暖不齊,伏未審聖候調攝,何如?今日受針事,旣已定奪矣,卽今氣候,必須詳知,然後議定鍼穴,數日內別無異前之候乎?臣等區區憂慮,敢來問安,竝此仰稟。答曰,知道。入診後仍爲受鍼,而鍼穴亦爲議入可也。
再啓曰,臣等卽與鍼醫金尙誠·尹後益·金重白等,詳議鍼穴,則手部左右尺澤·合谷,足部左右三里·大沖等穴,受鍼而三里委中,則宜用圓利鍼宜當云,依此爲之乎?敢稟。答曰,知道。
院啓,請武一所試官拿問定罪事,勿自差備門直爲分付事。安東府使李罷職事。措語竝見上答曰,不允。
大殿受鍼後,藥房·政院·玉堂·二品以上·六曹問安。答曰,知道。
大司成李慶徽辭職上疏,入啓。答曰,省疏具悉。爾其勿辭察職。
武一所試官拿推現告,趙必達·李延年·金以鏡·尹行得·李卓男·鄭后亮。
京畿監司書目,病勢猝重,乞遞臣職事。朝報
上在慶德宮。停常參·經筵。
謝恩,都摠都事尹震望。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,三秋久旱,一雨頗快,伏未審此時,聖候調攝,若何,昨日受鍼之後,氣體如常乎,左邊眼胞浮氣,視昨何如?臣等憂慮耿耿,敢來問安。答曰,無事。眼胞浮氣一樣。
禁府,趙必達·李延年·金以鏡·尹行得·李卓男·鄭后亮,拿囚,啓。
觀象監,今月十八日,巳時,太白見於未地。午時未時,日暈,啓。
以京畿監司辭狀,傳曰,勿辭,調理察職事,回諭。
戶曹啓曰,災傷踏驗,尤宜詳審於凶歲,必須趁早秋覆審,可無窮民等待未穫之弊,而近緣各道都事,連續遞易,災傷踏驗,已失其時,而至於全南·江原兩道都事,皆未及辭朝,事甚可慮,兩道都事,令該曹急急催促發送,何如?傳曰,允。
又啓曰,民生不幸,値此大侵之歲,方當秋收之節,已多流散之民,若無大段蠲役大段賑救之擧,則八路生靈,擧將塡壑,此廟堂之所以日夜講究,而公私蕩竭,普濟無策,必欲待各道災傷區別等第啓聞後擧行者也。至於糶穀收捧,開倉於十月例也,若不及今變通知委,則不但有後時之患,且民間,亦必不知朝廷之本意,致疑於準捧,而有愁歎之弊。等第啓聞,雖未及上來,本道則必已詳知某邑被災特甚,某邑之次某邑稍實,被災特甚之邑,則只捧三分之一,之次則捧其一半,稍實之邑,則捧其三分之二,而不得〈已〉全然不捧者,欲爲明春賑救種子之地也。雖一邑之中,如有最實之面,則定式外加捧,未爲不可,若其赤地之處,則雖不滿定式,亦不可無變通減捧之道。此則惟在道臣覈實而加減之,議于廟堂則廟堂之意亦如此,以此豫先知委各道,使之着實擧行,以爲饑民保存之地,何如?傳曰,允。
又啓曰,當此饑荒人民流散之日,當有變常之擧,百官不可晏然收祿,以散祿磨鍊事,大臣曾已定奪於引見時,故取將丁丑以後丙戌以前各年散料之數,議于廟堂,參酌加減,隨品開錄,別單書入,而比頒祿時所減米太之數,竝錄於末端,以備睿裁之意,敢啓。傳曰,後日登對時,發落焉。又啓曰,百官散料稟定之時,供上進排之物,亦令書入,以爲裁省之地,而臣積,親承聖敎於榻前,退考文書,則日供之物,極其薄略,外方所進方物,幾盡權減,時産封進之物,亦多裁減之種,而依聖敎竝爲開錄,別單書入,以備睿裁,而其中朔膳,則停罷已久,故不爲竝錄之意,敢啓。傳曰,知道。
院啓,請勿自差備門直爲分付。措語見上答曰,勿煩。
戶曹啓目,粘連忠洪監司狀啓云云,所謂分數災,徒爲書員輩囊槖之物,小民實不蒙惠,而中間零去田結者甚多。此乃人所共知之弊是白乎等以,雖以戊戌年湖南沿海九邑之凶荒,只給全災,不給分數災。今年事目段置,稟議於廟堂,略倣戊戌事目事磨鍊是如乎,觀此忠洪監司狀啓,則到處民人,以此呼訴是如爲白臥乎所,當凶歲大侵人民流散之日,當用損上益下之道,以臨民情,實惠之及民與否,不必計較。前日段,雖給分數災,不過給八九分災是白在果,今年乙良,京畿及下三道尤甚被災之邑,特給七分災,以慰民情爲白乎矣。此外他道段,依事目施行宜當,議于廟堂,則廟堂之意如此,依此擧行之意,四道監司及敬差官處,竝以知委擧行,何如?啓依允。
副校理金萬均辭職上疏,入啓。答曰,省疏具悉。爾其勿辭察職。以上朝報
上在慶德宮。停常參·經筵。
下直,栗峯察訪尹輔殷。
謝恩,三陟府使許穆,奉常判官車轉坤,典籍金千鎰,內禁將睦林奇。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,雨後夜氣頗寒,伏未審聖候調攝,若何,左邊眼胞,與昨何如,依前定奪,今日又爲受鍼乎?臣等敢來問安,竝此仰稟。答曰,知道。
全南監司書目,珍島呈,以定配罪人等,當此凶年,無連命之路,其中情看可恕者,合有變通,令廟堂稟處事。又書目,康津呈,以牛疫猝起,傳染致斃,多至五十餘首,食其肉,人名致死者,至於十一人,極爲慘目事。又書目,今月初二日至初四日,連夜霜降,晩穀·木花全然枯損,令該曹酌量善處事。
戶曹啓曰,各邑糴穀定式減捧事,已爲啓下矣。春間爲種子,自京倉所給京畿各邑之太,則與糴穀不同,本曹倉儲,亦有難繼之慮,不可不沒數收捧,而其中如水原等尤甚飢荒之地,則亦不可無變通之道,令本道區別被災特甚之邑,姑不上納於該倉,着實捧留於本邑,以爲明春賑救之資宜當,以此意知委本道,何如?傳曰,允。
刑曹啓目,本曹佐郞李奎齡,除授本職,已浹兩旬,聞其病勢轉劇,察任無期云。本曹事務繁冗,非他曹之比,不可等待其差復,佐郞李奎齡遞差,後卽以在京無故人,各別擇差,何如?傳曰,允。
兵曹啓目,科擧事目中,他道及京中之人,稱以監兵水營守令邊將軍官·道內守令子弟與因公幹下去者,切勿許赴,自本曹,嚴明申飭,不啻丁寧,而近來紀綱解弛,朝家命令,全不奉行,殊極寒心。取考慶尙右道增廣武科初試榜目,則前知世浦萬戶白益坤,冒赴居首,以居京懸錄於榜目中,試官等,不遵事目,顯有循私之意,極爲可駭。右道上試官興陽郡守趙錫耉,梁山郡守姜好奭,令攸司參酌科罪,擧子白益坤,拔去榜目,而冒赴之罪,亦不可不治,令攸司科罪。兵使李元老,亦難免不察之失,推考,何如?傳曰,允。
以執義尹宣擧辭狀,傳曰,遞差。
戶曹判書許積,因病呈辭,入啓。傳曰,使之從容調理察職。
大殿受鍼後,藥房·政院·玉堂·二品以上·六曹問安。答曰,知道。
今日受鍼時,都承旨吳挺一所啓,各道覆審,一日爲急,忠洪·江原兩道都事,以兩司位不齊,尙未署經。雖不備員,速爲署經發送之意,兩司城上所,牌招言送,何如?上曰,依爲之。
吏曹啓目粘連。京畿監司所啓云云,修撰李翊戶奴呈狀,則李翊沐浴之後,中路觸風,病勢甚重,決難前進是如爲有置。李翊病勢如此,則似當改差是乎矣,儒臣進退,該曹不敢擅便,上裁,何如?啓依允。又啓目粘連。禮曹判書尹絳狀啓云云,金吾之任,不可輕遞,此意回移,何如?啓依允。
院啓,請勿自差備門直爲分付事。措語見上忠洪道監試,旣因金逕之用私,已爲拔去,咸以爲快,而第惟東堂一榜,國言藉藉,久而未已。蓋以金逕試取之際,不公之迹,至於東堂,尤有甚焉故也。金逕旣以此被囚,監試旣以此拔榜,前後用私,同出一手,則彼此與奪,不宜異同,拔彼存此,寧有是理?請忠洪道東堂榜目,一依監試例拔去,金逕則旣許拿問,而東堂參試官等,亦不無其罪,竝爲罷職。近來士習之偸薄,愈往愈甚,竊聞忠洪右道儒生,當金逕考試之時,憤其不公,相聚爲群,攘臂升階,强迫試官,至取已考之文,相與墨批塗擦,肆爲垢辱,無所不至,試官之用私取辱,固不足言,而其在士子之道,豈容如是?士習至此,誠極寒心,若此不已,則日後主試者,將無以策士,而朝家禁防,將無以得行矣。請令該道監司詳査痛治,以爲懲戢之地。
政院啓曰,忠洪·江原兩道都事,兩司雖不備員,卽爲署經發送事,命下矣。卽聞江原都事安後昌,與憲府有相避,不得署經云,敢啓。傳曰,然則除署經發送。
答副修撰李敏迪疏曰,省疏具悉爾懇。所陳之言,旣已議定矣。爾其勿辭察職。
答院曰,勿煩。
吏曹啓曰,臺諫有關,政事,取稟。以上朝報
上在慶德宮。停常參·經筵。
下直,丹陽郡守韓命遠,金溝縣令成琡。
謝恩,同知尹順之,校書校理李慶龍,奉常奉事李世容。
持平尹趾美三度呈辭,入啓。遞差。
大殿,政院·玉堂問安。答曰,知道。
藥房都提調鄭太和,提調蔡裕後,右承旨李殷相啓曰,伏未審夜來,聖候調攝,何如,再度受鍼之後,或已有效否乎?臣等區區憂慮,敢來問安。答曰,無事,別無顯著之效矣。
觀象監,今月二十日,巳時,太白見於未地。夜三更,月入東井星,啓。
傳曰,下直守令,使之留待。
政院啓曰,江原都事安後昌,除署經發送事,命下矣。該曹下吏,錯認爲兩司,竝除署經,而催促辭朝,今日來呈下直單子,至於入啓之後,始言諫院官員,昨因有故,今始開坐署經云,故肅拜已下,而不得下直。該曹下吏,錯認催促,以致顚倒,極爲駭異,令攸司推治,安後昌,則畢署經後,使之卽爲下直,何如?傳曰,允。
下直,江原都事安後昌。
傳曰,下直守令,勿爲留待,仍爲發送。
答大司憲宋浚吉疏曰,省疏具悉卿懇。近聞醫官之言,心深幸矣。覽卿疏辭,病根幾祛,予之所幸,不啻尋常,從容善攝,趁未嚴冬之前,作行爲意,則非但予心之喜而已,實係於國家之盛衰,卿可不念哉?風憲之長,實如卿言,而但予心已諭于前,卿必想知矣。安心勿辭,善攝幡然,以副渴望。
院啓,請勿自差備門直爲分付事,忠洪右道東堂榜目拔去事,令本道監司詳査痛治儒生等事。措語竝見上無論其罪輕重之如何,事係山陵,體段自重,都監堂上之被罰,曾未數月,山陵修改之役,尙未完畢,同罪之人,竝在罪籍中,而前判書鄭致和之先蒙收敍,物議皆以爲太遽,請還收敍用之命。答曰,不允。
大司諫李正英啓曰,頃於臣在京之日,本院有陳箚之事,其中一款,卽松都獄事不可不更査之意也。憲府以不卽直爲論啓爲非,其時同僚,皆卽引避,而臣獨在外,尙未自列,所失尤大,請命遞斥臣職。答曰,勿辭,退待物論。
院啓,引嫌而退,箚辭旣陳其事,則不卽論啓,是亦一道,同僚引避請出,則物議可見,尤無所嫌。大司諫李正英,請命出仕。答曰,依啓。以上朝報
備邊司啓曰,本司郞廳北部主簿梁命雄,以本司奔走之故,不能兼察本職。當此戶籍修正之時,部官之任,亦不過久曠,令該曹閑官換差,何如?答曰,允。
疊書又啓曰,以吏曹參議趙復陽上疏,賑恤裁省句管堂上,別爲差出事,覆啓蒙允矣。以戶曹判書許積,兵曹判書洪命夏,吏曹參議趙復陽差下,使之察任何如?答曰,允。備局謄錄
禁府啓曰,判府事尹絳,以修改堂上,今雖入來,未及參坐,故被囚人議處照律等公事,不得爲之之意,敢啓。傳曰,知道。禁府謄錄
上在慶德宮。停常參·經筵。
下直,全南都事李之翼,忠洪都事閔重魯。
謝恩,軍資主簿李翰衢。
去夜傳曰,政事,過國忌後爲之。
大殿,政院·玉堂問安。答曰,知道。
藥房都提調鄭太和,副提調吳挺一啓曰,伏未審夜來,聖候調攝,若何?今日受鍼,亦當依前爲之,而鍼醫尹後益以爲,委中穴,旣間一巡,今日則竝爲受鍼云,而醫官鄭後啓,趙徵奎等,來言于臣等曰,委中穴,與血絡相近,點穴下鍼之際,萬一差失,則所關尤重,本經崑崙穴,足當委中云,而諸鍼醫,則皆以爲頭部降熱速效,莫如委中,初旣點穴受鍼,今無差失之慮云。臣等專昧鍼方,實難斷定,敢此竝陳,以俟睿裁。答曰,知道。穴處,受鍼時,當發落焉。
觀象監,今月二十一日,巳時,太白見於未地。夜一更二更,電光,啓。
備邊司啓曰,以吏曹參議趙復陽上疏,賑恤裁省句管堂上,別爲差出事覆啓蒙允矣。以戶曹判書許積,兵曹判書洪命夏,吏曹參議趙復陽差下,使之察任,何如?傳曰,允。
咸鏡監司書目,臣之病勢,一向加重,不得不更爲仰龥,亟命遞臣職名,以便公私事。
大殿受鍼後,藥房·政院·玉堂·二品以上·六曹·大司諫問安。答曰,知道。
藥房再啓曰,臣等退而與柳後聖以下諸醫相議,則人蔘敗毒散,加荊芥·蘇葉·乾葛各一錢,黃連·梔子炒各七分,今日再進宜當云。此藥二貼劑入之意,敢啓。答曰,知道。
禮曹啓目,粘連忠洪監司啓本云云,右道監試時,封官定山縣監張歸漢,似是當該,令該府拿推,差備官扶餘縣監朴由常,靑陽縣監任元錫等,令該曹催促下送,何如?啓依允。
備邊司啓目,粘連全南監司狀啓云云,珍島等官,今歲凶荒,定配罪人等,令該府該曹,參酌輕重,改配本道稍實處,或量移兩西江原等道似當,以此分付,何如?啓依允。以上朝報
備邊司啓曰,西北刷還,自前饑歲,則例爲停止。今年凶荒,比前尤甚,限明年秋成,仍爲停止事,分付諸道,何如?答曰,允。
疊書又啓曰,頃因水原防禦使任義伯,軍兵救飢蠲役事狀啓,使之進來,面陳曲折,議處之意,覆啓行會矣。今者任義伯,來詣本司,臣等聞其所言,相與商確,本府五十八面內二十三面,全然被災,此處所居軍兵,必須別樣救濟,可以保存。良役束伍,各有應納價布,此則竝爲蠲免,其他稍實面各色軍役應納價布,自本官收捧送置江華,待明秋貿米,而其數相適,時未豫知,追後詳算,當爲某條準充,江華所在米一千石,爲先船運,以爲全災處良賤束伍均賑之資,而有軍役者全災處,蠲免番布,稍實處應納番布,明白區別,各其所納司名,竝錄成冊,送于本司,則本司按此成冊,以京衙門所儲綿布,分送其所屬之處,以償其代宜當,以此分付擧行,何如?答曰,允。備局謄錄
上在慶德宮。停常參·經筵。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,若何,人蔘敗毒散,昨已連進二貼,而有和解之效乎?臣等無任憂慮之至,敢來問安。答曰,知道。症候,當言于醫官矣。
再啓曰,臣等卽因醫官,伏審聖候,比昨頗似和解,而劑入人蔘敗毒散,尙餘一貼,今日畢進御後,更觀症候議藥之意,敢啓。答曰,知道。
觀象監,今月二十二日,巳時,太白見於未地,啓。
直講郭齊華,文武朔試射時,稱病不進,依承傳罷職。以上朝報
上在慶德宮。停常參·經筵。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,若何,昨日又進湯藥之後,感冒之候,益有和解之效乎?更爲入診,詳審症候,然後議藥宜當,臣等憂悶耿耿,敢來問安,竝此仰稟。答曰,知道。症候,當言于醫官矣。
再啓曰,醫官等來傳下敎,仍與相議,則柳後聖以下諸醫,皆以爲萬病回春喘門淸肺湯,限十貼,連進宜當云。此藥三貼,爲先劑入之意,敢啓。答曰,知道。
吏曹參議趙復陽上疏。大槪,冒進微懇,伏乞還收賑恤裁省句管堂上之命事。入啓。
戶曹判書許積上疏。大槪,病勢情勢俱難冒居,亟賜罷黜,以謝人言,以延殘喘事。入啓。
大司諫李正英上疏。大槪,略陳道路聞見,以備財擇事。入啓。答曰,省疏具悉。所陳之言,誡誨之意,溢於言表,予深嘉尙,可不體念而採施焉?當令廟堂議處。
大殿,玉堂·政院問安。答曰,知道。
觀象監,今月二十三巳時,太白見於未地。夜一更,流星出婁星下,入畢星上,狀如拳,尾長二三尺許,有霧氣。二更,有霧氣,啓。
吏曹參議趙復陽上疏。啓下該曹。
禁府啓目,郭後昌刑推二次,不服加刑。啓依允。同府趙必達·李延年·金以鏡·尹行得·鄭后亮·李卓男等,元情公事判付內,姑停刑推議處,權大載元情公事判付內,姑停刑推覈處,張歸漢元情公事判付內,姑停刑推議處。同府書目,扶餘色吏黃大立等元情公事,旣已直招,上裁何如,啓。旣已顯露矣,金逕則爲先嚴刑得情爲旀,此漢等乙良,放送。
院啓,請勿自差備門直爲分付事,忠洪右道榜目拔去事,首倡作挐士子,令該道監司詳査痛治事,還收鄭致和敍用之命。措語竝見上答曰,勿煩。以上朝報
禁府啓曰,鄭后亮照律事命下,而后亮二罪俱發,他試官等罪犯結末時,一體稟處,且差備官金德泂等伍人,亦有議處之命,而諸試官元情公事,時未啓下,待其結末而稟處之意,敢啓。傳曰,知道。
疊書又啓曰,卽接月令醫官邊永熙手本,則被囚人金以鏡,本以衰病之人,痰喘極重,專廢食餘,元氣漸敗,至於窒塞,不省人事,使之多般救療,而未見其效云,自前有啓稟之例,敢稟。傳曰,姑放調治可也。禁府謄錄
上在慶德宮。停常參·經筵。
下直,龍川府使朴始漢,三水郡守李公望。
謝恩,執義沈世鼎,松羅察訪沈元河,軍器主簿梁命雄,大司成李慶徽,副摠管金應海,訓鍊判官趙衒,都摠都事朴燧,訓鍊副正張是奎。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,若何,昨日劑入淸肺湯,已進一貼乎?日氣陰濕,寒暖不適,窓戶開閉衣帶脫着之際,尤爲加愼,無失少愈之戒。臣等區區憂慮,敢來問安。答曰,知道。
禁府啓目,今此任翰伯公事,不可取信,安弘靖·鄭雲翼等拿來,憑閱後處置,何如?啓依允。又啓目粘連。判付內云云,珍島定配罪人等段,罪犯贓汚,沈碩賢等,係是弑主重獄,罪名甚重,不可移配。扶安縣定配罪人盧希遠,移配,何如?啓依允。同府照本,擧子閔鏞矣,以擧子,詬辱試官罪,決杖一百,私罪。啓功減一等。
假注書尹弼殷服制,代李叔達。
吏曹啓曰,新除授三陟府使許穆,呈狀于本曹曰,今年六十六歲,已過外敍年限,依例入啓處置云。許穆乃是朝廷特用之人,與凡官不同,年限雖過,筋力未衰,本府亦非煩劇之地,仍令赴任,似或宜當,而守令年限,乃近來申明之事,改差,何如?傳曰,若此則仍發任所,可也。
院啓,請勿自差備門直爲分付事,忠洪右道東堂榜目拔去事,首倡儒生,令該道監司,詳査痛治,以爲懲戢之地事,還收鄭致和敍用之命事。措語竝見上答曰,勿煩。
以咸鏡監司辭狀,傳曰,勿辭,更加調理察職事,回諭。
掌令鄭樸啓曰,頃日恩除之日,召牌卽降,感激鴻私,顚倒出肅,以前啓數件事,連啓蒙允矣。卽伏見前都事權大載元情草,則至以售其營救之計,爲彼立幟,用意構揑等語,顯詆臺論,臣不勝駭然之至。當初所論,出於風聞,其間曲折,雖或有自己辨明之端,何敢以如此等語,加之於論事之人哉?旣被醜詆,不可仍冒,請命遞斥臣職。答曰,勿辭,退待物論。以上朝報
疊書備邊司啓曰,今歲民事至此,損上益下之政,宜無所不用其極。京畿兩湖全災田結,竝減其賦稅,則餘存應役之田,多縮前數,國家需用,將無支撐,收米一如常定之數,亦有所不忍,京畿兩湖則一結收米減二斗,湖南則減三斗收捧,以施濱死飢民一分之惠,所減之代,則或移西穀,或以江華·南漢等處所儲,觀勢取用,何如?答曰,允。備局謄錄
上在慶德宮。停常參·經筵。
謝恩,副摠管鄭知和,同知宋山立,僉知任大任,工曹正郞尹舜擧,刑曹佐郞朴守玄,學諭權迪,全南左水虞候洪禹民,彌助項僉使金汝柱。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候何如?雨意猶晴,日氣頗鬱,恐有妨於調攝,臣等無任憂慮之至,敢來問安。答曰,症候言于醫官矣。
再啓曰,卽以鄭後啓等所傳之言,與藥醫鍼醫一同商確,則藥醫等以爲,淸肺散,亦宜於鼻孔所患,仍爲連進,且以礬炒散,頻摻患處宜當云,此藥當爲劑入,而鍼醫等以爲,顖會穴施灸,最有效於鼻患。自上感冒之候,已盡和解,則受灸宜當,今月二十八日,十月初二日爲吉云,此兩日中,臨時更審聖候,然後稟定,何如?答曰,知道。治疾莫如速爲,今日受灸,如何?更爲議啓。
三啓曰,卽以下敎之意,與諸鍼醫相議,則今日別無大段拘忌,而鍼灸不用陰雨之日,二十八日只隔一日,故初以是日抄擇云。陰雨是鍼灸所忌,則今日受灸,何以爲之?敢稟。答曰,今日爲之,可也。
禁府,盧希遠康翎移配,啓。
備邊司啓曰,今歲民事至此,凡係益下之政,宜無所不用其極,京畿兩湖全災田結,竝減其賦稅,則餘存應役之田,多縮前數,國家需用,將無以支撑,誠極可慮,而實結所捧收米,一如常定之數,亦有所不忍,京畿湖西則一結收米減二斗,湖南則減三斗收捧,以施濱死飢民一分之惠,何如?傳曰,允。
吏曹啓曰,承旨有闕,政事,取稟。
左承旨李廷夔三度呈辭,入啓。遞差。
傳曰,史官三員待命,騎馬九匹立之。
大殿受針後,藥房·政院·玉堂·二品以上·六曹·大司諫問安。答曰,知道。
院啓,請勿自差備門直爲分付事,忠洪右道東堂榜目,請命拔去事,首倡士子,令該道監司詳査痛治事,還收鄭致和敍用之命事。答曰,毋庸瀆擾,作孥士子査治事,依啓。
府啓,掌令鄭樸,引嫌而退,隨聞論劾,乃其職耳,自明之辭,何足爲嫌?請命出仕。新除授持平尹元擧,時在忠洪道連山地,請斯速乘馹上來事,下諭。近來人不畏法,肆意橫流,措語見上請增廣試東堂,竝命罷榜。答曰,依啓。罷榜事,造意無據,勿煩。
答戶曹判書許積疏曰,省疏具悉卿懇。噫,此何時乎?國事嶪嶪,飢荒年仍,將何施爲,中宵無寐,所恃者惟卿,以年少輩浮薄之言,有此陳疏之擧,此非予之平日所恃於卿也。卿若以國事難保爲意,則如此橫逆之說,何足掛諸齒哉?方今地部滯事冞多,而緣卿引入,未決久矣,卿可不念乎?予意以爲,如此橫逆之辭,則於卿,豈非如浮雲之談乎?罄竭予意,切勿介意,速出行公,以副渴望。以上朝報
上在慶德宮。停常參·經筵。
謝恩,護軍黃儁耉。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,若何?昨日受灸之後,別無異前之候乎?末藥亦已試摻乎?萬一有煩熱之氣,則今日連灸,不可不愼,臣等憂慮耿耿,敢來問安。答曰,氣候與昨一樣,今日受灸,亦爲爲之。
兵曹啓曰,考試今方開場,而本曹郞官八員內,正郞李敏敍在外未上來,權格近以身病,累次呈狀,呂聖齊尙未出謝,一員時未差出,只有佐郞四員,而一員則入直內司,以三員各差備分差,殊甚苟簡。正郞李敏敍·權格·呂聖齊,竝改差,其代及闕員,令該曹,以在京無故人,後日政差出,何如?傳曰,允。
禁府啓曰,卽接月令醫員邊永熙手本,則被囚人金以鏡,本以衰病之人,痰喘極重,專廢人食飮,元氣漸敗,至於窒塞,不省人事,使之多般救療,而未見其效云。自前有啓稟之例,敢稟。傳曰,姑放調治可也。
禁府鄭浟,咸陽郡定配,啓。
大殿受灸後,藥房·政院·玉堂·二品以上·六曹·大司諫問安。答曰,知道。
獻納金萬基啓曰,臣昨伏見戶曹判書許積上疏之批,辭旨嚴峻,臣竊不勝震悚惶隕之至。臣頃忝論事之地,適値故事之達,竊惟今日,連歲大無,邦本凋悴,入瞻玉色,憂民之切,而退看朝著,氣像悠泛窳惰,無以振布仁恩。愛民之心,不及乎惜費之意,徵督之令,每先於蠲役,有所慨然。敢引劉晏理財之說,且傚宋儒告君之辭,而附之瞽說,與同僚相議而進,而言辭伉拙,不能開發聖聰,而終致嚴旨之勤,是臣之罪也。然念眞德秀之進故事,亦援此孟子之言,以規切當時,而宋帝亦不以爲過,則是何衰葉之尙能容受也?臣雖無狀,斷斷一心,只念有司之不能奉承德意,政令之無以出慰民心,敢論今日之通患,而實非爲侵攻一人,則殿下以浮薄橫逆爲敎者,豈非出於情外之甚乎?臣旣有妄言之罪,何敢一刻仍冒言地?請命遞斥臣職。答曰,勿辭,退待物論。
府啓,臣等昨日伏承聖批,以造意無據爲敎,臣等竊未知聖意之所在也。豈以今此科擧,無可罷之事耶?抑以罷榜爲重大耶?臣等請有以陳達焉。往在癸亥反正初,首設慶科,未免有人言,其時臺臣,啓請罷榜,仁祖從之。厥後丙寅年文武別試,旣經殿試而又有人言,臺臣請罷其榜,仁祖又從之。夫聖祖,豈不念罷榜之重大耶?誠以國家取人之道,不可如是苟簡,而亦無以杜後日之弊故也。此所以數十年來設科之擧,非一非再,而人無異論者也。聖祖深意,豈非殿下之所當體法者耶?今此增廣初試,七道中稱以無私者,不過若干處而已。至於京中武科一所,又已拔去,此則癸亥之所無也,若仍存此榜,則可以肇位慶科,任爲苟且之歸,竊恐三百年公正試才之規,至今日而大壞也,豈可以京中文所之無弊,監試之已經,覆試放榜,置而不論乎?請增廣,監試東堂,竝命罷榜。答曰,勿煩。以上朝報
上在慶德宮。停常參·經筵。
下直,自如察訪鄭東卨。
謝恩,持平李敏徵,僉知鄭有翰,學諭元梲。
大殿,政院·玉堂問安。答曰,知道。
藥房都提調鄭太和,提調蔡裕後,副提調吳挺一啓曰,伏未審夜來,聖候調攝,何如?今日亦爲受灸乎?臣等敢來問安,竝此仰稟。答曰,知道。受灸,今日亦爲爲之。
正言尹抃啓曰,螻蟻微臣,濫蒙洪造,出身數月,歷致淸要,旋擢諫官,榮耀已極。臣誠感泣,糜粉爲期,而自顧倥侗,無補絲毫,隨行旋遲,尸居已多,省躬慙愆,恒切惶縮。福過災生,重病侵尋,舊疝復發,風寒添感,症勢彌留,供職無路,累日呈告,見阻政院,進退維谷,一味閉蟄,惟俟譴罰之加而已。昨者獻納臣金萬基之引避也,臣辭單未入,職名在身,則城上所之任,臣實當之。一日在職,當盡其責,而狗馬賤疾,少無生路,欲起還仆,無以自力,至使莫重論啓之事,終未免緣臣而廢闕,癏曠不職,罪實難逃,卽當扶舁,自列不暇,而臣之所患,如上所陳,且緣日暮,今始來避,臣之所失,至此尤著。以此以彼,決不可一刻苟冒,請命遞斥臣職。答曰,勿辭,退待物論。
傳曰,政事,當日爲之。
吏曹參議趙復陽上疏,入啓。答曰,省疏具悉。爾之才局,允合此任,廟堂之薦,實出公議,此非可嫌之事。且凡設施之事,必有立議者,立之後,可成其事。此則爾必詳知矣,何引嫌太過?勿辭,從速察職,俾無遲滯之患。仍傳曰,趙復陽,牌招察任。
觀象監,今月二十七日,巳時,太白見於未地,啓。
謝恩,兼漢學敎授金壽興,左承旨李殷相,右副承旨洪處尹。
府啓,請增廣監試東堂,竝命罷榜。措語見上答曰,已諭毋煩。
大司諫李正英啓曰,竝引嫌而退,職在論思,書達故事,切於憂民,附以己見,深恐有司之理財,或有乖於大學之道,論及今日之通患,初非有意於侵攻一人,則嚴峻之批,實出情外,豈可以此引而爲嫌?疾病之來,人所難免,而旣有闕啓之失,不可仍在臺職。請獻納金萬基出仕,正言尹抃遞差。答曰,依啓。
吏曹啓曰,臺諫有闕,政事,取稟。
謝恩,同副承旨閔熙。以上朝報
受灸時,上曰,百官頒祿,日期已迫,裁減一事,何以停當耶?領議政鄭太和曰,臣亦欲啓稟而未及矣。臣意則欲爲散料,而群議以爲,六品以上祿俸,各減一石爲當云,故自上有散料及頒祿,而減給之數,竝爲磨鍊書入之敎,戶曹以頒祿散料兩件事,竝書一單以入矣。上曰,今冬科頒祿,則姑減一石,而散料事,則觀勢次第擧行何如?領相曰,有司以給料節目爲細瑣,依上敎姑爲頒祿,而散料則更觀前頭處之,似可矣。上曰,各減一石,則米太竝計減之何如?領相曰,分石計量有弊,不如全減米石矣。上曰,然矣。領相曰,臣等及戶判之意以爲,六品以上,當各減一石,而原任大臣之箚子,有昔年減省時,自司正以上,減一石之語,今何以定奪耶?上曰,冬等則六品以上,減之可也。上曰,供上之物,爲先減省者,司䆃寺粳米·中米及內酒房香醞米也。領相曰,粳米·中米則元數各二十石內,或減三分之一爲當,而香醞則自前減省者亦多,今則一日所供者,只一甁也,以事體言之,豈可減之又減?而但凶歲例有酒禁,自上必欲減之,則亦可量減矣。上曰,粳米·中米及香醞米,皆半減可也。領相曰,香醞米則元數不多,似難半減矣。上曰,然則姑減三分之一可也。以下缺以上朝報
上在慶德宮。停常參·經筵。
下直,三陟府使許穆。
謝恩,兵曹正郞李球·蘇斗山,軍器主簿金義讓,禮賓主簿梁命雄。
大殿,政院·玉堂問安。答曰,知道。
藥房提調蔡裕後,副提調吳挺一啓曰,夜氣頗寒,伏未審聖候調攝,何如?受灸已連三日,或不無一毫煩熱之候乎?今日受灸,何以爲之?臣等區區憂慮,敢來問安,竝此仰稟。答曰,知道。時無熱候,受灸,今日停止,可也。
京畿監司書目,富平呈,以牛疫熾發,前頭民事可慮事。
江原敬差官書目,前原州牧使金慶恒在任時,禁山偸斫,事極驚駭事。
刑曹啓目,金慶恒,係是朝官,移義禁府處置,何如?啓依允。
禁府,金慶恒拿囚。啓。
觀象監,今月二十八日,辰時,日有左珥。巳時,太白見於未地,啓。
傳曰,政事,過齋戒後爲之。
答戶曹參議元萬石疏曰,省疏具悉爾懇。已諭于長官之疏批矣。爾其勿辭,速出行公,以副予意。
禮曹啓曰,增廣文武科會試,以九月三十日,曾已啓下,而憲府方請罷榜,今日試官磨鍊,不得爲之之意,敢啓。傳曰,知道。
右承旨鄭昌胄上疏。大槪,冒死陳章,乞遞職名事。入啓。答曰,省疏具悉。爾其勿辭察職。
府啓,請增廣監試東堂,竝命罷榜事。措語見上答曰,勿煩。
戶曹判書許積上疏。大槪,冒萬死更申危迫之懇,乞賜鐫免,以便公私事。入啓。答曰,省疏具悉卿懇。已諭予意矣,安心勿辭,從速察職。
政院啓曰,自上方在受灸靜攝之中,明明日朔祭攝行事,分付之意,敢啓。傳曰,以親行擧行。
政院啓曰,再明日朔祭親行事,命下矣。臣竊伏念,自上患候尙未復常,連日受灸之處方濃,此時調攝,尤宜十分愼重。況鍼灸之方,最忌風寒,而去夜以來,寒氣猝緊,有若嚴冬。雖靜處燠室,猶有感傷之慮,若復冒夜觸風,哭泣行禮,則添傷之患,理所必至,群下憂悶,曷有其已?今番攝行之請,決不可已,伏願亟寢朔祭親行之節。答曰,疾病旣差,而參祭已久,今則欲爲親行矣,卿等勿以爲慮。以上朝報
備邊司啓曰,頃因水原防禦使任義伯軍兵救飢蠲役事狀啓,使之進來,面陳曲折,議處之意,覆啓行會矣。今者任義伯,來詣本司,臣等聞其所言,相與商確,本府五十八面內二十三面,全然被災,此處所居軍兵,必須別樣救濟,可以保存。良役·束伍,各有應納價布,此則竝爲蠲免,其他稍實面各邑軍役,應納價布,自本官收捧,送置江華,待明秋貿來,而其數相適,時未豫知,追後詳算,當爲某條準充,江華所在米一千石,爲先船運,以全災處,良賤束伍均賑之資,而有軍役者,全災處蠲免番布,稍實處應納番布,明白區別,各其所納司名,竝錄成冊,送于本司,則本司按此成冊,以京衙門所儲綿布,分送其所屬之處,以償其代宜當,以此分付擧行,何如?答曰,允。以上備局謄錄
上在慶德宮。停常參·經筵。
去夜,政院啓曰,臣等,以朔祭許令攝行事陳啓,而伏奉聖批,辭旨懇惻,不覺感泣,豈不欲仰承聖意?而第念自上經月違豫,尙未快復,今方受灸,亦已累日。當此寒威猝緊之時,觸犯風露,哭泣行禮,則添傷之患,必至之理也。臣等旣知必至之理,則何敢以煩瀆爲嫌,而不爲之力爭乎?仰惟孝思罔極,必欲致如在之誠,而所愼者疾,聖人所戒,有故代行,禮經有訓,則誠不可徑情直行,重貽慈聖惟疾之憂也。伏願聖明,勉抑至情,亟寢朔祭親行之命。臣等不勝區區憂悶之至,敢此申啓。傳曰,爾等之請至此,今玆朔祭,遣大臣攝行焉。
謝恩,右承旨鄭昌胄,護軍宋文徵,兵曹正郞李翊,直講尹趾美,居山察訪成震楨。
藥房都提調鄭太和,副提調吳挺一啓曰,日氣漸寒,伏未審聖候調攝,何如?昨日停止受灸,而今日則何以爲之?臣等區區憂慮,敢來問安,竝此仰稟。答曰,知道。今日則爲之可也。
觀象監,今月二十九日,午時,太白見於申時,啓。
慶尙道災傷敬差官書目,災傷差致禮安縣監鄭東燁,爲先罷黜事。
入診後,藥房問安。答曰,知道。不爲受灸。
藥房再啓曰,臣等卽以入侍醫官等所言,與諸醫商確,則尹後益·安禮等以爲,前定風池·三里之外,絶骨穴,乃少陽經,最關於眼患,受灸七壯,無害而有益,他醫官則或以爲旣灸顖會,又灸風池·三里·絶骨,則灸穴漸多,恐未妥當,只灸風池·三里似當云,而施灸次第,以風池爲先,三里次之,絶骨又次之云。絶骨受灸與否,更觀症候議定,亦未爲晩。吉日則十月初二日合吉,雖似急遽,此日始灸風池一壯開穴,然後觀勢連灸宜當云,依此爲之乎?敢稟。答曰,知道。以上朝報郞廳蔡濟恭校正。郞廳朴必珍書。
上在慶德宮。停常參·經筵。
藥房提調蔡裕後,副提調吳挺一啓曰,夜間雨氣陰濕,伏未審聖候調攝,何如?受灸之處,有結痂之勢乎?冬朔已至,仰惟聖懷,倍切於今日。臣等無任憂慮,敢來問安。答曰,知道。無事。以上藥房日記
獻納金萬基啓曰,臣素患偏頭之痛,每値寒節,發作無常。自四五日前,舊症復作,方在苦痛之中,召牌下臨,不敢不力疾趨命,就職之後,所當仍連前啓,而詣闕之際,觸冒風寒,痛勢加劇,眩暈兼發,精神瞀亂,殆不省事。扶身還家,一向沈惙,前啓之闕,已至累日,秋三朔月課,亦不得製呈。旣有闕啓之失,又在重推之中,而賤疾如右,今此來避,所失尤大,請命遞斥臣職。答曰,勿辭,退待物論。
府啓,監試東堂,竝命罷榜事。措語見前月日記答曰,勿煩。
吏曹啓曰,臺諫有闕,政事,取稟。以上朝報
領敦寧府事李景奭箚子,入啓。答曰,省箚具悉卿懇。卿其勿辭,亦勿待罪。
戶曹判書許積上疏,入啓。答曰,省疏具悉卿懇。已諭予意矣,安心勿辭,從速察職。內下記草
上在慶德宮。停常參·經筵。
大殿,政院問安。答曰,知道。
下直,全南左水虞候洪禹民。
卯時,有霧氣。
藥房提調蔡裕後,副提調吳挺一啓曰,陰濕之氣,反異冬候,伏未審聖候調攝,何如?前者受鍼,今已數日,頗有結痂之勢乎?開穴始灸,當行於今日,必須詳審比來氣候,然後更稟似當,臣等敢來問安,竝此仰稟。答曰,知道。今日開穴受灸,爲之可也。
南龍翼,以摠戎廳言啓曰,前判官具崙,本廳從事官,已爲啓下,而時無職名,依例令該曹,付軍職冠帶常仕,何如?傳曰,允。
大殿,受灸後,政院·藥房問安。答曰,知道。二品以上單子問安。答曰,知道。
午時,太白見於申地。
執義沈世鼎,掌令鄭樸·李東老,持平李敏徵啓曰,請監試東堂,竝命罷榜事。措語見前月日記答曰,勿煩。
鄭昌胄啓曰,領議政箚子到院,而大祭齋戒,留院之意,敢啓。傳曰,入之。
政院啓辭,今日受灸時,明明日大祭親行事,命下矣。近因聖候未寧,朔望祀事,久未親行。時序易變,冬節已屆,伏想追慕倍切,必欲盡如在之誠,臣等固當將順之不暇,而第念艾灸之法,調攝最難,灸痂未落之前,如或勞動觸風,則非徒無效,受害必甚,故醫家禁忌,比鍼刺尤嚴。今此頭部受灸,僅經數日,結痂未固,不但有妨於梳沐,且聞醫官之言,則微有感冒之候云,犯夜行禮,哭泣移時,則添傷之患,理勢必然。臣民之煎慮,固不足言,而獨不念慈殿惟疾之憂乎?臣等非不知每每瀆擾之爲不敢,而竊不勝區區悶切之懷,又此仰龥,伏乞特加三思,亟寢大祭親行之命。答曰,已諭矣。勿爲過慮。
藥房啓曰,臣等伏見下政院之批,不勝煎悶之至。凡鍼灸所忌,最是風寒,自上受灸之處,雖似加痂,而尙未得固,今者又爲開穴,而況聞微有感冒之候云,將攝之道,宜無所不至。此時若冒夜行禮,勞動玉體,則風寒之外襲,煩熱之內添,勢所必然。伏願體聖人愼疾之戒,念慈殿惟疾之憂,亟寢冬享親行之命。答曰,已諭于政院之批矣。卿等勿以爲慮。
藥房又啓曰,臣等伏承聖批,以勿爲過慮爲敎,尤不勝憂惶煎悶之至。臣等非不知聖上孺慕冞切,欲伸至情,而但念雖在賤人,如有疾患鍼焫之事,則深居靜處,切忌風寒,必待完合,始乃出戶。矧我聖上,久在未寧之中,前灸未完,又開新穴,梳沐旣妨於髮膚,風寒易襲於腠理,此必然之勢也,非特臣等驚慮至此,諸醫亦皆相顧失色,伏願聖上勉加裁抑,亟寢冬享親行之命。答曰,已諭矣。勿爲過慮。
政院再啓曰,臣等伏承聖批,以勿爲過慮爲敎,臣等竊不勝悶鬱焉。卽今聖候,果已平復,則臣等何敢爲過慮,每事瀆擾,以抑殿下之至情乎?殿下至情所在,必欲與祭,違聖人之所愼,犯醫家之最忌,觸冒夜寒,以致添傷,則殿下雖不自愛,其於臣民之煎迫何,其於慈殿之憂慮何?殿下於此時,雖欲悔,不可得也。伏願俯諒臣等血籲之情,亟寢大祭親行之命。答曰,爾等何不念予之情懷,胡至此極?每因群下之請,不能展謁,于今幾許?親祭之禮,廢之累矣,予之情懷,未伸久矣,一息未盡之前,豈容如是?念之至此,不覺哽咽,而心裂矣。爾等其體哉。
鄭昌胄啓曰,假注書李英甲,家有切迫可忌之故,不可出入近密之地,請改差,何如?傳曰,允。
權迪爲假注書。
夜一更,有電光。二更,有霧氣電光。三更四更,電光。五更,電光。
領議政鄭太和箚曰,伏以臣衰朽轉甚,死期漸迫,種種諸病,不一其狀,而力疾行公,亦已久矣。又自數日前,偶感風寒,已經三晝夜,一樣不歇,以此病勢,決無供職之望。伏乞聖明,亟命遞臣本職,及兼帶諸司提調,俾得調治全活,千萬幸甚。取進止。答曰,省箚具悉卿懇。卿其安心勿辭,從速善攝。仍傳曰,遣知事鄭後啓看病。以上燼餘
巳時,上御嚴廬受灸。藥房提調蔡裕後,副提調吳挺一,假注書朴信圭,記事官兪命胤·孟胄瑞,入就興政堂分閤外列伏,上只命醫官鄭後啓·尹後益·金尙誠·安禮等入侍。頃之,醫官等自嚴廬出言,自上風池左右穴,受灸一壯,開穴,尹後益點穴云,醫官及提調先出。吳挺一啓曰,自上頭部受灸,尙未結痂,今日又爲開穴,鍼灸之法,最忌風寒,今此冬享大祭,決不可親行矣。攝行事分付之意,敢啓。上曰,頭部幾盡結痂,若過今明日,可以漸差。前頭受灸之後,則難以行祭,且今番朔祭,旣未得親行,大祭,以親行之意,分付可也。遂罷出。以上燼餘
上在慶德宮。停常參·經筵。
卯時,雷動。
藥房提調蔡裕後,副提調吳挺一啓曰,冬雨達宵,伏未審聖候調攝,何如?前灸結痂處,及開穴新受灸處,亦竝何如?昨日入侍醫官傳言,以感冒之候,當進金銀花茶爲對云,未知已爲進服,而能得和解否乎?臣等不勝憂慮之至,敢來問安。答曰,知道。感冒之候,比昨頗減矣。
藥房再啓曰,臣等伏見答政院之批,一字一淚,臣等亦不覺感涕之自零也。仰惟聖上,雖於祭葬,或未能親行,亦豈有聖候粗安,可以能行而不行之時乎?非徒群下皆知,聖上亦必自量矣。今番則尤有所不可行者,砭焫之中,冒夜觸風,勞動行禮,哭泣移時,則添傷之患,在所必至,縱非醫官,亦知其不啻一倍加矣,豈不大可懼哉?聖上特爲至情所蔽,斷然欲行,竊未知前灸未完,又開新穴,則梳沐之節,將何以爲之?而榮衛已虛,腠理未固之前,曉夜風寒之氣,有所觸襲,則前頭症候之輕重,何可豫知?臣等思之凜凜,皆期於得請,而都提調病未進參,臣等不敢三啓,泯默而退,終宵耿耿,敢此更瀆,伏願聖上,益加深思,勉抑至情,亟寢冬享親行之命。答曰,已諭于政院矣。
賓廳大臣啓辭,玉候違豫,累次受灸,痠痂未合,又於昨日受灸風池,尤不可不愼,而昨下大祭親行之敎,政院·藥房,相繼陳啓,皆未回天聽,群下憂惶悶迫之情,可勝言喩?日月易邁,冬節忽屆,伏想聖上哀痛之極,必欲親行,以紓至情,而聖人愼疾之道,亦有所不能徑情者。況上有慈聖,殿下雖欲自輕,獨不念惟疾之憂乎?亟寢親祭之命,勉副群情。答曰,已諭于政院矣。卿其勿爲過慮焉。
午時,太白見於申地。
賓廳再啓曰,卽伏承聖批,卿勿過慮爲敎,臣尤不勝悶鬱之至。前後灸痠,尙未完合,若於此時,勞動玉體,冒夜行禮,則登降哭泣之際,觸寒致傷,其勢必至,豈可强拂群下之情,不念愼疾之道乎?有故代行,昭載禮經,伏乞聖明,勉抑至情,亟寢親祭之命。答曰,卿等過慮之請,屢屢至此,予之情懷雖切,豈不念卿等之至意乎?明日大祭,其令攝行。
執義沈世鼎,掌令鄭樸·李東老,持平李敏徵啓曰,卽伏見答政院之批,臣等不勝憂悶之至。措語與賓廳啓辭同請明日大祭,許令攝行。答曰,已諭于大臣之批矣。
南龍翼,以都摠府言啓曰,今日入直軍士,當爲中日習射,而以冬享大祭齋戒,不得爲之之意,敢啓。傳曰,知道。
以備忘記,傳于鄭昌胄曰,史官一員待命,騎馬三匹立之。
傳于鄭昌胄曰,政事,明明日爲之。
以吏曹,今此敬慕殿冬享大祭獻官望單子,傳于吳挺一曰,皆以大臣塡差。以上燼餘
上在慶德宮。停常參·經筵。
大祭後,政院·玉堂·二品以上·六曹·大司諫缺大王大妃殿問安。答曰,知道。王大妃殿·大殿·中殿問安。答曰,罔極。
藥房提調蔡裕後,副提調吳挺一啓曰,伏未審夜來,聖候調攝,何如?昨日則勉副群請,雖以爲幸,仰惟聖候愈添哀疚,臣等還切憂悶。伏聞入侍醫官之言,則前劑入淸肺湯停進云,固當更議他藥,而風池連灸,亦宜待感候之盡解,不可不詳審,先爲入診似當,臣等敢來問安,竝此仰稟。答曰,知道。症候,當言于醫官矣。
藥房,大王大妃殿問安。答曰,知道。王大妃殿·中殿問安。答曰,罔極。
再啓曰,伏聞諸御醫所傳之言,卽與柳後聖·尹後益·趙徵奎等相議,則自上感冒之候,未盡和解而微有泄瀉之患,倉廩散爲對劑,二貼進御宜當云,此藥劑入之意,敢啓。答曰,依啓。
南龍翼,以備邊司言啓曰,會寧年例開市衙門咨文,今已來到,依前謄書,下送于咸鏡監兵使處,分付該邑,使之豫爲備待,俾無淸差出來,臨時窘迫久留之弊。以下缺以上燼餘
副護軍兪棨上疏。大槪,敢冒萬死,乞遞備邊司副護軍之任,還收句管裁省兼察之命事。入啓。答曰,省疏具悉。爾之才局,允合此任,故廟堂之薦,實出公議,爾何固辭若是乎?且爾之所管之任,曠官尤難,體朝家至意,速出行公,俾無遲滯之患。
府前啓。監試東堂,竝命罷榜事。答曰,勿煩。以上朝報
上在慶德宮。停常參·經筵。
謝恩,同知安孝達。
大殿,政院·玉堂問安。答曰,知道。
藥房提調蔡裕後,副提調吳挺一啓曰,寒暖不適,加以雨濕,伏未審夜間,聖候調攝,何如?昨日劑入倉廩散,已進一貼否乎?感冒之氣,能盡和解,泄瀉之候,亦得差減乎?臣等無任憂慮之至,敢來問安。答曰,知道。湯藥已進一貼,而氣候與昨頗安矣。
答領議政鄭太和箚曰,省箚具悉卿懇。卿其安心勿辭,更加善攝。
觀象〈監〉,今月初四日,太白見於申地。未時申時,日暈,啓。
吏曹啓目,舍人李端相,病滿三十日,禮賓正李元圭,除授後過限未上來,竝只改差。啓依允。
府前啓,監試東堂,竝命罷榜事。答曰,勿煩。
備邊司啓目粘連,戶曹判書許積上疏云云,許積陳疏乞解,以病爲辭爲白在果,似聞所患,不至大段。當此飢歲,上下憂遑之時,賑救蠲役,一日爲急,前後疏批,實非尋常,而一向引入,亦似太過,使之從速察任,俾無事務積滯之弊,何如?啓依允。
謝恩,奉敎孟胄瑞。以上朝報
上在□□宮。停常參·經筵。
下直,旌善郡守崔浣,咸悅縣監崔繼雄,長水縣監李憑,咸興判官洪琂。
謝恩,僉知兪集,訓鍊僉正朴安仁,咸昌縣監李最晩,安東府使李禬,承文著作金世鼎,檢閱李光稷。
大殿,政院·玉堂問安。答曰,知道。
藥房提調蔡裕後,副提調吳挺一啓曰,夜來寒氣頗緊,伏未審聖候,調攝何如?昨日伏承頗安之敎,竊不勝欣幸,而第未知感冒之未盡解者幾分,度數之未盡減者幾何。受灸事,姑不可輕議,而倉廩散二貼,則想已畢進,今必須詳審然後,方可更議他藥,先爲入診似當。臣等無任憂慮,敢來問安,竝此仰稟。答曰,症候,當言于醫官矣。
再啓曰,伏聞醫官所傳之言,卽與柳後聖等諸御醫商議,則皆以爲自上未和解之中,又有再感之候,小柴胡湯,加連翹·滑石·白芍藥炒各一錢,黃蓮·梔子各七分,連進二貼宜當云,此藥劑入之意,敢啓。答曰,知道。
吏曹啓目,粘連忠洪監司辭狀云云,觀此吳挺垣辭狀,則以出巡中路,疔腫猝發,症勢甚重,乞遞本職爲白置,足掌之病,異於他腫,當此飢饉憂遑之日,荒政料理,專在道臣,若以瘇患之重,至於曠廢職務,則本道之事,誠爲可慮是白乎矣。此時方伯,不可不輕易遞易,使之調理察職,何如?啓依允。又啓目,前府使成夏明,已爲準期,依法典移拜外任,何如?啓依允。
領議政鄭太和箚子。大槪,更申悶迫之情,冀蒙遞改之恩事。入啓。答曰,省箚具悉卿懇。卿辭至此,內局提調之任,當勉副卿意矣。卿其安心勿辭,益加善攝。
禁府照本,參試官鄭后亮矣,科場不公罪,決杖八十,徒二年,私罪,告身盡行追奪。啓依允。武一所差備官金德泂·李成立·金尙鳴·李幹·高振龍等矣,難免知情罪,金德泂·李成立等段,邊遠充軍,勿揀赦前,金尙鳴·李幹·高振龍等段,各決杖一百,徒三年,告身盡行追奪,私罪。啓依允。功減一等。武一所上試官趙必達,參試官李延年·金以鏡·尹行得·李卓男等矣,差備官用情,不爲嚴明,亦不無知情用意之迹,而李延年·李卓男段,以病徑遞,不爲干涉,出榜之時,金以鏡段,試取垂畢之際,始爲延年之代,而察任之後,若論日次所犯,則與他試官,頗有輕重之別,參酌照律,罪趙必達·尹行得·鄭后亮等段,各決杖八十,徒二年,金以鏡段,決杖一百,竝只告身盡行追奪,李延年·李卓男等段,杖八十,贖奪告身三等,竝只私罪。啓依允,功議各減一等爲乎矣,徒刑竝只,贖。
觀象監,今月初五日,夜三更,流星出參星下,入東方天際,狀如拳,尾長三四尺許,色赤。五更,黑雲一道如氣,起自坤方,直指東方,長竟天,長尺許,良久乃滅,啓。
政院啓曰,中外罪囚,例於立春前三度啓覆,而今番啓覆罪人,京中八人,外方十八人,缺二字外,多至二十六人。各其推案,依例分付該曹,豫先修正,以爲臨時更稟擧行之地,何如?傳曰,允。
府前啓。增廣監試東堂,竝命罷榜事。答曰,勿煩。以上朝報
上在慶德宮。停常參·經筵。
謝恩,兼學諭李棨。
大殿,政院·玉堂問安。答曰,知道。
藥房提調蔡裕後,左承旨李殷相啓曰,伏未審夜來,聖候調攝,何如?昨日劑入小柴胡湯,已進一貼,而有和解之效乎?熱氣喘候之煩,亦有差穩之勢乎?寒疾再感,症候非輕,今日則諸御醫入診,而臣等亦入參似當。臣等不勝憂慮之至,敢來問安,竝此仰稟。答曰,症候,當言于醫官矣。
觀象監,初六日辰時,日暈兩珥。午時,太白見於申地。夜一更,有霧氣,啓。
禁府,金德泂綾州,李成立三和充軍,金尙鳴康津徒二年半,李暉懷仁徒二年半,高振龍洪川徒三年定配,啓。
咸鏡監司書目,病勢深重,敢此三龥,懇乞遞免本職事。
慶尙監司書目,昌樂察訪金鎭,九月二十五日,遭父喪事。
政院啓曰,弘文館副校理金萬均上疏到院,觀其措語,則家間兩女,方患大疫,不可仍在於近密之地云。元疏則不敢捧入,而似當有變通之道,何以爲之,敢稟。傳曰,遞差。
藥房再啓曰,臣等伏聞醫官所傳之言,卽與柳後聖·安景昌·趙徵奎等商議,則皆以爲自上感冒之候,比昨稍解而熱氣猶盛,咳喘頻發,此是傷寒後通有之患,淸火化痰湯,去芒硝,連進三貼宜當云,此藥劑入之意,敢啓。答曰,知道。
府啓,監試東堂,竝命罷榜事。措語見上臣等今日開坐時,忠州福城面居人,前宣傳官李琢等八十餘人,呈狀于本府云,數年前翁主房道掌稱號者,設庄於本面陳荒處,非但左右民田之漸侵,占一面山川,皆稱宮家之物,芻蕘灌漑,皆不得下手,小有所犯,鞭朴狼藉,至有收稅之擧,死而葬者,亦必納稅而後許之,設置鎭村者,多至七處,道掌之縱恣作弊,罔有紀極,峽中殘民,不能聊生云。當新化之初,此等之弊,不可不痛懲,請令該道監司,明査啓聞,以革此弊,所謂道掌,令該曹囚禁治罪。全南道樂安居喪人金致鎰,亦呈狀云,前年六月,渠之父被殺於明火賊,其奴之被刺而不死者,旣見作賊者之面目,洞內之人,亦有明言作賊者之姓名者,渠之兄尙鎰,具由告官,則本郡守,率軍捉囚,而緣賊黨請囑,故緩其獄,渠等獄事,監司移定推官,則郡守怒其毁己移獄,渠之兄弟及奴僕,竝爲捉囚,以誣告樣勒捧招辭矣。其後兼官順天縣監,亦不察獄情,一聽郡守之言,報于監司,被囚賊人,旋卽放送,猝然反獄,監司至於啓聞。請令該曹稟處,則該曹以依律正罪回移,別無元告刑推之語,而監司每勅推官,越法刑訊,至於三次,勒捧遲晩侤音後,更加杖一百,定配於昌城地云。渠所稱冤之說,雖不可盡信,大槪,此獄,出於殺人重事,而致鎰等呈官之擧,乃是復父讐之意,觀其狀辭,則本道之所放三人,亦似有可疑之端。其間若或有一毫冤枉,則有非聖朝庶獄之意,請令本道監司,致鎰等前後文案,及狀中現告人等,竝上京獄,以爲明査處決之地。伏見黃腸木敬差官崔寬狀啓,則前原州牧使金慶恒所犯,極其狼藉,不勝駭然之至。慶恒上年冬間,以此事至於拿囚,令本道査覈,而其時査官,稱以雪深,不必親審,泛然捧招於山直等,致令贓汚之吏,終逭刑章,到今情狀現露,則其循私蔑法之罪,不可不懲,請其時當該査官,拿問定罪。且爲道臣者,所當嚴飭査官,期得實狀,而只憑査官之報,矇然馳啓,殊無嚴明覈實之意,請其時監司,先罷後推。答曰,依啓。罷榜事,不允。
戶曹判書許積辭職上疏,入啓。以上朝報
上在慶德宮。停常參·經筵。
謝恩,獻納黃儁耉,五衛將李廷夔·李儀岳,修撰李翊。
大殿,政院·玉堂問安。答曰,知道。
藥房提調蔡裕後,副提調吳挺一啓曰,伏未審夜來,聖候調攝,何如?昨日劑入淸火化痰湯,已進三貼乎?煩熱咳喘之候,有所差減乎?臣等不勝憂慮之至,敢來問安。答曰,知道。症候,當言于醫官矣。
再啓曰,臣等伏聞醫官所傳之言,則自上感冒之候,幾盡和解,熱氣頗除,咳喘亦比昨似減。淸火化痰湯連爲進御,而此藥仍進與否,更觀明日症候,議定爲當云,敢啓。傳曰,知道。
洪處尹,以御營廳言啓曰,本廳十番忠洪道,後部屬後司,中部屬前司,合十哨,來十一月二十五日京中逢點,十二月初一日,與九番軍兵,當爲遞代立番,本道監兵使處,依前知委調送之意,敢啓。傳曰,知道。
洪處尹啓曰,同知宋岦掃墳呈辭單子,不書年月事,傳敎矣。更考單子,則年月果爲不書,而色吏不能覺察其違格,矇然捧入。色吏則自本院卽爲治罪,而臣亦難免不察之失,不勝惶恐之意,敢啓。傳曰,知道。
鄭昌胄啓曰,玉候方在未寧之中,逐日議藥之時,內醫都提調,有闕未差,揆以事體,極涉未安。合有變通之道,當日開政,卽爲差出,何如?傳曰,今日已晩,明日開政,差出可也。
洪處尹,以兵曹言啓曰,當日私婢茂香稱名人,自開陽門入來,差備門外擊錚,極爲駭愕。令攸司囚禁治罪,同門守門將趙襑,常時不能禁斷雜人,以致闌入,亦爲非矣。推考,何如?傳曰,允。
洪處尹,以刑曹言啓曰,頃因平安監司狀啓,道內各邑時囚罪人疏決事有旨,據在囚罪人開錄啓聞,啓下本曹,而以殺人承服罪人金竹承·吳仲上等二人,當爲啓覆之意覆啓,而啓本中平壤囚良女㥘奸承服罪人金守天落漏。未知其由,卽爲移文于本道監司處,問其辭緣矣。其答關內,金守天初欲奸犯金得金女子者叱達,率儻突入得金家,㤼載率走,而同往者金竹承,落後打殺得金,初覆審檢時,旣已承服,至於屍帳,正犯懸錄,而守天則奸犯懸錄,嚴刑各二次,枚擧啓聞,正犯旣已承服,干犯似無竝死之法,且於上年先朝審理有旨及嗣位頒赦時,干犯金守天,罪係雜犯死罪,放秩開錄,令該曹覆啓處置之意,亦已啓聞。回啓關內,本曹所關定配及時囚罪人放未放依啓聞施行云,故金守天卽爲放送之意,亦已啓聞云。大槪,金竹承,㤼奸時同往,仍爲打殺得金者也。金守天良女者叱達,㤼威卽走,元無打殺得金時干豫之事,故金竹承,則以殺人承服,金守天,則以㤼奸承服,殺人㤼奸,俱是缺四字上年缺數字頒赦時,本道放未放啓本內,缺半行金時干犯正犯竹承承服,缺數字果以放未放依啓聞施行之意,泛爲回啓。本道莫重死囚罪人,不爲辨別,混爲開錄於放秩,仍爲放送,極爲驚駭。監司金汝鈺,從重推考,劫奸罪人金守天祕密行關,卽爲嚴囚,俾無逃失之意,另加嚴飭,而本曹不爲致察,難免其失,其時堂上郞廳,亦爲推考,何如?傳曰,允。
洪處尹,以兵曹言啓曰,以貞安翁主造墓軍題給事,傳曰,依他翁主例,勿減題給事,傳敎矣。貞安翁主造墓軍粘目中付標以入之意,敢啓。傳曰,知道。
獻納黃儁耉啓曰,前都事權大載,監試設場之時,用意循私,處事顚妄之說,傳播中外。伊時臺臣,雖已劾閱,而其罪不當罷推而止,故臣適忝憲職,與同僚相議,請拿而蒙允矣。今見其原情,則飾辭自明,靡所不至,醜詆臺官,不遺餘力,其言語之無倫,不足責諸此人,而誣飾欺罔之態,誠極痛駭。鄕試之擯攻冒赴者,自是流來規例,而大載,於今春式年,恣意行私之言,藉藉於道內。及至增廣,不當赴而冒赴者,至於四十餘人之多,儒生之力爲擯攻固也。擯攻乃士子之事,停擧乃錄名官之任,爲試官者,只掌其試取而已,擯攻停擧,非所豫知,而威□錄名官,勒令解停之狀,具在道臣前後狀啓中,則其不避嫌疑,肆然無忌,固已甚矣。乃於入門之時,許多擧子,相持不入之際,若干儒生,潛從西邊小門而先入,致有儒生詬辱之擧,臣之前日論啓中,謂之後門者,稍涉差誤,而先入者旣從他門,則西門與後門,豈有他哉?場屋至嚴,擧子出入,只是一門,而從他門先入,極是可駭之事,則錄名官之停其先入者,誠得其宜,而大載,以此發怒,重刑錄名官下人,則其心所在,亦可見矣。實與原情之所謂擧子數十,遮截大門,使他擧子不得入,而大門之外,無他別門,則先入者從何門以入,而西邊之門,亦非別門乎?若干先入,衆目之所共覩,而今其原情,謂之儒生四五百人,先爲入場,而錄名官,又從而停擧,若先入者,果爲四五百名之多,則錄名官,其何能一一停擧,而臨門詬辱之儒,亦何必苟且曉諭而入乎?許多不入之儒,則減其數曰數十,若干先入者,則增其數曰四五百,缺五六字數十餘,後入二百餘之語缺半行,若是其相左,則其言雖巧,人孰信之?其牒呈,旣曰被停者四十八人,擯攻儒生,亦在其中,而今反謂之擯攻儒生,無一人冒赴爲題目,而被停者禁亂官之文報,有因試官所分付,標其衣巾之言,而今反謂之全無其事,是誰欺乎?終至於欺天而莫之顧忌,尤可惡也。詬辱試官之儒生,其罪固大,而此則已在囚治中矣。先自失道,行私自恣之試官,亦不可不懲治,則臣之所論,夫豈爲儒生地者哉?此非出於泛然風聞,實據其道臣狀啓,而今其自明之辭,節節巧飾,反加構誣,必欲使臺論,歸之於失實之地,豈不痛甚哉?臣非不知與之相戰,有傷事體,而旣被醜詆,臣何敢晏然?請命遞斥臣職。答曰,勿辭。
掌令鄭樸·李東老,持平李敏徵啓曰,監試東堂,竝命罷榜事。措語見上前啓答曰,勿煩。
大司諫李正英,獻納黃儁耉啓曰,請勿自差備門直爲分付事,金逕更爲推問處置事,參試官竝命罷職事。措語見上答曰,勿煩。
午時未時,下雪。
洪處尹啓曰,南兵使金缺半行至五處,殊無敬謹致察缺半行罷黜,措語尤涉猥濫。缺數字傳曰,允。以上燼餘
上在慶德宮。停常參·經筵。
昧爽,流星出天中,入南方天際,狀如拳,尾長四五尺許,色赤。
大殿,政院問安。答曰,知道。
藥房提調蔡裕後,副提調吳挺一啓曰,雨雪交下之後,夜氣頗寒,伏未審聖候,調攝何如?湯藥則連爲進御否乎?餘熱及咳喘,又有減歇之勢乎?議藥事,昨已啓稟,而必須詳審然後,方可爲之,先爲入診宜當。臣等不勝憂慮,敢來問安,竝此仰稟。答曰,知道。症候,當言于醫官矣。
再啓曰,臣等伏聞醫官所傳之言,則自上熱氣喘候,比昨益減,淸火化痰湯,頗似有驗,連進五貼爲當。柳後聖等諸御醫之意如此,二貼加劑以入之意,敢啓。答曰,知道。
南龍翼,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
李殷相啓曰,今日吏批,政廳承旨,當爲進參,而都承旨吳挺一,方進藥房,右承旨鄭昌胄病不來,何承旨進去乎,敢稟。傳曰,吏·兵批兼進。
吏批,判書鄭致和未肅拜,參判李應蓍病,參議趙復陽進,左副承旨南龍翼進。
吏批啓曰,判書鄭致和未肅拜,參判李應蓍病不來,小臣獨政未安,何以爲之,敢稟。傳曰,只出緊任。
吏批,以左相沈之源爲內醫都提調,金萬基爲兵曹正郞,金萬均爲直講,朴敏行爲監察,李曼爲刑曹參判,南大賢爲寧遠郡守。
兵批,判書洪命夏都試進,參判李一相實錄廳進,參議洪處亮呈辭,參知李袗進,左副承旨南龍翼進。
兵批,以成夏明·安鎭·李埵·崔敬立爲副護軍。
閔熙啓曰,近來內官呈辭,連日來呈,臣等以爲,東西班呈辭,亦有定數,內官呈辭,不可紛紜捧入,據理防塞,則稱以內官呈辭,例爲先啓後呈云,故不得已捧入矣。今承還出給之敎,內官輩,連續呈辭,誠爲猥濫,請推考。近日不爲先啓,而呈辭者亦竝査覈,一體推考。今後內官呈辭,令內侍府定式施行,俾無如前濫雜之弊,何如?傳曰,允。
吳挺一啓曰,右承旨鄭昌胄上疏到院,觀其疏辭,則家有拘忌之疾,臥痛者至於三人,決不可仍在近密之地云。原疏則不敢捧入,而合有變通之道,敢此仰稟。傳曰,遞差。
閔熙,以修改都監言啓曰,都監堂上李曼,以工曹參判啓下,陵上石物修改等役,自初相議料理,再明將爲出往始役,而今日政,移拜刑曹參判。若以職掌言之,則刑曹似非當該,而旣以都監堂上缺半行以衙門之有異,而有所遞易,缺半行都監之任,何如?傳曰,允。
南龍翼,以兵曹言啓曰,當日樂工趙廷守稱名人,自興化門入來,差備門外擊錚,極爲駭愕。令攸司囚禁治罪,同門守門將邊遠祚,常時不能禁斷雜人,以致闌入,極爲非矣。推考,何如?傳曰,允。
掌令鄭樸·李東老,持平李敏徵啓曰,監試東堂,竝命罷榜事。措語見上答曰,勿煩。
閔熙啓曰,接慰官李行道狀啓,只書職銜,沒其接慰官三字,有違體禮,殊無致察之意,推考,何如?傳曰,允。
大司諫李正英,獻納黃儁耉啓曰,請勿自差備門分付事,金逕更爲推問處置,參試官等竝命罷職事。措語見上答曰,不允。
領議政鄭太和箚曰,伏以臣,病未供仕,罪積瘝曠,不避瀆擾之誅,屢陳悶迫之情,伏蒙聖慈,曲加矜憐,許遞內局兼任,庶有延活之望,感激涕隕。缺半行差復無期,重負未釋,此時政府,豈臣養病坊也?且臣兼帶之中,太僕最爲多事之地,以臣衰耗,其在平日,尙不能一一照管,況今犬馬所患,日漸沈綿,心神昏昧,耳聽聾閉,一寺繁務,何以酬應?伏願聖明,更垂諒察,將臣本職及司僕寺提調,竝賜鐫改,俾全調理,無忝罪戾,公私幸甚。臣不勝憂煎祈懇之至。取進止。答曰,省箚具悉卿懇。已諭予意矣,卿其安心勿辭,益加善攝,以副至望。仍傳曰,遣內醫看病。以上燼餘
上在慶德宮。停常參·經筵。
大殿,政院問安。答曰,知道。
藥房都提調沈之源,提調蔡裕後,副提調吳挺一啓曰,夜來聖候調攝,若何?昨日劑入淸火化痰湯,其已進御,而更覺有效否乎?臣等不勝憂慮之至,敢來問安。答曰,知道。證候,當言于醫官矣。
藥房再啓曰,伏聞醫官所傳之言,則聖候與昨一樣,而咳喘比前益減,湯藥仍爲進御爲當云,敢啓。答曰,知道。
南龍翼,以都摠府言啓曰,摠管淸平君佺,以武臣武經七書講書事,除標信,賓廳進去之意,敢啓。傳曰,知道。
閔熙,以修改都監言啓曰,臣等明日將爲出往陵所,而油灰不可不豫先杵搗,監造官李敏道,今日爲先發送之意,敢啓。傳曰,知道。
南龍翼,以兵曹言啓曰,今日賓廳武經七書講書時,御營廳哨官曹忼,吳子不通,推考,何如?傳曰,允。
洪處尹啓曰,卽見平安監司金汝鈺狀啓,則定州罪人海奉梟示啓本紙本,無踏啓處事,及本道儒生洪僎等上疏,宜爲啓聞事推考,自是兩件事,而前後色吏供辭,竝書於一啓本,揆諸體例,殊涉簡便,推考,何如?傳曰,允。
李殷相啓曰,明日崇政殿專經文臣殿講時命官,何大臣進去乎?敢稟。傳曰,右相進去。
洪處尹,以備邊司言啓曰,今年飢饉孔棘,中外之民,今方絶火者居多,救活之策,不可不豫爲料理,而氷合之後,雖欲取來,其道無由,海西近京各邑所儲皮雜穀三千石,姑先趁冬前運來。且三南明春賑救,尤爲切急,他無辦穀之路,各處山城所儲糧餉,勢將取用,而山城糶糴之規,則分給所屬之邑,待秋成,例爲還捧於本城。輸納之際,民間所費添價,遠者或至於一倍,今若捧留於各邑,則可除凶歲民間遠地輸納之弊,明春分賑飢民,亦似便當。以此移文三南監司處,使之收捧後實數,開錄啓聞,何如?傳曰,允。
閔熙啓曰,明日崇政殿專經文臣殿講時命官,右相進參事,命下矣。卽爲分付於議政府,則右議政元斗杓,以寧陵石物修改時奉審事,明日當爲出去,勢難進參云,何以爲之?敢稟。傳曰,原任大臣,進去可也。
又啓曰,原任大臣進去可也事,傳敎矣。領敦寧府事李景奭,領中樞府事鄭維城兩大臣中,何大臣進去乎?敢此申稟。傳曰,領敦寧府事進去,可也。
正言鄭鑰啓曰,臣本庸陋,最居人下,立朝以來,小無可觀,常懷慚懼,若隕淵谷。千萬夢寐之外,復叨言責之地,循省惶悚,罔知攸措。惟當奔走供職,圖報聖恩之萬一,而第臣頃忝西邑,重得水土之疾,右臂焦枯,全不運用,少有勞動,痰上氣塞,以此病勢,決難供仕,連日呈單,見阻政院,今始扶舁出謝,難免逋慢之罪。且臣伏見前都事朴世堅原情,則至擧臣之姓名,隱然有侵侮之意,其心所在,雖未可知,而名登罪人之招,不可晏然仍冒。請命遞斥臣職。答曰,勿辭。
執義沈世鼎,掌令李東老,持平李敏徵啓曰,請罷監試東堂之榜事。措語見上答曰,勿煩。
午時,太白見於申地。
大司諫李正英,獻納黃儁耉,正言鄭鑰啓曰,請勿自差備門分付事,金逕更爲推問,參試官罷職事。措語竝見上答曰,勿煩。罷職事,依啓。
閔熙啓曰,承旨有闕,政事何以爲之?敢稟。傳曰,明明日爲之。
夜三更,流星出參星下,入婁星上,狀如拳,尾長三四尺許,色赤。
戶曹判書許積疏曰,伏以臣之連章呼龥,實出於萬不獲已,豈爲私便身計,託辭言病者哉?幸蒙聖明,曲加憐察,再降溫批,繼下該司,玆豈非愛欲其生之至仁,而亦諒臣蹤跡之愈去而愈不敢自安也。不意備局,以病不大段,循例回啓,以致體下之仁,未免於反汗,遽令當退之身,轉至於杌隉,徊徨悶蹙,罔知所措。不得不竭盡底蘊,復溷宸嚴,誠以疾痛呼父,窮窘呼天,乃人之情也。今臣所患之病,可謂疾痛之甚,所遭之勢,已至窮窘之極,而殿下於臣,卽天地父母也。不於此時,大聲疾呼,得遂至願,而人怒鬼譴,更加一層,則卒然塡壑,雖恨無奈,縱欲曲全,非分難數,卽目煩瀆之誅,臣固不暇避也。念臣年來精已消亡,設令身無疾病,人不攻斥,亦不堪當世用矣。況臣危惙之證,有如前疏所陳者,若其難冒之勢,不啻倍蓰矣。臣雖欲强起病軀,抗顔就列,有不可得者,玉堂公論之所在也。斂民缺二字臣之大罪也,臣名在僇辱,方無以自解,備局反以賑救蠲役缺半行道之甚也。臣之情勢,旣不爲備局缺半行知乎,宜乎謂臣病之不至大段沈病。夏秋僅延一縷,間者暫出,迫於災傷布令,而邇來復發,與死爲隣,從事地曹,邈若山河。倘蒙聖明,特許遞免,俾臣調治數月,復起爲人,則一以大學之道養民,臣雖不可猝學而能之,或可隨分效力,以備驅束,不但微臣,生隕死結,其於天地生成之道,亦不無少補矣。臣委頓床席,已過一旬,當玉候未寧之日,不得隨參於問安之班,而惟以瀆擾爲事,臣之罪戾,益無所逃。伏乞聖明,先遞臣職,且治臣罪,以爲人臣逋慢之戒,不勝幸甚。臣無任惶悶痛迫祈懇之至,謹昧死以聞。傳曰,下該司。
刑曹判書趙珩疏曰,伏以臣亡父丘壠,在於楊州地,而連因公冗,不得省掃者,歲已周矣。今者將有燕京之行,未發程前,願得數日之暇,暫爲往來。伏乞聖慈,俯燭賤懇,特許歸省,俾遂情願,不勝幸甚。臣無任惶悚懇祈之至,謹昧死以聞。答曰,省疏具悉。卿其從速往來。以上燼餘
上在慶德宮。停常參·經筵。
大殿,政院問安。答曰,知道。
藥房提調蔡裕後,同副承旨閔熙啓曰,夜來寒氣頗緊,伏未審聖候調攝,何如?咳喘之候,比昨愈減乎?湯藥五貼,以日計之,當盡於今日,此藥仍進與否,及更議他藥事,必須詳審症候,然後方可議定,先爲入診似當。臣等不勝憂慮,敢來問安,竝此仰稟。答曰,知道。症候,當言于醫官矣。
再啓曰,臣等伏聞醫官所傳之言,則自上感冒之氣,已盡和解,咳喘之候,益減於昨,姑觀明日症候,更議他藥宜當云,敢啓。答曰,知道。
平壤進士尹隣·盧夢脩·車以行,幼學崔以泰·金善恒·韋尙晉等疏曰,伏以臣等,竊嘗聞之,天地春而顚木有蘖,河海振而枯鱗旋躍,此善喩也。方今聖明嗣服,萬化維新,千里承休,臣民相慶,想望太平之期,以至草木鱗蟲之微,咸囿於造化曲成之中,夫焉有一物之不得其平者哉?雖然陽春布德,或不及於燕黍,雨露施澤,亦未沾於楚茅,則臣等之所以縷縷於紸䌙之下,不容自已者也,伏願殿下垂察焉。奧在丙子之夏,仁祖大王,慰悅西邊,特送御題于本道,開場試士,收取試卷,驛駄上京,命官考第,入格者生員楊景億,進士楊漸亨,奉承傳直赴殿試,而其時西事多虞,又設萬科,以代射淆雜之故,更爲試取。未及畢試之際,敵兵充斥,蒼黃罷場,事定之後,楊景億等,直赴殿試之科,仍與未出榜武試,罷而不用,蓋武試,則已不免亂雜之罪,罷之固當。至於文科,則缺半行,豈不冤哉?況此文科,與彼缺半行武科,則畢試後當放榜于本道,缺二字旣已奉承傳直赴于後式年殿試,則此非對擧,尤可知矣。設以對擧目之,丙寅年別試,罷文榜而用武榜,則文武科,或用或罷,隨其罪之有無而已。以此揆之,不可以武科之罪,竝罷文科也明矣。且援直赴殿試例論之,本無與武科對擧之規,今此楊景億等,旣許直赴殿試,而無故還罷,此西土多士,不能無憾於天地之大者也。噫,科擧之設重矣。一賜之後,雖至罪死而不削其科,則顧不重歟?是故,慰悅士子,莫如科擧,收拾人心,亦莫如科擧。肆我世祖大王,幸西京,登浮碧樓,親策取二十二人,盡賜及第,宣祖大王去邠之日,設龍灣科,又復許徵年久已削之科,此乃我朝列聖,能以科擧鼓舞一世者也。至於科擧之或削或罷者,或由於試官之不公,或出於擧子之罪犯,而今此楊景億等,旣無如彼之累,有何可罷之罪乎?逮至孝宗大王新服之初,本道士子,陳疏訟冤,則自上令政院,考出其時可考之文書。政院回啓內,因備局啓辭,西路設科,旣設中止,楊景億等冤屈,令政院考出事啓下矣。取考丙子日記,則西路設科旣設中止等事,未見載錄處,而同副承旨臣李行進,以黃監軍接伴使從事官下去,行到平壤時,聞楊景億·楊漸亨等直赴殿試,呼新來進退而去。至於武科,則試官李德洙,方設場淸南,未及出榜之際,敵報猝至,蒼黃罷場,未得復命,由間路僅避,事勢如此,其時文書,似無考處,以此回啓,事不竟諧。其時若得可考文書,則天意之有在於復科,伏可想矣。當丙子板蕩之際,凡係國家緊重文書,尙且散亡,況此等文書,安保其不免於閪失哉?此臣等所以尋常慨恨者矣。式至今日,臣等始得見故閔聖徽爲本道監司時啓草謄本,則丁丑九月十一日,以楊景億等缺半行載錄,其時禮曹奉承傳缺半行,試取生員楊景億·楊漸亨等直赴殿試云云,以此行關之意觀之,不可與淆雜未出榜萬科,同歸於罷矣,而蓋緣其時國事孔棘,不遑及他,而此等微細之事,置而不問之,故臣等竊以爲,其在仁祖朝,自廟堂,辨別文武科不相干之事,則楊景億等之必不罷科也明矣。而遐遠寒蹤,徒自抱冤而已,向隅而已。逮在先朝,令政院考出文書之時,若得奉承傳文書,則楊景億等之必復科也審矣,而故臣閔聖徽狀啓中,奉承傳禮曹關,實可考文書,而晩得於旣往之後,安知伸屈之擧,亦必有待而然耶?若諉之事在年久,則凡人冤枉之伸雪,出於百年之後者多矣,何獨於楊景億等冤枉之事,而不爲之伸雪乎?當此殿下嗣服之初,匹夫匹婦,無不自獲,此臣等之所以仰天龥呼者也。伏念逖矣西土,國之西門,而喪亂之餘,策應之艱難,士氣之索莫,至今日極矣。自上亦必軫念,寧無慰西民聳動之擧乎?今此楊景億等復科之事,非止一二人地,環西土四十州之士民,亦將如新受賜,家慶戶祝矣。書曰,惟德罔小,萬邦惟慶。況此復科,實非小德,而在新化盛德事也。伏願天地父母,廓回日月之明,洞燭戴盆之冤,不勝幸甚。無任祈懇屛營之至,謹昧死以聞。啓下該曹。
禮曹回啓,觀此進士尹隣等六人聯名上疏,則爲生員楊景億,進士楊漸亨等復科事也。以疏辭見之,則丙子之夏,仁祖大王,特送御題于本道,試士取卷,措語見原疏云云矣。楊景億等製述入格,直赴殿試,旣已成命,適因兵亂,罷而不用,其後孝宗朝,令政院考出文書,而元無可考,事竟中寢。遐方之事,缺半行冤枉,而先朝訟冤,旣未得蒙恩,則復科重事,尤難容議,議大臣定奪,何如?啓依允。
又啓目,議于大臣,則領議政鄭太和,左議政沈之源,右議政元斗杓以爲,楊景億·楊漸亨等,若可以復科,則丙子後二十四年之間,豈有掩置至今之理乎?其在仁祖朝,不敢發如此之言,逮至先朝初年,陳疏來售,今又如是濫疏,政院之捧入,該曹之請議大臣,俱涉未安。伏惟上裁。領敦寧府事李景奭,領中樞府事鄭維城,病不收議。大臣之議如此,上裁,何如?啓依議施行。
修撰安後說疏曰,伏以頃者,湖堂下吏來言,湖堂現存之官,逐朔輪回賜暇,十月當爲臣之次,故使於殿講時,以賜暇循例懸頉矣。昨日始聞,以當初所排之朔計之,則十月未必爲臣之次云。臣卽招下吏,以更爲定奪,姑勿懸頉之意言之,而該曹懸頉單子,朝已啓下,不得改之云。賜暇自有當次,而未免疊爲懸頉,有若圖避殿講,豈不未安之甚乎?臣以不才,忝叨此選,每當賜暇之月,已不勝其羞赧,況敢以不當懸之頉,欲免當參之殿講乎?不可諉之於堂吏之失,而晏然而已。伏乞依殿講不進例,亟罷臣職以爲倖免者之戒,不勝幸甚。臣無任惶恐隕越之至,謹昧死以聞。答曰,省疏具悉。此非爾之所失,勿辭察職。
出身金之鍵疏曰,伏以臣,嶺南之人也,早事儒業,晩而學射,甲午中武科,丙申得除宣傳,謹以從仕,歲在戊戌,以罪謫延豐地,呼龥無路,今年正月,特蒙放赦之恩,復得生還於聖明之世,芹曝之誠,殞結之忠,敢不自銘於朽骨,以思涓埃之補於萬一之治乎?當今聖明臨御,軫念宵旰,而萬民飢饉,四方同然,此愚臣之所以寤寐悶泣者也。堯有九年之水,湯有七年之旱,則豈其聖德不至而然乎?天災時變,有或怪焉,是非所歎於聖治之兆,而歲飢民困,到此爲甚。缺半行命乎廟堂,宰列想必籌念,缺半行焉,故忘其濫越,而開心進達。缺數字道列邑,皆有倉穀,而或有邑之大小不同,或有民之衆寡不同,或有穀之多小不同,不可以一倉之穀,救其一邑之民命,而倉穀本民結之所出也。有民結者,則可以得救急,而無田結者,則萬無得食之理,嗚呼,有結卜者爲民,而無結卜者獨非其民乎?昆蟲草木,同被雨露之洪恩,則天一天也,君一天也,一夫之不獲生,非寒心乎哉?列邑倉穀,各有耗數,千石之耗百石也,萬石之耗千石也,不付會錄,而守令擅用之物也。以元穀而推之,列邑耗數,箇箇詳覈,限明年計除,則一道之內,各得累萬之穀,各道山城倉穀,與統營倉穀,將至累十萬石,而或有陳腐之處,計置一年之需,而其餘數及耗數,限明年除出,則亦可得累千餘石,各道牧場內米租所納之數,限明年不爲上納而賑恤,亦得其累千之穀,豈以積民之穀,而坐視其民之死乎?伏願聖明留神焉。抑有一焉,賣官納錢,雖曰名器之累,而急時籌策,亦不無權宜之典。各道各官,土居儒品,東西班士大夫中,或有萬石之富,或有千石之富,或有累百石之富而曾前賑恤之時,使其各道鄕所,置簿私儲,則或有私情而遺漏者,或有觀勢而不報者,或報之而不多者有之,或穀小而多報者有之。其納穀者,雖有多納者,每以影職償之,而不以穀之多少,次次實職除授,故雖有多穀者,至死謀避矣,怨言滿街,所得不實。今後特令朝野富居人等,使人陳告,抄名上達,令各其邑守令,馳到其家,親臨封庫後,使當道都事,巡到其封庫處,都計元穀,其本主食口所用計除,然後其餘數,除出三百石以上納官者,參上職次次除授,使之感悅,二百石以上納官者,則參下職次次除授,使通仕路,以觀善惡而將用之,百石以下者,以影職次次償之,五十石以下者,詳錄其受食者,而秋成後還給其本數。富人十人以上陳告上達者加階,五人以上者,亦爲實職遷轉,無使虛名,貸以臣民,則納穀者不怨,上達者爭先,數月之間,可積累千百穀於各道矣。以此諸穀而賑恤,則不勞而生一國之飢民也。伏願聖明留神焉。抑有一焉,朝家頒祿,專在於各官田稅,而上納之時,各其官實鄕所實鄕吏使之領來,俾無無面虛疎之弊,缺半行不有國法而徒取其善守之名,缺半行道而監官,則或以百姓中人,色吏則或以賤人,槎工格軍則沿海雜人也,一船之中,人無上下之分,法無嚴截之令,無知常漢之輩,不知國法之嚴重,而上來之時,到處留連,虛費酒肉者,不知其幾處矣。自以計之,無面甚多,則或有故而致敗者,或有遠走而不知去處者,其上納者無面之數,或至於百餘石,或至於八九十石者。每船如此,而前無梟示之擧,故納倉之後,則百般奸謀,圖出立案而歸,及到其本官,撤家而逃走者,什常六七,各其官鄕所下吏輩,恐其後日之自當,誣稱其怨而遍懲於民結。嗚呼,此非國民之冤痛者乎。國用之不贍,良以此也。今後各別嚴敎,非徒各其官,監色擇送,各其道內,次次擇送差使,無弊護送上納後,若有無面者,勿問梟示,則似無濫費之弊,不但國法之嚴重,必無國用不足之患也,其爲臣民之幸,亦如何哉?伏乞聖明留神焉。抑有一焉,都監加設,禁軍加設,將至千餘石矣,先朝所設,今不可猝廢,則又不無軍糧加辦之路。若不思軍糧加辦之路,而仍舊用之,連値凶荒,而國用之竭,則非但新設之不能饋餉,舊軍亦無如之何矣。燒山之火,不爲豫防,而將以及家,則雖噬臍而何及乎?軍糧加辦之路,愚臣賤意有三焉。各道各官,海運船格價米太,每十石二石,則千石之價,二百石也,萬石之價,二千石也,推而計之,則各道之費,累萬餘石也。海運船隻,則都監各鎭浦舊退船也,槎工格軍,盡是沿海各官與各鎭堡土卒也,則滿海之船,何莫非國物也,普土之民,亦莫非國民也,國物以國民,而受價於國可乎?凡船隻杉板,則有朽破於三四年後,而本板則或至於三十餘年之久矣。各鎭浦三年改造之時,則托稱其軍器軍糧添補造備之說,或有循私欲轉用者,或有因請而空棄者,或有移責濫費者。今後特令統制使,統營各道水營各鎭浦舊退船隻,分授於各道各官,改造藏置而輸運田稅,其未及之官,則許以船材處,造作船隻而輸運,則各官無買船之弊矣。櫓役軍,則各其官結卜軍,輪回定送,而沙工指路,則沿海各官各鎭浦習熟水業土卒,勒定抄出,各其境上,次次交付,則亦無沙工·格軍貿立之價矣。其船格價米太盡數,上納於京倉,以補軍餉之用,缺半行,此軍糧辦備之一端也。伏缺半行者,人物謀避軍役,互相流移,缺數字於大小山谷者,什常七八,而專以火田爲業,元居民等,亦苦缺一字田之多結,全治山火田,故各道大小諸山,或不免赭土,而敬差官巡過之時,各其官守令,僅保其十分之一,而私用官家。嗚呼,各道諸山,本非我國之土乎?災傷敬差官,本以瞑目而行之乎?到處各官,若有相知之分,而望重守令,則不問其施是非而含口過行,孤單無勢之官,則故爲生梗而徒施風力而已,不察山田之有無,與田結之多小,國家信任之意,果安在哉?今後各其道敬差官,分邑數差出累人,巡審山間火田,則可得其無數結卜也。山田結卜,與元田結卜,略有差等,而一樣出三稅,則各道之內,亦得其累萬之穀,此軍糧辦備之二端也。伏乞聖明留神焉。抑有一焉,各道各官水軍與武學,有年年歲抄之擧,其數無窮,各道列邑水軍與射軍,各鎭浦排月分防之後,其餘數,亦至無窮,故軍士與射夫間,一邑輪回分防,射夫則價布二疋也,軍士則價布三疋也。當月分防者,則直納各鎭所屬處,其餘數不爲分防者,則直納於各其官,而名之曰留布也。今年如是,明年如是,年年所捧,各道內將至累百餘同,各其道監司擅用之物也。藏諸各官而積在年年,故各其官下吏輩,盡數貸用,雖有若干上營之弊,責其新捧而上送,下吏輩久貸之木,則勿爲擧論而致察焉,無異於等棄之物也。已往之規,則雖或然矣,今後特令各其官,年年歲抄軍案,箇箇磨勘後,各其軍留布所捧數名下,價布代米石,論市直分定,自其官,一同田稅收捧上納,各其兵營新選價布,亦至無數,與水軍武學,竝定米石,則各道之內,亦得累千餘石,此軍糧辦備之三端也。以此三穀,盡數上納,則一年所捧,將至累萬餘石也,千兵之衆,數年之資也。伏願聖明留神焉。抑有一焉,各道時任監·兵使·水使·僉·萬戶,除挈家守令人等,亦與京職,同爲頒祿之規,乃祖宗朝恩遇藩臣之道也。一以感罔極天恩,一以勸居官廉潔,而今則時移事變,古法頹矣。雖或眷歸,其老親妻子之人,尙願其故舊親戚之急,況其家乎?爲閫帥守令之人,缺半行,無飢餒之理,又況今之爲閫帥缺半行各道各官之居半焉,遐方之人,則徒無資生而從仕矣。其人赴任之後,其妻子誰有爲此祿上來乎?祿頒矣,食者非其人矣,外官頒祿,微臣賤慮,亦似不當,流來古規,不可永廢,連値凶荒,國用幾乏云,諒其緩急而限明年停廢,則此亦國用萬一之補也。伏乞聖明留神焉。抑有一焉,各道各官軍器等物設立之規,其來久矣。各其官所藏之數,大邑則弓千張,矢千部,小邑則弓矢各六七百數也。弓則別藏於溫堗,而不入風霾,則可支累年之久矣。矢則纔過一二年而不改,則非但羽葉蠱損,竹亦蠱食之物也,外雖儀形,內無剛節。矢鏃久而不磨,則陳霾而不利,理之常也。各道列邑,或有厭苦其多數攻造之役,不修舊物,稱以別備,而欲爲他日釣名之芳餌,略干新造而別樣藏置,監兵使巡歷之時,先出其別造之新新,而托稱其未及修補舊物,則徒讚其新造之功勞,不責其舊物而過行,此人如彼,彼人如此,數多舊物,將爲無用之物矣。嗚呼,無軍之兵,古無所用,而前日役民之切,豈無可惜乎?各道之中,北道尤甚焉。微臣乙未年赴防之時,遍觀六鎭城守,則脫有事變,一無城守可合之處,而軍器則雖殘弊十家之堡,藏置之數,將至六七百部,各官則皆至千餘部,而長箭之長,不過尺餘,此物又用於何處?不修舊物,而次次添補,則其數將至數千餘矣,雖欲改之,何得以改之?今後令各道各官,鳥銃·鐵丸·火藥別備外,切禁弓矢別備之規,而常令修補舊物,則非但虛數之不多,軍器等物,精且利矣。臣常慨然抱鬱者,非一而文理倒錯,辭不達意,志切面達,九重邈然。各項條列,有志而未詳,略擧其槩,特令宰臣,詰問於微臣,則臣當披心暴白,而詳達其利害矣。伏願聖明,不以負薪之言,爲迂遠而空棄之,臣不勝屛營之至,謹昧死以聞。答曰,省疏具悉。爾之憂國進言之誠,予用嘉尙。所陳之事,當令廟堂議處。仍傳于南龍翼曰,原疏,下該司。
備邊司回啓,金之鍵,以遐遠武弁,應旨進言,其誠可尙。耗數,近年以來,常平廳,二分取其餘,一分本邑補用於官需,已爲成規矣。富民激勸之擧,朝廷今方講議,曾前多納者,亦缺半行,實鄕所色吏差定領來,缺半行,申飭擧行,都監加設軍兵之缺數字,沿邊各邑漕運船價,代充其數云者,有難輕議,許多漕船之□創,非但其役重大,各處戰兵船,雖有限年新造,舊退之物,其船年久致傷,不但不合於越海之用,楫物沙格,亦甚難辦,比之雇船,其費必倍,救弊之意,反歸於增弊。火田之弊,果有此議,朝廷已有事目,申飭於敬差之行矣。許多火田,覆審之處,一時差遣多官,事事甚不便,有難輕議。各道新選水軍價布作米上納事,此係兵水營恒用之物,而朝廷方令各營,開錄布木實數,以爲凶荒處軍卒身役變通之地矣。監兵水使隨品給祿,自有法例,僉萬戶以下輪回間間付祿,亦有舊規,此出於朝廷軫恤邊臣之至意,其中雖有家在外方者,而因此竝廢久遠法例,事極不當。各道各邑弓箭,仍舊修改之外,材力有裕,則新備無妨,不須一切禁斷。以此之意,分付,何如?啓依允。以上燼餘
上在慶德宮。停常參·經筵。
下直,軍威縣監蔡正後。
藥房提調蔡裕後,左承旨李殷相啓曰,伏未審夜來,聖候調攝,何如?咳喘之候,比於昨日,則有益減之勢乎?昨聞諸御醫之言,感冒之氣,已盡和解,則當爲更議他藥云。故旣已啓稟,而必詳審脈候,然後可以議定,先爲入診宜當。臣等無任憂慮,敢來問安,竝此仰稟。答曰,知道。症候,當言于醫官矣。
再啓曰,臣等伏聞醫官所傳之言,卽與柳後聖·安景昌·趙徵奎等商議,則自上比日諸證,幾盡平復,而煩渴之候,常有之患。麥門冬飮子,加貝母薑汁炒七分,連爲進御,以爲淸熱止渴之方,宜當云,此藥五貼,爲先劑入之意,敢啓。答曰,知道。
吏批,判書未差,參判李應蓍進,參議趙復陽進,左副承旨南龍翼進。
兵批,判書洪命夏進,參判李一相實錄廳進,參議未差,參知李袗進,左副承旨南龍翼進。
午時,太白見於申地。
南龍翼啓曰,今日吏批,政廳承旨,當爲進參,而都承旨吳挺一出使,左承旨李殷相藥房進去,右承旨未差,同副承旨閔熙式暇,臣龍翼,以該房兵批進去。廳中只有右副承旨洪處尹,吏批政廳,何承旨進去乎?敢稟。傳曰,吏·兵批,兼進。
洪處尹,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
吏批,以宋時烈爲吏曹判書,尹鏶爲兵曹參知,李敏敍爲副校理,李雲栽爲洪州牧使,權正吉爲竹山府使,許蓬爲明川府使,洪興祉爲結城縣監,金自南爲禮賓正,李舜元爲昌樂察訪,閔泰亨爲平海郡守,沈之淹爲引儀,李惟泰爲同副承旨,南龍翼爲右承旨,洪處尹爲左副承旨,閔熙爲右副承旨,金時郁爲校書副正字,李光稷爲待敎,以雲峯縣監望單子。傳曰,副修撰李敏迪除授,以李袗爲兵曹參議。
兵批,以李廷欽爲部將,曺漢雄爲武兼,鄭雲望爲武兼,鄭文星爲馬梁僉使,金益修爲羅暖萬戶,崔聲善爲坡知僉使,白天星爲崇義堡權管,金忠相爲黃土歧權管,張漢翼爲舊坡知權管,鄭致和爲上護軍,洪處亮爲副司直,鄭昌胄·金震標·鄭斗濟爲副護軍。
南龍翼啓曰,新缺數字,營將鄭斗濟,未有加資之命,何以爲之?敢稟。傳曰,依例加資。
兵批啓曰,以副護軍南斗傍付祿,何以懸錄於兩單中事,傳敎矣。昨日祿升降時,武臣堂上,以朔試射劃數付祿,故南斗傍以此付祿,致書正單子矣。朝者摠戎廳,以本廳別將遞兒付祿事移文,故依例別單書入,而本曹軍職官案,則懸頉而單子中未及改書,無非臣等不察之致,不勝惶恐。元單子付標以入之意,敢啓。傳曰,知道。
李殷相啓曰,新除授同副承旨李惟泰,時在忠洪道公州地,請斯速乘馹上來事,下諭。傳曰,允。
洪處尹,以吏曹言啓曰,新除授江陵府使李汝澤,呈狀于本曹曰,三年宿病,一向沈痼,近來添得傷寒,症勢極重,不得運身,決難赴任云。李汝澤病廢實狀,人所共知,而其呈狀又如此,改差,何如?傳曰,允。
南龍翼,以義禁府言啓曰,前僉使柳之葉,前萬戶金柱厦,前權管許瓊等,時在任所,依前例府書吏發遣拿來,何如?傳曰,允。
李殷相啓曰,伏見寧陵祭官原昌君玖狀啓,則石物修改之役,勢難完畢於今日之內,還安祭,似當差退,祝文中日子干支,姑勿書塡改書出送事,依狀啓分付香室之意,敢啓。傳曰,知道。
洪處尹啓曰,寧陵還安祭祝文,改書以送事,允下矣。祝文追送,曾無前例,而事體旣重,日期且急,香室官員及司僕給馬,使之罔夜馳進,何如?傳曰,允。
大司諫李正英,獻納黃儁耉,正言鄭鑰啓曰,請勿自差備門,直爲分付事。措語見上答曰,勿煩。
執義沈世鼎,掌令鄭樸·李東老,持平李敏徵啓曰,開城留守南老星,敢以萬萬不近之說,侵辱元老大臣,事極可駭,而聖上旣令推考,臣等之意,以爲待其緘答而處之,亦未晩也。卽見玉堂箚單,辭意截然,臣等不職之狀著矣,何敢一刻仍冒?請命遞斥臣職。答曰,勿辭。
南龍翼啓曰,執義沈世鼎,掌令鄭樸·李東老,持平李敏徵,再啓煩瀆,退待物論矣。傳曰,知道。
工曹參議李惟泰疏曰,伏以臣,昨於路中,冒陳危懇,未蒙恩遞,反賜溫旨,敎以復有上來之期,臣奉命惶感,罔知所措。第臣母,衰敗日甚,疾病沈痼,差劇無常,人子情理,不忍遠離。伏乞聖慈,諒臣情悃,鐫臣職名,以安愚分,千萬幸甚。臣無任祈懇屛營之至,謹昧死以聞。答曰,省疏具悉。爾之情勢,雖曰若此,予旣不能强迫,爾心則不諒予心,胡至此極?老母之病,雖是宿疾,豈無平寧之時?下去之日已久,而幡然之期無聞,何貴相知心若是哉?心深歎焉。俟母病之少間,亟速上來,以副渴望。以上燼餘
校理洪柱三,副修撰李敏迪等箚曰,伏以竊見聖明,卽祚以來,行誼未過,德澤有加,一人恭己於上,大臣率職於下,有何施爲?不豫於天心,而乃者月食旣盡,金星晝經,非時之震,又驚於近日,天道不慆,災不虛生,而赫然之戒,竝集一時,臣等愚淺,雖莫知厥故,而若謂不召而自至,已出於無應,則理所必無,亦不幾於慢天乎?其災旣大,則其憂亦深,非小小有爲,可以塞此大異,必君臣警懼,大小奔走,思天心之所譴,察安危之至計,追旣往之闕失,防未來之患害,而側聽逾時,上下恬然,以爲適爾,古人所謂始懼終省,冀以消弭者,決不若是泄泄,天災固可畏,而國家今日之氣象尤可憂也。況今方國之內,盡缺半行餘無秋實,方秋收穫,民缺半行天災而侈,然舊觀缺數字,財有可出而不能發,役有可蠲而不能減,費有可省而不能行,兵有可遣而不能罷,廐馬猶前日也,貢賦猶前日也,各處屯庄,猶前日也,魚鹽柴場,猶前日也,以至京外大小,莫不恬憘,因循舊貫,而未聞行一實惠,大慰民心者。中間掊克,亦自不少,以此擧措,無望回已怒之天,救將死之民,不已難乎?嗚呼,生此民然後國可不亡,救此民然後災乃可弭,若能全活此民,復奠厥居,則財亦可復聚,兵亦可復集,大小內外,亦可復侈舊觀,若不能生此民救此民,則無民無國,兵與財,又將何用?毛之不存,皮亦無傅,此理昭然,非是難見。今日群臣,孰不知此,而大官小官,拱手相視者,亦聖明愛民之誠未至,而策勵之政未擧耳。伏望聖明,大自奮勵,明勅臣工,畢集群策,日有所事,毋拘因循,一洗委靡,必以拯濟群生,復安斯民爲己任,以是策大臣,以是勵群工,聖志旣定,持之以至誠,則在廷諸臣,孰敢爲舊時之悠泛哉?又竊伏念聖明,春秋方富,講學緝熙之功,尤是今日急務,而玉候違豫,今已彌月,金華未開,此業久廢,中外之悶,豈有大於此乎?況此寒節,尤妨接引,臣子之情,亦願聖上,深居靜攝,日就萬安之地,而不敢有請。然接引之妨於靜攝者,以其勞動玉體,禮節有煩也。今若掃去煩文,一切簡易,則亦不至重致勞攘。臣等愚意,每於氣候稍安之時,時賜召對,上下之間有如家人父子,而或論時政,或聽經史,聖體或疲,坐臥隨宜,如以日寒,有妨開戶,則賜坐戶外,亦有何害?雖未大有開益,豈曰無少補也?古人無朝夕承弼,左右納誨,而大臣近臣,今或閱月不得瞻天顔,不但下情悶鬱,其在缺半行之道也。昔宋仁祖有疾,缺半行日侍左右,如子侍父,若稽數字缺琮,李恒福輩,皆嘗出入臥內,君臣情義,固當如是,而今獨不然,何也?此又臣等之所嘗慨然者也。至於時政之失,臣等不能毛擧,而若有關係大體,則又豈可不言?竊念自祖宗朝,士大夫被逮金吾者,雖係贓汚,未嘗嚴刑,其深仁厚意,固自有在。伏見近日罪囚,情節稍緊,則輒下嚴刑之敎,桁楊之下,血肉狼藉,夫重刑止辟,豈不一快?而三百年仁厚待下之風,亦自今替矣,此實聖上所愼恤也。且開城留守南老星事,極可驚駭,大臣具瞻之位,千金罔貸之贓,而敢以一朝之憤,遂加於白首一節之元老,而朝廷只以推考,兩司不爲一言,國綱若在,豈宜如是?體貌一壞,國隨以替,此又聖上加意處也。且冡宰司馬之特旨,臣等竊所未安。銓司主進退百官,兵部掌一國戎政,此古將相之任,自前必使三公議薦,其重亞於卜相,不輕較然,而聖明易置拔擢,或自罪籍,而一時分命,曾不少思,虞廷僉詢之擧,恐不若是,此又聖上難愼處也。且德恩府夫人之喪,新有造幕之命,此固出於恩典,而今年有異常歲,祭床役軍之費,亦且難堪,墓幕之設,所費尤大,合有變通,使不至重困,或使宣惠廳給價,亦可少紓民力,畿民父子,方阽死生,此又聖上勤恤處也。且諫院,請寢差備門下敎者,義實正當,欲使吾君,無一事不出於至正純白之地也。唐太宗,嘗謂理到之言,不得不從,諫院之言,可謂理到,而尙且持難,抑又何也?守令州縣之政,至微細也,令出半門,則以爲且無可觀,此雖俚言,可以喩大。況堂堂大朝,如有一號一令,不經鸞臺鳳閣,則抑何以示無私於一世也?若非克己之君,逆耳之言,鮮有求諸道者,此又缺半行,俱以庸疎,不識時宜,缺半行,愚忠所激,敢陳一二,非有善言嘉論,可以裨補,而區區之意,則實出於憂君之至誠,伏願聖明,勿以人廢言,幸加裁察焉。取進止。答曰,省箚具悉。嗚呼,天災星變,無非慘目之事,予心憂遑,罔知攸爲。覽此箚辭,實是誡誨之至意,可不體念而服膺焉?以上燼餘
上在慶德宮。停常參·經筵。
大殿,政院問安。答曰,知道。
藥房提調蔡裕後,左副承旨洪處尹啓曰,伏未審夜來,聖候調攝,何如?昨日劑入湯藥,已進一貼否乎?咳喘之候,比之於昨,益有所減乎?臣等無任憂慮,敢來問安。答曰,與昨無異。
南龍翼啓曰,大司憲宋浚吉,持平尹元擧在外。執義沈世鼎,掌令鄭樸·李東老,持平李敏徵,避嫌退待,今日以監察茶時之意,敢啓。傳曰,知道。
李殷相啓曰,自上方在未寧中,明明日望祭攝行事,分付之意,敢啓。傳曰,知道。
南龍翼啓曰,六卿處下諭,曾無可據前例,而頃日宋時烈,除拜兵曹判書時,因本院啓辭,有措辭下諭之敎,故別爲下諭矣。今此吏曹判書宋時烈處,似當有援近例特諭之擧,故敢稟。傳曰,知道。
以吏曹判書宋時烈,乘馹上來有旨,傳于吳挺一曰,吏曹判書處下諭有旨中,乘馹二字,改以觀病少間,從容上來之意,措辭下諭。
以前大司憲宋浚吉遞差傳旨,傳于吳挺一曰,前大司憲處,旣已勉副卿意矣。從容調理上來之意,措辭下諭。
洪處尹,以弘文館言啓曰,本館下番,四員內三員未差,只有修撰臣安後說,獨爲入直,其在事體,殊甚苟簡。後日政,下番闕員差出,牌招肅拜,何如?傳曰,允。
以忠洪監司吳挺垣辭職狀啓,傳于洪處尹曰,勿辭,更加調理察職事,回諭。
左議政沈之源,繕工監提調吳竣,禮曹參判鄭知和,都承旨吳挺一啓曰,臣等進詣長陵,奉審大王陵上莎草枯損處,則戌地長六尺廣二尺八寸,亥地長一尺廣一尺,又一處長一尺二寸廣二尺,子地長二尺五寸廣一尺八寸,丑寅間長三尺一寸廣四尺六寸,寅地長二尺二寸廣一尺,寅卯間長三尺廣四尺六寸,辰巳間長一尺廣三尺三寸,巳地長八寸廣一尺,陵上上面,寅卯間長一尺五寸廣一尺八寸,子丑間長七寸廣七寸,竝圖寫呈進,以備睿覽。大槪,陵上莎草,極其茂盛,而枯損處,俱不至大段,臣等之意,只隨其枯損處修補似當。令該曹擇日擧行,何如?答曰,依啓。
獻納黃儁耉啓曰,開城留守南老星之構誣大臣,誠極驚駭,而臣未及擧劾其罪,儒臣之斥,宜乎至矣,臣何敢一刻仍冒?請命遞斥臣職。答曰,勿辭。
正言鄭鑰啓曰,開城留守南老星,至以不近之說,侵辱元老大臣之言,傳播於搢紳之間,而未得其詳,不卽論啓矣。卽見玉堂箚子,臣之不職之失著矣,不可仍冒。請命遞斥臣職。答曰,勿辭。
大司諫李正英啓曰,缺半行,今已三月,恒切愧懼于中。今缺數字論斥兩司之不言南老星之罪,此則事係臣之叔父,缺數字之責,臣不敢當,而亦難晏然而已,請命遞斥臣職。答曰,勿辭。
洪處尹啓曰,伏見諸道,去九月月蝕圖畵啓本,則皆以盡蝕一樣摸畵,而忠洪道·咸鏡道則或西或南,各有一二分未盡蝕處,不但其方位之參池不同,今番月蝕,蝕旣之狀,衆目所覩,必無京外之殊,而一兩道畵本不同,難免不能詳細候望之失。忠洪·咸鏡兩道監司,竝推考,何如?傳曰,允。
吳挺一,以吏曹言啓曰,臺諫有闕,政事何以爲之,取稟。
午時,太白見於申地。夜一更,流星出五車星下,入北方天際,狀如斗,尾長二三尺許,芒角,色赤,光照地。
校理洪柱三,修撰安後說等箚曰,伏以執義沈世鼎,掌令鄭樸·李東老,持平李敏徵,以開城留守南老星,敢以萬萬不近之說,侵辱元老大臣,事極可駭,而聖上旣命推考,臣等之意,以爲待其緘答而處之,亦未晩也。卽見玉堂箚子,臣等不職之狀著矣,何敢仍冒?獻納黃儁耉,以開城留守南老星之構誣大臣,誠極驚駭,而臣未及擧劾其罪,儒臣之斥,宜乎至矣,臣何敢仍冒?正言鄭鑰啓,措語見原啓李正英啓,見上竝引嫌而退,不近之說,莫不驚駭,則其在事體,卽當論辨,而到今寥寥,難免其失,事係國家,固難是非,則不言之責,非所當嫌。請執義沈世鼎,掌令鄭樸·李東老,持平李敏徵,獻納黃儁耉,正言鄭鑰,大司諫李正英,出仕。取進止。傳曰,依啓。
左承旨李殷相疏曰,伏以伏見李延年,以試官不避相避事,推考緘答,則歷擧前後人姓名,以爲援譬自明之計,而臣名亦在其中,臣不勝瞿然駭異之至。延年之所謂朴世萬,卽臣妻娚朴承後之子,而承後爲出系之人,則世萬之於臣,卽妻五寸姪也。臣曾忝監試試官時,世萬之名,果在錄名冊,臣猶欲遠嫌,議於諸試官,群議皆以爲,法典內科擧相避,例用吏典相避條大文,而大文中,只有本宗大功以上,親姊妹夫·外親緦麻以上,妻親父祖兄弟姊妹夫,而妻兄弟之子,元無相避之規,況又出繼,則尤無所嫌云。臣取考律文而無疑,然後不爲出送矣。今者延年,艱難拮据,必欲譬而同之,不亦異乎?妻兄弟之子,旣不在於相避條,而外親之相避,止於緦麻,則未知舅甥之出繼者,果爲無服之親乎?似不當與元無相避者,混而爲證也。此在法典,臣不欲更有所云云,有若爭辨者然,而臣名旣入於自明者援證之中,臣何敢默默而晏然於邇班乎?伏乞聖慈,亟遞臣職名,以安臣心,不勝幸甚。臣無任祈懇之至,謹昧死以聞。答曰,省疏具悉。爾其勿辭,從速察職。以上燼餘
上在慶德宮。停常參·經筵。
大殿,政院問安。答曰,知道。
南龍翼啓曰,大司憲·執義·掌令二員·持平一員,未差,持平尹元擧在外,今日以監察茶時之意,敢啓。傳曰,知道。
藥房副提調吳挺一啓曰,夜氣頗寒,伏未審聖候調攝,何如?昨日,伏承與昨無異之批,而別無下敎醫官之事,未詳玉候之如何?臣不勝悶鬱之至,麥門冬飮子,連進否乎?終宵耿耿,敢來問安,竝此仰稟。答曰,知道。症候當言于醫官矣。
藥房再啓曰,伏聞醫官所傳之言,自上感冒之候,幾盡平復,而猶未盡除,咳嗽猶未快止。再昨劑入麥門冬飮子,連爲進御,以爲淸熱止渴之方,宜當云,敢啓。答曰,知道。
洪處尹,以摠戎廳言啓曰,本廳所屬畿內壯抄軍,十月十五日爲始,分三運上番,準一朔替代之意,前已啓下矣。初運軍兵,今已上來,逢點實數,三百十八名,分作三番,依前例與南營入直,訓鍊都監軍兵,明日替代之意,敢啓。傳曰,知道。
南龍翼啓曰,明日儒生殿講時,命官何大臣進去乎?敢稟。傳曰,左相進去。
本院啓曰,以副護軍金應祖上疏,傳曰,此上疏中穆陵等語何意耶?諸承旨察啓事,傳敎矣。取考院上日記,則乙亥三月十四日,風雨大作,穆陵莎草四處崩頹,其時或以爲雨水所致,或以爲係是變異,論議紛紜矣。今此疏辭,必是身在遠外,得聞寧陵石物之傾坼,未詳曲折,私自驚駭,至擧前事,有所云云矣,敢啓。傳曰,未詳而筆之於疏,似甚怪矣。
領議政鄭太和箚曰,伏以臣,才劣任重,福過災生,人非所集,鬼責隨至,身罹劇疾,日就沈綿。連章乞免,出於實病,豈但爲慙尸素而懼盛滿也?微誠未格,天聽不回,每降溫批,諭以善攝,續有珍劑之賜,臣誠感泣之外,益不勝惶悚之至。此時首相之任,決非衰敗已試之臣,所可仍據,而仰惟聖上,謂臣是先朝舊物,不忍遽斥,猶置百僚之右,以至于今日矣。臣疲劣不職,一向貪戀,久妨賢路,致誤國事,紀綱不振,變異疊見,是臣罪也。軍民多怨,賑救無方,亦臣罪也。無論身病之如何,惟當早被責免,以謝物情,況臣癃疾之喘,未有供職之勢乎?若復轉歸於顚沛之後,則殿下雖欲曲爲容庇,亦安可得也?且臣冒居司僕提調,已至三年之久,而非徒馬政廢弛,全不修擧,本寺內外之事,未免因循近規,人之怪訝,何以自解?加以精神病昏,耳聽聾閉,末由致察,於焉缺半行,不啻一二,伏願聖明,俯諒缺半行命鐫,公私幸甚。取進止。答曰,省箚具悉。嗚呼,因寡昧之涼德,獲罪戾于上天,天災時變,實由于此,豈有介於卿之理乎?且卿試觀今日之國事,可謂何許時乎?予之想望者,亦非卿而誰?每見疏章,心甚不寧,無以爲懷,卿若體此至意,不待言而可釋矣。安心勿辭,從容善攝,以副如渴之望。
午時,太白見於申地。夜一更,月暈,電光。二更,月暈,流星出天倉星下,入巽方天際,狀如鉢,尾長三四尺許,色白。以上燼餘
上在慶德宮。停常參·經筵。
望祭後,大王大妃殿,政院·二品以上單子問安。答曰,知道。王大妃殿·大殿·中殿問安。答曰,罔極。
南龍翼啓曰,大司憲·執義·掌令二員,持平一員未差,持平尹元擧在外,今日以監察茶時之意,敢啓。傳曰,知道。
藥房副提調吳挺一啓曰,夜氣陰濕,伏未審聖候調攝,何如?湯藥必有連進,而咳嗽煩渴之候,益覺減歇否?臣等區區憂慮,敢來問安。答曰,知道。
閔熙,以都摠府言啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。
吳挺一,以禮曹言啓曰,今此增廣別試罷榜事,憲府旣已停啓,文武科會試等吉日,令日官更爲推擇,原粘目中付標以入,而初試入格文武擧子中,或有下鄕之人,則不可無知委之擧,依事目發馬,知委於諸道,使之及期來赴何如?傳曰,允。
吳挺一,以禮曹言啓曰,長陵大王陵上莎草枯損處,修改事啓下矣。節屆冬寒,則莎草不能着根,自前十月以後,則例不修改,以待春和。今此寒節,不可始役,姑待明春,擇日擧行之意,敢啓。傳曰,知道。
閔熙,以兵曹言啓曰,今曉五更二點傳漏未畢之前,忽有呼聲自外來,因而徑打罷漏,聞者莫不爲怪。卽令巡廳推問,某處傳漏軍士所爲,指名現告,則惠定橋所定軍士,兔山正〈兵〉吳分立,雇立軍士李二男等,疲困假寐之際,因陪祭官員下人之訛傳,不覺一點未畢,誤爲呼唱,以致徑打云。不輕更漏,常時不能着心遞傳,因行路人之言,遽爾傳呼,極爲痛駭,吳分立·李二男等,令攸司治罪,何如?傳曰,允。
閔熙,以兵曹言啓曰,當日保人李承龍稱名人,自開陽門入來,差備門外擊錚,極爲駭愕。令攸司囚禁治罪,同門守門將趙襑,常時不能禁斷雜人,以致闌入,亦爲非矣,推考,何如?傳曰,允。
閔熙,以實錄廳言啓曰,實錄印出,始役之後,校正及書役,比前尤急,以都廳郞廳四員,猶患不能周旋,而郞廳沈世鼎,遞職之後,時無職名,不得仕進,令該曹所傳付軍職,使之察任,何如?傳曰,允。
以備忘記,傳于吳挺一曰,殿講居首生員李德齡,直赴會試,之次生員崔新憲給二分,幼學裵榮成,生員李心傳,各給一分,幼學具仁熙,生員姜碩耉,各給紙四卷·筆四柄·墨三笏。
刑曹參判李曼疏曰,伏以臣父母之葬,權厝於忠洪道海美地故隴山盡,旣不得返葬,又未能卜得新山,于今二十年,含恤度日,而權厝之墓,莎枯土崩,墓前之石,亦未遑造排,每當俗節,設奠於草莾之間,人子至情,不勝欠缺。伏乞聖慈,察臣情事,亟遞本職,俾臣趁卽下鄕,加土後仍安床石,以遂至願,不勝幸甚。因私冒瀆,臣無任戰灼屛營之至,謹昧死以聞。答曰,省疏具悉。卿其勿辭,從速往來。
副校理李敏敍疏曰,伏以臣空疎無學,不足以濫廁經幄之狀,前後陳列,聖上想已洞燭其不合矣。今玆新命,又出意外,兢惶悶蹙,固不敢冒昧承當,以重罪戾。況臣頃忝是職,適因例上故事,與同僚,略論有司不能極力救民之弊,妄冀殿下哀矜勅勵,大濟群殍,以固邦本,以益民望,臣意初非獨攻一人者也,而槪觀今日之弊政日滋,民産日窮,德意未宣,條令或苛,若以古人生財裕國之道,備責於當事之臣,則亦豈無一二可言者乎?劉晏之善度支,猶有民怨,諸葛亮之善治國,且曰勤攻吾之闕失,是則人不能每事善,而當事者,喜人規之明效也。且聖上爲理,上下大小之間,人不憚盡其言,則豈非朝廷之美事哉?許積旣不諒人意,連章力辭,盛氣相加,聖上又以浮薄爲敎,臣不能孚信於上下,何敢强顔,復玷論思?伏乞聖慈,遞斥臣所授職名,以安微分。臣無任惶悶隕越之至,謹昧死以聞。答曰,省疏具悉。爾其勿辭察職。
午時,雨雹,狀如小豆。以上燼餘
上在慶德宮。停常參·經筵。
大殿,政院問安。答曰,知道。
藥房都提調沈之源,副提調吳挺一啓曰,雨後寒緊,伏未審聖候調攝,何如?前日劑入湯藥,其已連進否乎?每承與昨無異之批,未詳症候差減幾分,不勝區區鬱悶之至,敢來問安。答曰,知道。症候,頗似差減矣。
南龍翼啓曰,大司憲·執義·掌令二員·持平一員,未差,持平尹元擧在外,今日監察茶時之意,敢啓。傳曰,知道。
藥房再啓曰,伏承聖候差減之敎,臣等不勝欣幸之至。麥門冬飮子,淸熱止渴之劑,柳後聖等以爲,不可不連進二十餘貼,而猪肚丸,亦爲連進然後,方可收效云。猪肚丸,頃纔劑入矣,麥門冬飮子,以日計之,今日當盡,五貼加劑以入之意,敢啓。答曰,知道。
有政。
吏批,判書宋時烈在外,參判李應蓍呈辭受由,參議趙復陽進,都承旨吳挺一進。
吏批啓曰,判書宋時烈在外,參判李應蓍身病呈辭,小臣獨政未安,何以爲之,敢稟。傳曰,只出緊任。
又啓曰,兩司多官,今當差出,而除罷散時推人員外,注擬之人絶乏,無以備望,不得已外任竝擬。且玉堂之官,亦無可擬之人,時推竝擬何如?傳曰,允。
吏批,福寧君栯·福昌君楨在喪終制,以蔡裕後爲大司憲,朴世模爲執義,尹趾美爲正言,林葵·黃儁耉爲掌令,沈世鼎爲副應校,金萬基爲副修撰,李東溟爲持平,李齊衡爲獻納,宋浚吉爲右參贊,李敏徵爲兵曹正郞,金庭漢爲監察,權格爲兼持平,李元禎爲江陵府使,趙鉉爲草溪郡守。
兵批,判書洪命夏都試終場進,參判李一相都試終場進,參議李袗都試終場進,參知尹鏶進,左副承旨洪處尹進。以宋浚吉·鄭樸·李東老爲副護軍,以李敏徵·黃儁耉·沈世鼎爲副司直,以鄭鑰·張仲仁爲副司果。
南龍翼,以義禁府言啓曰,前日本府粘目,以石手等加刑公事,傳曰,修改之役,不可少緩,姑爲放送,以待修改之如何,末終稟處可也事,判下矣。陵上石物修改之役,已爲完畢,石手等亦當稟處,而邊首白雲吉·柳男·申永生·白雲民·金石堅·李應化等六名,受刑二次,趙禮男受刑一次,皆是加刑啓請之類,而曺末龍,則以爲邊首,似無幸免之理,亦請刑推者也。安蒙童·金桂男,則以竹石排設,被告於左邊首白雲吉之推,竝請刑推,而蒙童言內,竹石造作,元不赴役,排設之時,亦不干豫。桂男招內,欄干童柱次知,竪立排設,則李應化·白雲民擔當云云。缺半行金産水等五人罪狀,則缺半行,啓稟,則雖或似當,分揀缺數字爾故釋,非爲仍囚,以待結末事判下矣。今此石手,則似當拿問處置,而或不無輕重之別,竝此敢稟。傳曰,所當分揀者外,竝拿問處之可也。
午時,太白見於申地。
以咸鏡監司,十月令生文魚未及封進,待罪事狀啓,傳于洪處尹曰,勿待罪事,回諭。
洪處尹,以吏曹言啓曰,咸鏡監司有闕,依近例,令備邊司議薦,何如?傳曰,允。
洪處尹,以吏曹言啓曰,咸鏡監司有闕,政事何以爲之?傳曰,明日爲之。
工曹判書蔡裕後疏曰,伏以臣,奔忙職事,未獲與人相接,全未聞他餘消息,昨詣闕下,始得見李延年緘辭,臣不勝怪歎之至。其所謂命官文衡試官歷數之中,文衡,卽指臣而言也。丁酉謁聖時,臣方忝文衡,果爲試官,而伊時今直講臣尹趾美,適參其榜,趾美卽臣之妻三寸姪也。自古庭試謁聖及殿試之科,父爲試官,子爲擧子,而無所避嫌者,乃是流來之規,前後得中之人,亦何可一二數?臣於趾美,雖無科擧相避之法,而臣之忝爲試官屢矣,趾美之應擧亦多年所,然至如別科擧子之可以移送他所者,則未嘗與之同場。今者延年,欲援是而爲自明之地,未知何所據也。凡事自有公議,臣不欲盡言以辨,而身在宰列,旣入人口,臣誠悚蹙,不敢自置,伏乞聖慈,亟命鐫削職名,以安愚分。臣無任悚駭屛營之至,謹昧死以聞。答曰,省疏具悉卿懇。卿其安心,勿辭察職。以上燼餘
上在慶德宮。停常參·經筵。
大殿,政院問安。答曰,知道。
南龍翼啓曰,大司憲蔡裕後,執義朴世模,掌令林葵·黃儁耉未肅拜,持平李東溟·尹元擧在外,今日以監察茶時之意,敢啓。傳曰,知道。
藥房都提調沈之源,副提調吳挺一啓曰,夜來寒威斗緊,伏未審聖候調攝何如?昨承症候頗似差減之敎,未知熱候咳喘之所減者幾分乎?麥門冬飮子·豬肚丸,連爲進御否乎?臣等不勝憂悶之至,敢來問安。答曰,知道。症候,幾盡差減矣,卿等,勿爲逐日問安。
吏批,判書宋時烈在外,參判李應蓍呈辭受由,參議趙復陽進,都承旨吳挺一進。
吏批啓曰,判書宋時烈在外,參判李應蓍身病呈辭,小臣獨政未安,何以爲之,敢稟。傳曰,只出緊仕。
吏批,以李慶億爲大司諫,兪棨爲工曹參議,權堣爲咸鏡監司,權諿爲定平府使,金賢稷爲松禾縣監,盧文漢爲安州判官,奉常正鄭時望,今加通政,滿三十朔,依大典陞堂上。
兵批,判書洪命夏備局坐起進,參判李一相實錄廳進,參議李袗病,參知尹鏶進,左副承旨洪處尹進,以趙啓遠·李正英·鄭時望爲副護軍。
洪處尹,以都摠府言啓曰,副摠管金是聲,以禁軍朔試射事,慕華館進去晝仕,請出標信。傳曰,知道。
吳挺一,以弘文館言啓曰,本館上番六員內,二員未差,校理吳始壽在外,副應敎沈世鼎,副校理李敏敍,未肅拜,只有校理洪柱三,方在直所,以家有拘忌之疾,卽者陳疏出去,無他替直之員,沈世鼎則以實錄廳郞廳,不爲入直。本館副校理李敏敍,牌招肅拜,使之入直,何如?傳曰,允。
吳挺一,以禮曹言啓曰,冬至兼聖節使拜表吉日,以十月二十二日推擇啓下,而似爲太早。故令日官,更爲推擇,則十月二十四日爲吉,而其後無他吉日云,以此擧行事,原粘目中付標以入之意,敢啓。傳曰,知道。
洪處尹,以兵曹言啓曰,北兵使有闕,依近例,令備局議薦,何如?傳曰,允。
正言尹趾美啓曰,頃日,李延年爲武科一所試官,而其外三寸叔睦存善,爲擧子,木箭步數,冒錄爲遠射,人言藉藉,莫不駭憤,延年亦不敢自安,引疾而遞。及其出榜,存善分數,當參而不參,迹涉變幻,人益異之。臣於其時,適忝本院,與同僚相議論啓,而臣意以爲,延年旣遞試官,存善又未參榜,則不可斷以循私之律,故從歇論之矣。卽見延年推考緘辭,其所謂命官·文衡·試官·甥姪等語,指臣而言也。謁聖殿試之科,以父子兄弟亦缺半行遵行之定制也。延年,乃缺半行命官試官之名,不書臣名,缺二字藏頭說話,造意險巧,吁亦異矣。且延年緘辭中一款曰,故相臣鄭昌衍·金尙憲,不避於應避衙門,鄭昌衍,卽臣外曾祖也。固守相避之法,臣嘗熟聞於外黨先輩,公家載籍,亦有可徵之文,而延年做此無據之說,上瀆天聽。臣於橫逆之來,不欲多辯,而不意玆者,又忝本職,決難晏然冒居。請命罷斥臣職。答曰,勿辭。
副修撰金萬基箚曰,伏以正言尹趾美,措語見原疏引嫌而退,造意侵攻,曲自在彼,無據之說,何足爲嫌?請正言尹趾美出仕。取進止。答曰,依啓。
午時,太白見於申地。
刑曹參議吳挺緯疏曰,伏以臣,昨日伏見李延年緘答之辭,臣名缺半行錯愕焉。臣於戊子年間,缺半行叔父臣竣,入於二所試官,臣入於一所試官。凡會試擧子,與試官相避者,移送他所,至於兩所俱有相避,則稟改試官,例也。故臣送言于政院,依例請改,則政院答以臣是出繼之人,法無相避之文云。法雖如此,一家之親,有所不安於心,卽控一疏,以陳遠嫌之意,而終不捧入,臣雖不得已入於試所,不敢干豫於科次之時,則同入考官,皆以臣爲太過矣。延年,强引古今諸臣,以爲自解之地,而臣亦以十年前事,曾入於證援之中,臣誠惶悚,何敢晏然?伏乞聖明,亟遞臣職,以安愚分。臣無任祈祝屛營之至,謹昧死以聞。答曰,省疏具悉。爾其勿辭察職。
以全南監司金始振,以出巡爲非事,辭職狀啓,傳于洪處尹曰,勿辭察職事,回諭。
領議政鄭太和疏曰,伏以臣於病伏中,得聞李延年推考緘答,有曰,故相鄭昌衍之於金尙憲,卽舅甥而不避應避衙門云,臣不勝駭訝之至。金尙憲,出爲人後,而外家相避之法,終始固守,臣祖父臣昌衍,爲右贊成時,金尙憲,以舍人,不得行公,陳疏遞職,具在政府載籍。不但此也,金尙憲,與臣父臣廣成,亦於政院·兵曹·禮曹等職,俱用相避之法,耳目覩記,甚爲明白。臣深怪延年,出此無狀之言,而竊未曉其所以,及見緘辭全文,且聞士夫間傳說之言,始知其意之所在也。當初論劾延年,出於諫院,其時正言尹趾美,是臣之姊子也。延年,乃發謁聖·命官·甥姪等語,以怒於趾美者,竝及於臣,而又做虛無之言,擧臣祖父之名,謂之若此者流,今日人心,吁其險矣。自古謁聖殿試·庭試等科,父子亦不相避,行之三百年,國有定制,延年非不知不可援此爲自明之證,而故爲此說,似巧未巧也。凡事自有公論,臣不敢多辯,只念缺半行侵斥貽辱祖先,將何顔面,缺半行鐫削臣職,以謝物情,千萬幸甚。臣無任惶怖祈懇之至,謹昧死以聞。答曰,覽卿疏辭。延年所爲險巧之狀,不亦慘之甚乎?如此敗□之奸事,卿一哂之而已,何足介懷?與卿相議之事,非止一二,而卿之引疾已久,予之疾病未瘳,久未相接,其間悶鬱之懷,可勝言哉?風氣和暖之日,竢病少間入來,予當有面議之事,卿其安心勿辭,益加善攝焉。
司諫李壽仁疏曰,伏以庸陋小臣,夙嬰疾病,勢伏遐荒,分甘窮寂。曾在先朝,濫蒙寵擢,恩召荐至,痼疾轉縛,一未肅恩,罪戾山積,萬死難贖,而逮至當宁,誤恩隆重,出尋常,旋辭旋召,殆無虛月,而今者諫院之命,出於萬萬意慮之外,臣承命兢惶蹙蹜,直欲鑽地而入也。微臣左足牽痛之症,右邊臂脚頑麻,跬步不運之狀,前已累累陳達,而恒疾之外,自七月望後,得內傷外感之疾,痰塞胷膈,呼吸難通,晝夜呻痛,杜門藏護,僅延晷刻之命。竊念無狀小臣,旣不能擔曳登途,而當此凶旱之慘,罪己求言之敎,藹然於十行綸綍,盍進狂瞽之言,少紓畎畝拳拳之忱,冀蒙聖明之採擇乎?恭惟主上殿下,以聰明有爲之資,承先朝付托之重,光臨寶位,如日再中,天命之眷顧方新,人心之靳向方切,此正殿下端本正始,奮發大有爲之機也。施設措注之間,未有大慰斯民之望,一新四方之耳目者何歟?抑有之而臣未之聞歟?臣跧伏田野,偶因北來人,伏聞殿下,喜怒不中。醫官除邑,寔出於私恩,而銓曹未及擧行,則輕遞銓官,輒加聲色。至於受針之日,提調入缺半行辭以請,則遞以慍辭而斥之,缺半行,喜怒不中,言語不節,槪可知矣。聖德之闕,朝政之失,固非一端,初旣如是,厥終如何?臣聞先儒曰,世間何事,不係在喜怒哀樂上。人君喜一人而賞之,則千萬人勸,怒一人而罰之,則千萬人懼。以至哀矜鱞寡,樂育人材,莫非是這箇喜怒中節處。便是實理流行,喜怒失中,則是非不公,賞罰不明,而萬事顚錯矣。人君不能致中和,而致水旱之災者,豈無自而然乎?宋儒張栻有言曰,人君不可以蒼蒼爲天,當求諸視聽言動之間,一念纔是處,便是上帝監臨,一念不是處,便是上帝震怒。伏願殿下,收拾身心,保合精神,善端之萌,必擴而充之,一念之差,必決而去之,存養省察,濳心對越,使方寸之地,虛明通徹,勿以一毫私意間之,應事接物,一循乎理,則堯·舜精一之道,不外是而亦有益於靜攝之中矣。嗚呼,前年淫水之災,近古所無,而今年旱災之慘,臣生六十年來,尙未見如今日切迫之災者也。非徒臣所未見,聞諸古老,八九十年來,曾所未見云,則慘酷之災,豈有甚於今日之旱乎?自今年春初,久旱不雨,四五月間,僅得數次小雨,移種之後,自六月初至于八月,點雨不下,赫炎孔熾,川澤皆竭,草木盡枯,茫茫大野,赤如甌脫,或未發穗而枯撐,或已發穗而未實,繼以凄風日吹,嚴霜早凋,兩豆·木麥·葑菜之屬,竝爲枯落,而惟山谷有水源之處,僅得結實,而亦太半不實矣。目今扶老携幼,轉徙流離之狀,傷心慘目,見聞何忍?往歲,間有水旱之災,或止於一二道,而今年則八路同然云,環東土數千里之黎民,將何以救活而保生耶?天文告警,地道失寧,非常之災變,咸萃於一時,則皆可以惕然警懼,而未有如今日旱荒之切。近災者何?則王者以民爲天,庶民以食爲天,民依於食,國依於民,無食則無民,無民則無國,此必然之理也。漢文之世,治臻富庶,而賈誼以國無積儲,卒然有數三千里之水旱,國何以賑恤,民何以資生爲慮。方今公私之儲蓄竭矣,民生之窮餒甚矣,溝壑缺數行,迫在朝夕,今日之國勢,缺半行,二曰薄征,三曰弛力,釋之曰,缺數字食也,薄稅,輕賦稅也,弛力,息力役也。臣請御用進供,闕中日用之需,皆三分減一,至於三殿進上,皆三分減一,缺二字量度,凡八道進上,皆三分減一,而京中則內需司·司僕寺·訓鍊都監及諸各寺有米布者,外方則監兵營·統營米布,一一分其多少査出,以賑塡壑之民,而入實田結三稅及大同米,減數以徵,則恩澤下究,而民蒙實惠矣。議者,必以進供之物,不可減損爲辭,此則不然。昔者,帝堯以四海之富,自奉不過茅茨土階,糲飯藜羹而已。人臣,愛君以德,當以帝堯爲法,不當以衣食之奉爲重,而況以一人而養萬民,不以萬民而奉一人乎?嗚呼,王政莫先於愛民,而愛民之責,莫切於守令。漢宣帝曰,民所以安其田里,而無愁怨歎息之聲者,政平訟理也,與我共此者,其惟良二千石乎。故二千石有治理效,輒以璽書勉勵,增秩賜金,公卿有缺,選諸所表,以次用之,綜核名實,信賞必罰,吏稱其職,民安其業。西漢良吏,於斯爲盛,是以周之六卿,分理六卿,漢之三公,必歷三輔,誠以公輔之才,非試於臨民,則無以驗其實也。今也不然,守令之除,全不簡擇,不問能否,循例差送,淸謹恤民者絶無,貪饕肥己者比踵,盡心撫字之計,漠然不念,剝割入己之利,惟日是恣。間有一二廉謹自守,撫恤爲政,而無拔援之勢,則一罷不收,而貪官汚吏,苟有形勢,則監司置而不問,褒貶之際,拈出無勢之人,以爲塞責之地,則黜陟安得公明,守令何以勸懲乎?臣之愚意,守令之治勣最著者,超資擢用,使一時登庸,皆出於州郡,則人皆慕效,循吏之盛,不難致矣。夫如是,則吏稱其職,民安其業,庶有治平之望矣。只恐朝廷之上,私意大行,以貪爲廉,以不治爲治,循情蔑法,選用之不公耳。臣久在田間,宿諳民情,守令剛明,則吏畏民安,而一境晏然,守令昏暗,則雖不貪汚,而奸吏橫恣,民不堪苦,信乎安民之本,其不在於守令賢否乎?缺半行,若干而已,其餘盡放,缺半行,以常布八九疋,貿換以納,七八缺數字,如是之甚,而去年高於往年,今年高於去年,月增歲加,若此不已,其勢必至於貿納十升細布而後已,窮餒軍卒,饘粥不繼,衣不蓋體,而誅求剝割,惟以善事肥己爲務,撫恤繕修之事,越視秦瘠,愁怨痛苦,有不忍言,以一軍而可知諸軍之怨,以一道而可想諸道之軍情矣。一道兵營,立番收布之軍,多至四五千云,以四五千收布,盡爲武夫善事肥己之囊橐,抑亦何歟?發身遷官之資,專在於是,則爲武夫者,安得不然?此等軍士,本不知立隊操弓,而只以束伍軍兵,合操於農隙之月而已,國家當初設鎭置帥之意,豈如是哉?必以輪回立番,閑習武才,以爲緩急之用而已。至今故老,相傳有故願納番布者,而浸浸濫觴,至於此極矣。臣之愚意,選其丁壯,輪月立番,敎習武藝,而農月則歸農,使不失時,老殘徵布,以爲軍需之資,則軍士庶可以息肩矣。古之將帥,以得士卒心爲先,今將帥以失士卒心爲務,一何倒置之甚耶?當此大侵之年,農民急種兩麥,以爲明年糊口之資,則秋耕一日爲急,水陸合操,兵水使啓聞,姑罷,或於農隙設行,未爲不可,而今此水陸習操,皆行於八九月,飢饉之民,四五日程,裹糧往返,未及趁時種麥,則未知廟堂分付如此乎?大有違於周禮荒政弛力之政矣。列邑賦役,苦歇不均,則大同之法,乃是均一之法,而折價輕重,有異於遠邑,物價似有變通之擧,而其中科外不時之需亦多,守令稟報監司,則監司以隨便料理題送,小小賦役,或可以隨便料理,而每事以何物隨便料理乎?各邑,不得已侵督於煙戶,煙戶之役,有不堪苦,煙戶非別樣民戶,卽大同輸納之民,一而二,二而一者也。初旣如此,其勢將至於民不堪役,而有流散之患矣。臣之愚意,監司詳問各邑物情,報知該司,以大同餘米,爲變通輸納之地,則可以行之久遠而無弊矣。山郡徭役,比諸海邑甚輕,則山郡之不願大同固也,或行或否,亦非均一之法矣。大同十三斗米,仍近年凶荒,不爲盡捧,而一道民情,以十三斗太重,一依湖西缺半行,以爲遠地船價亦重,則量宜缺半行,各寺奴婢內奴之貢,當缺數字其稍實各邑,減半徵納,亦爲便好,而常時內奴之貢,缺二字煩重。伏聞元貢不過十斗,而該吏稱以船價人情,一口之貢,□斗三十五斗督捧,而上納之後,又稱欠貢,還徵於內奴,各邑解由,以此拘礙者亦多,該吏之私用必多,內寺之濫捧賂物,罔有紀極,蔀屋之下,民産幾何?終歲勤動,盡入於貢米,不足則又稱貸而益之,內奴之偏受其苦,可勝言哉?人君,富有一國,府庫倉廩,莫非吾財,只在取之有節,用之有度而已,何必別爲私藏,以累淸明之德乎?臣願斷自聖心,視宮府爲一體,內奴之貢,令戶曹收納,以爲闕中之需用,則庶無濫捧之弊,而內奴或可以休息矣。今玆數者,爲當今痼弊,臣所目擊而耳熟,若不變通,則民不堪苦,而必有渙散之患矣,其他疵政,何可一二道計?嗚呼,今日之世道,如水益下,人心悖惡,如火益熾,茫無津涯,靡所底止,而大臣悠悠於上,付國事於相忘,小官泛泛於下,惟以財利爲務,銓選不公,而私意大行,臧否不分而賞罰無章,今日在廷之臣,孰有誠心奉公,憂國如家者乎?以至庶司之官,漫不知掌何事,專委於下吏之手,只以積日累朔,以求遷焉,胥吏縱恣無忌,雖進貢之物至精,而賂物不厚,則退斥不納,遠方之人,稱貸而納之,則胥吏之橫濫,近來益甚矣。鄙諺曰,進上手持,人情馬載,誠不虛矣。昔者曺植有言曰,我國,以胥吏而亡。其時不如今時之甚,而猶發憤慨之言,況今之世,何忍言哉?百司擧職,人各稱國,則豈有如是之濫乎?殿下誠能以大公至正之道,恭己於上,而無一毫偏頗之私,奮發大志,總纜權綱,勖勵大臣,使之糾率百官,改心易慮,勉稱其職,則億萬無疆之業,其在斯歟。程子曰,國祚之所以祈天永命,修養之所以引年,學而至於聖人工夫,到這裏有此應,此三事分明。人力可以勝造化,自是人不爲耳。召公,言于成王曰,若生子,罔不在厥初生,貽哲命,知今我初服,臣尤以是惓惓焉。臣稟質缺半行,狗馬之齒,已至六十,積病缺半行劇,不能運步,而重患頭痛,鍼藥無效,天時未及寒沍,而密室深護,沈頓度日,百爾思之,決難起發,玆敢冒死力疾,妄陳荒拙之言,以效野人芹曝之獻,伏願聖慈,俯察哀怨,亟遞臣職,俾得畢命於田間,乃天地生成之恩也。臣不勝至誠懇禱之至,謹昧死以聞。答曰,省疏具悉。爾之愛君憂國之誠,予深用嘉尙。陳疏之事,當令廟堂議處焉,爾其勿辭,從速上來。以上燼餘
典獄署參奉許以淸疏曰,伏以臣至微白身,少事弓馬,無所知識,而天恩罔極,濫忝仕路,二年于玆。臣非木石,則顧念分義,安敢尸素,而偃然隨行,自安於心乎?惓惓憂國之忱,實有倍於凡庶矣。願爲國一死之計,寤寐耿耿,而碎首粉骨,何足報其萬一也?晝夜思度,涓埃圖報,百無一地,而罄竭所懷,不能自已者,誠出於愚衷所激也。條陳陋說,萬不一是,而言無貴賤之殊,一得之愚,倘或有補於國事,則豈可以職卑身微,有所爲嫌,而不盡其刳肝瀝血之辭乎?臣聞事急不容徐步,心痛不容緩聲,不避鈇鉞,敢陳救荒之目,而揚湯止沸,莫如在薪,故先言民弊,而次言賑救者,祛其民瘼,則救荒自在其中者也。臣身,素寒賤旣如此,且無識見如此,而一端天賦之性,貴賤無異,肝腸之膽,都是憂國之痛也。良藥利於病,忠言利於國,今臣所言,非忠缺半行於救民,而奈之何四方之缺半行餘,民蒙實惠者,未知其幾,缺數字誠慷慨,至此冞篤,冒死仰陳,伏願殿下,勿以人微而留神納汚,遂使中外擧行如渴,務從實效焉。臣不勝戰灼之至,謹昧死以聞。京中救荒,第一,康誥曰,如保赤子,古之聖王,保民如赤子。故飢則思所以食之,寒則思所以衣之,勞則思所以逸之,此夏禹之所以一飯十起者也。殿下之念切憂民,宵衣旰食,雖不下於夏禹,而賑救之道,有未緩急,若不及此時而拮据儲穀,則四境喁若之民,勢將立視其死而莫之救也,公卿百僚,同飢之歎,嗟無及矣。臣之淺慮,賑廳裁省,竝設一廳,各司所留米布,參酌除出,移送賑恤廳,使各該衙門,知其移送之數,不得浪費之地,則用度有節,必無不足之患,而民或免死矣。第二,我國地方雖少,沃土千里,貨財生焉,百物無不足,賦民無不多,而三百年之國,今無二年之食者何也?貨財悖出,用度無節故也。當今廩庾空虛,民力已竭,如是因循舊貫,則無食無民無國,揣其利害,度其長短,因時處宜,烏可已乎?臣之淺慮,限年豐,姑指不急之官雜職,只存不可無者,盡除不緊,各廳軍官給價,減數折半,留待官盛任使,雖不可廢,各司書吏僕從,參酌除去,不使國儲蕩竭,而有司亦無告立之患,則外方得蒙蠲役,內民亦免塡壑,裁省之驗爲如何哉?第三,禁軍加設,意非偶然,而倉庫無紅腐之積者,所食者衆,而給祿太過故也。以臣所目見者而言之,外方之人,或爲科擧而來,或爲避役而來,獨身留邸者,以其試才而付祿,故或十餘石,八九石,五六石受食者過半,三四石受食者零星,以此計之,則倉庫俱竭,勢無足怪矣。獨身留邸者,所食之外,備置私己之物者亦多,若此之時,聚不急之兵,而致國家之浪費者,誠非細慮,只存元定之數,其餘權減,固無害於設備之道,而旣已加設旋罷,則抑有一焉。使左右別將,精擇壯健者,各取三百,缺半行變而亦給其所持馬,使之習藝,缺半行調用,似或一道矣。如是而缺數字養之,資足活飢民十人,則累千人命,可以免死,裁省之驗,不亦大乎?第四,臣忝居獄官,至于二年,他司弊瘼,雖未能詳知,以典獄痼弊言之。罪人多則百餘名,小則七八十,恒留不絶,囚放絡繹,而各人罪名,常目見之,則所犯不過苔罪而止者,必爲囚禁,累日滯獄而後,直自本署放送者過半,誠爲寒心。凡人之情,莫惡於受杖,而犯罪者,從輕重治罪而放之,則庶或懲勵,而各司狃於痼習,雖不滿苔罪之人,輒爲囚禁之弊,各司同然,罪人之多,職由於此。且緣直囚衙門,最多故也,囚禁之際,酒肉浮費,豢獄貽弊,罔有紀極,臣之淺慮,直囚衙門,參考抄啓而後,非直囚衙門,有所囚者,則一如吏曹之例,移文刑曹囚禁,則輕罪滿獄之弊,必不如今日之煩劇也。卽今飢餓滿目之日,囚繫盈獄,一器之飯,六七分食,呼飢冤苦之狀,慘不忍見,請令各司,已囚者劃卽疏放,此後所囚,必係干國事,罪犯極重者外,凡干輕罪,限年豐切勿擅囚之地,則京中救荒一端,莫此爲大也。第五,禁亂設法,其來旣久,而人心强惡,犯禁者日多,民之恣行無忌,何足責之?顧念國綱之如何耳。各司,日出禁吏,執捉囚治,而頓無畏忌,原其情狀,殺之無惜,但念乾野赤立,救死不贍之日,禁亂一款,或爲禁吏之囊槖,或爲捉告者,則囚禁徵贖之際,滯獄自致多日,豢獄被侵之弊,極甚不些,納贖亦患難備,致敗家産,在在皆然,罰徵非死,人極于病者,政此之謂也。愚民,不知自罪而冤歸於國家,誠可痛恨。各項禁亂,限年豐停止,則飢民萬一蒙惠,而風憲所關,有難停廢,則此後犯禁之人,勿徵贖勿囚禁,而治罪卽放,則人必畏法,可除傷財之弊矣。其中屠牛禁法,亦甚不公,例有先捧贖木之規,故納贖之家,則殺牛懸肉,狼藉不隱,行路者目見,而或因祀事,或因口食買去,其家見捉於禁吏,則徵贖之際,未免首末溷淆,禁令若嚴,初無豫捧贖木之規,效嚬者必小,而旣有彼此之殊,犯禁者之冤,庸有可恕矣。缺半行屠牛一禁,則無彼無此而禁之,有缺半行,荒政之一端也。第六,各部坊民侵役,其緖多端,有每朔逐戶收米之擧,未知用於何處,飢民粒米如金,亦多難堪,嚴飭各部,限年豐收米,侵漁之弊,一切禁斷,使飢困之民,得蒙一分之惠焉。第七,公私徵債,無過子母停息,法非不嚴,而人不畏法,徵私債者,尤無所顧忌,故一匹貸價,已償五倍,一兩貸價,已償十金,而猶且不滿,亦欲加徵之計,溪壑之欲,實難塡充。因此而侵及族屬之弊,京中爲甚,今後一依法典,公私徵債,毋過子母,則濫觴之弊,庶可止遏,而公債所負之徒,在前或爲經年囚禁,累次刑訊,或因刑杖而致死者有之,而猶不得備納,如此者,勢窮力盡,從可想矣。人情雖惡,安有身以代債而不納之理也?多少家産已盡償納,而更無餘地,則雖剝皮刻骨,其將奈何?請令各司,限年豐勿徵,則一人免侵,百人安息,救荒一款,莫此爲緊也。第八,設科取試,雖非美事,一時之權,不可無也。曾在辛卯,已有權行之規,而卽今餓殍相望之日,赴防行資,勢所艱行,此則雖不必顧念,而其在公廩無益,而一年費料則損益之道,尤不可不念也。今年增廣別試武科各人,一依辛卯之例,除防納錢布,以補賑救之萬一,則公私俱益,似無所妨,請令該曹,商確善處焉。第九,今年飢荒,振古所無也。連歲不登,大小人家,甁無儲粟,無不飢困,則鱞寡孤獨,孑孑無依者,卽今飢餓,不問可知,誠爲矜惻。使之各部明白査出,尤甚絶火者,不待明春而分賑救活,士族之貧寒,實與常漢有異,未死之前,不忍持瓢丐乞,而家徒四壁,百計無策,或至於士族婦女,抱兒枵腹,飢而待死者有之。嗚呼,天何不弔我民,降此大罰,若是連仍哉?臣之淺慮,各部所居大小人家貧富,分其上中下三等,至公無私抄出之後,下等所參,衆所共知,貧寒特甚,朝不謀夕,士族及退老罷官朝官,始自正月限麥秋,逐朔參酌分給,以濟其急,則賑救恤恩,無不遍及,而國家美意,凡有血氣,孰不感祝乎?外方救荒第十,賑救之道,有本有末,蠲減賦役,不使民財致竭爲本也。缺半行荒政之急,若救焚拯溺,而缺半行餘不好,計非不切,而時無一事,缺半行,無乃近於却步而圖前乎?臣半世鄕谷,飽聞民事,民生疾苦,臣所當之者亦多,耕當者臣也,織當者臣也,臣之目覩之驗,悉陳而無隱也。以旣往數十年來,樂歲民飽者幾多也,連値凶歉,徒有荒政之名,而未聞有以民蒙實惠者也。自朝家悶饑之憂,非不切實,而外方奉行之擧,未免虛套,募粟收聚之後,各官飢民抄出,虛實相蒙,鱞寡孤獨煢煢丐乞之民,或漏於成冊,土豪家奴俠戶雇居之人,冒錄於成冊,及到官門,賑穀受出之際,佯作飢民之狀,借着懸鶉之衣,變形冒受之弊,滔滔皆是。且以分賑之時,亦多不明,畢賑之後,剩餘之多,猶過於分賑之數,而移入於官庫,如是而民可蒙惠乎?上年失稔,嶺南爲甚,木花全失,微方伯之善政,則嶺南之民,幾不免塡壑,而其時監司,惕念荒政,竭股肱心力,一道徭役,自朝家蠲減之外,種種雜役,擧皆減除,使之各邑守令,或行文知會,勤勤曉諭,或以面見相議,懇懇言說,一毫之役,不敢侵及於民間,使民不費升斗之穀,故六十九州之民,咸被如傷之澤,免死而安堵,民到于今稱之。今年賑救,實若如此,則濱死之民,庶或拯溺也,不然則無異於救〈火〉而添薪也。荒政之要,實莫大於蠲減徭役,故曰,臣曾將目擊之驗,不使民財致竭,爲賑救之本也。大段賦役,必待災傷文案而後,可以變通,猶或未晩也。外方民間,始到秋成,援例侵督之役,雖未得毛擧,其緖百端,民不支堪者存焉。臣之淺慮,列邑大小雜役,一從國家分定之外,毋得一毫出役,使赤立飢民,萬一保全之意,別賜諭旨,傳命頒布,警飭守令,動心奉行,則窮民得免科外之侵,庶有一分之蘇矣,此其賑救第一條也。第十一,朝廷宣惠之政,不能敷施於深山窮谷之民,而字牧之惠,都在於守令之掌握也。以嶺南而言之,六十九州之官,何必盡是其人,而爲其民,如火益熱之苦,孰能弛之?賑救之道,警飭守令,最爲要道。今年飢饉,嶺南爲甚,若不別樣變通,則幅廣之地,將至空虛,尤用一分加意處也。虎在於山,衆□皆伏,臣生長遐缺半行莫此爲若,故臣不避鈇鉞,而缺二行殺牛,減其衙供衙料,除其衙眷,廢其□□,收拾文書,徵闕徵罰,從耳目剝落之弊,一切革去。作心恐□秉志居官,置身氷淸,愛民如傷之狀,不一而足,及至御史還朝之後,則善惡行事,還復如初,暗行在道內之日不多,而民之休息實大矣,況在今日,救民大命,安可少緩哉?發遣御史,限歲前遍巡列邑,廉察而還,開歲又如是,限明秋兼察賑恤能否,則萬姓賴此,而可免顚壑之勢,故臣愚衷所激,謹將目見曾驗,有所罄竭也。第十二,各邑官廳所納米太多寡,必不無州牧郡縣差等之規,而本無定數,故或以至小至殘之邑,官廳所納米太,與雜物之數,與大邑相準處有之,是故,邑大則民安,邑殘則民苦,理勢固然也。自裁省廳,別立事目,州牧郡縣,殘盛區別,一年所用,參酌定數,以爲永久遵式之地,則外方民役,可除一分矣。所謂官廳所納,爲民間巨役,而今年則守令耳目所在,或不無量減之地,而如此大役,元無照數申飭之擧,則飢民難堪之患,炳炳可見,外方官廳所捧米太雜物,比前半減,使不得加捧之意,別樣嚴飭,俾蒙實惠,則救荒之政,此外何有哉?第十三,外方守令新舊迎送夫馬多少之數,自有裁省廳事目,非不嚴明,而頒布旣久,廢閣不行,故遞來之官,廉潔無幾,則如箕箒鹽醬,竝皆輸運,而一時駄載,瞻聆可駭,例以二三分運駄載之數,不下於百駄,遐方千里,一夫馬稅,價極甚太重,如是而民生膏血,何不竭盡乎?當今除其民瘼,乃是賑救之要也。自裁省廳,嚴立事目,州牧郡縣,區別定數,使無一夫一馬數外擅用地,則不啻卽今蒙惠大矣,日後民生大段蘇殘之道也。第十四,外方文官,凡百所用之物,皆使官下人,廉價出給,倍徵其價,故各官下吏,亦是國民,而塗炭之苦,莫甚於此輩,而所納之物,充數無路,非一非再,亦無繼助之道,不得已散出村落,或有哀懇而乞穀者,或有定數而勒捧者,此則吏民俱困之弊也。當此之時,病民一弊,不可不禁,限年豐,各官貿販貿易弊端,一禁而民不見吏,則救荒一事,可謂至矣盡矣。第十五,缺半行,推刷幾盡,現出奴婢數,缺半行,莫大恩典,而其中或有缺半行以計之,多者或至於三四十口,小者至於一二缺數字,不得一家同居,同邑同里閈居生者,貧富不同,貧不能應貢,缺數字,每年身貢,例以一放分徵,故公賦侵放之役,有倍於凡民矣。今年木花絶無,貧賤奴婢,今年身貢之難辦,勢所必至。若不別樣救恤,則流離失所之患,必先自公賤而起矣。臣之淺慮,欲救其萬一之弊,則奴婢中一婢之所生子女,子女之所生,限四寸,抄其多少,使之本道本官都會官,明白査出,而一婢所生雖多,男婚女嫁,移居他官者,切勿混計,不至一毫虛實相蒙之弊,然後只爲同邑所居者,計其口數多寡,限木花興産間,每十口減一口之身貢,則公賤等侵放之弊必小,而感祝國恩爲如何哉?且有夫爲良民,妻爲公賤者,其夫納其軍士番布,其妻子納其公賤身貢之際,勢所力盡,今年賣一田,明年賣一畓,蕩盡家産而後,逃散者有之。如此之輩,今年身貢,誠難辦納,尤爲可矜。各司元奴婢身貢,特爲半減,則飢民蒙惠,不可同年而語矣,此荒政一大端也。第十六,國家雖無蓄積之財,民力已到蕩竭之域者,水旱荐臻,徭役煩重故也。哀我赤子,樂歲終身苦,凶年免於死亡乎?木花全無,飢寒俱劇,始今而流散相連云,軍士番布,若無變通之地,則赤立軍民,無望保全矣。各營鎭浦防軍,從自願使之自立,而如或有疾病不得赴番者,則番布減其一匹,使之監兵統營,推移充給,則賑救之政,孰有大於此者乎?其中京砲手保人價布,則必自十月內上納,事目嚴截,已有不遷之規,故已往登年,舊木花已盡,新木花産出不久,未及織造,尙患難備,則而況今年,尤無織造之望,而勢將給穀貿納之間,其爲難備,理勢固然矣。正軍保人,俱爲一體,而自都監愛軍之心,必無彼此之殊,而亦無料理善處之端,請令都監,參究酌量,保人價布,特減一匹,上納期限,差退數月,則濱死軍民,咸蒙實惠,而救荒於斯至矣。第十七,災傷敬差官,一番巡到列邑,瞥然經過之時,貽及□擧,其槪一行上下員役支供之需,各官例自書員輩,專缺半行等物,徵索民間之際,濫捧缺半行出木,而不過竝五六戶,而出缺數字其數幾何也?民間糜費之弊,莫此爲甚,飢歲民財,使無缺數字損政,是荒政之本也。各道敬差官處,別樣嚴飭,切禁此弊,則飢困之民,得蒙一分之惠矣。第十八,近來人心,日漸偸惡,爭財相奪爲事,甲者自是,理曲見屈,則欲使乙者,期於再納作木,致敗家産之計,不限度數,冒法呈訟之弊,愈往愈甚。此時飢民,各自圖生,眼鼻莫開之日,或爲有食奸慝者之所執,而被侵詞訟,莫保其妻子,又侵其作木,不能保存之弊,安保其無也?臣之微慮,大小詞訟,限明秋切勿聽理,則直而見屈者,待明年更訟,尙且未晩也。或有屬公田民,有限伸冤者,則限內呈官,立旨成置,以待明年辨白,則亦無過限見阻之患矣。如是則詞訟被侵之民,且亦少安,而荒政之一款也。第十九,良賤庶孽許通,三尺尙嚴,而雖未許通,例有冒赴之弊,故庶孽之輩,許通帖文有無,不以關係於身,誠爲可痛。此後未許通庶孽冒赴之弊,嚴立事目,而許通帖價,良賤區別定數,雖偶然如此之時,似爲過重,設或願受,而力所不逮,不得備納,故願募者無多,良賤庶孽許通帖價,竝爲差減,則願從者必多,募粟頗優矣。此外雜職帖價,亦爲參酌減數,行會各道,則凶年如此,願募之人,必倍於前日,而賑救多幸也。第二十,壬辰兵火,國勢幾危,瘡痍甫起之民,召集爲兵,而兵食無繼,頒賜諭詔,使公賤納米免賤,則願募者蝟起,頗得軍餉,賴此得力者,非無一二,當付之幸,曷勝言哉?東西竄逐之日,免賤公文,或爲遺失,或爲付火,事定後,考其納米本籍受出立案,以此爲證,而免賤之後,或娶良人,或爲士族之妻妾,産其子女,及至世遠,身爲士族者有之,身爲出身者有之,身爲良人者有之,又有代納奴婢免賤之人,亦如是,而乙未推刷之時,事目極嚴,從其舊案,括根査出,則或納米,或代奴婢免賤者之所在,所持公文,少有不明,則沒數還賤,故爲士族妻妾所生,養成閨門缺半行露面題名逢點,彼輩言其本,則雖賤缺半行冤徹天,痛滿塵寰,當付缺二行妻妾者,一自還賤之後,爲其夫者,一以賤名,又忌其子孫繁息,永爲黜棄者亦多,作爲夫妻,一室安居,身旣還賤,又失所天,之東之西,號泣痛哭者,耳不忍聞,目不忍見也。一婦呼冤,感傷和氣,則況萬婦之冤乎?人心所在,天意所感,近歲水旱連仍,災異疊見者,或不無由此而所召也,今年如此,而不知來歲,有何景像乎?弭災之道,賑救之策,不容少緩也。臣之淺慮,還賤奴婢中,士族所生,與出身所生奴婢,別賜恩典,許令還贖,而或使計口而代納奴婢,或使計口而納未許贖,則仰答天意,俯慰人心,莫此爲大,而其所感恩,誠能擢髮而難贖矣。如是則募粟活民,無患不贍,而荒政之要,此外更無他蘊矣。第二十一,臣熟見鄕曲事,無賴之徒,結黨屯聚,今年駐於此邑,明年移於彼邑,不定厥居,率其妻子,朝暮遷徙,而男女所着,皆是紬綿,所持則不過一馬,而迭相出入,闌食酒肉,用其物貨,如水賤用,人之見之者,非不知爲賤徒,而反有恐懼之心,小無剿捕之計者,斷無他意也,捕盜之令不嚴,而人心巧詐,徒知其無益,而慮有後患,知幾而不告不捕故也。若使已解之網,提挈更張,盜捕法令,嚴加特立,賞典有信,捕告者如公私賤則免賤,鄕吏驛吏則免鄕役,其他優用賞典,則人心激勸,願捕者朋興矣。盜賊之禍,熾漫於平日,而況此今年,若無別件設機之擧,則飢困之民,幾不爲群盜者,什無一二也。道狹多阻之處,不分晝夜,掠奪殺傷之患,安保其無,而明年春夏之交,則飢民非徒饑餓而死也,被殺於盜賊者,必多矣。持男易粟,相殺蜂起,則駄載行路,勢甚艱險,而貢賦陸運,亦甚可慮。臣之淺意,凡公私出入之人,竝是本官受出行狀而往來,無行狀者,使不得出入之意,申明事目,行會外方,官門及要路,設幕守直,以爲譏察之地,且使閭里,各設警守幕,夜則使之守令,帶率分番,巡過檢飭,無故而距人家五里外,夜行而見捉者,竝缺數字論斷,則賊徒恣行之弊,庶幾止遏,而飢民被傷之患,差缺半行。第二十二,缺半行,且警災異之變,式日斯生,缺半行道,可不愼歟?孟子曰,不嗜殺人者,能一之,殿下必先乎此焉。赦者小人之幸,君子之不幸也,曾經頒赦,未得蒙宥恩,離親戚棄墳墓,思歸哭泣者多,老父母少妻子,生離別者多,爲其父母也,反哺之心,爲其妻子也,眷戀之情,曷不若缺二字冤結災殄也。長沙夢想,別懷悠悠,深秋海上,兩地相思之歎,曷不爲感傷和氣也哉?況且今日,旅鴈叫寒,穹窒之憂,方極於此辰,惟我殿下,惻隱之心,不下於大禹之泣辜,好生之德,遠邁於唐宗之縱囚,則法先聖不忍之心,行先聖不忍之政,京外罪人,罪之輕重,各得其政,而使士師逐日治獄,俾無久滯之冤,徒流之屬,一依此輕重,特用廣蕩大霈之典,開釋放歸,則仰答天譴,於斯至矣,京外廷平之頌,可復見於今日矣。第二十三,當今世降俗末,人心日漸偸惡,四維不張,朝廷之上,縱有堯·舜之政,一邦之內,民無唐·虞之風,敗常亂俗之習,熾行於世,見賢而不齊其賢,見惡而思其齊,不知有法令上下尊卑之別,而恃强凌弱,主不能制其奴,上不能制其下,彝倫都喪,其違禽獸不遠,若此無已,則無多年來,人之類滅矣。救弊之要,亶在於上行而下效也,丕變之策,惟在於影正而形直也。自古聖王,有所不召之臣,殿下雖有好賢之心,若不能盡其卑辭厚幣之禮,則亦近於劉向所謂,擧杖而呼狗,張弓而祝鷄也。伏願殿下,招賢盡其禮,側席盡其誠,周·召布列,百僚同寅,共貞休戚,則淸節和平,禮樂敎化,大行於上矣。然則木從繩而莫敢不直,土負水而莫敢不平,萬民安敢不化?而熙熙皡皡,可復致之,而於變之效,捷於影響也。第二十四,近世俗儒之習,專意於尋章摘句,而不在於博學經問,故人才之盛,莫及於古時,嗟呼,人才係於衰世而不出乎?人傑顯然有數而不出乎?樂山樂水,見危而不入乎?見亂而不居乎?唐時末,文翁·陸士輩出而扶持綱常,繼絶而轉危爲安,由此觀之,缺半行衰也。卽今外方,分置提督,勸士之意,缺半行列邑儒生,朔望書徒,而缺半行書十人名字,虛文往來,缺半行,誠爲慨歎。臣之淺慮,罷其提督,以嶺南缺數字則左右道,分設敎養館,待之一如館學之例,使之監司,通經缺數字得啓聞,擇定訓導各一員,冠帶隨行,觀其敎訓勤慢,仕滿遷轉,勿論生進幼學,凡民之俊秀者,願從許屬,敎養勸奬,而四書三經,文意能通之士,監司先講試取,每式年一次,定數抄啓,以勵勸奬之道,則抱才窮荒者,必無齎志之歎矣。分設敎養館,事係新創,猝難處變,則在昔列邑,各置訓導,以養人才者意,然而中間廢之,訓導提督之官,皆是敎養之任,而以其勸奬利害言之,提督恒在一處,行文勸奬而已,訓導各在其邑,逐日敎誨,提撕警覺,授受無時,擊蒙之方,莫切於訓導之復設也。敎養人才,國家先務,故特擧勸奬之要道焉。第二十五,嗚呼,人才盛衰,國祚長短,或由於山川地理之所以然云,此則乃術士之言,而非聖賢之言也。以術士之言,仰陳於天日之下者,尤當萬殞,而臣輪囷一膽,竊爲有意者存焉。培養山川,誠不可已也,亦不可不謹也,山川脈絡,比之於人身,猶手足也。手足小疹,滿身牽引,已爲根基,玄武爲重,故勿辨枝麓,最忌禁護,乃人之常事,則況於國家乎?臣聞三角山一枝,自前浮石,而自國家勿忌勿禁,故至今而公私浮石之役,竝設於厥處云,雖非直抵元氣,是亦脈流一枝,則與人身爲手足者也。況且雖都城十里之內,而玄武重原,塹山斲石,致動巨靈,恐不無所嫌也。公私浮石,何處不可,而不避所逼,破山斲石,若此闌爲乎?臣之此說,未免迂遠,而培養根基,恐有一毫所傷,殫誠仰陳,如其禁之可也,勿禁可也,則寧禁之可也,使司山之官,專管嚴禁,使無濫入之地焉。第二十六,臣遐方民間休戚,從耳目見聞,有懷悉陳也。撮一邑而言,一村所居民家,若至百戶,則不患衣食之人,不過一二,破東補西,朝謀及夕之人,僅有十數,其餘則未及三冬,絶火呼飢,或爲缺二字而連命,或爲貸債而資生,飢寒到骨,愁歎滿面,老少缺半行冤苦盈路,而窮民財盡,未有甚於此日,缺半行餘此時,故人情皆曰,國缺半行餘,臣意則反是也。民窮缺半行,理勢亦然也。國家昇平無多,山川缺數字一也,生齒繁息,比古益盛,前日一人耕作,今日十人分耕,民不繼食者此也。間於齊楚,歲輸方物,與古有加,賦役煩重者,此缺二字然,而天且不弔,累降災厄,國儲經費,民力自竭,何足怪也?是故,臣在鄕與人言,必曰天也,非國也。大抵竊觀今日民事,有似乎植木未根者然,樹欲靜乎而風不靜,動搖則必枯,栽者培之,傾者覆之然後,可待其茂也。人情又曰,歲豐則民産稍足云也,此則不然也。只擧一隅而言之,農之家一,食粟之家十,而人俗日漸尙侈,雖至於奴隷,婚喪必以過制,衣服飮食,必食美糜,錢財之弊,邇來莫極,故百物無不貴,四方無不窮,如是而民安物阜,安可望乎?萬民沈痾,深入膏盲者,久矣。良藥如或救急,則三年之艾,何不速圖乎?其勢必在於醫治而後,或得痊矣。當今民生窮困,日加月增,稅斂役民,有加無減,則其勢不敢支吾,何待執柯而料則哉?國家設裁省,實是保民如子之道也。臣之淺慮,貢案參酌改正,百役量宜裁減,則億兆蘇殘,庶幾望於此中也。臣悉耳目所覩記,罄竭於聖明之下者,罪當萬殞,而負薪之言,倘或見可,而竟使民役,一分蒙減,則死無所憾也。第二十七,我國官人之制,一遵祖宗朝成憲,而以卽今各陵所齋郞而言之,古時所無,而今時加設之員,倍於古昔,而參下官,仕滿遷轉之際,初入仕京仕,或滿三十朔,外仕或滿五六十朔,而始爲陞遷,至於奉事而亦如是,至於直長而又如是,故此則不擇才局之優劣,不拘勢力之有無,不敢躐等,而待其次次陞遷之間,必至於八九十年而後,始陞參上,俟河之淸,人壽幾何也?以是諸司庶官,或終老於參下者有之,且以參下而七八年勤苦者,或在馮唐之老而見罷,則他日敍用,還付初仕之職,故多年勤仕,終未得參上之職,終於抱關者有之,豈不可惜乎?缺半行,不避嫌疑,有懷必達也。
備邊司議啓曰,今此許以淸,以微末之官,誠心憂國,歷陳救弊之策,其意有足可尙矣。各司留儲米布,取用於賑恤主管之臣,時方料理,冗官減數,已無餘地,各司下吏僕從,缺數字減省,而當此凶荒,遽收査少料布,有同絶其喉吻,不亦可慮乎?其中濫數之類,似當量減,而各廳軍官,則已有待諸大臣齊會議處之敎。加設禁軍,料抄減數,則有闕勿補,旣已稟定,目今闕額,幾至數百,不可一時汰定矣。獄囚多滯,實爲矜惻,上司直囚之弊,誠如所陳,已囚者則卽令疏決,自今以後,非干係重大之事,則勿令輕易囚禁,禁亂之設,所以申嚴法禁,當此人心極惡之時,一日廢弛,則其弊有不可勝言者,而唯只屠牛,先納贖木之規,實爲無據,令法官釐革謬規,俾無同犯異罪之弊。各部坊民逐朔收米之說,雖未知其故,果有此弊,殊甚可駭,嚴飭該府,使之一切禁斷。公私債侵徵,爲近來巨弊,頃因言者之歷陳,已有限明秋勿爲徵督之令,申飭該府,着實擧行。新出身除防納銀,固是苟簡之擧,而當此賑救方急之日,若干銀布,亦甚有關,令該曹臨時觀勢稟處。尤甚貧寒士族,及退老罷散朝官,自正月限麥秋賑救事,其意亦好,前頭飢民分賑時,分付該廳擧行,列邑大小科外雜役,爲守令者,當此大侵之日,苟有恤民之意者,何敢任意侵督飢民乎?朝廷前後敎諭,非不丁寧,或有不念朝家之至意,有科外毫髮之侵及者,則着令道臣,明査論罪,發遣御史,廉察賑救事,此雖不可已之擧,姑待明年春夏賑濟垂畢之時,分遣廉問其勤慢,似當。外方官廳之物,想已盡捧,今雖分付,使之減捧,恐無所及,已捧之物,雖不還減,此後所捧,則皆蕩減之意,令道臣,分付守令。送舊迎新之際,夫馬之數,動踰制令,裁省廳,一從事目施行事,申飭,宜當。各官需用缺四行之處,方議蠲減,而其他軍布減數等事,皆非大段變通,則似難輕議。敬差官踏驗時,人情糜費之弊,誠宜禁斷,而今年踏驗垂畢,雖不及申飭,此後則令該曹着實禁斷。詞訟之繁,在所當禁,限年停止,亦有意見,而或不無因此停訟之令,更起攘奪之弊,似難全廢。庶孽許通帖,雜職帖減價貿粟等事,時方磨鍊施行,各司奴婢曾已免賤者,有因閪失文籍,還定賤役者,士夫及出身所生等納物許贖,則庶有補於賑用,而事係重大,有難容易開路。飢荒之歲,例有盜賊之患,不可不嚴加詗察,令各道監兵使,分付守令及各營將等處,嚴明擧行,大施恩霈,實是消災之一道。審理疏決之命,前後相繼,非不曲盡,而或有抱冤莫白之人,則着令該掌,各別詳査稟處,風俗敗壞,敎化不行,招賢盡禮,以爲觀感丕應之地者,誠有意見。成就人才,有國先務,而敎養官之設,有名無實,旣已六道敎養官,革罷事定奪,則訓導之當設與否,令該曹待年豐更議,稟處。都城十里內浮石事,法當禁斷,而三角山一枝浮石,恐傷脈流之說,雖涉荒誕,在昔所禁之處,則令該府禁斷似當。改正貢案,減省百役,使億兆之民,得以蘇殘,豈非至當之論哉?但念此事,體面極大,有非一面變通之類,朝廷自當有次第修正之擧。陞擢人才,實是時政之急務,而參下之官,計仕陞遷,亦是國家舊典,有難一時變改,至於才行卓異者,自前有該曹擢用之事意,分付各處,何如?啓依允。以上燼餘
上在慶德宮。停常參·經筵。
大殿,政院問安。答曰,知道。
下直,長興府使李敏發,順天府使鄭世輔,定山縣監權以亮,彌助浦僉使金汝柱。
執義朴世模啓曰,新除授持平李東溟,時在平安道安州任所,請斯速乘馹上來事,下諭。答曰,依啓。
議政府右參贊宋浚吉,時在忠洪道懷德地,斯速乘馹上來事,下諭,何如?依所啓施行。
開城留守書目,敎授崔景瑗,今月十五日身死事。
禁府照本,前保寧縣監郭後昌矣田稅米太,元不收捧,詐稱發船,欺罔朝廷罪,決杖一百,徒三年,盡行告身追奪,私罪,啓功減一等。
傳曰,下直守令留待。
禁府,郭後昌,黃澗縣徒二年半定配,啓。
刑曹判書趙珩上疏。大槪,重被汚衊罪名,冒死略陳曲折,仍乞遞罷臣職,以謝人言事。入啓。答曰,省疏具悉。此是人心不淑,已令該曹覈處矣。卿其安心勿辭察職。
傳曰,下直守令,長興府使李敏發,順天府使鄭世輔,定山縣監權以亮,彌助浦僉使金汝柱,引見。以上朝報
南龍翼,以刑曹言啓曰,平安道江東縣弑主同參罪人李士男·高國男,俱是啓覆罪人,而本縣不謹守直,以致越獄逃亡。縣監閔暹,今年二月,已爲罷黜,而莫重啓覆罪人,見失之後,不爲論理啓聞之故,本曹漠然不知,而自本曹移文本道,道內時囚罪人等,擧名行關之後,以春間越獄逃躱,同縣監啓罷之意,始乃回移。本道監司,難免不察之失,請監司金汝鈺推考,同罪人李士男·高國男,則令本道,多般跟捕,卽爲嚴囚啓聞之意,行移,何如?傳曰,允。
洪處尹,以兵曹言啓曰,本曹軍色郞廳,專管軍布出納,事務最緊,而軍色正郞蘇斗山,以親病受由下去,佐郞尹抃,以實錄謄錄郞廳,除本司仕上直,故不爲仕進,欲以他郞廳代察,而佐郞鄭重徽·宋昌,亦以謄錄郞廳,不爲仕進,只有佐郞宋光心一員,而入直內司,故宋光心所掌餘丁收布,今方到曹,而亦未收捧,使外方下人,未免淹留之弊,不可無變通之道。佐郞尹抃·宋昌所兼謄錄之任,令實錄廳稟處,何如?傳曰,允。
辰時,上御興政堂,下直守令引見。入侍,右副承旨閔熙,假注書權迪,記事官孟胄瑞·李光稷,長興府使李敏發,順天府使鄭世輔,定山縣監權以亮,彌助浦僉使金汝柱。上謂李敏發曰,汝曾經幾處守令也?敏發曰,小臣曾爲富寧·金海等邑矣。上曰,汝今往任所,所當爲者,何事也?敏發曰,當今急務,莫如荒政,而分賑之際,例多飢者不得食,不飢者亦受食之弊。小臣往任所,則當與品官中解事者,探問境內飢氓,詳細開錄,盡心救活矣。上曰,曾爲守令,皆準朔而遞耶?敏發曰,爲富寧時,則留缺半行爲金海時,則以災傷缺半行,有何弊端云也。敏發缺數字,方土豪甚多,其患爲大云矣。民間賦役,則已行大缺數字定之外,凡他雜役,不如前時之浩繁,而其間亦豈無疾苦者乎?臣赴任問之,則可知矣。又曰,小臣曾爲忠洪道營將,熟聞褊裨之言,外方將官,必準五十朔,然後陞六品,通計其間閏月,則幾盡五歲,而未準之前,或有徑先死亡者,豈不冤痛乎?今若與京中將官,一樣遷陞,只以二十朔爲限,則其爲恩典,大矣。上謂鄭世輔曰,汝往何邑,所務何先?世輔曰,臣之所往,卽順天府,而賑恤爲今日急務矣。上曰,此外亦無守令所當知之事歟?世輔曰,有之,七事是也。上曰,七事誦之。世輔曰,農桑盛,學校興,戶口增,軍政修,賦役均,奸滑息,詞訟簡也。上曰,汝始爲守令耶?世輔曰,小臣,前爲金溝倅矣。上曰,金溝,無難爲之事歟?世輔曰,濟州進上及監兵營進上上來時,夫馬策立,爲難矣。上曰,然則金溝,是湖南要衝之地也。世輔曰,凡諸進上輸運時,以金溝夫馬,交遞於礪山地矣。故金溝之民,以此難支。上謂權以亮曰,汝則何邑宰也?以亮曰,小臣是定山縣監也。上曰,汝之爲守令幾度也?以亮曰,小臣,已經河陽·井邑·軍威三邑倅矣。上曰,三邑,各有何弊端也?以亮曰,井邑則民以山城倉糶爲巨弊,軍威則歲抄之弊爲大,河陽爲邑至殘,故別無他弊矣。上曰,今汝所往之邑大耶?以亮曰,是亦殘邑云矣。上曰,其邑被災處,何如云也?以亮曰,比他邑,雖似稍稔,而他邑之貿粟者爭集,丐乞者四至,故穀價騰貴,而饑饉亦甚云矣。上謂金汝柱曰,汝是彌助浦僉使耶?汝柱曰,臣是也。上曰,汝曾經邊將耶?在京又爲將官耶?汝柱曰,未也。今以訓鍊判官,除授本職矣。上曰,邊將所務何事,缺半行,無他所幹矣。上曰,爾缺半行餘南海矣。上曰,然則缺二字來路,近於本鎭耶?汝柱曰,臣不曾經歷此地,道路遠近,雖未得詳知,而大槪其間,必相遠矣。上曰,汝今往邊防,能不廢所業耶?汝柱曰,小臣,生平素業弓馬,況在邊鎭,何敢廢乎?上曰,對馬島倭船,或有來泊本鎭時耶?汝柱曰,來泊與否,雖未詳知,而安保其必不來泊也?閔熙曰,倭船,或因風來泊,而元非直路矣。上曰,近來烽燧,或因雲暗,多不瞭望。此則所關甚重,不可不着實爲之也。熙曰,海路與陸相異,雲靄常暗,候望烽燧,似難矣。又曰,長興府使李敏發,以前爲營將時所見,旣已陳達矣。上曰,敏發之意,以將官五十朔,爲遲久而言耶?熙曰,將官朔數,未知爲令甲所載,而自古將官,每每數遞,殊無統領,故在仁祖朝,使不得數遞,久於其任,然後有遷拜六品之規矣。中間不能着實擧行,間或循私輕遞,故有陞者,有不得陞者,未知到今,將何以爲之。上曰,待後日兵判入侍,問而爲之,可也。熙曰,引見未罷,而守令中長興府使李敏發,順天府使鄭世輔,徑先出去,請推考。上曰,先爲出去,爲失體耶?熙曰,小臣退伏之後,守令當出,而今則無端先出,雖不閑習之致,而失體則大矣。上曰,然則推考。熙曰,小臣在先朝,爲義州府尹,今年七月遞來矣。義州之事,固係於彼人往來之疏數,而大槪運餉一事,則本以錦州衛所運米布羸餘爲之,其後,自朝廷又加給銀貨三萬餘兩,以爲存本取利酬應之地,而他無取殖之路,分給業商之輩,中間未收,其數頗多。蓋以所受商輩,流遷於燕京,而近來燕京事勢,與前不同,去缺半行捧至難,每於使缺半行,事勢實難支吾,缺半行支撐,實賴於本府之人,每缺數字行,同心趨事,不避燥濕,人心似勝於他處矣。文學則性所不樂,而武藝則人皆不敎而能。但地方遐遠,家業貧薄,不能赴擧,而其中武士,則多有可用者矣。上曰,其處亦有砲手耶?熙曰,有之。上曰,雖有之,豈如三南之多乎?熙曰,不如矣。遂罷出。以上燼餘
上在慶德宮。停常參·經筵。
藥房都提調沈之源,副提調吳挺一啓曰,數日來,伏未審聖候調攝何如?昨者,有下直守令引見之擧,久御寒殿,得無所傷乎?湯藥丸藥,亦爲連進,而熱候咳喘,益覺減歇否乎?臣等不勝憂慮之至,敢來問安。答曰,知道。症候幾盡差減矣。
洪處尹,以備邊司言啓曰,京畿·湖西大同,減二斗,湖南沿海,則減三斗事,旣已行會矣。湖中山郡及嶺南一道,不可不一體蠲役,使之均蒙惠澤,而此兩處,與大同設行之處不同,不可無每結應減幾斗,指的分付之地,誠不知所以爲計。若取各樣貢物物種中,蠲減若干,則難以遍及民間,必須全減一道通共之重役,庶可均蒙實惠。其人之役,乃是各道貢賦中最重者,慶尙道及湖南山郡辛丑條其人價布,全數蠲減,勿爲上納,其價以各衙門銀布,料理充給,似當,而其人上納之期已迫,星火知委於兩道監司處,何如?傳曰,允。
又以備邊司言啓曰,水原尤甚被災處,軍兵身役蠲減事,旣已定奪,啓下公付。良役公賤爲束伍者,無不蒙惠,而惟私賤束伍身役,則公家無他可減之事,渠輩不無向隅之歎。今見水原府使任義伯所報,私賤束伍九百八十八人,自已今年實結零星之數,合而計之,都不過九十八結八十卜,以此給復,均一保完云。京畿收米,旣減二斗之外,九十八結零,應捧之米,只三十九石零,特爲減除,以示朝家存恤之意,何如?傳曰,允。
又以備邊司言啓曰,京畿監司兪㯙,以各邑弊瘼啓本,啓下本司矣。待諸道啓聞齊到,一體參酌稟處之意,敢啓。傳曰,知道。以上燼餘
午時,上御興政堂,大臣·備局堂上,引見,領議政鄭太和,左議政沈之源,右議政元斗杓,禮曹判書尹絳,兵曹判書洪命夏,漢城府左尹柳赫然,工曹參議兪棨,右副承旨洪處尹,大司諫李慶億,副校理李敏敍,假注書權迪·李叔達,記事官孟胄瑞·李光稷入侍。鄭太和曰,小臣,衰耗已極,而痼疾又作,沈綿累日,無望生全矣,幸賴聖上醫藥救療之恩,得以小差。伏聞昨已引見守令,故欲有所陳達,力疾進來矣。上曰,如有所欲言之事,皆言之。太和曰,吏曹判書宋時烈·右參贊宋浚吉,前日獻議中條件,及司諫李壽仁疏中陳弊事,皆已抄錄入來,請以此仰稟焉。宋時烈獻議中,朱子大全所陳救荒之說,令儒臣抄出,其可合者,擧而行之爲言,令玉堂,一一抄啓,何如。上曰,依爲之。太和曰,宋浚吉獻議中所謂,管餉堡障諸處所儲之穀,除出,以充一年經費之用,而三南被災處賦稅裁減等事,則姑待主管之臣,料理稟處,而至所謂無田小民,已皆流散,諸道守令,其境內有餓殍者,當蒙重罪,救活多者,必有厚賞,將此事意,宣諭一事,則似不容少緩,未知自該曹行移耶,令政院下諭耶?上曰,令政院下諭,使之着實擧行,可也。太和曰,又其獻議中,各邑糶糴,依往歲減捧事,則旣已行會於外方,而至如諸道營將,今姑徵還,敎養官亦姑停罷,竝出其所供之物,以補賑用等事,則未知何以爲之乎?上曰,營將若罷,則永罷矣,與京官有異,豈有徵還之擧也?仍問曰,諸大臣之議何如?斗杓曰,臣意未知徵還之爲穩當也。之源曰,臣亦以徵還爲重難矣。太和曰,外議亦不一,或以爲今歲凶荒孔棘,限賑救前停罷,可也。或以爲雖在凶歲,軍兵不可無統領,勿罷,似當云云矣。上曰,然則營將不可率爾停罷矣。太和曰,敎養官,則其設已久,而未知其有缺半行敎養官,如有一毫補益,缺半行言耶?洪命夏曰,缺半行濟州,則與他道有異,其處敎養官,不可竝罷也。上曰,西北路·濟州外,敎養官,皆可罷焉。太和曰,又其獻議中,有諸宮家·各衙門屯田免役,竝革罷,鹽盆·魚箭·船稅,一切屬公事,臣意,此等弊端,亦甚不細,議者之言,實有意見,自上尤留念處。上曰,此則從容議爲之。太和曰,李壽仁疏中,有曰闕內日用之需,八道進上之物,皆三分減一,而除出羸餘米布,以賑飢餓之民云。如此等事,惟在自上思量處置之如何,而又於疏中,有曰,安民之本,在於守令之聲績最著者,超資擢用,以爲勸勵之地云。漢代用人之法,大槪如是,壽仁之言,有見乎此也。上曰,毁譽之言不可盡信,若如齊人之譽阿大夫,則其可謂之賢能而選用之乎?太和曰,齊威王,不惑於日至之毁譽,烹阿大夫而封卽墨大夫,自此人莫敢飾詐,人君用人之道,惟在明察而已。又曰,壽仁疏中,諸道兵水使濫徵軍布之弊,農月習操之害,亦已極言之矣。之源曰,兵水營所儲,則朝家多有取用之路,自勅行往來之後,所用虎皮·鹿皮等物,無不責出,而此外每月令封進藥材種類,亦不些少。其間許多物價,必以所收番布,轉貿來納矣。太和曰,然則收布事,似不可一切禁斷,而至於水陸習操,則何以爲之乎?上曰,今年則旣以凶荒停止,而豈可每年停止?太和曰,又於疏中有云,行大同列邑之中,物價輕重不齊,故科外不時之需,侵督於煙戶,煙戶之役,有不敢苦請,以大同餘米,爲變通輸納之地。此事則必使道臣,査出然後,方可議處矣。斗杓曰,守令每當科外之役,他無料理之路,不得已計數境內煙戶,以爲收合策應之地,其勢實難支吾。壽仁居在□□,目見其弊,故有所云云矣。命夏曰,外方刷馬之價,返缺半行,督於煙戶,而此外守令,私自爲之,缺半行路,然後民可聊生矣。缺半行筍扇子竹內缺數字大竹,皆自煙戶辦出,而靑竹一本,例以五疋木折價,煙戶之苦,推此可知也。斗杓曰,處尹,曾爲錦城守,故備知其處民瘼矣。上曰,進言之人,旣已爲言,令本道監司,査出其侵督於煙戶者,某事某事,一一書啓,以爲變通之地,可也。太和曰,又其疏中,以湖南大同十三斗米,擬湖西十斗例捧納事爲言,今年則以被災之故,旣有減捧行會之擧,而且以內奴之貢,極爲煩重,令戶曹次知,以除濫捧之弊云矣。上曰,然則欲罷內需司耶?太和曰,此事,雖不可猝然變通,而各寺奴婢貢膳,旣以被災,分數量減,則內奴之貢,亦可一體施行矣。上曰,依爲之。之源曰,守令送舊迎新之際,其弊甚巨,而頃日政,以定平府使李齊衡爲獻納,安州判官李東溟爲持平。方此救荒之日,殊無省弊之意,今後則有罪·當罷者外,雖瓜滿守令,限明年麥秋前,勿爲遷動,以除迎送之弊,何如?上曰,依爲之。之源曰,安州邑甚凋殘,必擇文官有風力者差送,庶可扶持矣。新除授盧文翰,身在外方,病廢已久,故吏曹旣已入啓改差,其代不可不極擇差送也。又曰,凡出入三司之人,固不可輕易補外,而頃者自上因李敏迪乞郡之疏,特除爲雲峯縣監。敏迪卽年少有才望之人也,今此補外,物情皆以爲未妥矣。上曰,觀其疏辭,情理切迫,故特副其願矣。斗杓曰,自上特垂體下之仁,凡厥臣庶,孰不感動?第敏迪之乞郡,爲其養母,爲便養之計,而其兄敏章,旣爲永柔,則其生母,隨往其邑,永柔之距雲峯,道里絶遠,往來省覲,勢甚爲難,顧其情事,不亦悶迫乎?之源曰,曾於仁祖朝,臣與故相臣李敬輿,同入玉堂時,敬輿爲老母陳疏乞郡,而自上不許除拜,特賜米斛,以爲養老之資。故敬輿進箋文,以謝聖恩,以前事言之,如斯而已。太和曰,右相之言,以敏迪私情而言也,左相之言,以朝家政體而言也。缺半行,上曰,然則李敏迪,改差,可也。缺半行,則左右夾室缺數字,前頭雖不更添間架,床卓排設之外,可容執事缺數字,況當如此凶歲,似不必勞費民力,浪興土木之役也,缺二字本殿圖形。上曰,觀此圖,前頭次次移安,則東缺二字室,當有二空間,足以奉安,添建之役,何必輕擧於凶歲?太和曰,北兵使權堣,今爲咸鏡監司矣。監司則本無除朝辭赴任之規,而遠路往來,其弊不貲,合有變通之道矣。之源曰,監司則異於守令,不可直爲赴任,而當此飢歲,事異常規矣。太和曰,使除朝辭赴任事,令政院稟處,何如?上曰,依爲之。尹絳曰,以王太祖陵所偸葬處掘去事,本曹郞官,今將下去,而步數遠近,未能的定矣。上曰,閭閻之人,尙有步數之限,況帝王舊陵耶?麗祖統合三韓,君臨累載,雖在革世之後,其陵墓近處,豈可任其偸葬而不問乎?火巢之內,雖不能盡禁,龍虎內陵所相望之地,則不可夷破塜土而止,盡爲掘去,可也。絳曰,然則步數以幾步爲限乎?上曰,禮官下去,爲先摘奸,百步內偸葬處幾許,百五十步內偸葬處幾許,一一書啓,則予當處之矣。命夏曰,年少武弁中可用之人絶乏,前日不次擢用被抄者,只有一人,不可每每抄用,堂上嘉善中罷散者,不可無變通之擧矣。上曰,堂上嘉善中罷散之人,一一具罪目書啓。斗杓曰,近來禁府囚人罪重者,皆以嚴刑判付矣。自祖宗朝士大夫犯罪之人,刑推於禁府者,徒示僇辱而已,是以,或二百餘次而不至死亡矣。卽今冬寒如此,而嚴刑不除,或致殞命,則恐非盛世事也。頃日玉堂箚中,亦及此意,其言誠是矣。金慶恒則以非文非武之人,多有功勞於國家,今以黃腸木斫伐事,已受嚴刑累次,而論其罪狀,本非死罪。金逕則雖以累次嚴刑,而終無吐實之理。缺半行。上曰,金慶恒供辭,前後各缺半行,金慶恒·金逕,俱非缺半行。上曰,然則竝停缺數字。命夏曰,金逕旣已照律,則張歸漢,何以處之乎?上曰,張歸漢,亦爲照律。斗杓曰,板商輩,亦皆停刑,則法無懲戢之擧,雖照律,邊遠定配,似當矣。且金逕掌試時,醴泉儒生朴姓人,以丹陽都目,冒赴試所,書入詞頭云,以法言之,則此亦不可不治矣。上曰,儒生則令本道査問處之,可也。命夏曰,臣伏見李壽仁疏中,以銓選不公,私意大行等語,攻斥銓曹,臣亦忝在西銓,固不敢一刻晏然?而近來連有都試之擧,且緣玉候違豫,泯默隨行,今已有日,惶恐待罪矣。上曰,安心勿待罪。命夏曰,今年裁省事,大臣旣已陳達,令該司書入別單啓下之後,方可爲擧行之地矣。兪棨曰,裁省事,戶判未出仕,故時未停當,而方今公私赤立,賑飢之物,辦出無路,自前例以空名帖募粟,以補賑飢之資,至於除授實職之時,亦或有之,今亦依此爲之,未知何如。太和曰,自前有已行之規,今日之事,尤不可無變通之道,臣意以爲,計其所納之多寡,又察其人之賢否,除授相當職,似無所妨矣。上曰,此事雖不可久遠行之,目今形勢,不可不爲矣。命夏曰,此事雖可行於外方,而京中之人,則決不可許。此路一開,則市井殷富之輩,必生希望之心,豈不爲淸朝之累政乎?上曰,此言誠是,依此爲之。命夏曰,兩西大同之時存,未知其幾許,而臣意江華所儲之米,爲先引用,以爲宣惠廳經費之需,以兩西所儲,隨後輸納於江華,以充其數,則似甚便當矣。李慶億曰,募粟之擧,雖出於不得已,而今以實職除授定奪,臣謂若開此路,必致名器混雜之弊,似不可容易爲之矣。太和曰,臺臣之言似當,而卽今救荒,無他善策,則隨時轉移,烏可已哉?缺半行當凶歲,自古已行之缺半行餘武弁,不肯隷於缺半行,必授內三廳之意,傳敎缺數字來,則有闕勿補,故兩班之隷於內禁衛者絶無,前頭宣傳官差出,誠爲可慮。斗杓曰,命夏之言,欲直爲擬望。上曰,此則已行之規,不可輕改,禁軍闕額中,限三十人塡差,而必以宣傳官可合之人塡差,以爲宣傳官備擬之地,可也。處尹曰,頃者南兵使狀啓中,甲山府使金益厚,軍器修整,尤於一道,兵曹回啓中,有似當褒賞之語,而尙無擧行之事矣。命夏曰,凡賞典,自下不敢擅便,必竢上裁,故時未擧行矣。上曰,考例稟處。慶億曰,科擧,國家之所重者也。金逕之拿問,初因監試之用情,而人言之藉藉,東堂尤甚。東堂參試官等,旣已罷職,而拔榜之論,則旋卽停止,事甚苟且。自上問于大臣及禮判,處之,何如?上曰,此欲爲拔榜而言者耶?大臣之意何如?太和曰,旣罷其試官,而仍存其榜,甚爲苟且,誠如臺諫之言矣。上曰,然則拔榜,可也。上謂處尹曰,德恩府夫人墓幕事,玉堂箚中,曾爲言及,而予未及分付矣。三分之一,則自宣惠廳給價,其餘則待年歲稍稔,令本道造給事,分付,可也。李敏敍曰,邇來玉候未寧,久未引接臣僚,經筵之事,似不敢請矣,召對則或時時爲之,何如?春間宋浚吉,啓于榻前曰,雖在臥寢之內,召致臣僚,講論書史,則亦可發舒精神,此言最好矣。臣願自今而後,或朝或夜玉候稍安之時,召入臣僚於臥內,簡其禮數,從容論難,則不無裨益於靜攝之道矣。上曰,予亦非無此意,但咳嗽尙未得差,故時未爲之爾。敏敍曰,勿自差備門分付事,臺官論列已久,自上尙不允從,臣庶之意,頗爲鬱悶,缺半行,此豈盛世之美事乎?缺二行,此習誠可怪矣。又曰,方今用人,缺數字狹,前頭大政不遠,自上申飭兩銓,外方有才能者,竝令擢用,何如?又曰,使富民納粟除官,則是爲受價賣爵也,其所貽累於淸朝,爲如何哉?上曰,必謂受粟賣爵,則其爲做活,不亦太過耶?此不過飢歲靡極不用之事也,豈可長久爲之乎?敏敍曰,以宋時烈獻議,朱子大全荒政條抄啓事,今已定奪,而未知某事某事,當爲抄啓矣。上曰,不爲列錄於獻議中耶?李光稷曰,小臣承命,往問于宋時烈,而其獻議中泛稱荒政之說,別不歷擧矣。敏敍曰,近來賞罰不明,禁府公事中,任翰伯,旣無罪犯實狀,而終以奪告身判付。一入禁府者,雖無所犯,終不免此律,則豈不冤枉哉?況如翰伯,前爲侍從之臣,自上原恕,似當矣。處尹曰,臣亦聞嶺南人,曾於春間,夢見書題,傳播朋輩,至有製述者云,秋科試官豫題之說,恐不近矣。上曰,夢中事,固有符驗時矣。處尹曰,校理洪柱三家,有拘忌之疾,呈疏到院,元疏則不敢捧入,而合有變通之道矣。上曰,然則改差,罷出。
大司諫李慶億榻前所啓,臣本譾愚,百無一取,濫荷恩典,累忝諫院之長,自惟識慮淺短,未能出一言獻一策,以裨聖朝之新化,區區所嘗自勵於心者,只欲勿欺聖明,庶無大戾。故前以論啓,必須詳悉之意,仰達於榻前,而臺諫之論,類非目見,多出風聞,間有不能盡得其實者。且如前者金益勳削罷之論,以推捉黃家婦人爲罪案,今聞當初傳播之說,非其實狀,搢紳之間,亦多以爲冤。臣於其時,忝在首席,旣同其論,則失實之過著矣。何敢以事在旣往,晏然仍冒乎?請命罷斥臣職。答曰,勿辭。
吳挺一,以弘文館言啓曰,本館無故之員,只有副校理李敏敍,方爲入直矣,卽聞母病猝重,陳疏出去,若有他員可以入直者,則實錄廳郞廳,例不入直本館,而今旣無他員,上番將爲闕番,不可無變通之擧。且雖入直史局之坐,則可以晝仕出入,副應敎沈世鼎,以上番入直闕員,後日政盡爲差出,何如?傳曰,允。
夜二更,白雲一道如氣,起自乾方,直指艮方,長數十丈,廣尺餘,良久乃滅。以上燼餘
上在慶德宮。停常參·經筵。
下直,珍島郡守申謹,康津縣監金澄,寧遠郡守南大賢。
慶尙都事書目,事目本意,全不奉行,宜寧縣監李楫罷黜事。
吏曹啓曰,再昨之政,安州判官差出時,遍閱官案,未得可合之人,而前郡守盧文漢,乃是曾經臺諫,故擬望受點矣。今聞文漢,居在忠洪道西原地,病廢經年,國恤之後,尙不得奔哭云。此時西路重地,不可等待其自處,以致久曠,安州判官盧文漢,改差,何如?傳曰,允。
備邊司啓目,批答竝見上
府啓,凡士夫間,雖在等夷,尙不爲加以不近之言,況於大臣具瞻之任乎?開城留守南老星,請罷職不敍。措語見上洪州則內浦大邑,近甚凋弊,不成模樣,況今飢歲,民不堪命,不可不極擇差遣,而新除授牧使李雲栽,本無聲績,且甚衰敗,況家在接境至近之地,物議皆以爲不合,請洪州牧使李雲栽遞差。正言〈之〉爲任,長於一司,苟無履歷名稱,不可輕據也。禮賓寺正金自南,雖有承傳,名稱未著,而以六品之官,遽據本職,物議莫不駭異,請禮賓寺正金自南改正。答曰,不允。
吏曹參判李應蓍上疏。大槪,臣之病勢,一向沈痼,臺臣疏中,又有譏斥之語,乞賜遞免,以謝人言,以延殘喘事。入啓。答曰,省疏具悉。卿其安心勿辭,調理察職。
院啓,請勿自差備門,直爲分付事。措語見上答曰,勿煩。
答工曹參議李惟泰疏曰,省疏具悉。旣已移拜他職,爾其勿辭,從容調理上來,以副至意。以上朝報
上在慶德宮。停常參·經筵。
藥房都提調沈之源,副提調吳挺一啓曰,新雪初晴,伏未審聖候調攝,何如?連日引接臣僚,久御寒殿,恐有妨於調攝,熱候咳喘,得無復發之漸耶?湯藥丸藥,連爲進御乎?臣等不勝憂慮之至,敢來問安。湯藥以日計之,今日當盡,加劑以入之意,敢啓。答曰,知道。症候似無加減矣。
修撰安後說,文臣朔試射時,稱病不進,依承傳罷職。
黃海監司書目,瓮津縣令李汝舟,今月十六日,遭養母喪事。
副校理李敏敍,文臣朔試射時不進,依承傳罷職,傳旨。傳曰,李敏敍若有親病,似難進參,只推勿罷。
院啓,請勿自差備門分付事。措語見上答曰,勿煩。
府啓,請南老星罷職不敍事,李雲栽遞差事,金自南改正事。措語竝見上答曰,不允,南老星事,觀其緘辭處之,似非晩矣。以上朝報
上在慶德宮。停常參·經筵。
去夜傳曰,數三日前,慈殿有感冒之候,今則旣已和解,而咳嗽不止,常有痰氣,夜間不可無醫官待候之事,鄭後啓,留門入之。
慈殿·大殿,政院·玉堂問安。答曰,知道。
謝恩,掌令黃儁耉。
藥房都提調沈之源,副提調吳挺一啓曰,昨夜,伏聞慈殿未寧,咳嗽不止,臣等驚惶煎悶,曷有其極?伏未審卽辰,症候加減何如,自上調攝之中,又有侍疾之憂,得無添傷之患乎?慈殿症候,必須詳知,然後方可議藥,臣等耿耿終宵,敢來問安,竝此仰稟。答曰,知道。症候,當言于醫官矣。
再啓曰,以醫官所傳慈殿症候,與柳後聖·鄭後啓·趙徵奎等,及諸御醫,反覆商議,則皆以爲此是感冒之候,雖已和解,而胸膈煩悶,微有眩氣,乃痰盛之致,千緡導痰湯,能治痰降火,加桑白皮·地骨皮各一錢,先進二貼,爲當,而治痰壅方,梨汁一鍾·畺汁半鍾·蜜半鍾·薄荷末三兩,和均重湯煑十餘沸兼進,則亦能降痰云,此兩藥劑入之意,敢啓。答曰,知道。
三啓曰,去夜,旣有醫官待候之敎,臣等亦不可退在,輪回直宿之意,敢啓。答曰,副提調以下,入直,可也。
掌令黃儁耉啓曰,前都事朴世堅,科場循私之說,藉藉傳播,臣於其時,適忝本職,請拿之論,臣亦與焉。今見該道監司査覈啓本,則當初人言之來,雖出於守令之多參,而饋酒改考,俱非其實狀,則臣之所論,未免失實之歸,豈可以事在旣往,而晏然而已乎?且頃者諫院,方請湖右東堂拔榜,而旋有憲府東堂罷榜之啓,一邊罷榜,一邊拔榜,事涉未安,物議亦以爲異,故臣曾在諫職,與同僚相議停啓,只請參試官等罷職,而蒙允矣。大司諫李正英,於榻前之啓,以拔榜停啓,事甚苟且爲言,則臣亦何敢自以爲是乎?以此以彼,俱不可仍冒,請命遞斥臣職。答曰,勿辭,退待物論。
禮曹,前監司洪葳卒逝云,弔祭致賻,依法例擧行,何如?啓依所啓施行。
京畿監司書目,良才察訪安命老,乘怒濫刑,致殞人命之罪,請令該曹照法處置事。
吏曹參議趙復陽上疏。大槪,冒死更瀆,乞賜罷免,以治臣差謬之罪事。入啓。答曰,爾其勿辭,從速察職。
慈殿·大殿,二品以上·六曹·大司諫問安。答曰,知道。
假注書李叔達親病受由,代金璁。
院啓,請勿自差備門分付事。措語見上答曰,勿煩。
大司憲蔡裕後上疏。大槪,臣之情勢,萬分危迫,乞賜鐫免,仍治臣瘝曠逋慢之罪事。入啓。
府啓,請南老星罷職不敍事,李雲栽遞差事,金自南改正事。措語竝見上新除授結城縣監洪興祉,本以麤鄙善事之人,頃授西路馬官,稱以痼病垂死,出入諸宰之家,百端圖免,及授本職,偃然出謝,其自擇燥濕之狀,誠爲可惡。況其貪婪,自是能事,此時字牧之任,決不可付諸如此之人,請結城縣監洪興祉罷職。掌令黃儁耉,引嫌而退,臺諫論事,許以風聞,則雖或差失,不必爲嫌,而其曰苟且,非指停論,則强爲引避,殊涉未安,請命遞差。答曰,不允。處置事,依啓。南老星事已諭毋煩。以上朝報
上在慶德宮。停常參·經筵。
慈殿,藥房·政院·玉堂問安。答曰,知道。
二品以上·六曹·大司諫問安。答曰,知道。勿爲問安。
大殿,政院·玉堂·二品以上·六曹·大司諫問安。答曰,知道。
藥房都提調沈之源,副提調吳挺一啓曰,伏未審夜來,慈殿症候何如?寒熱咳喘,或有差減之勢耶?千緡導痰湯進御之後,時無顯效否乎?今日令醫女入診,詳知症候,然後更議他藥,宜當。自上調攝之中,累日侍疾,必有添傷之患,前日所患煩渴咳喘,亦復如何?臣等不勝憂慮之至,敢來問安,竝此仰稟。答曰,慈殿症候,詳言于醫女,入診隨時差晩爲之,所患與前無異矣。
觀象監,今月二十二日,太白見於申地,啓。
實錄廳啓曰,以兵曹啓辭,佐郞尹抃·宋昌所兼謄錄之任,令本廳稟處事,允下矣。兵曹事務之緊急,郞官之不備,果如啓辭所陳,謄錄尹抃·宋昌竝改差,而前承文院著作李達宣,郞廳啓下之後,在外稱病,尙不上來,姑先推考改差,其代以護軍李東老,禮曹佐郞崔寬,成均館學諭李棨差下,察任,何如?傳曰,允。
慈殿,醫女入診後,藥房問安。答曰,知道。與朝一樣。
藥房再啓曰,伏聞醫女所傳之言,與柳後聖·鄭後啓·趙徵奎及諸御醫,反覆商議,則皆以爲慈殿症候,口乾味辛,進茶頻數,乃是感冒餘熱,而左右手措間靑絡,則心肝經有熱所致,脈候比昨日稍似浮數,此是發散後向差之漸,似非再感之候,加減涼膈散,加麥門冬一錢·黃連酒炒七分,二貼連進,宜當云,此藥劑入之意,敢啓。答曰,知道。
府啓,南老星罷職不敍事,李雲栽遞差事,金自南改正事,洪興祉罷職事。措語竝見上答曰,依啓。南老星事,不允。
明日拜表時,開門差早。
政院啓曰,天災時變,至于今日而極矣。旱蝗相仍,飢饉無前,星躔失所,告祲不絶,其他可惡可憂之事,不一而足,乃於閉藏之節,雷不收聲,及至今日,則暴雨崇朝,雷電兼作,轟轟之聲,燁燁之光,不啻震驚而止,嗚呼,此何景象耶?災不虛生,必有所召,不知何樣禍機,伏於不聞不見之中,而仁愛之天,有此大驚動耶?殿下卽祚以後,夙夜兢惕,不遑寧處,憂民之念,溢於言表,賑饑之策,靡極不用。凡干政令施爲,未有大拂於人心者,而民之困苦,猶甚於前,天之譴告,至此不已,殿下,於煢煢在疚之中,當作如何懷耶?近緣玉候違豫,尙未復常,臣隣之罕接,經席之久曠,其勢固然,而若其恐懼戒愼之心,不當以微顯而有間。伏願殿下,常存此心,益加修省,造次之間,幽獨之處,不弛對越之誠,益加誠意,招致在外之儒賢,置諸左右,朝夕納誨,以爲薰陶涵養之地,或於風日稍和,玉候稍安之時,簡其禮節,引接大臣儒臣於臥內,商確古今之治亂,論難政令之得失,則其於消弭之方,必有裨益,而亦不無助於靜攝之道矣,伏願殿下惕念焉。臣等,忝居近密之地,未效塵露,瞻望咫尺,久隔威顔,目見災異之慘,不勝憂慮之忱,區區所懷,敢此陳啓。以上朝報
三公箚子。大槪,亟命斥黜,以答天譴事。入啓。答曰,省箚具悉。嗚呼,天災至此,實由於寡昧涼德之致,何卿等不安之事乎?祗在於上下同寅,百工協恭,少答天上之怒而已,卿等,安心勿辭,益懋厥德,以補寡昧之不逮。
上在慶德宮。停常參·經筵。
謝恩,掌令林葵,雲峯縣監宋奎禎,兼春秋崔寬。
答政院啓辭曰,嗚呼,慘矣哉。朝者雷電之極矣,轟轟之聲,不翅驚心,燁燁之光,不翅慘目耳。震怖憂遑之際,覽此爾等之啓辭,實是藥石之言,可不體於心乎?
藥房都提調沈之源,副提調吳挺一啓曰,夜來風寒甚緊,伏未審慈殿症候,何如?加減涼膈散進御後,有顯效乎?口乾味辛,手指間靑絡等候加減,何如?寢睡之安,水刺之進,亦有愈於昨日乎?自上調攝之中,累日侍疾,必有添傷之患,尤不勝憂悶之至。湯藥·丸藥連進否乎?臣等,終宵耿耿,敢來問安。答曰,知道。慈殿症候,比昨頗安,寢睡,亦似頗穩矣。
再啓曰,伏承聖批,慈殿症候,比昨頗安,寢睡亦似頗穩之敎,臣等不勝喜幸之至。柳後聖等以爲,昨日劑入加減涼膈散,尙有一貼,今日連進,宜當云,敢啓。答曰,知道。
忠洪監司書目,持平尹元擧上疏上送事,公州呈,以校理吳始壽辭職上疏上送事。又書目,身病日漸深重,更陳危懇,冀蒙恩遞事。
府啓,請南老星罷職不敍事。措語見上答曰,已諭毋煩。
政院啓曰,近緣注書被薦之人,皆有相避,每以假官代察,極爲苟簡,合有變通之道,而事係體例,自本院不敢直爲啓稟矣。假官亦必以稍優於文筆者擇差,而參下中可合之人,皆入於實錄廳謄錄之任,絶無可擬者。謄錄官,則雖以參下官,可以備員,故不得已以謄錄官,竝擬以入之意,敢啓。傳曰,知道。
實錄廳啓曰,實錄纂修之後,都廳堂上郞廳,相與校正,使謄錄官,書諸粉板,始乃印出,隨其校正之多少,而印役之遲速係焉。且其未及纂修者,則一邊撰出,一邊正書,而校正之役,一時稠疊,則未及周旋於其間,郞廳如有事故,不得齊仕進,則印役輒至稽滯。近日本廳之事,視前倍劇,當初事目中,郞廳之除本司仕上直者,其意有在,而應敎沈世鼎,近緣玉堂闕員,方爲入直,朝夕出入,事不專一。吏曹正郞金壽興,以本曹難便之事,至於呈旬不爲察任,莫重功役,未免停廢,誠極可慮。沈世鼎,依事目除本司仕上直,金壽興姑遞本職,口傳付軍職,使之專察都廳之任,何如?傳曰,允。
觀象監,今月二十三日,卯時辰時,雷動電光,啓。
禁府照本,寧越郡守金鼎夏,以前原州牧使金慶恒黃腸木斫伐罪犯狼藉,而稱以雪深,不爲親審,泛然捧招於山直,致令贓汚之吏,終逭刑章,循私蔑法,罪杖八十,徒二年,公罪贖。啓功減一等。
又照本,前定山縣監張歸漢矣,監試差備官都事金逕爲試官,未開場前,私問擧子之有文名者,科次之際,至使謄入其詞頭,以爲取舍,罪決杖一百,告身盡行追奪,私罪。啓功減一等。
又照本,前都事朴世堅矣,監試開場之日,招致所親儒生饋酒,東堂出榜之時,柝見皮封,更爲科次,變其立落,守令參榜者五人,循私蔑公,罪杖八十,贖,奪告身三等。啓功減一等。又照本,前原州牧使金慶恒矣,莫重禁山,稱以棺契,下人許令斫伐,至於收稅,板子還授板商,節節可駭,罪決杖一百,徒三年,告身盡行追奪。啓依允。又照本,前都事金逕,右道監試試取時,未開場前,私問其擧子文名者,差備官科次之際,謄入其所製詞頭,以爲取舍,不有國法,縱恣無忌,罪邊遠充軍,勿捧赦前,告身盡行追奪。啓依允。
禁府,金慶恒·金始壽,徒三年定配,金逕,茂朱赤裳山定配,啓。
政院啓曰,卽見全南監司金時振狀啓,則應旨疏四度,上送矣。自前朝官儒生疏,直爲上送事,曾無明白可據前例,而係是求言之時,疏本到院之後,退却未妥,故竝爲入啓,而其中宣城幼學蘇求之疏,非但語不可方,違格處甚多,誤書之字,不可勝數。如此煩亂之疏,混爲封進,殊無詳察之意,請全南監司金始振推考。傳曰,金始振所爲,怪妄無狀。不識朝家體例,殊極駭愕,姑先從重推考,此上疏四度,還爲下送,使各道儒生,上來親呈,可也。
又所啓,全南監司上送上疏四度中,前縣監鄭曙存,則因本院稟啓,纔已命入矣。備忘中,四度還送之四字,改以三字,令該曹移文本道,使之上來親呈,而仍竊伏念,儒疏之直爲上送,雖無明白可據前例,而當此求言之時,合有優容之擧,金始振之不察違格誤字,混爲封進,果有罪矣。若謂之不識朝家體例則可也,而聖批中怪妄無狀四字,殊似過重,以此捧傳旨,恐有妨於優待藩臣之道。臣等旣有所懷,故不避煩瀆,敢此仰達。傳曰,知道。雖云藩臣之事,其所爲,旣是怪妄無識,則有何隱語之理哉?使之上來改呈,有何損於求言之道。
正言南□啓曰,臣本庸陋,重以痼疾,罷官經年,守分窮鄕,夢寐之外,恩命特下,惶恐感激,抑疾入京,黽勉隨行,纔數日矣。昨與長官,約行相會禮,而宿患疝疾,挾寒猝發,胸腹牽痛,不能屈伸,火熱上攻,頭疼尤劇。臣是未經痘疫之人,又不無恐怯之心,竟未赴會,且闕前啓,有此兩失,固不可一刻仍冒,而夜朝之間,痛苦未已,今始少定,扶曳來避,臣之所失,至此尤大。請命遞斥臣職。答曰,勿辭,退待物論。
正言尹□啓曰,臣之所患胸腹之痛,近甚猝重,冒呈辭單,見阻政院矣。今者同僚引避,其中一款,以闕前啓爲言,臣雖呈告,辭單未入,則闕啓之失,臣亦難免,何敢晏然?請命遞斥臣職。答曰,勿辭,退待物論。以上朝報
上在慶德宮。停常參·經筵。
下直,竹山府使權正吉,咸昌縣監李最晩。
謝恩,北兵使鄭溥賢,護軍李正英,兼春秋李東老·李棨,宜寧縣監李旭,多大浦僉使金友仁,仇寧萬戶楊應祿,甕津縣監李廷楫,海美縣監李斗龜,訓鍊判官崔孝述,安州判官李敏徵。
慈殿,藥房問安。答曰,知道。
大殿,政院·玉堂問安。答曰,知道。
藥房都提調沈之源,副提調吳挺一啓曰,伏未審夜來,慈殿症候何如?加減涼膈散進御後,煩熱之候益覺減歇,而寢睡水刺,亦能稍勝耶?自上調攝之中,得無添傷之患乎?前日劑入湯藥丸藥,連爲進御否乎?臣等不勝憂悶之至,敢來問安。答曰,知道。慈殿症候,已言于醫女矣。
再啓曰,伏聞醫女所傳之言,與柳後聖·鄭後啓及諸御醫等,更加商議,則皆以爲慈殿症候,已入差境,加減涼膈散,前加入麥門冬一錢·黃蓮酒炒七分外,更加天花粉一錢,二貼連進,以收快效宜當云,此藥二貼劑入之意,敢啓。答曰,知道。
答大司憲蔡裕後疏曰,省疏具悉卿懇。除授之意,實非偶然,勿辭,從速察職。
觀象監,今月二十四日午時,太白見於申地,啓。
假注書朴信圭改差,代曺憲卿。
大司諫李□□啓曰,竝引嫌而退,未赴相會,出於病故,闕啓勿避,明有受辭,俱無可避之嫌,請正言南□□·尹□□,竝命出仕。答曰,依啓。
院啓,請勿自差備門,直爲分付事。措語見上答曰,勿煩。
府啓,請南老星罷職不敍。措語見上答曰,不允。
平安監司書目,寧邊府使成釴,今月二十日,遭母喪事。
吏曹,守令有闕,政事,取稟。
玉堂箚子。大槪,略陳所懷,冀蒙裁察事。入啓。
吏曹參判李應蓍辭職上疏,入啓。以上朝報
上在慶德宮。停常參·經筵。
去夜傳曰,政事,明日爲之。
答吏曹參判李應蓍疏曰,省疏具悉。爾其安心勿辭,調理察職。
謝恩,大司憲蔡裕後,掌令鄭樸,監察李馥。
大殿,政院·玉堂問安。答曰,知道。
慈殿,藥房問安。答曰,知道。
藥房都提調沈之源,副提調吳挺一啓曰,伏未審夜來,慈殿症候何如?昨日劑入加減涼膈散,連爲進御,而所患諸症,益覺減歇否乎?自上方在調攝之中,時未快復,累日侍疾,又有添傷之患,而每承知道之批,未有明白之敎,臣等不勝鬱悶之至,敢來問安。前日劑入麥門冬飮子,以日計之,當盡於今日,加劑以入之意,敢啓。答曰,慈殿症候,夜來頗有煩熱之氣,不如昨日之安矣。予則雖有微恙,不至大段,湯藥則姑爲停止,可也。
再啓曰,伏承聖批,慈殿症候,夜來頗有煩熱之氣,不如昨日之安矣之敎,臣等不勝驚慮之至,醫女入診詳知症候,然後更議他藥宜當。自上旣有微恙,麥門冬飮子,雖姑停止,詳知症候,更議他藥,不可少緩,敢此竝稟。答曰,慈殿脈候,旣已診察矣,詳聞醫女之言,更議他藥似可。予之所患,不至大段,而微有外感之氣矣。
三啓曰,卽伏聞醫女所傳之說,與柳後聖·鄭後啓·趙徵奎等諸御醫,反覆商議,則皆以爲慈殿脈候,或浮數或洪數或沈滑,皆是餘熱進退而然,別無再感之候,前進加減涼膈散加入中,去天花粉,更加乾葛一錢,二貼仍進宜當云,此藥劑入,何如?且復承聖批,以微有外感之氣爲敎,臣等不勝驚悶之至。外感亦有輕重,必須詳知症候,然後方可議藥,卽刻入診,似不可已,敢稟。答曰,知道。予之所患,言于醫官矣。
四啓曰,臣等卽聞柳後聖·鄭後啓所傳之言,與諸醫官,反覆相議,則皆以爲上候,胃熱乘肺,爲頭疼鼻瘡之症,升麻黃蓮湯,加石膏一錢半以進,則雖有外感,亦能發散,宜用十貼,而三貼姑先連進爲當云,依此劑入之意,敢啓。答曰,知道。
假注書金璁服制,代李在容。
觀象監,今月二十五日午時,太白見於申地。夜一更,有霧氣。
淸風府院君金□上疏。大槪,乞收成命,以安微分事。入啓。答曰,省疏具悉卿懇。此事非出於今日,亦有已行之處,實是國家之優典,而卿之固辭至此,所經路祭外,如朝夕祭奠之類,使之勿設焉。且墓幕給價之事,已出於玉堂之箚,卿其勿辭而安心焉。
答校理吳始壽疏曰,遞差。
禁府,金逕遠地改配事單子中,付標以入之意,敢啓。傳曰,知道。
禁府,金逕海南縣充軍,啓。
府啓,請南老星罷職不敍。措語見上凡字牧之任,不可不擇差,而況今飢歲,賑政方急,尤宜愼簡。新除授固城縣令金九鼎,以□□之人,素無名稱,決難責效。且本縣兩營,一日難治之邑也,此時此任,不可付諸如此之人,請固城縣令金九鼎遞差。答曰,不允。
吏曹啓目粘連,忠洪監司吳挺垣辭狀云云,吳挺垣,足掌麻瘇沈痼,疔症苦劇,職務停廢,當此賑政方急之日,本道之事,誠爲可慮,似當改差,而藩臣進退,臣曹不敢擅便,上裁,何如?啓,依回啓施行。又啓目粘連,刑曹判書趙珩辭狀云云,奉使出疆,不可久曠本職,改差,何如,啓。依允。又啓目粘連,禮曹參議姜栢年辭狀云云,奉使出疆,本職不可久曠,改差,何如,啓。依允。
院啓,國之所重者,惟名與器,理宜愼擇,不可輕施。名器輕則國無不危,而亂亡隨之,可不戒哉?目今歲値大侵,民將塡壑,凡所以賑救之方,固當靡極不用,而至於實職募粟,實是前所未有之擧,聖明之世,豈宜開此一塗,以汚其名器哉?臣等,固知賑事方急,餘不暇顧,而唐有陸贄,當奉天危急之時,猶以愛惜名器之義,陳於其君,則夫豈昧於權宜,而故爲大言哉?況募之多則濫觴之弊,將不勝其冗雜,募之少則所得之穀,不能補賑飢之資,得失利害,亦甚較然,豈可輕試,以取四方之譏議哉?請命有司之臣,還收實職募粟之令。答曰,事有所隨時,法有所權宜,今玆之事,豈有開路將來之弊哉?祗欲行之於今歲耳。
答玉堂箚曰,省箚具悉卿懇。噫,天災之慘,豈有甚於今日者乎?予之憂遑急切之懷,略諭于政院之批,而其他遑遑悚懼之意,靡有其極矣。又觀爾之箚語,實切之意頗好,可不惕念焉?以上朝報
上在慶德宮。停常參·經筵。
去夜,兵曹口傳政事,滿浦僉使李華岳。
下直,豐山萬戶李仁元。
謝恩,滿浦僉使李華岳,洪州牧使李廷夔。
慈殿,藥房·政院·玉堂問安。答曰,知道。大殿,政院·玉堂·二品以上·六曹·大司諫問安。答曰,知道。中殿,藥房·政院·玉堂·二品以上·六曹·大司諫問安。答曰,罔極。
藥房都提調沈之源,提調蔡裕後,副提調吳挺一啓曰,伏未審夜來,慈殿症候,何如?加減涼膈散連進之後,熱候其能減歇,而寢睡安穩否乎?自上調攝,亦復何如?昨日劑入升麻黃蓮湯,已爲進御乎?頭部微疼之症,亦有減歇之漸乎?臣等,不勝區區憂悶,敢來問安。答曰,知道。慈殿症候,言于醫女矣。
玉堂官員,以大提學意啓曰,前修撰安後說,來十二月朔製當次,而方在罷散中,依前例付軍職,何如?傳曰,允。
傳曰,貞安翁主祿俸,限三年題給,而今此冬等之祿,雖已過限,使之亦爲題給事,分付該曹。
慶尙左道敬差官書目,災傷差錯興海郡守趙碩耉,罷黜事。
政院啓曰,黃腸木斫代之罪,其律,若是之輕耶?且無死罪之律乎?卽卽嚴明詳問于本院律官,以啓事,傳敎矣。卽招本院律官李以岌,以下敎之意,嚴明詳問,則以爲大明律及大典,本無黃腸木斫伐禁條,故今此金慶恒照律時,以盜國陵樹木,杖一百徒三年之律照勘者,此律之外,無他相近之律故也云。臣旣聞其言,仍將律文,反覆詳考,而實無相當之律矣。敢啓。傳曰,知道。
政院啓曰,昌原前府使,固城前縣令,皆已上來耶?問啓事,傳敎矣。卽招兩邑京主人問之,則皆以爲前官罷黜云,而道路絶遠,上來之期,漠然不聞云矣。傳曰,知道。兩邑守令,送舊迎新,其弊不貲,今姑從重推考,勿罷。
兵曹參判李一相上疏。大槪,增廣覆試時,擧子之法當相避者四人,懇乞先遞臣兼帶文輿之任,以便公私事。入啓。啓下本曹。
府啓,請南老星罷職不敍,亟罷實職募粟之命。措語竝見上答曰,已諭毋煩。以上朝報
上在慶德宮。停常參·經筵。
謝恩,刑曹正郞金壽增。
下直,滿浦僉使李華岳。
平安都事書目,災傷尤甚差錯陽德縣監申玧,罷黜事。
大殿,政院·玉堂·二品以上·六曹問安。答曰,知道。
中殿問安。答曰,罔極。
慈殿,藥房問安。答曰,知道。中殿問安。答曰,罔極。
藥房都提調沈之源,提調蔡裕後,副提調吳挺一啓曰,伏未審夜來,慈殿症候何如,視昨益覺安穩否乎?自上調攝,亦復何如?解表二陳湯·都梁丸進御之後,其能解表乎?頭部微疼之候,亦有差減之效乎?臣等不勝憂悶之至,敢來問安。答曰,知道。慈殿氣候漸至安穩,提調入直,罷黜可也。予則時未快解矣。
觀象監,今月初二日午時,太白見於申地,啓。
副摠管具仁墍三度呈辭,遞差。
答護軍李時楳疏曰,省疏具悉卿懇。勿辭調理察職。
藥房再啓曰,伏承聖批,慈殿氣候,近來漸至安穩之敎,臣等不勝喜幸之至。伏審上候時未快解,臣等憂悶,曷有其極?與柳後聖·鄭後啓等,反覆商議,則以爲解表二陳湯,只進一貼,難以取效,今日連進一貼,詳知夜來症候,然後或因進此藥,或更議他藥宜當云,敢啓。答曰,知道。
尙衣正閔汝老上疏。大槪,應旨陳疏,冀蒙採擇事。入啓。
吏曹啓曰,守令有闕,政事,取稟。
左承旨李殷相上疏。大槪,家有拘忌之疾,孫兒臥痛,決難出入於近密之地,乞遞本職事,呈政院。政院啓曰,左承旨李殷相上疏到院,觀其措語,則家有拘忌之疾,孫兒及奴僕數人,相繼臥痛,不可出入近密之地云。原疏則不敢捧入,而合有變通之擧,敢啓。傳曰,知道。然則改差,可也。以上朝報
上在慶德宮。停常參·經筵。
大殿,政院·玉堂問安。答曰,知道。
慈殿,藥房問安。答曰,知道。勿爲問安。
藥房都提調沈之源,提調蔡裕後,右承旨南龍翼啓曰,伏未審夜來,慈殿氣候何如,昨以漸至安穩爲敎,今日益覺平復乎?自上調攝,亦復何如?前日劑入解表二陳湯,一日進一貼,則當盡於昨日,而暮後有加劑入之敎,臣等不勝驚慮之至,終宵耿耿,敢來問安。答曰,知道。慈殿氣候安寧。予之所患,當言于醫官矣。
再啓曰,伏聞柳後聖·鄭後啓等所傳之言,仍與相議,則皆以爲自上所患,初非大段,而解表二陳湯進御之後,氣候漸就安穩,此藥今姑停止,前進升麻黃蓮湯,更觀數日,或停或連進宜當云,敢啓。答曰,知道。
都承旨吳挺一上疏。大槪,兒子患痘有日,而症甚平順,避在他家,不敢相通矣。今聞症勢猝劇,至情所在,不可不入見,旣已犯染之後,不可仍在近密之地,乞賜遞免事。呈政院。
黃海監司書目,延安府使李萬雄陳弊上疏上送事。
平安監司書目,順川呈,以趙大彬家雌鷄生二卵,仍不生卵,自項至尾,變作雄鷄之羽,足生兩鉅,事係變異事。
武科二所差備官,以試官意啓曰,場屋禁亂,禁府主掌,而羅將四名,皆以殘弱雇立,無以禁雜人,事極可該。當該禁府都事,姑先從重推考,而更令攸司,推治,何如?傳曰,允。
實錄廳啓曰,本廳謄錄郞廳啓下之後,爲日已久,備諳書役規例,不可頻數遞易,不可付諸生手,而近因政院啓辭,曺憲卿·李猶龍,連差假注書,其代,兵曹正郞呂聖齊,正言尹趾美差下,使之察任,此後假注書差出時,限謄錄書役垂畢而謄錄郞廳,使之更勿擧論。傳曰,允。
觀象監,今月初三日夜五更,流星出軫星下,入東方天際,狀如拳,尾長三四尺許,色赤,啓。
政院啓曰,都承旨吳挺一上疏到院,觀其措語,則兒子患疾有日,而症甚平順,故避在他家,不敢相通矣。今日症勢猝劇,不得不入見,旣以犯染,決不可仍在近密之地云。原疏則不敢捧入,而合有變通之擧矣。事係拘忌,煩瀆有不可計,敢啓。傳曰,改差可也。
答吏曹參判李應蓍疏曰,省疏具悉卿懇。卿之憂國愛君之誠,可謂無愧於人矣。予深嘉歎,卿其安意勿辭,從速察職。
禮曹判書尹絳上疏。大槪,情勢病勢,俱極悶迫,本職兼帶,竝乞鐫免事。入啓。答曰,省疏具悉卿懇。卿其勿辭,從速察職。以上朝報
上在慶德宮。停常參·經筵。
下直,江陵府使李元禎。
大殿,政院·玉堂問安。答曰,知道。勿爲問安。
藥房都提調沈之源,提調蔡裕後,右承旨南龍翼啓曰,伏未審夜來,聖候調攝何如?前患熱候,今已減歇,而鼻瘡亦爲完合乎?臣等區區憂慮,尙未少弛,敢來問安。答曰,知道。今後勿爲逐日問安。
武科一所差備官,以試官意啓曰,擧子許通鄭時恒,六兩第一矢三十八步,第二矢三十四步,第三矢二十八步入格,矢上亦以此數書塡,而都廳所封栍紙,第三矢,以三十八步書塡,事甚駭異,都廳差備官林崈招致詰問,則游辭飾非,欲免其罪,其情可惡,而參驗其間事狀,則林崈於倉卒書塡之際,誤書步數之致,而莫重國試加錄之數,至於十步,則雖無用情之迹,難免不察之罪,令攸司推治,拾箭官,書其步數於矢上,送于都廳,則考其矢上步數,書於都廳試冊者,其意有在,而都廳監察,只憑差備官栍紙,書箭步數,不爲詳考,泛然誤錄,不察之失,亦所難免。都廳監察,從重推考,擧子鄭時恒,別無相應之迹,混施罪罰,似涉冤枉,仍令試射之意,敢啓。傳曰,知道。
吏曹啓目粘連,咸鏡監司狀啓云云,觀此狀啓,則李志磯,前任端川郡守,不但居官簡約,治績可記,其致力於農田水利,鑿山通渠,開墾許多荒廢之土,不被水旱之災,永爲饒沃之壤,民人之至今追思,呈訴不已者,固所宜然。其功誠爲可嘉,合有褒賞之典是白乎矣,恩典重事,臣曹不敢擅便,上裁何如,啓。相當賞典,前例相考稟處。又啓目粘連判下云云,大凡善治守令褒賞之典,隨其治績高下,或陞資,或準職陞敍,或賜馬,或表裡,不一其例是白乎矣,李志磯,則其功在於通渠灌漑,開墾荒廢之地。頃曰平安監司,以碧潼有田無畓,郡守金夢則,勤課作畓,使民蒙利,褒啓本曹,覆啓有準職守令除授之命,此事似是可據前例,而李志磯,乃是堂上官,其相當可施之典,自下不敢輕議,上裁,何如?啓。依民願加資。
武科二所,出榜詣闕。
謝恩,左承旨南龍翼,右承旨洪處尹,實錄兼春秋右正言尹□□。以上朝報
上在慶德宮。停常參·經筵。
謝恩,五衛將金素,兼春秋呂聖齊。
弘文館啓曰,新除授應敎李來仁,時在全南道康津地。經筵入番事緊,請斯速乘馹上來事,下諭。傳曰,允。
京畿監司書目,陽川縣監李哲英,政委下吏,爲先罷黜事。
吏曹啓目,前泰仁縣監尹以益,已滿準期,還除外任,何如?傳曰,允。
忠洪監司書目,公州呈,以前工曹參議李惟泰上疏上送事。
副校理李敏敍辭職上疏,入啓。答曰,省疏具悉。爾其勿辭,從速察職。
兵曹判書洪命夏初度呈辭,入啓。傳曰,使之勿辭,調理察職。仍傳曰,遣內醫看病。
左副承旨閔熙上疏。大槪,病勢極重,無望供仕,冒死陳情,乞賜遞免事。入啓。
傳曰,承旨持留院公事,入侍。
禮曹判書尹絳上疏。大槪,更申危迫之懇,乞遞本職及兼帶,以便公私事。入啓。
傳曰,左副承旨閔熙,以病陳疏,病勢的實云,遞差,當日開政。
答禮曹判書尹絳疏曰,省疏具悉卿懇。卿其安心勿辭,從容調理察職。仍傳曰,遣內醫看病。
院啓,新除授興海郡守趙時亨,爲人悖妄,素無行檢,見棄於一鄕久矣。曾爲湖南邑宰,行身處事,多有可駭之事,終以濫滑見敗,至於偏配,如此之人,豈可復畀字牧之任?除目一下,莫不駭異,興海郡守趙時亨,請命罷職。凡試官受點之後,如有相避擧子,而不得移送他所,則政院之措辭微稟,雖有近例,而亦非古規也。頃日增廣覆試時,考官可擬之人,不爲不多,而該曹以擧子相避,至於陳啓,有若計除公頉者然,此則前所未有之事也。一二擧子之相避廢擧,是何大事,而不念公私之分,備望之際,擧措苟且,殆不成樣,國家所重者科擧,事體豈容如是?請禮曹當該堂上推考。政院之啓遞臺官,非有大段不得已之事,則不可容易爲之。頃日政院,以憲府之官,俱有擧子相避之故,臺官請令該曹,考例稟處,不思事體之重,難免率爾之失,請當該承旨推考。試官之未赴召命者,在法當罷,蓋亦重其事體也。頃者試官中牌招不進之人,別無可恕之情,而乃有勿罷之命,事違常規,且關後弊,請還收洪處亮等勿罷之命。答曰,依啓。
今日引見時,左副承旨南龍翼所啓,近日刑曹之事,甚可慮矣。判書李浣,以病呈告,參判趙啓遠時在咸鏡道任所,上來未易,參議吳挺緯,方在待罪縮伏中,不敢行公,堂上無一員現存,時急回啓,皆不得爲之矣。上曰,然則參判改差爲可。龍翼曰,事勢如此,而宰臣進退,非本院所敢擅稟,故不敢矣。上曰,參判改差,今日差出,可也。以上朝報
上在慶德宮。停常參·經筵。
下直,結城縣監宋協。
謝恩,司諫趙龜錫,懷德縣監柳誠吾。
大王大妃殿誕日,大王大妃殿·大殿,政院·玉堂·二品以上·六曹·大司諫問安。答曰,知道。慈殿·中殿,政院·玉堂問安。答曰,知道。
慈殿,藥房問安。答曰,知道。
藥房都提調沈之源,提調蔡裕後,右承旨南龍翼啓曰,伏未審一兩日來,慈殿氣候,益覺安寧乎?聖候調攝,亦復何如?湯藥停止有日,前進升麻黃蓮湯,更觀數日,或停或連進事,前已仰稟矣。今必須知氣候然後,方可議定,臣等不勝憂悶之至,敢來問安,竝此申稟。答曰,知道。慈殿氣候,與再昨無異,而夜來頗有煩熱之候,故進冷藥一次之後,氣候安定。予之湯藥議定事,更議于明日,可也。
再啓曰,伏承聖批,慈殿夜來有煩熱之候,冷藥進御後,氣候安定之敎。臣等不勝驚慮之至,與柳後聖等商議,則皆以爲慈候,別無微感,不必遽爲用藥,如有熱候之時,則除金銀花茶,只進冷藥宜當云,敢啓。答曰,知道。
副修撰金萬基上疏。大槪,賤疾危劇,萬無自力之望,冀蒙遞免,俾得治療,以保螻蟻之命事。入啓。答曰,省疏具悉。爾其勿辭察職。
京畿監司書目,良才察訪安命老罷黜事。
院啓,刑獄,國之大政,雖尋常庶獄,尙且愼察,況罪係死囚之重者乎?平安道罪人金守天,以怯奸之罪,入於啓覆中,而本道於上年頒赦時,誤以干犯輕律,置之放秩,該曹從以不察,矇然請放,經年之後,今始現發。京外官吏之怠忽,雖爲近來痼弊,啓覆之罪人,安有公然擅放之時?此而不罪,則刑政廢弛,將無以收拾,本道監司該曹堂上,竝命罷職。答曰,依啓。
司直鄭知和,尙方提調辭免上疏,入啓。答曰,省疏具悉。卿其勿辭察職。
備忘記,近來國綱,雖云解弛,豈有如今日之甚乎?御醫輪回入直,旣以明白下敎,則所當報知提調,擧行而已,厭其所令,誣其提調,以爲更定自便之計,豈有如是無狀之理乎?事極痛惡,御醫南應琛·辛德淸·朴頵,竝拿問處之。
應罷現告,平安監司金汝鈺,刑曹堂上李時昉·柳淰·蔡忠元。
左副承旨沈光洙上疏。大槪,臣病勢深重,且於家間有痘患,不得不冒死懇乞,亟命鐫削臣職事,呈政院。
禁府,南應琛·辛德淸·朴頵拿囚。啓。
左議政沈之源箚子。大槪,御醫則依前循次入直,而非御醫入直者,許以別入直,輪回直宿,似無不可,故相議啓稟矣。伏見備忘記,不勝惶恐,伏地待罪事。入啓。答曰,省覽箚辭,不覺驚訝也。此事豈有些少致微於卿而然乎?只治此輩頑悍之習,卿其安心勿待罪。以上朝報
傳曰,明日賓廳坐起爲之事,分付。出備局謄錄
上在慶德宮。停常參·經筵。
下直,草溪郡守趙鉉。
謝恩,刑曹參判柳赫然。
藥房都提調沈之源,右承旨南龍翼啓曰,伏未審夜來,慈殿氣候何如?熱候其已差減否乎?自上調攝,亦復何如?今日議藥事,已爲命下矣,必須詳知症候,然後方可議藥,今日入診,似不可已。臣等不勝憂慮,敢來問安,竝此仰稟。答曰,知道。慈殿症候,夜來安穩,入診事,更議明日似當。
政院啓曰,卽者左副承旨沈光洙上疏到院,觀其措語,則不但身病方重,家有拘忌之疾,決不可出入近密之地云。近來此患,無處無之,章疏相繼,遞易頻數,雖甚未安,前後疏遞之人,無非衆所共知之實狀,而至於沈光洙,則臣龍翼,曾在同里時,知有此患,果爲兒少移避,而光洙疏中,引此爲證。原疏則不敢捧入,而合有變通之擧,敢稟。傳曰,然則遞差。
吏曹啓曰,承旨平安監司有闕,政事,取稟。
刑曹判書李浣初度呈辭,入啓。答曰,省疏具悉卿懇。卿辭至此,本職當勉副焉,卿其安心勿辭,調理察職。
昨日內醫院官員,以都提調提調意啓曰,本院醫官,御醫一人·內醫一人,每日二員,輪回入直,乃是流來舊例也。今有鄭後啓·安景昌·權愉·梁濟臣·李東馨輪回直宿之敎,大槪,御醫安景昌·金藎誠·辛德淸·朴頵·南應琛·權愉六員內,只安景昌·權愉,與鄭後啓·梁濟臣·李東馨,輪回入直,則諸御醫將無直宿之日,有違本院規例,御醫則依前入直,而下敎五人中,安景昌·權愉,自當循次直宿,而鄭後啓·梁濟臣·李東馨,本非本院御醫,稱以別入直,使之輪直,則旣不隳本院之例,亦不違於下敎之意,敢稟。傳曰,然則南應琛·辛德淸此兩人,御醫汰去,次次推移塡差,朴頵亦爲一體輪回入直。
大司憲蔡裕後啓曰,昨日內局問安時,諸御醫等言,上番則御醫入直,下番內醫入直,乃是舊例,而今有某某五人輪直之敎。其中御醫二人,則得參於入直,餘皆無入直之日,有違於院中舊例云。臣亦意其似非厭避自便之事,故同爲啓辭矣。不意嚴旨遽降,諸醫下理,臣不勝惶悚戰灼之至,昏錯如此,而尙可冒風憲之地乎?請命遞斥臣職。答曰,勿辭。
答右副承旨李惟泰疏曰,省疏具悉。予意已諭於前疏之批矣。且銀臺之任,舍爾其誰?勿爲過謙,安意勿辭,從速上來,毋負至意。
答尙衣正閔汝老疏曰,省疏具悉。爾之爲國進言之誠,予深嘉尙,所陳之事,當令廟堂議處焉。
答延安府使李萬雄疏曰,省疏具悉。爾之爲國盡心之意,予深嘉歎,所陳之事,當令廟堂議處焉。
文科出榜,詣闕。
謝恩,都承旨李正英,同副承旨李慶徽,副修撰睦兼善。
都承旨李正英上疏。大槪,新授職名,萬不近似,亟賜遞改,以安微分事。入啓。答曰,省疏具悉。卿其勿辭,從速察職。
傳曰,政事,明日爲之。
掌令林葵啓曰,頃日監試官望單子書入之時,本府下吏,來問相避有無,臣之妻娚之子,當赴文科覆試,其在法文,雖非應避,而科場事體,極嚴且重,遠嫌之道,不可不愼,臣以此意,言送于政院,則政院,以憲府之官,皆有文所擧子相避啓請變通之後,該曹以法無相避,至於擧名覆啓,則臣於其間,卽當自列,而事勢忙迫,仍赴試所矣。當該承旨,以率爾啓稟,又被推勘,則臣之初意,雖出於遠嫌,終未免法外引嫌之歸,臣何敢晏然仍冒?請命遞斥臣職。答曰,勿辭,退待物論。
左正言尹飛卿啓曰,頃於擧動之日,臣方帶軍職,而適有臣病,症勢深劇,未得進參於班列矣。今聞其時不參之員,憲府方有査推之擧,而當初下人,不知臣之自鄕纔還,以在外,懸頉於擧案,臣以應推之人,何敢自謂幸免而晏然仍冒?請命遞斥臣職。答曰,勿辭,退待物論。
執義朴世模,掌令鄭樸啓曰,掌令林葵,以政院被推事引避,臣等當爲處置,而臣等俱有應避擧子,故當初政院之啓稟,實由臣等,何敢晏然處置同僚?請命遞斥臣等之職。答曰,勿辭,退待物論。
院啓,正言尹飛卿,引嫌而退。疾病之來,人所難免,旣不在應推之中,則別無可避之嫌,請命出仕。答曰,依啓。以上朝報
傳曰,大臣·備局堂上,引見。出備局謄錄
備邊司啓曰,京畿監司兪㯙道內弊瘼啓本,啓下本司,而待諸道啓聞齊到,覆啓事曾已啓稟矣。其中時急條件,則必須趁卽定奪,如各樣身役價布及列邑還上減捧事,旣有定式分付,而楊州牧使權大運所報中,今年木花大無,以艱得之米,貿木上納,則其直甚多,正兵等闕番價布當年收布及各司奴婢身貢納布,措備無路,諸色軍兵番布,各司奴婢身貢,自願以木疋上納者外,直以米斗,從市直,折定上納,而曾前闕番未收,則以待年豐徵捧云,依此施行,似爲便當。令各該曹擧行,何如?答曰,允。出備局謄錄
引見時,大司諫李慶億所啓,外方鄕所色吏,非本道監司,則不可任意推捉,而近來御營廳,每以本廳事,推捉外方之人,習聞京中行賂之弊,故至於賣其家産而來,及其上來之後,多無事還歸者,事旣無實,貽弊不小,此後勿爲推捉,何如?太和曰,當此凶歲,尤爲有弊,今後如有大段可問之事,則必須入啓,然後推捉,似可矣。戶判許積曰,外方鄕色推捉之事,實爲大弊,誠如諫臣所陳矣。御營廳,以軍務衙門,事體重大,故或有鄕色推捉之時,而他衙門則絶無此事。萬一有推捉之事,則亦令一體嚴禁,何如?上曰,依爲之。出備局謄錄
上在慶德宮。停常參·經筵。
下直,昌樂察訪李舜元。
謝恩,陽川縣令尹垍。
藥房都提調沈之源,右承旨南龍翼啓曰,伏未審夜來,慈殿氣候何如?昨承安穩之敎,今日益覺快效乎?自上調攝,亦復何如?入診更議明日之事,昨承下敎矣,今日入診似當。臣等不勝憂慮之至,敢來問安,竝此仰稟。答曰,知道。慈殿氣候,漸就安寧矣。
再啓曰,入診退出,與柳後聖等商議,則皆以爲自上肺胃中餘熱,猶未盡除,前進升麻黃蓮湯五貼連進,鼻尖所患處,不至大段,井華水和熊膽塗糝,亦當云,湯藥劑進,熊膽亦爲進入,敢啓。答曰,知道。
工曹判書鄭致和初度呈辭,入啓。
刑曹判書李浣上疏。大槪,身病彌留,供職無期,乞遞本職,以便公私事。入啓。
大司憲蔡裕後啓曰,臣忝據臺席,曾無一言有裨補,日以引避爲事,臣罪大矣。昨日伏見同僚避嫌之辭,則臣亦以擧子相避,俱入於啓稟中,而臣頭痛猝劇,欲起還仆,不卽來避,致令諸僚,處置經宿,法應罷免,決不可仍冒。請命罷斥臣職。答曰,勿辭,退待物論。
吏曹啓曰,平安監司有闕,依近例,令備邊司議薦,何如?傳曰,允。
咸陽進士朴以燾上疏。大槪,應旨進言事。入啓。答曰,省疏具悉。爾之憂國之誠愛君之忠,溢乎言表,再三觀覽,予深嘉尙。所陳之事,可不體念而採施焉?仍傳曰,此人所陳之疏中,勸誡之意,越乎他人,予深嘉尙。其令該曹收用此人。
以咸陽進士朴以燾上疏,傳曰,此人疏中所附聖訓格言,其令玉堂撰書以進。
昨日引見時,領議政鄭太和所啓,前者司僕正柳頲,被論呈旬,而自上有格外勿遞之敎,故頲則不得行公,而尙未出其交代,太僕之事,漸至積滯,殊甚可慮矣。況臺官旣已論啓,決不當仍赴,臣之所言,非爲本寺之地,實爲朝家體例也。上曰,然則柳頲改差可也。副應敎沈世鼎所啓,近來本館官員不齊,至以上番,姑降下番,苟簡甚矣。後日政,差出副提學,使之□□,何如?上曰,依爲之。領議政鄭太和所啓,近因吏曹參議獨政,緊任之外,各官則不得差出,各司闕員漸多云,宜有變通之事矣。上曰,吏曹參判何不出仕耶?太和曰,聞其病勢彌留,不得出入云矣。左承旨洪處尹曰,李應蓍又陳病狀,上疏到院,而近日身病疏章紛紜,故姑未捧入矣。上曰,然則吏曹參判遞差,其代,問于大臣差出。
都承旨李正英上疏。大槪,更申前懇,仍陳情勢,冀蒙恩遞事。入啓。答曰,省疏具悉卿懇。其間曲折旣如是,則於卿有何引避之事乎?勿辭從速察職。
入診後,藥房問安。答曰,知道。
正言尹趾美啓曰,昨日正言尹飛卿,引避退待,臣以城上所,詣長官家,以請出搆草,而日勢已暮,闕門垂閉,送簡於在家同僚,而今此立落,亦非大段,似無意見之異同,且慮昏黑之後,乃爲傳啓,有所未安,故以卽爲傳啓之意,竝及於簡通中矣。夜深之後,得見同僚答通,則其意非以請出爲非,而以不待回答,徑先傳啓爲言。臣倉卒錯料,果失規例,勢難仍冒。請命遞斥臣職。答曰,勿辭,退待物論。
謝恩,右副承旨李慶徽。
召對入侍,右議政沈之源,玉堂沈世鼎·李敏敍,承旨李慶徽,假注書曺憲卿,史官兪命胤·李光稷,正言尹飛卿。
司諫趙龜錫啓曰,卽見正言尹趾美啓辭,則所謂在家同僚,乃指臣也。簡通之後於傳啓,有違臺閣體例,故昨於答通中,果爲略及矣。今者同僚,以此引避,則臣安得晏然而已?請命遞斥臣職。答曰,勿辭,退待物論。
大司諫李慶億啓曰,卽者同僚,以徑先傳啓之失,至於引避,而昨日城上所詣闕後,始爲發簡,先啓之由,臣雖不知,而簡通中,同僚旣與之聯名,則臣亦同受其責,何敢自謂無失,而晏然仍冒乎?請命遞斥臣職。答曰,勿辭,退待物論。
奉敎兪命胤上疏。大槪,旣有應避法例,請令該曹,照例遞改事。入啓。啓下該曹。
左正言尹飛卿啓曰,卽者同僚,以臣處置徑先傳啓之故,相繼引避,事旣由臣,則臣何敢晏然處置?請命遞斥臣職。答曰,勿辭,退待物論。以上朝報
以任義伯爲平安監司,姜瑜爲水原府使。出備局謄錄
上在慶德宮。停常參·經筵。
下直,海美縣監李斗龜,乫坡知僉使崔聲善,羅暖萬戶金益修。
藥房都提調沈之源,副提調李正英啓曰,伏未審夜來,慈殿氣候何如,聖候調攝亦復何如?連日引接臣僚,久御寒殿,得無添傷之患乎?昨日劑入升麻黃蓮湯,其已進御乎?鼻上所患處,熊膽和塗之後,亦能差減否乎?臣等不勝憂慮之至,敢來問安。答曰,知道。慈殿氣候安寧,予之所患一樣矣。大妃殿問安。答曰,知道。
傳于洪處尹曰,今下弓矢,乫坡知僉使崔聲善,羅暖萬戶金益修給送。
傳于李慶徽曰,召對爲之。
洪處尹,以都摠府言啓曰,今日入直軍士,中日習射,請出標信。傳曰,知道。
南龍翼,以刑曹言啓曰,謝恩使回還時,柵門馬匹被捉人等,因備邊司啓辭,將爲定配,令典獄署,卽爲還囚矣。得接本署牒呈,則安金伊同·朴儉金,則已爲囚禁,而其中宋相甫,以興利事,下去安州地未還,故其母其妻捉囚云,聞來極爲驚駭。當初保授可信之人,待其改分付就囚之意,而保授之人,典守之際,不勤守直,致令任意遠去,尤極寒心。當該典獄署官員,從重推考,保授人,則各別嚴囚,一邊祕密行關于平安兵使處,捕捉宋相甫,色吏押領,使之急速上送,何如?傳曰,允。
又以兵曹言啓曰,當日金應天稱名人,自興化門入來,差備門外擊錚,極爲駭愕。令攸司囚禁治罪,同門守將崔致厚,常時不能禁斷雜人,以致闌入,亦爲非矣,推考,何如?傳曰,允。
假注書權迪改差,代姜弼周。
李慶徽,以戶曹言啓曰,各司中,義盈庫極其凋殘,不但墻垣之頹圮成路,至於庫間,亦甚狹隘,供上雜物,無以容置,分授於供納主人,臨時取用,事之苟簡,莫甚於此,而本庫直長兪棨,差除本任之後,盡心料理,多般拮据,作樓庫七間,藏置供上之物,以除分授主人之弊,墻垣之頹圮處,亦盡修築,以成公廨貌樣,誠爲可嘉。令該曹考例施賞,以爲激勸他司,何如?傳曰,允。
南龍翼,以兵曹言啓曰,宣傳官廳下人來言,今日一所監軍缺七八字點,而闕門已閉,不爲入來,受牌缺七八字尹世雄,則爲先從重推考,其代,監軍不缺三字通,入直宣傳官四員中,一員使之受牌,待開門出送,何如?傳曰,依啓。尹世雄所爲,殊甚駭愕,不可推考而止,拿問處之。
李慶徽啓曰,明日經筵,取稟。傳曰,只晝講。
又啓曰,大司憲蔡裕後,執義朴世模,掌令鄭樸,避嫌退待,持平尹元擧·李東溟在外,今日以監察茶時之意,敢啓。傳曰,知道。
又啓曰,臺諫出仕事,命下矣。今已日暮,明日待開門命招之意,敢啓。傳曰,知道。
初昏,赤雲一道如氣,起自坤方,直指乾方,長竟天,廣尺許,良久乃滅。一更二更,月暈。
副應敎沈世鼎,副校理金壽興疏曰,伏以掌令林葵,以頃日監試官望單子書入之時,本府下吏來問相避,措語見原疏執義朴世模,掌令鄭樸,以掌令林葵,以政院被推事引避,臣等當處置,而臣等俱有應避擧子,措語見原疏大司憲蔡裕後,以昨日伏見同僚避辭,則臣亦以擧子相避,名入於啓稟中。措語見原疏正言尹趾美啓,措語見上司諫趙龜錫啓,措語見上大司諫李慶億啓,措語見上正言尹飛卿啓,措語見上竝引嫌而退,法雖無避,意在遠嫌,則以此言送,亦無所失,引嫌之意,大略相同,則不敢處置,勢所固然,疾病之來,人所難免,則處置經宿,有何所嫌?同僚傳啓,有違舊例,則略及答簡,而詣闕發簡,非己所知,則雖或聯名,有何所嫌?當初處置,雖由於己,而同僚引避,無與於己,急於傳啓,雖有其意,而先啓後通,有違規例。請掌令林葵,執義朴世模,掌令鄭樸,大司憲蔡裕後,司諫趙龜錫,大司諫李慶億,正言尹飛卿出仕,正言尹趾美遞差,啓。取進止。答曰,依啓。
禮曹判書尹絳疏曰,伏以臣本以無似,忝長金吾重地,擬律多謬,得罪公議,兼有賤疾,症勢彌留,累疏乞免,出於萬不獲已,而聖眷偏隆,不許鐫遞,至有內醫看病之命,臣感激恩私,非不欲待差陳力,而病勢深痼,乍輕乍重,痊可無期,情勢悶蹙,終有不敢冒進者,而且臣僨事之實狀,竊恐聖明,猶未燭焉。玆敢不避煩猥,略陳曲折,凡罪人照律時,律有相近之律,若輕若重,竝爲書呈,則參酌。以下缺燼餘。答曰,省疏具悉。卿其勿辭察職。見內下記草
上在慶德宮。停常參,只晝講。
謝恩,五衛將鄭時望。
明日武科殿試,參試官三,洪命夏·柳赫然·南斗柄,參考官三,呂聖齊·姜錫圭·劉應文,文科讀卷官三,沈之源·許積·李時楳,對讀官兪棨·元萬石·沈世鼎·李敏敍。
李慶億啓曰,今日省記捧入之後,玉堂下番李敏敍,試官受點,次直之員,不爲入來,闕門已閉,終致闕直,極爲非矣。當次應入之員,請推考。傳曰,允。
正言尹飛卿上疏。大槪,旣有老母之病,又遭同氣之喪,伏乞聖慈,鐫遞職名,使得專意救護,則天恩罔極,殞結難報,臣不勝瞻天祈懇之至,謹昧死以聞。答曰,省疏具悉。爾其勿辭,救護母病。朝報
午時晝講,上出御興政堂,知事洪命夏,特進官蔡裕後,參贊官李正英,掌令鄭樸,侍讀官金壽興·李敏敍,假注書曺憲卿,記事官李守恒·李光稷,武臣柳坦然入侍。金壽興進曰,晝講常規,則自上例講曾受之處,而今則上候猶未快復,何以爲之?上曰,姑除曾受,只講新受可也。金壽興遂進讀通鑑隋煬帝記,自二年置洛口倉,至失亡蕩盡止,上隨而讀一遍。金壽興仍逐章講說以奏曰,窖是□內掘坎,所以藏粟也。一窖之大,可容三千餘石,今觀□回洛諸倉,其窖或至三千或至三百,則儲粟之多,可見於此矣。蓋隋自文帝,置沿州諸倉,所以備□也。今煬帝之置倉,只爲征師營繕之備而已,初非爲民而設也。置倉雖一,其用不同,故文章富庶之業,亡於煬帝之手也。李敏敍曰,隋之將亡,缺七八字密,乃取開河等倉資,卽軍餉隋之缺七八字盜糧者也。命夏曰,臣曾於北京之役,見通州倉,餘栗陳仍,此粟之蓄儲,初非偶然,而竟作誰家□,今者二臣所論,蓋謂人君之不可以聚斂爲心也,其言,誠可惕念矣。敏敍曰,大明終亡於流民,而流民之盜,實出於飢饉,則財聚民散,於此可見矣。如我國山郡入作之流,或不無日後之患,此甚可慮也。上曰,所謂楡林紫河者,其間相距幾許耶?敏敍曰,楡林,是延安之西也,紫河,乃禹貢九河之一,而道里遠近,則不可知也。壽興曰,道里雖不可詳知,旣以東西分言,則其相距之遠,蓋可遙度,而今曰築之二旬而畢,則其督役之酷,於此可知。雖暴秦長城之築,亦且屢月而後能畢,第其間東西,只據其地勢而泛稱其遠也,亦豈盡□下之東西也。敏敍曰,蒙恬所築,亦或言其因燕·趙舊築也。壽興曰,煬帝之事,固無足道者。大凡昇平之後,守成爲難,故自古用財無度,終底滅亡者,多在於殷富之時。今觀煬帝北巡金河,親奉突厥之廬帳,賞賜之物糜盡中國之財,當此之時,君心日肆於上,而又有裵矩之徒,迎承其君,導之忲侈,卒就亡國而後已,此正後世所可鑑也。上曰,一裵矩也,而何以侫於隋,而忠於唐乎?所謂有才之小人者耶?若無才則何以辦事也。敏敍曰,隋煬則不曾責也,凡人之好惡,不可不謹也。裵矩,煬帝之所好,故得以自固其寵,而帝則不之覺悟,竟促顚亡,此則煬帝之所好,實所以致矩之侫也。上曰,玉於賦詩,贈啓民之事,尤可怪也。壽興曰,唐之太宗,號稱英主,而亦有雪恥酬百王之詩,槪出於誇意也。敏敍曰,此乃六朝餘風也。上曰,煬帝不識西域圖記之詐,慨然慕秦皇漢武之功,其爲缺數字矣。敏敍曰,煬帝自言好頭頸,誰當斫槪缺數字也?壽興曰,煬帝雖慕秦皇漢武之事,而缺數字,此亦自知其遄亡而然也。敏敍曰,今觀缺七八字之大,極於隋矣。壽興曰,幅員之廣,雖莫如缺數字南,九州之外,擧皆入貢矣。至六年裵矩說帝,討高麗,敏敍以麗字音義奏曰,此字本音,雖作閭,漢音皆稱離,從離音讀爲是云。且如附麗之麗,經書字音,亦皆作離矣。壽興曰,高麗,是天東一偏域也,能敗隋煬天下之兵,則當時之强,可見矣。敏敍曰,逢文德,卽此時防禦之臣也,其賢亦可想知矣。且隋煬,動天下之兵,連營千里,而號令,則必稟於天子,若是而其能節制行師乎?宜其有薩水之敗也。且所謂四方兵集平壤云者,與綱目大同小異,恐是錯誤處也。蔡裕後曰,綱目則有薩水等語,而通鑑則無之,史之詳略,未可知也。壽興曰,史稱平壤城甚固,而今見之,其城至卑,汲水之人,亦皆踰城往來,未知何策,能以此城堅守耶?命夏曰,延安土城,則反下於平壤城,而李廷馣,猶以此城,克收壬辰之捷,□在人,豈在於城也?上曰,故謂之天時不如地利,地利不如人和也。壽興曰,古稱東人,善於守城,而揆諸今時,此亦虛矣。裕後曰,曾於丙子之亂,臣以體副從官,親見望月之戰,當日之戰,亦可謂善守矣。壽興曰,南漢乃城之善築者也。上曰,爾近以守禦從事,往來南漢,可知其形勢也。壽興曰,若有大砲,則丙子之亂,亦或可保,而只有大砲三機云,當時之事,此可恨也。裕後曰,其時軍糧已盡,雖有大砲,亦復奈何?上曰,鴨氷若解,則賊必自退矣。正英曰,江都若不失守,則亦可有望,而江都已敗,將復何爲?敏敍曰,凡干軍法,貴在鑑戒,而爲國之道,比若養生者,必須豫加缺二字,毋使戕敗元氣,可也。如煬帝之事,言之雖醜,而其缺二字好遠,從速滅亡者,誠如自傷眞元,而不自鑑戒也,此乃後世人主之所當鑑也。壽恒曰,缺數字淫佚之詩,此亦何以懲創人之逸志也?敏敍曰,今歲凶荒,振古所無。飢饉之民,救死不贍,倉糴則一向督捧,畿甸窮氓,將未免流離之患。臣意今年還上,或從半,或三分之一,量宜減捧,何如?命夏曰,敏敍之言誠是,而還上多少間,若不徵捧,則明春賑之資,何以辦出乎?此雖出於目前之急,而亦不可全然不捧,若有減捧之令,則雖稍實之民,亦不肯上納矣。元穀則自戶曹,旣爲減數,而江都移轉還上,亦爲一體施行事,備局已爲分付矣。卽今歲時不遠,必須詳知各邑徵捧之數,然後可以變通矣。上曰,問于廟堂,從便爲之。命夏曰,臣適有賤疾,冒呈辭單,而特蒙格外恩典,臣誠感激,罔知所爲,而臣之所患,尙未快復,至於金吾之任,尤有所不敢承當者,乞賜遞免。上曰,卿辭至此,金吾之任,當勉副焉。命夏曰,實錄纂修之役,一日爲急,都廳四員,必須一齊仕進,撰修校正之役,庶無窘急之患,而今者都廳郞廳三員,皆是玉堂入番之人,每不得仕進於吏局,事多可悶,似當有變通之道矣。上曰,何以變通耶?命夏曰,玉堂罷散人員,若命敍用,差出本館闕員,使之推移入直,都廳郞廳,依前啓下,除本司仕上直,然後可以專一於史事矣。實錄廳事體甚重,故先朝亦有如此之規矣。上曰,玉堂罷散人員,令吏曹書啓。命夏曰,入直禁衛,以十番磨鍊,而以百人,屬於一將矣。今則內衛元數漸縮,有闕者多至一百九十員,姑減十名,以八番磨鍊,以八將領之,何如?上曰,一番雖不滿百人,以現存之數推移,爲十番將,則依前差十人可也。命夏曰,自上久在未寧之中,今始開講,在廷之臣,孰不欽仰,而今日晝講時,特進官不進,大司憲蔡裕後若不來參,則將未免缺六七字,此誠可寒心。正英曰,特進官雖多,缺五六字,而今日晝講,皆稱病不進,極爲可駭。衆所共知之病人外,不進人員,竝推考,何如?上曰,依爲之。正英曰,皆收布於軍兵,以爲食道,故軍卒不堪其苦,此爲巨弊。廟堂設給兵水使食道,然後可除收布之弊矣。命夏曰,兩湖大同設行之後,兵水使題給官需,他道兵水營,則絶無題給官需之事,故有徵布之擧,槪出於除其入坊雇立出兵之規也。似難率爾變通,而玉堂所陳如此,試問于廟堂,何如?上曰,與大臣熟講爲之。敏敍曰,近來用人之道,只取京華子弟,而鄕薦則全不收用,不公甚矣。人才豈有京外之殊乎?臣意則申明鄕薦之法,隨其所薦,調用可也。上曰,令八道各薦五人事,知委可也。正英曰,然則自政院下諭乎?命夏曰,下諭太重,自吏曹,卽爲行關,似無不可矣。上曰,依爲之。敏敍曰,至於武士,亦可計其材能功勞而收用可也。命夏曰,功勞則不取,故專以試射爲課,隨闕塡差,此則該曹,時方擧行矣。敏敍曰,世已下矣,公道不行,雖兵判之政,亦豈皆出於公道也?自上克恢大公至正之道,則不必觀感之矣。命夏曰,敏敍在此,雖能大言若是,而後日之事,未必盡如所言矣。大抵今之所患,尤在於不相寅協,若是而其何能共濟國事耶?上曰,欲爲國事,則固當協心同力,而但取舍之際,是非相左,故例有此患耶。自古亡國之臣,皆不知其可羞辱矣,若使裵矩知此,亦足爲隋之忠臣也。命夏曰,今日廷臣,若不盡心國事,則畢竟是他日亡國之大夫也,知此不難,而缺二字目力,誠可痛也。上曰,今日在廷之人,若皆以此爲羞,國事其庶幾乎。鄭樸曰,江都移轉之穀,在於畿甸者,使之捧置列邑,朝家區劃處之,而但其中別移轉除耗一款,尙缺五字,謂別移轉者,每年例給移轉之外,因缺數字之者也。若於別移轉,必捧其耗,一依還上例捧置,亦賑救之一道也。且於上年,因道臣啓聞,特令減耗,況失稔,比上年不啻倍蓰,請令依上年例,蠲除別移轉之耗。上曰,言于廟堂,取考上年例,爲之可也。壽興曰,昨日有通鑑書入之敎,未知字樣大小,當如何書之耶?上曰,書出一張,而一面差大書,一面差小書以入,則可以折衷其間,而更爲下敎矣。罷出。以上燼餘
上在慶德宮。停常參·經筵。
下直,馬梁僉使鄭文星。
卯時辰時,有霧氣。夜一更至三更,月暈。
南龍翼啓曰,小臣慕華館武科殿試進去,下直。答曰,知道。
傳于右副承旨李慶徽曰,政事,過殿試後爲之。
李慶徽,以弘文館言啓曰,本館官員之不備,未有如近日,除本司之員,亦皆推移入直矣。昨日副應敎沈世鼎,副校理李敏敍,試官受點之後,下番現存□修撰睦兼善,副修撰金萬基,而睦兼善,以拘忌之疾,不敢入來,金萬基則身病甚重,亦不能入直,苟簡甚矣。後日政,上·下番闕員,竝爲差出,牌招肅拜,以爲替直之地,何如?傳曰,允。
領敦寧府事李景奭疏曰,伏以臣素患賤疾,久無起色,曾陳病勢,濫蒙內藥之賜。春秋兼任,乞遞未獲,自復伏枕呻痛,經旬換月,嬰痾良苦,重以進退狼狽。向來臺啓,雖不擧臣,而事實由臣,則臣心豈得晏然?卽聞南老星緘答來到,未了之前,有難供職,仍成癏曠,靜攝之中,煩瀆是懼。玆敢繼上辭章,而未克隨行,息偃京舍,益甚惶悚,屛伏私次,祗竢事了,臣愚出城,非如得罪於君父,只緣踪地難便,未卽拜疏以聞者,蓋有待焉。伏聞實錄廳都監洪命夏等,昨日入告于筵中云,其詳雖未得知,而顧臣身旣病憊,未效奔趨,史局重地,非是閑漫,而致曠至此,罪戾益增。伏乞聖明,遞臣本職及兼領春秋,以重國體,以便公私,千萬幸甚,謹昧死以聞。答曰,省疏具悉卿懇。旣云此非得罪於君父云爾,則何有出郊之擧,使予不安于懷乎?事之是非,自有曲折,卿何不安之理乎?安心勿辭,速爲入來,以安予心。仍傳曰,遣史官傳諭。
吏曹參判金壽恒疏曰,伏以庸陋微臣,蒙被洪私,分外叨榮,除命沓至,歷華敭顯,苦固有之,所在癏曠,無一報效,中心愧懼,寤寐靡寧。不意誤恩荐加,授以亞銓之任,聞命驚惕,省躬悶迫,誠不知所以自處也。竊念天官之職,國家所重,士論攸歸,雖在佐貳,靡不愼簡,實非人人所可冒據,如臣才望蔑蔑者,承乏充位,何以厭服衆心於進退人物之地乎?臣曾在先朝,忝居銓席,亦非一再,而未效絲毫之補,只招尸素之誚,追思愧悔,若負重辜。目今聖明在上,群彦滿朝,先進宿望,不爲無人,而必使已試無用之臣,復據缺三四字路,臣未知其故也。伏乞聖明,亟命遞改臣職,以安愚分,千萬幸甚。臣無任惶悶祈懇之至,謹昧死以聞。答曰,省疏具悉。卿之才局,似無不可,安心勿辭,從速察職。
禮曹判書尹絳疏曰,伏以臣猥將危懇,累煩天聽,瀆撓之罪,實無所逃,而聖恩偏隆,曲垂憐察,許遞金吾之任,使之專意調治,三復溫批,不覺感涕之交頤也。今者召牌下臨,義不俟駕,而所患賤疾,尙未差減,此後痊可,亦未易期,所忝本職,不可久曠,而開筵之時,經筵之職,尤不可虛帶。伏乞聖明,將臣本職及兼帶知經筵事,亟命竝遞,以便公私,千萬幸甚。答曰,省疏具悉。卿其勿辭察職。
是夕初昏,傳曰,入直承旨,持留院公事入侍。左承旨南龍翼,右副承旨李慶徽,假注書姜弼周,記事官李光稷承事畢,上命弼周,出取空紙來,親唱名,使書李敏敍各別敍用傳旨,又命承旨,書判付,南龍翼筆翰如流。上問承旨曰,玉堂遠近幾何,而入直官爲誰?龍翼對曰,玉堂與政院至近,而金壽恒·金萬基方入直矣。上命弼周,招兩人來,須臾又命弼周催入,於是,玉堂兩人趨入。上曰,玉堂有宋鑑乎?對曰,有之。上謂萬基曰,出取宋鑑,除御覽,只將進講冊子來,蓋御案上,自有御覽冊子故也。頃之,萬基將宋鑑來,上命玉堂進坐燭下,玉堂坐訖,上方開卷曰,何處也?壽興曰,庚申春正月處也。壽興進讀十餘葉,命萬基遞讀。萬基講六七葉,辭以喘急,上謂龍翼曰,承旨可讀之。龍翼辭以無前例,上曰,缺二字,經筵常例,乃是別擧,承旨之讀,有何不可?壽興曰,龍翼方帶參贊官,進讀無不可。龍翼因進讀缺四五字諸臣不曾從外私繹。故句絶音吐,或有缺四字許改,節節明快矣。至武成王處,上問武成王爲誰?龍翼曰,太公望也,太公爲萬古將家之首,故對文宣而稱武成矣。甲子下雙書年號,宋非正統乎?壽興曰,爾時尙未統一。至趙普補綴舊牘更進處,上爲微笑。至砦字處,上曰,缺二字何者?壽興·南龍俱對曰,音義與寨同。慶徽曰,以木曰寨,以石曰砦,而音義則一也。龍翼讀至十餘葉,慶徽肘龍翼私語曰,自上燭下久看書,何如?蓋上,曾有眼患新愈,故有此語也。龍翼伏請曰,久對火光,無乃有所妨乎?上默然,其意若曰對火無妨,予自樂此云也。龍翼因讀至世修缺數字李家處,上又微笑上曰蜀地民戶甚多矣。壽興曰,缺數字六日始得,幅員之大,可知矣。至驗天不食處,上問前代今時日食之變,壽興曰,日食有常度,而太陰侵太陽,故有此災也。萬基曰,先儒已言之矣,亂世則當食而食,治世則當食而不食矣。沒講史論,卷已垂盡。上曰,姑輟講,相與說話可也。壽興曰,今夜之事,異於常筵,僉陳所見似可。上曰,皆言之。壽興仍言五代及宋得國事,上曰,得國何異?天命在焉。萬基曰,王者不嗜殺人爲本,觀乎史,可知矣。五代,欺詐刼奪而得之,宋氏,天與人歸而得之,故國祚長短,如彼懸殊矣。龍翼曰,宋祖褒賞節義,陶穀袖稗草以進,而終身不遷官者,薄其爲人也。上曰,陶穀,不忠於前代,而反忠於宋乎?比之不孝於父,而能忠於君者,未之有也。龍翼曰,聖敎極當。龍翼又曰,石守信等,杯酒釋兵權事,近於權謀也。上曰,何傷乎?是乃悅服人心也。上曰,范質何其不堅固也?龍翼曰,猶勝於王溥。萬基曰,韓通守,臣節最尤。龍翼曰,馮道迎五代君,極可笑也。上曰,世修降表之李,亦可醜也。壽興曰,明朝人,以宋棄十六州而不能混一,議以爲非正統也。萬基曰,明人之議,非正論也。慶徽曰,明時人,常低看宋氏矣。龍翼曰,明人專尙氣,所論却欠正大。上曰,十六州與契丹曰〈?〉。龍翼曰,石敬塘與之。上曰,西夏之君爲誰?壽興曰,李繼缺數字地之大,與宋等也。上曰,宋何不討?龍翼曰,缺數字。上曰,唐宋享祚幾何?龍翼曰,各若干年也。上曰,缺數字,國不爲國,不可以享祚論也。龍翼曰,三代後稱國者,漢唐中,漢爲盛。上曰,古來人君,宋祖最優。壽興曰,宋主多賢,而漢氏去古未遠,氣質渾厚矣。上曰,觀西向讓,南向讓底氣像,文帝誠不易得。龍翼曰,世所謂武勝於文,以氣質論也。上曰,氣質誠似優矣。上曰,觀武帝齊襄復讎之語,則模畫甚濶大,所以初能成功,而終不敗亡者,以有輪臺之悔也。慶徽曰,天下虛耗,胡不謂敗?上曰,始雖迷惑,終能拔脚悔悟,非豪傑而能之乎?龍翼曰,武帝雄快,文帝遜讓,謂之高於文也。萬基曰,此非正論,其實則文帝本優,而頗有病痛處。上曰,所謂病痛,只在欲效古人雄快處,而不得正當底道理,眞所謂效季良不得者也。龍翼曰,柴世宗若久立,則當削平矣。萬基曰,觀其用王朴,制作規模甚善矣。慶徽曰,如毁佛像作錢等事,稍可觀。上問追帝其祖考事缺數字曰,趙汝愚以爲,僖祖雖爲始祖,而親盡當祧,故時議皆以爲僖祖當祧,而太祖東向可也。朱子以爲,僖祖乃始祖,則不當祧,僖以始祖東向,以太祖當屈於僖,不得爲東向云矣。上曰,東向何義?壽興曰,東乃生氣,故尊者居之。慶徽曰,神道以生爲上,故東向爲尊。上曰,其時廟議,果從何人?壽興曰,從汝愚。慶徽曰,朱子與汝愚書,深斥汝愚,以宗戚大臣,廟議致謬,詳在朱書中矣。壽興曰,太祖友愛篤至,而太宗曾不爲念,不祥孰甚焉?龍翼曰,太宗不足責,至如趙普依阿,誠可痛也。上曰,杜后傳位之命,如何?壽興曰,非正法。龍翼曰,誤矣。上曰,太祖傳弟之意,先后而有之矣。龍翼曰,景帝欲傳梁王,而頼竇嬰不果,其時趙普若堅執,則晉王安得立乎?上曰,燭影之疑,宋史所修,似是實事。壽興曰,以□冤死觀之,則燭影事,似無疑矣。上曰,太祖友愛篤至,而又得張齊賢,留爲後用,則太祖之心,缺數字汲於得位,自同於梟獍耶?上曰,好爲之缺四五字曰,以語勢觀之,似是附託之矣。上曰,否。此乃奴言也。缺二字,孝宗終有天下,天道可見。壽興曰,高帝無可觀底事,而立孝宗一款,是可處矣。上曰,太祖雪中微行,遇趙普如彼,而普終負之,亦異於諸葛亮矣。上言王全斌征蜀殺人事,龍翼曰,曹彬不殺人,故有子八人。壽興曰,曹彬之子,冬月欲治第,彬曰,營修之際,恐傷蟄虫。上曰,蟲猶如此,況殺人乎?壽興曰,蜀地險固,而六十六日全蜀就平,何其易易也?龍翼曰,釰門,天下之壯,而自古無不被兵滅亡者,如公孫述·李勢是也。以此觀之,山川誠不足恃也。上曰,大明時,明王珍亦恃險而亡。上曰,孟昶甚愚。龍翼曰,孟昶爲七寶溺器。上曰,溺器,必以七寶爲之,有何所好?其愚誠不足道。上曰,唐明宗,焚香祝聖,其爲民公心,誠可尙矣。壽興曰,其亦不易得之君爾。上曰,石敬塘,何如主也?龍翼·壽興曰,失地契丹,稱臣犬羊,餘不足觀。上曰,征蜀時,曹彬爲上將,全斌副之,則必無濫殺之患。萬基曰,誠然矣。上曰,保全民生,未有如宋征蜀時,先治第汴水之涯,凡五百間,以待降人。壽興曰,趙普論語半部,指何事耶?上曰,豈有半部書乎?細看普言,此人儘是奸詐,如論語中,何嘗敎人以奸邪事君乎?上曰,宋鑑,劣於通鑑。壽興曰,宋鑑,略於實事,而專以粉飾文字爲主,誠不如矣。上曰,杜太后事,史何無貶事乎?壽興曰,宋人之筆,故不敢貶也。壽興曰,天下相傳,何許大事,而后敢干之?大頭腦處,已非矣。壽興曰,如宣后,曹后,皆賢后,國頼不亡。上曰,宣仁,誠女中堯·舜,至如曹后,不必大奇。壽興曰,宣仁得孟后,奇愛德性,而歎其薄福,其所以廢處他宮,得免北行,卒立高帝,大有力矣。龍翼曰,大抵唐后多惡,宋后多賢。上曰,宋氏家法,最正故也。龍翼啓曰,政事,過殿試後爲之事,命下矣。近來各司,窠闕甚多,禮曹工曹俱無堂上,而至於禁府,判事知事,俱未差出,莫重典獄,事多積滯,不可不趁速差出,而明日後,則有國忌齋戒,明日殿試出榜後,日勢雖晩,命招政官,使之開政,何如?上曰,依爲之。上謂承旨曰,今後御營廳試射缺三四字者,依前別馬隊例,末端以紙人等幾名缺數字。上與承旨玉堂言,友而敬之,與史官言,卑幼之,旣罷而夜已三更一點矣。以上燼餘
上在慶德宮。停常參·經筵。
望祭齋戒。
下直,多大浦僉使金友仁。
藥房都提調沈之源,右副承旨李慶徽啓曰,伏未審夜來,聖候何如?近日寒暖不適,而調攝之中,連御筵席,又有夜對,或不無所傷乎?臨筵之時,或茶飮猪肚丸,連爲進御,而別無顯效乎?前劑入升麻黃蓮湯,當盡於今日,連進與否,及或他藥,必須詳知症候,然後方可議定。臣等不勝憂慮,敢來問安,竝此仰稟。答曰,知道。湯藥,姑爲停止。
有政。
南龍翼啓曰,自上患候,尙未平復,明明日望祭,攝行事分付之意,敢啓。傳曰,望祭磨鍊擧行,可也。
又啓曰,小臣冬至望闕禮初度習禮進去,下直。傳曰,知道。
又以都摠府言啓曰,今日入直軍士,當爲中日習射,而文科殿試相値,不得爲之之意,敢啓。傳曰,知道。
傳于李慶徽曰,大臣·備局堂上,引見。
李慶徽啓曰,明日齋戒,明明日國忌,此兩日視事,頉稟。傳曰,知道。
南龍翼,以備邊司言啓曰,今十一月十一日晝講時,侍讀官李敏敍所啓,今歲凶荒,振古所無,飢餓之民,救死不贍,而官糴則一向督徵,畿甸之民,將未免流離之患。臣意則今年還上,或從半或三分之一減捧,何如?知事洪命夏曰,敏敍之言,誠是而措語見上命下矣。不捧官糴,則歲翻之後,賑救飢民,各樣種子,何所取資?臣等亦豈不知目前難辦之勢,而不能全然不捧,亦出於不獲已也。十分參酌,隨其被災輕重,差等減捧,江都移轉還上,竝爲一體施行事,曾已定奪知委,而各邑中,或有已準常式畢捧者,今又改令減捧,則應有不均之歎。臨到歲時,力所不及之民,則守令雖欲徵捧,不可得也。如此之類,則更觀列邑所報,別爲變通似當,敢啓。傳曰,知道。
洪處尹,以缺數字官員,以提調意啓曰,今此式年缺五六字璿源錄,旣已修正粧䌙,先王御缺四五字,亦爲修正完畢,當爲奉安於太白·五臺等處矣。曾前璿源錄奉安時,兼爲曝曬缺二字廳,鱗次發送,書吏庫子,給馬下送,今亦依此擧行。且御帖陪行,事體極重,自前監司,境上待候,檢飭諸事,而曾於乙酉年,因年凶慮其厨傳之弊,以秩高守令,擇定差使員扈行事,行會諸道,已成近例,當此大無之年,不可復擧舊典,一依乙酉以後之例,別定秩高差使員,檢飭陪行事,各道監司處,分付何如?傳曰,允。
又以吏曹言啓曰,戶曹啓曰,各司中義盈庫,極其凋殘,直長兪棨修築事,誠爲嘉尙,措語見上令該曹考例施賞,以爲激勸他司之地,何如?傳曰,可也事,命下矣。考之前例,則前司果李守訓,曾爲軍資寺〈監〉奉事,以本監庫七間,拮据造成,有守令除授承傳,義盈庫直長趙爾䎘,亦以本庫大廳庫造成,亦有六品職遷轉之命。此外各陵各司官員,以監董造成,陞敍者亦多有之,而論賞重事,該曹不敢擅便,上裁何如?傳曰,依李守訓例,施賞。
傳于南龍翼曰,行副護軍李浣處,內醫則雖送,明日李東馨,別遣看病。
李慶徽啓曰,領府事李景奭上疏到院,而以望祭齋戒,不得捧入之意,敢啓。傳曰,入之。
又啓曰,右議政箚子到院,而以望祭齋戒,不得捧入之意,敢啓。傳曰,入之。
又啓曰,右議政箚子批答,當爲傳諭,而政府無郞廳,史官傳諭之意,敢啓。傳曰,知道。
持平李東溟啓曰,臣受任西州,已周一年,無以報效,徒懷恐懼,千萬夢寐之外,恩命遽下,臣感激鳴私,不敢遲稽。力疾登途,行到中路,聞政院啓辭遞改,而旋因該曹所啓之命。臺官爲職,與庶官有別,則旣遞又仍,勢難行公。請命遞斥臣職。答曰,勿辭。
掌令林葵啓曰,臣伏見持平李東溟疏辭云云,該曹啓稟還仍,由於臣之法外嫌避之致,則臣何敢晏然處之乎?請命遞斥臣職。答曰,勿辭。
南龍翼·李慶徽啓曰,以鷹連中使狀啓,傳曰,如此皇后之喪,雖自該曹,有擧行之事,而日記中前例,承旨爲先考出稟啓事,傳敎矣。近年日記,卽當考出,而己丑以後日記,則盡送於實錄廳,卽以啓覆考出事,只己丑庚寅兩年冬三朔日記,取來于此,而其中則如此之喪,無現出處,至若年久之事,則臣等聞見所逮,必知如許之喪,出於何年,然後許多日記中,可抽其年而考出,故招問禮曹書吏於門外,則皆曰近年所無,不能詳知云。臣等反覆思惟,他無考知之路,只承文院,必有可考文書云,卽令覔來,則官員書員,皆不入直,惟一迷吏,不知所對,此外更無可據之事,不得考出之意,敢啓。傳曰,知道。
南龍翼啓曰,承文院,非但闕內衙門,所管文書,甚爲緊重,而卽因文書取考事,招其書員,則自前不爲入直,至於入省記官員,亦爲闕直云,極爲駭愕。請當該應入官員,從重推考,自今書員一人,使之輪回入直事,捧承傳施行,何如?傳曰,依啓。書員一人入直事,何必至於捧承傳乎?自本院,申明分付後,如有復踵前習之弊,則拿推定罪之意,知悉擧行。
吏批,判書宋時烈在外,參判金壽恒進,參議趙復陽進,都承旨李正英進。
吏批啓曰,文科甲科第二人第三人,當授七品職,時無窠闕,七品中仕滿及未準朔人員,依前陞品後,其代差授,何如?傳曰,允。
以鄭重徽爲正言,吳始壽爲判義禁,鄭致和爲刑曹判書,李端相·李壽仁爲舍人,李敏迪爲校理,李翊爲修撰,李峻岳爲安城郡守,任奎爲昌平縣令,李至爲長興庫主簿,權德徽爲司宰主簿,鄭載海爲承文正字,金爲承文副正字,朴以文爲學正,李殷相爲工曹參議,鄭錀爲刑曹正郞,李奎齡爲刑曹佐郞,尹順之爲禮曹參判,朴世堂爲典籍文科第一人崔斗濟爲東部主簿武科第一人趙相遇爲沙斤察訪,李瑞雨爲漢城參軍,尹深缺爲司宰直長,洪宇熙爲義盈庫奉事,姜瑜爲水原府使,吳挺一爲知義禁。
兵批,判書洪命夏進,參判李一相進,參議李袗進,參知尹鏶進,左承旨南龍翼進。
兵批啓曰,武臣堂上柳遐等七員,敍用事命下,而李道彬新遭母喪,李經漢,時未終制云,故禁軍將望,不得備擬之意,敢啓。傳曰,知道。
以白弘性爲內禁衛將,柳遐·柳震立爲羽林將,閔應騫·朴之墉·白弘性·李廷沃·柳遐·李·金脩爲副護軍,尹趾美爲副司果,李東耉爲副司正,李時俊爲折衝,尹徵殷·吳時中·金活爲折衝。以上燼餘
巳時,上御興政堂,大臣·備局堂上,引見。引見入侍,領議政鄭太和,兵曹判書洪命夏,大司憲蔡裕後,刑曹參判柳赫然,大司諫李慶億,左承旨南龍翼,玉堂金壽興,假注書姜弼周,事變假注書李猶龍,記事官李守□·李光稷。領議政鄭太和所啓,近來連日引見,去夜進講,夜分乃罷,玆乃稀古盛事,臣等聞之,不勝欣仰,而第玉體調攝之餘,不瑕有傷乎?上曰,今已少差,別無可慮。蔡裕後曰,望日親祭事,命下矣。目今日寒,缺五六字致傷乎?上曰,每欲親行,而病未能矣,近來缺五六字望祭爾。太和曰,上意如此,雖不可止,連日引接,且値寒沍,觀來夜日候,爲之何如?上曰,依爲之。太和曰,前日晝講時,憲府請減移轉之耗,而今已節晩,已納者盡納,後納者不納,似不均矣。裕後曰,請減之啓,意則甚好,而隨聞隨啓,致令晩後,此後斟行,在於備局,相議爲之可也。太和所啓,兵水使及邊將食道,自臣立朝後,已有此議,而思之實爲難便。兩湖大同設行後,雖已題給食道,而入防老弱之軍,其能不收布乎?命夏曰,臣曾在仁祖時,爲和順縣監,慣知此事矣。軍缺四五字爲苦,收布爲便,其曰收布有弊云者,科外侵懲之故也。上曰,難變矣。太和所啓,內官有爲啓覆罪人者,臣知其事矣,當以啓覆時白之,今聞其人已死矣。先朝時,極以冤死獄中,爲軫念矣。上曰,啓覆時,合有容恕,啓覆罪人,豈必皆死乎?又所啓,罪人梁夢錫,旣被累次嚴刑,幾至死域,而其餘罪人,滯囚凍獄,徑弊之患,亦不可不慮,似當趁卽疏決矣。上曰,梁夢錫依本府所啓,還送配所,其他罪人,亦依本府處決施行。又所啓,慶州府尹與江華留守,輕重有異,江華則仍任,慶州則已出其代矣。新府尹李元鎭,自以老病之人,今番赴任,旣未可必。且當此凶歲,以其迎送之費,可活許多飢氓,遠地之弊,亦不可不念,而自下不敢有稟請矣。命夏曰,江華則降資仍任,而慶州則官雖二品,缺一二字忠元,以通政,爲守府尹,今若降資,則不可仍存,實未知何所施罰,則可以合宜也。上曰,姑限麥秋仍任,以除飢民迎送之弊,麥秋後,更爲稟處論罪則,何如?李慶億曰,帶□民,似未妥當矣。上曰,蔡忠元,曾以此事被推,而疊□妨,姑爲仍任,更爲推考。鄭太和所啓,刑曹禁府堂上各司提調,亦多空處,政院已啓今日爲政之缺二字,乃國忌齋戒也,未知何以爲之。上曰,缺三四字妨。南龍翼所啓,明明日望祭親行事,缺五六字承旨,皆有執事之任,而承旨二員在外,右承旨洪處尹,遭其四寸之喪,未及成服,本院服制之規,例於成服後出仕,而今執事之任,將不成模樣,不可不變通。且其所遭之喪,出於外處,元無犯染之事,洪處尹明日成服後,卽爲出仕,仍令齋宿,何如?上曰,依爲之。柳赫然所啓,本曹所官六員,而一員方以兼春秋入直,二員則未差。詞訟重地,事多積滯,所官闕員,今政速爲差出,何如?上曰,依爲之。洪命夏所啓,南漢,乃城守之地,而無釜鼎,故欲爲措備之意,通於黃海監司,則監司鄭萬和,曾經守禦廳事,留意南漢之事。釜鼎七十坐,今將措備,待明春船運,而價本無出處,備局所管關西木五六同,若爲劃給,則可以準價矣。上曰,依爲之。鄭太和所啓,今番武科出身禁軍外,應爲赴防者,其數零星。當此凶年,渠輩行裝,亦所難辦,欲令納價除防,則事體亦甚苟且,外方出身,則各赴其道舟師之防,何如?命夏曰,舟師之防,無大段關緊之事,無論京外,使之屬於禁旅,自備糧食,以準十朔,何如?上曰,依爲之。李慶億所啓,刑曹所掌,比他曹極緊,非但堂上所當愼簡,郞官之爲任甚重,不可循例苟充。曾在先朝,以三司出入之人,間間差出,今亦依此爲之,何如?上曰,言于該曹,極擇差出可也。上曰,李浣之病,如何?太和曰,未能詳知,而聞欲遞大將之任,陳疏到政院,而未捧云矣。上曰,遣內醫看病。是時,文科殿試試卷捧入,上親割壯元名封,乃朴世堂也。其餘,令注書割封,上親閱試卷,歷問某是誰子,太和在前列告。上曰,制,是何如文也?太和曰,宣祖朝趙纘韓,作漢高祖韓信大將制,丁丑庭試,亦出詔題矣。上曰,箴之爲文,是易耶?太和曰,雖易,亦自有巧拙矣。命夏曰,文體中,頌是難。裕後曰,宣祖朝,以表爲事大文書,故每於科時,出表題矣。太和曰,今科,專以製述取才,故往春式年,多是不事製述,只以講誦應科入格,及赴殿試,或有長短句云矣。蓋今年式年增廣兩科殿試缺數字題矣。金壽興所啓,在前開筵時,例以儒臣入侍,今則無一人在京者矣。今聞前佐郞李翔,爲見其父,來在京中,而第以褒貶居中,時無職名,敢此仰稟。上曰,付軍職,使之入侍可也。柳赫然所啓,臣所領御營軍至七萬,而漢城備局,事務煩劇。又加刑曹重地,才局不逮,不能專意於軍務,終無一事着實,如臣之輩,寧除他般職務,俾責武事可也。臣職事無暇,久廢弓馬,頃嘗一着鐵衣,頓覺牽掣,不慣於身上矣。上曰,如卿風采氣力,允合刑曹矣。赫然曰,本曹無判書,以臣孤陋,不能承當,待判書差出,議啓缺一二字事,何如?上曰,如其緊急公事,勿爲等待,且職事雖煩,勿忘將帥上事也。以上燼餘
上在慶德宮。停常參·經筵。
親祭齋戒。
洪處尹,以兵曹言啓曰,前日啓下別雲劍有故,故以無故人員,改磨鍊以入之意,敢啓。傳曰,知道。
又以摠戎廳言啓曰,本廳所屬壯抄二番軍兵,今已上來,逢點實數三百十五名,依前分作□番,與南營入直初運軍兵,明日替代之意,敢啓。傳曰,知道。
大司憲蔡裕後,執義朴世模,掌令鄭樸啓曰,持平李東溟,以臣行到中路,得聞缺四字啓辭遞改,而旋因該曹啓稟,又有還缺五六字命,臺官與庶官有異,勢難仍冒,掌令林葵缺數字李東溟之以旣遞還仍爲言者,實由於臣之法外嫌避,何敢晏然處置,竝引嫌而退。政院啓稟,雖科期爲急,而旣有應參之員,仍降勿遞之命,則少無可避之嫌,當初遠嫌之言,出於自愼,而旣以此引避,則到今不必再引前事,請持平李東溟,掌令林葵,竝命出仕。答曰,依啓。以上燼餘
上在慶德宮。停常參·經筵。
中宗大王忌辰。
夜五更,月暈。
望祭後,大殿,政院·玉堂問安。答曰,罔極。大王大妃殿問安。答曰,知道。
王大妃殿·中宮殿問安。答曰,罔極。
大王大妃殿,藥房問安。答曰,知道。王大妃·中殿問安。答曰,罔極。
大王大妃殿,二品以上·六曹問安。答曰,知道。王大妃殿·大殿·中殿問安。答曰,罔極。
李正英啓曰,明日常參·經筵,取稟。傳曰,夕講爲之。
李慶徽啓曰,領敦寧府事李景奭上疏到院,而以國忌留院之意,敢啓。傳曰,入之。
假注書曺憲卿服制,代兪命胤,姜弼周服制,代金璁。
洪處尹,以備邊司言啓曰,內官陸□立狀啓,有譯官秦正國,別監林孝信,臣帶來人員金時賢等,先爲出送之語,臣等取考當初渡江人馬單子,則中使所率,只別監一人奴子二名,而今以渡江時名無之金時賢,至於擧名於狀啓之中,殊甚可駭。所謂帶來,未知其稱以何號,而果是應帶之人,則不可漏名於渡江單子,冒禁濳往之人,則義州府尹何不致察,內官亦何敢如是馳啓?事極駭愕,竝爲從重推考。金時賢入往曲折,令攸司爲先推問,何如?傳曰,允。
又以備邊司言啓曰,今見領鷹內官陸□立狀啓,今後貢鷹,着令永罷事,禮部咨文已來云,此則誠爲多幸,當有謝恩之擧,而李一相言皇后之喪,出於八月十七日,旣已燒火,殯於闕□,蒙古諸王,連續入來弔慰,朝鮮遣使陳慰,與□在於本國之情不情云云。果有皇后之喪,則陳慰之香,在所不已,而但以其語勢觀之,則似非正位皇后。聞口傳之語,遽遣使臣,旣無前例,亦係後弊,今宜另擇伶俐解事譯官一員,稱以賚咨官,罔夜入送咨文,則以內官回自京師,報有皇后之喪,所當差遣陪臣陳慰進香,而未見衙門文字,一邊差出使臣,詳知的報,而發送具咨,差官馳送之意,措辭撰出以送,則不過兩朔之內,可以往返,亦有兼探事情之路,分付該院,依此擧行,使臣差出,方物措備,等事,亦令各該曹照例擧行,何如?傳曰,允。以上燼餘
上在慶德宮。停常參,只朝夕講。
下直,仇寧萬戶楊應祿。
藥房都提調沈之源,副提調李正英啓曰,伏未審數日來,聖候何如?連日開筵,勞動已多,繼以冒寒行祭,哭泣過節,得無添傷乎?前患渴候熱候,亦已差減乎?臣等不勝區區憂慮之至,敢來問安。答曰,知道。慈殿面上,暫有小癤之氣,令醫女入診後,議藥似當。
又啓曰,臣等伏聞入診醫女所傳之言,與柳後聖·鄭後啓·尹後益等諸醫商議,則皆以爲此乃上焦風熱,與外寒相薄之致,先用荊防敗毒散三貼發散,而金銀花茶,和牛黃兼進,且以熊膽,和井華水,塗于患處宜當云,湯藥劑進,牛黃·金銀花茶·熊膽,竝進入之意,敢啓。答曰,知道。
慈殿入診後,藥房問安。答曰,知道。
李正英啓曰,明日冬至望禮二度,習儀相値,視事,頉稟。傳曰,知道。
洪處尹,以都摠府言啓曰,副摠管金壽恒,以特進官,除標信,朝講入侍之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
李慶徽啓曰,下直守令邊將,朝講後引見事,命下矣。守令則洪川縣監元萬春,以差使員還下去,而卽者來待,而犯染於拘忌之疾,不敢入侍云,只有仇寧〈萬〉戶楊應祿一人而已,今此引見,何以爲之?敢稟。傳曰,然則差使員,勿爲入侍。
以禮部移咨,傳于李慶徽曰,此咨文,與循例咨文有異,而此措語,似欠十分的當分明之意,使之詳察改入。
洪處尹,以宗簿寺官員,以提調意啓曰,本寺書寫忠義,專爲璿源錄修正,而列聖纘服之後,御諱徽號,別書於寶冊,乃是莫重盛典也。修正書寫之人,自前有例施之典,司果柳命吉,以本寺書寫忠義,仁祖大王御諱徽號及孝宗大王御諱,皆已繕寫奉安矣。曾在孝宗朝,大君爲都提調時,以柳命吉御諱繕寫,緣係莫重之慶,援例實職除授事啓稟,則有姑徐之敎,今後不敢更稟矣。今此孝宗大王徽號及聖上御諱,今已修正於御帖璿源錄,則今又置而不論,其在大慶,似涉欠缺,玆將前啓之意,敢此申稟。傳曰,依例施賞。
南龍翼,以刑曹言啓曰,今月十三日大臣·備局堂上引見時,領議政鄭太和所啓,開城府罪人梁夢錫,旣被累次嚴刑,幾至死境,其餘罪人,竝皆久囚凍獄,徑斃之患,亦不可不慮,當趁卽疏決矣,上曰,梁夢錫依本府定罪,還送配所,其他罪人,亦依本府處決,施行事,命下矣。取考文案,則張大晩·李潝·韓榏·李俊一,則與梁夢錫·玄禹圭等,同時入齋儒生,而院奴天建·儉同·有吉,則本府累次受刑者也,曺後彬·高以明,則乃□□儒生,張大晩等四人,曺後彬等二人,及院奴三名,更無可議之事,似當分揀放釋,而梁夢錫·玄禹圭,則本府時無照斷定配之事,累次受刑,未及結末之前,捉囚京獄,又受累次嚴刑,與已爲□□□尹忠具等,一體施行,何如?敢稟。傳曰,依啓。
洪處尹,以都摠府言啓曰,副摠管金壽恒,以特進官,除標信,夕講入侍之意,敢啓。傳曰,知道。
李慶徽,司饔官員,以提調意啓曰,頃於初寒,生鮮廛漁夫等,聯名呈狀于本院曰,近來物産,不但稀貴,日氣寒酷,行船不當,下海漁船,亦多空還,前頭進排,生事丁寧,依所願以雜魚待納事,入啓處置云,缺四字,將來入啓變通之意題給矣。再昨又呈本院,狀辭如前,而將未免闕供之患云,取考本院謄錄,水漲半氷時,則例有雜捧之規,而莫重御供,自下不敢擅便,惶恐敢稟。傳曰,祭享外,依例代封,可也。
李慶徽,〈以〉承文院官員,以都提調意啓曰,以禮部移咨措語見上命下矣。所謂皇后,似非正位之皇后,如表文頭辭,以皇后書塡當否,亦未的知,今此委送賚咨之官,意有所在,至於咨文措語之中,有不可以如此之意敢露,故相與議定,咨草以入矣。今承下敎,改付標書入之意,敢啓。傳曰,知道。
又以敬慕殿參奉,以入番宗室意啓曰,該曹卜定本殿祭物,各邑今方來納,而全南道靈巖郡封進中,粉藿·早藿·海衣等物,俱是陳霾,不合祭物,故退却,而至於入盛笥帒,破汚無形,亦無着押着標,以藁索,結束內外。莫重祭物,如是不勤封進,元無敬謹之意,事極駭愕,且只令馬夫一人載送,尤爲寒心,封進官從重推考,何如?傳曰,事極駭愕,當該封進祭物官,拿問處之,監司亦難免不察之失,從重推考,當該色吏,自本道,嚴刑定配,可也。
正言尹飛卿疏曰,伏以臣老母病重,不忍一刻離遠,猥陳辭章,未蒙恩遞,反下勿辭救護之命,臣誠惶感憂悶,不知所出。揆以分義,不敢一向煩瀆,而顧臣母病,非一朝猝甚,年當衰謝,遽遭慘慽之喪,日夜腐心,泄瀉之病重發,迄今三朔,氣力如線,人子於此,當作如何懷耶?伏乞聖慈,特推體下之仁,且念曠□□□,亟命遞臣職名,使得專意救護,以便公私,不勝幸甚。臣無任憂惶祈懇之至,謹昧死以聞。踏啓字下。以上燼餘
上御興政堂,朝講入侍,領事鄭太和,知事許積,大司憲蔡裕後,特進官□□然·金壽恒,大司諫李慶億,參贊官兪棨·洪處尹,侍讀官李敏敍,假注書金璁,記事官李守恒·李光稷,缺半行煬帝記癸酉九年,至號爲魏公止。上受缺八九字,復解釋以奏,釋至楊玄感兵敗死,棨曰,李□□以上中下三策,獻於玄感,而玄感用其下策,故見敗,若用上策,煬帝必敗矣。又釋至御衆寬簡,棨曰,李淵卽高祖也,寬簡二字,得天下之本也。上曰,煩苛之時,能用寬簡,則寧有不得天下之理乎?又釋至議伐高麗,棨曰,煬帝欲伐高麗,徵兵竝進,而高麗請降,故至平壤班師,後竟爲高麗所敗矣。太和曰,高麗海中一島,而能抗天下,其時民心兵力,不知何如,而能若是也?上曰,煬帝不足道也。至如唐太宗之英武,猶爲高麗所敗矣。缺數字二孔雀,棨曰,高德裕,以孔雀爲鸞,而求媚於煬帝,缺數字□裕官爵,人君喜見祥異,則所以啓其侈心,其流弊不可勝言矣。李敏敍曰,唐太宗伐隋之後,執德裕,責其缺數字主聽而殺之矣。又釋至世基輒抑損,棨曰,虞世基抑損□□□實聞,以致群盜滿於海內,而煬帝則不能知之,壅蔽之狀,可謂小人矣。洪處尹曰,壅蔽之禍慘矣。人臣之壅蔽聰明,禍人國家,不特世基之於隋也。唐玄宗之末,楊國忠用事於朝廷,而雲□戰敗之奇,不以實聞,終致天寶之亂矣。上曰,國忠壅蔽之狀,誠可惡矣。玄宗前後所爲,亦若二人之事也。處尹曰,姚崇·宋璟,用於前,而致開元之盛,李林甫·楊國忠,用於後而召天寶之禍,前後不同,雖若二人之事,而無非在下之人導之然也。又釋至多積粟,棨曰,洛口倉,掘地積粟殆累萬,實非回□倉之比也。李密延攬英雄,竝據州縣,當時謂李密當有天下,而只貪府庫之財,不圖遠大之計,中道而敗者,無足怪矣。煬帝雖殘賊之主,其立國,亦不爲不久,若使唐高祖不立恭帝,而欲促取大寶,則其創業,又何可必也?太和曰,非有湯·武之仁,桀·紂之暴,則得失不能易判矣。唐主雖有寬簡之稱,而比之湯·武,不啻如砆碔之於美玉,則煬帝雖暴,豈可易圖也?上曰,雖桀·紂之暴,不如煬帝之甚也。桀·紂之所不爲,煬帝爲之,以煬字爲謚者,取其火字之義乎?兪棨曰,取其燔灼之義也。太和曰,玄感若用李密之上計,則必敗煬帝矣。上曰,淮南王黥布之叛也,薛公曰,使布出於上計,則山東北漢之有云云,而布之叛,不出於上計,黥布·玄感之事,一轍而同歸也。又曰,唐之功臣,與漢之功臣,何如也?太和曰,唐之功臣,不如漢之多,而猶能善終矣。上曰,韓信請爲假王也,漢王,固已疑之,及其上書告叛也,不察眞假擒之,信之情實,則無叛計矣。棨曰,以如此之人,鎭守巨藩,萬無終始保全之理,買誼論,亦云矣。上曰,唐太宗,比漢高,何如?李敏敍曰,漢高,有光明正大處,唐太宗,不如是矣。棨曰,漢高似湯·武,而但不能學文矣。慶徽曰,鳴溝相約之後,漢王卽欲解而西歸,而張良勸擊之,程子短張良矣。觀張良所爲,不如諸葛亮之行事,缺四五字從容,而其出處之明白,非子房之儔也。上曰,□諸葛亮則不爲願從赤松子之言矣。太和曰,諸葛亮前後出師表,千載之下讀之,令人感動矣。上曰,天意未可知也。旣出諸葛亮,又出司馬懿,使不能成功者何也?亮之出來也,已定三分之規,□畵中堂,以示昭烈,其志不在盡復高光之舊物者何也?棨曰,諸葛亮,察天時人事,有難重恢,先畫鼎立之勢,以答知遇之感耳。上曰,昭烈之敗於吳而歸也,謂侍臣曰,法正若在,無此敗矣。法正不如孔明,而如是云云者何也?敏敍曰,法正雖不如孔明,而亦有先見矣。上曰,孔明得姜維,委任大事,能效圖存之功,而姜維才智,萬萬不及孔明,故不能如孔明之所爲矣。敏敍曰,姜維雖不得彷彿孔明,而其才亦足以擔當大事矣。上曰,諸葛治蜀,賞罰分明,姜維代之,守而不失矣。棨曰,愼賞必罰,爲國之道也。管仲事齊桓公,以信賞必罰爲言,桓公能用其言,故爲五覇之盛矣。敏敍曰,賞罰之行,以信爲本,無是信,則不能爲國矣。鄭太和啓曰,鷹連持去之人,今日回還,以鷹連事,出送咨文,是則良幸,而有皇后卒逝之語,所謂皇后,必非正統,其名號虛實,不可不探知,故齎咨官,先爲入送事,已爲入啓。朝者詣闕之時,聞左相之言,原任大臣,以齎咨官先送爲非矣。上曰,予意則可其議,故踏啓字以下矣。許積曰,此事甚不明白,雖曰皇后,實非正位,故彼無通訃之事,然觀其咨文,語意陰秘,使臣不可不差送矣。太和曰,先送齎咨官,則使臣差出與否,必問之,不可不豫爲差出以待之,知其稱號然後,方可起送矣。上曰,咨文十分參酌,撰出齎咨官可也。太和曰,江界之事,誠可慮也。彼人之知此事與否,今去齎咨官,亦可知來矣。棨曰,我國之人死之,彼人不死,則彼何由知之?許積曰,前日硫黃之事,瀋陽轉報於北京,此何獨不然乎?太和曰,滿浦僉使韓□□捧招,知其顚末,然後可以處之矣。又啓曰,紀綱之解弛,□□□之甚者,柵門犯禁之人,方爲囚禁矣。頃日欲爲缺四五字上來,則其中宋相輔,稱以平安道下去,仍隨缺五六字使臣,時未渡江,可及捉來矣。但等待相輔之來,則在囚久滯可慮,且相輔所犯,比本罪尤重矣。上曰,相輔所犯,今爲他罪,在囚人先爲處決可也。又啓曰,齎咨官先爲發送事,已爲定奪,而使臣亦不可不趁今差出矣。金壽恒曰,副使·書狀,則循次差定,而上使則問于大臣,可以擬望矣。太和曰,在前或有宗室差送之時,而卽今福寧君,纔經草土,他遠宗室,則尤不可差遣,先王駙馬中,或老病或身病,皆無可合之人,何以爲之?上曰,前日益平尉之差送,亦出於不得已也。太和曰,宗室大臣中,未行人,相錯擬望,何如?上曰,不拘三望,宗室大臣中可合人,竝爲書入可也。上謂洪處尹曰,今承啓覆爲之之意,言于該曹。太和曰,啓覆,自冬至,至十二月望前,擇其無故日爲之,則行移遠道,可於立春前擧行矣。上曰,依爲之。洪處尹啓曰,前佐郞李翔,頃日筵中,有居滌之敎,而厥後無開政之事,故尙未付職,前奉敎兪命胤,昨日差假注書,而時無職名,竝付軍職,何如?上曰,依爲之。李敏敍曰,新除授修撰李翔,家有痘疾,陳疏到院,姑未捧入,而勢難出入於近密之地,副修撰金萬基,身病且重,他無替直之員,經筵入番,事多苟簡,今番闕員,後政竝爲差出,牌招察任,何如?上曰,依爲之。洪處尹啓曰,疏賤如臣,忝叨本職,黽勉行公,常切愧懼。頃日金慶恒擬律之時,未能詳察,泛然回啓,殊失謹愼之意,臣之罪戾大矣。厥後,臣以服制,久不行公,未知外議之如何,及今聞之,人皆非之,若以臣爲庇護慶恒者然,臣惶恐待罪,無所措躬云矣。上曰,事事差錯,出於意慮之外,何必以外議有嫌也?安心勿辭。仍謂洪處尹曰,金鼎夏,亦爲改照律事,分付該曹。李慶徽啓曰,朱子救荒狀書啓事,已承聖敎,而缺五六字箚,亦有可觀處,竝爲書入,何如?上曰,依爲之,罷出。
午時,上御興政堂,仇寧萬戶楊應祿引見。入侍右副承旨李慶徽,假注書金璁,記事官李守恒·李光稷缺五六字,進講通鑑隋煬帝記,自四月薛擧,至淵從之止,上受而讀之訖,兪棨復解釋以奏釋,至數煬帝十罪。棨曰,祖君彦爲李密記室,凡文詞,出於其手,此亦君彦之作也。上曰,其罪可得聞之乎?棨曰,十罪不可盡記,而皆煬帝實事也。上曰,煬帝之罪,比之項羽,則十倍矣。罄南山之竹,決東海之波者,何謂也?棨曰,言罪多而惡稔也。又釋至諂附世基,棨曰,虞世基,諂諛阿容,陰中帝意,故東都被圍之時,世基紿之,而煬帝不覺矣。上曰,虞世基死於何時?棨曰,死於江都之變矣。封德彝,諂附世基,處身行事之回譎,甚於世基,隋政之日壞,皆德彝之□彝嘗與許善心有隙,後善心之子敬宗,掌缺四五字彝之事,攻之不遺餘力矣。又釋至李淵生四男缺數字娶竇氏,生四男,而玄覇早死矣。裵寂無表異之事,缺數字祖,氣味相合,劉文靜與太宗,氣味相合,掘起建策,實是帝室之根本也。又釋至先時,上曰,先時何義也?棨曰,時卽是字之義,謂擧兵之前也。又釋至突厥相結,棨曰,借兵突厥,非興師突厥之道也。上曰,是以范氏史斷,多斷之矣。敏敍曰,如此史斷,自上深庸睿鑑,何如?上曰,史斷且讀之。棨遂讀史斷曰,范祖禹,宋之名臣也。其意向,以程子爲主,故此論的確,非若他人之說也。缺三四字之說,尤極峻切矣,此史斷,載在唐鑑乎?缺數字曰,唐鑑有之。上曰,晉陽,在何處?棨曰,太原近處之地,太原,大府也。以上燼餘以下缺
上在慶德宮。停常參·經筵。
下直,明川府使□遂,楊川縣監尹垍,松禾縣監金賢稷。
王大妃殿·大殿,政院問安。答曰,知道。藥房問安。答曰,知道。
藥房都提調沈之源,提調蔡裕後,副提調李正英啓曰,伏未審夜來,慈殿症候,何如?荊防敗毒散,牛黃和金銀花茶,兼進熊膽,和塗患處後,其能有差減之效乎?自上冒寒行祭,昨日又御朝夕講,得無所傷乎?臣等不勝憂慮之至,敢來問安。答曰,知道。症候,詳言于醫女矣。
再啓曰,臣等伏聞醫女所傳之言,與柳後聖等諸醫商議,則皆以爲患處酸痛,頭部微疼之症,雖似減歇,而浮氣之加,未知比昨幾分有加也,且未審患處暈色之如何,醫女入診,似不可已,敢此仰稟。答曰,依啓。
慈殿入診後,藥房問安。答曰,知道。
李慶徽啓曰,廳中之位不齊,未有甚於近日。左副承旨李惟泰在外,右承旨洪處尹被論出去,都承旨李正英藥房進去,左承旨南龍翼,以望闕禮習儀,方往議政府,廳中只有臣慶徽,而昨承下敎,今將往諭於領府事李景奭處,他無守廳之員,苟簡甚矣。同副承旨金重鎰,昨夕自外入來,以病呈疏,而聞其病勢,不至大段,卽爲牌招,使之察任,何如?傳曰,允。
南龍翼,以都摠府言啓曰,副摠管金壽恒,吏曹坐起進去,請出標信。傳曰,知道。
李慶徽,以禮曹言啓曰,卽接藝文館所報,則凡科擧出榜後,新來出身進退,乃是古風,而新及第朴守玄,累度出牌,終不入來,流來古風,將來未免墜落,其慢侮四館,終始不恭之罪,依例入啓處置云。新及第朴守玄,推考,何如?傳曰,允。
李慶徽啓曰,臣承命往諭領府事李景奭,則以爲無似愚臣,屛伏陳疏,特遣史官,已是異數,不意玆者,又辱近侍之臨,三章疏批未下,敦諭之命先及,臣不勝惶恐感泣,罔知攸措。固當卽爲承敎,不復顧他,而疏批未及祗奉,亦有餘懷之未盡,瞻望遲回,益增隕越云矣,敢啓。傳曰,知道。
大司諫李慶億,司諫趙龜錫啓曰,金慶恒勘罪,旣失之輕,而旋有問政院之擧,則政院非不知聖意之出於致詳,而律文中汚贓緊重之語,乃反略去,只擧該府已勘之律,矇然回啓,不但有倉卒不察之失,豈可推考而止哉?請當該承旨罷職。金慶恒,議律時,只憑律官之言,泛然照貼,舍重而從輕,悠泛之責,在所難免。律官旣有推治之命,則其時堂上,其可置而不論乎?請當該禁府堂上竝推考。礪山定配,缺四五字覺失守者有異,守土之官,難免常時不能檢飭之罪。今若置之,則罪人擅離之弊,將無以禁,請礪山郡守韓復一罷職。國之所重者爵賞,不可以微小而有所過濫也。各司之官,修治公廨,乃其職分內事也,亦豈無相當可酬之典,而義盈庫直長兪棨,以庫間七間造成之勞,至有守令除授之命,直長之官,直拜守令,未免爲過濫之歸,而雖以李守訓前例言之,其所受賞,旣在於六品之後,則不可以此援以爲例,請還收義盈庫直長守令除授之命,相當賞典,更令該曹稟處。答曰,依啓。
南龍翼啓曰,今年啓覆爲之事,命下矣。依榻前定奪,自冬至後,至臘月望前,除國忌,擇其無故日,則今月二十六日,當爲初覆,而二十七日後,連有齋戒,十二月初二日再覆,初十日三覆爲之之意,敢啓。傳曰,知道。
南龍翼啓曰,以敬慕殿進上不謹事,靈巖郡守辛喜季拿推事,命下矣。卽者禁府郞廳來言,辛喜季拿來啓目,所當成貼,而堂上無一員現存,不得缺四字公文,與循例公事有異,自前堂上不爲着署,則不缺數字云,未肅拜堂上,明日待開門牌招,使之察任,何如?傳曰,允。
李正英啓曰,左副承旨李惟泰,在外未上來,洪處尹罷職,同副承旨金重鎰,牌招不進,無意肅拜,廳中只有臣正英,左承旨南龍翼,右副承旨李慶徽,僚員不齊,未有若此之時。出納重地,事極苟簡,闕員不可不速爲差出,而大祭亦已臨迫,若過明日,將不得開政,何以爲之?敢稟。傳曰,知道。
李慶徽,以吏曹言啓曰,宗簿寺官員,以提調意啓曰,司果柳命吉,以本寺書寫忠義,仁祖大王御諱徽號,孝宗大王御諱,皆已繕寫奉安矣。曾在孝廟朝,麟平大君缺四五字時,以柳命吉御諱繕寫,緣係莫重之慶,缺五六字事啓稟,則有姑徐之敎,其後不敢更稟矣。缺四五字許徽號,及聖上御諱。亦已修正於御帖璿源錄,又置而不論,其在大慶,似涉欠缺,玆將前啓申稟。傳曰,依例施賞事,傳敎矣。徽號御諱缺二字之事,非止今日,而本曹曾無論賞可據之事,不敢擅斷,分付考出前例,以爲稟處之,何如?傳曰,允。
傳于南龍翼曰,承旨持留院公事,入侍。
傳于李慶徽曰,政事,明日爲之。
領敦寧府事李景奭疏曰,伏以臣再昨冒死連章,今夕伏承聖批,益不勝感悚之至,臣身雖病伏,心則懸於魏闕。伏聞近日,晝接夜講,不遑寧息,勿藥之餘,正當嚴寒,欣喜之極,憂慮兼切。仍竊自惟,臣賦性迂愚,不解隨俗,苟有所懷,不敢不達。憂災之念,如病已痼,欲忘不忘,群嘲衆罵,爲世所笑,固知無補於國,而目擊岌岌之危,何忍泄泄爲哉?詩所謂知我者,謂我心憂,不知我者,謂我何求,正爲此也。臣心常自憐,時復自笑其愚也,以遭遇則無可缺數字,以情勢則有難冒之義,生逢堯舜君,不忍便永訣之句,何嘗不口自沈吟,而繼之以噓唏長歎也?臣性甚魯莾,粗講事君之道,竊觀方策之訓,參以古聖賢及後之士夫君子之行藏,如有流言蜚語,則曷嘗以內省無怍,而安於其位者哉?亦有反求而自如者,缺無爵位而處於私者,則然矣。今臣以兩朝三事之餘喘,隨今代原任之後塵,六十有六年矣。百僚之列,位非卑矣,豈有被人肆辱,衆口喧騰,偃然忘恥,抗顔於朝班之理哉?向承聖敎之初欲隨行,是則其緘答未到之時也,臣若處於散地,有如蔀屋之嗔,百車之謗,自省而已,何足以動一髮哉?且有過失而爲白簡所彈,則亦不過有則改之,無則勉矣,臣之所遭之境,異於斯矣,雖愚妄,乃其心則爲國憂民,而不料視如私仇,不測之說加焉,不亦已甚乎?天神昭布,臣心則實無憤懥之意,而爲朝廷缺三四字理晦塞,人不甚怪,謾爲好語者,以爲如彼者,誠不足介然。噫,臣非介然,以國體言之也。況臣身病日催,寒疾轉劇,四肢百骸,無處不痛,興居不能自力,緊如監修,而曠職已久。至於今日之禮,聖躬親行而莫造哭次,起居之班,亦未之參,中夜瞻望,神魂未定,臣罪於是乎莫大。伏願天地父母,諒臣狼狽之迹,納臣危迫之懇,本職及兼帶提調等任,竝卽遞改,俾得投閑,以保晩節,不勝大幸。臣無任瞻天祈祝之至。謹味死以聞。答曰,省疏具悉。予意,已悉敦諭之批矣。益加安心入來,以副至望。以上燼餘
上御興政堂夜講,入侍左承旨南龍翼,右副承旨李慶徽,假注書金璁,記事官李守恒·李光稷·□□·南龍翼。進奏公事未畢,上招玉堂直員副提學兪棨,校理李敏敍入侍。上曰,進讀宋鑑。棨遂進講,自秋九月,讀至董遵誨爲通遠軍使,□曰,遵誨嘗與宋太祖同處,有紫雲黑龍之夢,而不知爲何祥,旣而太祖,與遵誨意不合,捨之而去,及卽位,召遵誨問之曰,思紫雲黑龍之夢乎?遵誨惶恐請罪,太祖不念舊怨,使安之矣。又讀至太原解圍,上曰,孟子曰,不嗜殺人者,能一之,宋太祖近之矣。兪棨曰,昔三苗不格,舜舞于羽而修德,太祖解太原之圍,與此相類也。又讀至缺數字昭素,棨曰,昭素,易學雖不高明,亦篤信之士也。缺數字得乾之九五,飛龍在天,正當君位,程傳以舜當缺三四字,此諷諭太祖矣。治世莫若愛民,養身莫若寡欲之缺數字括許多義矣。又讀至劉溫叟事,棨曰,溫叟,淸簡之士,而亦當其才,置之御史中丞者十二年,其責效必多矣。上曰,後世誰有十二年委任者乎?龍翼曰,後世任人,不如前古,得有風力者,置之城上所,不爲數遞,則豈無其績乎?李敏敍曰,雖得有風力者,頻數引嫌而遞之,豈有成效乎?又讀至缺數字內殿直,棨曰,禁圍之卒,實是國家之所重,而國之滅亡,亦未嘗不由於將卒之驕橫,自李唐至于五代,君不能制將,將不能制卒,馴致藩鎭之强,而亂亡相尋矣。敏敍曰,軍卒驕橫爲患,實非細慮,今之若士卒者,何敢不然?愈棨曰,是缺數字。又讀至永寧公主衣貼繡。棨曰,公主繡衣,非增侈,而惟太祖戒之如此,其志可尙也。敏敍曰,今日之奢侈,至如公主第宅,比祖宗朝,漸加侈美,事在先朝,今不可裁減,而自上嚴加戒飭,宮家亦當自勵,不至踰制,則幸矣。慶徽曰,當以抑奢侈爲先務,故太祖以下諸君,無以奢侈致敗缺四五字,實基於此,後世之所當取法者也。上曰,校理讀之。敏敍進而讀之,讀至趙普免,棨曰,趙普固賢相,而如缺二字致書之意,殊失大臣杜私門之意,且贊成金櫃之盟,以圖後日之計,而豈容再誤之說?尤極反覆,虧損大節矣。上曰,再誤之說,甚是奸譎。太宗,明主也,而不知趙普之奸乎?棨曰,趙普之說,出於阿附固寵之意,然不可謂之大奸矣。上曰,雖非大奸,奸則奸矣。又讀至行開寶通禮,上曰,開寶通禮,何書也?棨曰,周公制禮之後,世多更變,唐太宗制貞觀禮,唐明皇制開元禮,此所謂開寶通禮,卽宋之制禮書也。又讀至曹彬圍唐,棨曰,曹彬,王佐之才也。太祖用人,各當其才,故彬之行師弔伐,無不如律,有古良將之風,無缺三四字。上曰,宋太祖,希世之令辟,彬,又命世之良將,應時缺六七字。又讀至帝有疾,棨曰,太祖生於丁亥,崩於丙子,缺數字上曰好爲之吐,何如,可耶?棨曰,以此以彼,不害文義矣。當時雖有燭影之說,而史官,以徽欽北狩,崩於燭影云矣。上曰,若從容傳授,則何必大呼耶?好爲之說,似是不平而發也。棨曰,觀書之法,先知文義所在,則言外之旨,自爲默會矣。又曰,其爲天下容易乎之說,誠可法矣。上曰,孜孜惓惓,常存此心,其志勤矣。棨曰,太祖尤惓惓於撫恤百姓矣。龍翼曰,宋太祖,愈於唐太宗矣。上曰,以英武言之,唐宗,愈於宋祖,而處心行事,則宋祖,過唐宗遠矣。棨曰,唐宗,雖不及宋祖,而局量恢廓,從諫如流,亦可謂英主矣。缺三行。上曰,謚號何用六字耶?棨曰,謚號,本無古例,只記當時實錄,後世漸至增加矣。又讀至開元,南龍翼曰,殘年改元之事,太宗之疵累,享國之促,不亦宜乎?上曰,不服皇后喪,以此尤不免燭影之譏矣。讀訖,棨曰,缺六七字最多,事跡可觀,亞於經書,人君之所當體法者也。上曰,宋之享國幾年耶?棨曰,三百年矣。慶徽曰,北道凶荒,民皆流徙,來在都城者甚多,北路將自此空虛,合有各別處置之道也。且臣曾因北路往來人聞之,則北路武人,多有可用,頗勝於他道之人云,而未有調用之路,誠爲可惜矣。棨曰,臣亦嘗往來北關,詳知北關事矣。北關之人,有淳朴之風,弓馬之才,勝於三南,而嶺路遙遠,末由致用,道臣雖有歲歲試才抄報,差送邊將之規,而亦未着實,只歸文具,此後令道臣,邊將可合人,一一抄報,以爲收用之地,何如?上曰,依爲之。龍翼曰,西北人物,國家待之甚厚,比他有間,其意蓋有所在,而頃者平壤儒生尹隣等,以復科事,聯名陳疏矣。旣無對擧武科缺四五字年前至於復科之請,殊涉猥濫,而以式年規例缺數字數多而未參榜者,曾有除職之規,今若依此例除職,似無呼冤之弊矣。上曰,果有式年規例,則令該曹考規施行,可也。罷出後,宣醴。以上燼餘
上在慶德宮。停常參,只晝夕講。
午時,太白見於申地。
藥房都提調沈之源,提調蔡裕後,副提調李正英啓曰,伏未審夜來,聖候症候,何如?昨日劑入荊防敗毒散進御之後,有顯效乎?自上連日開筵,又有侍疾之憂,得無所傷乎?臣等不勝區區憂慮之至,敢來問安。答曰,知道。慈殿症候,言于醫女矣。
藥房,大王大妃殿問安。答曰,知道。
再啓曰,臣等伏聞醫女所傳之言,與柳後聖·鄭後啓等反覆商議,則皆以爲慈殿面部小癤,今已向差,而頭部䐉後常重,水刺厭進,皆由於上焦熱候之未除而然,宜用加地骨皮·麥門冬·黃連酒炒·山桅子炒各七分,逍遙散數十餘貼,而此藥三貼,姑先劑入之意,敢啓。答曰,知道。
三啓曰,近日聖候,雖似差復,而所患根柢,猶未快祛,臣等職在保護,區區憂慮,不能自已者。卽伏聞筵中有冬至祭親行之敎,臣等不勝煎悶之至。病加少愈,昔人所戒,望祭親行,纔過數日,何可再行親祭於五六日之內,不思愼疾之道乎?況當此寒暖失節,風氣不調,犯夜行禮,勞動玉體,如有所感傷,貽慈殿惟疾之憂,當復如何?伏願聖明,亟寢冬至祭親行之命,以副群下之望,不勝幸甚。答曰,旣令攝行矣,卿等勿慮焉。
有政。
南龍翼,以都摠府言啓曰,副摠管金壽恒,以吏曹參判,除標信,政廳進去之意,敢啓。傳曰,知道。
吏批,判書宋時烈在外,參判金壽恒進,參議趙復陽陳辭,都承旨李正英進。
兵批,判書洪命夏外司坐起進,參判李一相實錄廳進,參議李袗外司坐起進,參知尹缺進,右承旨南龍翼進。
吏批,以閔熙爲承旨,許積爲判義禁,缺爲正言,李浣爲判尹,趙壽益爲戶曹□□,趙啓遠爲工曹參議,李浣爲判決事,李惕然爲□曹參議,尹趾美爲兵曹佐郞,李端夏爲工曹佐郞,李徽祚爲礪山郡守,趙弘璧爲校書博士,洪□遠爲公州牧使,金宇亨爲校理,安後說爲副修撰,李山賚爲戶曹正郞,尹飛卿爲刑曹正郞,□在中爲監察,李枝茂爲司僕正,李一相爲同義禁,蔡裕後爲同□經筵,柳迪爲奉常奉事,李英馦爲奉常副奉事,金元鼎爲奉常參奉,洪柱元爲謝恩兼陳慰正使,李正英爲副使,李東老爲書狀官,南九萬爲兵曹□郞,慶州府尹蔡忠元,仍任事承傳。
兵批,以呂爾載·李元鎭·黃塯·李時俊·吳時中·尹徵夏爲副護軍,尹飛卿·李翔爲副司果,兪命胤爲司正。
刑曹粘目,朴儉金等照律公事。傳曰,龍岡·礪山等地太近,八九日程缺數字配所,而今年最所失稔之道,勿爲定配事,言于該曹。
南龍翼,以刑曹言啓曰,云云事,命下矣。依聖敎,改定配所,元啓目中,付標以入之意,敢啓。傳曰,知道。
李正英,以吏曹言啓曰,院啓措語見上更令該曹稟處。答曰,依啓事,傳敎矣。各司官員,以修撰監董之勞,已出六品者,或守令除授,或陞敍參下官,或陞敍或六品職遷轉,今此義盈庫直長兪棨除授之命,旣因臺諫所啓還收,則似當以陞敍,或六品中論賞,而恩典之事,自下不敢擅便,上裁,何如?傳曰,然則六品遷轉,可也。
南龍翼,以司僕寺官員,以提調意啓曰,內廐馬倒損之代,訪問閭閻間所在之馬,視其可合,然後給價買立,例也,必先看品於提調,而內乘尹□亨·季鳳齡等,徑先以所捉之馬,置內廐今已累日,尙不告知,臣等偶有所聞,招問該吏,果有是事,其不有提調之狀,極爲可駭,竝從重推考,何如?傳曰,允。
又以宗簿寺官員,以提調意啓曰,本寺啓辭內,司果柳命吉,以本寺書寫忠義,措語見上敢此申稟。傳曰,依例施賞事,傳敎矣。徽號御諱繕寫之事,非止今日,而本曹曾無可考之例,不敢擅斷,令本寺考例,以爲稟處之地,何如?傳曰,允事,命下矣。仁祖大王卽位之元年,書寫忠義,以御諱寶錄修寫,援例施賞,至授東班實職,此則旣有前例,而亂後文書蕩失,事在四十年之遠,缺二字復省記其姓名,而麟坪大君,曾爲都提調,缺數字寫忠義柳命吉,以己丑年仁祖大王徽號及孝宗大王御諱修正賞典,援例啓稟矣。孝宗大王徽號聖上御諱,亦已修正而旣畢,則曾有啓稟施賞之規,前例如此矣,敢啓。傳曰,依此例施賞。
南龍翼啓曰,司憲府粘啓,咸鏡道等官進上不謹推考照律,以官員奪告身三等,色吏則杖八十收贖擬入,而判付內,依允,守令等乙良,節叱分只贖,以除迎送之弊事,命下矣。永興府使趙猷,高原郡守黃士誠,文川郡守□明遠,德源府使姜說,安邊府使洪處大等,當爲判付只贖,而其中定平府使李齊衡,纔除獻納,而未及上來,此則何以爲之?敢稟。傳曰,缺數字令,豈有異哉?今月十八日夕講時,因承旨筵臣所啓,冬至祭攝行事定奪。以上燼餘
副護軍李浣啓曰,伏以臣賤疾纏綿,經年叫伏,刑獄劇務,久曠是懼,冒死陳籲,得蒙恩遞,感激鴻私,冞增惶恐。今臣所患,已悉於前者醫官之書啓,而第臣之疾病,非朝夕猝發之比,初傷於丙子之鋒鏑,再傷於庚辰之舟火,病載金創,神耗血奪,生釁被拘,費盡心力,幾死復生,常以藥餌爲命。曾在先朝,猥蒙寵渥,京兆煩務,秋曹劇地,遞彼受此,恒切慙恧,如蚊負山,勞瘁成疾。逮乎聖朝,恩遇若河,報答無路,每下除命,心惶悚惕,一身利害,疾病顚仆,都不顧恤,惟以盡瘁官事爲責,不避寒暑,卯酉供職,首尾八年,絲毫無報於上,筋力日敗於下,舊痾新症,乘時輒發,醫藥無效,元氣澌敗,寢食俱廢,火熱上升,呼吸短促,胸膈猶塞,苟非積月調治,萬無痊可之望。伏乞天地父母,俯諒微臣疾病之重,特軫軍務曠廢之憂,臣之所帶訓局大將之任,亟許遞改,以便公私,不勝幸甚。臣無任瞻天仰聖祈懇戰灼之至,謹昧死以聞。答曰,省疏具悉卿懇。卿其安心勿辭,從容調理。
吏曹參議趙復陽疏曰,伏以臣伏見全南監司金始振上疏,攻斥臣身,不遺餘力,此固臣自取,尙復何言,而旣被厚詆,不敢終默,不得不冒瀆宸嚴。臣罪缺半行論及監司之不可覆審,缺數字過慮此弊,非有他意,而金始振缺數字引指纔缺數字語,橫加醜詆,臣誠驚懼,倉卒構疏,不無過中之語,旣而思之,橫厄之來,只當自反,不必與之相較,卽送人闕內,欲改以呈,則疏本已入。臣常對人,自恨其事,始振之益加詬怒,固所宜有,而卽其陵駕缺數字甚矣。抵書之說,則其時聞戶曹判書許積之言,乃知所聞之差者,已陳列於辭疏矣。所謂光州儒生之事,則蓋有說焉。臣頃聞士夫間傳說之言,光州之人,因士論間事,校中削籍之罰,始振巡到本州,呵責諸生,欲令解罰,諸生,不卽從令,蓋本州削籍之規,削去姓名,解則還付,本其流例,未足爲罪,始振發怒,乃執此爲名,囚其儒生十餘人,扶曳着枷,如待死囚,一州多士,爭自就囚。時當設科,皆至廢擧,景像不勝大駭。夫儒生之事,類多過激缺三四字,每加優容,雖以人主之威,亦不輕加,缺數字,待士之道,有關世敎也。光儒之多削缺數字爲妄濫,而士子中所爲之事,本非方伯所當缺二字,雖欲解釋,自當從容開誘,設令罪之,亦可施學校當施之罰,至於着枷嚴囚,則前所未有之事也。湖南,是國家根本之地,自古多名節之士,壬辰之亂,高敬命·金千鎰,首倡義兵,死義者何限,而湖南居三之二焉,忠烈之氣,至今凜然,國家興復,實賴於此。近來朝家無收拾慰撫之擧,索莫殊甚,而道臣者,又從而囚繫僇辱之,酷加桎梏於章甫之徒,忠臣之孫,一道之人,莫不惋傷憤慨,至有敎子弟不赴科擧者云,此亦傷於太激,而其心抑鬱,槪可見矣。臣始聞此言,實甚駭異,言其擧措之顚錯矣。然此亦不過知友之道而已,至於奸邪二字,臣所不言。且此事,不當以奸邪目之,不知何人爲此言,而其他則臣所未聞。又不知始振,何以滾合於□,臣與始振,自前相親,無少纖芥,今因疏章,輾轉含怒,乃擧屋下私談,增衍張皇,有若自愬者然,斯亦臣之厄會也。臣本性弛緩,與物無竸,實同朝之所共知,今遭口語,至於累瀆天聽,有傷朝體,臣誠慚恧,置身無地,其何敢冒居班列,重辱淸朝乎?且臣本一病人,近又重感,呻痛方苦,尤無供職之望,伏願聖明,俯諒臣懇,亟命鐫臣職名,不勝幸甚。臣無任區區戰慄之至,謹昧死以聞。答曰,爾之所管之事,時日爲急,不可謂之緩緩,爾其勿辭,從速察職。
副修撰金萬基疏曰,伏以臣頃於直所,感觸風寒,偏頭與風暈兼作,症勢苦劇,不能供職,呈單請急,見阻政院。適値本館闕員,扶曳出肅,伏承夜對之命,密通耿光,開顔酬酢,如臣愚悃,曷勝欣抃,而進讀未及三數葉,氣促聲喘,不能成句讀。敢以賤疾,仰瀆天聽,臣誠惶霣,若無所容。其後仍在直廬,症勢日以加劇,頭部如裂,痰火上升,精神昏迷,殆不省事,臣之情勢,萬分悶迫。伏乞聖明,曲賜軫察,特許遞免,俾螻蟻孱命,得以保全,則實是天地父母之大惠也。臣無任祈懇隕越之至,謹昧死以聞。答曰,省疏具悉。爾其勿辭察職。
漢城府左尹李應蓍疏曰,伏以臣曾於病伏之中,有妄言之失,以致大臣重臣,投章求退,不安其位,臣惶縮自訟,繼上乞遞之疏,見阻政院,未及上達,而天日俯燭,特遞臣前任吏曹參判,以便調治,臣誠圖缺該曹,不諒臣病勢,備擬於京兆左貳,至蒙天點,帶職調病,非徒心有所未安,且臣所患,非尋常感冒之比。自去月初,重得寒疾,差復無期,一命如縷,鬼事將迫,以臣所苦,萬無供職之望。伏乞聖明,察臣病勢情勢,將臣本職及備邊司堂上義禁府同知之任,竝賜遞免,以便公私,不勝幸甚。臣無任區區祈懇之至,謹昧死以聞。啓下吏曹,吏曹回啓粘連,觀此疏辭,則病勢沈綿,差復無期,乞遞本職及兼帶是白置,京兆金吾,俱是緊任,不可引日曠職,似當姑許遞改,而宰臣進退,該曹不敢擅便,上裁敎是乎矣,備局存焉,本司稟處,何如?啓依回啓施行。以上燼餘
上御興政堂,晝講。入侍知事許積,特進官嚴鼎耉,參贊官兪棨·李慶億,侍讀官李敏敍,假注書金璁,記事官李守恒·李光稷。兪棨進講通鑑隋煬帝記,自裵寂等,至運糧亦至止,上受而讀之訖,兪棨復解釋以奏釋。至執德裕斬之,棨曰,太宗擧兵之初,先誅侫人,此服人心之道也。當天下大亂,興兵靖亂,而以斬侫賑民,爲之先務,縱不能直問煬帝之罪,其立心行事,亦有條理,可以濟事矣。上曰,煬帝有桀紂之暴,唐主當如湯武之用兵,可也。棨曰,唐主不聲罪致討,故先儒多短之矣。又釋至尊立代王,上曰,代王誰耶?許積曰,煬帝之孫也。又釋至李密復書,兪棨曰,李密數煬帝十罪,其說已極悖慢,而又以子嬰商帝況之,欲□高祖戮力同心,直屠江都,而聲罪致討也。上曰,執子嬰殪商辛之說,欲問罪之意也。許積曰,以子嬰缺數三字,商辛比煬帝,蓋欲聲其罪而討之也。又釋至缺四五字,兪棨曰,使李密,塞成皐之道,則江都之信便,缺三四字之兵則不應西,應長安,其有助於唐者不貲矣。上曰,李密若能如此,則有若唐之藩鎭矣。必釋至蚌鷸缺數字,棨曰,此蘇代之言,而唐祖用之也。其說曰,蚌出曝而鷸其肉,蚌合而拑其喙,鷸謂蚌曰,今日不雨,明日不雨,卽有□脯。蚌亦謂鷸曰,今日不出,明日不出,必有死鷸。蚌鷸不肯相持,漁人竝得之,太祖之意,欲推奬李密,使構兵於隋,而自取漁人之功也。又釋至密得書甚喜,上曰,李密素忌唐公,故及見唐公之書,喜其推奬以下缺十行上受讀,止於王莾,而後世簒逆之徒,慕而效之,至於五季,而缺一字太宗擧兵之初,未能免焉,此後世之所以惜之也。又曰,隋缺數字李子之讖,多殺李氏,可謂愚矣。上曰,雖殺李氏,天下豈無李氏乎?許積曰,唐宗之時,有女主當王天下之讖,故太宗殺李五娘,以娘字女傍良字故也。上曰,周世宗,殺方面大耳者,而不能殺宋太祖,天命旣屬,則焉可殺也?許積曰,世宗,五代之明主也,必無如此之事,而史有之,臣竊疑之矣。敏敍曰,唐鑑搜出進獻事,命下矣。搜之本館,只有五卷,雖非全秩,猶且入納乎?上曰,依爲之。棨曰,聖候常未復常,而連日開筵,講討移時,又有夜講,勞惓添傷之患,在所必至,中外憂遑之情,何可勝喩?前頭冬至大祭,有親行之命,目今日寒如此,侵晨行祭,亦必有致傷之患,伏望亟收親祭之命,以副群下之情,何如?許積曰,兪棨之言,乃諸臣之意也。自上旣已親行望祭,冬至祭則許令攝行,何如?上曰,予若有病,雖欲親祭,不可得也。旣無所患,何敢不親行也?許曰,聖候平復,則臣等寧有此請乎?上曰,卿等每請攝行,一番行祭,尙未得任意爲之,尤切哀慕之懷矣。許積曰,近來日寒甚嚴,恐有玉候添傷之患,有所煩達矣。以下多缺蓋餘十行許,罷出。以上燼餘
上御□□堂夕講。入侍知事許積,特進官金壽恒,參贊官南龍翼·兪棨,侍講官李敏敍,假注書金璁,記事官李守恒·李光稷。兪棨進講通鑑隋煬帝記,自八月雨,至爲唐世子止。上受而讀之訖,兪棨復解釋以奏釋。至宋老生投槧,棨曰,古人行師,知其必勝,然後動兵,故一擧而斬老生,更議進取之際,太祖裵寂之意,皆以直向長安爲不可,長安守將,卽衛文昇也。煬帝征遼之時,八將敗績,而文昇獨全師以還,其勇可知矣。且屈突通,鎭守河東,恐有腹背受敵之患,故欲取河東,而太宗不敢徑取長安,卓以克捷,其威武神算,超越凡人矣。上曰,太宗事事如神,豈不知必勝而往之乎?又釋至娘子軍,棨曰,太祖之女李氏,適柴紹,留在長安,聞太祖之起兵,提軍而應之,可謂女中之丈夫矣。又釋至約法十二條,兪棨曰,唐之約法,條有十二,多於漢之三章,而其目不可詳矣。敏敍曰,法文,約於古,而繁於後世矣。上曰,豈獨法文,凡文字亦然,允執厥中之文,始發於堯,而舜之授禹,增加數句矣。釋訖,又讀歷年圖,李敏敍曰,此是歷年圖,與過秦論不同,議論甚的當矣。上曰,歷觀隋世之人君,文帝有可稱之事,而帝之暴,浮於秦始皇矣。許積曰,隋文帝勤於政治,衛士傳餐矣。兪棨曰,隋文帝,隨才任官,信賞必罰矣。上曰,賞罰旣明,則任官亦當矣。兪棨曰,秦始皇窮極心志,四海虛耗,以至亂亡,以煬帝詐逆之譎,慕而效之,寧有不亡國之理乎?上曰,煬帝之以秦皇爲慕者,與石勒之欲法漢光武同矣。然煬帝之惡,甚於秦皇矣。兪棨曰,若論煬帝之慕,則不可五行缺,王通隋之大儒,而早死云矣。南龍翼曰,二十七歲死矣。兪棨曰,隋文帝若用王通,則爲國有餘矣。講訖,兪棨曰,今日救荒之政,最爲急務,臣等相與熟講,而尙未酌定,以致遷延,心竊憂慮矣。上曰,斯速就議,不可有緩不及事之患也。許積曰,當待洪命〈夏〉之還,更議爲之矣。兪棨曰,江都之米,今已布散,以貿銀子,而窮餓之民,患不能貿也。至於皮穀,亦當爲救民之用,而缺貿銀布也。兩湖大同,兩西管餉,次第運來,以爲需用之資,黃海道皮穀五千石,亦爲輸運,不可不急急措置,而事不着實,以致遷延,亦以爲憫矣。上曰,江都之輸,置何所耶?許積曰,鍾樓近處與空□家,積置以用之矣。兪棨曰,三南所當一體蠲役三四字缺,已減大同米,全羅左道·慶尙一道,尙無蠲〈減〉之政,未免不均也。慶尙道其人木,欲爲蠲減,而已多輸納,未捧之邑,則減捧事,已爲行會,而已捧之邑,則無可減之勢矣。許積曰,慶尙一道,比盡失稔,所當擇其凶荒處以賑之矣,監司處,問其便宜救荒之術,然後議處,可也。兪棨曰,慶尙道凶荒,雖或有少愈處,而未免爲大同小異之歸,賑救之政,不可區別也。今年田稅,決難輸納,所當快然盡減,而自京各別措置,以應度支之用,則可敍嶺外窮民之困矣。尤甚之邑,則人已飢餓,稍尤之邑,則歲末而飢,及至春初,則一國之人,皆飢餓,必有流徙之患,自國家,何以賑濟而安集之耶?上曰,保民然後,可以爲國,救荒之政,不可不急急講究也。許積曰,事甚重大,今日之內,不可率爾講定,臣等退議于備邊司,然後入啓定奪矣。南龍翼啓曰,頃日望祭親祭之時,臣等不敢請停矣。目今嚴沍,日甚一日,而有冬至親祭之命,臣等竊不勝憂慮之至矣。一行半缺,李慶億曰,近者連開講筵,晉接臣僚,午夜之間,又賜召對,一國臣民,孰不以聖候之復常爲喜,而然念靜攝之中,恐有因勞致傷之節,臣等以是爲慮。冬至大祭,若復親行,則達夜行禮,明有所傷,臣等之憂,寧有紀極?伏望俯採輿情,特令攝行,何如?上曰,前之攝行已多,今此大祭,豈可又使之攝行耶?南龍翼曰,望祭才已親行,今番則伏望攝行,何如?上曰,再明,乃是行祭之日,觀勢爲之矣。許積曰,聖候若至平復,則臣等何敢苦爭耶?金壽恒曰,臣等不得請,則不退矣。上曰,僉之固請至此,攝行,可也。罷出。以上燼餘
上在慶德宮。停常參·經筵。
冬至大祭齋戒。
午時,太白見於申地。
李慶徽啓曰,明日冬至習儀禮,依近例爲之之意,敢啓。傳曰,知道。
藥房都提調李正英啓曰,伏未審夜來,慈殿症候,若何?昨日劑入逍遙散,進御之後,有快效否乎?不勝區區憂慮之至,敢來問安。答曰,慈殿氣候,稍似安寧。
藥房,王大妃殿問安。答曰,知道。勿爲問安。
李慶徽,以都摠府言啓曰,今日入直軍士,當爲中日習射,而以敬慕殿冬至祭齋戒,不得爲之之意,敢啓。傳曰,知道。以上燼餘
上在慶德宮。停常參·經筵。
冬至,政院·玉堂·二品以上,大王大妃殿單子問安。答曰,知道。王大妃殿·大殿單子問安。答曰,罔極。中殿問安。答曰,知道。
藥房,大王大妃殿問安。答曰,知道。王大妃殿問安。答曰,罔極。中殿單子問安。答曰,知道。
藥房都提調沈之源,副提調李正英啓曰,夜來寒威斗緊,伏未審慈殿氣候,何如?昨日稍似安寧之敎,臣等不勝喜幸之至。逍遙散連日進御之後,益覺有效乎,自上氣候,亦復如何?臣等不勝區區憂慮,敢來問安。答曰,知道。慈殿症候,與昨無異矣。
李慶徽,以文科覆試差備官,以試官意啓曰,凡科擧講經時,試官則坐於帳內,臺諫則在帳外,擧子在於兩司之間講讀,乃是規例也。今日譯科覆試時,擧子洪達善入講時,不能通讀其吐,差備官缺三四字臺諫所坐之後,書其吐,以示擧子,缺二行罪,何如?傳曰,允。
李慶徽,以吏曹言啓曰,今十月十八日晝講時,知事許積所啓,近來拘忌之疾甚多,近侍之人,以此不齊,事甚苟簡。大臣亦言不可無變通之事,近侍之人,則其家雖有此患,親子女所患者外,或出送其兒,或身自出避,似爲宜當矣。上曰,政院與玉堂,竝令大臣定奪處之可也事,傳敎矣。議于大臣,則領議政鄭太和,左議政沈之源,右議政元斗杓以爲,近侍之人,以拘忌之疾,陳疏遞職,前後相繼,若此不已,直宿禁省,出入筵席,將無以備員。今後非其親子弟所患,勿與之同處一室,移避他所,不許以此爲遞。前頭啓覆時,應參之員甚多,其中家有拘忌之疾,令政院豫爲分付,使之前期變通,俾無闕直之患宜當,伏惟上裁。大臣之意如此,上裁,何如?傳曰,依議施行。
獻納李齊衡啓曰,臣身爲守令,居官無狀,至於進上,亦有不謹之失,曾被推勘,而卽見政院啓辭批答,則雖有與他缺二字,豈有異哉之敎,而旣有不謹之失,何敢晏然在職?請命遞斥臣職。答曰,勿辭。以上燼餘
下直,安州判官李敏徵,禮安縣監申塯。
謝恩,監察李在中。
刑曹判書鄭致和上疏。大槪,情勢病勢,決無供職之望,懇乞亟賜鐫改職名,還收敍用之命事。入啓。答曰,省疏具悉。所辭之職,當勉副矣。
左副承旨李惕然上疏。大槪,衰病已劇,勢難承當,乞遞臣職事。入啓。答曰,省疏具悉。爾其勿辭察職。
院啓,獻納李齊衡,引嫌而退,只贖之命,雖出格外,守令·臺官,事體自別,勢難仍在。獻納李齊衡,請命遞差。今月望祭,自上親行時,副摠管淸平君佺,身在侍衛之列,過醉沈睡,鼻息如雷,所見驚駭,其爲無識甚矣。淸平君佺,請命罷職。北路之驛,察訪皆以本道人差送,物議爲非。且高山,在於嶺底,專管北物之禁,其與他兩驛,事體自別,自前必以曾經臺侍者差送,其意有在。新除授高山察訪李之馨,雖有勤幹之稱,方居本道,且未經臺侍,無以彈壓,高山察訪李之馨,請命遞差,其代,令該曹極擇差送。答曰,依啓。以上朝報
午時,太白見於申地。
夜入侍,右承旨南龍翼所啓,今此啓覆初覆,依榻前定奪,趁今月內擇日,而絶無無故之日,不得已定於二十六日矣。但推案甚多,日晷極短,一日之內,勢必未及,而二十七日,則乃顯陵伐木先告事由日也,此日則勢難連行,極爲可慮。且應參之員,以依該曹草記,一一分付,各司中,必擇無故一員,俾無臨時顚倒之患,而近來拘忌之疾,無處無之,如或盡數有故,則雖或闕員,以不必備數矣。上曰,啓覆推案,如是之多,則決難畢於一日之內,亦不可間日行之,顯陵先告事由祭,令該曹改擇日,可也。且入侍各司之官,不可不備數,依該曹定奪,除家內子女所患外,必令豫爲出避,前期齋宿,使之入侍,可也。燼餘
南龍翼進奏公事八度,至輪對官入侍單子,缺,明日輪對官受點者五員,而各問有故與否,缺賓,都事李後原家,有拘忌之患缺中云,此則缺入侍,而近日人家乾淨處甚少,至如輪對之擧,則缺,姑停似當矣。且典籍朴世堂,雖以新恩赴職,未放榜缺,不得行公,而該曹混同書啓,至於受點,殊無謹悉之意,請該曹當該堂上推考。上曰,依爲之。上命史官,招玉堂直員,校理李敏敍,修撰安後說入侍。李敏敍進講宋鑑太宗記,讀至張齊賢事,上曰,齊賢,賢才也,太祖何不用,而使太宗用之耶?敏敍曰,齊賢,可謂賢矣。然謁見太祖之時,太祖見其才識缺用之,且齊賢氣味,必與太宗,有相合者,故太宗用缺,初罷節鎭。上曰,革罷節鎭,何意耶?敏敍曰,罷節鎭之義,在小註中矣。缺,隋唐五代之禍,起於藩鎭,故宋太祖,以是戒之,罷其節鎭矣。又讀至不得復敍,上曰,此乃我國永不敍用也。龍翼曰,我國雖有永不敍用之典,終乃敍用,中朝則法綱不紊,一有贓汚之名,則永不復用矣。又讀至待汝自爲之,上曰,太宗之辭氣,雖若不平,而德昭之自刎,則可謂不得其缺。僉曰,其死過矣,太宗自爲之說,缺,德昭懼有缺,自刎而死,無非太宗之過也。又讀至服丹砂缺半行物作丹耶?敏敍曰,鍊丹爲金缺半行少翁之說服之者,未見其登仙缺半行,若服金丹,可以鍊骨云,而醫言缺半行,則必有成朣之患,而服金丹而缺讀至田錫上疏,缺半行封駁者封者,文書駁其薦擧也,缺政,而我國政院,則只掌出入,文簿缺,則不能爲之矣。南龍翼曰,掌事政院者,若欲行之,有缺事,而如臣無狀,亦爲忝居中朝之制,豈能行之乎?又讀至缺陳摶,敏敍曰,陳摶,非特道家者流,實高士也。安後說曰,缺奇異之事,豫知宋太祖趙普之爲君臣矣。龍翼曰,摶缺祖太宗趙普於長安酒舍,普坐太祖之右,摶曰,少星不宜居微星之上,普遂下坐,此人明識,眞異人也。上曰,長興,何代年號耶?龍翼曰,似是後唐年號,以是觀之,摶之年歲,多於宋祖遠矣。上曰,下番讀之。安後說遂進講,讀至辛耕藉田,後說曰,古之人君,爲重民事,親自服勞以先之,所以勸農桑而驗豐歉也,缺,位高自重。後說曰,呂蒙正,於太宗初年登第,而已缺相普以元老重望,能推蒙正之晩輩,此普之所缺。上曰,此普之長處也。又讀至決獄雨,李敏敍曰,決獄而缺和氣也。古者,亦有興師而雨矣。上曰,滯囚而旱,決獄而雨,若非冤獄,寧有此應?敏敍曰,孝宗大王朝,親臨祈雨,則未嘗不雨,天人感應之理,不可不信矣。又讀至陳竸家一犬缺至群犬不食。上曰,此則小學之文也。後說曰,是矣。敏敍曰,人之感物如此,猶缺,謂信及豚魚也。龍翼曰,古者,有人累世同居,一夕老少列坐方食,有鼠百餘,駢首而出,偸食席上之飯,家人缺,群起奔起,俄頃其家顚覆,人皆得免,若非見鼠而起,多有壓死之患,是則鼠之竊飯,乃同居之和氣,感物而然也。缺,張公藝九世同居,有人問之,書忍字百餘以示之。缺半行引帝衣,請復坐。後說曰,君臣之名,缺半行,難以盡達,而準之奏事如此,可缺。又讀至呂端糊塗缺半行,龍翼曰,熹微之謂也,缺糊塗,何也?李廷夔曰,人或有缺半行捲簾外殿審視。廷夔曰,呂端此缺矣。上曰,其時事勢,甚危疑矣。後說曰,危疑之際,處事如此,可見缺相矣。上曰,垂簾之內,豈知誰某?擧簾升殿,審視顔面,然後拜之,缺之間,愼重如此,誠不易得之人也。讀訖,上命內侍,宣賜黃柑。龍翼曰,無似如臣,忝居近密,偏承恩渥,常切惶感,今此仙果之賜,尤是異數,伏受感激,不知所達矣。上曰,永夜進講,必有吻噪之患,故賜之矣。李廷夔曰,此實無前之盛事,臣等缺,伏念聖候,尙未復常,缺召對燈下看書,必有。以下缺以上燼餘
上在慶德宮。停常參,只晝講。
午時,太白見於申地。夜二更,東方有氣如火光。
藥房都提調沈之源,副提調李正英啓曰,伏未審夜來,慈殿氣候,何如?頭部腦後之重,其能差減,而水刺之厭進,比前有減乎?自上氣候,亦復何如?臣等不勝憂慮之至,敢來問安。答曰,知道。慈殿症候,當言于醫官矣。
再啓曰,伏聞醫官所傳之言,與安景昌·趙徵奎·梁濟臣·成後龍·李東馨相議,則皆以爲慈殿症候腦後之重,今已差減,不無藥效,今此逍遙散,更加連進,水刺厭進之候,亦當差復,連爲進御宜當云,敢啓。答曰,知道。
謝恩,忠洪監司李曼,護軍白瑞翰,戶曹正郞李山賚,工曹佐郞李瑞夏,礪山郡守李徽祚,陽德縣監趙廷璜,校理金宇亨。
去夜傳曰,承旨,持留院公事入侍。入侍承旨李廷夔·南龍翼。假注書金璁,史官李光稷,兼春秋李守恒,玉堂李敏敍·安後說,追爲入侍。三更三點,罷出。
以兵曹南宮忠上疏。回啓判付內,新門之閉,言者多,而且仁祖朝,無閉門之事,則到今閉門,亦致人言之端是旀,雖閉而人皆由城往來,則不若洞開之爲愈是置。使之卽爲開門,可也。
左副承旨李惕然上疏。大槪,年衰病甚,無望供劇,再申前懇,亟許遞改,俾終餘年事。入啓。遞差。
以江華留守辭狀,傳曰,意非偶然,勿辭察職。
吏曹啓曰,臺諫有闕,政事,取稟。傳曰,明日爲之。
傳曰,明日晝講爲之。
右副承旨閔熙上疏。大槪,前承旨洪處尹,以金慶恒照律考啓事坐罷,臣以其日同直之人,不可獨免罪罰,乞賜罷免事。入啓。答曰,省疏具悉。爾其勿辭,從速察職。以上朝報
晝講時,持平李□□所啓,臣新自關西來,本道農事,比上年,則雖似稍勝,比常年,則不免凶歉。朝家雖有公私債勿捧之令,如管餉·運餉·常平廳等處負債之類,則仍爲督徵,囚繫滿獄,當此凶歲,民事可矜,合有變通之道矣。上曰,果有是事乎?許積曰,頃因陳弊之疏,凡干公私債,退徵於明秋事,自備邊司,覆啓分付漢城府及八道,而營管運餉,則或爲仍徵與否,雖不能知,至於常平廳,則監官逢授之物,與督徵於民者有異,故使之上納矣。所謂監官逢授之物,必皆發給於願受之人,故收捧之際,有此囚繫之弊矣。上曰,管餉·運餉之債,依前分付施行事,申飭,常平廳所捧之物,亦爲一體寬限退捧,可也。
上在慶德宮。停常參,只晝講。
下直,懷德縣監柳誠吾,瓮津縣令李廷楫。
謝恩,同經筵蔡裕後,判決事李浣,刑曹正郞尹飛卿,奉常奉事權迪,校書博士趙弘璧,寧邊府使盧綻。
藥房都提調沈之源,提調蔡裕後,副提調李正英啓曰,伏未審夜來,慈殿症候,何如?逍遙散已進四貼,水刺之進,有加於前乎?自上氣候,亦復何如?前日劑入潴肚丸,連爲進御,則想已垂盡,此藥乃是淸心止渴之劑也,不可不連進,更爲劑入乎?臣等不勝憂慮之至,敢來問安,竝此仰稟。答曰,知道。逍遙散更爲劑進,而潴肚丸,姑爲停止。
刑曹參議吳挺一三度呈辭,入啓。遞差。
晝講入侍,知事蔡裕後,特進官李時楳,玉堂兪棨·安後說,承旨閔熙,假注書金璁,史官李光稷,兼春秋李守恒,正言呂聖齊。
傳曰,山陵都監提調前判書金南重·洪重普,敍用。
傳曰,明日晝講爲之。
今日晝講時,院啓,卽者伏問進講通鑑冊數不足,弘文館,移文慶尙監營,使之印送,則監司洪處厚,稱以年凶,不卽印送,其在事體,豈容如是?慶尙監司洪處厚,請命從重推考。上曰,依啓。以上燼餘
引見時,領議政鄭太和所啓,洪命夏敍用事,命下矣。重普曾以嘉善山陵畢役之後,陞嘉義,又以特命陞資□□,臺諫論改正,指賞加嘉義而言也。或云資憲,出於特恩,則嘉善嘉義似無所係,資憲之加,今不可降,未知何以爲之?上曰,旣出特典,資憲仍存,可也。以上朝報
上在慶德宮。停常參,只晝講。
謝恩,獻納尹飛卿,刑曹參議鄭昌胄,奉常正尹珩,副奉事李榮馦,洪州牧使黃儁耉,司藝李東老,良才察訪南宮鈺,左副承旨閔熙,同副承旨李袗,校理李敏迪。
藥房都提調沈之源,提調蔡裕後,副提調李正英啓曰,伏未審夜來,慈殿氣候,何如,逍遙散連爲進御乎?自上氣候,亦復何如,連日開筵,得無所傷乎?臣等不勝憂慮之至,敢來問安。答曰,知道。
傳曰,明日晝·夕講爲之。
黃海監司書目,病勢甚重,決無察任之望,乞遞職名事。啓傳曰,勿辭,調理察職事,回諭。
假注書兪命胤,以病改差,代申厚載。
政院啓曰,獻納尹飛卿,曾爲正言時,以擧劾不參之事引避,則諫院以不在應推之中請出矣。卽者尹飛卿,又以此事引避,前事勿辭,旣有定規,故還爲出給,則答以憲府旣已發緘,決無行公之理云。旣在推勘中,則似不可晏然,故此避嫌疏則捧入,而時推人員,誤爲擬望,難免不察之失,請吏曹當該堂上推考。傳曰,允。
獻納尹飛卿啓曰,庸陋微臣,連忝臺閣,絲毫無補,唯事瀆擾於靜攝之中,臣罪大矣。頃日擧動時,西班不參之人,憲府竝爲査出請推,臣名亦在其中,緘辭未及入啓,而恩命出於意外,臣何敢晏然仍冒?請命遞斥臣職。答曰,勿辭,退待勿論。
院啓,獻納尹飛卿,引嫌而退,旣被推勘,勢難仍在,請命遞差。答曰,依啓。
禁府啓目,宣傳官尹世雄,內乘李世選,茄乙坡知僉使柳業等原情云云,旣已遲晩,照律,何如?啓依允。同府照本,前寧越郡守金鼎夏矣,前原州牧使金慶恒,黃腸木斫伐處,不爲親審,罪杖八十徒二年,告身盡行追奪,前牧使金慶恒,莫重禁山,稱以棺契下人,許令板商,公然斫伐,至於收稅,罪杖一百流三千里,告身盡行追奪。啓依允。同府張文顯原情云云判付內,姑停刑推,覈處。以上朝報
午時,太白見於申地。夜一更,流星出女星下,入乾方天際,狀如鉢,尾長三四尺許,色赤,有霧氣。二更,有霧氣。
上御興政堂晝講。入侍,知事洪命夏,特進官□□□□□李袗·兪棨,掌令鄭樸,檢討官金萬基,假注書曺憲卿,記事官李守恒·李光稷,武臣黃埏。兪棨進講大學書省箚子訖。上曰,表序,何不懸吐耶?棨曰,表序但知之而已,不必聲誦,故今姑不懸吐而進講,明日以本經,進講矣。講中書門下省時政記房申狀□大學一書,體用皆備,臨民則明德爲本,誠意〈則〉格物爲本,本末先後,各有次第,治國之道,舍是無大,論孟中庸,皆聖賢之書,比諸大學,非有差等,而必以大學,爲入德之門者,蓋大學一書,有綱有目,誠正之方,修齊治平之道,無不備具,非如論孟中庸之□於許多篇章也。自古帝王,或好文章,或崇異端,爲天下之道,無過此,然彼皆無益於身心,何望有益於施措?昔傅說告后曰,遜志時敏,時敏者,不息之謂也。成王曰,緝熙光明,光明者,成德之效也。學問□□其在今日所當法也。昔宋理宗,以宋室疎族,自□□卽位,崇儒重道,表章朱學,廟號理宗,蓋以此矣。□忽忽去國者,何謂耶?棨曰,德秀去國,蓋在史彌遠□日彌遠小人也,網打群賢,目以濟王之黨,故有此言也。上曰,宋理宗,果何如主耶?棨曰,理宗兒時,屹有大志,號爲大王,及其卽位,崇信儒道,固爲賢主,然用人,不明賢邪,以至末年,嬖倖擅權,是可惜也。上曰,好學如此,未克有終,何哉?命夏曰,理宗,享國四十年,始勤終慢,蓋以此耳。棨曰,此下言君子小人處,尤明白痛快,蓋德□於讒小,故言之尤切矣。命夏曰,賢邪難辨,惟聖明然後,鑑空衡平,物無所逃,可以辨君子小人之分矣。講訖,命夏曰,臣於昨日,往南漢山城,形止大槪已爲啓達,而以臣才,固難擔當,伏望擇人而授之。上曰,卿才允合,勿辭。命夏曰,南漢山城內,無元居民,還上旣捧之後,則民飢,若依江華例,留作本府糧餉,則似好矣。且城中屋宇頹圮,若得空名告身,則可以補修矣。上曰,還上幾許捧耶?命夏曰,如今凶歲,已捧一萬餘石,勢將畢捧云矣。命夏曰,薄衣軍士,發遣郞廳,摘奸七十七名,已爲啓下,而軍士衣薄,而未入於摘奸者,亦至二十餘名,呼許於臣,甚可矜,請令該曹,造襦衣,一樣分給,何如?上曰,言于該曹,一體分給。命夏曰,軍色佐郞尹抃,久任置簿,而銓曹移拜他職,此後切勿遷動,何如?上曰,分付該曹,勿爲遷授他職。金壽恒曰,因摠戒使具仁墍啓稟,坡州南陽通□有以武臣差送之命,今後則專以武臣差送乎?命夏曰,曾在仁祖朝,南陽以武臣差送,則未免蕩敗,故以文臣差送,已成近例矣。上曰,文武蔭中,除尋常,各別擇差稟□□曰,經筵進講,是何等重事,而御覽冊子中懸吐□玉堂之官,難免不能校正之失,請命推考。上曰,□□推之事,下人推治,可也。武臣黃埏曰,臣於前日點□□銀甲馬甲,盡是歲久渝色之物,似當變通矣。命夏曰,金始聲曾已定議,將以明春改造,埏之此言,不知而發也。袗曰,武臣黃埏,全昧兵判變通之事,而猥有陳達,請推考。上曰,言雖率爾,乃其職分,勿推,可也。遂罷出。以上燼餘
上在慶德宮。停常參,只晝講。
藥房都提調沈之源,提調蔡裕後,副提調李正英啓曰,伏未審夜來,慈殿氣候,何如,水刺之進,有加於前乎?自上氣候,亦復何如?臣等不勝憂慮,敢來問安。答曰,知道。慈殿氣候,雖未如常,旣入安寧之境矣,勿爲逐日問安。
去夜,傳曰,政事,明日爲之。
禮曹正郞崔文活五子登科,元海宏致祭原州地出去。
謝恩,刑曹判書鄭致和,同義禁李一相,左尹呂爾載,護軍李廷沃,掌樂正李齊英,禮賓正柳志立。
禁府,金慶恒,義州府流三千里,金鼎夏,金川南山驛徒二年定配。啓。
禁府啓曰,金慶恒·金鼎夏等改照律時,律文中決杖之語,不敢刪去,依例書入,而此兩人,前已照律決杖,似不當更爲決杖,何以爲之?敢稟。傳曰,不必更爲決杖矣。
訓鍊都監啓曰,都監糧餉色,曾前未收銀子兩日收捧,都數八十兩零,入盛小樻,封鎖藏置於別庫,使庫直·使令,及□軍士守直矣。庫直爲朝飯,往其家之際,使令得先者,守直軍士,故爲使喚,盡數出送後,打破封鎖,偸取小樻中銀子,而逃直,艱難捉捕,所偸銀子,則已爲沒數推出,而偸取官庫銀子之賊,自有其律,移送刑曹,依法照斷,何如?傳曰,允。
明日放榜時,開門差早。
禮曹,前左尹李應蓍卒逝,弔祭等,依例擧行,何如?啓依允。別致賻。以上朝報
上御興政堂晝講。入侍知事尹絳,特進官柳赫然,缺承旨南龍翼,侍讀官金宇亨,正言鄭重徽,檢討官安後說,假注書申厚載,記事官李守恒·李光稷,武臣李慶綿。金宇亨,進講大學衍義堯典·皐陶謨二章訖。上受而讀之。後說曰,克明之克字,堯之着力處也。上曰,克明峻德,至協和萬邦,皆大缺夫西山所謂大學之宗祖者,不亦宜乎?後說曰,自上幸勿以空言視之,則國家幸甚。宇亨曰,古人云,舜何人也,予何人也?苟能行大學之道,則堯·舜之治,誠不難矣。後說曰,所謂思永,尤宜體念也,凡事當有始有終,若或作缺則非所謂永也。自上近日崇儒好學,可謂至矣,須體思永之義,日復一日,無少間斷也。以大舜之聖,缺猶以思永戒之,則時君世主,其可忽哉?宇亨曰,庶明勵翼,君臣相得也,委以股肱之任,使盡匡輔之責,則群哲集矣,國家治矣。講訖,尹絳曰,前因輪對官宋光栻所缺向化船歸之工曹事判下內,有該曹一體缺,宋光栻徒知戶工曹之次知船隻,而不知本曹缺,其來已久也。丁丑亂後,以經費不足,歸之戶曹,乙酉缺曹啓辭,有還給之命,戶曹防啓,其事遂寢,缺人,以戶曹收稅難堪,呈文備邊司,覆啓中有久假不歸,殊未妥當,限明年,仍屬戶曹之語,故丁亥年後□曹至如工曹,則不可以次知船隻而給之也。上曰,□于該曹,可給則給之,不可給則不給,可也。上曰,去月二十七日德恩府夫人發靷時,自內殿,揆以情理,應有望哭節次,而禮曹終無儀注書入之擧。雖曰不載於五禮儀,曾於永嘉府夫人之喪,明有可據前例,而該曹慢不擧行,今過累月,尙無黑白,頃日下問之後,下吏始言永嘉〈府〉夫人喪事時,望哭當否收議定奪文書,果爲見存。禮官之悠泛稽緩,至於此極,國家設官之意,果安在哉?誠極駭矣。正言鄭重徽曰,聞此下敎,自內望哭應缺該禮曹堂上郞廳,請竝從重推考,參缺該色吏,亦令囚禁重治,何如?上曰,當該堂上,姑先從重推考,其時當該郞廳,拿問處之,色吏,令攸司囚禁治罪,竝罷出。
上御興政堂夕講。入侍時,知事官洪命夏,特進官缺李廷夔,侍讀官金宇亨,持平李東溟,檢討官安後昌,假注書申厚載,記事官李守恒·李光稷,武臣李重信。缺亨,進講通鑑唐高祖記,至射殺建成,上咄歎再缺王珪·魏徵事,上令下番代講。上曰,太宗,眞英主也。□□所以囚敬德者,欲其必殺,而終不殺之,非英主而何?唐祖赦世充而斬建德,蓋失刑也。赦世充者,意者唐缺而然也,斬建德者,忌其才也。上曰,然。後說曰,太宗□之初,首去奢侈,焚隋宮殿,宜其人心之翕然也。且當干戈搶攘之世,而有開府延賢之擧,宜其爲後日文明之瑞也。命夏曰,我國亦倣唐制,置十八學士,近日則不能備員,而直提學相臣趙之翼之後,更不出也。上曰,同是館職,何直提學,獨爲重耶?命夏曰,經術之士,方參是選,所以尤重也。後說曰,王珪·魏徵,勸太子擊黑闥城,爲非矣。上曰,徵·珪事缺大者,勸太子擊黑闥,乃其餘事也。上曰,大明朝,漢王高煦,爲人不良,而仁宗爲太子,猶以恩愛待之,缺世不敢叛,使建成,待太宗,如仁皇之待高煦,則安有缺乎?上曰,唐高祖,稍有開國法度,然以太宗爲之子,而□□甚,何也?誠不可知矣。上誦唐太宗引霍去病之語曰,上曰,蕭瑀之言,誠可笑也。至於合手,則愚又甚矣。後說曰,愚氓之惑佛法,不足言也,至於近日,士大夫·宮家,亦皆求福,誠可歎也。李廷夔,引司馬光,天堂若有,君子入之。上曰,此言是也。命夏曰,學問上次第,若或少差,則易於禪矣。廷夔曰,禪有尊德性工夫,而道問學則未也,所以淸淨寂滅,而不能治天下也。上曰,高祖之欲令世民,居□□建天子旌旗者,誠爲迂濶,豈有二天子居東西都,而天下□者乎?後說曰,太宗卽位之初,首罷鷹犬,禁四方貢獻,此□人心之術也。上曰,爲太宗者,不當如是,改父母之道,何其汲汲?講訖,參贊官李廷夔曰,啓覆,固是重事,而近日拘囚,無處不然,入侍之人,雖有齋宿之令,缺不相染,外議多以此時啓覆,爲未安。臣待缺所不至,院中僚議,皆以爲慮,而未及陳啓矣。上曰,啓□不爲,若諸各司大小官吏皆入,則或不無可慮之事,今者卿宰以下若干人,擇其中無拘忌之人,有何難乎?且旣有齋宿之令,則孰敢不爲遵行乎?命夏曰,戶曹參議元萬石,工曹參議李殷相家,皆有拘忌之患,聞近日出避□侍,而旣以此不擬於承旨望,則豈可入侍乎?戶曹判書許積,亦有事故,似難進參云矣。上曰,有何故耶?命夏曰,有不得已之事云矣。上曰,工曹判書金南重,旣已□以推移入侍,如元萬石。李殷相,不必入侍也。其餘進□子,擇其無拘忌之人,書入,可也。命夏曰,此等事,問缺處之,何如?上曰,依爲之。李廷夔曰,昨聞吏曹判書宋時烈所患極重,其子問藥下去云,故敢啓。上曰,內醫權缺持藥物,使之往救。持平李東溟曰,上年都監堂上,有降資之命,今旣蒙敍,則皆以降資施行,而益興君洪重普,授前資資憲,雖非賞加,若以中間事計減,而不爲降階,則全無施罰之意,事甚苟且,請洪重普一體降資。上曰,嘉義降資,可也。李東溟曰,新除授沙斤察訪趙相遇,以卑微之人,且甚庸殘,決不合驛路蘇殘之任,請遞差。上曰,依啓。遂罷出。以上燼餘
有政。吏批,判書宋時烈在外,參判金壽恒進,參議趙復陽進。以金南重爲工曹判書,洪重普爲同義禁,尹舜擧爲寧越郡守,崔寬爲刑曹正郞,李東老爲獻納,李正英爲觀象監提調。兵批,判書洪命夏備局進,參判李一相實錄廳進,參議未差,參知尹鏶進,左承旨閔熙進。以吳挺緯爲副護軍,尹飛卿〈爲〉副司直。
上在慶德宮。停常參·經筵。
謝恩,同義禁尹順之,右副承旨李慶徵,吏曹正郞南九萬,西部主簿池遇龍。
去夜傳曰,吏曹判書宋時烈處,權愉使之下送矣,何至今不爲下直耶?明日給馬,待開門出送。
義州府尹書目,冬至使一行,本月二十日渡江事。
判尹李浣上疏。大槪,身病沈綿,供職無期,臣本職及兼帶訓局之任,亟許遞免,俾得安意調治,以保殘喘事。入啓。答曰,省疏具悉卿懇。卿其安心勿辭,從容調理察職。
政院啓曰,昨以啓覆入侍定奪事,下詢大臣,事甚緊急,故擧行條件啓下後,卽招刑曹郞廳於門外,使之急急收議矣。卽聞昨日夜半,大臣盡爲獻議,而今日已晩,了無黑白,累度催促之後,始爲來呈。且應爲草記之事,誤以啓目成貼來呈,問諸來使,使之改呈,則迷不知所答。莫重時急之事,如是稽緩,極爲可駭。請刑曹當該郞廳從重推考,次知色吏,令攸司囚禁推治,何如?傳曰,依啓。近來怠慢成習,事極痛惋,當該郞廳,亦爲拿問處之。
工曹判書金南重上疏。大槪,病勢情勢,俱極狼狽,乞遞職名,以便公私事。入啓。答曰,省疏具悉。卿其勿辭,疾速出仕。
賓廳大臣啓曰,拘忌之疾,遍滿城中,乾淨之家,絶無而僅有。今此啓覆時,應參之官,多至三十員,雖有出避齋宿之令,數日之內,豈能淨盡薰染之氣,而痛者載路,況在處同然,多援外人,實非謹愼之道。況玉候久未平復,猶在靜攝中,至於朔望親祭,群下合辭請停,當此極寒,連日出御冷處,許多文案,審覆終夕,添傷之患,勢所必至,豈非可慮之甚者乎?臣等非不欲早陳此意,而季冬論囚,國家重擧,苟非萬不獲已,亦難容易停止,故趑趄至今,反覆思惟,終有所不敢自已者。伏乞聖明,深惕愼重之訓,亟停明日啓覆之命。答曰,嗚呼。天性之受,人皆有之,以至愚之民,不遵法令,不復其初,徒見利而生凶,以至於當覆之罪,不卽處斷,而又從而嚴囚之,罪雖當誅,其情則慽矣。至爲愁苦而死於囹圄之中,亦可謂愁冤之魂乎?言之至此,不覺慘然矣。若以拘忌之事謂之,則不亦誤乎?今歲以此不行也,明年又以此不行也,則彼罪人,皆爲囹圄之魂,而後已此非爲國之道。雖以滿城之疾爲言,卿等以下,各自小心,從長變通,何難之有?以此小事,謂之難處,則亦何以爲國乎?卿等勿爲過慮,益加淸齋焉。
再啓曰,臣等伏覩聖旨,滿紙惻隱之敎,不覺感動,而且念三覆之擧,雖是爲囚求生道之意,及其議斷,法有所難焉,終得見存者,十無一二,一年退行,延罪人一年之喘,其在應死之囚,爲幸而不爲愁怨也,明矣。且城中拘忌,豈有逐年如此之理乎?連日冒寒終□考閱文案,必致玉候之添傷,臣等區區憂念,實在於斯。加以大雪之後,嚴沍日酷,益不勝煎慮之至,不避煩瀆,敢此更籲,伏願俯賜諒察,亟命停止,千萬幸甚。答曰,其罪當死則誅,可恕則存,雖無一人見存,此亦法也,其死也無冤矣。予想此,故每歲應在於此際,明年之不如是,未可必矣。雖延罪人一年之命爲大,可使老於獄中乎?每年如是,國法不當,永停此擧,理不當然,事之斷行爲宜,不可不爲矣。若以應停之故,不爲,雖退十年,宜矣。
府啓,凡有所施罰而降資,則據其見存之資,降其一階而已,安可以彼自減,而以此取□乎?況特降賞加,俱是恩數,旣曰降資,而仍授前資,誠可異也。請益興君洪重普,依諸堂上例,一體降資。答曰,勿煩。
政院啓曰,臣等卽伏見答賓廳之批,一札十行,辭旨懇惻,人君泣辜之意,溢於言表,臣等伏讀再三,不勝讙呼。今此啓覆之擧,實是莫重之政,而遲延累年,不無瘦死之慮,不可不趁卽斷行,故大臣曾啓於榻前,而臣龍翼,以該房,亦請擧行於啓辭中矣。今日臣僚,孰不以此擧,爲當急而不當緩也?第事有輕重,憂有大小,而此患之遍滿一城,未甚於今年,入侍多官,非不盡心宿齋,而或不無未有乾淨者,則臣民過慮,宜無所不用其極,而殿下亦何必決意斷行,以貽上下萬有一危之憂乎?臣等曾體聖上重獄之至意,終不固爭,自顧迫頭之後,今始陳籲,此亦臣等之罪也。伏乞更加三思,卽從大臣之請,千萬幸甚。臣等待罪近密,區區所懷,敢此仰達。傳曰,已言于大臣之批矣。
禁府,刑曹佐郞李奎齡拿囚。啓。
明日啓覆正時,巳時一刻,開門差早。以上朝報
備邊司啓曰,目今濟活民生之道,實如救焚拯溺,有可以一分得力,則所當靡極不用,而其他有不可顧也。納粟正職,則雖有曾前已行之例,臺諫旣已論啓蒙允,今不敢更議,而至於加設職老職帖,庶孽許通等帖,則自前有常平廳逐年行用事目,而當此中外赤立之日,恐無應募之人,今就其中,量減所納之數,以廣聚粟之路,在所不已,磨鍊條例,別單書入之意,敢啓。答曰,知道。出備局謄錄
又啓曰,今此蠲役賑救料理之擧,費用則極其浩大,財穀則全無出處,眞所謂無糆不托,百爾思之,罔知攸濟。內之各衙門,外之各營,米布取用事,旣已稟旨定奪矣。各衙門各營留儲各樣銀兩米布中,彼此通議,爲先量宜取用之數,別單書入之意,敢啓。答曰,知道。出備局謄錄
漢城判尹李浣疏曰,伏以臣之痼疾,日漸缺苦,虛帶職名,廢務是懼,敢陳危懇,乞解訓局之任,缺蒙恩遞,新命又下,臣之狼狽,轉加一層,不得不更冒缺天閽,伏願聖明,少加憐察焉。臣本以待罪訓局,殆今十年,缺毫未補,尸素已多,而數年以來,疾病纏綿,精神昏耗,缺不聰,泛畫處置,□多顚錯,緩急圖濟,決不如臣缺辨得,臣何敢貪戀恩□,冒居重地,缺乞遞,蓋出於自□之明,而命音缺淵鑑,惟有所未盡燭而然也。今臣本職之前,兼察缺五六,奔走供劇,殆無虛日,雖使年富力强者,當缺免疾作而亦難周察,如臣衰老癃疾者,決難堪任,缺所患一向沈綿,冒氣中虛,風邪外乘,寒襲於表,缺音重濁,感冒旋發,熱鬱於裏,則遍身搔痒,斑缺醫藥無效,氣症添劇,涉月牽苦,眞元耗盡,缺之念而食輒氣上,日間所需,唯冷糜粥,醫家缺亦無何,岑岑僵仆,差途靡期,伏乞天地父母,病勢之深重,諒臣情勢之悶迫,臣之本職及兼帶缺大將,竝許遞免,俾得安意調治,以保殘喘,缺,臣無任瞻仰懇祈戰灼之至,謹昧死以聞。批答見上
全南道咸悅幼學崔東翰疏曰,伏以缺遐域,道阻天門,有懷不達者久矣。今我殿下,踐祚未久,連値極備無前之凶,慈祥惻怛之念,缺於宵旰,特降聖旨,遍諭遐邇,一以問致災缺以問賑救之策,仁民愛物之心,譪然於辭表者,盛矣。臣雖庸陋,敢不略陳其愚心而抒情素缺一物失所,足以召水旱之災,今之時事,豈不足以召缺,而致水旱哉?凡干獄訟之事,必有彼此曲直之分,而缺聽理之誤,故直者屈,而曲者申,或不同强弱之勢,缺得而弱者失,則其間屈申之相反,得失之以勢,猶缺公而理直,見屈之後,加罪以定配者有之,或拘於缺延等待,累年未決,久囚王獄者有之,或不得其缺上言,則罪以罔上,而全家徙邊者有之,其餘曖昧缺,老於京外之獄中者,不知其幾也。若此之類,怨氣缺傷和氣,而至於歲抄之事,則年年充缺各其任土之官,悶不得閑丁,令集該類,劫捧缺必得,暴督苛現,鞭扑狼藉,流血淋漓,抱負赤子,缺於官庭,則增其年甲,充于實數,故一家之內,年弱缺或至數三,困窮之民,勢難支堪,或無子者,被訴於缺,妄受督現之禍,則池魚殃慘,不忍言,罪囚之冤,旣如彼,缺弊又如此,視憂自我之天,豈無降災之警耶?齊女有冤,缺旱,燕臣慟哭,五月飛霜,匹夫匹婦,猶足以召災,而況含缺之民,若是其多乎?陰陽失調,年穀不登,理固然矣,無足缺願殿下,特加寬假之恩,京外獄囚,經年抱冤者,徒流缺得其所者,全家徙邊,飮恨呼天者,不論其有罪無罪,而缺赦典,使歸家鄕,而各邑歲抄,則或待有年而充其逃故,或待缺加其新戶,使無告之民,獲生安堵,則消災致豐之慶,庶可缺,若夫賑救之事,乃是王政之急務也。自先朝,講究有缺凶歉之歲,克勤申飭,故該廳及道臣守令等,莫缺行而一端之惠,獨及於無家轉乞之輩,不缺,則擧其小而遺其大也。移粟之政,雖曰缺合之少而明日所證,至於斗石之多,則恤民之意,何有缺安在?今此凶荒,加於連年大無之餘,則內無儲置之穀,缺移之粟,賑民之資,從何所出?若或以還上米粗各營雜穀,欲缺,則已爲民間所食,而勢難往捧於板蕩之中矣。若是而强缺,姑爲安土之民,必盡流散,是欲以救民而反爲害民也。竊惟缺年分完畢之後,考其輸案,則可見其某道之稍實,某缺甚,而亦知其某邑之稍實,某邑之尤甚也。某道某邑,各以缺次分等,前頭應役,次次蠲減,則殿下恤民之澤,遍被於缺中矣。民之所賴以生者,不必賑穀,而在於輕徭,則救民之策,缺稅而減也。還上雖不可畢捧,而春間種食,無可奈何,則亦不缺捧也,若干米粗,定數捧置,以待春事,則此亦賑救之一策,缺上之穀,其數甚多,年久未捧者,無處無之,此所以飢饉缺致,而其中受食者,或身死或逃亡,無所可徵之處,缺遍於親黨,而不閱我躬,勢難畢輸而然也。缺弊痼矣,前所移轉之粟,其數不少,而旣已賑民缺無賑活之意也。去年之春,自本道監營,有賑民之缺書啓,蒙允蕩滌,則列邑窮民,莫不祝手於缺明,字撫之德,而日月未幾,旋下還徵之令,則殿缺民,或有落莫之情矣。如或不置,而終至畢捧,則臣缺信之民也,伏願殿下,特垂與民之典,年久未捧之還缺民之移轉,與其營木,竝爲蕩滌,則亦可保民於光風缺矣。年分一事,又有所可陳者,暎乾慘酷,被重枯損之處,不缺,而該曹事目內,只給全災,而不給分災云云,則半實半災缺處之耶?若不差等以實而爲之,則應役之民,其無冤乎?缺今幾年久,可耕之地殆盡,則一年新起之些少,不言可知,而缺於新起,而結卜多少,與其所定之年,又無盈縮之差耶?缺縮則以災爲實而充之耶?或有盈溢,則隱其餘數,缺冊呈送之時,亦有退送加定之弊,元數缺是開其隱卜之端,而非朝家恤民之缺變通也。堤堰□水,實是農務之所急也。今年旱缺甚,而堤下少無所棄之處,灌漑之利,豈不大矣?然而缺築之堤,多有潦沙之塡,儲水不深,蒙利不多,則不可不掘塡而深之也。使各其方伯,勤勅道內,深掘堅築,以備旱缺,而一從其長廣周回石數,不踰其限,堤內冒點者,依缺民田見奪者,折量還給,則公私便宜,有益無怨矣。凡徭缺有不均之弊焉。沿邊等邑,別有山郡所無之役,而山缺所運漕卒,自沿邑,給其復戶,加之以虎皮之重役,則缺民,一何偏苦之至此?虎皮,沿邑之所無,而山郡之所産,缺邑虎皮,移定於山郡,則彼此之役,可以均矣。海畔居民缺苦者坡市坪魚採及眞魚所捉船,例有收稅之事,差使缺標授監色,巡歷各浦,分給於魚採商賈等船,故其時監色多缺之端,涉津汲水等小小船,盡爲侵責,恐喝徵索,無所不至,而缺則雖一葉扁舟,劫給章標,往訴該官,徵以大船之稅,年缺使各其地出官,察其作弊,枚起重治,則監色濫雜之弊,缺可痛者,避役豪悍之輩,捉屬於諸宮家農所,藉其威勢,缺若此者流,何其一生之便也?此非復身之類,使各其所在缺實者,以編軍伍,則可使閑遊之人,轉作服役之民矣。遊手缺民財者僧人之徒也。方內之山,凡幾寺,而釋氏之子,又幾許人缺,不知人間賦役之如何耳。凡方物大好·小好·白綿等紙,農民缺之所自出,必於僧人,則一身無役之人,助此萬分之役,未缺寺之大小,僧之多寡,一一知數,而方物等紙,量宜分定,使之缺,亦一補民之政也。今世人心,巧詐莫甚,厭避公役者,擧家移缺私役,亡身逃走,是故,公府所漏之丁不少,而私家所失之僕亦多,缺不可不杜也。自國家設行號牌,五家作統,內或有出,則某日某人出去之事,統兵告官,或有入來者,則某日某缺之事,亦爲告官,而互相移文,一一刷還,不得已移去者,則呈缺,使不得任意遷動,無號牌行止荒唐人,輒爲缺來之人,趁不告官者,無牌之人,隱諱不告,缺,無厭役逃避之弊,上下人民間缺,國無遊民,而貴賤之殊判矣。上下缺,是乃國家之良法也。伏願殿下,勿疑設行,何取人之法也?當此聖明新化之日,宜其公道之大行,缺之友,不能無徇私用情之弊,故過科則不公之說紛紜,傳缺外一體,文武皆然,言之至此,不勝寒心。都事例爲掌試缺在久,道內相知相親者,自爾多矣。未科之前,擧子之輩缺也居甲,某也居乙,而出榜之後,或中其言,則雖無用情,免徇私之說矣,使都事不爲掌試,而擇定京試官,兩日缺上,落點密封,殿前分給於試官,辭朝之日,使之開拆於試缺,無豫點之弊,又無改題之患矣。京試則前期一日,廷僚,缺剛明官多數擇聚,使之都錄以進,自上點取試日,缺命於各所,而試題亦使多出,落點密封,分給於試缺命送之時,使之開拆於試所,則顯然用情之弊,庶或無缺,白日所覩,呼名試才,弄奸舞術之弊,誠難禁也。缺曾經臺侍明官,命送一員於各道各所,使掌缺,徇私不掩事覺者,繩以重律,則幸捷巧中之謀,似難售缺養官之設,朝家本意,則欲其敎養人材也,而此官缺無勢無望者以任之,一自到任之後,有同入幕之賓,一月賦出題,而各邑儒生,全不製送,考講書徒,一朔再捧,而缺莫如虛實,則無益群材之養,何補於庶事之勤乎?如缺命罷去,而使都事兼行,何如?營將,亦是鍊兵之意也,而每缺,定規巡歷,則一番所到,無益於鍊兵,而累日留行,貽缺官,莫値凶荒,勢難巡歷,則虛度一年,尙費公廩,而春秋兵使例爲,則雖無營將,何傷軍務?如此之職,亦命罷缺守令兼行,何如?京中各司,亦有當罷之官,設而木汰當倂缺而不合者,故冗官太多,祿俸無數,而至於禁軍,千人食祿缺何事,優游度日,但尙豪侈,則其間溢費之數,作弊之缺可勝言。京師之飢饉,緣於此,國用之蕩竭,由於此,若不缺禁軍,則雖後元之當,貞觀之豐,日用月缺,竊惟冗官之可去者之而禁軍亦缺,公私之財用必贍也。自餘種種之弊,難爲悉擧,姑缺敢此仰陳,伏願殿下,勿以荒辭妄說爲無用,而缺,則庶幾保民而救時矣。第念我朝凡百之事,有始缺不信於民也。伏願殿下,行此美政令而無改,立此良法廢,則斯民幸甚,國家幸甚,聖旨求言之缺,而如臣草昧庸陋之計,安敢望採而用之也哉?雖然以置而不爲施行,則他日雖有博古通今之士,不復塞□厚缺明旨矣,更加察焉。臣不勝惶恐屛營之至。啓下備邊司。燼餘
政院啓曰,工曹判書金南重命招來詣,而闕門已閉,不得入來之意,敢啓。傳曰,雖命招來詣,而闕門已閉,使之明日早來肅謝,可也。
李慶徽,以刑曹言啓曰,參贊官李廷夔所啓,啓覆固是重事,而拘忌之患,無處無之,入侍之人,雖有齋宿之令,許多人員,難保其必不相染,外議多以此時啓覆爲慮。措語見上上曰,依爲之事,傳敎矣。問議于大臣,則領議政鄭太和,左議政沈之源,右議政元斗杓議以爲,啓覆,固不可不爲,而卽今事勢,誠有所難便者。臣等亦不勝區區之慮,昨已相議,擬待天明,趨詣闕下,以陳下情矣。今者筵臣之言,實出於大小臣僚之所同然,許令停行,以待後日,千萬幸甚,伏惟上裁。領府事李景奭,領中樞府事鄭維城議以爲,近日閭閻拘忌之患,無處無之,啓覆入侍許多人員,雖令齋宿,而不爲相染,難保其必無,此時親臨啓覆,群下皆以爲慮。啓覆雖是不可廢之事,自前有事故,則亦有停行之時,卽今難便事勢,非尋常事故之比,今姑退行宜當,伏惟上裁。大臣之意如此,敢啓。傳曰,從長變通之意,更爲議啓。
上在慶德宮。停常參·經筵。
謝恩,工曹判書金南重,應敎沈世鼎,□□郡守尹舜擧。
藥房都提調沈之源,提調蔡裕後,副提調李正英啓曰,雪後嚴沍,伏未審慈殿氣候,何如,水刺之進,比前有加乎?自上氣候,亦復何如?臣等不勝區區憂慮之至,敢來問安。答曰,知道。慈殿氣候,幾至如常。
答玉堂箚曰,省覽爾等誡誨之意,實是格言至論,可不置諸左右而服膺焉?
假注書申厚載改差,代李棨。
疊書刑曹啓曰,傳敎矣,問于大臣,則領議政·左議政·右議政皆以爲,啓覆固不可不爲,而卽今事勢,有所難便者。日期臨迫,臣等亦不勝悶慮,昨已相議,擬陳天明,趨詣闕下,備陳下情矣。今者筵臣之言,實出於大小臣民之所共憂也,許令停行,以待後日,千萬幸甚,伏惟上裁。領敦寧·領中樞議以爲,近來閭閻拘忌之疾,無處無之,啓覆入侍,許多人員,雖令齋戒,而不爲相染,難保其必無,此時親臨啓覆,雖是不可廢之事,自前有事故,或有停行之時,卽今難便事勢,非尋常事故之比,今姑退行宜當,伏惟上裁。大臣之意如此,敢啓。傳曰,從長變通之意,更爲議啓。
又啓曰,命下矣,議于大臣,則領議政·左議政·右議政等以爲,啓覆時應參之官,自有定數,不可闕其一也。工曹則新判書金南重,卽爲牌招出仕,使之進參,戶曹判書許積,雖有私故,不可不參,令政院更爲分付宜當,伏惟上裁。大臣之意如此,敢啓。傳曰,依議施行。
禮曹,當該郞廳李惟明現告。以上朝報
啓覆時,大司憲蔡裕後所啓,降資云者,當據見存之資,降其一級,安可算取中間之事,以充施罰之數乎?況特除賞加,俱是恩數,旣曰降資,而仍授前資,亦甚苟且。請益興君洪重普,依諸堂上例,一體降資。上曰,依啓。
啓覆入侍,領敦寧府事李景奭,領議政鄭太和,左議政沈之源,右議政元斗杓,左參贊吳竣,兵曹判書洪命夏,刑曹判書鄭致和,大司憲蔡裕後,吏曹參判金壽恒,永安尉洪柱元,戶曹判書缺,工曹判書金南重,綾山君僖,左尹呂爾載,禮缺尹順之,刑曹參判柳赫然,陽原君許選,同知金缺,都承旨李正英,左承旨李廷夔,右承旨南龍翼,左副承旨閔熙,右副承旨李慶徽,同副承旨李袗,缺李慶億,刑曹參議鄭昌胄,副校理李敏敍,缺李萬基,假注書金璁·李棨,記事官李守恒·李缺。罪人金自咸推案啓達之後,上曰,所當依缺日更議,可也。南龍翼,以劫奸罪人金破回推案缺,上曰,玉堂所謂媒合容止之律,後日更考處之。閔熙缺人盧應祿推案啓達之後,上曰,後日更缺亦爲詳考下啓。閔熙,以殺人罪人道山推案啓達之後,上曰,似當依律處之,而後日更議,可也。李慶徽,以義缺人李一萬,僧義仁等推案啓達之後,上曰,缺絆處之,而義仁斬絞當否,三覆日更議,可也。李袗,以殺人罪人金戊仁推案啓達之後,上曰,似當依律,而後日更議,可也。南龍翼,以殺人罪人元禮同推案啓達之後,上曰,依律而後日更議,可也。南龍翼,以殺人罪人金八立推案啓達之後,上曰,後日更議處之,可也。李正英,以缺,上曰,當依律,而後日當更議處之,可也。
啓覆姑罷。以上燼餘
上在慶德宮。停常參·經筵。
謝恩,開城留守吳挺一,獻納李東老,義盈奉事洪宇熙。
左承旨李廷夔上疏。大槪,重得寒疾,不省人事,僵臥直廬,末由就列,敢冒萬死,乞遞職名事。入啓。答曰,爾其勿辭,調理察職。
禁府,李惟明拿囚。啓。
吏曹參議金壽恒,副提學兪棨等上疏。大槪,臣等曾忝禮曹堂上,德恩府夫人永葬之日,內殿望哭節目,不敢啓稟擧行,其矇然不察之失,與長官,實無異同,乞罷臣等之職,以正怠慢不職之罪事。入啓。答曰,省疏具悉。卿等勿待罪。以上朝報
啓覆時,右承旨南龍翼所啓,昨日金八立推案頭辭,似甚疎略,故慮或誤啓,請治書寫之罪矣。退出査考,則當初黃海監司狀啓,極爲明白該備,而刑曹不爲粘報,只以追査啓本,報于議政府,仍作啓覆推案,莫重文書,首尾不備,草略如此,該曹之疎漏不察,甚矣。請其時當該堂上·郞廳,竝從重推考,色吏,令攸司囚禁重治,此推案,依當初啓本,添書頭辭,御覽件,亦爲臨時還下,三覆改書以入,何如?傳曰,依爲之。
午時,太白見於申地。
李慶徽啓曰,今日啓覆時,永安尉病,代靑平尉入參之意,敢啓。傳曰,知道。
啓覆入侍,領敦寧李景奭,領議政鄭太和,左議政沈之源,右議政元斗杓,左參贊吳竣,兵曹判書洪命夏,刑曹判書鄭致和,大司憲蔡裕後,缺金壽恒,刑曹參議鄭昌胄,大司諫李景億,靑缺,戶曹判書許積,工曹判書金南重,綾山君僖,缺載,禮曹參判尹順之,陽原君許選,刑曹缺知金始聲,都承旨李正英,右承旨南龍翼,左副承旨閔熙,右副承旨李慶徽,同副承旨李袗,副校理李敏敍,缺金萬基,假注書金璁·李棨,記事官李守恒。
南龍翼,以殺人罪人吳仲上推案啓達之後,上曰,似當依律,而後日更議,可也。李慶徽,以金守天推案啓達之後,上曰,似當依律,而後日更議,可也。閔熙,以殺人罪人宋成日推案啓達之後,上曰,更議處之。南龍翼,以告去罪人禮成推案啓達之後,上曰,所當依律,而後日更議,可也。李慶徽,以殺人罪人性缺啓達之後,上曰,所當依律,而後日更議處之,可也。南龍翼,以殺人罪人乭無泰推案啓達之後,上曰,所當依律,而後日更議處之。李慶徽,以劫奸良女罪人戒奉推案啓達之後,上曰,似當依律,而後日更議處之。閔熙以缺人李枝連推案啓達之後,上曰,似當依律,而後日更議處之。
南龍翼,以義禁府言啓曰,今日啓覆罷出時,上謂承旨曰,滿浦僉使缺,拿命之下,日子已久,而何至今不爲拿來耶?問于該府,詳査以啓事,命下矣。滿浦·伐登浦,皆是缺界之距京,四十五息十一里也,自江界,至伐登浦缺能詳知滿浦,則自江界,北距五息程也,合以計之,則缺程也。滿浦僉使韓休,伐登浦權管金再亨缺啓目,啓下於十月二十七日,拿來書吏缺計程,則今月三十日,乃是限滿之〈日〉,敢啓。傳曰,知道。以上燼餘
上在慶德宮。停常參·經筵。
謝恩,掌樂僉正李聖淵,刑曹正郞崔寬,典籍朴世堂,東部主簿崔斗濟,司宰直長尹源,漢城參軍李瑞雨,護軍吳時中·尹徵殷·李時俊。
藥房都提調沈之源,提調蔡裕後,副提調李正英啓曰,寒沍日甚,伏未審慈殿氣候,何如,再昨伏承幾至如常之敎,臣等不勝喜幸之至,逍遙散,連爲進御否乎?自上連日出御寒殿,終夕議讞,得無添傷之患乎?臣等不勝區區憂慮之至,敢來問安。答曰,慈殿氣候如常,予則無事矣。
掌隷院啓目,承傳內,以掌隷院慶州府尹牒呈內,司贍寺婢分香呈狀內啓目,傳曰,陳告之事,已有姑停之擧,又何如是爲耶事,傳敎是白有亦,陳告姑停,則必有承傳於本院是白去乙,本院曾無奉承傳之事是白遣,今此陳告,非本院移文推閱之比,慶州府尹,因分香所告,査覈花石,推移上送,故循例入啓爲白有如乎,今承下敎,同陳告勿施,何如?啓此亦拯民之一端,似非凶歲所行,限明秋,姑爲勿施。以上朝報未時,日有兩珥。
上在慶德宮。停常參·經筵。
謝恩,開城敎授石之珩,羽林將柳震立,護軍蔣諒·金濶。
政院啓曰,自上患候,雖曰向差,尙未復常,近日日寒,十分嚴緊,連日勞動之餘,必有添傷之患,明明日朔祭攝行事,分付,何如?傳曰,以親祭擧行,可也。
藥房都提調沈之源,提調蔡裕後,左副承旨閔熙啓曰,連日出御寒殿,終夕議讞,恐或有添傷之患,臣等區區憂慮,自不能已者。卽者伏聞,又下朔祭親行之命,群下煎悶,曷有其極?近日聖候,雖似差復,所患根柢,尙未盡祛,煩渴之候,猶夫前日,進茶頻數,此時正宜閉戶靜攝,以收快效,何可犯夜勞動,冒寒行祭,以取必至之患乎?目今嚴沍,倍酷於常日,閭閻之人,鮮有不病者,況在少愈之日,其可不思愼疾之道乎?伏願亟寢朔祭親行之命,以副群下之望。答曰,時無疾痛之處,已停冬至之祭矣。今此朔祭,不可不行,卿等,勿爲過慮焉。
再啓曰,臣等竭誠籲呼,請寢朔祭親行之命,而聖批牢拒,至以時無疾痛之處爲敎,臣等尤不勝悶慮之至。連日登對,瞻望玉色,尙欠如常,煩渴之候,亦未差減,進茶頻數,雖無疾痛之處,此非可憂之甚者乎?況今積雪寒,夜氣凜烈,勞動玉體,冒寒行禮,添傷之患,在所必至,伏願益思少愈之戒,仰體惟疾之憂,亟寢朔祭親行之命。答曰,已諭毋煩。
忠洪監司書目,連山呈,以持平尹元擧上疏,及公州呈,以前參議李惟泰上疏上送事。
左承旨李廷夔疏曰,身病有加無減,冒萬死更陳危懇,冀蒙遞差事。留政院。以上朝報
上在慶德宮。停常參·經筵。
謝恩,兵曹正郞宋奎濂。
明日親祭正時,四更一點,開門,三更三點。郞廳蔡濟恭校正。郞廳朴必珍書。
上在慶德宮。停常參·經筵。
備邊司啓曰,滿浦罪人十一名,昨已入來,而適値親祭齋戒,不得啓稟,自本司,分付刑曹,竝爲囚禁,而絶塞之人,必無養獄之路,朝夕饋飯之意,亦爲分付于戶曹矣。渠等越境犯禁之狀,本道査問時,旣已納招,而彼我多寡及相接節次,全不擧論,殊甚未瑩,速令刑曹,詳細捧招,而各人分置別處,逐名近前鉤問,俾無供辭雷同之弊宜當,以此分付,何如?答曰,允。
又啓曰,平安前監司金汝鈺,未及交代,仍爲察任,已遞之官,號令不行,新監司任義伯,所當趁速下去,而方在前任水原任所,必與新官面替後,方可上來朝辭。新府使姜瑜,令該曹催促,使之今明日內,下直,何如?答曰,允。
又啓曰,滿浦罪人中,尤甚衣不蓋體,將未免涷死者數名云,令刑曹今日捧招時,詳加審察,移文戶曹,使之備給襦衣,俾無徑斃之患,何如?答曰,允。以上備局謄錄左承旨李廷夔上疏,入啓。答曰,省疏具悉。爾其勿辭察職。
吏曹參議趙復陽上疏。入啓。答曰,省疏具悉。爾其勿辭往來。
前承旨李惟泰上疏。入啓。答曰,省疏具悉。已遞銀臺之職矣,爾其安心勿辭,從速上來,以副至望。以上內下記草
上在慶德宮。停常參·經筵。
藥房都提調沈之源,提調蔡裕後,副提調李正英啓曰,伏未審數日來,慈殿氣候,何如,水刺之進,亦能有加乎?自上氣候,亦復何如,犯夜勞動,冒寒行祭,得無添傷之患乎?臣等不任區區憂慮之至,敢來問安。答曰,知道。慈殿氣候,幾至如常,予之所患,別無他症,而但鼻瘡未差矣,議藥以啓。
再啓曰,伏承鼻瘡未差之敎,與柳後聖·安景昌·趙徵奎·成後龍·朴生榮·李東馨等商議,則皆以爲鼻瘡,因肝胃之火薰肺而發,洗肺散,加連翹七分,十貼連進宜當云,三貼姑先劑入之意,敢啓。答曰,知道。
三啓曰,鼻瘡所塗之藥,更與柳後聖等商議,則皆以爲杏仁油,塗于瘡處,則頗有顯效云,杏仁油,亦爲劑入之意,敢啓。答曰,知道。以上藥房日記
京畿監司書目,驪州呈,以戶曹參議趙壽益上疏上送事。
政院啓曰,禮曹佐郞姜汝㦿,方以兼春秋入直矣。因本曹草記,顯陵樹木斫伐時,當爲發送,故以兼春秋柳後昌改付標,而卽聞其家有拘忌之疾,不敢入直,三司兼春秋中,無他無故者,更難推移,不得已以姜汝㦿,改付標以入,而陵所進去禮曹郞廳,則未差之員,令該曹速爲口傳差出,使之及期發送,何如?傳曰,允。
吏曹口傳政事,禮曹佐郞李馥。
謝恩,安東府使成後卨。朝報
是夜傳曰,承旨持留院公事入侍。入侍承旨李慶徽·李袗,假注書金璁,兼春秋李守恒·姜汝㦿,玉堂金宇亨·李翊追爲入侍,三更一點,罷出。
夜一更,有霧氣,蒼白氣一道,起自巽方,直指艮方,長竟天,廣尺許,良久乃滅,巽方西方,有氣如火光。三更四更,巽方西方,有氣如火光。五更,有霧氣。
午時,太白見於申地。
引見時,上謂李慶徽曰,觀律官原情,則有以眞贓論之,則至醜之語,然則金慶恒之罪,未就服前,照以流三千里之律,於法未當,律文更爲詳考,稟處事,言于該府。禁府謄錄
上在慶德宮。停常參·經筵。
下直,北兵使鄭溥賢,興海郡守元相。
傳曰,晝講,明日爲之。
政院啓曰,臣等入侍時,自上下問李惟明之事,而臣等未知禁府請刑公事之已下,故且陳其謬習之可惡,而不及刑推之不當矣。卽者罷出之後,伏見其公事踏啓字而下,惟明,身爲禮曹郞官,尸居其職,漫不省事,及其拿問,推諉曹司之狀,則誠極可駭,而至於更加刑訊,實涉過中,有歉於適重適輕之道。臣等區區所懷,不得不仰達,而李惟明原情公事,敢此還入,恭竢睿裁,不勝惶恐。傳曰,爾等之言,亦似有理,而但不治此輩,將無以徵謬例,而痛治之道,出於存國體之意也。
禁府啓目,李惟明元情云云,刑推,何如?啓依允。又啓目,李奎齡原情云云,遲晩照律,何如?啓依允。
謝恩,禮曹佐郞李馥,仍爲顯陵樹木斫伐事,出去。
以上朝報備邊司啓曰,禮曹啓辭,以備局啓辭,貢鷹永罷謝恩,則禮物依例磨鍊,而皇帝夫之之喪,亦宜有陳慰進香之擧,禮物則近間無可據之規,但庚寅年皇父王夫之之喪,有陳慰之擧,禮物似當依此擧行,而事係重大,臣罪不敢擅便,令廟堂議處,何如?傳曰,允。
又啓曰,禮部咨文年例鷹連永爲停止事,當有謝恩之擧,而回咨,亦當循例撰送,令該院擧行,何如?答曰,允。
傳曰,明日賓廳坐起爲之。已上備局謄錄
上在慶德宮。停常參,只晝講。
吏曹正郞南九萬,卒文孝公趙翼賜諡事,廣州地出去。
謝恩,舍人李端相。
掌令林葵三度呈辭,入啓。遞差。
藥房都提調沈之源,副提調李正英啓曰,伏未審慈殿氣候,何如,逍遙散進御,亦已多矣,水刺厭進之候,其能差減否乎?自上氣候,亦復何如,洗肺湯進御,杏仁油塗于當處之後,鼻瘡有減歇之效乎?臣等不勝憂慮之至,敢來問安。答曰,知道。慈殿氣候安寧,今後勿爲問安。
假注書李猶龍改差,代鄭夏益。
同副承旨李袗上疏。大槪,臣之病勢情勢,俱難冒居於近密之地,懇乞遞免臣職事。入啓。答曰,遞差。
晝講入侍,知事洪命夏,特進官柳赫然,玉堂金宇亨·李翊,承旨李慶徽,大司諫李□□,假注書金璁,兼春秋李守恒·姜汝㦿,司果李翔。
吏曹啓曰,臺諫有闕,政事,取稟。
前水原府使任義伯上疏。大槪,新授職名,萬不近似,且有衰病難堪之患,請亟命鐫改,以便公私事。入啓。答曰,省疏具悉。卿才允合擢用矣,勿爲控辭,速往欽哉。
政院啓曰,明日,乃小寒也。自小寒至日暖,依前例,視事,頉稟。傳曰,知道。
當日爲政,江界府使差出事,榻前定奪。
禮曹判書尹絳改差,今政差出事,榻前捧承傳。以上朝報自辰時至未時,日暈兩珥。
晝講入侍時,左議政沈之源所啓,備邊司堂上之位不齊,未有如今日之甚者,刑曹判書鄭致和,欲爲差下察任,而與領議政相避之故,以此爲難矣。領議政曰,益興君洪重普,曾爲本司有司堂上而見遞矣,今亦差下察任,何如?上曰,何必爲嫌?鄭致和·洪重普,竝差察任,可也。領議政鄭太和所啓,江界府罪人犯禁之事,事係彼國,彼若知之,則必有査問之擧,不若自我先發之爲愈也。分付該院,撰出咨文,齎咨官速爲發送,何如?上曰,依爲之。又所啓,把守將金得鐵,不能防禁之罪,亦所難免,囚禁平壤府推問事,分付本道監司處,何如?上曰,依爲之。以上備局謄錄沈之源所啓,褒貶之時,多有磨勘於禮曹之事,而禮曹判書尹絳,引入已久,不得行公,尹絳改差,今日政,差出其代,何如?上曰,依爲之。又所啓,禮曹正郞李惟明,以年紀衰耗之人,雖有迷劣之罪,而所犯非贓汚之比,則刑推之命,似涉過中矣。上曰,大臣之意如此,李惟明除刑推照律,此後禮曹郞廳,年少人極擇差出事,言于該曹。以上朝報
上在慶德宮。停常參·經筵。
謝恩,平安監司任義伯,同副承旨李慶徽,濬源殿參奉趙鳴鳳。
永安尉洪柱元上疏。大槪,臣猝被訟者之誣抵,決不可晏然,敢冒萬死,略陳梗槪,請令査辨,以正臣罪事。入啓。
義禁府啓曰,以韓休·金再亨等原情公事,以江界府使成以性,亦爲拿來,憑閱處置事,判下矣。江界府使成以性,依前例,府書吏發遣,拿來,何如?傳曰,允。此一條,出義禁府謄錄
右尹徐元履辭職上疏,呈政院。
吏曹啓目,粘連戶曹參判趙壽益上疏云云,觀此疏辭,以老母年老病痼,勢難離側,似當依願許遞,而宰臣進退,該曹不敢擅便,上裁,何如?啓依允。
又啓目,司成申恂,病滿三十日,改差,何如?啓依允。
義禁府啓曰,命下矣,遍考律文,則大明律監守自盜倉庫錢糧條,有曰,凡監臨主守,自盜倉庫錢糧等物,不分首從,倂贓論罪,註云倂贓,謂如十人節次共盜官錢四十貫,雖爲分得四貫入已,通算作一處,其十人,各得四十貫,罪皆斬云云,詐欺官私取財條,則有曰,若監臨主守,詐取所監守之物者,以監守自盜論,未得者,減二等云云,監守自盜者,亦是斬罪,未得者,當爲徒三年也。取見律官當初手本,則此等律,不曾擧論,告知於堂上,而今此金慶恒,若論以監守自盜倉庫錢糧及詐欺官私取財條論斷,則乃是斬罪,未就服前,照以流三千里之律,果有違於法例,而黃腸木,旣非倉庫錢糧,又非官私取財之比。盜園陵樹木條,有曰,凡盜園陵樹木者,杖一百,徒三年,若計贓,重於本罪者,各加盜罪一等,註曰,設若計贓雖多,罪止杖一百流三千里,不得加至於死云云,故曾因改照律之命,以此照斷。律文如此,上裁,何如?傳曰,知道。當初不以此手本,而修飾納招,歸咎上官,事事痛惡,亦不難明其實狀,律官林大根,拿囚處之。
答永安尉疏曰,省疏具悉卿懇。疏辭,當令該曹明査處之,卿其安心焉。
答右參贊宋浚吉疏曰,省疏具悉。噫,卿之去國,殆歲之周矣。其間天災時變之慘,有不可勝言者。靜言心思,若無所措,今觀此疏,予心稍定。誡誨之言,無非切實,可不書紳而服膺焉?冬日作行,予不可期,稍待日暖,速圖幡然,予日望之。所辭之職,是非劇務,卿其安心勿辭焉。以上朝報
上在慶德宮。停常參·經筵。
謝恩,舍人睦兼善,江界府使鄭檝,兵曹正郞洪柱三,馬梁僉使柳屹然,廣興守李守約,掌令尹飛卿,內禁將白永性。
下直,洪州牧使黃儁耉。
左承旨李廷夔上疏。大槪,臣之疾病,有加無減,決無供職之勢,冒萬死,更陳危懇,冀蒙恩遞事。入啓。答曰,遞差。
政院啓曰,左副承旨吳挺垣,時在忠洪道監營任所,斯速乘馹上來事,下諭,何如?傳曰,允。
全南監司書目,沃溝十一月十八日午後,地震事。
禮曹判書洪重普上疏。大槪,懇乞還收成命,以安微分事。入啓。答曰,省疏具悉。卿其安心勿辭,從速察職。
吏曹啓曰,承旨有闕,政事,取稟。傳曰,明日爲之。
刑曹判書鄭致和,參判柳赫然,參議鄭昌胄上疏。大槪,以尹□□啓目誤書之事,有色吏囚治之命,臣等不察之失,在所難免,乞罷臣等之職事。入啓。答曰,省疏具悉。卿等勿辭察職。
副提學兪棨,待敎李光稷,實錄移安後,入來。以上朝報
上在慶德宮。停常參·經筵。
謝恩,右副承旨閔熙。
藥房都提調沈之源,提調蔡裕後,副提調李正英啓曰,雪後寒緊,伏未審慈殿氣候,何如?逍遙散已進二十貼,水刺厭進之候,如已差減,則不當仍進,若或不至快復,則加進十餘貼宜當。自上氣候,亦復何如,猪肚丸,連爲進御否乎?臣等不勝憂慮之至,敢來問安。答曰,知道。慈殿症候,進藥之後,頗有其效,而苦味湯藥,不可連進,逍遙散作丸與否,詳議劑進。
再啓曰,伏承聖批,慈殿症候,進藥之後,頗有其效,而苦味湯藥,不可連進,逍遙散作丸與否,商議劑進事,命下矣。與柳後聖等諸醫商議,則湯藥,果爲苦味,則作丸以進,亦當云,逍遙散依前加入,二十貼所入,作丸劑進之意,敢啓。答曰,知道。
司直鄭知和上疏。大槪,尙方之任,癏曠已久,且不能進參於褒貶之時,敢陳情勢病勢,冀蒙遞免事。入啓。
兵曹啓曰,平安兵使有闕,依近例,令備邊司議薦,何如?傳曰,允。
假注書李棨改差,代李嵇。
備邊司啓曰,再昨引見時,臣鄭太和所啓,益興君洪重普,曾爲本司有司堂上,今宜還差察任事蒙允,而今見擧行條件則有司二字,落而不書,令政院付標改啓下,何如?傳曰,允。
都承旨李正英上疏。大槪,家有拘忌之疾,不可仍在近密之地,請命亟遞臣職,以便公私事。入啓。呈政院。
政院啓曰,卽者都承旨李正英上疏到院,而以兒息拘忌之疾爲辭,其疏不敢捧入,而前頭三覆,只隔兩日,似當有變通之道,敢啓。傳曰,然則遞差。
謝恩,右副承旨李慶徽,同副朴世模。
傳曰,承旨持留院公事入侍。
都承旨鄭知和上疏。大槪,家有拘忌之疾,不敢出入近密之地,乞遞臣職事,呈政院。
入侍承旨李慶徽·朴世模,假注書李嵇,史官李光稷,兼春秋姜汝㦿,玉堂李敏求·安後說,追爲入侍,獻納□□□,司諫□□□亦爲入侍。
院啓,守令之下直於臺官,其意有在,而近來人懷自便,不顧體例,不爲下直者,間或有之。水原府使姜瑜,宜寧縣監李旭,不見臺官,直爲辭朝,其怠傲之習,不可不懲。水原府使姜瑜,宜寧縣監李旭,請竝推考。勅使時所用雜物,該曹例爲別卜定於諸道兵·水營者,欲令各其監司,隨便備送,而兵·水使,不自辦備,必皆分定於各堡,爲今諸鎭之巨弊。至於統·監所屬,則尤有甚焉,事極可駭。請令該曹,申明分付,如有復踵前習者,從重科罪。請還收甲山府使金益原賞加之命,更令該曹參酌施賞事,還收忠洪兵使柳汝橿前授加資事,入啓。答曰,依啓。金益原事,自有舊規,不允。柳汝橿事,不允。
司諫趙龜錫啓曰,宜寧縣監李旭,卽臣從母夫也,本院方有論啓之事,臣以應避之人,不敢晏然在職,請命遞斥臣職。答曰,勿辭,退待物論。
答禮曹判書洪重普疏曰,省疏具悉卿懇。卿其安心勿辭,從速察職。
禁府,辛喜季拿囚。啓。以上朝報
承旨入侍時,獻納李□□所啓,平安道江邊七邑中,渭原·理山·碧潼·昌城·朔州五邑守令,自前差送武弁,爲其邊地,而今則事勢異於前日,不必每以武弁差除。曾有文官差送之時,其意有在,今亦間以文官差送,則其撫摩彈壓之道,似爲得矣。上曰,言于該曹,文官差送,在於何時,査考以啓。上謂右副承旨李慶徽曰,此後雖非晝講召對,承旨入侍之時,臺諫入來,則使之逐條陳啓,可也。持平李敏敍所啓,目今朝廷,久講荒政,飢荒之處,內浦爲甚。今聞戶曹會錄原穀,則有減捧之命,而如常平廳及統營·監營等諸處還穀,則各自句管,未經朝家處分,故如此凶歲,不免督捧於飢民,此數亦依戶曹元穀,一例減捧矣。上曰,分付各處,使之依此擧行。敏敍曰,臣之所聞,適是內浦之事,而至於三南,亦皆如此云矣。上曰,使之一體施行。右副承旨李慶徽所啓,新都承旨鄭知和上疏到院,而家有拘忌之疾云,故其疏不敢捧入,而啓覆,且隔二日,何以爲之?上曰,啓覆時,則雖無都承旨,亦可爲之,而其所謂拘忌之疾,非其親子女,則姑令出避累日後,來仕無傷,更無詳問,稟處。
以許東岦爲平安兵使。
上在慶德宮。停常參·經筵。
謝恩,執義沈世鼎,承文副正字金,學正李棨,學錄權迪。
禮曹啓曰,伏見守陵官狀啓,則頃日改修補前面裳石及欄干地臺石連付處,又爲傾陷,東西曲墻塗面白土,亦多剝落云,極爲驚駭。大臣以下,依例奉審後,修改,何如?傳曰,允。
院啓,司諫趙龜錫,引嫌而退,旣無連啓之事,請司諫趙龜錫出仕。答曰,依啓。
假注書金璁,代曺憲卿。
禮曹啓曰,卽接觀象監所報,則本監提調一員未差,提調李正英,昨遞都承旨,未及赴職,勢難進去云。陵寢奉審時,本監提調例爲進去,而今此奉審寧陵,事體重大,不可苟簡,提調李正英,當日內,急速令該曹口傳付軍職,使之進參宜當,敢啓。傳曰,知道。
兵曹口傳政事,副司直李正英。
左議政沈之源,繕工提調許積,監察權順元,禮曹參判尹順之,正郞崔文活,觀象監提調李正英,寧陵奉審事,出去。以上朝報
上在慶德宮。停常參·經筵。
謝恩,監察金錫之,沙斤察訪劉規,平安兵使許東宣,公州牧使洪宇遠,五衛將李喜寅,護軍徐禎男,同知金振,左承旨南龍翼,禮曹判書洪重普,戶曹參判李時楳。
明日三覆殿坐正時,辰正一刻,開門差早。
假注書曺憲卿改差,代李翊相。
左議政沈之源,觀象監提調李正英,繕工提調許積,監役權順元,禮曹參判尹順之,正郞崔文活,寧陵奉審後,入來。以上朝報
上在慶德宮。停常參·經筵。
謝恩,禮曹參議李袗,僉知李伸虎,護軍李惕然·吳挺緯·林葵。
政院啓曰,近日史官未備,上番則連以兼春秋入直矣。兼春秋姜汝㦿,今方入番,而自去夜,身病猝劇,今日勢難入侍,此外見存兼春秋數三人,亦皆有故,不得推移,未差兼春秋一員,卽刻口傳差出,使之入侍,仍爲入直,何如?傳曰,允。
吏曹啓曰,以獻納李□□所啓,命下矣。取考本曹丁丑以後謄錄,則癸未年間,理山郡守任德後,以文官差送,而此外四邑,則未有文官差送之時,丙子以前,則文書蕩失,他無考出之路,敢啓。傳曰,知道。
京畿監司書目,延曙察訪元植,以左議政行次人馬差使員,不爲豫先待候,緩緩追到,極爲可駭,罷黜事。
慶尙監司書目,生鹿進上,公然闕封,密陽府使李之馧段罷黜,而金海府使申瀏段,全然闕封有異,罪狀,令朝廷處置事。
啓覆時,榻前院前啓,請還收甲山府使金益厚賞加之命,更令該曹參酌論賞事。上曰,已諭毋煩。還收忠洪兵使柳汝前授加資事。上曰,不允。
吏曹口傳政事,兼春秋李馥。
謝恩,兼春秋李馥。以上朝報
三覆時,刑曹判書鄭致和所啓,近來上言之弊甚滋,如內資寺婢子,因微瑣之事,至呈上言,定配罪人本律雖重,因審理頻數,每每減等,此亦於渠足矣。至於希冀全釋,輒呈上言,如此之類,雖以勿施之意回啓,而其情狀,殊極痛駭矣。乙未年推刷時錄案奴婢,已過定限,則不可續續撓改,而國綱解弛,中外私勝,或因擊錚上言,還爲免賤者有之,至於稱以奴婢見奪,多般圖囑,必還爲己物而後已,誠極寒心。自今以後,錄案奴婢,切勿許聽理,以杜其弊宜當矣。領議政鄭太和曰,反政後罪人籍沒奴婢,至今敢生還推之計,上言者極多,豈非可駭之甚乎?回啓之時,或拘於顔情,或有所不察,不無僥倖售計者,故致有上言紛紜之弊,不可不痛禁矣。上曰,政院知悉此意,自今以後,凡以推刷奴婢上言者,政院直爲爻周,雖誤下該曹,已經回啓,各房一體詳察,其中冒濫如領相刑判所陳事,則一依違格例,勿施事捧承傳,付于壁上,可也。旣捧承傳之後,如或不爲遵行,則承旨亦難免其責矣。禁府謄錄左議政沈之源所啓,臣承命奉審寧陵,昨已圖寫以進矣。上曰,陵上石物,每有仍循之患,未知何以然耶?領議政鄭太和曰,石物排設處,乃是補土,故外間或疑因此而有傾陷之患矣。上曰,其罅隙處,似無雨水渗漏之患乎?之源曰,似無此患矣。上曰,待春和修改,則何如?太和曰,春後解凍,則又不無傾陷之慮矣。上曰,待明春,議定,可也。太和所啓,史館上下番不備,今日入侍時,亦有顚倒之患,極爲苟簡矣。上曰,何爲而然耶?太和曰,被薦二人,以相避,不得應講,本館拘於規例,不得新薦云,而不可無變通之道,使之新薦,宜當矣。上曰,依爲之。又所啓,啓覆則旣已處決,而且見典獄囚徒,則罪囚甚多。當此隆寒,滯獄可慮,歲時亦不遠,請於榻前,臺臣等及刑官兩司長官,疏決,何如?上曰,此言甚是,依此擧行,而前頭連有齋戒,當於望後爲之。刑曹判書鄭致和所啓,兵曹回啓,元世欽妻子,有囚禁京獄之敎。渠之所犯,雖極痛駭,而囚禁妻子,似是法外,何以爲之?上曰,其妻子,勿爲囚禁,而世欽則不可不重治。左副承旨閔熙所啓,史官,晝則出去,雖成近例,本是謬規矣。況近日則異於常時,而上番兼春秋姜汝㦿,昨日出去,猝然犯染,以致不敢入侍,臨時代易,事多苟簡,極爲非矣。請從重推考。上曰,允。大司諫李慶億所啓,上曰,柳汝緘辭中,以爲城堞官舍頹落處,皆非渠在官時所築云,此言,誠是耶?太和曰,當初問于本道,則以柳汝現告,而渠之緘辭如此,殊不可知也。上曰,城堞官舍破毁處,皆柳汝在任時所築與否,令本道詳査啓聞。以上備局謄錄
上在慶德宮。停常參·經筵。
下直,安城郡守李峻岳,馬梁僉使柳屹然,寧邊府使盧錠。
謝恩,僉知金承建,工曹正郞宋光心
藥房都提調沈之源,提調蔡裕後,同副承旨朴世模啓曰,夜來酷寒,伏未審慈殿氣候何如,水刺之進,視前有加乎?自上出御寒殿,終夕議讞,得無添傷之患乎,洗肺散,今日當盡,更議他藥乎?臣等不勝區區憂慮之至,敢來問安,竝此仰稟。答曰,知道。慈殿氣候一樣,洗肺散,加劑以入。
再啓曰,洗肺散加劑以入事,命下矣。與安景昌·趙徵奎等諸醫相議,則皆以爲此藥加進十貼宜當云,三貼姑先劑入之意,敢啓。答曰,知道。
左副承旨南龍翼上疏。大槪,眼病極重,決無供職之望,冒萬死,乞遞職名,以便調治事。入啓。答曰,省疏具悉。爾其勿辭,從容調理察職。
漢城府啓曰,近來坊民避役之弊,日益日甚,或托宮家,或依上司,寅緣請囑,百計圖避,有倚之人,得免其役,貧寒之輩,偏受其若,將不勝枝梧,事甚痛駭,分付各契,橫逆之類,一一査報矣。昨接麻浦契上有司手本,則本契池順男等七人,就托宮家與上司,凡干坊役,全不對答,事甚可痛,使人捉來,則不唯不來,反爲毆打所送之人,如此頑悍之徒,若不重治,則前頭三處藏氷之時,萬無差役之勢云。臣以爲今明日皆有故,不得開坐,當於坐起時,右人等捉來治罪之意,言送矣。本契下人,又爲來言,手本呈納還歸之際,崇善君,聞陪吏池順男請罪之擧,本契頭頭人五名,捉之棍打,本契手本,使之推納,故不得已來告云。宮家體面,雖曰尊重,宮屬陪吏奴僕,萬無蠲役之事,而偏聽下輩之說,洞內之人,威力捉去,恣意棍打,已極寒心,而至於呈官手本,勒令推來,曾所未有之擧,此而置之,非但後弊可慮,前頭將無以役民,本宮奴子及陪吏池順男等,竝令攸司嚴囚,各別重治,以警他宮似可。
都承旨鄭知和再疏。大槪,新授恩命,不敢承當,且旬日之內,不敢自謂淸淨,而冒進於近密之地,乞賜遞免事。呈政院。政院啓曰,院中之位不齊,未有甚於近日,都承旨鄭知和,以曾有奴僕之患,雖已出避,猶以爲未安,尙未肅拜,連日呈疏,而曾於榻前,旣有出避之敎,故不敢捧入,右承旨吳挺垣在外,左承旨閔熙式暇,右副承旨李慶徽病未出仕,同副承旨朴世模藥房進去,廳中只有臣龍翼,而眼病極重,纔已陳疏,不得坐聽,當此多事之時,出納之際,苟簡極矣。右副承旨李慶徽,牌招察任,何如?傳曰,允。
啓覆罪人金自載·道山·金戊仁·元初同·宋士吉·戒云·吳仲啓·李士男·金守天·竹承·禮成·愼倫·乭無赤·自男·金貞昌·戒奉等,依律。金破回·盧應祿·金八立,減死定配。李一萬·義仁等依律,而義仁,亦爲一體照斷。宋成日·一男等,宋胤錫就服後處之。李枝達,令該曹更爲詳考律文,稟處。
刑曹啓曰,罪囚覆奏應決者,考諸律文,則明明日乃行刑,除三覆正日,自明日計之,則行刑正日,今月十三日,而十五日以前,則連有拘忌,十六日行刑之意,敢啓。傳曰,知道。
下直,江界府使鄭檝。
院前啓,請還收甲山府使金益厚賞加之命,更令該曹參酌施賞事,入啓。答曰,不允。前啓,忠洪兵使柳汝前授加資還出事,査覈間姑停。
府啓,都摠經歷尹時達,請囑於詞訟之間,一邊人決得之後,計其奴僕之數,公然徵取銀貨,事極駭愕,如此之人,不可齒在衣冠之列,請命削去仕版。訓局等軍保及諸各司匠人奉足,當自各邑,依例充定,而近來多從自已望定,或因嫌怨,或要賂物,侵及不當定之人,而各自本衙門,直爲行會於外方,民間怨若,有不可盡言,請今後凡干保人奉足,依舊例,令各邑充定,永杜自己望定之弊。答曰,依啓。以上朝報
上在慶德宮。停常參·經筵。
傳,前監司徐必遠,寅平尉鄭齊賢,參議李弘淵,縣監李晩榮·李晶·成楚客·沈之淵·朴振翰·李世翊·呂儆·金克和·李觀徵·卞榥·羅聃·宋挺廉·尹遇丁·洪興祉·李哲英·睦煥善·鄭瀁,承旨洪處尹,嶺陽君儇,淸平君佺,郡守閔應協·全友英,大司諫尹濡,府使金益勳·李·金振長·李廷機·金重明,別提閔光爀,副正字李世華,典籍□熙·權琡,博士文搏·金振元·郭世翼,僉正金廈梁,察訪李昌堰·李惇·權以伋·柳日之·韓侃·安命老,奉事崔榮,佐郞羅萬葉,都事許䜠·尹以宣·李晩吉,正孫必大,直講柳晉三,正言朴增輝,敎授李□□,牧使吳斗審·南天澤,郡守曺□□·趙時亨·韓復一,掌令李光載,兵使具義俊,中軍崔起宗,僉使全□□,司直洪處亮·鄭斗卿·金益廉,武兼□□,權管李後廣·徐斗重·李義龍·金馨遠,部將盧曼錫,兼司僕崔澤龍,萬戶蔡貴承·沈繼贇·金益重·李慶恒,護軍郭之欽等敍用,承旨朴世城·趙胤錫,縣監李晩榮·柳挺輝·金克和·呂儆·姜頊·盧世珍·韓時重·宋之濂,留守南老星,郡守金天錫·李延禎,府使鄭始成·洪鎰,奉事尹㙫,正孫必大,典籍全弘一·洪鍾聞,直講尹安基·柳晉三·宋斗文,佐郞沈梓·李齊運·申命圭,訓導李煿,副正字李煦,府使金重明,主簿李鼎基,參奉崔稷,正李延年,通禮金以鏡,獻納任翰伯,都事朴世賢,內侍尹□□·金鉉,護軍趙必達·朴廷裕,經歷尹行得,都事鄭后亮,武兼李卓男·鄭□□·李崇·鄭昌時·李孝傑,護軍李□年等職牒還給事,下吏·兵曹。
政院啓曰,近日日氣之寒沍方極,明日敬慕殿臘享大祭,自上親行,竊恐有妨於愼攝之道,以攝行之意,分付,何如?傳曰,以親祭擧行,可也。
政院啓曰,來十五日儒生殿講日次,而上前開拆相値,不得爲之之意,敢啓。傳曰,知道。
答吏曹判書宋時烈疏曰,省疏具悉卿懇。卿言至此,予心釋然。天和日暖,待之如渴。且所陳之言,實是格言至論,予當服膺而體念焉。所辭之職,卿辭至此,當勉副卿意矣,安心勿辭,益加善攝,以副至望。
政院啓曰,明明日敬慕殿臘享親祭時,六承旨各有執事,難可備員,一人當兼三四事,而廳中位不齊,未有甚於近日。都承旨鄭知和,家內不安,雖已出避,日字無多,出入近密,猶有所不敢,又爲陳疏到院,以齋戒,不得捧入,左承旨南龍翼,昨日陳疏,纔有調理之命,右承旨吳挺垣,在外未上來,無故者,只有右副承旨李慶徽,同副承旨朴世模,及臣熙三人,雖欲推移將事,勢難成樣,揆諸事體,亦甚苟簡,在外之員,似當爲先變通,何以爲之?敢稟。傳曰,然則右承旨改差,其代,卽爲差出,可也。
又啓曰,云云事,命下矣。今日乃親祭齋戒,開政未安,而自前有不得已之事,則雖國忌齋戒,或有開政之時,今亦依下敎,卽爲開政差出,而仍爲牌招肅拜,何如?傳曰,允。
院前啓,請還收甲山府使金益厚加資之命,更令該曹參酌施賞事,入啓。上曰,不允。
司僕正李枝茂,主簿許崙,司宰僉正南斗極,直長尹源,工曹佐郞李端夏·宋光栻,軍器僉正朴俊,典衣直長南禹翼,平市令兪汝諧,奉事洪瑩,奉常正尹珩,東氷庫別檢鄭載岱,藏氷事出去。
海運判官羅以俊,漕船檢飭後,入來。
答綾豐君具仁基等疏曰,省疏具悉。卿等疏辭至此,當令有司,詳察處之。以上朝報
上在慶德宮。停常參·經筵。
藥房都提調沈之源,提調蔡裕後,左副承旨閔熙啓曰,卽伏聞面部有小癤,與柳後聖等諸醫商議,則皆以爲患處分野,殊非輕歇,不可不卽進消散之劑,荊防敗毒散,加乾葛·黃連酒炒·黃芩酒炒各七分,五貼連進宜當云。尹後益·崔有泰等以爲,消散之道,施鍼經絡爲最捷云,藥則二貼,姑先劑入,而受鍼事,何以爲之?敢稟。答曰,知道。速施受鍼可也。
受鍼後,藥房問安。答曰,知道。
再啓曰,臘享大祭親行事,命下矣。卽伏聞面部小癤,殊非輕歇,今若觸冒風寒,犯夜行禮,則添傷之患,在所必至,況且不能梳洗,則決不可親行祭禮,亟令攝行,不勝幸甚。答曰,依啓。遣大臣攝行。以上藥房日記
禁府照本,禮曹正郞李惟明矣,德恩府夫人發靷時,自內望哭節目,終不得擧行,杖一百贖,私罪告身盡行追奪。啓功減一等。又照本,宣傳官尹世雄矣,監軍受點後,不爲受牌,罪杖一百贖,告身盡行追奪。啓依允。又照本,內乘李世選矣,不爲用意本任,偃然退臥,罪杖一百贖,告身盡行追奪。啓依允。
右承旨洪處尹,牌招肅拜。
都承旨鄭知和三疏。大槪,出避未久,猶不敢冒進,再陳危悃,終未上徹,虛帶引日,不果自處,以致親祭時執事苟簡之患,彌增煎迫,乞遞職名事。齋戒以留政院。
傳曰,史官二員待命,騎馬六匹立之,宗廟·社稷祭所內摘奸。
假注書李翊相改差,代崔商翼。
古阜幼學金廷郁上疏。入啓。答曰,省疏具悉。爾之愛君進言之誠,予深嘉尙。所陳之事,當令廟堂議處焉。仍傳曰,此人之誠,予用嘉歎,其令該曹,使之收用,以示嘉尙之意。
吏曹啓曰,判書宋浚吉在外,本曹今秋冬等褒貶,限內不得爲之之意,敢啓。傳曰,知道。以上朝報
夜二更,月入東井星。
上在慶德宮。停常參·經筵。
謝恩,都承旨鄭知和,嶺陽君儇,刑曹正郞崔文活,延曙察訪尹益亨。
大王大妃殿,藥房·政院·玉堂·二品以上·六曹·大司諫問安。答曰,知道。慈殿·大殿·中殿,政院·玉堂·二品以上·六曹·大司諫問安。答曰,罔極。慈殿,藥房問安。答曰,罔極。
藥房提調蔡裕後,同副承旨朴世模啓曰,伏未審夜來,聖候,何如,患處小許成膿,其有自潰之勢乎?浮暈加減,亦復何如,適當臘祭,未展至情,哀疚之懷,必倍於常日,如此症候,最怕心煩,得無所傷乎?昨日劑入荊防敗毒散,已卽進御,而時無其效乎?受鍼則必須審察,然後方可連行,令諸醫入診宜當。臣等不勝煎悶之至,敢來問安,竝此仰稟。答曰,症候,當言于醫官矣。
再啓曰,卽伏聞醫官所傳之言,則面部患處,頗有差減之候,臣等不勝喜幸之至,卽與諸醫反覆商議,則皆以爲藥,則昨已定奪,今無可議,貼付之藥,則促膿膏爲良云,鼻下所塗之藥,則栢連散,猪脂調付爲當云。促膿膏·栢連散,今當劑入,而至於受鍼,則尹後益·崔有泰等以爲,患候雖似差減,餘根尙未盡祛,今日則不可不連行經絡云,諸醫則或以爲,旣入差歇之境,則不必受鍼云,何以爲之,敢稟。答曰,知道。今日亦爲受鍼,可也。
政院啓曰,聖候方在未寧中,明日望祭攝行事,分付之意,敢啓。傳曰,知道。
都承旨鄭知和上疏。大槪,伏聞有受鍼之擧,退伏未安,不得不出肅,而入侍近密,有所不敢,乞賜遞免事。望祭齋戒,留政院。
吏曹啓曰,新除授吏曹判書宋浚吉處,依前判書宋時烈例,斯速上來事,措辭下諭,何如?傳曰,允。
大殿受鍼後,藥房·政院·玉堂·二品以上·六曹·大司諫問安。答曰,知道。
諫院箚子。大槪,啓覆罪人戒奉,請令本道詳査處決,以盡聖上恤刑之道事。入啓。答曰,省疏具悉。嗚呼,難矣哉。按獄之道,一婦之抱冤雖微,三年之不雨,慘矣。今者戒奉之罪,更思之,則爾等之言,不無意見,速令該曹,緩其刑,而當令大臣議啓焉。以上朝報
上在慶德宮。停常參·經筵。
下直,洪州牧使洪宇遠,礪山郡守李徽祚,昌平縣令任奎,濬源殿參奉趙鳴鳳。
謝恩,禮曹正郞崔寬。
大王大妃殿,藥房·政院·玉堂·二品以上·六曹·大司諫問安。答曰,知道。
三殿問安。答曰,罔極。
藥房都提調沈之源,提調蔡裕後,左副承旨閔熙啓曰,夜來雨雪交下,風氣正惡,伏未審聖候,何如,面部所患膿處已潰,浮暈亦減,而漸向差境乎?荊防敗毒散昨日當盡,而方加劑以入,受鍼則似當停止。臣等不勝憂慮之至,敢來問安,竝此仰稟。答曰,知道。症候當言于醫官矣。
再啓曰,臣等伏聞醫官之言,面部所患,幾至差減,不勝喜幸之至。荊防敗毒散,今不必連進,受鍼停止亦當云,敢啓。答曰,知道。
答都承旨鄭知和疏曰,省疏具悉。旣已出避累日,則有何可避之嫌?安意勿辭察職。
平安監司書目,龍川呈,以去十一月二十三日地震事。
刑曹啓曰,以諫院箚子,命下矣。議于大臣,則領議政鄭太和議,罪人戒奉覆議,則臣固疑其承服之招,殊不詳盡,而差使員之考覈,觀察使之親問,皆以的實爲對。且就推案論之,無他可恕之情,故終有依律之命矣。今見諫院箚子,誠有呈官之狀,依願之題,則其與私自强暴者,似當有間,姑緩其死,更令明査,啓聞後議處,允合欽恤之道,伏惟上裁。左議政沈之源議,罪人戒奉,如有一毫冤狀,不當死而死,則果有歉於欽恤之德,更令本道,詳査而處之,實合於愼刑之道,伏惟上裁。右議政元斗杓議,諫院追箚,出於朝讞之後,乃古人求生之意也。更令本道,詳覆得實而處之,實合聖朝恤刑審克之道,伏惟上裁。領敦寧府事李景奭議,伏見諫臣之箚,戒奉之事,如有可問之端,則卽審克之,實是哀矜惻恤之意,竝行於其間,更令推問而處之宜當。且念以妻告夫,雖係綱常之罪,叛逆者告之,則不死律,卽其家之賊子,國之叛臣一也。以子弑母比論,則何以異於叛逆乎?律雖不爲明審,綱常之變,似有異焉,見其窮凶極惡之狀,發言於私處者,旣與直告于官庭者不同。且因刑官之嚴問而告之者,亦與自告者差異,年未二十迷劣之人,徒知其惡之可驚可愕,不覺因事直告之爲自陷於死地,則亦不無可疑之端,差使員之考覈,觀察使之親問,旣以的實爲對,三覆斷決之後,因諫院之陳箚,特許其緩刑,則刑官之所見,卽觀察使之親問也。告夫之囚,姑緩其死,更加審處,以待後日之啓覆,其於重綱常之變,盡恤欽之道,似爲俱得,愚見如此,敢此竝達,上裁,何如?領中樞府事,病不收議,大臣之議如此,敢啓。傳曰,依議施行,而禮成事,國典明白,不可續續撓改矣。
右議政元斗杓箚子。大槪,寧陵石物前日修補辰地裳石,今番奉審時,未免執頉,惶恐待罪事。入啓。
大司憲蔡裕後啓曰,臣方在內局,伏聞以任允錫等照律公事,有落漏處之敎,臣不勝瞿然,取考文書,則果極謬誤,臣之本來昏昧,隨事不察之失,此益著矣。請命遞職臣職。答曰,勿辭,退待物論。
院啓,吉州定配罪人尹世欽,擅離配所,略不畏法,橫行列邑,濫騎驛馬,侵毒郵卒,害及一路。凡爲官吏者,所當擧其罪狀,卽報上司,以爲處置之地,而吉州牧使李尙逸,端川府使洪南重,牽於私情,不敢禁抑,又不卽報知,視之尋常,任其橫恣,加以供饋接待,曲施其願,終始掩置,以長其惡。及其自監營査問之後,始發其罪,而依律決杖之令,又不擧行,至於輸城察訪金光瑨,則身爲馬官,旣知世欽濫騎作弊之狀,而乃曰,畏其作隻,隱忍不報云者,尢極無據。其循私蔑法之罪,不可不懲,請吉州牧使李尙逸,端川郡守洪南重,輸城察訪金光瑨,罷職不敍。答曰,依啓。以上朝報
上在慶德宮。停常參·經筵。
謝恩,護軍梁有仁。
大殿,政院·玉堂問安。答曰,知道。勿爲問安。
藥房副提調鄭知和啓曰,風寒酷烈,不堪其苦,伏未審夜來,調攝氣候,何如,患處幾盡平復乎?臣不勝憂慮之至,敢來問安。答曰,知道。幾盡差愈,勿爲逐日問安。
答左議政箚曰,省箚具悉卿懇。冬節凍拆,似非卿失,安心勿待罪。
政院啓曰,今秋冬等褒貶,京畿·忠洪·江原等道邊將,無一人居下,殊無嚴明殿最之意,平安道褒貶則無緣未及期限,請京畿水使元䎘,忠洪水使李枝遠,江原監司李後山,金澈竝推考。傳曰,允。
又啓曰,今秋冬等禮曹褒貶中,觀象監則安益昌治腫,崔昌漢居下,俱不出等第,京畿褒貶中,安城郡守李峻岳之峻字,以俊字誤書,俱難免不察之失,江原道,則守令無一人居下,殊無嚴明殿最之意,禮曹當該堂上,京畿監司兪㯙,江原監司李後山,請竝推考。傳曰,允。
政院啓曰,本院郞廳,不比爲參差,今秋冬等褒貶,限內不得爲之之意,敢啓。傳曰,知道。
儀賓府啓曰,本府郞廳,今秋冬等褒貶等第,當爲磨勘啓問,而堂上或有差祭,或有病患,不得爲之之意,敢啓。傳曰,知道。
執義沈世鼎,掌令鄭樸,持平李東溟啓曰,臣等,聞任允錫等照律公事,有還出給之敎,不勝瞿然之至。臣等忝冒不似,至於入啓公事文字落漏處,亦不能致察,昏昧不職之狀,著矣。昨因日暮,今始來避,所失尤大,請命遞斥臣等之職。答曰,勿辭,退待物論。
掌令尹飛卿啓曰,本府開坐時,臣亦同參,凡干公事,相與酬酌,而家有兒子方有拘忌之疾,症勢危篤,雖置他所,不得不有時相問,故入啓文書正書之後,不敢閱視,亦不敢書押。旣已參坐,則不察之罪,與同僚無異,臣何敢晏然仍冒?請命遞斥臣職。答曰,勿辭,退待物論。
正言鄭錀啓曰,憲府多官,竝引嫌而退,本院當爲處置,而掌令鄭樸,卽臣之三寸叔父也,不敢可否於其間,何可晏然仍冒?請命遞斥臣職。答曰,勿辭。
刑曹啓覆罪人金自載·宋士吉·禮成·乭無赤·元禮□,當日堂古介行刑。啓。
左尹呂爾載,忠洪監司李曼上疏。大槪,寧陵石物奉審書啓中,辰地裳石罅隙處,卽前日修改時所支補,而大臣旣以此上箚引咎,乞削臣等之職,仍治臣等之罪事。入啓。答曰,省疏具悉。此由於凍拆而然也,卿等,安心勿辭,亦勿待罪。
院啓,竝引嫌而退,入啓文書,致有脫漏,不察之責,在所難免,旣未親閱,又不書押,則不察之失,非所當嫌,旣有相避,則處置之際,嫌不可否,其勢固然。請大司憲蔡裕後,執義沈世鼎,掌令鄭樸,持平李東溟遞差,掌令尹飛卿,正言鄭錀出仕。答曰,如此微事,不可續遞,臺官竝令出仕。
獻納李□□啓曰,憲府多官,引嫌而退待,本院當爲處置,臣以城上所,詣長官家,搆草入啓,而憲府照律文書中,奪告身等文字,致有脫漏,此非尋常措語遺落之比,雖監下吏誤着之致,難免其不察之責,故長官及他僚,商議請遞矣。今承竝出之批,其處置乖當之失著矣,何敢晏然仍冒乎?請遞斥臣職。朝報
上在慶德宮。停常參·經筵。
執義沈世鼎,掌令鄭樸,持平李東溟啓曰,臣等昏昧之失,固不可仍冒,諫院請遞,誠爲得體,而出仕之命,遽下於意慮之外,驚惶踧踖,罔知攸處。旣遞之官,決不敢抗顔行公,請命遞斥臣等之職。
大司諫李慶億,司諫趙龜錫啓曰,昨〈日〉入啓文書,有所脫誤,臺官以不察引嫌,則處置請遞,自是舊例,而頃日筵中,旣有細事勿遞之敎。故臣等昨於處置之際,初欲奉遵聖旨,破例竝出,而更念勘罪文書,旣非閑漫,律名遺落,又是緊關,而政院律官,以此被罪,則本府之官,尤有難安之勢,反覆商量,終不敢遽請出仕矣。今承聖批,不勝瞿然之至,臣等處置乖當之失,實所難免,何敢晏然仍冒乎?請命遞斥臣等之職。答執義以下大司諫疏曰,勿辭,退待物論。
掌令尹飛卿曰,卽者同僚,以旣遞之官,不可仍冒,更爲引嫌,臣亦當初參坐者也,決不敢晏然處置同僚,請命遞斥臣職。答曰,勿辭,退待物論。
傳曰,史官二員待命,騎馬六匹立之,藏氷處內擲奸。
左議政沈之源箚子。大槪,賤疾猝劇,無望供仕,本職及兼帶,竝令遞免事。入啓。答曰,省箚具悉卿懇。卿其安心勿辭,從容調理,仍傳曰,遣內醫看病。
正言鄭重徽啓曰,今者本院諸僚,以憲府處置乖當,竝爲引避,而臣於憲府,有不敢可否之嫌,則何可晏然處置同僚乎?請命遞斥臣職。答曰,勿辭,退待物論。
司憲府照本,南學訓導朴以文矣,禮曹假郞廳差出後,不爲行公,罪杖八十贖,私罪奪告身三等,功減一等。又照本,承文副正字金璁矣,闕直罪,杖八十贖,奪告身三等。啓依允。
院啓,竝引嫌而退,憲府諸官,特命出仕,聖意有在,而勘罪文書遺落律名,則處置請遞,別無所失,旣有相避,不敢可否,前後事實,俱無可避之嫌,請獻納李東老,大司諫李慶億,司諫趙龜錫,正言鄭重徽,竝命出仕。答曰,依啓。以上朝報卯時,有霧氣。午時,太白見於申地。
上在慶德宮。停常參·經筵。
謝恩,淸平君佺,兵曹佐郞任□□。
藥房副提調鄭知和啓曰,寒威未弭,伏未審夜來,聖候,若何,面部所患結痂處,已爲脫落乎?臣不勝仰慮之至,敢來問安。答曰,知道。面部瘡處,幾盡差愈,而鼻瘡,猶未止息。
再啓,伏承聖批,以鼻瘡猶未止息爲下敎,竊不勝憂慮之至。前劑入栢連散,連次塗付,而猶無顯效乎?卽與諸醫商議,則皆以爲塗付之藥,不可以三四度收效,而姑連次塗付宜當云,敢啓。答曰,知道。
京畿監司書目,陽城縣監鄭儋,親病受由,還任無期,罷黜事。又書目,咸陵君李澥上疏上送事。
大司憲蔡裕後啓曰,無狀小臣,忝長臺席,凡有所失,宜歸臣身,而勘辭照斷,大段遺落,則處置請遞,罪亦末減。且臣昨於召命之下,義當不竢駕,而第臣衰困積傷之餘,重得寒疾,欲起還仆,竟未能趨召,今始來避,臣之罪尤重矣。臣前有旣遞難冒之嫌,又負不赴君命之罪,惶懼蹜踧,罔知攸措。請命亟罷臣職。答曰,勿辭,退待物論。
大司諫李慶億,司諫趙龜錫,獻納李東老啓曰,憲府多官之處置,歸於本院,而其所引嫌,實由於臣等之做錯,則更何敢晏然處置?請命遞斥臣等之職。答曰,勿辭,退待物論。
吏曹啓曰,守令有闕,政事,取稟。傳曰,明日爲之。
政院啓曰,卽伏見典獄署例呈囚徒,則囚人乙金,昨日物故,取考罪目,則係是叛主者,罪名雖重,一次受刑之後,有此徑斃之患,殊涉可駭。近日日寒,曾所未有,而此漢之死,未必不由於救療之不謹,請當該典獄署官員推考。此外輕重間罪囚,多至六十四名,十分看護,俾無更斃之患事,申飭該曹該署之意,敢啓。傳曰,事極驚駭,該署官員,先罷後推,本色之吏及執杖牢子,竝嚴囚,期得其濫刑之實狀,此後如有如是之弊,當嚴治其罪之意,另加嚴明申飭,可也。罷推現告,典獄參奉許以淸。
院啓,竝引嫌而退,勿遞之命,蓋出於矯弊之盛意,而臺臣去就,與庶官有異。旣已請遞之後,勢難仍在其職,召牌不進,雖緣疾病,而旣遞還仍,斷無是理。初旣請出,則更無所嫌,不敢處置,其勢固然,請執義沈世鼎,掌令鄭樸,持平李東溟,大司憲蔡裕後遞差,掌令尹飛卿,大司諫李慶億,司諫趙龜錫,獻納李東老出仕。答曰,依啓。以上朝報
上在慶德宮。停常參·經筵。
左議政沈之源,更申前懇,本職及兼帶,竝乞遞免事。入啓。答曰,省箚具悉卿懇。內局提調之任,當勉副卿意矣。卿其安心勿辭,益加善攝。
刑曹判書鄭致和上疏。大槪,不能愼刑,罪人徑斃,伏乞先削臣職,仍治臣罪事。入啓。答曰,省疏具悉卿懇。此非卿之所失,安心勿辭,亦勿待罪。
刑曹參議鄭昌胄上疏。大槪,臣之所失,與長官無異,請命鐫罷臣職事。入啓。答曰,省疏具悉。爾其勿辭察職。
刑曹參判柳赫然上疏。大槪,不能愼刑之失,與長官無異,伏乞先削臣職,仍治臣罪事。入啓。答曰,省疏具悉卿懇。卿其勿辭,從速察職。以上朝報
上在慶德宮。停常參·經筵。
謝恩,輸城察訪洪儆禹。
藥房副提調鄭知和啓曰,伏未審夜來,聖候,何如,面部瘡處,已盡差愈乎,且鼻瘡,連次塗藥之後,亦有差減之效乎?臣不勝憂慮之至,敢來問安。答曰,知道。面部瘡處,旣已差愈,鼻瘡一樣矣。
刑曹判書鄭致和初度呈辭,入啓。傳曰,使之勿辭,調理察職。
右議政元斗杓箚子。大槪,陳情乞遞內局提調之任事,入啓。答曰,省箚具悉卿懇。卿之引嫌,胡至此極?安心勿辭焉。
吏曹啓曰,判書宋浚吉在外,都目政事,不得爲之之意,敢啓。傳曰,知道。
府啓,新除授大司憲尹文擧,時在忠洪道石城地,請斯速乘馹上來事,下諭。答曰,依啓。
左承旨南龍翼上疏。大槪,緣臣請推典獄官之啓,有該曹牢子嚴治之敎,事關後弊,不敢晏然。且前患眼疾,乍輕乍重,決無供職之望,冒陳危懇,乞遞職名事,入啓。答曰,省覽爾疏,其間曲折,自有其責,本色之吏及執杖牢子,全無干其間之事,竝令卽爲放釋,該曹堂上,明朝竝爲牌招,使之稟決焉。以上朝報昧爽,黑雲一道如氣,起自艮方,直指巽方,長竟天,廣尺許,良久乃滅。
上在慶德宮。停常參·經筵。
下直,寧越郡守尹舜擧,沙斤察訪柳烶一。
謝恩,執義睦兼善,宣傳官崔海聖,護軍黃應彦,陽城縣監金培,知事蔡裕後,僉知鄭時望,寅平尉鄭齊賢。
左議政沈之源三箚。大槪,賤疾有加,無望供仕,乞遞本職及兼帶諸司提調事。入啓。答曰,省箚具悉。卿其安心勿辭,速出論道,以副至意。
刑曹參判柳赫然初度呈辭,入啓。傳曰,使之勿辭,從速察職。
楊州居幼學成就明上疏。大槪,先王御筆二道封進事。入啓。答曰,省疏具悉。所進御筆,欽玩哀感不已,深嘉爾愛君之忠矣。仍傳曰,此人之誠,極爲可嘉,令該曹相當職除授。
副摠管嚴鼎耉三度呈辭,遞差。
右副承旨李慶徽上疏。大槪,母病深重,冒死陳情,乞遞臣職,俾得專意救護事。入啓。
政院啓曰,以左承旨南龍翼上疏。答曰,該曹堂上,明朝牌招,使之稟傳事,命下矣。有此稟決之事,則所當依初十日三覆時,領議政臣鄭太和榻前定奪,大臣及兩司長官,竝爲命招入侍,而但明日,是望闕禮習儀,自前習儀,則視事,例爲頉稟,而獄囚疏決,一日爲急,前頭歲下,吉日無多,何以爲之,敢稟。傳曰,此非視事之比,明日擧行,似無不可矣。
大司諫李慶億上疏。大槪,母病苦劇,乞賜遞免,俾得專意救護事。呈政院,還出給,再呈入啓。
答李慶徽·李慶億疏曰,省疏具悉。爾其勿辭,救護母病。以上朝報
上在慶德宮。停常參·經筵。
下直,平安監司任義伯。
謝恩,掌令朴增輝。
傳曰,史官一員待命,騎馬三匹立之。
答持平尹文擧曰,省疏具悉。爾之進言之誠,予深嘉欽,可不體念焉,爾何苦辭若是哉?安意勿辭,從速上來。
掌令朴增輝啓曰,臣前任長城府使時,受差監試參試官,出榜之際,不能詳察,致有皮封誤合之事,昏謬不職之罪,固無所逃,而今玆新命,又出於千萬夢寐之外,不敢退縮,冒昧肅謝。取考本府承受傳旨,則以皮封誤合,當該試官推考事,旣已行關本道,本道回移,雖未及上來,而臣亦當該試官之一也。方在査啓應推之中,則決不可冒居,請命遞斥臣職。答曰,勿辭,退待物論。
答咸陵君李潝疏曰,省疏具悉。卿之必欲得請而後已者,予實未曉其意也。勿辭焉。
今日刑曹罪囚親臨疏決時,私奴承李,上曰,以越城律照律。金時賢,上曰,照律。私奴得興妻連香,上曰,連香放送。得吉,令左右捕盜廳,窺伺捕捉。乭金等七人,上曰,係是殺獄,査覈後處之。元世欽奴末男,上曰,末男放送。元世欽,各別嚴治事,申飭該曹,使之分付該道。金孝信等十一人,上曰,竝姑解枷杻,堅守,二禮金夢得等,上曰,竝照律。書吏朴繼禎,上曰,待査處之。軍士姜汝鶴·韓春金等,上曰,放送。金尙炯·李堡·柳泰蕃·柳泰盛·婢雪花等,上曰,各人等,更加刑推一次,大司諫所啓,李浚平·金尙炯爭女一事,詳加究問,雪花放送。命吉·丹春等,上曰,命吉放送,丹春照律。連香·銀合等,上曰,連香及其妹銀合,次次押送原籍官。乭男,上曰,放送。春伊,上曰,放送。鶴春,上曰,參酌定配。仁立,上曰,照律。仍傳曰,答爲照律之人,竝今日內,卽爲照律。以上朝報
上在慶德宮。停常參·經筵。
慈殿,藥房問安。答曰,知道。
藥房都提調元斗杓,副提調鄭知和啓曰,昨日出御寒殿,論囚移時,伏未審夜來,聖候,何如,近日慈殿氣候,亦何如?臣等憂慮未弛,敢來問安。答曰,知道。慈殿氣候加常,予之所患,言于醫官。
再啓曰,臣等伏見問安之批,仍聞尹後益所傳之言,自上右邊脚部脾內廉近處,有結核之候,不勝驚慮,卽與諸鍼醫藥醫,臣等商議,則皆以爲審察當處,然後方可議藥,進藥與受鍼受灸當否云,卽與鍼醫,入診,何如?答曰,依啓。
三啓曰,臣等退與柳後聖等及諸御醫等商議,則皆以爲左眼內眥微赤之候,連用氷熱散十貼,以消其氣,又以前用洗眼湯,去加入秦皮二錢,水煎日三溫洗宜當云,氷熱散三貼,洗眼湯五貼,爲先劑入,且滋腎明目之劑,仍與諸醫商議,則壯水明目丸連進屢劑,然後可以收效云,此藥一劑,今日始作末作丸,待其乾正,追後以入,何如?答曰,依啓。
慶尙監司書目,醴泉呈,以前川流水本月初九日亥時始□初十日至就流事。忠洪監司書目,溫陽呈,以翰林孟胄瑞遭母喪事。
府啓,掌令朴增輝引嫌而退,査推未勘,勢難在職,請命遞差。答曰,依啓。
昨日刑曹罪囚親臨疏決時,以興德色吏金應天,沙工德福等事,領議政鄭□□所啓,此漢等,則罪名極重,實狀已著,不可輕議,而以如此敗船事,虛實間,外方囚禁甚多,其中或不無抱冤者。臣意則令該曹,令査問於各道,以爲覈實處決之地,似爲宜當矣。上曰,依爲之。刑曹判書鄭致和所啓,本曹事務,最爲煩劇,而正郞崔文活,換差本曹之後,稱病不仕者已久,似難强迫,改差,何如?上曰,國綱雖解弛,豈容如是?崔文活姑先從重推考,今日內,若不察任,則本曹卽爲入啓,以爲處置之地。又所啓,啓覆罪人李枝遠,依律減配,還發配所於白馬山城,而罪狀極重,頑悍且甚,不無後日更啓之患,絶島改定配,何如?上曰,依爲之。又所啓,黃海道罪人金八立,特爲減死,而本道定配於雲山,雲山距黃海道不遠,依他例,邊遠改定配,何如?上曰,依爲之。領議政所啓,忠洪監司李曼,除拜已久,而以宗簿寺書吏盧夢得事,方被推考,尙未結末,不得下直云矣。上曰,推考,令政院催促發送。左承旨南龍翼所啓,近以拘忌之病,陳疏遞易,不勝紛紜,而亦不可不十分愼重,故闕內各司,每每檢飭矣。卽聞忠壯衛將尹垓,其子患拘忌之疾,爲日已久,而掩置入直,不吉之後,始爲出去云者,其爲無識,似不但推考而止。政院請罪,更無他律,請姑先從重推考。上曰,依啓。執義睦兼善所啓,卽聞南龍翼之言,尹垓無識之狀,極爲駭異,請命罷職。上曰,依啓。
知事蔡裕後上疏。大槪,賤疾,萬無可活之勢,先遞臣史局·內局之任,以便公私事,國忌齋戒,留政院。
吏曹啓曰,臺諫有闕,政事,取稟。傳曰,過國忌後,爲之。以上朝報
夜一更,有霧氣。五更,流星出攝提星下,入翼星上,狀如鉢,尾長三四尺許,色白。
上在慶德宮。停常參·經筵。
謝恩,護軍李弘淵。
大殿,政院·玉堂問安。答曰,知道。
藥房都提調元斗杓,副提調鄭知和啓曰,夜來右邊脚部受灸處,有消散之漸,而左眼內眥微赤之氣,加減,何如,昨日氷熱散已進一貼,而湯劑幾番煎洗耶?臣等憂慮未弛,敢來問安。答曰,症候,已言于醫官矣。
再啓曰,卽伏承問安批答,症候已言于醫官之敎,仍問鄭後啓等,則昨日受灸處,凝聚之氣,今幾消散,左眼內眥微赤之氣,亦漸收斂云,臣等不勝喜幸之至。氷熱散仍爲進御,湯劑日三煎洗,期收顯效,何如?答曰,知道。朝報
上在慶德宮。停常參·經筵。
下直,忠洪監司李曼,安東府使成後卨。
謝恩,副摠管閔應協,護軍李忠達。
慈殿誕日。
慈殿·大殿,政院·玉堂·二品以上·六曹·大司諫問安。答曰,知道。大王大妃殿·中殿,政院·玉堂問安。答曰,知道。
藥房都提調元斗杓,副提調鄭知和啓曰,夜來脚部受灸處,凝聚之氣,已盡消散,而左眼內眥赤氣,亦幾分收斂耶?臣等憂慮未弛,敢來問安。答曰,症候,與昨一樣。
副校理金壽興上疏。大槪,敢陳區區之懷,以備財擇事。入啓。
全南監司書目,臣病勢加重,萬無自力之望,卽許遞罷,以便公私事。又書目,光陽縣革罷兵符上送事。又書目,康津縣監金澄上疏上送事。
謝恩,大司成閔應協,檢閱尹晳。
禁府,安命老拿囚。啓。
兵曹啓曰,卽者臣命夏,開坐本曹,有一軍士呼訴曰,以寧越軍士,守直於宣惠廳矣,本廳郞廳黃道明家,以轎子軍進去處,其家奴子,亂打顔面,流血滿袖,親審被打處,則雖不至於重傷,入直軍士,私自使喚,殊甚可駭。宣惠廳郞廳黃道明,從重推考,其家差知奴子及宣惠廳定送軍士之庫直,令攸司囚禁治罪,何如?傳曰,允。以上朝報
備邊司啓曰,滿浦罪人中,把守將金得鐵之名,不載於平安監司前後啓聞,而始發於韓休原情之招,與十一名,縛送江界云云。十一名旣皆囚禁,則得鐵獨無不囚之理,而平安監司金汝鈺推問江界色吏,初不囚禁云,故本司纔以韓休問目中,添此一款之意,入啓蒙允矣。更察韓休招辭,則只稱縛送江界,而無囚禁之語,以此觀之,則得鐵之初不被囚,似非韓休之罪,姑先以縛送虛實及晏然在家曲折,令該曹究問得鐵後,處之,何如?答曰,允。以上備局謄錄
上在慶德宮。停常參·經筵。
謝恩,護軍李廷夔,僉知元義山,副應敎沈世鼎,禮曹正郞慶㝡,高山察訪南天澤,校書正字金時郁·金元鼎。
藥房都提調元斗杓,副提調鄭知和啓曰,夜來脚部灸處聚氣,左眼內眥赤氣,視昨漸加消減耶?臣等憂慮未弛,敢來問安。答曰,知道。諸症頗似差減,今後勿爲逐日問安。
刑曹參判柳赫然上疏。大槪,身之病勢,萬無自力供職之望,伏乞先遞臣本職,以便公私事。入啓。
寶城幼學蘇求上疏。大槪,民瘼救民變通事。入啓。傳曰,此疏末端,有不盡意之語,招致政院,詳問以啓。
政院啓曰,命下矣,昨緣日暮,今日待開門,卽爲招致,則旣已下鄕云。不待批下,徑先下去,實是意外,或恐中間誤傳,招其接主人,詰問其由,則答以蘇求,稱以糧乏,難於久留,二十一日卽爲下去云矣。呈疏之時,見其爲人,昏劣莫甚,加以老妄,今此徑先下去之擧,有不足怪,而旣已下去,不得招問之意,敢啓。傳曰,知道。
承文院官員,以都提調意啓曰,前權知副正字李煦,方在罷散中,依前例,肄習官啓下付軍職,冠帶常仕,何如?傳曰,允。
答知事蔡裕後疏曰,省疏具悉。內局之任,當勉副矣,勿辭,調理察職。
工曹參判趙啓遠,咸鏡監司遞來。
政院啓曰,左承旨南龍翼,近以兒病重劇,連日不得仕進矣。卽者辭職上疏到院,而其兒所患,明是拘忌之疾云。元疏不敢捧入,而似當有變通之道,敢啓。傳曰,然則遞差。
府啓,聖上嗣服之初,銳意圖治,臣民惕勵,罔敢作濫僞之計。臣等伏見戶曹籌進宮蟹梁事回啓,則宮奴冒進之弊,誠可駭矣。蟹梁之在於通津者,新舊竝四處,而二處則創設已久,不必擧論,二處則近年新設,考諸該曹,元無折受文書,旣非折受,則宮奴之中間冒點,可知矣。不顧民怨,不畏公議,縱恣侵點,以累淸明之治,則其爲害,豈淺淺哉?此而不禁,則弊日益滋,小民之受害,有不可勝言,該曹之請罷蟹梁,推治宮奴,誠得矣。請依該曹回啓,通津新設蟹梁,亟命革罷,宮奴作弊者,依法推治。近來京外船隻,投屬於諸宮家各衙門,圖免本役,其爲弊,日以益甚矣。臣等伏聞諸宮家各衙門船四隻之外,勿令啓下事傳敎,而內需司掩置累月,不宜告示,工曹漠然不知,未卽擧行,誠極寒心。船若定式,以防奸民之投屬避役,實是聖朝之處事,而中間掩滯,不得宣示於中外,寧不慨然乎?請內需當該官罷職,諸宮家各衙門船隻定數事,仍前傳敎施行。黃海兵使李仁夏,到任之後,爲政苛刻,大失軍卒之心。頃於初冬,調發諸色軍兵,使之各自裹糧,伐木於三十里之外,埋炭多至七百餘石,仍令輸入,而負載轉運之際,未免有欠縮,則收懲正布,人言藉藉,怨聲載途,當此無前之凶歲,不恤軍兵之阻飢,科外徵斂,至於此極,其侵暴縱恣之罪,不可不懲,請黃海兵使李仁夏罷職不敍。
吏曹啓曰,承旨有闕,政事,取稟。
答府曰,不允。蟹梁事,方令更査矣,何必汲汲然?船隻事,方爲善處而未果矣。
傳曰,政事,明日爲之。以上朝報
上在慶德宮。停常參·經筵。
下直,開城留守吳挺一,高山察訪南天澤,陽城縣監金培。
謝恩,晉州牧使李奎老,同知宋文徵,僉知申渙,護軍宋□□,司乂朴增輝,直講李光載,司贍主簿兪棨,直長權世經,學正□梲,承文正字李慶果。
藥房都提調元斗杓,提調洪重普,副提調鄭知和啓曰,卽聞鍼醫鄭後啓尹後益等所傳之言,則受灸處,微有赤暈云,恐不無因此疼痛之患,臣等不勝憂慮,敢來問安。答曰,知道。症候,已言于醫官矣。
再啓曰,臣等卽伏承問安,批答曰,症候已言于醫官之敎,卽與鍼醫·藥醫等商議,則皆以爲別無進藥之事,牛屎燒存性作末,塗付當處似當云,此藥劑入之意,敢啓。答曰,知道。
大司成閔應協上疏。大槪,冒昧陳情,本職及兼帶,竝乞遞免事。入啓。
禮曹,知事蔡裕後卒逝,自今日至明日,停朝市。啓。
禁府,安命老原情公事判府內,姑停刑推覈處。
忠洪監司書目,懷德呈,以吏曹判書宋浚吉上疏上送事。
護軍申濡上疏。入啓。
答申濡·閔應協疏曰,省疏具悉。卿其勿辭察職。
答刑曹參判柳赫然疏曰,省疏具悉卿懇。噫,卿試觀今日之國事,此實何如之秋耶?興言及此,不覺寒心之至也。秋部之任,筋力之難逮,誠如卿辭,當勉副焉,安心勿辭,從容調理,毋負予意。
兵曹啓曰,近來內三廳□□薦,多有混雜之弊,故以擇薦之意,再三分付,而各廳所薦,其數甚多,有難取捨,以武藝兵書取才後,入格之人,先屬禁旅,以爲次第調用之地事,入啓定奪矣。昨見守門將廳所報,則本廳被薦人中,多有人言,請改抄薦云,而文報之中,語多遮護,只曰多有未準點者云,取見其本廳圓點文書,則當初圓點之後,不報本曹,又自改圓點,而以某某爲未準點之人,所謂未準點者,乃取才入格之人,其意蓋欲以他人,改薦故也。凡各廳之規,一番抄薦,報本曹之後,則曾無私自改薦之事。設有不合之人,所當竝與薦主而直報本曹,以待處置,今乃擅自取捨,創出無前之規,其習殊甚痛惡。前後行首守門將黃應欽·姜洧等,爲先汰去,何如?傳曰,允。
府啓,黃海兵使李仁夏罷職不敍事,通津新設蟹梁革罷事,宮奴推治事,請內需寺當該官員罷職,宮家各衙門船隻定數事。措語竝見上答曰,不允。李仁夏事,更加詳察處之。
吏曹參議趙復陽辭職上疏,入啓。答曰,省疏具悉。爾其勿辭,調理察職。以上朝報
