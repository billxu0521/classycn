以上缺私自拘留,曠日觀望,始乃爲兒房之啓乎?其譸張兜攬,事成則歸己,事敗則諉翊戴者,實路人之所知也。凡此五六條件,乃益勳譸張誣獄之眞正骨子也。此言而是,則益勳之譸張,無得以逃焉。此言非實,則益勳之譸張,自歸於脫免,鎭商之所當明辯,只在於此而已。乃鎭商之辯趙命禎也,只廣聚前後筵奏及不干書奏,張皇東西,揑合毛皮而已。於彼當辯之骨子,乃不敢以一言半辭,指刺論辯,畢竟益勳譸張誣獄之實狀,鑿鑿自在矣。古今天下,寧有如許辯書也?此無他焉,命禎之書,說得透骨,雖有巧喙,辯破無路,捨此骨子,揑彼毛皮,姑以遮掩於目前,而其祖之過惡,自不覺其爲首服之歸,此奚特可笑而止?誠可念也已,臣不欲更與之較辯也。且其前後書,每閣置本事,專以爲後日地四字,爲一大欛柄,至以含報爲言,其言之無倫叵測,何至於此也?夫士君子正色,而發言論事,一循至公,惟以尊國勢爲悅,盡吾所當爲者而已。他日之福禍,初豈經心?外至之怨德,又奚暇顧渠家之肆怨?己巳之藉口,俱是奸巧無狀,不過如浮雲之過太空,何與於我哉?況念先臣本末,一國之所聞睹,雖素性媢嫉之徒,猶不敢以此等題目,歸之。至於當日論益勳時避辭,有曰甲寅以後,奸凶秉國,又曰不羞忝辱,依附賊積,果有一毫顧藉於壬人者,而缺數字乃如是乎?渠輩就事之辯,則缺數字自脫,乃謂如此爲言,或可以脅持而汚衊,極口構誣,無所不至,而不自知上天照臨,一毫難誣,此不可以恒人之理,責之也。臣與此人,較挈長短,求辯其一二,實爲先臣之辱,臣何敢更事呶呶也?惟是以翊戴之誣獄,換指璽·瑛爲言,以欺罔天日者,無嚴不道,無甚於此,其在國體,不可遂置之不理,不但在臣爲至痛而已。疾痛之極,必呼父母,乃人之情也,私情怨迫,有不忍自阻於天日之下,玆敢蒙冒誅殛,疾聲號籲於嚴廬哀疚之中,至於微臣才具之不稱,疾病之難强,急於伸情,不暇陳聞。伏乞聖慈,特回日月之照,下臣此疏,卽賜處分,仍察臣情迹,更無齒列搢紳之望,亟命刊臣職名,容臣病廢,使得以涵濡聖澤,沒齒田廬,不勝幸甚。臣本病之外,近患毒痢,症情猝劇,方在澌惙此下缺
以上缺已爲發關於諸道各邑云,臣竊以爲不可也。本府官進香,旣令三司設行,則別進香之疊設,已無意義,而藉曰宗臣情禮自別,舊規不可廢闕,若各陳其誠,自辦設行,無過於官進香之例,則容或可也。至於務極豐侈,求請外方,豈非未安之甚者乎?蓋外方卜定,未必皆守令之所自辦,多出生民之膏澤,此亦不可不軫念,而況今三都監,旣無外方卜定之物,寔遵我聖考遺意,而耆所·勳府求請之規,亦令一切停罷,則獨本府之仍遵謬例,實有乖於奉先志寬民力之意,請宗親府別進香,求請外方關文,亟命還寢。答曰。不允。末端事,依啓。
掌令南世珍啓曰,臣於右僚所發朴泰春等職牒還收之啓,意見別無異同,故仍爲連啓矣。追聞物議,則以李廷師罪犯亦重,與泰春等,無甚差別,所當竝請還收,而不爲擧論,太加非斥,臣之只循前啓,不復審察,致令廷師,獨漏於還收之啓,非斥之來,烏可免乎?臣於此,已難晏然,而且昨日祭班罷退後,仍爲詣臺,欲傳前啓,書送簡通之後,旋聞日食齋戒,還爲寢停,蓋緣該吏之不卽告例,而臣之初未覺察,處事顚錯之失,著矣。況政院之推論下吏,雖出於體例間規警,而此亦臣難冒之一端也,臣何敢一刻仍據於臺次乎?昨緣賤疾適苦,今始來避,臣失尤大矣。請命遞斥臣職。答曰,勿辭。
韓重熙啓曰,掌令南世珍再啓煩瀆,退待物論矣。傳曰,知道。
判府事李頤命箚子。伏以告訃之行,禮當遄發,彼或責遲,亦慮辱國,雖俶裝聚馬,其勢不得不淹至四五旬,而其不可更退則決矣。諡狀文字,最宜速出,而纂集之事纔訖,應製詞臣,多事奔走,實爲可慮。況狀出而誌成,前例皆然,事體又當如此,臣猥當撰誌之命,坐待狀出,而行期迫,則以臣鈍滯之才,必難速成於出疆之前,莫大文字,豈不有狼狽苟簡之恨乎?噫,賤臣之受大恩於先朝,河海莫量,今於山陵之事,躬負土石,下褥螻蟻,亦所自願,乃復摹畫天日,托名琬琰,何等榮幸?雖文辭魯拙,恐無以闡揚盛烈,而豈敢有一分辭避之念?昨上短箚,實非飾讓,日月之明,猶未下燭,辭旨悲切,勉諭丁寧,奉讀未半,失聲長號,臣雖無狀,更忍爲固辭之計乎?然事勢之窘急,如上所陳,其在必誠必愼之道,宜早變通,臣又囁嚅,不敢早言,迫而後號籲,則亦臣之罪也。伏乞聖明,俯察臣魯才之不可應卒,深軫大事之不可苟簡,特收還成命,回授在朝之人,國事幸甚。且近日使行,多請公貨,臣嘗病之,而萊貨幾至不通,淸人索賂日滋,少有所請,則必生事端,如甲寅之抉摘文字,丁丑之援引會典,可見其伎倆矣。今日之事,雖曰萬萬無慮,患生不虞,誠不可忽也。一行員役,空手而去,應用之財,已無出處,若有意外之事,實無周旋之道,誠宜軫念,亦乞特令廟堂,依丁丑使行所給之例而許之,使之定限還償,實爲便當,先事之慮,恐不可已也。取進止。答曰,省箚具悉卿懇。誌文撰進,事體重大,不宜過辭,從速製進。下款事,令廟堂稟處焉。仍傳曰,遣史官傳諭。燼餘
上在慶德宮廬次。
王大妃殿·大殿·中宮殿,政院·玉堂問安。答曰,罔極。
藥房都提調金昌集,副提調尹憲柱啓曰,日氣比甚蒸鬱,伏未審夜來,聖體若何?大妃殿氣候,亦何如?加味生脈散,連爲進御乎?近來所進,只是粥飮,水澆水刺,尙未有進御之意,下情煎迫,曷有其極?曾有易月之敎,臣等之遲待,只在於此,而易月今已數日,或冀有變通之道,不避煩瀆,今方申請,自上亦爲仰勸,期於勉從,千萬幸甚,不勝憂慮,敢此問安。答曰,知道。慈殿氣候一樣,加味生脈散進御,水澆水刺,今日始有進御之敎,不勝哀感之至,而且以提調直宿,爲深慮,奉承之道,不可一向違越,姑勿直宿,宜矣。
朝問安時,大妃殿,藥房口傳啓曰,日者敢冒煩瀆之懼,輒申水刺之請,則慈旨辭意,不啻縷縷,可謂一字一涕,臣等相顧摧咽,有不忍承聞,不敢□□强聒者,實悶重慽我慈聖之心,亦以曾有易月之敎也,今則月已易矣,而每日所進,猶是粥飮,少無變動之意,群情憂遑,誠不知所出也。慈敎中主上從權之事,爲念宗社之重,內殿亦是宗社所係之身,不得不勸進常膳,今我慈聖,雖在罔極之中,克念宗社之重,有此變通之節,凡在群下,孰不欽仰感祝,而第慈聖一身,亦豈非宗社之所係,而便有我躬之意,聖上竭誠仰勸,莫之感回,臣等苦口力請,而亦謂之無益,以慈聖通達之識,獨於水刺之節,終始牢拒,無意勉進,實非群下之所望者也。雖以穀氣不絶爲敎,一日所進粥飮,未滿饁半,此豈足爲一分扶全之道?況積月焦煎之餘,仍在號擗之中,朝夕哭奠,無一不參,其間所進,則無異全廢,氣力之傷損,恐無餘地,而猶以爲身無疾病,此臣等之所不敢仰信,而設有如慈敎者,只緣至哀深痛,方弸于中,故雖有潛消暗鑠,特未及著乎外耳,臣等之隱憂,政在於此矣。前後下敎中,或曰留意,或曰易月,慈聖一言,出於誠信,終必有變通之道,而留意蓋已久矣,易月亦已數日矣,而一日二日,一味姑息,如是之際,或貽無窮之悔,則臣等雖被萬戮,亦無及矣。言念及此,寧不塞心?連承直宿停罷之命,臣等徒知瀆擾之未安,罔念變通之爲急,不待勉許,恬然徑退,則實非終始直宿之本意,故仍爲留直,輙復泣請至此,惟願恕其罪而諒其情,更加深思,亟降明旨,千萬切祝。諺書答曰,罔極。常時水刺,不能以時進御,惟進粥飮之屬矣。當此之時,實無進御水刺之念,屢爲煩瀆之言矣。主上廢進御之節,至誠懇勸,不能不感其誠孝,卿等亦縷縷爲請,强忍罔極之情,今日水刺,將欲强進,勿爲直宿。
中宮殿,藥房問安。答曰,罔極。
巳時,大殿,藥房口傳啓曰,伏承問安批答,則大妃殿水澆水刺,自今日將欲進御,臣等不勝幸甚,且有勿爲直宿之敎,臣等當初入直時,率諸醫別爲入直矣。臣等旣已出直,則醫官輩亦當竝爲退去,而下情終有所未安,醫官只一員使之輪直,而自大妃殿,又有醫女退去之敎,而醫女一名,亦令輪回待令,以爲承候之地,何如?敢啓。傳曰,醫官及醫女,則依所啓爲之。
韓重熙啓曰,典獄所囚承服賊徒十六名,乘夜作黨,破門逃躱,實是無前之變,不可不登時搜捕,缺十餘字分付於左右捕廳,期於必捕矣。今過三日,左邊捕廳所捉,只是二名,右邊捕廳,則無一名捕捉,其不勤致捕之狀,殊極稽緩。右邊大將李弘述,從重推考,左邊大將尹慤,亦爲推考,使之更爲嚴飭,廣加□捕,何如?傳曰,允。
韓世良,以國葬都監郞廳,以摠護使意啓曰,前頭發靷時,自殯殿至興化門,道路長短,必須詳審尺量,然後可知輪轝·肩轝排設處所及出入便否,都監堂上·郞廳,率事知匠人,進詣奉審,何如?傳曰,允。
又以山陵都監言啓曰,以摠護使啓辭,臣惺與大浮石所郞廳,領工匠,進詣崇陵,雙陵石物體制看審尺量別單書入之意,敢啓。傳曰,知道。
執義趙聖復啓曰,臣於本職,自知萬萬不稱,甫經草土,兼有難强之疾,意當龍馭賓天,上下哀遑之日,不敢爲控免之計,黽勉祗謝,力疾就列,而絲毫蔑效,愧懼徒積,昨伏見僚臺避辭,則以李廷師之獨漏於還收之啓,至擧物議,引以爲嫌,臣於是,竊不勝瞿然慚悚之至。始臣之論啓玆事也,取考該曹歲抄文書,則李廷師罪名,不過曰捃摭李東尙之釁過,欲資傍人之樂聞而已。與朴泰春輩條貫各異,用律差別,故臣不果竝及還收之請矣。僚臺旣以此引避,自處以疎漏,而臣以當初發啓之人,聾於物議,不早自劾,致有非斥之來,其難冒之勢,視僚臺有倍,臣何敢一刻苟據於臺次乎?請命遞斥臣職。答曰,勿辭。
柳重茂啓曰,執義趙聖復再啓煩瀆,退待物論矣。傳曰,知道。
大行大王梓宮銀釘加漆,入侍,摠護使李健命,都監堂上閔鎭遠,禮曹參判金演,左副承旨韓重熙,注書李重煥,檢閱呂善長。上具衰絰,東向立於欑宮之西,延礽君,北向俯伏,諸臣以次入俯伏,漆工持漆入欑宮,李健命·閔鎭遠·金演啓請入奉審,已退出俯伏,內間哭聲喧闐,漆畢,健命以下俱退出外。燼餘
上在慶德宮廬次。
公除後,王大妃殿·大殿·中宮殿,政院·玉堂單子問安。答曰,罔極。
王大妃殿·大殿·中宮殿,朝廷二品以上·六曹單子問安。答曰,罔極。
藥房都提調金昌集,副提調尹憲柱啓曰,伏未審夜來,聖體若何?日月流邁,奄及公除之限,伏惟孝思攀號,益復罔極。大妃殿氣候,亦何如?加味生脈散及參茶,連爲進御乎?臣等不勝憂慮,敢來問安。答曰,知道。慈殿氣候一樣,加味生脈散少進,而日月易邁,奄至今日,不勝催慟矣。
王大妃殿·中宮殿,藥房問安。答曰,罔極。
大殿,藥房朝問安時,口傳啓曰,臣等今已退直矣,大妃殿所進,加味生脈散及參茶,所當不爲劑入,而臣等旣以問安入來,則仍爲如前煎入之意,敢啓。傳曰,稟于慈殿,則以參茶停止,生脈散劑入,則自內當爲煎進,爲敎矣。
韓重熙,以兵曹言啓曰,昨日人定後,忽有一狗,由興化門水門鐵箭隙突入,故近仗軍士等,逐捕於廣達門近處,而守門將及軍卒等,常時不能着實守直,致有如此之弊,事甚駭然。當該守門將推考,軍卒等自本曹從重決棍,何如?傳曰,允。
柳重茂啓曰,掌令南世珍,執義趙聖復引避退待,今已經宿,而大司憲趙道彬,持平洪鉉輔呈辭,掌令金昌翕,持平朴弼周在外,尙未處置,事甚未安,除在外外,呈告人員,竝牌招,以爲處置之地,何如?傳曰,允。
趙鳴鳳啓曰,今日是公除之日,院相當爲罷出,本院亦循例輪直之意,敢啓。答曰,知道。院相則勿爲罷出,輪回入直,宜當。
院相率諸承旨啓曰,今因政院啓辭,有院相輪回入直之命矣。臣等才識淺短,雖在常時,蔑有裨益,當此哀遑之際,觸事憒憒,其所進退,無甚輕重,此時出外圖便,亦非分義之所敢出,而第念自前國恤時,院相本以成服爲限,至於限公除仍直,元非舊規,而旣過公除,仍帶此號,揆以事體,尤涉未安,臣等亦許罷出,恐爲得宜,惶恐敢啓。傳曰,知道。
韓世良啓曰,政事,公除後爲之事,曾已命下矣。明日開政事,分付該曹,何如?傳曰,允。
又以山陵都監郞廳,以摠護使意啓曰,本都監監造官義禁府都事任適,魂殿都監郞廳義禁府都事韓配厚·金宇楫,掌隷院司評元命稷,本職俱係緊司,公除之後,當連爲開坐,則勢難兼察,竝令該曹依例口傳,閑官換差,何如?傳曰,允。
又以國葬都監郞廳,以摠護使意啓曰,輪轝排設處,旣已奉審尺量矣。自資政門外,至崇政門,其間階級峻急,地勢亦有狹窄處,宜有變通之道,日後登對時稟定,何如?傳曰,允。
金相元,以禮曹言啓曰,今此國恤,諡寶,改銘旌,虞主式,當爲啓下,而取考太廟儀軌,則宗廟,成宗·中宗室,永寧殿,定宗·睿宗·仁宗室,金寶書廟號·諡號,各室金寶,則皆無廟號,大書諡號,而乙酉年金寶修補時,其時提調陳達以爲,各室金寶中,廟號不書者居多,故明廟金寶,亦依此例,書塡改造矣。且考本曹謄錄,則己丑己亥甲寅皆只書諡號,今此諡寶,亦依太廟各室,只書諡號例及己丑以後已行之例,不書廟號,只書諡號,而銘旌虞主式,則竝書尊號·諡號,似爲得宜,何以爲之?敢稟。傳曰,依爲之。
吏曹口傳政事,禁府都事韓配厚,廣興主簿任鼎元相換,禁府都事金宇楫,禮賓主簿尹誼相換,禁府都事任適,童蒙敎官金得大相換,掌隷院司評元命稷,掌苑別提鄭墀相換事,承傳。
柳重茂啓曰,行大司憲趙道彬牌不進,執義趙聖復,掌令南世珍避嫌退待,掌令金昌翕,持平朴弼周在外,持平洪鉉輔上疏留院,今日以監察茶時之意,敢啓。傳曰,知道。燼餘
上在慶德宮廬次。
王大妃殿·大殿·中宮殿,政院·玉堂問安。答曰,罔極。
藥房都提調金昌集,右承旨韓世良啓曰,伏未審夜來,聖體若何?大妃殿氣候,亦何如?加味生脈散,其已進御乎?自今日當以五貼劑入,以爲連日煎進之地,水澆水刺已始進御,誠爲多幸,而自上亦察其所進多少,有時加勉,千萬伏望,臣等不勝憂慮,敢來問安。答曰,知道。慈殿氣候一樣,加味生脈散連進,水澆水刺進御矣。
王大妃殿·中宮殿,藥房問安。答曰,罔極。
大殿,藥房朝問安時,口傳啓曰,醫官一人直宿本院,醫女一名待令事,昨已啓稟矣。卽伏聞大殿下敎,待令醫女,使之退去,自內殿下敎,故不敢不奉承。自今日待令醫女,卽令退去,醫女旣已退去,則醫官亦令一體退去之意,惶恐敢啓。傳曰,依爲之。
有政。吏批,判書權尙游進,參判沈宅賢進,參議洪啓迪病,同副承旨金相元進。兵批,判書李晩成祿升降坐進,參判兪命弘病,參議呂必容進,參知金在魯服制,左副承旨韓重熙進。
吏批啓曰,守令多窠,今當差出,未準朔禁軍將,竝擬,何如?傳曰,允。又啓曰,副提學今當差出,而擬望之人乏少,未赴任監司竝擬,何如?傳曰,允。又啓曰,忠淸·黃海兩道監司瓜滿之代,今當差出,而擬望之人乏少,承旨外任竝擬,何如?傳曰,允。
吏批,以宋相琦爲冬至正使,李喬岳爲副使,趙榮世爲書狀,領敦寧咸原府院君魚有龜,嘉善,今超輔國,王妃父,依法典封爵。李肇爲工曹參判,趙泰耉爲兼知春秋,宋成明爲副應敎,兪拓基爲副修撰,洪致中爲副提學,李聖肇爲潭陽府使,李箕翊爲伊川府使,趙榮福爲忠淸監司,沈鳳儀爲義盈奉事,沈埈爲兵曹佐郞,吳達海爲礪山府使,金壽基爲河東府使,金有慶爲黃海監司,邊震英爲德源府使,申憲周爲咸從府使,朴溟羽爲天安郡守,朴弼文爲珍山郡守,李之彬爲固城縣令,成熙疇爲長鬐縣監,尹恕敎爲萬頃縣令,金泰衍爲司饔直長,金南甲爲良才察訪,朴宗榮爲居山察訪,李宜顯爲觀象監提調,尹涉爲崇陵參奉,柳完爲孝陵參奉,權炳爲長寧殿參奉,李顯允爲內侍敎官,宋成明·趙尙健爲兼漢學敎授。李鳳齡單付承文博士,李光溥單付承文著作,睦天壽單付承文副正字,朴泰彙單付學祿,宋徵賢單付校書正字,綾昌君橚,長溪守棅已上,在喪終制。兼執義朴聖輅,兼掌令任泂,兼持平梁廷虎,兼監察金尙奎·鄭來周已上,減下。別兼春秋崔尙履·尹惠敎以上,減下。朴昌益單付軍器直長,洪萬里單付軍器奉事,李枝燦單付軍器副奉事。百官加下批,任珖爲典籍,魚有龜爲惠民提調,金道洽爲典獄奉事,趙必亨爲軍器主簿,閔鎭永爲金化縣監,宋堯卿爲忠州牧使。贈領議政靑恩府院君沈浩,端懿王妃父,依法典封贈,靈原府夫人朴氏,端懿王妃母,依法典封爵,贈全城府夫人李氏,贈完陽府夫人李氏,商山府夫人金氏已上,王妃母依法典封爵。
兵批,以金台相爲同知,李蓍徵·李眞卿·李有壽爲僉知,李喜朝·李汝迪·柳重碩·洪時九·李尙說·李漢珪·李遂良·趙重廉·崔壽益爲副護軍,兪命雄·李縡·申·朴枝萬爲副司直,趙榮福·鄭東後·趙泰億·權榥·沈啓賢爲副司果,宋寅明·李瑜·金龍慶爲副司正,鄭俊禧·李挺傑爲副司勇。
吏批啓曰,贈右議政沈浩,今當追封府院君,而自前卒逝國舅,加贈領議政,三代竝爲追贈,已成規例,今亦依此爲之之意,敢啓。傳曰,知道。
又啓曰,前後口傳差出之官,今當下批,而嗣位以前,當書以令旨,卽今則皆以敎旨書之之意,敢啓。傳曰,知道。
又啓曰,新除授長寧殿參奉洪得壽呈狀內,本曹參判,卽矣身外三寸姑母夫也,除拜之際,法當相避之嫌,不可仍在,斯速入啓處置云。洪得壽差除本職也,旣與其時參判,有應避之嫌,而誤爲擬差,則不可置之,改差,何如?傳曰,允。
又啓曰,江華留守魚有龜,今當陞拜領敦寧,而敦寧府領事只是一員,慶恩府院君金柱臣,方爲領事,曾前加設一員,竝帶領敦寧事,議大臣定奪,今亦依此下批之意,敢啓。傳曰,知道。
又啓曰,王妃姓鄕咸從縣令,今當依例陞爲府使,而時任縣令黃溥,未經四品,不可仍授,改差,何如?傳曰,允。
又啓曰,甲寅年嗣位之後,翊衛司參下官,因舊例〈有〉陞六之擧,今亦依此例擧行,何如?傳曰,允。
又啓曰,卽接禮曹移文及成均館·軍器寺牒呈,則佐郞沈㙉,直講申混,身病甚重,不得察任,主簿朴瑞錫,因一微事,大失事體,體例所在,不可仍置,竝改差,何如?傳曰,允。
韓重熙啓曰,八道兵水營防禦使褒貶等第,已至留院者及永宗鎭頉狀,姑先爲封入,而京各司諸軍門,時未磨勘,追後隨到捧入之意,敢啓。傳曰,知道。
韓世良啓曰,外方褒貶已來者留院,而京各司褒貶,則公除後磨勘之意,曾已啓達,允下矣。忠淸·全羅·慶尙·平安·咸鏡·江原等六道,及京司中儀賓府褒貶已來,故竝入啓,而京畿·黃海兩道,開城府·江華府及京各司褒貶,姑未來到者,隨到隨入之意,敢啓。傳曰,知道。
韓重熙,以都摠府言啓曰,入直內三廳武兼禁軍及軍兵等,中日習射,限國恤卒哭間,姑停之意,敢啓。傳曰,知道。
韓世良,以國葬都監郞廳,以摠護使意啓曰,資政門內外輪輿排設處,昨已看審,以日後登對時稟定事,啓達。第其地勢,甚爲不便,不可不十分商度,今日臣與本都監堂上·郞廳,眼同看審之意,敢啓。傳曰,知道。
韓世良,以藝文館郞廳,以領·監事意啓曰,本館本來淸寒,前日請得奴婢,太半逃故,以此需用,極其苟簡,翊衛司奴婢,姑爲移屬本館之意,分付該曹,何如?傳曰,允。
又以弘文館言啓曰,侍講院書籍,限復設間,權屬於本館事,因禮曹啓辭,蒙允矣。所當考閱卷帙,依數取來,而本館無藏置之所,依前仍置于講院,而莫重書冊所置之處,不可無守直之人。且念本院,旣是權罷,則事知冊色書吏,不可不仍存,以待復設之時,姑以書吏二名,使之輪回守直,令該曹依例題給料布,何如?傳曰,允。
又以弘文館言啓曰,本館下番闕直,已過累月,事體未安,莫此爲甚,上下番闕員,今日政盡數差出,竝卽牌招,以爲推移入直之地,何如?傳曰,允。
以副應敎宋成明,副修撰兪拓基牌不進,罷職傳旨,傳于金相元曰,推考傳旨捧入。
韓重熙,以兵曹言啓曰,都摠府移文內,本府經歷金澱不平於堂上之致責,移怒下吏,任自施罰,其在事體,不可仍置云,本府旣以體例間事論移,則金澱不可仍置其職,汰去,何如?傳曰,允。
又以御營廳言啓曰,本廳郞廳及諸將校,今庚子年春夏等褒貶,公除後當爲磨勘,而大將臣金錫衍,以身病不得爲之之意,敢啓。傳曰,知道。
又以訓鍊都監言啓曰,都監郞廳及將官等,今庚子年春夏等褒貶,依定奪公除後,卽當磨勘,而都提調金宇杭方有身病,不得爲之之意,敢啓。傳曰,知道。
又以禁衛營郞廳,以都提調意啓曰,本營郞廳及諸將官等,今春夏等褒貶,依定奪公除後,卽當磨勘,而臣濡方有身病,不得爲之之意,敢啓。傳曰,知道。
又以中樞府言啓曰,本府郞廳及錄事·醫員等,今庚子年春夏等褒貶,公除後當爲磨勘,而領府事臣李濡身病,不得爲之之意,敢啓。傳曰,知道。
又以都摠府言啓曰,本府郞廳今春夏等褒貶,當爲等第,而都摠管趙泰耉有故,不得爲之之意,敢啓。傳曰,知道。
傳于韓重熙曰,藥房直宿旣已罷出,而聞慶恩府院君有病患,自明日退去本家調理。
韓世良,以忠勳府言啓曰,今庚子年春夏等褒貶,當爲磨勘,而本府有司堂上不齊,限內不得爲之之意,敢啓。傳曰,知道。
又以漢城府言啓曰,本部郞廳及五部官員·四山監役官,今庚子年春夏等褒貶,當爲等第,而判尹趙泰耉,以身病,不得趁時磨勘之意,敢啓。傳曰,知道。
又以工曹言啓曰,今庚子年春夏等本曹褒貶,依定奪,公除後當爲擧行,而判書臣申銋病勢甚重,方在呈告中,不得磨勘之意,敢啓。傳曰,知道。
金相元,以司饔院官員,以提調意啓曰,大殿飯監高俊興,多人飯監金世徵權差矣。依例仍爲察任之意,分付,何如?傳曰,允。
又以宗親府郞廳,以有司堂上意啓曰,本府郞廳,今庚子年春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
又以宗親府郞廳,以諸宗意啓曰,皇穹降割,仙馭賓天,率土含生,莫不悲號,況臣等忝在宗戚之末,攀號之慟,比他有別,而本府官進香外,別設進香者,蓋所以少伸情禮之萬一也。本府本來淸寒,祭需物力,無路辦備,自前國恤時,發關求助於各邑者,誠出於形勢之萬不獲已,已成三百年遵行之例。今番本府之發關,亦據前例,臺臣所論,至以省弊爲言,致有此發關還寢之擧,而本府流來謄錄,斑斑可考,非今日創始之事。至於戊戌年端懿王后進香時,該曹謂無前例,措辭稟達,而自上有一體擧行之敎,則今此進香,視戊戌年事體,尤爲自別,別進香饌品之稍加器數者,亦欲伸區區下忱,今不敢無端減省,請依前例設行,以重事體,俾伸下誠,何如?傳曰,允。
柳重茂,以刑曹言啓曰,今庚子春夏等本曹褒貶,依定奪,公除後當爲擧行,而判書臣兪集一方在被論中,不得趁時磨勘之意,敢啓。傳曰,知道。
都承旨尹憲柱上疏。伏以臣,自前秋死病以後,便作癃廢之人,杜門養痾,永絶當世之念,累蒙除旨,輒犯違慢之科,間或承命,乍出旋入,罪戾增積,一味惶蹙,乃於春初,忽叨知申之命。自顧殘骸,決無陳力之望,而適値藥院移直,百僚憂遑之日,不敢以疾病爲辭,忍死就直,夙夜焦灼矣。侍藥無狀,竟至天崩之慟,攀號莫及,五情寸斷,恨不能卽自下從,以褥螻蟻,而顧念職責,死有餘罪,自劾之章,反承溫批,雖聖恩涵貸,不加重辟,自同平人,晏然在職,此豈臣私義之所敢安者乎?只緣公除未過,上下悲遑之日,不敢爲陳章控免之計。且慈聖,全廢水刺之節,連下哀痛之敎,臣每一承聞,心膽如灼,自不覺涕淚之汍瀾,旣在保護之列,又當輪直之日,黽勉隨行,限死爲期矣。幸賴我聖上至誠仰勸,昨自大妃殿,始下水刺進御之敎,凡在群僚,莫不悲幸,而臣自缺六七字班罷出後,重爲毒暑所中,吐瀉無算,寒熱交攻,今至缺六七字減,舊恙新症,一時俱劇,偃臥直廬,晝夜叫苦。種種危惡之症,雖不敢一一煩凂於嚴廬哀疚之中,而顧此症形,源委旣深,實有朝夕難保之慮,時月之內,決無復起爲人之望,玆不得不冒死哀籲於天地父母之前。伏乞聖明,曲加矜察,亟許鐫遞,仍治臣罪,以安微分,以延殘喘,千萬幸甚。答曰,省疏具悉。卿其勿辭,從速察職。
右尹吳命峻疏曰,伏以皇穹降割,生民無祿,我大行大王,禮陟配天,深山窮谷,莫不奔走悲號。惟我殿下,十年侍湯,煎憂焦灼之餘,遽遭天崩之慟,皇皇哀慕,孝思罔極。伏想哭擗悲毁,傷損必多,伏願聖明,深惟付托之重,勉盡保護之道焉。仍念臣妄言獲戾,尙逭刑章,誣衅罔測,溟海難洗,退屛田里,擬將沒齒,不敢以職名自居,而頃伏聞侍藥設廳,擧國憂遑,不敢不匍匐進詣於闕下。欲進參候班,一伸情禮,則罪名未洗,俯慚冠紳,欲徒守廉義,冥然退伏,則慚負恩遇,心肝如碎,將進趑趄,徊徨莫定。瞻望宸極,求死不得,祗祈翼日之瘳,遽聞弓劍之遺,攀號摧裂,何所逮及?噫,如臣受知最深,雨露偏承,欲報何地,寧欲無生。古人所謂追先帝之殊遇,欲報之於陛下者,是臣今日之情,而顧臣情勢迫隘,住脚無地,病亦垂死,就木不遠。不得不復守本分,還尋舊棲,徑出城門,臣罪益重,露章請譴,見閣喉院,公除未過,又阻縣道,泯伏累旬,今始哀籲。伏乞聖慈,特回淵鑑,俯諒危踪,亟削臣職,重勘臣罪,以肅朝綱,以安賤分,千萬幸甚。答曰,省疏具悉。卿其勿辭,從速上來察職。
祭酒李喜朝疏曰,伏以臣民無祿,大行大王,遽爾上賓,嗚呼天乎,曷有其極?我大行大王,臨御幾五十年,一味憂勤,不遑暇逸,遂致寢疾彌留,終至於此,嗚呼天乎,此率土含生,所以奔走悲號,無小大,皆如喪考妣者也。伏惟殿下於十年侍湯之餘,遭此天崩之慟,其孝思之罔極,當復如何也?況忍痛割哀,踐位行禮,前後聖敎之發於至情者,有足以感神明而服臣隣,臣莊誦涕泣,久益摧咽,不知所以仰諭也。仍念臣以喬木世家,發身蔭路,往在乙丑年間,嘗以輪臺官,一番入侍,仰瞻穆穆之淸光。至於比年以來,猥蒙恩遇,致位宰列,所被聖諭,亦極其隆重,臣豈不欲一謝天陛?更瞻龍顔,仍及明時,少效尺寸,而顧臣虛名無實,所學蔑如,加以老病將死,筋力不逮,軍銜肅謝之計,終未辦得,平生報效之願,亦歸虛地。今缺七八字德音無憑,窮天極地,此慟難盡,嗚呼天乎,缺十餘字侍藥廳之設,爲便承候,進留江郊,及至奉諱,奔缺四五字始欲不計職名之濫越,直詣內班,以粗伸至痛之萬一,終以脚疾甚重,難於趨蹌,只自外班,成服而退歸,有臣如此,生亦何爲?臣之罪戾,可謂萬殞難贖矣,臣有區區願忠之悃,不得不略此附陳,以冀財幸。蓋惟帝王之孝,自與匹夫不同,故夫子稱舜之大孝,而以德爲聖人,爲至,稱武王·周公之達孝,而亦以善繼善述,爲要。殿下若追念大行大王平日盛德大業,必思所以繼述,使聖學成就,治道休明,期於國勢鞏固,朝廷淸明,民生安保,則其爲孝,當至矣盡矣。昔我殿下代理之日,臣不揆愚賤,謹以大學之說,有所陳戒,殿下不惟卽賜嘉納,至敎以留中,臣不敢知其間聖學,果造何等境界,而今旣新服厥命,亦宜維新厥德,其當惕礪奮發者,尤豈不有倍於前日乎?召公之戒成王曰,若生子,罔不在厥初生,自貽哲命。孟子亦曰,雖有智慧,不如乘勢。朱子嘗以此,告於其君嗣位之初曰,當今天命之眷顧方新,人心之蘄向方切,此亦陛下端本正始,自貽哲命之時,因時順理,乘勢有爲之會也。臣亦願殿下,以召公·朱子之言,反躬而實體之,日新又新,終必至於德爲聖人焉。中庸九經,卽治天下國家之大法也,堯·舜以來,帝王相傳之道,實不外此,我大行大王,亦嘗留意而體行,自始至終,靡有少懈,故其盛德大業,乃能卓冠於百王,殿下於此,若承其志事,竝與三達德一箇誠,而勉勉加工,馴致其極,則亦庶幾無愧於善繼善述之孝矣。抑臣於上年,敢以所編東賢奏議,投進其中,竝錄先正臣李彦迪九經衍義中所自爲說者,仍請早晩進講衍義本書。大行大王,褒之以極其精切,謂當從容省覽,出示殿下,以爲專心體驗之地,臣追思至今,感涕自零。且臣伏聞明廟·宣廟兩大王於大喪卒哭前,亦頻御經筵,殿下於今日,雖不能備禮開筵,若引接儒臣,講以彦迪此書,則必當大有補於緝熙光明之要,而亦不背於祖宗朝故事矣。臣愚忠惓惓,冒昧及此,惶恐死罪。臣於自京退歸之時,宜上一疏,仰請誅譴,而嚴廬哭擗之中,有所未敢,旣歸之後,又因臣賤疾增劇,久在危境,今得少間,始乃自力呼籲。伏乞天地父母,俯賜諒察,治臣之罪,遞臣之職,以肅朝綱,以安私分,千萬幸甚。答曰,省疏具悉卿懇。有懷所陳,言甚切至,可不體念?卿其勿辭,從速上來察職。
康熙五十九年庚子七月初五日,梓宮加漆時入侍,領議政金昌集,知敦寧閔鎭遠,右承旨韓世良,假注書宋寅明,記事官呂善良。上具衰絰,立殿內西邊東向,宦侍扶掖,金昌集以下,入殿內北向俯伏。漆匠以次入,昌集·鎭遠,進梓宮前奉審後,復退伏,漆匠二人又追入。漆匠告加漆畢,昌集以下,復進前奉審後,退伏,漆匠一人,又持素衿入,昌集進上前伏奏曰,銀釘上加漆,今日爲十度數已畢矣,自後日當用漆布,而其數亦多,當爲十度矣。上曰,唯。遂以次罷出。
持平洪鉉輔疏曰,伏以今我殿下,奄遭大喪,勉昇寶位,仰惟悲慕之懷,憂懼之心,一倍罔極,而公除已過,庶政將親,此正群下拭目之日,祖宗付托之重,何以當之,臣庶顒望之誠,何以副之?自在儲位,明習國事,其於酬應萬機,摠攬四五字缺易然。第念天位惟艱,丕緖新承,召公所謂今天其命哲,命吉凶,命歷年,知今我初服者,正在今日。噫,成王,周之哲辟,召公,猶且慇懃陳戒,至有罔不在初之語,蓋以初承文·武之大業,恐或有不敬德墜厥命之慮故耳。如臣愚魯,雖不敢望於召公,今殿下旣當成王之新服,其可無勸戒之道乎?國勢之岌嶪,時事之艱虞,視諸成·周之時,萬萬相懸,其所進修之方,飭勵之義,誠不容少緩。今難以偏擧,只就其緊切於聖躬關係於時政者,謹此條陳如左,伏願殿下,雖在哀疚之中,少垂澄覽。嗚呼,天下之事,無一不本於人主之心,故程子曰,君志定,而萬事成。夫志者,心之所之,而幹事之本也。要定而不要雜,要堅而不要緩,志于善,則與治同道,志于惡,則與亂同事,可不愼哉?雖以匹夫言之,有其志,而後成其事,矧乎帝王代天之工,經國之要,捨斯志奚以?如或悠悠泛泛,一有靡定,則委靡頹墮,庶事不康,危亡之兆,可立而待矣。臣未敢知殿下於立志上工夫,果能把握堅牢,有不撓不奪之美乎?我殿下寬仁有餘,淵默太過,每於臣僚引接之時,未聞酬酢之如響,政令施爲之際,不見剖決之若流,嚮之屢責承宣,旋卽覺悟。雖甚盛德,而終不免爲過擧,究厥病源,何莫非聖學有所未精之致,而聖學之未精,專由於聖志之不立,則毋惑乎喜怒之過中,而擧措之或差也。必也立志於堅遠之地,留意於講學之方,延訪於外,以求其博,體驗於內,以求其精,則言行一致,表裏無間,動靜云爲,自無過不及之差,而丕應徯志矣,古之人君,必以立志爲貴者,誠以此也。來頭開講之日,克加聖意,毋徒爲文字章句之學,勉勉乎立志講學之方,以爲端本出治之工,則其於成己成物之工,何有哉?臣故曰立聖志,爲今日第一急務,伏願殿下,留神焉。嗚呼,人君之孝,莫大於繼志述事,故孟子曰,遵先王之法而過者,未之有也。洪惟我大行大王,以睿聖英烈之姿,有顯義光倫之德,臨御制治,垂五十年。凡厥恤民勤政之誠,持正衛道之功,卓冠百王,逈出千古,其所以垂裕後昆,貽厥燕翼者,至矣盡矣。聖謨洋洋,如揭日星,或發於筵席,或載於備忘,而亦嘗有付托我殿下者矣。且夫大報壇之築,實遵孝廟之遺旨,雖未能伸大義於天下,猶可使環東一域,擧知有春秋大一統之義。至若皇朝舊璽之權鑄,斷自宸衷,尤出於尊周之至意,猶復惓惓於憑几之時,俾作嗣王傳國之寶。於戱盛哉,其增光於聖德,有辭於後世者,爲如何哉?臣冀聖上,凡所猷爲,必以寧考之心,爲心,益缺四五字義理,其於丕承之烈,豈不休哉?伏願殿下,懋哉戒哉。嗚呼,國家興替,係言路之通塞,故陸贄曰,開其不諱之門,作其敢言之氣。蓋國之有言路,猶人之有血脈,血脈不通,則元氣壅滯,有死亡之患,言路未開,則群情閉塞,有危亂之禍。是以善爲國者,必擇芻蕘之說,樂聞藥石之言,無訑訑之色,而不憚於屈己,有恢恢之量,而不厭其嬰鱗,政令之闕遺,民情之愁苦,必皆因此而登徹,此誹謗之木,諫諍之鼓,所以設也。惟我殿下,頃在代理之日,臣僚章疏,或靳可否,彼此爭論,亦無辨別,群情抑鬱,衆心悶歎,此豈聖朝導言之道乎?況當嗣服之初,尤宜恢張聖聰,以廣忠諫之路,而第於聽納之際,不察是非,則忠佞難以別矣,不審曲直,則賢愚難以辨矣。書曰,有言逆于心,必求諸道,有言遜于志,必求諸非道。或有阿諛逢迎,苟合聖意者,毋喜其遜志,必求諸非道,而嚴斥之。或有觸犯無諱,强拂上旨者,毋怒其逆心,必求諸道,而崇奬焉,則言路洞開,公議大行,可無賢愚倒植,是非混圇之患矣,伏願殿下深念焉。嗚呼,紀綱者,國之命脈,故朱子曰,善爲治者,必先立紀綱。若稽古昔,綱紀四方,周之興勃焉,大綱旣擧,堯之治蕩平,若夫漢以規模,爲紀綱,而治道卑矣,唐以法制,爲紀綱,而國勢裂矣。試看今日紀綱解粈,莫可振起,萬目不張,百隷怠官,朝紳之上,體統不立,閭巷之間,風習已頹,大官自損體貌,小民輕犯法律。以言近日之事,則白衣赴衙,視若應行,堂下乘轎,殆同章服,不有申禁,略無顧憚,哭班是何等地,而或白日張傘,或恣引酒杯,或偃橫煙竹,恬不爲異。且大庭朝晡之儀,殯斂望哭之節,事體何如,而出入闕中之人,或最晩始赴,未罷徑還,而宗親之昧於禮法者,微官之徒懷自便者,爲尤甚,全沒敬畏之念,有駭瞻視,孰不慨惋?紀綱者,不可以言語敎之,亦不可以法令制之。君臣上下,交相勉勵,使施措合宜,處置得中,則之紀之綱,不期振而自振矣,伏願殿下加意焉。嗚呼,宮禁不可以不嚴,故任百雨曰,嚴飭宮禁,以防慮幾微,人主深居九重之內,接賢士大夫之時少,親宦官宮妾之時多,惟其親近也,故恩常掩義,以至啓寵而納侮,惟其昵狎也,故公不勝私,以至市恩而干澤。倖門一開,邪徑難杜,內之語言,易洩於外,外之請謁,易通於內,其所以蠧政而蠱國者,庸有極哉?惟我國家,粵自祖宗朝以來,家法肅穆,規模整齊,內外有章,女謁不得以行,宮庭有度,近習不得以肆,則嬖倖之干政用事,非所可慮於聖朝,而毫忽之間,或致隄防之不嚴,其流之害,將無所不至,豈不大可懼哉?雖以已然之一事,論之,閭家童子,見養於紅袖,以至於女徒闌入,宮掖如市,此我寧考所以痛繩重律,俾杜後弊者也。安知他日,更無此等事耶?伏願殿下,垂察焉。嗚呼,君依於國,國依於民,此民隱之不可不恤者也,故傳曰,視民如傷。目今民生之困窮,極矣。加之以大歉,仍之以毒癘,飢饉札瘥之餘,十室九空,賦役旣重,誅求多門,爲害百端,有不可以毛擧。惟其身役最重,一戶之內,雖有十丁,無不逐日納布,或至被侵,虛名三四字缺終歲勤苦,尙不得充其數,加又白骨隣族之弊,終至於賣其田土牛馬,欲四五字缺蔀屋之下,飢寒切身,草澤之間,怨咨徹天,釐敝之政,一日爲急,游結丁戶布之說,發於廟堂之上,而徒有其名,未見其實,一年二年,因循至今,雖未知四條之說,何者爲得,而從便善處,以紓一分之怨,實爲當今急先之務。如或悠泛度日,莫之改圖,下戶殘氓,必不得保其生,將未免相率而爲盜。且北路諸邑之民,扶老携幼,相屬於道路,有若避兵者然,誠非細憂,撫綏安輯之策,固當如救焚拯溺之不暇也。噫,斯民之凋瘵至此,而爲守令者,不思如保赤子之義,間有貪虐不法之人,恣行科外橫斂之政,荒歲賙賑,朝家之所軫念,窮民之所仰哺,所當仰體德意,竭誠奉行,而凡賑資之請得於京司者,多歸私槖,及民者少,擧一反三,他可知矣,國家徒罄其蓄儲,飢民未蒙其實惠。且當窮春散給之時,預以高價,竝其利而分授,及其秋後米賤,計以錢直,一一督徵,最初一斗之穀,半年之間,轉輾爲四五斗之多,而甚至於六七之數,翳桑餘生,將何以辦出,亦何以支保?由其督徵也,故昔之富戶,反爲疲氓,由其民疲也,故前之雄府,變作弊邑,此皆坐於不擇守令之失,可勝歎哉?臣聞朱子之言曰,生民休戚,係守令之賢否,誠至論也。凡差除守令之時,無規規於履歷,無弊弊於門閥,惟其才能,是崇是長,考其聲績之循疵,隨窠擇塡,則其於芻牧之任,蘇革之道,庶有補矣,伏願殿下,留心焉。嗚呼,爲國之道,莫如崇節儉而抑奢侈,故記曰,尙以儉則侈靡自絶。歷觀今古,崇儉節用,則財阜民安,而國有富盛之美,窮奢極侈,則民窮財匱,而國有耗竭之歎。君人者,以儉爲先,敦其朴素之治,以奢爲戒,祛其侈忲之習,然後可懷永圖,而挽近以來,儉約之風掃如,奢靡之俗已痼,公卿士大夫之間,服食器用,競相華美,若乃婦人女子,尤有甚焉。凡釵釧珥璫之屬,必法乎內制之奇,宮樣之巧,如婚嫁會集之時,非金玉珠翠之盛飾,文綉錦段之麗服,自視坎然,羞不敢與,人亦指笑,從而輕侮,其他膳羞,糜費無節,世道之汚下,一至此哉?上好下甚,勢所必然,閭巷卑賤之徒,亦莫不艶慕,不計處地,一意務勝,一人倡之,十人從之,十家行之,百家靡然,等威日紊,貴賤無章,其爲傷風而敗俗,殫財而耗産,更無餘矣,貪汚之風,安得不職此而漸長也?徵求無厭,貨賂肆行,雖鞭靴之微,莫匪小民膏血,則其他輦輸之弊,有不可勝道者,哀我殘氓,奈之何不飢且窮也?古人所謂奢侈,甚於天災,眞格言也。若非在上之人,躬先儉德,以導一世,其何以革侈習而禁婪汚哉?伏願殿下,深省焉。嗚呼,國之治亂,在於庶官用捨之幾,不可不愼,故書曰,黜陟幽明。噫,今日庶官之黜陟,未知一出於公耶?朝著之間,私意太勝,公論不行,進退失宜,未協於人心,取捨乖方,有駭於物情,華胄名閥,不論人器之如何,而恣據榮途,寒畯冷族,雖有材調之可稱,而擧阻華膴,位著之上,每多續貂之譏,任用之際,輒發乏才之歎,已非隨才器使之道。至於方岳之選,戎閫之寄,爲任最重,而間或不擇,有乖難愼。且守宰之任,固宜揀擇,而或緣於勢力,或因其干謁,猥雜居多,貽害不貲,初仕之路,乃是守令階梯,擇擬之敎每下,而未有其效,奔競之徒,最居其先,私囑之弊,日以益甚,一窠纔缺,衆簡叢集。秉銓之官,亦不得自由,拘牽顔情,觀其緊歇,無論才否,有力者輒占好官,無勢者不得與焉,惡在其爲官擇人之意哉?臣則以,爲若自上誠能簡掄以精,無撓於衆好惡,與奪以明,一循乎公是非,苟可黜也,不憚大吏,苟可陟也,毋拘資級,黜之陟之,罔或不出於正,則在下者亦必精白其心,體以行之,復何患循私蔑公之可憂哉?伏願殿下,垂察焉。嗚呼,有國所需,莫切於作興人才,故詩曰,遐不作人。蓋天下國家之事,非一人所可獨理,必待賢能,以弘功業,而所謂賢能,苟非在上者振作而培養之,將無以蔚興輩出,此古昔帝王所以養之如養材,蓄之如蓄財,以收一代之人才,以了一代之事者也,我國家育才之方,初非不美,而世降俗末,法久弊生。以科目言之,則明經得中者,誦習經傳,不錯一字,或拙於札翰,製述被選者,專事程文,優於跋燭,或短於疏章。以薦剡言之,目以經術者,間或有名稱不副之剌,指謂幹具者,亦不無虛實相蒙之誚,設官訓蒙,意非偶然,而有名無實,斅學俱廢,春曹試講,已同告朔之儀,而亦且闕焉,朝家養蒙之意,於是乎弁髦,此莫非養之失其道,用之乖其方,大小之官,內外之職,得免尸素者幾希矣。朝廷任用如此,故不但巖居蓽戶,懷寶韞櫝之士,深藏不市,稍欲自好者,亦恥干進,如是而其可望賢在位能在職乎?以臣見之,非特渺然之歎斯極,雖長於一藝一能者,罕有其人,無怪乎治具漸弛,國勢日卑也。倘於選士薦人也,絶祛前套,專意務實,則豈不有補於初政乎?臣聞祖宗盛際,決科而無文,則不得廁淸顯之列,任人而不善,則輒加欺蔽之罪,苟如是,則夫豈有仕路之混淆,而人才之難得也?伏願殿下,惕慮焉。嗚呼,衛國之要,莫重於詰戎,故書曰,有備無患。夫兵者,所不得已而用之,而非此,暴客無以禦矣,威靈無以暢矣,古所謂國之大事在戎者,正以此也。我國軍制,旣異於古,昇平且久,民不知兵,以干戈爲兒戲,視操鍊如私會,最是外方軍卒,尤極虛疎,至於束伍,誠可寒心,私賤之仰役於本主者,流丐之作傭於村氓者,殆遍於行間,收布納米,只供其該營者最多,自備軍裝,不借於他人者無幾,況因荐歲飢荒,久廢習操,昧其坐作之法,疎於擊剌之術,或當逢點,輒賃人而代之,兵水營所屬,已不成其軍容,而道臣則雖有三軍司命之稱,臨急徵發,本無精銳之可恃,守令則領赴各營之外,無他自率以捍衛者,思之至此,不覺氣短。所謂糧餉,元數不敷,而該邑之宰,間或春賣秋備,自利其贏。所謂器械,舊儲率多朽鈍,新備輒皆梔蠟,每於上使巡閱時,轉相潛借,苟冀無事,如是而其可得力於緩急耶?若以京軍門,言之,壬辰以後,別設訓局,平時厚其衣食,臨亂責其死力,其意豈徒然哉?苟非良丁壯實者,莫敢隷焉,荐飢之餘,奸竇日開,私奴冒入之弊,日滋月盛,僞錄良籍,與本主分其料布,前後帥臣,莫或檢釐,安在其精鍊輦下親兵之意也?此猶如此,他不足論,而若夫各營敎鍊知彀之任,所管甚重,而便作白徒橫出之捷徑,閑習軍務者,十無一二,夤緣冒占者,滔滔皆是,非勢家乳孽,必商譯稚兒,或爲之生色,或出於酬恩,苟充其數,全不事事,今番扈衛,雖當國家大慽之日,此與臨陣對敵者,有異,而蒼黃失措,罔知所爲,脫有警急,何以成樣?軍旅之事,有非書生所可妄論,而方當海警頻數,陰雨之策,不可少忽,臣愚以爲,外方軍政,則亟令廟堂,從長變通,各營將校及訓局軍卒,則申飭各其主將,一倂釐正,不復冒雜,則必有實效矣。伏願殿下,採納焉。臣於本府前啓,有不可參涉之端,今之所可糾劾者,非止一二,而旣無以詣臺論列,略此附陳焉。禁中直宿,何等重大?雖是王室至親,大臣勳貴,缺四五字敢留夜,更鼓旣深之後,亦必啓請門鑰者,法意有在,而乃者東平尉鄭載崙,當仙馭賓天之日,連宿闕中,略無顧慮,聽聞駭惑,中外譁然。藉使異日,不當宿於闕內者,或托此爲口實,則其弊將不可勝言,臣謂鄭載崙,當行削黜之律,以嚴懲後也。近來班行不嚴,全無肅敬之儀,禮曹參判金演,乃敢溲溺於班次,又從而引觴於其間,衆目咸睹,莫不爲駭,此何擧也?臣竊痛之。傳說狼藉,物論愈激,臣謂金演,宜加削奪之罪,以勵他人也。喪人李澤,卽大家後裔,而性行乖戾,有不可以齒諸人類,尤所駭惋者,多造白笠於國恤之前,臨急翔價,乘時射利,十手共指,十目難掩,是可忍也,孰不可忍也?論其情罪,萬萬痛惡,臣謂快施逬裔之典,以爲懲一勵百之地也。且臣伏見掌令南世珍避辭,誠不勝其駭訝之至,論人之道,不一其規,苟非同罪,不必一時竝發。李廷師罪犯之重,誠有如其避,而次第追論,何所不可?乃以廷師獨漏等語,突然自列,有若廷師,以同罪而見漏者然,必欲使右僚引避,其意所在,有未可知,而如許臺體,未之前聞。噫,向來言達,令人代羞,物議喧藉,不思自處,前後擧措,率多可駭,貽辱臺閣,更無餘地,臣謂亟降譴罰,以伸公議也。伏乞聖慈,察臣所言,皆出於一世公共之論,竝賜允可,諒臣情勢,終難晏然於本職,亟許鐫免,千萬幸甚。臣方治疏將上之際,以僚臺處置事,召牌降臨,不得不祗詣於禁扃之外,而南世珍事,旣論於疏中。且臣之不可詣臺傳啓之狀,如上所陳,玆敢投進原疏,退俟處分,惟殿下之矜察焉。答曰,省疏具悉。縷縷陳戒,予甚嘉尙,可不留心,而下款所陳鄭載崙削黜之請,金演削奪之請,俱涉過重,特罷其職,南世珍遞差,宜矣。條陳之事,令廟堂商確處之,爾其勿辭,從速察職。燼餘
上在慶德宮廬次。
朝哭後,王大妃殿·大殿·中宮殿,政院·玉堂·都摠府·兵曹堂上問安。答曰,罔極。
藥房都提調金昌集,右承旨韓世良啓曰,伏未審夜來,聖體,若何?大妃殿氣候,亦何如?昨日劑入加味生脈散,其已進御乎?臣等不勝憂慮,敢來問安。答曰,知道。加味生脈散,進御矣。
王大妃殿·中宮殿,藥房問安。答曰,罔極。
申時,行晡哭。
韓重熙啓曰,備邊司郞廳,以大臣意來言,昨日賓廳坐起日次,而梓宮加漆頉稟矣。今日雖非日次,來會賓廳云矣。敢啓。傳曰,知道。
柳重茂啓曰,行大司憲趙道彬呈辭,入啓,執義趙聖復避嫌退待,掌令金昌翕,持平朴弼周在外,掌令一員未差,持平洪鉉輔牌不進,今日以監察茶時之意,敢啓。傳曰,知道。
傳于韓重熙曰,大臣·備局堂上引見。
韓重熙啓曰,今日大臣·備局堂上引見時,兩司當爲入侍,而或呈辭受由,或在外,或引避退待,或未署經,或呈辭,無一行公之員,除受由在外,退待未署經外,呈告人員,竝卽牌招,以爲推移入侍之地,何如?傳曰,允。
以持平洪鉉輔,司諫趙鳴謙,獻納宋必恒等牌不進,罷職傳旨,傳于柳重茂曰,推考傳旨捧入。
韓世良啓曰,今初七日祿都目政事爲之之意,敢啓。傳曰,知道。
韓世良,以弘文館言啓曰,本館下番一向闕直,事體極爲未安,副應敎宋成明,副修撰兪拓基旣有只推之命,竝更牌招,以爲推移入直之地,何如?傳曰,允。
以副應敎宋成明,副修撰兪拓基牌不進,罷職傳旨,傳于金相元曰,推考傳旨捧入。
金相元,以弘文館言啓曰,副應敎宋成明,副修撰兪拓基旣有只推之命,竝更牌招,副修撰金東弼亦爲一體牌招,何如?傳曰,允。
以副應敎宋成明,副修撰兪拓基再牌不進,副修撰金東弼牌不進罷職傳旨,傳于金相元曰,推考傳旨捧入。
忠淸監司權,以判府事權尙夏上年二月至今年月廩不受事。狀啓。傳于金相元曰,更爲輸送。
韓世良,以禮曹言啓曰,癸巳年因濟州風災,各樣進上,特命量減矣,今年秋節已至,復舊封進之意,分付,何如?傳曰,允。
又以禮曹言啓曰,殯殿,月令時産,像生時封進事,旣已分付該司諸道矣。第近因年凶,每朔物膳,多有量減之事,而今此王大妃殿陞位之後,物膳遵用舊例,無所減省,則殯殿所進,獨爲量減,有所未安,似當一倂復舊,何以爲之?敢稟。傳曰,依爲之。
又以禮曹言啓曰,上年因本曹啓辭,三名日諸道所封方物弓帒筒箇及大鹿皮·猪皮·剪子·引導·梳衣·畫龍墨·大箭·黃毛等物外,其餘各種,竝限明秋姑減事,傳敎矣。今則秋節已屆,莫重享上之物,久廢不行,極爲未安。前頭大殿誕日爲始,大殿·中宮殿方物,依例復舊封進,而王大妃殿所封三名日方物,亦依舊例封進之意,分付諸道及開城府,何如?傳曰,允。
又以禮曹言啓曰,上年因本曹啓辭,大殿·中宮殿所封全羅·慶尙等道三名日物膳,自乙亥量減,咸鏡道三名日物膳,自丁丑年停封,全羅·慶尙等道朔膳及京畿三名日物膳,自乙酉量減,江原道則三名日物膳,自乙亥量減,朔膳自壬子量減,而丁亥年又因傳敎,本道物膳及朔膳,稍加裁減矣。丙申年有京外物膳及三名日方物弓帒筒箇外,竝限明秋停封之敎,故本曹以誕日物膳,在前雖或量減,亦無停封之時,依前量減封進之意,啓稟蒙允矣。自今秋量減及停封物膳·朔膳,復舊封進事。傳曰,限明秋姑減事,命下矣。卽今秋節已屆,殯殿及王大妃殿,依舊例封進,大殿·中宮殿量減及停封物膳,則前頭大殿誕日爲始,朔膳則十月爲始,復舊封進之意,分付,何如?傳曰,允。
兵曹口傳政事,兪一基爲右邊捕盜從事官。
柳重茂,以司僕內乘,以提調意啓曰,內廐恒立馬六十匹內,御乘馬十匹,走馬十匹,邊馬十匹,而庚午年邊馬中五匹,以坐馬陞立矣。今則還爲邊立之意,敢啓。傳曰,知道。
金相元,以禮曹言啓曰,因正言申晳上疏,朝臣受杖一款,大臣及知禮臣處收議,依領相議施行事,判下矣。曾經堂上侍從,堂下臺侍以上者,今月望奠陪祭時,竝許受杖,外方兵·水使,亦許受杖,而道里各有遠近,不可預爲定日,關文到後,從朔望望哭日受杖,宜當。以此知委施行,而時任侍從臺侍,曾經臺侍,當初自該曹給祭服之類,今亦令戶曹題給苴杖,何如?傳曰,允。
柳重茂啓曰,臺諫出仕事,命下矣。闕門已閉,明日待開門牌招之意,敢啓。傳曰,知道。
左承旨趙鳴鳳上疏。大槪,臣前患痰火之症,越添於積月奔走之餘,實無因仍供職之勢,亟遞臣職名,得以安意調理,俾延殘喘事。入啓。答曰,省疏具悉。爾其勿辭,調理察職。
左參贊鄭澔上疏。大概宿病轉劇,神氣昏塞,留呈乞骸之疏,徑出國門之外,適逢泝上之船,載得僵尸而歸,所帶職名,尙未卸却,決非如臣病廢陋拙,所可代斲,亟命都監,斯速變通,回授可堪之人,毋令公私狼狽,仍竝削臣本兼諸任,治臣前後違慢之罪事。入啓。答曰,省疏具悉。卿其勿辭,從速上來撰進。
巳時,上御挹和堂,大臣·備局堂上引見入侍時,領議政金昌集,右議政李健命,行戶曹判書宋相琦,兵曹判書李晩成,禮曹判書李觀命,左副承旨韓重熙,校理洪廷弼,正言申晳,假注書宋寅明·李瑜,記事官申昉·呂善長。上具衰絰西向坐。昌集進前伏曰,日氣近益蒸鬱,聖體,若何?上不答。昌集曰,昨日是日次,而適與梓宮加漆,相値,故退行於今日矣。判府事李頤命箚子以爲,近來使行,連得公貨以去矣。淸人索賂日甚,少有所請,則輒致生事,雖以甲寅之抉摘文字,丁丑之援引會典,觀之,渠輩以此成習矣。事雖無虞,不可不預備,今亦請令廟堂,稟處矣。近歲使行之入去彼中也,雖別無執頉之端,而必爲生梗,索賂乃已,其習日以益滋,其外常給者,亦每行輒加,歲用幾至四五千兩矣。今行則以承襲請諡等兩大事,入去,彼輩或不無操縱之患,其在備不虞之道,所當優數持入,而近來各軍門銀貨,每行貸去,未及收拾,故全無餘儲。丁丑年則八萬兩持去,而今欲依此許給,而萬無推移之路矣,別爲分排,限萬兩劃送,以備行中需用,若有所餘,則還爲持來,似好矣。上曰,限萬兩。健命曰,今番劃送萬兩,有事則用之,無事則持還,而使行入去,自多酬應,今若如是許貸,則後亦當援例請得,入去之後,則持還未易,年年連有使行,或有一年二次之行,行次時若皆如此,則實爲難繼之道。自今有事時,則以此爲例,出給公貨,無事時則不必依此出給,以此定行,何如?昌集曰,事有輕重大小之別,今行爲大事,故如是許貸,後雖有事,豈有如今行之重大者乎?相琦曰,觀今行,則可知所用之數,若於每行入送萬兩,則實爲難繼,今姑以萬兩入送,見其所用之如何,前頭更爲觀勢定式,似好矣。晩成曰,健命之言,是矣。若有如此大事,則固當入送萬兩,而當時則雖或有事,豈至於萬兩之多乎?大事則優以送之,小事則減以送之,不必一依今番萬兩之規,定式後可以有益矣。上曰,然。昌集曰,事有大小輕重,隨其事增減之意定式,宜矣。上曰,依爲之。出擧條昌集曰,自前國恤時,入送宣傳官及義州譯學一人於鳳凰城,使之傳訃,而朝家則別無成送文字之事,平安監營與義州府,俱有流來謄錄文式,今番宣傳官之入去也,彼人謂昇遐朝廷四字,不當用於事大文字,有違格例,渠旣執頉,仍爲答通,故受來矣。今見本道監司狀啓,則營在謄錄中,己丑·己亥·甲寅,皆用此文字,故依此成送,鳳凰城將違格之說,實是意外,宣傳官不能爭執,昧然受來,其溺職辱國之罪,不可不勘處云矣。今聞宣傳官之言,則營在謄錄,與義州謄錄,各自不同,彼人之以四字執頉,不是異事矣。且彼之答通,不敢私自坼見,則似與知其爲辱國而冒昧受來者,有異,似不必論罪矣。上曰,置之。出擧條昌集曰,近日玉堂全不備員,或有闕直之時,極爲苟簡,今則只有洪廷弼一人而已矣,昨日政,副學及一二闕員,旣已差出,蓋爲新錄故也。今年是式年,而新錄尙未得爲之,卒哭後自當開講,若不及今爲新錄,則卽今行公之人,前頭亦或陞遷,尤無擧行之期,不可不別爲催促,使之趁卽新錄,何如?上曰,依爲之。健命曰,昨年小臣,亦以新錄事,累次,仰達矣。玉堂行公之人絶無,故事甚苟簡,卽今則當此國恤時,雖無進講之事,而昨日儒臣祭酒李喜朝疏,亦以爲明·宣兩朝,因山前或有開講之時,厥後則雖不能如此,而時引儒臣於臥內,講論文義,則實有補於初服之治云,而卽今玉堂,不能備員,故首相旣以新錄事,稟達矣。第近日雖有朝家命令,率多因循泛忽,不卽擧行,誠極寒心,今番則各別申飭,何如?上曰,從速爲之事,申飭,可也。出擧條健命曰,卽今百事皆如此,雖以槐院事言之,槐院分館初,旣不得順成,因稟啓使之改爲分館,而上博士金弘錫,引嫌太過,不爲擧行,故臣與首相,曾已累次陳達。至於拿推,而終不擧行,此等事不卽擧行,而因陞六品,則其習可惡,故使之分館後陞六矣。今聞弘錫,雖更被囚禁,決不奉行云,初旣以分館陞六,爲達,則到今他無變通之道矣。藝文館有不薦人削職,令下位爲之之規,承文院則雖無如此謄錄,而四館例規,宜無異同,況藝文館,爲四館之首,則他四館亦當用此例,金弘錫違拒朝令之罪,爲先削職後,使其次員,從速分館,何如?昌集曰,臣曾亦以此事有所仰達,雖當出六品,未及分館之前,使不得陞出矣。至今不爲擧行,不但有弊,其違拒朝命之習,亦甚可惡,削職後令其下位擧行,似好矣。上曰,依爲之。出擧條昌集曰,在前使行時,爲表咨文,承文院書員一人入送矣。中年以有弊端,故不送矣。頃年使行,中路失表咨文之後,因渠等上言,更爲入送,而徒爲貽弊,別無所益,自今以後,勿爲入送,表咨文則別定譯官護往,何如?上曰,依爲之。健命曰,昨日政差出使臣,宋相琦以首擬蒙點矣。相琦今方入侍筵中,而本來病孱,年過六十,不可遠行,前後累度當次,輒入首望,而曲荷先大王體下之德,俱不落點,群下孰不欽仰聖德乎?凡差使臣,必循序擬望,故今番又爲循例首擬,殿下亦循例落點矣。然先朝之屢不落點,旣有聖意,況今相琦,年益衰老,病益深痼,前旣不能行,則今尤難遠行,似當有變通之道矣。上曰,遞差,可也。昌集曰,宋相琦之病孱,不堪遠役,先朝已洞燭,屢不落點矣。今又以當次,首擬受點,而殿下以爲先朝之所未嘗送,使之遞改。但卽今可行者,甚爲苟簡,只有閔鎭遠·權㮐兩人,而權㮐則以向來使行時事,自畫於燕行,閔鎭遠亦已往返,此外無他推移之勢,必須變通,然後可出其代,而歷數當品中,終無可行之人,宜有變通之道矣。上曰,改望以入。昌集曰,然則以當品中擬入乎?抑以從二品中變通備擬乎?上曰,變品爲之,可也。出擧條昌集曰,誌文,李頤命當製進,而旣當遠行,誠爲促急,行狀出後可以製之,故頃已自內書下行錄後,可以爲之之意,稟達矣。今則事勢已甚急迫,行錄不必作爲一篇文字,逐條成出,件件書下,則似好矣。上曰,當依此爲之。健命曰,文理不必連續,每年事逐條書下,則易矣。昌集曰,御製文字中,可載行狀者,有無雖不可預知,而亦不可不一番考見,故頃以出示之意,有所仰達矣。健命曰,再昨與昨日,連以資政門外輪轝排設處,看審事,啓稟,而反覆商量矣。資政門外地形峻急,且甚狹窄,實甚不便,或言當以轆轤奉下,或言當用小轝,或又以爲此皆難便,若自資政門,至崇政殿內前面第二柱,以土塡築,使之漸次平夷,則可無峻急之患,而輪轝排設,似便云。正殿內補土,雖極未安,功役亦大,而梓宮奉出,此外無他道理,以補土完定,何如?上曰,依爲之。出擧條健命曰,自前國恤時,無論道里遠近,皆有晝停處,而卽今明陵,則道里最近,不過爲二十里,其間晝停所,則當爲十里,此非徒有弊,停住之際,反致遲延,辛巳國恤時,旣設晝停,則今亦當依前爲之,而外議皆以爲,遠陵則當有晝停所,而今則陵所僅二十里,且戊戌惠陵時道里,雖過於此,不爲晝停,其時事體,與今差別,則不必援例,而其無所妨,則可知矣。又聞路祭所,去晝停處,不過五里云,然則十里之間,再次停轝,似涉未安,故敢達。上曰,勿設晝停,可也。出擧條健命曰,發引時,銘旌當改造,而甲寅春國恤,則用二件,一件則摺往下玄宮時,用之,一件則用之於行路矣。新國恤謄錄,只用一件,蓋崇陵道里不遠,以引行時所用,下玄宮時,亦仍用之,其後國恤,連用一件,今則何以爲之乎?上曰,用一件,可也。出擧條健命曰,誌石蓋上,當刻大字,而山陵謄錄各異,己亥時,只書廟號,遷陵時及甲寅春,則竝書諡號,新國恤則竝書廟·諡號,庚申癸亥辛巳,則諡號·徽號竝皆書之。卽今外議皆以爲,字樣大,然後可以久傳,字多而小,則當致漫滅,諡號·徽號不必盡書,只書廟號·陵號,爲當云,何以爲之乎?士大夫家表石,職銜不爲盡書,此雖不敢比擬,蓋取省約,而字畫欲大矣,未知如何?上曰,依爲之。出擧條昌集曰,今日,是嗣位後初引接也,臣有區區所懷敢達。臣伏念大行大王,以聰明睿智之姿,有學問剋治之功,敬天而勤民,正家而御邦,崇儒重道,明義盡倫者,可謂度越百王矣。臨御垂五十年,盛德大業,史不勝書,而憂勤成疾,積年沈痼,至于今日,生民不祿,竟遭天崩地坼之變,豈惟在廷臣僚,咸懷遺弓之慟?雖深山窮谷,莫不悲號,如喪考妣,其深仁厚澤,滲漉而在人者,不可誣也。伏惟聖孝罔極,何以堪處?今日上下神人之所依仰,只在於殿下之身,殿下雖甚哀慕,不宜自輕其身,任情毁慽,以貽無窮之悔也。帝王之孝,本不在於哭踊疏水之節,惟善繼先人之志,善述先人之事,然後方爲孝矣。我朝列聖,無至以孝爲諡者,皆以此也,此可見殿下家法之出於繼述之孝也。夫以大行大王之付托於殿下,而授之以精一之法,貽之以燕翼之謨者,可謂至矣。殿下代理之初,兩度疏批丁寧訓戒之辭,殿下亦必服膺,而不敢忘矣。殿下只守此家法,遜志好學,親賢納諫,勇於改過,勤於政事,凡動靜云爲之間,一如先大王之爲,則是可謂以聖繼聖。今日朝野之所祈望,無過於此,伏願殿下,深留意焉。上曰,當留意。健命曰,大臣所達之言,誠好矣。今日臣民無窮之慟,他無可伸之處,所仰望者,惟在於殿下一身而已。今當嗣服之初,所以慰臣民之望者,無過於繼述先志之孝矣。先大王臨御幾五十年,制度文物,餐然大備,列聖所未遑之事,旣至修擧,今則別無可爲之事,惟當一遵先大王成憲,而國勢自可永固矣。昔漢臣曹參,言於惠帝曰,陛下不及先帝,臣等不及蕭何,莫如守而勿失,今臣亦願殿下守而勿失焉。觀命曰,兩臣旣已盡達,小臣別無可達之事,而待罪經筵,故敢達所懷。先大王臨御五十年,饑饉連年,而一心憂勤,孜孜矻矻,以頃日大妃殿所下備忘,見之,病患之中,憂勤若是,以此雖當窮年,民皆賴以濟活,崩天之後,深山窮谷,莫不奔走悲號,邦本之固,於此可知矣。殿下遭此巨創,而天災時變,又方孔棘,今年之事,雖未可預知,而春間西北饑饉特甚,當此之時,尤當仰體先大王憂勤之旨。古云,殷憂啓聖,當艱虞之時,固結民心,則做出回泰之機,正在於此矣。相琦曰,小臣卽有司之臣,別無可達之事,而兩大臣所達,旣盡無餘,伏願殿下,各別體念焉。古語云,欲法三代,當法祖宗,先大王五十年德澤,可謂至矣。殿下若能繼述,則一國臣民之幸,孰大於此?晩成曰,大臣諸臣之言,至矣盡矣。其中大臣所陳新錄事,蓋爲進講之地,今日之事,孰非緊急,而緊急之中,此尤爲最,祖宗朝雖如此之時,不爲晝講,而間或有召對之事,帝王之學,與匹庶不同,不必臨文講道而已,多識古先哲王之事,則必有開發之益矣。雖當罔極之時,間間召對,爲望,承旨持公事入對,今則雖難逐日爲之,而亦間間爲之,則好矣。昌集曰,承旨持公事入對,列聖朝皆已行之,卽今異於常時,雖不能日日爲之,而間間入對,則豈不有益乎?昌集又曰,判尹趙泰耉,副提學洪致中,備邊司堂上差下事,敢達。上曰,依爲之。出榻敎昌集曰,大妃殿罔極中,只進粥飮,而亦不能頻數進御,雖有進御之時,而所進亦少,極爲悶迫。水澆水刺勸進事,纔蒙肯許,誠爲多幸,而亦不能頻數進御,則與不進無異,頃於藥房啓辭中,以加勉之意,仰達矣。常時本多病患,焦煎之中,屢廢食飮,今當罔極之時,氣候必不如前,誠甚悶迫矣。今當更有所仰請者,而姑未敢爲之矣。上曰,唯。晳啓曰,近來國綱漸弛,班行之不嚴,固已寒心。日者庭請時,左尹尹就商,身旣在闕中,退坐私次,不出庭班,臺監至於送言促出,而反加詬叱,偃然不動,擧措慢蹇,觀聽俱駭,請左尹尹就商罷職。上曰,依啓。又啓曰,日者刑曹賊人等,打破獄〈門〉逃躱,實是近古未有之變,獄官之不能嚴防,已極可駭,而捕廳之置更卒,蓋爲禁夜,則方其逃出也,卽宜逐捕,而今乃任其橫逸,若無人焉,常時邏禁之不嚴,推此可知,其在警飭之道,不可置之,請左右捕盜大將,竝從重推考,當該部將,令攸司科罪。上曰,依啓。又啓曰,執義趙聖復,以云云。避辭見上引嫌而退,不卽竝論,元非大段,僚臺避辭,何必爲嫌?請執義趙聖復出仕。上曰,依啓。遂罷出。
上在慶德宮廬次。
朝哭後,王大妃殿·大殿·中宮殿,政院·玉堂·都摠府·兵曹堂上問安。答曰,罔極。
藥房都提調金昌集,右承旨韓世良啓曰,伏未審夜來,聖體,若何?大妃殿氣候,亦何如?加味生脈散連爲進御乎?臣等不勝憂慮,敢來問安。答曰,知道。慈殿氣候一樣,加味生脈散,少進矣。
王大妃殿·中宮殿,藥房問安。答曰,罔極。
申時,行晡哭。
韓世良啓曰,都承旨尹憲柱呈辭受由,左承旨趙鳴鳳陳疏受由,左副承旨韓重熙病不仕進,同副承旨金相元亦以病陳疏出去,原疏旣已出給,而廳中只有臣及柳重茂二人,非但出納之苟簡,吏·兵批政廳及守廳,無以推移,左副承旨韓重熙,同副承旨金相元,竝卽牌招,何如?傳曰,允。
韓世良啓曰,卽者校書館郞廳來言,程書分類冊,今將奉進,而上年五月啓下件數單子中,進上四件,世子宮二件,國用二十二件矣。必更爲稟定,然後可以封進云。世子宮所進二件,竝入於進上件乎?敢稟。傳曰,依爲之。
以大司憲趙道彬三度呈辭,傳于韓世良曰,只遞本職。
韓世良,以弘文館言啓曰,副應敎宋成明,副修撰兪拓基,旣有只推之命,竝更牌招察任,何如?傳曰,允。
以左副承旨韓重熙,同副承旨金相元牌不進,罷職傳旨,傳于韓世良曰,推考傳旨捧入。
以平安兵使狀啓,成川府南面卽精抄李千斌等六口燒死事,傳于柳重茂曰,燒死人等,令本曹恤典擧行。
韓世良,以禮曹言啓曰,對馬島今年條第一船回答書契,依例下送矣。卽接東萊府使鄭亨益所報,則館守倭言內,壬戌辛卯兩年信使時,以入送使停止之故,添入謝意於翌年第一船回答書契中,今亦依此兩年例,添入謝意於第一船回書中,而取考承文院謄錄,則壬戌辛卯,果有已行之例,不必防塞。令該院依前例,改撰書契,別定禁軍,急速齎持下送事,分付,何如?傳曰,允。
又以均田廳言啓曰,本廳量案磨準之役,國恤公除前停輟矣,今方更爲始役,而郞廳戶曹正郞趙榮祿,移差山陵都監郞廳,其代以前郡守李齊尙差下,令該曹付軍職,使之察任,何如?傳曰,允。
柳重茂啓曰,卽者吏曹郞廳來言,今日祿都目政事爲之事命下,而判書權尙游,參判沈宅賢,俱以病不來,參議洪啓迪呈辭受由,不得開政云。判書·參判,竝卽牌招開政,何如?傳曰,允。
韓世良啓曰,吏曹判書權尙游,參判沈宅賢牌招不進,推考傳旨,今方捧入,而開政命下後,趁未擧行,事體未安。判書權尙游,參判沈宅賢,竝更牌招開政,何如?傳曰,允。
傳曰,召對爲之。
有政。吏批,判書權尙游病,參判沈宅賢進,參議洪啓迪呈辭受由,右承旨韓世良進。
吏批啓曰,判書權尙游牌招不進,參議洪啓迪呈辭受由,小臣獨政未安,何以爲之?敢稟。傳曰,仍爲之。
又啓曰,大司憲今當差出,而擬望之人乏少,外任竝擬,何如?傳曰,允。
吏批,以金雲澤爲大司諫,朴弼正爲掌令,李宜顯爲禮曹參判,金重器爲右尹,申轂爲善山府使,兪岦爲麻田郡守,金維爲江原都事,李重煥爲典籍,鄭希泰爲宗廟奉事,李國休爲司成,李義濟爲禁府都事,柳鳳鳴爲禮曹佐郞,李喜朝爲大司憲,姜必愼爲注書。
兵批,判書李晩成進,參判兪命弘病,參議呂必容進,參知金在魯均田廳進,右承旨韓世良進。
兵批啓曰,閫帥父年七十人,依侍從臣父例,抄啓稟旨事,已有定奪矣。別單書入之意,敢啓。傳曰,知道。
兵批,以李堂·沈玹·姜翰周·李聖時爲兼五衛將,李時蕃·洪時九爲兼司僕將,金盛節·金命錫爲忠壯將,李瀗爲慶尙左兵使,許繗爲訓鍊判官,鄭震輔·權惺爲知中樞府事,李炯爲廟洞權管,李太古爲珍島監牧官,李汲·李潚·柳明喆·李攀龍爲副護軍,李喬岳·趙榮世爲司果,李齊尙爲副司果,申琂爲同知,李德英·權爲僉知,南世珍爲副護軍,趙道彬·李宜顯爲司直,金夢魯爲副司果。
執義趙聖復啓曰,請原州牧使沈廷輔削奪官爵,門外黜送。措語見上請還收朴泰春·呂必重·姜履相·金世欽·李彦明·洪錫九等,職牒還授之命,措語見上請刑曹判書兪集一削奪官爵。措語見上答曰,不允。兪集一罷職。
柳重茂啓曰,刑曹判書兪集一罷職事,命下,而臺諫方以削奪官爵論啓,罷職傳旨,不得捧入之意,敢啓。傳曰,知道。
戶曹參判宋徵殷疏曰,伏以皇天降割,大行大王,奄棄臣民,街巷士庶,莫不奔走呼號,而顧臣遘難醫之疾,阽必死之域者,首尾數朔餘矣,一縷餘喘,人理都絶,禁庭奔哭,無路自力,奄奄垂死,若無聞知,稍有省覺,呼慟欲絶,忍死擔曳,進伏闕下,而勞動之餘,一倍昏倒,成服受纕之日,嗣位頒慶之時,俱不得進參於周行之末。雖在沈頓迷瞀之中,其爲悲負恨結,尤當如何,顧此衰年虛脫之症,積漸已久,豈有復起爲人之望?而藥物扶接,僅僅支延,向來牌召之再違,雖出於不獲已,而分義所在,合被重譴,神氣昏惙,無以構成文字。且公除未過,籲呼路阻,泯默度日,惶懍徒積,卽今病狀,一向沈痼,貼身床褥,無計起動,凡於起居之班,陪祭之列,一未能趨參,雖欲黽勉供職,以少效微勞,何可得乎。玆不得不疾聲仰籲於嚴廬哀疚之中,伏乞聖明,曲加矜諒,亟許鐫遞臣職名,仍命有司,勘正臣罪戾,一以免癏厥之誚,一以爲具僚之戒,千萬幸甚。答曰,省疏具悉。卿其勿辭,調理察職。
副應敎宋成明疏曰,伏以龍馭莫攀,日月其除,伏惟深墨倚廬,踐位行禮,孝思罔極,當復如何,顧臣舊玷金華,甫離胄筵,抱遺弓而齊痛,瞻新日而拭目,此際忽授臣以玉堂東壁,臣愴痛之餘,繼之以惶感,誠不知置身之所也。竊念見叨職名,其視從來所踐歷,地望自別,固非人人所可僥冒,而此猶不可言,抑臣私情,實有萬分危迫者,臣之老父,纔經篤疾,久阽危域,少愈之後,餘症尙劇,不離枕席。臣母之病,源委尤重,積月憂焦,於臣父病作之時,自今月初,宿患胃虛之症,挾暑猝發,一夜之間,脫血亡陽,眞氣下陷,溏泄無算,急灌參附,而了無應驗,臣日夜煎泣,左右扶救,以此情理,決非從宦供職之時,而亦豈不思人臣不竢駕屨之義也。第念晷刻間違離病厠,誠恐貽無窮之悔,詣闕陳章,亦無其路,而兩日三召,輒敢違慢,此豈臣分義所敢安者耶?卽者又因本館草記,天牌狎至,臣怵畏之極,不敢如前坐違,隨牌來詣於禁扄之外,投章徑退,臣尤死罪。伏願聖明,俯諒人子之至情,亟許鐫遞臣職名,俾便救護,仍命有司,勘臣前後違傲之科,以警具僚,不勝萬幸。答曰,省疏具悉。爾其勿辭,救護父病。
副修撰兪拓基疏曰,伏以皇穹降割,大行大王,奄棄臣民,率土含生之屬,雖深山窮谷,莫不奔走號隕,若喪考妣。伏惟殿下,含恤踐位,爲日漸久,孝思哀慕,曷有其極?如臣不肖,厚被剪拂,恩山德海,涓埃未酬,三年苫塊,違離禁闥,甫及外除,奄哭攀髥,追痛益新,只有血泣。迺者千萬夢寐之外,館職新命,首下於嗣服之初,臣手奉除書,且悲且感,五情摧咽,神魂震越,惟當竭蹶趨承,叩謝天陛,仰贍日月之重輝,以少伸誠禮之萬一,而顧臣情地哀苦,踪跡危蹙,望絶從宦,罪深違逋,聖慈寬假,尙靳威罰,臣尤兢恐悚惕,不知所出,玆敢仰首,一鳴於嚴廬哀疚之中,以冀聖明之少垂察焉。念臣至愚極陋,百不猶人,供世需時,決知其萬萬不似,而身旣孑孑,終鮮兄弟,親年日高,悅榮爲急,遂不免僥倖科名,忙迫進取,蓋只欲得尺寸之祿,以爲父母養而已。至如淸途華貫,夢想不及,而徒藉先蔭,濫蒙洪造,前後忝叨,涯分踰溢,而臣又不孝無狀,不敢終辭以乞身,貪戀恩寵,遲回不歸,一身之榮名,可謂極矣,而定省之曠闕,或至經年,終至於罪釁層積,神理降罰,不自滅死,奄喪所怙,生而不能盡一日之養,病而不能效嘗藥之誠,窮天慟裂,尙曷有旣,雖其冥迷缺五六字視息,以至于今日,而人理絶矣,子道虧矣。每念及此,心肝如毁,缺七八字復踏宿研,殆同無故之人,顧今殿下,新服厥命,以孝爲治,如臣之貪榮忘孝者,首宜亟被之刑章,而今乃反是,其所以貽累於殿下一初之政者,非細故也。若夫情勢之臲卼,亦不得不竝此陳列,臣於戊戌春,始拜館職也。其時副修撰趙觀彬上書中,有甚挾雜之譏,錄體顚倒之斥,語意深切,不比尋常,有不可抗顔而冒進者,荐違召牌,殆過十數,而嚴敎屢下,逃遁不得,怵分畏義,淟涊出脚,反顧初心,臣實自愧,公議唾點,果致峻發。厥後正言趙榮世之因校理趙尙絅書語而引避也,有曰,趙觀彬有弘錄挾雜之譏,而讓與別人,不作深嫌,一番就理,旋卽承命,結之以耐彈無恥者,再及至觀彬之再書,又有諸玉堂之始嫌終出,不啻爲活看文字之法等語,蓋臣與尙絅等,當初撕捱而就囚,畢竟黽勉而肅命,不先不後,謂與之偕去就之際,旣無異同,則咎責之來,理難獨免。況此無恥之評,活看之誚,其爲切峻而深緊,比前挾雜顚倒等語,又不翅倍蓰,兩臣書避,雖不直擧臣名,而臣之被斥,自在其中,諺所云烹頭而耳熟者,政諭此也。臣雖奊詬頑甚,其何可愈彈愈起,便同劉綿花故事也哉?以情以迹,危苦若此,誠不容一切放倒,以益人之譏議也,明矣。伏乞殿下,俯賜鑑諒,亟命永刊臣姓名於瀛錄中,仍飭選部,勿復檢擧於仕籍上,治臣慢蹇之罪,以安微分,以嚴國綱,公私不勝萬幸。臣於四召之下,不敢一向坐違,祗詣闕外,拜章徑退,臣尤死罪。答曰,省疏具悉。爾其勿辭,從速察職。
召對入侍時,傳于柳重茂曰,同副承旨金相元待明朝牌招。
敎開城留守李秉常書,王若曰,古都畀保釐之權,寔重是選,新城任管理之責,尤難其人。肆今日僉謀之允諧,故先朝睿簡之有爲,。惟卿,簪纓世族,圭璋令姿。傳緖業於韓城,遠承牧老之風範,服詩禮於家塾,近襲名祖之儀刑。自從鴈㙮之魁名,旋看龍榜之大闡。簪筆藝苑,文學著演綸之時,戴豸薇垣,風稜振封章之日。曾衣繡於南土,貪贓攝威,乍製錦於西陬,孤煢懷惠。躡銀臺而出納惟允,長玉署而巽讓冞堅。師表賢關,多士之習尙丕變,出入銓席,一代之甄用必公。華要歷敡,寧考之殊遇不替,操守淸介,韋布之舊樣猶存。惟其望實之俱隆,所以簡拔之非偶,睠彼大興之獨鎭,乃是勝國之遺墟。膺龍飛於楸宮,寔聖祖肇興之地,蟠羊腸於石洞,爲近畿必守之邦。控沁都而捍京城,儼作西門之鎖鑰,截海路而枕箕壤,正當北來之要衝。統兵鎭之權,而一面獨當,兼籌司之任,而庶務密贊。守臣新喪,方切衋傷之心,戎政寢疎,正貽宵旰之慮。征謀治法,藉通才而必成,錯節盤根,匪利器則奚別。政宜得君重耳,顧今捨卿誰歟。玆授卿以開城留守兼管理使,卿其懋樹令圖,祗服寵命。輕徭薄賦,須念撫摩之方,峙甲儲糧,當先綢繆之策。城池器械之甫葺,寧緩控制之謨,道路冠蓋之相望,想多供億之費。念陪京委寄之重,非若別鎭之等閑,追先王寵擢之恩,宜思他日之圖報。矧今寡躬之嗣服,實歎國事之無津。當枕苫處塊之時,益見艱虞之溢目,若同舟遇風之勢,要須上下之協心。其在保障藩翰之臣,尤急捍蔽關防之責。凡一府設施之道,任卿自專,而庶事稟裁之規,惟前是視。於戲,板輿親奉於近地,奚但榮養之便,旌節出守於舊邦,庶見控禦之效。毋孤眷棐之意,益篤勉勵之忱。故玆敎示,想宜知悉。大司成知製敎黃龜河製進
申時,上御挹和堂,召對。入侍,參贊官柳重茂,侍讀官洪廷弼,假注書宋寅明,記事官呂善長·申昉。廷弼進伏奏曰,常時召對之規,則召對及進講之冊,問議於領事後定之,故懸吐以待矣。今當宅恤中,冊衣當以白色裝䌙,而未及爲之,意外別爲召對,故東宮時講冊持入,此非常格矣。又曰,東宮時進講綱目,有前受音爲之之規,而此非其時所講之卷,當別爲讀之乎?上曰,依爲之。廷弼讀綱目二十七卷上二十六編下魏立貴人馮氏章一張。廷弼曰,俄者以二十七卷持入事傳敎,故二十七卷持入矣。今見上編,是二十六編下,而與二十七編通編矣。似是誤讀,更讀下二十七編,何如?上曰,春趙王虎。廷弼曰,今此召對,與前常例不同,猝有進講之命,故意謂是前日召對時冊子,初欲以二十一卷持入矣,更有二十七卷持入之命,故二十七卷更爲持入矣。今見冊秩,似與御覽冊子不同,御覽冊暫爲下示,惶恐伏望。上,下示之。廷弼曰,御覽冊卽二十卷,而臣等持入之冊,乃二十七卷也。請令史官出去,二十卷持入,何如?上曰,依爲之。寅明出去,二十卷更爲持入。廷弼讀自起戊戌晉成帝,至庾翼移鎭襄陽。廷弼曰,今此召對,異於常時,方在哀遑中,且當盛熱,恐傷聖體。上曰,加讀。上曰,承旨讀之。重茂曰,臣年老眼暗,常時入對文字,人猶從傍曉之,然後方能解識,今此講冊,無以審吐,故惶恐敢達。重茂讀自二年趙建武十年,至熒惑守房心。重茂曰,目暗不能識字矣。上曰,他人讀之,重茂曰,使何人讀之乎?年少史官入侍者多,使之繼讀乎?上曰,使史官讀之。昉讀自趙太子宣怒領軍王郞,內侍張燭。昉讀至秋九月秦殺其后梁氏。昉曰,所讀已多,聲不能接續,極爲惶恐,更令他人讀之乎?上曰,使他人讀。善長讀自閠月涼爲弑其君,至秦以王猛兼司隷校尉,一卷畢。廷弼曰,聖上方在宅恤中,不時召對,更鼓已屢下,而忘其疲勞,讀之盡卷,如臣講官,無可仰達,不稱聖意,不勝惶蹙,第進講之卷,乃晉室東渡,五胡亂華之時,別無可以講論文義者,而雖於五胡中,得人爲政,或有此勝於彼者,則久保其國家,其或貪虐殺戮者,尤易敗亡,此中亦不無鑒戒處。以晉臣言之,則王導·庾亮,雖似稍勝,而不知治國大體,未能引君當道,故晉室不免衰微,此乃後世之所當鑑。五胡中如什翼犍·慕容皝,使之生於中華,得輔弼之臣而任之,則未必不能致少康,符堅得王猛,咨決庶事,故國治兵强,江左君臣,寧不知愧,得人善用,實治道之要也。重茂曰,自古人君,孰無致治之念?若得賢臣,國可以治,雖有中主,不得賢臣,付託失人,則百姓受其害,國遂漸微,君臣相得,自古爲難,夷狄如此,況中華乎?中華之人,識見勝於夷狄,夷狄之君,尙有得人而致治,況中華,以大國而不如哉。人主一身,眇然在上,聰明有限,不可以盡周天下之務,導達君命,宣布德澤,在於臣下,不可不擇,得賢爲國家之福。廷弼曰,臣下中或有彼善於此者,而別無表表可稱,姑置不論,但伏念人君嗣服之初,則臣民一倍顒望。古者伊尹之告太甲曰,今王嗣厥德罔不在初。又曰,新服厥命,惟新厥德。召公告于成王曰,若生子,罔不在厥初生,自貽哲命。今天其命哲命吉凶命歷年,今王其疾敬德,自古賢臣哲輔,莫不眷眷於嗣服之初,周之成王,足爲守成之令主,別無可慮,而召公猶如是眷眷者,蓋以初政異於他時故也。且以朱子己酉封事見之,必以正心講學爲主,此雖若陳腐常談,而帝王之學,豈出於此乎?人主一身,萬化之本,一心旣正,則推之事爲,皆得其正,不然則反此,猶之源淸流潔,表端影直,人君實無別樣工夫,果能終始典學,加意實工,則豈無進修之益哉?己酉封事,固皆格言,而如正心講學,修身齊家,絶私恩崇節儉,愼任用修缺數字莫非治國之要務,其所以汲汲陳戒於嗣服之初者,蓋可見也。廷弼曰,召對時講論文義固好,而今則不時賜對,未及逐章搜索,講釋文義,則夜已分矣。哀遑之中,殿坐此久,則恐傷玉體,且別無可達之文義矣。重茂曰,正朝廷以正萬民,尤當體念也。廷弼曰,夜分忘疲,講讀不輟,聖意勤懇,孰不欽仰?而魯莽如臣,無所講說,惶愧萬萬。前頭若或連日召對,則如臣講官,誠無所益,卽今講官入直苟簡,新除之人,尙未出肅,另加申飭則好矣。重茂曰,近來公事頗多,政院所留,幾盡入啓,而當此國恤多事之時,承旨或有病或年老,仕直已久,故疾恙易生,無故行公者,只有小臣及臣世良。左副承旨韓重熙,同副承旨金相元,亦以病出去,今日牌招不進矣。左副則拘於院規,下位不敢請牌招,而相元則旣有只推之命,待開門更爲牌招,何如?上曰,依爲之。出榻敎遂罷出,時三更二點矣。燼餘
上在慶德宮廬次。
朝哭後,王大妃殿·大殿·中宮殿,政院·玉堂問安。答曰,罔極。王大妃殿·中宮殿,藥房問安。答曰,罔極。
藥房都提調金昌集,右承旨韓世良啓曰,伏未審夜來,聖體,若何?大妃殿氣候,亦何如?水澆水刺進御之節,旣不得承聞,加味生脈散亦爲少進,則其於扶接元氣之道,實爲切悶,自上竝爲勸進,千萬幸甚,臣等不勝憂慮,敢來問安。答曰,知道。慈殿氣候一樣,水澆水刺,不得進御,加味生脈散,頓進矣。
申時,政院·玉堂行晡哭。
韓世良,以禮曹言啓曰,卽接敬寧殿參奉所報,則本殿時敏堂移奉事,擇日啓下已久,今方修理,而殿內什物及唐家,仍存與否必傳,預爲區別,然後可以擧行云。當初本曹草記中,修治等事,別定監役官次知,亦令戶曹看檢,則唐家及凡物,仍存改造與否,卽令戶曹看檢官員,與本殿參奉,眼同奉審,趁卽擧行事,分付,何如?傳曰,允。
又啓曰,卽伏見黃海監司李德英褒貶啓本,則守令無一人居下,殊無嚴明殿最之意,推考,何如?傳曰,允。
又以奉常寺官員,以都提調意啓曰,本寺直長金弘錫,以虞主桑木敬差官,出去黃海·平安等道矣。今有削職之命,被罪之人,不可仍行敬差之任,其代以他無故人員,卽爲差送,何如?傳曰,允。
柳重茂,以戶曹言啓曰,卽接內需司所報,則明禮宮·壽進宮·於義宮·龍洞宮,各錢文一千五百兩式,上下輸送之意,移報戶曹事,啓下矣。本曹近來,連値凶歉,歲入大縮,國家大役,年年稠疊,經費之匱竭,已無餘地之中,當此國恤,各樣應行之需,已極浩多,況且從前卜定外方之物,皆自本曹給價兼備,卽今曹儲罄盡,萬無拮据之勢,形勢之窘急,非如辛巳之比。今此四宮六千兩錢文,準數移送,其勢末由,五百兩錢上下輸送,以爲推移需用之地,何如?傳曰,允。
又以山陵都監郞廳,以摠護使意啓曰,本都監堂上兪集一·金演,俱罷職矣。其代以行司直趙道彬·李光佐差下,仍卽牌招察任,郞廳閔鎭永外任代,尙衣院別提林象台差下,東氷庫別提黃尙鼎,別檢崔昌億,前以郞廳監造官差下矣。東氷庫以祭享進排衙門,無他推移之員云,黃尙鼎令該曹他閑司換差,何如?傳曰,允。
韓世良,以山陵都監郞廳,以摠護使意啓曰,都監堂上李光佐,時在京畿果川地,斯速乘馹上來之意,令政院,下諭,何如?傳曰,允。
柳重茂啓曰,平安監司李澤,以寧遠郡居金九里·金女·論承等,爲虎囕死事。傳于柳重茂曰,囕死人等,令本道恤典擧行。
韓世良啓曰,慶尙監司吳命恒,以殯殿朔膳進上生銀口魚,不得封進,待罪事狀啓。傳曰,勿待罪,回諭。
又以弘文館言啓曰,自前國恤時,過卒哭後,經筵·召對進講書冊,例爲問議領事,入啓定奪,而昨日猝有召對之命,未及依例問議,以前日講院召對時進講綱目,稟旨後進講矣。前頭又有召對之命,則綱目仍爲持入與否,問議於領事後,定奪之意,敢啓。傳曰,允。
以副修撰兪拓基,再牌不進,罷職傳旨,傳曰,推考傳旨捧入。
柳重茂啓曰,副修撰兪拓基,旣有只推之命,更爲牌招察任,何如?傳曰,允。
以副修撰兪拓基,牌不進,罷職傳旨,傳曰,推考傳旨捧入。
柳重茂,以弘文館言啓曰,本館下番一向闕直,事甚未安,副修撰兪拓基疏批已下,更爲牌招察任,何如?傳曰,允。
又啓曰,判中樞府事李頤命來詣請對矣。傳曰,引見。
又啓曰,大司憲李喜朝,掌令金昌翕,持平朴弼周在外,執義趙聖復,持平洪鉉輔,掌令朴弼正未肅拜,今日以監察茶時之意,敢啓。傳曰,知道。
傳于韓世良曰,今日召對爲之。
假注書宋寅明病代,李普昱爲之,李瑜病代,黃梓爲之。
吏曹口傳政事,冬至正使李宜顯,李澤。
韓世良啓曰,左副承旨韓重熙,同副承旨金相元牌不進,罷職傳旨。傳曰,推考傳旨捧入。
又啓曰,左副承旨韓重熙,同副承旨金相元,旣有只推之命,更爲牌招察任,何如?傳曰,允。
以左副承旨韓重熙,再牌不進,罷職傳旨,傳于韓世良曰,推考傳旨捧入。
以同副承旨金相元,再牌不進,罷職傳旨,傳于韓世良曰,禁推傳旨捧入。
又啓曰,注書姜必愼,昨日除拜,尙不出肅,卽爲牌招察任,何如?傳曰,允。
又啓曰,承旨韓重熙,昨有只推之命,而今日又不仕進,卽爲牌招察任,何如?傳曰,允。
柳重茂啓曰,玉堂上下番不備,則雖値國忌,不得不開政差出,蓋所以重事體也。近者館直之不備,已至累月,豈非未安者乎?日昨政差出諸員,皆無出肅行公之事,應敎以下,自該院可以請牌,而至於副提學,則係是長官,本院不敢循例請牌,自是古例。副提學洪致中,別無難安情病,而除命之下,尙不出肅,誠爲未安,牌招察任,何如?傳曰,允。
傳于韓世良曰,今日請對時,誌文撰述,以他大臣製進矣。到今思之,勿爲遞改,以李判府事仍爲製進事,傳諭。
韓世良啓曰,吏曹郞廳來言,承旨有闕,政事,何以爲之?敢稟。傳曰,過國忌後爲之。
柳重茂啓曰,兵曹郞廳來言,闕內各處,入直軍士等,夜巡檢云矣。敢啓。傳曰,知道。
黃海監司金有慶上疏。大槪,不意海臬新命,遽及於萬不近似之身,方面之任,地望自別,固不可畀之於人人,百爾揣量,斷無堪承之望,特許遞改,以重名器事。入啓。答曰,省疏具悉。卿其勿辭,速往欽哉。
申時,上御挹和堂,行判府事李頤命請對入侍,承旨柳重茂,假注書李普昱,記事官申昉·呂善長,同爲入侍。頤命進伏曰,新節已屆,仰惟聖上懷思罔極,氣候,何如?大妃殿氣候,亦何如?水澆水刺連日進御乎?上曰,連進矣。頤命曰,伏聞今日召對有停止之敎,因大臣所達而停止乎?或聖候不平乎?上曰,日熱如此,故姑停今日矣。頤命曰,聖上方在宅恤之中,不廢講學之工,凡諸群下,孰不欽仰,而第炎熱如此,若日日進講,則玉體恐或有傷,間一日間,數日觀勢召對似好,而伏聞綱目,仍前開講云,治道汚隆,政令得失,昭然備載於綱目一書之中。此是進講之所不可已者,而古人於居喪,必講讀喪禮,臣意則卒哭以前,姑停綱目,禮記中關於喪禮者,抄出進講,則似有所大益於居喪服禮之道矣。請令玉堂,問議當否於領事以下,定奪,何如?上曰,依爲之。頤命曰,小臣所欲陳稟者誌文事,而千古流傳之文,旣非如臣者,所可承撰矣,撰集廳今纔考出以送,而行錄時姑未下,出疆之前,日字無多,如臣鈍劣之才,決難及期撰進矣。臣於先朝事,雖引山土石之役,豈敢有辭?而卽今事勢急遽,如上所陳,且他大臣中,亦有可撰承之人,若蒙許遞,則先王盛德,可以對揚,小臣亦免草草之罪矣。上曰,勿辭製進。頤命曰,誌文事體重大,行錄出後,當構誌文,而行錄未下,出疆之期,不可退日,而期限已迫,自念魯莽之才,萬無撰出之勢,今臣所達,非敢有一毫他意,只恐大事之及期未成矣。上曰,撰進宜矣。頤命曰,屢達惶恐,而臣侍先朝四十餘年,受恩罔極,雖係都監木石之役,尙不敢辭,況且撰誌之命,在臣亦是榮幸事,豈欲爲辭避之計乎?晝夜以思,實無及期之勢,更此仰達矣。上曰,屢辭過矣。頤命曰,雖無上敎,誌文撰出,卽臣夙宵之願,而誌文事體,極其重大,千古所傳之文字,不可卒卒構成,而卽今行期,漸漸迫近,餘日無多,以臣鈍滯之資,實難及期而撰出,且行錄時姑未下,事事牽掣,如此曲折,詳細下思,千萬伏望。上曰,以卿才華,豈不能及期撰進乎?頤命曰,今臣所達,蓋出於萬不得已,而未蒙恩遞,誠爲悶迫,奉命出疆,期日迫頭,其前撰出,誠所未易,臨時遠役,若非病風之人,豈敢有辭?而卽今事勢,與他有異,今玆使行,事體至重,大臣奉命應赴,而若無可往之人,則宗親中豈無可往之人耶?曾在甲寅年,淸平尉亦往矣。臣意欲其專意撰誌,敢此縷縷,仰達矣。上曰,誌文令他大臣撰進宜矣。頤命曰,今番喪服儀節,屢次變改,事雖顚倒,而猶有所未盡,卒哭後上下服色,皆以白袍白帽啓下矣,蓋五禮儀,則卒哭後,用烏帽帶白衣,曾在宣祖朝,閔純,以烏帽烏帶,有所未安,請改以白袍白帽,至今遵爲定式矣。今則群臣已受衰,練時當練其衰之服,與視事服雖異,衰服未練,而視事服徑用白布,似爲未安,喪服大變之後,猶用中間小變之節,旣非五禮儀所載,又非卽今喪制。臣意則卒哭後上下視事服,仍用布帽衣帶,待練用白袍帽,恐爲得宜,令禮官問議諸大臣,稟處,何如?上曰,依爲之。頤命曰,國恤卒哭前,士大夫家忌祭,或有略設者,或有不行者,墓祭異於忌祭,亦或有廢之者,而至於忌祭,則其在人情,似不忍廢。朔望之參,或行或否云,此雖不關於國家典祀,宜有定制,俾無異同,宋儒及我朝先儒,亦多論此,亦令禮官,參酌定制,稟處,頒示中外,何如?上曰,依爲之。頤命曰,五禮儀,士庶人·僧徒·雜類,卒哭後黑笠黑帶,而今則因館儒疏陳,以布笠麻帶,俾終三年,此則固當依此,而至於庶人·僧徒輩,置而不論,宜有區處,且士大夫居家,或有着麻帶者,或有着布帶者,其規不一云。此等禮節,朱子答問及我朝儒賢所論,或多可考,令禮官定式,稟處,何如?上曰,依爲之。頤命曰,今番使行時,有公貨一萬兩齎送之擧,此或可足用於彼中酬應,而臣亦嘗往來彼中,彼人以銀貨多少,爲接待使行之厚薄,銀貨若少,則事事全不顧見,卽今私貨已絶,無路齎去,請得公貨之外,更無他道矣。每年使行時,貸出公貨,不爲還償,以致各衙門所儲,漸漸耗縮,臣亦嘗以爲不可矣,故以若難準丁酉之例,寧給萬餘金,以爲例用及行販之費矣。卽今所畫給萬兩,比丁丑,已減其半,若或盡用,則日後有難繼之弊,而至於員役公貨,至八萬兩之多。今則員役,皆空手而去,如前所畫給者不足,則無他取用之處,實爲可慮,已劃給萬兩,可用則用之,不然則還爲持來,此外雖不及丁丑之數,加給四五萬兩,事勢之不可已也。今行雖曰萬無可慮,陳奏奏請,事體重大,彼中有事,則必生梗徵索,已成痼弊,亦不可不慮,故如是更陳,亦令廟堂,更爲稟處,何如?上曰,依爲之。出擧條諸臣以次退出。
午時,上御資政殿,梓宮漆布入侍時,領議政金昌集,摠護使李健命,魂殿堂上沈宅賢,右副承旨柳重茂,都廳洪廷弼,假注書李普昱,記事官呂善長。金昌集進伏曰,昨日有召對之擧,當此宅恤之中,不廢典學之工,凡諸群下,孰不欽仰?伏聞昨日日暮後始講,夜深後乃罷,卽今日熱如此,玉體不瑕有傷,而今日又有召對之命,鎭日開講,尤易傷損,時時召對則好矣。且一卷冊,若盡卷而講,則張數旣多,恐涉支離,分二三次爲之好矣,何必盡卷進講乎?李健命曰,頃日在外儒臣陳疏,以爲明·宣兩朝於大喪,卒哭前頻御經筵,而其後仍以不行,卽今法講,雖不得爲之,若引接儒臣,講論治道,則當有所補云,其言是矣,而此時異於常時,玉體亦恐有傷,時時召對,或限以數十張,或十餘張進講,似爲得宜,首相所達是矣。昌集曰,以保護之道言之,當此盛炎,逐日開講,致有傷損之節,則其憂不細,今日召對,停止則好矣。上曰,今日已爲下敎,仍爲之,後當間間爲之矣。出擧條沈宅賢曰,古人於居喪,必講讀喪禮,今亦間間召對,進講喪禮,則似或得宜矣。上無發落。昌集曰,近來承旨,多有老病之人,久在夙夜之地,豈無疾病?而其中實病之外,紛紜違牌,誠爲未安,自在先朝時,亦嘗申飭,而此弊猶甚,或降禁推之命,以懲違召之習,恐爲得宜矣。上曰,依爲之。李頤命請對引見入侍時,誌文令他大臣撰進事,榻前下敎副提學洪致中,明日牌招察任事,榻前下敎。諸臣以次退出。燼餘
上在慶德宮廬次。
元敬王后忌辰齋戒。
朝哭後,王大妃殿·大殿·中宮殿,政院·玉堂問安。答曰,罔極。
王大妃殿·中宮殿,藥房問安。答曰,罔極。
申時,行晡哭。
藥房都提調臣金昌集,右承旨臣韓世良啓曰,老炎冞苦,伏未審夜來,聖體,若何?大妃殿氣候,亦何如?前劑入加味生脈散,當盡於今日,五貼又當劑入,而水澆水刺,以不得進御爲敎,下情悶迫,曷有其極?伏願益加勸進,以爲進御之地,千萬幸甚,臣等不勝憂慮,敢來問安。答曰,知道。慈候一樣,水澆水刺,加味生脈散,進御矣。
韓世良,以戶曹言啓曰,因禮曹啓辭,敬寧殿移奉時敏堂,令該曹看檢修理事,命下矣。發遣本曹郞廳,與本殿參奉,眼同奉審,則殿內所奉唐家,如欲新造,則雕刻塡彩之際,工役甚遲,將至費了一朔,決不可完畢於十七日移奉之前,而略倣宗廟各室神位所奉之欌,精造奉安,似或無妨,而自下亦難擅便,何以爲之?敢稟。傳曰,依爲之。
柳重茂啓曰,以副修撰兪拓基,牌不進,罷職傳旨。傳曰,推考傳旨捧入。
又啓曰,副修撰兪拓基,旣有只推之命,更爲牌招察任,何如?傳曰,允。
韓世良,以弘文館言啓曰,本館下番,累月闕直,前所未有,事體未安,莫此爲甚。副修撰兪拓基陳疏承批之後,一向違牌,今又呈單,無意出肅,昨日旣有只推之命,更爲牌招察任,何如?傳曰,允。
又啓曰,慶尙監司吳命恒,新密符祗受狀啓中,臣所承受令書之令字,亦當改以敎字,令該院稟旨,分付事,啓下矣。曾在新密符下送諸道時,臣世良以爲密符旣爲換授,則令書之令字,似當改以敎字,以此意欲爲稟旨,而議于院相及院中諸僚,則皆曰,令字若改書敎字,則年月日亦當改書以嗣位後年月,而先後大段相左,印亦改安,以嗣位後所用之寶,事體多有掣肘未安,仍置爲宜,不必追改云,臣意亦以爲然,未果稟啓矣。今其狀啓中辭意如此,何以爲之?敢稟。傳曰,依院相議施行。
傳于韓世良曰,召對爲之。
柳重茂啓曰,假注書李普昱時無職名,事變假注書黃梓雖已分館,未及免新,竝依例付軍職冠帶常仕,何如?傳曰,允。
又啓曰,仍弘文館草記,副修撰兪拓基牌招事,命下,而闕門已閉,待明朝牌招之意,敢啓。傳曰,知道。
申時,上御挹和堂,召對入侍時,參贊官柳重茂,侍讀官洪廷弼,假注書李普昱,記事官申昉·呂善長。洪廷弼進讀綱目第二十一編,自春正月至三十餘張。柳重茂繼讀上編後,進伏曰,日熱如此,殿座久臨,恐有傷損玉體,殿下好學之誠,孰不欽仰?而日昨大臣之縷縷陳達,蓋爲此也。君臣猶父子,故有懷敢達。上無發落。重茂曰,翰林當繼讀乎?上曰,唯。記事官申昉讀下編訖。廷弼進伏曰,符堅之治民,猶爲恩信,而王猛之謨略,則百姓能和睦,至於四隣戎狄之絶悖,與劉衛辰之貪利,必掩襲而責讓矣。又曰,符堅之能用四科法,使薦人者,與論語四科,似表裏,其法猶好,故能得人,敎化所及,民安其業,則此其效也。雖戎狄之治,其規模則好矣。又曰,桓溫,其時流離江南,故移處河南,外似好謀,而陰蓄異志,民不見信,江南之流離,還歸洛陽,時久世變,還爲可悶,其時不宜遷徙,則孫綽之上疏,可謂明疏矣。又曰,符堅親臨大學,一月一往,可謂欲尙文治矣。又曰其時江左,因五胡之據中原,晉之治法,不如慕容恪·符堅,雖爲可愧,謝安之經略,因物事業,雖云好矣,而其君闇弱,不能恢復中原矣。重茂曰,昨今所進講者,皆晉南渡後衰世事,無可言者,而其中一善一否,皆可監戒。人君勵政而勤儉,則臣下孰不從化?新服之初,上下臣民之望,祖宗付託之重,亦宜深念,一政一事,不爲放過,則國事何患不治乎?廷弼曰,符堅之長驅燕民,燕民曰,不圖今日,復見太原王,時夫恪之愛民,民固不忘,符堅之初示撫恤,燕民如見恪然,若有撫恤者,則民皆如是矣。又曰,治亂在德化在得人,貪虐則敗亡矣。如慕容皝及其子垂,皆英雄,故能恢舊業矣。又曰,吐谷渾王,好學仁厚,三弟被殺於人,至於哀痛成疾,戒其子仁孝忠恕,雖勸以聲色而不爲,雖夷狄之君,亦不無勝者矣。重茂顧謂廷弼曰,衰弱之世,無可達者,殿座時久,罷出,何如?廷弼曰,日氣酷熱,亮隂中玉體,亦異常時,忘疲勞而終日殿座,孰不仰好學之誠?而玉體易傷矣。又達曰,在前召對時,上下番俱爲入侍,而今則別有入侍之命,故敢此獨入,下番兪拓基,別無難安情勢,而一向違牌,下番闕直,別爲申飭,使速承命,何如?上曰,唯。諸臣以次退出。燼餘
上在慶德宮廬次。
元敬王后忌辰。
柳重茂啓曰,備邊司郞廳來言,今日賓廳坐起日次,而國忌相値,不得來會云矣,敢啓。傳曰,知道。
朝哭後,王大妃殿·大殿·中宮殿,政院·玉堂問安。答曰,罔極。王大妃殿·中宮殿,藥房問安。答曰,罔極。
申時,行晡哭。
藥房都提調臣金昌集,右承旨臣韓世良啓曰,伏未審夜來,聖體,若何?大妃殿氣候,亦何如?加味生脈散,連爲進御乎,臣等不勝憂慮,敢來問安。答曰,知道。慈候一樣,加味生脈散,進御矣。
傳于韓世良曰,承旨持公事入侍。
七月初九日備邊司薦,咸鏡監司,李德英·權·韓祉,江華留守薦,李縡·李光佐·兪命弘。
柳重茂啓曰,卽接西所衛將牒報,則今初九日夜,西墻下軍堡近處,中松一株中折云,卽令該所斫去之意,敢啓。傳曰,知道。
判決事沈壽賢上疏。大槪,臣今所帶隷院之任,係是詞訟劇地,決不可許久虛帶,且臣以事係量政,有不可不仰達者,敢此附陳,伏乞聖明,亟賜處分事。入啓。答曰,省疏具悉。爾其勿辭,斯速擧行。
申時,上御挹和堂,承旨持公事入侍時,右副承旨柳重茂,記事官姜必愼·申昉·呂善長。柳重茂進讀宣川防禦使狀啓,彌串鎭·龍川府荒唐船,雲霧不得瞭望事。啓下。
又讀平安監司狀啓,緣由上同,啓下。
又讀黃海監司狀啓,進上靑蓮實闕封代,以生梨封進事。啓下。
又讀全羅監司狀啓,道內各邑農事形止事。啓下。
又讀禮曹啓目,孝寧殿各祭應用物件磨鍊事。啓下。
又啓目,奉常·內贍所報,祭享供上之物,令戶曹磨鍊事。啓下。
又讀開城留守狀啓,本營中軍鄭道元,大失事體,罷黜事。
又讀南兵使狀啓,新舊密符合符後,舊密符則還爲上送事。啓下。
又讀黃海監司狀啓,新溪縣軍餉穀物加捧取耗,當該守令等科罪事。啓下。
又啓目,海州囚推罪人李云明,因病物故事。啓下。
又啓目,夏三朔留獄時囚罪人等,姓名後錄事。啓下。
又啓目礪山府囚推罪人陳義宗·金德尙·康翎縣·黃州牧到配事。啓下。
又讀統制使啓本,南海·巨濟等邑,眞木封表處看審事。啓下。柳重茂曰,統制使李壽民狀本,臣自外觀之,多有誤字,在前奏御文書中,有五六字差錯,則例施推考之罰,此亦不可無警責之道,推考,何如?上曰,依爲之。
又讀黃海監司狀啓,海州幼學鄭昌億,爲賊刃傷事。啓下。
又讀開城留守狀啓,今月初八日到任事。啓下。
又讀京畿監司狀啓,加平居常漢朴八龍,被賊刃殺事。啓下。
又讀全羅監司狀啓,珍島郡各年豹皮價,未收米太,秋成後捧納事。啓下。
又讀忠淸監司狀啓,今十五日,過成服後還營事。啓下。
又讀咸鏡監司狀啓,和陵參奉朱炯遠差定事。啓下。
又讀京畿監司狀啓,陽智縣鄕校,修改告由祭香祝,令該曹考例下送事。啓下。
又狀啓,桃源驛入去木加給事。啓下。
又讀咸鏡監司狀啓,道內各邑月課米,會錄開坐事。啓下。
又讀慶尙監司狀啓,道內察訪實仕後錄事。啓下。
又讀戶曹啓目,魂殿·山陵祭物,依例磨鍊後錄事。啓下。
又讀禮曹啓目,幼學丁道長·金道重·鄭世績,主簿尹鳳儀,通德李觀濟·朴行成,生員朴師聃,折衝禹之儉,學生金持貴·李輝鳳等,繼後事。啓下。
又啓目,平安監營及井邑·聞慶·大丘等邑,印信改造下送事。啓下。
又讀判決事沈壽賢上疏原疏及下批見上訖。重茂曰,慶尙監司狀啓到院,故臣觀之矣。銀口魚封進之時,大水暴至,盈德進上,不得及時上來,道臣惶恐啓聞,而追後陪持,罔夜上來,能及薦新之時,故壽賢疏中,有此云云也。無發落。又曰,小臣以本院事,有所仰達矣。都承旨旣已遞職,左承旨呈辭受由,右承旨韓世良連有身病,而黽勉供劇矣。朝者以代房,詣藥院候班,猝然昏窒,舁還院中,小甦之後,僅參晡哭,留疏出去,本來老病之人,中暑而然矣。左副承旨韓重熙特推之下,分義惶悚,承牌入來,今方在直,而腹下生腫,痛臥直次,同副承旨金相元方在禁推中,未及原情。小臣一人,獨當衆務,若於明日,世良不爲仕進,則朝夕哭班,藥院問安,政廳往來,臺諫接待等事,以小臣一身,萬無推移之路,罔知攸爲,方欲以啓辭陳稟矣,適有入侍之命,故敢此,仰達矣。上曰,韓世良遞差,可也。諸臣遂退出。
判決事沈壽賢原疏,伏以臣,以量田文書磨勘事,下往嶺左,竣事還朝,期在數朔之後,臣今所帶隷院之任,係是詞訟劇地,決不可許久虛帶,以貽曠闕之弊,伏乞聖明,亟許遞免,使職務毋至久曠,千萬幸甚。且臣以事係量政,有不可不仰稟者,敢此附陳焉,量案磨準時,或無本邑守令,而事委下吏,則易以生奸,而盈德縣令沈瑋,以銀魚進上,阻水追封之故,本道狀罷,事關上供,宜不敢有所陳請,而所封旣已及期,則與慢忽闕封者有異。且本縣量田,最多陞降,比他邑尤難整頓,若無自初主管之人,而專付監色之手,則必多幻弄之弊,未及勘正之案,將未免錯亂難了之歸,其在朝家軫念量事之道,合有及時變通之擧,伏願聖明,亟賜處分焉。臣無任屛營祈懇之至。謹昧死以聞。批答見上燼餘
上在慶德宮廬次。
朝哭後,王大妃殿·大殿·中宮殿,政院·玉堂問安。答曰,罔極。
王大妃殿·中宮殿,藥房問安。答曰,罔極。
申時,政院·玉堂行晡哭。
藥房都提調金昌集,右副承旨柳重茂啓曰,伏未審夜來,聖體,若何?大妃殿氣候,亦何如?加味生脈散,連爲進御乎?臣等不勝憂慮,敢來問安。答曰,知道。慈候一樣,加味生脈散,連進矣。勿爲問安。
柳重茂,以弘文館言啓曰,本館上番校理洪廷弼召對時,進講冊子問議事,晝仕出去之意,敢啓。傳曰,知道。
又以弘文館言啓曰,副應敎宋成明,以親病陳疏受由,已至五日,今又呈單,無意出肅,卽爲牌招察任,何如?傳曰,允。
又啓曰,內下御製冊六卷,當爲傳授於誌文製述官,行判中樞府事李頤命處,而御製冊子,事體至重,承旨持往傳授乎,遣史官傳授乎?敢稟。傳曰,承旨傳授,可也。
以柳弼垣爲假注書。
柳重茂啓曰,近日廳中,位甚不齊,出納之際,事極苟艱矣。右承旨遞差之代,今日政當差出,待下批,卽爲牌招察任,何如?傳曰,允。
以副應敎宋成明牌不進罷職傳旨,傳于柳重茂曰,推考傳旨捧入。
韓重熙,以禮曹言啓曰,今七月初八日,行判中樞府事李頤命請對入侍引見時,因判府事李頤命所啓,國恤卒哭前,士夫家忌祭·墓祭·朔望之參,令禮官參酌定制,頒示中外事,命下矣。此雖不關於國家典禮,而士夫家祀典定式,亦係重大。辛巳年國恤卒哭前,私家大小祥行祭與否,旣有議大臣,稟處之例,今此視事服,大臣收議時,此一節亦爲一體收議,稟處,何如?傳曰,允。
傳于韓重熙曰,在京城老人年一百歲者二人,卽爲招入事,分付。
平安監司狀啓,海州等官居船人金阿只等渰死,碧潼等官居良女已合等燒死,寧遠等官居金明智等囕死事。
傳于柳重茂曰,一二人外渰死·燒死·囕死人等,令本道恤典擧行。
吏批啓曰,頃日政,領敦寧魚有龜祖考,追贈以正二品,啓下矣。更考謄錄,則國舅祖考,以從一品追贈,旣有前規,今亦依此例,原單子中,以從一品改付標以入之意,敢啓。傳曰,知道。
有政。吏批,判書權尙游病,參判沈宅賢進,參議洪啓迪呈辭受由,右副承旨柳重茂進。
兵批,判書李晩成外司褒貶進,參判兪命弘病,參議呂必容進,參知金在魯外司褒貶進,右副承旨柳重茂兼進。
吏批啓曰,判書權尙游病不來,參議洪啓迪呈辭受由,小臣獨政未安,何以爲之?敢稟。傳曰,仍爲之。
以洪致中爲都承旨,宋成明爲同副承旨,李光佐爲禮曹參判,鄭啓章爲開城經歷,朴弼俊爲盈德縣監,金天敍爲校書校理,李弘述爲軍器提調,金世衡爲典獄主簿,黃鍍爲社稷令,慶聖會爲掌樂正,沈弼賢爲活人別提,李宜顯爲判尹,趙道彬爲刑曹判書,洪啓迪爲戶曹參議,閔鎭遠爲工曹判書,尹錫來爲司諫,李世晟爲同敦寧,李德英爲咸鏡監司,李縡爲江華留守。氷庫別提黃尙鼎,司宰主簿尹東魯相換,閑官換差事承傳。西學訓導單文在中,奉常直長單李光溥,冬至使李宜顯,今超資憲加資事承傳。
兵批,副護軍趙泰耉·韓世良·魚史衡·洪啓迪·趙鳴謙·李汝玉,副司直申銋·李宜顯·尹憲柱,副司果金東弼,副司正李普昱·黃梓。
吏批啓曰,新除授李德英,未有加資之命,何以爲之?敢稟。傳曰,特爲加資。
柳重茂,以司饔院官員,以提調意啓曰,在前國恤時,祭器燔造,例用宣川·慶州之土,所當依前例取用,而大行大王平日恤民惜費,德意甚盛,三都監大役,旣皆一遵遺意,不煩民力,則遠地掘土,陸運上來之際,民間煩費,亦必不貲。今此祭器,本院見在宣川·楊口土,推移燔造,掘土一節,特爲停止之意,兩道監司處,分付,何如?傳曰,允。
又以兵曹言啓曰,本曹今庚子年春夏等褒貶等第,今始磨鍊以入,而所屬訓鍊院·司僕寺·軍器寺·典設司官員及部將等,褒貶等第,因各其堂上·提調及都摠管有故,竝不得磨勘之意,敢啓。傳曰,知道。
又以兵曹言啓曰,今日本曹褒貶新除授參謁時,副護軍南世珍,副司果金相玉·趙相健·李尙說·趙榮世,副司正金龍慶,竝不進,依例推考,何如?傳曰,允。
又以成均館官員,以知館事·同知館事·大司成意啓曰,朔望殷奠時,館學儒生進參外哭班事,命下矣。聖廟焚香時刻,與陪祭時刻相値,若令儒生,先行焚香進參哭班,則自本館距闕下稍遠,勢難及時進去,焚香諸執事外,只使如干諸生,分進哭班,則尤極妨礙,亦涉苟簡,不可無變通之道,館學儒生輩,勿令來參哭班,何如?傳曰,允。
韓重熙啓曰,在京城老人年一百歲者二人,卽爲招入事,命下矣。招問漢城府官員,則以爲取考老人抄記,則京中無男子年滿百歲者,而只有故參奉柳時莢妻姜氏年一百二,故奉事李碩著妻李氏年一百,而此亦時方生存與否,有未可知,今方訪問于其家,而設令無恙,旣是士族婦女,則似難招入,何以爲之?敢稟。傳曰,年九十歲老人二人招入。
又啓曰,九十歲老人二人招入事,命下矣。招問漢城府郞廳,則五部內九十歲老人,合二十一人,而十六人則皆是常漢,其中知事柳重起,副司勇柳以謙,副護軍洪錫九,前僉使洪霽,嘉善趙尙說五人,俱是朝官,而柳重起外四人生存與否,姑未的知,今方訪問矣,敢啓。傳曰,知道。
又以國葬都監郞廳,以摠護使意啓曰,本都監郞廳宋成明,今日政,陞拜承旨矣,其代以副護軍趙鳴謙差下,郞廳鄭啓章遷轉代,禮曹正郞洪構差下,使之察任,何如?傳曰,允。
傳于柳重茂曰,行錄欲爲撰出矣,更思之,則臨御前事,予所未知,臨御後四十餘年盛德事,朝臣無不明知,且罔極中精神昏昧,不能撰集,御製謄出撰進,宜矣。
柳重茂啓曰,因本院取稟,內下大行大王御製六冊,承旨奉往,傳授于判府事李頤命事,命下矣。臣今當奉往傳授,而更竊思惟,御製事體,至尊且重,奉侍私室,似爲未安,今姑奉安于本院,啓板後狀誌撰述時,考出等事,令都監稟旨擧行,何如?傳曰,允。
又啓曰,右承旨韓重熙身病苦劇,末由肅謝,不敢在直,不得已留疏出去,同副承旨宋成明承牌到闕外,以親病陳疏出去。兩疏纔已捧入,而臣獨在院,伴直無人,右副承旨金相元,旣已帶職蒙宥,卽爲牌招入直,何如?傳曰,允。
又以弘文館言啓曰,因判府事臣李頤命所啓,召對時進講冊子,令玉堂問議當否於領事以下事,命下矣。自前進講冊子,例爲就議於領事,而至於知事·同知事,則曾無玉堂官員往議之例,何以爲之?敢稟。傳曰,仍爲問議,宜矣。
又以弘文館言啓曰,以召對時進講冊子問議事,臣廷弼就議于領事,則領議政臣金昌集,以爲宅恤之中,留意典學,有以仰見聖上好學之盛意也。古人居喪讀禮,意蓋有在,此原任大臣所以,以此爲請,而禮記篇帙浩多,間亦有不緊篇目,如樂記等篇,尤非今日之所當講。至於抄寫一帙,非猝然可辦之事,恐不可爲可合進講篇目,令經幄之臣,商議抄出書入後,進講似宜云。右議政李健命,以爲禮記中關於喪禮者,抄出進講,實合於古人居喪讀喪禮之意,而第禮記一書篇帙浩多,且論喪禮,雜出於誌篇,進講之冊,精寫一帙,可便於御覽耶?且伏念讀禮隨抄四冊,乃先正臣金尙憲所抄集,而甚爲要約,其中雖或有不關於喪禮者,禮記中粹語,無不載錄,以此進講,亦似得宜云。兩大臣之意如此,何以爲之?敢啓。傳曰,依領相議施行。
又啓曰,左承旨趙鳴鳳呈辭受由,右承旨韓重熙陳疏蒙遞,右副承旨金相元身病不輕,纔又違牌,罷職傳旨,今方捧入,同副承旨宋成明,以親病陳疏受由。臣重茂獨爲守廳,伴直無人,而都承旨洪致中,拘於廳規,不得直請牌招,何以爲之?敢稟。傳曰,明日牌招。
以右副承旨金相元,牌不進,罷職傳旨,傳于柳重茂曰,推考傳旨捧入。
傳于柳重茂曰,醫官李震成,延礽君夫人房看病。
傳于柳重茂曰,延礽君夫人,身病自前沈重,卽今猝重,留門出送。
執義趙聖復啓曰,本府以沈廷輔事,閱月論啓,而天聽邈然,兪音尙閟,臣不勝慨然之至。廷輔以王室至親,偏荷先大王非常之寵遇,其感激忠報之誠,自應有倍於恒人,而頃當聖考大漸之日,特被慈聖召旨,與諸大臣·儀賓,入侍臥內,則此非晷刻暫離之時,而廷輔忽乃無端私退,遂至出坐於闕外閑處,實是常情之所不忍出,及其再次招入也。蓋將使奉行屬纊之節,而掖屬院隷,不知其所在處,傳呼催促,艱辛得尋,晩始還詣,已後於屬纊,伊時廷僚之環坐於閤門外者,莫不目睹而駭惋,苟有秉彝之天者,此何等時,而其任情退坐,泛忽不謹,豈至於此哉?輿憤愈激,公議莫遏,決不可無懲礪之典,請原州牧使沈廷輔削奪官爵,門外黜送。本府以朴泰春·金世欽·李彦明等事,爭執已久,而兪音尙閟,只以不允二字,爲麾拒言路之資,臣竊惑焉。此輩或傳播凶言,煽出傳疏,或疏救凶人,遣辭叵測,或媍事凶徒,密贊凶謀,罪狀絶痛,俱被迸裔之律,歲月滋久之後,始得蒙宥,而厥後屢經大霈,不復擧論於歲抄,則當初罪名之深重,於此可見,而我聖考懲奸慝峻隄防之意,豈不明且正哉?今當嗣服之初,首施給牒之典,固知出於曠蕩之盛意,而如此負犯至重之類,不可徑還舊牒,請還收朴泰春·呂必重·姜履相·金世欽·李彦明·洪錫九等職牒還授之命。新除授大司憲李喜朝,時在京畿楊州地,請斯速乘馹上來事,下諭。答曰不允。下諭事,依啓。
同副承旨宋成明疏曰,伏以臣庸疎謭劣,百不猶人,從前踐歷,率踰涯分,而才識淺短,絲毫無補,尋常愧懼,若無所容。乃者玉署之命,適以親病焦遑,屢違召旨,罪積逋慢,而獲蒙推考之恩,得以受暇救護,私情惶感,捧缺數三字忽於千萬夢寐之外,乃有銀臺寵擢之命,臣驚駭惝怳,缺四五字不知置身之所也。臣竊伏念,國家用人,關係不輕,伏況殿下嗣服之初,凡所任用,尤宜愼簡,不審殿下,何取於無能之一賤臣,而首先擢置於喉舌之班乎?臣之所大恐者,緣臣而累則哲之明,貽四方之笑也。且臣父母之病,一時竝劇,而母病之沈篤,久在十分地頭,蔘附峻補之餘,僅得抉接,而種種餘症,罔非危惡,臣方左右扶護,晝夜煼灼,臣非不知恩數之下,固當竭蹶趨承,而卽今情理,實無暫時離側之勢,玆不得不隨牌,來詣於禁扄之外,悉陳私悃。伏乞聖慈,諒臣危迫之懇,察臣空疎之實,亟命收還臣新授資秩,以重名器,俾臣得以專意救護,千萬幸甚,臣無任云云。答曰,省疏具悉。爾其勿辭,救護母病。
右承旨韓重熙疏曰,伏以臣,積瘁於五朔供劇之餘,摧隕於攀號莫逮之日,形骸徒存,筋力殆盡,而顚仆之前,不敢告休,忍死隨行,以至于今矣。自近日以來,毒腫發於小腹要害之處,浮大如拳,赤暈熾熳,晝夜叫痛,轉側須人,適會此際,諸僚控辭,陳章未徹,召命荐降,而竟未起動,三犯違逋,分義虧缺,罪戾如山,而聖度涵容,輒靳例罷。同罪之人,至被禁推,臣獨倖免,反蒙異恩,惶悚感激,益無所措。到此地頭,不計死生,不得不寸寸扶曳,承詣入直,俟過二宵,而病勢轉劇,作一僵尸,天地跬步,不能自運,哭班候儀,一倂廢闕,院中凡事,徒使僚員替行,至於今日政,位次移陞之後,亦末由循例祗謝,有臣如此,生不如死矣。臣之一身,雖不足恤,而其爲有傷於事體,見駭於觀聽,爲如何哉?非但疾病,萬分難强,卽今情迹,一倍危蹙,玆敢留疏陳暴,匍匐迸出,臣罪至此,尤萬萬矣。伏乞聖慈,察臣危篤之疾,諒臣憫迫之情,特許鐫遞,俾尋生路,仍勘罪犯,以礪臣工,不勝萬幸,臣無任云云。批答未下。
知事權惺疏曰,伏以臣民無祿,仙馭賓天,攀號莫逮,摧隕罔極,臣子自盡之誠,更無所施之處。臣於山陵監董之任,奔走供職,義不敢辭,而至於金吾及籌司兼任,實非負罪賤臣,所可叨冒者,春間臣之宿患,一倍危劇,貼身床席,出入於人鬼關頭,未作承候之行,臺參之來,惶懼冞深,其辜恩蔑義之罪,雖萬戮難赦,俟疾少間,晩赴候班,何以自贖其愆尤乎?旣遞京兆,旋叨金吾,非罪伊榮,非臣意慮之所及,抗顔立朝,斷無是理,卽當陳書自劾,懇乞鐫免,而瀆擾是懼,廷候是急,泯默就列,迄至于今。公除之後,始乃陳章,而見阻喉司,方切悶蹙之際,昨日政又有知樞之命,滌瑕之恩,萬分尋常,臣之進退,益復狼狽,玆敢瀝血哀籲於深墨不言之中,臣罪尤萬萬矣。伏乞聖慈,曲加諒察,亟遞臣本職及兼任,俾臣得以軍銜,專意於都監之役,不勝幸甚,臣無任云云。答曰,省疏具悉。卿其勿辭,從速察職。
忠淸監司趙榮福疏曰,伏以駑鈍謭劣,百不猶人,而特蒙大行大王曁我殿下不世之洪造,決科五六年間,驟躋下大夫之列,前後叨竊,盡踰涯分,而隨行逐隊,無補涓埃,居常負愧,以榮爲懼,不意今者,遽承誤恩,乃以臣爲忠淸道觀察使者,臣自聞此命,始則驚惕,終焉惝怳,莫知所以自措也。顧此藩維之寄,爲任甚重,專制一方,敷宣王化,而守令之藏否,生民之休戚,係焉,苟非威望素重,才具且著,公黜陟之道,而明按察之政者,莫宜居是除。況湖西一路,幅員廣大,文簿浩繁,素以難治爲稱,而今忽畀之於萬萬不近似之臣,此無異使僬僥而負泰山,其僨事獲戾,姑捨勿論,惟我殿下,新承大位,用人之際,尤宜愼簡,而該曹苟然充擬,殿下循例差除,不少審量於人器之稱不稱,其所以累聖朝始初之化者,恐不細。日昨憲臣疏中,所謂方岳之任,間或不擇者,正謂如臣者而發也。且臣素患消中之病,添劇於燕路驅馳之餘,復命之後,除旨荐降,而供職無望,尋單見遞,遂當天崩之日,跡阻宸陛,莫效攀髥之誠,終爲無涯之慟,而卽今大勢雖減,餘症尙苦,少有勞動,喉焦口渴,引飮過多,溲溺無算,精華日洩,肌肉漸鑠,雖欲不揆才分,冒沒承當,亦無奔走效力之路矣。臣縮伏累日,恭竢物議,而刺擧之論,久未有聞,玆敢悉暴肝膈之私,仰瀆日月之明,伏願聖上,諒重任之不可濫授,察微分之不可冒叨,亟遞新授職名,以重官方,以安私義,千萬幸甚,臣無任祈懇之至,謹昧死以聞。答曰,省疏具悉。卿其勿辭,速往欽哉。
領敦寧府事魚有龜疏曰,伏以臣民無祿,聖考賓天,攀號莫逮,痛隕彌切,而竊伏惟殿下哀疚罔極之中,玉體興居之節,必多傷損,區區煎慮,曷可勝達?仍伏念如臣無狀,濫蒙先朝恩遇,蔑效塵露之報,撫躬慚恨,益增摧裂,而今於恩命之下,驟躐此極,心神震越,無所容措,且以前任符信,不無難處之端,未卽出肅,尤不勝悚蹙。蓋自前由居留而移職者,例於交印後,納符肅命,而今臣則在京,而遞任前頭交替,又未卜其遲速,今若曠久等待,一向稽謝,則分義有所未安,肅恩之後,仍佩符出入於朔望陪祭與庭候,則在事體,尤有所不可。反復思惟,莫知所以處之,而至於密符,極其嚴重,出肅之日,卽納喉院,恐爲得宜,其餘兵符印信,亦不容久置私舍,合有從便區處之道,而事無前據,敢此冒稟。伏乞聖明,亟賜處分,或令廟堂,量宜指揮,不勝幸甚,臣無任。謹昧死以聞。答曰,省疏具悉卿懇。疏辭令廟堂稟處。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
柳重茂啓曰,大司憲李喜朝在外,掌令金昌翕,持平朴弼周在外,執義趙聖復呈辭,掌令朴弼正未肅拜呈辭,持平洪鉉輔呈辭,入啓,今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
備忘記,傳于柳重茂曰,今下弓矢,羅暖萬戶金世寬處給送。
洪致中,以弘文館言啓曰,本館下番副修撰兪拓基,以知事·同知事處,召對時進講冊子問議事,今日晝仕出去之意,敢啓。傳曰,知道。
柳重茂,以國葬都監郞廳,以摠護使意啓曰,因政院啓辭,大行大王御製冊子,今姑奉安于本院,啓板後狀誌撰述時,考出等事,令都監稟旨擧行事,命下矣。御製冊子雖重,旣與御筆有間,曾前列聖御製印出之後,頒賜諸臣,今此冊子,亦是謄出之件,則無異於印出,一時傳授於狀誌製述之人,似無未安之事。若令奉安于政院,而製述之人往來考出,則事多不便,當初政院之啓稟傳授,未爲不可,依此爲之,何如?傳曰,允。
洪致中啓曰,卽今廳中,位甚不齊,出納之際,事多苟簡,右副承旨金相元,昨有只推之命,卽爲牌招察任,何如?傳曰,允。
傳于柳重茂曰,今日召對爲之,而綱目一卷,三分進講。
柳重茂啓曰,九十歲老人時存與否,昨令漢城府訪問事,啓達矣。今者漢城府郞廳來言,朝官五人中,知中樞府事柳重起,副護軍洪治允,竝年九十二,副司勇柳以謙,年九十一,而今方在京,前僉使洪霽,時在楊州地,嘉善趙尙說身死,常漢金承李·吳武善·宋成益,皆年踰九十,而時方生存於京中,其餘則或病廢或在鄕云。在京六老人中某人招入乎?敢稟。傳曰,柳重起·洪治九·柳以謙三人招入。
又以備邊司言啓曰,因領敦寧府事魚有龜上疏,疏辭有令廟堂稟處之命矣。在前居留之臣,或因朝命,不待交龜上來,則密符先納喉院,其餘兵符印信,仍爲留置私舍,及其新舊交替之際,始爲傳授,自是已行之例,似當依此擧行,以此意,分付,何如?傳曰,允。
以尹就咸爲假注書。
柳重茂,以備邊司言啓曰,戊戌年事三南稍優,故癸巳·丙申還上舊未捧中,隨其邑最多一年條,使之準捧事行會矣。因全羅監司狀達,勿論癸巳·丙申合歿流亡指徵無處之類,別爲抄達,而其餘必令準捧之意,覆達,分付矣。其後三南舊還上捧未捧狀達來到,而癸巳·丙申還上,俱未準捧,則蕩減之令,姑不當擧論,而全羅道列邑中,羅州癸巳條當捧者準捧,而未捧三百四石九斗零,綾州丙申條當捧者準捧,而未捧六石十三斗零,南平癸巳條當捧者準捧,而未捧十八石十一斗零,長興癸巳條當捧者準捧,而未準三百三十石,長城癸巳條當捧者準捧,而未捧三百十七石矣。此則其所未捧,以合歿流亡懸註,當爲蕩減,其餘各邑,則姑待其年條準捧後,方可稟處。至於忠淸道,則癸巳·丙申兩年條,全不擧論,無一石收捧,而先請蕩減,故自本司旣已論題退送,而不可無警責之道,當該監司推考,何如?傳曰,允。
洪致中,以國葬都監郞廳,以摠護使意啓曰,諡號金寶,今當鑄成,而長廣尺數,雖載於謄錄,而太廟各室所藏金寶,必先奉審,然後制樣,可無差違之患。卽令本署提調奉審後,本都監郞廳率匠手看審,以爲依樣鑄成之地,何如?傳曰,允。
柳重茂啓曰,老人等來待闕中,而日勢已暮,闕門垂閉,何以爲之?敢稟。傳曰,知道。老人出送。
又以備邊司言啓曰,戊戌冬間,因大臣陳箚,京外癘疫全家合歿之類,還上身布査覈蕩減,而未收瘞者,量給恤典事,蒙允行會矣。京中則其時漢城府再次行査,卽爲入達擧行,而諸道則久未擧行,累度催促之後,査狀今始畢到。京畿還〈上〉各穀三千六百二十五石四斗一合六勺八里,軍保米二百二十六石,身布九同十四疋一尺,錢文二十七兩八錢七分,賑廳貸錢五十七兩四錢一分,恤典皮穀二百五十五石五斗,開城府軍餉各穀一百八十一石七斗四升二合一勺,江華軍餉各穀一百三石五斗五升九合五勺,江原道還上各穀三百三十六石九斗一升六合二勺,身布十七疋,保米四石,恤典皮穀四石二斗,平安道還上各穀四百三十七石十一斗五升九勺,忠淸道還上軍餉各穀四千五百六石五斗八升七合七勺,恤典租三十八石七斗,軍布二十七同三十一疋二十八尺一寸,錢文一百七十六兩,去核二斤七錢,全羅道還上軍餉各穀四千二百十三石三斗一升三勺,身布二同四十九疋二十五尺,米十八石九斗,錢文二十五兩五錢,恤典租一百七十五石九斗,慶尙道還上軍餉各穀一千五百四石六斗四合,身布一同四十疋半,錢文一兩,海蔘二斗一升,黃海道還上軍餉各穀九百六十九石十斗一升二合八勺,身布十五同二疋三十尺八寸,錢文十四兩七錢四分,米太二百八十四石六斗二升,恤典皮穀五十九石一斗,咸鏡道還上軍餉各穀九十五石十二斗五升七合,恤典皮穀二十三石一斗,竝爲蕩減之意,本道及各該衙門,分付,何如?傳曰,允。
漢城左尹金重器上疏。大槪,待罪統梁時,白簡臚列,醜辱狼藉,日月雖久,餘悸在心,又有狗馬之疾,足部腫瘡,已作難醫之疾,每當盛夏之時,轉復層加,跬步之間,實難自運。伏乞聖慈,察臣情勢之臲卼,憐臣病疾之危惡,亟命鐫削臣新授職名,以謝人言,以安私分事。入啓。答曰,省疏具悉。向來臺言,何必爲嫌,卿其勿辭,從速行公。
未時,上御挹和堂,召對入侍時,參贊官柳重茂,侍讀官洪廷弼,檢討官兪拓基,假注書柳弼垣,記事官呂善長·申昉。洪廷弼讀綱目第二十九卷十張。上曰,下番讀之。兪拓基讀十張畢。廷弼曰,神州陸沈,與漢唐有異,而其中亦有成敗可論之事,慕容沖其勢不長,而自名鳳凰,且有自矜之意,如慕容盛年少者,能知其敗,告柔之言如此,可謂奇矣。又曰,夷狄異於中夏,雖不得正統,其中君臣相得,政事修明,往往有差强者,以慕容農事觀之,以誠信相孚,能致眭邃之歸迎,此事雖小,亦可尙矣。又曰,謝安雖尙玄虛,亦有鎭物之量,而爲道子所譖,不安其位,出鎭於外,可見晉室之衰微矣。重茂曰,人君待臣之道,自各有異,如有遯荒自靜於躁進之時,甚可貴也,雖以戴逵事言之,謝玄之言如此,人君待臣,不可束縛,而臣亦不宜潔身而已。且以國家道理言之,進用者固可禮遇,退藏者尤宜褒揚,可爲礪世之道,體念爲望矣。廷弼曰,山林遺逸固可貴,而亦有索價者矣。大抵遺逸之士,禮待爲宜矣,拓基曰此人物外遯士,非濫學之士,而第一時高士,自朝廷奬礪,則亦可謂風聲之道,況讀書求志者,在國家崇奬之道,尤豈不重乎?重茂曰,九十歲以上三人命招,故方待闕外,敢達矣。廷弼曰,何以招之乎?不敢知也。又曰,所招百歲兩人,或知其人面招之乎?其所以然,敢欲知之矣。重茂曰,新政之初,招入高年,在外老人,欽仰盛德矣。又有乙丑生常漢,頃往郊外,故京兆方訪問,旣有招三人之令,故姑置之矣。廷弼曰,尊高年,王政先務,而老人招入,聖意所在,果何如?卽今與常時有異,區區所懷敢達矣。拓基曰,老人招入,欲用近例耶,或有他意耶?處分雖未可揣,若是尊高年之意,則從容下敎,勿論京外,一體詢問似未晩,而卽今與無故時有異,臣旣出入邇列,有懷敢達,煩瀆惶恐矣。上曰,見後送之矣。廷弼曰,此出優老之意,固好矣,而今在宅恤哀遑之中,恐非當爲之事矣。拓基曰,今在沈默不言之中,若欲尊高年,他日從容爲之好矣。廷弼曰,非喪事,不言,與他時異,自外觀之,似非緊急矣。重茂曰,柳重起卽臣堂兄,柳以謙則全昌尉之孫,兩人皆詣闕下,而自家擔舁而來,入闕似難矣。廷弼曰,雖有筋力,雖在平時,不可引接,況此時乎?還收則好矣。拓基曰,二人爵秩旣高,與承旨·吏官,同爲引接,而或有碍於觀聽,則未知如何,旣知非時,不可以煩瀆,可止矣。重茂曰,承傳敎,可以進退矣。上曰,旣已招來,見之而送,可也。拓基曰,下敎雖如此,召命還寢,有何妨乎?知而不改,終涉不可矣。重茂曰,優老之意,雖可欽仰,儒臣所達是矣。下念而處之則好矣。廷弼曰,初出優老之意,終許筵臣之請,則兩事皆美,還收則有光聖德矣。拓基曰,纔以君臣誠意,草草陳達矣。臣等雖不敢以儒臣自處,累瀆而終不發落,淵默太過,非但此一事爲然,凡事開心見誠,卽賜允從,俾無悔吝,未知如何。上曰,所達雖是,旣已招來,見之,可也。拓基曰,雖來不見,似無妨害,此時招見,有駭於四方瞻聆,豈不有害乎?稍待前頭,從容爲之好矣。廷弼曰,旣來還送,爲持難之事,而渠輩空還埋沒,有何慮乎?翕受敷施,益光聖德矣。重茂曰,初召則尙齒盛德,還寢則從諫美事矣。廷弼曰,若非有害,何敢累陳乎?上曰,見後送之,勿爲强請。廷弼曰,臣等竭誠仰達,而終不開許,愧悚則深,此時召見,決非可爲,設令臣言不可從,從之,豈非盛德乎?如是他時,則將順不暇,欽仰而已,公除纔過,軍國大事,講學等事,雖不可廢,此則閑歇,中外聽聞,果何如?有損於初,亦何如?一例防塞,其於厥初從諫之道,亦何如?還寢則幸甚。上曰,後日見之,與今日見之,有何異乎?拓基曰,因山未畢之前,一見則所損非細,念從諫不咈之意,開許則幸甚,而後日雖多數招見,若用優老之典,亦何妨乎?重茂曰,若非有妨於事,則兩臣豈如是交口力爭乎?從之則有光盛德,故仰達矣。臣初未知聖意之所在,奉行而已,亦不敢妄揣,不得陳所懷矣。拓基曰,命令下政院,若無前例,則稟旨變通,可也,而未及周旋,未安矣。旣知之而不言,則當何如?中寢則實光聖德矣。上曰,旣來後見而送之,勿爲苦口强爭,可也。廷弼曰,若終召見,則群下之惑,終不可解,新服之初有此擧,臣等何可不爲之爭乎?拓基曰,臣等雖不似,半日陳達,終不回天,臣等雖不足恤,其如聖德,果何如?四方拭目新化,而聽聞將何如耶?重茂曰,筵臣所論是矣。臣無識,不能質問,在外奉行矣,今聞此言,臣亦惶然知罪矣。若非大段未安之事,儒臣何可防塞乎?廷弼曰,哀遑哭擗之中,爲此事,凡在臣僚,豈不仰惑乎?若是一分無害,則何敢累陳,不知止乎?愚忠只欲納君於無過之地矣。重茂曰,成命之下,不能陳爭,實是臣罪,斥退臣身,允從儒臣之請,實光聖德萬萬矣。彼儒臣苦口力爭,實出畜君之意,何不察其斷斷愚忠乎?廷弼曰,臣等言未格天,而終不轉圜,有他大事,而亦不翕受,豈非可害之事乎?拓基曰,新服之初,開言路爲急,此事聖念,雖以爲非大段,而中外聽聞,豈不駭乎?如此苦熱,如是煩達,治臣罪,聽臣言則幸甚。重茂曰,此非上下相持之事,快賜發落,未知如何。廷弼曰,方在諒陰之中,爲前所無之事,臣僚諫爭,而終不聽之,一擧兩失矣。拓基曰,二人爵秩亦高,而將欲召見,其衣何以爲之耶,抑公禮耶,私覿耶?雖國戚,私覿則有害矣。廷弼曰,彼二人亦將難以入矣,豈非難處之事乎?還收則豈不每事恰當乎?重茂曰,彼兩人老妄,雖欲入來,聞玉堂之言,何可入來乎?以此以彼,還收則幸甚矣。上曰,更勿頻數煩請,可也。諸臣以次退出。燼餘
上在慶德宮廬次。
夜一更,月犯牽牛星。
朝哭後,王大妃殿·大殿·中宮殿,政院·玉堂問安。答曰,罔極。
申時,政院·玉堂行晡哭。
柳重茂啓曰,大司憲李喜朝,掌令金昌翕,持平朴弼周在外,執義趙聖復呈辭,掌令朴弼正未肅拜呈辭,持平洪鉉輔呈辭入啓,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
洪致中,以弘文館言啓曰,召對時進講冊子,知經筵以下處問議事,臣拓基昨日晝仕出去,回問之際,因召對命下,未及畢問,今日仍爲出去問議之意,敢啓。傳曰,知道。
又啓曰,卽者吏曹郞廳來言,今日爲政事,命下,而判書權尙游,參判沈宅賢,俱以病不來,參議未差,不得開政云。判書·參判,竝卽牌招開政,何如?傳曰,允。
又以弘文館言啓曰,本館上下番,只有校理臣洪廷弼,副修撰臣兪拓基,輪直之際,苟簡莫甚,當此頻頻召對之時,館僚不備,事體尤極未安。今日政闕員差出,仍卽牌招察任,何如?傳曰,允。
又啓曰,卽今廳中一空,出納重地,殆不成貌樣。今日政新除授承旨,待下批,仍卽一竝牌招察任,何如?傳曰,允。
吏批啓曰,新除授孝陵參奉柳完呈狀內,宿病浹歲沈篤,坐臥須人,旬月之內,實無起動之望,斯速入啓處置云。柳完實病如此,旣難行公,改差,何如?傳曰,允。
兵批啓曰,新除授慶尙左兵使李瀗呈狀內,千萬夢寐之外,除拜本職,而老父年今七十有三,素多疾病矣,身以無兄弟獨身,晝夜扶將,揆以私情,斷無離違遠赴之勢,且親年七十,勿敍三百里外,自是法例,特爲處置云。閫帥親年七十無兄弟者,許遞其任,已有前例,今姑改差,何如?傳曰,允。
又啓曰,閫帥父年七十人,依侍從臣父例,抄啓稟旨事,已有定奪矣,別單書入之意,敢啓。傳曰,知道。
有政。吏批,判書權尙游牌不進,參判沈宅賢進,參議未差,都承旨洪致中進。以權熀爲左承旨,李正臣爲右副承旨,尹錫來爲同副承旨,洪禹傳爲獻納,洪龍祚爲持平,趙泰耉爲同敦寧,李瑞泰爲工曹正郞,金純行爲工曹佐郞,趙尙健爲副應敎,沈埈爲兵曹正郞,孫命大爲軍器僉正。
兵批,判書李晩成病,參判兪命弘病,參議呂必容進,參知金在魯病,都承旨洪致中進。以趙鳴鳳·宋必恒爲副護軍,韓重熙·洪鉉輔爲副司直,副護軍李漢珪,今加嘉善,閫帥父李汝迪父,年七十加資,大興山城中軍單南泰徵。
柳重茂,以兵曹言啓曰,今七月十三日仰役奴彦良稱名人,自興化門入來,差備門外擊錚,極爲駭愕。令攸司囚禁治罪,同門守門將吳之泰,常時不能禁斷雜人,以致闌入,亦難免其責,推考,何如?傳曰,允。
以副應敎趙尙健,牌不進罷職傳旨,傳于柳重茂曰,推考傳旨捧入。
以左承旨權熀,右副承旨李正臣,牌不進罷職傳旨,傳于柳重茂曰,推考傳旨捧入。
京畿監司書目,以漢城右尹吳命峻病重,不得上去事。狀啓。傳于柳重茂曰,調理上來事,回諭。
柳重茂,以山陵都監郞廳,以摠護使意啓曰,本都監郞廳韓配義,病勢猝劇,勢難察任,改差,其代以刑曹正郞鄭震卨差下,監造官典獄署奉事金道洽,令該曹閑官換差事,分付,何如?傳曰,允。
又以山陵都監郞廳,以摠護使意啓曰,山陵赴役僧軍二千名,預爲整齊待之之意,曾已下諭於諸道監司矣,陵所石物,今將始役,前頭運入,不可不預定期日。京畿五十名,忠淸道二百五十名,黃海道一百名,則竝於八月初十日,慶尙道七百名,全羅道六百五十名,則竝於八月二十日,江原道一百五十名,平安道七十名,咸鏡道三十名,竝於八月三十日,別定差使員,領赴陵下之意,令該曹急速行會,何如?傳曰,允。
又以弘文館言啓曰,召對時進講冊子,臣兪拓基承命,就議於知經筵以下,則知經筵臣黃欽,以爲臣老耄無所知識,況且大臣,已有所獻,無容更議,而知經筵臣宋相琦,以爲召對時,姑舍綱目,以禮記進講,大臣之議,蓋出於古人居喪讀喪禮之意,而第禮經自是五經,召對又異法講,事體不無所妨,且其爲書,亦多微曖難曉處,泛然讀過,恐無以見效。臣意則仍前綱目進講,或不至於大段未安,不然則祖宗朝宅恤時,進講冊子,令弘文館考出,遵以行之,亦似得宜云。知經筵臣申銋,以爲召對進講冊子事,問議於領事以下,臣雖忝在經幄之列,學識鹵莽,年紀衰耗,無以仰復,第伏念居喪讀禮,非必指初喪而言也。召對進講,則姑待因山後未晩,而如有關於治體,或喪禮可以及時質問者,則間接儒臣,以資講論,似乎得宜,惟在博詢而處得其當云。同知經筵臣權尙游,以爲召對時禮記進講事,因大臣之議,旣有所定奪,而第伏念五經爲書,必須反復玩繹,然後始爲得力,非可以涉躐看過之書,故自前列聖朝,曾無以五經進講於召對之時,如程·朱書中,擇其緊要者進講,則其於修己治人之工,所補不少,惟在博詢而處之云。同知經筵臣李觀命,以爲召對時,進講禮記之論,蓋出於居喪讀禮之意,而以經進講於召對,旣有違於古例,且禮之爲書,汗漫幽瞹,臨講聽過,亦難見實效,臣意則仍以綱目進講,而依大臣陳白,一篇或分半,或三分進講,似爲得宜云。同知經筵臣李晩成,以爲召對時冊子,領議政以進講禮記爲宜,此出於居喪讀禮之意,無容更議,而但伏念禮經,與儒家諸書及史記有異,召對事體,又不同於法講,亦不無窒礙之端,惟在博詢而議定之耳云。諸臣之議,不同如此,何以爲之?敢啓。傳曰,依同知經筵議施行。
工曹參判李肇疏曰,伏以臣,卽伏見吏曹啓下關文,京畿守令以下,去春夏等褒貶,以臣前任監司,令臣磨勘,臣當依朝令擧行,而但卽今此事與前例,大有所不同者。蓋各道殿最,不待新監司到界,限滿舊監司替行者,必欲於當限內磨勘,六月十五日一齊開拆,今則定限三日,差過已久,新監司到界,今至十八日,若更過十數日,則三十日之限已滿,自當依例擧行矣。等是過限,則十餘日之早晩,無甚關係,而必使臣替行,殊無義意,該曹只見前例之多使舊監司擧行,不復思量限前限後之事例懸殊,有此循例指揮。殿最之法,極其嚴重,已遞之官,替當黜陟,事固有不便者,而應行之定限旣過,新伯之限日將迫,臣昧然承當,決非法例之本意。玆敢冒死煩籲於嚴廬之下,伏乞俯賜諒察,亟令該曹,更爲稟處,不勝幸甚,臣無任屛營隕越之至。謹昧死以聞。答曰,省疏具悉。疏辭令該曹稟處。
大司諫金雲澤疏曰,伏以臣至庸極陋,而濫蒙先大王湔拂之恩,遍敭華膴,置諸下大夫之列,而惟臣不肖無狀,未能報答其萬一,奄遭崩天之禍,倍切抱弓之悲,今我殿下,繼明出治,而首除臣以爭臣之長。噫,臣是何人,而重辱此兩朝之恩私也。臣於是,益不勝其摧隕兢惕而已。夫言責之任,孰非臣所難稱塞,而至於長官,地望自別,實惟朝家之素所抄揀者,則豈宜如臣庸陋,而苟然而授之,靦然而當之乎?況今嗣服之初,正宜撛拔賢能,布列法近,俾得以匡君德糾官邪,裨補一代之新化,而顧臣志業疎短,見識矇昧,其於任職居官,本無可以一稱,若其風采骨鯁,尤出於人下,雖欲勉强淬礪,以自效言議之職,而決知其不能矣。夫如是而猶且貪戀榮寵,惟以趨承爲恭,則臣之一身顚沛,固不足恤,其於癏厥官而累淸朝,何哉?臣自捧除書,反復揣量,而終難冒昧膺命,玆不免煩籲於嚴廬哀疚之中,臣罪尤大矣。伏乞聖明,特賜照察,將臣新授職名,亟命鐫改,以重名器,以安私分。臣方乞辭本職,不宜猥及他說,而臣所管量事,有不得不及時變通者,敢此附陳。蓋天安爲邑,處於孔道,素稱難治,況今量事,雖已畢役,正案猶未繕寫,且聞近因民狀,方有數面陳起更査之事,至於穀物會減,亦多難處之端,此際本倅,因昨年成命,有所遞易矣。今以未了之事,付之生手,已多可慮,而前郡守金天與,累典郡邑,輒有聲績,自到本邑,爲政詳明,且當量事,必皆親審釐正,以致姑未完畢,而自前冬以來,未聞竊發之患,在於近境,則今過半年之後,不必更以武臣差遣。此時本邑之失此良倅,固已可惜,目今旱氣如此,前頭年事,亦甚可慮。夫馬迎送,又有民弊,臣謂今雖出代,特許仍任,俾完量事,仍責來效,實合事宜,惟殿下財處焉,臣無任云云。答曰,省疏具悉。疏辭得宜,當依施,爾其勿辭,從速察職。
持平朴弼周疏曰,伏以昊天不弔,大行大王,奄忽登遐,日月幾何,公除旣過,新朔且半,無論臣民,如喪之痛,愈久而愈切,伏惟嚴廬不言之中,聖情棲棲遑遑,何所至極。臣以韋布賤品,猥蒙先朝簡拔,寘玆臺省,感激徒結於心腑,補報未效於毫髮,惟從億兆之後,普切崗陵之祝,從今以往,亦永已矣。瞻望宸極,悲涕何言,臣聞士之行已度分,必審於其所不當處,則蓋不敢一日居也。以臣不佞,揆臣所叨,奚特爲萬不近似已哉?然於向來朝野遑遑之日,不敢續入文字,早得恩遞,泯默闇黯,以迄于玆,是豈臣之所晷刻自安者哉?直不獲已也。乃者聖作物睹,如日始昇,天命之眷顧旣新,人心之蘄向亦切,當此之時,雖一言動之細,一擧措之微,罔不關係治忽,而就中綜核名實之政,寔爲致治之切務。蓋在庶官末僚,亦必遵用此道,況以白徒而處臺閣,事不常有,體又甚重,曾不思所以實求其人實擧其職,而反以如臣空空蔑蔑者,一向任他遙帶,事之虛僞不實,蓋莫甚於斯矣。傳曰誠者,物之終始,不誠無物,其解之則有曰,人之心,一有不實,雖有所爲,亦如無有,此等至切之理。伏想聖見高明,必嘗深味而熟驗之,今忽取臣之有些假名,而使之久據臺銜,因仍半載,不作出脫,是則雖名爲設是職,而其實與無是職相似,以之而視傳所言,爲如何也?伏乞聖慈,俯察臣螻蟻之懇,特遞臣虛縻之職,則公私兩得,雖只是處臣一事,而名擧實隨,不爲無裨於新化矣,惟聖明之少留意焉。臣疾病困篤,危苦萬狀,而未敢輒陳,以重瀆擾之誅,惟願天高聽卑,得還臣本分,俾無一夫不獲之慽焉,臣無任云云。答曰,省疏具悉。爾其勿辭,從速上來察職。
禮曹參判李光佐疏曰,伏以皇天降割,聖考賓天,八域含生,莫不奔走啼號,若喪怙恃,如臣無狀,受恩河海,顧不能捐縷命以下從,攀號靡逮,只自中夜抆血,伏念臣罪犯至重,自廢田廬,不敢齒列于班行,已五年于玆矣。日昨敦匠之命,出於意外,夫以臣子窮天莫及之痛,所得以一分自盡者,只在於送終大事,今以此有缺五六字雖在廢伏之中,實無辭免之道,不得不聞命卽進,冒昧趨事,纓冠束帶,有如恒人,顧影增惕,寸心靡定,不圖春官除命,又降此際,臣誠震惶一倍,莫知所以自措也。以臣今日踪地因夤召役,媒進朝端,臣雖不肖,義不出此,今玆所叨,例兼長生殿提擧,梓宮加漆,職當進參,事體之重,顧何間於治□方中。然而此係實職中一事,與召役之別有所命,有異,召役則無被辭之理,受職則有媒進之義,今如因循冒沒,次第承當,則從前咫尺之間,喪失無餘,在臣私義,寧不憫迫,百爾思量,轉身無計,跼蹐高厚,求死不得,理窮勢極,終不獲已,仰首哀號於諒陰之中,瀆冒之罪,誠欲萬死。伏乞聖慈天地父母,察臣情地,不可冒受官職,將臣新授職名,亟賜遞改,俾臣得以軍銜,專意於治匠事,不勝至幸,臣無任戰慄祈懇之至。答曰,省疏具悉。卿其勿辭,從速察職。
平安監司李澤疏曰,伏以旻天不弔,蒼生無祿,大行大王,奄棄群臣,擧國肖翹之群,莫不奔走號哭,如喪考妣。仰惟殿下,以純至之孝,罹此巨創,踐其位行其事,攀慕崩隕,何以堪忍,如臣卄載侍從,偏被渥恩者,尙遲一死,忍見今日,況又逖違京闕,終不得更近耿光,遠奉諱音,亦未卽趨哭外庭,只自南望悲咽,永結抱弓之痛而已。仍伏念臣雖愚昧,粗識分義,當此諒闇哀疚之日,豈欲以情悃之迫急,有所煩瀆,而疾痛在身,必呼父母,狼狽當前,有妨公私,則亦何可一味泯默,自阻於仁覆之下哉?玆敢不避僭猥,冒死哀籲,惟聖明之恕察而垂憐焉。臣之癃痼之疾,六七年來,日加月添,轉入膏肓,百藥罔效,勿論寒暑,長事委呻,雖京司閑漫之職,亦無陳力就列之勢,則顧此西藩重地,素稱煩劇,況値無前災歲,民命近止,以臣病骸駑才,豈有一分堪承之望,而謬膺簡寄,辭不獲命,不計顚沛,黽勉來赴,經缺四五字事傍午,邑牒民訴,接應多端,日夜勞攘,神精缺七八字息澌綴。入夏以來,膈火上升,頭目眩暈,痰濕流注,肢節腫痛,少或轉動,喘喘欲絶,有時昏倒,殆無省識,此等症形,罔非危惡,自以杜門廢務爲事,實有生行死歸之慮,以此疾痛,安得不呼號於天地父母之前乎?矧今本道凡事,茫無涯畔,賑政纔畢,麥農尤失,其所冀望,惟在於禾穀之登場,而方當發穗結實之際,蟲蝥之災,懷襄之患,山海列邑,一時孔酷,西成望斷,景色愁慘。加以使行相續,北客將至,責應接濟之難,倍於常年,而儲蓄罄竭,容手無地,雖使强健才幹之人當之,方便區劃,實無善策,豈可使養病廢事之臣,因仍蹲據,任其瘝曠,終至於狼狽,立至公私俱病之域哉。臣之控免,亶出於肝膈之至懇,非有一毫假飾之意,而且臣病難堪任之狀,實是同朝之所共知者。伏乞聖慈,曲加憐察,以臣此疏,詢于廟堂,而卽賜遞改,俾藩任無曠,私情獲安,千萬幸甚。答曰,省疏具悉。疏辭令廟堂稟處。
十三日巳時,梓宮漆布時,上進參。入侍,領議政金昌集,殯殿提調閔鎭遠,左副承旨柳重茂,假注書柳弼垣,記事官呂善長。柳重茂所啓,臣於昨日,傳授御製六冊,于誌文撰述官李頤命處矣。考出之後,將爲傳授於諡狀撰述官,而御製事體,至尊且重,似不敢私相傳授,預先稟定,然後可以臨時傳授矣。大臣今方入侍,下詢講定,何如?金昌集曰,自前國恤時,內下行錄,自都監郞廳,往來傳授矣。誌文撰述官考出旣畢,使都監郞廳,傳授于諡狀撰述官,似好矣。上曰,依爲之。出擧行條件
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
尹錫來啓曰,大司憲李喜朝,掌令金昌翕,持平朴弼周在外,執義趙聖復呈辭,掌令朴弼正未肅拜呈辭,持平洪龍祚未肅拜,今日以監察茶時之意,敢啓。傳曰,知道。
洪致中啓曰,左承旨權熀,右副承旨李正臣,昨有只推之命,左副承旨宋成明受由,已至累日,竝卽牌招察任,何如?傳曰,允。
尹錫來,以弘文館言啓曰,副應敎趙尙健,又有只推之命,卽爲牌招察任,何如?傳曰,允。
以副應敎趙尙健,牌不進罷職傳旨,傳于洪致中曰,推考傳旨捧入。
柳重茂,以弘文館言啓曰,昨以本館番次之苟簡,啓請差出闕員,而昨日政副應敎一窠之外,他餘闕員,全不差出,其在事體,殊涉未安。今日政,闕員多數差出,仍卽牌招察任,副應敎趙尙健,旣有只推之命,亦更牌招,何如?傳曰,允。
有政。吏批,判書權尙游病,參判沈宅賢進,參議未差,都承旨洪致中進。
吏批啓曰,判書權尙游病不來,參議未差,小臣獨政未安,何以爲之?敢稟。傳曰,仍爲之。
以李鳳翼爲司諫,沈㙉爲兵曹佐郞,鄭墀爲刑曹佐郞,林蒙台爲掌樂主簿,璿源殿參奉洪舜元,昌陵參奉崔淑相換,兼春秋單李廷熽。
兵批,判書李晩成國葬都監進,參判兪命弘病,參議呂必容進,參知金在魯均田堂上進,同副承旨尹錫來進。
兵批,無政事。
尹錫來啓曰,兵批無政事之意,敢啓。傳曰,知道。
以申爲假注書。
傳于尹錫來曰,日昨筵中,右相以晝停事稟定,故勿設事,下敎矣,更思之,辛巳年旣有晝停,則今番亦設晝停爲宜,此意,分付都監。
尹錫來,以禮曹言啓曰,辛巳年國恤時,初虞祭,下玄宮返虞後,行於魂殿矣。今亦依此例擧行,而十一月初一日,七虞祭與朔祭相値,依禮文只行七虞祭,祝文中以兼行之意,措辭撰出,何如?傳曰,允。
又以禮曹言啓曰,五禮儀,外喪在後,內喪在前,則神座奠物,有竝設之禮矣。今此山陵始役之時,旣告事由於舊陵,則山陵覆土事畢,行安陵奠時,當以山陵事畢,告由於舊陵,而祭奠設行於新丁字閣事,分付各該司,祭文令藝文館措辭撰出,何如?傳曰,允。
又啓曰,檢閱呂善長,以祖母病,陳疏徑出,待敎申昉,以不能檢下,亦爲投疏出去,所當直捧禁推,而此與無端徑出有異,竝推考警責,史局重地,不可暫曠,而呂善長上疏,旣已捧入,奉敎李箕鎭,待敎申昉,卽爲牌招,以爲入直之地,何如?傳曰,允。
以奉敎李箕鎭,待敎申昉,牌不進罷職傳旨,傳于尹錫來曰,推考傳旨捧入。
又啓曰,奉敎李箕鎭,待敎申昉,旣有只推之命,更爲牌招入直,何如?傳曰,允。
又以弘文館言啓曰,召對時進講冊子,因判中樞府事李頤命所啓,問議當否於領事以下事,命下之後,就議于領事,則領議政臣金昌集,以禮記編帙浩多,不合進講,篇目抄擇書入後進講,似宜爲對,而依領相議施行事,下敎矣。昨日又爲就議于知經筵以下,則同知經筵權尙游,以列聖朝,曾無以五經進講於召對之時,程·朱書中,擇其緊要者,進講爲對,同知經筵臣李觀命,以經進講於召對。有違前例,仍以綱目進講,而一編或分半,或三分進講,似宜爲對。同知經筵臣李晩成,以禮經,與儒家諸書及史記有異,召對事體,又不同於法講,惟在博詢而議定爲對,而依同知經筵議施行事,下敎矣。初旣有依領相議施行之敎,今又有同知經筵議施行之敎,而領事及同知經筵三員之議,各自不同,傳敎之下,本館未敢指一,難於奉行,未知從某議施行,而冊子以何書定奪乎?惶恐敢啓。傳曰,依同知經筵權尙游議施行,而冊子以朱書進講。
申時,行晡哭。
校理洪廷弼疏曰,伏以今我殿下,新遭大割,忍痛抑哀,踐位行禮,動遵先王之法度,凡在含生之倫,莫不拭目於新化,夫哲命之貽,罔不在初一念一慮之發,一號一令之施,而祖宗億萬年無疆之休恤係焉,此正君臣上下,精白一心,保明其身之一大機會也。如臣無似,荷先朝剪拂之恩,忝朝夕論思之列,合有一言之報效,而惟是材地最下,學識素蔑,豈敢以螢爝之微,仰裨日月之明哉?臣謹考前旨,自古帝王卽位之初,群臣進戒之辭固多,而惟師尙父敬勝怠一語,疾敬德三字,爲天下萬古之第一要道,則今其新德新民之本,豈可外此而他求哉?若其功用之先後緩急,方冊之所屢見也,聖上之所進講也,臣不敢贅焉,而先儒曰,一念之敬,萬善立焉。蓋敬則心有所守,主一無適,故於義理之輕重,事物之是非,自然打透,而所謂敬者,亦豈但正衣冠尊瞻視而已哉?只惺惺法是已,大而政令之發,必却慮而飭厲焉,小而言動之微,必反顧而省察焉,則理無不明,而事無不徯志矣。伏望殿下,勿以爲陳言,念玆在玆,服膺而勿失焉。嗚呼,詩之訪·落·敬之等諸篇,亦皆成王朝廟所作,而其首章曰,敬之敬之,天維顯思,命不易哉,其下章乃曰,日就月將,學有緝熙于光明,今我殿下召對之擧,亦可謂旣敬而又學矣。然,臣竊有區區所懷,命下之後,欲有所陳白,而以臣職忝勸講,義同攸司,囁嚅而不敢言,黽勉趨承,三度登對,而反復思惟,終有所不安於心者。日者儒臣疏末,雖引明·宣兩朝事爲言,而以臣謬妄之見,誠恐其間,不無差別之端,何者夫。明廟承乾之日,春秋甫十有二歲,其時廷臣,以爲王方幼沖,學問最急,卒哭前請開講筵。噫,當時之名臣碩輔,必以幼沖爲言,則其意固可見矣。至於宣廟端臨之初,春秋亦纔十有六歲,則非可引据於今日也,明矣。恭惟聖學,固宜典于終始,而比諸沖年之一日爲急,則猶有間矣。今者甫經公除,旋開講席,哭擗之不輟,而講讀之竝行,參以情禮,豈非未安之甚者乎?肆惟我孝宗大王在疚之初,禮曹啓議儲宮卒哭前書筵服色,則特爲下敎曰,經者,萬世之常,不可以一時之故,便用權道,而況孝悌之道乎?予惡夫末世之純用權道,遂不許。今殿下之臨筵晉講,雖不可謂之純用權道,而亦非喪禮之常經。伏願殿下,更加三思,一遵經禮,差俟卒哭而開講,豈非善之善者乎?嗚呼,朱子說有曰,古人居喪,其出入居處言語,皆與平日絶異。臣於今日進講一節,或恐有與平日無異之嫌,則而況其他乎?故臣於日昨登對,適因招致老人之命,敢引非喪事不言之禮意,反覆陳懇,而未蒙快兪,泯默而退矣。繼伏聞有仍寢之命,是則微臣之言,或者有慨於聖心,臣誠欽仰轉圜之美,不勝感激,輒復罄竭愚衷,竊附無隱之義,惟殿下之裁擇焉,臣無任屛營祈懇之至。答曰,省疏具悉。有懷所陳,出於憂愛之意,予用嘉尙,可不體念?疏末事亦當留意焉。
左承旨權熀疏曰,伏以臣庸陋賤品,厚蒙先朝拂拭之恩,前後踐歷,罔非濫吹,而絲毫蔑補,釁累輒生,乍叨外邑,終被譴荷,撫躬省愆,自切慚悚之心,而還京承候,粗伸犬馬之忱矣。不幸臣民無祿,竟罹天崩之慟,永違龍光,未褥螻蟻,攀號叫血,五情如割,伏惟我聖明,乃於宅恤哀疚之中,滓穢一物之微,猶不欲終棄,恩敍纔宣,寵除旋降,臣奉旨以還,驚惶悚惕,自不覺感涕之盈襟也。如臣不肖,荷此非常之異渥,則豈敢以旣往之事,復有煩溷於嗣服之初,而春間霈宥,夏末歲抄,渾入一例倖脫之中,而有非燭幽原籍之比,則當初所被罪名,猶復自如,以此衅汚之身,更廁淸朝之列,斷無是理,已畫自靖,不得不區區情實,冒死仰暴焉。臣待罪嶺邑時,以大同未卽準納事,拿旨極嚴,末終勘斷,雖是薄律,而其所臚列罪狀,至爲深峻,此事旣經睿覽,具燭顚末,則伏想聖明,今必記有之矣。前冬大臣入對時所達防納之目,竟蒙伸解,則貢賦之初,不分給於京外閑遊輩,不待更辨可知,而勘案所謂許多錢貨,使該吏從中幻弄貿遷等語,旨意頗緊,有若臣指敎官吏,故令弄貨者然,士夫身名之僇辱,莫大於此。其時吏輩之私相貿遷,始非臣所知,而追後自發,若以此加臣以不能檢之罪,則固所甘心,而其非出於自官指使,旣悉於惠廳衆招中,今不必更爲自暴矣。蓋邑吏禹姓人,以兩年兵色·大同色,所掌諸般公貨,日偸月竊,前後三倅,十四朔空官之時,夤緣弄奸,成一巨蠧。及至昨年十月初,大同錢布零數,追運以送,則厥漢又敢犯手於陳省成出之後,或掩置中間,而多歸□□,或運致京師,而割納兵曹。惠廳尺文,過時不來之後,始乃覈得其奸狀,則兩年所贓官貨,至於七千餘兩錢之多,盡數督徵,而竊痛其所爲,仍卽枚報道臣,論以一罪,遂至於徑斃獄中。未收大同,則旣已畢納於臣未拿之前,其間事狀,不過如斯而已。臣自謂其太急於懲奸之政,而其非使吏幻弄之狀,斷然可見,則似此情外之斷案,至今思之,餘悸猶在。噫,臣雖無狀,久忝從班,尋常所自戒者,只在於恪謹奉職,而薄言下邑,致此僨敗,私心悼恧,已不可言,而當此聖政維新之日,出納重地,決不可誤畀於不堪一邑之累蹤,臣何敢徒恃寵榮,諉以舊硏,抗顔爲冒沒之計哉?情勢如此,昨日違拒召命,恭俟重譴,過蒙涵貸,輒靳例罷,今於荐牌之下,不敢一向坐違,謹此走伏於九扄之外,罪戾旣深,末由入肅,乃敢冒昧仰籲於紸纊之前,仍爲徑退,尤增死罪。伏乞聖慈,俯賜諒察,亟許鐫削臣新授職名,仍治臣再犯違慢之罪,千萬幸甚,臣無任云云。答曰,省疏具悉。爾其勿辭,從速察職。
右副承旨李正臣疏曰,伏以臣民無祿,聖考賓天,攀號莫逮,痛隕何極。伏惟殿下於十年侍湯之餘,竟遭天崩之慟,踐位行禮,何以爲心。仍伏念臣本以庸陋,百不猶人,曾在先朝,累蒙除擢,而絲毫莫裨,愧懼恒積,乃於嗣服之初,忽承銀臺新命,繼以召牌下降,臣誠驚惶感激,罔知攸措。在臣分義,固當竭蹶趨承之不暇,而顧玆出納之地,責任自別,量才度力,決難冒當,坐違嚴召,恭俟罪譴,而罰止問備,天牌再臨,臣益不勝惶感之忱,而第念臣前任秋曹時,以高重禁事,重被臺臣之斥,至於坐罷。蓋高重之禁,旣載於禁制條,而從前法司,時時出禁,則固非臣所創行,而設令此禁,有弊不可出,官師相規,亦何所妨,而語意深緊,詬辱狼藉,有若無前規,而自臣創出者然。此已臣之所未曉,而亦莫非臣之平日行事,不能見信於同朝之致,臣何顔面,徒侍寵靈,束帶趨班,以貽縉紳之羞哉?且臣宿患浮脹之症,每當暑月,輒益增劇,而頃當奉諱之日,不敢言病,朝晡之哭,忍死隨班,筋力殆盡,諸症越添,僅經成服,扶舁還次,而肢體浮大,胸腹脹滿,其中最切迫者,乃是喘急之症,少有轉動,氣促欲絶,坐臥俱妨,寢食全廢。以此病狀,實無一日供職之望,而荐召之下,亦不敢違傲,謹此舁到闕下,悉暴情悃,陳章徑退,臣罪萬死。伏乞聖明,諒臣情勢之旣如彼,察臣病狀之又如此,亟許遞改,仍治臣罪,以肅朝綱,以安私分,不勝幸甚,臣無任祈懇屛營之至。答曰,省疏具悉。爾其勿辭,調理察職。
領中樞府事李濡疏曰,伏以上天降割,聖考禮陟,八域含生,莫不奔走悲號,顧臣白首危喘,不先滅死,遭此罔極之痛。嗚呼天乎,伏惟殿下,積年焦遑之餘,奄罹巨創,孝思哀慕,曷有其極,念臣無似,事先朝垂五十年,蒙被眷渥,河海無量,蔑效涓埃。遽見弓劍之遺,五內割裂,穹壤莫逮,而前秋所患右邊不遂之症,十朔沈淹,近又左邊不仁,作一未冷之屍,不死不生,縷息僅存,朝暮待盡。當聖考大漸之際,驚惶扶舁,趨伏闕外,而及至奉諱,終不得致身班行,一洩攀號之慟,僵臥床簀,人理都盡,撫躬摧隕,心肝如碎。噫,歷觀前古,爲人臣子,受國厚恩,而終始辜負,豈復有如臣之甚者哉?論其不忠之罪,萬殞猶輕,而數月之間,累添別症,氣息奄奄,殆無省覺,露章請譴,亦稽至此,尤增惶蹙,靡所容措,今始略陳哀懇,恭俟嚴誅。伏乞聖明,亟正臣罪,以肅朝綱,俾臣得以安意就盡,不勝幸甚。今臣已矣,報答無日,唯願殿下,新服之初,益懋聖學,動遵成憲,以光先朝之遺德,用副群下之顒望,則臣雖入地,可以暝目,一息未泯,寸忱猶激,而神識昏錯,語不成說,臣尤死罪,臣無任惶隕摧咽涕泣祈懇之至。答曰,省疏具悉卿懇。卿之疾患如此,深用慮念,疏末所陳,益加體念,卿其安心勿待罪,從容善攝焉。仍傳曰,遣史官傳諭,遣御醫看病。
行戶曹判書宋相琦疏曰,伏以無狀如臣,老而不死,忍見大行大王天崩之痛,攀號未及,五內摧裂,職事所關,仍差都監堂上之任,臣雖癃病已極,一息未泯之前,不敢顧身,忍死奔走,惟以顚仆爲期,而第此本職責應,比常時不啻十倍。諸都監凡事,亦莫不關由於本曹,無非時急緊重之事,有不容暫時稽廢,以臣筋力精神,已非所堪,而兼帶金吾,係是王府首席,凡於罪囚議讞之際,實無赴坐兼行之望。此其事勢,宜有所變通,而又有大段悶迫者,臣猥受諡狀製述之命,使臣行期,只隔旬餘,而臣之衰涸,已無餘地,雖使身閑事簡,猶難及期撰出,況三處奔走,衆務叢沓,無片時暇隙者乎?本職都監,雖不敢竝請解免,至於金吾,則決難仍帶,玆不得不冒死仰暴於嚴廬哀疚之中。伏乞聖慈,俯賜諒察,將臣所兼判義禁,爲先遞改,俾得專意於莫重之役,千萬幸甚,臣無任屛營祈懇之至。答曰,省疏具悉。卿辭至此,判義禁之任,勉副焉。
檢閱呂善長疏曰,伏以臣賦命奇釁,早失所怙,只與臣祖母,相依爲命,而年今七十有四矣,癃痼衰謝之中,氣息澌綴,喪戚摧剝之餘,眞元益脫,宿患虛勞之症,又復積年沈綿,少失將攝,輒患暴發,居恒懍懍,實有朝夕之憂。顧臣情理,豈有一刻離側之勢,而頃臣之初膺除命也,迫於分義,黽勉出肅,旋値大行大王症候彌重,侍藥設廳,積月焦遑之餘,竟遭天崩之慟,雖在深山窮谷,莫不奔走號痛。如臣無似,忝叨近密,攀號靡逮,五內摧隕,仰惟我殿下,遑遑哀慕,孝思罔極,方在嚴廬哀疚之中,不敢以私懇,有所籲號矣。卽伏聞臣祖母,自昨夜重得暑癨,暴泄無算,素患虛症,乘時發作,元氣益敗,若難收拾云。臣聞來,方寸煎灼,不能自定。臣以孤露餘生,一弟又未長成,其於左右扶將之道,藥物試嘗之節,只有臣一人是須,臣若以瀆擾爲懼,擅離爲罪,遲回禁直,不卽歸護,致使病勢轉劇,漸就難醫,則臣雖沒身悔恨,亦何及哉?仍伏念聖上嗣服之初,尤敦孝理之化,凡朝臣之以親病控籲者,無不曲遂其願,如臣崩迫之懇,不敢自阻於仁覆之下,玆不得不疾聲哀籲,徑出禁門。伏乞天地父母,俯賜矜察,亟許鐫削臣職,俾得專意救護,仍治臣擅離直次之罪,以警具僚,以安私分,不勝幸甚,臣無任云云。答曰,省疏具悉。爾其勿辭,救護祖母之病。
上在慶德宮廬次。
卯時,有霧氣。
陪祭後,大殿·大妃殿·中宮殿,政院·玉堂單子問安。答曰,罔極。
藥房口傳問安。答曰,罔極。
大殿·大妃殿·中宮殿,朝廷二品以上·宗班·百官單子問安。答曰,罔極。
藥房都提調金昌集,副提調洪致中啓曰,月半之奠,倏已過矣,伏惟孝思攀號,益復罔極,近來老炎冞酷,哀疚中聖體,若何?大妃殿氣候,亦何如?加味生脈散及水澆水刺,連爲進御乎?臣等憂慮未已,敢來問安。答曰,罔極。慈殿氣候一樣,加味生脈散連爲進御,而水刺進御矣。
洪致中啓曰,吏曹郞廳來言,承旨有闕,政事,何以爲之?取稟。傳曰,明日爲之。
宋成明啓曰,今日賓廳日次,兩司當爲入侍,而諫院無行公之員,除呈辭受由未署經外,未肅拜人員,竝卽牌招,以爲推移入侍之地,何如?傳曰,允。
以司諫李鳳翼,牌不進罷職傳旨,傳于宋成明曰,推考傳旨捧入。
洪致中啓曰,左承旨權熀陳疏承批,而今日亦不出肅,卽爲牌招察任,何如?傳曰,允。
以左承旨權熀,牌不進罷職傳旨,傳于洪致中曰,推考傳旨捧入。
備忘記,傳于洪致中曰,長番內官李夏昌,承傳色差下,政院知悉。
傳于宋成明曰,大臣·備局堂上引見。
洪致中,以弘文館言啓曰,本館上番校理臣洪廷弼,以殯殿都監都廳,鑄成所看檢事,今日晝仕出去之意,敢啓。傳曰,知道。
又以弘文館言啓曰,昨因本館草記,依同知經筵權尙游議,以朱書進講事,命下矣。自前進講冊子,例必問議於領事,而朱子諸書名目最多,今亦往問於領事後定奪,何如?傳曰,允。
又以禮曹言啓曰,初虞祭·返虞祭後,魂殿設行事,已爲啓下矣。下玄宮封鎖之後,題虞主於玄帷宮,立主奠畢,仍爲隨時返虞之意,知委擧行,何如?傳曰,允。
又以禮曹言啓曰,頃因發引時晝停勿設之敎,各祭奠磨鍊中,晝停奠,不爲擧論矣。依辛巳年例,今番亦設晝停事下敎,原粘目中,發引及返虞時兩次晝停奠,付標以入,而晝停奠旣已設行,則晝茶禮不可疊設,亦爲付標之意,敢啓。傳曰,知道。
又以禮曹言啓曰,殿下嗣位之初,王大妃殿·中宮殿,已定位號,而尊崇冊禮,則當依己丑·己亥·甲寅謄錄,三年後設行之意,敢啓。傳曰,知道。
又以禮曹言啓曰,今七月十五日,大臣·備局堂上引見入侍時,祈雨祭不卜日,以今十八日設行事,榻前定奪矣。初次祈雨祭,三角山·木覓山·漢江等處,遣二品官,以此日設行事,知委,何如?傳曰,允。
宋成明,以司諫院言啓曰,正言徐宗燮,除拜已久,尙未署經。臺諫署經,備三員爲之者,自是古例,而司諫臣李鳳翼牌招不進,正言申晳呈辭受由,只有大司諫臣金雲澤,獻納臣洪禹傳。在前如此之時,亦有二員開坐,啓請署經之規,今亦依此開坐署經之地,何如?傳曰,知道。
洪致中,以魂殿都監郞廳,以摠護使意啓曰,本都監都廳趙尙健,昨日違牌坐罷矣,其代以前修撰李仁復差下,令該曹口傳付軍職,使之察任,何如?傳曰,允。
洪致中啓曰,卽者左副承旨宋成明,同副承旨尹錫來,以諫臣筵奏,引以爲難安之端,皆陳疏徑出。其疏雖已退却,而卽今廳中,只有臣致中一人,出納重地,將無以備員入直。左承旨權熀,左副承旨宋成明,右副承旨李正臣,同副承旨尹錫來,竝卽牌招,以爲推移直宿之地,何如?傳曰,允。
以左副承旨宋成明,右副承旨李正臣,同副承旨尹錫來牌不進罷職傳旨,傳于洪致中曰,推考傳旨捧入。
洪致中,以禮曹言啓曰,曹啓辭今七月初八日,行判中樞府事李頤命請對引見入侍時,因判府事李頤命所啓,國恤卒哭前,士夫家忌祭·墓祭·朔望之參,令禮官參酌定制,頒示中外事,命下矣。此雖不關於國家典禮,而士夫家祀典定式,亦係重大。辛巳年因國恤卒哭前,私家大小祥行祭與否,旣有議大臣,稟處之例,今此視事服,大臣收議時,此一節亦爲一體收議,稟處,何如?傳曰允事,命下矣。議于大臣,則領議政金昌集,以爲國恤卒哭前,私家忌祭·墓祭·朔望參當行與否,我朝諸賢之論,亦多不一矣。文純公朴世采,私有所錄,大意以爲忌·墓祭,則文純公李滉,文成公李珥皆言,有官者當廢,無官者略設,朔望參則文成公李珥,文簡公成渾,皆言其當行。其所爲說,似有依據,而文正公宋時烈,文正公宋浚吉,又言其師文元公金長生,每遇國恤,廢墓祭,而忌祀以單獻行之,謂得酌變之宜。由是觀之,先正之論,尙違未定,如臣膚淺者,何敢折衷,而立通行之制乎?大抵禮家繁簡之節,不能盡同,君臣之分,亦不能不因遠邇,而有親疎之別,今朝家不必立爲一定之制。許令臣下,各自隱度,求其安於心志爲之,則或行或廢,俱不外於先正之論,行之者遠乎仁,廢之者近乎義,其間得失,無甚相遠,處之如斯,恐或無妨,伏惟上裁。行判中樞府事金宇杭,右議政李健命,與領議政議同,行判中樞府事趙泰采,以爲國恤卒哭前,士夫家忌祭·墓祭·朔望參當行與否,先賢之說,各自不同,未有一定之論,故或有行之者,或有廢之者,雖是私家祭禮,不宜斑駁,此所以原任大臣之陳請酌定者也。臣伏念太廟各陵大小之祀,卒哭後始爲設行,則士夫之先行家祭,事甚未安,雖以先正臣金長生卒哭後始論祭祀一節見之,卒哭前廢祭之意,自在其中。至於忌祭之單獻略設,亦是先正之所嘗行者,則以此爲式,恐似無妨,而此非臣膚淺之見,所可論斷,惟在博詢知禮者而處之,伏惟上裁。領中樞府事李濡,病勢危劇,不得收議,行判中樞府事權尙夏在外,不得收議,大臣之意如此,上裁,何如?傳曰,依領相議施行。
權熀,以備邊司言啓曰,各道軍餉未捧守令·邊將拿問定罪,之次之之次決杖,元還上未捧守令·邊將居末之次推考事,定奪之後,當該邊將査出狀聞之意,知委諸道矣。取考諸道査狀,軍餉未捧,則忠淸道德山前縣監鄭維升爲居末,唐津縣監金胄賢爲居二,瑞山郡守南世雲爲居三,咸鏡道則永興前府使沈澍爲居末,雲寵萬戶申漢昌爲居二,同仁權管趙倫爲居三,黃海道則新溪縣令鄭厚一爲居末,載寧郡守李萬春爲居二,遂安兼任谷山前府使李仁復爲居三,京畿則楊根前郡守李必益爲居末,長湍前府使朴纘新爲之次,抱川縣監李齊賢爲又之次。元還上未捧,則忠淸道德山前縣監鄭維升爲居末,淸風前府使尹澤爲之次,黃海道助泥鎭前萬戶徐時滉爲居末,遂安兼任谷山前府使李仁復爲居二,京畿豐德前府使李汝迪爲居末,楊州前牧使李聖肇爲之次。軍餉居末守令,竝依事目拿問,而沈澍旣已身死勿論,其餘之次之之次及元還上居末·之次守令邊將,爲決杖或推考,而事在赦前,竝勿論,何如?傳曰,允。
尹錫來啓曰,護軍魚史衡·韓世良,刑曹佐郞鄭墀,萬頃縣令尹恕敎,肅拜單子入啓之後,直詣陪祭班列,未及肅謝。雖緣事勢之適然,而不可無警責之道,推考,何如?傳曰,允。
洪致中,以禮曹言啓曰,今七月初八日,行判中樞府事請對引見入侍時,行判中樞府事李頤命所啓,今番喪服儀節,累次變改,事雖顚倒,而猶有所未盡,卒哭之後,上下服色,皆以白袍·白帽啓下矣。蓋五禮儀則卒哭後,用烏帽帶·白衣,曾在宣祖朝,閔純以烏帽帶,有所未安,請改以白袍·白帽,至今遂爲定式矣。今則群臣受衰旣畢,練時當練其衰,衰服與視事服雖異,衰服未練,而視事服徑用白袍,似爲未安。喪服大變之後,猶用中間少變之節,旣非五禮儀所在,又非卽今喪制,臣意則卒哭後上下視事服,仍用布帽衣帶,待練用白布帽,恐爲得宜,令禮官問議諸大臣,稟處,何如?上曰,依爲之事,命下矣。議于大臣,則領議政金昌集,以爲今日喪制旣正,上下服衰練時,當練其衰,則視事之服,宜無異同,原任大臣所達,誠爲允當,無容別議,伏惟上裁。行判中樞府事金宇杭,行判中樞府事趙泰采,右議政李健命,與領議政議同,領中樞府事李濡病勢危劇,不得收議,行判中樞府事權尙夏在外,不得收議。大臣之意如此,上裁,何如?傳曰,依領相議施行。
權熀啓曰,原州牧使沈廷輔罷職事命下,而臺諫方以削黜論啓,罷職傳旨不得捧入之意,敢啓。傳曰,知道。
申時,行晡哭。
右承旨柳重茂疏曰,伏以臣衰老已甚,疾恙且痼,夙夜供劇之任,實無一分可堪之勢,而臣之除拜是職,適在我大行大王患候沈篤之日,臣惟以出入近班,朝夕承候爲至幸,不計顚仆,卽謝恩命,首尾六朔,僅僅支延,畢竟崩天之痛,遽出於祈祝康復之餘,攀慕之忱,號擗靡逮,奔走罔極之中,賤疾因而添加,一日二日,轉就澌爍,而此時言病,亦有所不敢,忍死在直,調治失節。昨於夕哭班罷出之後,宿患頭目眩暈之症,乘勞發作,至於疝氣上衝,腹脹喘急,實有頃刻欲盡之勢,不能進參於大庭朝哭之列。及出闕門,一倍昏窒,雜試鍼藥,不得寸效,落席涔涔,人鬼難分,時月之間,實無復起爲人之望,不得不疾聲仰籲於嚴廬哀疚之中,臣罪萬死。伏乞俯垂哀憐,特遞臣職,以爲療治得甦之地,千萬至祝,臣無任惶恐祈懇之至。踏啓字
午時,上御挹和堂。大臣·備局堂上引見入侍時,領議政金昌集,右議政李健命,行工曹判書閔鎭遠,知中樞府事李弘述,兵曹判書李晩成,禮曹判書李觀命,左副承旨宋成明,大司諫金雲澤,執義趙聖復,副修撰兪拓基,假注書申,事變假注書尹就咸,記事官李廷熽·徐宗厦入侍。金昌集進伏曰,近來旱炎特甚,此時聖體,若何?上曰,無事矣。昌集曰,雨久不來,鋤後旱乾特甚農事,極爲可慮矣。仍達曰,此迺平安監司李澤疏本也,疏辭有廟堂稟處之命矣。李澤本有喘急之症,及按西藩,適當酬應賑政,以致添病,西來之人,多言其病情非細,不無瘝曠之慮,而賑事雖畢,此時方伯遞易,實甚有弊,而病勢旣如此,其在體下之道,不可仍置,今姑改差,似好矣。上曰,李澤遞差,可也。出擧條昌集啓曰,此乃忠淸左道均田使金雲澤狀本也。量田磨勘都會時,留在淸州,前後居多,爲日且久,故供饋紙地需用,不啻十倍於他處,而奉使之行,恤定米則不過數石云,以此決難支堪。且本州處於一路之中,大小使客,絡繹不絶,凡百物力,漸益凋弊,故在前巡撫使都會時,爲此狀聞,會付全耗,定限劃給。頃年設科時,又因大臣陳達,有所顧恤,今亦宜有別樣劃給之道,而忠州都會需用,亦當參酌會減云。還耗劃給,旣有前例,則今亦依此劃給似好,而忠州亦以路傍劇邑,旣有都會時縻費,不可無顧恤之道。淸州今年耗穀全數劃給,忠州則三分之一劃給,何如?上曰,依爲之。出擧條昌集曰,荒唐船砲射逐捕事。載事變日記昌集曰,此乃忠淸監司權狀本也。因瑞山郡守南世雲牒呈,新分給牟麥還上,今方磨鍊收捧,而己亥以上各年未收牟麥還上,亦當收捧矣。舊未收則其所受食者,太半死亡,且今年纔經量田鉅役,民力凋殘,若令一時竝督,則徒貽騷擾,實無收捧之路,各年舊未收,姑依上年例,特爲停捧,似合於顧恤之典云。牟麥還上,勿論新舊,一倂督徵,則窮民難堪之弊,誠爲可慮,他各邑未收之類,亦多有之,則其所難捧,似無異同,且當國恤,凡百責應,亦必不貲。新分給爲先準捧,各年舊未收,今姑停捧,待秋以租代捧事,分付,何如?上曰,依爲之。出擧條又啓曰,此乃行判府事李頤命所啓擧行條件也。今番使行時,有公貨一萬兩劃給之擧,而彼國專以銀貨之多少,爲接待之厚薄,此貨旣盡之後,若或復有生梗之事,則他無取用之道,實爲可慮,雖不及於丁丑年齎去之數,必復加貸四五萬兩,然後使事無弊之意,旣已陳啓矣。彼中此習誠然,不可無酬應之物,且公貨限萬兩劃給,不但事體不當,日後亦且有弊,諸議亦多如此矣。萬兩勿爲劃給,更以五六萬兩,依前例許貸,以補需用之資,何如?宋成明曰,大臣以使行銀貨事陳達,臣有所懷敢達矣。前後使行,常慮彼中生事,因有齎去銀貨之事,而至於今番使行,元無他慮,則無大段用貨之處,勿許宜矣。昌集曰,事若無弊則好矣,而彼人之生梗索賂,其習益甚,雖以丁丑年使行觀之,因彼中生梗,畢竟給賂彌縫。且以齎咨官申之淳之事言之,以使臣中一人不爲入送,爲生事之計,故終至行賂,然後始得無弊云。今此使行事體重大,不虞之備,全不持去,若或生事,則必將狼狽,難保其無慮矣。成明曰,丁丑年事雖如此,今番使行,何可比同於丁丑年耶?頃日大臣箚子中,丁丑之援引會典之說,以臣觀之,可謂太不襯着矣。使行旣無生梗之慮,則公家四五萬銀貨,豈可公然出給乎?臣意則決不當許貸矣。閔鎭遠曰,小臣亦嘗奉使北京,備諳彼中酬應,不可無銀貨,而第各軍門衙門所儲之物,每年使行時,多數貸去,不卽還償,將使若干舊儲,耗盡無餘,誠非細慮,此處實爲難處矣。李晩成曰,各軍門及兵·戶曹艱辛所聚之物,自十餘年前,每於使行時,輒許貸去。朝家或不欲多許,則譯舌輩利其私用,必以彼中生事之意,多般恐動,期於多數貸去,及其回還之後,抵死不報,公家累萬銀貨,便作渠輩之物,誠極寒心。臣方待罪兵曹禁衛營,稔知徵債之難矣。一朔徵債之坐,不過五六次,而貸用數千兩者,輒以銀兩,塞責來納,甚者雖日加鞭扑,少無動念。以此各衙門銀貨,半作虛簿,猝有不虞之需,其何以責應乎?其所關係,誠爲不少,使行貸去之路,雖難盡塞,固當參酌許貸,而回還後,定限內不卽準納,則不但不償者有罪,行中首譯,繩以重律事定式,則亦可爲懲畏之道矣。昌集曰,李晩成所達似過矣。自前貸去之物,使首譯次知收納,故元無難捧之弊矣。今亦申飭首譯,則自無遷就未捧之弊,以此定式施行,似好矣。上曰,首譯繩以重律事,分付,可也。出擧條昌集曰,殿下嗣服之後,翊衛司參下官,竝許陞六矣。侍講院參下與翊衛司,宜無異同,分付吏曹,一體陞六,何如?上曰,依爲之。出擧條昌集曰,弓角多自倭國出來,公私造弓,專靠於此矣,近來倭國亦爲絶種,所謂弓角契人,亦不得進排,難以造弓云。此乃軍門之最緊器械,而此路永絶,實涉可慮。北京自是禁物,亦無私自貿來之道,而庚寅年北咨中,海賊有用心防守之語,故西路城池,皆已乘時修築,而前後勅行,曾無以此生梗之事矣。今此弓角,亦爲依此請貿,則或不無許貿之理,今番使行時,令首譯爲先探得彼意以來,以爲觀勢移咨之地,何如?上曰,使首譯探知事,分付,可也。出擧條昌集曰,頃日廣州狎鷗亭居船人漂到彼國,則彼國還爲出送矣。當有回咨之事,而今番使行,專以告訃入去,則如此之事,不可付送,前頭皇曆齎咨之行,付送,何如?上曰,其時付送,可也。出擧條昌集曰,今番使行時,當有請諡事,而己亥·甲寅兩年請諡時,諡號自我國備三望入送,而彼國皆不用之矣。自此備望以送,殊涉無益,今番則闕之似宜,敢此仰稟。上曰,右相所見,何如?李健命曰,請諡之事,自己丑年始,而己丑年則彼國,以我國備去之望用之,厥後甲寅己亥兩年,則連爲不用,今番不爲備送無妨矣。且我國史籍不備,曾前諡號備擬文字,承文院·政院,亦無載錄之處,今此備擬之際,或有前日議諡疊出之事,則亦涉未安,臣意不如姑闕之,而彼或有以前旣再次不用,故今番不爲備來云,則似無執頉之弊矣。昌集曰,三望中一望,雖有疊擬之事,元非異事,宜無以此生梗之端,自此試爲備望以往,彼若問索則呈納,不問則仍爲不納,其在預備之道,亦似無妨矣。上曰,依爲之。出擧條健命曰,發靷時輪轝排設及塡土處,曾已仰達,而有未詳備,故敢此更達矣。自資政殿退,至崇政殿層階,肩輿替用處,二百十五尺矣。輪轝雖不添造前排,可以修補以用,而資政門外,至崇政殿後,階級甚峻,塡土開路,則其間行閣一間,勢將毁撤,臨時毁去,發靷後追後還建,似爲得宜矣上曰,依爲之。出擧條健命曰,大轝長杠,以前排取用事,頃已草記,允下矣。戊辰辛巳兩年國恤時所用之木,取來看審,則辛巳年所用之木,最爲完實,故試以三十五石米載其上,無事往返於鍾樓前路,其完固可知。第其長杠末端橫斜不正,所見未安,故該所郞廳,問其匠手則以爲,若補以他木,仍爲纏筋而加漆,則無所妨,而所見亦正云,依此添補之意,敢達矣。上曰,依爲之。出擧條閔鎭遠進伏曰,殿下嗣位之後,小臣今始入侍,故不勝憂愛之誠,敢以區區所懷,仰達矣。臣於近日,伏見殿下哀疚罔極之中,猶且接引臣僚,講論書史,勤勤不怠,誠不勝欽仰喜幸之至。先大王盛德至善,入人者深,遠邇臣民,莫不追慕號慟,如喪考妣。卽今中外之所顒望者,惟在於殿下之善繼善述,故前後上章論事者,莫不以此爲言,可謂忠愛殿下之至也。孔子曰,孟莊子之孝也,其他可及也,其不改父之臣與父之政,是難能也。夫孟獻子·莊子,父子皆賢,以賢子而不改賢父之臣與政,是何難能之事,而孔子稱之如此耶?蓋莊子賢,然後眞知獻子之賢,眞知獻子之賢,然後自然不改其臣與政。非不改孟獻子臣與政,爲難能也,眞知獻子之賢,爲難能也。殿下深察乎此,反求諸己,必須眞知先王之盛德至善,非後人之可及,先朝舊臣,雖或稍拂於己意,必曰此先王簡拔,以遺後人者,必求諸道,而益篤信任,先朝舊政,雖或不便於己意,必曰此先王熟講,以啓後人者,必求諸道,而一意遵行,然後方可謂能盡繼述之道。若勉强不改,自謂繼述,而今後爲私意所勝,終不免變改,則豈所謂孟莊子之難能也?惟殿下懋哉懋哉。上曰,唯。鎭遠曰,先王盛德,今難一一毛擧,而大要曰,敬天勤民,好學尊賢,崇儒重道,尙儉節用也。何莫非殿下之必遵無改,而目今饑荒荐臻,國役稠疊,斯民之倒懸,莫此時爲急,而殿下宮中日用百物,左右供奉之具,雖毫末之微,皆從民出,寬一分則民受其德,添一分則民受其害。臣以爲今日之最緊最切,莫先於尙儉節用,殿下必須比先朝加勉,然後可救斯民之塗炭,而允合於善繼之孝也。宣惠廳貢物中,所謂其人者,卽各處祭享及闕內各殿諸上司,柴炭進排之貢物也。其人每名一年進排之價,多至米一百十石也。近來祭享處所漸增,闕內宦侍宮人,各名目漸多,宣惠廳用度,每患不足矣。甲寅年先王卽位後,曾前世子宮·嬪宮進排柴炭,特命仍爲進排,蓋其時闕中用度,必有不贍之患,故不得已有此擧耳。自甲寅至今年仍進排,而今日殿下嗣服之後,又命世子宮·嬪宮柴炭仍進排,此蓋遵用甲寅前例,而甲寅之仍進排,雖出於不得已之致,先朝五十年,旣已以此經過。今殿下宮中雖無兩宮,曾前進排之柴炭,豈有不足之患乎?進排之數,將有加於先朝,尤豈非未安之甚者乎?通前後仍進排之數,其價多至米一萬一千餘石,每廳用度,逐年不足,無以措手。今若又加此數,則尤無以支用,其勢前頭必將加賦於民,哀我窮民,何以聊生耶?伏望俯詢于大臣,凡世子宮·嬪宮前日進排之物,不但柴炭,無論某物,盡數減除幸甚。事係重大,下詢于入侍大臣而處之,何如?昌集曰,曾前世子宮·嬪宮進排,今番亦依甲寅年例仍存,而宮中用度,自外有不敢知者,而若無不贍之事,特許減除,則民之蒙惠,亦必不貲矣。健命曰,王者之政,莫先於節用而愛民。所謂愛民,非空言而止,必須節省用度,然後取於民者,方可輕約。當此嗣服之初,尤不可不留意於此矣。卽伏聞閔鎭遠所啓,則甲寅年嗣位後,世子宮·嬪宮柴炭,特命仍進排,以先大王尙儉之德,非不念及於此,而是必由於內間用度之不足,而今番兩宮進排,若復仍置,則當與甲寅年仍存者,便爲兩件進排,而其糜費則尤加矣。今若特許減除,則豈非有光於聖德耶?上曰,除減,可也。出擧條鎭遠曰,小臣待罪魂殿都監提調,取考前後謄錄,宦官·宮人·別監·掖庭下人之數,每每比前有加。辛巳謄錄所載者,最多於前謄錄,而今番則比辛巳尤有加,故凡衣資等物,自都監上下者,辛巳謄錄所付數外,不許加給,而大抵各項額數之漸漸猥多,可知也。此亦亟命掖庭,大加釐正,必令僅足於左右使令,餘悉減去,則此實尙儉節用之大者,故敢陳所懷矣。上曰,依爲之。出擧條鎭遠曰,小臣方兼長生殿提調矣。近來外梓宮加漆,逐日爲之,而魂殿入直之時,則未能進參,他堂上只有禮曹參判一員,而尙不行公,不得已只令郞廳等看見,事體極爲未安。自今加漆時,雖値魂殿入直,以晝仕例,出去看漆,而逐日續續草記,亦甚煩瀆,如是定奪之後,直爲出入,何如?上曰,依爲之。出擧條李觀命曰,近來旱乾殆至月餘,京外遑遑云,民事極爲悶迫矣。卽今秋節已屆,國恤卒哭前,大中小祀俱廢,而旱災如此,祈雨之祭,不容少緩,不卜日來十八日設行,何如?上曰,依爲之。出榻敎金雲澤所啓,銀臺之職,不但奉行朝令而已,必須隨事救正,使君上之敎,皆出於至當,乃其任也。日昨有百歲老人招入之命,雖未知聖意之所在,我聖上方在諒闇哀疚之中,則此等命令,恐涉非時,而居出納之地者,不少審量,循例奉承,有若應行不可已者,後雖因筵臣陳達,仍有老人退去之敎,而其當初矇然奉行之失,終不可不論,請其時當該承旨從重推考。上曰,依啓。出擧條趙聖復所啓,請原州牧使沈廷輔削奪官爵,門外黜送。措語見上上曰,沈廷輔罷職。又所啓,請還收朴泰春·呂必重·姜履相·金世欽·李彦明·洪錫九等職牒還收之命。措語見上上曰,勿煩。又所啓,國恤卒哭前,禁屠之嚴重,不比恒日,懸房屠販,亦令停撤,而近來國綱解弛,人心濫滑,城裏犯屠而被捉者夥然。方自三司,一一考律定罪,而其中尤有所萬萬絶痛者,西陵都正煜,常聚無賴輩十數人,結契作黨,輪日宰牛,作一屠肆,敺逐禁吏輩,使不得接迹於其門。此其本來伎倆,而及今國有大戚之日,敢爲乘時射利之計,猶踵前習,略無顧忌,逐日宰殺,無異常日,臣嘗痛之,日昨本府禁吏輩,多般譏捕,始爲顯捉於其家,纔已囚治其奴僕。夫煜之行己悖惡,不齒人類,擧國之所共知,禮義廉恥,雖不之責,而苟有一分嚴畏之心,渠以宗戚之臣,安敢若是其縱恣哉?若不明正其罪,而仍置輦轂之下,則王法無所施,而奸民無所畏,請西陵都正煜,亟命遠地定配。上曰,勿煩。又所啓,小臣以沈廷輔事,復有所論達矣。夫廷輔之伊日擧措,萬目咸睹,國人共憤,固知殿下特以王室至親,不忍遽加譴斥,而兪集一·金演之事,比於廷輔,則其輕重較然,而此兩人則旣許罷職。至於廷輔,尙靳薄罰云云之際,昌集曰,俄者聖批旣下罷職之命,何可以尙靳薄罰爲言耶?聖復遂躕躇而啓曰,今日筵中,臣以沈廷輔削黜事,有所論啓矣。伏承聖批,有罷職之命,而天語之下,臣果聽瑩,罷職二字,錯認以不允。及其更爲陳白之際,所引兪集一·金演等,罷職事妄有所煩瀆,至以尙靳薄罰爲辭,臣之昏謬,不審之失著矣,臣何敢一刻晏然於臺次乎?請命遞斥臣職。答曰,勿辭。宋成明啓曰,執義趙聖復再啓煩瀆,退待物論矣。上曰,知道。出擧條金雲澤進伏曰,臣將欲有所陳,大意固不出於閔鎭遠所啓之辭,而復有區區所懷矣。先大王敬天勤民,好學尊賢,崇儒重道,尙儉節用,何莫非嗣王遵守之事,而若論其聖節大體,則癸巳年尊號,有曰,顯義光倫睿聖英烈。伏願殿下,凡於此等事業,更加惕念爲宜矣。殿下頃年代理之初,先大王特以敬勝怠,精一執中等語垂訓,復以斯文是非大定,宜勿動撓爲敎,此豈非我殿下今日繼述之道乎?比諸平日,宜加一倍感念,伏望聖上,益勉其所不及,毋至一毫有違於先大王敎訓,則豈非群下之所望者乎?仍伏念,先大王用人之際,必加難愼,殿下亦宜體法,故敢達矣。日昨承宣差出時,數日之間,連次陞擢,此皆當次之人,固無不可,而第見承旨望中,曾經無故之人亦多。至於尹錫來,特以末望受點,雖不知聖意之所在,而不但終涉太濫,且有違於先大王難愼之擧矣。玉堂闕員,今當多數差出,而無故行公之人甚少。宋成明當爲減下云云,語未了,宋成明引嫌徑出。昌集曰,承旨旣已出去,他承旨入侍之意,當使史官出去傳諭矣。上曰,唯。史官遂出來,承旨未及入侍,仍爲罷出。
大司憲李喜朝疏曰,伏以臣猥上一疏,妄貢愚忱,冀有所補於新化之萬一,仍辭所忝職名矣。伏見聖批,旣以言甚切至,可不體念爲敎,又令臣從速上來察職,臣奉讀未半,惶感交極,卽又祗受今月十一日,承政院成貼,諭㫖以臣爲司憲府大司憲,臣愕然驚惑,誠莫知所以得此也。臣於此職,千萬不似之狀,曾已累度仰陳,而至於今日,尤有所不敢當之者,夫糾正百官,綱紀一世,皆在於憲司,而憲司之中,長官尤重。方當殿下嗣服之初,宜就朝臣夙缺數字擇其正直公明者,畀以委任,使稍振擧頹風,激勸衰俗,而乃反以廢伏田野,老病垂死者,苟爲塡差,容其虛帶,此不惟在臣爲萬萬不安,其在朝家政體,夫豈若此耶?臣之不敢當之義,姑且置之,使臣病狀,如有一分可强之勢,則頃當大喪之日,旣進詣闕下,豈不入參內班,少伸臣子罔極之慟哉?況自退歸之後,舊病益添,新症復劇,委頓床席,人鬼莫分,雖欲自力作行,承命趨赴,亦不可得矣。抑臣於近日,竊有私心悚蹙,不得不冒死自列者。臣嘗伏見朱子於宋孝宗喪後,赴寧宗之召,上箚論君臣服制,竝及軍民男女方喪之禮,旣去國,與其門人余正甫,往復申論。其書有曰,燕居許服白絹布·白涼衫·白帶,選人小使,臣旣祔除衰,而皀巾·白涼衫·靑帶以終喪,庶人·吏卒,不服紅紫,三年如此綿蕝,似亦允當。初喪便當,制古喪服以臨,別制布幞頭·布公服·布革帶以朝,乃爲合禮。臣妄竊以爲,國家若用此儀,臣下皆以衰絰成服,則其燕居之服,亦當依此爲之矣。臣向在闕下,得接該曹服制節目,則奉承先大王遺敎,遵用朱子之議,千古陋習,可謂曠然一洗矣。然,獨於燕居服一款,終無擧論者,其間曲折,雖未可知,自哭班成服退歸時,旣不得仍着衰絰,則其勢不可不以燕居服,用於出入,而朝家旣不定式,人各自行,臣意與其創用他帶,此有朱子之定論,可以爲據,遂作白生布帶以着矣。追聞朝士大夫,以至儒生·庶人,燕居出入,率多着以麻帶,故其始着布帶者,往往亦改着麻,且以臣之布帶爲非,衆議譁然,久益未已,臣誠瞿然,無所措躬。蓋臣若不信朱子,從衆着麻,則人言必不如此,此莫非臣率意妄行之罪也。伏望殿下,特降譴責,以彰其咎焉。仍念此事,若無朝令,則紛紜斑駁,終無歸一之時,亦願亟命參考朱子誌說,燕居服色,別爲磨鍊頒布,使中外大小人民,曉然無疑於奉行,千萬幸甚。且臣於此,又敢有一說焉,從前國恤時,臣下之在父母喪中者,其成服及常着之服,議論或不一,私家大小祭祀,先賢所論,多有異同,以致人人殊制,家家異行,非細故也。往在辛巳年間,因大臣所達,私家虞卒練祥脫服等事,朝家旣已定式,則此亦一體講定,有所指揮,似合事宜。伏惟聖明,亟加財處焉。臣於前後,累蒙朝家以禮節間事,有所詢問,而臣旣不敢以儒臣自處,又非知禮者,故皆不得仰對,伏地惶恐,若無所容。然此與論禮不同,旣以自列引罪,故雖因言端之及,有此陳請,揆以賤分,亦甚猥越。伏乞聖慈,俯賜鑑察,亟遞臣本兼職名,仍令有司,勘臣負犯,以重公議,以肅朝綱,不勝大幸,臣無任激切屛營之至。答曰,省疏具悉。卿其勿辭。疏陳之事,令該曹稟處。
吏曹判書權尙游疏曰,伏以臣身抱劇病,死期不遠,而自遭天崩之痛,五內摧隕,不覺危疾之在體,鎭日哀臨於朝晡。纔過成服,舁還私次,日月不滿旬望,而寒熱四次重發,當其發時,危惡之狀,姑且不論,雖在乍得鎭定之後,頭暈目眩,氣逆胸痞,摧殘之筋力,益無餘地,柴削之肌肉,已成骨立,戶庭之內,亦不能任意起動。以此病狀,萬無供職之勢,而公除後開政事體,有別於他時,不敢引疾偃伏,忍死强赴,終日叫楚,昏倒政席,及其退歸之後,痛勢越添,達宵連朝,不得交睫,不能進去,宛轉床席。氣息奄奄,延至十數日,而少無減歇,一向危苦,已斷復起爲人之望矣。噫,臣雖病甚神昧,一端秉彝,亦尙不泯,苟其疾疢,有可以自振,則當此聖化維新之日,奔走效力,竭誠圖報,是臣之素所蓄積,不幸賤疾,已纏膏肓,朝夕懍懍,與鬼爲隣。前後陪祭,一未趨參,恩牌屢降,輒事違忤,願忠之心,炳然如丹,而終自陷於忘恩蔑義之科,撫躬悲悼,繞床彷徨,實欲速死無訛,而有不可得也。伏惟聖慈,天地父母,倘不特垂哀憐,速賜處分,則目今開政頻繁,早晩召命之下,必將屢犯違慢,而愈增臣不測之誅,垂死賤臣之負罪入地,固不暇言,而其於虧損公體,當復如何?且都目大政,當在不遠,而若猶以不堪承任之職,虛縻臣身,則遷就狼狽之患,必復如昨年再昨年之爲,此尤臣之所大恐,而不敢一刻自寧者也。玆敢緘封血悃,冒死仰籲於嚴廬之下,伏乞殿下,察臣由中之言,憐臣垂絶之喘,亟遞臣本兼諸任,仍治臣前後負犯,以延殘命,以安私分,不勝幸甚。答曰,省疏具悉。卿其勿辭,調理行公。
上在慶德宮廬次。
朝哭後,王大妃殿·大殿·中宮殿,政院·玉堂問安。答曰,知道。
洪致中,以弘文館言啓曰,召對時進講朱書,問議于領事事,昨已命下矣。臣拓基,今日晝仕出去之意,敢啓。傳曰,知道。
有政。吏批,判書權尙游陳疏,參判沈宅賢進,參議未差,左承旨權熀進。
吏批啓曰,判書權尙游陳疏受由,參議未差,小臣獨政未安,何以爲之?敢稟。傳曰,仍爲之。
以韓重熙爲右承旨,閔鎭遠爲兼判義禁,宋徵奎爲典簿,李再華爲敦寧都正,李秀衡爲掌樂僉正,成順錫爲司評,李重協爲正言,金相玉爲修撰,趙尙絅爲副修撰。典獄奉事金道洽,司䆃奉事金時鳴,閑官換差事承傳。天安郡守金天與仍任事承傳。
兵批,判書李晩成都監坐起進,參判兪命弘呈辭受由,參議呂必容進,參知金在魯均田廳進,左承旨權熀進。
以柳重茂爲副司直,李瀗爲副護軍,申晳爲副司果。訓鍊都正李宇恒嘉義,今加資憲,年七十三,前兵使李瀗父。
洪致中啓曰,本院諸僚,或陳疏入啓,或違牌不進,卽今廳中,只有臣致中及左承旨權熀,出納之際,事甚苟簡。右副承旨李正臣,昨有只推之命,卽爲牌招察任,今日政新除授承旨,待下批,亦爲牌招,何如?傳曰,允。
以左承旨韓重熙,右副承旨李正臣等,牌不進罷職傳旨,傳于洪致中曰,推考傳旨捧入。
洪致中,以國葬都監郞廳,以摠護使意啓曰,國恤卒哭前,禁屠肆,載在五禮儀,而因床卓等物所用骨灰,屠肆定行許設,亦有前例。今此都監所造床卓等物中,應用骨灰者亦多。依前例,屠肆五坐許設之意,分付刑曹·司憲府·漢城府之意,敢啓。傳曰,知道。
兵批啓曰,卽接五衛將廳所報,則五衛將崔震一,與副摠管沈宅賢,爲同生娚妹,依法處置云。相避之法,在下當遞,崔震一五衛將之任,今姑改差,何如?傳曰,允。
洪致中,以山陵都監郞廳,以摠護使意啓曰,山陵始役,定於今月二十九日,而石役則不可不先期始役,大小浮石所郞廳·監造官,率匠手·役軍,今二十日,除肅拜出送役所之意,敢啓。傳曰,知道。
又以山陵都監郞廳,以摠護使意啓曰,今番陵所所用材木,爲慮民弊,不爲卜定於外方,自京措置,而其中紅箭門柱木高大,郊外諸處及江上,亦難覓得。北漢城內,擇其可用者二條,發遣監造官與別將,眼同斫取之意,敢啓。傳曰,知道。
又啓曰,明日敬寧殿奉移時敏堂時,承旨一員當爲進參,何承旨進去乎?敢稟。傳曰,左承旨進去。
又啓曰,右承旨韓重熙,右副承旨李正臣,旣有只推之命,左副承旨宋成明,同副承旨尹錫來疏批已下,竝卽牌招察任,何如?傳曰,允。
以左副承旨宋成明,同副承旨尹錫來,牌不進罷職傳旨,傳于洪致中曰,推考傳旨捧入。
洪致中啓曰,左副承旨宋成明,同副承旨尹錫來,旣有只推之命,竝卽牌招察任,何如?傳曰,允。
又以弘文館言啓曰,召對時進講朱書,臣拓基問議于領事,則領議政金昌集以爲,今以朱書名目最多,猥蒙問議之命,臣誠鹵莽,莫省其何者允合進講,而曾在先朝,以其大全篇帙浩多,取節酌通編,每於召對時進講,此卽朱書酌海,朱書節要,合爲一編者也。今亦以此進講於召對之時,而此書不可一時涉獵而已,每講不過五六板,只以講究義理爲務,則其有補於聖學多矣,惟在裁量而處之焉云。右議政李健命,與領議政議同,兩大臣之意如此,何以爲之?敢稟。傳曰,依領相議施行。
掌令朴弼正啓曰,決不可罷職而止。請原州牧使沈廷輔削奪官爵,門外黜送。措語見上請還收朴泰春·呂必重·姜履相·金世欽·李彦明·洪錫九等職牒還授之命。措語見上請西陵都正煜,亟命遠地定配。措語見上臣民無祿,奄遭天崩之變,八域含生,莫不奔走號慟,則職在宰列者,固宜有倍於庶官,而淸恩君韓配夏,乃於闕外私次,杯盤狼藉,其情禮之俱缺,已不可言,而頃日魂殿忠義差出時,以其從子及堂姪,肆然差出,及夫人言喧藉之後,配夏心不自安,只遞從子,其悖禮循私之習,誠極駭惋。此以置之,無以振頹綱而杜私逕。請淸恩君韓配夏罷職不敍。臣得伏見右尹金重器疏本,則提起前左尹尹就商被彈事,引以爲難進之端,臣於此尤不勝駭痛之至。夫向日庭請時,重器之離班,實是諸人之所共憤,而其時諫臣,未及論列,則在重器之道,縮伏俟罪之不暇,而乃敢托以引罪,張皇投疏,以爲角勝公議之計,其驕妄縱恣,莫此爲甚。國體所關,不可無懲礪之道。請左尹金重器罷職。執義趙聖復,以引嫌而退。前席聽瑩,元非大段,不可以此,輕遞言官。請執義趙聖復出仕。答曰,不允。處置事,依啓。
申時,行晡哭。
洪致中啓曰,左副承旨宋成明,同副承旨尹錫來承牌來詣,而闕門已閉,明日待開門仕進之意,分付,何如?傳曰,允。
左副承旨宋成明疏曰,伏以,殿下不知臣之不肖,擢置臣於喉司之班,唐突承命於累召之下,臣心固已恧縮。昨日筵中,諫省之長,以陞擢太濫,啓請減下,至以殿下不能繼述先大王用人難愼爲言。咫尺天威之下,悚然迸退,投疏徑出。伏願聖明,從諫弗咈,亟回濫授,毋孤人之以繼述一事,勤勤仰請事。入啓。答曰,省疏具悉。爾其勿辭察職。
同副承旨尹錫來疏曰,伏以,臣以庸愚譾劣,濫荷天地之洪造,前後忝竊,罔非踰涯,不自意我聖上新服之初,又膺此寵擢之恩,臣且驚且懼,感慟罙切。不揆才分之萬不近似,惟以承命爲恭,祗謝就直,拖過數日,一以爲朝晡哭臨,以伸攀髥之慟,一以爲筋力奔走,圖報聖恩之志,而自顧微分,實多兢惕之懷矣。昨日筵中,諫臣果以近日陞擢事,有所陳達,而謂非先大王用人難愼之道,至以恩典太頻爲言。夫臣所被誤恩,旣在僚員見擢之後,則恩典太頻云者,實爲臣身而發也。臣不敢晏然在直,投章徑退,纔還私次,天牌踵至,而以臣情地,決難祗承,未免坐違,自速逋慢之誅矣。聖度天大,罰止問備,臣誠感泣,益不知置身之所。玆不得不更此煩瀆於嚴廬哀疚之中,伏乞聖明,天地父母,特賜諒察,亟許遞罷臣職名,仍收資級,以安私分,不勝幸甚,臣無任云云。批答上同
右承旨韓重熙疏曰,伏以,臣於日昨,病未供職,冒死陳章,幸賴天鑑俯燭,卽蒙恩遞,生成罔極,感祝方切,不意玆者,除旨復降,召牌仍臨,臣於是,惝怳悚惕,誠不知置身之所也。目今朝端,才彦林立,如臣譾劣,最居人下。未知聖明何取於微臣,而乃以莫重出納之任,輒授於萬萬無似之身,遞解數日,盤帶仍舊,眷渥至此,河海莫量,非臣隕結,所能上報。然而臣本庸鈍,百無一能,前後冒居,醜拙畢露,及今年滿六旬,病入膏肓,其不可每每充位,以瘝厥官也決矣,而況宿疴之外,腫患猝發,晝夜刺痛,末由起動,終至於三違嚴召,陳疏獲遞者,纔及五日矣。今雖多傅藥物,連拖灸熨缺五六字餘症尙苦,負席涔涔,蘇完無期。望祭之班,不得趨參,天牌之下,又未克祗承,情禮俱觖,分義都虧,臣竊自悼,寧欲無生。且昨日諫長請推當該承旨之啓,尤爲臣難安之端,伊日司謁,以百歲老人招入之命,來傳於臣,臣遂書出聖敎之後,未知聖意之所在,心竊疑訝,而適緣病劇,未暇商量,仍於其日,臣則留疏徑退,故雖未及擧行,而所謂當初矇然奉承之失,臣實當之,無以自解矣。噫,臣身居喉司,專昧職責,不能隨事捄正,致令臺彈峻發,重推未勘之前,卽臣俟罪之日,而僨敗之蹤,理宜永謝,將何顔面,復入此地乎?病勢之難强,旣如彼,情地之難冒,又如此,實無一毫趨承之望,不得不自速逋慢,恭俟威譴,而格外只推,又辱再召,臣之狼狽,其亦甚矣。玆敢擔舁病軀,來伏闕外,略陳血懇於嚴廬哀疚之中,臣尤死罪。伏乞聖慈,察臣情病,削臣職名,以延殘喘,以謝臺議,千萬幸甚,臣無任屛營祈懇之至。答曰,省疏具悉。臺言何必爲嫌?爾其勿辭,調理察職。
行判中樞府事趙泰采箚曰,伏以,臣伏見大司諫金雲澤疏本,有天安郡守金天與仍任之請,而曾以武臣差遣,箚陳變通者,卽臣也。蓋臣於去年冬初,往省先隴,稔聞畿·湖之間,近多賊患,天安·稷山,竊發尤甚,村閭數警,民不安居云,而歷到本郡,且聞金天與之言,則以爲,賊徒之締結官師,已涉可慮,疎於捕治,難於戢斂,其所云云,適與臣之聞於道路者相符,故還朝之後,竝與安城,擇遣武倅之意,有所陳請矣。今諫臣至謂之,前冬以來,未聞竊發,在於近境,臣實莫曉其故也。臣之所聞,設或爽誤,天與則以本邑之倅,必無虛張之理,而諫臣之說,若是相反,尤可異也。然,毋論其虛實之如何,旣差武臣,旋又仍任,使朝家事體,未免顚倒,臣之輕聽妄言之失著矣。玆敢煩冒於嚴廬哀疚之中,臣罪尤萬萬矣。伏乞聖明,亟賜斥退,以安愚分,不勝幸甚。取進止。答曰,省箚具悉卿懇。諫臣疏本,殊涉謬戾,大臣箚辭,誠甚得宜,卿其安心勿辭,亦勿待罪焉。仍傳曰,遣史官傳諭。
江華留守李縡疏曰,伏以,我大行大王棄臣民,今已月有餘矣。仁心惠澤,浹人肌膚,窮深甿隷之賤,孰不奔走悲慕,如臣受恩罔極,不能身褥螻蟻,乃於繼明之初,猥蒙收敍,復齒朝籍,惟有俯仰號絶而已。頃於南宮之除,坐犯違慢,曾未幾日,又有沁府新命,臣於是惶駴感泣,莫知所措。噫,臣事君無狀,獲戾先朝,每誦匪怒之敎,心膽霣墜,雖天地至仁,暫施薄譴,爲人臣而負此罪,尙安所歸?含恩在髓,酬報無日,懷痛窮天,死且不瞑,在臣私義,惟當沒齒自靖,以訟前愆,豈有一分當世之念哉?顧今保障重寄,毋論臣才力之不堪,卽此情勢,萬萬恧蹙。夫往役勞事也,而臣則辭之,居留美爵也,而臣則受之,其於臣子辭受之義,何如也?臣雖不肖,不至全昧義理,其當辭而不敢受者,不待兩言而決矣。疾痛之極,不容緩聲,冒瀆嚴廬,尤增死罪。伏乞聖慈,曲諒哀懇,亟許鐫遞,使公而無瘝曠之患,私而無撕捱之誅,仍命重勘,以安賤分,不勝大幸,臣無任云云。答曰,省疏具悉。卿其勿辭,從速察職。
大司成黃龜河疏曰,伏以,臣本庸陋蔑學,無所肖似,猥蒙先朝抆拭之恩,前後叨冒,罔非踰涯,而至於賢關皐比之任而極矣。感激洪造,隕結是期,而絲毫莫報,弓劍遽遺,攀號痛裂,昊天罔極。臣於除命之初,自分其不敢承當,而適當侍藥設廳,陳籲無路,身在闕外依幕,焦煎度日,及聞症候添加,急於入闕承候,終不免冒昧出肅,不數日而遽遭天崩之慟,連參哭班,少伸情禮,而若其因仍蹲據,實非臣素定之計也。噫,國家元氣,在於士習,培養作興,責之師儒,而目今士論橫潰,儒風日壞,禮讓掃地,躁競成習,雖使學優望隆者處之,猶患其難於導進。今臣學術才望,萬萬不稱,其何可倖其承乏,恬於冒據,不顧濫竽之譏,自取倚席之誚乎?臣心之慚悚恧蹙,固不可言,而竊恐大有累於淸朝愼簡之政也。且臣自月初,重患暑感,轉成泄痢,度數無算,晝夜叫苦,證出積傷,久而彌甚,雖形殼僅支,而胃氣虛敗,飮噉專廢,一粒之入,旋卽嘔逆,勺水之呑,亦不順下,腸肚枵然,四體澌苶,委身床簀,殆不省事。種種危惡之症,雖不敢一一仰煩於嚴廬哀疚之中,顧此症情,日就危劇,實無一分自力之望,陪祭哭班,亦未得進參。有臣如此,生不如死,病裏悲慟,益增罪戾。伏乞聖明,諒臣衷懇,非出例讓,察臣病狀,亦難供職,亟命鐫改臣職名,以重官方,仍治臣虧分滅禮之罪,以肅朝綱,不勝幸甚,臣無任云云。答曰,省疏具悉。爾其勿辭,調理察職。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
權熀啓曰,小臣,敬寧殿奉移時敏堂時進去下直。傳曰,知道。
尹錫來啓曰,吏曹郞廳來言,承旨有闕,政事何以爲之?敢稟。傳曰,過齋戒後爲之。
洪致中啓曰,領議政箚子到院,而以祈雨祭齋戒,留院之意,敢啓。傳曰,入之。
備忘記,傳于洪致中曰,史官三員待命,騎馬九匹立之。
洪致中啓曰,史官三員待命事,命下矣。史官不備,宣傳官一員代送之意,敢啓。傳曰,知道。
又啓曰,下番翰林呂善長受由,已至四日,卽爲牌招察任,何如?傳曰,允。
以檢閱呂善長牌不進罷職傳旨,傳于尹錫來曰,推考傳旨捧入。
大司諫金雲澤啓曰,臣於病伏尋單中,伏見大臣箚批,有諫臣疏本,殊涉謬戾之敎,臣實驚惶,莫知所以致此也。及見其箚本,則盛言畿·湖間,近多賊患之狀,至引天安邑倅之言而實之。乃以臣疏所言,或謂之莫曉其故,或謂之若是相反,又自以爲輕聽妄言,而引以爲咎,臣不勝訝惑慨歎之至。臣之疏陳,不過爲量事之未了,請其仍任,而略及其輕遞可惜之意,未嘗有論於當初請差武臣之事。且臣所謂前冬以來,未聞竊發云者,正指臣始往來之時,而臣實聾聵,未聞有村閭數警之患,或者自有大臣之箚,㤼於捕治,自相戢斂而然耶?夫爲慮賊患,陳箚變通,固可謂大臣之職,而其後無所可慮,則因事請仍,亦臣之不可已者。今大臣,錯認以議己,欲辨其所聞之虛實,臣不覺一哂,而亦未曉其故也。至於大臣箚中,邑倅云云者,亦有由焉。本邑以官屬尠少,有差出假奴之例,而邑倅之因公赴他邑也,失其所騎之馬,則所謂假奴者,畏罪逃走,邑倅之初疑官屬之與賊相通,或出於此,而其曰疎於捕治云者,似亦自謙之辭耳。臣之所聞,不過如此,而且臣疏中所言過半年者,蓋言賊患止息已久而已,則其於大臣冬初所聞事,元無擧論者,據此可見,而今大臣泛然看過,遽生疑惑,質其所聞之各異,自上亦不深究事實,直加臣以謬戾之目,此莫非臣之言行,素未見孚於上下之致,臣何敢一刻晏然於臺次乎?請命遞斥臣職。答曰,勿辭。
尹錫來啓曰,大司諫金雲澤再啓煩瀆,退待物論矣。傳曰,知道。
申時,行晡哭。
領議政金昌集箚子。大槪,國家有故,大政愆期,而吏曹判書權尙游,宿病復發,日就危重,欲待其差復,則遲速難以預度,恐不可不及時變通。判決事沈壽賢,以均田使下去,其所竣還,似在數月之後,本院久無長官,詞訟積滯,亦涉可慮,竝加裁量而處分事。入啓。答曰,省箚具悉卿懇。吏判宿病如此,則今姑改差。沈壽賢則其所竣還未易,亦爲遞改焉。仍傳曰,遣史官傳諭。
午時,大行大王梓宮銀釘加漆入侍時,摠護使李健命,殯殿都監提調閔鎭遠·沈宅賢,同副承旨尹錫來,假注書申,記事官徐宗厦。上,東向倚杖而立。李健命進伏曰,請奉審。摠護使以下,遂同爲奉審。漆畢後,健命又進曰,漆畢而色精矣。閔鎭遠進啓曰,明日文政殿奉審時,摠護使及魂殿都監堂上以下,當爲進往,而事體重大,入直堂上,亦爲出去同參,何如?健命曰,不必草記矣。上曰,依爲之。遂退出。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
尹錫來啓曰,卽伏見江界府使金始煥舊密符上送狀啓,則頭辭旣異常規,善啓以下,不書別行,至於承旨名字,宜以韓重熙書之,而誤以韓世良書之,莫重狀啓,如是不察,宜有警責之道,推考,何如?傳曰,允。
又以弘文館言啓曰,本館上番洪廷弼,以魂殿都監都廳,今日魂殿修理處奉審事,晝仕出去之意,敢啓。傳曰,知道。
又以弘文館言啓曰,新除授修撰金相玉,副修撰趙尙絅,除授累日,尙不出肅,竝卽牌招察任,何如?傳曰,允。
又以敦寧府言啓曰,府郞廳等,今庚子年春夏等褒貶,當爲磨勘,而堂上有故,不能備員,限內不得爲之之意,敢啓。傳曰,知道。
又啓曰,下番兼春秋徐宗厦身病猝重,勢難行公,今姑減下,其代令該曹今日政差出,何如?傳曰,允。
又啓曰,檢閱呂善長,昨有只推之命,卽爲牌招入直,何如?傳曰,允。
又啓曰,大司諫金雲澤引避退待,已至經宿,而司諫李鳳翼未肅拜,正言李重協在外,獻納洪禹傳呈辭,正言徐宗燮陳疏,無一行公之員,尙未處置,事甚未安。除在外未肅拜外,呈告陳疏人員,竝卽牌招,以爲處置之地,何如?傳曰,允。
又啓曰,近日廳中,位甚不齊,事多苟簡,今日政新除承旨,待下批,卽爲牌招察任,何如?傳曰,允。
又以備邊司言啓曰,京兆長官久未行公,詞訟積滯,已涉可慮。當此國恤,事務亦多繁急,而新除授判尹李宜顯,不卽出肅,事涉未安,卽爲牌招察任,何如?傳曰,允。
又以禮曹言啓曰,國恤成服後,新授職名者,時無追服與否定奪之事。議者或以爲,士庶人,旣以布笠麻帶受服,存得斬衰服影子,則除職後,雖爲受衰,實無追服之嫌。或以爲睿宗朝,有喪服不爲追製,新授職者,以素衣就仕之命,朱子不許喪服之改製,古禮又有不補喪服之文,則已經成服後,不可續續追服云。以臣等謏聞淺見,有難臆斷,今此臣下燕居帶等收議時,一體問議于大臣及知禮之臣,稟處,何如?傳曰,允。
有政。以趙泰耉爲吏曹判書。
吏批,判書趙泰耉牌不進,參判沈宅賢進,參議未差,左副承旨宋成明進。
兵批,判書李晩成病,參判兪命弘呈辭受由,參議呂必容進,參知金在魯病,左副承旨宋成明進。
吏批啓曰,判書趙泰耉牌不進,參議未差,小臣獨政未安,何以爲之?敢稟。傳曰,仍爲之。
又啓曰,卽接議政府移文,則司錄任徵夏,稱有難安情勢,無意察任云,依例改差,何如?傳曰,允。
以洪啓迪爲右副承旨,朴泰恒爲禮曹參判,趙泰億爲判決事,權尙游爲知敦寧,林世讓爲工曹正郞,李光績爲漢城判官,金龍慶爲典籍,朴守義爲瓦署別提,徐幹世爲監察,趙泰耉爲內資提調,許錫爲司錄,徐宗伋爲注書,趙榮世爲兼持平,金慶衍爲兼春秋。
兵批,以權尙游·李澤·沈壽賢·李宇恒爲副護軍,李光佐爲副司直。
尹錫來,以國葬都監郞廳,以摠護使意啓曰,監造官議政府司錄任徵夏遞差之後,時無職名,依例令該曹付軍職,何如?傳曰,允。
又啓曰,都承旨洪致中陳疏入啓,左承旨權熀今日病不仕進,右承旨韓重熙陳疏受由,已過數日,左副承旨宋成明,以親病陳疏出去,右副承旨洪啓迪違牌,罷職傳旨,今方捧入,院中只有臣錫來一人,伴直無人。左承旨權熀,右承旨韓重熙,所當牌招推移入直,而拘於廳規,不得請牌,何以爲之?敢稟。傳曰,竝牌招。
又啓曰,新除授注書徐宗伋,卽爲牌招察任,何如?傳曰,允。
以修撰金相玉,副修撰趙尙絅,牌不進罷職傳旨,傳于尹錫來曰,推考傳旨捧入。
以檢閱呂善長牌不進罷職傳旨,傳于尹錫來曰,推考傳旨捧入。
以左承旨權熀,右承旨韓重熙,右副承旨洪啓迪,牌不進罷職傳旨,傳于尹錫來曰,推考傳旨捧入。
尹錫來,以弘文館言啓曰,修撰金相玉,副修撰趙尙絅,旣有只推之命,竝卽牌招察任,何如?傳曰,允。
又啓曰,左承旨權熀,右承旨韓重熙,右副承旨洪啓迪,旣有只推之命,卽當更請牌招推移入直,而拘於廳規,不得請牌,何以爲之?敢稟。傳曰,竝牌招。
慶尙左水使金時泰,以東萊居崔石奉等九名渰死事狀啓,傳于尹錫來曰,渰死人等,令本道恤典擧行。
尹錫來,以禮曹言啓曰,頃因行判中樞府事李頤命陳達,庶人·僧徒,卒哭後服色,令禮官定式稟處事,命下矣。庶人齊衰三月,雖在於禮經,而朱子語類,有禮曰,百姓爲諸侯有土者,服三年之喪。君臣服儀又曰,庶人·軍吏之貧者,則無責乎?其意雖以白紙爲冠,而但去紅紫華盛之服,其亦可也。庶人·僧徒,今不可責其受服之制,而似不宜着吉於卒哭之後,至於甲士·正兵,亦當同在於庶人之中,竝令白衣終三年,似爲得宜,以此定式施行,何如?傳曰,允。
又以戶曹言啓曰,因司憲府啓目,本府淸寒,公用紙債及員役朔下,自前或値國恤懸房撤罷之時,則逐朔命下之數,自戶曹照數上下,今亦依辛巳定奪,照例上下事,允下矣。取考謄錄,則辛巳年雖有限三朔上下之事,甲寅·癸亥兩年國恤時,則皆無上下之處,其時憲府淸寒,亦無異於今日,而旣無啓請之事,本府亦能支過,則設有辛巳一時已行之例,不必援此。又言,且今此國葬,山陵諸都監雜物,不爲卜定,自京貿用價本,皆出於本曹,許多經費,十分苟簡,四五朔累百兩錢文,萬無逐朔上下之勢。卽今懸房,因都監草記,旣出五坐,本府可以依例收贖。此外亦有禁亂所捧贖錢,則自當有推移支用之道。一從甲寅·癸亥前例,本曹貸給錢文,不得上下之意,敢啓。傳曰,知道。
又以義禁府言啓曰,以黃海監司申本,刑曹粘目,新溪前縣令辛致復·李延休等,移本府處置事,允下矣。辛致復·李延休,今方待命於本府,竝拿囚之意,敢啓。傳曰,知道。
又以義禁府言啓曰,本府今春夏等褒貶,公除後所當磨勘,而堂上四員,皆兼都監堂上,奔走無暇,無以備三員開坐,不得磨勘之意,敢啓。傳曰,知道。
又以兵曹言啓曰,今七月十八日,良女鄭召史稱名人,自興元門入來,差備門外擊錚,極爲駭愕,令攸司囚禁治罪。同門守門將李行相,常時不能禁斷雜人,以致闌入,亦難免其責,推考,何如?傳曰,允。
又以魂殿都監郞廳,以摠護使意啓曰,今日臣與中使及都監堂上郞廳等,奉審文政殿,則修理之役,不至大段,而殿內丹靑渝色處及唐家丹靑五峯山屛風繪粧,當爲修補,牧丹屛當爲新造,通慶門內行閣二間,則當添補半間退。此外內外行閣階砌傾倒,齋室以下各所毁圮處間間修補,而內人入接之處,甲寅·癸亥·戊辰·辛巳國恤,皆因傳敎,不爲造作矣。今番則何以爲之乎?敢稟。傳曰,依啓。今番勿爲造作。
以左承旨權熀,右承旨韓重熙,右副承旨洪啓迪等再牌不進罷職傳旨,傳于尹錫來曰,推考傳旨捧入。
掌令朴弼正啓曰,請沈廷輔削奪官爵,門外黜送。措語見上請還收朴泰春·呂必重·姜履相·金世欽·李彦明·洪錫九等職牒還授之命。措語見上請西陵都正煜遠地定配。措語見上請淸恩君韓配夏罷職不敍。措語見上請左尹金重器罷職。措語見上答曰,不允。末端兩件事,依啓。
獻納洪禹傳啓曰,字牧之任,本自不輕,州府之除,尤宜另擇,而新除授善山府使申轂,曾任郡邑,素多不治之聲,今此府伯之驟陞,固已未允於物情。且於頃日,自惠郞移拜他職,惠廳之事,已屬別人,而冒蹲不去,監捧數邑之米,聽聞所及,莫不駭笑。如此苟且無恥之人,不可畀以大邑蒭牧之責。請新除授善山府使申轂罷職。新除授正言李重協,時在忠淸道忠州地,請斯速乘馹上來事,下諭。大司諫金雲澤避嫌。措語見上引嫌而退,當初疏論,旣有所執,箚語批旨,俱無可嫌。請大司諫金雲澤出仕。答曰,不允。下諭事及處置事,依啓。
尹錫來啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
正言徐宗燮疏曰,伏以弓劍遽遺,日月其邁,率土如喪之痛,去而益深。伏惟殿下,履有爲之至性,嗣無疆之大歷,煢然哀疚之中,方新一初之政,而迺以如臣無似,首畀諫諍之職,臣誠駭惑悚蹙,莫省攸處。念臣庸陋巽軟,百不猶人,雖微官末僚,尙難堪承,況此所叨,是何等重任,而乃敢妄不自量,冒沒蹲據,上累聖明愼簡,下貽同朝之唾點也哉?伏乞殿下,亟許鐫遞臣職,以重名器,以安私分,不勝萬幸。臣方在控免之中,不宜贅陳他說,而旣有所懷,不能自已,敢此附論,惟聖明垂察焉。臣聞古昔明君哲辟之爲治也,其身之所履大變革,則必因是而有以大警動於其心,所以謹初始而重自新也。今殿下,自儲貳而履大位,由代理專聽斷,其所履之變革,莫大於此,則凡所以警動其心,謹始自新者,伏想已有所商量於淵度,而況殿下聖孝天成,睿學且富,凡諸一政一事,莫不動遵成憲,無少過差,凡我一國臣庶,方且拭目新化,佇見庶績之其凝,而第伏念唐·虞所以致治雍熙,有資於都兪吁咈,羲易所謂王居無咎,亦由於渙汗大號,則必須絲綸之出,痛快明辨,心腹之敎,竭盡無餘,而臣愚死罪,竊瞷我殿下,越自聽政之時,惟以淵默爲主,事端之疑晦,輒靳問難,甲乙之論辨,或欠可否,群下引對之際,未嘗開懷虛心,酬應如響。凡有所陳白,只是曰唯曰留意而已,在廷臣僚,孰不欲引君當道,而設或有意見不逮,稟定乖宜,則其爲貽累於聖治,爲如何哉?然而向在代理之時,則大有利害於政令者,或不無旁稟於侍湯之暇,務歸至當至正之地,而顧惟今日事勢頓異,嚴廬宅憂,萬機叢集,若又不思所以警動振作之方,而一向拱默,則尤何以講明治道,能成國家之事務也哉?且殿下之臨下恭默,已是臣隣之所常憫鬱,而雖當吐辭發言之際,過於愼重,若不出口,故臣僚之昵侍筵席者,雖咫尺之間,多有聽瑩之患,如向日承宣,以便輿之不爲待令,請推內乘也,近臣亦未曉得聖敎,及聞內侍之所傳,然後始知勿推之有命。玆事雖似微細,而其有妨於命令奉行之節,亦頗不輕,今若不思改爲,則其不幾於罔有稟令之歸耶?書曰,其惟不言,言乃雍。傳曰,辨之不明,不措也。又曰,不恥下問。此正殿下今日之藥石也。臣願自今以後,勿循舊規,渙發德音,有疑必問,有扣必應,而且須明白賜敎,使在下之人,咸誦大哉之休,則此豈非振勵新政之一大急務耶?且念殿下於諸臣之疏批旨,或與其疏辭,有不相副者,如日昨均田使沈壽賢之疏批,是也。此雖出於章牘迭奏之際,偶未照管而然,而王言之下,一字一句,所關非細,亦願殿下,凡有大小疏章,必須詳貫其始末,然後方爲賜答,則此尤群下之幸也。儒臣以召對姑撤事,有所疏陳,至請差俟卒哭之後,臣竊以爲大意則好,而猶有所未盡者,夫甫經公除,旋設講席,參以情禮,誠爲未安。且殿下春秋鼎盛,學問精熟,則與明·宣兩廟沖年卽祚之時,固爲有間,而第因山之期尙遠,其前四五朔之間,若全然闕講,則誠不無間斷作轍之慮,在外儒臣之所以疏陳,亦爲此也。且伏念帝王爲學之方,不必以講讀誦說爲貴,要在於商確事宜,講論治務而已。況當新政之初,尤宜頻接臣僚,以資見聞之益,以達上下之情,而若其頻接之方,除非時時賜對,則無他道焉。臣愚以爲,雖不必鎭日開講,有同平時,或間數三日,或間四五日,召入儒臣於便殿,簡其體例,從容延訪,兼論禮家等書,以附初喪讀喪禮之意,則未必非少補,而亦不至爲未安之歸也。朴泰春等負犯至重之狀,業已臺臣之所論列,而自在先王朝十數年間,前後幾經大霈,而終不擧論者,可見聖考深惡之意,則到今嗣服之初,首下給牒之典,未免爲徑宥之歸,故臺啓之所以峻發,而閱月爭執,天聽愈邈,臣誠訝惑,繼之以慨然也。伏願殿下,亟賜允兪,俾快輿情焉。近年以來,人心不淑,紀綱懈弛,被論之人,輒以反詈爲能事,爲言官者,以是爲戒,故臺閣之上,媕阿之成風,言議之消沮,職由於此,可勝歎哉?今者喪人李澤,因憲臣之疏論,使家僮擊鼓訟冤,則固當只明自已之事,而構辱臺官,不遺餘力,以爲脅持言者之計,此等風習,誠可駭痛,若此不已,則從今以往,孰肯爲殿下任怨而論事哉?亦願殿下,嚴加懲治,以杜後弊焉。臣於前參判李光佐之事,竊有所慨惋者,昨年以來,大行大王玉候添劇,候班連設,而光佐身居宰列,一不進參,及夫侍藥設廳,而擧國驚遑,祈禱有命,而上下煎泣,猶且膠執偏見,略不變動。噫,彼雖諉以情勢,所謂情勢,元非大段,則其無自廢之義,非但衆議皆然,雖光佐,亦自知之,故今番出膺敦匠之命,蓋以此也。若果如是,則何不於仙馭未賓之前,一番親承,以少伸臣子之情禮乎?其所處義,可謂無據,而亦可笑也。臣意以爲,責罰之典,斷不可已也。義州府尹李挺周,性本麤雜,全昧謹飭,乍吏延安,已乏廉聲,及授本任,專事征利,姑取其最著者言之,則門市之塞,已有年所,只於使行回還,商譯迎卜時,名以雇車價,許送二三八包,新有定式,而挺周憑藉此事,利其收稅,今番團鍊使迎卜時,商賈之有銀貨者,盡許越送,所稅之物,厥數甚夥,而去處不明,唐線許多卜駄,密給延安吏所親者,換取木同,從中消花,其他不法之狀,不一而足。噫,挺周曾經從班,受此重任,則其所自勵,固宜有別,而貪黷之誚,傳播遠邇,莫不唾鄙,如此之人,不可仍置於邊上重地。伏願殿下,亟下拿問之命,以正其罪。兩界觀察之任,比他道,尤爲自別,而新除授咸鏡監司李德英,名望素輕,陞擢太驟,除目之下,物情未愜,固宜卽命遞改焉。臣治疏將上之際,卽因本院處置,召牌下降,不得不隨詣於闕外,而難冒之狀,如上所陳,玆敢投疏徑退,以俟處分,惟殿下曲加裁察焉。不以人而廢言,千萬幸甚,臣無任云云。答曰,省疏具悉。有懷所陳,亶出憂愛之忱,深用嘉歎,可不體念焉?朴泰春等負犯,雖曰至重,到今年久之後,首下給牒,未爲不可。喪人李澤之所爲,此等風習,誠可駭痛,特施徒配。李光佐處義無據,不可無警責之道,特罷其職。李挺周所論得宜,當依施,下款太驟之說,未知其得當也。爾其勿辭,從速察職。
都承旨洪致中疏曰,伏以臣疎迂蹇劣,百無一能,喉舌之長,自知不稱,而前任論思之職,已是自畫之地,累逋嚴召,終不敢承命,今若竝與新除而力辭,則跡近例讓,殊無輕重之別,故不得不冒昧乍出,黽勉供職,自顧恧蹙,何嘗一日自安于心哉?日昨諫長請推當該承旨之啓,尤有所萬萬惶愧者,蓋臣承牌入肅之時,適當成命已下之後,事係可論,猶可及止,而又況本院凡事,長官例皆主張,則其不能救正之罪,臣實爲首,所宜陳疏自列,恭俟重勘,而僚員不齊,連日直宿,徑出禁門,誠有所不敢,今始露章請譴,臣罪尤大矣。且臣素有注夏之病,每當暑濕,輒復發作,況自昨年海行之後,積傷於蠻海炎瘴,舊患一倍增劇,胃氣虛敗,百症交作,輒患似癨非癨之症,顔貌羸黑,肌肉消脫,乍有動作,喘喘欲絶,筋力精神,日益凋耗,奔走夙夜之任,決知其難强,雖微情勢之不安,卽此病狀,實無可支之道,玆敢畢暴哀懇,仰籲於嚴廬哀疚之中。伏乞聖慈,俯諒臣情病之俱難供仕,亟命鐫遞臣所帶職名,俾得安意調治,不勝萬幸。答曰,省疏具悉。卿其勿辭,調理察職。
左副承旨宋成明疏曰,伏以臣父母之病,俱未差復,而迫於恩命,黽勉在直矣。卽聞家人所報,臣母自去夜添得暑癨,頭部疼痛,渾身烘熱,煩轉失寐,少進粥飮,則輒皆嘔吐,膈間瞀悶,今至日午,尙不得鎭定云。蓋虛敗之氣,未盡扶接,而又復重得別症,實有晷刻暴急之憂,臣聞來,心神飛越,有不容抑情暫留者,急於歸省,不得不徑出禁門。伏願聖明,俯察人子之至情,特許遞改,俾便救護,仍命司敗,勘臣擅離直次之罪,不勝萬幸,臣無任云云。答曰,省疏具悉。爾其勿辭,救護母病。
判尹李宜顯疏曰,伏以臣狗馬病深,呈解諫職,私分得所,欣幸難量,而日未及改,旋行春曹新除,區區惶感,固不可勝言矣。乃於千萬夢寐之外,因節使變通之擧,遽有超資差遣之命,誤恩洊疊,又益之而京尹之長,臣於是,驚震惝怳,精爽飛越,莫知所以自措也。竊念臣庸駑譾劣,最出人下,曲蒙先大王拂拭之恩,卅年朝列,沐浴洪造,宰班親擢,聖眷彌隆,而報答蔑如,瘝曠半之,居常悚蹙,若負大何,苫塊餘生,一死尙遲,又遭攀髥罔極之痛,神志耗奪,疾疢侵尋,無復有一分陳力之望,投置閑散,以保床簀危喘,是臣日夕所耿耿者,而不自意光榮猥被,躋躐無漸,辱淸朝名器之重,而累始初官人之政,一至於此也。臣之尤所慨然者,上卿之位,卽古所稱命德之具,是何等高顯之地,而今日膺使命,則旣將因此晉陞,則與循常使价,絶有不同,誠宜極遴時望,務盡難愼之道,而今乃大有所不然者,不問人器之如何,只觀階級之比近,輕加爵命,曾莫少恡,不但微臣,深有冥升之懼,朝家擧措之苟簡,莫甚於此,一世之譁然唾點,亦何足怪也?矧玆所叨本職,素號劇部,自昔通才敏識,猶或難之,臣是何人,敢當斯任?至於使事,義在往役,寧容辭避,而近聞彼中情形,漸異前日,以臣迷闇,亦豈無僨誤之慮乎?反復揣量,決難冒承,徊徨累日,泯默以俟,公議所在,固應駁正之不暇,而猶未卽明言顯斥,亦豈容臣自處而然耶?玆不得不冒萬死,瀝血哀籲於嚴廬之下。伏乞聖明,特垂鑑燭,亟命收還濫資,仍將新授職名與冬至正使之任,一併鐫免,以安賤分,以重國事,公私不勝大幸。臣構成此疏,呈于政院,而政院無端退却,臣方怪訝,莫究厥故,天牌繼又下降,而情悃未暴,悶蹙轉增,尤無趨承之路,竟至違逋嚴命,罪戾至深,合受威譴,竝願重加勘處,以警具僚焉,臣無任兢隕祈懇之至。答曰,省疏具悉。陞擢之命,意非偶然,卿其勿辭,從速行公。
戶曹參議洪啓迪疏曰,伏以臣民無祿,奄遭天崩之慟,攀號莫及,痛隕冞切。第臣情迹,有不容以見職自處,間雖乍出,而旋敢引伏,朔日旣阻陪祭之班,公除亦闕參候之禮,有臣如此,生不如死,不料聖度天大,收錄不置,銓任纔遞,卽有地部佐貳新除之命,自顧負釁之蹤,何以得此於聖朝?驚惶感激,靡所容措。在臣分義,固當竭蹶趨承之不暇,而念臣前者在銓時,被斥於人,極其非常。噫,放蹤無忌,是豈非萬戮難贖之罪名,而曲被寬貰,終逭鈇鉞,傷弓之地,不宜復入,褫鞶之懇,無路仰徹,一味蹲仍,殆至三朔,到今思之,毛骨猶竦,當此嚴廬哀疚之中,雖不敢悉暴危迫之情,而若其不可復廁於周行則決矣。今若諉之以職名之移改,而欲藉前職之冒沒,遂謀他任之盤礴,則當如物議何哉?內愧何哉?反復思惟,萬無出謝恩命之路,玆敢不避僭猥,略陳危懇。伏乞聖慈,俯垂諒察,將臣職名,亟許鐫改,以謝人言,以靖私義,不勝萬幸。答曰,省疏具悉。爾其勿辭,從速察職。
黃海監司金有慶疏曰,伏以臣,濫叨藩寄,辭不獲遞,怵分畏義,冒昧出肅,陛辭之期,知在不遠,而竊有區區至懇,敢此哀籲於孝理之下,伏願殿下,矜而許之。臣以險釁餘生,祿不逮親,望絶昔人,負米百里,情同慈烏,守林經年,瞻依丘墓,未忍便離,臣之通籍,已過十年,而不能長侍京輦者,蓋以此耳。今當遠行,瓜遞有限,千里湖海,三載睽違,宿草孤墳,長入天涯之魂夢,念之至斯,方寸靡定,臣過蒙寵榮,職忝方面,而適値上下哀遑之日,薦香焚黃,雖不敢爲,至於展省辭別,實是人子情理之所不可已者也。玆敢不避煩猥,仰干嚴廬。伏乞聖慈,俯加諒察,特賜往來之暇,俾伸至情,不勝幸甚。答曰,省疏具悉。卿其依疏辭往省焉。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
尹錫來啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
又啓曰,左承旨權熀,右承旨韓重熙,右副承旨洪啓迪,昨日再違嚴召,又有只推之命,廳中一空,出納之地,不成貌樣,竝當更請牌招,而拘於廳規,不得請牌,何以爲之?敢稟。傳曰,竝牌招。
又啓曰,史局下番,最稱緊重,有不容暫曠,檢閱呂善長荐承只推之命,而無意入來,更卽牌招察任,何如?傳曰,允。
又以弘文館言啓曰,本館下番副修撰兪拓基,以隷習官,今日承文院褒貶坐起時,晝仕出去之意,敢啓。傳曰,知道。
又以奉常寺官員,以都提調·提調意啓曰,本寺祭享所用中脯,每年春秋造備,而雖在國恤禁屠之時,亦不得停廢矣。卽今中脯餘儲,經過霾炎,太半腐傷,決不可用之於祭享,且祈雨祭,今方設行,或不無不足狼狽之患,不得已造脯之意,敢啓。傳曰,知道。
又以山陵都監郞廳,以摠護使意啓曰,本都監堂上李光佐,因臺疏罷職矣。其代以兵曹參判兪命弘差下,都廳趙尙絅,國葬都監都廳金相玉,竝違牌坐罷,曾前都監郞廳,雖或違罷,多有仍存之例,趙尙絅·金相玉,令該曹口傳付軍職,使之察任,何如?傳曰,允。
兵曹口傳政事,以洪時傑爲左邊捕盜從事官。
洪啓迪,以禮曹言啓曰,卒哭後上下視事服色,因大臣陳達,收議判下,今當改付標以入,而五禮儀中,王妃·王世子嬪·親子〈妻〉·女官·文武百官妻服色,亦於卒哭後,皆用白色衣,故從上服以生布衣磨鍊。至於掖屬及有職事前銜成衆官·錄事·書吏·生進·生徒,卒哭後白衣,亦改以練後,掖屬以下,至皀隷·羅將,卒哭後黑巾·黑帶·烏帽·烏帶·黑平頂頭布,當遵五禮儀之制,有乖於宣廟朝白衣冠帶改制之意,當此禮節大正之日,不可因循,故皆改以白色。甲士·正兵·庶人服及百官服制,別單中杖條依收議判下,改磨鍊定式矣。竝宜依此付標,而前後付標處繁多,恐不便於省覽,故原單及別單,合爲一本,更爲正書以入之意,敢啓。傳曰,知道。
又以魂殿都監郞廳,以摠護使意啓曰,造成·修理兩所監造官,與鑄成所監造官,輪回直宿之意,敢啓。傳曰,知道。
又以兵曹言啓曰,判書臣晩成,連以國葬都監堂上仕進,參判臣兪命弘,身病呈辭受由,參知臣金在魯,以均田廳堂上,各邑量案磨準方張,逐日曉仕昏罷,參議臣呂必容,獨爲入直矣。今日遭同姓三寸姪女之喪,而他無推移入直之員,參知金在魯,卽爲牌招入直,何如?傳曰,允。
又啓曰,近來王大妃殿,各道方物封進單子,例稱以大殿嗣位後陳賀方物,而卽伏見黃海監司李德英封進單子,則以中宮殿,尊爲王大妃陳賀方物書呈,不察,甚矣。推考警責,何如?傳曰,允。
權熀啓曰,世子宮·嬪宮供上仍進排柴炭除減事,命下矣。減下單子還入,仍進排物種付標處,爻周減下之意,敢啓。傳曰,知道。
又以戶曹言啓曰,故西川府院君鄭崑壽,恩賜田結,尙未準受矣。慶尙道三嘉縣數外官屯畓貳結肆拾玖負捌束,自本家望呈願受,依例折給,何如?傳曰,允。
又以戶曹言啓曰,吏曹判書權尙游,辛卯年恩賜田結,尙未準受矣。忠淸道延豐縣數外官屯畓十二負四束,望呈願受,依例折給,何如?傳曰,允。
又以戶曹言啓曰,今七月十五日,大臣·備局堂上引見入侍時,因大臣陳達,今此告訃使行中所用銀貨依貸,以補彼中需用事,命下之後,備局以戶曹銀子一萬五千兩分排劃給矣。事當依此擧行,而第本曹銀子,元無應捧之規,不過每年使行時,貸給譯官等處,捧其邊利,以爲需用之地,而近年以來,譯輩定限之內,不能一一備償,以致舊儲之漸不如前。且數年以來,各道稅入大縮,許多貢物價,以米木,萬無繼給之勢,故不得已取用銀子,充給貢物之價。卽今遺在,亦甚苟簡,當此國恤大役,凡干經費,尤不可不慮,今此分排一萬五千兩,實無移送之勢,依近例限一萬兩許貸,何如?傳曰,允。
兵曹口傳政事,以金相玉·趙尙絅爲副司果。
正言徐宗燮啓曰,臣昨上一疏,略效愚悃,及承聖批,輒多開納,奬之以嘉歎,諭之以體念,逐條賜答,辭旨諄勤,臣奉讀以還,感激欽仰,有以見殿下翕受之盛德,而第於朴泰春等事,殿下旣知其負犯至重,則決不可以歲月之稍久,有所寬貰也,明矣。如使此輩罪狀,爲薄物細故,則以先大王寬大之德,職牒之不給,何至於十數年之久,而殿下乃於卽阼之初,首命全釋,使罪名若彼之徒,蒙職牒如舊之典,臺啓峻發,而兪音久靳。臣之所論,實出慨惋之忱,而亦未見槪,乃有此大恕之敎,此莫非臣言議巽軟,不能感回之致。臣於此,已不勝悚恧,而且於咸鏡監司李德英事,不惟不賜允許,反以未知其得當爲敎,臣尤有所不敢自安者。蓋北路藩任,與他道有別,而德英名論未著,資歷尙淺,以藩陞藩,寵秩太驟,今所論遞,實採公議,而乃承此未當之敎,此由於臣新進岨峿之言,不能見孚於君父而然也。以此以彼,決難仍冒於臺次,請命遞斥臣職。答曰,勿辭。
洪啓迪啓曰,正言徐宗燮再啓煩瀆,退待物論矣。傳曰,知道。
右承旨韓重熙上疏。大槪,情病俱苦,望斷陳力,荐違嚴召,罪合萬殞。伏乞聖慈,亟許鐫遞,以靖私義事。入啓。答曰,省疏具悉。爾其勿辭,從速察職。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
洪啓迪啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而梓宮加漆相値,不得來會云矣,敢啓。傳曰,知道。
權熀啓曰,右承旨韓重熙,昨日又爲陳疏承批,而尙不出肅,牌招察任,何如?傳曰,允。
備忘記,傳于洪啓迪曰,史官二員待命,騎馬六匹立之。
備邊司薦平安監司,權·韓祉·吳命恒。
獻納洪禹傳啓曰,正言徐宗燮,引嫌而退,有懷陳章,多蒙嘉納,兩款引嫌,無已太過。請正言徐宗燮出仕。答曰,依啓。
午時,上御資政殿。梓宮銀釘加漆入侍,領議政金昌集,殯殿都監堂上沈宅賢,右副承旨洪啓迪,注書徐宗伋,記注官金慶衍,竝如前儀。
上在慶德宮廬次。
朝哭後,大妃殿·大殿·中宮殿,〈?〉問安。答曰,罔極。
申時,行晡哭。
洪啓迪啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
洪致中啓曰,左副承旨宋成明陳疏受由,已至多日,卽爲牌招察任,何如?傳曰,允。
又啓曰,卽者吏曹郞廳來言,今日爲政事,命下,而判書趙泰耉未肅拜,參判沈宅賢病不來,參議未差,不得開政云。判書趙泰耉,辭疏纔已入啓矣。參判沈宅賢卽爲牌招開政,何如?傳曰,允。
備邊司,義州府尹薦望,李明彦·金相玉·李鳳翼。
備忘記,長番內官任萬禧,當爲莫重咨文公事,茶水顚覆,以致沾汚,極爲非矣。推考。
以右尹吳命峻三度呈辭,傳于洪致中曰,只遞本職。
權熀啓曰,京兆詞訟之地,不容久曠,而判尹李宜顯陳疏承批之後,尙不出肅,左尹未差,右尹吳命峻呈辭入啓,公務之積滯,委屬可慮。判尹李宜顯卽爲牌招察任,何如?傳曰,允。
韓重熙,以國葬都監郞廳,以摠護使意啓曰,哀冊文製述官鄭澔,陳疏承批之後,尙不上來,事甚未安,令政院趁速上來之意,別爲下諭,而上來時給馬事,亦爲分付兩道,何如?傳曰,允。
又以弘文館言啓曰,本館僚員不齊,未有甚於近日,卽今只有校理臣洪廷弼,副修撰臣兪拓基,連日坐直,而其餘闕員,多至九窠,輪直之地,無以推移,事體苟簡,莫此爲甚。今日政上下番闕員,全數差出,仍卽牌招察任,何如?傳曰,允。
又以承文院官員,以都提調意啓曰,行吏曹判書趙泰耉,行左參贊鄭澔,右參贊任埅,判尹李宜顯,吏曹參判沈宅賢,工曹參判李肇,行都承旨洪致中,本院提調差下,右副承旨洪啓迪,副提調差下,使之察任,何如?傳曰,允。
洪啓迪,以兵曹言啓曰,判書臣李晩成,連日都監坐起仕進,參議臣呂必容,纔遭服制,未及成服,參知臣在魯,方爲入直矣。以均田廳事陳疏,旣有從速擧行之命,今當出往本廳,而無他替直之員。今日政新除授參判待下批,卽爲牌招察任,〈何〉如?傳曰,允。
又以兵曹言啓曰,玉浦萬戶崔武英,以漂倭船領去交付之際,追往落後之罪,罷黜事,統制使李壽民狀達,去四月初四日達下,而自政院不卽分付於本曹,直爲出給於禮曹,故本曹全然不知,去六月頒赦歲抄時,不得書入矣。今適因事覺知,雖已過時,似不當置之。崔武英罪目,別單書入之意,敢啓。傳曰,知道。
有政。吏批,判書趙泰耉陳疏,參判沈宅賢進,參議未差,都承旨洪致中進。
兵批,行判書李晩成都監進,參判未差,參議呂必容服制,參知金在魯進,右副承旨洪啓迪進。
吏批啓曰,判書趙泰耉陳疏,參議未差,小臣獨政未安,何以爲之?敢稟。傳曰,仍爲之。
以趙觀彬爲大司諫,尹憲柱爲兵曹參判,兪命弘爲左尹,李東馣爲右尹,金在魯爲戶曹參議,安絿爲刑曹佐郞,韓配義爲尙衣別提,李廣道爲高山察訪,權爲平安監司,李明彦爲義州府尹。
吏批啓曰,因弘文館草記,闕員差出事,命下矣。玉堂出入之人,或違牌坐罷,或居中考,無以推移備擬,合有變通之道,何以爲之?敢稟。傳〈曰〉,別單書入。
以趙尙健爲副應敎,趙尙絅爲副修撰。
兵批,以兪命弘·吳命峻爲副司直,任徵夏爲副司勇。
權熀,以漢城府言啓曰,今此國恤時,轝士軍應出之戶及各樣雜頉之戶,預爲抄出,事目啓下之後,當爲磨鍊,而五部官員及戶籍書寫書員四十名,專掌抄出之事,今式年帳籍正書之役,勢難竝行。轝士軍抄出間,戶籍書役,今姑停止,其未受料布,待其更爲始役題給,而以在前國恤轝士軍抄出時,料布題給之例擧行,五部加出假使令各一名,料布亦依前例題給之意,分付該曹,何如?傳曰,允。
以副應敎趙尙健,副修撰趙尙絅,牌不進罷職傳旨,傳于尹錫來曰,推考傳旨捧入。
尹錫來啓曰,兵曹郞廳來言,闕內各所,入直軍士夜巡檢云矣,敢啓。傳曰,知道。
幼學趙重遇疏曰,伏以臣民無祿,大行大王,遽爾賓天,如喪之痛,八域惟均,以殿下出天之孝,呼號攀擗之痛,曷有其極?惟我殿下,俯循群情,勉登大寶,公除纔經,政事始親,大小裁決,一合事宜,中外拭目,想望治平,臣雖微賤,跧伏草野,一悲一喜,懷不能已。思將蒭蕘之說,仰贊淸明之化,伏願殿下,恕其狂僭,而澄省焉。竊伏念殿下,罹玆大割,哀慕莫逮,其所瞻依而伸孝思者,惟在我慈聖,仁儉之化,宿著於贊治之日,塞淵之德,益彰於含恤之時,憂殿下之毁瘠,亟勸權制,感殿下之誠懇,勉進水刺,十行慈敎,四方傳誦,任·似徽音,千載齊美。第念慈聖,常時氣力,每資補益,而近日蔬水,有踰禮制,哀毁之久,必致澌綴之極,前頭之慮,有不勝其追悔者矣。以殿下之純孝,一念及此,煎迫如何?臣謂今日之道,無過於保安慈聖,保安之道,無過於勸進常饍。伏願殿下,毋以嚴畏爲念,煩瀆爲嫌,涕泣奉勉,必以準請爲期,以我慈聖之仁恕,豈不俯諒殿下之至誠,而勉進薑桂之滋乎?夫如是則慈候可安,聖孝益隆,仁聲仁聞,可以淪浹於蒸庶矣。仍竊伏念帝王之德,莫過於孝,而追報之道,禮經明訓,母以子貴,春秋大義,今殿下嗣登大位,爲宗社神人之主,而所生之親,尙闕名號,寂寞窮巷,祠屋蕭條,一坏丘墓,宿草荒涼,伏想殿下嚴廬哀疚之中,必有怵然不自安者矣。文武朝臣,秩視二品,尙有榮贈之典,以殿下堂堂千乘之尊,獨無爵號之加於誕育之親,則其何以尊國體而伸至情哉?上自大臣,下至三司,無一人爲殿下言此事者,不知而不言耶?抑知而不之言耶?臣竊爲之慨然也。廷臣雖未有請,殿下宜卽處分,而仄聽累日,尙未有聞,未知殿下,有何疑難而然耶?臣尙記向日先大王,鑑殿下之情,而特許遷葬,達殿下之志,而復令望哭,以此推之,則先大王陟降之靈,必不咈於今日之擧矣。臣伏睹璿源譜略一書,前後纂輯,悉稟睿裁,而禧嬪二字,未嘗刪去,則亦豈非先大王微意,存於其間者乎?伏願殿下,特命禮官,亟定名號,以伸至情,以尊國體,千萬幸甚。臣愚衷所激,不避僭猥,敢具此疏,叫閽半日,而喉司阻搪,拒而不納,忠憤益激,不能自己,今又齎疏,冒萬死來言。噫,臣之所言,關係至重,則其何敢壅蔽沮遏,使不得上達耶?縱恣無嚴,其亦極矣。伏願殿下,快揮乾斷,先治其杜塞言路之罪,不勝幸甚,臣無任祈懇屛營之至。
洪致中·權熀·韓重熙·洪啓迪·尹錫來等啓曰,再昨幼學趙重遇稱名人,來呈疏槪,而適當院中殆空之時,以同僚齊會後,取見停當之意言之矣。卽者重遇,又呈其疏槪,臣等見其疏本,則上陳慈聖復膳之請,而其下款則以母以子貴爲言,而至敢曰,先大王陟降之靈,必弗咈於今日之擧。又敢曰,先大王微意,存於其間。噫嘻,是豈今日臣子之所忍發口者哉?伏惟先大王當初處分,前後下敎,不啻嚴截,頃在丙戌備忘記,有曰,暗行御史書啓中,敢以爵號書之,事之可駭,莫此爲甚。仍命罷職。又於丁酉咸一海之上書也,以敢書爵號,亦甚絶痛爲敎。聖意所在,昭如日星,至今布人耳目,則凡我臣庶,孰敢有所容議,而今於梓宮在殯,仙寢未冷之日,已有如此陰邪之輩,欲逞其眩惑嘗試之計,矯誣先旨,用意凶慝。如使此輩,苟有追念先旨,嚴畏先朝之心,則其何敢以誣罔之言,肆然加之於不敢加之地,而無少憚哉?此等鬼蜮之徒,若不嚴懲痛斥,則不但日後隄防之漸弛,抑恐有歉於我聖上遵先無改之道。臣等驚痛之極,不敢循例捧入,區區所懷,敢此附陳。
備忘記,今觀幼學趙重遇疏本,一篇主意,專在亟定名號之請,其下款則以母以子貴爲言,敢曰,先大王陟降之靈,必弗咈於今日之擧。又敢曰,先王微意,存於其間,此豈臣子之所忍發口?亦有乖於處分之意。矧今仙寢未冷之日,何敢以誣罔之言,若是其肆然哉?不可不痛斥,趙重遇邊遠定配。此疏還出給。
左副承旨宋成明疏曰,伏以臣,得蒙恩暇,歸省母病,醫藥扶護,今至四日,闔門攢手,感戴于天,卽因本院啓辭,召牌下降,夙夜之勞,臣豈敢憚,而顧念臣母所患,轉輾沈重,寒熱間發,症似痎瘧,又自去夜,腹痛兼作,溏泄不止,勺飮近口,輒卽嘔噦,線縷扶接之氣,旋復大脫,苶然不得收拾。卽今情理,實難頃刻離側,每有召命,輒煩陳情,極知惶悚,而人子至情,亦不敢自阻於孝理之下,趨詣闕外,冒申籲號於嚴廬哀疚之中。顧此出納之地,爲任緊重,豈可一任臣虛縻,以致多日瘝曠而莫之恤乎?伏乞天地父母,亟命遞解臣職,俾守病側,專心藥物,千萬幸甚。答曰,省疏具悉。爾其勿辭,救護母病。
行吏曹判書趙泰耉疏曰,伏以恭惟我大行大王,深仁厚澤,浹人肌骨,奉諱之日,深山窮谷,莫不奔走悲號,況如臣不肖,最承知遇,恩山德海,欲報罔極,湯煎焦遑之餘,竟遭天崩之痛,恨不能溘然下從,以蓐螻蟻,屬承都監之命,念今自效之道,只在此一事,故此遲回,以待因山之期,不幸近日,自罹毒痁,出入死生,殆涉二旬,前後藥院問安之班,都監鎭日之坐,梓宮加漆之時,朔望殷奠之節,闕然不得一進,臣之罪戾,已不可勝誅矣。千萬意外,猝膺選部新命,病裏驚惶,莫省所措,臣自頃年所遭以來,已斷從宦之念,從前自廢自畫,實非假飾之言,今春入城,蓋爲承候之計,而受任於侍藥之日,不敢言私,卽起趨命者,義有所不得不爾。終罹大戚,又不忍遽然決歸,黽勉徊徨,以至于今,本非有因仍盤礴,復就朝列之意。矧今所叨,卽臣宿趼,十年之後,重蹈已敗之塗,此豈臣私分之所敢安,而中間停枳,亦爲臣難進之端,臣之不敢復據是職,非惟臣心之所自矢,卽通朝之所共知也。臣旣不可以出而承命,則都監職事,亦無可供之日,臣之尙今留滯,亶爲此敦匠事,而今此事,亦將不得遂矣。久留此,亦何爲哉?與其費日撕捱,違召而益其罪,無寧引分自退,遵古人循墻之義而已。玆不得不畢暴衷悃,留疏徑歸,下情不勝悲觖,臣之目今病狀,雖極沈重,從容將息,幸而不死,則當趁廞衛將啓之日,謹詣山陵之下,以伸號弓之慕,臨當欲去,瞻望殯殿,益不禁哀號痛隕之懷。伏乞聖慈,察臣崩迫之懇,亟將臣新授職名,兼帶諸務及都監內局之任,盡行鐫免,仍治臣任情行止之罪,俾臣得以畢命丘壑,不勝萬幸,臣無任涕泣悲隕之至。答曰,省疏具悉。銓官之除,意非偶然,卿其勿辭,從速行公。
禮曹參判朴泰恒疏曰,伏以臣民無祿,聖考賓天,中宸痛結,率土如喪,微末小臣,未遂蓐蟻之忱,徒切抱弓之痛,而賤疾轉劇,望日陪祭,不得進參,自知罪戾,實合重誅,忽於此際,伏承恩旨,以臣爲春秋佐貳之官,拜命驚惶,不知所出,夫本曹職責,掌天秩正邦禮,不輕而重,平常無事之時,常懼其不克堪承,矧今國家有事,節文多端,昏耗如臣,豈可苟然充數,與聞末議於其間也哉?且臣自前月之初,宿疾漸劇,不敢顧私,出入庭班,積有傷損,中暑暴泄,度數無算,將至數十餘日,少無所減,以此病狀,實無陳力就列之望,玆敢疾聲哀籲於嚴廬哀疚之中,臣罪萬死。伏乞聖明,察臣職名之難冒,憐臣病情之難强,亟行鐫免,以重官方,特許靜攝,以尋生路,不勝幸甚。答曰,省疏具悉。卿其勿辭,從速察職。
參知金在魯疏曰,伏以臣民無祿,聖考賓天,攀號罔極,率普惟均,而如臣無似,十年禁近,最承恩渥,抱弓泣血,自倍恒人,仍念臣曾受湖南均田之任,收草案還朝之後,各邑所寫正案,鱗次來到,而適値公除未過,許久藏置,未卽磨准,自十餘日前,復爲始役,其間正案之來愈多,至於山積,而遠地下人停留之弊,實爲可愍,故臣逐日曉赴昏歸,左酬右應,眼鼻莫開,以此本曹輪直,全然廢闕,使僚席獨勞,心常不安矣。昨因入直同僚遭服制,召牌下降,推移無路,不得不捨却承命,而顧此事勢,若或一日暫離,則許多文書,誠恐難了於年分之前,而遠邑人等待之弊,又有不可勝言者,朝家理宜下燭此狀,有所變通,玆敢據實陳籲。伏乞聖慈,亟許遞解臣本職,俾得專意於均田廳事,速完大役,千萬幸甚。答曰,省疏具悉。爾其勿辭,從速擧行。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
大妃殿·中宮殿,藥房問安。答曰,罔極。
藥房都提調金昌集,右承旨韓重熙啓曰,伏未審近來,聖體,若何?大妃殿氣候,亦何如?加味生脈散及水澆水刺,連爲進御乎?臣等久未入侍,今日與諸醫入診,詳察聖候宜當,不勝憂慮,敢來問安,竝此仰稟。答曰,知道。慈殿氣候一樣,加味生脈散與水澆水刺,連爲進御矣,明日入診。
申時,行晡哭。
韓重熙,以弘文館言啓曰,副應敎趙尙健,副修撰趙尙絅,昨日旣有只推之命,更爲牌招察任,何如?傳曰,允。
又以山陵都監郞廳,以摠護使意啓曰,都廳李明彦,昨日政陞外任矣。其代以前縣令李眞望差下,令該曹口傳付軍職,何如?傳曰,允。
又以宗簿寺官員,以提調意啓曰,今庚子春夏等講學宗室勤慢抄出,而連因本寺有故,開講只是一次,故諸宗畫數,俱未準於十五分,則似不宜擧論賞罰,而自丁酉秋冬等,至庚子春夏等,合爲六等內,己亥秋冬等,以璿源譜略修正事,本寺不得開講,而其餘五等,夏豐守梴,連爲居首。取考前例,則五等居首之人,連爲特爲加資之命,而事係恩典,自下不敢啓請,上裁,何如?傳曰,特爲加資。
兵曹口傳政事,副司直李眞望。
以副應敎趙尙健,副修撰趙尙絅,牌不進罷職傳旨,傳于韓重熙曰,推考傳旨捧入。
韓重熙,以承文院官員,以都提調意啓曰,使行文書査對及回公之事,極其緊急,而本院官員,或任意在外,或臨時稱病,不卽擧行,其在事體,殊涉未安。除衆所共知實故外,在外及稱病人員,竝罷其職,以懲新進怠慢之習,何如?傳曰,允。
尹錫來,以左邊捕盜廳言啓曰,頃日典獄罪人之打破獄門而逃躱者,至於十六名之多,此實前所未聞之事,事之驚駭,莫此爲甚,多定軍官,發送諸處矣。賊人崔民逃躱之日,軍官李世績,捕捉於水口門內,賊人朴有福,翌日軍官金壽昌,捕捉於會賢洞近處,賊人鄭丁男,軍官崔世樞,捕捉於江原道金城地,故爲先移送刑曹。未捕諸賊,則今方嚴飭窺伺,期於必捕之意,敢啓。傳曰,知道。
韓重熙啓曰,卽者校理洪廷弼陳疏徑出,觀其疏語,則元非大段,故原疏纔已退却,所當直請禁推傳旨,而所陳身病,果爲苦重,此與無端徑出有異,推考警責,何如?傳曰,允。
又以弘文館言啓曰,校理洪廷弼,纔以身病,陳疏徑出,上番將未免闕直,事極未安。副應敎趙尙健,副修撰趙尙絅,今日又有只推之命,更卽牌招,以爲推移入直之地,何如?傳曰,允。
尹錫來,以漢城府言啓曰,國恤時轝士軍,卿宰以下,擧皆出丁,視他坊役,至重且大。所當勿論上司,盡爲出用,而各衙門所屬員役,勿爲出用事,或移文分付,或直爲捧甘,極其浩多,殊甚紛紜,非徒事體未安。卽今戶口,比前減縮,抄出充數,其勢末由,前頭調用,誠甚悶慮,而況今轝士之役,事體至重,渠輩雖或雇立,何可謀免乎?取考本府謄錄,則前後國恤時,各殿別監諸都監員役等,無率丁者,皆不許頉減事,捧承傳擧行矣。今亦依前例,各衙門移文及甘結,一切勿施事,捧承傳施行,何如?傳曰,允。
韓重熙,以山陵都監郞廳,以摠護使意啓曰,山陵始役日期不遠,而造成所功役浩多,本所監造官,今二十四日,依例除肅拜,先爲出去之意,敢啓。傳曰,知道。
以副應敎趙尙健,副修撰趙尙絅,牌不進罷職傳旨,傳于韓重熙曰,推考傳旨捧入。
執義趙聖復,掌令朴弼正,持平洪龍祚啓曰,請還收朴泰春·呂必重·姜履相·金世欽·李彦明·洪錫九等職牒還收之命。措語見上請西陵都正煜,亟命遠地定配。措語見上臣等伏見趙重遇稱名人疏本,則假托慈聖復膳之請,而一篇精神,專在於下款,一則曰春秋大義,一則曰先王微意,噫嘻,此何言也?母以子貴,春秋公羊之說,而胡氏之傳,極論其非,程·朱之傳,亦甚嚴截,雜出傳註,斑斑可考。以聖學之高明,若賜一覽,則公羊悖禮之言,可以立辨,疏中大義之云,已極無據,而至於先王微意及弗咈於今日之擧等說,尤爲絶痛。前則有答朴萬鼎·朴涏之批,後則有特罷御史,痛斥一海之敎。處分之嚴正,堅如金石,旨意之昭揭,皎若日星,則爲今日臣子者,何敢以此等矯誣之言,肆然發口哉?噫,臣民無祿,聖考賓天,深山窮谷,莫不奔走哀號,而一種奸凶餘孽,潛相揣摩,闖起躑躅,乃於仙寢未冷之日,忍以誣罔之辭,敢加於不敢加之地,欲累聖上遵先無改之孝,欲售邪黨眩惑嘗試之計,論其情狀,萬萬痛惋。幸賴聖鑑如天,洞燭奸狀,特下迸裔之命,凡在群下,孰不欽仰我聖上述先志折姦萌之盛意,而第如此陰慝之疏,決非幺麼一重遇,所能獨辦,不可不覈出其指嗾者,快施王法。請定配罪人趙重遇,亟命嚴刑鞫問。答曰,不允。
獻納洪禹傳,正言徐宗燮啓曰,請新除授善山府使申轂罷職。措語見上忠淸兵使李台望年旣老敗,性又鄙瑣,本不合於閫帥,而頃當侍藥設廳之日,出送營屬於場市,貿取蔽陽子數百軸,輸入營中,以爲乘時射利之計,此實閭巷間賈豎之所不忍爲,而台望身居閫任,乃忍爲之,已極駭痛,而及至哭班之設於本府客舍也,出奉殿牌於廳上,則是何等尊嚴之地,而台望乃於哭班會坐之中,敢以肩輿,直抵三門之外,至被多士之峻責,擧措駭悖,傳說狼藉。如此無識蔑禮之人,決不可仍置於閫任。請忠淸兵使李台望罷職不敍。答曰,不允。
右副承旨洪啓迪上疏。大槪,素患痰嗽,轉成痼疾,出納之任,已無以堪承,而至於槐院副提調之任,尤無一分冒當之勢。伏乞聖明,諒臣病狀,察臣微懇,將臣本兼諸任,亟行鐫改,以安私分事。入啓。答曰,省疏具悉。爾其勿辭,調理察職。
行戶曹判書宋相琦上疏。大槪,文思短拙,病入膏肓,先王狀德之文,有不可堪承者,伏乞聖慈,特以行狀撰述之任,移授典文之臣,或他閑職之人,以重國事事。入啓。答曰,省疏具悉。卿其勿辭,從速撰進。
大司諫趙觀彬上疏。大槪,夙姿疾疹,望斷陳力,中遭顚沛,戒存斂跡,臺閣之任,孰非緊重,而至若長官,尤有別焉。臣姿望淺劣,言議巽軟,苟然充位,不但爲臣心之愧蹙,其於乖一初之政,駭四方之聽,何哉?伏乞聖明,亟遞臣職,以重官方。愚忠所激,略此附陳,惟聖明澄省焉。臣竊覵聖明於嗣服以來,凡所施爲,一遵先志,其爲群下之欽誦,不啻顒若。至於昨日處分,有紹述之美,懲討之嚴,上足以悅豫先王在天之靈,下足以戢破姦人伺隙之謀。於戲大哉。此實簡冊之所未見,而亦惟爲宗社無疆之休矣。於戱大哉。無容他說,而若其重遇凶慝之情,則有不可不痛辯者。噫,此輩之以此說,嘗試於今日者,蓋以妄度之心,敢議難言之地,欲售其禍人國家之計,而至以微意弗咈等語,矯誣先志,無所顧忌,噫嘻,仙寢未冷,公除甫過,而此等之言,遽已有聞於黈纊之下,伏想聖明,必有所怵然痛傷於嚴廬之中矣。此豈有人心者所可忍爲,而亦豈重遇一人之所獨辦者哉?彼凶黨之包藏禍心,揣摩奸計者,厥惟久矣。其將換面迭出,百計煽動,必欲眩惑聰明,壞亂朝廷而後已。其所可驚而可憂者,不特爲羸豕之躅躅,漸明夷入腹之戒矣。伏願聖明,益恢乾剛,以嚴隄防,仍命如許之疏,勿復捧入。承旨宋成明陳情之疏,適在是日,雖未知其親病之如何,而顯有知幾規避之跡,宜加警責,以礪臣工事。入啓。答曰,省疏具悉。昨日處分已定,而爾疏臚列,亦甚明快,下款事推考,爾其勿辭,從速察職。
行戶曹判書宋相琦原疏,伏以今此大行大王諡狀,初旣分排於臣,以臣病昏勞攘,豈有堪任之望,而使行有期,事勢急迫,不敢辭避,纔已製進,而至於行狀,則又與諡狀,事體大別。諡狀之所不載者,擧將收入於一篇之中,四十六年嘉謨懿範,旣不可勝書,計其文字,必不下萬有餘言,從前列聖朝狀文,未有如此之多者也。己亥孝宗大王行狀,不過十餘年間事實,又其見屬之人,乃是無職事原任大臣,素以詞林鴻筆,鳴於世者,而五朔之後,始爲撰進,其事之難,亦可見矣。念臣本來,文思拙短,不踰恒人,年又衰耄,病入膏肓,筆硯之役,全然抛棄者,已有年矣。況今所帶本職,素稱煩劇,兼又加之以諸都監策應之役,文簿堆積,酬應旁午,每當赴衙之時,同坐諸僚,亦皆爲臣愍然,以何精力,以何暇隙,能有所及於莫重莫大之文字乎?且宣廟以前,則行狀便是諡狀,而自己丑以來,諡狀·行狀,分而爲二,諡狀撰進之人,未必皆製行狀,則以臣一人,何可獨當兩狀撰進之任乎?噫,攀髥莫追,萬事已矣。以臣子蓐蟻之誠,述先王狀德之文,所可自效者,惟在於此,臣以何心,敢有所辭,而顧今事勢至難,末由自力,因循時日,不自陳暴,有若可以堪承者然,致令大事,終不免狼狽,則臣之罪戾,尤無所逃,玆敢冒萬死陳之。伏乞聖慈,察臣之言,非出假飾,特以行狀撰述之任,移授典文之人,或他閑職之臣,以重國事,千萬幸甚。批答見上燼餘
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
大妃殿·中宮殿,藥房問安。答曰,罔極。
藥房都提調金昌集,副提調洪致中啓曰,伏未審夜來,聖體,若何,大妃殿氣候,亦何如?今日臣等,當依聖敎入診,敢來問安。答曰,知道。慈殿氣候一樣矣。
藥房口傳啓曰,臣等入診退出後,與諸醫商議,則前日進御加味生脈散,更爲進御宜當云,五貼爲先劑入之意,敢啓。傳曰,知道。
申時,行晡哭。
洪致中啓曰,卽今廳中,位甚不齊,或陳疏受由,或病不仕進,出納之際,事多苟簡,除受由外,左承旨權熀,卽爲牌招察任,何如?傳曰,允。
韓重熙,以弘文館言啓曰,本館上番,經日闕直,事體極爲未安。副應敎趙尙健,副修撰趙尙絅,連有只推之命,而一向撕捱,無意出肅。竝更牌招,以爲推移入直之地,何如?傳曰,允。
以副應敎趙尙健,副修撰趙尙絅,牌不進罷職傳旨,傳于尹錫來曰,推考傳旨捧入。
備忘記,傳于韓重熙曰,史官二員待命,騎馬六匹立之。
尹錫來啓曰,前奉敎李箕鎭,待敎申昉,前檢閱呂善長,旣已敍用,令該曹口傳付軍職,仍卽牌招察任,何如?傳曰,允。
又以弘文館言啓曰,副應敎趙尙健,副修撰趙尙絅,三日之內,四蒙只推之命,而一向撕捱,無意承命,其在事體,極甚未安,今日上番,又將闕直,竝卽更爲牌招,以爲推移入直之地,何如?傳曰,允。
吏曹口傳政事,以李箕鎭爲奉敎,申昉爲待敎,呂善長爲檢閱。
尹錫來啓曰,奉敎李箕鎭,待敎申昉,檢閱呂善長牌招事,命下矣。闕門已閉,明日待開門牌招之意,敢啓。傳曰,知道。
未時,上御挹和堂。藥房入診入侍時,都提調金昌集,副提調洪致中,記事官姜必愼·趙昌來,記注官金慶衍,醫官吳重卨·李道元·李德三·權聖揆·金壽煃。都提調金昌集進曰,近來朝晝異候,聖體,如何?上曰,無事矣。昌集曰,大妃殿氣候,每以一樣爲敎,卽今別無大段患候乎?生脈散連爲進御則好矣。水澆水刺之節,亦復何如?哭泣哀毁之中,伏想氣力,漸益澌綴矣。一時變通之道,臣等非不念之,而水澆水刺之進御與否,尙未的知,從權之請,有不敢遽然發說矣。自上親察進御與否,或時勸進,如是而氣力猶尙綿綴,則自下似當有陳請變通之擧矣。且伏念聖上,方在嚴廬哀疚之中,當此無前暑熱,七時哭泣,常御衰絰,雖以平人言之,食飮起居之節,似不得如常,瞻望玉色,消瘦特甚,伏不勝憂慮之至,敢來入診。請令醫官,診察脈候,何如?上曰,唯。諸醫以次診脈後,李道元進曰,左脈細弱,右脈平順矣。李德三進曰,左三部沈靜,右三部大,而重按則度數調均矣。權聖揆曰,左右脈度沈數,而三部則平等調均矣。金壽煃曰,左寸有力,右尺沈柔,元氣大抵似虛,而且有濕熱矣。昌集曰,湯丸中當進之劑,問之醫官,如何?上曰,唯。吳重卨曰,以聖候脈度觀之,姑無大段症候,辰砂益元散,或乘熱進御則好,而別無分明當進之劑矣。道元曰,脈候近虛,湯藥不可進御,當此暑熱,生脈散及益元散,間間進御,似好矣。德三曰,脈候調均,而左不如右,中氣不足之故也。益元散,雖有淸濕之功,於中氣不足處,則不合用,生脈散加用蓮肉·茯苓,代茶進御,似爲得宜矣。聖揆曰,向來脈候頗浮,時當極熱,故用辰砂益元散矣。今當換節之時,則以凡人言之,或感而冒之,筋骸沈重,食飮不甘,此時調胃之道爲急,生脈散性味頗冷,元方中加減材料,入人蔘一錢,進御,似好矣。壽煃曰,益元散雖好,自上,下元不足,卽今秋節已深,似不可用,生脈散加減之法,見於萬病回春,依此方加入白朮,進御則好矣。且聖候素多濕熱,此時合用蒼朮膏,而暑濕之餘,胃氣沮洳,有難輕用,生脈散先爲進御,稍待秋涼,繼進蒼朮膏,似好矣。昌集曰,諸醫皆以爲,生脈散加入用之爲好云,臣等退出後,與未入侍醫官,商確議定,何如?上曰,唯。昌集曰,拱辰丹,連爲進御乎?上曰,進御矣。昌集曰,此藥當連爲劑入,而所入鹿茸·唐麝香,須得眞品,可以奏效矣。鹿茸以醫書所論見之,則色如紫茄者良,蓋採取之際,不去精血,仍爲乾淨,故其色如紫茄,而我國則取其色白,去其精血,故與醫書中本意相反。頃自內局,以依法採取之意,累度分付于諸道,則間有封進者,而形色終不如唐品。至於麝香,眞假相雜。黃連·朱砂·石雄黃·眞珠·龍䐉等材,皆是要材,而亦難得其眞品。今番使行,御醫入去時,管運餉銀子二三百兩,別爲入送,使之精擇貿來,本銀則還後會減宜當。以此,分付于平安監司·義州府尹,何如?上曰,依爲之。昌集曰,臣伏見正言徐宗燮之疏,則以新除授咸鏡監司李德英,爲名論素輕,陞擢太驟矣。德英出身已久,曾歷臺省·承宣,特未及爲大諫·吏議等職矣。若以此,爲名論素輕,而不許陞差外藩,非臣所知也。德英受任海臬,已三年矣,其所爲政,終始如一,料理賑事,極有條理,一路荐饑,民將盡劉,而賴以全活,不啻萬命,其治理之表著,在古亦罕其比,守令民人,莫不稱頌,其在褒勸之道,豈無超遷之典乎?況今北關饑荒,殆有甚於海西,民多流亡,一路空虛,方伯必須得人,庶有安集之望,今以德英擧擬者,意非偶然矣。臺臣不諒如許事狀,遽加彈論,良可慨惜。在昔漢時,良吏有以治行著聞,則輒以璽書褒嘉,至有入爲九卿者,漢之治平,卽以此也。且以我朝言之,曾在祖宗朝,其有材堪方面者,則不問履歷,輒皆擢用,一時方伯,擧皆得人,以此一人亦有累按諸道者矣。今則不然,不問才地之當否,先觀履歷之如何,若經大諫·吏議等職,則循例擧擬於方伯之任,而人無異辭矣。然而其中往往有不副職責者,誠有乖於綜核之政,名論重輕,果何與於治理哉?然德英旣被臺言,理難冒赴,且前監司金相稷,身病一向危重,皆以難於生還爲慮,累次遞易之際,遠路夫馬,累朔淹滯,亦甚有弊。李德英今姑改差,以他無故人差出,仍爲催促辭朝,何如?上曰,依爲之。洪致中曰,李德英辭疏,俄自縣道入來,而以齋戒留院矣。今則旣已變通遞改,其疏還爲下送,何如?上曰,依爲之。昌集曰,向來天安境內,多有竊發之患,故因大臣箚陳,以武臣朴溟羽差出之後,頃者均田使金雲澤,以本郡量役,郡守金天與,陳疏請仍矣。厥後大臣箚批,以箚辭得宜爲敎,金天與·朴溟羽,誰仍誰遞,似當明白稟定。大抵均田使往來之際,竊發之患,似或未甚於大臣行過本境之時,彼此所聞之各異,容或然矣。第大臣旣慮賊患,以武臣差出,而天安量役,亦幾完畢,則朴溟羽仍爲差送,此後則更觀賊勢之如何,或以武臣,或以蔭官差送,何如?上曰,依爲之。昌集曰,日昨大司諫金雲澤違牌坐罷矣。卽今量田文書,不但未畢,寶篆書寫之任,亦不可因此遞易。金雲澤若爲收敍,俾完均田廳之役,仍察寶篆書寫官之任,事涉便當矣。上曰,依爲之。昌集曰,東萊府使鄭亨益,屢典郡邑,水土所傷,素多疾病,自除本職,病勢添劇,吐血無數,屢阽危域,連呈辭狀矣。亨益之實病,卽通朝之所共知,卽今辭狀,又爲來到,諸議皆以爲,宜速變通,特爲許遞,似合於體下之道矣。上曰,遞差,可也。昌集曰,向者以下番翰林徑出之故,上番二人,皆陳疏違牌,至於坐罷。卽今左右史未備,事極未安,似當有變通收敍之道矣。且奉敎李箕鎭,待敎申昉,旣已見敗於薦事,則前頭新薦,例不得干與。今聞李箕鎭,則已盡修史,申昉亦幾盡修整云。敍用後仍爲陞六,似爲得宜,而申昉則陞六之後,若有職務,則恐有妨於修史之役。在前翰林中,如此之人,亦有送西之規,申昉則姑爲送西陞六,待修史後,始爲調用,何如?上曰,依爲之。昌集曰,槐院圈坐,尙不擧行,卽今未分館者兩榜也。上博士金弘錫,累次拿囚,又以分館後,始爲陞六事定奪,而猶不動念,向因筵中,僚相引史局規例,有行首官削職之事矣。今聞槐院古規,上博以圈事被罪,則下位無替當之事,至於削職,史局雖有此法,槐院則此是三百年所無之例,終無分館之意,事涉難處。朝家命令,雖似顚倒,前例旣然,不可不更爲變通。上博士金弘錫別爲敍用,仍許陞六,分館則令次官卽速擧行之意,分付,何如?上曰,上博士敍用陞六,分館事催促擧行,可也。昌集曰,卽今自上在諒闇之中,姑無進講之事,而前頭則似當連爲開筵,而館職未備,事體苟簡,新錄速行事,自在先朝,累次催促,而至今遷就,今則絶無行公之員,只有校理洪廷弼,副修撰兪拓基二人矣。新錄之規,副提學及應敎以下,須備三員,始可爲之。臣於副應敎趙尙健,前修撰金相玉事,竊有所懷,常欲一陳矣。趙尙健則曾在館職,無故行公矣。向因修撰金東弼疏斥,過自引嫌,仍以自畫。東弼疏中,蓋謂尙健,庸獃蠢劣,不合銓郞,金相玉則曰濫竽東壁。夫尙健,素有名望,決非庸獃之人物也。至於因論媒榮云者,尙健雖因一時言事,偶然被論,何嘗因此始通榮選乎?且古之名人,亦多有因其論而增其聲價者,此豈爲其人之累乎?金相玉,玉堂被選之後,自然推遷,至于東壁,則濫竽之斥,亦是意外,又其所遭,亦爲爽誤矣。大抵近來,黨論日甚,互相攻擊,吹毛覓疵,若皆自廢,則豈復有完人,亦豈有做事之日乎?嘗聞祖宗朝,有人忌其名望履歷,出於其右,乃有排擯攻擊之事,而當之者,不曾以此爲嫌,出入宿趼依舊,而公論亦不以爲非。今東弼之疏,專出於害人物敗國事之計,則其言似不至爲嫌,今此新錄,一時爲急,合有變通之道。此兩人若自朝家,別樣敦迫,則其何敢顧其私義,終始不爲擧行乎?上曰,各別分付,可也。致中曰,大臣以玉堂兩臣之事,有此陳達,臣亦有所懷矣。國朝以來,崇尙名節,搢紳大夫,莫不以廉義爲重,則被人詆斥者,雖不得晏然自居,亦豈可以此自畫乎?此等事,自朝家宜有別樣申飭之擧矣。近來朝論岐貳,彼此互相訾摘,不但兩臣所遭如此而已。以前參判李光佐事言之,光佐以其情迹不安之故,不敢遽廁於朝行,向來廷候之時,則來伏城外,及夫設廳之後,則進詣闕下,雖不入參內班,前後處義,似不可謂全無變動,而日昨正言之疏,有若偃然在家,全不變動者然。至於敦匠之任,自是臣子盡分之處,事係往役,則承命勉出,亦其情禮之所宜。若使光佐,固辭侍藥之任,而遽當都監之事,則雖謂之去就無據,可矣。今臺臣全不舒究,直斷之以處義無據,豈非情實之外乎?若夫宋成明,則以親病出去,而諫長以規避斥之,夫以親病陳情者,豈可以規避爲言乎?此等議論,俱涉太過矣。昌集曰,宋成明則雖未知眞有規避之心,而第其親病之危重,通朝之所共知也。諫長之以規避爲言者,似是深文矣。致中曰,小臣纔經信使之行,關係使行時事,故敢此仰達矣。校書博士申維翰,以製述官啓下,帶去一行,蒙被國恩,往返無事,如小臣者無功可紀,而猥荷超秩之典,至今惶愧未已。維翰,長於文詞,一應倭人酬酢文字,專委主管,往來述作,多至千餘首,倭人皆以爲比前製述官大勝云,豈不有光於國家乎?酬勞之典,似不可無矣。臣取考前例,則信使時寫字官,亦有陞六之規,寫字官旣有賞典,則製述官之不得蒙恩典,豈無不均之歎乎?乙未年製述官,則及第直赴者也。壬戌年則以儒生啓下,名目皆無屬處,只有高品付祿之例,而今番與此有異,係是有職名之人,故因兵曹草記,又有七品職除授之命,而維翰旣已仕滿,例陞博士,雖非賞典,七品職則固所自有,殊無朝家論賞之意,宜有別爲變通之道矣。大臣今方入侍,俯詢而處之,何如?昌集曰,七品職維翰之所自有也。若因此施行,則殊無朝家論賞之意,陞六之典,似非過濫矣。上曰,陞六,可也。致中曰,小臣以本院事,有稟定之語矣。昨日大司諫趙觀彬,以趙重遇疏事,有所臚列,仍附此等疏章,更勿捧入之意,而批旨中,只以疏論明快爲答,勿捧一節,則不爲下敎。凡疏章勿捧,關係言路,固有後弊,而此則事關先朝,不當一任紛紜,故諫臣之意,似出於此,自上必有明白指一之敎,然後本院當爲擧行,何以爲之?上曰,此後則勿爲捧入,可也。諸臣遂退出。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
韓重熙啓曰,小臣,議政府方物封裹進去下直。傳曰,知道。
權熀啓曰,當此使行臨迫之日,本院多有擧行之事,而左副承旨宋成明,右副承旨洪啓迪陳疏受由,俱至多日,卽爲牌招察任,何如?傳曰,允。
尹錫來,以弘文館言啓曰,本館上番連日闕直,事之未安,莫此爲甚,校理洪廷弼,以病徑出,已至三日,卽爲牌招入直,何如?傳曰,允。
又以山陵都監郞廳,以摠護使意啓曰,今此都監節目中,相地官二員啓下矣。一員則例以本監地師定送,而一員則以地理兼敎授李聖時,趁始役出送,使之看役,何如?傳曰,允。
平安監司狀啓,道內水災之慘,無處不然,漂失家産,彷徨失巢之民,多至二百四十八戶,人命之渰死壓死,亦至十名,尤極驚慘事,,傳于權熀曰,渰死壓死人及江東縣漂失人等,令本道恤典擧行。
尹錫來啓曰,新除授藝文館奉敎李箕鎭,時在京畿廣州地,斯速乘馹上來事,下諭,何如?傳曰,允。
以校理洪廷弼牌不進罷職傳旨,傳于洪啓迪曰,推考傳旨捧入。
尹錫來,以弘文館言啓曰,校理洪廷弼,旣有只推之命,更爲牌招入直,何如?傳曰,允。
又以禮曹言啓曰,端懿王后考,贈靑恩府院君沈浩,中宮殿妣,贈全城府夫人李氏,贈光陽府夫人李氏,四仲朔·四名日及忌日墓所祭需,依他王后考妣例題給事,分付該司,而守墓軍,亦令兵曹定給,何如?傳曰,允。
又以國葬都監郞廳,以摠護使意啓曰,寶篆文書寫官金雲澤,昨因大臣陳達蒙敍,而時無職名,令該曹口傳付軍職,何如?傳曰,允。
兵曹口傳政事,以金雲澤爲副護軍。
尹錫來,以國葬都監郞廳,以摠護使意啓曰,輪轝排設時所入來往板,外司所在前排,擧皆尺短無可用,而昌慶宮所在內用補階板可合云,量入取用,何如?傳曰,允。
以校理洪廷弼再招不進罷職傳旨,傳于權熀曰,推考傳旨捧入。
尹錫來,以議政府司錄,以領·右相意啓曰,大行大王議諡三望,付送於請諡使臣之行事,前已定奪矣。三望今已議定,別單書入啓下後,仍付使行之意,敢啓。傳曰,知道。
敬獻,夙夜警戒曰敬,聰明睿哲曰獻。章憲,法度大明曰章,行善可紀曰憲。忠憲,推死盡忠曰忠。餘見上
尹錫來,以刑曹言啓曰,因臺啓疏儒趙重遇嚴刑窮問事,旣已允下矣。所當卽爲擧行,而臺啓未發之前,押送畿營,自畿營已爲發配云,故急速捉送之意,移文畿營,待其押來擧行之意,敢啓。傳曰,知道。
執義趙聖復,掌令朴弼正啓曰,請還收朴泰春·呂必重·姜履相·金世欽·李彦明·洪錫九等職牒還授之命。措語見上請西陵都正煜遠地定配。措語見上請定配罪人趙重遇亟命嚴刑窮問。措語見上答曰,不允。末端事,依啓。
正言徐宗燮啓曰,臣新入臺閣,事多生疎,稱塞無路,愧懼方切矣。伏聞昨日藥房入診時,大臣旣提臣向日疏中所論李德英事,譏之以不諒,知申又擧臣論李光佐事,疑之以太過,筵話甚秘,雖不得平詳,臣竊不勝瞿然,而繼之以訝惑也。德英之曾前踐歷,大臣只記其臺省·承宣,則臣所謂名論未著,資歷尙淺者,儘是實際語也。若其海臬時賑事料理,治理表著,大臣之所以縷縷稱賞,而以此陞擢,亦有所不然者,我國之最重兩界監司者,蓋以非威望之素著,則難鎖鑰之重寄故耳。豈但爲荒歲喣嚅之占得治聲者,而遽加輕授之耶?雖以漢世良吏之璽褒爲卿者,引以擬之,欲行古道,而德英之爲今世龔·黃,非但臣新進之未聞,亦搢紳卿宰間所未嘗輕許者,則臣恐古道之今行,有難容易也。使德英,留養聲望,節次試可,然後徐議其任,則夫誰曰太驟,而纔遞旋授,汲汲超擢,有若非此人,則莫可者然,臣竊莫曉其故也。且李光佐去就,臣之所論,與知申所達,實有不同者。知申則以光佐之初寓城外,終候闕下,爲自伸分義之證,而頃當侍藥設廳之時,雖微官庶僚之見在罷散者,莫不驚遑奔走,留宿禁門之外,則光佐之自外承候,有同別樣可恕之道,而謂之有變動之節耶?噫,聖候日臻,祈禱斯急,則其五情焦煎之狀,顧何間於父母之疾,而光佐以厚被國恩,位躋宰列之人,咫尺脩門,一步不進,所謂情勢,不過以前日毁板之事,嘗遭先大王未安之敎耳。此事爲便訣堯·舜之端,而諉以私情之未暴,擔閣分義,膠執己見,竟不入候於屬纊之前。噫,使光佐苟有未盡泯之秉彝,則今日靡逮之痛,固倍於他人,而黃泉願蓐之誠,有不敢自道矣。若其敦匠之任,雖曰不廢往役之義,而大體已虧,微勞奚贖?以此而明其初不在家之實狀,而謂之進退之有據,非臣始慮之所及,而亦非臣語言之可辨也。臣一言輕發,譏議交至,以自陷於沮良吏斥恭臣之科,將何顔面,晏然仍冒於臺次乎?請命遞斥臣職。答曰,勿辭。
權熀啓曰,正言徐宗燮再啓煩瀆,退待物論矣。傳曰,知道。
左副承旨宋成明疏曰,伏以臺言甚峻,而聖渥偏庇,嚴譴不加,薄施問備,臣是何人,叨此異數,銘鏤含感,糜粉難酬。竊念臣母篤疾危急之狀,自在館職,以至遷擢,屢經血疏陳籲,此實聖明所洞燭,通朝所共悉,而七十之年,元氣澌盡,頃刻待變,參附續命,首尾一旬,煎泣度日。向來簡擢之初,寵光赫然,猶且坐違召牌,不能卽起趨命,數日之後,黽勉出謝,蓋亦以親疾適或少間,恩遇不可終孤,而餘憂凜然,食息靡寧,依近耿光,夙夜周旋,終非臣情理之所可忍者,故前後直宿,僅兩日耳。臣母寒熱嘔泄之症,又復暴發於少愈之餘,症形危惡,視前益加,不得不陳章徑出,獲蒙救護之批,曾不數日,召命復臨,而母病無減,臣於其時,得聞重遇疏到院,而辨斥之啓,雖非臣一人,亦足可辨,則捨置藥物之扶將,趨參院僚之合辭,此又非人情天理之所可爲者。詣闕徑退,誠非獲已,而今者諫長之言,置臣母疾於不知輕重之間,疑臣心迹於用意規避之科。噫嘻,誰無父母,何忍爲此言也?雖然,臣之誠孝素著,樹立可觀,有足以孚感於平日,則人之爲言,必不至此,臣惟反躬自省而已。其亦何恨於人言之僭毒乎?噫,臣之見忤於諫長之家,固已久矣。不料相報之心,一至於此,而至以士夫之羞斥臣,則臣之羞辱,雖決東海之波,何以洗滌?雖蒙聖度優容,不加重譴,惟有削迹班行,沒齒屛退,無可以自靖私分,少快其心。況且出納之地,不宜久曠,卸解爲急,有不容遲待緘答,治疏將上之際,天牌下降,不敢坐違,走伏闕外,敢此畢露情實。伏乞聖明,諒臣危迫之私,決難抑情而在公,察臣臲卼之蹤,不可抗顔而就列,亟命罷斥臣職,仍命選部,勿復檢擧,千萬幸甚。答曰,省疏具悉。爾其勿辭,救護母病。
江華留守李縡疏曰,伏以臣,昨陳血懇,恭俟兪音,及承聖批,不准所請,至令從速察職,臣誠惶隕抑塞,無所因極,仰惟旭日初昇,物無遺照,而螻蟻之微,不能自達於仁天,此殆臣辭不別白,有以致然,臣請悉暴肝膈,以冀聖明之矜察焉。夫人臣,出力事君,身非己有,東西南北,惟命是從,臣雖不肖,敢昧斯義,顧臣老母,積疾纏髓,臣又獨子無兄弟,其窮孑悲苦,殆類古人不一宿於外者,而中年奔走王事,大傷親意,幾成無窮之悔。臣自是蹙然驚懼,不敢復有宦遊之念,旣仕而辭其事,又非分義之所敢出。況臣一身去來,在朝若衆雁,公義私情,宜若有輕重,遂敢有庚寅終養之請,先大王賜批,有曰,爾之情事,予甚矜憐。臣每莊誦德音,一字一涕,獨恨臣誠孝淺薄,不能以陳茂烈之得於皇朝者,得之於聖明,旅進旅退,坐致高位,終自陷於因私廢公之誅,此臣之罪也。季心,一俠士耳。一朝有急,不以親爲解,今臣受國恩,何如?一時往役,非難也,而避之如死地,赫赫君命,臣則拒之,堂堂國綱,臣實壞之,有臣若是,雖萬戮而何惜?然而詩人不遑之歎,非勞者自言,蓋朝廷體其情憫其勞,而臣則不免自言,亦不能見信,大被督迫,至於如此,是臣十年竭心而苦籲者,都歸虛地矣。臣旣事親不誠,宜其不獲於上下,而人之爲人,惟忠信一節,捨是二者,何以事君?子思所謂民不得而治者,亦是第二事矣。臣自遭此事,竊自傷悼,居常忽忽,若無所容,今若戴非常之罪,貪匪分之榮,出而承命,無所嚴畏,則臣之前後一辭一受,眞若較利害擇燥濕者然,臣雖刳心而自明,何可得也?亦以何顔,復見淸朝士大夫乎?噫,世道之弊久矣,躁競日甚,廉媿大喪,而巧占便宜,獨未有此一塗,誠不忍自臣啓之,以累始初淸嚴之治也。況今嶺左田役,迄未告完,原隰之臣,觸熱驅馳,而臣乃終年自如,燕息鞅掌,勞佚不均,而卒又揚揚於宰相回翔之地,在臣私心,安敢自安,國家刑賞之乖舛,亦豈至於此也?臣之抵死控免,不得命則不止者,爲臣節也,爲國體也,非獨爲一身廉義之難强也。伏乞聖慈,曲垂體諒,將臣職名,亟賜鐫遞,申命銓部,更勿檢擧於朝籍,使臣守分訟愆,獲全微尙,實天地生成之惠也。臣無任涕泣懇迫之至。答曰,省疏具悉。卿其勿辭,俟母病間察職。
右尹李東馣疏曰,伏以臣民無祿,聖考賓天,擧國含生之類,莫不奔走號哭,如臣無似,濫蒙鴻造,出入近密,殆近數十年,摧裂之心,自倍恒人,而公除已過,徒切抱弓之痛,因山漸迫,未效蓐蟻之誠矣。不意京兆佐貳之命,遽下於嗣服之初,驚惶感激,罔知攸措,在臣分義,固宜竭蹶趨承,而第臣情勢,有萬萬難安者。臣之頃年一疏,略貢愚慨之忱,重觸時諱,醜詆狼藉,歐脅之說,誠不滿一哂,雖不欲追提旣往,呶呶爭辨,其爲恥辱則甚矣。其何可諉以歲月之久,而有所自恕,纓冠束帶,晏然復廁於周行之間乎?況此詞訟劇地,決非如臣衰耗者,所可堪承。且臣宿患痰火之症,遇暑添苦,方在昏昏不省之中。顧臣情病,萬無可强之勢,玆敢疾聲仰籲於嚴廬哀疚之中,臣罪萬死。伏乞聖明,特垂矜察,亟遞臣新授職名,以快人心,以安私分,不勝幸甚。答曰,省疏具悉。卿其勿辭,從速察職。
行吏曹判書趙泰耉疏曰,伏以臣於新命之下,旣不可冒出,則都監職事,曠廢可慮,拜疏徑歸,冀速處分者,亶出於事勢之不容已,而不得自盡於邦禮送終之節,微誠莫效,厥罪冞重,痛結中心,惕息而俟命。及承批旨,不賜兪允,辭旨隆厚,罪未蒙勘,恩出格外,感激涕血,不知所以爲措,臣之積歲違召,矢心自廢於丘壑之間者,豈有他哉?罪名至重,衷情未白,不敢自比於恒人故也。此則業已累煩於前後章書,竊想聖明,亦已俯悉之矣。第於頃間,承命於侍藥之地,受任於敦匠之事,而不敢出一言以辭者,誠以此時此任,非人臣之所敢規免,聞命卽趨,有不得不然者矣。擬待因山之畢,卽尋初服,此心皎然,未嘗暫變於晷頃之間,今若夤緣倖會,漸復舊踐,名途要地,樂趨而不知避,則貪利忘義,人將不食臣餘,臣雖不肖,亦何忍爲此?雖以公務之緊急者言之,目今大政過時,而不能卽行,則殊無當初變通差出之意,至於魂殿修理之役,殯殿輪直之任,闕一則艱苟,而事體之重,非比他務,藥院保護之地,又非在外竢譴者,所可一日虛帶,倘聖念一及於此,必不待臣言之縷縷,卽賜遞改矣。新服之初,荐承恩命,臣雖愚昧,亦豈昧然於古人追先帝報陛下之義哉?顧臣區區自畫之情,天日臨之矣。遽抱遺弓之慟,未遂蓐蟻之願,歸伏空山,萬緣灰心,豈有毫髮餘念,更及於當世乎?此生已矣。結草之報,猶自期於地下,言之至此,寸心靡極,北望悲號,不禁涕淚之無從,玆敢復控血懇於嚴廬哀疚之中。伏乞聖慈,俯賜憐察,亟將臣本兼諸任,盡許鐫免,俾公務無曠闕之患,且令臣涵泳聖澤,畢命田廬,千萬幸甚,臣無任血泣祈懇之至。答曰,省疏具悉。卿其勿辭,從速上來行公。
判府事李頤命箚曰,伏以摹畫天日,決知臣所不敢當,故再三冒死固辭,得以獲命,至於再授,則惶恐不敢復言,御製下示之後,始敢泚筆,臣之今日畢義盡忠於先王者,但有此事,竭心焦思,堇得構辭,今始繕寫投進,而臣文辭拙緩,行期亦忙,不能自盡其誠,且臣魂精散亡,必多遺漏顚錯,決不可以此,納之於玄宮之側,永示無極。伏乞深加睿察,如以臣言,不爲虛飾,卽命他人改撰,毋使送終大事,有所未盡,千萬幸甚。如或不至如此,必多可論者,雖臣辭陛之後,亦命大臣詞臣,極意刪改,恐亦允當。內下御製及撰集廳所送文書外,如勸進粥飮等事,得之於故淸風府院君家所傳之言,事甚分明,故取而記入,亦乞睿照。奉使出疆者,辭陛後,例當乞免所帶職任,而今臣所帶扈衛大將·軍門提調,俱爲緊重,不可不先乞遞免。大將出去,則軍官雖有移屬他廳之規,而半年無將,宿衛之事,實爲疎虞,卽今大臣·國舅,多有可兼之人,臣不當虛帶往來,御營廳則將臣久病,臣又不在,軍門之事,亦涉可慮。伏望竝加軫念,特許遞改,公私幸甚。未行之前,登對未易,敢此煩籲,不勝惶恐。取進止。答曰,省箚具悉卿懇。所撰誌文,事甚明白,而辭陛之後,亦命大臣詞臣,極意刪改之請,似乎得宜,御營廳提擧之任,今姑勉副焉。仍傳曰,遣史官傳諭。燼餘
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
洪啓迪啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而梓宮加漆相値,不得來會之意,敢啓。傳曰,知道。
尹錫來,以弘文館言啓曰,本館上番之闕直,今已四日,事體未安,莫此爲甚。校理洪廷弼,荐承只推之命,而連日陳疏,無意行公,更卽牌招,以爲入直之地,何如?傳曰,允。
以校理洪廷弼牌不進罷職傳旨,傳于權熀曰,推考傳旨捧入。
尹錫來,以弘文館言啓曰,校理洪廷弼,卽者又有只推之命,更爲牌招,何如?傳曰,允。
又以禁義營言啓曰,來十月當五番左部後司屬忠淸道五哨軍兵,來九月二十五日京中逢點,依例準二朔立番,五六番海西別驍衛,一體納送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,五番左部右司屬忠淸道五哨軍兵六百五十二名,三番海西別驍衛五十六名,步軍標下一名,已爲點考矣。來八月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以扈衛別將,以大將·判府事意啓曰,臣今方出疆,所兼大將之任,昨者上箚控免,未蒙許遞,臣未復命,前所帶軍官,宜有區處,移屬於何廳乎?敢稟。傳曰,趙判府事兼察。
又啓曰,以扈衛廳草記,趙判府事兼察事,命下矣。在前他軍門都提調兼察之時,則因本院啓稟,有發牌郞廳分付之規,而本廳則只有所任軍官,本無郞廳,何以爲之?敢稟。傳曰,然則以訓鍊都監都提調金判府事兼察。
大司諫趙觀彬啓曰,臣於辭疏之末,略貢愚淺之見,及承批旨,特賜開可,有足以仰見大聖人翕受之量,臣誠不勝欽誦感歎之至。在臣之義,固當卽出膺命,思所以仰補萬一,而臣旣自知其姿望之不合淸要,見識之難塞言責,重以賤疾沈痼,望斷陳力,尋單未徹,方切悶蹙矣。昨伏見承宣宋成明疏本,則其所反詈,殆無倫脊,臣寧不欲與之呶呶,而旣被其無限詆辱,則亦不可置而不辨。噫,成明之有親病,臣亦聞知,而初旣出肅新資後,又入就禁直,而至於喉院陳啓之日,亦旣隨牌詣闕,則其情理之不甚遑急,可以想見。若使成明,有痛斥重遇,不欲異同之意,則暫出聯名,豈無其暇,而陳情還退?不先不後,則安得不致人疑惑,而臣之所謂知幾規避者,蓋以此也。然,苟其焦迫不遑之勢,一如其所陳,則臣不必終爲斷之以傷忠孝之道,而若執其去就,論其形跡,則規避二字,雖欲自免,而恐不可得也。至若見忤久矣云者,未知其指謂何事,而臣與成明之家,未嘗疎絶,則其無嫌憾,可知,而今乃以一時相規之言,歸之於用意相報之科,多見其淺且隘矣。其他遣辭之謬悖,適足以自汚其口,臣何足掛齒?且臣伏聞日昨筵中,都承旨洪致中,以臣疏論成明事,有所伸白,而至以彼此訾摘等語,非斥備至,而臣實慨然,繼之以訝惑也。噫,自有黨論以來,隨事吹覓,互相伐異者,自是末俗之痼弊,如許風習,不但知申病之,臣亦病之,則以此題目,猝然加之者,抑何故也?雖然,因一草草之語,返遭譏詈之畓至,則揆諸私義,有不可不及時自處者,玆不避冒肅之嫌,詣臺陳列,以聽處分,乞命遞斥臣職。答曰,勿辭。
尹錫來啓曰,大司諫趙觀彬再啓煩瀆,退待物論矣。傳曰,知道。
獻納洪禹傳啓曰,請新除授善山府使申轂罷職。措語見上請忠淸兵使李台望罷職不敍。措語見上日昨得見校理洪廷弼辭疏謄本,則以重遇疏語,過自引嫌,至於徑出禁直,臣不勝駭惋之至。夫重遇疏中,攙及大臣·三司者,專出於游辭見弄,壞亂朝廷之計,則在可言之地者,惟當嚴斥之不暇,而廷弼反以爲難安之端,至以靦然難冒等語,顯示其愧服摧裂之色,隱然有和附扶植之迹,情態可惡,輿憤共切,不可以其疏之未徹,置而不論。請校理洪廷弼,亟命罷職不敍。正言徐宗燮,大司諫趙觀彬避嫌。措語見上竝引嫌而退,有懷疏論,臺例則然,前席陳白,何必深嫌?疏末參劾,意在規警,筵奏對疏,俱無可嫌,請正言徐宗燮,大司諫趙觀彬出仕。答曰,不允。處置事,依啓。
以大司諫趙觀彬牌不進罷職傳旨,傳于尹錫來曰,推考傳旨捧入。
都承旨洪致中疏曰,伏以臣於日昨入侍時,適仍言端,敢以草草數語,略陳慨歎之意矣。諫省諸臣,相繼引避,或替當泛論之語,顯加譏切,或逐段刺論,有若對辯之爲,臣於此,固已不勝其訝歎,而正言徐宗燮之避辭,則全欠斟量,若以臣言,爲出於故爲救解者然,臣安得默然而已乎?李光佐之事,不在多言,退處之人,元無自就朝班之道,必也召而命之,其事不得已,如侍藥敦匠,然後不敢不趨命者,卽事理之所宜,光佐之屛退不仕,于今五載矣。其不敢徑入內班,亦其情勢然也。城外闕下,首尾百餘日,以朝夕承聞起居,誠禮旣得以少紓,分義亦可謂獲伸,雖以蹤跡之臲卼,不得唐突於班行,此何足爲深罪之事,而至以嘗遭未安之敎,便訣堯·舜等語爲案,噫嘻,不亦甚乎?朝班不可自就,則在闕外而承候,敦匠義不敢辭,則承召命而卽就,其所處義,臣未見其不可,而乃今逆疑其心迹,一節加於一節,直斷之以秉彝全泯,分義都喪之人,此果合於平恕之道乎?噫,自夫朝論之分岐,言議常患於過中,此誠近來難捄之痼弊,矧當新化之初,尤宜上下協心,靜以鎭之,以成朝廷和平之福,故區區之望,實在於此,而一言妄發,譏誚交至,臣何顔面,晏然冒據於近密之班乎?且臣病情,日益沈篤,飮啖全却,寒熱交作,眞元耗鑠,氣息綿綴,宛轉床席,坐起須人,雖欲强策供仕,其勢末由,玆敢疾聲仰籲於嚴廬哀疚之中。伏乞聖慈,察臣情病,俱難在職,亟命鐫遞臣本兼諸任,以安私分,不勝萬幸。答曰,省疏具悉。諫臣所論,不必爲嫌,卿其勿辭,調理察職。
判決事趙泰億疏曰,伏以臣民無祿,皇天降割,大行大王,奄棄群臣,率土含生,如喪考妣,如臣者積年屛散,久違軒陛,曾不得一奉起居於內庭諸臣之後,乃遭天崩之痛,只得與凡民匹士,號叫於闕門之外,私心摧裂,萬倍恒情。日者見差纂集廳堂上,適會賤疾苦劇,久阽危域,終未克承命,陳章見阻,廳亦旋罷,區區自效之誠,亦不得少伸。望日陪祭,方始力疾一參,受杖而歸,哀隕彌切,不意江郊病伏之中,忽承隷院新命,嗣服之初,蒙此存錄,手捧除書,且悲且感,聞卽趨謝,分義則然,而第臣昨年所遭趙尙健之謬辱,實搢紳間稀有之橫逆,至今思之,心骨俱寒,尙復何心,冒進官次乎?嚴廬哀疚之中,瀆擾誠極惶悚,而臣之情事,有不可終於默息者,玆敢冒死略辯焉。尙健疏語誣罔之狀,殿下前旣下燭而言之矣。臣之再疏,只擧先臣丁巳疏中所謂,臣豈有一毫愛惜私護於時烈?由一時烈,而朝著潰裂,臣所以爲國家深長慮也。一轉語以暴當時事之爲公而非爲私也,則尙健宜無復言,而猶以窘遁不成說之語,强欲粧撰。又以臣父流涕於宋尙敏疏一事及宋時烈謫路餽贐一款,作爲脅持臣身之計,至比之於范家子弟,噫嘻痛矣。擧父母相詬詰,街巷童子之所羞,尙健忍爲此耶?尙敏訟師陳章,死於桁楊,則臣父之流涕,蓋出於傷時愍冤,初非有私而然也。其時時烈聞而歎曰,此淚豈不公乎?其後有爲臣父輓詞者曰,當時哭士漢庭空,大老猶稱此淚公,觀乎此,則臣父之與時烈,素不親厚,而一時憂時之淚,爲公而非私,於此亦可見矣。若其謫路饋贐,儘有之矣。方時烈之由北南遷也,路過三陟府,臣父方爲府使,適以公幹離官,其行中僕妾皆泣曰,船途困厄,無人顧視,惟此府伯,謂或濟助行事,又値空官,落莫甚矣。俄而臣母聞而愍之,乃以私藏中糧饌匹布送之,方危苦易爲感耳。其僕妾又涕泣稱謝,時烈亦以此事,載錄於文字之間,而此在臣家,不過窮途相濟之義,以此之故,臣不當救時烈所憎尹宣擧云者,其果成說乎?似此義理,臣未之聞矣。至若寄送衣服一款,聞宋家子孫,有爲此言者,而臣則其時雖幼稚不省,臣之堂兄一人,當時在衙中,目見餽贐事,至今歷歷言之,以爲元無送衣之事。臣之表叔,亦與宋家連姻,通知兩家事,尙健疏出之後,亦曰無送衣事,傳說之妄,此亦可見。雖以事勢言之,其行朝餐卽發,片刻之間,雖欲造衣,何可得也?此則不難辨也。尙健雖以左袒宣擧,爲臣之案,臣亦有未可解者。臣聞申球疏出之後,尙健方在草土,深斥球疏,力稱宣擧不可罪,逢人卽說,矻矻不已,所與名流,至有親聽而傳說之者,不知後來被誰啗諉,猝變前見,至於力請毁院而不足,又至移鋒於救之者。尙健,誠一反顧前言,則獨不愧於中心乎?抑將何面,更對前所與酬酢之人乎?其言議之前後判異,雖以日月之明,猶未必盡燭也。至若金民澤之反詈,尤極無謂,民澤以會葬行服等孟浪之說,構誣沈珙,罔有紀極,擧世莫不駭痛,故臣於前書,略及其逞憾陷人之狀矣。民澤怒其議己,不惟持珙甚力,竝與臣而醜辱狼藉,臣誠不欲與此人,交口辨理,而前後人言,至於如此,顧何可包羞冒恥,抗顔於周行乎?玆不得不疾聲呼籲,以冀矜察焉。抑臣於近日所傳播先大王御製詩中,有感激摧隕之情,敢此附陳焉。臣伏見御製中,有臣奉使日本時所製律絶凡五首,無非眷念臣行李者,首以風波舟楫爲慮,末又以險濤利涉爲可幸,諄複丁寧之旨,不啻如慈父之念愛子,如臣眇末,何以得此?奉讀悲咽,不覺聲淚俱盡。臣登朝以後,卽玷邇列,蒙被眷顧,最深於人,通籍八年,驟臘下大夫之班,奬與抆拂,絶異常倫,臣顧積釁多忤,動遭顚躓,而隨加恕察,曲施庇保者,秋毫皆先大王賜也。奉使辭陛之日,賜對勞遣,宣醞錫物,怳如昨日事,而臣忠信行蠻,不能如御詩中所期勉者,狼狽歸來,爲世大謬,群鋒萃身,積毁銷骨,尙蒙聖鑑明燭,痛加昭洗,至以所被口語,爲萬萬不近,臣銘恩肝肺,欲報罔極,而在野多年,終不得一登文陛,更覲耿光,此爲臣終身之恨耳。到今龍髥莫攀,螻蟻未褥,跼天蹐地,靡所逮及,每誦明人李東陽十年屛逐同梁苑,中夜悲歌泣孝宗之句,未嘗不三復流涕,適會此時,得睹當日雲漢之章,臣心痛慕,益不自勝,又恨宸藻秘嚴,不早承聞,不能及先大王時,奉箋稱謝,此爲臣無窮之痛也。嗚呼,此生已矣。于何報答?諸葛亮所謂追先帝之殊遇,欲報之於陛下者,正是臣今日所可勉者,而情迹之危苦,如上所陳,疾病又從以沈痛,近死之心,無望復陽,雖蒙職名來加,而亦末由進身趨命,瞻望象魏,益增悲涕,衷情所激,言不知裁,益不勝惶悚。伏乞聖慈,察臣至懇,亟命褫去臣新授職名,使詞訟重地,無有瘝曠之弊,仍命選部,勿復檢擧,俾臣得以守分丘壑,穩送餘年,公私不勝萬幸,臣無任云云。答曰,省疏具悉。所陳之事,予已詳知,勿復撕捱,從速上來察職。
判府事李頤命箚曰,伏以臣,昨以誌文事,有所仰請。伏承聖批,以刪改之請,許以得宜,不但臣私心少安,國事萬幸,其疎漏顚錯,臣固已自慮矣。先王誕降辛丑,爲崇禎紀元之三十四年,而書以四十四年,仁敬王后以庚申上賓,書以辛酉薨,今始覺其誤書,如此重大處,不能詳審,臣罪萬死。伏乞卽命政院,改付標啓下,此外如此處必多,特命都監與大臣·詞臣,別加看詳,一一刪改,仍命有司,治臣疎謬之罪,千萬幸甚。取進止。答曰,省箚具悉卿懇。誌文誤書,元非大段,有何引咎之理乎?箚陳事,令政院改付標,卿其安心,以副至望。仍傳曰,遣史官傳諭。
未時,上御資政殿。梓宮銀釘加漆入侍,右議政李健命,殯殿都監堂上沈宅賢,左承旨權熀,注書徐宗伋,記事官呂善長,竝如前儀。李健命啓曰,外梓宮今方連次加漆,長生殿提調,當爲看審,而禮曹參判朴泰恒,以例兼提調,除拜累日,尙不出肅,卽爲牌招察任,何如?上曰,依爲之。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
尹錫來啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
韓重熙,以弘文館言啓曰,本館上番闕直,已至五日,事體極爲未安,令政院稟旨變通,差出闕員,仍卽牌招察任,何如?傳曰,允。
又啓曰,因弘文館草記,上番闕直,已至五日,事體未安,令本院稟旨變通,差出闕員事,允下矣。在前如此之時,雖値齋戒,有政官牌招開政差出之例,何以爲之?敢稟。傳曰,牌招開政。
有政。吏批,判書趙泰耉在外,參判沈宅賢進,參議未差,左承旨權熀進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。
又啓曰,玉堂長官,今當差出,而擬望之人乏少,承旨竝擬,何如?傳曰,允。
又啓曰,咸鏡監司李德英,未赴任改差,所授加資,依例還收之意,敢啓。傳曰,知道。
以洪錫輔爲兵曹參知,成震齡爲兵曹正郞,李震成爲中部主簿,張后相爲成均直講,呂必容爲原州牧使,宋眞明爲交河縣監,洪致中爲副提學,金相玉爲副校理,兪拓基爲兼漢學敎授,李櫶爲順懷墓守衛官,朴溟羽仍任天安郡守。夏豐守梴彰善,今加明善,前監司李德英嘉善,今降通政事,承傳。
兵批,判書李晩成都監進,參判尹憲柱病,參議呂必容進,參知未差,左承旨權熀進。
以劉泰雄爲晉州監牧官,李得夏爲順天監牧官,鄭亨益爲副護軍。
兵批啓曰,卽接五衛將廳所報,則五衛將李眞卿,與都摠管趙泰耉,爲同姓四寸娚妹,依法處置云。相避之法,在下當遞,李眞卿五衛將之任,今姑改差,何如?傳曰,允。
備忘記,傳于韓重熙曰,史官二員待命,騎馬六匹立之。
以副校理金相玉牌不進罷職傳旨,傳于權熀曰,推考傳旨捧入。
韓重熙,以山陵都監郞廳,以摠護使意啓曰,山陵始役,在今二十九日,提調以下二十八日當爲出去,而都廳趙尙絅,纔又違牌坐罷矣。依前令該曹口傳付軍職,何如?傳曰,允。
尹錫來啓曰,吏曹郞廳來言,承旨有闕,政事,何以爲之?取稟。傳曰,明日爲之。
韓重熙啓曰,判中樞府事金宇杭箚子到院,而以祈雨祭齋戒,留院之意,敢啓。傳曰,入之。
傳于尹錫來曰,依前,趙判府事姑兼事,卽招扈衛別將,分付。
判府事金宇杭箚子。大槪,宿患痰火之症,越添於哀遑奔走之餘,又爲酷暑所傷,絶食呻痛,已至三旬,此際因政院啓稟,有扈衛大將兼察之命,臣不勝惶惑之至,軍門提擧之兼帶扈廳,曾無前例,伏乞聖明,俯察事例,亟賜處分事。入啓。答曰,省箚具悉卿懇。卿之所患如此,深用慮念,箚中所論得宜,依前趙判府事姑兼事,卽招扈衛別將,分付。卿其安心,從容善攝,以副至望。仍傳曰,遣史官傳諭。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
午時未時,日暈。
洪啓迪啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
韓重熙啓曰,今日拜表時,兩司當爲進參,而俱無行公之員,除在外外,呈告未肅拜人員,竝卽牌招,以爲推移進參之地,何如?傳曰,允。
又以弘文館言啓曰,副校理金相玉,昨日旣有只推之命,更卽牌招察任,何如?傳曰,允。
洪啓迪,以御營廳言啓曰,本廳來十月十一月,當海西別馬隊逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳後部前司屬江原道二哨,京畿左道三哨,合五哨軍兵六百七十名內,六百六十八名,已爲逢點整齊矣。來八月初一日,當與右部後司軍兵替代後,舊軍放送,而其中江原道洪川軍咸有奉·全愛云等二名,今月二十一日行到廣州境古郞津過涉之際,沐浴次入水,仍爲溺死,而咸有奉屍體,則僅爲拯出,全愛云屍體,時未拯得事,廣州府尹李萬稷馳報矣。聞來極爲驚慘,未拯出屍體,各別搜覓事,申飭本府,莫重上番軍,不可一時闕隊,其代,斯速充定,定色吏上送事,分付本官之意,敢啓。傳曰,知道。
又以御營廳言啓曰,本廳來十月·十一月兩朔應立後部左司屬京畿左道三哨,右道二哨,合五哨軍兵,九月二十五日,京中逢點,十月初一日,與前司軍兵替代立番,趁期調送事,本道監司處,依前知會之意,敢啓。傳曰,知道。
又以御營廳言啓曰,本廳屬海西三番別馬隊五十六名,標下軍一名,已爲逢點整齊矣。來八月初一日,與北二營入直二番別馬隊替代後,舊軍放送之意,敢啓。傳曰,知道。
韓重熙,以山陵都監郞廳,以摠護使意啓曰,山陵都監,設局於掌隷院矣。提調以下出去之後,以國葬都監所用遮帳·鋪陳等物造作事,典設司·長興庫,分設於掌隷院云,京都監,則移設於歸厚署,依前例,京都監郞廳一員,以兵曹正郞申滌差下,使之察任,何如?傳曰,允。
又以魂殿都監郞廳,以摠護使意啓曰,都廳洪廷弼再昨罷職矣。前都廳趙尙健差下,依例,令該曹口傳付軍職,使之察任,何如?傳曰,允。
兵曹口傳政事,趙尙健爲副司直。
有政。吏批,判書趙泰耉在外,參判沈宅賢進,參議未差,左承旨權熀進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。
以兪命弘爲都承旨,趙鳴鳳爲兵曹參知,洪錫輔爲參議,李箕鎭爲司畜別提。
兵批,判書李晩成都監進,參判尹憲柱進,參議未差,參知洪錫輔未肅拜,左承旨權熀進。
以李德英爲副護軍,申昉爲副司果。
洪啓迪,以兵曹言啓曰,判書李晩成,以國葬都監堂上,逐日仕進,參議洪錫輔在外,參判臣憲柱,連爲入直矣,自去夜暑癨猝重,症情非細,決無仍直之勢。新除授參知趙鳴鳳,卽爲牌招,以爲替直之地,何如?傳曰,允。
以大司諫趙觀彬,司諫李鳳翼,牌不進罷職傳旨,傳于尹錫來曰,推考傳旨捧入。
以副校理金相玉,牌不進罷職傳旨,傳于權熀曰,推考傳旨捧入。
韓重熙,以承文院官員,以都提調意啓曰,使行文書査對之際,大行大王諡狀中,一二文字不無彼中執頉之慮,聖主改以盛德,誕日之誕,改以生字,原本旣已塗改以送,而草本中改付標以入之意,敢啓。傳曰,知道。
尹錫來,以刑曹言啓曰,罪人趙重遇,自畿營昨已押來,而以齋戒不得開坐,今日當爲窮問,開坐之際,不可不備員,而參判尹慤,以服制時未行公,令政院稟旨牌招,以爲同參之地,何如?傳曰,允。
又啓曰,因刑曹草記,本曹參判尹慤,令本院稟旨牌招開坐事,允下矣。刑曹參判尹慤,卽爲牌招,使之參坐,何如?傳曰,允。
韓重熙,以賑恤廳言啓曰,全羅道珍島郡丙戌年賑救次,本廳錢文二千六百三兩貸去,今至十五年,尙無還報之擧,而民間則年年納利,稱冤呼訴云,故發關本道,使之査問實狀矣。全羅監司回牒內,丙戌貸來錢,除出補賑後,分給民間,其後丁·戊·己三年,本錢則仍留民間,每一兩計捧利錢五錢,用於賑資,卽今本錢,則尙在未收中云,事之驚駭,莫此爲甚。所捧利錢,雖以歸於賑資,粧成文書,其盡歸賑資,亦未可必,三年捧利守令及其後本錢不爲還報之守令,使之指名現告,拿問處之,民間則當初受食一兩錢,已納一兩五錢,而子母停息,乃是法典,每一兩受食人處,加捧五錢,以準子母之數,而其餘未收之數,依礪山例,本郡月廩,每朔五石除出充補,以待畢償後復舊,宜當,以此分付本道,何如?傳曰,允。
左承旨權熀,同副承旨尹錫來等疏曰,伏以日昨因扈衛廳草記,有趙判府事兼察之命矣。本院卽當分付該廳,而曾在庚寅年,訓鍊大將李基夏出往北漢也,大將之任,以禁衛都提調摠察爲敎,其時本院啓稟,發牌郞廳分付,此可以爲例,而該廳則旣無郞廳,發牌別將,亦無可據之前例,故事係軍門,不得不煩稟矣。伏見大臣箚本,則以政院之不招別將分付,煩稟爲非,而至以政院之事,殊未可知爲言,臣等竊不勝瞿然之至,軍門事例,全所未閑,經稟乃行,出於愼重,而終未免爲生疎做錯之歸,臣等溺職之罪,固無所逃,何敢晏然於出納之地?伏乞聖慈,亟許鐫遞臣等之職,以警具僚,不勝幸甚。答曰,省疏具悉。爾等勿辭察職。
知中樞府事權疏曰,伏以臣負犯深重,蹤迹臲卼,實無抗顔立朝之望,而祗爲敦匠之役,尙此遲徊,明當出往陵所,過因山後,可以復命矣。籌司及金吾兼任,俱係緊重,不可累月虛帶,玆敢冒死仰籲於嚴廬之後。伏乞聖慈,俯賜諒察,將臣兼帶兩任,亟命遞改,以便公私,不勝幸甚。答曰,省疏具悉。卿辭至此,金吾之任許遞焉。
工曹參判李肇疏曰,伏以臣奉使出疆矣,行期卒遽,辭陛之前,未及乞暇往省父母墳山,今方西下官路,拒先壠不過十許里,欲因便道少迂,得以暫時展掃,少伸人子至情,玆敢冒死陳懇。伏乞俯垂諒察,特賜矜許,不勝幸甚。答曰,省疏具悉。卿其依疏辭往省焉。
執義趙聖復疏曰,伏以臣之出膺除命,黽勉周行者,非敢自謂能堪是職也。只以國有大戚,上下哀遑之日,未敢爲控免之計,遂至冒昧就列,居然月餘日矣。區區所自勉者,只在於古人追先帝報陛下之義,而惟是資稟駑下,識慮淺短,顧無以隨事論列,仰贊新化,尋常愧懼,如坐針氈,豈敢有因仍盤礴之計哉?且臣甫經草土,一縷僅存,而疾疢侵尋,形神幻脫,同朝之人,無不目見而憐愍,近又重添暑感,症形危篤,實無一分陳力之望,日尋長單,冀蒙鐫改,而見阻喉司,方切悶蹙。卽因拜表,天牌下降,不敢坐違,力疾趨詣於禁扄之外,而第臣私義,竊有所萬萬隱痛者。蓋臣祖母黃,曾在丁丑,立慬於江都,臣家冤迫茹痛之情,姑不暇論,而臣僚之有私怨於彼者,許令回避,乃聖朝體下之美規也。故臣自立朝以來,凡係彼中事,輒嘗辭避不與,頃年待罪春坊時,嘗以此意,陳書哀鳴,得蒙恩遞,伏想聖明,亦必記有之矣。前後處義之道,宜無異同,而今玆召命,亦因爲事,則其不可冒進也,決矣,玆敢冒死哀籲於嚴廬之下。伏乞聖明,俯諒臣情病之難强,亟命鐫遞臣職名,以便公私,不勝幸甚。答曰,省疏具悉。爾其勿辭,從速察職。
副修撰兪拓基疏曰,伏以臣首被除旨於嗣服之初,荐蒙恩貸於積逋之際,窄徑如縻,轉動不得,包羞肅命,抗顔就直者,今已浹數旬矣。痰火之疾,遇暑復泄,奔走之餘,諸症頓添,而不敢言私,忍死至今矣。昨日之夕,偶坐南楹,感風非細,肢節刺痛,渾身灑淅,朝臨罷歸之後,一倍有加,頭目暈疼,虛汗如瀉,肌熱若烘,而不能帖席,失今不卽調治,實恐難望復起,玆不得不冒萬死仰籲於仁覆之下。伏乞聖明,天地父母,俯垂諒察,亟許遞臣職名,俾得安意將息,仍命論臣瀆擾之罪,以嚴朝綱,千萬幸甚。答曰,省疏具悉。爾其勿辭,調理察職。
都承旨兪命弘疏曰,伏以臣情病俱劇,望斷從仕,呈單控免,蓋不獲已,而山陵監董之命,旣下於負席之中,京兆佐貳之除,又及於褫鞶之日,臣誠驚惶震越,罔知攸措。夫詞訟劇地,決非如臣癃病,所可堪承,而所帶敦匠之任,義不敢辭,出而膺命,宜不少緩,而臣於宿病之外,右手魚際,偶爲針子所傷,毒氣凝聚,浮高刺痛,連附藥物,少無差勢,以致數日之稽延,病裏悚懍,已不勝言,而因山始役,期日悤迫,不得已忍死肅命,再赴都監之坐,而連日撼頓之餘,手部傷處,一倍添劇,似有作膿之漸,不能屈伸,不能運用,而痛勢如得少減,則擬於明日,進詣陵所,庶幾自盡於往役之義矣。不料銀臺新命,又降此際,臣尤增抑塞,求死不得,臣雖不肖,君臣分義,亦不至全味,當此嚴廬哀疚之中,豈敢以私懇,有所控籲,而卽今痛狀,一向無減,末由自力,玆敢疾聲仰呼於天地父母之前。伏乞聖慈,亟許遞改臣職名,以安微分,以便調息,不勝幸甚。答曰,省疏具悉。卿其勿辭,調理察職。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
洪啓迪啓曰,大司憲李喜朝,掌令金昌翕,持平朴弼周在外,執義趙聖復,掌令朴弼正,持平洪龍祚呈辭,今日以監察茶時之意,敢啓。傳曰,知道。
藥房都提調金昌集,右承旨韓重熙啓曰,伏未審近來旱炎,聖體,若何?大妃殿氣候,亦何如?加味生脈散及水澆水刺,連爲進御乎?自上進御加味生脈散,已盡於昨日,加進當否,更與諸醫商議,則限五貼,更爲進御宜當云,今當劑入矣,臣等憂慮未已,敢來問安。答曰知道。慈殿氣候一樣,加味生脈散及水澆水刺連進矣。
備忘記,傳于洪啓迪曰,旱災斯酷,民事渴悶,在前如此之時,不可無疏釋之道,明日疏決事,分付。
洪啓迪啓曰,明日疏決事,命下矣。自前疏決時,時任大臣·禁府·刑曹堂上及三司各一員入參,而原任大臣,或參或不參,承旨或一員或二員入參,今則何以爲之?敢稟。傳曰,原任及該房入參。
又啓曰,副修撰兪拓基陳疏受由,卽今玉堂上下番俱空,事甚未安,副提學洪致中,副校理金相玉,卽爲牌招入直,何如?傳曰,允。
以副校理金相玉牌不進罷職傳旨,傳于韓重熙曰,推考傳旨捧入。
韓重熙啓曰,副校理金相玉,旣有只推之命,副提學洪致中,亦爲牌招不進矣。竝更牌招入直,何如?傳曰,允。
備忘記,傳于韓重熙曰,罰已行矣。東平尉鄭載崙敍用。
尹錫來,以戶曹言啓曰,軍器寺己亥月課,上年冬間,因本寺草記復舊事,達下矣。春夏等弓矢所入物力及匠人等糧米,自二月至六月,已爲上下矣。近年以來,本曹稅入,日漸減縮,當初月課停止,蓋出於不得已省減之意,上年復舊,雖因本寺之啓達,而卽今國家大役稠疊,凡百需用,萬分渴乏,春夏等旣已造作,則秋冬等雖或停止,亦無所妨,己亥秋冬等月課,依前姑爲停止,似合事宜,以此分付本寺,何如?傳曰,允。
洪啓迪,以司僕寺官員,以一提調意啓曰,旌義縣監宋來柏遞任,進上馬二匹,今纔上來,禾毛色別單書入,而依例內廐立養之意,敢啓。傳曰,知道。
韓重熙,以禮曹言啓曰,本曹郞廳及各陵殿·承文院·四學童蒙敎官·通禮院·圖畵署·奉常寺·典牲署·東西活人署官員等,今庚子年春夏等褒貶,今始等第以入,而宗廟署·社稷署·弘文館·藝文館·春秋館·觀象監·成均館·校書館·東西氷庫·內醫院·典醫監·惠民署·東南關王廟·掌樂院·禮賓寺·司畜署·歸厚署·司譯院官員等,庚子年春夏等褒貶,各司領事·提調·堂上有故,不得一時磨勘。本曹郞廳己亥年秋冬等,及所屬各司官員等戊戌·己亥兩年褒貶,多未磨勘,而其時官員,或陞堂上,或爲遷轉,勢難等第,竝依前例,勿論,何如?傳曰,允。
有政。吏批,判書趙泰耉在外,參判沈宅賢進,參議未差,右承旨韓重熙進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。
以李宜顯爲刑曹判書,尹憲柱爲〈同〉知義禁,李澤爲左尹,金宇樞爲監察。東平尉鄭載崙敍用事承傳。
兵批,判書李晩成都監進,參判尹憲柱病,參議洪錫輔在外未肅拜,參知趙鳴鳳進,右承旨韓重熙進。
以趙道彬爲副司直。
尹錫來啓曰,今日新除授同義禁尹憲柱,刑曹判書李宜顯,卽爲牌招察任,何如?傳曰,允。
傳于尹錫來曰,向時摠護使,以銘旌事陳稟,故一件爲之事,下敎矣。更思之,夜間行路,不無露氣,且火光中自然不精,二件爲之,一則用於行路,一則陪去,下玄宮時用之似好,自慈殿亦欲如此,銘旌兩次多紅廣織造置矣,好泥金自外極擇待令,以爲臨時內置廣織出用之地,可也。
備邊司,咸鏡監司薦,李縡·尹憲柱·兪命弘,東萊府使薦,尹陽來·趙鳴鳳·李翊漢。
刑曹判書趙道彬疏曰,伏以仙遊永違,莫遂褥蟻之忱,因山已卜,奄迫敦匠之期,攀號之痛,曷有其極?臣受命監董,今方陛辭矣。臣之所帶本任,職務緊重,非比他司,而適當上下哀遑之日,曠朔廢衙,已多滯獄之慮,逮臣除拜,疾病連仍,强起赴坐,僅一二次耳。曹中諸務,必待長官而裁處,今又出去陵所,不卽解遞,則大小訟獄,必致積滯之患,固不容暫時曠闕,況且窮問罪人,再昨已爲押來,一番開坐,而按覈之際,將無以備員,尤不可不急速變通也決矣。在前刑官之見差董事者,率皆控免本職,玆敢臨發陳章,冒死瀆擾於嚴廬哀疚之中。伏乞聖明,亟命遞改臣秋曹之任,得以無滯於刑獄,專意於董役,不勝大幸。答曰,省疏具悉。卿其勿辭,從速行公。
工曹參判李肇疏曰,伏以臣,今以使事奉命,已辭陛發行矣。還期勢當在因山之後,瞻望宸極,下情益不勝悲隕之至。臣之所帶職名,係是六部緊任,不可許久曠闕,自前出疆之臣有實職者,皆有許遞之例,玆敢陳章仰籲。伏乞聖明,俯垂諒察,亟將臣本職,照例遞改,千萬幸甚。答曰,省疏具悉。疏辭令該曹稟處。
副提學洪致中疏曰,伏以臣於病伏垂死之中,忽承館職移授之命,臣誠驚惶踧蹐,莫知所措。噫,論思之地,責任甚重,一館之長,位望尤別,苟非高才邃學,莫宜居之,歷觀前輩之膺是任者,率皆詞學俱茂,蔚有當世之望者,人才盛衰,隨世升降,近來掄選之嚴,固不及於古昔,而其空疎蔑裂,亦未有如臣之甚者。臣稟質魯莾,素多疾病,少抛學業,長益荒廢,懜然無所知識,不啻正墻面而立,至於經術文藝,尤所昧昧,不惟臣自知甚明,實亦通朝之所共知,加以數年以來,勞碌公務,奔走陸海,筋力精神,日覺銷亡,雖欲勉竭駑鈍,從事文字,實無望其分寸之進,尙可出入經幄,討論書史,以資啓沃,而備顧問哉?日前忝叨之初,已分不堪承當,而陳章未徹,有召輒違,悶蹙惶懍,至今未已,不意玆者,恩命荐降,以臣代臣,遞授頻復,臣心愧懼,固不足恤,其於名器之玷累,職事之曠闕,何哉?從前忝冒,孰非踰分之職,而今玆見授之任,尤係萬萬不稱,於心自畫,固已久矣。寧被違慢之誅,決無冒進之理,故日昨違召,實出於萬不獲已,而今因本館闕直,天牌再臨,又不克趨命,臣之罪戾,萬殞難贖,昨今賤疾,一倍危惡,實有朝夕難保之憂,而亦不可煩陳。伏乞聖慈天地父母,俯察臣言之非出飾讓,亟命鐫遞臣職名,仍治臣前後違傲之罪,以安賤分,以嚴邦憲,不勝萬幸。答曰,省疏具悉。卿其勿辭,調理察職。
未時,上御資政殿。梓宮銀釘加漆時入侍,領議政金昌集,殯殿都監堂上沈宅賢,同副承旨尹錫來,注書徐宗伋,記事官李廷熽,竝如前儀。金昌集啓曰,刑曹判書趙道彬,以山陵都監堂上進去,若待其畢役回還,則將至三四月,刑獄積滯可慮,故方欲變通矣。今者又有明日疏決之命,而疏決時不可無刑曹長官,趙道彬姑爲遞改,禁府堂上權減下之代,今日牌招政官,卽爲開政,一竝差出,何如?上曰,依爲之。又啓曰,大行大王御製·誌文·諡狀,撰述官處傳授矣。今則聞已撰成,而御製則還納於政院矣。初喪時大妃殿,有將下御製之敎,故其時,以旣下後當稟處仰對矣。哀冊·諡冊,今將入刊,而御製亦似卽當刊行,姑不入內,仍置於外,卽爲開刊乎?或還爲入內,待校正廳官員差出後,始爲刊行乎?上曰,還爲入內,從後刊行,可也,沈宅賢啓曰,文政殿魂殿修理役所,堂上,當進去看役,而小臣及閔鎭遠,輪回入直,而本職亦皆多事,故未能進去,自今以後,雖在入直,時時晝仕進去,何如?上曰,依爲之。宅賢曰,然則頻頻草記有煩,姑除草記往來之意,敢啓。上曰,唯。
上在慶德宮廬次。
朝哭後,大妃殿·大殿·中宮殿,政院問安。答曰,罔極。
申時,行晡哭。
洪啓迪啓曰,備邊司郞廳,以大臣意來言,今日賓廳坐起日次,而疏決相値,不得開坐云矣,敢啓。傳曰,知道。
又啓曰,今日疏決時,玉堂無入參之員,副修撰兪拓基受由,已過數日,卽爲牌招,何如?傳曰,允。
韓重熙,以京都監郞廳,以摠護使意啓曰,山陵都監提調兪命弘,頃日政移拜承旨矣,其代,以行弘文館副提學洪致中差下,使之察任,何如?傳曰,允。
備忘記,傳于尹錫來曰,史官一員待命,騎馬三匹立之。
韓重熙啓曰,吏曹郞廳來言,咸鏡監司有闕,政事,何以爲之?取稟。傳曰,明日爲之。
又啓曰,趙判府事箚子到院,而以祈雨祭齋戒留院之意,敢啓。傳曰,入之。
判府事趙泰采箚子。大槪,情勢有不可晏然於周行者,且臣重得暑泄,度數無算,實無收拾筋力,出入前席之望,亟賜譴斥,以存國體,以安賤分事。入啓。答曰,省箚具悉卿懇。諫臣之言,不足深嫌,卿其安心勿辭,從容善攝。仍傳曰,遣史官傳諭,遣御醫看病。
巳時,上御浥和堂。疏決,入侍,領議政金昌集,右議政李健命,判義禁閔鎭遠,同義禁尹憲柱·沈宅賢,刑曹判書李宜顯,參判尹慤,參議黃璿,右承旨洪啓迪,執義趙聖復,獻納洪禹傳,副修撰兪拓基,注書徐宗伋,記事官李廷熽·呂善長。禁府三堂上先入,罷出後,刑曹三堂上追入。金昌集進伏曰,近來體候,若何?上曰,無事矣。昌集曰,屢次祈禱,雨澤尙靳,昨來似有雨意,而旋卽收霽,一向旱乾,民事,誠爲悶切矣。李健命曰,各罪人文案,時囚·編配,何先?上曰,時囚先。閔鎭遠進伏,讀時囚罪人鄭維升文案。上曰,放。讀未及拿來罪人李挺周文案。上曰,仍。讀放歸田里罪人炤兄弟文案。上曰,仍。又讀徒配秩三水徒配罪人李希登文案。上曰,仍。昌集曰,此罪乃掛書罪人李世卿所坐也。渠若有所聞,則何故知而不告乎?揆以恒情,似無此理,而其時獄體重大之故,至於徒流,其情則容有可恕之端,如此之人,當爲疏釋矣。鎭遠曰,以其時獄情觀之,此人似無與李世卿相通之事云矣。上曰,放。讀白川徒配罪人盧恰文案。上曰,放。鎭遠曰,此則罪係殺人,而纔蒙量移,旋爲全釋,未知何如?尹憲柱曰,濫殺罪重,不可輕釋矣。昌集曰,雖云管下之人,旣爲濫殺,則其罪不輕,姑爲仍置,似好矣。健命曰,罪犯則重,而只爲徒配,公議固已爲歇云,而未經一年,全然放釋,殊非懲後之道矣。上曰,仍。又讀定配未蒙放身死秩蔚珍定配身死罪人張天翮,江陵定配身死罪人張天䎘文案。上曰,竝仍。讀吉州定配身死罪人趙時炅文案。上曰,仍。讀明川定配身死罪人趙世挺文案。上曰,仍。讀寧德定配身死罪人吳始復文案。上曰,仍。又讀各道定配秩載寧定配罪人張聖維,林川定配罪人張文維,鴻山定配罪人張斗維,堤川定配罪人張泰維,龜城定配罪人張大維文案,上曰,竝仍。讀鏡城定配罪人趙時華文案。上曰,仍。讀端川定配罪人趙世忭文案。上曰,仍。讀朔州定配罪人姜宗承文案。上曰,仍。讀茂山定配罪人姜以徵文案。上曰,仍。讀南海定配罪人林泓文案。上曰,仍。讀延日定配罪人金益光文案。上曰,仍。讀興陽定配罪人李振海文案。上曰,仍。讀金海定配罪人河文案。上曰,仍。讀北靑定配罪人權卨文案。上曰,仍。讀興陽定配罪人僧道泂文案。上曰,仍。昌集曰,其時干犯人等,悉皆逃躱,而此人則不然,其身之似無所犯,可推而知矣。健命曰,此由於李東奭事,而東奭則設鞫正刑,道泂,以留置東奭於寺中之故,捉囚論配,而如此之類,當有參酌之道矣。鎭遠曰,全釋有難,減等,何如?憲柱曰,全釋則不可矣。上曰,減等。讀龍川定配罪人李重明文案。鎭遠曰,此與李希登事,無異矣。上曰,放。讀慶源定配罪人李松年,海南定配罪人鄭翰益文案。上曰,竝仍。讀江界定配罪人文興瑞文案。上曰,放。禁府文案畢讀後,憲柱及沈宅賢退復位。鎭遠因啓曰,小臣以職事,有所仰達者矣。外方良役變通事,備局方留意,而楊州爲邑,迫在近畿,陵寢最多,閑丁太半,入於陵卒,而亦多入屬於驛卒,故良丁甚爲難得,許多軍保,無以塡充。自備局今將量減軍額,而其中內農圃庫直及掌苑署·東山別監,殆至百餘名,或有兼役軍保者,則自該司分付本州頉下云。故臣査問於兩處,則曾前約定額數,以勿侵他役之意,啓下定奪云。今後則內農圃庫直及掌苑署·東山別監有闕之代,竝以公私賤充定,勿侵雜役,時存者兼役之類,勿許頉減軍保爲宜,以此定式施行,則庶有益於搜括良丁之道矣。上曰,依爲之。鎭遠曰,各津津船改槊改造之役,自工曹專管擔當,而本曹本無物力,只以若干所捧船稅,萬無支用之路。判府事趙泰采爲工曹判書時,戶曹收稅水上木中,長吉板則自本曹次知收稅,而勿論各營門·各衙門,貿來之板,一體收稅事,入啓定式矣。卽今守禦廳,多貿長吉板運來,而謂以將造松坡津待變津船,不許收稅,往復累次,終始堅執。且本曹每年舊退船二三隻,移送守禦廳,作爲待變船事,曾有定奪,故本曹則依定奪年年移送,而守禦廳則旣捧退船,又不許長吉板收稅,本曹形勢,誠甚切迫,而啓下定奪之事,不得遵行,亦甚未安。長吉板若許減稅,則舊退船,今後不當移送,舊退船依前移送,則長吉板,亦當收稅。下詢于大臣,指一定式,何如?金昌集曰,此非問于大臣之事,而第守禦廳,二者得兼,誠爲不當,其一則工曹似當次知矣。鎭遠曰,然則守禦廳長吉板,依定奪收稅乎?上曰,依爲之。禁府三堂上,竝先退出。徐宗伋爲宣入刑曹三堂上出去,至外班次,則三堂上方在其私幕,而暫爲竚俟之後,入侍諸臣,一竝出來,問其故,則晝茶禮時刻相値云,退歇良久,復爲入侍。李宜顯進伏,讀時囚秩咀呪罪人愛仁文案。上曰,仍。讀殺獄罪人斗里金文案。上曰,仍。讀殺獄罪人李於屯文案。上曰,仍。讀殺獄罪人世萬文案。上曰,仍。讀殺獄罪人世容文案。上曰,仍。讀殺獄罪人乭屎文案。上曰,仍。讀殺獄罪人申萬興文案。上曰,仍。讀殺獄罪人鄭尙周文案。上曰,仍。讀殺獄罪人朴貴男文案。上曰,仍。讀殺獄罪人岩回文案。上曰,仍。讀殺獄罪人順男文案。上曰,仍。讀殺獄罪人金處珠文案。上曰,仍。讀殺獄罪人太山文案。上曰,仍。讀來關罪人金多福文案。上曰,仍。讀承傳罪人朴泰英文案。上曰,仍。讀殺獄罪人永禮文案。上曰,仍。讀殺獄罪人甲金文案。上曰,仍。讀來關罪人旕同文案。上曰,仍。讀私鑄罪人李六建·朴二金文案。上曰,竝仍。讀私鑄罪人卞煒信·黃吉先·玄弼元文案。上曰,竝仍。讀私鑄罪人安龜瑞文案。上曰,仍。讀咀呪罪人厚禮文案。上曰,仍。讀殺獄罪人宋德琦文案。上曰,仍。讀殺獄罪人韓次萬文案。上曰,仍。讀殺獄罪人李均·李城·孝男·主先·趙必文案。上曰,仍。昌集曰,此乃富平地獄事也。一獄所犯,三綱俱係,誠爲重大,而第此獄之起,本非由於立使呈狀而然,其時監司,以風聞成獄,連次推覈,而干犯人等,多至致斃,獨餘右人等。故刑曹將加推覈,自本邑移上京獄,今已三年,而獄情極難究覈,前後推訊,尙不得端緖,徒爲久滯獄囚之歸,其在變通疏釋之道,或竄或配,似可,而究覈則終難矣。健命曰,此乃昨年春大臣所收議者也。臣意則以爲,當初獄成,非緣發狀,監司因李萬葉之言,以風聞成獄,而終不得端緖,且其時檢屍,而亦不得傷處,以此觀之,究覈誠難矣。戊戌三月,趙道彬爲刑曹判書時,以外方重獄,例多遷延之弊,故移上京獄,而獄情終難鉤得,不刑不放,尙此未決,右人等罪名,關係旣重,則雖不可全釋,似當有減死處分之道矣。問議于刑曹·三司,如何?宜顯曰,小臣則雖未及詳見其前後文案,而大臣所達,似是矣。尹慤曰,刑官當初別樣究覈,而終不得端緖,徒貽多年滯囚之患,似當有參酌之道矣。黃璿曰,滯囚誠爲可慮,大臣之言,似是矣。趙聖復曰,此獄前後文案,雖不得詳見,而綱常所關,極爲重大,似不可遽爾疏釋,當分付刑曹,使之更爲究覈處之,豈可草草勘斷乎?健命曰,刑官竝陳意見,大臣亦已獻議,諸臣以次各陳,宜矣。洪禹傳曰,罪名,關係綱常,而不復更加詳覈,徑先減死,似爲未安矣。聖復曰,更加詳覈,若終不得端緖,則自當減死,而只以今日草草文書勘定,未知獄體何如?昌集曰,此獄,極其重大,若有得情之道,則所當更覈,而旣無其道,故不得已欲其收殺,臺諫執法之論,則固當如是矣。兪拓基曰,移上京獄,今至三年,而不得加刑,徒爲滯囚,今當悶旱疏釋之時,特從惟輕之典,似無不可矣。璿曰,小臣前者,亦嘗推訊,而實無覈得之道矣。健命曰,以上諸罪人等,或有累年受刑者,此則罪犯分明,以死爲限,不爲承款故耳。李均等罪名雖重,而不得端緖,三年之內,無受刑之事,徒爲滯囚,誠甚悶慮矣。禹傳曰,究覈雖難,今遽減死,似爲太急,前後文案,旣未得見,雖不能詳知其委折,而只憑草草文案,遽爲勘斷,終似不可矣。上曰,竝減死。讀來關罪人元啓垕文案。上曰,仍。讀來關罪人權致弼文案。上曰,仍。讀私鑄罪人吳善雄·吳世柱·金鳴夏·朴同伊文案。上曰,竝仍。讀來關罪人朱鳳翔文案。上曰,仍。讀殺獄罪人朴萬根文案。上曰,仍。讀承傳罪人金旕同·金必尙·曺順伊文案。上曰,竝仍。讀承傳罪人朴世規文案。上曰,仍。讀來關罪人洪孝信文案。上曰,仍。讀殺獄罪人自會文案。上曰,仍。讀殺獄罪人權揆文案。上曰,仍。讀承傳罪人林順發·張順伊·金世俊文案。上曰,竝仍。讀來關罪人吳興邦文案。上曰,仍。讀殺獄罪人敦伊文案。上曰,仍。讀來關罪人金雄文案。上曰,仍。讀來關罪人文時中文案。上曰,仍。讀殺獄罪人斗云文案。上曰,仍。讀殺獄罪人車今立文案。上曰,仍。讀承傳罪人楊遇春·劉守萬·金楊柱·金世良·二風·朴自弼·崔希說·李自尙·日孫·趙彦立·金萬業·閔業先等文案。上曰,仍。慤曰,此卽典獄承款賊人等見失罪人也。其時入直官員,旣已杖贖,而若論其罪,則此由獄卒之不能防守,以致如此,後弊所關,固當各別重治,故刑推後,從重勘律計矣。健命曰,今番賊人等之越獄也,無別樣擧措,而公然逃出,守直輩之不能防守,據此可見。若詰問於見捉三賊,則其間情僞,可以詳知,不可不各別重治矣。讀刑曹罪人阿只文案。慤曰,均田使下去時,有假稱以宮道長,收錢七十餘兩於民間者,故移送本曹,使之推還其錢,其人則發配,而今京主人領去矣。回牒過限,不爲受納,故囚其次知,而罪非大段矣。昌集曰,此則所當分揀矣。上曰,放。讀刑曹罪人姜世輔文案。上曰,仍。讀來關罪人春禮·金世興文案。慤曰,渠之族人輩等狀,而渠則極口發明,方在未究竟中矣。上曰,竝仍。讀來關罪人安仁興文案。上曰,仍。讀刑曹罪人金興胄文案。慤曰,此罪犯亦非大段矣。上曰,仍。讀刑曹罪人李時番文案。上曰,仍。讀承傳罪人趙重遇文案。上曰,仍。讀刑曹罪人尹次强文案。璿曰,此卽臣所究覈者也。劫奸之狀,不爲分明,似是和奸,此時疏釋,似宜矣。上曰,放。讀殺獄罪人鄭復益文案。上曰,仍。讀刑曹罪人李成起·儉出里文案。慤曰,以別肉禁亂,不捉正犯,以馬骨塞責之罪,雖載文案,論其情,則所犯,似不大段矣。上曰,竝仍。讀刑曹罪人次吉文案。上曰,仍。讀承傳罪人朴慶洙·尹天運文案。上曰,竝仍。讀殺獄罪人安大輝文案。上曰,仍。讀各司秩賊人金世英·張萬重·李千俊·李次乭文案。上曰,仍。讀賊人崔民伊·朴有福·鄭丁男文案。上曰,仍。讀明火賊朴世萬·柳太伊·金伯伊·朱太山·金貴才·金次奉·金江床·李士先·朴萬昌·金先得·韓先伊文案。上曰,仍。讀賊人金太山·金二札·高時同文案。上曰,仍。讀罪人韓道昌文案。宜顯曰,此非大段罪犯矣。上曰,放。讀罪人朱五壯·戒賢文案。上曰,放。昌集曰,此時別肉現捉之人,罪狀絶痛,各別科罪,然後放出爲當矣。聖復曰,遲晩之後,當以杖一百·全家徙邊照律,而姑未及矣。上曰,仍。讀罪人金水建文案。上曰,仍。讀罪人李東明文案,聖復曰,初不直招,轉相誘引,故文案雖以買來載錄,而罪犯則與五壯輩一體矣。上曰,仍。讀京畿徒年秩永宗定配罪人李枝番文案。上曰,仍。讀安城定配罪人次民文案。上曰,仍。讀利川定配罪人義迪文案。上曰,仍。讀不限年秩永宗定配罪人林枝强,喬桐定配罪人金億萬文案。上曰,竝仍。讀未至配所罪人月命文案。上曰,仍。讀忠淸道徒年秩大興定配罪人權致大文案。上曰,仍。讀泰安定配罪人朴斗三文案。上曰,仍。讀堤川定配罪人李震芳文案。上曰,仍。讀鎭川定配罪人俊興文案。上曰,仍。慤曰,摠府移文內,假稱使令作弊云,故依律文定配,而聞其所獵食,元不過多,此罪非大段矣。上曰,放。讀公州定配罪人李澤文案。上曰,仍。讀不限年秩新昌定配罪人林永先·丁次永文案。上曰,仍。讀牙山定配罪人金哲文案。上曰,仍。讀充軍秩瑞山充軍罪人梁貴建文案。上曰,仍。讀流年秩德山流罪人金鉦文案。上曰,仍。讀韓山流罪人金日祥文案。上曰,仍。讀海美流罪人崔一公文案。上曰,仍。讀泰安流罪人鄭一金文案。上曰,仍。讀庇仁流罪人金成發文案。上曰,仍。讀減死秩鴻山減配罪人李發文案。上曰,仍。讀淸州減配罪人金土山文案。上曰,仍。讀文義減死罪人崔先奉文案。上曰,仍。讀庇仁減配罪人惠月梅文案。上曰,仍。昌集曰,李發事,雖曰打死其妻,其妻之死,乃是因病致斃,非由於被打之狀,的然可知,且到配已多年,似當分揀矣。拓基曰,全然放釋未安,減等,似好矣。聖復曰,事關殺獄,豈可遽爾全釋乎?上曰,減等。讀慶尙道徒配秩延日定配罪人魚江伊文案。上曰,放。讀蔚山定配罪人孔俊興文案。上曰,仍。讀巨濟定配罪人朴尙古文案。上曰,仍。讀不限年秩星州定配罪人曺雄文案。上曰,仍。讀密陽定配罪人順禮文案。上曰,仍。讀泗川定配罪人金山伊文案。上曰,仍。讀巨濟定配罪人禮發·白勝文案。上曰,仍。昌集曰,兩人之罪,旣不大段,而到配今至四五年,似當有參酌之道矣。上無發落。宜顯曰,竝仍乎?上曰,唯。讀巨濟定配罪人曺龍翔文案。上曰,仍。讀長鬐定配罪人金㖯生文案。上曰,仍。讀流年秩晉州流罪人金時行文案。上曰,仍。讀梁山流罪人朴升吉文案。上曰,仍。讀長鬐流罪人姜先重文案。上曰,仍。讀長鬐流罪人鄭時立文案。上曰,仍。讀丹城流罪人梁益燾文案。上曰,仍。讀機長流罪人金士龍文案。上曰,仍。讀機長流罪人崔右音金文案。上曰,仍。讀機長流罪人表景熙文案。上曰,仍。讀固城流罪人田子孫文案。上曰,仍。讀泗川流罪人吳斗命文案。上曰,仍。讀蔚山流罪人崔世文,東萊流罪人秦國昌文案。上曰,仍。讀巨濟流罪人僧世靈文案。上曰,仍。讀巨濟流罪人高正叔文案。上曰,仍。讀巨濟流罪人金重文案。上曰,仍。讀減死秩梁山減配罪人僧處尹文案。上曰,仍。讀豐基減配罪人金泰康文案。上曰,仍。讀金海減配罪人金世右·俊京文案。上曰,仍。讀興海減死罪人金水興文案。上曰,仍。讀興海減死罪人尹殷萬文案。上曰,仍。讀機長減死罪人龍卜文案。上曰,仍。讀機長減死罪人安巘文案。上曰,仍。讀長鬐減死罪人善奉,善山減死罪人金男文案。上曰,仍。讀河東減死罪人劉此先文案。上曰,仍。讀固城減死罪人裵元昌文案。上曰,仍。讀機長減死罪人韓海正文案。上曰,仍。讀泗川減死罪人崔萬雄文案。上曰,仍。讀熊川減死罪人金厚萬文案。上曰,仍。讀盈德減死罪人李元達文案。上曰,仍。讀全羅道徒年秩樂安定配罪人者斤世味文案。昌集曰,此等罪犯,放之似好。上曰,放。讀長城定配罪人李盈番文案。上曰,仍。讀求禮定配罪人李花者文案。上曰,放。讀珍島定配罪人金起萬文案。上曰,仍。讀流年秩康津流罪人高小先文案。上曰,仍。讀長興流罪人黃爲興文案。上曰,仍。讀沃溝流罪人必方文案。上曰,仍。讀扶安流罪人石圭瑞文案。上曰,仍。讀海南流罪人宋厚石文案。上曰,仍。讀海南流罪人尹鳳贊文案,興海流罪人申海文案。上曰,仍。讀海南流罪人全壽元文案。上曰,仍。讀長城流罪人張業龍·唜龍文案。上曰,仍。讀樂安流罪人李廷恒文案。上曰,仍。讀充軍秩康津充軍罪人方必命文案。上曰,仍。讀減死秩茂朱減死罪人張必達文案。上曰,仍。讀長水減死罪人宋介同文案。上曰,仍。讀康津減死罪人權泰連文案。上曰,仍。讀寶城減死罪人金貴方文案。昌集曰,此則罪名不甚分明,且甲午徒配,則已至多年矣,似當減等矣。宜顯曰,權泰連事,小臣在嶺南時所嘗推覈者,而亦難明之事,減等,何如?上曰,竝減等。讀寶城減死罪人愛煥文案。上曰,仍。讀順天減死罪人朴忠先文案。昌集曰,此亦當減等矣。上曰,仍。讀康津減死罪人李德泰文案。上曰,仍。讀康津減死罪人金貴先,海南減死罪人金嚴立文案。上曰,仍。讀海南減死罪人任尙文案。上曰,仍。讀光陽減死罪人朴鳴震文案。上曰,仍。讀光陽減死罪人崔進業文案。上曰,仍。讀羅州減死罪人靑登文案。上曰,仍。讀智島減死罪人內人惠丁文案。上曰,仍。讀順天減死罪人朴震夏,光陽減死罪人旕立文案。上曰,仍。讀長興減死罪人此元文案。上曰,仍。讀黑山島減死罪人申龍立,楸子島減死罪人咸貴天·全俊伊文案。上曰,仍。讀珍島減死罪人秋奉文案。上曰,仍。讀沃溝減死罪人金永晉文案。上曰,仍。讀不限年秩羅州定配罪人李仁光文案。上曰,仍。讀黑山島定配罪人甲生文案。上曰,仍。讀黑山島定配罪人以丑文案。上曰,仍。讀黑山島定配罪人仲先文案。上曰,仍。讀康津定配罪人鄭鳳祥,海南定配罪人李墨愛文案。上曰,仍。讀鹿島定配罪人土里文案。上曰,仍。讀蝟島定配罪人林旕先文案。上曰,仍。讀光陽定配罪人就於同文案。上曰,仍。讀康津定配罪人李仁復文案。上曰,仍。讀古群山定配罪人庾萬根文案。上曰,仍。讀興陽定配罪人元昌信公文案。上曰,仍。讀濟州定配秩大靜徒年罪人愼戒武文案。上曰,仍。讀大靜徒年罪人陳男文案。上曰,仍。讀大靜徒年罪人金千堂文案。上曰,仍。讀未至配所秩康津發配罪人尙外文案。上曰,仍。讀光陽發配罪人韓戒然文案。上曰,仍。讀康津發配罪人貞伊,興陽發配罪人永哲文案。上曰,仍。讀興陽發配罪人李昌錫文案。上曰,仍。讀黃海道徒年秩瓮津定配罪人朴成億文案。昌集曰,此人現捉銀子,旣爲不多,至今分揀,似好矣。上曰,放。讀瓮津定配罪人僧五淸文案。上曰,仍。洪啓迪曰,不能詳知,徑先發狀,雖曰有罪,原其情,則有可恕之端,到今疏釋,似好矣。上曰,放。讀康翎定配罪人趙得賢,長淵定配罪人羅順弼文案。上曰,放。聖復曰,罪名似朴成億,而實犯則較重矣。大臣·刑曹堂上皆曰,雖似較重,而律則同矣。讀長淵定配罪人朱貴尙文案。上曰,仍。讀谷山定配罪人金萬運文案。上曰,仍。讀谷山定配罪人李孝昌文案。上曰,仍。讀豐川定配罪人林宗建文案。上曰,仍。讀白翎定配罪人金一哲文案。上曰,仍。讀遂安定配罪人黃日昌文案。上曰,仍。讀不限年秩黃州定配罪人朴時昌文案。上曰,仍。讀流年秩延安流罪人李元芳文案。上曰,仍。讀延安流罪人金哲元文案。上曰,仍。讀瑞興流罪人李遠明文案。上曰,仍。讀瓮津流罪人金旕生文案。上曰,仍。讀鳳山流罪人金尙德文案。上曰,仍。顧內侍欲旋,諸臣一齊退出,立于爲善堂階下,旋卽宣入。宜顯讀黃海道減死秩椒島減死罪人白自元,白翎減死罪人金益老文案。上曰,仍。讀長淵減死罪人馬屎文案。上曰,仍。讀豐川減死罪人自必文案。上曰,仍。讀江原道流年秩蔚珍流罪人金克明文案。上曰,仍。讀江陵流罪人勢宗文案。上曰,仍。讀平海流罪人李玄達文案。上曰,仍。宜顯曰,此人罪名,極爲怪駭,而還可笑也。健命曰,此人凡干所爲,極其無狀,且事非理好訟云矣。讀減死秩平海減死罪人崔永女文案。上曰,仍。讀平海減死罪人洪廷元文案。上曰,仍。讀蔚珍減死罪人李萬世文案。上曰,仍。讀伊川減死罪人安有立文案。上曰,仍。讀鐵原減死罪人崔先奉文案。上曰,仍。讀咸鏡道徒年秩安邊定配罪人李以柱·吳道興文案。上曰,仍。讀德源定配罪人崔岐鳳文案。上曰,仍。讀文川定配罪人李彦琛文案。上曰,仍。讀北靑定配罪人沈貴同文案。上曰,仍。讀缺縣名定配罪人張世永·張世興文案。上曰,仍。讀三水定配罪人缺姓名文案。上曰,仍。讀端川定配罪人鸎伊文案。上曰,仍。讀端川定配罪人承明文案。上曰,仍。讀穩城定配罪人金信白文案。上曰,仍。讀慶源定配罪人鄭承宗文案。上曰,仍。讀永興定配罪人己德文案。上曰,仍。讀甲山定配罪人趙有相文案。上曰,仍。讀不限年秩文川定配罪人高石奉,高原定配罪人丁巳奉文案。上曰,仍。讀端川定配罪人金立春文案。上曰,仍。讀北靑定配罪人無言文案。上曰,仍。讀流年秩安邊流罪人辛翊燁文案。上曰,仍。讀安邊流罪人孫天山文案。上曰,仍。讀永興流罪人李得立文案。上曰,仍。讀定平流罪人洛生文案。上曰,仍。昌集曰,此不過假稱御史奴子,元非大段,當有分揀。上曰,減等。讀北靑流罪人厚立文案。上曰,仍。讀三水流罪人吳必儀文案。上曰,仍。讀甲山流罪人李信巾文案。上曰,仍。讀甲山流罪人金必元文案。上曰,仍。讀端川流罪人金暹文案。上曰,仍。讀吉州流罪人夏昌文案。上曰,仍。讀鍾城流罪人金起成文案。上曰,仍。讀慶興流罪人崔斗贇文案。上曰,仍。讀慶興流罪人金云文案。上曰,仍。讀三水流罪人金時憲文案。上曰,仍。讀減死秩安邊減死罪人尹太建文案。上曰,仍。讀安邊減死罪人朴守發文案。上曰,仍。讀三水減死罪人鄭八翼文案。上曰,仍。讀三水減死罪人烈伊,甲山減死罪人淑禮文案。上曰,仍。讀三水減死罪人李錫範文案。上曰,仍。讀利城減死罪人金哲柱文案。上曰,仍。讀端川減死罪人金七玄,鏡城減死罪人劉友昌文案。上曰,仍。昌集曰,此乃未成之事,與潛商有異矣。上曰,減等。讀吉州減死罪人李仁先文案。大臣及刑官皆曰,此則情有可恕,似當減等。上曰,減等。讀明川減死罪人韓順巾文案。上曰,仍。讀明川減死罪人金夢弼,鍾城減死罪人二哲文案。上曰,仍。讀鏡城減死罪人李春才文案。上曰,仍。讀鏡城減死罪人金貴玄文案。上曰,仍。讀平安道徒年秩江界定配罪人金海珍文案。上曰,仍。讀安州定配罪人朴潚文案。上曰,仍。讀孟山定配罪人崔二建文案。上曰,仍。讀鐵山定配罪人安世石文案。上曰,仍。讀祥原定配罪人億合文案。昌集曰,此則減等已久,到今分揀,何如?宜顯曰,明年限滿,不必經釋矣。上曰,仍。讀祥原定配罪人僧敬德文案。上曰,仍。讀不限年秩鐵山定配罪人金萬通文案。上曰,仍。讀江界定配罪人朴三積文案。上曰,仍。讀渭原定配罪人斗植文案。上曰,仍。讀寧遠定配罪人朴萬興文案。上曰,仍。讀陽德定配罪人咸一海文案。上曰,仍。讀三和定配罪人朴世雄文案。上曰,仍。讀流年秩龍川流罪人兪命萬文案。上曰,仍。讀昌洲流罪人玉乭·永眞文案。上曰,仍。讀碧潼流罪人缺姓名文案。上曰,仍。讀渭原流罪人權敏文案。上曰,仍。讀減死秩義州減死罪人貴永,江界減死罪人聞先文案。上曰,仍。讀理山減死罪人金論伊文案。上曰,仍。讀寧遠減死罪人文弼金文案。上曰,仍。刑曹堂上竝退復位。昌集曰,今日因旱災有疏決之擧,而刑曹時囚罪人頗多,若爲連次開坐,則何至如是乎?只緣開坐時少,罪人無以取服,以致滯獄,自今另加申飭。且捕盜廳承款賊人移來刑曹之後,亦以不卽開坐,未免滯囚,苟能卽時處斷,則豈有今番破獄之變乎?且以久囚之故,養獄之弊,亦且不貲,亦令刑曹劃卽處斷,俾無失刑之弊,何如?上曰,申飭,可也。昌集曰,玉堂新錄催促及趙尙健·金相玉等,不可以人言,一向引嫌之意,小臣前已仰達矣。昨日金相玉,又爲違牌坐罷,若每每如此,則適中其所願而已。自上或命禁推,或下備忘,以不可徒守廉義,不顧分義之意,別爲下敎嚴飭,則渠等其何敢終始不爲變動乎?玉堂之苟簡,莫甚於今日,誠爲憫切,故敢達矣。健命曰,領相所達兩人事誠是,臣亦有所懷,敢達。一自論議岐貳之後,互相訾詆,無復有完人,已是痼弊。雖然,其訾詆之言,或有一毫近似者,則亦豈不顧念廉隅,而今此兩人所遭,則極是不可。金東弼所謂因謫媒榮云者,殆不成說,凡以直道被謫者,則朝家固當收用,而況尙健,則其人地資望,實合淸選,而又以敢言被竄者乎?東弼無言可執,乃以此爲說,良可笑也。至於金相玉,則東弼乃以黃龜河事爲言,而此則初乃以儕輩間,泛然戲謔,而相玉之當初引嫌,殊未免太過,東弼乃欲攙引而實其言,若使龜河,果有不滿之意於厥疏,何乃以初不萌於心,發於口等語,形諸告君之辭耶?其所爲言,可謂脫空,而東弼乃以冒沒濫竽等語,突然橫加,相玉必欲因此自廢,如此之言,何足介懷耶?雖以傍觀言之,終不見其一毫近似,則此兩人所遭,特一橫逆也。廉隅雖重,此等橫逆之來,其何可過自引嫌,而不念分義,每每違牌乎?其所撕捱,誠可謂無所執矣。且自引嫌以來,一不陳疏,惟以坐違爲事,揆以分義,已極不當,旋罷旋敍,事體尤甚未安。此後則別樣督過,俾速行公之意,各別申飭,何如?上曰,金相玉·趙尙健,當禁推矣。健命曰,兩人姑無職名,前頭若復違牌,則固當如是,而竝下嚴敎,時加禁推,別爲開釋,則似好矣。昌集曰,禮曹佐郞柳鳳鳴,今番承文院褒貶居下矣。聞其在喪,七月始爲闋服,今春夏等褒貶,不當擧論,且隷習官,限以四朔,而鳳鳴則年今四十九云,隷習官亦宜減下,而禮曹混同抄送,以致居下,實涉冤抑,柳鳳鳴下等,許令勿論,如何?上曰,勿論,可也。健命曰,誌文書寫官,實·預差李世最·李正臣缺□行,而實差李世最,則身病方重,勢難寫進,李正臣,頃以承宣,違牌坐罷矣。金雲澤,旣以寶篆書寫官,有變通之命,李正臣,亦依例敍用,付軍職,何如?上曰,依爲之。聖復啓曰,請還收朴泰春等六人職牒還授之命。措語見上上曰,勿煩。又啓曰,請本府以西陵都正煜遠地定配事,論啓已久,而尙靳允兪,臣不勝慨然也。煜,常聚無賴輩十數人,結契作黨,輪日宰牛,作一屠肆,驅逐禁吏,使不得接迹於其門,此其本來伎倆,而今及國有大戚之日,敢爲乘時射利之計,逐日宰殺,無異常日,頃日本府禁吏輩,多般譏捕,始得現捉於其家,纔已囚治其奴僕,而發啓之後,猶不知止,日椎一牛,都下喧傳,夫煜之行己悖惡,不齒人類,擧國之所共知,如此之人,雖不可責之以禮節,而苟有一分嚴畏之心,渠以宗戚之臣,安敢若是其縱恣哉?若不明正其罪,而仍置輦轂之下,則□法無所施,而奸民無所畏,請西陵都正煜,亟命遠地定配。上曰,勿煩。又啓曰,請忠淸兵使李台望罷職不敍。措語見上上曰,勿煩。又啓曰,請校理洪廷弼亟命罷職不敍。措語見上上曰,勿煩。聖復曰,小臣有稟達之事,欲以所懷陳之矣。拓基顧聖復曰,奏夕上食時刻已久,若非大段緊急,姑寢似宜矣。聖復遂止,諸臣退出。郞廳愼基慶書。郞廳洪啓沃校正。
以上缺及赴南州,政令顚錯,貽害多端。況且素無廉吏之稱,則爲臺閣者,何可諉以何傷而不論乎?臣之昨年達辭中,只擧其耳聾者,實出於忠厚之意,而彙登專不自反,至以百喙甘心等說,詬斥甚力,此等口業,臣實恥與之較辨也。病狀適苦,未卽自列,方切悶蹙之際,卽以僚臺處置,天牌下降,分義是懼,强病來詣,而臣之所遭,與僚臺旣無異同,則臣方自處之不暇,何敢可否於其間乎?旣不得處置,則尤不宜一刻仍冒於臺次,請命遞斥臣職。答曰,勿辭。
咸鏡監司李縡上疏。大槪,再瀝血悃,未蒙矜允,伏乞亟賜鐫改,使免公私狼狽之患事。入啓。答曰,省疏具悉。卿其勿辭,從速察職。
東平尉鄭載崙上疏。大槪,敢陳所懷,以嚴邦憲事。入啓。答曰,省疏具悉。臺言過當,則卿無所嫌,勿辭行公。
注書姜必愼上疏。大槪,臣母病危重,看檢無人,焦遑煎迫,罔知攸措。以此情勢,決無供職之望,伏乞亟許鐫免,以便救護,以伸至情事。入啓。答曰,省疏具悉。爾其勿辭,救護母病。
同副承旨金一鏡上疏。大槪,敢陳所懷,冀蒙鐫改,以安賤分事。入啓。答曰,省疏具悉。旣往之事,不必深嫌,爾其勿辭,從速察職。
兵曹參議洪錫輔上疏。大槪,敢陳所懷,以嚴國法,以振頹綱事。入啓。答曰,省疏具悉。疏辭,令該曹稟處,爾其勿辭,從速上來察職。
執義趙聖復上疏。大槪,敢陳所懷,以備澄省事。入啓。答曰,省疏具悉。疏陳之事,令廟堂商確稟處。下款兩條,所論得宜,竝宜施,爾其勿辭,調理察職。
東平尉鄭載崙原疏曰,伏以臣年〈?〉被病,五載病風,神識多所遺忘,腰脚不能全運,尸居餘氣,久成廢人,此卽通朝之所共知也。乃於大行大王登遐之日,忽承入內將事之命,臣於驚遑震剝之中,終日奔走於沐浴及襲禮節,及至退出之後,不勝疲薾,暫憩屛處,喘息呻吟,自不覺更鼓屢下,闕門已閉,不得不經夜於禁中空處,而疲頓哀遑,神精都喪,省記一事,全然忘却。其後連日仍在執事之列,忍死出入於晨昏奉審,朝晡哭班。又參大庭合辭之請,左扶右持,前牽後推,精神有如醉人,行動便卽跛曳,而只謂此非言病之時,惟以顚仆班行,曳屍出門爲期,實不暇念及餘外,若能覺悟,則當使一吏,言于省記色書吏而已,何憚而不爲哉?逮至十一日夜中,有不時入審御床之擧,因政院之提問,始覺其初無省記,而事已過矣,悔無及矣。臣於是,駭惶震悸,欲死無地,蓋臣曾於戊辰年莊烈王后國恤時,承命入內,敬奉襲斂事,亦如今番之爲,而其時有不時奉審之事,故言于兵曹,書入省記,留宿闕中矣。伊後犬馬之齒,又加三十三歲,今則爲七十三歲矣。筋力非昔日之筋力,神精非昔日之神精,臣旣頓忘,而又無傍人之提醒,不覺自抵大罪,此雖死期將迫,天奪其魄之致,而臣實無辭而自解,只歎老而不死,顚錯之至於斯也。宜被大何,以正王法,而聖慈憐貸,特從寬典,不允執法之請,只施罷職之罰,臣益復惶恐,無以自措。不意今者,又下敍命,被譴無幾,職名如故,竊伏想聖明,諒臣病狀,察臣本情,且愍其死在朝夕,曲賜恕量,乃有此優異之典,殿下之爲老臣地則至矣,而罪在難赦,不可以耄老而倖免,事關後弊,不可以忘誤而輒貸。聖敎之下,輿情必駭,臣何敢恃寵冒罪,晏然就職,重招人非責也哉?伏願聖明,還收臣特敍之命,仍使考律定罪,以嚴邦憲,以謝臺議,亦使臣安心伏罪,以終餘日,千萬幸甚。批答見上
同副承旨金一鏡原疏曰,伏以臣濫荷先大王鴻恩,前後忝叨,職居近密,一自臣屛處散地,倏爾十有餘年,抑又禍釁深重,中經五年草土,神銷形槁,望絶需世,只是愛君寸丹,炳炳如血,瞻望宸極,拜祝岡陵,區區忱誠,未格皇穹,奄遭攀髥之慟,莫逐蚯蟻之願,哀號崩隕,靡所逮及。景陽鍾漏,枕夢傳聲,玉案爐煙,篋衣餘香,中夜起立,雙淚盈襟。不自意銀臺新命,遽下於我聖上嗣服之初,天牌儼臨,榮動陋止,惟當夙夜奔走,不憚筋力,以昔日服勞於先大王者,今事殿下,在臣分義情理,不容自已。第臣曾忝憲職,論劾李禎翊逼尊之罪矣。及過十載後,禎翊之遽復舊踐也,反詈之辱,不啻狼藉。竊念時異事往,誠不欲更提索言,而其詆訐,萬萬絶痛,臣安得默然而已乎?臣所以聲罪禎翊者,市恩徼福四字緊案也。噫,禎翊之疏有曰,乃以市恩徼福,猥許以深憂過慮,將此十三字,勒成諸大臣之罪。夫所謂深憂過慮,誠果爲誰乎?嗚呼,元老諸臣,憂之深而慮之過者,只爲一人而已。禎翊,以市恩徼福四字與深憂過慮四字,上下對待爲辭,指逼之罪,輿情同憤,渠雖欲迂引遠拖,敢生躱避之計於十年之後,其亦不成說矣。禎翊且謂,凶潛嘗有所藉口於一鏡之言,噫,造意遣辭,一何其陰且慝也?夫潛之原疏之辭,具載公家文字,照人萬目,顧何有絲毫彷彿,可以援近於臣之啓語,而禎翊乃敢白地自做,隱然以嘗有所三字,依稀閃出,眞是古所謂莫須有者也。逮夫丁酉黃髮之疏上,而請之以防微杜漸,禎翊罪狀,尤著難掩。如使禎翊,苟有一分嚴畏之心,蹙伏俟罪之不暇,而敢抗對辨之章,益肆誣悖之說,首擧臣名,以及乎潛,眞若臣初劾渠,而潛又繼陳者然,噫嘻,渠雖絶悖,尙安敢上謗四聰,下誣一世,若是其放恣無忌乎?嗚呼,先大王日月之明,俯燭其情狀,嘗於答臣之批有曰,李禎翊頃年一疏,用意有不美處。又於答銓官之批,輒以禎翊之注擬淸望爲不可,詞旨痛快,隄防之道,固未嘗不嚴且峻矣。渠乃乘機跳踉,極意誣罔,臣不欲逐段較挈,與之呶呶,而惟此兩款,所係甚大。臣旣受此厚誣,不克一辨,亦何可揚揚,復入於出納之地哉?玆不得不自速逋慢之誅,祗俟鈇鉞之加矣。聖度天大,尙靳例罷,只推之命,遽出常格之外,臣撫躬兢惕,達宵惶懼。昨朝嚴召荐降,適値齋戒,陳籲路阻,臣不敢一向坐違,黽勉祗肅,而實非有因仍盤礴之計耳。玆將短疏,略暴危悃,伏乞聖慈,俯賜諒察,特許鐫遞臣職名,以安賤分,不勝幸甚。批答見上
兵曹參議洪錫輔原疏曰,伏以無狀小臣,罪釁層積,栖遑郊次,念絶當世,迺於千萬夢想之外,忽叨騎曹佐貳之命,顧此滓穢之蹤,何以得此於嗣服之初哉?此固出於大聖人不忍終棄之盛意,而在臣廉義,其不可夤緣冒出則決矣。噫,臣之所坐,旣非臣所可自暴,亦不敢追提於今日,而每念其時嚴敎,不覺毛骨俱竦,直欲鑽地以入,而不可得也。當初所授薄罰,雖已因赦而漸釋,若其本罪,固自在矣。區區寸心,終無可白之日,以此踪地,誠無以自立於覆載之間,撫念身世,但自忸惕,有何意緖,暇及於自同平人,抗顔供職也哉?嗚呼,旻天不弔,仙馭上賓,率土含生,莫不皇皇,殆若赤子之失慈母。猗歟盛哉,我大行大王仁之深澤之厚也。如臣不佞,最辱恩遇,苟有一分效力之道,凡所以竭誠奔走,宜倍他人,而向臣猥叨撰集之任,自以罪累之賤,終不免荐違召旨,辜負所當盡之職責,追思至今,益增隕絶。臣於伊時,略暴危悃,見阻喉司,雖以容光之照,亦何以俯燭也?夫撰集,義同往役,而猶未敢趨承,則尤何可淟涊,冒沒於禁直之列哉?辭彼就此,斷無是理,伏乞聖慈,察臣釁累之跡,難廁周行,諒臣悲苦之辭,非出虛讓,亟行鐫削,勿復檢擧,使之杜門省愆,息黥補劓,以卒天地生成之澤焉。且臣於定配罪人李澤縱奴擊鼓事,有不敢晏然者,略附其誣罔之狀,以竢處分也。頃於戊戌冬,臣待罪湖南也,臣弟前持平鉉輔,適登科第,來省老母於臣任所,其時聖候稍間,起居停禮,遊街自如,動樂無禁。人子榮親之道,莫大於科慶,爲悅臨年偏慈,志喜用樂,此固人情之所當然,國俗之所同行。今乃以憂遑等說,極意粧撰,人或泛看,隱然若用樂於不當用之日,欲售其藉重奸誣之計,人之巧慘,胡至於此?誠不忍正視也。其所謂彩棚,未知何狀物,而所造者何工,所設者何地,若一憑問,不攻自破,而選妓七十,新造戰服之言,亦甚虛謊,未知從何選出,從何造成耶?北路·西關,亦無以辦此,況湖南乎?此是營府官屬·大小民人所共知,如此不近理之事,彼雖假辭飾非,人孰信之?營門所用遮帳,皆出本官,而本官事力不敷,凡有不時之用,必請營庫木疋,暫時造用,用輒還納。數件遮帳之襲用故物,本非異事,渠莫知還留庫中,載在營簿,做出盡出二字,要欲眩人聽聞於一時,可謂欲巧而反拙也。營舍之於拱北樓,殆十里許,新恩之行,旣非徒步,亦不可以處處留坐,藁席重茵,非所可論,而張皇駕說,勒歸之於以官令,屈設於其間然者,誠不滿一哂,最其虛多糜費,非營庫所出,卽一路民戶之所責應云者,其造意設計,專在於此一着,而天日在上,焉敢誣也?各道營庫,便皆道臣私藏,爲道臣而供其親,則取辦於營庫,事例卽然,有何可咎,而若乃民戶之說,其意愈深,其言愈誕,澤亦道內之民,未知其戶所納果何物,列邑之某里某戶所出,亦幾許耶?巡營規例,雖是一物之微,必皆給價貿用於所産官,未嘗有別責民間之擧,則所謂湖南之人,擧皆憤怨者,自歸虛罔,而乃敢抑勒爲說,肆然筆之於告君之辭,誠極痛心。蓋其首尾語意,架鑿閃弄,有若臣弟懷憾於渠者然,尤豈非可笑可駭之甚乎?渠雖托以鳴冤,終無以伸白其本罪,則求說不得,極口捏誣,惟以詬辱言者爲快,而詬辱言者之不足,移及臣身,罔有紀極,此實前所未聞之悖擧,豈細故哉?臣願殿下,下臣此疏于有司,一一按問於澤處,嚴加憑覈,如有彷彿於其言者,加臣以科外厲民之罪,儻其不然,勘澤以謀陷道臣之律,以嚴國法,以振頹綱,公私幸甚。臣旣橫被無限侵誣,理難容默,不得不瀆擾於嚴廬哀疚之中,尤增死罪,臣無任云云。批答見上
執義趙聖復原疏曰,伏以臣忝叨言地,恰滿五旬,未論才分之萬萬不逮,實有疾病之懍懍難保,其不堪一日陳力之狀,實同朝之所共知,而只以此非臣子言病之時,黽勉就列,以至于今。近緣病勢轉劇,不得不尋章請急,而喉司牢却,竟未得徹,此蓋見臣之間或力疾乍出,猶意其或可驅策,而其爲不見諒,甚矣。蓋臣病情,實非一時偶感之比,積傷所祟,根柢已固,雖任便將理,尙難支吾,況以澌綴之身,强策於周行,而能不至於難醫之境耶?日昨疏決之進對,朝奠之趨陪,蓋爲分義情理之粗伸,而區區病身,猶不敢缺一字出以還,日加一日,本症之外,百邪交攻,頭痛如碎,渾體如粟,精神昏憒,飮啖全却,泄瀉兼發,轉成赤痢。百藥罔效,眞元全脫,㱡㱡床席,若不保頃刻,誠恐一朝溘然於旅邸,以貽淸朝之羞。至於策力造朝,更無可論,臣之情事,其亦戚矣。伏惟天地至仁,無物不遂,顧玆螻蟻之微,亦宜在所矜愍,敢此疾聲哀籲於嚴廬之下,臣罪萬死。伏乞聖明,俯賜諒察,亟許鐫遞,俾臣得以安意調治,以卒生成之澤,不勝大願。仍竊伏念,臣頃於登對之際,欲效區區願忠之忱,而獄案浩穰,抵暮乃了,急於罷對,囁嚅而退,愚衷耿耿,不能自已,今於乞免之章,略此附陳,惟聖明垂察焉。臣謹按,書之召誥曰,若生子,罔不在厥初生,自貽哲命。今殿下嗣承大曆,天命之眷顧方新,人心之蘄向,方切於此,不有以廣示德意,慰悅人心,其何以受天之佑,而基永命之休乎?夫國之本在民,而民之本在食,食匱則民窮,民窮則國隨以蹶拔矣。然則恤民隱,寬賦役,實爲今日初政之第一急務也。然有司之臣,每以經費爲恤,凡於道臣蠲徭寬逋之請,一切持難。守宰之專事刻急,割民奉上者,廟堂以爲能吏,而輒加奬用,故今之任字牧者,多以任怨奉公爲能事,民生之困瘁,越視而不知恤,此誠今日之痼弊也。臣謂凡於守令差遣之際,必擇其慈祥愷悌者,俾盡撫摩之責爲宜也。目今量役之餘,民心之騷擾未定,繼以鋤後亢旱,殆過一朔,今雖得雨,亦無望其蘇枯而起萎,秋事之失稔,已可判斷矣。惟我聖上克軫焚惔之憂,弭災之方,靡不用極,乃者疏決纔罷,而甘霈乍注,天人感通之妙,卽此可見。惟願聖上,益加對越之誠,克殫修省之方,是臣區區之望也。古人曰,應天以實,不以文。必須以實心行實政,庶有格天之實效矣。昔我先大王卽祚之初年,歲値飢荒,命蠲辛亥以上積逋,當年租稅,亦爲量減,始初之化,人心洽然。我聖考五十年昇平之休,實基於此,此豈非我聖上今日之所當體行者乎?凡救荒之策,必須預講,可免後時不及之歎,宜令廟堂,劃卽商確,凡可以寬民力,而紓民怨者,及時講定,必令實惠之及民。至於積年逋欠,雖不可一時全減,其中最久而難捧者,量宜蕩滌,以示初政之德意,則人心悅而天意得,祈永之道,恐無過於此者,惟殿下特加留念,亟令廟堂稟處焉。日昨疏決時,有殺獄罪人李均等減死定配之命。綱常重獄,只以獄情之疑晦,徑先酌處,恐未免爲失刑之歸,而臣前此曾得見其推案,故只以賤見,略有陳達,而不得爭論矣。退而取見秋曹議啓及本道推案,則李坤被殺之說,不但出於李萬葉之密告,實遠近鄕黨之所共傳說。雖以各人等供辭觀之,承漢等打殺之端,三屍負瘞之迹,狼藉於立山·丑山等之招,而其所相左者,不過所負之人,所瘞之地而已。枝節之少差,不害爲大意之相符,不惟立山等之招如此,至於采善之爰辭,㗡尙之初供,亦皆同然,則不可以其人之旣死,其說之或稍變,而遂謂證援之不明也。凡殺獄之體,必以看證爲重,今此諸囚之供,多以目覩爲言,則只以少節之或差,爲未了之案者,臣實未曉也。且李坤死之日,貴丹三母女,一夜竝逃之說,最涉可疑。果爲逃躱生存,則以渠輩死中求生之心,必無終不得現捉之路,而丑山所指三屍埋瘞之地,雖不得覓出屍體,旣有毁土掘坎之痕,則其移埋滅跡之狀,昭不可掩。此實爲此獄之肯綮,而只信其菹甕之說,置之疑晦之地者,亦臣所未曉也。至於再檢之無實因,誠甚可疑,而檢驗於經年之後,渾體之腐爛殆甚,則固未易覈得其實狀,而傷痕狼藉之說,載在檢狀,則何可以實因之不爲載錄,明知其必非被打耶?大抵天倫之極變,多生於幽暗之中,而人心之變詐百出,獄情之疑晦多端,苟不嚴覈,鮮能得情。此獄旣出於夫婦兄弟之間,則屍親之初不發告,理無足怪,而苟無苗脈,則其三奴婢之身自證質,必不至此,雖有一分可疑之端,固當反覆究覈,嚴加訊問,期於輸情,以伸王法,而李均等拿致京獄之後,今至三年,一不嚴訊,只久遠難明,徑情變通,固未知其得當。昨年春議達之際,旣以譏捕逃者,徐議處斷判下,而該廳旣不竭力捕獲,刑官又未嘗一番推覈,今因慮囚之擧,遂施酌處之典,致令綱常重獄,終不得究竟,若此則元惡大憝,罪關倫常者,皆可以延拖歲月,得漏於三尺耶?臣謂宜還寢其減死之命,另飭該曹,李均·趙女等,劃卽嚴覈得情,以正王法也。且臣於安城郡守朴昌潤事,竊有所駭痛者。昌潤爲人麤悖,徒以善事發身,前後履歷,已多濫猥,而向者海閫之陞授,尤駭物情,則臺臣之論劾,固無不可,而昌潤怒其議己,敢生反噬之計,威脅土民,至以行賂言官,指囑發論等說,劫捧招辭,欲以此爲汚衊言者之資斧。近來被論者之反攻言者,誠是痼弊,而其設計之陰慝,擧措之駭悖,未有若此之甚者也。苟使昌潤,小有嚴畏朝綱之心,安敢乃爾?此實前古所無之事,諉以時月之稍久,置而不論,臣謂宜特施罷職不敍之典,以懲其縱恣之習也。臣職名未解,思效一日之責,而神思昏昧,語無倫脊,徒增惶縮,惟聖明恕察焉。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
黃璿啓曰,大司憲李喜朝,持平朴弼周在外,執義趙聖復陳疏受由,掌令朴弼正,持平洪龍祚避嫌退待,掌令一員未差。今日以監察茶時之意,敢啓。傳曰,知道。
兪命弘啓曰,同副承旨金一鏡,昨日疏批已下,而今日不爲仕進,卽爲牌招察任,何如?傳曰,允。
有政。〈吏批,〉判書趙泰耉在外,參判沈宅賢進,參議未差,都承旨兪命弘進。
兵批,判書李晩成都監進,參判尹憲柱病,參議洪錫輔在外,參知趙鳴鳳進,右副承旨黃璿進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。又啓曰,大司諫今方差出,而擬望之人乏少,外任竝擬,何如?傳曰,允。以沈壽賢爲左副承旨,金台壽爲掌令,李箕鎭爲京畿都事,金宗衍爲善山府使,韓配義爲戶曹正郞,申思喆爲大司諫,趙脩爲安城郡守。
兵批,以李肇·金昌翕爲副護軍,趙觀彬爲副司直。
兪命弘啓曰,今日政新除授承旨,待下批,卽爲牌招察任,何如?傳曰,允。又啓曰,假注書柳應煥,時無職名,依例付軍職,冠帶常仕,何如?傳曰,允。
黃璿啓曰,今日賓廳日次,兩司當爲進參,而憲府多官,或在外,或引嫌退待,或陳疏受由,他無牌招之員。諫院呈辭入啓外,呈告·未肅拜人員,竝卽牌招,以爲推移入侍之地,何如?傳曰,允。
傳于黃璿曰,大臣·備局堂上引見。
以正言李重協·徐宗燮牌不進罷職傳旨,傳于韓重熙曰,推考傳旨捧入。
咸鏡監司金相稷,以生鰱魚限內不得封進,惶恐待罪事。傳曰,勿待罪事,回諭。
吏批啓曰,卽接成均館牒呈,則司藝尹大英,受由過限未上來,依例改差,何如?傳曰,允。
兵曹口傳政事,以金民澤爲副司果。
韓重熙,以內醫院官員,以都提調意啓曰,今年冬至使貿易唐材中,遺儲有不緊有裕者,有緊要而不足者。減其不緊,加貿緊要之材,自是前例,令亦就其元數中,參酌加減,別單書入之意,敢啓。傳曰,知道。
又以吏曹言啓曰,誌文草圖書寫官實差東萊府使尹錫來,眼病猝重,故以預差副司果申晳,改付標以入矣。今聞申晳以守禦廳從事官,南漢山城摘奸事出去云,不得已以前正言金民澤,改付標以入,而時無職名,令該曹,口傳付軍職,何如?傳曰,允。
金一鏡,以戶曹言啓曰,慶恩府院君金柱臣恩賜田結,尙未准受矣。慶尙道尙州牧外官屯田五十四負五束,畓四十四負三束,望呈願受,依例決給,何如?傳曰,允。
又以戶曹言啓曰,今此國恤時,王大妃殿尙宮以下二百九十二人素膳及中宮殿尙宮以下二百十四人饌物進排事,先啓手本啓下矣。取考前例,則己丑年王大妃殿尙宮以下二十九人,中宮殿尙宮以下四十四人,世子宮尙宮以下二十七人,合爲一百人,辛巳年中宮殿尙宮以下五十人,而今番則王大妃殿尙宮以下加出之數,至於二百七十人,中宮殿尙宮以下加出,亦至於一百六十四人。己丑·辛巳兩年謄錄,今雖不可援例,其所加出之人,亦難準數進排,似當有參酌折中之道,王大妃殿所屬尙宮以下素膳,限以一百二十二人,中宮殿所屬尙宮以下,似無異同,亦限以九十人,依此數進排之意,分付于該司,何如?傳曰,依己丑年例,大妃殿尙宮以下二十九人,中宮殿尙宮以下,則三十人進排,可也。
判尹李弘述上疏。大槪,如臣衰朽,其何敢冒當重任,以貽官謗哉?乞賜鐫改,以重名器,以安微分事。入啓。答曰,省疏具悉。卿其勿辭,從速察職。
午時,上御挹和堂。大臣·備局堂上引見入侍時,領議政金昌集,右議政李健命,戶曹判書宋相琦,工曹判書閔鎭遠,吏曹參判沈宅賢,右副承旨黃璿,司諫金濟謙,副修撰兪拓基,假注書兪應煥·尹就咸,記注官金慶衍,記事官呂善長。領議政進伏曰,日氣蒸鬱,聖體,若何?上曰,無事矣。又所啓,此平安前監司李缺數字經理廳都提調,以慈城留庫銀元數內,除出一萬兩,移置北漢之意,有所定奪矣。癸未年間,故參判李世載按道時,正銀一萬兩,留置山城,以爲日後緩急之用,意非偶然,而時在正銀元數一萬四千二百兩,次銀四千五百兩,而所謂遺在銀三萬兩云者,莫曉其故矣。今若割送一萬兩,則所餘不過數千兩,慈城亦西關重地,艱辛備置之銀貨,一朝移送,則反爲空虛之地,請爲仍留矣。經理都提調,曾以慈城銀移來爲請,而元數旣如是不敷,則慈城亦西關重地,厥銀仍令留置,以備待變之需,而當初設築北漢,蓋爲國家保障之計,京中各衙門所儲財穀,亦欲預爲輸入,以爲緩急之用矣。今此慈城銀,不必取來於遠外,臣意,則北漢城內,旣設各衙門倉舍,京庫所儲封不動銀貨及其他財帛,爲先輸入,則可備緩急之需,如有用處,則還爲取來,亦無妨,故敢達。上曰,右相之意,如何?右議政李健命曰,北漢設築之後,儲峙未備,脫有緩急,大駕臨幸,則事甚疎虞。不必軍門,京中有銀錢衙門,例有封不動之財,常時需用之外,移置北漢,則似爲便好矣。上曰,封不動中除出,置之,可也。昌集曰,西邊自是待變重地,凡係戎政,固不可不申飭整頓,而至於軍需,所用財物,必先儲蓄,然後可備緩急之用矣。平安道有備局句管遼軍木,而或以賑政,或以城役,所用物力,無他出處,缺一字輒皆取用於此,故未免浪費,不得留蓄。臣意,則自今以後,凡干貸下之路,擧皆防塞,一倂儲置,則緩急之際,庶有所賴,故敢達。上曰,依爲之。又所啓,近來角弓絶種,卽今用處方急,而無以變通。今番告訃使之行,已令譯輩,到北京後,探知許貿之意矣。皇曆齎咨譯官,今當入去,試付咨文於其行,使行譯官,已得其諾,則仍呈咨文,不可呈,則還爲持來無妨,故敢達。上曰,依爲之。又所啓,先朝每以都政遷就爲悶,雖未行於其月內,而當催促爲之矣。今六月都政,則國恤後公除未盡,不得設行,公除過後,事當趁卽爲之,而判書權尙游,以身病遞改,新除授判書趙泰耉,又稱情勢難安,尙不上來,都政自此無期,事極可慮。自上別樣催促,速令上來,何如?上曰,別樣催促,使之上來,可也。黃璿啓曰,自政院別諭乎?上曰,依爲之。工曹判書閔鎭遠所啓,臣待罪司饔院提調,同僚,以本院事,要臣定奪於榻前,故敢達矣。本院燔造之事,祭享御供器皿,皆從此出,實爲重大。自祖宗朝,劃給廣州六面及楊根一面柴山,以爲禁養樹木,每十年移燔,周而復始之地,設置之意,極其詳密,而近來紀綱解弛,柴山無不濯濯,今無燔造之路,故年前移燔於樹木稍勝之處,今已盡斫無餘,方有移院江邊,貿用水山木之議,而其柴山中,民人之耕墾火田者,自本州年年執卜收稅,而所收之稅甚輕,故山上禁養地,逐年火耕云,誠可寒心。六面柴山,旣已專屬於本院,則本州收稅,殊涉無據。自今以後,量付元田外柴山加耕,自本州不得次知,而本院郞廳,頻頻摘奸,此後新起者,各別嚴禁,使之一一還陳,以爲長養樹木之地,宜當。廣州府收稅事,定奪禁斷,何如?上曰,禁斷,可也。又曰,燔造官,以本院郞廳爲之,而一年半年,旋卽遞改,故樹木禁養之事,甚爲虛疎。自今以後,限二三年久任,而參下官,或有遷轉他司者,則更以本院官相換,以爲久任之地事,定式,何如?上曰,依爲之。又所啓,今年農形,初有登熟之望,而七月以後,旱災孔慘,各穀俱傷,今雖得雨,已爲節晩。伏聞外方間得驟雨處,則或可免凶,而一向旱乾處,則不免赤地云,尤甚被災之地,明春勢當有設賑之擧矣。小臣方待罪賑廳,而才慮淺短,蓄積罄竭,萬無接濟之路,日夜憂悶,何可形達?臣於賑廳一事,竊有區區所懷,敢此仰陳矣。設賑之年,外方各邑,皆令自備穀,白給飢民,而所謂白給之資,無他出處,不過圖得京司及營門錢布·米穀,存本取利,而所謂立本之資,略略分俵於實戶,秋後倍徵,故有土者,仍此蕩敗産業,而所謂空名帖,亦甚有弊,甚者或用於私酬應,而虛錄其價米於白給文書,誠可寒心矣。臣意,則年六十以上十五歲以下,難以自辦糊口,而飢餒顚連者,守令或除出月廩,或請得耗穀,或設粥,或時時白給,以濟其死,而其餘年少壯丁,則勿論男女,或傭役,或買柴採拾,可以糊口,而其習漸惰,不此之爲,必圖入於白給中,及其罷賑之後,則或散以爲盜,或顚於溝壑,如此之類,勿爲白給,只抄老弱無依者救活,至於還上穀物數少之邑,則請得移轉,均分於農民,俾無阻飢廢農之患,爲宜。小臣淺見如此,詢問於大臣,處之,何如?上曰,大臣之意,何如?領議政金昌集曰,凶年有甚不甚,不可以一槪論之,而若値赤地之慘,則勿論壯老,擧將盡劉,或不無白給之道,而所謂白給,本多虛僞之弊,至於帖價,亦有會錄之法,而守令輒稱已入於飢民口吻中,難於徵捧,每請蕩滌,事涉無據,閔鎭遠之所進,是矣。朝家又以耗穀,劃給白給之資,而國有所失,民無實惠,以歸於中間花消。以此觀之,則白給之路,亦防塞,宜矣。鎭遠曰,老弱無依者,若無救濟之路,則勢當請得耗穀,而亦不必多給矣。此等事,議于廟堂,作爲節目,預爲知委外方,似好矣。健命曰,守令凶歲賑恤,多聚白給之資,則朝家例爲論賞,故轉相慕倣,而聚穀無他道理,或貸得京衙門銀錢,以爲立本取利之計,而或抑買於富戶,或給錢而倍徵之,故富民仍此蕩殘,同爲飢民,誠可矜惻。必須先訪料理之路,然後可也。此等事,預爲成出節目,頒布外方,何如?上曰,依爲之。領議政金昌集曰,前頭返虞,當於文政殿爲之,而移御一款,預爲定奪,故敢達矣。返虞日移御,則事多窘迫,當於發靷日移御乎?稟定後,闕內修理等事,可以及期擧行矣。李健命曰,十月二十一日辰時下玄宮,而陵所不遠,其日可以返虞,移御則必於二日中定行,似好矣。昌集曰,臣等在外,亦已相議矣。返虞日,則實多窘迫,發靷日,聖上自路祭所還宮時,直爲移御,自內亦爲同日移御,似爲便順矣。上曰,移御于昌慶宮矣。健命曰,移御于昌慶宮,則內各司·政院·玉堂,皆入於魂殿,事多難便矣。戶曹判書宋相琦曰,昌慶宮無修理之事乎?工曹判書閔鎭遠曰,移御事,自上似不能擅斷,奉稟于大妃殿後,更爲傳敎,似好矣。上曰,依爲之。昌集曰,咸鏡監司洪致中,除拜累日之後,移拜京職,其代李德英爲之,又以臺言見遞,不得已以江都留守李縡移差,而縡以嶺南均田使,曾被先朝嚴旨,情勢難安,江都留守,亦不卽赴任,而縡家有老母,獨身無兄弟,不忍離側遠出,終未克往赴矣。以此旣已獲譴於先朝,至今情事未暴,不敢晏然赴任,而第縡情事,似有可恕之道,何可終始不赴乎?別爲催促辭朝,何如?上曰,催促辭朝,可也。右議政李健命曰,頃者山陵提調有闕,而其代甚難,不得已以洪致中差下矣。致中時帶副提學〈之〉任,竣事尙遠,經幄重任,不容久曠,今姑改差,其代,以在京無故人差出,何如?上曰,依爲之。戶曹判書宋相琦曰,前頭年分節目,當爲啓下矣。昨年則以三南量田相値,不送敬差官,而今則量役已過,且今年年事,甚爲不齊,差送敬差官,着實覆審,似不可已,故敢此仰達。上曰,差送敬差官,可也。吏曹參判沈宅賢曰,賣爵募粟,本非美事,每當凶歲,則雖不得已許賣空名帖,以補賑資,而受其帖者,只榮其身,未嘗有追贈之規矣。其中所謂加設同知帖,則其價最多,故有推恩封贈之規,而各軍門賑廳之發賣加設帖者,其數不少,以致封贈之紛紜,均是納粟,而推恩三代,極涉猥雜,自今以後,受加設同知帖者,另加査出,私賑人多費穀物者外,推恩封贈之規,一切防塞,何如?上曰,依爲之。宅賢曰,海州軍兵逃故未充定守令,査出先罷後推事,自備局覆奏矣。本道道臣,卽以前判書尹景績現告狀聞,而其時文書,不得出納,未卽入啓,及至公除後,始爲啓下,故不得入於今番赦令歲抄中,未免見漏。且推考緘答,該曹旣已以宥旨前事,勿論矣,罷職亦當一體勿論,故敢達。上曰,勿論,可也。右副承旨黃璿曰,漢城府詞訟積滯,且都監責應之事,甚多緊急,而新除授判尹李弘述,尙不出肅,卽爲牌招察任,何如?上曰,依爲之。又〈啓〉曰,今日政新除授左副承旨沈壽賢,以均田使,時在慶尙道,不得循例啓請下諭,以竣事後上來之意,下諭乎?敢稟。上曰,依爲之。司諫金濟謙啓曰,踐祚嗣服之處,何等崇嚴近密,而向者聖上之步臨寶位也,政院·玉堂書吏,乃敢參錯其間,混昇於不敢昇之地,事之駭愕,莫此爲甚,而禁喧郞廳,不能點檢,亦難免不職之責,不可以事過而置之。請當該書吏二人,竝命査出,從重科罪,禁喧兵曹郞官推考。上曰,依啓。又啓曰,新除授大司諫申思喆,時在全羅監營任所,請斯速乘馹上來事,下諭。上曰,依啓。右議政李健命曰,交龜後,當上來矣。上曰,自當上來,勿爲下諭。濟謙又啓曰,竝引嫌而退。避辭見上張皇反詈,雖不足嫌,一句差爽,亦難仍在。乘憤之言,不必爲嫌,嫌難處置,其勢則然。請司憲府執義洪龍祚遞差,掌令朴弼正出仕。上曰,依啓。
傳曰,移御則以昌慶宮爲之,闕內各司,則昌德宮本所仍存事,分付。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
下直,淮陽府使李聖肇,礪山府使吳達海,河東府使金壽基,長鬐縣監成熙疇。
黃璿,以國葬都監郞廳,以摠護使意啓曰,諡冊文,今已啓下矣。淨寫入刻,不容少緩,而書寫官趙泰耉,時在果川,尙未上來,事體殊甚未安,趁速上來之意,令政院別爲下諭,上來時給馬事,分付京畿監司處,何如?傳曰,允。
兵曹口傳政事,以洪致中爲副司直。
黃璿,以兵曹言啓曰,今此冬至使一行赴京時所把驛馬,必須前期分定,可無未及之患,應把驛馬四十一〈匹〉內,忠淸道八匹,全羅道九匹,慶尙道十六匹,來九月二十九日京中逢點。江原道四匹,咸鏡道四匹,十月初五日直送安州逢點之意,各道監司處,知委,何如?傳曰,允。
又以京都監郞廳,以摠護使意啓曰,山陵都監提調洪致中,本職遞改之後,時無職名,令該曹,口傳付軍職,何如?傳曰,允。京畿監司,以行吏曹判書趙泰耉病重上去不得事,狀啓。傳于黃璿曰,調理上來事,回諭。
以宋寅明爲假注書。
以備忘記,傳于黃璿曰,長番內官金夏瑞,當爲咫尺殿坐之前,二張公事奏達之際,有同兒戲,事之無據,莫此爲甚,不可黜府而止,拿問定罪。
韓重熙,以京都監郞廳,以摠護使意啓曰,山陵斬草破土吉日,在今初八日,臣當於明日,除肅拜進往,今後隨續出去之時,依舊例,除肅拜往來之意,敢稟。傳曰,知道。
江原監司今八月令薦新及進御松茸,限內不得封進,惶恐待罪事,狀啓。傳于韓重熙曰,勿待罪事,回諭。
以副校理趙尙健,副修撰金相玉牌不進罷職傳旨,傳于黃璿曰,推考傳旨捧入。
韓重熙,以弘文館言啓曰,副校理趙尙健,副修撰金相玉,昨旣帶職蒙宥,卽爲牌招察任,何如?傳曰,允。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
副修撰兪拓基上疏曰,伏以臣,頃於直中,重患暑感,陳章請急,幸蒙恩暇,歸次調息,纔過一日,而適値疏決,召牌儼臨,當聖上憫旱慮囚之日,如臣眇末,有不敢以疾病爲辭者,雖不得不忍死承命,仍復就直,而顧其源委旣深,症形無減,猶且自力奔走,顚仆爲期,昨於入侍罷出之後,脫着失適,風寒外襲,終宵叫痛,僅得少定,朝起參班,重値添傷,頭目暈轉,肢節如束,寒熱往來,症似痎瘧,僵往直廬,昏昏不省,誠有汚穢淸禁之慮,實無復起爲人之望,玆敢不避瀆冒,復此籲號,念臣不當久玷經幄,絲毫無補,控懇猥煩,臣罪至此,萬死是甘。伏乞聖明,先命遞臣職名,使得以安意將攝,仍卽治臣罪犯,以礪群工,千萬幸甚。抑臣又有欲一仰白者,而昨仍筵席晏罷,囁嚅而退,輒敢附陳,以冀垂察,近來館職之不備,殆是曾所未有,番次曠闕,或至旬月,至若新錄,自在先朝,久有成命,中間聖敎,累加申飭,而一向遷就,了當無期,揆以國體,尤豈不未安之甚者乎?竊念金相玉·趙尙健等兩人所遭,前後筵中,開釋備至,且於日昨,特命禁推,則自我一身之廉隅,固可謂展盡無餘矣。其在分義,惟當怵畏感激,卽起趨承之不暇,而半歲撕捱,猶且不足,有召輒違,無意出脚,其於爲自己廉隅地,則至矣,獨不念君臣分義之嚴且截乎?當聖上嚴廬哀疚之日,在兩臣之道,設或有些難安情迹,一出拜命,承聞起居之節,進參朝晡之臨,誠禮道理,兩無所憾,而終始執滯,尙無變動,事體所在,至爲未便。伏願聖明,另下明敎,各別申飭,俾不得更引情勢,卽使之出而應命,然後廉隅不至於日勝,而分義不至於日輕矣。伏乞聖明,深思而裁處焉,臣無任云云。答曰,省疏具悉。兩臣事,所論誠是,當留意,爾其勿辭,調理察職。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
下直,珍山郡守朴弼文,固城縣令李之彬。
黃璿啓曰,大司憲李喜朝,持平朴弼周在外,執義趙聖復,掌令朴弼正呈辭,掌令金台壽未肅拜,持平一員未差,今日以監察茶時之意,敢啓。傳曰,知道。又啓曰,事變假注書宋寅明,時無職名,依例付軍職,冠帶常仕,何如?傳曰,允。
韓重熙啓曰,兼春秋金慶衍,入直累日,身病猝重,勢難察任,今始減下,其代,卽爲差出,何如?傳曰,允。
有政。吏批,判書趙泰耉在外,參判沈宅賢進,參議未差,右承旨韓重熙進。兵批,判書李晩成都監進。參判尹憲柱進,參議洪錫輔在外未肅拜,參知趙鳴鳳病,右〈副〉承旨黃璿進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。又啓曰,全羅監司,今當差出,而擬望之人乏少,承旨竝擬,何如?傳曰,允。吏批,以鄭宅河爲持平,洪致中爲工曹參判,洪啓迪爲戶曹參議,金時保爲繕工副正,洪得範爲尙衣別提,成任爲司藝,韓祉爲全羅監司,李成坤爲加平郡守,呂善長單付奉敎,韓斗一付兼春秋。
兵批,以洪龍祚爲副司直,尹㝚·黃絳爲副司果,柳應煥·宋寅明爲副司正。
黃璿,以禁府言啓曰,以黃海水使狀啓刑曹粘目,椒島僉使吳纘起,移本府處置事,允下矣。吳纘起,時在任所,依例發遣府書吏,拿來,何如?傳曰,允。又以兵曹言啓曰,守門將申弘祚,今月初八日入直受點矣。卽者該廳書員來告,本曹申弘祚,卽遭同姓三寸叔母服制,不可入直云,不得已原單子中,改付標以入之意,敢啓。傳曰,知道。
韓重熙,以吏曹言啓曰,今此明陵行山陵斬草破土時告文祭獻官,以行夏豐守梴,錦南守棟,實·預差啓下矣,俱爲稱病不進,莫重祭享,推諉不參,事甚可駭,行夏豐守梴,行錦南守棟,竝從重推考,不得已以行東恩副守槫,改付標以入之意,敢啓。傳曰,知道。
吏批啓曰,通禮院左通禮朴萬普呈狀內,所患痢病,有加無減,萬無行公之勢,斯速入啓處置云,實病如此,改差,何如?傳曰,允。
以副校理趙尙健,副修撰金相玉牌不進,罷職傳旨,傳于金一鏡曰,推考傳旨捧入。
韓重熙啓曰,副修撰兪拓基,獨爲入直矣。陳疏受由,纔已出去,上下番俱空,事極未安,副校理趙尙健,副修撰金相玉,昨旣有只推之命,卽爲牌招入直,何如?傳曰,允。
都承旨兪命弘上疏。大槪,臣病狀添㞃,萬無供劇之望,乞賜鐫免,以便調息,以安微分事。入啓。答曰,省疏具悉。卿其勿辭,調理察職。
司諫金濟謙上疏。大槪,敢陳所懷,乞賜裁處事。入啓。答曰,省疏具悉。進香事,非不知先大王盛德,而亦非今日創始,祖宗朝已行之法,雖不加於前日,亦不剋減,而諸宮家進香事,非自外之所知矣。下款事,令該曹覆奏,爾其勿辭察職。
金濟謙原疏,伏以旻天不弔,聖考上賓,環海含生之類,莫不驚號隕絶,伏惟聖孝罔極,其何以堪處?若臣,本以無似,濫蒙先大王剪拂之恩,而通籍以來,連値憂遑,曾不得一登文石,入瞻耿光,而遽抱遺弓之慟,此尤螻蟻臣沒世之思也。顧此巽懦,本非諫諍之姿,從前辭避,實出苦心,待罪畿幕,差安微分,不意今者,又被新命,而至於亞諫,地望自別,尤非臣所敢僥冒,而見今離明繼照,化理維新,其所以補闕拾遺,開廣聰明,責在臺閣之臣,臣何以見識風裁,出膺是任,以補明主初元之政也哉?況臣區區之義,於臺職,有必遞之端,而嚴召之下,不敢坐違,黽勉出肅,仍入前席,分義雖伸私心,誠不勝兢惕,因仍盤礴,非臣素計,玆敢仰籲於嚴廬之下,伏乞聖明,亟遞臣職名,以幸公私焉。臣於乞免之章,不宜猥及他說,而未解職任之前,雖一日,亦有其責,臣安得有懷而終默乎?今聖上,受祖宗之付托,膺天人之眷懷,其責亦大艱難矣。是非大有所振作,用答上下之望,不足以塞責也。臣願殿下親近文學之士,討論經史,務盡其精微之蘊,驗之於心身之上,措之於事爲之間,以至一理之無所不明,一事之罔或私偏,則大本立矣,何事不可做乎?若夫國計民憂之涉於廟議者,臣不敢問焉,而顧今生民凋攰,邦本將蹶,盜賊繁興,亂形已兆,加以水旱不均,秋成無望,杞人之憂,誠無所不至,亦願聖上,深軫睿思,頻接臣僚,咨諏可救之責而亟行焉。魂殿進香,出於臣子追慕之情,誠不可已,而亦不當以物之豐盛爲禮也。禮固有以小爲貴者,天子之祭天,用特牲,諸侯之奉膳天子,亦止一犢,豈非至敬之地,尊事之道,以小爲貴者乎?今臣子之於大行,分義禮節,與諸侯之事天子,天子之事天,宜相等也。其所以享祀之者,亦當以小爲貴,而臣聞各衙門,諸宮家營辦,進香之費,至於數百千兩之錢,窮貿異國難得之物,務以相高,故其間多有苟且之事,非正之食,不惟非禮經貴少之義而已。先大王節儉之德,卓出前古,所御殿內窓紙鋪席,皆令添補者,閭巷之間,莫不傳誦,癸巳夏模寫御眞,今日所進饌羞,極其菲薄,入侍群臣,始得觀瞻,至今欽歎,以爲帝王之盛節,今臣下之所自以爲盡其誠者,大有乖於大行平日之心,其爲未安,孰大於此?宜令政院,急速知委於中外各處,進香饌品,視前剋減,務從簡緊,以昭大行大王節儉之至德也。今日之弊,無急於銓選,今日之陵殿參奉,視祖宗朝,其數倍多,故年少儒生,皆入仕路,以致奔競日滋,淆雜莫甚,每於都目,新出居多,故前銜雖是賢能,亦無再試之地,一斥而不復者,常不下數百人,事之不便,爲如何哉?頃年權設各陵直長·奉事,未幾而罷矣。臣愚欲望更取每陵參奉一窠,或爲直長,或爲奉事,以爲遷轉陞六之階,以蔭官與承文·成均參下官,通融差除,又取承文·成均參下察訪之窠,爲前銜蔭官牽復之地,則初仕猶有可擇之道,奔競猶有可減之理,前銜蔭官,有所歸宿,而無積薪之怨,參下文官,就閑讀書,而有疏滯之利,其爲便宜,不止一端,宜令銓曹覆奏,如以爲可行,則該曹自當有多少節目,伏乞聖明,亟賜裁處焉。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
下直,咸從府使申憲周。
黃璿啓曰,大司憲李喜朝,持平朴弼周在外,執義趙聖復,掌令朴弼正呈辭,掌令金台壽,持平鄭宅河未肅拜,今日以監察茶時之意,敢啓。傳曰,知道。
韓重熙啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
金一鏡,以宗親府郞廳,以有司堂上意啓曰,宗臣監令以上年七十人員,在前屢蒙加資之恩,而惟其不載於國典之故,每仍其子孫上言,特蒙恩典,不但續續陳乞之爲未安,間値大行大王聖候靜攝之時,亦無乞恩之路,故頃年臣府,以一依外朝曾經四品職年八十者及侍從臣父年七十人歲首錄啓之例,爲之之意陳啓,下該曹,則該曹覆啓,乃以宗臣副守以上年滿八十,則依外朝四品陞堂上例,每於歲首,一體下批事蒙允,自此以後,副守以上,年七十後,未蒙加資之恩,至於監令之屬,年雖八十,亦不得蒙恩矣。竊念朝家所以優待宗親,視外朝有別,故外朝四品以上年八十,始許加資,而宗親則無論品秩高下,年滿七十,輒以特恩加資者,德意有在,臣府陳啓之意,特以陳乞有弊,欲開歲首錄啓之例,而該曹不察,混依外朝四品年八十加資之例,覆啓定式,致使聖朝敦宗優老之盛典,反有前後異同之歸,其在事體,至爲未安。臣府欲以此意,更爲仰稟,而連値侍藥憂遑之時,有所未遑矣。方今嗣服之初,化理維新,誠宜遹追敦宗之先志,遍施優老之盛德,自今以後,宗臣監令以上年七十人員,特許依前例加資,而每年自本府抄送該曹,錄啓下批之意,捧承傳施行,何如?傳曰,允。
又以禮曹言啓曰,來十月二十日移御昌慶宮事,下敎矣。移御時,由昌德宮敦化門入,詣昌慶宮乎,由昌慶宮弘化門入宮乎?必須定奪,然後依註可以磨鍊擧行,敢稟。傳曰,由昌慶宮弘化門,可也。
又以國葬都監郞廳,以摠護使意啓曰,卽仍首相箚子,誌文中措語之當爲添入者,令都監變通事,命下矣,撰進大臣未及渡江之前,不可不往復停當,令政院,以此意下諭,而別定禁軍撥馬,罔夜往來之意,亦爲分付該曹,何如?傳曰,允。
又以禮曹言啓曰,取考謄錄,則癸亥年明聖王后國恤發靷時,陪從百官及各差備官,則山陵成殯奠入參行禮後,改服淺淡服,崇陵紅門外,行展謁之禮矣。陪從百官,今亦依此例,展謁於明陵,而改服布團領·帽帶行禮事,知委擧行,何如?傳曰,允。
黃璿,以刑曹言啓曰,賊人金必相等七名,不待時處斬事,啓下矣。所當卽爲擧行,而今日,乃上弦日也。法典內,朔·望及上·下弦日,不得行刑云,待無故日擧行之意,敢啓。傳曰,知道。又以兵曹言啓曰,今八月初八日閑良高泰實稱名人,自興化門入來,差備門外擊錚,極爲駭愕,令攸司囚禁治罪,同門守門將羅聚奎,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今八月初八日閑良高泰實稱名人,自興化門入來,差備門外擊錚,極爲駭愕,令攸司囚禁治罪,同門守門將羅聚奎,常時不能禁斷雜人,以致闌入,亦難免其責,推考,何如?傳曰,允。
以副校理趙尙健,副修撰金相玉牌不進,罷職傳旨,傳于金一鏡曰,推考傳旨捧入。
韓重熙啓曰,玉堂上下番連缺數字誠爲未安,副校理趙尙健,副修撰金相玉,昨有缺數字牌招察任,何如?傳曰,允。
領議政金昌集箚子。大槪,敢陳所懷,冀蒙裁處事。入啓。答曰,省箚具悉卿懇。所患如此,深用慮念,箚陳之事,令都監變通,卿其安心勿待罪,從容善攝。仍傳曰,遣史官傳諭,遣御醫看病。
掌令金台壽疏曰,臣情病俱極,決無趨命之望,乞賜遞改,以安私分,以快人心事。入啓。答曰,省疏具悉。爾其勿辭,從速察職。
咸鏡監司李縡上疏。大槪,臣繕疏陳聞之際,竊聞催促之命,而情勢難安,玆以疾聲連籲,亟許遞改,以勵臣節事。入啓。答曰,省疏具悉。卿其安心勿辭,從速察職。
判府事李頤命疏曰,臣見識不逮,神精脫落,莫重誌文,多有謬誤,臣之罪戾,萬隕難贖,敢陳所懷,以備裁處事。入啓。答曰,省疏具悉卿懇。所撰誌文中,字字之未稱停者,依前箚辭,詢于廟堂,極意刪改,卿其安心,勿待罪焉。
巳時,上御資政殿。加漆,入侍,行工曹判書閔鎭遠,吏曹參判沈宅賢,同副承旨金一鏡,假注書柳應煥,記事官呂善長。工曹判書閔鎭遠,吏曹參判沈宅賢,進詣奉審後加漆,仍復奉審退去。
領議政金昌集原箚,伏以臣自數日,猝得泄瀉之症,不分晝夜,度數無算,飮啖專廢,氣息如縷,昏昏委席,若將難保,今日梓宮加漆,臣當入侍,而末由致身,終未克趨詣,揆以分義,極涉惶悚,乞被廢職之罪,以安賤分。且臣因御營大將金錫衍,伏聞孝廟昇遐前數年,夢至世子嬪寢室,有以衾所覆之物,開以視之,有龍在其中,孝廟覺而喜曰,此必元孫將誕,有此奇兆,預定元孫小字曰某,此卽錫衍所聞,而方其撰誌之際,病昏忘却,今始記得云。其言必爲的實,似當載於誌文,撰進大臣,雖已奉使西下,而曾以辭陛之後,亦命大臣·詞臣極意刪改之意,臨行箚陳,則諸臣相議添入,亦無不可,而況其行未及渡江之前,尙可以往復停當,令都監急速變通,得以收錄,恐不可已,惟聖明裁處焉。取進止。批答見上
掌令金台壽原疏,伏以臣民無祿,龍馭賓天,深山窮谷,莫不號泣,如喪考妣,況臣久忝侍從,受恩如天,涓埃未報,遽遭陟方之慟,哀號罔極,一倍冞篤,何幸我聖上,纘登寶位,治理淸明,宗社由是而賴焉,臣民由是而依焉。中外輿情,一喜一悲,如臣不肖,生際此時,只自抱攀髥之痛,慶日升之化矣。不意柏府除命,遽及於千萬夢寐之外,臣銜恩感激,卽當竭蹶趨承之不暇,而第臣於前修撰金東弼之疏,慘被醜詆,蓋東弼,專事黨伐,用意深巧,原其主意,只欲壞亂堂選,擊去銓郞,齮齕今日之二三名流,罔有紀極,而餘波所噴,無處不到,如臣庸瑣,亦被凌藉,無復餘地,吁亦甚矣。臣自五六年,特荷先大王任用,累入臺地,樸愚之忱,多忤時人,迂疎之言,重觸世怒,臣之一身,困於群咻衆鬧者之缺三四字鋒鏑之叢起,駭機之竊發,此是早晩間事,臣之所嘗缺三四字臣不量時勢,徘徊世路,則如東弼輩,必將載禍,而相餉缺三四字不懼哉?自此以往,與心爲誓,不復入於名利之場,伏願缺三四字。且臣自去年夏,重得風痺之症,症情危篤缺三四字施砭焫,僅獲少減,而餘症尙苦,未離床席,今若扶曳起動,束帶供劇,則必有顚蹶之憂,以此情病,決無趨命之望。伏乞聖慈,曲察危懇,亟許遞改,以安私分,以快人心,千萬幸甚云云。批答見上
判中樞府事李頤命原疏,伏以日月不居,晦朔又更,伏惟孝思號慕,益復罔極,臣拜辭闕庭,京國漸遠,回首雲天,但有血淚。臣又於誌文事,有須急仰稟者,且有不可不請蒙譴罰者,蓋臣迫於嚴命,强所不能,冒當大事,誠恐大誤送終之禮,終犯罔赦之罪矣。撰進之後,數日在京,物情不滿,評議漸起,及在道中流聞,以誌文中,事有闕略,語無稱停爲疵云,臣尤不勝怵然驚遑之至。凡國家金石之文,非老於文學者,不可遽當。伏聞先輩大手之任此事者,必數月構思,文成而多經人眼,博採群言,不住點竄而後,乃敢入啓云,而以臣魯鹵之見,不多日而成,仍卽進御,物情之如此,無足怪者,臣固慮有此,故敢請臣出使之後,命大臣·詞臣,極意刪正,已蒙聖兪矣。且伏聞仁廟國恤,故相臣李景奭,撰進行狀,孝廟命就議於金尙憲曰,宜有東里之潤色,蓋欲重其事也。況臣今日之文,悤卒疵纇至此,而廟堂尙不奉行聖敎,何也?物議所謂闕略者,本非臣偶然遺漏,欲自附於古人諱親之義,而亦安知微見之必合於事理也?臣旣受使命,雖不敢停滯中路,未出疆之前,亟加罪責。且命移授誌文於他人,無使玄宮之事,一有未盡而已。伏乞深留聖念,且詢廟堂,善處於上石之前,不勝幸甚。至於文字之未稱停者,不妨刪改,且前入正本中,字劃尙有誤者,不容不改,或恐朝家終不許改用他文,其當改者,復敢別單錄上,以備裁處,而以臣厚受先王罔極之恩,不能先褥螻蟻,見識不逮,神精脫落,致使此事,多謬誤若此,臣之罪戾,萬殞猶輕,臣無任惶懍痛裂俟罪之至。批答見上
上在慶德宮廬次。
朝哭後,大妃殿·大殿·中宮殿,政院問安。答曰,罔極。
申時,行晡哭。
黃璿啓曰,大司憲李喜朝,持平朴弼周在外,執義趙聖復,掌令朴弼正呈辭,掌令金台壽未肅拜呈辭,持平鄭宅河未肅拜,今日以監察茶時之意,敢啓。傳曰,知道。
韓重熙啓曰,今日爲政事,昨已命下,而今日罪人行刑相値,政事,何以爲之?敢稟。傳曰,明日開政。又啓曰,副校理趙尙健,副修撰金相玉,昨旣有只推之命,副修撰兪拓基,陳疏受由,亦已累日,竝牌招,使之入直,何如?傳曰,允。
以副校理趙尙健,副修撰金相玉牌不進罷職傳旨,傳于韓重熙曰,推考傳旨捧入。
備邊司薦望,江都留守洪啓迪·金在魯·李德英。
韓重熙,以承文院官員,以都提調意啓曰,卽見告訃正使狀啓,則告訃表正本一道,紙面多生毛,紙頭內面及第一幅內面,微有刀擦之迹,中間且有橫摺之痕,所見甚爲不正,不可不改紙以去,令該曹急速改書,渡江前下送,咨文紙,近來色品漸劣,至於生毛,事甚可駭,亦令該院,申飭擇用矣。表正本一道,紙面生毛,且有刀擦之痕,則不可不擇取品精咨紙,急急改書下送,而別定禁軍,罔夜齎傳於未渡江前,且近來咨文紙色品,漸不如前,至於生毛,事之可駭,莫此爲甚,自本院,當精擇取用,而當該紙匠,令攸司從重科罪,以爲日後懲勵之地,何如?傳曰,允。
黃璿啓曰,因承文院草記,告訃表正本一道改書,別定禁軍,罔夜齎傳事,允下矣,以撥馬急急發送之意,分付,何如?傳曰,允。
韓重熙,以承文院官員,以都提調意啓曰,本院權知副正字申思稷·申·趙趾彬,方在罷職中,依例肄習官啓下,付軍職冠帶常仕,何如?傳曰,允。
吏曹判書趙泰耉上疏。大槪,臣敢陳病勢,乞蒙鐫免,得以安意就盡事。入啓。答曰,省疏具悉。三疏祈免,實涉太過,卿其安心勿辭,速出上來行公。
戶曹參議洪啓迪上疏。大槪,敢陳所懷,乞賜鐫削,以快人心事。入啓。答曰,省疏具悉。爾其勿辭,從速察職。
平安監司權上疏。大槪,臣敢陳由中之懇,亟許還收臣新除與資級,以安私分事。入啓。答曰,省疏具悉。卿其勿辭,從速察職。
戶曹參議洪啓迪原疏,伏以臣於日昨待罪喉院也,乍出旋免,實緣情迹之迫隘,及見朴彙登疏本,則乘憤噴薄,醜辱狼藉,臣之情勢,自是而更不容抗顔於周行矣。伏惟日月所照,必已諒其如此,而千萬夢寐之外,又有地部佐貳新除之命,感惶之餘,悶蹙益深,臣之以彙登事,被斥於人,固久矣。以此獲罪,實所甘心,則在臣自處之道,惟當默然而已。故頃於辭疏,終不敢有所論辯矣。今彙登,以當初見拔之人,反詈臣身,旣極醜悖,而追聞其未徹之疏,益肆怨毒,罔有紀極,而實不料一微事之招人怨仇,至於此極也。向臣之所以處此,設令有大可慍憾者,彼如有一分常情,則其何忍因一得失間細故,而輒以人所痛迫之言,加之於人乎?況人之所不欲關念於政注通枳間事者,誠以此等幾微之見於色,大是人之所賤也,而況其所參承宣之望,雖曰見拔於臣手,未嘗緣臣而有枳,則有何不滿於意望,不快於憤恨者,而初疏悖辱,猶以爲不足,再疏旣知其不可入,而亦且提人隱痛之事,必售其初疏未及售之計,而後曰誰無父母,其亦不可以人理言之矣,然此人,何足責哉?究厥所以,罔非臣持身無狀,有以致此,萬戮臣身,此罪難贖,傷痛之極,直欲無生,今此職名,尤豈有一分冒沒之理哉?玆敢冒萬死,仰瀆於嚴廬哀疚之中。伏乞聖明,亟許鐫削臣職,仍命永刊臣名於朝籍,以快人心,不勝幸甚。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
韓重熙啓曰,備邊司郞廳,以大臣意來言,今日賓廳坐起日次,而別無大段稟定之事,不得來會云矣,敢啓。傳曰,知道。
黃璿啓曰,大司憲李喜朝,持平朴弼周在外,執義趙聖復呈辭入啓,掌令朴弼正上疏入啓,掌令金台壽,持平鄭宅河未肅拜,連日監察茶時,事甚未安,除在外·呈辭·上疏入啓外,未肅拜人員,竝卽牌招察任,何如?傳曰,允。
又以弘文館言啓曰,副校理趙尙健,纔已陳疏入啓,副修撰金相玉,卽爲牌招察任,何如?傳曰,允。
以掌令金台壽,副修撰金相玉牌不進罷職傳旨傳于黃璿曰,推考傳旨捧入。
有政。吏批,判書趙泰耉在外,參判沈宅賢進,參議未差,右承旨韓重熙進。兵批,判書李晩成都監進,參判尹憲柱病,參議洪錫輔未肅拜,參知趙鳴鳳進,右副承旨黃璿進。吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。
以金民澤爲正言,宋相曾爲兼左水運判官,崔仁垕爲左通禮,黃泰河爲平市令,金敏行爲司畜別提,金在魯爲副提學,趙尙絅爲獻納,金橰爲文義縣推考敬差官,洪啓迪爲江華留守,廣興副奉事申思迪,濟用副奉事尹東卨,相換。
兵批,以洪禹傳爲副司直,徐宗燮爲副司果,申思稷爲副司勇,趙趾彬·申爲副司勇。
黃璿,以兵曹言啓曰,本曹郞廳成震齡,身病甚劇,且有難安情勢,累度呈狀,不爲行公,宿衛重地,不可久曠,今姑改差,何如?傳曰,允。
又以司饔院官員,以提調意啓曰,本院漁夫之役,專責御供,而大典續錄徭賦條,有司饔院漁夫蠲貢賦外,雜徭所持船網蠲他役之文,此充於重其事而紓其力之意,故諸宮家·各衙門漁箭卸水勿侵事,本院之據法申飭,亦非一再,而久則解弛,輒事侵責,漁夫之呼冤,固已久矣。頃者耆老所達辭,以本所漁場內司饔院案付捉魚船,每年以木·錢,應役於本院,元無御供上納之事,他船一體納稅本所事依下,此則實有所不然者,本院漁夫船,本無以木·錢應役之事,自本院,生鮮主人等處,各給漁船二隻,則漁夫等,春秋兩等船稅,以銀錢備給於主人,以供日下生鮮,而太廟以下各殿,薦新葦魚及白魚,亦爲專責於漁夫,事體之重大,尤可見矣。今若開此一路,除其收稅,則漁夫旣應御供之役,又納耆所之稅,殊非法典蠲役之本意,而本所外,諸上司各衙門,又復轉相效倣,各自侵徵,漁夫之難支之弊,呼冤之端,亦將自此益深,且漁夫等所居各官,以穀物載運事,有所侵責,使不得專意服役云,御供重事,委屬可慮。本院漁夫船諸上司·諸宮家·各衙門卸水及戶曹所管坡市坪地稅,竝爲一切勿侵事,更爲捧承傳施行,而各道監司及漁夫所居官,亦爲知委,何如?傳曰,允。
又以刑曹言啓曰,今庚子春夏等褒貶等第,今始磨勘以入,而曹屬掌隷院去己亥春夏·秋冬等,典獄署己亥春夏等,其時判決事及該房承旨有故,不得磨勘,而庚子春夏等,掌隷院判決事臣柳重茂,除拜日淺,不得同議磨勘,本曹己亥秋冬等,典獄署己亥秋冬等,其時堂上有故,不得磨勘矣,經年之後,不可一時磨勘,竝勿論之意,敢啓。傳曰,知道。
黃璿,以禮曹言啓曰,卽接敬寧殿參奉所報,則數日前,殿門外祭床塗紙及殿內神室前帷帳,有鼠子嚙破之迹,今日兩參奉,更爲奉審,則祭床之下,屛風之間,寶冊粧床之下,小鼠矢如蠶砂者頗多,此鼠初嚙帷帳,漸漸深入,極爲可慮云。殿內至敬之地,鼠子嚙破帷帳,以至遺矢於祭床下屛風間,其事驚駭,不可無除防之擧,卽爲奉審後,稟處,何如?傳曰,允。
韓重熙,以禮曹言啓曰,臣陽來,進詣敬寧殿奉審,則殿內神室前帷帳東邊一幅下端,鼠嚙破傷處,大小合五庫,踏掌下西邊地衣,庫庫嚙傷,丹欌床下地衣,亦有鼠傷痕跡,祭床下,有鼠矢數箇,正門東一隻塗紙,鼠破一庫,果如本殿參奉所報矣。帷帳則傷破一幅,當爲修改,正門塗紙,亦爲修補,地衣則嚙傷不至大段,姑觀前頭執頉處之,而大槪鼠子出入之處,未能的知,然前後左右門戶,歲久違戾,上下罅隙,無處無之,所當爲先補貼罅隙,以防其出入之路,修改吉日,令日官推擇,則今十五日卯時爲吉云,先告事由,又同日曉頭設行,而所用雜物,令各該司,急速磨鍊進排,亦令繕工監,別定監役官,趁卽擧行,何如?傳曰,允。
以同副承旨金一鏡牌不進罷職傳旨,傳于黃璿曰,推考傳旨捧入。
黃璿,以刑曹言啓曰,私屠罪人存誠,以全家徙邊勘律,未及發配之際,因病遽斃,分付部官,使之檢屍,而全家之律,今無可據之地,其家口,竝爲放送之意,敢啓。傳曰,知道。
又以漢城府言啓曰,本府郞廳·五部官員·四山監役官等褒貶,自戊戌秋冬等,己亥春夏·秋冬等至,連因堂上有故,限內不得磨勘,曾以頉啓矣。今則其時官員,皆已遷轉,依他司例蕩滌,而其中戶曹所磨勘五部宮員褒貶,工曹所磨勘四山監役官褒貶,亦一體蕩滌之意,分付戶曹·工曹,何如?傳曰,允。
持平鄭宅河啓曰,請還收朴泰春·呂必重·姜履相·金世欽·李彦明·洪錫九等,職牒還授之命。措辭見上請西陵都正煜,亟命遠地定配。措辭見上承政院同副承旨金一鏡,立朝言議,久爲淸流之棄,歷典州郡,且多貪汚之誚,而至於日昨反詈李禎翊之疏,用意危險,便同急書,或謂之逼尊,或謂之詆訐,末又以指逼之罪,輿情同憤爲言,如使李禎翊,果如一鏡之言,則凡爲我殿下臣子者,孰不沐浴請討,而伏惟我先大王,亦何以牽復淸顯之列,至有陞擢之事哉?頃年先大王答禎翊之疏曰,逼尊之說,殊甚不韙,今玆牽復,予意可知爲敎,聖意所存,於此可見。今一鏡,不有先朝處分,而直驅人於惡逆之科,此以置之,將無以杜讒構之路,懲訐訴之習,請承政院同副承旨金一鏡罷職,永勿擧擬於淸選。新除授司諫院獻納趙尙絅,以山陵都監都廳,時在高陽地,請斯速乘馹上來事,下諭。答曰,不允。趙尙絅,竣事後,自當上來,勿爲下諭。
黃璿啓曰,右議政李健命,來詣請對矣。傳曰,引見。
右承旨韓世良上疏。大槪,臣病狀益劇,委頓床席,亟命鐫削,俾得安意調治,以尋生路事。入啓。答曰,省疏具悉。爾其勿辭,調理察職。
掌令朴弼正上疏,伏以無狀賤臣,猥荷先大王拂拭之恩,出入從班,積有年所,而涓埃未報,奄哭攀髥,居諸倏忽,因山有期,瞻望靈殿,血淚交頤,伏以我殿下純至之孝,深居諒闇,何以爲懷也?竊伏念殿下一身,上而付宗社之重,下而臨億兆之衆,其不可任情哀毁,以孤臣民之望也,明矣。伏願聖明,勉抑至情,躬親庶政,軍民之怨苦,思所以除之,朝論之乖激,思所以抑之,一政一令,無不合其度,一動一靜,輒皆中其規,則唐·虞三代之治,將不日而覩矣,豈不休哉?自古聖帝明王,未嘗不仗命世之才,資濟時之謨,而如非優賢之禮,有以回其介石,則山林抱道之士,孰肯繫駒於場藿哉?嗚呼,先大王,以不世出之姿,當大有爲之辰,以崇儒重道,爲第一急務,斯文之是非靡定者,輒下備忘而辨斥無餘,徵士之高蹈遠引者,備盡誠禮而招徠不已,如判府事權尙夏,以先正之嫡傳,爲斯文之宗師,牖迪後學,闢廓詖說,肆我先大王,尊信而虛佇之,溫宮一札,竟爲考槃之心,前席訏謨,得成魚水之歡,同朝共喜,士林欣聳,而儒賢適遭慘慽,陳疏徑歸,志士之興歎,久而未已。殿下於嗣服之初,繼先王之志,益加誠禮,一召再召,期於必致而乃已,則儒賢,亦豈無追先帝報陛下之心哉?伏願殿下留意焉。噫,民事之孔慘,未有甚於今年,而廊廟之上,未聞有賑政之講究,道臣·守宰之束手無策,言念及此,不覺於邑,大政申飭之敎,每下於其月,而國有大慽,訖未擧行,此時字牧之任,亟宜擇送,以濟民命,而適仍銓長之出外,尙且遷就,臣之愚意,則守令之課殿當易者,令次官趁速擇遣,恐不可已也。八路竊發之患,無歲無之,而至於凶歲,則聚黨肆行,略無顧畏,誠非細憂也。臣聞近日搶掠之患,比比有之,白晝橫行,殘害人物,而其勢將至於莫遏,今秋如此,明春可知。自今以後,另加嚴飭,使之着意現捕,而某邑某境,如有劫掠之弊,則當該守令及營將,令本道隨現罷職,實合事宜矣。凡大小詞訟,事係久遠,則勿許聽理,自是祖宗朝金石之典,而國綱漸弛,法令不行,非理好訟之輩,或稱賜牌所付,或稱量案所載,盜賣官家,藉力宮威,侵虐殘民,罔有紀極,事之駭痛,莫此爲甚。此後則過大小限者,一倂退斥,切勿聽理之意,分付京各司及諸道各邑,而如有循私接訟者,當該官員,從重治罪,則庶可以除生民無窮之弊矣。京外獄囚之許久拘係者,若遇大赦,則除雜犯死罪外,固宜宥釋,以示曠蕩之德意,況向者爲聖考祈禱時疏釋之命,我殿下卽阼後頒敎之令,何等大霈之典,而竊聞外方罪囚,非繫於朝家者,雖微眚薄過,或因私而不放,以致朝令之不行,民怨莫伸,傳說狼藉,聽聞俱駭。臣謂宜令道臣,一一査出,非負犯至重者,竝卽宥送,當該守令,亦不可無推考警責之道也。今番三南改量之擧,蓋爲均田而平賦,非欲損下而益上也。只緣任事者之能否不齊,或不無貽害生民之端,而其中火田之混錄元案,實爲窮民莫大之冤也。所謂火田,本非平原歲墾之地,而乃無土流民之隨起隨稅者也。今若盡爲元田,使之逐年徵稅,則民不堪命,必無願墾之人,民間怨訾之朋興,已不可言,而亦將責稅於何地耶?伏聞地部,深知此弊,別爲行關於諸道,雖山腰以下,如非可合於續田,則勿令載錄,而列邑監色輩,㤼於上使之威令,片土隙地之名爲火田者,多載於帳簿,而殊非朝家恤民平賦之本意。臣謂前後覆審時,山腰以上火田之不可歲耕者,竝令釐正於元帳之中,以紓小民之弊也。近來被彈者之反詈言者,實是痼弊,而至於向日朴彙登之詬詆而極矣。臣之避辭中,略略對辨,而旣被其無限醜詆,則將何顔面,更廁於朝端,而犯其無恥之科哉?且臣重患暑疾,閱月沈篤,多般調治,症情益苦,尋單祈遞,蓋不獲已,而喉司不諒,鎭日退却,臣之平日言行,如有一分見信於人者,豈至於此耶?撫躬自愧,寧欲無言,臣虛帶職名,食息靡安,敢陳病重實狀,竝此瀆擾於嚴廬之下。伏乞聖明,亟遞臣職名,俾延危喘,千萬幸甚,臣無任云云。答曰,省疏具悉。有懷疏陳,予用嘉之,可不體念焉?守牧擇差之說,實合事宜,申飭銓曹,殿最當易者,令次官擧行,可以議處事,令廟堂稟處,爾其勿辭,從速察職。
副校理趙尙健上疏,伏以臣孤露險釁,永失怙恃,其所以移孝服勤者,惟在君父,而策名未久,遽抱弓劍之痛,絲毫莫報,螻螘未褥,私心隕絶,有倍他人。臣旣受先王之恩造,致身榮途,區區願忠畢義之志,豈不又在於今日,前後恩命之下,輒敢違逋,自速罪戾,是豈臣分義之所敢出哉?顧臣鹵莽譾劣,樣不入時,承乏苟充,爲世呪罵,畢竟狼狽,實所自取。除旨旋下,而抵死力辭,召牌押至,而望斷趨承,在臣微分,固已萬萬惶悚,而其損傷事體,亦已多矣。噫,臣本無才無能,直是倥侗一物耳。特以聖明不以臣爲不肖,同朝不識臣之無取,謬通顯籍,節次推排,以至於此,榮耀極矣,涯分溢矣。〈向非〉向非金東弼之刺論,則臣之實狀,何以畢露於世也哉?其所評斷四字,恰是一副公案,固當愧服之不暇,而第臣之通擬諸人,實採輿議,而緣臣帶累,混被僇辱,苟欲爲之分疏,良亦羞恥。臣所以至今含默者,亦非無言可辨而然也。至於趙泰億之疏,怒臣前言,一倍亂嚷,看來不覺駭惋也。其父之慕悅大賢,未爲慙德,則有何可惡,而撓諱之至此也?雖以其疏言之,宋尙愍之死,旣曰愍冤,愍冤之心,緣何以發也?此淚公之句,旣出於蕭宰爲公之淚,豈不從尊慕中出來耶?泰億,每以其父之爲先正者,爲出公心而非私,以臣見之,公心尊慕,方是眞箇尊慕,正見其所欲諱之志,適所以彰其慕悅之心者也。且泰億家先世父兄墓文,多出於先正之手,如使泰億輩,果無慕悅之誠,則其祖其父不朽之托,未嘗一及於尹拯,而每及於先正之門者,何也?其强辨之際,求說不得,拖引申球事,以爲齮齕之端,所謂名流之視聽者,未知指誰,而臣於此事,從初所見,本無異同,則今其爲說,一何孟浪耶?許多張皇,大抵如此,苟欲一一臚列,則反覺疲劣,臣不欲索言也。臣自遭人言,杜門蟄伏,屛跡朝端,以爲一分自靖之計,而間嘗見差於魂殿都監之任,義同召役,不敢辭避,忍死供職,而至於館職,則是臣自畫之地,旣罷還除,殆非一二,只推之恩,便成例常,廷尉之問,亦免嚴誅,職名仍在,日違召旨,公義私分,節節悚縮,加以兩大臣之前後筵奏,尤極惶悚。新錄之擧,雖有先朝成命,大臣之必欲以此責臣者,其以臣爲冒出可當而然歟?臣所抱宿病,漸至難醫之境,根委已痼,見者凜凜,情勢之外,疾病如許,日事撕捱,衷悃莫暴,而昨者儒臣之疏,責之以誠禮道理,惟以迫出爲主,又何不相諒之至此也?昨又違牌,罰止問備,驚惶悶蹙,罔知攸措,今始略構短疏,以陳決難供仕之狀。伏乞聖明,諒臣情勢,特加嚴誅,以治前後違傲之罪,仍命銓部,勿復檢擬於宿趼云云。答曰,省疏具悉。意外人言,何必爲嫌?爾其勿辭,從速察職。
午時,上御挹和堂。右議政李健命請對引見入侍時,右議政李健命,右副承旨黃璿,假注書柳應煥,記事官趙昌來,記事官呂善長。右議政李健命進伏曰,日氣寒暖不調,聖體,若何?上曰,無事矣。健命又曰,臣以山陵看役事,進役矣,有稟定事,而今日次對,旣已頉稟,故玆敢請對矣。欑宮,則當奉安於舊丁字閣,王妃神位,移奉於新丁字閣事,曾已定奪矣。舊丁字閣丹靑修補,鋪陳等一倂新備,假丁字閣,則當移用舊丁字閣所排,而不必盡爲改備,其中可用者用之,不可用者修改,以此磨鍊,而至於神門珠簾,無傷破處,當移用於新丁字閣,而第新舊丁字閣,廣狹不同,可於移安之時,珠簾稍加裁損而仍用,似爲便好矣。上曰,依爲之。健命又曰,舊丁字閣階砌,多有傾仄處,而不至大段,如使監司及禮曹堂上,循例奉審,則不必請改,而今此陵役旣始之後,則少有未盡,輒當修改,故階砌及方磚之破傷者,亦爲修改事,已與諸臣相議矣。且丁字閣東翼室及拜位廳柱樞,頗爲風雨所傷,不至於大段朽破,不必盡改,原柱,只改其傷處,似好。伏聞翼陵丁字閣,曾於辛巳年間,有柱傷處,其時亦改其朽傷矣。今亦依此改之,似好,而若只改傷處而置之,則不但所見不美,亦未完固,必將過數十年後,又有朽傷之患,今則改補其柱樞後,以鐵裹帶,以防風雨,尤爲完固,敢達。上曰,依爲之。健命又曰,陵上補土之役,曾已爲之,今番則無大段致力之事,而聞曲墻後來龍,多有破傷處云,故只定募軍百名,使一郞廳,以爲監築矣,今番奉審,則自主山,相距幾至百餘步,皆是山脊,而沙土露出,每爲雨水所崩頹,非但所見未安,亦地家之所甚忌,不可不着實修築矣。丁酉年,仍本陵參奉之牒報,定送畿內民丁一千名,使之一朔內完役,而其時又値潦水,不能完築,不得已以空石千餘立覆蓋,而已盡腐敗無餘,今番不爲完築,而欲待明春更擧,則飢民調發,事極難便,若欲此時補築,則募軍百名,甚爲不足,而加數使役,雇價亦難,外方僧軍二千名,今始畢到,大石運致後,除出千餘名,使之補土增築,而郞廳一員,實難獨爲蕫役,亦不可爲此,加土監造官,本陵參奉中解事一人,令該曹,兼監役差下,使之眼同監蕫,何如?上曰,依爲之。健命又曰,頃者初喪時,大妃殿有御製出示之敎,故以下示後,稟處之意,仰達矣。其後下示於撰述諸臣,仍爲還入矣,先朝御製,事體至望,不可不卽爲刊行,而鑄字則元非久傳之道,以木板印出,似好,而此非校書館所可循例擧行者,曾前璿源錄校正時設廳,而以校正爲號,今亦倣此,別設校正廳,差出郞廳,以爲趁卽刊出,爲宜,朝議則如此,故敢達。上曰,刊出,可也。健命又曰,發引時,例用望炬五百柄,此乃刺照也。以五禮儀觀之,四百八十柄,則使忠贊衛執之,其餘二十柄,內侍執之,而庚申國恤時,以其不甚關緊,而數亦過多,以二百柄減定,其後國恤,連用二百矣。且忠贊衛四百八十名,皆是散在各邑之類,及期調發,亦甚有弊,況今國葬凡需,爲慮民弊,多所省減,望炬元數,依五禮儀定用乎?從近例,以二百柄爲定乎?敢稟。上曰,依五禮儀爲之。健命又曰,頃日判府事李頤命上疏別單,已下都監矣,今聞誤字處,自此旣已改標以入矣。論喪制一款,當用改送文字,而昨已措語添入事,有旨下送,姑待其追後撰進,竝爲一時付標,何如?上曰,依爲之。健命又曰,其別單中,以爲己亥誌文中語,有煩洩之慮,畢刻後,有勿爲印出之敎,今此誌文,亦勿印出事,令都監稟處矣。取考己亥謄錄,則因傳敎,各殿內入之類,亦不印出矣,自前內入者,例爲簇子以入,而都監堂·郞,各印一本矣。依己亥年,雖內入者,竝勿印出乎?或只印內入簇子,而都監堂·郞,勿爲印出乎?上曰,內入簇子,則印出,都監堂·郞,勿印,可也。右副承旨黃璿進伏曰,都承旨兪命弘呈辭,左副承旨韓世良陳疏入啓,右承旨韓重熙服制出去,左副承旨沈壽賢在外,還來遲速,姑未可知,同副承旨金一鏡,服制出去,卽今廳中,只有臣一人,難以推移入直,合有變通之道,何以爲之?上曰,在外承旨,改差,可也。璿曰,然則政官方在闕中,卽爲開政差出乎?上曰,明日爲之。璿曰,今日上直,只有一員矣,呈辭·陳疏承旨,則元無請牌之擧,服制則曾有出牌之規,右承旨韓重熙,同副承旨金一鏡,竝卽牌招,推移入直,何如?上曰,依爲之。諸臣退出。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
吏·兵批,有政事。判書趙泰耉在外,參判沈宅賢進,參議未差,左副承旨黃璿進,兵曹判書李晩成都監進,參判尹憲柱病,參議洪錫輔在外,參知趙鳴鳳進,左副承旨黃璿進。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。
又啓曰,玉堂東壁,今當差出,而從前擬望之人,方在違牌坐罷中,合有變通之道,何以爲之?敢稟。傳曰,別單書入。
以洪錫輔爲承旨,李正臣爲戶曹參議,李潗爲司宰僉正,任鼎元爲司僕主簿,趙儐爲三和府使,李廷熽爲兵曹正郞,趙尙健爲副應敎,沈壽賢爲副護軍。
大行大王發引敎監時陪往大將望,李宇恒·尹慤·吳重周。
以曺命敎爲假注書。
持平鄭宅河啓曰,本府,以朴泰春·金世欽·李彦明等事,爭執已久,而兪音尙閟,臣竊惑焉。此輩或傳播凶言,煽出凶疏,或疏救凶人,遣辭叵測,或媚事凶徒,密贊陰謀,罪狀絶痛,俱被迸裔之律,歲月滋久之後,始得蒙宥,而厥後累經大霈,不復擧論於歲抄,則當初罪名之甚重,於此可見,而我聖考懲奸慝峻隄防之意,豈不明且正哉?今當嗣服之初,首施給牒之典,固知出於曠蕩之盛意,而如此負犯至重之類,決不可徑還舊牒,請還收朴泰春·呂必重·姜履相·金世欽·李彦明·洪錫九等職牒還給之命。本府,以西陵都正煜遠地定配事,論啓已久,而尙靳允兪,臣不勝慨然也。煜,常聚無賴輩十數人,結契作黨,輪日宰牛,作一屠肆,驅逐禁吏輩,使不得接跡於其門,此其本來伎倆,而及今國有大慽之日,敢爲乘時射利之計,逐日宰殺,無異常日,本府禁吏輩,多般譏捕,始得現捉於其家,纔已囚治其奴僕,而發啓之後,猶不知止,夫煜之行己悖惡,不齒人類,擧國之所共知,如此之人,雖不可責之以禮節,而苟有一分嚴畏之心,安敢若此其縱恣哉?若不明正其罪,而仍置輦轂之下,則王法無所施,而奸忒無所畏,請西陵都正煜,亟命遠地定配。承政院同副承旨金一鏡,立朝言議,久爲淸流之棄,歷典州郡,且多貪汚之誚,而至於日昨反詈李禎翊之疏,用意危險,便同急書,或謂之逼尊,或謂之詆訐,末又以指逼之罪,輿情同憤爲言,如使李禎翊,果如一鏡之言,則凡爲我殿下臣子者,孰不沐浴請討,而伏惟我先大王,亦何以牽復淸顯之列,至有陞擢之事哉?頃年先大王答禎翊之疏曰,逼尊之說,殊甚不韙,今玆牽復,予意可知爲敎,聖意所存,於此可見。今一鏡,不有先朝處分,而卽驅人於惡逆之科,此而置之,將無以杜讒構之路,懲訐訴之習,請承政院同副承旨金一鏡罷職,永勿擧擬於淸選。答曰,不允。
韓重熙啓曰,近日僚員不齊,出納之際,事甚苟簡,今日政,新除授承旨,待下批,卽爲牌招察任,何如?傳曰,允。
黃璿啓曰,均田廳量案磨勘之役,萬分緊急,而均田使金在魯新除副學之後,趁不出肅,卽爲牌招,以爲察任之地,何如?傳曰,允。
韓重熙,以弘文館言啓曰,上番之闕直,已過數旬,其在事體,誠甚未安,而副提學金在魯,卽者肅謝之後,仍爲均田廳進去,副修撰金相玉,陳疏入啓,副校理趙尙健,所引情勢,前後筵中,已盡開釋,昨日疏批,又極優渥,而一向撕捱,尙不出肅矣。今日政,陞拜副應敎,卽爲牌招察任,何如?傳曰,允。
開城留守狀啓,松茸薦新及進上,限內不得封進,待罪事。傳曰,勿待罪事,回諭。
黃璿,以兵曹言啓曰,今日入直禁軍別將李森,受點矣,母病猝劇,萬分危篤,故蒼黃奔走之際,墮落階下,不能起動云,不可不原單子中,改付標以入之意,敢啓。傳曰,知道。
黃璿,以副應敎趙尙健牌不進罷職傳旨,傳曰,推考傳旨捧入。
韓重熙啓曰,同副承旨洪錫輔,旣有只推之命,明朝待開門,牌招察任,何如?傳曰,允。又以弘文館言啓曰,副應敎趙尙健,旣有只推之命,副修撰金相玉,疏批已下,更爲牌招察任,何如?傳曰,允。又啓曰,副應敎趙尙健,副修撰金相玉牌招事,命下矣,闕門已閉,明日待開門,牌招之意,敢啓。傳曰,知道。
吏曹參判沈宅賢上疏。大槪,敢陳所懷,乞蒙鐫遞事。入啓。答曰,省疏具悉。疏辭,姑待大政而擧行,卿其勿辭,從速察職。
副修撰金相玉上疏。大槪,敢陳所懷,亟許鐫改,以安賤分事。入啓。答曰,省疏具悉。爾其勿辭,從速察職。
上在慶德宮廬次。
神德王后忌辰齋戒。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
黃璿,以同副承旨洪錫輔牌不進罷職傳旨,傳曰,推考傳旨捧入。
黃璿啓曰,同副承旨洪錫輔,旣有只推之命,更卽牌招察任,何如?傳曰,允。又啓曰,假注書曺命敎,時無職名,依例付軍職,冠帶常仕,何如?傳曰,允。
又以弘文館言啓曰,本館下番副修撰臣兪拓基,以備邊司文郞廳,明日本司坐起時,晝仕出去之意,敢啓。傳曰,知道。又以弘文館〈言〉啓曰,本館上下番,近甚不備,而副提學金在魯,方在均田廳,正案磨勘,萬分緊急,親自檢察,勢難入直,而卽今只有兪拓基一人,似不可不牌招,而拘於館規,不得循例請牌,令政院稟旨變通,何如?傳曰,允。又啓曰,因弘文館草記,副提學金在魯,方在均田廳,拘於館規,不得請牌,令本院稟旨擧行事,允下矣,均田廳正案磨勘,實爲緊急,而玉堂上番闕直已久,無他推移之員,副提學金在魯,卽爲牌招入直,而均田廳看檢之役,則使之除草記,晝仕往來,何如?傳曰,允。
又以國葬都監郞廳,以摠護使言啓曰,哀冊文草圖睿覽後,方可正書入刻,故令書寫官兪命雄,爲先書出以入之意,敢啓。傳曰,知道。
又以禮曹言啓曰,秋節已屆之後,殯殿·王大妃殿朔膳物膳,依舊例封進事,定奪後,分付各道矣。今見全羅監司所封殯殿誕日物膳關文,則一依裁減數封進,必是誤認關文之致,其在事體,不可置之,監司申思喆推考,此後朔繕物膳,復舊封進之意,分付,何如?傳曰,允。
午時,梓宮加漆時,上御資政殿。摠護使李健命,提調閔鎭遠·沈宅賢,左副承旨黃璿,假注書曺命敎,記事官呂善長,同爲入侍。上御衰絰西北向欑宮立,延礽君及李健命以下,皆北向而伏,已而健命及鎭遠·宅賢進伏,告加漆,仍入欑宮內,奉審後,皆退伏,漆工加漆畢,復入奉審後,又告梓宮加漆畢,內侍捧玉圭·佩玉而來。宣大妃殿下敎曰,此玉圭,無瑕而體輕,佩玉,玉聲淸而可愛,皆先王所常御者,欲納諸玄宮,請令大臣及都監堂上親審,摠護使方入侍,下詢,宜矣。健命曰,曾於辛巳年傳敎中,雖遺衣服之外,不許用衣襨等物,而此玉圭·玉佩,皆常時所愛而御者,今必欲用之,則外梓宮有裕,或盛以別櫃,而藏退壙乎?內侍更傳慈敎曰,尙衣院明器中,有玉圭·佩玉,而比常時所用,皆減半節云,若以此代用,則可缺勿用衣襨之敎,而亦合於用常時所御之規矣。健命曰,但名器所盛之櫃,體甚少而尺數有限,爲先造一白櫃後,可知而容入矣。鎭遠曰,此尺數,雖出五禮儀,用之何妨?內侍曰,甲寅年,亦有此謄錄矣。健命曰,然則以造禮器尺數,作器盛之,似好矣。諸臣,遂退出。
上在慶德宮廬次。
神德王后忌辰齋戒。
仁烈王后忌辰齋戒。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
韓重熙啓曰,僚員不齊,未有甚於近日,出納之際,每患苟簡,左承旨韓世良,受由調理,已過累日,所當牌招,而拘於廳規,不得請牌,何以爲之?敢稟。傳曰,牌招。
黃璿啓曰,吏曹郞廳來言,承旨有闕,政事,何以爲之?敢稟。傳曰,過國忌後,爲之。
兵曹轝士廳從事二望,趙國彬·李舜佐。
黃璿啓曰,慶尙監司,以進上單乾獐,限內不得封進,惶恐待罪事。傳曰,勿待罪事,回諭。又啓,忠淸監司,以早紅柿子進上,勢難及期封進,待罪事。傳曰,勿待罪事,回諭。
傳曰,吏曹判書趙泰耉連疏之批及別諭之下,一向撕捱,無意出肅,其在分義,殊涉未安,書寫之任,至重且大,少有難安之端,不可不念,且大政遷就,又爲可慮,勿復以情勢爲言,幡然登途,無使大務書寫之任遲延事,各別下諭事,分付。
黃璿啓曰,吏曹判書趙泰耉處,各別下諭事,傳敎矣。趙泰耉辭職上疏,自縣道今日來到,以國忌齋戒,方爲留院,此上疏,何以爲之?敢稟。傳曰,還爲下送。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
韓重熙,以禮曹言啓曰,今此大行大王誕日,諸道所封方物,今日開坐看品,則慶尙左兵使李汝玉,所封方物中,黑角三張,片箭一部,鳥銃一柄,獐皮一張,慶尙右兵使柳就章,所封方物中,軍器寺封進,甲胄二部等物,乃是姑減,而未復舊之前,矇然加封,一體封入,似爲未安,黑角弓·片箭·鳥銃·獐皮等物,還爲下送之意,分付,何如?傳曰,允。
上在慶德宮廬次。
陪祭後,大妃殿·大殿·中宮殿,政院·玉堂問安。答曰,罔極。朝廷·二品以上·六曹,率百官,單子問安。答曰,罔極。
殯殿誕日。
政院·玉堂臨哭後,大妃殿·大殿·中宮殿,單子問安。答曰,罔極。朝廷·二品以上·六曹,率百官臨哭後,二品以上·六曹單子問安。答曰,罔極。大妃殿·中宮殿,藥房問安。答曰,罔極。
藥房都提調金昌集,右承旨韓重熙啓曰,誕辰奄屆,殷奠復過,伏惟孝思攀慕,益復罔極。近來日氣不調,伏未審此時,聖候,若何?大妃殿氣候,亦何如?加味生脈散,連爲進御,而水刺,尙以水澆進御乎?臣等憂慮未已,敢來問安。答曰,知道。日月不居,奄及誕辰,益復罔極,慈殿氣候一樣,加味生脈散及水刺,連爲進御,而生脈散,欲爲停進爲敎,今姑停止,宜矣。
申時,行晡哭。
黃璿啓曰,政事,過國忌後爲之事,命下矣。今日當爲擧行,而大行大王誕日相値,何以爲之?敢稟。傳曰,明日爲之。
韓重熙,以京都監郞廳,以摠護使意啓曰,山陵開金井,定於來九月初九日,而其在愼重之道,不可不十分詳審,士夫中,連山縣監李玄緻,曉解地術,曾前朝家山事,累次同參,今亦趁期上來之意,分付忠淸監營,何如?傳曰,允。
判府事金宇杭箚子。大槪,臣病狀,數朔危劇,氣息奄奄,朝夕待盡,前後祭班,不得進參,情禮掃地,只自悲泣,乞遞臣職,以安私分事。入啓。答曰,省箚具悉卿懇。所患如此,深用慮念,有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
卯時,陪祭。入侍,右承旨韓重熙,左副承旨黃璿,注書姜必愼·徐宗伋,假注書宋寅明,記事官韓斗一·呂善長。
午時,上御資政殿。梓宮銀釘加漆,入侍,領議政金昌集,禮曹參判朴泰恒,殯殿都監堂上沈宅賢,右承旨韓重熙,注書徐宗伋,記事官韓斗一,竝如前儀。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
左副承旨尹陽來啓曰,大司憲李喜朝,持平朴弼周在外,執義趙聖復呈辭受由,掌令金台壽未肅拜呈辭,朴弼正上疏入啓,持平鄭宅夏呈辭,今日以監察茶時之意,敢啓。傳曰,知道。又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
韓重熙啓曰,備邊司郞廳,以大臣意來言,今日賓廳坐起日次,而殯殿誕日及加漆相値,不得來會云矣,敢啓。傳曰,知道。又以承文院官員,以都提調意啓曰,增廣春塘臺兩榜分館,自先朝累加催促,尙不擧行,事體甚爲未安,終始稱頉,上博士變通之後,數日內會圈事,定奪,分付矣。數日前,本院諸官來言,圈點之際,稱有見漏,急於罷坐,此莫非朝綱不嚴,年少新進不遵定式之致,誠極駭然,當該行首掌務官,竝爲從重推考,使之一兩日內開坐分館,而若或復有罷坐之擧,則行首掌務及終始起鬧之員,竝爲摘發拿推,以懲其習,以杜其弊,何如?傳曰,允。又以承文院官員,以都提調意啓曰,院吏院學官成夢良遷轉代,前敎授金礪臣差下,付軍職,冠帶常仕,何如?傳曰,允。又啓曰,今日政,左承旨·同副承旨有闕之代,新除授承旨,待下批,卽爲牌招察任,何如?傳曰,允。
有政。吏批,判書趙泰耉在外,參判沈宅賢進,參議未差,左副承旨黃璿進。兵批,判書李晩成進,參判尹憲柱病,參議未差,參知趙鳴鳳進,左副承旨黃璿進。
兵批啓曰,慶尙·忠淸兩道兵使,今當差出,而擬望之人乏少,水使·守令中,可合之人,竝擬,何如?傳曰,允。
吏批啓曰,判書趙泰耉在外,參議未差,小臣獨政未安,何以爲之?敢稟。傳曰,仍爲之。以洪致中·尹陽來·權熀爲承旨,以趙觀彬爲兵曹參議,以金龍慶·徐宗厦爲兵曹佐郞,以趙鳴謙爲執義,西川君榥,今加承憲,年七十,帶恩監昌胤,今加明善,自七十五以上加資事,以咸原府院君魚有龜爲都摠管,陽平君檣爲副摠管,趙道輔·李肇·金震運·黃爾明爲同知,以李焌·申榮壽爲僉知,以申慶汝·閔廷健·尹弼周爲五衛將,李宇恒爲知事,金處機爲登山萬戶,吳重周爲訓鍊都正,李鳳祥爲忠淸兵使,李順坤爲慶尙佐兵使,李郁冕爲忠翊將,兪命弘爲副司直,盧益昌爲同知,趙聖復爲副司直。
校正廳堂上宋相琦·李觀命,郞廳金濟謙·兪拓基差下。
又啓曰,都承旨洪致中,以山陵都監堂上,時在高陽地,斯速乘馹上來事,下諭,何如?傳曰,竣事後,自當上來,勿爲下諭。
以申致謹爲假注書。
權熀,以戶曹言啓曰,今此國恤時,奉常寺·內資寺·掌苑署·司圃署等,發引前五朔內朝夕奠晝茶禮所用,與三年內各項祭奠雜物,及義盈庫十三朔封進素饌等物,所當以本色,依例分定各道,而爲慮外方民弊,就其磨鍊各種中,有遺在者,參酌減除,自京難貿之物,則不得已本色,分定所産官,其餘物種,爲先自本曹給價各該司,使之措備進排,其代,竝以價錢,各道殘盛區別分定,別單書入矣。蓋此變通,旣出軫念外邑之弊,先以本曹經費所需,預爲推移給價,則此實與他上納之物,事體尤爲自別,不可遷就,必趁九月內,無遺上納之意,諸道監司處,知委施行,何如?傳曰,允。
又以兵批言啓曰,同知中樞府事申琂呈狀內,慘慽之後,病勢危重,萬無起動進參於陪祭之望,亟許遞改云,病狀如此,旣無進參於陪祭之望,則不可虛帶職名,今姑改遞,何如?傳曰,允。
又以漢城府言啓曰,國恤發引期日漸迫,故昨日臣李弘述,與本府郞廳及五部官員,眼同看審,則沙峴舊路,爲潦水所傷,坎陷處甚多,或至丈餘,雖大費民力,實無塡壑補缺之望,而路且狹隘,似難奉轝矣。曾在辛巳年國恤時,沙峴稍西數步許,拓開一路於山坂,比諸本路,稍爲平順,今亦依此修治事,稟議于摠護使,則亦以爲便,依此擧行之意,敢啓。傳曰,知道。
尹陽來,以司僕寺官員,以一提調意啓曰,國葬發引時,本寺各差備應入人丁之數,考之謄錄,則多至缺數字九十餘人,除老弱,必以壯實者擇定,雖京畿缺中諸員沒數調用,其數不足,遠道則勢難調用,中道道里二三百程,所在諸員,當爲調用,亦依例缺數字草主人,而此輩皆是坊民籍名者,俱在於轝士軍調發之中,曾在己亥,減其轝士軍之役,得本寺之用事草記定奪,仍爲遵用,今此國葬時,本寺草主人箭串諸員及京中諸員,竝當調用於轝士軍事,令該曹分付五部,何如?傳曰,允。
又以兵批言啓曰,今八月十六日,學生方三昌,自武德門入來,差備門外擊錚,極爲駭愕,令攸司囚禁治罪,同門守門將李行盡,常時不能禁斷雜人,以致闌入,亦難免其責,推考,何如?傳曰,允。
又以內醫院官員,以都提調意啓曰,王大妃殿進御瓊玉膏,待秋劑入事,去夏曾已定奪矣。所入材料,今方措備,而其中人蔘,卽今所儲,不但經夏盡散,餘數亦甚不敷,前頭御藥所用,旣有難繼之慮,進御膏藥,不可不擇用新採精品,江原道權減臘蔘十斤內,七斤爲先復舊,所用黃海道封進蓮子等物,戊戌·己亥兩年,因延安南大池乾涸絶種,其代,姑爲分定于他道,待其疏鑿後,依前封進事,亦已定奪矣。自今年封進事,分付于本道,則南大池果已疏鑿,而正當貯水之節,適値旱乾特甚,蓮芡又爲絶種,實無封進之路云,其勢如此,則不可無變通之道,依上年例,三十斗,則令本道所産,各邑收合封進,六十斗,則定于三南,以爲繼用之地,何如?傳曰,允。
右參贊鄭澔上疏。大槪,敢陳所懷,乞蒙鐫削,以安私分事。入啓。答曰,省疏具悉。卿勿過辭,調理從速行公。
副提學金在魯上疏。大槪,臣病狀添劇,不得進參於祭班,乞遞臣職,以便調治事。啓。答曰,省疏具悉。爾其勿辭,調理察職。
正言金民澤上疏。大槪,臣情迹臲卼,亟許鐫遞臣職名,以安私分事。入啓。答曰,省疏具悉。侵詆之言,不必爲嫌,爾其勿辭,從速察職。
江原監司兪崇上疏。大槪,高城·伊川,俱有溫泉,襄·杆之間,有楸井,沐浴往來事。入啓。答曰,省疏具悉。卿其勿辭,往浴焉。
吏曹判書趙泰耉上疏。大槪,臣病勢危劇前後祭班,一不得進參,揆以分義,罪合萬死,亟許臣所帶職名及魂殿提調諡冊書寫,一倂遞改,以安私分事。入啓。答曰,省疏具悉。卿辭至此,本職不得已許遞,諡冊書寫之任,連章固辭,終涉太過,卿其安心勿辭,從速上來寫進焉。
慶尙監司吳命恒上疏。大槪,臣之老母,今年七十有七,宿病沈劇,朝夕奄奄,乞遞臣職,一以爲趨哭於因山之前,一以爲將護於病母之側,以安微分事。入啓。答曰,省疏具悉。卿其勿辭,抑情察職。
咸鏡監司李縡上疏。大槪,乞賜恩遞事。入啓。答曰,省疏具悉。疏辭,令廟堂稟處。
正言金民澤原疏,伏以臣譾劣如臣,猥荷先大王抆拭之恩,累塵臺垣,而惟臣不肖無狀,莫效涓埃之報,遽抱弓劍之痛,居諸累易,號慕踰深,而不意諫省除命,又及此際,臣於是,追先朝之洪造,顧今日之新渥,其爲摧隕感激,實倍他人。臣何敢冒昧撕捱,以仰瀆於嚴廬之下,而抑臣區區情勢,有不容苟然就列者。蓋臣曩忝憲職也,以姜世胤堂后薦事,略有論劾,而仍斥主薦之人任珖,則珖於厥後,詈辱臣不已,至以謾徼聽誣一世等語,勒加於臣,臣不勝駭惋,久而未已,夫世胤,身負重累,世所同棄者耳。雖以其時獄案觀之,其科場用奸之迹,彰露靡餘,營護世胤者,雖家置一喙,其何能自解耶?夫以世胤之重累而珖乃循其好私,謄諸薦剡,顯有角勝公議之計,如珖所爲,雖謂之縱恣無忌,可也。臣前竝加論斥,竊欲使公議先行,淸選無玷,而今珖,反極口吹噓,强意伸釋,或以爲按治之際,卒無端緖,或以爲訖無甄錄,莫不稱屈。噫,此何言也?彼旣自恨其用情,至被徒配之律,則其無他端云者,果可成說,而且於枳塞之後,苟非其黨,則孰復爲之稱屈耶?其所以粧撰,大抵如此,則向所云謗誣二字,諒亦珖自道之辭耳。至若近日趙泰億疏語,則尤不滿一笑,臣於沈珙,無少恨憾,彼泰億,亦豈不知,而惟急於護珙,則輒必斥臣以逞憾陷人,此正求其說而不得者,臣何足較辯爲也?夫爲其師食素行服,在珙固是先懿,而今泰億甘心黨邪,則不特自背其先,竝與人先懿而掩諱之,必欲歸臣說於孟浪,其所護珙者,適足以彰珙之過矣,甚矣。人心之陷溺也,臣誠不欲與此等悖義者,更事呶呶,而惟其侵詆臣者,視珖言,殆無間焉。人之前後蹈藉,蓋如許矣,臣何可抗顔臺次,以益其僇辱哉?悶蹙累日,不得不略暴微懇。伏乞聖明,俯諒臣情迹之臲卼,亟許鐫遞臣職名,以謝人言,以安私分,不勝幸甚。答曰,省疏具悉。侵詆之言,不必爲嫌,爾其勿辭,從速察職。
咸鏡監司李縡原疏,伏以臣之蒙被誤恩,已浹半月,有趨赴之命而無所變動,竭屢籲之誠而輒靳允兪,罪戾積矣,狼狽極矣。伏惟上天至仁,無物不遂,苟以高遠難扳,而遂已於號呼,則是臣自阻於愍覆之惠矣,臣不暇更陳他語,請以私情之煎悶者言之,臣之老母,自經今夏毒痁,一倍澌綴,少失將攝,若難支吾,涼燠之交,諸症復發,一寒一熱,隔日作痛,痛雖無加,氣隨而微,食飮全廢,奄奄床席,雖幸而少已,其完復之期,未可以日月冀,如是而尙可扶將跋履於關塞之遠耶?方今新化日隆,以孝爲先,若臣情理,宜在矜察,至於臣前疏所列區區去就之義,與夫道臣俟代之急,遠人久滯之弊,其在公私事勢,至爲窘迫,苟於此,深留睿念,則肯許之音,必不待臣辭之畢矣。伏乞聖慈,俯垂鑑燭,特賜恩遞,又或下詢廊廟處之,臣無任云云。批答見上
掌令朴弼正上疏曰,伏以臣頃於乞免之章,兼附一二微見矣,及承聖批,辭旨溫諄,顧此螻蟻微臣,何以得此?奉讀再三,欽仰我殿下不擇芻蕘之盛意,而第日昨吏曹參判沈宅賢之疏批,有姑待大政擧行之敎,臣竊爲不然也。量役纔訖,民間之騷擾方命,秋節漸深,年事之大歉已判。雖以諸道道臣之狀聞觀之,其景色之愁慘,不言可想,而此時字牧之任,尤不宜暫時瘝曠,此臣所以仰請變通,而聖批之所允許者,亦出於軫念民事之意,則亞銓之强引前例,聖上之反汗成命,實是臣意慮之外也。夫事係便民,則區區前例,有不足論,而況此等變通之擧,佐貳之獨政差出,非止一二,則至於殿最若爾之窠,必欲辭避,殊無意義。伏願殿下,念賑政之不容少緩,詢于廟堂,而亟賜處分幸甚。且臣竊有所慨然者,一自論議岐貳之後,專事黨伐,乖亂朝廷者,前後何限,而未有如前修撰金東弼之巧且黠者,夫趙尙健之資望,金相玉之才華,允爲儕流之所推許,則彼東弼,亦豈不知,而恣意搏擊,甘心擠陷,至以萬萬不襯之目,加諸不當加之人,終至於館職之殆空,其用意之不正,十目難掩,伊時削奪之請,實循公議,則殿下之終靳兪音,已是意外,而頃日諫臣,不復審量,率爾停論,誠可慨也。況大臣之筵奏,儒臣之疏陳,俱據公誦,而兩儒臣,鎭日違召,無意承命,分義未安,果如何耶?聖明,若責之以誠禮道理,別爲敦迫,則兩臣,亦安可徒守廉義,不思所以變動也?伏願殿下,亟降明旨,期於勉出焉。抑臣,又以平日所蘊蓄於心者,敢此附陳,僭越之極,無所逃罪。嗚呼,丙丁之亂,尙忍言哉,四海腥膻,神州陸沈,一隅東土,志士盟唱,昔我孝宗大王,奮發大志,以尊周攘夷爲己任,與先正臣宋時烈,訏謨密勿,契合昭融,聖祖之所秉執者,是春秋大義,先正之所擔負者,亦春秋大義,則可謂有是君有是臣矣。庶幾東國,永有辭於天下後世,而天不助順,弓劍遽遺,俯仰今昔,不覺痛泣。肆我先大王,繼聖祖之志,述聖祖之事,皇一築,天日復明,圭璧躬薦,宸章煥然,猗歟盛哉。我朝列聖,追配同德之臣於廟庭,共享俎豆者,乃祖宗成憲,而先正之獨不配孝廟之庭者,實爲聖朝之一大欠典,頃年重臣之疏,實採士林之論,而適於次對,先大王發端下問,則伊日入侍諸臣,倉卒之際,只以事體重大四字,草草仰對,臣未知重大者,姑待後日之意耶?嗚呼,先大王列朝闕典,無不修擧,而獨於此一事,有意未果,遽爾賓天,豈非殿下之今日所當惕念者耶?歲月寢久,公議愈鬱,上自廊廟,下至章甫,俱曰可行,則中外輿情,此亦可見,如使國家,無配享之典則已,有之則舍先正其誰?伏願聖明,繼先王之志,述先王之事,亟令廟堂,確議稟處,過因山後,卽擧盛典,上可以慰孝廟在天之靈,下可以副一國臣民之望,豈不休哉,豈不休哉?伏願殿下,勿以人廢言焉。臣之疾病危篤之狀,頃已仰暴於辭疏之末,而未蒙矜許,反下察職之敎,臣於是,一倍惶悶。若添一病,卽今症勢,漸就萎薾,少無分效,時月之內,差復未易,明日殷奠,勢難進參,分義誠禮,至此蔑如,貼身床席,但有血涕而已。伏乞殿下,俯諒臣病重實狀,亟遞臣職名,仍治臣闕禮之罪,以警具僚,不勝幸甚。答曰,省疏具悉。上款所陳,詢于廟堂處之,兩儒臣之徒守廉隅,不念分義,終涉未安,各別申飭,至於配享廟庭之請,雖經歲,不得允許矣,爾其勿辭,從速察職。啓下備邊司
上在慶德宮廬次。
顯宗大王忌辰齋戒。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
韓重熙啓曰,吏曹郞廳來言,判書有闕,政事何以爲之?敢稟。傳曰,過國忌後,爲之。
權熀啓曰,假注書申致謹,時無職名,依例付軍職,冠帶常仕,何如?傳曰,允。
韓重熙,以弘文館言啓曰,本館上番副提學金在魯,連日入直之餘,身病猝重,昨夕陳疏受由,上番無他推移之道,未免闕直,且新錄成命,自先朝已下,而尙今遷就,尤極未安。令政院稟旨變通,東壁及闕員,卽爲差出,仍卽牌招察任,何如?傳曰,允。又啓曰,因弘文館草記,上番闕直,令本院稟旨變通事,允下矣。在前如此之時,雖値齋戒,亦有政官牌招開政之例,何以爲之?敢稟。傳曰,牌招開政。
有政。吏批,判書閔鎭遠牌不進,參判沈宅賢進,參議未差,右承旨韓重熙進。兵批,判書李晩成都監進,參判尹憲柱進,參議趙鳴鳳病,參知趙觀彬未肅拜,右副承旨黃璿進。吏批啓曰,新除授判書閔鎭遠命招,同參政事,何如?傳曰,允。又啓曰,判書閔鎭遠牌不進,參議未差,小臣獨政未安,何以爲之?敢稟。傳曰,仍爲之。又啓曰,羅州牧使,今當差出,而本州物衆地大,素稱難治。守令中有聲績人,竝擬,何如?傳曰,允。又啓曰,因弘文館草記,東壁及闕員差出事,命下矣。曾經東壁之人,方在違牌坐罷中,合有變通之道。何以爲之?敢稟。傳曰,別單書入。以閔鎭遠爲吏曹判書,趙泰耉爲工曹判書,黃一夏爲參判,趙觀彬爲禮曹參議,李德英爲刑曹參議,金相玉爲校理,趙尙絅爲副校理,金世鼎·權聖經爲引儀,李光普爲禮曹佐郞,兪命健爲羅州牧使,魚有鳳爲楊州牧使,趙奎彬爲司評,趙聖復爲獻納,趙尙健爲副應敎,兼春秋單徐宗厦。兵批,副護軍金尙鉉·洪治允·韓信哲·權德明·宋世鼎·蔡獻緻·李台望,副司直趙泰耉,副司直申致謹,副司勇金礪臣。
韓重熙啓曰,副應敎趙尙健,校理金相玉,牌不進,罷職傳旨。傳曰,推考傳旨捧入。
備忘記,乳母金氏爲奉保夫人。
上在慶德宮廬次。
顯宗大王忌辰。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
黃璿,以校正廳言啓曰,先朝御製,仍大臣陳達,別設校正廳,印行事,命下矣。御製原本,卽爲內下,以爲趁卽始役之地,何如?傳曰,允。
又以國葬都監郞廳,以摠護使意啓曰,發引時,沿路奉炬植炬,十里內,則工曹爲之,十里外,則畿邑爲之,而自前國恤時,纔過十里,天色已明,故十里外植炬奉炬,皆啓稟停止,而辛巳年,則以夜刻雖長,晝停時,事當少淹,晝停後,則似無更用火炬之事,故自晝停至陵所,依戊辰例,勿令植炬矣。今亦依此,晝停以後植炬·奉炬,竝令停止,以除畿民一分之弊,何如?傳曰,允。
又以國葬都監郞廳,以摠護使意啓曰,本都監都廳金相玉,魂殿都監都廳趙尙健,今已蒙敍矣。依前仍爲差下,使之察任,何如?傳曰,允。
尹陽來,以副應敎趙尙健,校理金相玉,牌不進,罷職傳旨。傳曰,推考傳旨捧入。
黃璿,以弘文館言啓曰,新除授副校理趙尙絅,以山陵都監都廳,時在京畿高陽地。經筵入番事緊,請斯速乘馹上來事,下諭。副應敎趙尙健,校理金相玉,昨有只推之命,更爲牌招察任,何如?傳曰,允。
又以弘文館言啓曰,本館下番兪拓基,以校正廳郞廳,今日本廳會同坐起時,晝仕出去之意,敢啓。傳曰,知道。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
下直,德原府使邊震英。
申時,日有兩珥。
梓宮全體加漆後,政院·玉堂問安。答曰,罔極。朝廷二品以上單子問安。答曰,罔極。
申時,行晡哭。
藥房都提調金昌集,右承旨韓重熙啓曰,日氣漸涼,伏未審此時,聖體若何,大妃殿氣候,亦何如?加味生脈散,依傳敎姑爲停止,而水刺,尙以水澆進御乎?積月哀毁之中,常時水刺,亦不變通,則脾胃之損敗,氣力之澌綴,勢所必至,群情之憂遑煎迫,何可勝言?從權之請,不容少緩,而臣等之至今不敢發者,恐或增慈聖悲痛之悔,而一向因循,若貽靡及之悔,則其爲宗社,當復如何?卽今勉進之道,惟在於聖上直篤誠孝,十分强進,則以慈聖之明聖,庶有勉從之望。臣等不勝憂慮,敢來問安,仍陳區區之懷。答曰,知道。慈殿氣候一樣,水刺,不得一一進御之時,又稟復膳之節,則徒增悲懷,終無所益,欲爲觀勢勸進矣。
韓重熙,以國葬都監郞廳,以摠護使意啓曰,內下敎命冊寶裹襲諸具傷汚者及床卓,已盡改備,明日自都監陪進,還入之意,敢啓。傳曰,知道。
又以司饔院官員,以提調意啓曰,本院諸員使令及水刺間飯監以下員役等,皆以坊民,入於轝士軍調發之中,而此輩,旣在於逐日供上之地,發引時,又當分往山陵,則其中無率丁者,勢難轝士之役,而伏聞司僕寺,亦以發引時本寺草主人諸員等,勿調轝士軍之意,草記蒙允云。本院員役等,闕內山陵應役之重,不啻有加於司僕寺員役,不無一體變通之道。本院諸員使令,水刺間飯監以下諸色掌無率丁之類,竝勿調用於轝士軍事,令該府分付五部,何如?傳曰,允。
黃璿,以校正廳言啓曰,御製冊子,內下後奉審,則字多訛舛,凡例不一。此必倉卒傳謄,未暇釐正之致。內間所上元本,計數封下,以爲亟旋校準,稟裁勘定後,還入之地。且考列聖御製印本,則分編詩文,不相混雜,亦依此編摩,何如?傳曰,文字訛誤處,付標以入,編次,依列聖御製分編之例,可也。
黃璿,以右邊捕盜廳言啓曰,今番越獄逃躱明火大黨追捕次,多定軍官,發送各道矣。軍官李萬白,逃躱賊人中鄭尙民,窺捕於京畿安山地,纔已入來,故爲先移送刑曹,依律處斷之意,敢啓。傳曰,知道。
吏曹判書閔鎭遠上疏。大槪,敢陳情勢,乞蒙鐫遞,以安賤分事。入啓。答曰,省疏具悉。銓官之除,實循公議,卿勿過辭,從速行公。
東平尉鄭載崙上疏。大槪,病勢添劇,不得進參於將事之列,伏乞聖明亟令變通,使次僚,替行奠酌之禮,以盡情禮事。入啓。答曰,省疏具悉卿懇。卿之脚病,予所詳知,令次官替行焉。
江華留守洪啓迪上疏。大槪,敢陳所懷,乞遞臣職,以安私分事。入啓。答曰,居留寵擢,意非偶然,卿其勿辭,從速察職。
未時,上御資政殿,梓宮全體加漆入侍時,領議政金昌集,殯殿都監堂上沈宅賢,右副承旨尹陽來,假注書申致謹,記事官呂善長。上北面,伏殯殿前,諸臣以次伏第三級設廳前,內侍唱哭,上哭,諸臣哭。內侍復唱止哭,上下皆止哭。加漆時,上進于欑宮之東,諸臣伏於欑宮之北設床卓之傍,少選,內侍以小函,盛先大王御書以出,大妃殿,口傳下敎于上曰,戊戌二月,不意移御于養志堂,不久又移御此闕。其時凡物,皆爲留置,御書,亦不及持來矣,今始持來,則御書,有如此書置者。當初御製出示之時,罔極中,未及思之矣。今見御書,盡爲刊出,似非聖意。大臣似不可不知,故謄書以出,示于大臣爲宜。御書曰紫宸漫稿,不過隨製隨錄而已,本非使子孫開刊之意,不可不知也。他日朝臣,或有以予述作,添刊於列聖御製之議,則謄書以出,可也。上奉覽御書後,命示領議政金昌集。昌集曰,伏見遺敎,則聖意雖在於不欲刊行御製,而以他日朝臣,或有以予述作添刊等辭觀之,亦非全不刊出之聖意。今玆遺敎,出示于校正廳,何如?上曰,依爲之。出擧條加漆旣畢後,諸臣以次退出。
吏曹判書閔鎭遠原疏,伏以臣,昨於千萬夢寐之外,忽承天官敍命。臣誠驚惑悚懍,五情失守,直欲循墻逃遁而不可得也。臣本戚畹小臣,承籍先蔭,歷試內外,未效塵露,而節次推轉,致位崇班,居恒憂懼,寢夢猶驚。重以年來位著不備,承乏苟充,籌司·惠廳等,緊重職務,竝萃一身,不但才分之自知不稱,早衰多病,精力消耗,文簿酬應,動輒謬錯。因仍久帶,必有僨敗之患,每欲畢陳情懇,以丐解免,而當此上下憂遑之日,有不敢煩浼於天聽,次且囁嚅,如坐針氈矣。此際,又加以千不近萬不似之職名,夫豈有一毫堪承之望哉?噫,冢宰之職,董率百官,公銓注,抑奔競,進退賢邪,黜陟幽明,而國家之治亂,人才之用捨,於是乎判焉,苟非其人,吁亦危矣。況戚臣,則形迹所拘,嫌礙多端,故從前勿問賢否,未有戚臣而居是任者,耳目所記,便同成式。是以,惟我先大王,眷遇諸戚,終始不替,而亦未嘗授以東銓之任,以昭平明之治,一世傳爲美談,群下孰不欽昻,而今殿下,乃於新服之日,遽撓隄防,有此誤恩,雖不敢知聖意之所在,而其貽累於始初淸明之政,爲如何哉?臣於頃日筵中,敢以孟莊子不改父臣與政之事,仰陳勉戒之語,則殿下奬之以嘉言。今乃於爲國家擇銓衡一大除拜,舍置先朝屢試已效之舊臣,輕授先朝久念不可之戚臣,其於先王左賢右戚之政,豈不相背,而如臣者,受恩罔極,縱無報答之階,亦何忍以臣之故,汚殿下無私之治,乖殿下用人之方,而莫之恤乎?執法之地,應有駁正之擧,而必須速賜變通,然後可無大政遷就之患。事勢急迫,有難泯默恭俟,敢此冒死披露於嚴廬之下,伏乞聖明,追聖朝之遺意,且念政防之難壞,俯察臣力辭之懇忱,非出於飾讓便身之計,亟命鐫遞臣新授天官之任,以幸國事,以安賤分,以慰朝野之望,公私不勝大願。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
下直,原州牧使呂必容。
申時,行晡哭。
黃璿啓曰,吏曹郞廳來言,守令有闕,政事,何以爲之?敢稟。傳曰,過國忌後,爲之。
又啓曰,因弘文館草記,副應敎趙尙健,校理金相玉牌招事,允下,而闕門已閉,明日待開門出牌之意,敢啓。傳曰,知道。
尹陽來啓曰,今日賓廳日次,兩司當爲來待,而大司憲李喜朝,持平朴弼周,大司諫申思喆在外,執義趙鳴謙,國葬都監都廳進去,掌令金台壽,正言李重協呈辭受由,正言金民澤上疏入啓,司諫金濟謙,掌令朴弼正,持平鄭宅河呈辭,獻納趙聖復未肅拜。除在外呈辭受由都廳進去陳疏入啓外,呈告未肅拜人員,竝卽牌招,何如?傳曰,允。
黃璿啓曰,行吏曹判書閔鎭遠,昨日疏批已下,而不爲出肅,大政遷就,委屬可慮。工曹判書趙泰耉,纔以入城云。諡冊書寫,一日爲急,竝卽牌招察任,何如?傳曰,允。
傳曰,大臣·備局堂上引見。
兵曹口傳政事,以張鵬翼爲右邊捕盜大將。
黃璿,以京都監郞廳,以摠護使意啓曰,山陵都監提調李縡,旣已差下,而時無職名,令該曹口傳付軍職,斯速乘馹上來之意,令政院,依例下諭,何如?傳曰,允。
尹陽來,以司僕官員,以一提調意啓曰,濟州歲貢進上先後運馬,一時來到,元數三百九十八匹內,一匹船中故失,三十八匹到中路病留,一匹故失,一匹逃逸,合四十一匹計除,實納馬三百五十七匹。禾毛色,別單書入之意,敢啓。傳曰,知道。
又以司僕寺官員,以一提調意啓曰,旌義縣監兼山馬監牧官宋來柏,封進馬二匹,歲貢馬一時來到。禾毛色別單書入,而依例內廐立養之意,敢啓。傳曰,知道。
黃璿,以耆老所言啓曰,本所江陵府德方面曾前收稅之地,以本府內面地相換事,上年秋入達準下,卽爲擧行之意,行關于本道·本官,則本官,多般推托,論報巡營,至於狀達,而自本所,又爲覆達,明其狀辭之不然,使之依前分付施行矣。今春本官,又因內局定奪,産蔘山封標事,諉以內面一面皆是産蔘之地,將欲盡爲封標,請罷本所相換之擧,故自本所,委送差人,通一面皆是産蔘與否,摘奸以來,則所謂封標處,多非産蔘之地,而內面,本以三里,一里則雖有原野,一面近山,二里三里,則皆是原野起墾之地云。一里,以其近山不合封標,還給本部,只以二里三里相換後,使之打量上送,而本府猶爲持難,只欲以三里,歸之本所。人蔘産出,在山不在野,而其所封標,竝與原野而混同廣占,其意之不在於養蔘,於此可見,況再度達下之事,終始阻搪,其在事體,殊涉未安。內面中一里,以産蔘封標,劃給本府,二里三里加火田,依前達下,還屬本所宜當。打量成冊,使之斯速上送,以爲收稅之地,何如?傳曰,允。
尹陽來,以兵曹言啓曰,新除授右捕盜大將張鵬翼,時在京畿水營任所。上來間,以左捕盜大將尹慤,姑爲兼察,何如?傳曰,允。
又啓曰,因兵曹草記,右捕盜大將張鵬翼上來間,以左捕盜大將,姑爲兼察事,允下,而左捕盜大將尹慤,卽爲牌招,使之兼察事,分付,何如?傳曰,允。
又啓曰,都承旨洪致中,除授之後,啓請下諭,則以竣事自當上來,勿爲下諭,爲批矣,今則山陵都監提調,旣已改差,斯速乘馹上來事,依例下諭,何如?傳曰,允。
黃璿,以弘文館言啓曰,副應敎趙尙健,校理金相玉,所引難安之端,前後開釋,備盡無餘,今日筵中,復以各別嚴飭,速行新錄爲敎,則其在分義,決〈不〉宜更有撕捱之端,卽爲牌招察任,何如?傳曰,允。
吏曹判書閔鎭遠上疏。大槪,一日之內,召牌再降,而情勢難安,竟不得祗赴,臣罪萬死。乞遞臣職,仍治臣罪,以安賤分事。入啓。答曰,省疏具悉。連章固辭,終涉太過,卿其安心勿辭,從速行公。
持平朴弼周上疏。大槪,敢陳情勢,乞蒙鐫遞,以安微分事。入啓。答曰,省疏具悉。爾其勿辭,調理察職。
忠淸監司趙榮福上疏。大槪,臣之父母墳山,在於京畿陽智地,欲於去路,暫爲歷入,省視塋域,乞賜諒許,俾伸至情事。入啓。答曰,省疏具悉。卿其依疏辭歷省焉。
工曹判書趙泰耉上疏。大槪,召牌之下,病不克趨承,臣罪益甚。乞遞臣職,以安臣心事。入啓。答曰,省疏具悉。卿其勿辭,從速行公,無使大事遷就。
午時,上御挹和堂,大臣·備局堂上引見。入侍時,領議政金昌集,右議政李健命,判尹李弘述,刑曹判書李宜顯,吏曹參判沈宅賢,左副承旨尹陽來,副修撰兪拓基,獻納趙聖復,掌令朴弼正,假注書申致謹·宋寅明,記事官韓斗一·呂善長。昌集曰,日氣不調,聖候若何?上曰,無事矣。昌集曰,京畿監司李㙫狀啓,以爲各陵奉審,例於八月內爲之,今當依例擧行,而在前國恤時,亦有停止之例,今則何以爲之云矣,陵寢奉審,事體雖重,國恤時姑停,旣有前例,則今秋奉審,姑爲停止,何如?上曰,今年,姑停,可也。昌集曰,今年庭試,當爲設行,而始仍侍藥設廳,仍遭國恤,至今遷就矣。因山後,當爲擇日擧行,而明年,則式年,增廣,諸科稠疊,無以分排,似當設行於冬前,武科初試,爲先令該曹擇日,何如?上曰,擇日爲之。昌集曰,國舅事體,與大臣等。引陪使令,似當依例定送,而敦寧府,累以此意,移文于兵曹,則諉以無前例,終始防塞,誠爲未安矣。敦寧府,舊有軍士五名,丙申年,二名裁減矣。使令一名定送,裁減軍士一名,亦爲復舊,以爲分發傳示之地,何如?上曰,裁減代,復舊,可也。昌集曰,使令一名,軍士一名,當定送乎?上曰,唯。昌集曰,忠勳府進香期日不遠,而堂上淸恩君韓配夏,頃被臺劾,方在罷職中,無他進參之員,宜有變通之道。且當初臺論中,杯盤一款,亦頗稱冤。未知其實狀之果如何,而今此進香之時,不可無主管堂上,韓配夏敍用,何如?上曰,敍用,可也。昌集曰,頃日掌令朴弼正上疏中,有居中·居下守令,令次官差出之請,而因吏曹參議沈宅賢上疏,姑待大政矣,其後弼正,更申前請,有令廟堂稟處之敎矣。中下考守令,則次官差出,旣有前例,則似無不可,而今則判書已出,都政有期,姑待都政,差出,何如?上曰,大政差出,可也。出擧條李健命曰,都政遷就,而吏曹判書閔鎭遠,無他事故,只以戚畹引嫌,無意行公,而雖戚臣,若有才望,則固無不可用之道,況殿下嗣服之初,悉知群下能否,鎭遠首蒙擢用,則其倚毗委寄之盛心,似非偶然,鎭遠亦豈不感激,思所以圖報耶?外議皆以爲無必辭之義,惟在聖上各別敦勉,期於行公,故敢達。出擧條上曰,從速察任,可也。昌集曰,前江華留守,遞任已久。本府,保障重地,不宜久曠。新除授留守洪啓迪,卽爲牌招,不多日內,使之辭朝,何如?上曰,不多日內,辭朝,宜矣。昌集曰,前黃海監司李德英,三年按道,連値凶歉,終始賑救,治績表著,故頃日北伯差出時,用是陞擢矣,伊時臺言,以名論素輕論劾,深爲慨然。古有治行著稱者,輒以璽書增秩,雖云古今異宜,古道豈不可復行乎?守令尙然,矧爾監司乎?朝家不可無嘉奬之道。卽今亞卿苟簡,都承旨擬望之人,不過數人。如李德英者,宜置亞卿之列,所授加資,勿爲還收,何如?上曰,加資,勿爲還收,仍存,可也。出擧條昌集曰,大行大王御製,今當開刊,而似當有敍文,從速撰出然後,可以一時開刊,令大提學李觀命製進,何如?上曰,依爲之。健命曰,序則弁卷之文,似當爲跋文矣。上曰,唯。出擧條健命曰,發引時,不爲晝停事,定奪之後,自上以辛巳年旣設晝停,今亦當依前爲之下敎,蓋與辛巳,不欲異同故也。今當依下敎爲之,而旣爲晝停,則陪從人馬,當有中火之事矣,第畿邑,仍令釜鼎·柴草等屬,爲弊不貲。若係不得已之事,則雖有民弊,有不足顧,而今此陵所,程途不遠,僅二十里,人馬雖不中火,亦似無妨,人馬中火,則分付勿設,何如?上曰,勿爲中火,可也。出擧條健命曰,梓宮奉出時,輪轝排設,以崇政殿陛爲限,移奉肩輿事,曾已定奪矣,其後,以小轝見樣,就量於崇政殿門,則僅僅容出,而不無防礙之患,下鋪砥石,勢將撤去云。正門前路,如非不得已之事,則有難輕易毁改,且考前例,昌德宮則肩轝移奉,以崇政門而肩轝則,自崇政門外,移奉,何如?上曰,依爲之。出擧條健命曰,大小輿長杠,皆用前排之物,大輿長杠,則着以筋膠,故完實,而小轝長杠,亦是年久所用者,不能無慮,亦裹以牛筋,則似爲完固,而筋膠卒難辦得,各軍門及江華·開城府等處,分定取用,何如?上曰,分定,可也。出擧條健命曰,山陵事體重大,而開金井,爲尤重。今則依先朝遺敎奉行,別無他慮,而觀象監地官鄭倬,曾在辛巳年明陵國葬時,專意看役矣。頃日奉審時,倬在謫,故未得率去,而今則倬已蒙放,開金井時,付軍職,率去陵所,何如?上曰,率去,可也。出擧條昌集曰,都承旨洪致中,有竣事後自當上來之敎,而山陵竣事,當在十月後,都承旨務重,不宜久曠,山陵堂上改差,何如?上曰,山陵堂上,改差,可也,昌集曰,前咸鏡監司李縡,以親病,累辭許遞,今去山陵不遠,雖有親病,可以董役。洪致中之代,使李縡差出,何如?上曰,依爲之。昌集曰,誌文中,未盡闕漏處,奉使大臣至灣上,令大臣·詞臣,極意撰改文字事,上箚矣。誌文中未盡處,改付標以入,何如?上曰,唯。健命曰,韓配夏,旣已敍用,而前參判金演,以國恤時在哭班飮酒,被劾矣。夫金演之本不近酒,通朝之所共知也。其時演,氣適不平,以一勺行氣云,此與嗜酒人不能暫忍而耽飮者有異,寧可以病故一勺之飮,執以爲罪也?臺官,只聞其飮酒一款,而未詳其實狀之如此,宜有寬恕之道,故敢達。上曰,竝一體敍用,可也。健命曰,朝家優待侍從臣,年八十者,皆許變品加資。右參贊任埅,在先朝,以年八十,許令變品加資矣。前參判李徵龜,今年八十,所當卽爲陳達加資,而春夏間憂遑未暇。老人之事,有不可知,其在優老之道,不可不別施恩典,李徵龜,依任埅例,變品加資,何如?上曰,變品加資,可也。判尹李弘述曰,小臣,以老病之賤,受恩罔極,卽今所帶捕盜大將·漢城判尹,皆是重務。臣以老病昏庸,不能治兩任,緊重之務,詞訟之地,許令遞改,則捕盜廳兼任,可以專意察任,故惶恐敢達。上曰,捕盜大將許遞焉。健命曰,先朝御製,以木板開刊事,曾已仰達矣,昨伏見大妃殿下示御書中,有添刊於列聖御製之敎。如欲添刊,則宗簿寺,有列聖御製四卷,事當依其字樣開刊,合作一秩矣。今當設廳,而校正官,以三司出入人,雖已差出,二員似爲不足,加出一員,且校書館官員中,擇出一員,以爲刊役監董之地,何如?上曰,加出,可也。健命曰,校書館官員,則以監印官差下,專意刊役,似好矣。上曰,唯。副修撰兪拓基曰,館職之苟簡,未有甚於近日。前副應敎趙尙健,前校理金相玉,自先朝,開釋備盡無餘,而至今終無承命之意,事體未安,且輪直未備,更爲申飭,何如?上曰,更爲申飭,可也。昌集曰,頃日正言朴弼正疏批,以徒循廉隅,不顧分義爲敎,而兩儒臣,稱以情勢難安,一向撕捱,事體極爲未安。此後則若有牌不進之事,或禁推敦迫,而近仍違牌坐罷,令政官旣爲敍用,新錄,一二日內,催促爲之,何如?上曰,新錄斯速爲之事,分付,可也。拓基曰,頃日人言不公,則嚴飭之下,豈敢一向不動乎?沈宅賢曰,趙尙健·金相玉,若別爲嚴敎,則何敢不爲承命乎?尹陽來曰,新錄斯速爲之事,當出榻前下敎乎?上無發落。朴弼正進伏曰,臣頃以韓配夏罷職不敍事,論啓蒙允矣,今日筵中,大臣進提杯盤一事,謂之人或稱冤。臣於是,不勝瞿然,而繼之以訝惑也。今番國恤初喪時,在廷臣僚,莫不奔走號隕,而配夏,乃於闕外私次,設辦酒杯,與六七儕友同飮,座席至有醉倒失儀者,其情禮之俱缺,當復如何?臣之所聞,不啻明白,而大臣只慮進香之迫頭,遽發牽復之請,而反歸臣言於不實之科,此臣意慮之所不到也。雖然,大臣之救解至此,臣何敢自以爲是,而晏然冒居於臺次乎?請命遞斥臣職。上曰,勿辭。尹陽來曰,掌令朴弼正,再啓煩瀆,退待物論矣。上曰,知道。獻納趙聖復進伏曰,泗川縣監兪德基,本以卑賤之人,濫授字牧之任,受侮吏隷,不成官員模樣,專事肥已,征斂無藝,家在西關,駄載絡繹,其他不法之政,難以毛擧,民不堪命,一境嗷嗷。荒年撫摩之責,不必仍畀於如此之人,請泗川縣監兪德基,罷職不敍。上曰,勿煩。諸臣,以次退出。
上在慶德宮廬次。
貞顯王后忌辰齋戒。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
以副應敎趙尙健,校理金相玉,牌不進罷職傳旨,傳于黃璿曰,推考傳旨捧入。
黃璿啓曰,吏曹判書閔鎭遠,工曹判書趙泰耉,江華留守洪啓迪,陳疏承批,筵敎勉出之後,尙不出肅。都政之遲延,書寫之遷就,俱係緊重,一日爲急,居留久曠,亦涉可慮,竝卽牌招,何如?傳曰,允。
黃璿,以弘文館言啓曰,副提學金在魯,以均田使,朝已出來,而本廳事務緊急,有難在直往來,今日上番,將未免闕直,其在事體,已極未安。副應敎趙尙健,校理金相玉,前後違牌,不知其幾,開釋敦迫,非一非二,昨日筵中,又以各別嚴飭,速行新錄之意,至勤特敎,則其在分義,宜卽趨承,而又今違牌,復有只推之命,竝卽牌招察任,何如?傳曰,允。以副應敎趙尙健,校理金相玉再牌不進罷職傳旨,傳于黃璿曰,推考傳旨捧入。
持平鄭宅河啓曰,掌令朴弼正,以臣頃以韓配夏罷職不敍事,論啓蒙允矣,今日筵中,大臣進提杯盤一事,謂之人或稱冤。臣於是,不勝瞿然,而繼之而訝惑也。今番國恤初喪時,在廷臣僚,莫不奔走號隕,而配夏,乃於闕外私次,設辦酒杯,與六七儕友而同飮,座席至有醉倒失儀者,其情禮之俱缺,當復如何?臣之所聞,不啻明的,而大臣,只慮進香之迫頭,遽發甄復之請,而反歸臣言於不實之科,此臣意慮之所不到也。雖然,大臣之救解如此,臣何敢自以爲是,而晏然冒居於臺次乎?引嫌而退。隨聞論啓,臺體卽然,大臣筵奏,何必深嫌?請掌令朴弼正出仕。
上在慶德宮廬次。
貞顯王后忌辰。
朝哭後,大殿·大妃殿·中宮殿,政院·玉堂問安。答曰,罔極。大殿·大妃殿·中宮殿,藥房問安。答曰,罔極。
梓宮全體加漆後,大殿·大妃殿·中宮殿,〈政院·玉堂〉問安。答曰,罔極。藥房問安。答曰,罔極。朝廷二品以上·六曹單子問安。答曰,罔極。
申時,行晡哭。
藥房都提調金昌集,提調趙泰耉,副提調洪致中啓曰,伏未審數日來,聖體若何,大妃殿氣候何如?水刺進御之時,不得如常,則氣力之損敗,可以仰想矣,日昨從權之請,實出於臣民憂慮靡極之忱,而伏承聖批,以徒増悲懷,當觀勢勸進爲敎。臣等此請,亦豈不知戚我慈聖之心,而卽今切急之憂,決不可一日二日因循觀勢而已。伏願聖上,益篤誠孝,懇懇勸進,期於得請而後已,千萬幸甚。臣等不勝憂慮,敢來問安。答曰,知道。慈聖氣候一樣,從權之請,出於憂慮之忱,當觀勢勸進矣。
藥房朝問安時,大妃殿,以口傳啓曰,積月哀毁之中,水刺進御之節,不得如常,則脾胃之損敗,氣力之澌綴,勢所必至,臣等憂遑之念,日夕罔弛。復膳之請,不容少緩,而趦趄不敢發者,實恐增我慈聖哀痛之壞,若或一日二日,至於靡及之境,則雖或勉從,必無所益。且慈候安寧而後,大殿方可安寧,大殿安寧而後,宗社臣民,亦有所依。今日群下之憂,莫急於此,故不得不冒死泣請,伏乞勉抑至情,亟降兪音,千萬幸甚。傳曰,當今日罔極之時,氣力連爲無事,而身亦無疾。主上懇勸之孝,莫能違拒,粥飮水刺,以時進御,又何忍遽進常膳耶?如此等說,更勿煩請,而無事支過,勿爲過慮。
黃璿,以弘文館言啓曰,本館番次之不備,未有甚於近日,長官入直,蓋出於一時之變例,揆以事體,已多苟簡,而況其所掌事務緊急,晝仕往來,實甚窘迫。副應敎趙尙健,校理金相玉,前後開釋與申飭,更無餘蘊,分義道理,宜卽承命,而昨日又違荐召。旣下只推之命,竝卽更爲牌招察任,何如?傳曰,允。以副應敎趙尙健,校理金相玉牌不進罷職傳旨,傳于黃璿曰,推考傳旨捧入。
黃璿,以國葬都監郞廳,以摠護使意啓曰,諡冊文草圖,睿覽後,方可正書入刻,故令書寫官趙泰耉,爲先寫出以入之意,敢啓。傳曰,知道。
獻納趙聖復啓曰,臣自本月初,重苦寒疾,實無陳力之望,而纔解憲職,復叨本任,昨仍次對,召牌遽降。此時每每言病,分義之所不敢出,不得不力疾祗肅,仍爲入侍,而識慮淺短,神思昏錯,未能論一事,泯默而退矣。追聞物議,則以爲前監司李德英加資仍授之命,宜有還收之請,而臣之不卽論事於前席,大失臺體云。臣於是,竊不勝瞿然慙悚之至。大臣陳請,蓋爲德英治行之著稱,而道臣之考績增秩,已是無前之例。況其所授資級,始因北藩之陞拜,則到今遞改之後,還授已收之資,事異常格,殊無意義。臣職忝言地,固宜登時爭執,而事出倉卒,不早論啓,譏議之來,烏得免乎?臣旣有當論不論之失,其不可一刻仍冒於臺次也決矣。請命遞斥臣職。答曰,勿辭。
黃璿啓曰,獻納趙聖復,再啓煩瀆,退待物論矣。傳曰,知道。
巳時,上御資政殿。梓宮全體加漆入侍時,領議政金昌集,摠護使右議政李健命,殯殿都監提調趙泰耉·沈宅賢,右承旨權熀,假注書申致謹,記事官呂善長。領議政金昌集,摠護使李健命。殯殿提調以下,以次入欑宮,奉審後,進伏上前曰,漆色無欠矣。加漆旣畢後,諸臣,以次退出。拜哭儀節,如初度加漆時
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
黃璿啓曰,獻納趙聖復,引避退待,已至經宿,而大司諫申思喆在外,正言李重協呈辭受由,金民澤服制,司諫金濟謙校正廳進去,尙未處置,事甚未安。司諫金濟謙,正言金民澤,竝卽牌招,以爲處置之地,何如?傳曰,允。又啓曰,吏曹郞廳來言,今日爲政事命下,而判書閔鎭遠未肅拜,參判沈宅賢,以宗廟提調奉審事進去,參議未差,不得開政云。判書閔鎭遠,卽爲牌招開政,何如?傳曰,允。又啓曰,吏曹判書閔鎭遠牌不進推考傳旨,今方捧入,而再疏承批之後,一向撕捱,開政命下之日,又呈辭疏,無意出肅,原疏纔已退却,而其在事體,殊甚未安。更卽牌招,何如?傳曰,允。又啓曰,吏曹判書閔鎭遠再招不進,推考傳旨今方捧入,所當更請牌招,而一日三牌,有傷事體,參判沈宅賢,身病猝重,陳疏入啓,今日政事,何以爲之?敢稟。傳曰,明日爲之。又以弘文館言啓曰,副應敎趙尙健,校理金相玉,旣承各別申飭之敎,又有連日只推之命,而一向撕捱,尙不應命,其在分義,極爲未安。似不可無別樣警飭之道,而本館則循例請牌之外,無他道理,更卽牌招察任,何如?傳曰,允。
權熀啓曰,近來廳中,位甚不齊,出納之際,事多苟簡,而今日左副承旨尹陽來病不仕進,吏兵批政廳,無可推移進參之員。左副承旨尹陽來,卽爲牌招,何如?傳曰,允。
備邊司薦望,咸鏡監司尹憲柱·兪命弘·金演。
尹陽來,以奉常寺官員,以都提調意啓曰,國用栗木,每於式年,下送敬差官於三南,斫取以來矣。今年則敬差官,當往于忠淸·慶尙兩道,而近來外方,不知事目之嚴重,徒念各邑之弊,自本道分定各邑之際,不以栗木所産之處,每於稀貴之邑,塞責分定,以此差官往來斫伐之際,不但徒費日〈子〉,木品麤劣,可合國用者絶少。差官若欲移斫於所産之邑,則亦不指示,多般防遮,事之可駭,莫此爲甚。今番則必得生於淨處,木理精潔者,可備前頭國用之資,事體尤爲不輕。以此意,各別分付于諸道,使之惕念擧行,而如有不謹之事,則當該守令,依事目罷黜,何如?傳曰,允。
又以校書廳言啓曰,御製開刊之役,不可不趁未凍完畢,中草分類,考証啓下後,一邊正書,一邊付板,方可以趁卽完役,而校書館案付刻手十一名內,國葬都監待令六名計除,則所餘只是五名,數甚些少,無以速畢。取考前例,則外方刻手,輒多推捉使役,而荒年民弊,亦不可不念。經理廳所屬北漢各寺僧人中,多有善手云,限二十名,使之卽日定送,山陵赴役諸道僧軍中,必多有善刻匠手,分付都監,使之知委募得,如有應募者,則許免本役,限十日立役後,役價依他例題給之意,一體移文,分付,何如?傳曰,允。
又以兵曹言啓曰,今仍大臣榻前陳達,庭試·武科初試,爲先令該曹擇日事,命下矣,此固出於欲使遠外擧子,預知定日,臨時聚會之意,而第念因山前擇吉頒布中外,似涉未安,差待來十一月卒哭後,卽爲擇日,分付,何如?傳曰,允。
又以宗簿寺官員,以提調意啓曰,神天降割,大行大王,遽棄臣民,一國含生之類,擧莫不奔走號哭。況在宗親之列者,其哀隕之誠,與他有別,哭臨之節,尤宜自盡,而或有內外哭班一不來參者。其中,雖不無老病癃疾不得自運之人,當此罔極之時,擔赴闕外,少伸情禮,此固秉彝之斷不容已,而自初至今,終不赴哭。如此之人,決不可置而勿論,摘發罷職。且今番宗親府官進香時,宗臣中,不爲進參者,其數甚多。雖未知其實病有無,而莫重進香,不爲齊進,其在分義道理,極涉未安,亦不可無警責之道,除年七十老病外,一倂從重推考。初授職限三年,凡公會勿參,已有成規,而今此進香,與他公會,事體有別,推考,何如?傳曰,允。
又以兵曹言啓曰,今八月二十三日幼學梁演紀稱名人,自興元門入來,差備門外擊錚,極爲駭愕,令攸司囚禁治罪,同門守門將金弼興,常時不能禁斷雜人,以致闌入,亦難免其責,推考,何如?傳曰,允。
權熀,以戶曹言啓曰,春間仍京畿都事柳復明上書,備局覆達內,畿邑仍舊陳及川反·浦落·覆砂等還起新起之處,前頭災傷覆審時,都事及敬差官一員,分左右道,使之逐庫打量,一一覈出,陰竹一境,執負太多,仍致荒廢之地,都事覆審時,一體踏驗,降等減負事,達下矣,京畿幅員不廣,異於三南,且今山陵之役,又與之相値,敬差官差送,不無騷擾之慮,敬差官勿爲差送,只令都事,依備局定奪,商量仍舊陳等處,一一打量,從實覈出,陰竹縣舊量中,執負太多處,亦爲一體踏驗,隨其土品,參酌減等宜當,以此申飭,何如?傳曰,允。
傳于黃璿曰,承旨持公事入侍。
權熀,以賑恤廳言啓曰,明春賑政,議于廟堂,作爲節目,預爲知委外方事,旣已定奪於筵中矣。賑政節目,就議廟堂,商確磨鍊,別單書入之意,敢啓。傳曰,知道。
黃璿,以禮曹言啓曰,曹啓辭,國恤成服後,新除職名者,時無追服與否定奪之事。議者或以爲士庶人,旣以布笠·麻帶受服,存得斬衰服影子,則除職後,雖爲受衰,實無追服之嫌,或以爲睿宗朝,有喪服不可追製,新授職者,以素衣就仕之命,朱子不許喪服之改製,古禮又有不補喪服之文,則已經成服後,不可續續追服云,以臣等謏聞淺見,有難抑斷。今此臣下燕居帶等收議時,一體問議大臣及知禮之臣,稟處,何如?傳曰,允事,命下矣。議于大臣及知禮之臣,則領議政金昌集以爲,士庶旣服布衣麻帶,則實與斬衰無異。新入仕者,從而受衰,亦似無追服之嫌,而但旣練之後,亦當有入仕者,一體受衰,則恐涉太晩,若以練前後爲缺一字則亦似班駁,臣意初入仕者,雖不受衰,未見其爲大段欠闕,而臣素昧禮學,倉卒臆對,未必中窾,唯在博詢而處之。伏惟上裁。判中樞府事李頤命,判中樞府事趙泰采,右議政李健命議,與領議政議同。領中樞府事李濡,病勢一向危劇,不得收議,判中樞府事金宇杭,病勢深重,不得收議。前執義魚有鳳以爲,臣以蒙學蔑識,全昧禮經,不敢參論於莫重邦禮之狀,已陳於前日詢問之下,則今此所詢條件,無論某事,俱不敢仰對,而至於燕居服一款,旣有朱子定論,故頃於國哀成服之後,與大司憲李喜朝,有所商量,臣亦燕居着布帶矣,今李喜朝疏中,旣以此引咎自列,則其不待朝令,率意妄行之罪,臣亦有之,尤何敢晏然獻議乎?顧以千萬不似之身,屢蒙下詢,虛辱王人,益不勝惶恐死罪之至。判中樞府事權尙夏以爲,臣年滿八十,病入膏肓,精神昏瞀,眼視黑暗,凡於禮書,無由考見,今於邦禮,不得仰對,只自惶恐俟罪之至。大司憲李喜朝以爲,臣於月前禮官之以兩臺臣疏詢問也,旣以不能知禮,不敢以儒臣自處之故,未得仰對,仍乞汰臣名於問議之列,今者王人,又以新授職人追服一節,復有此臨問之擧,臣於此,惶駴震悚,不知所以自措也。臣於禮家,略有一分見解,且無所遭人言,則前後兩詢之下,何敢每每違傲,以自速其不恭之誅乎?臣之賤分廉隅,旣不可晏然獻議,況臣,頃以燕居布帶事,自列引罪,敢請定式,因此辭說繁多,是非紛紜,臣益復惶感,無地自容,尤何敢唐突開喙,有所參論於朝家禮節間事乎?臣只自縮伏隕越,恭俟誅譴而已。司直鄭齊斗以爲,新除授人追服一節,臣竊伏聞國恤卒哭前,前銜復職,筮仕初陞者,皆以白布,爲帽爲公服,熟麻爲帶。蓋凡服不得再制,初不衰麻者,事異聞喪,則不得追服故耶?今則皆已爲衰麻也。但士人,無正服冠裳于,然其冠裳難於再制,與遷官之不得追杖無異也。不得已仍其舊服,而只加以常用公服而已耶?凡此實以臣之所竊爲疑者,如是陳暴,不勝悚慄。司果金幹以爲,臣〈於〉國恤成服後,新授職名追服與否,臣衰昏昧禮,何敢妄論?第臣伏見朱子服儀曰,遷官者從新,貶官者從舊。此言似可推用於追服。槪如此然後,方可以隨處皆通,而無窒礙之患矣。臣識見孤陋,無他所考,詢問之下,不能詳對,不勝惶恐待罪之至。掌令金昌翕以爲,臣於禮學,素無一日之講,而屢被不敢當之問,禮官臨門,徒有慚汗,及至虛反,又增罪戾。然何敢强其不知,猝辦爲說乎?伏地惶恐俟罪而已。持平朴弼周以爲,臣於疾病澌昏中,又忽遠辱王人之儼臨,惶恐無措之餘,不識朝廷何所取於臣,而格外恩命,頻煩至此也?夫以叔氏之在於聖門文學之科也,而專輒言禮,猶不免汰哉見譏,則況如臣之無學無識,萬無一近於所謂知禮者哉?雖欲强塞明旨,猥奉末議,中實茫昧,不知所以爲說,伏地惶懼,死有餘罪云。大臣及知禮臣之意如此,上裁,何如?傳曰,依領相議施行。
持平鄭宅河啓曰,請還收朴泰春·呂必重·姜履相·金世欽·李彦明·洪錫九等職牒還授之命。請西陵都正煜,亟命遠地定配。請同副承旨金一鏡罷職,永勿擧擬於淸選。措語竝見上答曰,不允。
司諫金濟謙啓曰,今以僚臺處置事,天牌降臨,不敢坐違,謹此趨詣,而僚臺,以前監司李德英加資事當論不論,引以爲謙,而此本出於臣父之所陳白,則臣安得可否於其間,旣不得可否,則又何敢仍冒於職次乎?請命遞斥臣職。答曰,勿辭。
黃璿啓曰,司諫金濟謙,再啓煩瀆,退待物論矣。傳曰,知道。
右副承旨黃璿上疏。大槪,臣猥玷近密之地,未效涓埃之報,徒積尸素之譏,不勝惶悶之至。玆敢露章仰瀆於嚴廬之下,將臣廚院提擧之任,亟許遞免事。入啓。答曰,省疏具悉。爾其勿辭,從速察職。
副護軍李縡上疏。大槪,臣母病沈綿,無由歸身司敗,以聽處分,其爲罪益大矣。伏乞聖明,亟收新命,盡削職秩,仍將臣前後愆負,重賜勘正,以爲孤恩蔑分者之戒事。入啓。答曰,省疏具悉。卿其勿辭,俟母病間,上來察職。
吏曹參判沈宅賢上疏。大槪,臣病勢危重,實無復起爲人之望,伏乞遞臣本職及都監之任,俾得安意調治,以尋生路事。入啓。答曰,省疏具悉。卿其勿辭,調理察職。
校理金相玉上疏。大槪,臣職名虛縻,召牌日降,而每每坐違,惶感尤極,玆進禁門之外,投章徑歸,臣尤死罪。乞削臣職,重勘臣積逋之罪,以振頹綱事。入啓。答曰,省疏具悉。爾其勿辭,從速察職。
副應敎趙尙健上疏。大槪,臣情勢窮蹙,病狀添痼,積逋嚴命,罪在罔赦,咫尺天陛,未由入肅,露章徑退,冀被誅譴。乞賜鐫罷,仍治臣罪,以安微分事。入啓。答曰,省疏具悉。爾其勿辭,從速察職。
申時,上御挹和堂,諸承旨持公事入侍時,左承旨權熀,左副承旨尹陽來,右副承旨黃璿,記事官姜必愼·韓斗一·呂善長。左承旨權熀,進讀賑恤廳草記,明年賑政節目別單書入事。上曰,知道。原草記見上又讀賑政節目磨鍊單子。啓下。又讀江原監司狀啓,寧越居良人韓以良等,春川居保人朴大堅等,金城居私奴金尙命等,壓死·渰死·燒死事。啓下。又啓曰,襄陽府使朴熙晉,金化縣監趙榮世善賑事。啓下。右副承旨尹陽來,進讀兵曹草記,庭試武科擇日,過卒哭後擧行事。允下。又草記,擊錚人梁演紀囚禁治罪,守門將推考事。允下。原草記,竝見上又讀江原監司狀啓,通川等六邑,惡虎囕殺人命,旌善郡捉虎人崔道元論賞事。啓下。右副承旨黃璿進讀掌隷院粘目,捕賊人金希重·李必寬等免賤事。啓下。又讀校理金相玉上疏訖,進啓曰,臣等將爲入侍之際,此上疏及副應敎趙尙健之疏到院。一司兩疏,例不得一時捧入,而此兩人所遭旣同,故不能一退一捧,謹此持入矣。陽來曰,人之持身,廉隅雖重,事君之道,尤有大焉。兩臣當初所遭,旣非出於人之公心,則元非可嫌之事,又況前後開釋敦勉,備盡無餘,而一向違牌,終始撕捱,分義所在,殊涉未安。卽今疏本,似不必捧入,而承牌徑退,投章陳懇,有異於閒漫疏辭,故不得不捧入,而自上若別爲嚴飭,俾知分義,則似好矣。璿曰,疏語,雖稱情〈勢〉之難安,而今旣開釋,且其情勢,元不大段矣。上無發落。濬又讀副應敎趙尙健上疏。批旨見上又讀推考敬差官金槹狀啓,殺夫罪人大阿只,就服後上去緣由事。啓下。又啓目,罪人大阿只決案取招事。啓下。又讀京畿監司狀啓,刑曹罪人到配事。啓下。又讀慶尙監司狀啓,爲奴罪人物故檢尸事。啓下。又讀江原監司啓目,道內罪人放未放稟處事。啓下。又讀捕盜廳啓目,捕賊人劉克輝,指示人洪春熙論賞事。啓下。又讀尙州營將啓目,賊人柳貴先等結案取招,指捕人林壽春·金漢卿等論賞事。啓下。璿啓曰,工曹判書趙泰耉,方爲殯殿都監提調,又差諡冊書寫官之任矣,今日,以殯殿都監堂上無推移之員,故泰耉今方入直,而諡冊書寫之役,甚爲緊急,自明日,除草記,使之晝仕出去,以爲書寫之地,何如?上曰,依爲之。又啓曰,下番翰林呂善長,親病猝重,與上番兼春秋次資出去,未及入來,而有入侍之命,故史官座目單子中,不得塡書以入。自前上下番,或有推移出入之事,而旣非公故,則任自出入,殊涉未便,呂善長推考警責,何如?上曰,依爲之。諸臣退出。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
黃璿啓曰,獻納趙聖復,司諫金濟謙,引避退待,而大司諫申思喆在外,正言一員未差,正言金民澤服制,尙未處置,事甚未安。正言金民澤,卽爲牌招,使之處置,何如?傳曰,允。
洪致中,以弘文館言啓曰,副應敎趙尙健,校理金相玉,鎭日違牌,輒被只推,昨又陳疏承批,而一向撕捱,尙不應命,其在事體,誠極未安。竝卽更爲牌招察任,何如?傳曰,允。
又啓曰,吏曹郞廳來言,今日爲政事,命下,而判書閔鎭遠待命金吾門外,參判沈宅賢陳疏受由,參議未差,不得開政云。政事何以爲之?敢稟。傳曰,勿待命事,分付,參判,牌招開政。
黃璿啓曰,吏曹參判沈宅賢牌不進,推考傳旨,今方捧入,而開政命下之後,久未擧行,殊涉未安。判書閔鎭遠,辭疏纔已入啓,參判沈宅賢,更卽牌招,開政,何如?傳曰,允。又啓曰,吏曹參判沈宅賢,再招不進,推考傳旨,今方捧入,而判書閔鎭遠疏批已下,卽爲牌招開政,何如?傳曰,過國忌後,牌招開政。又啓曰,忠淸監司,以八月令進上生松茸,限內不得封進,惶恐待罪事狀啓。傳曰,勿待罪事,回諭。
洪致中,以宗親府郞廳,以有司堂上意啓曰,本府物力,本來凋殘,不成衙門貌樣,而前後啓下折受之處,亦因其本官之瞞報,殆盡革罷,所存零星,卽今府屬忠淸道沃川郡遠北面量〈外〉,無主加耕火田,今番改量時,該邑監色,不爲區別,混入於元結中,本府所稅之地,太半見失,實無補用之道。此不但事體之極爲未安,實有乖於先王朝軫念本府,特許折受之盛意。且此本面,處於峽中,元結外續起,元來無多,雖使戶曹,得其如干餘卜,無甚關重,而在本府,則所失非細,一依當初啓下公事,甲量元結外,量外續起餘結,出付本府,依例收稅之意,分付該曹及本府,何如?傳曰,允。
尹陽來,以兵曹言啓曰,今八月二十四日幼學李苾·鄭道元稱名人,自開陽門入來,差備門外擊錚,極爲駭愕,令攸司囚禁治罪,同門守門將金麗演,常時不能禁斷雜人,以致闌入,亦難免其責,推考,何如?傳曰,允。
正言金民澤啓曰,獻納趙聖復,司諫金濟謙,竝引嫌而退。避辭見上未卽論啓,蓋緣倉卒,追後引嫌,無乃太過?嫌難處置,其勢固然,不可以此輕遞言官,請獻納趙聖復,司諫金濟謙,竝命出仕。答曰,依啓。
持平鄭宅河啓曰,朴泰春·金世欽·李彦明·呂必重·姜履相·洪錫九等,請還收職牒還給之命事。請西陵都正煜,遠地定配事。請同副承旨金一鏡罷職,勿擬淸選事。措語竝見上答曰,不允。
吏曹判書閔鎭遠疏曰,伏以臣,自叨新命,再上辭本,披露情實,竭盡底蘊,或引先朝,或援古例,以至政防之難撓,後弊之難杜,一一指陳,歷歷可據,而天聽邈然,諭之以太過,勉之以速出,是必臣文辭拙訥,不能導達誠意而然,自反悚恧,益無所容。請復以先王遺意,反復流涕而極陳之,惟殿下少加舒究而俯垂澄省焉。昔我仁顯王后之御世也,每以臣兄弟名位漸顯爲憂,我先王,載其語於親製誌文中,可以昭示百世,永作令典。是以,自辛巳以後,先王悼念舊日,推恩戚屬,除旨頻煩,陞擢驟躐,臣之兄弟,數年內皆躋宰列,而然於東銓之任,則廟堂該曹,雖或謬擧,未嘗一下天點,蓋不惟灼見臣等之不肖,不足以當此任,所以追思聖妣之雅意,曲加保護,而欲其安全也,深念政防之難撓,恐其日後之有所藉口也。庚寅年間,臣兄臣鎭厚,特蒙西銓之命,以處地之不可冒據,上章陳懇,則御批有曰,西銓異於東銓,未爲不可,臣兄遂感激卽出。先王遺意之不許東銓,於此益章章矣。臣每念此事,闔門感泣,日夜之所祈祝,惟在於殿下之克遵前軌,以光聖德,而私門,亦得與蒙保全之澤矣。今玆新命,遽下於意慮之外,無乃殿下於先王遺意之所存,或未及熟察而深識之耶?臣若幸其如此,乘時徼利,揚揚冒處於進退通塞之地,則天地鬼神,昭布森列,豈不懍然可畏,而他日亦將何顔,歸拜先王,先后於地下耶?臣言及此,不覺心肝之摧裂,仰惟乙覽之際,聖情當復如何?臣敢以自己私懇,輒引先朝,致令嚴廬之中,益疚孝思,臣尤死罪。臣之情事,如上所列,召命日降,而萬無蠢動之勢。分義掃盡,悚怖冞增,不得不走伏金吾門外,恭俟斧鉞之加,卽因喉司稟啓,又降勿待命之敎,聖眷益隆,臣罪益重,臣以首頓地,惶感罔措,而未解本職之前,無非臣違命積罪之日,何敢退伏私次,偃息自如乎?玆敢席藁封章,復此仰首一號,伏乞聖明,遞臣職名,回授可堪之人,使大政不至遷就,下臣司敗,重勘違慢之罪,使頹綱,得以振肅,則公私之幸,無大於此矣。臣無任云云。答曰,省疏具悉。銓衡之終始力辭,殊涉太過,卿其安心勿辭,從速行公。
上在慶德宮廬次。
莊烈王后忌辰齋戒。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
黃璿啓曰,因弘文館草記,玉堂闕員差出,仍卽牌招事,命下矣,今已夜深,明日待開門牌招之意,敢啓。傳曰,知道。
尹陽來啓曰,備邊司郞廳,以大臣意來言,今日賓廳坐起日次,而國忌齋戒相値,不得來會云矣。敢啓。傳曰,知道。
黃璿啓曰,領議政箚子到院,而以國忌齋戒,留院之意,敢啓。傳曰,入之。
藥房都提調金昌集,提調趙泰耉,副提調洪致中啓曰,日氣陰涼,伏未審此時,聖體若何,大妃殿氣候,亦何如?從權之請,一刻爲急,而前後每承觀勢勸進之敎。此必由於慈殿罔極之中,有所牢拒而然,而一日二日,一向因循,尙不得變通,則必致靡及之悔。伏承慈敎,以身亦無疾爲辭。伏惟慈聖,屢經疾患,元氣虛弱,雖在常時,調保之道,不容少弛,而自罹鉅創以來,號泣無節,進御甚少,則氣力之損敗,卽理勢之必至,勸進常膳之道,決不可虛徐。伏願聖上,益篤誠孝,論理開陳,以爲趁卽變通之地,千萬幸甚。臣等不勝憂慮,敢來問安。答曰,知道。慈殿氣候一樣。從權之請如此,當更爲勸進矣。
藥房朝問安時,大妃殿,口傳啓曰,日昨從權之請,實出於萬萬切急之憂,而伏承慈敎,以氣力無事,身亦無疾,何忍勸進常膳爲辭。臣等,非不知此時此言,卽慈聖之所不忍聞,而伏惟屢經疾患,元氣未復,自罹巨創以來,號泣無節,進御絶少,則氣力之損敗,卽理勢之必至,何可以姑無疾病,以爲無事支過,而不卽變通,以貽靡及之悔乎?慈聖一身,實係宗社安危,則其不可自輕,徑情直行也,明矣。卽今上下之憂,不啻切急,慈聖更加深思,勉進薑桂之資,以爲支保之地,千萬泣禱。傳曰,再昨,已言無事矣,又爲如此之慮,而旣無疾病,無事而過,勿爲過慮,如此等說,更勿煩瀆,則罔極心事,庶可鎭定矣。
洪致中,以弘文館言啓曰,本館上番副提學金在魯,連日入直矣,朝者均田廳晝仕出去之後,身病猝重,纔已陳疏,上番將未免闕直。且新錄成命之下,一向遷就,擧行無期,館直苟簡,實由於此,其在事體,俱極未安。令政院稟旨變通,東壁及闕員,卽速差出,仍卽牌招,以爲推移入直,速行新錄之地,何如?傳曰,允。
黃璿啓曰,因弘文館草記,上番將未免闕直,令政院稟旨變通事,允下矣。在前如此之時,雖値國忌齋戒,亦有政官牌招開政之例,何以爲之?敢稟。傳曰,牌招開政。
兵曹啓曰,五衛將尹弼周呈狀內,本以癃病之人,重得毒痢,日漸危劇,決無供仕之望,斯速入啓處置云。病勢如此,旣無察任之望,則宿衛輪番之地,不宜久曠,今姑改遞,何如?傳曰,允。
吏批啓曰,新除授楊州牧使魚有鳳呈狀內,素患痰火之症,每當寒節,輒致增加,委頓床席,今於新除之下,斷無出肅之望,斯速入啓處置云。病勢如此,有難强令赴任,楊州牧使魚有鳳,依近例罷黜事,何如?傳曰,允。
有政。吏批,判書宋相琦牌不進,參判沈宅賢進,參議未差,左副承旨尹陽來進。兵批,判書李晩成都監進,參判尹憲柱病,參議趙鳴鳳進,參知未差,左副承旨尹陽來進。吏批啓曰,新判書宋相琦命招,同參政事,何如?傳曰,允。又啓曰,判書宋相琦牌招不進,參議未差,小臣獨政未安,何以爲之?敢稟。傳曰,仍爲之。以宋相琦爲吏曹判書,趙觀彬爲承旨,趙泰耉爲戶曹判書,金龍慶爲正言,趙尙絅爲獻納,任泂爲掌令,李仁復爲修撰,申弼賢爲楊州牧使,沈壽賢爲兵曹參知,柳重茂爲刑曹參議,李有壽爲潭陽府使,李光績爲甑山縣監,宋宗錫爲德山縣監,元命稷爲鎭川縣監,金祖澤爲陰城縣監,沈埈爲洪城縣監,權萬樞爲庇仁縣監,尹憲柱爲咸鏡監司,鄭來周爲忠淸左道敬差官,李端章爲慶尙左道敬差官,申爲全羅左道敬差官。副司直李徵龜,今超資憲,年八十變品加資。刑曹參議李德英,今加嘉善,加資仍授事承傳。淸恩君韓配夏敍用事承傳。奉敎單權,副護軍蔡德潤,副司直閔鎭遠·韓重熙,副司果李重協·洪時傑,副司勇鄭倬。
尹陽來,以國葬都監郞廳,以摠護使意啓曰,誌文草圖二張,令書寫官司諫院正言金民澤書進之意,敢啓。傳曰,知道。
領議政金昌集箚子,伏以臣,伏見吏曹判書閔鎭遠前後疏本,且觀其必不欲膺命,不亦過乎?昔漢文帝,以后弟之故,不用竇廣國,而古人惜之。由是觀之,鎭遠元無不可掌銓之嫌,朝家亦何以從而拘礙於差除之間乎?是宜自上特加開釋,期以勉出,而顧今大政之期,已過兩朔,中外弊端,不可勝言,上下撕捱,出場未易,臣之賤見,姑許遞改,從後更擬,恐亦無妨,惟聖明裁處焉。答曰,省箚具悉卿懇。吏判之不欲應命,殊涉太過,而卿言誠是,今姑許遞焉。仍傳曰,遣史官傳諭。
上在慶德宮廬次。
莊烈王后忌辰。
辰時,有霧氣。
朝哭後,大殿·大妃殿·中宮殿,政院·玉堂問安。答曰,罔極。
梓宮全體加漆後,政院·玉堂問安。答曰,罔極。藥房問安。答曰,罔極。朝廷二品以上·六曹單子問安。答曰,罔極。
申時,行晡哭。
尹陽來,以弘文館言啓曰,修撰李仁復,旣有只推之命,更卽牌招察任,何如?傳曰,允。以修撰李仁復牌不進罷職傳旨,傳于洪致中曰,推考傳旨捧入。以修撰李仁復再招不進罷職傳旨,傳于尹陽來曰,推考傳旨捧入。
尹陽來,以國葬都監郞廳,以摠護使意啓曰,山陵誌石,以金川石,旣已磨正,今當入刻,而石色頗黝,臨石書寫,則字畫不能明瑩,依前例書於紙面,北漆鐫刻,何如?傳曰,允。
洪致中啓曰,藝文館奉敎權䙗,時在忠淸道連山地,斯速乘馹上來事,下諭,何如?傳曰,允。
又以宗簿寺官員,以提調意啓曰,大行大王諡號,本廳及外各山御牒中,依例修正奉安,何如?傳曰,允。
巳時,梓宮全體加漆入侍時,長生殿都提調金昌集,摠護使李健命,魂殿堂上閔鎭遠·沈宅賢,禮曹參判朴泰恒,右承旨尹陽來,記事官姜必愼·呂善長。上御衰絰植杖,立於柩殿之西,諸臣以次進伏,都提調以下,入詣欑宮奉審後,漆工,以布巾,拭梓宮一次訖,以砥石磨淨,復以布巾,拭去砥痕。金昌集趨詣上前啓曰,加漆時刻稍遲,自上佇立良久,恐有所妨,敢達。上曰,當仍立矣。遂進漆,漆訖,都提調以下,又奉審。奉審後進啓曰,漆色好矣。奏畢,諸臣,遂退出。
未時,上御資政殿。梓宮加漆入侍時,殯殿提調沈宅賢,長生殿提調朴泰恒,左承旨權熀,假注書申致謹,記事官呂善長。以梓宮漆色未均,故不時加漆事,命下。入侍諸臣,蒼黃趨入,則上已立於欑宮之西,一王子伏于欑宮之門邊。朴泰恒·沈宅賢,先率匠手,已始漆矣。自內連有哭聲,內侍持紅函,置于設銘旌之下,而已啓函,則盛紅錦畵斧衣也。加漆畢後,沈宅賢·朴泰恒,趨入欑宮內,看審後,進伏于上前曰,漆色無欠矣。內侍持紅函,入欑宮,少頃,還置本處,似以紅錦斧衣,加梓宮,以空函,置其處矣。諸臣,以次退出。
上在慶德宮廬次。
下直,豐山萬戶金處機。
卯時辰時,有霧氣。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
趙觀彬啓曰,大司憲李喜朝,持平朴弼周在外,執義趙鳴謙都監都廳進去,掌令任泂未肅拜,掌令朴弼正,持平鄭宅河呈辭。今日以監察茶時之意,敢啓。傳曰,知道。
備忘記,今下弓矢,豐山萬戶金處機處,給送。
趙觀彬,以弘文館言啓曰,本館上番,連日闕直,其在事體,殊涉未安。修撰李仁復,昨日再度違牌,又下只推之命,更卽牌招入直,何如?傳曰,允。以修撰李仁復牌不進罷職傳旨,傳于趙觀彬曰,推考傳旨捧入。
趙觀彬,以弘文館言啓曰,修撰李仁復,二日之內,三被只推之命,而一向撕捱,尙不出肅,其在事體,極涉未安。更卽牌招入直,何如?傳曰,允。以修撰李仁復再招不進罷職傳旨,傳于趙觀彬曰,推考傳旨捧入。
趙觀彬,以禮曹言啓曰,卽接通禮院所報,則今此國恤發引返虞時,諸處許多差備,無以周旋。依前例前銜中知禮貌人員,前兼引儀尹寯,前假引儀鄭文恒·姜梡·朴濂·金起漢·吳璡,前兼引儀許鏜·李慶錫等,付軍職,冠帶常仕,俾無臨時窘急之患云。今番則移御相値,許多差備之不足,實如所報,前銜付軍職冠帶常仕,亦有前例,尹寯等八人,令該曹付職,限返虞察任,何如?傳曰,允。
又以義禁府言啓曰,忠淸道文義縣推考敬差官啓下刑曹粘目,弑夫罪人大阿只,移本府處置事,允下矣。依例發遣府都事,拿來,何如?傳曰,允。
又以禁衛營言啓曰,四番海西別驍衛五十二名,步軍標下一名,已爲點考矣。來九月初一日,自本營,入直別驍衛依例替代後,舊軍放送之意,敢啓。傳曰,知道。
又以御營廳言啓曰,本廳屬海西四番別馬隊五十五名,標下軍一名,已爲逢點整齊矣。來九月初一日,與北二營入直三番別馬隊替代後,舊軍放送之意,敢啓。傳曰,知道。
又啓曰,都政尙今遷就,事甚可慮。吏曹判書宋相琦,疏批已下,卽爲牌招察任,何如?傳曰,允。
司諫金濟謙啓曰,請泗川縣監罷職不敍事。措辭見上貢物年條,潛相買賣,爲各司都民凋弊之源。先朝申禁,不止一再,而今者經理廳差人輩,略不畏忌,猶踵前習,其輕朝令·病諸司·蠧生民之狀,誠極痛惋。事雖微細,罪實無狀,終不可無別樣懲礪之道,請經釐廳差人及主謀盜賣之貢物主人,竝令攸司囚禁,從重科罪,買賣之物,令該曹屬公事。新除授獻納趙尙絅,以山陵都監都廳,時在京畿高陽地,請斯速乘馹上來事,下諭。答曰,不允。末端事,依啓。趙尙絅,竣事後,自當上來,勿爲下諭。
行吏曹判書宋相琦上疏曰,伏以,臣之駑劣庸陋,本不合於銓衡之任,而猥蒙先大王抆拭之恩,八年之間,七忝天官,求之古今,始見於臣。雖使地望才力,爲一世所服者當之,猶且恧縮而不敢安,況如臣無似,最出人下,冗官散職,尙不可堪者乎?臣於年前,以此危苦之懇,屢瀆於先大王,批旨勤渥。雖未卽準許,然其曲諒微衷,不復敦迫之義,則亦可以想見,莊誦德音,如在昨日,今不可以復得矣。每伏思念,不覺心肝之崩裂,而涕淚之盈襟,豈意今者,復有此誤恩也?聞命惝怳,達宵驚惑,誠不知措躬之所。雖曰此爲臣宿趼之地,今無必辭之意,而曾前忝叨,太涉支離,使國莫重之任,有闕則輒歸於臣,臣是何人,敢獨專之,以政柄爲已物,至於七八而不知止乎?國體私分,萬無是理,此非臣之私言,實擧國之公議也。自臣被命以來,下自街巷童孺吏隷,上至朝廷搢紳大夫,有口者皆曰,是人今又入銓,可謂無前之事矣,或譏或笑,無所不至,臣亦顧影自愧,無面對人。如此而行呼唱於道路,晏然以天官自居,則不幾近於不識人間羞恥事者乎?臣雖素乏志節,下流之處,人所共避,鄙夫之目,世皆知惡,則誠不忍不顧廉義,不恤人言,以一身有蒙此垢也。且凡國家用人,貴在輪任,矧當嗣服之初,尤宜振刷砥礪,以新一代之政。如臣陳腐癃敗,屢試蔑效者,固宜屛退之不暇。見今擬望中人,或有乍經旋遞,有究其用,亦有未及一試,需次當進者,擧以授之,允協衆望,都政不患其遷就,國體不至於損傷,而今此聖簡,乃反不然,臣竊爲朝廷惜此擧措,不但爲臣身之狼狽而已。玆敢瀝盡肝血,冒死呼籲,伏乞聖明,察臣決難冒出之狀,將臣本職,亟賜鐫改,回授可堪之人,且臣前任度支時,例兼國葬都監堂上,不敢告病,忍死奔走者,庶幾少伸臣子自效之誠矣,今旣移職,都監之任,自在應遞之中,亦令都監稟處,使莫重敦匠之役,不至廢曠,千萬幸甚。答曰,省疏具悉。銓衡之任,亦循公議,卿其勿辭,從速行公。
淸恩君韓配夏上疏曰,伏以臣,性昧周容,積忤於時,自以孤危之跡,久處睢盱之中,早晩拳踼,固知其不免,而乃者臺言罔極,搆出不近理不近情之說,勒驅臣於罔測之科,噫嘻憯矣,此何言也?君父初喪,杯盤狼藉,雖是鄕曲無識之輩,胥隷至愚之賤,必不忍爲此,甚矣,臺臣,胡忍以此等白地之誣,輕加於人哉?噫,臣民無祿,仙馭賓天,中外大小,莫不奔走號擗,而況念臣立朝三十年,最受先大王恩遇,襲爵盟府,致位宰列,慟隕崩裂之懷,當復如何?其所區區自盡之道,惟在於不離哭庭,少伸哀誠而已。故臣衰病雖甚,而受衰前五日,則晨入內班,抵暮而退,未嘗有徑歸私次之時。此則同列卿宰,無不目覩,則闕外盃盤,爲誰而設也?其言虛妄,衆證俱在。大臣亦陳其冤,則臣何必呶呶自辨也?且臣平生,素無酒戶,未嘗近口,通朝所知,而今乃以杯酒之說,織成罪案,誠可笑而不足怒也。況其避辭中,搆揑益深,或謂之與六七儕友同飮,或謂之有醉倒失儀者,人之爲言,胡至此極?噫,君喪未殯,擧國哀遑,而臣獨何心,與人同醉於酒席之間,以自陷於悖亂之罪哉?雖以常情言之,非時杯盤,宜欲諱人,何必於衆目傍伺之中,廣集儕友,狼藉醉飽,自招其人言耶?苟非病風喪性者,必無此事,而臺臣再三粧撰,斷斷不已,指臣之不足,又復摻及多人,欲售其一網打盡之計,吁亦甚矣。若謂臣素有是事,則此固人臣極罪,倘或一毫彷彿於言者之言,則雖非人誅,天必殛之,白日之下,寧有是耶?噫,從古以來,誣人何限,而未有如今日臺言之巧且憯者。當國家不幸之際,乘時誣訐,以爲陷人之妙計,豈意聖后嗣服之初,有此不美之風也?至於忠義事,尤不滿一哂。魂殿·山陵郞屬之差出,本無相避之規,雖以今番事言之,或以姪女婿差殿郞,或以親姪差陵官,假使臣,一如臺言,雖以姪子差定忠義,亦非違法,而況欲差旋止,初無入啓之事,則元非可論之端。且忠義之任,實前筮仕,而臺臣,攘臂竭論,自謂杜私逕之第一義,如臺閣風采,臣竊笑之。人言至此,衆情難暴,只自縮伏於荒郊,已分見棄於聖世,今因進香之迫頭,遽下甄敍之命,盟府宿趼,寵秩如舊,臣誠感激恩私,糜粉難酬,而第念今日朝著,仇臣者多,前後假手而陰中者,非止一再,臣若徒恃寵靈,蹲冒不去,則此後搆臣者,亦不知其幾人矣。在臣自靖之道,莫如退守田廬,遠避機繳,伏乞聖明,察臣危苦之情,遞臣主管之任,永刊朝籍,以謝臺言,千萬幸甚。答曰,省疏具悉。誣罔之言,何足爲嫌?卿其勿辭,從速察職。
行戶曹判書趙泰耉疏曰,伏以,臣於昨夕,在都監直所,伏承度支移授之命,始焉驚惕,終以惶愧,達宵怔營,不知所以容措。念臣廢屛以來,衰邁轉甚,有不能復堪職事,尙今遲留,去而復回者,只爲不肖無狀,厚蒙先大王罔極之恩造,生平無所報效,到今畢義盡誠,惟在此敦匠一事,故此隱忍,以待因山之期,此心耿耿,未嘗一夕而少弛。此則業已陳暴於黈纊之下,而若復因仍蹲滯,有命輒承,若無故常仕之人,非臣本意,亦非臣定分。臣於京兆水部之除,冒昧當命,蓋亦有由,公除之前,控訴無路,身在藥院,不得不爾,書寫之任,義不敢辭,外梓宮陪進,亦有定日故耳。豈殿下以此而謂臣全無廉義而然耶?臣曾有言,在前終身自廢四字,已上聞於先大王御世之日,而今忽弁髦前言,豐餼厚廩,冒受而不避,是臣上有欺君之罪,罪實關於無禮,下有喪廉之恥,恥實深於無義,無義無禮,何以爲人?此因迷瞽之見所以自畫,而亦且關係於有國之四維,則其所壞損,終非細害,臣雖欲唐突而趨命,其於人所指目何哉?臣於嗣服之初,荐承除命,今已四易官矣。隆恩至此,豈不知感,而迫隘之情,與前無異,自守之義,終難變改。臣於前日,積有違命之罪,而今又不得不復爲辭避之計,自作之孼,不宜每蒙寬宥,須被罪譴,庶安臣心。況今經費匱竭,而又値此大無之歲,如非理財裕國之手,決不可虛授。以臣已試蔑效,醜拙百出,尤何敢冒當?方秋多事,重以三都監責應之煩,其所改處,有不容少緩。玆敢疾聲哀籲於宸極之下,伏乞聖明,俯賜諒察,遞臣新授職名,俾得以軍銜,董飭都監之役,公私萬幸。臣情地危棘,今日加漆之時,亦不得留俟陪哭,而徑還私次,臣之罪尤大。亦乞竝賜勘處,以警具僚焉。答曰,省疏具悉。度支移授,意非偶然,卿其勿辭,安心行公。
敎忠淸道觀察使趙榮福書。王若曰,七千里燕路,纔返飮氷之行,五十州湖堧,旋授觀風之任。寔降簡寄,非忘賢勞。睠玆百濟舊邦,卽我三韓重鎭。山河表裏之形勝,據兩南之要衝。舟車水陸之委輸,控四牧之都會。在東土而爲鄒·魯,黨塾絃誦之相聞,若中州之有楊·徐,麻絲粟米之是出。故專制自古最重,而委任比他爲難。近緣飢癘之荐臻,以致凋瘵之轉極。經界之政甫訖,民怨猶滋,隣族之弊議蠲,實惠未究。人心士習之漸薄,有萬不虞,治法征謀之益疎,無一之恃。斯今日得人爲急,當是時捨卿其誰?惟卿稟資周詳,器度端重。通材敏識,早登剡於鸞司,大策高文,晩題名於龍榜。始潦倒於郞署,剔蠧之聲績咸稱,洎敡歷於臺垣,戴笏之威稜克振。惟其望實之交洽,投之內外而俱宜。綰授寧州,疲氓頌其惠澤,擢緋萊府,殊俗慴其剛廉。入處司喉之班,裨益幾資於惟允,出試方面之重,懷保思籍於其良。肆命汝諧,實循僉擧。玆授卿以守忠淸道觀察使兼水軍兵馬節度使巡察使,卿其欽承德意,克展弘猷。安輯撫摩,當如救焚而拯溺,施措規畫,必須殫精而竭誠。均賦役勸農桑,其可或後,振儒化明紀律,尤所當先。聽斷無撓於私情,黜陟一循乎公道。此外制置之略,惟在審思,其餘裁稟之規,自有常憲。於乎,予方新服厥命,首畀卿以藩維,卿宜益肩乃心,毋負予之委寄。吾且召矣,汝其往哉。故玆敎示,想宜知悉。弘文館副修撰兪拓基製進
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
黃璿啓曰,大司憲李喜朝,持平朴弼周在外,執義趙鳴謙都監都廳進去,掌令朴弼正,持平鄭宅河呈辭,掌令任泂未肅拜。今日以監察茶時之意,敢啓。傳曰,知道。
尹陽來啓曰,吏曹郞廳來言,承旨及臺諫有闕,政事何以爲之?取稟。傳曰,明日爲之。
又以弘文館言啓曰,本館上番之闕直,已過累日,而修撰李仁復,二日之內,四度違牌,荐蒙只推之命,而一向撕捱,無意出肅,其在事體,誠極未安。更卽牌招察任,何如?傳曰,允。以修撰李仁復牌不進罷職傳旨,傳于尹陽來曰,推考傳旨捧入。
尹陽來,以弘文館言啓曰,修撰李仁復,又有只推之命,更卽牌招察任,何如?傳曰,允。以修撰李仁復再招不進罷職傳旨,傳于尹陽來曰,推考傳旨捧入。
尹陽來啓曰,吏曹判書宋相琦,昨日承批後,違牌不進,戶曹判書趙泰耉,亦旣承批旨,尙不出肅。大政遷就,殊甚可慮,都監責應,一時爲急,吏曹判書宋相琦,戶曹判書趙泰耉,竝卽牌招察任,何如?傳曰,允。
又啓曰,領議政金昌集,右議政李健命,來詣請對矣。傳曰,引見。
又以京都監郞廳,以摠護使意啓曰,山陵監造官司圃署奉事金箕錫,自始役時,出往陵所矣。本署以供上衙門,事甚苟簡云,金箕錫,令該曹閒官換差,何如?傳曰,允。
午時,上御挹和堂。領議政金昌集,右議政李健命請對引見入侍時,領議政金昌集,右議政李健命,右副承旨趙觀彬,假注書申致謹,記事官呂善長·韓斗一。金昌集進伏曰,陰雨不止,日氣不調,聖體若何?上曰,無事矣。李健命曰,今因正言金民澤上疏表石事,令都監稟處,而事體重大,故不敢以草記陳請,玆敢請對矣。自國朝以來,各陵寢皆無表石,癸丑年寧陵遷葬時,先正臣宋時烈,陳達請立,而各陵寢表石,亦請竝建者,蓋使千萬代,知某陵之意也。其時,寧陵則先立表石,各陵寢竝建事定奪,而因循未及擧行矣。新陵表石,今若爲之,則當依寧陵表石制樣,而體樣過大。謄錄中,長七尺四面皆二尺,有如方柱,此誠過大。諸醫皆以爲陵寢表石,雖異於私家石物,本不必過大,且不但新陵而止,此後各陵表石,亦當次第爲之,則工役浩多,輸運亦難。元來標石,只欲傳示後世,則不必爲過大,制樣,比寧陵石稍加裁減,似好矣。昌集曰,表石制樣之過大,未必有益於傳久之道。臣嘗見私家表石,其制雖短少,亦能傳久,而近來石物,務極高大,此由習俗太侈之致。我朝陵寢中,厚陵石物,制樣最小。祖宗朝愛惜民力之意,此亦可見矣。明陵石物,大行大王,特命遵依厚陵制度,則今此表石制度雖減於寧陵,亦非過小。先正臣宋時烈之請立各陵表石者,實爲千萬年之計,其意甚善。臣曾見前朝諸陵中,惟太祖陵,至今分明傳之,而至於諸陵,後人莫知爲某陵。若有表石,則必不然矣。以此觀之,表石豈不關重乎?寧陵遷葬時,表石爲先設立,各陵次第擧行事,曾已定奪,而至今遷就,有所未遑而然,而今因新陵立石,崇陵·翼陵,連續建立,各陵則漸次擧行,似宜矣。新陵,漸次爲之,似好矣。昌集曰,比寧陵,少減好矣。健命曰,然則尺數,出外議定,稟達,何如?上曰,唯。健命曰,石材則寧陵時,用江華石,而士夫家,或有好石得置者。聞慶恩府院君家,有原州表石,而石品甚好。新陵表石,取用其石,何如?健命曰,籠臺加簷,則以他石取用無妨,卽今山陵浮石所,在於中興洞水口,以此石取用,何如?上曰,依爲之。健命曰,寧陵表石,則當中,以大篆字書朝鮮國孝宗大王寧陵九字,甲寅年仁宣王后祔葬時,前旣當中以書之,故陰記書王后祔葬年月日。明陵則仁顯王后國葬在先,今番立石之時,以王后祔左之意,雙行書刻,似爲得宜矣,諸議皆以爲然矣。昌集曰,陰記中,當記王后祔葬之事,而前面,亦以大字竝書,然後庶爲傳久之道矣。上曰,大字竝書之,好矣。健命曰,陰記中,大王王后薨逝年月日,當竝記之矣。上曰,唯。健命曰,寧陵丁字閣傍,有碑閣,今亦依此爲之乎?昌集曰,碑閣,只欲庇風雨而己,未必有益於傳久之道,雖爲,不必高大矣。健命曰,碑閣,雖非久傳於千萬世,而只爲庇風雨之道矣。上曰,爲之則好矣。健命曰,缺數字石役,因山前爲之,而各陵寢表石,難缺數字而翼陵在於相望之地。新陵則缺半丈趙觀彬進曰,國葬都監都廳金相玉,魂殿都監都廳趙尙健,違牌坐罷,敍用,使之董役,何如?上曰,敍用,可也。昌集曰,諸道監司,挈眷則二周年,未挈眷則一周年矣。缺一丈健命曰,伏見淸恩君韓配夏批答,則以誣罔爲敎矣。朝家待臺閣尤重,君上一言,四方瞻仰,誣罔二字,改付標以下,似好矣。上曰,唯。承旨趙觀彬曰,誣罔二字,改付標以入乎?上曰,改付標入之,可也。昌集曰,朴弼周,以南臺,爲本職之後,一向在鄕,無意行公,而朝家優待。以下措語及藥房啓辭缺
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
下直,安城郡守趙脩。
黃璿啓曰,司諫金濟謙,再啓煩瀆,退待物論矣。傳曰,知道。
又啓曰,大司憲李喜朝在外,執義趙鳴謙都監都廳進去,掌令任泂陳疏入啓,朴弼正式暇,持平鄭宅河呈辭,一員未差。連日監察茶時,〈之〉事甚未安,除在外陳疏入啓式暇外,竝卽牌招察任,何如?傳曰,允。
以持平鄭宅河牌不進罷職傳旨,傳于黃璿曰,推考傳旨捧入。
右承旨權熀,以國葬都監郞廳,以摠護使意啓曰,本都監都廳金相玉,魂殿都監都廳趙尙健,昨日蒙敍矣。令該曹依例付軍職,何如?傳曰,允。
又啓曰,吏曹郞廳來言,今日爲政事命下,而判書宋相琦未肅拜,參判沈宅賢,殯殿都監堂上入直,參議未差,不得開政云。判書·參判,竝卽牌招開政,何如?傳曰,允。
又啓曰,吏曹判書宋相琦,參判沈宅賢,牌招不進,推考傳旨今方捧入,而開政遷就,殊甚未安,判書·參判,竝卽牌招開政,何如?傳曰,允。
又啓曰,廳中位甚不齊,出納之際,事多苟簡。今日政,承旨以在京無故人差出,待下批,卽爲牌招察任,何如?傳曰,允。
有政。吏批,判書宋相琦牌不進,參判沈宅賢進,參議未差,右副承旨尹陽來進。兵批,判書李晩成進,參判未差,參議沈壽賢在外未肅拜,參知趙鳴鳳病,左副承旨尹陽來進。吏批啓曰,判書宋相琦牌不進,參議未差,小臣獨政未安,何以爲之?敢稟。傳曰,仍爲之。
尹陽來啓曰,右副承旨趙觀彬遞差之代,待下批,卽爲牌招察任,何如?傳曰,允。
以趙鳴鳳爲承旨,兪命弘爲兵曹參判,金鎭商爲持平,閔鎭遠爲兵曹判書,宋成明爲禮曹參議,韓重熙爲判決事,洪鉉輔爲兵曹正郞,任珖爲佐郞,金相玉爲校理,趙尙絅爲副校理,申思遠爲漢城判官,李春躋爲栗峯察訪。司圃奉事金箕錫,掌苑奉事李命稷相換。申維翰爲典籍,兼春秋單李光普,以宋成明爲承旨,宋必恒爲獻納,趙尙健爲副應敎,李翊漢爲兵曹參知。兵批,以吳重周爲京畿水使,鄭習·孫碩基爲兼五衛將,李弘邁爲忠壯將,金世興爲昌慶假衛將,鄭運亨爲文兼,趙世傑爲僉知,兪拓基爲北評事,沈命晦爲昌慶假衛將,寶化堡權管單副護軍張鵬翼,副司直金演·李德英,副司果趙尙健·鄭來周·朴弼周·李端章,副司勇尹寯·鄭文恒·朴濂·吳璡·姜楦·金起漢·李慶錫·許鏜。前縣監趙命周,前郡守金九齡·任勗,前主簿金羽遷,今加折衝,賞加。
以右副承旨宋成明牌不進罷職傳旨,傳于權熀曰,推考傳旨捧入。
又啓曰,上番兼春秋韓斗一,身病猝重,勢難察任,今姑減下,其代令該曹,今日改差,何如?傳曰,允。
又啓曰,國葬都監郞廳,以摠護使意啓曰,發引及返虞時,魂帛輦空輦平轎子,當依前例,竝以平日所御仍用,而初度習儀爲始用之矣。或有汚傷之處,不可不預爲修補,取來看審之意,敢啓。傳曰,知道。
又以兵曹言啓曰,前郡守金九齡·任勗,前縣監趙命周,前主簿金羽廷,前別將李鳳賓,司果趙萬協·金鳳初,禁衛營敎鍊官卞仁和·趙震和·咸德一·鄭㢸·李重植·金聲輝·沈希良·權尙曾·趙東賢等,或惡虎捉得,或賊人指捕之勞,俱有加資之命,而金九齡·任勗·趙命周·金羽廷,雖已資窮,未經準職,李鳳賓·趙萬協·金鳳初·卞仁和,未資窮,未准職,趙震和·咸德一·鄭㢸·李重植·金聲輝·沈希良·權尙曾·趙東賢,係是閑良,何以爲之?敢稟。傳曰,竝特爲加資。
又以兵曹言啓曰,臣晩成國葬都監堂上,逐日仕進董役,參議臣沈壽賢在外,參知臣趙鳴鳳方爲入直矣,今日政,移拜承旨,他無推移入直之員。新除授參判臣兪命弘,卽爲牌招察任,何如?傳曰,允。
權熀啓曰,都監責應,專在度支,而長官久曠,事多稽滯。戶曹判書趙泰耉,昨日違牌,尙未出肅,揆以事體,極涉未安。卽爲牌招察任,何如?傳曰,允。
黃璿,以司圃署言啓曰,本署以供上衙門,宗廟以下薦新,各殿逐日菜蔬供上及夏秋兩節西眞苽,諸嬪以下尙宮侍女宣飯各種所納之數,極其浩大,許多貢物之價,皆自本署上下。珍島等七處折受革罷之後,本署代受位田於全羅道靈光·鎭安·谷城·錦山等地及慶尙道晉州地,而皆是無主加火耕,土品旣薄,又在遐方。啓下後打量,專屬於監色之手,其間虛實之相蒙,盈縮之不同,勢所難免,而聞因均田使稟定,諸宮家各衙門折受處,今番量田後剩結,一倂以民結出稅,而本署折受,亦在其中,而火田異於元田,今年起耕,明年陳廢,以此年年所收,極爲不實,每每苟簡,常患其難繼。大抵折受中,舊陳永廢之地居多,所謂加耕處,折受後所墾,則皆屬本署,而今若諉以剩結,分割移屬,則此後實結之逐年減縮,勢所必至,前頭之患,有不可勝言矣。本署旣是御供衙門,則比諸宮家,尤爲自別。今量後,本署折受境界範圍內,剩結則勿論陳起多少,一倂仍屬本署,以爲莫重供上無弊繼進之意,令戶曹發關知委於兩南均田使與監營及各其邑,以爲擧行之地,何如?傳曰,允。
右承旨權熀,以兵曹言啓曰,近來賊徒指捕之類,多有圖囑妄冒之弊,尋常痛惋矣。上年十一月間,雲峯討捕使朴葵,論報本曹,以禁衛敎鍊官李厚根,元無指示之事,而他人加資,公然橫奪,據法論罪後,推給加資云。不勝驚怪,卽爲移刑曹,使之汰去勘處,而其後今年正月,朴葵又以淳昌賊指示人李厚根論賞事狀達,有令該曹,稟處之命,而不得循例覆奏,玆敢陳其委折焉。當初狀聞中,玉果賊指示人,乃導掌李厚根也,今此狀聞中,淳昌賊指示者,卽閑良李厚根也。朴葵若知閑良李厚根之所指示,果爲淳昌賊,則當其請罪之時,何以元無指示爲辭,曾不一言及此,而事發査問之後,始乃用計,以閑良李厚根名字,書塡於淳昌賊之指示,自不覺其前後判異,欺罔馳啓,受人圖囑,欲爲遮掩之狀,較然明甚,而至於李厚根,則捕賊陞資,於渠關係不少。設令眞有相約指示之事,及其狀啓之來,所當問其措語之如何,某賊之指示,以冀蒙恩,此固人情之常,而況朴葵狀聞中,備陳導掌李厚根,往來宮屯,指示玉果賊之事,則其爲導掌李厚根,明白無疑,而託稱因人得聞,只以名字之偶同,攬爲己功,橫奪賞資,固已萬萬無狀,而乃於被逮究問之際,創出淳昌賊指示之說,欲爲彌縫前罪之計,其經營囑託,彼此和應之狀,昭不可掩。兩人罪狀旣已透露無餘,如此之類,不可不隨現痛治。朴葵則令攸司稟處,李厚根方在究覈未勘之中,令該曹斯速依法處斷,而狀聞中論賞事,勿施,何如?傳曰,允。
庚子八月二十九日,平安道孟山等十五邑居良女連香等,囕死·渰死·壓死,至於六十七人之多,驚慘事狀啓。傳曰,囕死人·渰死人等,令本道恤典擧行。
黃璿,以吏曹言啓曰,全羅左道災傷敬差官申呈狀內,重得暑感,轉成氣瘧,少或勞動,輒復添劇,旬日之內,實無差復之望,速爲入啓處置云。實病如此,則不可等待其差復,改差,何如?傳曰,允。
又以兵曹言啓曰,今八月二十九日幼學宋權稱名人,自開陽門入來,差備門外擊錚,極爲駭愕。令攸司囚禁治罪,同門守門將姜渭起,常時不能禁斷雜人,以致闌入,亦難免其責,推考,何如?傳曰,允。
司諫金濟謙啓曰,臣以經理廳差人科罪事,論啓蒙允矣。今見大臣·重臣章箚,過自引嫌,替當其責,實非臣意慮之所及也。夫差人輩,多取公貨,隨手爛用,及其督納之日,其身之安樂富豪自如,而惟思白地橫斂,以償己之所淫費,出入中外,左右罔利,可駭可惡,不止爲貢物一事而已也。然此豈盡本廳之所知,而惟其橫行之際,動託本廳之故,本廳坐受征利之名。在本廳之道,所當先加嚴禁,而顧乃徒急於充補逋欠,於其聚斂而來者,曾不問其所從出之如何,臣未知本廳之所可爲,果無他道乎?負債之人,嚴囚督捧,可也,不足則沒入其財,可也,又不足則梟示其首,蕩滌所負,亦可也。設令逋欠,終未盡充,其視生民之告病,官府之受弊,得失顯殊,安有負債之人,身不勞財身損,而不干之人,橫被其害者乎?所謂貢物年條之委折,雖未知其如何,而天下之利,不在於彼則在此。差人獲利,則貢物人安得不失利,貢物人失利,乃所以爲諸司之病。朝家禁令,乃聽干犯者,豈非差人缺數字臣所言怙終云者,只爲此輩憑藉本廳,不悛舊惡而發,則何嘗有一分侵逼之意?提調之引咎至此,臣實爲之瞿然也。臣論一微事,致令大臣·重臣不安,聖批又以過當爲敎,其何敢晏然仍冒於職次乎?請命遞斥臣職。答曰,勿辭,退待物論。
都承旨洪致中疏曰,伏以臣,曩在敦匠之所,感風添疾,適因將攝失宜,遂致轉輾彌留,素患脾胃之病,乘虛增劇,糜飮入口,輒成似瘧非瘧之患。餘症往來,至今未已,而自叨夙夜之任,不敢任便調息,力疾供職,諸症一倍深重。又自數日以來,添有胃腕之痛,腹部外則虛冷,常若挾氷,內則脹滿弸急,如有物撑柱,轉側俱礙,絞痛無時,寒熱兼作,頭疼特甚,委身床褥,宛轉叫苦。病源旣痼,症□危甚,積瘁所發,差歇難期。出納重地,不宜一任其瘝曠,玆敢疾聲哀籲於嚴廬之下,伏乞聖慈,俯賜諒察,亟遞臣職名,俾得安意調理,以尋生路,不勝幸甚。答曰,省疏具悉。卿其勿辭,調理察職。
右副承旨趙觀彬上疏。伏以臣,素賦太脆,夙嬰奇病,粵自通籍以來,未嘗耐久居職者,誠以在肓之疾,常患懍綴,鞠躬之義,不免拚棄。至若寸分之無似,情地之難安,亦其餘事耳。日昨出肅見職,蓋自附於感激嚴畏,而其不能旬月仍供,則已自料矣。乃今數日在直之餘,賤疾一倍危劇,痰火大肆,瞀眸特甚,如坐風舟,若墜坑谷。暫有酬應,輒復昏錯,顧此症形,已亦不可久居於出納之地,重以指疔猝發,毒氣急熾,半臂暈疼,甚妨運用,終夜狂叫,益難堪任。若不及今退出,費日醫治,則實有朝夕死生之憂。玆不得不疾聲仰籲於嚴廬之下,伏乞聖慈,天地父母,俯察臣病重實狀,亟命遞臣職名,俾得以安意調攝,獲延殘喘,不勝幸甚。踏啓而下。
錦平尉朴弼成上疏。伏以臣,千萬意外,猥當梓宮上字書寫之任。在臣大爲榮光,而臣年今六十九,衰疾特甚,加以入秋以來,左邊手臂麻痺之症特甚,見差此任之後,把筆試書于紙片,手戰不成字樣。平閑私室如此,則尤何堪畫之於至敬至尊之地乎?反復思惟,實無承當之望。伏乞聖慈,俯諒臣老病實狀,亟令該曹,急速變通,俾無僨事之患,臣無任云云。答曰,省疏具悉卿懇。疏辭令該曹稟處。
領府事李濡箚曰,伏以臣,狗馬賤疾,尙在沈淹中,委頓床席,轉側須人。前頭因山之時,末由進參,今日耆所進香,亦無自力致身之路。有臣如此,不如遄死,瞻望殯殿,只自號隕摧裂而已。且臣於經理之任,猥受先大王委寄之命,夙夜殫竭,以圖報效者,殆將十年,而卒無所成就,徒速無限疵毁,臣之罪固已大矣。今當凡事幾盡收殺之際,不意積謗猶在,又復提論。今玆諫院之啓,辭意極其嚴峻,臣誠危怖,罔知攸措。夫輕朝廷病諸司蠧生民等語,豈幺麼一差人所可當者?貢物買賣一事,自有曲折,亦非差人之擅行,一倂稟告本廳而爲之,臣雖病昏,輒皆與知,論其罪狀,臣實爲首。玆敢席藁請譴,伏乞聖明,極加嚴誅,以謝臺疏,不勝幸甚。答曰,省箚具悉卿懇。臺言過當,何必深嫌?卿其安心勿待罪,從容善攝焉。仍傳曰,遣史官傳諭。
掌令朴弼正疏曰,伏以臣,情旣危蹙,病又沈篤,尋單祈遞,誠不獲已,而喉司不諒,一向退却,虛帶職名,若添一病。卽伏見淸恩君韓配夏疏本,則怒其劾己,肆口醜詆,滿紙疏語,罔非反詈,而下語之際,專不自反,轉益乖悖,一則曰白地之誣,一則曰一網打盡,一則曰乘時誣訐。噫,被彈者之反攻言者,雖是近來難救之弊,而未有如配夏之憯毒者,臣不欲與之呶呶較辨,以益其疲餒,而第臣之所慨然者,殿下只憑配夏自明之疏,反以臺言謂之誣罔。臣奉讀未半,心骨俱悚,莫曉聖批之所以至此,及見其疏,始知配夏巧飾之言,有足以眩惑天聽,而下此敎也。其誰欺乎?欺天乎?噫,侍藥設廳之時,在廷臣僚,孰不焦煎度日,而配夏乃於闕外私次,辦盃盤,略無顧忌,不料淸朝之上,有此悖禮之習也。逮遭天崩之變,深山窮谷,亦皆奔走號隕,而配夏猶踵前習而不知止。壺酒已罄,督令貿來,則下吏次次傳言,急如星火。其時街路之行過者,莫不怪駭而傳說。且伊日座席,醉倒亂言者,自有其人,則其盃盤之狼藉,據此可知。臣之所論,實採公誦,而配夏詬詈言者,意在脅持,至以衆證俱在爲言,無乃指其酒席同參者而證之耶?良可笑也。且臣避辭,略略說去,元無深刻之意,則其所謂網打者,果能成說乎?臣與配夏,旣無可報之嫌怨,有何一毫搆罪之心,而配夏平日陷人之手段,老益巧密,乃以不韙之目,輕加於人,而反疑人至此,吁亦憯矣。若其忠義一款,雖以配夏之誣飾,猶不敢專然掩覆,至曰欲差旋止,則臣不必索言,而猶子猶父,乃天顯之親,如有一分嚴畏之心,其何可諉之以本無相避,而肆然差出,甘自陷於蔑公之罪耶?其所旋改,雖出於人言之喧藉,初欲差姪云者,終難掩其循私之跡,則差與不差,非所可論。噫,雖以其疏觀之,君父之喪,配夏非不知哀遑,而盃酌之酬酢如彼,先王之恩,配夏亦知其感激,而情禮之廢閣如此,其所謂痛隕摧裂者,固如是乎?何其言行之相左,至於此也?大臣之當初請敍,非配夏謂全無罪犯,殿下之所允許者,只爲進香之迫頭,則在配夏之道,固當自辨其負犯之輕重而已,乃敢以藉重大臣之請甄,胡叫亂嚷,揚揚自得,有若初無罪,而被劾者然,其亦無嚴也已。臣聞昨日筵中,因大臣所達,疏批中誣罔二字,改以爽誤,可見優容言者之盛德,而第臣所被人言,極其狼藉,撫躬自愧,寧欲無言。揆以臺體,宜卽詣臺自列,而自本月初,重患痢病,委頓床席,轉側須人,多般調治,有加無減,顧今症勢,實無强起之路,略搆短疏,敢此仰籲於嚴廬之下,臣尤死罪。伏乞聖明,察臣所遭之非常,憐臣病勢之難强,亟命鐫削臣職,以便調息,以快人心,不勝幸甚。答曰,省疏具悉。爾其勿辭,調理察職。
咸鏡監司尹憲柱上疏。伏以,臣本無似,猥蒙先大王拂拭之恩,歷試內外,濫躋亞卿之列,涓埃莫報,愧懼常切。及承均田之命,臺臣盛論其不稱,至擧曾任湖藩時不職之狀,詆斥深峻,追思至今,餘悸薰心。臣誠頑鈍淟涊,雖不能永辭朝行,以謝人言,而至於藩臬之職,亦有所區區自矢者矣。不意嗣服之初,乃以北路按察之重任,遽屬於滓穢賤臣,臣聞命以來,且感且愧,誠不知所以自措也。噫,追先王之洪造,以報我殿下者,是固臣今日之所當勉者,豈不欲策勵駑鈍,殫竭精神,以圖其萬一稱塞,而廉恥一節,士夫大防,若以承命爲恭,晏然赴任,則其所以辱朝廷,而羞搢紳,爲如何哉?顧臣狷狹之性,自已畫,職事難易,宜不暇論,而北門鎖鑰,何等地望,何等重寄?況今年年飢荒,流亡相續,此時此任,尤何如也,而今以已試僨敗者,突然當之,則亦豈不有乖於朝家器使之道耶?揆以廉義,已不可冒當,揣量才分,決不可堪承。不得不冒死仰瀆於嚴廬之下,伏乞聖慈,倘賜諒察,亟命鐫改,回授可堪之人,俾無公私狼狽之患,千萬幸甚。答曰,省疏具悉。卿其勿辭,速往欽哉。
掌令任泂上疏。伏以,臣民無祿,聖考賓天,深山窮谷,莫不號哭。況微臣屛廢之餘,蒙先朝拂拭之恩,未效絲毫之報,遽遭穹壤之恨,中夜徊徨,萬事灰心。不意玆者,忽叨柏府新命,嗣服之初,嚬笑宜愼,而衆棄之臣,甄復輒先,臣誠驚惶感泣,無以爲心。臣於昨年,乍入言地,輒陷危機,至今追思,猶覺神悸。本事節拍,不欲復言,而究厥所由,亦堪自笑。新從下土而來,不識時議之向背,乃以白首之年,欲與群小而上下,傍視之嗤點,畢竟之顚沛,勢所固然,尙誰尤乎?噫,名實易眩,扶抑太偏,假托士論,則不分其心之公私,而直許讜直之風,少犯時諱,則不問其言之有無,而欲歸做出之科,人各有見,彼誠奚罪?此臣所以獨行己意,重得〈謗〉於名流者也。一停達一處置,本甚細微,有何陰陽黑白之可論,而大驚小怪,至於如此?無乃別有大機關於其間,而臣未之覺耶?惟彼朴致遠書避,實士夫間未嘗有者,雖街童巷女,狂噴亂嚷,未必若斯之醜悖。臣若與之較辨,亦一致遠耳,臣何忍爲此也?臣跡本孤危,性且疎愚,半世抹摋,猶未懲艾,目前利害,猶未趨避,以此行世,何往不踣?經歷旣多,自量亦審,杜門屛跡,是臣晩計,而畿邑之除,便同斥補,嶺試之命,係是往役,黽勉承當,猶且恧縮。顧此言議之職,實臣僨敗之地,銓曹擧擬,適因承乏,聖上恩點,不過隨例,如是而若又出脚,則冒沒之斥,今而後實,臣雖無恥,人將謂何?玆敢疾聲號籲於嚴廬哀疚中,伏乞聖明,曲加諒察,將臣新授職名,亟許鐫改,仍命選部,勿復檢擧,以安微分,以謝人言,千萬幸甚。答曰,省疏具悉。已往之事,不必深嫌,爾其勿辭,從速察職。
工曹參判黃一夏上疏。伏以臣,本一凡冗下品耳。遭遇先朝,位躋宰列,絲毫蔑效,冥升有戒。從前所遭人言,實是縉紳間罕有之恥,謝迹朝端,息念世道。春官·騎曹之命,雖出於先王收簪之意,而終不敢復戴羞顔,復踐宿趼,猥瀆控免之懇,果垂體下之仁。自玆以後,庶幾優遊丘壑,歌詠聖化,惟以封人之祝聖,期效野老之獻君,而不幸臣民無祿,竟遭崩天之痛,顧念今日,孰無如喪之悲,而若臣人微而恩鉅者,追惟疇昔,昊天罔極,攀號莫逮,有倍常人,未遂百身之願,徒切餘生之慟矣。不意千萬夢寐之外,水部新命,遽下於嗣服之初,手奉除書,天香宛昔,而瞻望宸闈,寶扆維新。臣於此,益不勝摧裂感泣之至。追先朝未報之恩,爲今日圖酬之地者,乃臣餘年之事,而第念滓穢之蹤,有不可以仰累於一初之政。況臣犬馬之齒,已迫八旬,衰朽摧敗,更無餘地,雖欲强策筋力,以效奔走之勞,而有不可得,加以夙患風痺之症,近又挾感,累日彌留,轉成毒痢,外寒內熱,胸膈煩悶,登溷甚數,眞元漸澌,坐臥須人,喘息如縷。以此症狀,萬無起動之望,前後梓宮加漆,皆不得進參於庭哭之班,臣罪至此,益無所逃。玆敢疾聲號籲於嚴廬之下,伏乞聖明,俯諒臣情病之俱苦,亟遞臣之職,仍治臣闕禮之罪,不勝幸甚。答曰,省疏具悉。卿其勿辭,調理察職。
判義禁閔鎭遠上疏。伏以,臣於戊戌秋,猥膺經理廳提調之任,伏見本廳倉役·城役時,所貸各衙門錢布,殆至巨萬數,而備償無策。以如干財貨,授之差人,使之料理轉販,漸次充報,而或慮有中間弊端,必令稟告于臣,有所措置,適値都提調病不視事,臣獨擔當句管矣。卽伏見諫院之啓,以貢物買賣事,辭意極嚴,至以輕朝廷病百司蠧生民爲言,而結之以罪實怙終。以此而按其罪,則萬戮猶輕,臣慚隕震悚,求死不得。雖其事狀,儘有委折,且與預久遠年條除留惠廳者有異,而臣以主張指揮之人,何敢反諉之差人,而獨爲晏然,亦何敢有所辨明,以傷事體乎?玆敢席藁首實於嚴廬之下,伏乞聖明,命下臣司敗,明覈事實,照法科斷,以謝臺議,以嚴邦憲,公私不勝幸甚。答曰,省疏具悉。臺言不足深嫌,卿其安心,亦勿待罪焉。
敎江華留守洪啓迪書。王若曰,寡昧新承基命,惟愼任用之方。居留實簡保釐,疇膺委寄之重?肆僉擧允叶予志,觀近臣無出卿先。惟卿器度沈凝,風儀俊偉。魁雁塔而登龍榜,美譽夙彰,處金華而盛玉堂,令聞彌洽。進規臺省,荷恩奬於皐比,詢瘼湖堧,凜威稜於繡斧。間畀股肱之郡,蓋循甘毳之便供,屢置喉舌之司,幾資出納之惟允。佐銓衡則思恢公道,長師儒而丕變文風。惟其歷試之旣多,茂著望實,顧玆保障之爲急,詎緩超陞?睠彼江都一區,實是海防重鎭。控南漢而捍三輔,山河之形勝足憑,通內浦而扼兩西,舸艦之漕輸咸湊。星羅列島,臺隍亭壁之相望,天塹長江,緩急依歸之有恃。故列朝備勤制置,至近日一何凋殘?恬憘狃安之多年,戒頗忽於修繕,飢饉疫癘之連歲,政最急於懷綏。洋舶之出沒無常,虞憂方切,餉粟之轉移殆盡,囷廩亦空。念自古而必加選掄,惟在今則尤宜難愼。非爾莫可,得人何憂?玆授卿以江華府留守兼鎭撫使,卿其祗服寵章,勉承德意。追思丙丁之事,尙戒人謀之不臧,深軫庚甲之謨,毋謂天險之自固。庤糧餫而簽闕額,固所當先,寬征徭而結人心,尤豈可後?蓋惟牧御之有道,必也恩威之竝行。他餘事務之設施,予不多誥,凡諸便宜之因革,卿可自裁。將毋專城,卿始遂晨昏之樂,治兵損戶,予庶寬乙丙之憂。宜殫忱誠,毋負簡擢。故玆敎示,想宜知悉。弘文館修撰兪拓基製進
上在慶德宮廬次。
下直,楊州牧使申弼賢。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
黃璿啓曰,備邊司郞廳,以大臣意來言,今日賓廳坐起日次,而別無稟定之事,不得來會云矣。敢啓。傳曰,知道。
又啓曰,司諫金濟謙引嫌退待,大司諫申思喆在外,獻納宋必恒,正言金龍慶未肅拜,正言金民澤呈辭入啓,處置歸於憲府,而大司憲李喜朝在外,執義趙鳴謙都監郞廳進去,掌令任泂未肅拜,掌令朴弼正呈辭入啓,持平金鎭商在外,持平鄭宅河呈辭,尙未處置,事甚未安。呈辭入啓,在外未肅拜外,執義趙鳴謙,持平鄭宅河,竝卽牌招,使之處置,何如?傳曰,允。
權熀啓曰,新除授副校理趙尙絅,以山陵都監都廳,時在京畿高陽地,斯速乘馹上來事,下諭,何如?傳曰,竣事後,自當上來,勿爲下諭。
趙鳴鳳啓曰,右副承旨宋成明,昨日旣有只推之命,而今日又不出肅,卽爲牌招察任,何如?傳曰,允。
權熀啓曰,卽者同副承旨黃璿,以右副承旨宋成明之疏,引嫌出去,廳中只有臣熀一人,無與伴直。左副承旨尹陽來,卽爲牌招入直,何如?傳曰,允。
以左副承旨尹陽來牌不進罷職傳旨,傳于權熀曰,推考傳旨捧入。
權熀啓曰,殯殿都監,爲任緊重,而提調閔鎭遠,昨日陳疏承批之後,又不爲出肅。閔鎭遠卽爲牌招察任,何如?傳曰,允。
又啓曰,卽今玉堂一空,副提學金在魯,副應敎趙尙健,校理金相玉,竝卽牌招,以爲推移入直之地,何如?傳曰,允。
以副提學金在魯,副應敎趙尙健,校理金相玉罷職傳旨,傳于權熀曰,推考傳旨捧入。
權熀啓曰,大臣以兪拓基評事之任,今姑遞改,政官仍卽牌招,還差館職事陳箚,則批旨以箚疏得宜,兪拓基評事之任遞改爲敎。政官今卽牌招開政乎?敢稟。傳曰,明日爲之。
又啓曰,殯殿都監提調沈宅賢,以右副承旨宋成明之疏,引嫌出去。重地曠直,事體未安,提調趙泰耉·閔鎭遠·沈宅賢,竝卽牌招,以爲推移入直之地,何如?傳曰,允。
又啓曰,左副承旨尹陽來牌不進,罷職傳旨,方爲捧入,而廳中無伴直之員。左承旨趙鳴鳳,所當牌招,而拘於廳規,不得請牌,何以爲之?敢稟。傳曰,牌招。
又以長生殿郞廳,以都提調提調意啓曰,外梓宮着漆,今二十八日,已爲六十度。臣等今日來詣奉審,則漆色極其光潤,少無所欠。仍爲停漆以待堅乾,奉安于正殿前楹內,來九月初四日結裹,初十日習儀,十二日陪進陵所之意,敢啓。傳曰,知道。
又以備邊司言啓曰,北路荐罹飢荒,民事方屬憂遑,而監司累次遞易。前監司病勢尙重,凡事未免曠廢,夫馬之上來淹滯,亦過半月,新監司斯速赴任之意,前已定奪矣。監司尹憲柱,辭疏批下之後,不卽出肅,似因已往難安之端,而以此引嫌,殊涉太過。咸鏡監司尹憲柱,卽爲牌招肅拜,仍令趁速辭朝,何如?傳曰,允。
黃璿啓曰,司僕寺官員,以一提調意啓曰,駕轎馬牽夫金同伊,多年服役,頗解養馬之法。渠以私賤,上年贖良,故仍屬諸員之役,使之專爲養馬矣。自兵曹補充隊出帖後,以餘丁侵徵身布。旣屬諸員之役,又屬餘丁,便是疊役,故累度移文兵曹,終不許頉,事甚未安。御乘牽夫,事體不輕,而亦非人人可爲之役,令兵曹卽爲頉下餘丁,何如?傳曰,允。
又以司僕寺官員,以一提調意啓曰,本寺所屬全羅道諸島中,務安地則所謂多慶串·多羅串,卽昔日牧馬之地,其時所築土城,至今宛然。罷牧之後,起耕田畓,自本寺仍爲收稅者,積有年所矣。卽接監牧官朴來泰牒呈,則多羅串舊牧場內,屯土民田,互相錯雜,今番改量時,民田則屬之民結云。牧場之內,皆是本寺之土,則民田之錯雜於其間,極爲可怪。此必當初罷牧之後,民人等私自續續開墾,而牧官所居遠,不能致察之故,民人等仍作私田之致。莫重公田,不可仍置,有若等棄者然,令本道別定剛明査官,所謂民田傳係文書,一一收聚憑覈後,詳細啓聞,以爲區處之地,何如?傳曰,允。
權熀,以奉常寺官員,以都提調意啓曰,江原道八月令薦新松茸來到,故臣進詣看品,則宗廟四百五十本,殯殿一百本,永昭殿·敬寧殿·永徽殿各五十本,而不但體小,亦多腐傷乾燥,所見誠爲未安。似聞入秋以後旱乾之故,所産之地,亦甚桸貴,今此封進色品,不得如前,勢所固然,而擇其可合薦新者,僅備四百五十本。在前如此之時,不得已宗廟各室及各殿,減數薦進矣。今亦他無變通之道,各以三十本,推移薦新,而其在事體,殊涉未安,當該封進官春川府使洪重禹,該封官原州兼任保安察訪李夏演,洪川縣監鄭錫徵,獜蹄兼任楊口縣監金令行,竝推考,何如?傳曰,允。
又啓曰,以京畿監司抱川等官居幼學李時徵母趙氏等爲虎囕死事狀啓,傳曰,囕死人等,令本道恤典擧行。
院中啓曰,臣等伏見右副承旨宋成明疏本,則其所滿紙臚列,專在於敲撼廟堂,擊去銓地,而右噴左嚷,欲售其壞亂朝廷之計。當此梓宮在殯,上下哀遑之日,其何忍爲此,而至於摻論同副承旨黃璿事,尤極巧憯。伊時批旨之下也,璿與伴直,僚員,相議稟白,卽承改下之批,則其非暗昧秘諱之狀,夫孰不知,而乃曰密招司謁,戒吏勿洩,噫嘻,是何言也?司謁,乃禁掖待令之人,則決不可密自呼斥,院吏非一官私挾之傔,則亦何以戒囑勿傳耶?今其爲言,勒加以密地諱事之科,至請譴罷,卽此一事,槪見其全篇用意之慘毒,遣辭之危怕,而殿下只憑其構陷之言,乃於疏批中,旣敎以大意固好,又降黃璿譴罷得宜之命。臣等死罪,或恐殿下未暇審察其疑亂熒惑之情,而致有此擧也。臣等竊不勝憂歎之至。伏願聖明,亟恢三思,特垂反汗之命。答曰,不允。
持平鄭宅河啓曰,還收朴泰春·呂必重·姜履相·金世欽·洪錫九等職牒還授之命事。措語見上請西陵都正煜遠地定配事。請前承旨金一鏡罷職,永勿檢擧於淸選事。措語竝見上新除授持平金鎭商,時在京畿廣州地,請斯速乘馹上來事,下諭事。司諫金濟謙處置事。引嫌而退。隨事論啓,旣得臺體,箚疏陳辨,何必深嫌?請司諫金濟謙出仕。答曰,不允。下諭及處置事,依啓。
右副承旨宋成明疏曰,伏以,臣於前月,積困人言,尋單獲褫,粗安私分,不圖昨者春官·銀臺之命,洊降於半日之內。臣雙擎除書,且惶且感。如臣庸碌,偏蒙夐越之恩數,豈不欲竭蹶趨承,而第今見叨之職,卽臣僨敗之地。彈墨未乾,餘悸在心,抗顔趨列,萬無是理。且念臣以兩親危篤之疾,積月憂焦之餘,又見九歲兒殤慘,心腸隕剝,神精消耗,重以阿睹受傷,上下胞赤腫疼痛,閉睫昏昏,澁痒難開,雜試鍼藥,訖無分效。杜門省事,自分爲廢疾之人,卯申奔走,決非可堪,昨又違牌,出於萬不獲已,而自訟罪犯,合被誅罰,聖度寬假,旣靳例罷,今又召牌儼辱。一味坐違,義所不敢,玆乃强疾趨詣於禁扃之外,而情勢病狀,實無陳力之望,敢此疾聲呼籲於嚴廬哀疚之中,伏乞聖明,曲諒微悃,遄許遞改焉。臣方自處之不暇,不宜摻及於他事,而近日玉堂之政,誠有不勝慨然者,略此附陳焉,唯聖明財察。自初新錄定奪之後,輒曰玉堂無人焉。噫,一時才彦之林立者,無他罪過,而公然束閣於一邊,視之若無事之□,怪駭莫甚於此,而參錄之後,未曾一經者,不特數人矣。若崔尙履者,業已見擬於進□此之銓郞,則何惜乎一條氷銜也?其身從而奄忽,良可悲也。設欲速行館錄,何必團敍別錄中人,僉擧而選?若是竊竊然自私認爲己物,殆無異於掩耳倒鈴者也。自夫局面互換,彼此用舍之偏係者,固不爲不多矣,其把弄公器,縱恣無忌,亦未有若是之甚也。如趙尙健·金相玉兩人所遭,揆以廉隅道理,決無一分可出之勢。平日自謂與兩臣相好者,非不深知其狀,而猶且維繫之,驅迫之,必欲勉出乃已,愛人以德者,豈如是乎?朝廷待兩臣,可謂太薄矣,至於臣在兩司者,疏請新錄之催促,前所未聞,尤可笑也。雖以朝家事體言之,今日違牌坐罷,明日請敍,他日又違牌坐罷,明日又請敍,如是者不翅十數次,前後開政,多因玉堂,而玉堂差除,輒不出此兩人,傍人觀瞻亦涉支離。臣未知此兩人外,了無一介可以比數於瀛館者耶?其艱難窘束之態,雖使三尺童子聞之,亦不覺絶倒矣。不特此也,或別無開釋申飭之旨,而勒以榻前下敎,張皇書出,或因大臣建請,明有禁推之命,終無他發落之敎,而更無捧承傳擧行之事,擧行條中,擅下上敎所無之當字,苟然彌縫,政官請敍,又復自別,外間傳者,莫不駭異。縱殿下宏量大度,靡不曲循而勉應,此輩獨不念君上之至尊,朝綱之至嚴乎?此正所謂無禮於吾君者,臣竊痛之。且臣伏聞頃者前承旨金一鏡疏批之下也,入直承宣,密招司謁,微稟請改,竊戒吏胥,秘之勿泄。從古出納之地,封駁繳還則有之矣,如許擧措,實未之聞也。臣謂伊日承宣,宜令譴罷,以杜後弊也。又於昨日,因大臣之請,淸恩君韓配夏疏批,遽有改付標之擧云。君人一言,若倒置是非,關係興喪,則相臣匡正,固無不可,此特批旨字句之間,輕重較殊耳,何至於煩請也?況金一鏡方被罷職之論,臺啓未及收殺,本院亦不至苟簡,而遽然請遞,抑何意也?每事類是,則臣恐伸縮舒慘之權,抑揚與奪之機,專歸於下,而不在於上也。臣愚憤所激,妄論至此,罪亦大矣,臣無任云云。答曰,省疏具悉。疏陳之事,大意固好,可不留心焉?黃璿譴罷之請,得宜矣,爾其勿辭,調理察職。
左副承旨尹陽來上疏曰,伏以臣,昨伏見右副承旨宋成明疏本,則以榻前下敎之書出,大加憾怒,始下勒字,終以無禮,造語憯毒,聲罪重大。臣讀之未半,不覺體粟而心掉也。噫,卽今館錄之成敗,關係此輩之命脈,百般沮戲,靡策不用,則上下大小之干涉於此事者,焉能免於暗嘲明射,而伊日下敎之書出,儘有曲折。頃當賓廳入侍之日,大臣以勉出兩儒臣事陳達,自上明白賜答。筵敎書出,旣有前例,故臣以下敎申飭之意,仰白於前,退而書出,伏想聖明,亦必記有之矣。今成明,蓄憾於上旨之違其意望,歸咎於下敎之循例書出,言之所發,急不能擇,惟恐噬之不深,勒加人臣之極罪,世道人心,吁可恨也。臣席藁私次,再逋嚴召,以俟鷹鸇之逐,而聖度至大,例罷亦靳,庚牌狎至,不敢坐違,銜恩怵義,謹詣闕外,而顧此負罪之臣,不可一日冒處於近密之地,以貽曲循勉應之累於始初淸明之治也決矣。玆不得不陳章徑退,伏乞聖明,俯賜明察,先遞臣職,仍勘臣罪,以嚴朝綱,以快人心,不勝幸甚。答曰,省疏具悉。爾其勿辭,從速察職。
平安監司權上疏。大槪,臣四載之內,三膺藩寄,高牙大纛,有若己物,則以藩陞藩之斥,正宜爲如臣者發也。臣何敢晏然承當,重貽冒沒之譏哉?伏乞新授藩任與資級,竝命還收,仍治臣累瀆之罪事。入啓。答曰,省疏具悉。卿其勿辭,速往欽哉。
領議政金昌集箚子。大槪,副修撰兪拓基移拜北評事,玉堂之無故出入者,獨有拓基一人,而今復出外,未免闕直,其在事體,殊涉未安。兪拓基北評事之任,今姑改差,還差館職事。入啓。答曰,省箚具悉卿懇。卿辭得宜,兪拓基北評事之任,遞改焉。仍傳曰,遣史官傳諭。
工曹判書閔鎭遠上疏曰,伏以,臣伏見諫臣避辭,臚列差人之罪狀,極其嚴峻,而責臣以不能梟示其首。夫使人而至此,矇不覺察,卽臣罪也,又不能梟首正罪者,亦臣罪也。臣看來不勝悚怖危蹙之至,第其事實,有不然者。臣何敢每事泯默,不一陳白,以自外於天地父母之前乎?本廳差人之貽弊中外,人多言之,臣之受任之初,都提調旣已聲罪汰去,別定他人,依朝命收殺未了之事,而所謂未了之事,卽前所換得嶺南稅米萬餘石也。所貸各衙門許多錢布米糓,當以此充償,而以米相換之際,巨細出入,必令關由於臣,審察其保無他弊端而後許之,至於貢物年條之買賣,朝家禁令,臣非不知,而所謂年條,卽今年預賣,明年或明明年應受之貢物價,而主人輩,急於應役,廉價許買,以致應受之年,益復窘迫,朝家設禁,蓋慮此也。本廳則各衙門所償許多米布,以嶺米賣來者,措辦之際,非貢物受出者,則無以多貿,故春夏以來,使差人輩約買,卽今所受之貢物,則主人輩,以數朔內所受者許賣,而以準價計直,待其受出,仍卽推來於惠廳倉庭,此則非年條,乃月條也。非廉價,乃準價也,臣之妄意,此與年條之禁有異,自其後連續推出,各處米布,太半備償,見今未及推出者,只數千石,八月以後,更無所事於買賣矣。凡此皆臣數年料畫,竭智殫思,指揮差人,隨事周旋,竊庶幾無害於公私,有補於國用,曾不料諫臣之深懷慷慨,一至於此,臣之愚不曉事,良可笑也。至於負債者,與差人條貫各異,而臣只知拘囚督捧,曾不能梟首一人,以勵後日,此亦臣疲劣之所致也。大抵年來此等事,皆自本廳照管,差人無一擅行之事,差人有罪,則臣亦同罪,決不敢推諉差人,有所晏然,而諫臣又咎臣以替當其責,疑臣之爲差人曲爲分疏,果如是,則此亦臣罪也。以彼以此,臣之罪戾,去益彰露,而殿下又靳誅責,使執法之臣,益懷不平,不但臣私義之惶蹙,豈不有傷於國家明刑之政也哉?臣方席藁待譴之中,再召下降,竟未祗承,臣尤死罪。伏乞聖明,亟命有司,勘正臣罪,以嚴邦憲,以警具僚焉。答曰,省疏具悉。諫臣避辭,不足爲嫌,卿其安心勿辭,亦勿待罪,從速行公。
全羅監司韓祉上疏。伏以臣,天地間情事未伸之人也。向來日夜所祈祝,惟在於先大王日月之明,回燭於覆盆,雨露之澤,昭洗於窮泉,而荏苒歲月,奄及三載矣。豈意蒼天降割,仙馭上賓,攀號隕絶,穹壤靡及?只恨性忍命頑,不能卽溘然滅死,以爲畢義君親之圖,闕下受衰之後,轉歸鄕里,萬事無及,此生長已,曉夕空山,涕淚爲日,萬萬意象之外,忽奉按臬新命,今玆誤恩,奚及於臣?瞻天九頓,撫躬惝怳,不自知五內何狀,但覺血淚之交集也。念臣罪名,得全首領,猶幸耳,念臣情理,苟存視息,亦頑矣。朝家尙煩省錄,已足爲新化之累,而在臣私義,尙安敢自列人數,與論於官職去就之間哉?嗚呼,資父事君,古人明訓。父冤未暴,忍就朝列,則人道絶矣。夫臣之宛轉哀號,同是恒理之所不容已,獨以未死餘喘,復提曩日之事,覼縷於聖聽者,誠知其不忍,亦有所不敢,而竊伏念天地至大,一物或有不能自遂,則因其號籲,而許其伸理,不以事在先朝,而或阻礙焉者,固有國之恒政,歷數古今,若此類何限?況臣至冤事實,明白一暴於先朝,庶蒙照察,而只緣臣廢伏窮廬,陳暴路絶,抱玆晻昧,窮天而無所及矣。今不自暴其委折,聖明亦何由下燭而垂哀矜哉?臣請昧死抆血而畢陳焉。蓋當戊戌秋間,金鎭商誣及臣父甚憯,臣方待罪湖臬,上章伸理,旣蒙溫答矣。鎭商乃又上書,白地誣揑,以臣書中益勳譸張誣獄一句語,謂爲指璽·瑛而發,至曰勒加臣祖而譸張之目。是直以璽·瑛之逆獄,歸之誣成之地,而先大王,乃下備忘記,以護璽·瑛之獄爲敎,辭旨極嚴,竝及臣父。人臣得此敎,何以一日容息於覆載,人子當此境,何以更擧顔面於天地?至今思之,寸心斷絶矣。臣請明言壬戌事顚末,伏願殿下試垂察焉。夫所謂壬戌獄事,自有兩款焉。一則璽·瑛逆謀之獄也,一則全翊戴誣告之獄也。兩事條貫各異,而所謂翊戴誣告,非翊戴之告,乃益勳密啓於兒房者,而其間情節,正有許多無狀,此所以爲益勳之罪者也。臣父之論啓益勳,全在於益勳誣告之獄而已,初不干於璽·瑛之獄,其時啓辭,已經睿覽,廣播邸報,萬目咸睹,非臣敢誣。臣之前書,只是述臣父之言,而辨臣父之誣者,則其曰益勳之譸張誣獄云者,其爲翊戴誣告之獄,豈待兩言而明乎?璽·瑛之獄,則以大逆就服,而臣父之疏,亦嘗曰璽·瑛之獄,孰不痛惡焉,臣雖欲爲之誣獄,得乎?翊戴之獄,則告者乃以誣告被誅,誣獄二字,非指此獄而何哉?事狀之節節明白,乃如此,而只緣臣書不擧翊戴二字,彼鎭商,乃敢巧乘此隙,又敢謂歲月旣久,可得以混合兩事,欺誣天聽,乃以誣獄字,白地變幻,歸之於璽·瑛之獄,遂令泉壤之下,被此嚴敎,臣之初不能極論源委,昭達天聽者,罪固萬死有餘,而鎭商之設計欺天,夫豈萬萬人理之所忍爲也?今不在多言,臣父之論啓益勳,旣是翊戴事,則臣所謂譸張誣獄,亦只是譸張翊戴之誣獄而已,初不干於璽·瑛之事矣。所謂譸張誣獄,旣不干於璽·瑛,則鎭商之所謂直以璽·瑛之獄,歸之誣成云者,自歸於脫空矣。今臣所自暴,初非摸索於影儀,有可以疑似者比也。直據事實,昭摭文字,證在國乘,質以萬目,痛矣此言,不得逮於先大王之日耳。苟使得逮也,實狀昭著,豈不蒙洞賜明燭乎?言之及此,不覺聲淚之俱發也。殿下試命考出壬戌日記·臣父啓辭,片言有指璽·瑛之逆爲誣獄者,而臣所謂譸張誣獄者,果近於譸張璽·瑛之獄,則臣雖今日伏誣罔之誅,亦無所恨,如其不然,鎭商欺天之罪,可得以誅之,而臣之至冤,可得以伸矣。嗚呼,人生於三事之如一,事君事父,寧有輕重?是故,君臣之分,至嚴且截,而訟父之冤,則雖觸冒煩褻,未嘗或禁矣。如蒙不以臣無似,而卽賜照燭,念其至情,使一物之不自遂者,終得以自遂焉,則天地大造,生死肉骨,未足以諭此,卽此而溘滅,便當瞑目,下從黃泉,得薦螻蟻,生不爲不孝之子,死得免不忠之鬼,臣之片片血忱,哀訴默祝,惟在於此矣。至於鎭商書中,他餘眩亂誣罔之言,自有一世不泯之公議,千古不滅之靑史,雖幺麼鎭商數百輩,家在數百喙,恐不足以亂之疑之,臣不必費辭辯論,然就渠之所謂卞書言之,尤有可笑者,何耶?夫益勳所以譸張翊戴之事者,政在於告璽前一夜,出給軍牢令旗於金煥,誘脅翊戴而鉤致之,私自取供而拘留,仍復累日掩置,乃於設鞫旣久之後,始以翊戴所供,密啓於兒房,及其所告,竟歸無實,而誘脅之狀,盡發於翊戴與煥面質之時,卽此觀之,其譸張張大之跡,不啻若泥中之鬪獸矣。鎭商又不自明之言,每以翊戴初非益勳之所使,而渠自來告,其言之虛實,非所逆料,而議諸大臣,不得不自啓云,有若體國將臣,蒼卒聞變,卽時啓達者然,未知益勳,不送金煥誘脅,亦不送令旗軍牢,而彼翊戴無端自來乎?益勳必欲使翊戴自告,而諸大臣,勒令益勳而自告乎?益勳又欲卽日發告,而諸大臣,必使之掩置累日乎?且誘脅一款,每以爲非益勳所知,至於軍牢之給送,諉之於護送夜行軍牢,則固可曰護夜矣,令旗又何爲而給送乎?誘脅之行,給令旗者益勳也,則其所誘脅,當誰使之也?當日之事,益勳與煥,二身一心,一計一畫,莫非兩人之所聚首謀議,則只此誘脅翊戴缺數字不爲益勳所知者,其有此理乎?蓋益勳之□翊戴,言於相臣者,已在於設鞫之前,則與翊戴脈絡貫通,固已久矣。及是時,給令旗而送煥於翊戴者,益勳也,持令旗而致翊戴於益勳所者,煥也,畢竟替翊戴而發告者,又益勳也。三人者,相爲表裡,相與終始若是,而乃曰翊戴之虛實,非所逆料,煥之誘脅,非其所知云者,其誰欺?欺天乎?且曰虛實不能逆料,則堅使翊戴自爲上變,事理當然,不然則使金煥而竝告,斯亦可也,奈之何捨是二者,必爲替當而親告乎?旣欲親告,又何不卽告而。
上在慶德宮廬次。
朔奠陪祭後,大殿·大妃殿·中宮殿,政院·玉堂問安。答曰,罔極。
藥房問安。答曰,罔極。
朝廷二品以上·六曹單子問安。答曰,罔極。
宗班問安。答曰,罔極。
梓宮上字書寫後,大殿·大妃殿·中宮殿,政院·玉堂·藥房·朝廷二品以上百官問安。答曰,罔極。
申時,行晡哭。
權熀啓曰,大司憲李喜朝,持平金鎭商在外,執義趙鳴謙呈辭,掌令任泂未肅拜呈辭,朴弼正呈辭受由,持平鄭宅河呈辭式暇,今日以監察茶時之意,敢啓。傳曰,知道。
又啓曰,副提學金在魯,副應敎趙尙健,校理金相玉,昨日旣有只推之命。玉堂連日闕直,殊涉未安,竝卽牌招察任,何如?傳曰,允。
以副提學金在魯,副應敎趙尙健,校理金相玉,牌不進罷職傳旨,傳于權熀曰,推考傳旨捧入。
趙鳴鳳啓曰,副提學金在魯,副應敎趙尙健,校理金相玉,旣有只推之命。卽今玉堂上下番俱闕,事甚未安,更卽牌招入直,何如?傳曰,允。
以副提學金在魯,副應敎趙尙健,校理金相玉,再招不進罷職傳旨,傳于趙鳴鳳曰,推考傳旨捧入。
趙鳴鳳啓曰,左副承旨尹陽來,昨有只推之命,右副承旨宋成明,疏批已下,竝卽牌招察任,何如?傳曰,允。
以左副承旨尹陽來,牌不進罷職傳旨。傳曰,只推勿罷。
趙鳴鳳啓曰,左副承旨尹陽來,旣有只推之命,更卽牌招察任,何如?傳曰,允。
又啓曰,梓宮上字書寫時,領議政金昌集,右議政李健命,陳箚入啓,不得入侍之意,敢啓。傳曰,領右相處,遣承旨偕來,同爲入侍。
又啓曰,梓宮上字書寫時,領右相處,遣承旨偕來,同爲入侍事,命下矣。承旨兼進兩處之際,時刻必致遲延,差退之意,敢啓。傳曰,知道。
又啓曰,領右相處,遣承旨偕來事命下,而都承旨洪致中·右副承旨宋成明,陳疏受由,左副承旨尹陽來,纔已出牌,未及入來,一員未差,只有臣趙鳴鳳,右承旨權熀,而小臣,卽當入侍於梓宮上字書寫之時,權熀一人之身,勢難竝進兩處,何以爲之?敢稟。傳曰,承旨一員兼進,可也。傳曰,梓宮結裹時,初喪時諸執事人員,竝爲入參事,分付。
權熀啓曰,吏曹郞廳來言,開政事命下,而判書宋相琦未肅拜,參判沈宅賢呈辭,參議未差,不得開政云。判書宋相琦,參判沈宅賢,竝卽牌招開政,何如?傳曰,允。
又啓曰,吏曹判書宋相琦,參判沈宅賢,牌不進,推考傳旨,今方捧入,而開政命下之後,不卽擧行,殊甚未安。判書·參判,更爲牌招開政,何如?傳曰,允。
又啓曰,吏曹判書宋相琦,參判沈宅賢,再招不進,推考傳旨,今方捧入,而開政命下之後,不卽擧行,事甚未安。所當更請牌招,而一日三牌,有傷事體,何以爲之?敢稟。傳曰,待明朝,牌招開政。
左承旨趙鳴鳳啓曰,都承旨洪致中,右副承旨宋成明,陳疏受由,右承旨權熀,領右相處,以偕來事出去,左副承旨尹陽來,陳疏入啓,一員未差,廳中只有臣鳴鳳,不但出納之地,不成貌樣,伴直無人。都承旨洪致中,受由調理,已至三日,所當牌招,而拘於廳規,不得請牌,何以爲之?敢稟。傳曰,牌招。
傳曰,宗親府別進香時祭文,令宗臣中製進事,分付。
兵曹口傳政事,以李仁復爲副司果。
權熀,以忠勳府郞廳,以有司堂上意啓曰,今此殯殿,本府將有依前別進香之擧,令禮官擇日,祭文則令藝文館製進,何如?傳曰,允。
趙鳴鳳,以禮曹言啓曰,卽接齊陵·厚陵·英陵·恭陵參奉所報,則四陵守護軍等,有若干位田之故,例給七十卜,田稅價米,每於春秋,備納本官矣。今年災荒尤甚,當此陵軍赤立之日,萬無措備之路,一依各陵守護軍例,田稅永爲蠲除,則庶可支保云。各陵守護軍復戶田稅,皆已減除,則今此四陵守護軍田稅,獨爲仍存,事涉未安。貧殘陵卒,宜有呼冤之弊,依他各陵例,一體減除事,分付該曹,何如?傳曰,允。
又以禮曹言啓曰,麗王諸陵摘奸,今年當令爲之,而因山前,不可循例擧行,待明春摘奸之意,分付,何如?傳曰,允。
權熀啓曰,臣敬奉聖批,別爲傳諭于領議政金昌集,右議政李健命處,則領議政金昌集以爲,臣之不敢冒進之意,略陳於書啓中矣。卽者喉司之臣,承命復來,諭以時刻迫臨,期於偕來。臣誠惶隕窮蹙,寧欲鑽地而入,而不可得也。承宣之疏所論罪名,律以邦刑,萬戮猶輕,今何敢諉以迫於嚴命,而晏然趨承,有若薄物細故者然哉?莫重梓宮書寫,至於差退時刻,而終自陷於違慢之科,臣之罪戾,尤萬萬矣。謹當以文字,仰請嚴誅云。右議政李健命以爲,臣違拒嚴命,合被重戮,不意近侍之臣,復承敦諭之旨,一日之內,再臨陋巷。臣雖愚迷,豈不知職事之至重,君命之至嚴,而人言罔極,罪名狼藉,其何可徒恃寵靈,偃然冒承,以駭瞻聆哉?至於梓宮書寫之日,時刻之差退,莫非臣無狀不卽應命之致,而反復思量,益切惶蹙。臣罪至此尤萬萬,只自席藁,以俟鈇鉞之誅云矣。臣旣承偕來之命,姑爲仍留之意,敢啓。傳曰,知道。
又啓曰,臣承命往諭于領議政金昌集,右議政李健命處,則領議政金昌集以爲,臣之無狀,久冒匪據,發言行事,動輒得謗,人之嗤點,蓋已久矣。今此承宣疏中所論列者,皆是人臣之極罪,臣方席藁,恭俟嚴譴,不意聖度天大,不卽加誅,以梓宮上字書寫時入參事,至遣承宣,諭以偕來入侍。臣於此,惶恐感激,罔知攸處。苟使臣之所遭,如有一分可進之勢,臣何敢偃然退處,以孤我聖明特召之旨,而負此罪名,唐突冒進,終有所不敢,玆不得承命,瞻望仙寢,只自抆血摧肝而已云。右議政李健命以爲,臣之所遭人言,有非臣子所敢聞者,席藁私次,冒上請譴之章,及承聖批,以安心勿待罪爲敎,繼因政院稟啓,有梓宮上字書寫時同爲入侍之敎,近侍屈臨,臣一倍惶隕,罔知攸對也。臣方帶摠護之任,山陵大小諸節,禮當進參,而事君無狀,身缺數字自同恒人,晏然復進於殿陛之下哉?蹐天缺數字無望趨承,瞻望九扃,但有涕泣而已云矣。臣旣承偕來之命,而領議政金昌集,右議政李健命,俱不承命,姑爲仍留之意,敢啓。傳曰,知道。梓宮上字書寫時,大臣不可不入參,時刻迫臨,而俱無承命之期,極爲可慮。各別敦諭兩大臣,期於使之偕來,可也。
趙鳴鳳,以刑曹言啓曰,賊人鄭尙民不待時處斬事,旣已啓下,所當卽爲擧行,而今日,乃朔日,初一日別奠也。法典內,朔日及致齋日,不得行刑云。待無故日,擧行之意,敢啓。傳曰,知道。
右議政李健命上箚。伏以臣,昨伏見右副承旨宋成明疏斥,因近日瀛館事,張皇捃摭,語意慘刻,直驅諸臣等把弄縱恣之科,終以無禮吾君爲案。臣看來駭痛,不覺毛骨俱竦也。臣之無似,忝在大臣之列,前後之事,實多參涉,則論其負犯,臣實爲首。至於宰缺數字誣罔二字,誠有見於聖朝優待臺閣之道。繳還之請,欲效匡救之忱,而反自陷於重辜缺數字予奪之權,不歸上而歸下,人之爲言,胡至此極?臣旣負此罪名,精爽飛越,今日陪祭之班,梓宮結裹時,俱不得進參,席藁私次,誅罰是俟,伏乞聖明,亟勘臣罪,以謝人言,不勝幸甚。答曰,省箚具悉卿懇。前後筵奏,出於匡救之意,於卿別無所嫌,卿其安心勿待罪焉。仍傳曰,遣史官傳諭。
正言金龍慶上疏。伏以,臣民無祿,聖考賓天,如喪之痛,率普惟均,日月不居,因山奄迫,攀呼莫逮,穹壤茫茫。恭惟我殿下,抑情忍哀,踐位行禮,動遵先軌,迓續洪休,一國臣民,莫不垂淚延頸,拭目改睹。臣猥以庸姿,忝在朝紳之列,日夜之所冀望於殿下者,惟在於登崇俊良,以賁新化,而乃者薇垣新命,忽加於千萬不似之臣身,惝怳震惕,不知所以致此也。夫諫諍之職,爲任最重,苟非骨鯁風采,有足以彈服一世,則豈能缺數字邪,以無負臺閣之責哉?雖在平常之時,尤宜愼簡,況當嗣服之初,庶政方新,此時言議之地,其不可人人而冒居也,明矣,而乃如臣譾劣,苟然充位,臣猶知愧,人謂斯何?且伏念殿下,於銅闈代理之辰,臣猥備宮僚之數,出入离筵,非止一再,而逐隊隨行,一言無補,則其魯鈍無能之狀,伏想日月之明,業已洞燭無餘矣。伏乞亟遞,回授可堪之人,使名器無濫,微分獲安,不勝大願。臣於乞免之章,不宜猥及他說,而略有所懷,敢此附陳,伏願殿下澄省焉。殿下資稟沈靜,性度寬仁,天賦之質,可謂美矣。人非上聖,不能盡善,旣有其德,必有其病。沈靜之過,故或歉於分曉,寬仁之過,故却欠於明斷,凡於政令事爲,不見綜核奮發之效,漸成因循,委靡特甚,凡於引接臣僚之際,大臣·諸臣,交口進言,而殿下之畢境發落,只是依允二字之外,無他問難之道,殿下,以今日臣子不足與有爲,姑爲隨問而隨答耶?缺數字慮或不中於理,然疑逡巡,因爲退縮而靜默耶?君臣之分,比之猶父子也。何言之不可盡而,徒尙淵寂,一至於此乎?若此不已,則竊恐爲罔攸稟令之歸,而國事將日非矣,此臣所以不勝泄泄沓沓也。繼自今,穆然周思,赫然改圖,凡於聽政行事之際,必須審問而詳辨之,群臣進說,而殿下定其是非,殿下出言,而群臣論其可否,上下交修,而有都兪吁咈之美,政治昭明,而無優游叢脞之弊矣。豈不休哉,豈不盛哉?臣聞君以民爲天,民以食爲天。無食則無民,無民則無君。今年鋤後之旱,挽近所無,而晩後小雨,無益於旣枯之苗,不待登場,已判凶歉,賙賬之策,不容疎緩。有司之臣,乃慮蓄積之罄竭,奸僞之相蒙,向日登對之時,一一陳達,作爲節目,而其中不無一二可言者。其中有曰,年六十以上五歲以下,難以自辦糊口者外,年小壯丁,勿論男女,或傭役缺數字採拾可以糊口,而不此之爲,圖入白活,及其罷賬,散而之四,悉塡溝壑,此類勿爲白活,只抄老弱無依者,救活缺數字於先斯四者之意,而臣則以爲不然。夫食土之民,旣失其農,雖丁壯者,亦無資生之路。傭役賣柴,不可謂全無是理,而田畝無收,富者云急,則將於何傭役賣柴乎?非但事勢如此,爲民父母,豈可以此,責之窮民,而莫之恤耶?且慮賬後之爲盜,不思濟活安集之道,則死中求生,嘯聚可慮。是憂異日之爲盜,而反促目前之爲盜也。豈不大可懼哉?此一款,亟令商確於廟堂,改下節目,以示朝家一視之意焉。且曰諸邑守宰,或除出月稟,或請得耗穀之外,其他料理營辦之道,竝宜防塞。夫守令之除出月廩,賬活飢民者,固亦有矣,自朝家言之,亦不宜勒令捐俸,以補賬資。況其所除出,亦不可遍及於齊民者耶?至於守令之圖出京司及營衙門錢布者,稱以存本取利,略略分俵於實戶,秋後倍徵,以缺數字業者,及所謂空名帖,甚於私酬應,虛錄其缺數字文書中云云者,間有無識無恥憑公營私之缺數字之弊,當嚴立科條,摘發科罪而已,何可以此遍缺數字而永絶其料辦之路乎?此無異於因噎而廢食,伏願殿下,商議而善處焉。且臣得見年分節目,只給全災,其餘不爲擧論。今歲農形,大抵失稔,有水根稻田及趁時得雨之處,雖免全然失穫,而一道之內,邑邑不同,一邑之內,面面各異,宜令道臣,抄出其尤甚之邑,量給分災,使盻盻之民,得蒙實惠,毋孤顒若之望,則此實新化之初,一大仁政也。伏聞道臣,有以此陳請,而有司恤費,未免防塞。經費固不可不恤,而民隱所當先恤,如此等事,雖斷自宸衷,未爲不可。槐院圈錄,自是新進榮選,而今番被選人李知聖,曾有堂后假官擬望之時,以圭蓽寒微,全昧文字等語,重被臺臣之論斥,而擧擬之人,亦不能顯訟其冤,則其不合於槐院,擧此可知,宜令抜去於圈錄中。且槐院分館之規,先進諸員,齊會一處,各從意見,次次圈之,如或意見不合,一人先起,則不成圈坐,古例則然,今缺數字榜畢圈之後,先進一員,稱病起去,宜固缺敎字急於循私,因仍蹲坐,繼圈謁聖榜,而不顧是非,隨意完圈,其圈錄之當否,姑置勿論,如許規例,未之前聞,請謁聖榜,特令改圈焉。臣資性庸陋,言議低微,只以草草數語,仰浼崇聽,其亦平平,太不新奇,而反覆思惟,當今急務,君德民計之外,更無他道,倘殿下勿視以陳腐之談,而曲加採施,則未必不爲新政之一助也。臣於治疏將上之際,伏見承旨宋成明疏本,語意非常,專事捃摭,一篇精神,都在於排擊銓地,敲撼廟堂,必欲空朝廷而後已,臣不欲一一辯,,以效伐異之尤,而若夫君上辭令之間,朝廷施爲之際,如或有可以匡補者,則大臣之隨事陳白,固其職耳。今缺數字事事揑合成案,隱然驅之於罔測之科,其所用意,良亦巧慝。成明平日,自處以不喜乖激,而今其爲言,一至於此,痛矣議論之壞人心術也。此等傾軋之言,固宜罔干於聖聰,而及其疏批之下,顯示嘉奬之意,臣於是,尤不勝慨然。臣謂宜亟反汗,特施譴罰,以懲投抵之習,以明好惡之分焉。承缺數字斥其疑亂之計,則喉司繳還,實合於惟允之意,而缺數字採納,以殿下之明聖,或主於先入,未暇審察而然耶?伏願特恢三思,勿靳反汗。今日梓宮上字書寫時,兩大臣,俱以情勢之難安,不得入侍,其爲缺典,固不可言,明日梓宮結裹,事體尤重,必待大臣之入參,然後可也。伏望明賜辨釋,益加敦勉,期於卽出,無致〈?〉儀之有闕焉。答曰,省疏具悉。疏陳之事,令廟堂稟處。宋成明疏本,殊極謬妄,特罷其職焉。兩大臣情勢,雖曰難安,期於勉出入參矣,爾其勿辭,從速察職。
朔奠。朔奠陪祭入侍,左承旨趙鳴鳳,右承旨權熀,注書姜必愼,假注書申致謹,事變假注書宋寅明,記事官李光普。
午時,上御資政殿。梓宮上字書寫時,殯殿都監提調趙泰耉,書寫官礪原君柱,長生殿提調朴泰恒,左承旨趙鳴鳳,假注書申致謹,記事官呂善長。上立於殯殿西邊,王子立於欑宮門邊。趙泰耉進伏曰,梓宮上字,令書寫官,使之敬書,如何?上曰,唯。書寫官礪原君柱,將入書,欑宮內頗暗,不能書。泰耉進伏曰,書寫時,欑宮內似暗,西邊殿戶拓開,如何?上曰,拓開焉。內侍開西邊一隻,礪原君趨入欑宮內跪坐,梓宮上邊,謹書上字。趙泰耉及朴泰恒·趙鳴鳳,趨入欑宮內,看審後,泰耉復進伏達曰,畫中塗金處,或有淺深,使之更入塡補,如何?上曰,〈唯〉。礪原君,更入補畫後,泰耉·泰恒·鳴鳳,復入看審,出而進達曰,補畫,視前頗勝矣。欲改塗金之就乾,諸臣皆伏而俟矣。泰耉問內侍曰,塗金就乾乎?內侍曰,頗就乾矣。王子入欑宮看審後,內侍持紅錦斧衣,覆梓宮,諸臣,以次退出。
上在慶德宮廬次。
朝哭後,大殿·大妃殿·中宮殿,政院問安。答曰,罔極。
梓宮結裹別奠後,政院·藥房·朝廷二品以上百官單子問安。答曰,罔極。
趙鳴鳳啓曰,大司憲李喜朝,持平金鎭商在外,執義趙鳴謙呈辭,掌令任泂未肅拜呈辭,朴弼正呈辭受由,持平鄭宅河呈辭式暇,今日以監察茶時之意,敢啓。傳曰,知道。
又啓曰,副提學金在魯,副應敎趙尙健,校理金相玉,旣有只推之命,更爲牌招,何如?傳曰,允。
以副應敎趙尙健,校理金相玉等,牌不進,罷職傳旨,傳于權熀曰,推考傳旨,捧入。
趙鳴鳳啓曰,左副承旨尹陽來,陳疏承批後,亦不仕進,卽爲牌招,而卽今廳中一空,只有臣鳴鳳一人,出納之際,極其苟簡,都承旨洪致中,所當一體牌招,而拘於廳規,不得請牌,何以爲之?敢稟。傳曰,竝牌招。
又啓曰,吏曹判書宋相琦,參判沈宅賢牌不進,推考傳旨,今方捧入,而開政命下之後,尙不擧行,事甚未安,判書宋相琦,參判沈宅賢,更卽牌招,何如?傳曰,允。
又啓曰,吏曹判書宋相琦,參判沈宅賢,再招不進,推考傳旨,方今捧入,而開政命下之後,已至累日,尙不應命,事甚未安,而一日三牌,有傷事體,何以爲之?敢稟。傳曰,牌招開政。
洪致中啓曰,梓宮結裹時,初喪時諸執事入參事,命下,而其中前牧使沈廷輔,方在罷散中,前郡守金道浹,時無職名,前參議金雲澤,奉命出使,不得入參之意,敢啓。傳曰,沈廷輔·金道浹,竝令該曹付軍職。
又啓曰,兩大臣處,更爲敦勉事,使偕來史官傳諭,而時刻已入,何以爲之?敢稟。傳曰,大臣未及入來,各都監堂上入參事,分付。
又啓曰,梓宮結裹時,缺摠護使及長生殿都提調,當爲入參矣。領議政處批答傳諭,書啓,今方入啓,而時刻已迫,俱不應命,莫重結裹之節,將不得備儀,何以爲之?敢稟。傳曰,莫重時刻,決不可差退,爲先原任大臣,使之入參,可也。
又啓曰,梓宮結裹時,初喪時諸執事入參事,命下,故其時原任大臣中,判府事趙泰采,同爲入參之意,敢啓。傳曰,知道。
傳曰,莫重時刻,不可差退,故今方結裹,而兩大臣,不可不入參,遣史官,更爲傳諭。
權熀啓曰,臣敬奉聖批,傳諭于領議政金昌集,右議政李健命處,則領議政金昌集以爲,臣陷此大僇,冒陳危懇,恭俟處分,及承聖批,反降溫綸,辭意懇惻,仍令近侍臨門,諭以入參於梓宮結裹,臣以首頓地,不覺涕血之交頤。臣之所遭,不至於如是重大,則何敢於先大王送終之事,不盡其力,不用其誠,而所被人言,乃是人臣之極罪,以此罪名,將無以自立於人世,其何敢唐突冒進於嚴近之地,自同無故之人哉?緣臣縮伏,致令大事,不備其儀,亦是罔赦之罪,以此以彼,俱難倖逭,席藁私次,只願速被鈇鉞之誅云。右議政李健命以爲,臣更申血懇,冀蒙察諒,及承聖批,辭旨隆重,促令入侍,臣所帶摠護之任,又不許遞,則在臣分義,何敢有一毫偃伏之義?第臣職名,異於他僚,今日去就,實關國體。人言如此,而冒沒趨承,終有所不自安者,不得不更犯違慢之科,伏地涕泣,只俟處分云矣。臣旣承偕來之命,姑爲仍留之意,敢啓。傳曰,知道。昨日上字書寫時,大臣未參,情禮之俱缺,梓宮結裹之時,尤不可不入參,箚批已悉予意,而誠意未孚,尙不膺命,愕然且慚,無以爲諭。時刻已入,各別敦勉,使之偕來。
權熀啓曰,右議政處,更往敦諭,則謹當入來云,故臣先爲入來之意,敢啓。傳曰,知道。
領議政金昌集箚子。大槪,臣年紀衰邁,智慮昏耗,凡所猷爲,率多顚錯。臣雖自念,尙多凜然,況蓄憾切齒之徒,森列在傍。今者宋成明之疏出,而罪狀果狼藉,凡其爲說,萬萬危怖,以此勘斷,雖滅身湛宗,不足以塞責,臣何顔面,自立於天壤之間哉?噫,臣於仙寢周旋之事,何忍爲違避之計?而顧此罪名至重,終不敢冒進。今日結裹,又不得入臨,只恨命頑,不早溘然,伏乞亟正臣罪,以謝人言事。入啓。答曰,省箚具悉卿懇。今者宋成明之疏,極其謬戾,以卿體國之誠,有何掛齒?今日結裹,大臣不可不入參,卿其安心勿待罪,與之偕來,以副予望。仍傳曰,此批答,使偕來承旨傳諭。
右議政李健命箚子。大槪,臣猥授摠護之任,兼管內外都監,晨夕奔走,殫竭心力,大小禮節,惟以盡瘁爲期,而不幸今日,人言罔極,終陷大戮,撫躬自悼,人臣負此罪名,其能自立於覆戴之間乎?臣自聞此言,心寒膽慄,寢食俱廢,雖荷天地父母曲施恩私,刑章不加,而負犯至重,其何可唐突冒進,以累殿下淸明之治哉?伏乞將臣本職及摠護之任,亟賜鐫遞,回授無故大臣,使今日梓宮結裹之節,得以備禮,無憾於大事,仍治臣罪,以肅朝綱事。入啓。答曰,省疏具悉卿懇。構揑之言,不足介懷,於卿少無所嫌,摠護之任,此時不宜暫曠,今日結裹之時,尤不可不進參。卿其安心勿待罪,仍速偕來,用副至望。仍傳曰,此批答,使偕來承旨傳諭。
洪致中啓曰,梓宮結裹後別奠時,近侍進詣帷外事,儀註啓下,而別奠,兼行於夕上食,夕上食時,元無近侍入參之規,何以爲之?敢稟。傳曰,勿爲入參。
權熀啓曰,臣謹奉聖敎,更往敦諭于領議政金昌集處則以爲,臣情勢殊極危蹙,梓宮結裹,事體旣重,聖旨敦勉,亦至於此。他不暇顧,謹當趨詣云,而臣以右議政處敦諭,方爲兼進,未及偕來之意,敢啓。傳曰,知道。
又以國葬都監言啓曰,今此山陵表石,取用慶恩府院君家所在原州石,而長廣尺數缺定之意,旣已榻前定奪矣。表石長六尺廣二尺缺數字寧陵表石,雖似有減,不至過小,依此磨正以用,何如?敢啓。傳曰,知道。
又以國葬都監言啓曰,崇陵表石加簷籠臺,竝令山陵浮石所浮出事,定奪,而第念浮石所至於崇陵,道里頗遠,陸運甚難,表石,旣自江華浮出,則竝與籠臺加簷,一時浮出,船運於京江,事甚便好,依此分付於江華府之意,敢啓。傳曰,知道。
又以義禁府言啓曰,以兵曹啓辭刑曹啓目,雲峯前討捕使朴葵,移本府處置事,允下矣。朴葵,今方待命,卽爲拿囚之意,敢啓。傳曰,知道。
趙鳴鳳,以工曹言啓曰,本曹案付水鐵匠,只是十五名,來頭發引之時,一日七處祭享所入器皿及陵所所用各項大小水鐵之器,一時責納,各處運致,本無役價,故一人之身,每兼三四處缺數字數,雇人苟充代送,猶患不足,而當朔立番缺數字發引時七處路祭及其他陵所各處所用筆墨,例自渠輩,分排以納,急遽之時,事甚苟簡,且漢江津夫,則山陵所用許多莎草材木器械等不時輸運之役,急於星火,而津船每隻,恒定津夫一人,使之擔當,則不可一刻暫離於津所,今此無率丁水鐵匠·立番筆工·漢江津夫等轝士軍之役,依例頉減,使之專意應役事,分付漢城府,何如?傳曰,依爲之。
刑曹參議柳重茂上疏,伏以臣,日昨秋曹佐貳之命,遽下於千萬夢寐之外,臣感激恩私,靡所容措,而痼疾嬰身,日就危篤,且遭堂叔重制,日限未過,稽謝此久,方切悚蹙。伏見擊錚罪人鄭道原原情,則構誣臣身,罔有紀極,其所誣辱,皆是白地,臣誠駭惋,寧欲無言。第臣於己亥待罪秋曹時,果有鄭道原·趙得龍良賤相爭之訟,而非預於同缺數字權益寬良賤辨別之事,故以此分付兩隻而已。未出場之前,臣以他事遞職,其後他堂上,仍令兩隻,使之缺數字原情未及結末,兪集一爲判書,以爲外方訟隻,捉來京師,已有朝禁,各人等捧招,復出給文書,使之退去矣。今年正月,臣在隷院之日,趙得龍又爲呈狀,與鄭道原相訟,未受原情之前,臣移拜他職,徐命淵代臣缺數字前後捧招,不啻五六次,至於畢推臨決之際,道原憤其落訟,逃躱不現。臣於八月,又入隷院,搜閱於堂上捧招文案,則幾至決訟之境,而道原終不來現,故果囚道原族屬同訟者禹德洪爲名人,使之現出,則德洪以捉來事,定日納招之後,道原又不來現,直爲擊鼓,有此誣罔。其爲設心,實爲萬萬痛惋,渠於秋曹隷院,連有接訟之事,而及至今日,捨他聽理之諸堂,獨爲致怨於臣身者,原厥奸情,實有所由。蓋以臣自秋曹至隷院,連爲訟官,故慮臣洞察其情僞,而有所嚴決,不欲使臣,主其立落之權,而恣意擊去,若是無嚴,此亦可笑。臣於此訟,曾無一番推問之擧,何能預料彼此曲直之在誰,而先有左右係缺數字節節誣罔,實出臆逆,如此別惡之人,若不嚴加罪斥,以厲他人,則異日爲法官者,將無據理決訟之路,且非理好訟輩之誣辱訟官,亦將有相續不可禁之弊,豈不大可寒心哉?臣不幸累叨訟官,而逢此無限辱說,已不可忍羞耐憤,苟居其任,且臣於前春待罪本職也,慘遭呈狀人到家面辱之變,苟使臣,有一分彈壓之望,則前後受辱,何至若是無限耶?以此以彼,俱無冒沒行公之理,伏乞亟遞臣新授職名,以靖私義,不勝幸甚。答曰,省疏具悉。落訟者之言,不必爲嫌,爾其勿辭,從速察職。
成均館生員李箕重等上疏,伏以臣等,生逢聖世,名忝儒籍,沐浴我先王菁莪之化,久游絃誦之場,惟其資稟魯莽,學識蔑裂,雖不能象治於下,而常欲篤志力學,砥礪風節,庶幾無負於樂育之盛意矣。不意皇天降割,弓劍遽遺,若喪之慟,無缺數字而何幸我殿下,以聰明睿智之聖,親承大本,克篤繼述之意,凡在缺數字觀德聽風,拭見新化,從見先朝未遑之典,亦將次第而擧矣。臣缺數字此時竊有所感者,略此陳暴,惟殿下省察焉。臣等嘗伏見缺數字下備忘,則有何蕃·陳東·歐陽澈立祠之敎,大臣儒臣,詢謀僉同,而適値歲儉財竭,未卽奉行,臣等每欲陳章仰懇,以擧盛典,而因循荏苒,遂成先朝之闕典,此則臣等之罪也。乃者得伏見判府事李頤命撰進先大王幽宮之誌,其中有曰,命立何蕃·陳東·歐陽澈之祠缺數字此必以旣有成命,則雖未及立祠,其在揄揚之道,宜不敢闕漏,而第伏念其時下敎,不翅丁寧,今又書之誌文,永傳來後,此何等重大,而旣不能奉承明命,以行褒榮之典,只載文字,以垂無窮,則實有歉於我殿下丕承之道,而先大王至意,將未免湮沒之歸耳,豈不大可懼哉?先大王所以曠世相感於斯三人,必欲立祠而享之者,其意豈偶然而已哉?何蕃,當朱泚僭竊之日,太學諸生,多欲從亂,而蕃,以眇然一儒巾,正色叱之,使六館之士,免於濡迹,其忠憤義烈,視李晟數十萬之師,反有所勝焉者矣。其他節行,不可殫論,而其居家孝行,蓋嘗出天,故其所成就,若是其卓爾者,所謂求忠臣,必於孝子之門者,其是之謂乎。若夫陳東·歐陽澈,當宋朝危亂之時,見被兵罔極之變,憤奸佞之誤國,愍忠良之見斥,倡進一封之書,請誅六賊之頭,以謝天下,請用种·李,以却强膚,而言未見施,卒以被殺缺數字當受刑之日,非時大雪,塞路斷人,此豈以匹夫之冤,而感天地之和者乎?苟非平日所學者正而所養者厚,則安能有此樹立?然而此莫非宋朝列帝之所以培養者深厚,而元祐諸賢之倡明導率者,有淵源而然矣。是以,以先大王多前烈之心,承孝廟大有爲之志,痛大義之未伸,悶士習之日渝,深念風化之源,加意振作之方,乃於萬機之暇,披閱往籍,緬懷介士,特以三人之節,博詢臣隣,特命立祠於成均之傍。噫,自前代沿而下之,節義之不褒者何限,自近世泝而上之,大學生可取者亦何限,而先大王,必於太學生之中,又指出此三人者,實是激勵多士,聳動一世,以爲觀感作新之地,而又問可以同祀之人,以盡崇報之方,於是先正臣宋時烈·故相臣閔鼎重·金壽恒·金壽興,相與獻議,而壽興則以爲,晉之蕫養,可合同祀,至蒙允許。蓋養,當晉惠帝時,目見賈后之殺楊駿廢缺數字入太學,升明倫堂歎曰,朝廷建斯堂,將何爲乎?每覽赦書,謀反者缺數字至於殺祖父母·父母不赦者,以爲王法所不容故也。公卿處議至此,彝倫已滅,大亂將作矣。與其妻,荷擔入蜀,不知所終,養之所以慷慨於女主之濁亂彝倫之斁敗,長往不顧,若將浼焉者,千載之下,足以立懦廉頑,則其高風卓節,亦不下於三人之成就,實無愧於同堂合享之列,則缺數字者,雖其年代有前後之異,處義有生死之別,而若其藏修可缺數字立於危亡之際,報忠履貞,不負所學,則誠有彼此之殊矣。然缺數字之士所可擬,而若使薰陶於聖人之門,則可與絶纓之賢伯仲,而缺數字先大王之俯詢諸臣,特令立祠者,實出於褒尙節義,永樹風聲,而其激士氣聳瞻聆之意,可謂深且切矣。嗚呼,世道陷溺,言議岐貳,士趨之不正,俗習之頹靡,未有甚於近來者也。惟其剽竊章句,媒進榮利爲事,有識之寒心,固已久矣。先大王作文干祿之敎,亦是慨歎之意,則此誠臣等頂門上一針,而其所責勵而誘掖之者,至矣盡矣。臣等,雖甚無狀,而其好善尙義之良心,有不可終泯者矣。將欲於灑掃殿廡,欽奉禴祀之餘,瞻望前修妥靈之所以爲奮發淬礪之資,而未擧腏享之儀擧遭天崩之變,此臣等所以抱持遺音,號天而叩心者也。如以此,爲事未施行,而初不載錄則已,旣以爲先大王盛德之一事,而有所贊揚備述於不杇之文,則顧此幽銘之閟藏者,有其名而無其實,豈不有歉於誠信,而不亦未安之甚者乎?今當嚴廬哀疚之中,固知陳章煩瀆之爲未安,而玆事緊重,不容少緩,必於因山前,急急擧行,然後先王缺數字誌文之語,可以歸實矣。玆敢倡率仰籲,伏願殿下,特下臣等之疏於該曹,仍降速行之命,俾無後時之歎,不勝幸甚。臣等,旣以前代太學生立祠之意,有此陳請,則吾東方禍變之日,亦嘗有抗章力請,捨生取義之人,而今此何蕃等事,只以誌文中語爲急,不敢更以他事縷陳,自速煩猥之誅,伏乞竝此留神焉。答曰,省疏具悉。疏辭,令該曹稟處。
獻納宋必恒上疏,伏以臣素患痰火之症,越添於寒暑遞序之交。近日以來,風氣漸高,症情益痼,未及深寒,墐戶牢蟄,喘喘欲死,作一僵尸矣。不意薇垣寵命,遽及於病伏濱死之中,臣病裡憂懼,罔知攸措。念臣疾病,如有一分可强之道,則係是已踏之宿趼,又無情勢之可言矣。固當卽出承命,以伸分義,而其缺數字日益膠固,決無起動之望,玆不得疾聲呼籲於仁覆之下。伏乞聖慈,天地父母,亟賜遞免,以尋生路,千萬祈祝之至。臣於乞免之章,不容更入贅語,而目擊卽事,不任憂慨,玆敢附陳,惟聖明裁察焉。日昨承宣宋成明之疏,其爲僭毒,無異急書,一則曰無禮於吾君,一則曰伸縮舒慘,抑揚與奪,歸下而不在上。上自廟堂,下至臺閣,織出疑似,勒成罪案,毒手所及,無復完人。臣讀未終篇,毛骨俱竦,不能再看也。噫,乘時傾軋,伺間闖入,自是爭名嗜利輩伎倆,而成明之失意憒憒,思一得間者,固已久矣,何足深責,而顧今日何等時耶?仙寢在殯,上下哀隕,雖恤恤焉專意於因山之事,猶懼不暇,彼亦有心腸,其何忍萌心得失,攘臂黨伐,有若平昔無事之時哉?究厥用意,實非恒情之所及也。夫兩儒臣之當初所遭,自是橫逆,則其所出處去就,惟當一付公議,非一邊媢嫉人所可與知,而今反汲汲投疏,抑揚眩弄,一篇精神,惟恐兩儒臣當館錄,必欲沮其出脚而後已。重言復言,斷齗不止,末又以筵奏說話,做合粧撰,或爲之勒以下敎張皇書出,或謂之擅下上敎所無之當字,脅持諸臣,恐動天聽,其所爲言,罔有紀極,似此手段,決非士君子正大之道也。臣竊恥之,館職差出之際,銓官之啓請別敍者,已有規例,指難勝屈,則何獨於兩儒臣之請敍,看作一怪事,乃以艱難窘遁等語,便爲撓奪銓地之一資斧耶?多見其欲巧而不知量也。承宣之缺數字一款,臣亦得聞其委折矣。伊時批下之後,該房承旨,與伴直僚員,會坐缺數字微稟,而卽使院吏書報,微稟之承宣,至有目擊缺數字其所謂密把勿泄云者,不亦脫空乎?夫人主一言,關係至重,一紙傳下,四方觀聽,苟於文字句語之間,或有疑惑過重之處,則職在出納之地者,大可以徼還,少可以微稟,乃其職耳。當其倉卒之際,遽見過重之批,雖未及周思徼還道而有所微稟之擧,原其意,則亶出於納君旡過之地而已。夫豈有一毫他腸哉?今乃深文巧詆,驅人罪罟者,已無仁恕之道,而殿下不復恕察譴罷之命,此非但可冤之甚者,雖以我殿下政令言之,當其微稟之時,不以爲非,而許其改下,今於詆訐之來,反以爲罪,而旋又斥罷,則臣恐人之有以窺殿下之深淺也,不亦惜哉,況於臺疏之批耶?成明之謬戾,而特罷其職,則不遠而復,於此可見,而黃鎔之無罪枉罹,不待辨說而明矣,而尙靳反汗之命,臣不勝訝惑焉。伏願殿下,亟回前旨,益光聖德焉。至若兩大臣前後筵奏,時事陳白,皆出於體國匡君之至誠,有何毫末近似於言者之言,而今或截去首缺數字問,遂加以人臣之極罪,其排擊敲撼之態,實路人之所可惡也。以殿下之明聖,必悉燭其情狀,而特以疑似之故,易以眩惑,交亂之言,難於辨察,故反賜溫批之奬,致令元老大臣,莫暴其心事,而一時引入,遂於昨日梓宮上字書寫時,趁未入參,草率倉黃,不成儀文,此何擧措,此何景色,靜言思之,寧欲無言,其在事體待大臣之道,允宜洞斥誣詆之言,快示開釋之意,期於缺數字入參,而今乃不然,於成明則奬之以大意固好,於大臣則答之以安心勿辭,有承旨偕來敦諭而止耳。更無別樣敦勉之擧,如是而欲令出仕,不幾近於欲其入而閉之門耶?今日梓宮結裹,事體敬重,大臣尤當趁參,而一向引入,無意勉出,將令先大王送終大禮,又未免草草行之,則嗚呼,當此時而作此言,以起鬧端者,其罪可勝道哉?今殿下旣因匡救之臺章,而洞察成明之謬戾,則聖志固已飜然覺悟矣。轉環之美,孰不欽誦而歎仰乎?伏願殿下,亟將成明疏中所下批,卽命還收,仍以不可不入參結裹之意,別諭於兩大臣處,則以大臣體國之誠,亦豈不幡然改圖,思所以自盡之義乎?愚忠所激,妄言至此,臣無任云云。答曰,省疏具悉。爾其勿辭,從速察職。
副提學金在魯上疏,伏以臣,伏見前承旨宋成明之疏,滿紙臚列,罔非危怖,而其論玉堂兩臣事,譏斥勉出之人,不遺餘力。臣於此,不勝駭惑,繼之而慨惋也。蓋此兩臣所遭,專出於異口者傾陷之言,則兩臣之視若公議,必欲自廢者,固已太過,從前缺數字上開釋敦迫,不啻勤摰,而罔念分義,長事違逋,事體道理,豈容如是?故臣同僚相議,間有措辭於請牌之啓,兼且私相勸勉於兩臣,以冀其改圖矣。今者成明,不顧出位之嫌,乘機投章,汲汲逆阻其進路,雖自託以愛人以德,其孰信之?良可笑也。自有新錄之命,不悅之徒,百計沮敗,金東弼倡之於前,成明和之於後,而其所爲說,轉益深憯,猶恐錄事之萬一得成。噫嘻,亦甚矣。臣旣同被其斥,理難抗顔就直,荐違嚴召,祗俟重誅,輒下只推,又辱庚牌,不敢每每坐違,趨詣闕下,略暴危懇。伏乞聖明,亟遞臣職,以謝人言,仍治臣違慢之罪,千萬幸甚。答曰,省疏具悉。此等疏語,何必爲嫌?爾其勿辭,從速察職。
午時,梓宮結裹入侍時,原任大臣判府事趙泰采,慶恩府院君金柱臣,殯殿都監堂上趙泰耉·閔鎭遠,東平尉鄭載崙,錦平尉朴弼成,臨昌君焜,密豐君坦,右副承旨尹陽來,假注書申致謹,記事官呂善長,都廳李仁復,郞廳任鼎元,前牧使沈廷輔,前僉正金道浹,上立於欑宮之西邊,泰采進伏曰,下玄宮時,有柩衣,今此結裹時,已用柩衣冝脫下,諸都監,皆以爲然矣。上曰,唯,柩衣旣捲後,諸臣看審梓宮。進伏曰,無頉矣。又奏曰,日勢已晩,夕上食,當與別夕奠兼行,何如?上曰,依爲之。泰耉進伏曰,時刻當差遲,久立看審,恐有損傷,就次看審,何如?上曰,當仍立矣。泰采曰,匠手,當招入後,可以結裹矣。鎭遠曰,漆匠人,當招入乎?上曰,唯。梓宮始結裹,而先加紅大段雲文色襦衿,內供藍大段矣。未時量,承傳色來言,領相入來矣。上曰,史官引入。昌集入侍進伏曰,臣負犯至重,昨日上字書寫時,不敢承命。今日結裹時,不得已入來,而未及時刻,尤爲惶恐矣。上無發落,紅襦衿掩加缺數字彌縫而已。內侍持紅氈入來。昌集曰,結裹尙遠,久立恐有損傷聖體,就坐似好,諸臣皆以爲然矣。上曰,仍立之矣。召匠手十人,入欑宮內,以紅氈,覆紅襦衿,而先掩上,次掩下,先掩左,次掩右,紅氈則十六部合聯矣,紅氈四隅有隙處,亦以針線縫,又召匠人五名入來,以白布絞小索,二部七結,自上結之,次次結之,與私家結棺無異,左右縱上下劃,七劃而三縱矣,又以白布大絞索,加結七結。蓋紅氈毛衿,則備寒之具,而非終用之物云矣。輪臺板,從後門入之,而內侍持草綠段蒲團,內供則紅方紗紬也。上貼有瀾花文席,下鋪無緣稍大花文席,似是鋪輪臺板之物也。匠手五人,內侍五人,奉梓宮,移奉於輪臺板,梓宮甚重,故不得運動,群臣竝力喧囂,無復體貌,內侍·匠手,雜進群叫,而無主管禁止之人矣。輪臺板,則四隅有六環,旣移奉後,以紅綿袷索鉤環,而結於紅氈上劃三缺數字未時,承傳色來言,右議政李健命入來矣。上曰,史官引入缺數字旣畢,時己酉未矣。諸臣,以次退出。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
申時,行晡哭。
權熀啓曰,大司憲李喜朝,持平金鎭商在外,執義趙鳴謙呈辭,掌令任泂未肅拜呈辭,掌令一員未差,持平鄭宅河呈辭,今日以監察茶時之意,敢啓。傳曰,知道。
洪致中啓曰,吏曹郞廳來言,今日開政事,命下,而判書宋相琦,未肅拜,參判沈宅賢,情勢難安,不得開政云。判書參判,所當卽爲牌招,而罪人行刑相値,何以爲之?敢啓。傳曰,明日開政。
又啓曰,近日僚員不齊,事多苟簡,而左副承旨尹陽來,稱有難安情勢,今日呈單,不爲仕進,卽者左承旨趙鳴鳳,又以病出去,右承旨權熀,亦稱病陳疏徑出,其疏,雖已退却不捧,而廳中,只有臣致中一人,一院殆空,不成貌樣。出納之際,將無以備員,左承旨·右承旨·左副承旨,竝卽牌招察任,何如?傳曰,允。
以右承旨權熀,左副承旨尹陽來,牌不進,罷職傳旨,傳于洪致中曰,推考傳旨捧入。
又以備邊司言啓曰,本司武郞廳李淇,奔走勤仕,已滿十五朔,依例陞敍,或特令除授事,奉承傳施行,何如?傳曰,允。
又以宗親府郞廳,以有司堂上意啓曰,故學生尹宏妻缺字氏,呈文本府,以爲其夫尹宏,卽太宗大王第十一女靜淑翁主六世奉祀之孫,數世獨身,僅僅不絶,不幸身死之後,只有十一歲一箇兒,今年又爲夭折,貴主不遷之祀,將不免餒,而欲得同宗中賢哲之人,俾續宗祀之重,而門祚衰薄,近無期功之親,諸宗或有無子者,或有獨子者,唯其夫三從兄前主簿尹寔,獨有三子,欲以其第三子尙遜爲後,請于門長前府使趾慶,則以爲尙遜早失父母,旣無與者,不得私自許與云云。門長之言如此,終無立後之路,叩心搥胸,無處告訴,爲貴主立祀,朝家之所應憫念,願自本府,仰達天聽,特以尙遜立後,俾續翁主不遷之祀云。翁主宗祀,朝家旣令百世不遷,奉祀孫無後,則諸宗中當繼者,雖有父母俱沒之人,在前多有特命立後之擧,蓋出於敦親繼絶之意,則今此尙遜旣是貴主後裔,雖無父母,似宜特許繼後,奉其宗祀尹尙遜,令該曹特爲尹宏立後,以奉靜淑翁主之祀,何如?傳曰,允。
權熀啓曰,副提學金在魯疏批已下,副應敎趙尙健·校理金相玉,俱承只推之命,竝卽牌招,以爲上下番推移入直之地,何如?傳曰,允。
以弘文館副提學金在魯,副應敎趙尙健,校理金相玉,牌不進,罷職傳旨,傳于洪致中曰,推考傳旨捧入。
洪致中啓曰,副提學金在魯,副應敎趙尙健,校理金相玉,旣有只推之命矣。玉堂闕直,已至多日,事體至爲未安,竝卽更爲牌招,以爲推移入直之地,何如?傳曰,允。
以弘文館副提學金在魯,副應敎趙尙健,校理金相玉,再招不進,罷職傳旨,傳于洪致中曰,推考傳旨捧入。
趙鳴鳳啓曰,監兵水使防禦使遞來時,密符親納,例也,而前濟州牧使鄭東後,謂有身病,使褊裨替納,事甚未安,推考,何如?傳曰,允。
洪致中,以禮曹言啓曰,卽接宗廟署所報,則今月初五日秋奉審修改時,本署提調,當爲進參,而都提調判中樞府事李濡,提調吏曹參判沈宅賢,俱以身病,不得進參云,令政院斯速變通,何如?傳曰,允。
又啓曰,因禮曹草記,今月初五日宗廟修改時,本署提調,當爲進參,而都提調李濡,提調沈宅賢,俱以身病,不得進參,令本院斯速變通事,允下矣。提調沈宅賢,明日待開門牌招,使之進參,何如?傳曰,允。
上在慶德宮廬次。
朝哭後,大殿·大妃殿·中宮殿,政院·玉堂問安。答曰,罔極。
申時,行晡哭。
權熀啓曰,監·兵·水使遞來時,親納密符,例也,而前忠淸監司權,謂有身病,使褊裨替納,事甚未安,推考,何如?傳曰,允。
洪致中啓曰,吏曹郞廳來言,爲政事,命下,而判書宋相琦未肅拜,參判沈宅賢,情勢難安,參議未差,不得開政云。參判沈宅賢,纔以宗廟提調出牌矣。判書宋相琦,卽爲牌招,以爲開政之地,如何?傳曰,允。
又啓曰,吏曹判書宋相琦,牌招不進,推考傳旨,今方捧入,而開政命下,已至多日,因政官之連日違牌,尙不得擧行,事甚未安,參判沈宅賢,旣以宗廟提調,再牌不進,有難循例請牌,判書宋相琦,更爲牌招,開政,何如?傳曰,允。
又啓曰,宗廟提調沈宅賢牌不進,推考傳旨,今方捧入,而修改日子正迫,提調不可不進參,更卽牌招,以爲進參之地,何如?傳曰,允。
又啓曰,宗廟提調沈宅賢再招不進,推考傳旨,今方捧入,而修改日子,只隔一宵,奉審事體,至爲重大,而提調沈宅賢,連次違牌,他無推移進參之員,事勢急迫,合有變通之道,何以爲之?敢稟。傳曰,提調沈宅賢改差,其代口傳差出。
又啓曰,右承旨權熀,左副承旨尹陽來,昨有只推之命,竝卽牌招察任,何如?傳曰,允
以右承旨權熀,左副承旨尹陽來,牌不進,罷職傳旨,傳于洪致中曰,推考傳旨捧入。
又啓曰,右承旨權熀,左副承旨尹陽來,旣有只推之命,竝卽更爲牌招察任,何如?傳曰,允。
以右副承旨尹陽來,再招不進,罷職傳旨,傳于洪致中曰,推考傳旨捧入。
又啓曰,副提學金在魯,副應敎趙尙健,校理金相玉,昨有只推之命矣。玉堂連日闕直,事甚未安,竝卽牌招,使之入直,何如?傳曰,允。
以副提學金在魯,副應敎趙尙健,校理金相玉,牌不進,罷職傳旨,傳于洪致中曰,推考傳旨捧入。
趙鳴鳳,以兵曹言啓曰,卽者內三廳書員來告,本曹羽林衛一番將安相漢,今方入直,而猝得重病,症情非常,故勢難仍在直所云,不得已原單子中,改付標以入之意,敢啓。傳曰,知道。
備忘記,長番內官金兌熙,假承傳色差下,政院知悉。
趙鳴鳳,以司僕寺官員,以一提調意啓曰,前頭發引及移御,俱在一日之內,應爲入把之馬,當爲六百匹許,本司各邊所立卜馬元數一百二十匹,其餘四百餘匹,當令本寺貢物主人等責立,而主人元數只是四十名,四百餘匹之馬,責立於四十名之主人,其勢萬無辦出之路,不可無變通之道。移御時,諸嬪房內人所騎馬及擔負轎軍,自各該宮備立,陪從醫官所騎馬竝牽夫,亦令自備,各殿山陵問安內別監所騎馬,則發引時,各道驛馬多數上來,以驛馬立把,則事甚便當,當令該曹,依此變通,何如?傳曰,允。
權熀,以國葬都監郞廳,以摠護使意啓曰,都廳前執義趙鳴謙,時無職名,令該曹口傳付軍職,何如?傳曰,允。
洪致中啓曰,卽今僚員不齊,出納重地,極其苟艱。今日政承旨有闕之代,以在京無故人差出,卽爲牌招察任,何如?傳曰,允。
又啓曰,吏曹判書宋相琦再招不進,推考傳旨今方捧入,而卽者吏曹郞廳來言,判書宋相琦再招不進,參判沈宅賢情勢難安,宗廟提調口傳差出之命,不得擧行云。開政遷就,固已未安,而宗廟提調差出,一刻爲急,判書·參判,所當更爲牌招,而一日三牌,有傷事體,何以爲之?敢稟。傳曰,判書·參判,元無可引之嫌,而一向撕捱,其在分義,殊涉未安,竝卽牌招開政。
有政。吏批,判書宋相琦進,參判沈宅賢牌不進,參議未差,右承旨權熀進。兵批,判書李晩成都監進,參判兪命弘差祭,參議沈壽賢病,參知李翊漢進,承旨權熀進。
以沈壽賢·韓重熙爲承旨,李觀命爲宗廟提調,兪命弘爲同義禁,李暉爲定州牧使,趙觀彬爲淸風府使,洪禹傳爲執義,李重協爲掌令,金槹爲正言,兪拓基爲修撰,鄭必寧爲全羅左道敬差官,校書博士單韓選基,副護軍安處仁·朴弼正,副司果趙鳴謙,副司猛鄭運亨,同知李萬全,僉知三單朴瑞圭·柳胤缺數字處武,副司果李仁復,司果金仁澤。
權熀啓曰,弑夫罪人大阿只,旣已拿囚,而係是綱常,依法例三省推鞫,何如?傳曰,允。
又啓曰,弑夫罪人大阿只,三省推鞫事,命下矣。委官,何大臣進去乎?敢稟。傳曰,領相進去。
又啓曰,弑夫罪人大阿只,三省推鞫事,命下矣。兩日城上所,牌招言送之意,敢啓。傳曰,知道。
又啓曰,卽者禁府郞廳,以委官意來言,三省推鞫事,命下,而明日宗廟修改相値,不得開坐云矣,敢啓。傳曰,知道。
吏曹參判沈宅賢上疏,伏以臣,於日者,入侍殯殿,奉審梓宮,纔出閤門,聞承旨宋成明投進一疏,構揑銓地,極其慘毒。臣驚駭震越,蒼黃迸出,蹔歷政院,觀其原本,滿紙臚列,無非人臣極罪。臣覽之未半,毛骨俱悚,席藁私次,屛息俟命,今已五箇日矣。嚴譴不行,恩召荐降,臣於是,愈增惶蹙,無所措身。成明之疏,專以玉堂差出事,構成政官第一罪案,一則以坐罷人復敍爲罪,一則以才彦林意束閣爲罪,自若臣創開無前之規,錮塞無故之人者然,臣安得默然無辨乎?玉署出入之人,乍罷旋敍,從古何限,而未聞有以此爲政官之罪者。今成明,獨懼兩儒臣之請敍,操切防遏,若是其用力,何也?其所謂才彦,臣未知誰子,而其所壞亂朝廷之計,日夜所經營,只在於沮敗館錄,網打朝紳之意缺數字無奉行之日。因山大事,亦無克襄之望,故臣爲是慮,果必之高擬,臣之意,只欲令朝著粗安,不使至尊獨處於上,而今成明,不避出位,白地起鬧,至令國家大禮,未免欠缺,臣之所度,今果驗矣。尙何可言?然其爲言,至爲危怕,爲人臣而負此罪名,其何以一刻自容於覆載之間哉?臣誠不幸,獨據睢盱之地,今已半年有餘矣。朋怨挾憾,傍伺吹覓,必欲甘心,而固其勢然也。何幸天地父母,曲賜庇護,不加刑章,鎭日催召,又因太廟有事,促令膺命,臣非木石,寧不知感?第臣重負未勘,冤悃莫白,道路之聞臣所遭者,亦皆知爲臣代怖,臣又何心,更圖抆拭,重蹈險巇之地哉?臣等此際,若有一毫貪戀之心,復欲與人較量勝負,比挈進退,則一國之人,其將不食其餘矣。噫,日月易邁,仙寢將移,不死餘臣,區區所効力而殫誠者,只在於靈殿周旋之事,而日昨上字書寫時及結裹奉安之時,不得入參,已矣此生,無處展誠,北望號痛,心肝欲裂。乃者聖明,俯燭臣情地之不可冒出,宗廟提擧之任,已蒙先許遞免,臣感祝高厚,回罪爲榮,而今臣尙有本兼諸務之虛縻於一身者,不但爲臣心之晷刻靡安,其在國體,亦不宜一任瘝曠。伏乞聖明,察臣蹤迹之難安,憐臣情事之危迫,亟將臣所帶銓部本職及都監·摠府·金吾等兼任,盡行鐫免,仍治臣把弄無禮之罪,以肅朝綱,以謝人言,不勝幸甚。答曰,省疏具悉。構揑之言,何之爲嫌?卿其勿辭,從速察職。
獻納宋必恒上疏,伏以臣,目擊近事,不任憂慨,敢以草草數語,附陳於辭疏之末,固知誠淺辭拙,不足以孚感四聰,而尙庶幾好問之聖,執其兩端,而有所容牖矣。乃承批旨,只下勿辭之批而已。若臣所言數事,略不提論可否,俯賜指敎。臣誠慚惶悚蹙,繼之以訝鬱也。夫臺臣論事之章,與等閑言病之疏,旣有所別,則以聖上之明,察其是非之分,從違之別,想必了然於權度,而終靳數字之批誨,明言所論之當否,此莫非微臣言議素輕,不能見重於君父之致,而其在大聖人虛心聽政之道,得無歉乎?若此不已,臣恐廷臣解體,臺閣囚舌,殿陛之間,更無言事之人也。傳曰,有言責者,不得其職則去,臣理宜自處,以靖私義,而耿耿之忱,有不能自已,輒復妄陳,臣尤死罪,伏願聖明,照臣日昨所上疏章,特垂澄省,一一鑑別,如其所言不是,則嚴加誨責,仍治臣罪,以懲後無妄言者,抑臣又有所欲言者,敢此附陳焉。前秋謝恩使行時,以館中文書購得事,因使臣別單子,譯官兩人,倂蒙加資之典,而其中軍官兩人,以同入別單之人,乃謂不解華語,不出財貨,竝不入於論賞之中。是固出於欲防其虛實相蒙之弊,而此則有不然者,臣於其時,得充下价,於是購得之時,與譯舌輩,共捐私貨,互相周旋之狀,實所目覩者也,則今乃諉以不解華語,而獨漏賞典,實涉於可冤。臣愚以爲,雖未能一體加資,亦不可全然不論,若令兵曹,從其爵秩之高下,而以次調用,則似無不均之歎,亦合激勸之道。伏願聖明,下臣此疏于兵曹,使之稟處焉。答曰,省疏具悉。疏辭,令該曹稟處。
領府事李濡箚子,伏以經理廳之事,自初區畫設施者臣也。以故,前後以經理廳爲言者,皆臣之缺數字提調臣閔鎭遠受任之後,深思大計之所在,不以臣取謗爲戒,不思其勞,竭誠收拾,此豈有一毫顧藉於臣?蓋爲國事之不宜,歇後而然也。因此終致臣餘謗之連累,此又臣慚恧靡容者也。今若遞斥臣身,則可以都無事,伏乞聖明,俯垂諒察,遞臣經理之任,仍勘其罪焉。且臣兼帶宗廟都提調,俱係莫重之地,每缺數字之意,至於太廟奉審修改之時,以病未得進參,而提調亦有病故,則輒有臨時變通,改差提調之擧,此臣之心常未安者也。亦望遞臣宗廟都提調,以便公私,不勝幸甚。答曰,省箚具悉卿懇。如是引嫌,無已太過,卿其安心勿辭,亦勿待罪焉。仍傳曰,遣史官傳諭。
上在慶德宮廬次。
朝哭後,大殿·大妃殿·中宮殿,政院問安。答曰,罔極。
申時,行晡哭。
趙鳴鳳啓曰,備邊司郞廳,以大臣意來言,今日賓廳坐起日次,而別無大段稟定之事,不得來會云矣,敢啓。傳曰,知道。
又啓曰,禁府郞廳,以委官意來言,明日明陵石物撤毁告由日,初七日國忌齋戒,八日正日,三省推鞫不得開坐云矣,敢啓。傳曰,知道。
又啓曰,右副承旨尹陽來,昨旣有只推之命,而今日不爲仕進,卽爲牌招察任,何如?傳曰,允。
以右副承旨尹陽來,牌不進,罷職傳旨,傳于趙鳴鳳曰,推考傳旨,捧入。
又啓曰,左副承旨韓重熙,右副承旨尹陽來,同副承旨沈壽賢,旣有只推之命,更卽牌招察任,何如?傳曰,允。
以左副承旨韓重熙,同副承旨沈壽賢,牌不進,罷職傳旨,傳于趙鳴鳳曰,推考傳旨,捧入。
傳曰,承旨持公事,入侍。權熀啓曰,持公事入侍事,命下,而時無公事,何以爲之?傳曰,勿爲入侍。
又以司僕寺官員,以一提調意啓曰,各牧場牧子,本官侵責之弊,前後啓下禁斷,不止一二,而各邑,猶踵前習,無意奉行。卽見羅州監牧官朴來泰牒報,則慈恩·長山·安正·其佐等四島牧民處,自羅州牧,每戶獵鹿山行驅軍價米三斗,結箭價米七斗,合米十斗式,年年收捧,民不能支保,漸至渙散云。事之驚駭,莫此爲甚,雖曰此是本州謬規,而前後申禁之下,因循不罷,不可不隨現警責。十年以後牧使,竝從重推考,今年爲始,每戶十斗米收捧之規,永爲革罷後啓聞之意,知委本道。且聞各鎭邊將之侵虐牧民,不一其端云。邊將異於地方官,而恣意侵虐,尤涉痛惋,今後隨現摘發,拿問處之事,捧承傳施行,何如?傳曰,允。
又以國葬都監郞廳,以摠護使意啓曰,都監各房中二三房,今已畢役,各色工匠,竝皆缺房諸役及誌石所,猶未完畢矣。堂上郞廳,依前例輪日開坐,監造官,亦爲輪回直宿之意,敢啓。傳曰,知道。
又以國葬都監郞廳,以摠護使意啓曰,提調宋相琦,移吏曹判書之後,陳疏引嫌,不爲行公矣。自前度支之長,例兼都監提調,而雖或移職,都監則不爲遞改矣。宋相琦,使之仍爲察任,何如?傳曰,允。
又以國葬都監,以摠護使意啓曰,本都監都廳金相玉,魂殿都監都廳趙尙健,違牌坐罷矣。依前仍爲差下,令該曹,口傳付軍職,何如?傳曰,允。
韓重熙,以兵曹言啓曰,今九月初五日,幼學尹尙通稱名人,自興化門入來,差備門外擊錚,極爲駭愕。令攸司囚禁治罪,同門守門將李行相,常時不能禁斷雜人,以致闌入,亦難免其責,推考,何如?傳曰,允。
慶尙監司吳命恒上疏。大槪,臣之老母,疾疢連綿,實有朝夕凜凜之憂,每當消息之至,心腸先摧,顔色自變,傍人見之,莫不爲臣㦖然,顧念私情,亦何忍因仍久留,以孤門閭之望哉?方今新化日降,孝理是先,若臣懇迫之情,宜在矜愍,伏況親年七十勿敍三百里外,昭載國典,從前守令之情理與臣同者,亦皆許遞,則獨臣今日,豈不蒙哀憐而曲許乎?且臣近接京信,臣母宿病添劇,委頓床席,轉動須人,病裡思臣,輒呼臣名,臣聞來,方寸煎灼,不能自定。天涯隻影,相對耿耿,夙夜不寐,忽若無生。伏乞聖慈,遞臣職名,俾得歸救母病事。入啓。答曰,省疏具悉。疏辭,令廟堂稟處。
上在慶德宮廬次。
朝哭後,大妃殿·大殿·中宮殿,政院問安。答曰,罔極。
洪致中啓曰,廳中位甚不齊,事多苟簡,而左承旨趙鳴鳳,今日不爲仕進,右副承旨尹陽來,昨有只推之命,竝卽牌招察任,何如?傳曰,允。
以右副承旨尹陽來,牌不進罷職傳旨,傳于韓重熙曰,推考傳旨,捧入。
洪致中啓曰,卽今未署經守令,至於七員之多,當此秋務方殷之日,官事不宜久曠,夫馬留滯,亦甚可慮,兩司呈告未肅拜人員,竝卽牌招,以爲署經之地,何如?傳曰,允。
以掌令李重協·任泂,修撰兪拓基,牌不進罷職傳旨,傳于韓重熙曰,推考傳旨,捧入。
洪致中啓曰,注書徐宗伋,連日呈病,不爲仕進,卽爲牌招察任,何如?傳曰,允。
權熀啓曰,玉堂闕直,已至多日,事甚未安,修撰兪拓基,昨旣荐有只推之命,卽爲牌招入直,何如?傳曰,允。
韓重熙啓曰,修撰兪拓基,旣有只推之命,更爲牌招,何如?傳曰,允。
以修撰兪拓基,再招不進罷職傳旨,傳于韓重熙曰,推考傳旨捧入。
洪致中啓曰,咸鏡監司尹憲柱,除拜已久,而連呈辭疏,尙不出肅,卽爲牌招,何如?傳曰,允。
以李憙爲假注書。
韓重熙,以兵曹言啓曰,今九月初六日,幼學金景德稱名人,自開陽門入來,差備門外擊錚,極爲駭愕。令攸司囚禁治罪,同門守門將崔弘瑞,常時不能禁斷雜人,以致闌入,亦難免其責,推考,何如?傳曰,允。
又以訓鍊都監言啓曰,本兵分授興仁門·崇禮門·仁王山近處都城女墻頹落處修改之役,已爲完畢之意,敢啓。傳曰,知道。
獻納宋必恒,正言金槹啓曰,泗川縣監兪德基,本以卑微之人,濫膺字牧之任,受侮吏隷,不似官員貌樣,其他不法之事,不一而足,民不堪命,闔境嗷嗷,荒年賑救之策,不可畀諸如此之人,請泗川縣監兪德基,罷職不敍。卽今仙寢在殯,擧朝哀遑,上下大小,唯當專意一心於愼終之節,而乃者前承旨宋成明,乘時投疏,一篇精神,專出於敲撼朝廷,傾奪銓地之計,而捃摭排軋之不足,乃以無禮吾君,舒慘與奪,不在上而在下等語,公肆誣陷,罔有紀極。用意憯毒,殆同急書,梓宮書字,何等重大,而大臣終不得入參,及至結裹之日,幾乎過時,僅僅成樣,苟使成明,一分顧念於大禮,則當此之時,何忍爲此擧耶?究厥罪狀,決不可罷職而止。請前承旨宋成明削奪官爵。答曰,不允。
注書徐宗伋上疏。大槪,堂后之任,不過循例記事而已,至於上敎,則未嘗不諦承而謹書之。得見日昨承宣之疏,則有曰趙尙健·金相玉,明有禁推之命,而擧行條中,擅下上敎所無之當字,看來毛骨俱竦。今七月二十九日疏決入侍時,兩大臣,以兩儒臣許久撕捱,另宜勉出事,相繼陳達,有或命禁推,或下備忘之語,則自上所發落,有禁推二字,而其下餘音,未能曉然承聽之際,繼聞右相所陳,則曰兩人姑無職名,前頭若復違牌,則固當如是,而別爲開釋,則似好云。臣亦認得聖敎爲當爲禁推之命,而忙劇之中,只以禁推矣三字記之,而當其擧條之搆出也,禁推矣三字,語勢未暢,故以當禁推矣四字書入,至經睿裁,及夫兩臣付職,再次違牌後,始下禁推之命,夫罷散人未有職名,而經加禁推之罰,則在朝家事體,當爲何樣處分耶?今承宣,不暇顧念,急於構人,至以擅下無禮等語,猝然勒加。噫噫,人之爲言,胡至此極?臣新進末官,橫罹難赦之罪名,以此罪名,豈可晏然冒出,復蹈旣敗之轍哉?伏乞削臣之職,治臣之罪,以安微分,以快人心事。入啓。答曰,省疏具悉。爾其勿辭,從速察職。
同副承旨沈壽賢上疏。大槪,臣病狀添劇,鍼焫方畢,此際忽承銀臺移除之命,召牌荐降,未免屢違。臣之情病,如有一毫可强之路,則何敢偃然坐違,自速慢蹇之罪哉?顧臣事役塗路之間,幾將周歲,素患痰火,不翅倍劇,而量事旣未完畢,不敢以疾病爲辭,冒熱踰嶺,趲程驅馳,日夜惶悶,間因輕歇之時,料檢文書,僅得照管,强策擔曳,僅僅復命,而卽今病情轉深,萬無復起之望,伏乞亟遞臣職,俾得專意調治事。入啓。答曰,省疏具悉。爾其勿辭,調理察職。
司諫金濟謙上疏。大槪,臣所帶校正廳之任,不輕而重,是宜逐日赴坐,刻期蕫役,俾先朝雲漢之章,從近昭布,以慰聖上羹墻之慕,而臣情迹難安,不能以時往來於任所,而見今日晷漸短,寒事漸迫,刋印之役,恐難速就,若又蹉跌旬月,則勢將延及來歲,濫費之倍多,已不可勝言,而前頭又當有實錄修正之役,堂郞員役工匠凡物,皆將節節相妨,誠可慮也。伏乞聖明,深軫事勢之緊急,特命遞臣臺職,俾得專意於校正之役,公私幸甚。且臣深有所懷,敢此附陳,近來近從之班,鮮有服勤之人,每一守令有窠,皆思一麾而去,甚不可也。其或家貧親老,思一榮養,與蹤迹臲卼,難於居內者,外求出宰,皆無義意。今者淸風府使趙觀彬,於斯二者,無一近焉,其遞承宣之日,人謂有嚴助會稽之意,已而果然,事雖偶然如此,在觀彬之道,不可不避嫌,況其人,宜在邇列,不宜在外,臣謂趙觀彬淸風府使之任,宜姑遞改,以爲他人辭勞圖便之戒事。入啓。答曰,省疏具悉。疏辭得宜,淸風府使趙觀彬,今姑遞改,爾勿控辭,從速察職。
注書徐宗伋原疏,伏以如臣微末,百不猶人,通籍未幾,遽躐榮梯,揣量己分,僥冒實多,而第念堂后之任,不過循例記事而已。雖其才識鈍滯,筆翰拙澁,常有溺職之懼,而至於上敎,則未嘗不諦聽而謹書之,自以爲率是以行,可幸無罪。今於病伏中,得見日昨承宣之疏,則有曰趙尙健·金相玉,明有禁推之命,而擧行條中,擅下上敎所無之當字,臣看來,不覺毛骨俱竦。玆敢席藁私次,恭俟誅譴,卽因本院召牌降臨,臣怵分畏義,不敢坐違,謹此趨詣於闕下,而顧臣情勢,萬萬危蹙,終有所不可泯默冒進者,玆將其時事實,略陳之,惟殿下垂察焉。今七月二十九日疏決入侍時,兩大臣,以兩儒臣許久撕捱,另宜勉出事,相繼陳達,而有或命禁推,或下備忘之語,則自上所發落,有禁推二字,而其下餘音,未能曉然承聽之際。繼聞右相所陳,則曰兩人姑無職名,前頭若復違牌,則固當如是,而別爲開釋則似好,而臣亦認得聖敎爲當爲禁推之意,忙遽之中,只以禁推二字記之,而當其擧條之構出也,禁推矣三字,語勢未暢,故以當禁推矣四字書入,至經睿裁,而亦無付標點下之擧。以此推之,則聖意所指,同謂其前缺一字當爲禁推,而當禁推矣四字,非臣用意擅下之狀,可以略知矣。及夫兩臣付職,再次違牌之後,始下禁推之命,則其非出於卽日禁推之意,尤豈不灼然益加驗歟?大抵擧條啓下之規,蓋慮記注之或有差爽,必須重複書入,更備睿覽,及至隨事啓下,然後始乃頒布,其所以防後弊者嚴矣。雖使臣,敢欲擅行添刪,其於天鑑之俯燭,何哉?多見其求罪之深,而反不能成說也,而況伊時兩臣,俱在罷散中,夫罷散之人,未有職名,而徑加禁推之罰,則在朝家事體,當爲何樣處分耶?日月在上,有不可誣,事理所在,豈宜致疑於或有此事,而今承宣,不暇顧念,急於構人,至以擅下無禮等語,猝然勒加。噫嘻,人之爲言,胡至此極?設令聖敎,果在於徑先禁推,則任記注者,惟當據實書出而已。兩臣禁推,遲速無異,有何彌縫之端,而乃作此回互之事,以自陷於不測之誅乎?本事成敗,作一旁伺者之大關捩,而新進末官,混被餘波之噴薄,橫罹難赦之罪名,還不覺可笑之甚也。以此情迹,豈可晏然冒出,復蹈旣敗之轍,以益人猜怒而重其罪戾也哉?玆不避僭猥之誅,敢事瀆擾於嚴廬之下。伏乞殿下,曲賜諒察,仍命削臣之職,治臣之罪,以安微分,以快人言,不勝萬幸,臣無任云云。答曰,省疏具悉。爾勿控辭,從速察職。
上在慶德宮廬次。
夜一更,電光。三更四更,電光。
世祖惠莊大王忌辰齋戒。
朝哭後,大妃殿·大殿·中宮殿,政院問安。答曰,罔極。
韓重熙啓曰,大司憲李喜朝,持平金鎭商,在外,執義洪禹傳,持平鄭宅河,呈辭,掌令任泂未肅拜呈辭,李重協未肅拜,今日以監察茶時之意,敢啓。傳曰,知道。
藥房都提調金昌集,提調趙泰耉,副提調洪致中啓曰,涼候漸緊,伏未審此時,聖體,若何,大妃殿氣候,亦何如,加減生脈散,連爲進御乎?臣等久未入侍,且有陳稟之事,今日與諸醫入診,詳察聖候宜當,憂忱未已,敢來問安,竝此仰稟。答曰,知道。慈殿氣候一樣,加味生脈散,連爲進御,而頃日議藥事,仰稟慈聖則以爲,時無大段疾病,決非連用補劑之時,瓊玉膏,勿爲劑入事,縷縷爲敎,姑勿劑入,宜矣。
權熀啓曰,假注書李憙,雖已分館,姑未免新,與無職人無異,依例付軍職,冠帶常仕,何如?傳曰,允。
洪致中啓曰,卽今廳中,位甚不齊,事多苟簡,而右承旨權熀,今日病不仕進,右副承旨尹陽來,昨有只推之命,竝卽牌招察任,何如?傳曰,允。
以右副承旨尹陽來,牌不進,罷職傳旨,傳于洪致中曰,推考傳旨捧入。
韓重熙啓曰,玉堂久致曠直,事甚未安,修撰兪拓基,卽爲牌招入直,何如?傳曰,允。
以修撰兪拓基,牌不進,罷職傳旨,傳于權熀曰,推考傳旨捧入。
權熀啓曰,玉堂闕直已久,事體至爲未安,修撰兪拓基,旣有只推之命,更爲牌招入直,何如?傳曰,允。
又啓曰,因成均館草記,本館堂上,竝爲牌招矣。知館事李觀命,同知館事宋相琦·申銋,牌不進,罷職傳旨,今方捧入,而聖廟空堂,事甚未安,更卽牌招,以爲勸入之地,何如?傳曰,允。
又以京都監郞廳,以摠護使意啓曰,山陵開金井,在於今初九日,前日率去地師,別提楊再興,副司勇金用鳴,別將李藎廷外,前僉使池汝沆,副司勇鄭倬,連山縣監李玄緻,當爲率去,而池汝沆,時無職名,令該曹,口傳付軍職,何如?傳曰,允。
又以成均館官員,以大司成意啓曰,昨日居齋儒生,不入夕食堂,仍有捲堂之擧,臣聞來不勝驚駭,卽爲馳進泮宮,招致儒生,問其捲堂之由,則諸生沈炯等以爲,今此疏事,因疏頭避嫌,終至不成,齋任謂以見輕,引入不出,當此擧國哀遑之日,豈不知捲堂之爲未安,而齋生之道,不敢晏然獨入云,故又爲催促齋任,使之入堂,則掌議尹志述,書進所懷以爲,臣昨以前代四人建祠事,陳請蒙允,誌文中小而輕者,旣已疏論,則其重而大者,不敢泯默不言,以負我先大王崇節義激士氣之盛意,故玆以辛巳丙申兩年事未盡者,請改之意,發論,仍設疏廳,而方外士友,無一人相應者,已極慚恧,而東西齋及四學下齋生,擧皆無緣不參,至於上齋生,幾盡謀避,僅與留在者七八人,艱成議事之會,而不得已居齋生,差出疏頭,又以無所據之說,引嫌逃走。臣旣以齋任,寔主張是事,而惟其平日言行,不能見重於齋生,致有此無前之狼狽,其何敢晏然入堂,以自廁衿紳之列哉?然臣之所蘊蓄於中,欲陳於嚴廬之下者,庶幾因此而有所陳暴,使天下後世,知有一脈不死之公議,則其亦不幸而幸矣。洪惟我大行王臨御四十餘年之間,仁覆如天,明斷若神,使綴旒之國勢,措之泰山,陷溺之人心,免爲禽獸。此東域含生之類,所以沒世而不忘盛德至善者也。於乎,日月有時,菆塗將啓,而曲阜之履才遺,昌歜之好莫追,則今日臣子之所可自効其萬一者,惟在於發揚其先大王平日之志事,以之垂萬世貽燕之謨,慰一國如喪之慟,而我殿下之所以無憾於必誠必信之道者,亦惟在是,而一有未盡,則殿下何從以伸其無窮之孝思,臣子亦何以免於春秋不臣之誅哉?嗚呼,我先大王政敎謨訓,動合規則,前後事業,度越百王,而若辛巳·丙申事,其處分之當道,衛道之盡誠,實千萬古所未有者也。臣伏見判中樞府事李頤命所撰進幽宮之誌,則於辛巳事,則沒而不書,於丙申事,則微婉其辭,使是非相混,臣竊不勝驚駭痛惋之至,夫辛巳年間之變,暗密難測,而我先大王,明於燭幾,謹於防患,夬恢乾綱,明施典章,使宮闈肅而輿憤洩,其處分之嚴正,志慮之深遠,求之簡冊,亦所罕見也。若丙申事,則變起師生,而民彝日壞,其流之害,將至於父子薄而君臣絶,我先大王,聖學高明,洞辨是是,旣明正尹拯背師之罪,繼又勉戒我殿下,無得或撓,其淑人心正士趨之功,眞可以建天地而不悖,此斯文之所以永賴而不墜者也。嗚呼,我先大王,旣有此盛德事,而今不可以復見焉,則凡爲先大王臣子者,孰敢不飮泣追思?思盡表章於來世,而頤命,乃於白首之年,猶且顧瞻利害,費盡機巧,忘先王隆厚之恩,而藉他日讒賊之口,此豈人臣所可忍爲?而及其公議譁然,懼不可以逃罪,則敢又以諱親之說,作爲義理,有若殿下眞有可諱之親,而臣子自有當諱之義者然。噫嘻,此何言也?唯我先王先后,受祖宗付托之重,而傳序於殿下,嗣登寶位,爲社稷生民之主,則殿下之不敢復有私親,義理至明,況辛巳處分,寔出於先大王爲國家萬世之慮,而前後章奏之批,明示聖意之所在者,炳如日星,則殿下之不敢復以他意,存於淵衷,又道理當然,而今相臣,旣自怵迫於禍福,使先大王懿美之德,不免於掩翳而不章,又復傅會經訓,文致奸言,要以自掩其心迹,而誣一世耳目。嗚呼,使先大王,而至於今日,則相臣猶敢以此等語,肆然於章牘之間哉?其不忠無狀之罪,又不可勝誅矣。伏願殿下,亟命他大臣,改撰先大王幽宮之誌,而於其所可書者,痛快說去,無令先大王盛德大業,終至剝蝕,則實國家之大幸,而我先王在天之靈,亦可以少慰矣。臣初欲以此陳章,而此箇義理,人所共知,相臣之疏,亦以物議爲言,意謂朝廷之上,必有不忍背先大王而爲殿下言之者,故姑以建祠事,爲請矣。今則刻役不日將始,而處經幄者,疏已具而畏縮不敢發,廟堂·臺閣之臣,亦或聚議竊歎,而終未有一陳於黈纊之下者,殿下之股肱耳目如此,猶可以爲國乎?臣竊痛之。噫,廷臣之歷盡風霜,志氣摧頹者,固不足言,而獨惜夫士林之中,平昔以言議自任,節義自誇,常以爲高出世人者,曾無一箇慷慨倡義之人,而齋儒之積歲居泮,久享廩祿者,盡爲徒費薤鹽之歸,此眞可謂令人代羞者也。雖然,臣旣發大論,而見輕於自中,貽此莫大之恥辱於賢關,則祖宗朝三百年培養之風,掃地盡矣。其在廉隅,不敢冒入,致令煩撓於諒陰哀疚之中,縮伏齋舍,恭竢處分云。臣以疏事不成,至於聖廟捲堂,事體極爲未安,況此嚴廬哀疚之中,亦不當以此煩瀆,斯速還入之意,反復勸諭,終不回聽,似當有別樣開諭之擧,而以臣一人,有難獨爲勸入,知館事李觀命,同知館事宋相琦,同知館事申銋,竝卽牌招,以爲同議勸入之地,何如?傳曰,依啓。聖廟捲堂,事體未安,斯速勸入,可也。
申時,行晡哭。
庚子九月初七日午時,上御挹和堂,藥房入診入侍時,都提調金昌集,提調趙泰耉,副提調洪致中,記事官姜必愼·李光普·呂善長,醫官吳重卨·金后·康天衢·李震成·權聖揆。都提調金昌集進曰,日氣漸寒,聖體,若何?上曰,無事矣。昌集曰,慈殿氣候,今日批旨,以一樣爲敎矣。生脈散連爲進御,而水刺,至今以水澆進之乎?自外未能詳知,下情不勝悶鬱矣。上曰,連進水澆水刺矣。昌集曰,臣等,久未入侍,不任憂慮,敢請入診矣。自上方在哀疚之中,機務酬應,有異常日,以閭巷家凡人言之,身當劇任,酬應煩多,則飮啖失時,口味不甘,形神自然疲餒矣。不審近日,聖體,何如?而水刺之節,亦不以此減損乎?上曰,不至減損矣。昌集曰,自上素多火升之候,不知若何?上曰,姑無火升之事矣。昌集曰,曾前有小便煩數之候,卽今則復何如?上曰,不爲煩數矣。昌集曰,拱辰丹劑入已久,連久爲進御,而見今餘存幾何?上曰,餘者尙多矣。昌集曰,然則幾盡進御乎,或半爲進御乎?上曰,半爲進御矣。昌集曰,每日一次進御乎,或無時進御乎?上曰,無時進御矣。提調趙泰耉曰,向於加漆結裹之時,小臣連爲入侍,而嚴不敢瞻望矣,今日入診,則玉色頗覺銷瘦矣。朝夕哭泣之餘,萬機酬應之際,勞悴必多,安得不然,凡干文書經覽之時,若不泛然看下,則用精過而火熱升矣。玉體銷瘦,或由於此等症候而然歟?上曰,不然矣。昌集曰,令諸醫診脈,何如?上曰,唯,諸醫以此診脈後。金后曰,脈候左寸關蹔浮,而尺則沈微,右寸關缺而尺則沈浮矣。康天衢曰,聖候脈度,自前沈微,而今則比前浮數,而兩尺則沈弱矣。李震成曰,左三部沈微,右三部洪大,而兩尺,皆微弱矣。權聖揆〈曰〉,自夏以後,脈度比前少浮矣。今則比夏稍沈,其中兩尺脈,尤覺沈微,此由於入秋火降而然矣,卽今雖進拱辰丹,此藥之外,似有可進之藥矣。天衢曰,拱辰丹旣已進御,仍進,宜矣。震成曰,左脈主胃,自上素多濕熱,且在哀疚之中,水刺未及復常,胄氣似不如前,調胃淸濕之劑,用之爲好矣。聖揆曰,尺脈之沈柔,不但下元不足,暑節以後濕熱太盛之致,凡干傷暑之症,雖當寒節,治暑爲主,拱辰丹今雖進御,其在退濕調中之道,似不可不更進湯劑矣。昌集曰,伏聞諸醫所達之言,則或以爲仍進丸藥,或以爲宜進湯劑,議論不一矣。卽今上候,或不無當進之劑,而從前慣知聖候之醫者,皆在被罪之中,必須一時入診,然後始可議定。被罪醫官,使之權着入診,以爲湯丸中議定之地,何如?上曰,權着入診,可也。出擧條昌集曰,大妃殿積月哀疚之中,伏想氣候漸益綿綴矣。從權之請,數次仰達,而慈敎浼浼,不敢屢煩,悶鬱以過矣。自前疾患之後,有瓊玉膏進御之事,臣意以爲,卽今扶接元氣之道,無過此藥,方欲進請矣。俄承批旨,以慈敎以此非用藥之時爲敎,臣等伏不勝悶迫之至,慈聖本意,雖以用藥爲非時,調保之道,惟在此藥,此猶止之,則其何以扶接元氣乎?伏願自上更爲開陳,以爲劑入之地,何如?泰耉曰,瓊玉膏,非今日新定之藥也。自在先朝,有春秋進御之事矣,今當大慽,元氣不能扶接,加味生脈散,雖已劑進,此是治暑之劑也。卽今秋節已深,瓊玉膏,實合依前進御矣。且自醫女輩退出之後,不能以時入診,起居之節,無由詳知,從權之請,一向浼浼,悶迫之忱,何可盡達?慈殿,雖以用藥非時爲敎,而累朔哀毁之中,水刺未能如常,藥物又不進御,則調保之道,其將何恃乎?且此玉膏,乃先朝定奪之藥,不可不更爲稟定劑入矣。上曰,劑入,可也。昌集曰,德山縣守禦屯糓擅分虛實行査事,頃日定奪,分付矣。今觀平安監司權上疏,則備陳朱士明盜賣之狀,而本廳屯糓分給,皆由於營門指揮云。無論朱士明盜賣實狀之如何,該廳旣已買取之後,收稅屯糓,如欲取用,則論報該廳,有所區處,事體當然,而不此之爲,擅許分給,有欠穩當矣。然該邑守令分給,實出於營門指揮,則以此坐罷,果涉冤悶,別無更爲査問之事,德山縣監尹沆,仍任,何如?上曰,仍任,可也。昌集曰,德山縣監尹沆,旣已仍任,新縣監宋宗錫,亦不可無故作散,自前如此之人,亦有前任仍存之例,宋宗錫前任禁府都事,仍任,何如?上曰,仍任,可也。又啓曰,慶尙監司吳命恒辭疏,有令廟堂,稟處之命矣。吳命恒出按本道之後,凡係積瘼,留意變通,又當量役,處置得宜,此時遞易,實爲可惜,而聞其偏母,年深病痼,遠離情理在所當念,親年七十勿敍三百里外,又是法典,則其在孝理之下,不可强令察任,姑許遞改,何如?上曰,姑許遞改,可也。又啓曰,伏見禮曹啓目,引館儒之疏,何蕃等祠宇建立事,覆啓蒙允矣。此乃先朝成命,而至今不得擧行者,蓋以國家多事,連歲凶荒而然,而先大王崇奬節義之意,終未奉行於臨御之日,此多士之所追限而仰請者也。但卽今上下大小,方專意於山陵大役,而闕內修理,亦極浩大,財力工匠,萬無推移竝擧之勢,設令不計它事,卽日始役,日晷漸短,寒事不遠,終難及於國葬前。事役旣不及於葬前,則似不必倉卒苟完,稍寬期限,鳩材聚工而後始役,恐亦不晩,何蕃等祠宇之役,今姑差退,何如?上曰,差退,可也。餘缺
上在慶德宮廬次。
傳曰,大臣及年老諸臣開素。
政院啓曰,同義禁沈宅賢,再牌無意膺命,三省推鞫,不可不備員事。答曰,沈宅賢,元無可引之嫌,而一向撕捱,無意行公,其在分義,殊極未安,莫重推鞫,不可不備員,同知事沈宅賢,姑爲改差,其代待明朝口傳差出,使之同參,可也。內下記草
上在慶德宮廬次。
院啓,宋成明削奪官爵事,大行大王誌文改撰事。答曰,不允。末端事,依啓。已上記草
政院啓曰,吏曹郞廳來言,同義禁改差之代,口傳差出事,命下,而判書宋相琦病不來,參判沈宅賢情勢難安,參議未差,不得擧行云。判書·參判,竝卽牌招,以爲口傳差出之地,何如?傳曰,允。又啓曰,吏曹判書宋相琦,參判沈宅賢,牌招不進,推考傳旨,今方捧入,而口傳政事,命下之後,不得擧行,殊涉未安,更卽牌招,何如?傳曰,允。又啓曰,吏曹判書宋相琦,參判沈宅賢再招不進,推考傳旨,今方捧入,所當更請牌招,而判書宋相琦,辭疏纔已入啓,且一日三牌,有傷事體,何以爲之?敢稟。傳曰,參判元無可引之嫌,而前後開釋,非至一再,膠守廉隅,不念國事,其在事體,殊涉未安,更卽牌招,使之差出。又啓曰,吏曹參判沈宅賢,三牌不進之後,待命金吾,推考傳旨今方捧入,而判書宋相琦,疏批未下,何以爲之?敢稟。傳曰,勿待命事,分付,待明朝,更爲牌招。已上吏曹謄錄
御營廳啓曰,本廳分授東小門北邊體城頹落處,今已畢築之意,敢啓。傳曰,知道。已上御營謄錄
禮曹啓曰,卽接成均館郞廳所報,則今日朝居齋儒生,因掌議尹志述定配事,猝有捲堂之擧,事體至爲重大。自前如此之時,本館堂上,例有勸入之擧,而知館事李觀命,嫌難參涉,同知館事宋相琦,以身病陳疏受由,同知館事申銋,身病危重,不得入泮,大司成黃龜河,被斥臺疏,情勢難安,不爲行公,卽今無勸諭堂上,自本曹啓達變通,以爲及時設堂之地云。令政院卽速,稟處,何如?傳曰,允。已上禮曹謄錄
知敦寧權尙游上疏。入啓。答曰,省疏具悉卿懇。藩臣之言,不必爲嫌,卿其勿辭,調理察職。
江華留守洪啓迪上疏。入啓。答曰,省疏具悉卿懇。此等疏語,不必深嫌,卿其勿辭,速往察職。
吏曹判書宋相琦上疏。入啓。答曰,省疏具悉卿懇。所患如此,深用慮念,大政遷就,極爲可慮,善護調理察職。
大司憲李喜朝上疏。入啓。答曰,省疏具悉卿懇。卿念先朝之殊遇,從速上來,以補不逮,輓章製進,須勿控辭,亦勿引咎焉。以上內下記草
修撰兪拓基上疏曰,伏以臣於日昨,伏見前承旨宋成明疏本,以玉堂兩臣事,譏切勉出之人,語意非常,臣誠不勝其駴怖萬萬,彌日不已,竊念館職之不備,莫近來若也。輪直侍講之地,作一虛窠,殆不能成樣,無故行公之人,絶無存者,故本館新錄,自先朝久有成命,至於玉候沈頓之中,猶且深軫聖慮,屢下另飭速行之特敎,則在今日欲卽勉出撕捱之人,奉行先朝之命者,臣誠不知其爲罪也。至若兩臣所遭之屢悉於前後章疏與筵奏,伏想聖明,亦已俯燭。臣不必爲架疊之言,而兩臣,徒守太勝之廉隅,罔念至嚴之分義,欲以實已不公之言,斷爲終身自廢之案者,揆諸事體,實無所據,則請其勉出,固所當然,而今成明,自許以愛人以德,復責人以待人太薄,其所爲言,眞出於愛人以德之意耶?誠亦可笑也已。雖然,人之非斥,旣如彼深緊,而私相勸勉之長僚,亦至屢違召而必罷乃已,則況臣之初旣陳章,繼達前席者,其不可容一刻仍冒也決矣。且臣得見泮儒尹志述書進所懷中,有曰處經幄者,疏已具而畏縮不敢發,其所指斥,雖未知其爲誰,而夫以具疏而未及發,尙不免於畏縮之科,則如臣巽懦之初未能屬藁者,尤何以自逃於媕婀不言之誅哉?情地危蹙,無望趨承,而積逋嚴召,例罷猶靳,抑塞之極,不知所出,走伏闕下,拜疏徑退,臣尤死罪。伏乞聖明,亟命削臣職名,以謝人言,仍令勘臣罪犯,以礪臣工,千萬幸甚,臣無任屛營祈懇之至,謹昧死以聞。答曰,省疏具悉。爾勿過辭,從速察職。已上燼餘
上在慶德宮廬次。
院啓,仍泮儒尹志述疏,以誌文改撰事,避嫌,獻納宋必恒,答曰,誌文,大臣極意撰進,已無闕漏錯認之處,文已下石,刻役垂畢之際,尹志述,以毒手之質,挺身聚議,憑據誌文,沮戱大事,構揑元老相臣,語及私親,遣意陰險,此等風習,不可不隄防,邊遠定配。爾無所嫌,勿辭,退待物論。內下記草
魂殿都監啓曰,本都監入直堂上閔鎭遠,今日外梓宮陪進,習儀時,以長生殿提調,晝仕進參之意,敢啓。傳曰,知道。已上禮曹儀軌
備邊司啓曰,九月朔進上松茸闕封守令罷黜,至於七邑之多,進上闕封,揆以分義,豈曰無罪?而似聞松茸之絶不産出,實由於旱乾之致,則艱難採取之際,兩殿所封,不得充數,以致闕封,容有可恕之端。且今年關東,又被災荒,許多守令,一時罷黜,大關民弊,曾前闕封守令,或有只推勿罷之時,今亦似當有參酌之道,惶恐敢啓。答曰,依爲之。已上備局謄錄
政院啓曰,同義禁朴泰恒,旣已除授,而今則日勢已暮,明朝待開門牌招肅謝,以爲進參省鞫之地,何如?傳曰,允。義禁府謄錄
政院啓曰,吏曹參判沈宅賢,牌招不進,推考傳旨,今方捧入,而昨日特敎之下,今又撕捱,同義禁口傳之政,遷就已久,今日開政命下之後,亦不得擧行,殊涉未安,更卽牌招開政,何如?傳曰,允。又啓曰,參判沈宅賢,再牌不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,莫重省鞫,一向遷就,極爲可慮,政官,俱以情病,連日違牌,開政無期,姑先同義禁等望單子入之,參判更卽牌招,使之察任。
以朴泰恒爲同義禁。
政院啓曰,開政命下之後,連日遷就,尙不擧行,事甚未安,參判沈宅賢,三牌不進,推考傳旨,今方捧入,判書宋相琦,旣已身病,陳疏受由,政事何以爲之?敢稟。傳曰,明日參判,更爲牌招,使之開政。又啓曰,玉堂上下番俱空,已至多日,極爲未安,今日政闕員差出,仍卽牌招入直,何如?傳曰,允。已上吏曹謄錄
左議政李健命箚子。答曰,省疏具悉卿懇。誌文,大臣極意撰進,元無闕漏之處,亦無錯認之說,決不可改撰,有何覆奏之理乎?卿其安心勿辭,須念國事,用副至望。仍傳曰,遣史官傳諭。
執義洪禹傳上疏。答曰,省疏具悉。尹志述,處分已定,爾無所嫌,下款事,得宜焉。已上內下記草原疏在下
夜一更,電光,流星出虛星上,入坤方天際,狀如拳,尾長三四尺許,色赤,光照地。
趙鳴鳳·韓重熙啓曰,臣等,卽伏見獻納宋必恒避嫌批旨,則有尹志述邊遠定配之命,臣等竊不勝驚歎也。日昨尹志述之書進所懷,語多觸激,狂妄甚矣,而原其本情,則不過年少儒生,全昧事體,只恐先朝志事,或有所不備於誌文中,有此擧耳。以殿下天地之大度,不爲之寬暇,而遽施遠配之典,豈不有歉於包容之德耶?尹志述,旣是大學齋任,而朝家於首善之地,培養優待者,自古有別,則今因其言語之狂妄,而輕以威怒,至於屛裔,實非聖世之美事,而有駭於四方之瞻聆矣。臣等待罪近密,目見處分之非常,不勝憂愛之忱,敢效徼還之義。伏願更加三思,亟收尹志述邊遠定配之命。答曰,勿煩。
執義洪禹傳疏曰,伏以臣,六入言地,一無裨補,釁尤徒積,愧懼常切,不意繼明之初,又叨栢府新除,而惟此中丞爲任,地望尤別,決非巽懦如臣所可濫竽,而陳章未徹,控籲無路,不敢違召,黽勉出肅,而實無因仍蹲冒之勢,鎭日尋單,一味悚蹙矣。昨伏見泮任尹志述書進所懷,則以先大王誌文之不請改撰,非斥臺閣,語意深緊。臣於是,竊不勝瞿然,夫大臣改撰誌文,誠不無闕略之處,而至請刪改,終涉重難,故臣前後入臺,未曾一言致譏切之論,出於首善之地,臣之情勢,已難晏然,況今諫臣,已發請改之啓?卽蒙允兪,則臣之可言不言之失,到此益著,其何可淟涊仍據於臺次乎?伏乞聖明,俯賜諒察,亟許鐫遞,不勝大幸。臣於乞免之章,不宜猥及他說,而適有近事之所欲言者,略此附陳,惟聖明之裁察焉。臺閣之設,豈徒然哉?蓋使之各陳所懷,以補不逮,則設有言不得中,猶當明賜指諭,而獻納宋必恒之疏,反覆開陳,縷縷不已者,亶出於憂慨時象,匡輔君德之意,則未知何意,有何拂於聖意?而邈不聽念,了無酬答,及其再疏申論,猶靳一語可否者,抑何故也?其以臺言爲不足採聽,而不屑於賜答耶?若然則臣愚死罪,竊恐殿下之待臺閣,可謂太薄,而受殿下之言責者,皆將至此而沮氣,莫肯爲殿下言矣,可不懼哉?況殿下於維新厥德之日,固宜優容假借,以廣聰明,豈可先示訑訑之色,以示來諫之路乎?臣謂還入其疏,更下批旨,然後可以光聖德而振臺風矣。自夫國有大戚之後,潛屠之禁,倍加申嚴,而只以法司禁亂之不得入泮村,泮村之人,廣設屠肆,宰殺狼藉,聚人饋送,厚售其價,故洛中老少男女,逐日蝟集於泮村,沽酒烹肉,饜足而歸,酩酊迷亂之輩,日日塡啁於泮村往來之街衢,至使思樂芹泮之地,反爲屠沽醉飽之場,事之寒心,莫過於此。如使成均官長,少加禁遏,俾知懲畏,則只恃禁亂之不入,而恣行無忌,豈至於此極乎?臣謂本館堂上,宜加警責,俾之從今痛禁,毋得復然,則此弊可以頓革,而亦恐爲正民俗嚴邦禁之一助也。臣旣在可言之地,思盡一日之責,不免瀆擾於嚴廬哀疚之中,臣罪萬死,伏惟恕其狂而採納焉。臣無任屛營祈懇之至,謹昧死以聞。批答見上
右議政李健命箚曰,伏以臣,昨曉進詣山陵,仍審開金井治方中之役矣。卽者都監下吏,以諫院啓辭誌文改撰事,有令都監稟旨擧行之命矣,今此誌文,卽臣之從兄判府事臣頤命所撰進,而日者泮儒之所攻斥,語意危怕,構成人臣之極罪,今於改撰之論,臣何敢不顧嫌礙,參涉可否於其間耶?揆以公義私分,斷無是理,伏乞聖明,俯賜諒察,遞臣摠使之任,仍令廟堂,作速覆奏,無使大事遲延,千萬幸甚,取進止。批答見上
上在慶德宮廬次。
府啓,宋成明削奪官爵事,尹志述還寢邊遠定配事。答曰,不允。以上內下記草
政院啓曰,禁府郞廳,以委官意來言,今日省鞫開坐事,本府堂上及兩司牌招之際,日勢已晩。判書閔鎭遠,以外梓宮陪進事,今方先肅拜,明日仍往山陵矣。未及復命之前,不得開坐云矣,敢啓。傳曰,知道。
義禁府啓曰,以京畿監司狀啓刑曹粘連,漣川前縣監崔齊恒,移本府處置事,允下矣。崔齊恒,今方待命,卽爲拿囚之意,敢啓。傳曰,允。
政院啓曰,同義禁朴泰恒,牌招不進,推考傳旨,纔已捧入,而莫重省鞫,如是遷就,誠甚未安,更卽牌招,知義禁李觀命,亦以臺疏,引嫌不來云,一體牌招,以爲參鞫之地,何如?傳曰,允。以上義禁府謄錄
政院啓曰,因禮曹草記,泮儒猝有捲堂之擧,而本館無勸諭堂上,令本院卽速稟處事,允下矣。聖廟空堂,事體至重,本館堂上,雖有情病嫌端,此時勸入,不容少緩,知館事李觀命,同知館事宋相琦·申銋,大司成黃龜河,竝卽牌招,使之進去,以爲勸諭設堂之地,何如?傳曰,允。以上成均館謄錄
政院啓曰,吏曹參判沈宅賢,今日又爲牌招不進,推考傳旨,今方捧入,而開政命下之後,一向遷就,殊涉未安,更卽牌招,何如?傳曰,允。又啓曰,吏曹參判沈宅賢,再招不進,推考傳旨,今方捧入,而尙不得政,殊甚未安,一日三牌,亦傷事體,何以爲之?敢稟。傳曰,明日牌招開政。已上吏曹謄錄
正言金龍慶上疏。答曰,省疏具悉。上款所陳,誠甚得宜,尹志述,凌藉大臣,有還收之請,未知其得當也。爾其勿辭,從速察職。
正言金槹上疏。答曰,省疏具悉。有懷進言,意在匡救,深用嘉納,尹志述,沮戱大事,罪至編配,則宜寢之說,未知其可也,爾其勿辭,從速察職。
吏曹參判沈宅賢上疏。答曰,省疏具悉卿懇。意外人言,不必深嫌,卿其勿辭,從速察職。已上內下草記
巳時午時,雷動,自未時至酉時,雷動電光,夜一更二更,雷動電光。
下直,庇仁縣監權萬樞。
上在慶德宮廬次。
大司成黃龜河上疏。答曰,省疏具悉。尹志述所論,本多過激,則收還之請,未見其得當也。爾其勿辭,從速察職。內下記草
兵曹啓曰,今此國恤發引返虞日,大駕詣慕華館時,侍衛軍兵節目,纔已依例磨鍊,啓下矣,訓鍊大將送言曰,本都監步軍二十六哨內,內外入直四百名,山陵前後射隊八百名,挾靈轝一百名,移御時,大妃殿侍衛四百名,中宮殿侍衛四百名,所餘軍兵,只是五百名,而分作左右廂之際,軍數甚少,不能成列,使之推移變通,故以禁衛軍,作爲右廂,以都監軍,專屬左廂,節目中,改付標以入之意,敢啓。傳曰,知道。已上禁衛營謄錄
政院啓曰,禁府郞廳,以委官意來言,今日堂上不齊,省鞫不得開坐云矣,敢啓。傳曰,知道。以上禁府謄錄
政院啓曰,吏曹參判沈宅賢,牌不進,推考傳旨,今方捧入,而鎭日違牌,事甚未安,開政遷就,亦甚可慮,判書宋相琦,以同知館事,纔已出牌矣。參判沈宅賢,更爲牌招,何如?傳曰,允。又啓曰,吏曹參判沈宅賢,再招不進,推考傳旨,今方捧入,而開政命下,今已多日,徒煩牌招之請,尙無開政之期,其在事體,極爲未安,判書宋相琦,以同知館事,亦已再牌不進。判書參判,所當更請牌招,而一日三牌,不敢循例仰請,何以爲之?敢稟。傳曰,一向撕捱,殊涉未安,明日更爲牌招開政。已上吏曹謄錄
魂殿都監郞廳,以摠護使意啓曰,祭器鑄成,畢役已久,魂殿各樣役事,今又告訖,別工作床卓等物,亦皆造作,方爲着漆,殿內各處塗禙修掃等事,則自當次第擧行。各所工匠等略干留待之外,竝與募軍而放送,都監員役,亦爲參量減去,監造官一員,輪回入直,堂上都廳,依前例往來看檢之意,敢啓。傳曰,知道。已上禮曹儀軌
政院啓曰,知館事李觀命,同知館事宋相琦·申銋牌不進,推考傳旨,今方捧入而聖廟空堂,已至經宿,諸生勸入,一時爲急,大司成黃龜河,辭疏纔已入啓矣,知館事李觀命,同知館事宋相琦·申銋,竝更卽牌招,以爲勸入之地,何如?傳曰,允。已上成均館謄錄
又啓曰,大司成黃龜河,牌不進,罷職傳旨,今方捧入,而捲堂儒生勸入,不容少緩,知館事李觀命,同知館事宋相琦·申銋,所當更請牌招,而一日三牌,有傷事體,何以爲之?傳曰,明日更爲牌招勸入。以上上同
上在慶德宮廬次。
王大妃殿·大殿·中宮殿,藥房問安。答曰,知道。藥房啓辭。答曰,知道。慈殿氣候一樣,生脈散連進矣,明日入診。已上記草
政院啓曰,知館事李觀命,同知館事申銋再牌不進,推考傳旨今方捧入,所當更爲請牌,而一日三牌,有傷事體,何以爲之?敢稟。傳曰,聖廟空堂,已至累日,一向撕捱,殊甚未安,更爲牌招,使之勸入。又啓曰,知館事李觀命,同知館事申銋,三牌不進,推考傳旨,今方捧入,而聖廟空堂,已至累日,勸入之擧,一日爲急,所當更請牌招,而四牌之請,尤有傷於事體,何以爲之?敢稟。傳曰,明日牌招。已上成均館謄錄
政院啓曰,吏曹判書宋相琦,參判沈宅賢,今又撕捱,牌招不進,開政成命,一向遷就,殊涉未安,竝卽更招,何如?傳曰,允。又啓曰,吏曹判書宋相琦,參判沈宅賢再招不進,推考傳旨今方捧入,而連日違牌,開政無期,事體至爲未安,所當更請牌招,而一日三牌,有傷事體,何以爲之?敢稟。傳曰,更爲牌招。又啓曰,吏曹判書宋相琦,參判沈宅賢,三牌不進,推考傳旨今方捧入,而開政遷就,極爲可慮,所當更請牌招,而一日四牌,尤有傷於事體,何以爲之?敢稟。傳曰,明日牌招開政。已上吏曹謄錄
掌令李重協上疏。答曰,省疏具悉。尹志述之遠配,出於處分之嚴正,反汗之請,未知其得當,庭試仍爲設行,末端事,依前姑減焉。爾其勿辭,從速察職。
吏曹判書宋相琦上疏。答曰,省疏具悉。銓官長席,不宜暫曠,大政遷就,亦甚可慮。卿其勿辭,從速行公。
正郞韓配義等六十四人上疏。答曰,省疏具悉。疏辭,令該府稟處焉。已上內下記草
上在慶德宮廬次。
王大妃殿·大殿·中宮殿,藥房問安。答曰,知道。藥房啓辭。答曰,知道。慈殿氣候,一樣矣。
藥房再啓,養血淸和湯十貼,劑入事。答曰,知道。已上內下記草
禮曹啓曰,卽接齊陵·厚陵·英陵·恭陵參奉所報,則四陵守護軍等,有若干位田之故,例給九十卜田稅價米,每於春秋,備納本官矣。今年災荒尤甚,當此陵軍赤立之日,萬無措備之路,一依各陵守護軍例,田稅永爲蠲除,則庶可支保云。各陵守護軍復戶田稅,皆以減除,則今此四陵守護軍田稅,獨爲仍存,事涉不均,貧殘陵卒,宜有稱冤之端,依他各陵例,一依減除事,分付該曹,何如?傳曰,允。
藥房入診入侍時,提調趙泰耉所啓,內需司及諸各司柴糓草,每年以站船定送輸運,今年則因旱水淺,稅米尙多未運,故站船,以稅米載運次,俱在水上,待其畢運稅後,定送,何如?上曰,依爲之。已上戶曹謄錄
禮曹啓曰,卽接成均館郞廳所報,則昨日夕捲堂儒生以爲,掌議尹志述定配事,情勢不安,至有捲堂之擧矣。今至三日,非但所懷之無路登徹,且掌議已發配所,諸生之不安,轉加一層,不敢晏然在齋云。仍爲空齋,退出泮村,本館諸郞廳,爲先依例守齋,而時無勸諭堂上,自本曹,斯速啓達變通,以爲急時勸入之地云。令政院,卽速稟處,何如?傳曰,允。以上禮曹謄錄
政院啓曰,吏曹判書宋相琦,參判沈宅賢,今日又爲牌招不進,推考傳旨,今方捧入,而開政命下之後,尙此遷就,誠極未安,竝更牌招,以爲開政之地,何如?傳曰,一向引嫌,殊涉太過,更卽牌招開政。又啓曰,吏曹判書宋相琦,參判沈宅賢,再牌不進,推考傳旨,今方捧入,而開政命下之後,至今遷就,固己未安,同知成均館〈事〉變通差出之代,不可不趁卽差出,政官所當更請牌招,而一日三牌,有傷事體,何以爲之?敢稟。傳曰,前望單子入之,明日牌招開政。
藥房入診時,同成均申銋,姑爲遞差事,下敎。
以趙泰耉爲兼同知成均。已上竝吏曹謄錄
政院啓曰,因禮曹草記,成均館捲堂儒生,情勢不安轉加,仍爲空齋,退出泮村,而急時勸入之意,令本院斯速,稟處事,允下矣。本館堂上,連日撕捱,不爲承牌,事體至爲未安,而自本院他無變通之道,同知館事宋相琦,纔以政官,旣已請牌,知館事李觀命,同知館事申銋,竝卽更招,使之速爲勸入,何如?傳曰,允。又啓曰,知館事李觀命,再招不進,推考傳旨,纔已捧入,同知館事宋相琦,以政官亦爲再牌不進,所當竝請牌招,而一日三牌,有傷事體,何以爲之?傳曰,明日更爲牌招。又啓曰,聖廟空齋,而尙未勸入,事體未安,同知館事趙泰耉,卽爲牌招,使之勸入,何如?傳曰,允。又啓曰,同知館事趙泰耉,牌招不進,推考傳旨,今方捧入,而儒生勸入,一時爲急,在前如此之時,亦有留門牌招之例,闕門雖閉,更卽牌招,何如?傳曰,允。又啓曰,同知館事趙泰耉,再招不進,推考傳旨,今方捧入,而儒生勸入,不容少緩,所當更請牌招,而不但更漏已深,一日三牌,亦傷事體,何以爲之?傳曰,明日牌招。已上竝成均館謄錄
司饔院啓曰,今此孝寧殿,三年內朝上食·晝茶禮,祭物,依前例自戶曹分定列邑,以爲直納魂殿矣。全羅·慶尙兩道道臣,論報于本殿,列邑所封祭物,自營門都封上送,以除人民夫馬往來之弊,而事異前規,有非本殿所可創開,而廟堂之意,亦以爲省弊之道,不可不依施云,故兩道監司處,各邑所封,則分三運,各別精擇監封之意,別關申飭矣。兩道都封物種,連爲來納,而不但色品不精,不合享用,列邑所封,擧皆欠縮,而因山已迫,亦難變通,不得已擇其中稍勝者捧上,而莫重祭享所用,初不精擇,以致臨時窘急,其在事體,殊甚駭然,兩道監司竝推考,陪持色吏·領來軍官,囚禁重究,以懲日後,欠縮退送之數,罔夜追封上送,以爲及期進用之地,何如?傳曰,允。已上司饔院謄錄
庚子九月十四日午時,上御挹和堂,藥房入診入侍時,藥房都提調金昌集,提調趙泰耉,副提調洪致中,假注書李憙,記事官權·呂善長,醫官李時聖·許坫·方震夔·李時弼·李徵夏入侍,上服衰絰,西向坐,諸臣以次進伏訖。金昌集奏曰,日氣漸寒,聖體若何?上曰,無事。昌集曰,火熱升降,小便頻數,及水刺厭進之候,何如?上曰,一樣。昌集曰,諸醫權着入侍矣,使之診察,何如?上曰,唯。趙泰耉進曰,諸醫以爲,聖候自紅疹時,有跳動之氣云,近日則未知如何。上曰,無減矣。泰耉曰,此症候,似有根委,今雖不必專以此症用藥,而此或是風火所致,必須詳察用藥,宜矣。拱辰丹,小臣前日陳達矣,進服之後,效害,何如?上曰,不知有效害矣。昌集曰,無害則是有效矣。李時聖診畢奏曰,聖候脈度,左寸洪數,與前無異,右三部,比左三部尤數,大抵比前無減矣。許坫診畢奏曰,左三部同前,而寸關兩脈及左手寸關尺,則數於前矣。方震夔診畢奏曰,左右寸關,比前頗數,兩尺脈,亦少數,而又似弱矣。李時弼診畢奏曰,左右關尺稍數,且似有力,而左右尺,則微中有濇,甚爲無力矣。李徵夏診畢奏曰,左右寸關,數而有力,兩尺脈,則微而弱矣。昌集奏曰,頃日入診時,醫官,以湯丸中,當爲議定事,仰達矣,今此諸醫診察之後,必有當進之藥,與之議定,何如?上曰,唯。昌集曰,當問議矣。仍問于諸醫。時聖曰,兩尺脈弱,明是氣虛之候也。拱辰丹,專補下焦,下焦若實,則上焦亦可完矣,故旣用此丹矣。此丹時未盡御,仍用似可,以卽今左寸洪大之氣太偏,上升之氣,亦似不少,上焦亦當速淸矣。古語云,治火如救火,不可不速用淸利上焦之劑矣。坫曰,脈候左右關數,左手則心經之分也,右手則肝經之分也。拱辰丹,乃專補下焦之劑也,仍爲盡服,似可責效矣。若用湯劑,則十餘貼之內,難下上焦之氣,故臣意則只用丸劑似可矣。震夔曰,症候下虛上實,中焦有胃經濕熱,中焦有熱,故下焦不足,淸火之湯劑用之,當矣。第拱辰丹,已進二劑,雖未知效害如何,而此丹畢進之後,議定他藥,似可矣。時弼曰,上焦脈,數中有力,下焦,微中有澁,下元不足而然也,而上實下虛之症,一時湯藥,不可責效,必進丸藥而後,可以責效矣。徵夏曰,上中焦,數而有力,兩尺微弱,蓋上中焦,實而有火熱,下焦則虛弱故也。淸上補下之劑,用之似當,而湯劑則必須多用,然後可以責效,臣意則丸藥仍用,宜矣。昌集曰,諸醫已陳意見,湯丸中,出議歸一然後,當爲啓達矣。上曰,唯。昌集曰,在前自上在春宮之時,以諸醫官三日一入診事,定奪矣。近來則久不爲之,臣意三日一診,則雖似頻數,或七八日一次,或十日一次,招入診察,似宜矣。且念脈度微妙,難知症候,必須詳細下敎,然後醫官可以執症用藥矣。泰耉曰,醫官之道,不但診脈,必須觀形察色,詳細審症,然後可以定藥。症候或未詳察,則用藥甚難,而自前症候不爲下敎,故醫官以爲泄沓矣。卽今聖候諸症,雖非大段,而詳細指敎,使諸醫有所執症,何如?自上無發落。昌集曰,今此入侍諸醫,皆是被罪之人,曾前被罪醫官,權着入侍,入直之時,雖不直爲付標,而自戶兵曹料布題給,自是前例,今亦依例,分付于戶兵曹,何如?上曰,依爲之。出擧條昌集曰,小臣竊有所懷,惶恐敢達,大臣之職,非比庶僚,凡係君上闕失,國事便否,隨事獻替,乃其職分也。臣本無識見,又甚衰耄久忝此職,曾無一言一事可以少效職責者,頃日以玉堂勉出,承宣變通等事,有所陳達,而不自知其以此爲罪矣。終至人言罔極,罪名狼藉,而迫於嚴命,冒沒復出,在臣私分,實深慚惶,而旣在此職之後,目見朝廷有可憫之事,則臣何敢不言,而存三緘之戒乎,卽今因泮儒尹志述事,太學諸生捲齋,已至累日,自上有勸入之敎,而成均諸堂,以泮隸私屠事,引嫌不出,大司成黃龜河,至於坐罷,知館事·同知〈館〉事,亦以此,屢次違牌,聖廟久空,堂上無出仕勸入之期,不可一向置之,合有變通之道。吏曹判書宋相琦,身病猝重,然若無兼職之嫌,不至大段難安,而以此撕捱,開政遷就,臺諫一時引嫌,今至累日,而處置無人,亦甚可憫,三省推鞫,則義禁府堂上,雖已備員,而以無臺閣之故,尙未開坐,事事難處,收殺無期,此等事,皆不可無急時變通之道,今若自上深思而處之,則一擧措,而諸事順便矣。或以謂同知館事申銋,老病特甚,雖無嫌端,亦難出仕勸入云。申銋同知事之任,若令遞改,則似合於變通之道矣。至於知館事李觀命,與判府事李頤命爲四寸,嫌難參涉於誌文一事,固其勢然也。今雖連日出牌,似不可承命勸入,宋相琦則身病雖重,若無他嫌,可以力疾出仕。臣意申銋遞改之後,宋相琦牌招,開政出代,使之勸入泮儒,然後可以順便矣。自上無發落。昌集曰,臣又有所懷,敢此仰達,自我祖宗朝以來,每以培養士氣爲務,而至於太學諸生,尤爲扶植,故自前泮儒,雖有言語之過激,擧措之顚妄者,每加優容,不以爲罪。頃年有吳命尹者,託以泮疏,誣辱先正,罪當編配,而臣於其時,陳達先朝,以其泮儒之故,請勿治之,先朝特允臣請,命尹終不被罪,可見我先大王包容之盛度矣。今當聖上嗣服之初,尹志述,以太學齋任,遽有定配之命,渠雖言辭狂妄,不知裁擇,而太學士氣,終不宜過爲摧折,今若自上回思而處之,則其於聖德,可以有光矣。上曰,大臣之言,好矣,當留意焉。昌集曰,自上以留意爲敎,幸甚矣。泰耉進曰,奉使大臣所上狀啓,以爲所撰誌文中,竊附諱親之義云,此義亦固有之矣,志述,全昧此意,其所書進所懷,狂謬多矣。殿下以爲太無忌諱,欲爲隄防,聖意所在,固不爲過,而一時之人,以此紛紜救解,臣則未知其可也。今者大臣所達,雖以爲渠是泮任,不可摧折,而志述當時,自削其名,擧措怪妄,有不可待以泮任,而且與陳疏儒生有異矣,至於卽今空齋諸生之事,尤有所不可知者,志述削名之日,掌議旣出,而齋生還入,則觀其意見,似有異同,而今乃以志述之被罪爲辭,復有此空堂之擧,似此擧措,臣未知於義何據,而卽今聖廟空堂,已至三日,諸堂引嫌,勸入無期,此則似有勸諭招入之道矣。昌集曰,志述初欲陳疏,疏事不成,書陳所懷,雖與陳疏者少異,而旣以泮儒爲名,則擧措雖甚怪妄,而不可遽以爲罪,且諸生,以此空堂,朝廷至於不寧,雖不必顧念儒生,而勸諭之道,不可少緩矣。自上無發落。昌集曰,小臣又有私情,敢此仰達,臣不肖無狀,猥荷先朝不世之遇,致位至此,居常愧懼,若隕淵谷,況今年紀衰耄,疾病侵尋,在臣私分,早當辭退,而感激恩私,遲回未決,以至于今日者,豈有一分貪戀之意哉?古人有言,追先帝之殊遇,欲報之於陛下,此非臣之所敢當者,而目今仙寢在殯,不敢言退,黽勉陳力,圖報萬一,而臣精力已耗,識見未周,絲毫莫報,咎責沓至,卒乃人言罔極,罪名難赦,臣於此時,復豈敢有冒居輦下之心哉?適以梓宮結裹等事,嚴召屢降,不得已冒出承命,而私心惶懍,已不可勝言矣。伏見數日以來,雷霆失常,天譴甚切,殿下嗣服之初,豈有闕失而召此異哉?只緣如臣無狀,當退不退,不少報效,徒竊高位之致也。古人,有遇災求免之規,至於近日,有同文具,而若臣,則年病蹤迹,俱不如早退,言出肝膈,實非飭外,若蒙聖上俯賜矜察,特許遞免,則臣可以優游田里,涵泳至澤矣,區區至願,惶恐敢達。上曰,勿爲過辭,安心行公。泰耉進曰,小臣,待罪戶曹,本曹重記,前官未及修送,故臣尙未得見,雖未能細知如何,而問其經費,則虛竭之患,未有甚於今者,卽今以三都監責應及兩宮修理,糜費浩多,不計其數,必自本曹磨鍊劃給,然後可以需用,而國儲空竭,無一着手,雖一二貢物之價,欲爲上下,而每有枵然之歎,則況此初喪祭奠及諸都監不得已之酬應,將何以拮据支用乎?小臣精力已消,無望擔當,而國家經用,罄竭如是,竊不勝寒心之至,敢以區區所懷,仰達於新服之初矣。近年連値凶荒,賦入漸縮,而侈靡之風,上下同然,不能量入爲出,用度無節,故以致如此矣。殿下深覽古史,昔者衛文公,當楚丘經營之初,大布之衣,大帛之冠,躬行節儉,故傳稱初年革車三十乘,而季年乃三百乘,詩稱秉心塞淵,騋牝三千,其節儉之效如是也。漢文帝卽位,於八年兵戈諸呂內亂之後,天下之耗竭極矣,而帝能留意於儉約,惜中人十家之産,而罷露臺百金之費,又能身衣弋綈,以儉率下,至於所幸愼夫人,衣不曳地,故數十餘年之間,國用殷富,終至於太倉之粟,陳陳相仍而不可食,後日稱富庶者,必言當時之盛。當此國儲匱竭之時,若自上一念不忘,唯以儉約爲務,事事物物,必加節損,則近來侈靡之俗,雖曰痼弊,而上之所行,下必傚之,將見用度有節,而經費漸裕,侈風自息,而儉德益昭矣,夫然後,國可以支保,而民得以蘇息矣,旣有所懷,惶恐敢達。昌集曰,泰耉所陳之言,極爲切實矣。八路凶荒,每歲設賑,有無出入,故國儲之枵然,至於如此,可爲寒心,今年歉患,亦未免尤甚云,前頭經用之道,實深可慮,而言念民事,不知所以爲計。語曰,節用而愛民,節用而後,民力可紓,人君凡事,必以節損爲心,則自可有生財之道矣。今當新服之初,節損實爲王政之本矣。上曰,當留意焉。泰耉曰,今年穡事,初不無豐登之望,而六七月之旱,八路同然,卽今則已判大無,民事極爲憫慮矣。頃因京畿監司狀聞,許給分數災,實惠所及,民可均蒙,而稅入之數,似尤減縮,如此蕩竭之中,又値凶歉之患,國將不支,而民將盡劉矣,言念及此,實爲憫迫矣。第聞頃日筵臣,以賑救之弊,陳達榻前云,頻年賑救,誠不無難繼之慮,而遠外愚氓,未知朝家本意,當此嗣服之初,若聞其不講救濟之策,則其心豈能無缺望者乎?着意賑救事,分付道臣,以爲收拾人心之地似好矣。昌集曰,頃日筵臣所達,亦非謂專廢賑救,只言其弊端而已。大槪一許設賑,則雖有稍稔之處,亦必强爲設賑,而其間不能無弊,此誠近來痼習,而多有人言之者,故小臣則每以還上善捧事,言送于下直守令矣。今年凶歉,又復如此,勢將不可不賑,當觀各道所報,擇其尤甚之邑,更稟許賑,而大槪年年設賑,其弊則不些矣。泰耉曰,臣以該曹事,敢達,卽者內司,以因山時三幕次所入磨鍊上下事,手本啓下矣。此是御幕所用,固當依啓下上下,而取考近年以來本曹上下數,則丁酉年溫幸及戊戌己亥三年內上下木布,至於二百七十同零,今番嗣位時新備遮帳,亦且不少,而聞其一用之後,卽歸於司鑰房云,臣外臣也,雖未知內間需用之如何,而若使近年上下者,如數現在,而不至於大段傷汚,則或浣或縫,推移排設,恐無所妨,而亦有補於經用之萬一,而司鑰房遮帳,自該曹本無照檢之例,故前排之可用與否,未能的知,從前之只據手本,每每上下者,蓋以此也。今番則令本曹郞官與內司當該次知之人,一體看檢其前排之可用與否,如其可用,則以前排仍用,而必不得已者,則一二幕次所入磨鍊上下,則其於經費,似有減省之道矣。上曰,依啓爲之。出擧條泰耉又啓曰,頃日宮人素膳,因本曹草記,自上有依己丑謄錄之敎,此出於隨時節省之意,實爲有光於聖德,而臣有區區所懷,更此仰達矣。今番嗣位後,中宮殿所屬尙宮以下,依王大妃殿額數,定以一百七人,而端懿王后殿所屬,亦與中宮殿,一體增設,以此新出宮女,至於四十九人之多矣。以前例言之,永昭·敬寧兩殿,則阿之一人外,各樣各色,盡爲減除,而今此永徽殿所屬,至與中宮殿一樣分定,自上方以節省爲意,宮掖裁減事,已有成命,而宮人之比前加出,如是夥然,非但料布衣資等事,多有糜費難支之勢而已。其視前例,若不相然,似當有參酌減省之道,故敢此仰達。上曰,依永昭·敬寧殿例爲之。出擧條疊書泰耉又奏曰,內需司及諸各司柴糓草,每年以站船,定送輸運,今年則因旱水淺,稅米尙多未運,故站船,以稅米載運次,俱在水上,待其畢運稅後,定送,何如?上曰,依爲之。出擧條泰耉又奏曰,臣方帶內資寺提調之任,故以該司事,敢達。本司與內贍寺·奉常寺,三年內祭奠,輪回封進,而本寺,則又是菜物逐日供上之衙門,上年以來,殘弊莫甚,貢物主人,不能支堪,將至於不成貌樣,故曾前自戶曹,有貸下之物,存本取利,以爲補用之道矣。今則蕩盡無餘,物力益爲凋弊,至如下人料食及官員上直時柴油債等物,亦無上下之路,每每責出於貢物主人,事勢實爲可憫,頃年司圃署,亦以凋弊難支之故,有折受補用之事,今亦依此例,外方量外加耕山火田之無主空閑處,特爲折受,以爲補用之地,則庶有支保之望矣。昌集曰,諸宮及各衙門折受,曾已防塞,而無主空閑之處,絶無而僅有,以司圃署折受見之,亦有弊端,必須詳細訪得後折受,可無弊矣。泰耉曰,臣亦知其折授之有弊,故欲訪問無弊之地,然後始爲入啓折受矣。上曰,依爲之。出擧條洪致中曰,卽今泮儒空堂,已至多日,勸入無人,事甚可憫,大臣,以同知事申銋遞改之意仰達,而自上未有分明發落,且知館事李觀命,嫌礙難出,大司成黃龜河,今已坐罷,勸諭無期,國體徒損,此等事,不可不一番變通矣。昌集曰,自上以留意爲敎,姑當出待處分之如何,而申銋變通之請,出於不得已下策,今若一賜處分,則事事可得順便矣。上曰,申銋遞差,可也。致中曰,申銋旣遞矣。政官方爲再招,待其承命,卽當開政出代,而李觀命之嫌難參涉,宋相琦之泮事引入,俱是朝廷所共知者,亦爲一體牌招乎?上曰,亦爲出牌。諸臣奏畢,以次退出。
上在慶德宮廬次。
夜一更,白雲一道,起自西方,直指巽方,長竟天,廣尺許,良久乃滅。自二更至五更,月暈。
東萊府使尹錫來下直。
大妃殿·大殿·中宮殿,望奠後,政院單子問安。答曰,罔極。
大妃殿·大殿·中宮殿,望奠後,朝廷二品以上·六曹百官單子,奉慰問安。答曰,罔極。
申時,行晡哭。
韓重熙啓曰,大司憲李喜朝,持平金鎭商在外,執義洪禹傳,掌令李重協,持平鄭宅河避嫌退待,掌令一員未差,今日以監察茶時之意,敢啓。傳曰,知道。
又啓曰,兩司在京多官,皆已引嫌退待,玉堂亦無見在之員,處置無人,在前如此之時,政官牌招,差出有闕之代,使之處置,今亦當依例稟請,而旣因開政成命,牌招政官,姑待開政,使以在京無故人,差出兩司闕員,仍卽牌招,以爲處置之地,何如?傳曰,允。
又啓曰,備邊司郞廳,以大臣意來言,今日賓廳坐起日次,而堂上位甚不齊,不得來會云矣,敢啓。傳曰,知道。
洪致中啓曰,左承旨趙鳴鳳同姓四寸妹故郡守許璋妻淑人趙氏身死,服制已行四日,出仕,何如?傳曰,允。
又啓曰,左承旨趙鳴鳳服制已過,卽爲牌招察任,何如?傳曰,允。
又以禮曹言啓曰,卽接成均館郞廳所報,則捲堂儒生空齋已出之後,尙不得勸入,望日文廟焚香執事,依前例以本館郞廳,分差行禮之意,當爲啓達,而本館時無行公堂上,自本曹依例啓達云矣。傳曰,知道。
又啓曰,知館事李觀命,同知館事趙泰耉,牌招不進,推考傳旨,今方捧入,而儒生勸入,一時爲急,竝卽更爲牌招,何如?傳曰,允。
又啓曰,吏曹判書宋相琦,參判沈宅賢,牌招不進,推考傳旨,今方捧入,而開政命下,今已七日,鎭日牌招,輒不應命,一向遷就,尙無擧行之期,其在事體,至爲未安。判書參判,竝卽更爲牌招,開政,何如?傳曰,允。
又啓曰,吏曹判書宋相琦,參判沈宅賢,再招不進,推考傳旨,今方捧入,而開政遷就,極爲可慮,所當更請牌招,而一日四牌,旣無前例,參判沈宅賢待命金吾云,何以爲之?敢稟。傳曰,明日牌招,勿待命事,分付。
又啓曰,知館事李觀命,再招不進,同知館事宋相琦,以政官,三牌不進,同知館事趙泰耉,再招不進後,陳疏入啓,泮儒勸入,一時爲急,知館事李觀命,所當更請牌招,而一日三牌,有傷事體,宋相琦則三牌不進,又復請牌,尤爲未安,何以爲之?敢稟。傳曰,明日牌招。
又啓曰,同知館事趙泰耉,疏批已下,所當更請牌招,而一日三牌,有傷事體,何以爲之?敢稟。傳曰,明日牌招。
洪致中,以鑄成廳言啓曰,今此國恤時,魂殿·山陵祭享所用大小器皿,今方刻期鑄造,而物種浩多,非但完役未易,雖完役之後,各樣器皿未及輸納之前,則員役及邊手匠人等,日夜守直,不得蹔離者,蓋爲莫重器皿或有閪失之慮,故來頭轝士軍之役,一遵前規,不得擧論事,累度移文於該府,而置之尋常,無意擧行,玆不得不具由啓稟,今此無率丁員役與邊手匠人守直者,各別抄擇,一依他都監例,特爲頉下於轝士軍之役,俾得專意國役之意,分付漢城府轝士廳,何如?傳曰,允。
又以校正廳言啓曰,御製校讐之役,一日爲急,而郞廳前修撰兪拓基違牌坐罷,前司諫金濟謙時未付職,兪拓基郞廳改啓下,竝卽口傳付軍職,何如?傳曰,允。
以權賮爲假注書。
趙鳴鳳啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
又啓曰,都承旨洪致中,左副承旨韓重熙,陳疏出去,廳中只有臣鳴鳳,不但出納苟簡,伴直無人,左副承旨韓重熙,疏批已下,卽爲牌招入直,何如?傳曰,允。
又啓曰,左副承旨韓重熙牌招事,命下,而家在城外,明日,待開門出牌之意,敢啓。傳曰,知道。
持平金鎭商疏曰,伏以臣民無祿,聖考上賓,伏惟聖孝哀慕,何以堪處,念臣無似,曾被先朝之大恩,一死仰酬,素所蓄積,而不幸自屛田野,便訣明時,遽抱遺弓之悲,莫展蓐蟻之誠,慚恨摧慟,一念如結,乃於此際,忽有柏府新命,促臣上來,臣手奉有旨,益不勝感咽,在古人追先帝報陛下之義,宜思奉命盡瘁之圖,而顧身以屛廢之身,更無可進之勢,旣已悉陳於去冬辭職之章。且臣先祖,又被韓祉之誣辱,臣心痛冤,益復罔極,區區去就,有不暇論,玆敢瀝盡肝血,先伸疾痛之呼,惟殿下垂察焉。嗚呼,臣於前後對辨祉輩之誣者,亦已多矣。事實旣無不明,證援亦無不詳,而今祉之疏,又一襲趙命禎之言,則固不足每事煩複,然而在臣情理,不容但已,且祉,以全翊戴事,爲臣祖之罪案,謂臣當辨之骨子在此,粧撰傳會,極其巧密,若可以眩亂擠陷者然,臣何可以前書之已詳於此,而不爲之更辨乎?臣祖,身居將兵之任,詗察之託,義不可律於此之時,金煥,以其所聞於翊戴者,來告臣祖,臣祖緣何以逆知其無實耶?假使無實,臣祖旣聞此言,則其可掩置而不爲上聞乎?然臣祖未嘗不疑慮愼重於其間,初於翊戴來詣軍門之時,使之自告,又於煥上變之日,令其竝告,而及至兩人皆不能發告,則乃復議于大臣,大臣之言,以臣祖直啓爲當,此所以有兒房之啓也。蓋出於不得已,豈其所樂爲哉?況翊戴,未見臣祖而曰,旣見形跡之可疑,且聞其名入於凶書,故恐被知情不告之律,奔告軍門,以爲他日免死之計,如是發告之後,若從他現發,則當以大將證之,莫道今日不曾說來云云。其言如此,則尤豈可掩置乎?方其得聞凶言也,曲慮日後無實,惹人是非,而不念目前生變,貽禍國家,此豈人臣所可爲者哉?若使彼輩,自居臣祖之地,而親遭翊戴之事,則其將何以處之耶?其果預慮於日後之無實,而不以所聞上聞乎?然則此其爲國乎?爲私乎?果爲私也,則畢竟其心,可謂爲國家慮危禍之急者乎?抑歸於助凶逆養叵測之勢者乎?是以先大王當初下敎有曰,翊戴·命堅面質之後,始知其虛實,則初何能預知其事之虛妄,而仍爲掩置乎?旣告而事歸無實,則固無所妨,初若掩置,而事不歸虛,則人謂斯何,蓋已洞覰當時言者之心術及後弊,無復餘蘊,而至於昨年罪祉之備忘中,護逆云云之敎,不特以其陰護璽·瑛,爲可惡而已。實所以深憂於末世之爲人臣而顧身忘國,害忠助亂者,而其嚴加隄防四字,尤可見聖意之所存也。苟以臣祖,謂誘脅翊戴,則渠必知其誘脅,委折何可明言其某事某事耶?其前後所執以爲構揑者,率是虛罔,而其所謂給令旗者,尤是孟浪無根之說,若果有此事,則初頭臺章所以構陷臣祖者,無所不至,而不及此事,最後始發於持謙之疏,此豈非白地做作乎?其所謂出給軍牢事,煥一日自江來,乘昏來見臣祖,而還歸之際,以其犯夜,給送軍牢一人,夫軍牢,旣是大將家常時留待者,而或有來客之夜歸,則使之護送,人所恒有之事,而煥之請得軍牢,只以夜禁爲慮,則其夜之歷見翊戴,本非臣祖之所可知也。果使知之而送煥誘脅,則當密其機謀,防其宣泄耳。軍牢令旗,其有何益於誘脅事,而遂爲此煩人聽聞之擧耶?推之事理,萬萬不近,而乃以此爲陷臣祖之資斧。噫,其憯矣,其所謂私自取供者,似指臣祖問議於鞫廳諸大臣之時,使翊戴,書出其言而入送之事也。大臣,旣令臣祖,書送其所言,而臣祖不能親知虛實,則惟當據其所言,故乃以翊戴自書送之,此何可謂私自取供耶?設使私自取供,事係鞫獄,至爲重大,其成否虛實,不可因私言以制,則臣祖何爲此無益之事,而徒歸紛紜之擧耶?其所謂拘留翊戴,累日掩置者,初待煥之竝告,且與大臣消詳之際,自費日子,又翊戴旣不能自告,而臣祖將未免啓達,則其所從而聞者,何可放置而不爲拘執以待乎?眞爲誘脅而與之同其謀,則又何爲之拘留耶?其所謂誘脅之狀,盡發於翊戴與煥面質之時者,此謂臣祖之誘脅,則翊戴之供,旣無引,若謂煥之誘脅,則亦非臣祖之所可知也。若夫脈絡貫通,表裡終始之說,皆以口給,惟意弄幻,陷人於罔測之地者也,顧何足多辨乎?其許多所言,實臣祖之所以忠於國家者,而彼則媒孽而證成之,亦臣祖之可幸無罪者,而彼則從而勒驅之,人之巧險,固亦有之,而萬古天下,寧有是耶?凡破淫誣之要,只在於取實跡,以相據覈,而翊戴事顚末,旣明於上,則祉所謂眞正骨子者,又何事耶?臣旣辨其骨子,則祉之譸張云者,自歸脫空矣。大抵祉疏首尾,以其前書所云譸張壬戌誣獄者,乃指翊戴之獄,而非謂璽·瑛之獄,曲爲解說,縷縷自明,眞所謂欲巧而反拙也。旣曰壬戌之獄,則璽·瑛。翊戴,俱在其中,而今乃曰吾不言璽·瑛,只謂翊戴者,其果成說乎?大哉,先大王罪祉之備忘曰,壬戌之獄,謂誣成,則是璽·瑛爲非逆矣,惟此下敎,可破祉巧飾之口矣。蓋祉之以璽獄爲誣者,厥有所受,從前泰東輩,雖不敢直謂璽·瑛爲非逆,而其前後疏啓,輒以銀貨火藥等事,構揑羅罩,隱然歸璽·瑛於虛疎之地,其密地愛護,必欲陷害臣祖之心,明若觀火。此不但先正及諸大臣,曾已說破其奸膽,先大王,亦嘗下敎曰,竝與璽·瑛,歸於無實。又曰泰東心術,終始不正,於此可見,泰東輩隱情慝態,終莫逃於聖人之明鑑矣。祉於平日,習聞家庭者,本自如此,又謂耳目漸遠,可得以熒惑,乃敢混稱壬戌誣獄,欲竝與璽獄,歸之譸張矣。及夫聖敎至嚴,終不可欺,則理屈勢窮,强爲區別,爲此彌縫出脫之計者,如見其肺肝矣。此輩,本來肝肺崎嶇,每爲心口不相應之言,以自欺而欺人,雖自謂善於文飾,而不免隨處破綻,類如是,其習誠可痛,而其言,亦可哀也。且祉,以其父所論,竊比於士君子大公至正之事,而謂臣之斥其父,以爲後日地者,出於脅持汚衊云,彼泰東輩,乘機陷人,陰圖後利,故其所以構罪臣祖者,無一言不爲己巳之案,而泰東輩,受其褒贈之職,其妻兒,飽廩養之米,以爲誇他榮耀之資,渠輩之操券食報,旣如此,則今祉,雖曰吾未嘗有喩利顧後之心,人孰信之?其中最可痛者,其斥臣之辭,一則曰欺天,二則曰欺天,似欲操切臣身,而實以先大王處分,爲見欺於臣,而使一世之大是非倒植焉,則其爲聖德之累,當何如哉?然則臣祖之受誣,特其細事,渠雖急於訟父,何敢以此言,發於今日乎?其所謂無嚴不道者,政自言也。嗚呼,惟我先大王至聖至明,逈出百王,至於此事,深究源委,前後傳敎,昭揭日星,末終處分,堅如金石,足以有辭於後世,而況我殿下,曾於臣書下答,以余嘗親聞丁寧之聖敎,故深嘉爾先祖之忠,而趙持謙輩護逆之狀,心常駭惋爲批,此同傳授之旨訣,可期遵守於永久,雖有祉等百喙,適彰其先累舊惡而已,顧何足有無於其間哉?然或諉以是非之旣明,處分之已定,而不復加意辨白,則其爲傷先王之明,而累新服之治,大矣,微臣痛迫之私,有不足言耳。伏乞聖明,更加澄省,痛賜辨斥,使旣明之是非益明,已定之處分益定,則國事幸甚。仍竊伏念,臣受恩無報,積困人言,屛伏田廬,蓋欲自靖,而今又醜辱見加,一倍崩迫,職名在身,轉益悶蹙,亦望聖慈,俯垂哀矜,亟將臣新授之職,特爲鐫遞,仍命選曹,勿復擧擬,使臣得以優游自在,以安賤分,實天地生成之澤也。臣近因素苦膈氣復作,不省人事,一疏伸暴,如是稽遲,臣尤惶悚死罪,無任云云。答曰,省疏具悉,汚衊之言,不足爲嫌,爾其勿辭,從速上來察職。
四學儒生趙徵等疏曰,伏以臣等,得伏見太學生尹志述所進所懷,則義理明正,辭氣痛快,有足以感發士氣者,雖或言有過激,不槪聖心,而我先大王四十年培養士氣之效,於志述可見矣,雖其言,未蒙採納,而旋用諫臣一啓,卽賜兪允,則是其說行也。臣等聚首相慶,竊仰我殿下追先之孝,轉環之量,庶使先大王誌幽之事,無復餘憾矣。一宵纔過,前旨遽反,至有遠配尹志述之命,噫嘻,此何處分也?一志述之竄謫,顧不足恤,而殿下獨不念士氣之摧沮,擧措之顚倒耶?嗚呼,我先王盛德休烈,可殫縷計哉,臨御四十年餘,政令間所措,辭旨上發揮者,無非萬世之治程,後昆之謨則,而若其大處分大是非,則此尤聖慮之宏遠,聖學之高明處也。伊時聖敎有曰,爲宗社也,爲世子也,有曰深究義理,是非大定,其深謨至計,明見達識,高出百王,前史所罕矣。在今日狀德之道,固當謹書特書,惟恐或泯,而今反闕遺焉,糊塗焉,使先王德音不彰,盛烈不揚,則殿下眞以爲無闕漏無錯認,極意而撰進耶。噫,李頤命之事先王,今幾年矣,先王平日盛德,宜無不知矣,當模天盡日之際,苟使渴誠直筆,不顧後日之利害,則其爲文,必不若是之呑棗矣,物情之齊憤,士論之朋興,固其所也。李頤命疏中所謂物議喧藉,臺章所謂不厭意云者,足見輿論之不誣矣。然而上自廟堂,下至三司,誰肯爲殿下,爲此言哉?一世風習之爲時世所怵迫畏縮者,卽此可見,而志述,以藐然一少年,慨然自奮,倡率多士,直欲叫閽一陳,及其見敗,猶且書陳所懷,而激切慷慨,則此誠頹俗中差强人意者也。殿下若以其言爲不可,則置之可也,至於摧折之,竄逐之,得無貽累於始初淸明之治乎?夫志述之所擔當者,今世之所規避也,所陳暴者,今世之所囁嚅也,而志述,獨能辦此,則此聖世之所宜扶植奬勸,而今乃繩以重律,以沮士氣,臣等,竊爲殿下惜此擧也。又況聖誌改撰之命,今已還收,則先王撰德之辭,終未免爲見闕之歸矣。苟使一毫未盡,則豈不有歉於殿下述事之孝乎?殿下之罪志述也,以沮戱大事爲案,旣曰大事,則固所自盡也。容可以文已下石,役且垂畢,而任他大事之苟然,猶且因循耶?若使誌文,果無遺欠則已,旣知其不然,而憚於工役之中改,忽於愼終之大事,則天下後世,將謂斯何,此等苟且之論,乃出臺閣之上,使殿下,有此過擧,此正志述所謂股肱耳目如此,國不爲國者也。伏願殿下,愍先王遺德之未著,念先王培養之盛意,亟令都監,依前擧行,改撰幽誌,仍收尹志述遠配之命,則臣民幸甚,國家幸甚。臣等,忝沐菁莪之化,與聞士林之論,而獨使尹志述身被重譴,誠不勝瞿然憂慨之忱,敢此相率號籲於嚴廬之下,臣等無任痛傷激切云云。答曰,省疏具悉,尹志述所進所懷過激,則爾等之請,未知其得當也。
行戶曹判書趙泰耉上疏,伏以臣,以自廢之人,豈有從宦之念,而只因仙寢在殯,因山不遠,黽勉赴朝,以供敦匠之役者,亶出於義分情禮之所不容已,而至於因仍盤礴,有命輒承,實違初心,常自恧縮,食息靡寧,忽此意外,乃蒙同知成均之命,承命惝怳,罔知攸處,當此累日空堂,勸諭無人之時,臨急變通,卒歸於決不可冒進之臣,臣實未知其何故也。旣遞申銋,而使之還入前望,則申銋所擬之望,理宜還入,而易以他望,抑又何哉?無論其政式之乖謬,臣曾忝是職,亦當勸諭之責,而處事失宜,俱見非於上下,終至以此而解任,末又泮儒之詆斥,不比尋常,以師儒而遭儒生之譏侮,古未嘗有,實自臣始,其壞賢關之禮習,貽衿紳之羞辱,固已不少,則設令臣無自來所執之義,顧此一端,已不宜復任館職,雖被重譴,決不敢應命,昨今以來,三違召旨,臣之罪益倍萬矣。臣當於今日,出往山寺,監煎慈聖所進膏藥,而遽被新命,不得辭出,醫官已先下去,藥物亦必熟正,而臨行中輟,未免狼狽,玆陳短疏,以請進退之命。伏乞聖明,俯賜諒察,遞臣決不可冒出之職,改命他人,俾卽勸入儒生,令臣得以趁期辭陛,無致監煎稽遲之患焉,謹昧死以聞。答曰,省疏具悉。卿其勿辭,從速行公。
判尹李弘述上疏,伏以昨因韓配義等上疏,有令該府,稟處之命,臣方待罪京兆之長,宜卽奉承成命,詳細覆奏,而臣於玆事,有不可參涉之嫌,玆不得不仰陳委折焉。當初韓家諸人之呈狀本府也,臣循例出牌,推捉訟隻,則訟隻不卽就訟,宣言方外,以爲臣偏聽姻家之囑云云,故臣聞來驚怪,更考元狀名錄,則臣之姻親韓瑞甲,亦在其中矣。其在法典,自是應避者,故臣以嫌不可聽理,宜呈山在官之意,論題退送矣。今見配義等疏本,有曰訟於京兆,爲有司者沮格,有曰或顯有循私之意,或强引不當之嫌,末乃以又黜京兆容私之官爲言,臣於是,不勝瞿然慚恧之至,顧此山訟,非同等閑相爭,旣是列聖自出之墓山,則無論步數近遠,果是局內,一如原告之言,自當依法典掘移,此不過一摘奸之間耳,有何難處之端,而敢爲沮格延拖之計耶?臣之所引,旣是法典應避,則所謂强引不當之嫌者,實臣意慮之所不到也。至如容私等語,尤涉緊重,身爲訟官,得此題目,其何顔面,復有所可否於其間乎?伏乞聖明,曲加諒察,特遞臣本職,移授無故之人,使覆奏之命,無至廢閣不行,千萬幸甚。答曰,省疏具悉。卿其勿辭,從速覆奏焉。
右尹李東馣上疏,伏以臣,以衰病之身,猥當詞訟劇地,做錯顚沛,自知其必至矣。卽伏見訟者韓配義疏本,因渠等山訟侵斥之言,不比尋常,一則曰沮格,一則曰循私引嫌,末乃結之曰,亟黜容私之官,以伸法綱,臣看來不勝其駭怖也。頃者,臣與長僚,同坐本府之時,韓家諸族人,果以其先祖母府夫人墓山都局之內,被人偸葬,有所呈狀,而卽日因山已迫,本府多事,勢難發遣郞廳摘奸,故使之差待國葬後摘奸,則渠等,以日字遲延,甚爲悶迫云。不得已移送山在官,從速摘奸矣。今其疏語,全沒其當初實狀,反以移送一事,驅之於沮格循私之科者,未知指何事而言耶?誠可笑而不足辨也。然長僚旣以此陳疏乞免,臣以同參之人,何可獨爲晏然仍冒乎?伏乞聖明,特垂諒察亟遞臣職,不勝幸甚。答曰,省疏具悉。卿其勿辭,從速察職。
都承旨洪致中疏曰,伏以昨者同知館事申銋許遞之後,有前望單子入之之命,院中諸吏,以前例來告,或以爲見遞者所擬之望,當爲前望,或以爲最後備擬之望,當爲前望,其所援例,未有一定之議,而況申銋所擬之望,在於四年之前,歲月太久,與纔除纔遞之時有異,又其見擬之人,皆非在京無故之人,則似無臨急變通之意,故果以其後望單,稟達以入矣。卽伏見同知館事趙泰耉疏本,則責之以易以他望,結之以政式乖謬。臣於此,竊不勝瞿然之至,臣以無似,忝長喉司,凡於政例,都不通曉,畢竟僨誤,固所自料,今者非斥之言,發於重臣之疏,乖謬之罪,無以自逃,其何敢晏然冒據於出納之地乎?且臣積病癃痼,常有凜凜之憂,而當此因山期迫,上下哀遑之日,分義情禮,有不敢以疾病爲辭,忍死奔走,氣力頓盡,今日陪祭之班,又爲曉寒所中,筋骸如束,頭䐉如劈,氣短神昏,頃刻難支,不得不略陳短疏,徑出禁門,伏乞聖慈,諒臣情病之俱難在職,亟命先遞臣職,仍治臣罪,俾得以安意調治,以尋生路,不勝幸甚。答曰,省疏具悉。卿其勿辭,調理察職。
左副承旨韓重熙上疏,伏以臣,卽見右尹李東馣疏本,竊不勝駭痛焉,日昨戶曹正卽韓配義與淸恩君韓配夏及諸宗人,以先代墓山事陳疏,而臣亦聯名同參矣,今者東馣之疏,首稱訟者韓配義等,夫臣等,旣已爲先陳籲,則訟者之稱,在臣等固所甘心,而以東馣言之,配義方爲帶職之人,疏中諸人,或有已躋宰列,亦多有職名者,而且未嘗與訟隻,一番對訟於東馣之訟庭,則必以訟者目之,已非士大夫相敬之道,而至於言必稱渠等者,專出於侮辱凌踏之意,臣等雖甚疲劣,東馣何人,安敢待人若是耶?東馣雖以循私題目,怒其透露上徹,而當初士人趙銑,偸葬其親於臣等先祖母府夫人墓山之局內,京兆據狀發差,拘奴督現,不啻累度,而銑乃抗拒官帖,終不就辨,堂堂法府之令,不行於一介士庶,國綱所係,寧不寒心?況府夫人爲王后之先妣,列聖之自出,則爲法官者,尤不可等閑歇視,而東馣,乃敢曲爲銑地,放其拘留之奴,收其督現之帖,竟至斥送乃已,其他行私之端,語多猥瑣,有不敢瀆陳,而觀聽俱存,衆所共知,則今雖欲自明,其可及乎?且臣等疏中所謂循私者東馣也,引嫌者判尹也。加以兩式字,分明區別,各有所指,而東馣厭然自掩,混圇推諉,乃曰長潦以此乞免,臣以同參之人,不可獨爲晏然,豈非可笑之甚者乎?第無論其言之如何,而臣旣被其詆辱,決不可靦然仍冒於近密之地,不得不投章迸出,恭竢嚴譴,且臣累年夙夜之地,積月供劇之餘,近又僚員俱空,浹旬淹直,晨夕奔走,筋力殆盡,痰痺日痼,已有全身不遂之漸,去秋聾病。今又復發,將未免永爲廢疾之人,雖靡情勢,決難强行,玆敢冒陳血懇於天地父母之下。伏乞聖慈,俯垂諒察,將臣職名,亟許鐫遞,以靖私義,以延殘喘,不勝萬幸。答曰,省疏具悉。爾其勿辭,從速察職。
上在慶德宮廬次。
朝哭後,大殿·大妃殿·中宮殿,政院問安。答曰,罔極。
申時,行晡哭。
趙鳴鳳啓曰,大司憲李喜朝,持平金鎭商在外,執義洪禹傳,掌令李重協,持平鄭宅河避嫌退待,掌令一員未差,今日以監察茶時之意,敢啓。傳曰,知道。
韓重熙啓曰,吏曹判書宋相琦,兼帶國子堂上,旣已遞改,今無可引之嫌,更卽牌招,以爲趁速開政之地,何如?傳曰,允。
又啓曰,近日廳中苟簡,不成貌樣。今日政,承旨有闕之代,以在京無故人差出,仍卽牌招察任,何如?傳曰,允。
又啓曰,義禁府郞廳,以委官意來言,今日省鞫,以兩司無進參之員,不得開坐云,敢啓。傳曰,知道。
趙鳴鳳,以魂殿都監言啓曰,本都監入直堂上閔鎭遠,今日長生殿梓宮歲一度加漆時,以本殿提調,晝仕進參之意,敢啓。傳曰,知道。
又以工曹言啓曰,卽者內需司牒呈內,今此山陵別茶禮時,所用柴炭載運船一隻措備,逢授於京江所居人處,仍屬本司,免稅之意,旣已手本啓下,依此施行事,牒報矣。曾於癸巳年,因各津津船所入物力之艱乏,自備局,各衙門·諸宮家所屬船隻,酌定其數,而餘皆歸屬本曹,使之收稅補用事,入啓定奪時,內需司案付船,則以三隻定限矣。本司旣有元定船三隻,則山陵所用柴炭,足以運去,而續續加數啓下,則殊非當初定數之本意,日後加數,將無限節,後弊所關,不可開路,內需司報狀內辭緣,勿施之意,敢啓。傳曰,知道。
韓重熙,以禮曹言啓曰〈因〉掌令李重協上疏,朔膳內膳及月令,依前姑減事,命下矣。內膳則自本曹元無權減·復舊之事,今無可論,而大殿·中宮殿月令物膳姑減者,亦未復舊。今番三名日物膳·朔膳復舊者,依前姑減數,來十一月爲始封進事,分付各道,而殯殿月令朔膳·物膳及王大妃殿朔膳·物膳復舊者,一體姑減乎?敢稟。傳曰,依爲之。
有政。吏批,行判書宋相琦進,參判·參議俱未差,左副承旨韓重熙進。
吏批啓曰,慶尙左道災傷敬差官李端章呈狀內,矣身老母,今年八十八歲,素多疾病,居常懍懍,自數日來,重感風寒,食飮專廢,氣息奄奄,若不保朝夕,晝夜扶將,不忍離捨,斯速入啓變通云。親病如此,則不可强令往赴,李端章敬差官之任改差,何如?傳曰,允。
又啓曰,大司成今當差出,而擬望之人乏少,承旨竝擬,何如?傳曰,允。
又啓曰,本曹參判,今當差出,而擬望之人乏少,外任竝擬,何如?傳曰,允。
又啓曰,臺閣闕員,今當差出,而擬望之人乏少,外任竝擬,何如?傳曰,允。
又啓曰,平山府使有闕之代,當以武臣差送,未准朔禁軍將竝擬,何如?傳曰,允。
以金相元爲左副承旨,朴彙登爲右副承旨,洪錫輔爲同副承旨,李鳳翼爲司諫,洪龍祚爲掌令,申昉爲正言,李澤爲吏曹參判,李宜顯爲同成均,趙泰億爲慶尙監司,李世最爲淸風府使,許樑爲平山府使,梁聖揆爲司僕正,李聖漢爲敦寧都正,尹泳爲永昭殿參奉,鄭錫範爲敦寧參奉,尹尙遠爲孝陵參奉,黃以章爲北部都事,金在魯爲吏曹參議,黃龜河爲禮曹參議,金雲澤爲大司成,權熀爲兵曹參議,韓世良爲判決事,吳命新爲慶尙左道災傷敬差官,張斗周單付校書著作,兵曹參議李翊漢,參知權熀。
德山縣監尹沆,禁府都事宋宗錫仍任事,承傳。
兵批,判書李晩成都監進,參判兪命弘病,參議未差,參知李翊漢進,左副承旨韓重熙進。
以沈宅賢·沈壽賢·李鼎華·吳命恒·趙觀彬·任泂爲副護軍,權熀·尹陽來爲副司直。
韓重熙啓曰,昨以兩司闕員,待開政差出,仍卽牌招之意,稟啓允下,而今已夜深,待明朝出牌。今日正言金槹罷職代,新除授正言申昉,明朝亦爲一體牌招,何如?傳曰,允。
又啓曰,聖廟空齋,已至累日,儒生勸入,一時爲急。今日政新除授同成均李宜顯,卽當牌招肅謝,速令勸入,而今已夜深,明日待開門牌招,何如?傳曰,允。
趙鳴鳳啓曰,今日政新除授承旨牌招事命下,而今已夜深,明日待開門出牌之意,敢啓。傳曰,知道。
領議政金昌集箚曰,伏以今日國有大喪,哀遑多事之中,朝家泮渙,若大水之無津涯,開政之命下已久矣。多臺引避,聖廟空虛,亦已至於累日,而莫可收拾,天牌日出再三,而終無應命之人。臣忝叨總百之任,不能使百職皆擧,以致聖上獨憂於上,此實臣之罪也。伏乞聖明,先削臣職,以礪群工焉。宋相琦,因大司成之坐罷,必欲同其去就,竝與無故之本職而不出,如是撕捱,出場無期。宋相琦同成均之任,今姑遞差,卽令開政,恐爲得宜。吏曹參判沈宅賢,雖被宋成明疏斥,自上開釋,不翅勤懇,固當感激卽出,而頃日太廟修改時,終至臨急變通,仍至今日,一向違命,揆以分義,殊甚未便,宜遞其職,以示警責之意也。齋生捲堂,事體至重,祖宗朝則大加驚動,不特令該館堂上勸入而已,至遣禮曹堂上·或都承旨,備盡開諭,必令還入,一日空堂,尙以爲悶,今則已至此久,豈非未安之甚者乎?趙泰耉於成均之任,旣自引嫌,無意卽出,又方有膏藥監劑之役,此事亦重,不可差退其行。同成均·大司成有闕之代,宜速差出,俾卽勸入也。近日位著殆空,至如大司成·吏曹參議·承旨等緊急之窠,皆無以推移備擬,違牌坐罷之人,合有變通別敍之擧矣。抑臣有慨然於近事者,同朝之間,小拂其意,輒以醜辱相加,識者之寒心,固已久矣。日昨兪拓基自列之疏,旣無一毫礙逼於臺臣,又無一分做錯於言辭,而正言金槹,忽以非常凌辱之說,白地橫加,人皆錯愕,莫知其故,不意淸朝臺閣之上,乃有此等風習也。臣謂正言金槹,宜罷其職,以警他人也。國子堂上,果得無故之人,則知館事李觀命儒生勸入之事,旣知其嫌難參涉,而混同請牌,徒損國體,此則宜有所區別也。竝乞聖明留神裁處焉。取進止。答曰,省箚具悉卿懇。宋相琦同成均之任,今姑遞改。沈宅賢一向違召,殊甚未安。遞職大司成有闕之代,宜速差出。勸入違牌之人別敍,金槹宜罷其職矣。卿其安心勿辭焉。仍傳曰,遣史官傳諭。
戶曹判書趙泰耉疏曰,伏以今此泮任,卽臣自劃之地,揆以廉義,不可冒出,而山寺監藥之行,期日已屆,拘於肅命,一朔不克拜辭出去,事勢實爲狼狽。昨進短疏,以請進退之命,意謂疏入,如蒙改處之音,及承批旨,大失所圖。此必以臣辭語泛忽,未能明白開陳而然,懼然慚悚,益無以措躬也。顧今聖廟空堂,爲日已久,諸堂有故,勸諭無人,臨急變通,蓋亦以此,而臣之難進之義,視前人不啻數倍加矣。期於被譴,決不敢應命,屢次違傲,臣分大虧,瀆煩牌招,國體亦傷。今若遞臣,而改命無故之人,則儒生勸入,卽可以擧行,而公私兩安,禮分俱全,豈不大幸?況今所製膏藥,乃是慈聖所當進御者,而醫官已先下去,藥物必皆熟製,須待臣行,始可合末而作膏,進退時日,藥性恐變,此又不可不慮者也。臣方以此,更爲陳乞矣,卽因大臣之箚,又令變通而差出兩堂,則儒生勸入,自有其人,臣於此事,已無所拘,監煎之行,理當卽日辭出,而第推格例,有些妨礙,不肅新兼,而只供他務,曾無是例,則雖欲拜辭出去,亦不可得也。今臣情地,不可復冒國子,卽上下之所共知,其不可一向虛縻,致稽監藥之行,亦皎然明矣。不得不復此煩籲於嚴廬之下,伏乞聖明,俯賜諒察,亟遞臣同成均之任,俾得監煎膏藥之地,千萬幸甚。答曰,省疏具悉。疏辭如此,同成均之任,今姑許遞焉。
上在慶德宮廬次。
夜自三更至五更,月暈。
下直,麟蹄縣監韓配厚。
大殿·大妃殿·中宮殿,朝哭後,政院問安。答曰,罔極。
申時,行晡哭。
韓重熙啓曰,知館事李宜顯牌不進,推考傳旨今方捧入,而空齋勸入,一時爲急,更卽牌招,大司成金雲澤,昨已上來云,亦爲一體牌招,何如?傳曰,允。
又啓曰,省鞫遷就至此,事體極爲未安。今日以處置,牌招兩司新除臺官,而司諫李鳳翼牌不進,掌令洪龍祚肅謝之後,以嫌難處置引避,自本院退却,則仍爲呈辭出去,正言申昉,來到闕外陳疏,入啓矣。李鳳翼旣有只推之命,申昉疏批亦下,李鳳翼·洪龍祚·申昉,竝更牌招,以爲進參省鞫之地,且使處置,何如?傳曰,允。
〈以〉大司成金雲澤·司諫李鳳翼,牌不進罷職傳旨,傳于韓重熙曰,推考傳旨捧入。
趙鳴鳳啓曰,新除授左副承旨金相元,時在京畿高陽地,同副承旨洪錫輔,時在廣州地,竝斯速乘馹上來事,下諭,何如?傳曰,允。
以右副承旨朴彙登牌不進罷職傳旨,傳于趙鳴鳳曰,推考傳旨捧入。
趙鳴鳳啓曰,右副承旨朴彙登,旣有只推之命,更卽牌招察任,何如?傳曰,允。
朴彙登啓曰,義禁府郞廳,以委官意來言,今日省鞫,兩司不齊,不得開坐云矣,敢啓。傳曰,知道。
以司諫李鳳翼再招不進罷職傳旨,傳于朴彙登曰,推考傳旨捧入。
韓重熙,以魂殿都監郞廳,以摠護使意啓曰,提調沈宅賢,以本職引嫌事,久未行公矣,今則本職已遞,卽爲牌招察任,何如?傳曰,允。
朴彙登,以成均館官員,以同知館事意啓曰,臣承命馳進泮宮,招集空齋儒生等,問其空齋之由,則諸生沈坰等,書進所懷以爲,日昨齋任尹志述之書進所懷,蓋出慷慨激切之忱,而欲令我先大王狀德誌幽之事,無一毫未盡,而若其大處分大是非,尤宜闡揚,而備載於不朽之文,故志述獨能奮然自當,言人之所不敢言,其戇樸抗直之風,足以使公議不泯,士林增氣,則誠不負我先大王四十年培養之化,而遽因臺臣之避辭,至被屛裔之嚴譴,臣等旣參議事之會,則有不可獨自晏然者,而況且大學齋任之以言被竄,實三百年所未有之擧,則忝居齋生之列者,尤有所難安,以此捲堂累日,而至於空齋,不勝惶悚云。臣以聖廟空齋,事體殊極未安,不可不卽速還入之意,反復勸諭,而終不回聽,似當有別樣開諭之擧,而以臣拙訥之辭,有難回聽,亦不可獨爲勸入,大司成金雲澤,卽爲牌招,以爲同議勸入之地,何如?傳曰,允。
又啓曰,臣與右承旨韓重熙泮直矣,卽者以被斥於臺疏,引嫌出去,所當與左承旨趙鳴鳳,一體牌招,使之推移入直,而拘於廳規,不得請牌,何以爲之?敢稟。傳曰,牌招。
又啓曰,右承旨韓重熙牌招事,命下,而家在城外,明日待開門牌招之意,敢啓。傳曰,知道。
正言申昉啓曰,臣於本職,不但才分不稱,且有大段難安者,蓋前正言金槹之至被譴罷,出於意外,而物議皆以爲過,宜有還收之擧云。臣旣代其職,不可晏然承當,故略於辭疏之末,敢陳難冒之狀,仍附收還之請矣。及承聖批,不惟不賜開納,曾無一言酬答,此莫非如臣無似,新入臺地,言不見槪之致,已不勝其慚恧悚蹙之至,況臣旣以反汗爲請,則其何可仍據其代,不思所以自處之道乎?玆於荐召之下,不敢坐違,不得不黽勉祗肅,而顧臣情勢,決無苟然蹲仍之理,請命遞斥臣職。答曰,勿辭。
朴彙登啓曰,正言申昉,再啓煩瀆,退待物論矣。傳曰,知道。
正言申昉疏曰,伏以庸愚賤臣,蒙被聖朝之眷遇,曾所叨冒,已極濫踰,復於新服之初,特承陞六之命,雖緣館事有礙,出於變通,而在臣一身,亦云僥倖,優游散地,載戴恩造,只恐此生實無酬報之路矣。不意玆者,諫省新命,又復輪到於臣身,臣於是惶懍戰悸,莫知置身之所也。夫言責之地,爲任甚重,與微官庶僚之次補例遷者,不可比而目之,則豈可以如臣巽軟昏懦無可比數者,苟然虛換,以貽濫竽之譏乎?且臣所叨之職,卽前正言金槹之代也。槹之疏末所論,下語之際,不無過激,然其本意,旣有所執,則大臣之箚請譴罷,固是意外,而殿下之不少留難,特允其請,亦有乖於重臺閣之道。今日居言地者,惟當力請還收之不暇,而臣則不待辭免,而自在應遞之科矣。臣之去就,非所可論,而嚴召之下,不敢坐違,謹詣闕外,拜章徑退,惟願聖上,俯賜諒察,亟收金槹罷職之命焉。謹昧死以聞。答曰,省疏具悉。爾其勿辭,從速察職。
掌令洪龍祚疏曰,伏以臣於朝者,因諸臺處置,承牌祗肅,而顧臣情地,與引避諸臺無異。蓋誌文成出之後,臣之居臺,爲日旣久,則泮儒不言之斥,臣實當之,揆以臺體,決不可冒當處置,故詣臺之後,以此自列矣。不意喉司,諉以前事,不爲捧入,臣以掌令李重協頃日之避,亦係前事,而旣許捧入,一事同避,宜無不捧之意,有所往復,則又令下吏,考出臣遞臺日字之後,始許捧入。旋又還給,使於往來省鞫後來避,則當爲捧入,數四往復,一向堅執,臣雖疲劣,無足比數,而所帶之職,旣是臺閣,則喉司之不信臣言,考出日字,何其待之太薄,而至於參鞫後來避之云,尤不成說。臣若只聽承宣之指揮,當避不避,晏然參鞫,則求諸事理,豈有如許臺體乎?況昨日牌召之啓,豈以處置諸臺爲辭,則鞫坐之往赴,係是處置後事,較然明甚,而初則以曾前臺職,異於卽今見帶爲辭,考日之後,無辭又却,末乃以參鞫後來避爲辭,累易其說,終至不捧而後已,如許擧措,曾所未見,其貽辱臺閣,爲如何哉?處置當否,姑舍勿論,只此一事,實爲臣難冒之端,而進退路窮,不得不卽尋長單,退歸私次矣。天牌復臨,謹此趨伏禁門之外,而顧臣所遭,有不可以臺閣自處者,不得不拜章徑退,臣尤死罪。伏乞聖明,亟賜鐫罷,以彰臣疲劣見輕之失,幸甚。答曰,省疏具悉。爾其勿辭,從速察職。
副護軍沈宅賢疏曰,伏以臣之罪,可勝言哉?一召再召,至于屢十召,而頑然不動,有若木石之無知者然,臣之罪,可勝言哉?噫,君臣之義,無所逃於天地之間,死生夷險,惟命之從,雖赴湯蹈火,有不敢辭,況賜之以溫諭,申之以召命,臣雖萬萬無狀,豈不知聖恩之至重,分義之至嚴?而臣之所遭,實前古之所罕有,覆載所不容之罪,而今乃不恤人言,揚揚復出,盤礴舊席,則微臣之忘廉冒恥,固無論已,其於累聖朝礪世之政,何哉?以是每當天牌之降臨,踧踖廻徨,雖欲冒出,反復思惟,畢竟難進二字,參前倚衡,終不得抗顔趨命,違慢之罪,臣雖擢髮剺面,何以自贖?乃者大臣陳箚,論臣罪狀,不啻狼藉,而聖度天大,只許遞免,不加譴罰,寬貸之恩,逈出常格,臣以罪爲榮,但有涕泗。如臣魯劣,無他報效,區區所自勉者,常在於行不俟駕之義,而不幸人言罔極,情地迫隘,竟自陷於慢命蔑分之科,流放竄殛,不足以懲臣罪之萬一,而曲蒙恩庇,終至優假,所以爲微臣地,則幸矣,其何以嚴分義,而礪臣工乎?今日殯殿入直,嚴召又降,固當卽起應命,不敢復事撕捱,而廟堂箚語,極其嚴峻,其所勘請,但上遞改,本職雖解,罪名固在,臣何敢自同無故之人,而晏然冒出乎?玆敢進詣闕下,仰請嚴誅,伏乞聖慈,亟命下臣司敗,勘臣罪犯,以肅朝綱,以警具僚,不勝幸甚。答曰,省疏具悉。卿其勿辭,從速察職。
上在慶德宮廬次。
辰時,日暈。夜二更,月入畢星中。
下直,陰城縣監金祖澤。
朝哭後,大妃殿·大殿·中宮殿,政院問安。答曰,罔極。
申時,行晡哭。
朴彙登,以都摠府言啓曰,副摠管張漢相,以訓鍊都監中軍,今式年老除軍兵等點考事,今日訓鍊院坐起晝仕,進去之意,敢啓。傳曰,知道。
又啓曰,三省推鞫,一向遷就,兩司多官退待,亦至累日。司諫李鳳翼,掌令洪龍祚,竝卽牌招,以爲處置,進參鞫坐之地,何如?傳曰,允。
以掌令洪龍祚·司諫李鳳翼,牌招不進罷職傳旨,傳于朴彙登曰,推考傳旨捧入。
朴彙登啓曰,魂殿都監提調沈宅賢,疏批已下,牌招察任,何如?傳曰,允。
又啓曰,大司憲李喜朝,持平金鎭商在外,執義洪禹傳,掌令李重協,持平鄭宅河避嫌退待,掌令洪龍祚牌不進,今日以監察茶時之意,敢啓。傳曰,知道。
又啓曰,摠護使李健命,來詣請對矣。傳曰,引見。
又啓曰,掌令洪龍祚,司諫李鳳翼,旣有只推之命,竝卽牌招,以爲處置參鞫之地,何如?傳曰,允。
以左副承旨趙鳴鳳,牌不進罷職傳旨,傳于朴彙登曰,推考傳旨捧入。
以右承旨韓重熙,牌不進罷職傳旨,傳于朴彙登曰,推考傳旨捧入。
朴彙登啓曰,廳中一空,只有臣彙登一人,事甚苟簡。左承旨趙鳴鳳,右承旨韓重熙,旣下只推之命,所當牌招,而拘於廳規,不得請牌,何以爲之?敢稟。傳曰,牌招。
傳于朴彙登曰,前牧使沈廷輔,敍用。
朴彙登,以禮曹言啓曰,卽接翼陵參奉所報,則陵上莎草,乾·亥·寅·丑·艮五方,擧皆片片枯損,而其中乾·亥方則上廣九尺,下廣十一尺,高十尺,寅·艮方則上廣七尺,下廣十二尺,高十一尺,地臺石塗灰,盡爲剝落,曲墻後立䐉被莎處,亦皆枯死,赤土露出,長廣幾至十餘步。丁字閣左翼閣左柱,本來朽傷,故曾前以他木,補其朽處,而卽今補朽之木,幾至剝落之境,前翼閣左柱,片片朽破,紅箭門塗灰,亦爲剝落云。陵上莎草枯損處,至於如此,依例政府以下進去奉審,而丁字閣有頉處,本曹堂上,亦依前例奉審後,稟處,何如?傳曰,允。
又以觀象監官員,以領事意啓曰,今此翼陵陵上莎草枯損處奉審時,臣以政府進去矣,本監提調一員,亦當進去,而臣旣領本監,依例兼進之意,敢啓。傳曰,知道。
又以兵曹言啓曰,今九月十八日,幼學金萬載稱名人及私奴天應稱名人,自開陽門入來,差備門外擊錚,極爲駭愕。竝令攸司囚禁治罪,同門守門將卞東杓,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今九月十八日,幼學李海雄稱名人,自興元門入來,差備門外擊錚,極爲駭愕。令攸司囚禁治罪,同門守門將金弼興,常時不能禁斷雜人,以致闌入,亦難免其責,推考,何如?傳曰,允。
又以禮曹言啓曰,卽接昌陵參奉所報,則王后陵上莎草枯損處尺量,則廣四十尺五寸,高十七尺五寸,而莖根雖不無間間有生氣,前頭回蘇,亦難可期,大王陵上曲墻後莎草,太半枯損云。政府以下,當爲進去奉審,而翼陵莎草奉審事,大臣以下明當進去,昌陵同在一山之內,一體奉審後,稟處,何如?傳曰,允。
又以成均館官員,以同知館事·大司成意啓曰,去夜臣雲澤,承命來詣泮宮之後,臣等招致齋生,宣示聖批,更加勸諭,則諸生等書進所懷以爲,臣等之難安情勢,昨已略陳,而終有所不敢冒入者,夫太學,士林之根柢,而國家之元氣也。自有太學以來,陳章言事者,前後何限,而曾無一人以危言激論,而被重譴者,此莫非我國家扶植士論,培養元氣之美典,則今此尹志述之獨未免嚴章者,豈非慨然之甚乎?志述身爲齋任,主張公議,慮幽誌之未盡,慨疏事之不成,獨自抗言,敢請改撰,如以變通爲難,而不用其言則已,謂之沮戱大事,而遽加竄謫,不亦處分之過當乎?此士林之所共抑鬱,而臺章之相繼峻發者也。日昨大臣之筵奏,亦出於公誦輿論,而一時人紛紜救解,與陳疏儒生有異等說,必出於入侍之重臣,噫此何言也?雖以吳命尹之獲罪斯文者,以太學疏頭之故,猶被相臣之伸釋,特蒙一時之寬恕,而況志述以太學齋任,掌一國士林之議,則豈可以疏頭比論,而國家之所以待之者,亦豈不自別乎?臣等忝居齋生之列,目見齋任之被譴,將何顔面晏然入齋,以傷事體,喪廉隅哉?玆於聖諭之下,終未能祗承,尤增惶悚云。臣等以不可不速爲還入之意,縷縷開諭,而諸生等,牢守廉隅,終不回聽,臣等辭竭義窮,實無動得之望。臣等忝居師席,不能開導諸生,致令君命不行,而聖廟空齋,殆浹一旬,不職之責,實所難逭。抑念自古賢關,有國所重,矧惟我朝,培養是先,而儒生空齋,實爲莫大之變。故祖宗朝以來,初雖有嚴旨施罰之擧,而輒因館官陳啓,率皆收還前命者,誠以儒生不可威制,士氣不可摧折,而聖廟不可一日曠直故也。況齋任未及陳疏,而只以所懷,至被竄謫,尤是前所未有之事,則同事儒生之不欲容易還入,其勢固然。今若不少恕察,徒以嚴命,一向相持,臣等竊恐聖廟空虛,爲日益久,而國家事體,愈極未安。倘蒙於此另加聖慮,言雖過激,特許勿問,則豈不有光於天地之大度,而允愜於聖朝培養之道乎?自前館官,因勸入之命,尾陳善處之方,非止一二,玆敢以區區之意,略此附達,以俟睿裁,不勝惶恐,敢啓。傳曰,聖廟空堂,已至累日,事體未安,更爲勸諭,可也。
又啓曰,禁府郞廳,以委官意來言,今日三省推鞫,以臺諫不齊,明日臣以翼陵莎草有頉處奉審事出去,不得開坐云矣,敢啓。傳曰,知道。
又啓曰,廳中一空,只有臣彙登一人,獨爲直宿,今至兩日,明日吏兵批政廳,進去無員。左承旨趙鳴鳳,呈辭纔已入啓,右承旨韓重熙,所當牌招,而拘於廳規,不得請牌,何以爲之?敢啓。傳曰,牌招。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。以右承旨韓重熙,掌令洪龍祚,司諫李鳳翼再招不進罷職傳旨,傳于朴彙登曰,推考傳旨捧入。
以黃海監司狀啓,甕津居宋將乭屎等四名渰死事,傳于朴彙登曰,渰死人等,令本道恤典擧行。
右承旨韓重熙上疏,伏以臣於昨夕,酷被憲臣疏斥,不勝悸怖,蒼黃迸出矣。尤罰不加,天牌降臨,惶隕實深,情跡逾蹙,竟犯違慢之科,祗俟鈇鉞之誅,而旣靳例罷,又辱再召,臣於是進退維谷,益無所措,不得不冒詣九閽之外,略暴其委折焉。昨日憲臣,承牌出肅,仍爲引避,而觀其避辭,則但以曾前居臺爲嫌,難處置之端,臣送言曰,居臺雖久,若其遞職之日,在於諸臺引嫌事以前,則何必混避耶?憲臣遂以誌文之後十餘字,添改以送臣,又曰,省鞫之坐,連日出令,而以兩司不備,遷就久矣。自前鞫坐及科場時,雖有應避之事,喉司還給,必使進參後來避者,例也。今次往參鞫坐,還來引避,則當爲捧入,憲臣不聽,仍爲尋單出去,其間事實,不過如斯而已。不意乃者,憲臣之疏,盛氣張皇,咎責深峻,臣實莫曉其故也。憲臣避辭之捧與不捧,有何一毫關係於臣身,而又欲設辭以却,累易其說,如憲臣所云耶?今不考出之說,元無是事,未知憲臣此言,何爲而發也?至於參鞫後來避,古例則然,前後如此者,亦復何限,而獨於今日,爲指揮臺閣之罪,不亦異哉?憲臣又以他臺頃日之避,證爲一般,而其時因金吾堂上不齊,未嘗開坐,則誠與今日事,有不同矣。大抵無論是非之如何,彼此所爭,公耳無他,平心徐思,少無可怒,而滿紙臚列,無非慍語,一則曰待之太薄,一則曰疲劣見輕,或曰如許擧措,曾所未見,貽辱臺閣,爲如何哉,或曰顧臣所遭,有不可以臺閣自處,其言之不衷,奚至於此哉?噫,臣以庸陋之姿,畸孤之跡,白首乾沒,久忝匪據,觸事憒憒,動輒生疣,終以萬萬情外之語,受人非責,殆無餘地,將何顔面,復廁榮次,冒當出納之任乎?況臣年已老矣,病已痼矣。陳力就列,斷無其望,夙夜重地,實非所堪,而情勢臲卼,又復如此,從今以往,自劃已審,玆敢拜章天門,仍自徑退,伏乞聖慈,特垂諒察,亟命鐫臣之職,勘臣之罪,以謝臺言,以安愚分,千萬幸甚。答曰,省疏具悉。爾其勿辭,從速察職。
右承旨趙鳴鳳疏曰,伏以臣昨伏見掌令洪龍祚疏本,則以其避辭之不捧,大加慍怒,侵斥喉院,不遺餘力。一則曰考出日字,待之太薄,一則曰參鞫後來避云云,尤不成說,乃以累易其說,終至未捧,如許擧措,曾所未見爲言,臣看來不勝駭訝之至。憲臣之承牌詣臺也,以被斥泮儒引避,而臣意以爲,憲臣遞臺已久,似不干涉於泮儒之非斥,果與同僚,相議還給,則憲臣强令捧入,屢次往復,故以進參鞫坐後追避爲宜云,則終不回聽,呈單出去矣。今其疏語,有若臣等當捧不捧,指揮臺閣者然,何其不相諒之至此耶?雖有應避之事,若値鞫坐,或監試之時,則往參後追後來避,明有定式。憲臣非不知此等前規,而今乃慍其不卽捧入,有此意外詆斥,實未知其故也。至於考出日字之說,臣等雖昧事體,豈有不信臺言,考其日字之理哉?此不過彼此往復之際,以遞臺在於何間,偶問於下吏而已。元無使之考出之擧,則謂之考出云者,或由於誤傳而然耶?憲臣不少恕究,疑怒太甚,噴薄橫加,此莫非如臣無似,不能見信之致,自顧漸恧,尙誰咎哉?且憲臣,以掌令李重協之避,則許捧而不捧其避,執以爲脅持之資,此則大有所不然者。重協居臺,正値泮儒書陳所懷之時,則豈可與遞臺許久,追後引嫌者,比而同之哉?當此多臺引避,久未處置,省鞫有命,開坐無期之日,憲臣之强之己見,如欲捧避,費辭臚列,恣意侵詆,今之處喉司,不亦難乎?臣積月奔走之餘,病情苦劇,實無供職之望,而近緣僚員不齊,不敢言病,當遞未遞,尙此蹲冒矣,畢竟飽受此無限詬詆,將何顔面,仍據於出納之地乎?昨日本院啓辭,天牌儼臨,而顧臣所遭,不比尋常,坐犯違傲,恭俟大何,只推之命,出於格外,以罪爲寵,措躬無地,荐召之下,來詣闕外,而以此情勢,決難冒沒復入,玆敢投章徑歸。伏乞聖慈,亟遞臣職,仍治臣罪,以謝臺言,以安微分,不勝幸甚。批答上同
奉敎呂善長上疏,伏以臣頃將私懇,猥煩天聽,伏蒙聖慈,俯察情悃,特賜恩批,許令救護,臣歸對祖母,得以隨便扶將,相與感祝天恩,惟有涕淚而已,坐罷未幾,除命復降,臣怵分畏義,逃遁不得,離違病側,復就禁直,今已三易月矣。念臣祖母勞瘵之證,源委已痼,床席沈淹,劇歇無常,飢飽脫着之節,寢興溫凊之宜,少失其方,輒有其害,居常懍懍,實有朝夕之憂。臣以孤露餘生,無他替臣扶護之人,顧此情理,豈有一刻離捨之勢乎?噫,古人所謂事親日短,事君日長者,卽臣今日之情,早宜申暴私情,解職歸養,以毋負人子之職分。第念仙寢在殯,因山漸近,凡今臣子之所以畢義效誠,惟在於朔望陪祭,朝哺哀臨而已。此時言私,實是分義情禮之所不敢出,故黽勉遲回,抑情供職矣。卽伏聞臣祖母宿病之外,重感風寒,寒熱交作,食飮專却,煩渴特甚,引飮無節,平時氣息,固已懍惙,難保之中,又添此新恙。若〈不〉急投藥物,趁卽和解,則實恐病勢轉加,元氣益敗,漸就難醫之域,爲臣靡及之悔,臣之情理悶迫至此,而猶且以言私爲懼,再瀆爲嫌,不自陳暴趁今歸護,則是自阻於仁覆之天,而重得罪於孝理之下也。玆不得不疾聲呼籲,徑出禁門,伏乞天地父母,俯加矜憐,鐫削臣職,俾得專意救護,以安私分事。入啓。答曰,省疏具悉。爾其勿辭,救護祖母之病。
禮曹判書李觀命上疏。大槪,臣於泮儒勸入事,決難參涉,日違嚴召,罪戾山積,而顧臣情勢,終不可冒據泮職,亦何敢因循泯默,以自列於仁覆之下哉?向日臺諫,論責深緊,主館堂上,違牌坐罷,而同知兩堂,以此撕捱,皆得解卸而後已,臣不可獨爲倖免也較然矣。臣之無似,忝叨師儒之列,爲衿簪所譏笑,久矣,而今又以不能禁諸下隸,臣心愧恥,已不勝言,而僚堂引義自處之後,抱羞忍恥,盤礡不去,則其於士大夫廉義,何如?而公朝處分,亦不當如是班駁也。玆冒萬死,仰陳危悃,伏乞亟遞臣知館事之任,以彰臣尸職之罪,俾免重得罪於去就之義事。入啓。答曰,省疏具悉。卿勿過辭,從速察職。
上在慶德宮廬次。
都摠府啓曰,副摠管張漢相,以訓鍊都監中軍,軍兵等老除點考事,今日晝仕,訓鍊院進去之意,敢啓。傳曰,知道。已上都摠府謄錄
國葬都監郞廳,以摠護使意啓曰,兩陵表石前後面所書,昨已定奪矣。別單書入,以備睿覽,而書寫官,亦爲啓下之意,敢啓。傳曰,知道。國葬儀軌
政院啓曰,禁府郞廳,以委官意來言,省鞫,今日兩司不齊,明日望日相値,俱不得開坐云矣,敢啓。傳曰,知道。禁府謄錄
成均館官員,以同知館事,大司成意啓曰,臣等伏承批旨,出示諸生,更爲反覆開勸,使之卽速還入,則諸生等,以爲臣等方縮伏竢罪中,伏承聖批,至以一向撕捱,殊甚未安爲敎,臣等益不勝惶悚之至。其在分義,所當祗承之不暇,而第伏念士子之所守者,唯廉義而已,臣等雖甚蔑裂,粗知廉義之爲重。今見齋任之被譴,而迫於恩命,冒沒入齋,則處義乖矣。廉隅喪矣,其羞賢關辱士林,固不足言,而不有累於聖朝菁莪之新化耶?反覆思惟,終有所難安,屢違聖旨,瀆擾至此,尤增罪戾云。臣等鎭日敦勸,不翅勤至,而諸生等,專以同事齋任被譴,爲不敢冒入之端,牢守廉隅,終不奉承,今雖別樣開諭,似無還入之理,而聖廟空齋,爲日漸多,見今事勢,誠爲萬分悶慮,而他無善處之策,何以爲之?敢啓。答曰,空齋累日,事甚未安,更爲勸入,可也。已上成均館謄錄
摠戎廳啓曰,本廳所屬三鎭列邑束伍軍兵,每年春秋巡歷操鍊,已有定式,而因山之前不,可循例啓稟,論報備局,則守禦廳,旣已啓聞停止,一體擧行事,回題。故依守禦廳例,今秋巡歷停止之意,敢啓。傳曰,知道。
守禦廳啓曰,本廳財力,素甚凋弊,只以若干屯谷及軍米,將校頒料,尙患不足。至於軍物修補與城役之時,則所入物力,無以措辦,每爲啓請空名帖,輒蒙許施,而近年以來,不爲循例請得者,亦已久矣。近聞列邑所在,各哨軍兵二萬餘名等所授鳥銃,多有破傷者,故分付各邑,使之收聚修補矣。廣州府尹李萬稷,以爲本府軍器會付鳥銃,一一收聚,則只存體鐵者二十九柄,全無粧飾者一百四十柄,粧飾傷缺者五百十五柄,無鐵杖者四百二介,合爲一千八十六柄,不可不及時修粧,而許多物力,辦出無路,空名帖文,優數題給之意,或報本廳,或報備局,不翅縷縷,以廣州一邑觀之,猶尙如此,則列邑所收鳥銃之破傷,可以想知。且於南漢新舊城堞及多少公廨修造之役,極其浩煩,而物力不逮,未免停撤,其爲陰雨之備,誠甚可慮。僧俗通,嘉善帖二百張,特令該曹成給,何如?答曰,允。已上備局謄錄
政院啓曰,吏曹郞廳來言,今日爲政事,命下,而判書宋相琦病不來,參判李澤在外,參議金在魯未肅拜,不得開政云。判書·參議,竝卽牌招,開政,何如?傳曰,允。
吏批啓曰,玉堂闕員,因政院啓辭,當爲差出,而從前擬望之人,多有違牌坐罷者,無以備擬,合有變通之道,何以爲之?敢稟。傳曰,別單子書入。又啓曰,今此殿最守令,瓜滿都事差出之政,係是都目之代,堂上不可不備員。本曹參議金在魯,卽爲牌招,同參政事,何如?傳曰,允。又啓曰,殿最守令,今當差出,而此是都目應遷之窠,依例未准朔監察,禁府都事,掌隸院郞官,各司久任時推人員,竝擬,何如?傳曰,允。又啓曰,鍾城府使,今當差出,而擬望之人乏少,堂下曾經侍從及守令中可合人,竝擬,何如?傳曰,允。
以金雲澤爲承旨,沈宅賢爲戶曹參判,李德英爲左尹,李澤爲兼同成均,申晳爲持平,兪拓基爲修撰,尹樟爲鍾城府使,鄭赫先爲金山郡守,黃澤爲郭山郡守,李珌爲雲山郡守,李挺卨爲靑山縣監,宋宗錫爲知禮縣監,成順錫爲安峽縣監,金天敍爲保寧縣監,安晟爲陽德縣監,高重明爲旌義縣監,金重熙爲全羅都事,申滌爲慶尙都事,具益亨爲黃海都事,閔致龍爲咸鏡都事,任珖爲平安都事,金翰運爲典籍,尹寯爲假引儀,吳命新·鄭來周·鄭必寧爲兼監察,校書著作單金冽,學諭單金聖龜。
吏房承旨,以司謁啓曰,鍾城府使尹樟,時無加資之命,何以爲之?敢稟。傳曰,依例加資。已上吏曹謄錄
兵批,副司直洪致中·沈廷輔·金鎭商,司果吳命恒·任泂,副司果沈壽賢·鄭必寧·吳命新,副司正李憙。已上政軸
上在慶德宮廬次。
府啓,前啓都承旨趙鳴鳳遞差事,獻納宋必恒,正言金龍慶,執義洪禹傳,掌令李重協,正言申昉,掌令洪龍祚竝出仕事,持平鄭宅河遞差事。答曰,不允。處置事,依啓。
大臣·備局堂上引見。
引見入侍時,兵曹判書李晩成所啓,本曹所屬忠翊衛·忠贊衛之屬,皆功臣·戰亡·出身者子孫也。異他良人,故有廳軍口傳之後,只令納布一疋,而近來良役甚難,充額無路,各邑,輒以此類,移定他役,一身疊役,極甚冤抑。以此之故,呈訴紛紜,有蔭子孫納布之類,勿役他役,明有朝家事目,而守令,不遵事目,以致如此,其在事體,殊甚未安。分付各邑,此後,或有如前更侵之弊,則當該守令,論罪,何如?上曰,論罪,可也。已上忠勳府謄錄
引見時,領議政金昌集啓曰,今番告訃使行時,各衙門銀貨,分排以送,而其餘不足之數,以平安監·兵營所在銀,使之推移取去矣。頃見告訃使移文,則監·兵營遺在,極其零星,至若泉流庫銀貨,每爲首譯之所貸去,及其還納之際,每以雜物代納,銀貸以此漸縮,而其所代納雜物,如綵段之屬,一入庫中,仍作塵土,兵營亦如此,亦加申飭云。西關,自是待變之地,此物貨,莫非軍需,而虛疎如此,事極寒心。此後則雖有不得已許貸之事,切勿以雜物代納,以本銀還納事,另加嚴飭,而如有復踵前習,不遵朝令者,監司·兵使,各別論罪,似爲得宜矣。義州運餉庫,亦有此弊,一體申飭,何如?工曹判書閔鎭遠曰,臣曾經西伯,備諳本庫形勢。從前所捧雜物,積置庫中,擧皆腐傷,已作塵土,此甚可惜。雖不滿於本價,從市直折價,發賣作銀,補用於勅需事,前已仰達於先朝,而其後道臣,嫌於着手,尙不擧行云。更爲申飭,發賣雜物,換作銀貨,而作銀之際,雖有所縮之數,勿以爲拘,許令變通,似好矣。上曰,依爲之。
備邊司啓曰,今此冬至使行,各衙門銀貨許貸事,旣已榻前定奪矣。限三萬兩分排,別單書入,而回還後依近例,竝利捧還之意,分付,何如?上曰,依爲之。司譯謄錄
引見入侍時,兵曹判書李晩成所啓,公私賤贖良後,例出補充隊,卽屬本曹餘丁矣。近來人心巧詐,擧皆厭避,贖良之前,必先投歇役,故本曹爲慮此弊,數年前報于備局,贖良前冒入良役者,勿計前役之意,旣已稟議成式,而此非榻前定奪之事,故守令多不奉行。此後則贖良前冒入良役者,一倂勿計,何如?工曹判書閔鎭遠曰,贖良後,未及補充隊,而入屬於騎步兵等,納二匹之役者,補充隊後移屬餘丁,而必欲頉減前役,則必有紛擾之弊矣。訓鍊大將李弘述曰,頃因臺疏,都監軍士中,公私賤一一査出,則雖有免賤於其上典,而未及補充隊者,至於百餘人之多,故許寬一月之暇,皆出補充隊,仍存矣。今若一倂勿計,則實多難處之端矣。晩成曰,如都監軍士之類,何可論之?入於歇役者,合爲勿計矣。右副承旨金雲澤曰,此係關變通,良役有難卒然講定,且有異議,恐致外方掣肘之患,姑爲退去商確,更爲稟達,宜矣。領議政金昌集曰,已屬重處者仍置,方屬歇役者勿計,似好矣。右議政李健命曰,身役緊歇,未易區別,納布二疋者則仍置,納布一疋者則勿計前後,屬之餘丁,似爲得宜矣。李晩成曰,補充隊之前,入歇役者,勿計,何如?上曰,依爲之。已上訓局謄錄
山陵都監啓曰,京都廳申滌,昨日政,移拜外任矣。其代,以兵曹佐郞沈㙉差下,使之察任,何如?傳曰,允。山陵謄錄
魂殿都監郞廳,以摠護使意啓曰,一房郞廳金宇楫,身病猝重,不得行公,改差,其代以司畜別提金敏行差下,二房功役已畢,故郞廳有闕之代,不爲差出,而亦不可無句管之人,三房郞廳金純行,使之兼察,何如?傳曰,允。魂殿儀軌
引見時,京接慰官斯速差出事,榻前下敎。禮曹謄錄
政院啓曰,禁府郞廳,以委官意來言,今日兩司不齊,不得開坐云矣,敢啓。傳曰,知道。
引見時,工曹判書閔鎭遠所啓,還上虛錄,罪名甚重,曾在先朝,本罪外,限十年禁錮,厥後,又以五年減限,而勿揀赦前,永爲定式矣。近來守令,以虛錄置對者,或有特命勿論之時,此雖出於曠蕩之典,而若或仍以爲例,則虛錄之禁,漸至解弛,誠可慮也。自今依前定式,勿揀赦前,何如?領議政金昌集曰,此法,前已更加嚴飭矣。鎭遠曰,嚴飭之後,又有特恩矣。以此之故,近聞外方,間有虛錄之邑,而各邑掩覆,不爲論報云,殊涉可駭。更加嚴飭,一一摘發啓聞之意,知委諸道,何如?上曰,申飭,可也。已上禁府謄錄
國葬都監郞廳,以摠護使意啓曰,郞廳鄭赫先,昨日政,移拜外任矣,其代,以刑曹佐郞安絿差下,使之察任,何如?傳曰,允。國葬儀軌
引見時,經理廳提調閔鎭遠改差事,榻前下敎
引見時,領議政金昌集所啓,此乃江原監司兪崇狀啓也。本道黍粟,皆被災傷中,嶺西豆田,尤甚失稔,若不給災,則民必呼冤,根耕外,春耕全無所收處,請給全災。大抵今年旱災,八路同然,而嶺西則都是旱田,且皆一年一耕,則誠有異於三南再耕之田,而但自前旱田,無給災之規,此路一開,則三南·畿甸,亦皆因此請災,必多冒濫之弊,今姑置之,何如?工曹判書閔鎭遠曰,嶺西不過數邑,只許春耕豆田之給災,則結數必不多,許之似無妨矣。右議政李健命曰,嶺西,多一年一耕之田,此雖與三南·畿甸再耕之田有異,而曾前田無給災之例,似難創開矣。右副承旨金雲澤曰,嶺西罕有水田,亦黍粟多而豆太少,豆田雖給災,其數必不多,且以其無水田,不得與他道一體蒙惠,則似不無呼冤之道矣。金昌集曰,嶺西,田多畓少,若不許給田災,峽民獨未得給災之惠,似有呼冤之弊,而豆田給災,亦難開路矣。兵曹判書李晩成曰,試以畿甸觀之,太田稍勝,而豆田幾於全棄,若給嶺西災,而不給畿甸,則亦似不均,而嶺西田多畓少,亦不無參酌之道矣。上曰,全災給之,可也。鎭遠曰,然則只許嶺西春耕豆田之給全災乎?上曰,唯。李健命曰,嶺西春耕豆田,若以特敎給災,則他道勿許,而亦令後勿爲例,使嶺西之民,知出於一時特敎,似好矣。上曰,依爲之。李晩成啓曰,捉虎事目中,囕殺人命二頭以上,有加資之例,而近來紀綱頹弛,詐僞百出,雖非手自捕捉者,若得二張虎皮,則監·兵使狀請,輒皆蒙賞,加資之屑越,極矣。防塞此路,未有不可,而若一切永塞,則當此惡虎縱橫之日,恐無以激勸捕捉,不可無變通之道。曾前則捕賊三名以上加資,而其後,改定以五名以上。捉虎之賞,亦依此例,五頭以上加資事,更爲定式,則似無濫雜之弊矣。至於領將賞加,曾無規例,而丙戌年間,南兵使尹就五,以別定領將捉虎事,馳啓論賞之,故厥後引以爲例,監·兵使幕屬之稱以領將請賞者,率多冒濫,其弊不可不杜。此後則領將論賞之典,永爲防塞,何如?昌集曰,尹就五時事,必有實狀,故乃有賞加之擧,而此路一開,則奸僞必多,論賞必廣,不可不防塞矣。雲澤曰,臣曾在兵曹時見之,則郞廳,例爲尺量其皮,而還爲出給,故不無再納之弊。若仍爲受置,則可杜奸僞之路,自無濫賞之慮矣。晩成曰,承旨所達,是矣。鎭遠曰,曾前小臣爲郞官時,則受置兵曹,無還給之事矣。李健命曰,其皮則留置,參酌給價,好矣。上曰,參酌給價,可也。晩成曰,五頭以上加資事,永爲定式乎?健命曰,三四頭以下,米布不可不量給矣。上曰,依爲之。昌集啓曰,此忠淸監司趙榮福狀啓也。各邑守令牒呈,據有所啓聞,而淸州上黨山城旣築之後,不可無軍餉。故各邑軍餉米及安興米之在沃川者,竝使輸納,而今年災荒,不比尋常,雖他處所在之粟,亦可移轉賑恤,則況在本邑之粟,決不可輸納山城,且遠地移輸,爲弊不貲,姑爲捧留,待秋輸納云。蓋軍餉,自他官移納之際,誠有弊端,而此與受去者有異,況此災荒特甚之時,賑民之策,亦不可不念。沃川所在軍餉米無論,安興米一半則輸納,其他各邑軍餉米,則姑爲捧留,以備明春賑貸,待秋還納于上黨山城,何如?上曰,使之捧留,可也。健命曰,今此軍餉,未知兵營餉米之散在列邑者,而列邑道里若遠,則年年受納,極涉有弊。備局句管淸州軍米三千餘石,爲先收納山城,則亦可以備不虞之需。至於安興,亦是保障之地,則其軍餉,似不當移輸於上黨,還納本所,宜矣。昌集曰,淸州軍餉米,則似有不足之患,各邑軍餉,待秋輸納,何如?上曰,待秋輸納,可也。鎭遠曰,然則淸州軍餉米,輸納上黨,其餘各邑軍餉,姑令捧留。安興米,還納本所事,定奪知委乎?上曰,唯。備局謄錄
成均館官員,以同知館事意啓曰,以空齋儒生勸入事,臣方承命留泮,而大司成金雲澤,移職出去,如此之時,主管堂上,不可曠闕。大司成未差之代,卽令該曹口傳差出,仍卽牌招察任,何如?答曰,允。
又以同知館事意啓曰,昨夜本館草記之批,空齋累日,事甚未安,更爲勸入,可也事,命下矣。臣更招諸生,諭以聖敎,再三敦勸,俾卽還入,則諸生等,又以所懷書進,以爲聖批之勸諭,至再至三,而臣等之危蹙,愈往愈甚,分義所在,罪合萬殞。第伏念臣等,旣有儒名,而忝居太學,則太學事體,不可不存,士子廉隅,亦不可不顧。今日之屢違聖敎,膠執迷見者,只爲重事體守廉隅而已。齋任遠屛於嶺海,臣等冒據於齋堂,寧有如此事體,如此廉隅哉?齋任未蒙恩之前,是臣等終始難安之日,雖被鈇鉞之誅,斷無冒入之理,縮伏惶恐,尤增死罪云。自前齋任被罰,則未解罰前,同事諸生,無晏然入齋之例,故諸生等,固守古規,雖聖旨屢下,開諭煩複,而猶不思改圖。朝家之待儒生,例主寬容,則不可威力强迫,而如是之際,聖廟空齋,倐屆一旬,事之未安,孰有大於此者乎?曾在先朝,亦有館儒竄配之命,而諸生因累日空館,則先朝特許收還前命,而仍令勸入,此誠今日聖上之加意體行處也。百爾思之,善處之方,此外恐無他道,惶恐敢啓。答曰,累日空齋,事體未安,竄配之命,還寢,可也。
又以同知館事意啓曰,本館草記之批,累日空齋,事體未安,竄配之命,還寢可也事,命下矣。臣敬奉聖旨,宣示諸生,則以爲轉圜之美,超出千古,臣等不勝欽仰之至云,而竝皆還入,仍設食堂,臣與諸郞僚退出之意,敢啓。傳曰,知道。已上成均館謄錄
引見時,江原監司瓜滿之代,不待都政,今日政差出定奪,經理廳提調閔鎭遠改差事,下敎。右承旨金相元,同副承旨洪錫輔,竝改差事,下敎。
政院啓曰,玉堂上下番曠直已久,昨日政新除授修撰兪拓基,違牌坐罷,他無入直之員,政官卽爲牌招,差出闕員,仍卽牌招入直,何如?傳曰,允。
有政。吏批啓曰,判書牌不進,參判在外,小臣獨政未安,何以爲之?敢稟。傳曰,只出緊任。以李正臣·權熀爲承旨,趙尙健爲校理,金相玉爲修撰,洪致中爲大司成,趙榮世爲兵曹正郞,李重煥爲兵曹佐郞,申爲江陵府使,李熙疇爲戶曹正郞,李志逵爲司評。
兵批,宋徵殷·金相元·洪錫輔爲副司直。以上吏曹謄錄
持平申晳上疏。答曰,省疏具悉。爾其勿辭,從速察職。
慶尙監司趙泰億上疏。答曰,省疏具悉。卿其勿辭,速往欽哉。已上內下記草
上在慶德宮廬次。
府前啓。答曰,不允。
政院啓曰,昨因成均館草記,尹志述事,有竄配之命,還寢可也之敎,故批旨,卽爲分付於本館及該曹矣。去夜府啓書入,適在成命之後,而批旨中,無別爲擧論之事,臺啓雖未收殺,依前敎擧行之意,更爲分付於本館及該曹,何如?傳曰,允。成均館謄錄
政院啓曰,禁府郞廳,以委官意來言,今日堂上不齊,省鞫不得開坐云矣,敢啓。傳曰,知道。
禁府啓曰,罪人大阿只原情不服,請刑推。傳曰,省鞫姑罷。已上禁府謄錄
領府事李濡箚子。答曰,省箚具悉卿懇。箚辭得宜,閔鎭遠經理廳之任仍察,卿其安心勿辭,從容善攝。仍傳曰,遣史官傳諭。已上內下記草
上在慶德宮廬次。
神懿王后忌辰齋戒。
夜二更,流星出五車星上,入艮方天際,狀如鉢,尾長三四尺許,色赤。
朝哭後,大殿·大妃殿·中宮殿,政院問安。答曰,罔極。
申時,行晡哭。
金雲澤啓曰,大司憲李喜朝在外,執義洪禹傳呈辭服制,掌令李重協·洪龍祚,持平申晳呈辭,持平一員未差,今日以監察茶時之意,敢啓。傳曰,知道。
又啓曰,禁府郞廳,以委官意來言,今日國忌齋戒,明日正日,三省推鞫不得開坐云矣,敢啓。傳曰,知道。
李正臣啓曰,校理趙尙健,修撰金相玉,奉敎呂善長,俱有只推之命,竝卽牌招入直,何如?傳曰,允。
以校理趙尙健,修撰金相玉,奉敎呂善長牌不進罷職傳旨,傳曰,只推勿罷。
李正臣,以鑄成廳言啓曰,今此魂殿及山陵祭享所用大小器皿鑄造之役,今已畢役,故諸色工匠等放送,而器皿未及輸納之前,員役與邊手·匠人等,仍留守護之意,敢啓。傳曰,知道。
又啓曰,校理趙尙健,修撰金相玉,奉敎呂善長,旣有只推之命,更爲牌招入直,何如?傳曰,允。
以校理趙尙健,修撰金相玉再招不進罷職傳旨,傳于李正臣曰,只推勿罷。
又以禮曹言啓曰,臣泰恒,進詣永徽殿奉審,則唐家內神榻三面下邊彫飾處及神座交椅後面兩足,庫庫鼠嚙,御榻所排紫綾褥東北隅二寸許,又爲嚙破,引出綿絮,唐家外左右邊,有小鼠矢及木屑等物,果如本殿參奉所報,而冊寶排安床足四處,新爲嚙破,故更加周審,則所嚙木屑,間或飄着於自唐家所垂紅絲索。以此觀之,鼠物有通上下往來之迹,大抵正殿,北邊分閤下防,與中防不相合,其間容指,東北隅柱鑿入中防之處,又有空隙差大,似是鼠子所由出入處,所當補貼空隙,以塞其路,而神榻紫綾褥等鼠破處,當爲修改。修改吉日,令日官推擇,則今二十九日辰時爲吉云,先告事由文,同日曉頭行,移安,同日同時,還安及還安告文事畢後,臨時設行,而所用雜物,令各司急速磨鍊進排,亦令繕工監別定監役官,趁卽擧行事,分付,何如?傳曰,允。
上在慶德宮廬次。
神懿王后忌辰。
朝哭後,大殿·大妃殿·中宮殿,政院問安。答曰,罔極。
大妃殿·中宮殿,藥房問安。答曰,罔極。
藥房都提調金昌集,提調趙泰耉,右副承旨金雲澤啓曰,風氣頗緊,伏未審此時聖體,若何?養血淸和湯,合小調中湯,今日已至十貼矣,此藥連進之後,其有淸和之效乎?大妃殿氣候,亦何如?加減生脈散,亦爲連進乎?瓊玉膏旣已劑來,當待下敎內入矣。臣等憂慮未已,敢來問安。答曰,知道。湯藥連進,而慈殿氣候一樣矣。生脈散·瓊玉膏,姑待下敎內入。
申時,行晡哭。
金雲澤啓曰,大司憲李喜朝在外,執義洪禹傳服制呈辭,掌令李重協,洪龍祚呈辭,持平申晳上疏留院,持平一員未差,今日以監察茶時之意,敢啓。傳曰,知道。
李正臣啓曰,校理趙尙健,修撰金相玉,旣有只推之命,更爲牌招入直,何如?傳曰,允。以校理趙尙健,修撰金相玉牌不進罷職傳旨,傳于李正臣曰,推考傳旨捧入。
又以校正廳言啓曰,今此先朝御製與列聖御製印出件數,以二十五件磨鍊可也事,命下矣。凡啓下書冊印出時,進上外,皆有頒賜件磨鍊之例,而今此啓下二十五件,只準己亥璿源譜略進上件數。頒賜件,似當別爲磨鍊,而辛未年列聖御製頒賜一百件,己亥年璿源譜略頒賜二百件矣。今則以何年例磨鍊乎?敢稟。傳曰,以己亥年例磨鍊,可也。
又以校正廳言啓曰,先朝御製校讐之役,一日爲急,而郞廳前修撰兪拓基違牌坐罷,本廳郞廳改啓下,令該曹卽爲口傳付軍職,冠帶常仕,何如?傳曰,允。
又啓曰,校理趙尙健,修撰金相玉,旣有只推之命,竝卽牌招入直,何如?傳曰,允。
兵曹口傳〈政事〉,以兪拓基爲副司果。
又以京都監郞廳,以摠護使意啓曰,翼陵表石,使江華府浮出,而頃因經歷所報,浮石功役甚難,勢難及期上送云,故私儲碑石取用事,狀聞定奪矣。今二十日夕,江華所浮表石,來到翼陵,而石品極佳,諸堂上之意,皆爲以此定用爲宜云。江華石品旣佳,則私儲不必取用,翼陵表石,以江華石定用之意,敢啓。傳曰,知道。
以校理趙尙健,修撰金相玉再招不進罷職傳旨,傳于李正臣曰,推考傳旨捧入。
上在慶德宮廬次。
夜一更,流星出奎星下,入坤方天際,狀如鉢,尾長三四尺許,色赤,光照地。
朝哭後,大妃殿·大殿·中宮殿,政院問安。答曰,罔極。
下直,鎭川縣監元命稷。
金雲澤啓曰,今日省鞫時,兩司當爲進參,而或在外,呈辭未肅拜,或陳疏入啓,無可進參之員。除在外及陳疏入啓外,呈告·未肅拜人員,竝卽牌招,以爲推移進參省鞫之地,何如?傳曰,允。
以司諫李鳳翼,獻納宋必恒,正言金龍慶·申昉,校理趙尙健,修撰金相玉牌招不進罷職傳旨,傳于金雲澤曰,推考傳旨捧入。
李正臣啓曰,校理趙尙健,修撰金相玉,連日違牌,久不應命,事甚未安,卽爲牌招入直,何如?傳曰,允。
右承旨韓重熙三度呈辭。入啓。傳于權熀曰,還出給。
傳于李正臣曰,承旨持公事入侍。
李正臣啓曰,預備兼春秋禮曹佐郞李光普,身病猝重,勢難察任,今姑改差,其代,以他郞廳,今日政差出,何如?傳曰,允。
有政。吏批,行判書宋相琦進,參判李澤在外,參議金在魯進,右承旨金雲澤進。
兵批,判書李晩成祿陞降坐起進,參判兪命弘病,參議李翊漢進,參知未差,右副承旨金雲澤進。
吏批啓曰,江原監司,今當差出,守令中可合人,竝擬,何如?傳曰,允。
以李德壽爲持平,吳命恒爲戶曹參議,趙觀彬爲兵曹參知,嚴漢重爲校書校理,白時光爲典籍,金弘錫·沈弼賢爲監察,金相元爲江原監司,韓澍爲昌樂察訪,鄭錫三爲接慰官,柳鳳鳴爲兼春秋,經理廳提調閔鎭遠仍任事,承傳。
兵批,以鄭宅河爲副司直。
兵批啓曰,新差寶化堡權管崔台望呈狀內,父母年皆八十,氣息奄奄,人子情理,不忍遠離赴任云。邊將之親年七十五歲以上者,許遞其任,已有定式,今姑改差,何如?傳曰,允。
李正臣,以吏曹言啓曰,今二月初二日,大臣·備局堂上引接時,因知敦寧閔鎭遠所達,社稷署推刷郞廳徐行遠,推出隱匿奴婢,多至二百餘口,合有褒賞之道,令該曹稟處事,依下矣。取考前例,則曾在甲午年,尙衣主簿柳薀,以忠淸·慶尙兩道推刷官,奴婢推出一千三百餘口,以此特蒙陞敍之典。今此徐行遠所推奴婢,雖不及於柳薀,搜得久遠奴婢,至於數百口,則不可無褒賞之道,依柳薀例陞敍,何如?傳曰,允。
金雲澤,以兵曹言啓曰,今九月二十四日,馬夫姜厚尙稱名人,自武德門入來,差備門外擊錚,極爲駭愕。令攸司囚禁治罪,同門守門將金萬謙,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,以工曹判書閔鎭遠疏辭,有令廟堂稟處之命矣,魂殿提調之不得爲刑官,蓋以監視祭奠,事體有所未安故也。至於金吾,常時絶無用刑之事,而卽今省鞫,適當訊問,雖涉不便,而第魂殿堂上,又有二員,其間可以推移替直,待獄事收殺後,齋宿就直,則似無妨礙之端。兩任中,不必變通,以此分付,何如?傳曰,允。
又以宣惠廳言啓曰,忠淸道連山縣丁酉條大同米七百石所載船隻,終無去處,其時同行船人等處推問,則戊戌五月十七日,各邑田稅船十餘隻,自腰竹島,一時而發,到煙島,猝遇狂風,一船,終至致敗於大洋,而不知爲某人船,到元山逢點時見之,則連山大同米所載鄭壬宗船隻,無去處,致敗者必是此船云,其後戊戌冬間,同船格軍黃己特者,生還其家云。故捉囚推覈,則大洋敗沒之時,偶裹帆席,漂出浦邊,仍爲得生云,而十餘沙格屍體,終無漂出之處。且聞藍浦浦民金孝云家,十七日夕時,有敗船人等炊飯過去之說,押送己特於藍浦縣,使之對質推覈矣。己特三年滯囚,七次嚴刑,終始稱冤,因本道狀聞,還囚己特於原籍官,而一向加刑,徑斃可慮。且金孝云招中,沙格名數,與連山縣裝發成冊相左,而十七日日暮時致敗之沙格,其日夕時,乘俠船,來泊於數十里之浦村,灼飯以去之說,亦不近理,此事終涉可疑。纔經大霈,黃己特參酌放釋,致敗大同米,依例蕩減,而戶曹所管養賢庫米及禁衛營米,令各該衙門,稟處,何如?傳曰,允。
又啓曰,義禁府郞廳,以委官意來言,今日因判義禁閔鎭遠陳疏,省鞫不得開坐云,敢啓。傳曰,知道。
申時,行晡哭。
右承旨韓重熙疏,伏以臣情病俱苦,決難陳力缺數字尋單,而幸得再蒙恩暇,遞免有期,生來罔極之恩缺數字三度還給之命,遽出於千萬夢寐之外,臣誠惝怳,罔知置身之所也。臣本至愚極陋,百無可取,年衰病痼,分宜早退,特通朝之所共知,而獨賴聖眷隆厚,收置邇列,乍遞旋授,長叨喉院,惟其鈍拙之性,不適時用,出納之地,實非所堪,而釁尤疊出,筋力且盡,向者臺章峻斥,適及此際,退伏私次,自速逋慢,蓋出於不獲已也。伏聞日昨筵中,重臣·大臣,以承宣之徑出禁直,必遞乃已,盛加非斥,至有禁推,申飭之令,雖未知指意之專在於臣身,而臣實近日犯科之人也,不勝瞿然惶悚俟罪之至。比來此習,實爲痼弊,筵奏之言,誠甚切至,而蓋亦非今斯今,其來已久,苟使朝綱整肅,百僚率職,初無作俑者,則臣雖愚頑,安敢效尤。竊觀近年,上自卿宰,下至堂下參下之官,洊違徑出,滔滔皆是,朝廷置之,馴成積弊,而今以守法服勤之義,獨責於喉司之臣,牛維馬縶,使不得轉動,臣莫曉其故也。且以喉司言之,臣之前後獨直,亦已多矣。伊時,有徑出者,有積違嚴召者,有往在近郊咫尺之地,而終不應命者,非特無一月行公,或至無一日行公,而廟堂視若故常,曾無一言,又從而遞之,以中其願,獨於今日,有若創見而驚怪者,何也?如是而欲致朝令之申嚴,弊習之矯正,恐不可得矣。然而臣情之難安,到此一倍,寧被慢蹇之誅,終無冒進之勢,況且掌憲,前後蹈藉,旣無餘地,今日憲臣疏中警飭之請,亦臣之所當者也。當日造次之際,以本事陳啓,而退待一旬,未及竝論,懲羹之說,雖是情外,矇然之失,臣亦自知。今於詆斥之來,臣誠愧服,無以自解,而久忝匪據,觸事生尤,咎責四至,臲卼轉甚,以此踪地,雖欲抗顔盤礴,其可得乎?噫,承宣夙夜之役,乞人之所不堪,自古有諺,而近來大臣之所督責,臺閣之所扶摘,專在於喉司,則尤非古昔之比也。雖使强壯者當之,猶難久居,況臣,以白首癃病之人,三載供劇之餘,一時乞免,何足爲罪案,而致勤筵奏,束縛至此,爲何言哉?至於被斥必退,已成風習,廉義所關,有難放倒,則臣亦人耳,血肉成體,七情俱存,而獨於有病而不得控辭,冒恥而不得斂避,賤臣一身,雖不足恤,其於聖朝禮使之道,豈不有歉哉?臣於今日,以病則無一毫强行之勢,以情則有萬分難冒之端,徒勤聖渥,臣罪愈隆,狼狽抑塞,罔知攸措,玆陳血懇,輒復哀籲。伏乞聖慈,俯諒危衷,亟命鐫削臣職名,仍治臣僭妄之罪,勘臣出納出職之律,以謝臺議,使私分粗安,而殘喘得延,不勝幸甚。答曰,省疏具悉。爾其勿辭,從速察職。
工曹判書閔鎭遠上疏,伏以魂殿提調,例不得兼帶刑官,而至於金吾,則曾無見遞之規,故臣方帶兩任,不敢爲辭避之計矣。見今省鞫方張,將至用刑,而入則監視祭奠,出則按治罪囚,事體至爲未安,形勢亦多妨礙,不得不冒昧仰煩,伏乞聖明,亟命廟堂,劃卽變通焉。臣無任云云。答曰,省疏具悉。疏辭,令廟堂稟處。
左副承旨朴彙登疏,伏以臣在直廬,身病猝劇,不得不留疏徑出,方切悶蹙之至。伏見持平申晳疏本,則以臣强病供仕,斥之以冒沒,又以臣入侍頉稟,攻之以溺職,語意深緊,臣不勝瞿然,繼之以訝惑也。臣之耳病,厥惟久矣,又自前夏,添得風症,實無供職之望,而臣於前月,忝叨本職,三違召命,罰止例罷,一味悚懼,無所容措。不意乃者,敍命·恩除,相繼遽下,乃有天牌之屢辱,分義道理,不敢每每違傲,不計顚沛,强疾入謝,而適値院中一空,臣獨在直,忍死酬應矣。今月十九日,有開政之命,臣無推移之勢,空廳而兼進吏兵批政廳,方在吏批政廳也,持公事入侍之命乃下,此無前例之可據,而以事理度之,則已開之政,雖至還罷,卽爲入侍之外,更無他道。故方欲以此陳稟之際,下吏來告曰,時無留院公事云,而一吏所告,不能準信,更令諸房一一搜出,則俄而還報曰,更爲搜括,則果無一張公事之留院云云。臣不得不據實稟啓,仍寢入侍之命,此非暗昧之事,白日政廳,政官以下衆官昭昭,則臣雖欲用意假托,虛辭頉稟,其可得乎?今以臣有若以病難於入侍,以有爲欲誣罔頉稟者然,若如言者之言,則顧臣罪犯,當伏欺君之律。臣於伊日,前一日摠護使之請對,臣旣入侍,則前後入侍何異,而獨於此,豈有飾辭稱頉,謀免圖便之計哉?且持公事入侍命下之後,若無留院公事,則本院之自前頉稟,非止一再,則以此疑臣,誠是意外。臣竊慨然,只緣恩數稠疊,分義是懼,缺三四字日行公則冒沒之斥,臣固甘心。至於當日之留院公事之斥,若使臺臣,一辨察啓,則可以立辨,伏願聖明,明白處分,以正臣罪,以謝人言,不勝幸甚。無批答。
持平申晳上疏,伏以臣素患痰暈咳喘之症,實爲近死之痼疾,每當秋冬之交,一倍作苦,投閑跧伏,庶圖調息矣。日昨新除,適當諸臺引避之時,不敢言病,黽勉出肅,兩日臺廳,觸冷添感,頑痰着胸,氣逆喘急,夜不能臥,坐而達曙,見今神息眩悶,若將昏塞者然,如不及時醫治,則實有死生之慮。玆敢冒死哀籲於天地父母之前,伏乞聖慈,俯諒病狀之沈篤,特許鐫遞職名,俾得安意調治,以尋生路,千萬幸甚。臣於近日一二事,竊有所懷,敢此附陳於乞免之章,惟聖明裁擇焉。喉司出納之責,專在惟允,凡於命令之間,或有過差,則卽效封駁,乃其職耳。頃間獻納宋必恒避辭答敎,旣曰勿辭,又令退待物論,凡引避退待,乃是臺臣自處之事,非人主所可勤敎者,而伊時承宣,不能徼還,曚然承奉,致令聖批之下,有駭群聽,此蓋懲羹於宋成明之一言,而惡在其出納惟允之義乎?事雖旣往,宜有警飭之道也。前正言金槹疏末,詆斥儒臣之語,全無倫次,公議皆以爲駭,大臣箚論,蓋欲警其風習,而第槹之所論本事,實出激慨之意,言雖後時而不見用,固不當坐此一着,而遽爾摧折之,臣以爲宜寢譴罷之命,以慰臺閣之體也。左副承旨朴彙登,聾病旣痼,且添風症,決不堪近密之任,而冒沒供職,人莫不駭笑。日者有持公事入侍之命,適値院中一空,他無推諉之勢,則輒託以院無公事,頉稟而止。臣未知其果無一張公事,而終使勤政之盛意,未免沮格,其冒居溺職之罪,不可不懲也。臣無任云云。答曰,省疏具悉。下款所論得宜,申飭焉。爾其勿辭察職。
校理趙尙健疏,伏以臣之不敢冒出之狀,卽通朝之所共知也。一自宋成明疏出之後,難安之勢,又加一層,朝家處臣者,固當刊名朝籍,勿復檢擧,可使姓名上人口吻,而不意銓曹,輒請收敍,除命旋下,恩召屢辱,而日事違傲,罰止問備,臣誠迫隘危蹙,不知所措也。聖上收錄之恩,臣子分義之嚴,臣雖蠢愚,豈不稔知,而念臣所遭,非比尋常,其何敢不恤人言,出入榮途,重速無限侵辱也?臣於泮儒所懷中,尤有所瞿然慚恧者,雖在俟罪之中,亦何敢終默,而況君父狀德之文,事體至重,凡諸大段事蹟,宜皆廣聽備載,而大行誌文,誠多闕略處,至使前後之大處分大是非,默昧而不彰。故臣嘗慨然,果欲陳疏論列,而職在軍銜,越俎有嫌,間叨館職,撕捱無暇,未得吐露肝膈,而畢竟狂直之言,出於年少之一儒生,臣之負先王,多矣,畏縮之斥,臣安敢免乎?且臣得伏見趙泰億之疏,短於自辨,甚於辱人,誠不足一哂也。其所謂語窮云者,似指其毋贐行一款,而彼亦稱以爲疋布相遺,則其〈?〉慕表誠之意,已可見矣。疋布之於衣服,果相遠乎?其所周遮之言,猶不能盡諱疋布,則又安知其疋布之必非單袴乎?臣意以爲,此雖婦人美行,每每提及於疏章,似有所未安,故前疏,不復辨說矣。今泰億,以此謂之語窮,必欲使臣索言而後已者,豈非萬萬常情之外乎?至若名流傳說云者,乃以不言,自處以忠厚,此人平日言議,無非深刻,而獨於臣,有長德者風,良亦異事。臣本畸孤,積困崎屹,人非旣極,見責隨至,入秋以來,宿患消中之症,十分危劇,飭巾待盡,已三箇月矣。情勢之外,痼疾在身,實無復起爲人之望,伏乞聖明,亟許遞罷臣職,仍治臣違慢之罪,不勝幸甚。答曰,省疏具悉。爾其勿辭察職。
咸鏡監司尹憲柱上疏。伏以臣猥叨邊藩,受委甚重,精力消耗,懼不堪承,情跡畸危,誠難冒赴,前後控辭,悉暴血懇,而竟不獲命,將於數日後,辭陛矣。念臣自在先朝,受恩罔極,侍藥無狀,奄遭天崩之慟,偸活至今,莫效褥螘之忱,日月駛邁,因山漸迫,而亦不克獲參於陪廞之列,情禮俱缺,哀隕益切,瞻望菆宮,但有血涕。仍竊伏念臣父母丘墳,在於京畿楊州地,先祖墳山,在於抱川地,俱是北路所經,不甚回迂,楸梧入望,倍切霜露之感,欲於去路,暫入歷省,一展私悃。玆披怵迫之懇,敢干嚴廬之下,伏乞聖慈,俯賜諒許,俾伸至情,千萬幸甚。答曰,省疏具悉。卿其勿辭往省焉。
未時,上御挹和堂,諸承旨持公事入侍。左承旨權熀,同副承旨李正臣,假注書趙趾彬,編修官金克謙,記注官趙昌成。權熀讀全羅監司申思喆狀本,靈巖郡守姜頊罷黜,其代擇差,催促下送事。啓下。又讀黃海監司金有慶狀本,平山府使許樑遞改,其代,極擇差出,給馬下送事。啓下。又讀江原監司兪崇狀本,淮陽府反庫事。啓下。又讀平安監司李澤狀本,成川府己亥條漏結,監色科罪事。啓下。又讀賑恤廳粘目,龍安縣錢價米敗船所載穀物,蕩減事。啓下。又讀江華留守狀啓,舊還上停捧,新還上減半,庶可慰一分民情,特令廟堂稟處事。啓下。又讀平安監司李澤狀啓,淸江萬戶趙時柱論賞,特令該曹稟處事。啓下。李正臣讀咸鏡監司尹憲柱疏,原疏批答在上又讀工曹判書閔鎭遠疏,批答在上又讀全羅兵使沈榗狀本,來十月朔番上騎兵等上送事。啓下。又讀江原監司兪崇狀本,來十月朔上番諸色,摠數開坐事。啓下。又讀黃海兵使柳星樞狀本,來十月朔騎兵等上送事。啓下。又讀慶尙右兵使柳就章狀本,來十月朔騎步兵等上送事。啓下。又讀平安監司李澤狀本,奴婢陳告之法,決不可復開,同道奴婢陳告者論賞事,令廟堂稟處事。啓下。又讀南兵使尹五商狀本,各鎭堡聚會軍兵,試射放軍器點考次,九月初九日離營事。啓下。又讀全羅右水使金翊相狀本,梨津萬戶宋時豪,靈巖地多至島前洋,殺越人命罪人朴太元等,不勤推捉,罷黜事。啓下。權熀所啓,堂后記注,事體緊重,實注書二員中,一則姜必愼,一則徐宗伋,而姜必愼,以病故出去後,連日不爲仕進,徐宗伋,今月初旬間,違牌坐罷,實官無一人行公者。徐宗伋敍用,何如?上曰,敍用,可也。諸臣,遂以次退出。
上在慶德宮廬次。
夜自一更至三更,雷動電光,四更五更,電光。
朝哭後,大妃殿·大殿·中宮殿,政院問安。答曰,罔極。
申時,行晡哭。
金雲澤,以都摠府言啓曰,副摠管東善君炳,新番軍士點考坐起事,以外兵曹晝仕進去之意,敢啓。傳曰,知道。
又啓曰,今日賓廳日次,兩司當爲進參,而或在外,或呈辭未肅拜,無一行公之員,除在外外,呈告·未肅拜人,竝爲牌招,以爲推移入侍之地,何如?傳曰,允。
李正臣啓曰,今二十六日,祿都目政事爲之之意,敢啓。傳曰,知道。
又啓曰,校理趙尙健,修撰金相玉,竝卽牌招入直,何如?傳曰,允。
傳于金雲澤曰,大臣·備局堂上引見。以持平申晳,司諫李鳳翼,獻納宋必恒,正言金龍慶等牌不進罷職傳旨,傳于李正臣曰,推考傳旨捧入。
以校理趙尙健,修撰金相玉牌不進罷職傳旨,傳于金雲澤曰,推考傳旨捧入。
金雲澤啓曰,禁府郞廳,以委官意來言,今日三省推鞫,以諫院無進參之員,不得開坐云矣,敢啓。傳曰,知道。
持平李德壽上疏。大槪,臣重聽之病,痼於髫年,短視之疾,添於向衰,必高叫大喚,始能辨音,抱此形骸,宜伏丘壑,而只緣母老家貧,不免應擧覓官,然其一心唯欲辭尊居卑,若夫名途華踐,非臣所期。今乃一授再授,有若當然,四方聞之,必且群駭衆咥,世以臺閣,爲朝廷耳目之官,今臣耳目,先自廢矣,將何以爲朝廷之耳目乎?臣之不宜一日居是職,卽不待兩言而決矣。人器之不稱,亦不暇細論者,伏乞聖明,亟許恩遞,以安私分事。入啓。答曰,省疏具悉。爾其勿辭,從速察職。
正言申昉上疏。大槪,臣之難進之狀,不待有識之公議,雖賤隷下走,必能知之,臣若不知自處,晏然承當,則其所以該聽聞而辱臺閣,不亦大乎?分義是懼,不敢坐違,謹此來詣於禁扃之外,而反復思惟,終無抗顔冒進之理,玆敢拜章徑歸。伏乞下臣司敗,勘其前後逋慢之罪事。入啓。答曰,省疏具悉。爾其勿辭,從速察職。
京畿水使吳重周敎書。王若曰,畿閫統三道之重,爲任最難,師垣擇萬夫之雄,惟卿可屬。軍情攸係,僉謀允諧。睠彼海隅一區,寔是天險重鎭。與江都爲唇齒,屛翰兩京,扼湖關之咽喉,舳艫千里。委以節制,不特有詰戎禦海之威,論其職司,抑亦兼牧民御衆之責。雖形便可恃緩急,顧彊場尙多疏虞。帆檣之出沒靡常,實有東漁之慮,牖戶之綢繆無備,每切西顧之憂。況黎庶重困飢荒,而卒伍太半闕漏。御荊門之舸艦,必藉善謀之岑彭。蠲晉陽之繭絲,須待寬政之尹鐸。孰當是選?今得其人。惟卿燀爀家聲,英豪氣槪。名擅虎榜,蔚有弧矢之遠圖,胸蟠豹鞱,藉甚干城之美譽。荷先朝簡拔之寵,考平日踐履者殷。屢建旄於連師之營,關防克壯,再授鉞於洗兵之館,壁壘益堅。漢繡騰褒,前後聲績之俱尙,周廬管衛,內外位望之愈隆。惟其著歷之能,故更畀專制之任。玆授卿以京畿水軍節度使兼三道統禦使喬洞府使,卿其深體至意,勉恢良籌。師律解弛,思所以申明振肅,民力凋弊,思所以撫摩輯綏。修城池峙餱糧,寧忽固國之策?鍊兵甲理舟楫,常如對敵之時。毋徒曰地利之足憑,所急者人和之是務。於乎,予方在疚,軍國之慮尤深,卿可盡誠,保障之功式闡。庶仗守境之熊虎,永絶蹴波之鯨鯢。故玆敎示,想宜知悉。行司直知製敎金始慶製進
未時,上御挹和堂。大臣·備局堂上引見入侍時,領議政金昌集,右議政李健命,工曹判書閔鎭遠,漢城判尹李弘述,刑曹判書李宜顯,右副承旨金雲澤,掌令洪龍祚,假注書權賮·趙趾彬,編修官金克謙,記事官趙昌來。昌集進曰,數日來,風氣不好,聖體若何?上曰,無事矣。昌集手持狀啓以達曰,京畿監司李㙫以本道年事凶歉尤甚,又被雹災之慘,更無餘地,所謂之次之邑,實無異於尤甚邑,一體給災蠲役等事,亟令廟堂稟處矣。當初狀啓給災,蠲役等事,旣已覆啓矣。今此雨雹被災之處,間或有之,種種給災,實多冒濫之弊,今姑置之,何如?上曰,依爲之。出擧條昌集曰,江華留守洪啓廸狀啓,以本府凶荒特甚,又被雹災,民將流散,新舊還上,決難準數徵捧。舊還上則限明秋,新還上則減半收捧事,爲請,而江華軍餉,事體甚重,曾前雖在飢荒之歲,亦無減捧之時。癸巳年間,故留守趙泰耉,以其時凶荒特甚,勢難盡捧,始有折半停捧之事。卽今所謂舊還上,卽其時未捧者也,莫重軍餉,至今延拖未捧,極爲未安,而當此凶歲,新舊還上一時徵捧,其勢似難。新還上則準數徵捧,舊還上則待明秋收捧之意,分付,何如?上曰,分付,可也,出擧條昌集袖出一小紙曰,御營將官中,哨官爲六十員,較以軍摠之數,則不足猶爲過半矣。然而鄕軍不得一時上番,兩朔輪番者,不過五哨,故領軍哨官,只是五員,又有別馬隊哨官一員,其餘皆是無軍將官也。脫有緩急,固當備員,各領其軍,而常時則徒費廩料,便作冗費,似當有權減之道矣。禁衛營軍制,一倣御營,而哨官則中間姑減,只爲三十八員云。若依禁營例,本營哨官,亦減爲三十八員,而其餘不必一時澄汰,自今有闕勿補,則自可漸次減下。臣以此事,問議于大將,則其意亦如此矣,事係變通,敢此稟達。上曰,依禁衛營哨官例爲之,可也。出擧條昌集曰,近觀朝廷之上,全無相敬之風,心常慨然矣。日者金槹,疏斥兪拓基,而語多乖激,大是情外,故敢請譴罷,此非專爲槹一人而發,實欲爲戒於他人也。然而前後臺臣,相繼以此爲言,人又言槹初非有意而然,似是誤看文書之致,然則臣之率爾論斥之失,著矣。且兪拓基,又因此而益懷不安,至於違牌坐罷,合有調劑之道,兩臣,竝命收敍,何如?上曰,收敍,可也。出擧條昌集曰,省鞫事體甚重,而連以堂上·臺諫不齊,尙未收殺,極爲未安矣。今日亦無故日也,當爲開坐,而諫院全數違牌,又將停鞫。在前臺臣,雖或有避嫌難安之事,至於省鞫坐起,事體重大,故必進參而後,還爲避嫌矣。向者獻納宋必恒,旣已參坐,則雖未知其間有何難安,而今又違牌,更卽牌招察任,以爲今日內開坐之地,何如?上曰,牌招察任,可也。雲澤曰,然則除在外外,竝牌招乎?上曰,依爲之。出下敎昌集曰,今日別無大段奏達之事,而日次虛過,亦涉未安,臣等來詣矣。引見之命,晩後始下,未知或有他故,難於酬應,而晩乃引接,似近於怠忽之漸,伏望留意焉。鎭遠曰,臣乙亥年間,在史官時,先朝亦嘗於晩後始下引見,故其時左議政柳尙運,以祖宗朝不時引見,故諸臣不敢脫公服之事,縷縷陳戒,先王卽賜嘉納。自厥後,引見輒早下,殿下其念于玆,法先朝則好矣。昌集曰,嗣服之初,亦宜勵精爲治,故敢此仰達。上不答。健命曰,近來位著不備,玉堂多空,臣等此屢陳新錄緊急之意。其後人言罔極,在臣之計,不當以此等事,更爲陳達,而臣旣一日在任,亦當盡一日之責,故又此仰達。史局之職,爲任緊重,而卽今下番呂善長,以其祖母之病徑出,故上番權,亦以此出去,皆已違牌坐罷,竝命收敍,斯速新薦之意申飭,何如?上曰,兩人收敍,可也。出下敎健命曰,黃海兵營隨營牌,是兵使親兵也。元額二十三哨,自每年十月,至翌年正月,輪回入番,逐日鍊習,而各有二保,以爲番糧及試射放時賞格之資,而以其身役稍歇之故,各邑謀避軍役之輩,多數投入於隨營牌,其間冒濫甚多,奸僞百出,誠爲寒心。海西軍額,本自浩多,各邑閑丁之難得,專由於此,實無充額補闕之勢云。此後則隨營牌元數之外,冒濫者,一倂還給,各邑保人,則良保一人,代以公私賤二名定給之後,以原保良丁,移充軍役之意,分付本道,何如?鎭遠曰,各邑以公私賤二人,代定良保之後,其良保始許移定他役,而代定者身布,自各邑着實收納於兵營然後,兵營可以支用,以此嚴飭各邑何如?上曰,依爲之。健命曰,隨營牌,亦必有本營成案,而營門不爲從實謄頒,不使各邑詳知其數,故各邑難得閑丁之弊,至於如此。依砲保騎步兵成案頒降之例,隨營牌案,亦令兵營,一一修整,頒布各邑,以杜良丁冒屬之弊,何如?上曰,依爲之。出擧條鎭遠曰,曾在先祖己卯年間,臣入侍晝講,是時臣以監賑御史,回還未久,故以私賑人除職事奉承傳,而身死者,宜令贈職之意陳達,則領府事李濡,以兵判入侍,仍繼陳曰,不但私賑人,凡諸奉承傳未蒙恩而死者,不止一二,極爲憐悶,竝令一體贈職則似好云。先大王,有問于大臣,稟處之敎,而近日招問兩銓下吏,則皆以爲不知,故考見政院其時日記,則果有擧條,而成命之下,至今不爲擧行矣。該曹之事,極爲疏漏,事體誠甚未安。使政院謄出日記,分付該曹,依先朝成命,議大臣稟處,何如?上曰,依爲之。出擧條弘述曰,都監軍兵,乃是輦下親兵,事體重大,或有闕額,或有老弱,故每式年,使各道抄上束伍軍二百名,隨其闕額,輒以此軍充定矣。今年又當式年,當待束伍之抄送,將有塡闕之擧,而各邑,或以兒弱,苟充上送,以此之故,莫重親兵,充額苟簡,其在事體,至爲未安。此後守令,若有復踵前習,渾充兒弱之擧,則當該守令論罪,各別申飭,俾無如前之弊,何如?上曰,申飭,可也。弘述曰,若欲論罪守令,則其所犯科者,不特一二人而已,許多守令,一時竝罷,事甚重難,迎送之弊,亦不可不念。如有不遵朝令,不善擧行者,則此事旣係軍政,令兵營,決杖守令,以懲其習,似好矣。上曰,依爲之。鎭遠曰,然則監色,亦不可無罪,宜有治罪之擧矣。出擧條上曰,依爲之。弘述曰,頃因臺疏,査出都監軍兵中,公私賤之虛出贖良者,至於四十餘人之多,此則雖已決棍除案,而近來人心巧詐,爲私賤類之上典者,以虛名贖良其奴,入屬軍籍之後,以其料布分半,甘於此利,每有虛贖良之擧,事之可駭,莫此爲甚。此後如有虛贖良,而冒贖軍案者,則當自本營,査出懲治,而其上典以虛名贖良者,亦一體論罪,何如?出擧條上曰,依爲之。弘述曰,方當歲末矣,庚子軍布,已有上納者,而或有純錢來納者,或有錢布參半來納者,而旣無朝家事目,故所納者,如是不一,必有定式,然後可以捧納矣。昌集曰,外方木花不實,則各樣身布,或純錢,或錢布參半上納,自有前規矣。今年木花,亦多有不實之處云,各樣身役,錢布參半收捧,宜矣。鎭遠曰,田稅則事體重大,有不可論,而大同則亦爲一體錢布參半收捧乎?上曰,依爲之。出擧條李宜顯曰,臣奉命出疆之期不遠,敢此仰達矣。彼中事情,雖不可盡知,而求索之道,年年增加,罔有紀極,至無限節。近聞往來使臣之言,則酬應之事,比前倍蓰,求責之端,不一而足,朝家亦軫念其如許事狀,必有酬應例給之物矣。今此訃使之行,物件之數,從優出給,繼此以往者,彼人求覓,必倍於前日別使之行,彼亦知其急遽,故不無容恕之意,而至於節使,治行似久,故彼人少不容貸,責望備至,若無別樣酬應之物,則方物歲幣捧納之際,必有生梗之患矣。此非但貽辱於使臣,其僨誤國事,誠非細慮,依訃使行時給,各藥物件,不爲除減,一體出給,何如?昌集曰,曾前使行時,連以萊貨之出來者,推移齎送矣。近來萊貨之路,漸不如前,今番黃曆之行,亦不及出來,故未免空手而往。趁節使未發之前,其爲出來,似不可必。若無酬應之物,則歲幣捧納之際,生梗之患,實爲可慮,而告訃使新往,各衙門銀貨,亦多匱竭之憂,若參酌減數以給,則似爲得宜矣。宜顯曰,訃使行時物件之數,臣旣詳知,若或減數,則難以酬應,必有生梗之慮矣。鎭遠曰,各衙門銀貨之留上者,未可詳知,退出後,更爲別單以稟,似好矣。上無發落。洪龍祚啓曰,請還收朴泰春·呂必重·姜履相·金世欽·李彦明·洪錫九等職牒還給之命。〈原啓在前〉上曰,勿煩。又啓曰,請西陵都正煜,亟命遠地定配。原啓在前上曰,勿煩。又啓曰,請前承旨金一鏡罷職,永勿擧擬於淸選。原啓在前上曰,勿煩。又啓曰,請都承旨趙鳴鳳遞差。原啓在前上曰,勿煩。又啓曰,卽因判尹李弘述陳達,有都監軍兵兒弱充數守令,自兵營決杖之命,臣竊以爲不可也。夫我朝禮待臣隣之道,逈出百王,雖於還上居末守令,有決杖之例,而識者多以爲嘆,況此罪過,非如還上居末之比,而若開此路,則各軍門,必將尤而效之。且兵營,或以軍務決棍則可矣,而至於決杖,則尤爲未安。大抵此事,終有乖於以禮待下之道,請還收都監軍兵兒弱充定守令,自兵營決杖之命。上曰,守令決杖則過矣,依啓。弘述曰,臺臣以守令決杖事,至請還寢,乃蒙允兪,其言固是矣,而都監軍兵,事體至重,三年一抄送,有何難事,而各邑,輒以兒弱苟充上送,守令終無遵奉朝令之擧,故臣之仰達,不得不如是矣。昌集曰,都監軍兵,事體自別,而近來守令,全不動念擧行之事,弘述所達,蓋以此也,而臺臣所論,自兵營決杖守令,事體不當云者,亦然矣。但只施推考之罰,則守令視爲尋常,自今罷職,似好矣。弘述曰,此非一二守令,則一倂罷職,終涉重難矣。鎭遠曰,然則隨其罪之輕重,或罷職,或拿問,自都監直爲草記,宜矣。健命曰,營門決杖,曾前不過還上居末而已。近來直緣朝令不行,如軍布未收之類,亦皆決杖,是以決杖之路甚廣。以此外間或言其法令之苛密,此則不必決杖,査出拿問,罪重者勘律,罰輕者帶職放送,各邑亦可懲勵矣。弘述曰,各邑所抄送或砲保或閑丁,豈無一人可合者,而守令全不奉行朝令,監色又從以受賂,富民之稍實者,則擧皆弄奸拔去,貧賤無用之民,苟然充數,其所抄送,至於如此,莫重輦下親兵,何可以此爲之乎?且聞京中私奴,或下往各邑,三式年戶籍,輒以良人圖出,而入屬於軍籍云,自京司,何以別其私賤乎?健命曰,或有如此者,則當該守令拿問,何如?昌集曰,自都監一一査出,或請罷職,或請推考,宜矣。上曰,依爲之。出擧條諸臣遂退出。
上在慶德宮廬次。
卯時辰時,雷動。
下直,甑山縣監李光績。
朝哭後,大殿·大妃殿·中宮殿,政院問安。答曰,罔極。
申時,行晡哭。
李正臣啓曰,大司憲李喜朝,執義洪禹傳上疏入啓,掌令李重協·洪龍祚呈辭,持平申晳上疏,持平李德壽未肅拜呈辭,今日以監察茶時之意,敢啓。傳曰,知道。
又啓曰,吏曹郞廳來言,今日爲政事,命下,而判書宋相琦,參議金在魯,俱以病不來,參判李澤在外,不得開政云。判書·參議,竝卽牌招開政,何如?傳曰,允。
又啓曰,省鞫,因兩司不齊,一向遷就,事甚未安。大司憲李喜朝,大司諫申思喆在外,執義洪禹傳陳疏入啓,司諫李鳳翼呈辭入啓,掌令李重協·洪龍祚,持平申晳呈辭,持平李德壽未肅拜呈辭。獻納宋必恒,正言金龍慶·申昉,旣有只推之命,而兩司俱無行公之員。除在外及陳疏,呈辭入啓人外,竝卽牌招,以爲推移進參之地,何如?傳曰,允。
又啓曰,校理趙尙健,修撰金相玉,竝爲牌招入直,何如?傳曰,允。
以校理趙尙健,修撰金相玉牌不進罷職傳旨,傳于李正臣曰,推考傳旨捧入。
以司諫李鳳翼,獻納宋必恒,正言金龍慶再招不進,正言申昉牌不進罷職傳旨,傳于金雲澤曰,推考傳旨捧入。
備邊司薦望水原府使,李森·李鳳祥·張鵬翼。
以慶尙監司聞慶等邑人物渰死·燒死等狀啓,傳于李正臣曰,渰死·燒死人等,令本道恤典擧行。
李正臣啓曰,前奉敎權·呂善長,旣已敍用,今日政付職,仍爲牌招入直,何如?傳曰,允。
又啓曰,今日政新除授承旨,待下批,卽爲牌招察任,何如?傳曰,允。
吏批,判書宋相琦進,參判李澤在外,參議金在魯進,右副承旨金雲澤進。
吏批啓曰,玉堂闕員,今當差出,而擬望之人乏少,承旨·外任竝擬,何如?傳曰,允。
又啓曰,慶尙左道災傷敬差官吳命新呈狀內,矣身老母,猝患痢疾,症情甚重,食飮全廢,委頓床席,決不可一時離側,斯速入啓遞改云。親病如此,則有難强令赴任,改差,何如?傳曰,允。
以李岋爲平山府使,文德麟爲靈巖郡守,成震齡爲龍岡縣令,李廷輯爲典籍,金雲澤爲副提學,趙尙健爲副應敎,兪拓基爲校理,徐宗伋爲注書,徐琛爲養賢庫直長,權䙗·呂善長付奉敎,朴乃貞爲慶尙道敬差官,李森爲水原府使,吳命恒爲承旨。黃州牧使李徵夏,通川郡守李光朝,今加通政,善治善賑加資事,承傳。
兵批,判書李晩成進,參判兪命弘進,參議李翊漢病,參知趙觀彬在外未肅拜,右副承旨金雲澤進。
以李時蕃爲宣傳官,洪夏錫爲兼內禁將,徐宗燮爲北評事,李汝玉爲副摠管,李廷彬爲都摠經歷,成麟童·柳以謙爲同知,張友軫爲兼五衛將,兪崇付僉知,許慶·許樑付副護軍,鄭錫三·安必煥付副司果,申翊夏爲禁軍別將。
兵批,承旨啓曰,忠淸兵虞候徐行進,良人朴尙達,閑良李泰昌·卞廷大·李仁蕃·金萬胄·李必楷·申以明·金以井·朴壽萬·元績等,或築城完役,或有指揮賊人之功,俱有加資之命,而徐行進已資窮未準職,朴尙達·李泰昌·卞廷大·李仁蕃·金萬胄·李必楷·申以明·金以井·朴壽萬·元績,係是閑良,何以爲之?敢稟。傳曰,竝特爲加資。
金雲澤,以御營廳言啓曰,本廳屬海西五番別馬隊五十六名,標下軍一名,以爲逢點整齊矣。來十月初一日,與北二營入直四番別馬隊替代後,舊軍放送之意,敢啓。傳曰,知道。
又以御營廳言啓曰,本廳來十二月,辛丑年正月當海西別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來十二月辛丑年正月兩朔,應立後部中司屬京畿右道三哨,黃海道二哨,合五哨軍兵,十一月二十五日京中逢點,十二月初一日,與左司軍兵,替代立番,趁期調送事,兩道監·兵使處,依前知會之意,敢啓。傳曰,知道。
又以御營廳言啓曰,本廳後部左司屬京畿左道三哨,右道二哨,合五哨軍兵六百七十名,已爲逢點整齊矣。來十月初一日,與前司軍兵替代後,舊軍放送之意,敢啓。傳曰,知道。
又以禁衛營言啓曰,纔因宣惠廳草記,連山縣丁酉條大同米所載船隻致敗格軍黃己特,累年滯囚,徑斃可慮,參酌放送,大同米仍爲蕩減事,允下矣。本營納本縣米一百八十五石,亦入於添載致敗中,而今此沙格,自惠廳旣已放送,大同米亦爲蕩減,則本營宜無異同,一體施行,何如?傳曰,允。
又以禁衛營言啓曰,來十二月當六番中部前司屬京畿五哨軍兵,來十一月二十五日京中逢點,依例準二朔立番,海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,五番左部後司屬忠淸道五哨軍兵六百五十二名,五番海西別驍衛五十二名,步軍標下一名,已爲點考矣。來十月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以兵曹言啓曰,今九月二十五日鄭召史稱名女人,自興元門入來,差備門外擊錚,極爲駭愕,令攸司囚禁治罪,同門守門將金興弼,常時不能禁斷雜人,以致闌入,亦難免其責,推考,何如?傳曰,允。
李正臣啓曰,新除授左承旨吳命恒,時在慶尙監營任所,斯速乘馹上來事,下諭,何如?傳曰,允。
又啓曰,近日廳中一空,不成貌樣,都承旨趙鳴鳳被論,左承旨吳命恒時在慶尙監營任所,權熀陳疏入啓,時未承批,左副承旨韓重熙陳疏承批之後,連日不爲仕進,右副承旨朴彙登,不但呈辭受由,此亦被論,廳中只有臣正臣一人,出納之際,事甚苟簡。左副承旨韓重熙,所當牌招,而拘於廳規,不得請牌,何以爲之?敢稟。傳曰,牌招。
又啓曰,禁府郞廳,以委官意來言,方在陳箚中,諫院且無進參之員,不得開坐云矣,敢啓。傳曰,知道。
又以魂殿都監郞廳,以摠護使意啓曰,魂殿修理之役,今已完畢,各樣祭器等物,將爲分授於各差備矣。依前例,自明日都監監造官罷出,本殿參奉入省記直宿之意,敢啓。傳曰,知道。
以持平申晳,正言金龍慶·申昉牌不進罷職傳旨,傳于李正臣曰,推考傳旨捧入。
持平李德壽啓曰,臣耳目之病,積有年矣,分宜見廢於世,況以廢耳目之人,而顧乃任耳目之責,豈有是理?此尤臣所自劃於心者,而抑臣耳目雖病,有口尙可以言矣,獨難於所以爲言。夫今之言者,若得別世界之人,而論其所見則可矣,今則不然。一朝廷之間,始則兄弟,終成燕越,惟力是視,互爲之主,言涉於此,則謂之患失,語及於彼,則謂之患得,患得之於患失,其有異乎?士夫所羞,宜無過此,而交鬨之言,動成詬罵,搢紳之間,禮讓掃地,人亦慣見,不以爲怪,世道至此,謂之何哉?使臣精白其心,有所論列於此時,其將許以公而無私乎?挻鬧招僇,爛熳同歸而已矣。臣所謂難於所以爲言者,豈不其然乎?臣非有所顧忌,誠見其無絲髮所裨於國家故耳。然則臣之自劃於臺省,不獨以痼疾宜廢,而昨今以來,再辱天牌,嚴畏分義,不得不乍出承命,而矢志皎然,一味迷頑,斷無因仍蹲據之理。且本府,方有姜履相給牒還收之啓,而履相於臣,爲妻同姓三寸叔,法有不得參涉之嫌,則尤不可一日冒處,請命遞斥臣職。答曰,勿辭。
李正臣啓曰,持平李德壽,再啓煩瀆,退待物論矣。傳曰,知道。
又啓曰,今日政新除授承旨吳命恒,時在慶尙監營任所,不得出牌之意,敢啓。傳曰,知道。
又啓曰,左副承旨韓重熙牌招事,命下矣。家在城外,而城門已閉,明日待開門出牌之意,敢啓。傳曰,知道。
左承旨權熀上疏。大槪,痼疾纏身,添劇無常,終不免怠慢,請推之言,旣峻於筵席,指斥之說,又發於同僚,臣之情地,於是而益臲卼矣。其何敢帶恥包羞,揚揚復出,以自陷於放縱無憚之地哉?伏乞遞臣職名,仍治臣罪,以警具僚事。入啓。答曰,省疏具悉。爾其勿辭,調理察職。
獻納宋必恒上疏。大槪,臣之情勢之萬萬窮蹙,實通朝之所共知也。請急之單,理宜得徹,而喉司操切,惟事沮格,昨今以來,三辱召命,輒復違傲,一日二日,積罪如山,雖擢臣之髮,贖臣之罪,猶不足以自贖,而聖度天大,不惟不罪,亦靳例罷,臣以首頓地,冞增抑塞。伏乞下臣司敗,勘臣罪犯,以爲人臣慢命者之戒事。入啓。答曰,省疏具悉。爾其勿辭,從速察職。
右尹李德英上疏。大槪,不意京兆之任,下於此際,聞命震惕,不知置身之所也。噫,亞卿之班,係是名德之器,苟非才望之夙著,積用之表著,莫宜居之,臣之本末,臣亦自知,不過碌碌隨行,以至於緋玉之列耳,豈有才望之可論耶?至於海西治績之稱,莫非朝家顧濟之德,守宰拮据之效也,臣何力焉?聲聞過情,君子恥之,臣雖至愚,亦有一端羞惡之心,其何敢晏然承當,有若實有可堪之實者哉?臺臣所執,亦自有據,臣雖欲貪榮冒進,其於公義,何哉?伏乞特遞臣本職,仍收所授資級,以重名器,以安微分事。入啓。答曰,省疏具悉。卿其勿辭,從速察職。
執義洪禹傳上疏。大槪,臣於前正言金槹事,有所慨然者,朝家之置臺官,蓋責其隨事盡言,則其不可遽加摧折也,明矣,而大臣之至請譴罷,聖上之輕施責罰,終涉過重。臣謂金槹特罷之命,亟令還寢,以爲恢言路·光聖德之地,爲宜矣。昨者憲臣之疏,盛論前承旨朴彙登冒居溺職之罪,則在彼之道,惟當縮伏俟譴,而乃於卽日,突然投疏,張皇論辨,有角勝臺議之習,事之可駭,莫此爲甚。臣謂亟降譴罷之命,以懲後習,斷不可已也。臣賤疾方劇,氣息奄奄,咫尺天陛,末由入參,臣罪尤大矣。伏乞亟加誅罰,以爲人臣違慢者之戒事。入啓。答曰,省疏具悉。金槹收敍之事,已諭於筵中矣。朴彙登譴罷以下缺
慶尙監司趙泰億上疏。大槪,臣近年以來,所遭非常,踪地臲卼,前後除旨,無論內外,一皆控免,今於是職,突然膺命,揆以廉義,豈有是哉?且臣才疎識淺,觸事迂暗,目今災荒溢目,民事孔哀,一路疵瘼,十倍常年。雖使有才無病者當之,猶患難爲,況以臣之無能,兼有臣之痼疾,顧安有一分可堪之望耶?伏乞亟遞臣藩闑之任,回授可堪之人事。入啓。批答缺
上在慶德宮廬次。
朝哭後,大殿·大妃殿·中宮殿,政院問安。答曰,罔極。
申時,行晡哭。
傳于李正臣曰,史官三員待命,騎馬九匹立之。
李正臣啓曰,史官三員待命事,命下矣。史官不備,宣傳官二員代送之意,敢啓。傳曰,知道。
又啓曰,玉堂上下番闕直,未有甚於近日,副提學金雲澤,副應敎趙尙健,校理兪拓基,修撰金相玉竝卽牌招,以爲推移入直之地,何如?傳曰,允。
以副應敎趙尙健,修撰金相玉牌不進罷職傳旨,傳于李正臣曰,推考傳旨捧入。
李正臣啓曰,省鞫遷就,事極未安,而兩司多官,或在外,或呈辭入啓,或陳疏入啓,或引避退待,無一行公之員。除在外及呈辭·上疏入啓·引避外,呈告人員竝爲牌招,俾卽處置,仍爲推移參鞫之地,何如?傳曰,允。
又啓曰,近日廳中位甚不齊,不成貌樣,都承旨趙鳴鳳被論,左承旨吳命恒在外,右副承旨朴彙登亦被論,右承旨權熀陳疏受由,左副承旨韓重熙違牌只推,廳中只有臣正臣一人,出納之際事甚苟艱,伴直無人,左副承旨韓重熙所當牌招,而拘於廳規,不得請牌,何以爲之?敢稟。傳曰,牌招。
以左副承旨韓重熙牌不進罷職傳旨,傳于李正臣曰,推考傳旨捧入。
又啓曰,都承旨趙鳴鳳被論,左承旨吳命恒在外,右承旨權熀陳疏受由,左副承旨韓重熙再招不進,罷職傳旨今方捧入,而右副承旨朴彙登亦被論,廳中只有臣正臣一人而已。文書出納之際,事甚苟艱,不成貌樣,伴直無人,都承旨趙鳴鳳所被臺論,今已停啓,所當牌招,而拘於廳規,不得請牌,何以爲之?敢稟。傳曰,牌招。
又啓曰,注書姜必愼久不仕進,徐宗伋不爲出肅,竝卽牌招察任,何如?傳曰,允。
又啓曰,注書徐宗伋旣已罷職,假注書權賮姑爲仍察,何如,傳曰,允。
以平安監司平壤等邑人家漂沒,人物渰死事漏落事,待罪狀啓,傳于李正臣曰,勿待罪事,回諭。
李正臣,以備邊司言啓曰,慶尙前監司吳命恒老母上京之後,病勢極其危重,方有朝夕難保之勢云。在前藩臣以親病之方在危境,特許不待交龜,歸見非止一再。今此命恒之情理,誠爲切急,其在孝理之下,宜有軫念之道,使之勿爲交代,卽爲上來,而新監司趙泰億,亦卽牌招,以爲不多日內辭朝之地,何如?傳曰,允。
又啓曰,因備邊司草記,慶尙前監司吳命恒,老母病勢,極其危重,勿待交龜,卽爲上來事,允下矣。在前監司不待交龜上來時,自本院下諭,亦有宣傳官持標信密符下送之例,依此擧行,何如?傳曰,允。
又啓曰,禁府郞廳,以委官意來言,今日推鞫,以承旨及諫院不齊,不得開坐。今二十八日永徽殿修改告由祭受香,二十九日晦日,來十月初一日朔日,不得開坐云矣,敢啓。傳曰,知道。
又以內醫官員,以都提調意啓曰,在前國恤時,年例進上六香膏·芙蓉香·山査煎·木瓜煎·臘藥,則殯殿曾無封進之事。今亦不爲封進之意,敢啓。傳曰,知道。
又以兵曹言啓曰,北道奴婢身貢,代木五十同,錢木參半,輸送內司事,因傳敎,分付矣,所當卽爲擧行,而第念奴婢貢代木,其數夥然,不能一時辦出,逐年流伊上下,自前而然·今曹儲匱竭,封不動外,行用木錢,有難於恒式上下,而三都監及大內修理,諸營繕需用,極其浩大,況且各道未收,多未上納,實無以推移責應。今此內司移送木錢,隨其所捧,流伊上下,未知何如?傳曰,允。
又以宣惠廳言啓曰,各邑大同,例於三四月內上納,而今年則至今未收之邑甚多,方欲觀勢請罪矣。慶尙道彦陽縣大同錢上來不納之說,頗爲傳播,故分付郞廳,另加譏察,則梁山人車載遠,與京居金景祥,漢江居柳三昌等防納次,受出本錢於本縣,中間花消,尙不上納之狀,果爲明白,事之驚駭,莫此爲甚。車載遠等三人,依定奪移送捕廳,使之刻期徵出,而本邑縣監李台望,莫重貢賦,許給防納之人,以致中間花消,殊非前後嚴飭之本意,不可尋常處之,拿問定罪,何如?傳曰,允。
執義洪禹傳啓曰,臣於昨日以承旨朴彙登譴罷之意,累陳於辭疏之末矣,及承聖批,不惟不賜開納,乃以殊涉過當爲敎,臣竊不勝慨然,而繼以訝惑也。夫朝臣之被劾者,無論是非輕重,不敢徑先疏辨者,蓋所以存廉隅而重臺謙也。況今彙登所遭,視他較重,不但臺疏之請懲其罪,聖上亦以得宜爲批,則在彙登之道,固當惶縮引伏,恭俟處分,而乃敢忙急投章,費辭自辨,似此擧措,臣實創覩,物情之駭笑,惡得免乎?臣之請加責罰,只出於惜事體杜弊習之意,而未槪聖聽,乃有此未安之敎,臣之慚恧悚惕,至此極矣,其何可晏然,仍冒於臺次乎?請命遞斥臣職。答曰,勿辭。
李正臣啓曰,執義洪禹傳再啓煩瀆,退待物論矣。傳曰,知道。
掌令洪龍祚啓曰,請還收朴泰春·呂必重·姜履相·金世欽·李彦明·洪錫九職牒還授之命。原啓在上請西陵都正煜,亟命遠地定配。原啓在上請前承旨金一鏡罷職,永勿擧擬於淸選事。原啓在上持平李德壽避嫌,執義洪禹傳避嫌,竝引嫌而退,缺太執,嫌不參啓,自有近缺罷之請,誠得臺體,未安之批,何必深嫌?請持平李德壽,執義洪禹傳,竝命出仕。答曰,不允。處置事,依啓。
李正臣啓曰,慶尙監司趙泰億牌招事,命下矣,今已夜深,明日待開門出牌之意,敢啓。傳曰,知道。
持平申晳上疏。大槪,日昨疏陳數事,實採公議,而及承聖批,未蒙開可,莫非臣忝居言地,不能見重於君父之致,臣何敢抗顔仍冒於臺次乎?且伏見承旨朴彙登自明之疏,有若其病狀,足堪近密,而臣乃無端論辯者然,院中公事有無,非臣目見,固不必質言,而第今日朝家,未可謂晏然無事之時,何獨於伊時,適無一張公事耶?臣不欲多辨也,臣宿患痰喘之外,重添寒感,人鬼未分,伏乞遞臣職名,俾得調治,以尋生路事。入啓。答曰,省疏具悉。爾其勿辭,從速察職。
獻納宋必恒上疏。大槪,卽伏見大臣箚本,深慮省鞫之遷就,仍論違牌之弊,以臣旣參還入,深加非斥,責之以事體道理,結之以宜卽變通,及見批旨,又有未安之敎,臣益不勝抑塞悚懍。前日之乍出,只爲分義之粗伸,今日之旋入,終緣情勢之難强,而一出一入,被人疑怪,終令糾責之言,果發於摠百之箚中,旣請變通,則所叨職名,自在應罷,固當縮伏,以俟處分。伏乞遞臣職名,仍治罪戾,以肅朝綱,以安私分事。入啓。答曰,省疏具悉。爾其勿辭,從速察職。
正言金龍慶上疏。大槪,臣所遭同僚之斥,非比尋常,無面可顯,而大臣箚本,語意嚴截,末乃以宜卽變通爲請,雖不專指臣身,其爲悚懍,又加一倍,而聖度天大,郵罰不行,召牌復臨,怵分畏義,不敢坐違。謹此來詣於九閽之下,而百爾思量,決無冒出之理,不得不拜章徑歸,伏乞將臣前後罪犯,夬賜勘斷,以肅朝綱,以請私義事。入啓。答曰,省疏具悉。爾其勿辭,從速察職。
副提學金雲澤上疏。大槪,臣昨在喉院,伏見天點,則授臣以玉署長席,臣之惝怳震越,一倍惶悚,不識聖明,奚取於一賤臣,而其誤恩之濫及,一至於斯耶?況於嗣服之初,其愼惜名器,又當何如,而反以如臣不肖者,居然躐置於千不近萬不似之地,是不特臣之受侮貽笑,終至於狼狽而已,抑將重得罪於殿下之前也。臣何可冒沒趨承,視若才分之所可堪任者哉?目今僚員不備,禁直久曠,臣若有一毫可出之勢,則又何敢輒事撕捱,而臣之決難叨竊者,如右所陳。伏願聖明,亟許鐫改,使上無虛授而任當其人,下無冒受而安於私分事。入啓。批答上同
校理兪拓基上疏。大槪,臣頃因泮儒之譏刺,附陳難安之情勢,草草數語,寧復有他,而諫臣之指斥森嚴,遣辭命意,直歸之於用心衒鬻之科,人之爲言,胡至此極?撫躬增悼,無面可顯,尙何有一分當世之念也哉?伏乞聖明,亟削臣職,仍治臣罪,以安愚分,以謝公議事。入啓。批答上同
江原監司金相元上疏。大槪,不料東藩新命,忽下於千萬夢寐之外,臣尤震惕,不知何以得此於聖明之下也。第念旬宣之職,責任至重,才智威望,決非如臣病劣者所可堪承,一而矧聞本道荐飢之餘,今年又値失稔,雖畀之諳練慣熟者,實難措手,以臣才分,其何敢唐突冒當,以誤一道之民命哉?伏乞亟命鐫遞,以重藩任,以安賤分事。入啓。答曰,省疏具悉。卿其勿辭,速往欽哉。
咸鏡監司尹憲柱敎書。王若曰,方伯殿一路之旬宣,其責甚重,缺半句之節制,得人爲難。僉擧允諧,予意已屬。顧寡躬缺罹大割,而國事最多可憂。艱虞有倍於前時,曷堪中夜之嘆息,政化未孚於遐域,要須幹時之才良。惟卿器識明通,性宇夷曠,缺門闊步。曾不讓頭於他人,豸班直聲,久已聳聽於一世。周旋左右乎邇列,出入內外者幾年。江西之賑活甚多,仁化普洽,穎川之治績第一,聲譽益彰。肆先朝擢置於卿班,伊福星繼出於湖闑。缺田政,而廊廟許其詳密,令布三南,疏民瘼而郡邑,賴以蘇安,惠及一境。入參曹席,恪勤著稱。晉長喉司,出納惟允。予固知緩急可恃,卿豈以燥濕爲辭。睠玆塞北一區,冠我海東八域。周之陶復,漢之豐沛,王跡所基,北有長白,南有咸關,地勢甚險。境接戎羯,民風士俗之勁强,天設關防,亭壁藩蘺之壯固。比緣六七年災荒之荐疊,而致數十州民物之凋殘。邑里蕭條,邊氓有呼庚之歎,防成疏弛,戰士無袵金之心。況念飢餓困頓之餘,擧有東西殿屎之患。流逋相繼,缺招集而實邊,撫綏失宜,亦恐聚嘯而爲盜,誰哉同我憂缺可爲凜然。玆授卿以咸鏡道觀察使兼巡察使兵馬水軍節度使咸興府尹,卿其缺祗服寵命,持廉約而缺之吏,懷公明而嚴黜陟之權。民不奠居,則思所以安輯,弊有疵瘼,則思所以剗除。固邊圉愼封疆,克壯關塞之鎖鑰,峙糇糧修城呰,詎忽陰雨之綢繆?狀聞條陳,一皆錦營之規劃,煦濡爬櫛,亦依嶺邑之設施。至於專斷稟裁,自有常行舊例,節財省費,何必晉陽之繭絲?興學右文,宜尙蜀中之缺化。念我卿按察之地,卽乃祖開拓之方。舊績不泯於塞垣,有曠世感者,嵬列尙傳於峴首,至今日赫然。故此敎諭之視規,佇期雲仍之趾美。如庖丁之試利刀,裁割有餘,自知申而移重藩,眷信非偶。於戲,驅馳原隰,庶寬北顧之憂,鎭撫要荒,須念愼重之意。故玆敎示,想宜知悉。行司果知製敎李喬岳製進
上在慶德宮廬次。
午時,雷動。
朝哭後,大殿·大妃殿·中宮殿,政院問安。答曰,罔極。
申時,行晡哭。
李正臣啓曰,大司憲李喜朝在外,掌令李重協呈辭受由,執義洪禹傳,掌令洪龍祚,持平申晳·李德壽呈辭。今日以監察茶時之意,敢啓。傳曰,知道。
又啓曰,吏曹郞廳來言,承旨有闕,政事何以爲之?敢稟。傳曰,明日爲之。
又啓曰,近來廳中一空,或在外,或未差出,或呈辭受由,無他推移伴直之道。左承旨吳命恒陳疏受由,已至三日,而拘於廳規,不得請牌,何以爲之?敢稟。傳曰,牌招。
又啓曰,慶尙監司趙泰億牌不進推考傳旨,今方捧入,而舊監司,旣已不待交龜,許令上來,則營門久曠,極爲可慮。新監司趙泰億,更卽牌招,以爲斯速赴任之地,何如?傳曰,允。
又啓曰,副提學金雲澤,校理兪拓基陳疏承批,副應敎趙尙健,修撰金相玉,俱有只推之命,竝卽牌招察任,何如?傳曰,允。
傳于李正臣曰,史官二員待命,騎馬六匹立之。
傳于李正臣曰,長番內官金壽億,當爲內官招入之際,緩緩入來,拿問定罪。
吏曹口傳政事,以李深爲禮山縣監。
權熀,以國葬都監郞廳,以摠護使意啓曰,山陵表石前面大字,以雙行書刻事,曾已定奪,別單啓下,而第雙行書之,則第二行上面,多空處,制樣似欠,諸議皆以爲若以朝鮮國二字,別書一行,大王王后列書各行,爲三行,則似宜云。別單中,改付標以入之意,敢啓。傳曰,知道。
又以弘文館言啓曰,今日臣等肅謝後,以新錄圈點事,齊會本館,而副校理趙尙絅,奉命在外,有不可遲待其上來,依例圈點之意,敢啓。傳曰,知道。
李正臣,以義禁府言啓曰,卽接月令醫官張缺手本,則時囚罪人李挺周,重得傷寒,所患風痺諸症添劇,頭部隱疼,滿身烘熱,胸隔痞悶,呼吸喘促,勺水不能近口,嘔吐非常,達夜苦劇,氣息奄奄云。自前罪人病勢如此,則有保放救療之規,敢此仰稟。傳曰,依啓。
又以刑曹言啓曰,賊人李士先,不待時處斬事,旣已命下,所當卽爲擧行,而今日乃永徽殿修改告祭受香日,二十九日王大妃殿誕日,來十月初一日朔日,初二日慶尙道進香日,初三日忠勳府進香日,初四日平安道進香日也。法典內,致齋日及朔日不得行刑云,待無故日擧行之意,敢啓。傳曰,知道。
權熀啓曰,今日副提學金雲澤,副應敎趙尙健,校理兪拓基,修撰金相玉,俱爲承牌入來,館錄圈點後,各陳情病,一倂出去。其中趙尙健,以實病呈辭,兪拓基亦以病勢陳疏,故竝已捧入,而金雲澤·金相玉,呈辭告病,不知其病勢輕重之如何,而一時捧入,有拘常規,皆爲退却矣。餘缺
上在慶德宮廬次。
朝哭後,大殿·大妃殿·中宮殿,政院問安。答曰,罔極。
大妃殿,朝廷二品以上·六曹單子問安。答曰,罔極。
大殿,朝廷二品以上·六曹口傳問安。答曰,罔極。
申時,行晡哭。
李正臣啓曰,備邊司郞廳,以大臣意來言,今日賓廳日次,而誕日相値,不得來會云矣,敢啓。傳曰,知道。
又啓曰,大司憲李喜朝在外,掌令李重協呈辭受由,執義洪禹傳,掌令洪龍祚,持平申晳·李德壽呈辭,今日以監察茶時之意,敢啓。傳曰,知道。
又以備邊司言啓曰。缺
以修撰金相玉牌不進罷職傳旨,傳于李正臣曰,推考傳旨捧入。
李正臣,以國葬都監郞廳,以摠護使意啓曰,發引時缺次圖,依前例摹寫以入之意,敢啓。傳曰,知道。
傳于李正臣曰,長番內官朴贊文,承傳色差下,政院知悉。
有政。吏批,行判書宋相琦進,參判李澤在外,參議金在魯進,同副承旨李正臣進。
又啓曰,會寧府使,今當差出,而此時從二品之窠,當品可擬之人乏少,堂上·守令,曾經閫帥人員竝擬,何如?傳曰,允。
又啓曰,慶尙左道災傷敬差官朴乃貞呈狀內,素患疝症,積年沈痼,且於十數年前,檢田嶺左時,重得水土之病,仍爲添劇,卽今症情,轉益危劇,若於此時,驅馳原濕,重觸風寒,則必有難保之境,斯速入啓遞改云。聞其實病,果難冒當,莫重災傷,一時爲急,今姑改差,何如?傳曰,允。
以金演爲都承旨,韓世良爲右承旨,洪錫輔爲同副承旨,金相玉爲司諫,李敏英爲戶曹參議,趙尙絅爲吏曹佐郞,李台望爲會寧府使,尹焜爲濟原察訪,朴弼正爲掌令,金聖龜單付養賢庫奉事,李宜顯爲左參贊,鄭雲柱爲慶尙左道敬差官,金岱單付學正。
兵批,判書李晩成都監進,參判兪命弘病,參議李翊漢進,參知趙觀彬在外未肅拜,同副承旨李正臣進。
以宋奎炫·成至行·朴彙登·鄭澔·李鳳翼·李重協,付副護軍。
吏批承旨啓曰,新除授會寧府使李台望,時無加資之命,何以爲之?敢稟。傳曰,加資。
權熀啓曰,新除授都承旨金演,時在京畿楊州地,同副承旨洪錫輔,時在廣州地,竝斯速乘馹上來事,下諭,何如?傳曰,知道。
又啓曰,卽者藥房都提調·提調,自上有氣不平之敎,俱來詣闕門外,請與諸醫入診,何以爲之?敢稟。傳曰,知道。勿爲入診。
閉門後,大殿·大妃殿·中宮殿,政院·玉堂問安。答曰,知道。
以開城留守狀啓,八月令薦新松茸闕封待罪事,傳于李正臣曰,勿待罪事,回諭。
司直金錫衍上疏。大槪,云云。缺批答缺郞廳愼基慶書。郞廳洪啓沃校正。
上在慶德宮廬次。
夜自缺更電光。五更,流星出天中淡雲間,入西方天際,狀如鉢,尾長三四尺許,色赤,光照地,電光。
下直,平安監司權
朝哭後,大殿·大妃殿·中宮殿,政院·玉堂單子問安。答曰,罔極。大殿·大妃殿·中宮殿,藥房口傳問安。答曰,罔極。大殿·大妃殿·中宮殿,朝廷二品以上·六曹百官·宗親,單子奉慰問安。答曰,罔極。
藥房都提調金昌集,提調趙泰耉,左承旨權熀啓曰,日月流邁,新朔又屆,因山之期,只隔數旬,而適仍聖候未寧,不得參奠,伏惟孝思號擗,益復罔極,伏未審夜來,聖體調攝若何?□□□不平之敎,或有損傷之候而然耶?今日臣等,與諸醫入診,詳察症候,議定當進之藥宜當。大妃殿氣候,亦何如?不勝終宵憂慮,敢來問安,竝此仰稟。答曰,知道。慈殿氣候一樣,而予則不平之候不至大段,勿爲入診。
藥房口傳啓曰,入診則雖不爲之,而醫官則使之入診,詳察聖候,似爲得宜,惶恐敢啓。傳曰,知道。
藥房口傳啓曰,諸醫入診退出後,與之商議,則以爲聖候別無缺數字頭部微疼,專由於火熱升降而然。前進養血淸火湯,合小調中湯,更加柴胡一錢,連進三貼宜當云,敢啓。傳曰,知道。藥房口傳啓曰,醫官等以爲,養血淸火湯,合小調中湯,加柴胡一錢,連進三貼爲宜云,此藥前所劑入者三四貼,似未及進御,若爲還下,則更加柴胡以入矣,敢啓。傳曰,知道。
李正臣啓曰,京畿都事李箕鎭,以災傷覆審事,今方出去,肅拜單子,旣已入啓,而肅拜命下之後,因下吏之不善去來,未及登時肅拜,其在事體,殊甚未安。推考警責後,覆審事急,使之今日內肅拜出去,何如?傳曰,允。
又以吏曹言啓曰,本曹郞廳,口傳差出事,命下,而前望只有二人,曾前亦有二望擬入之例,故今亦依此以二望擬入之意,敢啓。傳曰,知道。
吏曹口傳政事,以兪拓基爲吏曹佐郞。
又以戶曹言啓曰,年分事目頒布之後,災傷覆審,所當卽爲擧行,而新除授各道都事,以待其夫馬之故,趁未辭朝云。卽今秋序已盡,踏驗漸晩,不可無變通之道,慶尙道都事申滌,全羅道都事金重熙,黃海道都事具益亨,平安道都事任珖,咸鏡道都事閔致龍,令該曹竝卽摧促發送,北評事,旣已差出,一體摧促發送,以爲趁時檢田之地,何如?傳曰,允。
又以戶曹言啓曰,今番大內修理之時,次知內官,因事發怒,本曹算員一人,繫頸曳入云。雖未詳其間曲折之如何,而算員輩,設有不謹之事,本曹郞廳,旣在其處,傳報請治,事理當然,而不顧體例,作此顚妄之擧,事極可駭。後弊所在,不可置之,當該內官,推考警責,何如?傳曰,允。
又以戶曹言啓曰,故摠戎使金錫翼癸酉年恩賜,尙未準受矣,全羅道古阜郡官屯畓一結六十六負二束,自本家望呈願受,依例折給,何如?傳曰,允。
權熀,以均田廳言啓曰,本廳所管全羅左道二十五邑內,二十四邑新量正案,自七月旬前至今月望後,次第磨勘,皆已還送,而獨寶城一邑正案,尙不上來,曾仍邑民呈狀,有更爲査正之端,似或因此少遲,而亦豈至若是之延拖哉?目今冬節已迫,年分愆期,稽緩之責,在所難免,寶城郡守閔泰東,爲先推考,各別催督,以爲趁速畢勘之地。且已勘二十四邑缺數字雖不無能否優劣之可言,大抵累朔繕寫,累次算準,則別無大段差誤,俱得順勘,而獨任實縣,則旣不詳準,又不精算,誤字落字之處,姑置勿論,叩算之誤錯,在在皆然。每字末已上,或有公然誤加誤減,至於累卜累束者,或各其色目,互相錯換,陳田,誤算於起田,起田,誤算於陳田,免稅田,誤算於民田,民田,誤算於免稅田條,又於各面摠已上中,或有公然誤加累結者,或有公然誤減累結者,淆亂未精,莫此爲甚。故自本廳,一一更算,且更査問於本縣,無遺爬櫛,從實釐正下送,而第念量案文書,係關生民命脈,何等至重至大之事,而全不惕念致精,有若塞責備數者然,幾不免爲一邑永久之民弊,殊極可駭,不可無別樣論罰之擧。當該縣監沈世浚罷職,都監官·都色·吏算士人等,拿致營門,分輕重,或刑推,或定配,以懲其罪,何如?傳曰,允。
又以戶曹言啓曰,司饔院啓辭內,本院漁夫之役,專責御供,而大典續錄徭賦條,司饔院漁夫,蠲貢賦外,雜徭所持船網蠲他役之文,此實出於重其事而紓其力之意。故諸宮家各衙門,漁箭卸水勿侵事,本院之據法申飭,亦非一再,而久則解弛,輒事侵責,漁夫之呼冤,固已久矣。頃者耆老所達辭,以本所漁場內,司饔院案付捉漁船,每年以木錢應於本院,元無御供上納之事,他漁船一體納稅本所事,依下。此則實有所不然者,本院漁夫船,本無以木錢應役之事,自本院生鮮主人等處,各給漁船二隻,則漁夫等,春秋兩等船稅,以銀錢備給於主人,以供日下生鮮,而大廟以下各殿薦新葦魚及白魚,亦爲專責於漁夫,事體之重大,尤可見矣。今若開此一路,許其收稅,則漁夫旣應御供之役,又納耆老所之稅,殊非法典蠲役之本意,而本所外,諸上司各衙門,又復轉相效倣,各自侵徵,漁夫難支之弊,呼冤之端,亦將自此而益甚。且漁夫等所居各官,以穀物載運等事,有所侵責,使不得專意服役云,御供重事,委屬可慮。本院漁夫船,諸上司,諸宮家,各衙門卸水及戶曹所管波市坪地稅,竝爲依法典一切勿侵事,更爲奉承傳施行,而各道監司及漁夫所居官,亦爲知委,何如?允事,命下矣。取考謄錄,則二去癸巳年,因廚院草記,啓下本曹覆啓內,波市坪立船,每年五隻式減稅,甲午年,又因廚院草記,前後竝十隻船減稅事,定爲恒式,至今遵行,而槪此供上及薦新之魚,非出於波市坪立船之所捉納,不過以其漁船二隻,春秋稅錢,備給於主人,使之措備封進。本曹之無論諸上司,各衙門所屬船隻,凡於波市坪立船者,一倂徵稅,亦非爲其船稅,旣收斜水之稅,則本院之不有當初定式本意,到今必欲全減其稅者,必未詳其如許曲折。況且五隻船減稅之時,本院漁夫之受帖於本曹者,八十餘名,而卽今受帖下海者,次次增加,多至二百餘人,則本院之一年收稅,比前倍蓰,其所需用,自可有裕。十船減稅之外,本曹所管御供石水魚若干束,又欲頉免,有此混同啓稟,其在事體,不宜如是,依前定奪,十船減稅之外,隨其立船多寡,竝自本曹,依例收稅,以補御供之需,實合事宜,以此分付,何如?傳曰,允。
又以訓鍊都監言啓曰,軍兵等所着甲胄,卽軍器中最緊之物,而造給年久,擧皆破傷,其在陰雨之備,誠極疎虞,不可不及時改造,故數十餘部容入之數,磨鍊計之,則幾至累萬金,而都監軍需,本來凋殘,此等物力,拮据無路,其爲悶慮,當復如何?京外各處,如有從便換買之道,則隨出隨得,取嬴補用,漸次成就之外,計魚所施,欲當依此爲之,而宣惠廳所納湖南位太,曾有出賣之例云。今庚子條五千八百九十八石零,爲先買得,則不無萬一之補矣。一從詳定,依他許賣之意,分付該廳,何如?傳曰,允。
〈李〉正臣以議政府司錄,以領議政意啓曰,都堂錄,今方擧行,而大提學李觀命,稱病不進,事涉未安,卽爲牌招,使之進參,吏曹佐郞兪拓基,稱以前任時辭疏未及承批,不爲出肅,亦卽分付肅拜後進參,何如?傳曰,允。
又以宣惠廳言啓曰,大行大王發引後下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
又以國葬都監郞廳,以摠護使意啓曰,山陵表石前後面草圖,睿覽後,方可正書入刻,故令書寫官閔鎭遠·趙泰耉,爲先書出以入之意,敢啓。傳曰,知道。
權熀,以兵曹言啓曰,今十月初一日,參奉尹尙遠,自興化門入來,差備門外擊錚,極爲駭愕,令攸司囚禁科罪,何如?傳曰,允。
執義洪禹傳啓曰,請還收朴泰春·呂必重·姜履相·金世欽·李彦明·洪錫九等職牒還授之命,請西陵都正煜亟命遠地定配,請前承旨金一鏡罷職,永勿擧擬於淸選。措語竝見上。答曰,勿煩。
平安監司權敎書。王若曰,方岳專制一道,蓋難其人,關藩處在西門,尤重斯選。玆超金緋之秩,庸畀鎖鑰之權。藐玆寡躬,新罹大割。政化未孚於中外,此誠衣宵之時,憂虞實多於邊陲,要得需世之彦。惟卿器宇弘偉,才識明通。傳家有忠孝之聲,風範不墜,過庭承詩禮之訓,譽聞夙彰。步武逈通於雲霄,世皆推望,簪笏交暎於伯仲,人以爲華。處臺省而風裁獨持,旣著伉直之操,在喉院則出納惟允,咸稱夙夜之賢。淸班顯塗之歷敡,郡紱州符之頻試。褰帷鳥道,一蘇嶺嶠之氓,按節熊津,皆得湖山之樂。釐溝洫則經界得正,理刑獄則邊鬱畢伸。陶侃在荊南,而事皆無遺,綜理甚密,張詠莅蜀中,而民恐或失,惠化覃敷。齊丘報瓜,暫許仍留之請,漢璽增秩,宜加優異之章。睠彼浿西一區,甲於我東諸路。地接靺鞨,冠蓋通幽燕之途,天設關防,亭壁壯藩籬之勢。昔也俗厚而物阜,最稱豐腴,今焉民困而財消,莫可收拾。蓋自丙丁五六年之飢饉,而致關河四十州之凋殘。雖前後賑活之方,靡不用極,想軍民殿屎之類,尙未盡蘇。公私責應,旣無策以下手,客使供頓,將有倍於前頭。況玆疆域之疏虞,加以武備之虧缺。糧餉匱而倉庫致枵然之歎,有百難支,操鍊廢而兵甲乏詰爾之謨,無一可恃。在今日孰膺是任?顧廷臣無出於卿。玆授卿以平安道觀察使兼兵馬水軍節度使巡察使管餉使平壤府尹,卿其懋惟厥心,欽哉時命。恤民則由己之溺,庸推撫綏之仁,治兵則先事而圖,必講繕修之策。遵八條仁賢之化,務尙文治,嚴列邑黜陟之方,宜恢公道。若其一路利病,可專便宜,至於凡事稟裁,悉遵常典。矧灣府箕都爲任之重,寔前兄後弟所荏之邦。白蘖淸氷,已著分憂之日,登車攬轡,佇看踵美之風郞廳洪啓沃校正。如庖丁之掊大軱,游刃有裕,未數歲而歷三臬,擢秩非私。卿才旣待於勉規,予意亶出於責備。於乎,艱虞溢目,此正上下協心之時,敎告敷濟,盍體屛藩托重之眷。故玆敎示,想宜知悉。行司果知製敎李喬岳製進。
上在慶德宮廬次。
下直,定州牧使李暉,金山郡守鄭赫先。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,提調趙泰耉,右副承旨李正臣啓曰,伏未審夜來,聖體調攝若何?頭部微疼之候,其已減歇,而寢膳之節,亦無所損乎?大妃殿氣候,亦何如?臣等不勝憂慮,敢來問安。答曰,知道。慈殿氣候一樣,而頭疼之候,減歇矣。
大妃殿·中宮殿,藥房問安。答曰,罔極。
權熀啓曰,今日三省推鞫時,兩司當爲進參,而或在外,或陳疏及呈辭入啓,或呈辭未肅拜,無一行公之員。除在外陳疏·呈辭入啓外,呈告未肅拜人員,竝卽牌招,以爲推移進參之地,何如?傳曰,允。
李正臣,以弘文館言啓曰,本館僚員之不備,未有甚於近日,臣雲澤獨爲入直,下番久曠,事體未安。令政院稟旨變通,差出闕員,仍卽牌招察任事,允下矣,政官卽爲牌招,開政差出,何如?傳曰,允。
以司諫金相玉,正言金龍慶,掌令洪龍祚,持平李德壽牌不進罷職傳旨,傳于權熀曰,推考傳旨捧入。
有政。吏批,判書宋相琦進,參判李澤在外,參議金在魯進。兵批,判書李晩成都監進,參判兪命弘進,參議李翊漢式暇,參知趙觀彬在外未肅拜,左副承旨權熀吏兵批兼進。
吏批啓曰,玉堂多官,今當差出,外任竝擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
權熀,以吏批言啓曰,慶尙左道災傷敬差官鄭雲柱,除授之後,卽以身病阽危之狀呈狀,而纔授旋遞,事體未安,故使之調治辭朝矣。今又呈狀內,病勢非一時偶感之比,泄痢腹脹,俱係危惡,三朔沈淹,萬無復起爲人之望云。卽今冬節已屆,檢田迫急,有難等待其差歇,續續遞易,雖極未安,今姑改差,何如?傳曰,允。
又以吏批言啓曰,寧遠郡守李慶祉,以善治善賑,加資事,命下矣。雖已資窮,未經準職,何以爲之?敢稟。傳曰,特爲加資。
又以兵批言啓曰,僉知中樞府事趙世傑呈狀內,本職除命,出於匪分,分義惶悚,不得不出謝恩命,而年老病深,供職無計,特爲許遞云。西樞雖曰閑局,年老病深,旣無供職之望,則不可一向虛帶,今姑改差,何如?傳曰,允。
以李重協爲獻納,趙尙絅爲副應敎,申晳·申昉爲副校理,趙道彬爲刑曹判書,柳憲章爲慶州府尹,李箕鎭·金濟謙爲副修撰,趙文命·金民澤爲修撰,金鼎相爲任實縣監,金槹爲持平,趙最壽爲正言,梁廷虎爲慶尙左道災傷敬差官,趙尙健爲副護軍,宋必恒爲副司直。
李正臣啓曰,小臣,三省推鞫坐起進去,下直。傳曰,知道。
鞫廳啓曰,罪人大阿只,與趙聖擧相奸之後,謀殺本夫韓益成情節,旣已承款,依法例結案取招後,照律處斷,何如?答曰,依啓。
李正臣啓曰,兩司備員後省鞫開坐,例也,而今日省鞫開坐,罪人承服後,正言申昉移職,今當結案取招,而兩司雖未備,仍爲取招乎?敢稟。傳曰,臺諫雖一員,仍爲結案取招。
鞫廳啓曰,罪人大阿只,弑夫情節,一反前辭,而全不成說,其爲情狀,極爲痛惡,請刑推。答曰,知道。
李正臣,以義禁府言啓曰,弑夫罪人大阿只,凌遲處死事,承傳啓下矣。卽當行刑,而初三日忠勳府進香,初四日平安道進香,初五日翼陵莎草修改告祭受香,初六日發引初度習儀,待無故日擧行之意,敢啓。傳曰,知道。
以副校理申晳·申昉牌不進罷職傳旨,傳于李正臣曰,推考傳旨捧入。以修撰金民澤牌不進罷職傳旨,傳于李正臣曰,推考傳旨捧入。
以李著爲假注書。
權熀,以戶曹言啓曰,今番昌慶宮修理之時,次知內官,因事發怒,算員一人,繫頸曳入,故請推蒙允矣。昨日儲承殿修理之際,算員一人,又被內官繫頸曳入之患,草記警飭之後,又有此顚妄之擧,尤極可駭,後弊所在,不可置之。當該內官,一體從重推考,以懲後習,何如?傳曰,允。
又以魂殿都監郞廳,以摠護使意啓曰,一房郞廳金敏行,身病猝重,勢難行公云,改差其代,以尙衣別提洪得範差下,都廳趙尙健時無職名,令該曹口傳付軍職,何如?傳曰,允。
李正臣,以內醫院官員,以都提調·提調意啓曰,每年冬至使行醫員·譯官等,本院藥材貿易回還後,三次坐起內畢納,則入啓論賞,乃是流來之規也。上年藥材貿易醫員蔣世貞·譯官朴衎等,畢納於三巡之坐,依前例令本衙門施賞,何如?傳曰,允。
又以國葬都監郞廳,以摠護使意啓曰,以山陵道路·橋梁摘奸事,本都監堂上,都廳郞廳,與頓遞使,工曹堂上,繕工監提調各一員,明日先肅拜,再明當爲進去,而提調宋相琦,繕工監提調兼進,李晩成兵曹堂上兼進之意,敢啓。傳曰,知道。
權熀,以兵曹言啓曰,在前國恤發引及郊外擧動時,十里內高峯斥堠處,旗幟·炬子等,工曹·軍器寺,例爲進排,故今此大行大王發引反虞時,斥堠·炬子,依前例令該司進排事,節目啓下矣。卽因工曹牒呈,備邊司甘結內,此等進排之物,入於丁酉永減之中,而斥堠·炬子,自各其軍門排當事定奪,依此遵行云。自古應行之例,旣不可猝變,而發引時斥堠,則例以畿邑有廳軍定送矣。今若爲慮京司貢物主人之些少有弊,勒令京畿擔當,則分定往來之弊,尤有甚於京司,此亦不可不慮。十里內斥堠·炬子,依舊例令工曹進排,何如?傳曰,允。
又以內資寺言啓曰,本司,以菜物及甘艮醬·香醞酒,逐日供上之衙門,又有三年內祭奠輪回封進之事,而近年以來,凋弊莫甚,不成貌樣。至於下人料食及官房柴·油·漬等物,亦皆責出於貢物主人,故本寺形勢,實爲可悶,依司圃寺例,訪問量無主加耕火田,折受補用事,旣已定奪矣。江原道春川府鎭東面·北山外面·史炭面,鐵原府官仁面·葛宗面·骨坡面,伊川府西上下面·北一面,平康縣楡鎭面·楚西面,淮陽府嵐谷面,忠淸道忠州牧德山面,永春縣其矣川面·介面,黃海道新溪縣西面·赤岩面,瑞興縣東部防·梅洞防·木石防·所起防·平也防·禾面防·道以平防·所沙防,平安道順川郡蠶舍防·亏谷防,德川郡北面觀音·平岩·大勝洞·麻鄕乃,寧越郡養林洞樂水波,祥原郡東南面·水上·山谷·梨花,全羅道羅州牧烏山面·金丁面·元井面,長水縣身北面排龍洞,京畿安城郡·德谷·靑龍洞·龍王洞·去墨洞·鳥峴·新美里·後峴洞·稽洞·城南洞·玉坡里·德只谷·多水里等處,果是量無主加耕之地,依例折受之意,戶曹及諸道,分付施行,何如?傳曰,允。
申時,行晡哭。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,提調趙泰耉,右副承旨權熀啓曰,伏聞曉頭,差備門外,意外失火,此是大內至近之地,聖心或有所驚動,伏未審此時,聖體調攝若何,頭部微疼之候,漸益減歇乎?大妃殿氣候,亦何如?臣等不勝憂慮,敢來問安。答曰,知道。慈殿氣候一樣,而頭部微疼之候,漸差矣。意外失火之變,出於至近之地,驚遑之狀,不勝鎭定,而趁卽撲滅,亦云多幸矣。
大妃殿·中宮殿,藥房問安。答曰,知道。
李正臣啓曰,大司憲李喜朝在外,執義洪禹傳,掌令洪龍祚,持平李德壽呈辭,掌令朴弼正未肅拜上疏入啓,持平金槹未肅拜,今日以監察茶時之意,敢啓。傳曰,知道。
又啓曰,政官牌招事,命下矣,吏曹判書宋相琦,以繕工提調,橋梁摘奸事出去,不得出牌之意,敢啓。傳曰,知道。
又啓曰,假注書李著,時無職名,依例付軍職,冠帶常仕,何如?傳曰,允。
又以弘文館言啓曰,本館下番副修撰金濟謙,以校正廳郞廳,今日坐起時,晝仕出去之意,敢啓。傳曰,知道。
權熀,以兵曹言啓曰,卽聞光順門外,武藝別監所接假家失火,急聚四所衛卒,僅得撲滅,而招致別監,詳問曲折,則以爲奉常寺書員,自造果所,詣差備門外,進呈祭物,還歸之際,所持罹燭之火,偶然墜落於假家簷下,以致如此云。大內至近之地,有此失火,事極驚駭。奉常寺書員,令攸司囚禁重治,何如?傳曰,允。
又啓曰,差備門外武藝別監所假家,猝然失火,以致大內驚動,事極悚惕,雖幸卽爲撲滅,而別監輩,若常加警飭,早夜不怠,則大內至近之地,豈有如此失火之事乎?不可無別樣懲治之道,當該別監,令攸司摘發,囚禁科罪,何如?傳曰,允。
又以兵曹言啓曰,因司僕寺草記,今此發引時,各殿山陵問安內官·別監所騎馬入把之意,令該曹變通事,命下矣。各道上來之驛馬,各差備分把外,有難推移,且無前例,而第發引之日,又有移御之擧,本寺人馬,果難盡數責立,亦不可無變通之道。依陵幸時例,畿驛驛馬,量其容入,令本道定差官,整待入把之意,分付,何如?傳曰,允。
又啓曰,院僚不爲齊進,則雖在常時,尙患苟簡,而近日廳中,只有臣熀及右副承旨李正臣,適當多事之會,不成貌樣,已極未安。且今初六日習儀時,承旨三員,例有前期進稟之事,而卽今形勢,實無推移之路。都承旨金演,在外撕捱,疏批未下,左承旨吳命恒,同副承旨洪錫輔俱在外,上來遲速,有未可知,右承旨韓世良,情勢之外,實病且重,陳疏祈遞,亦未承批。若不趁今啓稟,則必將臨時窘迫,合有一倂變通之道,何以爲之?敢稟。傳曰,左承旨·同副承旨,竝改差。
李正臣,以弘文館言啓曰,新除授副應敎趙尙絅,以山陵都監都廳,時在京畿高陽地,修撰趙文命,時在全羅道金溝任所,副修撰李箕鎭,以覆審事,時在京畿道內。經筵入番事緊,請竝斯速乘馹上來事,下諭,副校理申晳·申昉,修撰金民澤,昨日旣有只推之命,竝更牌招察任,何如?傳曰,依啓。趙尙絅,竣事後,自當上來,勿爲下諭。
權熀啓曰,左承旨吳命恒,同副承旨洪錫輔,旣有改差之命,政官卽爲牌招,以在京無故人差出,仍卽牌招察任,何如?傳曰,允。
有政。吏批,判書宋相琦奉命,參判李澤在外,參議金在魯進。兵批,判書李晩成,道路摘奸事出去,參判兪命弘進,參議李翊漢式暇,參知趙觀彬在外未肅拜,右副承旨李正臣,吏兵批兼進。
吏批啓曰,判書宋相琦,以繕工提調,道路摘奸事出去,參判李澤在外,小臣獨政未安,何以爲之?敢稟。傳曰,只出緊任。以柳重茂爲左副承旨,朴彙登爲右副承旨,金麟慶爲金溝縣令,梁廷虎爲兼持平,趙世傑·吳命恒爲副護軍,洪錫輔爲副司直,梁廷虎·李顯之爲副司果。
權熀啓曰,國葬都監提調兵曹判書李晩成,頓遞使訓鍊大將李弘述,使將校來言,以道路摘奸事,令先爲肅拜,明將出去陵所,其日內當爲回還,而都城十里外,佩命召往來,事涉未安,令本院稟旨云矣。自前將臣出去經宿時,請納命召,有仍佩往來之命,今則雖非經宿之地,係是十里之外,兩臣亦佩命召,何以爲之?敢稟。傳曰,仍佩往來。
又啓曰,新除授承旨牌招事,命下矣,更鼓已下,待明朝出牌之意,敢啓。傳曰,知道。
申時,行晡哭。
都承旨金演疏。伏以臣冥行世路,日陷機穽,意外人言,構罪至深,誠荷天地之仁,曲從末減,只命罷臣之職,臣銜恩戴罪,迸蟄郊坰,惟以殷奠散班,往來參哭之故,不得永出鄕外。曾未數朔,特敍遽降,繼而有大行大王挽章製述之命,而踪地危蹙,不敢自同平人,晏然製進,四十年服事之微誠,終不能自效其萬一,中夜悲泣,衷情蘊結,有臣如此,生不如死。不意此際,銀臺除命,乃下於千萬夢寐之外,諭臣以乘馹上來者,臣祗奉召命,感激惝怳,不知無狀賤臣,何以得此於聖明之前也?臣以至愚極陋,先大王所拂拭,累被寵擢,致位宰列,秋毫皆聖恩也。顧未能先犯蓐蟻,以少伸其犬馬之忱,而乃以不忠不敬之目,重速官謗於天崩號擗之日,臣何足言?有辱淸朝命德之列,臣誠自傷,樹立素汚,人乃謂可以此等評目相加也。噫,疏論之臺言,旣非目擊,則不過傳之者誤也,槪臨急便旋,因病救藥,伊時在廷諸臣,孰能自免於連日雨濕之中?而獨於臣身,眼目偏明,至以班外,謂之班次,一勺謂之引觴,有若臣慢侮朝行,忘哀痛飮者然,附會吹覓,飛語造訕,必欲甘心而後已者,抑獨何意?臣旣負此重罪,雖大臣白臣之不能飮,察臣之被構誣,遄加牽復,收召如舊,在臣廉義,其何敢待恃寵靈,更投孤危之迹於衆目睢盱之中,終自納於罔測之地也?顧臣病情方劇,負席涔涔,實無一分自力之勢,而亦未暇贅陳。伏乞聖慈,亟削臣職,仍命選部永刊臣名於朝籍,俾臣得以守訓自靖,避遠駭機,以卒天地生成之澤,不勝幸甚。答曰,省疏具悉。臺言過當,不必深嫌,卿其勿辭,從速上來察職。
左承旨韓世良疏曰,伏以臣之情地,萬無冒進之勢,而頃在隷院,露章請譴,而未蒙嚴誅,反承恩批,連尋長單,亦未免見阻,進退路窮,抑塞悶鬱,杜門塊蟄,已過旬日,不意喉司新命,又降此際,臣誠惝怳感激,涕汗交集,實不知所以爲處也。念臣所遭,非尋常規警之比,言者之缺數字論,伊日入直承宣,則其意不專在於黃璿,特以聖度包容,只罷當該,而臣之罪自如也。冒罪趨榮,未有如許事理,區區微諒,已有自劃,雖該司散職,尙不敢冒居,矧今所臣僨敗之地,尤何敢抗顔出脚,復蹈覆轍,上累嚬笑之愛,下貽搢紳之羞哉?且臣於前疏,急於情勢之陳暴,未暇及於疾狀,而今臣犬馬之齒,已迫七十,昏睡聾聵,不是異事,而積年痰火之症,入秋轉劇,似瘧非瘧,寒熱交作,氣逆而頭䐉如碎,喘急而呼吸不平,有時昏窒眩倒,全不省事。似此症形,已無供職之路,而加以月前,左脚腫傷,數朔醫治,近纔完合,瘡根刮去之際,筋骨見傷,屈伸俱妨,便作痿躄,尙何有奔走陳力之望乎?臣雖至愚,粗知不俟駕之義,而情病俱苦,如右所陳,昨日嚴召之下,坐犯違慢,聖恩天大,罰止問備,而若論臣罪,萬戮猶輕。玆敢瀝盡肝膈,冒煩嚴廬哀疚之中,伏乞聖慈,諒臣情迹之窮蹙,察臣疾病之危苦,亟命削臣新授職名,仍勘臣罪,以肅朝綱,以安微分,千萬幸甚。答曰,省疏具悉。爾其勿辭,調理察職。
右承旨權熀疏,伏以臣於去夜,請推玉堂啓辭時,意謂儒臣四員中,二人疏單旣入,則徑出之罰,宜有所區別,只從請牌兩臣,敢請問備之罰,以爲上下番入直之地矣。陳啓後,旋復思之,則疏單雖已得徹,而若其徑出之失,顧無彼此,則理宜竝爲請推,而事出倉卒,有此疎漏,臣之昏謬,追悔靡及,心深愧蹙,實無冒據之勢,敢此露章,請譴於嚴廬之下。伏乞聖慈,俯賜諒察,亟許遞臣職名,仍治臣謬錯之失,不勝幸甚。答曰,省疏具悉。爾其勿辭察職。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,知道。
藥房都提調金昌集,同副承旨李正臣啓曰,伏未審夜來,聖體調攝,若何?頭部微疼之候,今已快減乎?所進湯劑,已盡於昨日矣。今日臣等,與諸醫入診,詳察聖候後議定,繼進當否,宜當。大妃殿氣候,亦何如?不勝憂慮,敢來問安。答曰,知道。慈殿氣候一樣,而頭部微疼之候,快減矣,勿爲入診。
大妃殿·中宮殿,藥房問安。答曰,知道。
藥房朝問安時,大妃殿口傳啓曰,以本院所進駞駱,還爲出給,仍以此物非此時所可進御爲敎,而此是藥物,故今月以後,依例封進矣。曾在己亥年,仁宣王后殿,以此封進,則初則命使出給,而其時以非肉伊藥,無未安之意,仰達,仍爲封進,則更無還給之命。今者,下敎雖如此,旣有仁宣王后時已行之例。蓋此非肉味之類,只是補氣之一藥物,則此時雖爲進御,少無未安之事,敢此更爲封進。傳曰,駞駱,常時亦不進御,雖異於他藥物,終始肉味之類,勿爲封進。
口傳啓曰,此物,終非肉味之類,不過藥物,故敢有所達矣。有此還給之命,反覆陳請,亦涉煩瀆,姑依下敎,停進之意,敢啓。無批答。
大殿,朝問安批答後,藥房口傳啓曰,今日若爲入診,則更察聖候後,湯藥繼進當否,欲爲議定矣,伏承勿爲入診之敎,醫官則趁早招入,以爲診察之地,何如?傳曰,知道。藥房再啓曰,卽者,醫官入診退出後,與之商議,則聖候頭部微疼,雖已差減,而脈候一向洪數,茶飮進御之頻數,亦無減歇之勢。此由於中焦濕熱用事之致,前進養血淸火湯,合少調中湯,加入中去柴胡,更加石膏煆二錢,知母一錢,加進數十貼,宜當云。此藥五貼,爲先劑入之意,敢啓。傳曰,知道。
李正臣啓曰,大司憲李喜朝在外,執義洪禹傳,持平李德壽呈辭,掌令朴弼正未肅拜上疏,入啓,掌令洪龍祚呈辭受由,持平金槹未肅拜,今日以監察茶時之意,敢啓。傳曰,知道。
柳重茂啓曰,吏曹郞廳來言,臺諫有闕,政事,何以爲之?取稟。傳曰,明日爲之。
權熀啓曰,守令未署經,至於九員之多,而兩司無行公之員,除在外,陳疏入啓,呈辭受由外,呈告未肅拜人員,竝卽牌招,以爲署經之地,何如?傳曰,允。
又以弘文館言啓曰,本館下番副修撰金濟謙,以校正廳郞廳,今日坐起時,晝仕出去,而每每草記,事涉煩瀆。今後則除草記,直爲出去之意,敢啓。傳曰,知道。
又以兵曹言啓曰,今十月二十日大行大王發引時,各樣差備軍及祭軍,竝二百四十七名,在前則例以京畿下番騎兵調用矣。當此秋收未畢之日,外方民丁調發有弊,以轝士軍分排外,餘數取用,而陵所傳漏軍,則依前例,令地方官排立事,分付京畿監司處,同日移御時,差備軍九百九十四名,及二十一日返虞時,慕華館擧動差備軍三百一名,合一千二百九十五名內,衛軍不足代八百七十二名,他無推移之路,亦以轝士餘軍調用之意,敢啓。傳曰,知道。
以山陵都監提調狀啓,三物所工匠入接處及三物合篩假家,盡爲燒火,惶恐待罪事,傳于李正臣曰,勿待罪事,回諭。
李正臣,以校正廳言啓曰,頃日本廳草記批答,有文字訛誤處,付標以入,編次,依列聖御製分編之例,可也之敎矣。詩文分編,則各爲二冊,所當一時謄書中草以入,而目今寒事漸近,工役甚急,中草謄本,御覽還下,然後可以正書入刻。故詩二冊中草,爲先付籤以入,文二冊中草,今方換準,當爲鱗次入啓,而取考列聖御製,則詩文年條,或塡書,或不塡書,今此御製詩文年條,雖難盡塡,其中詳知年條,則一一付籤以下,以爲塡書之地。且本冊中,有當離書而連書,當連書而離書之處,此則正書時,自本廳直爲釐正,恐爲無妨。今此中草二冊,紙頭付籤措語,別單書入之意,敢啓。傳曰,知道。
又以魂殿都監言啓曰,本都監入直堂上閔鎭遠,今日以標石書寫官,國葬都監晝仕進去之意,敢啓。傳曰,知道。
又以國葬都監郞廳,以摠護使意啓曰,本都監郞廳金麟慶,昨日政,移拜外任矣。其代,以刑曹正郞尹世顯差下,何如?傳曰,允。
以右副承旨朴彙登,牌不進,罷職傳旨,傳于柳重茂曰,推考傳旨捧入。
柳重茂啓曰,右副承旨朴彙登,旣有只推之命矣,當此習儀不遠,變通差出之日,不可不備員推移,更爲牌招察任,何如?傳曰,允。
以持平李德壽牌不進,罷職傳旨,傳于李正臣曰,推考傳旨捧入。
以右副承旨朴彙登再招不進,罷職傳旨,傳于李正臣曰,推考傳旨捧入。
申時,行晡哭。
傳于李正臣曰,明朝領相命招,使之卜相。
初昏,雷動電光。夜一更,電光雷動。
持平金槹上疏。大槪,臣三叨言地,一無裨補,狂妄之言,累觸時諱,偶因一疏,竟陷語阱,杜門跧伏,分作明時之棄物,不自意,有柏府新命,聞命驚惶,不知所以自措也。臣釁負旣重,嗔謗如屋,朝家雖刊名朝籍,永勿檢擧,亦不爲過,而乃蒙聖上抆拭之恩,收臣於衆棄之中,復置於言責之職,分義道理,固當趨承之不暇,而顧臣所曹,不比細故。雖欲抗顔冒出,其於一世之嗤點,何哉?縮伏累日,不敢唐突出肅,今以守令署經,召牌下降,怵分畏義,不敢坐違,謹詣闕外,略暴難進情實,拜章徑歸。伏願遞臣職名,勘臣罪犯,以爲慢命妄言者之戒事。入啓。答曰,省疏具悉。爾其勿辭,從速察職。
金槹原疏,伏以臣,三叨言地,一無裨補,每自循省,徒積愧懼。然其區區素心,只在於有懷無隱,事苟可言,則未忍終默。不顧群非,徑情獨行,庶可爲一分報效之圖,而戇拙之姿,不入俗樣,狂妄之言,累觸時諱,早晩顚沛,臣亦自料,偶然一疏,竟陷語穽,罪名非常,罰止罷官。優游聖渥,杜門跧伏,分作明時之棄物,不自意曾未幾何,因大臣之筵奏,恩敍特下,繼有柏府新命,臣誠驚惶震越,不知所以自措也。臣於頃日疏末,略論儒臣疏謬之失者,非有他也,大抵泮儒所謂具疏未上者,自有其人,人無不知,而儒臣反引不當之嫌,强自分疏。臣看來,心甚非之,適當寫疏,信筆尾陳,若以臣詳見宛轉而爲咎,則臣亦不必自是,而若乃大臣之箚,則徑生疑怒,過加摧制,抛却本事之是非,別成題可之一案。至以無一礙逼,如許風習等語,爲言,有若臣被其詆斥,對擧反詈者然,臣未知必有礙逼於己,然後方可以論人耶?臣誠惝怳,莫知其故也。缺數字持平申晳之疏,踵演箚論之緖餘,謂臣疏語,無倫理駭公議,而大臣箚論,欲警風習云,則其罪狀臣者,殆無餘地。執此繩律,遞罷猶輕,而乃反攙引他般事件,抑揚闔闢,强請收還,自不覺其言之矛盾,眞所謂反半上落下者也,豈意臺閣之上,乃有此苟且之言議耶?臣誠一哂,不欲與之較辨也。臣釁負旣重,嗔謗如屋,朝家所以處臣者,雖刊名朝籍,永勿檢擧,亦不爲過,而乃蒙聖上抆拭之恩,收臣於衆棄之中,復置於言責之職,踵頂膚髮,罔非洪造。在臣分義,道理固當,感激趨承之不暇,而顧臣所遭,不比細故,貽辱臺閣,前所未有,臣雖欲徒恃寵靈,抗顔冒出,其於一世之嗤點,何哉?區區情勢之萬分難强,如右所陳,縮伏累日,不敢唐突出肅。今以守令署經,召牌下降,怵分畏義,不敢坐違,謹此隨詣闕外,略暴難進情實,仰請嚴譴,拜章徑歸,臣尤死罪。伏願聖明,俯賜諒察,將臣職名,亟行鐫遞,仍命有司勘臣罪犯,以爲慢命妄言者之戒,不勝幸甚。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
柳重茂啓曰,大司憲李喜朝在外,執義洪禹傳,持平李德壽呈辭,掌令朴弼正未肅拜上疏,入啓,掌令洪龍祚呈辭受由,持平金槹未肅拜,今日以監察茶時之意,敢啓。傳曰,知道。
李正臣啓曰,卽者內醫院掌務官來言,都提調金昌集臺疏被斥,提調趙泰耉昨遭子婦喪,副提調金演在外,今日藥房問安,不得爲之云矣,敢啓。傳曰,知道。
柳重茂啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
李正臣啓曰,卽者吏曹郞廳來言,今日爲政事,命下,而判書宋相琦,參議金在魯俱以病不來,參判李澤在外,不得開政云。判書宋相琦,參議金在魯,竝卽牌招開政,何如?傳曰,允。
又啓曰,領議政金昌集,命招不進矣。傳曰,右相命招。
又以魂殿都監言啓曰,本都監入直堂上閔鎭遠,今日以標石書寫官,國葬都監晝仕進去之意,敢啓。傳曰,知道。
又以弘文館言啓曰,本館下番修撰金民澤,以校正廳郞廳,今日坐起時,晝仕出去,而每每草記,事涉煩瀆。今後則除草記,直爲出去之意,敢啓。傳曰,知道。
以京畿監司,以都承旨金演病重,上去不得事,狀啓,傳于柳重茂曰,調理上來事,回諭。
柳重茂啓曰,右議政李健命,命招不進矣。傳曰,知道。
又啓曰,明日初度習儀時,承旨三員,當爲進參,而一員未差,都承旨金演,以情病俱苦,縣道辭狀,旣已入啓,右副承旨朴彙登,旣被臺言,且有實病,同副承旨李正臣,以誌文校正,標石進寫事,陳疏未承批。此三員,俱無進參之勢,而無故之人,只有臣重茂,右承旨權熀,無以推移,勢甚窘迫,合有變通之道,何以爲之?敢稟。傳曰,右副承旨朴彙登改差。
又啓曰,卽今僚員不齊,事甚苟簡。今日政,承旨有闕之代,以在京無故人差出,仍卽牌招察任,何如?傳曰,允。
有政。吏批,判書宋相琦牌不進,參判李澤在外,參議金在魯進。兵批,判書李晩成都監進,參判兪命弘病,參議李翊漢進,參知趙觀彬在外未肅拜,同副承旨李正臣吏·兵批兼進。
吏批啓曰,判書宋相琦牌招不進,參判李澤在外,小臣獨政未安,何以爲之?敢稟。傳曰,只出緊任。
又啓曰,江界府使,今當以武臣差出,而擬望之人乏少,未准朔禁軍將及守令,竝擬,何如?傳曰,允。又啓曰,臺諫闕員,今當差出,而擬望之人乏少,外任竝擬,何如?傳曰,允。
以李敏英爲左承旨,尹陽來爲刑曹參議,趙奎彬爲戶曹佐郞,洪龍祚爲正言,李翊漢爲右副承旨,任泂爲掌令,具後翼爲江界府使,兪一基爲巨濟府使,洪鉉輔爲京畿都事,崔爾柱爲禁府都事,韓世良·朴彙登·洪龍祚爲副護軍,金龍慶爲副司果,李著爲副司正。
柳重茂,以兵曹言啓曰,今九月二十五日引見時,工曹判書閔鎭遠所啓,曾在先朝己卯年間,小臣入侍晝講,是時小臣,以監賑御史,回還未久,故以私賑人除職事,奉承傳,而身死者,宜令贈職之意,陳達,則領府事李濡以兵判入侍,仍繼陳曰,不但私賑人,凡諸奉承傳,未蒙恩而死者,不止一二,極爲憐憫,竝令一體贈職,則似好云云。先大王,有問于大臣,稟處之敎,而近日招問兩銓下吏,則皆以爲不知,故考見政院其時日記,則果有擧條而成命之下,至今不爲擧行矣,該曹之事,極爲疎漏,事體誠甚未安。令政院謄出日記,分付該曹,依先朝成命,議大臣稟處,何如?上曰,依爲之事,命下矣。曾於癸未年,因故判書尹世紀陳達,承傳人身死之類,隨其地望,參酌贈職事,旣已定奪,亦嘗因其呈狀,多蒙贈職之典,筵臣所達,恐未知有此定奪而然矣,本曹更無別爲議大臣之事,置之,何如?傳曰,允。
又以刑曹言啓曰,初四日以前,連有拘忌,賊人李士先,不得行刑事,旣已稟啓矣。今日以後,亦連有拘忌,待無故日行刑之意,敢啓。傳曰,知道。
以左承旨李敏榮,牌不進罷職傳旨,傳于柳重茂曰,推考傳旨捧入。
柳重茂啓曰,發引時承旨二員,例爲進參,而自初度習儀隨參,仍爲陪往矣。明日,是初度習儀,何承旨進去乎?敢稟。傳曰,左承旨·右承旨進去。
柳重茂·李正臣啓曰,災異之作,式月斯生,此已驚心,而昨夜雷電之異,又當閉塞之月,轟轟燁燁,不丁不寧,臣等,不敢知殿下始初之政,有何不合於天心,而天之警告,若是之非常也?水旱癘疫之餘,民類殆盡,國家危亡之徵,非止一端,而卒乃有非時震虩之變。臣等於此,有以見天之仁愛我殿下,必欲使大警動,大振作,以迓新服之景命,以延垂絶之國脈,其丁寧告戒,不啻若面命而耳提,殿下其可不惕然警懼,思所以應天之道乎?於乎,今日國事,可謂痛哭流涕之不足矣。國計之耗竭,人心之渙散,位著之苟充,綱紀之不振,惠澤之未究,事務之多曠,何莫非已亂之形,必亡之兆,而近日朝廷之上,黨議橫流,用捨之際,偏係日甚,是非之間,眩惑滋深,此有識之所以隱憂永歎而不知止者也。此則固當歸之於有司者之責,而竊瞯殿下嗣服以來,深墨之孝,恭默之思,固知出於諒闇不言之盛意,而發政施令,一任群下之稟行,謀事稽言,每欠聖斷之揮廓,群情之泄鬱,日以益甚。上天之示警,亦安知不由於斯耶?惟願殿下,克念天心之譴告,深軫國事之艱虞,大警動其志,大奮發其事,亟盡消弭之策,以答仁愛之警焉。從前列聖,新承丕基之初,必首降求言之旨,而側聽累日,綸音尙閟,臣等竊悶焉。況此遇災之辰,尤不可無廣詢修省之道,惟殿下竝加留神焉。臣等,忝居近密,目見非常之災,不勝憂懼之忱,區區蕘說,敢此仰陳。答曰,遇災憂懼,不遑寧處矣。爾等之言至此,可不留意焉?
柳重茂,以兵曹言啓曰,本曹參知趙觀彬在外,參議李翊漢,今日政,移拜承旨,參判兪命弘,今方入直,臣晩成當以國葬都監提調,明日習儀時進去,而靈轝侍衛,無他推移之員,參議有闕之代,以在京無故人,待明朝口傳差出,仍卽牌招,以爲推移進參之地,何如?傳曰,允。
申時,行晡哭。
傳于柳重茂曰,大妃殿,以破殯後,當隨時移御,祗迎一節,勿爲擧行,爲敎。儀註中,改付標以入。
夜五更,流星出畢星下,入坤方天際,狀如拳,尾長三·四尺許,色白。
領議政金昌集箚子。大槪,臣伏見正言趙最壽之疏,以諸臣之救解尹志述,爲罪,又以宋成明所論,爲是,震怖惶縮,靡所容措。今日藥房問安,不得進參,又以枚卜事,嚴召降臨,而亦不敢冒沒趨承。伏乞聖明,勘臣罪律,以謝人言事。入啓。答曰,省箚具悉卿懇。臺言過當,不必爲嫌,不得進參,有何所傷?卿其安心勿待罪,卽起視事,以副至望。仍傳曰,遣史官傳諭。
右議政李健命箚子。大槪,卽因枚卜,召牌遽降,而臺疏之語意危怕,臣方一倍悚縮,以俟譴罰之不暇,何可晏然冒進,以傷國體乎?乞遞臣職,以安微分事。入啓。答曰,省箚具悉卿懇。臺言過當,不必爲嫌,卿其安心勿待罪焉。仍傳曰,遣史官傳諭。
領議政原箚。伏以,臣昨伏聞正言趙最壽之疏,極言時事,以諫臣之救解尹志述,爲罪,又以宋成明所論,爲是,雖未得見其全本,其言之危怕,槪可想矣,震怖惶縮,靡所容措。疏今未下,固不敢徑先分疏,而臣之不敢晏然在職,則決矣。今日藥房問安,不得進參,又以枚卜事,嚴召降臨,而亦不敢冒沒趨承,席藁私次,恭俟威罰。伏乞聖明,亟命勘臣罪律,以謝人言,千萬幸甚。批答見上
右議政原箚。伏以,卽因枚卜命下,首相違牌,召旨迤及於臣身,在臣分義,宜爲竭蹶趨承,而第伏聞昨夕臺疏,極論時事,語意危怕,且以宋成明疏論,爲是云,若然,則臣之前被罪名,固自如也。臣方一倍悚縮,以俟譴罰之不暇,何可晏然冒進,以重傷國體乎?情勢危蹙,不得不坐違嚴命。伏乞聖明,亟許鐫削臣職,以安微分,不勝幸甚。批答見上
上在慶德宮廬次。
下直,平山府使李岌。
朝哭後,大妃殿·大殿·中宮殿,政院·玉堂問安。答曰,罔極。
李翊漢啓曰,大司憲李喜朝,掌令任泂在外,執義洪禹傳,持平李德壽呈辭,掌令朴弼正未肅拜,上疏入啓,持平金槹未肅拜呈辭,今日以監察茶時之意,敢啓。傳曰,知道。
柳重茂啓曰,發引時陪從承旨,自今日初度習儀進參事,稟定矣。左承旨李敏英昨日違牌,只推之後,今又不爲出肅,而右僚請牌,有違廳規,何以爲之?敢稟。傳曰,牌招。
權熀啓曰,左承旨李敏英疏批已下,習儀時迫,所當更請牌招,而拘於廳規,不得牌招,何以爲之?敢稟。傳曰,牌招。
又以魂殿都監言啓曰,本都監入直堂上閔鎭遠,今日以標石書寫官,國葬都監晝仕進去之意,敢啓。傳曰,知道。
李翊漢,以義禁府言啓曰,以統制使狀啓,刑曹粘目,巨濟前府使閔鎭斗,移本府處置事,允下矣。閔鎭斗時在任所,依例發遣府書吏拿來,何如?傳曰,允。
又以國葬都監言啓曰,今日習儀時,都廳不可不備員,而都廳金相玉,時無職名,令該曹卽爲口傳付軍職,使之進參,何如?傳曰,允。
又以義禁府言啓曰,初六日以前,連爲拘忌,弑夫罪人大阿只,不得行刑之意,前已稟啓矣。初七日以後,亦連有拘忌,待無故日行刑之意,敢啓。傳曰,知道。
李正臣,以工曹言啓曰,本曹其人,貢物主人無價責應之役,極其浩多,主人輩,將至渙散之境。故丁酉年,自備局,使之條陳弊瘼,其中可減者永減,而各軍門斥堠·炬子,亦入於永減之中。其年溫幸時,斥堠·炬子,皆自各軍門,擔當擧行,已成式例矣。今者兵曹,更以自本曹擧行之意,草記啓下,丁酉溫幸時,旣自軍門擧行之後,又爲責徵於貢物主人,則殊無當初定奪之本意,不但貢物之人呼冤難保,其在事體,亦極未安。一遵丁酉廟堂定奪,依溫幸時例,仍令各其軍門擧行之意,分付,何如?傳曰,允。
備忘記,傳于李翊漢曰,長番內官金兌熙,常爲緩緩入來,拿問定罪。
吏曹口傳政事,以黃龜河爲兵曹參議。兵曹口傳政事,以金相玉爲副司直。
權熀啓曰,同副承旨李正臣,以所寫誌文校正官,翼陵表石進寫事,日昨陳疏矣。校正一款,尤爲緊急,都監累次催促,而時未承批,不敢任自進去,何以爲之?敢稟。傳曰,下批後進去。
又啓曰,卽者,國葬都監郞廳,以提調意來言,今日初度習儀時,摠護使以臺諫引嫌,不爲進參。摠護使之不參習儀,乃是前例未有之事,令本院稟旨云,何以爲之?敢稟。傳曰,遣史官傳諭。
又啓曰,卽因本院啓辭,摠護使李健命處,有遣史官傳諭之命矣,必有諭旨文字,然後可以傳諭,何以爲之?敢稟。無批答。
李翊漢,以國葬都監言啓曰,臣等今日,以初度習儀,來會都監矣,摠護使李健命,因臺疏,情勢難安,不得進參。政院稟啓等待之際,日勢已暮,如欲仍爲設行,則必致犯夜,事體極爲未安。曾前習儀時,摠護使有故,則亦有退行之例,令該曹更爲擇日擧行,何如?傳曰,允。
申時,行晡哭。
權熀,以禮曹言啓曰,因傳敎,大妃殿移御時,殿下祗迎一節,纔已改付標以入,而第念殿下城外奉辭後,還宮之際,日勢想早,大妃殿出宮,旣以巳時推擇,則雖臨時推移時刻,而侵晨動駕,極涉未安。殿下還宮後,大妃殿從容移御,似爲便當,且殿下未還宮前,大妃殿先爲移御,則侍衛陪從,亦多苟簡,此亦可慮。祗迎之節,似不可不磨鍊,惶恐敢啓。以禮曹草記,傳于李翊漢曰,以大妃殿慈敎,祗迎一節,旣已停止,此草記,還爲出給。
左承旨李敏英上疏。大槪,臣衰朽癃廢,聾病且甚,銀臺夙夜之任,望斷陳力,日昨承宣之與臣同病者,至被臺斥,此尤臣難進之一大關節。伏乞聖慈,諒臣病廢實狀,亟許遞改事。入啓。答曰,省疏具悉。爾其勿辭,從速察職。
原疏曰,伏以,臣衰朽,聾病且甚,銀臺夙夜之任,望斷陳力,不得不坐違嚴召,縮伏惶隕,恭俟譴罰,聖度天大,至靳例罷,臣非木石,寧不知感?分義所在,宜不敢復事撕捱,而第臣重聽,始於昨年重病之後,漸至沈痼,仍成聾聵,已作廢疾之人,以此病狀,雖閑漫之職,猶難堪任,況可望出入前席,奉令承敎,以供其職事乎?臣之不可冒居此職,不但臣自劃已久,實亦通朝之共知也。念臣以庸陋無似,猥蒙先大王抆拭之恩,首尾三十年,忝叨近密,絲毫蒙補,遽遭如喪之痛,古人所謂追先帝之殊遇,欲報之於陛下者,正說臣今日心情。如可一分自力,則及此未死之前,致身邇列,一瞻淸光,豈非臣區區之至願,而其於疾病之難强,何哉?日昨承宣之與臣同病者,至被缺數字,此尤臣難進之大關節,反覆思惟,終無缺數字玆於荐召之下,謹詣闕外,陳章徑歸。伏乞聖明,察臣病廢實狀,亟許遞改臣新授職名,仍治臣違慢之罪,以警具僚,不勝幸甚。臣無任云云。
上在慶德宮廬次。
下直,知禮縣監宋宗錫。
朝哭後,大妃殿·大殿·中宮殿,政院·玉堂問安。答曰,罔極。
李翊漢啓曰,大司憲李喜朝,掌令任泂在外,掌令朴弼正未肅拜上疏,入啓,執義洪禹傳,持平李德壽呈辭,持平金槹未肅拜呈辭,今日以監察茶時之意,敢啓。傳曰,知道。
權熀啓曰,藥房闕候,已至累日,而都提調金昌集方在引嫌中,提調趙泰耉頃以服制,出去,副提調金演以相避,引嫌陳疏,提調趙泰耉,服制雖未準限,今日已經成服,卽爲牌招,何如?傳曰,允。
又啓曰,吏曹郞廳來言,承旨及臺諫有闕,政事何以爲之?敢稟。傳曰,當日爲之。
又以禮曹言啓曰,今十月初九日昌陵王后陵上莎草修補,及同月初十日翼陵陵上莎草修補時,大臣及本曹堂上·觀象監·繕工監提調各一員,前一日進去,監董畢役事,啓下矣。兩陵,同在一山之內,大臣以下,兼爲進去監董,何如?傳曰,允。
又以禮曹言啓曰,今此昌陵王后陵上及翼陵陵上莎草修補時,大臣當爲進去,而領議政金昌集,右議政李健命因臺疏,情勢難安,俱不得進去。在前如此之時,原任代行,已有規例,而該曹不敢擅便,令政院稟處,何如?傳曰,允。
又啓曰,卽者,禮曹郞廳來言,來初九日昌陵改莎草,初十日翼陵改莎草,本曹堂上,明當進去,而判書李觀命以都監提調,明日習儀進去,參判朴泰恒身病甚重,不得進去,參議未差,無他可進之員,令本院稟旨變通云。參判朴泰恒卽爲牌招,參議有闕之代,今日政差出,仍卽牌招,以爲推移進去,何如?傳曰,允。
李翊漢啓曰,監·兵使遞來後,密符例皆親納,而前慶尙監司吳命恒,以其親病危重,急於歸護,使褊裨替納,情理雖切,有違法例,推考,何如?傳曰,允。
又啓曰,前慶尙監司吳命恒處,標信齎去宣傳官宋元瑞,因病落後,密符及標信,不爲同時還納。雖未知病勢輕重之如何,而其在事體,殊甚駭然,從重推考,何如?傳曰,允。
有政。吏批,判書宋相琦病,參判李澤在外,參議金在魯進。兵批,判書李晩成都監進,參判兪命弘進,參議未差,參知趙觀彬在外未肅拜,右承旨權熀吏·兵批兼進。
吏批啓曰,判書宋相琦病不來,參判李澤在外,小臣獨政未安,何以爲之?敢稟。傳曰,只出緊任。
權熀,以吏批言啓曰,新除授會寧府使李台望戶奴呈狀內,上典,今年六十八歲,年限已過,斯速入啓處置云。李台望年限已過,則法不當赴任,改差,何如?傳曰,允。
吏批,又啓曰,會寧府使,今當差出,而武臣嘉善中,可擬之人絶乏,堂上閫帥及守令竝擬,何如?傳曰,允。
以韓世良爲左承旨,任守幹爲同副承旨,趙鳴謙爲司諫,趙觀彬爲禮曹參議,李正臣爲兵曹參議,金幹爲戶曹參議,金濟謙爲校理,朴長潤爲兵曹正郞,李悟爲鐵山府使,柳貞章爲會寧府使,朴守義爲司僕主簿,金鎭玉爲副護軍。
權熀,以吏批言啓曰,前會寧府使李台望,未赴任改差,所授加資,還收之意,敢啓。傳曰,知道。
吏批啓曰,新除授會寧府使柳貞章,時無加資之命,何以爲之?敢稟。傳曰,依例加資。
李翊漢,以義禁府言啓曰,卽接月令醫員崔漢龍手本,則時囚罪人尹尙遠,以素患痰病疝氣,處冷復發,時時上衝,呼吸不通,言語短澁,水飮不能下咽,兼得寒疾,頭痛如碎,四肢沈重,骨節疼痛,晝夜苦劇,氣息奄奄,死生可慮云。自前罪人病勢如此,則有保放救療之規,敢此仰稟。傳曰,知道。
權熀啓曰,因禮曹草記,昌陵·翼陵莎草修補時,時任大臣,當爲進去,而領議政金昌集,右議政李健命因臺疏,情勢難安,俱不得進去。在前如此之時,原任代行,已有規例,而該曹不得擅便,令本院稟處事,允下矣。本院亦不敢擅便,何以爲之?敢稟。傳曰,趙判府事進去。
李翊漢,以兵曹言啓曰,明日習儀時,靈轝侍衛,本曹堂上一員,當爲進參,而判書李晩成以國葬都監提調,進去,參知趙觀彬在外,臣命弘獨爲入直,無他推移進參之員,參議有闕之代,以在京無故人,卽爲口傳差出,仍爲牌招,使之察任,何如?傳曰,知道。
申時,行晡哭。
藥房提調趙泰耉,右副承旨李翊漢啓曰,日昨電雷非常,伏想聖心警懼必深,因山不遠,伏未審此時,哀疚中聖體調攝,若何?頭部微疼之候,已盡快減如常,引飮頻數之症,亦宜減歇,而劑入湯癠,連爲進御乎?大妃殿氣候,亦何如?臣等不勝憂慮,敢來問安。答曰,知道。頭部微疼之候,快減矣。
大妃殿·中宮殿,藥房問安。答曰,知道。
傳于李翊漢曰,今此還御時,寧嬪貴人轎軍,令該曹待令事,分付。
正言趙最壽上疏。伏以,如臣庸碌,累廁宮僚,事殿下於銅闈,亦有年矣。臣之長短才否,殿下宜無不燭,而今忽取臣於充數末副之擬,而置身於諫諍言議之任,抑何故也?臣雙擎除旨,以首頓地,在臣分義,固當竭蹶趨承,圖報萬一,而第臣學識蒙昧,言議骫骳,上不足以見信君父,下不能以挽回世道,則臣安可苟然冒受,以貽忝竊之譏乎?今因署經,召牌下辱,偃騫坐違,義所不敢,輒此走伏於闕外,略持微悃,仰請恩遞。伏願聖明,亟令遞改,以重臺選,以安賤分焉。臣方丐免,豈暇論他,而目今乾綱弛而黨勢張,國家將危,則在草野猶言之,官旣諫名,又安敢默然而已乎?仰惟殿下,翼室恭默,無所措爲。曾未有一言一事之可窺幾微者,而今日廷臣,不知何故,自生疑懼,爲計日深。凡所以操切上躬,無所不至,而至於尹志述之事而極矣。殿下嗣服之後,苟或爲私親而有過隆之擧,則爲臣子者,雖以死爭之,未爲不可,而今殿下於此事,未嘗有一毫議及,則凡在廷者,本無可言之端。至於誌文一款,爲君父諱親,乃臣子至當之義,而志述何人,乃敢忽然提起,必欲暴揚往事於大文字之上,以增我殿下傷痛之私懷者,已是不忍,而若其有若殿下眞有可諱之親等語,勒令君父,自絶其所生之恩,加非理於君父,若是無嚴,豈不萬萬絶痛?嗚呼,人於所生私親,不幸遇變者,古亦有之,情則雖或未盡,恩則不可汶絶,玆誠亘古今不易之義,故志述之倡此擧也。館學儒之與志述同氣味者,亦皆相顧驚愕,盡數奔散,人心所同,於此可見。志述之攘臂獨當,抑何意哉?非獨君臣之分,擧皆掃盡,抑恐倫彝之重,因此而斁絶也。律止編配,已是我聖上斟酌寬假之典,而一時之人,紛紜救解,終使聖上,不能獨抵衆口,還寢成命而後已。是則義理乍明而復晦,主威稍行而旋奪,臣竊不勝其痛惋歎惜也。當初捲堂儒生,不過志述之一二餘黨,所宜倂志述逐出,苟慮空館,則自有他儒生勸入之前例,而必欲勸入其黨,以爲宥志述之資,要君護黨,又孰甚焉?臣謂志述宜施絶島竄配之律,以正王章,兩司諸臣之交章迭疏,譁然營救,不少顧忌,其在分義道理,安敢如是?國子堂上之憑藉勸入,附陳己見,而脅持操切,有浮於儒生所懷,似此擧措,無嚴極矣。不可無譴責之道,兩司及國子堂上,竝宜一體罷職也。噫,禎翊之向來負犯,何等重大,而前承旨金一鏡,旣被禎翊反詈之言,則陳疏自辯,在所不已。初批辭旨,極其嚴正,則承宣從中而請改,臺臣承令而擊去請罪之啓,迄今爭執,公論齊憤,莫不爲駭。臣謂當初發啓之臺臣,宜加譴罷,微稟承宣之從中幻弄之罪,不可以罷職薄罰而止,亦宜施削黜之典,以杜後弊也。臣又聞本院,方有前承旨宋成明削奪之啓,臣於此,尤有所不可混參者。噫,當此威權下移,主勢孤危之日,成明之言,可謂切至,而群咻衆怒,閱月論啓,其亦縱恣之,甚矣。臣意以爲,削奪之請,不惟嚴辭揮斥,頃日特罷之命,亦宜亟令還寢也。噫,近日之可駭可愕遑忙可笑之擧,式日斯生,無非可言,而見今因山不遠,聖慕罔極,不可逐事論列瀆擾於哀疚之中。故只就其無禮君父,大乖義分之不可不急言者,略陳其一二,惟殿下澄省焉。臣無任云云。答曰,省疏具悉。侵詆大臣,語欠和平,未知其得當也。是月初四日入啓,是日批下
右議政李健命箚。伏以,日月有時,因山斯迫,廞衛隷陳,百僚悲遑,臣職在敦匠,宜先奔走,而不幸荐被人言,罪律未勘,昨陳血懇,未蒙矜許,縮伏私次,一味惶〈?〉,致令都監,啓稟退日,臣罪至此,尤萬萬矣。噫,臣無狀,忝叨匪據,絲毫無補,釁尤百出,早料顚沛,臣固自料。至於向日承宣之疏,主威下移等目,語意危險,雖荷聖明特軫簪履之舊,曲加容貸,而人臣負此罪名,其何以自立於覆載之間哉?只緣仙寢在殯,欑宮未啓,顧念分義,不敢撕捱,包羞忍恥,黽勉職事,而人之嗤點,亦已有日。今者臺疏復發,罪名如舊,則聖上雖欲每施恩敍,有不可得,在臣廉偶,亦何可徒恃寵靈,盤礴不去哉?況今山陵退壙,亦當始役,而未免遷就,若不及今變通,則必致無限狼狽。臺批未下之前,徑先陳籲,固知未安,而事勢急迫,有不容虛徐者,玆敢冒死更瀆於嚴廬之下。伏乞天地父母,察臣情迹之危孤,深慮國體之虧傷,將臣本職及摠護之任,亟賜遞改,移授無故大臣,以完大事,仍令攸司勘臣罪犯,以肅朝綱,以謝人言,千萬幸甚。答曰,省箚具悉卿懇。前箚之批,已諭予意,卿其安心勿辭,速出視事,以副至望。仍傳曰,遣承旨傳諭。
同副承旨李正臣上疏。伏以,臣於直中,伏聞臣所寫誌文,刻役已畢,而所刻點劃,多有失眞處,自都監屢次送言,促臣手自校正,而臣適入直,無路親檢,若欲晝仕出往,則非但有違院例,雖得出往,日晷甚短,去來悤悤,恐不能專意考閱,致有大事未盡之患,此已可慮,而且臣又復見差於翼陵表石陰記書寫官矣。誌石畢校之後,則繼將進詣翼陵碑石所,更始書役,而臣素有手戰之病,必預往休息,使心靜氣舒,然後方可以運筆繕寫。顧此誌文校正及表石書寫兩事,須費了旬餘,乃可訖已,而所帶喉舌之任,決不可一日暫曠。伏乞聖明,俯賜諒察,亟許遞改,以便公私,不勝幸甚。踏啓字。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房提調趙泰耉,右副承旨李翊漢啓曰,伏未審夜來,聖體調攝,若何?湯劑連進,而引飮頻數之候,近日則差減乎?大妃殿氣候,亦何如?臣等,不任憂慮,敢來問安。答曰,知道。慈殿氣候一樣,引飮頻數之候,減歇也。
大妃殿·中宮殿,藥房問安。答曰,知道。
柳重茂啓曰,大司憲李喜朝,掌令任泂在外,掌令朴弼正上疏入啓,執義洪禹傳,持平李德壽呈辭,持平金槹未肅拜,時無行公之員,監察茶時,已至累日,事甚未安。除在外上疏入啓外,呈告未肅拜人員,竝牌招察任,何如?傳曰,允。
權熀啓曰,昨日政新除左承旨韓世良,同副承旨任守幹俱在外,廳中,只有臣熀及左副承旨柳重茂,右副承旨李翊漢,除習儀進去人員,則無守廳之人,都承旨金演疏批已下,所當牌招,而長僚請牌,有違廳規,何以爲之?敢稟。傳曰,牌招。
又啓曰,新除授左承旨韓世良,時在京畿楊州地,同副承旨任守幹,時在廣州地,竝斯速乘馹上來事,下諭,何如?傳曰,允。
又啓曰,發引時承旨二員,例爲神輦侍衛,因進陵所,一員擧動陪進習儀,故三次習儀,三員當進。臣熀則旣承進去之命,而今日習儀時,神輦侍衛,何承旨備員進去乎?傳曰,右副承旨·左副承旨進去。
又啓曰,小臣與右副承旨李翊漢,神輦侍衛,習儀進去,下直。傳曰,知道。
權熀啓曰,昌陵·翼陵莎草修補時,禮曹堂上,今日當爲進去,而判書李觀命習儀進去,參判朴泰恒昨已違牌,新除授參議趙觀彬在外,無他推移進參之員,參判朴泰恒,更爲牌招,何如?傳曰,允。
又以國葬都監郞廳,以摠護使意啓曰,都廳趙鳴謙,昨日政新除諫職,時未肅謝矣。今日習儀時,不可不備員,卽爲牌招察任,何如?傳曰,允。
金演,以兵曹言啓曰,今日習儀時,判書李晩成以國葬都監提調進去,參判兪命弘以靈轝侍衛進去,臣參議正臣,以誌石校正都監,鎭日催促,事係緊重,無他推移入直之員,參知未差之代,以在京無故人,卽爲口傳差出,仍爲牌招,使之察任,何如?傳曰,允。
又以京都監郞廳,以摠護使意啓曰,山陵兩陵間磚石欄干石,今已改排矣,舊陵塋域及莎草,當爲修改。且陵上莎草,亦有間間枯損處,役處頗爲浩大,當初撤毁時,旣已告由,則今不必更設告祭,而修改日時,則不可不涓吉擧行,令該曹卽爲推擇,何如?傳曰,允。
又啓曰,卽今廳中,只有臣演一人,事多苟簡,習儀進去,右承旨權熀,左副承旨柳重茂,右副承旨李翊漢,過習儀後,竝牌招察任,何如?傳曰,允。
以持平李德壽牌不進,罷職傳旨,傳于柳重茂曰,推考傳旨捧入。
正言洪龍祚啓曰,目今仙寢在殯,擧朝哀遑,上下大小,惟當專心一意於愼終之節,而乃者,前承旨宋成明,乘時投疏,一篇精神,專出於敲撼朝廷,傾奪銓地之計,而捃摭排軋之不足,乃以無禮吾君,舒慘與奪,不在上而在下等語,公肆誣陷,罔有紀極,用意憯毒,殆同急書。梓宮書字,何等重大,而致令大臣,終不得入參,及至結裹之日,幾乎過時,僅僅成樣,苟使成明,一分顧念於大禮,則當此之時,何忍爲此擧耶?究厥罪狀,決不可罷職而止,請前承旨宋成明削奪官爵。近來一種不逞之徒,積憾蓄慍,換面迭出,必欲闖伺傾軋,蓋已久矣,而乃者,正言趙最壽,憑藉泮儒之事,欲售網打之計,投進一疏,指意陰險,人之巧憯,胡至此極?館儒被罪,實非聖朝之美事,此輩亦有人心,豈不知其過擧,而乃敢潛相揣摩,妄謂此機之可乘?恐動天聽,構陷朝紳,靡有紀極,不覺其情態之難掩,手脚之盡露,而況此廞衛將戒,上下哀隕之日,恣意壞亂,罔念國事,致令莫重習儀,不擧於正日,雖輿儓下賤,莫不戟手憤罵。論其罪狀,萬萬痛惋,不可不快賜斥絶,嚴加隄坊,請正言趙最壽削奪官爵,門外黜送。答曰,不允。趙最壽罷職。
獻納李重協啓曰,臣卽伏見正言趙最壽之疏,其所以聲罪泮儒,恐動聖聽者,極其危險,而至以兩司諸臣,譁然營救,竝請譴罰,臣於是,不勝駭怕,而繼之以慨然也。臣之頃忝憲職,適見聖上過中之擧,敢採輿誦,仰請反汗者,只欲我聖上,重賢關扶士氣,以光始初之政耳。今最壽所論,或有過隆之擧,則爲臣子者,以死爭之云者,似若看得一分義理,而迺以年少儒生,不擇於語言者,執爲罪案,乘機激訐,欲售其傾奪之計,不亦可笑之甚乎?雖然,在臣私義,不可被其詆斥而晏然於臺次,請命遞斥臣職。答曰,勿辭。
持平金槹啓曰,臣之情勢,有萬分危蹙之勢,無一毫冒出之理者,非止一端,故縮伏俟譴,惶霣無地。得見正言趙最壽疏本,則指意陰險,遣辭絶悖,不覺毛竦骨靑,而狙擊之鋒,迤及於請釋泮儒之諸臣,臣竊不勝駭惋之至。向日泮任遠配之命,實是無前非常之過擧,故臣適忝言地,耿耿憂愛之忱,不忍隱默。竊採輿人之誦,敢附匡救之義,略陳收還之請者,乃所以爲聖朝也,重賢關也,是豈徒爲一儒生地哉?而今乃責之以不少顧忌,詰之以宜罷其職,人之危險,胡至此極?噫,人心陷溺,義理晦塞,惟以擠陷異己,乘時求逞爲急,至以自生疑懷,爲計日深等語,肆然筆之於章奏,必欲禍人家國而後已,而其熒惑天聽,疑亂上心,恐動激訐,無所不至。在廷臣僚,盡入一打之中,其心所在,路人亦知,其所爲計,吁亦憯毒矣。公議之可畏,士夫之羞恥,固不足深責於此軰。臣不欲與之較辨,而旣被其詆斥,不可晏然於臺次,請命遞斥臣職。答曰,勿辭。
執義洪禹傳啓曰,昨伏見正言趙最壽疏本,聲罪泮儒,不遺餘力,而一篇精神,專在於壞亂朝廷,噴薄之言,遍及於請寢竄配之諸臣,臣看來竊不勝駭惋也。夫泮儒投竄,實非聖世之美事,臣於其時,適忝言地,目見過擧,不任憂慨之忱,採取物議,敢陳還收之請,是蓋出於爲聖朝規闕失之意,有何一分不合於分義道理,而今最壽,乃以營救爲罪,斥之以不少顧忌,詰之以宜竝譴罷,有若泮儒眞有大罪惡,而諸臣曲相救解者然,上以誣罔聖聽,下以排軋廷紳,必欲空朝著而後已,其爲計,吁亦巧且憯矣。彼誠急於投機,勇於伐異,危言怕說,未暇擇發,而獨不念此時之何時,而公議之可畏乎?此等風習,臣竊羞之,不欲與之較辨,而旣被其無限詆斥,亦何可晏然仍冒於臺次乎?請命遞斥臣職。答曰,勿辭。
李翊漢啓曰,執義洪禹傳,持平金槹,獻納李重協再啓煩瀆,退待物論矣。傳曰,知道。
又啓曰,正言趙最壽罷職事,命下,而臺諫,方以削奪官爵門外黜送,論啓,罷職傳旨不敢捧入之意,敢啓。傳曰,知道。
吏曹口傳政事,以洪錫輔爲兵曹參知。
權熀,以禮曹言啓曰,因山陵都監啓辭,舊陵陵上莎草修改日時,令該曹涓吉擧行事,命下矣。令日官推擇,則今十月初十日午時爲吉云,以此日時擧行,而告安文,事畢後臨時設行事,知委,何如?傳曰,允。
又以成均館官員,以知館事·大司成意啓曰,本館許多養士之需,專靠於外方奴婢身貢,而十數年來,民心巧詐,奸僞百出,或稱私賤,或稱良人,或稱驛奴,謀頉多門。各邑色吏頭目等,與奴婢輩,符同弄奸,憑藉戊·己大殺,時存奴婢,以生爲死,以存爲逃,冒錄雜頉于貢案中,見存無幾。本館物力,因此匱竭,凡百調度,不能成樣,其在供士之道,誠甚悶慮。各道所在本館奴婢隱漏謀頉之類,必須各別搜括,査實錄案,然後庶可支撑,而每式年各司奴婢,例有推刷之擧,發遣本館郞廳於忠淸道·全羅·慶尙等道,隱漏奴婢,搜括錄案,而曾前因奴婢等誣訴,自本館,刑曹·掌隷院出給者,及又以本道啓聞出給之類,更加査覈,如或有不爲明査,泛然出給者,則決給文書,收聚燒火,冒頉奴婢等,則因前錄案,以爲振起物力之地,何如?傳曰,允。
又以京都監郞廳,以摠護使意啓曰,山陵陵莎草修改,今初十日爲吉云,政府以下,當爲進去,而臣以退壙始役事,明日再度習儀後,當爲進去,禮曹·工曹堂上·郞廳,以昌·翼兩陵莎草修改事,方爲出去矣。初十日舊陵莎草修改時,仍爲兼進之意,分付擧行,何如?傳曰,允。
申時,行晡哭。
傳于李翊漢曰,來望奠不得參奠,政院知悉。
都承旨金演上疏。大槪,當此因山迫頭,國家多事之時,遙帶緊任,偃便調息,實非分義之所敢安,而彈墨未乾,揚揚復出,則是誠人間不知有羞恥事者,伏乞亟命鐫削,以安賤分事。入啓。答曰,省疏具悉。卿其勿辭,從速察職。
右副承旨朴彙登上疏。大槪,臣頃忝本職,病情危惡,實有頃刻難保之勢,不得已留疏徑出之後,臺疏迭發,至以諱疾溺職,爲臣罪案,左彈右駁,皆請譴命,而聖恩天大,獲蒙恩遞,纔過數日,除旨又下,而臣於是職,更不冒承,自畫已審,乞遞臣職,以警具僚事。入啓。答曰,省疏具悉。爾其勿辭,從速察職。
兵曹參知趙觀彬上疏。大槪,日者,峽邑之恩除,實荷聖鑑之曲諒,而不意臺章隨發,至請還遞,譏責頗緊,便同彈文,況臣賤疾,近益深重,雖在冗閑之職,已難復起趨承。矧此宿衛之地,尤不宜一任瘝曠,伏乞亟遞臣職,以安愚分事。入啓。答曰,省疏具悉。爾其勿辭,從速察職。
金演原疏,伏以,臣之決不敢抗顔冒出之狀,卽上下之所共知也,而嚴廬靜攝之中,不敢復事瀆撓,縣道辭狀,誠非獲已,而調理上來之命,遽下於千萬意外,臣誠狼狽惶窘,不知所措。當此因山迫頭,國家多事之時,遙帶緊任,偃便調息,實非分義之所敢安,故臣不計顚仆,忍死擔舁,昨纔來伏私次,而彈劾不顧,揚揚復出,則是誠不知人間有羞恥事者,臣何忍爲?殿下亦將焉用無恥之一鄙夫也哉?矧今聖候,雖云差減,湯劑連有議進之事,而藥院問安,因提調之皆有故,累日闕禮,事體至爲未安。如臣有應避之嫌者,固宜卽賜處分,而臣方抵死祈免本職,則顧此兼帶,不蘄免而自免,然臣之惶悶,尤萬萬矣。念臣感傷之疾,原委不輕,久未取汗,展轉冞苦,撼頓之餘,諸症越添,頭䐉如碎,四體如束,寒痰塞胸,精神昏瞀,惡心兼發,飮啖全廢,昏昏惙惙,作一未冷之屍,雖非情勢之難强,已無復起爲人之望。伏乞聖慈,天地父母,察臣言非飾讓,病在殊域,亟命鐫削臣職,仍治臣罪,俾緊務毋曠,賤分粗安,公私不勝幸甚。批答見上
右副承旨朴彙登原疏。伏以臣,比忝本職,適値院僚之一空,累日獨直,以致宿病之添劇,症情危惡,實有頃刻難保之勢。不得已留疏徑出之後,臺疏迭發,乃以諱疾溺職,投疏自辨等語,爲臣罪案,左彈右駁,語意非常,皆請譴命,而聖恩天大,終不允從,幸徹辭單,獲蒙恩遞,惶霣感激,不知死所矣。纔過數日,除旨又下,職名如故,臣是何人,得此恩數於聖明?在臣分義,固當竭蹶趨承,而第臣於一職數日之內,疊遭兩臺之疏斥,罪名狼藉,僇辱備至,至於冒沒供職云者,其亦論臣之語也。如使臣初果自量,抵罪爲期,終不出脚,則詆斥之言,何從而至?到今追悔,何嗟及矣?臣旣見敗於前,可無懲羹於後,臣於是職,更不冒承,自畫已審。況臣被斥屬耳,彈墨未乾,則顧臣廉隅,豈可徒恃寵靈,揚揚復廁,以益其罪戾乎?噫,古語不云乎?四維不張,國乃滅亡,可不懼哉?人苟忘廉冒恥,則狗彘爲不食其餘,臣雖重被大何,決無抗顔冒出之理。且臣所患耳病之外,風症再發,四肢不仁,言語短澁,口眼喎斜,精神昏憒,委頓床席,殆不省事。玆於荐召之下,末由起動缺一字未祗赴矣。只推之命,連下於常格之外,臣誠惶感,無地措躬,而顧臣情病,如右所陳,決無陳力之望,玆敢冒死呼籲。伏乞聖慈,特垂矜察,亟遞臣職,仍下司敗,治臣罪犯,以警具僚,不勝幸甚。批答,見初四日入啓。是日批下時,彙登已遞
兵曹參知趙觀彬原疏,伏以臣,郊居屛伏之中,忽叨夏官佐貳之除,臣誠聞命感悚,宜卽竭蹶赴朝,而勢有所不可得者,玆未免偃然仍蟄,緘章請譴,死罪死罪。念臣愚無知識,百不肖似,自揣才分,本無當世之望。重以早嬰奇疾,羸削已劇,中遭危言,懲創亦深。凡有除旨,輒煩巽辭者,不但不稱之爲懼,實由於情病之十分難强,而向蒙特地之簡拔,不敢逋命。且値擧朝之憂遑,未暇言私,仍因遲回,半年于玆,而若其癃痼之狀,臲卼之勢,則已不堪久廁於仕宦之列矣。嗚呼,仙馭莫攀,舊渥銘心,羲輪繼昇,新化拭目,此正臣殫愚竭魯,思所酬答之日,而猶未得旬月居職,以效筋力者,可見其情之苦,病之危,而吁亦哀且慽矣。日者,峽邑之恩除,實荷聖鑑之曲諒,撫摩疲氓,雖愧百里之才,優游閑地,亦期一分之報,而不意臺章隨發,至請還遞,譏責頗緊,便同彈文,臣實愚昧,莫曉其意。噫,雖策病旣如臣,曲木爲警迹,又如臣則其所謝劇而丐閑,辭內而求外者,宜其見恕於同朝,而若以臣情理言之,則臣父雖崇班厚廩,不患菽水之不繼,而凡人有親,子職惟養,非曰無饋,是供爲榮,則置臣便地,偶得以專養暮境者,亦不乖於聖朝孝理之政,而諫臣乃謂之,於斯二者,無一近焉。末又以辭勞圖便,斥之,是何不相諒之甚也?臣自遭此事,狼狽轉極,其欲在朝而陳力,則自量已審,如右所暴,其欲求邑而思效,則公議不許,如彼其嚴,臣之〈情〉勢,可謂窮而隘矣。爲臣今日之計,但宜退處丘壑,隨分棲息,一以斂避榮途,毋貽疾歎之悔,以攝養病喘,得沐感生之化,而況臣賤疾,近益深重,吐血無算,膈痰大肆,昏睡莫省,關窒無時,種種危症,不保朝夕,區區私義,特其餘事。雖在冗閑之職,已難復起趨承,矧玆宿衛之地,尤不宜一任瘝曠,乃敢冒死仰籲,以俟處分。當玆大喪在殯,嚴廬哀疚之時,旣未能駿奔於諸臣之後,息偃在郊,有此煩瀆,論臣負犯,萬殞猶輕。伏乞聖慈,天地父母,俯察臣危迫之懇,亟遞臣職,且命攸司,治臣慢蹇之罪,以安愚分,以肅朝綱,不勝大願,臣無任云云。批答見上
上在慶德宮廬次。
下直,靈岩郡守文德麟。
朝哭後,大妃殿·大殿·中宮殿,政院·玉堂問安。答曰,罔極。
藥房提調趙泰耉,右承旨權熀啓曰,伏未審夜來,聖體若何?引飮之候,其已快減,而寢膳之節,亦無所損乎?大妃殿氣候,亦何如?臣等不勝憂慮,敢來問安。答曰,知道。慈殿氣候一樣,引飮之候,減歇也。
大妃殿·中宮殿,藥房問安。答曰,知道。
權熀啓曰,小臣與右副承旨李翊漢,今日發引二度習儀進去,下直。傳曰,知道。
柳重茂啓曰,小臣,今日大駕擧動二度習儀進去,下直。傳曰,知道。
金演啓曰,大司憲李喜朝,掌令任泂在外,執義洪禹傳,持平金槹避嫌退待,掌令朴弼正未肅拜,上疏入啓,持平李德壽牌不進,今日以監察茶時之意,敢啓。傳曰,知道。
又啓曰,執義洪禹傳,持平金槹,獻納李重協,昨日引避退待,而處置今已經宿。除在外未肅拜,辭疏入啓,仕進都監外,呈告人員,竝卽牌招,使之處置,何如?傳曰,允。
又啓曰,廳中只有臣演,出納之際,事多苟簡。習儀進去右承旨權熀,左副承旨柳重茂,右副承旨李翊漢,過習儀後,竝牌招察任,何如?傳曰,允。
以持平李德壽牌不進,罷職傳旨,傳于權熀曰,推考傳旨捧入。
柳重茂啓曰,昨日習儀,到松峴前路,國葬都監都廳趙鳴謙所騎,奔突於東西兩班之間,空輦步輦不遠之地,致有橫馳之擧,事體殊甚駭然,而鳴謙時帶臺職,不得請推,當該都監書吏,令攸司囚治,何如?傳曰,允。
李翊漢,以成均館官員,以大司成意啓曰,昨日居齋儒生,有捲堂之擧,臣聞甚驚駭,卽爲馳進泮宮,招致諸生,問以捲堂之由,則諸生沈坰等,書進所懷以爲,臣等頃以齋任尹志述事,有所難安,空堂退出,粗守士子之廉隅,欲存太學之體例,幸我殿下特恢轉環之量,還寢遠配之命,臣等聚首惶感,欽仰盛德矣。卽伏見趙最壽疏本,則其用意陰密,遣辭危險,至此我殿下反汗之美,歸之於義理晦而主威奪。噫嘻,最壽亦我先大王臣子也。如有一分追先帝報陛下之心,則豈忍以此等說,熒惑君父於嗣服之初,而乃如此嘗試諂諛之態哉?臣等之當初捲堂,非爲一志述也,實慮處分之過當,聖上之收還成命,寔出包荒之大度,則彼所謂義理復晦,主威旋奪者,豈非凶悖之甚者乎?志述本意,蓋欲辨相臣諱親之說,而謂在先大王狀德之文,則宜無可諱之義也。豈是勒令君父,絶其所生之恩,如最壽之言乎?今最壽摘抉句語,構成罪案,欲爲眩惑天聽,闖逞網打之奸計,如此心迹,尤不忍正視也。最壽以臣等,謂之志述一二餘黨,而又以勸入草記,謂之脅持操切,有浮於儒生所懷,噫嘻,此何言也?臣等,旣與誌文請改之議,終見齋任被譴之擧,不勝慨然。擧一齋相率捲堂,則輿論所在,於此可見,而最壽只拈一二,目以私黨者,其意必以爲如是,則公議可掩,孤軍易逐,肆然有沮搪勸入,指導他逕之意,其巧密之計,縱恣之習,亦豈不萬萬絶痛哉?若其草記結語,不過援先朝已成之例,勉殿下遹追之道,而最壽反以此,謂脅持操切,直驅之於要君護黨之科,言之罔極,胡至於此?臣等旣被其無限醜詆,又使師席,因此而受誣辱,則臣等以此以彼,有不可晏然入堂,祗自縮伏俟罪之至云。臣以聖廟捲堂,事體未安,況今因山迫近,嚴廬哀疚之日,不可以些少嫌端,有此瀆擾,斯速還入之意,縷縷開諭,而諸生等,終不回聽,何以爲之?敢啓。傳曰,聖廟捲堂,事體未安,更爲勸入。
又以成均館官員,以大司成意啓曰,聖廟捲堂,事體未安,更爲勸入事,命下矣。臣招致諸生等,傳宣聖批,更爲反覆勸諭,則諸生等以爲,臺疏詆辱,極其狼藉。士子廉隅,決難還入,而嚴廬哀疚之中,復事瀆擾,實涉惶悚,不得不黽勉還入云,仍設朝食堂,臣則退出之意,敢啓。傳曰,知道。
權熀,以義禁府言啓曰,前頭發引擧動時,大轝考喧都事二員,魂帛輦考喧都事二員,大駕各差備九員,及移御時,大妃殿考喧都事二員,中宮殿考喧都事二員,本府入直一員,當以十八員分差,而都事十員內,二員未差,一員以山陵都監郞廳,方在陵所,無以備數。假都事十一員,三度習儀前,令該曹預爲差出,以爲推移分差之地,何如?傳曰,允。
午時·未時,日暈。
司諫趙鳴謙啓曰,臣於新除之下,病情猝劇,未卽肅命,昨仍都監草記,召牌下降,分義是懼,忍死祗謝,而日勢差晩,習儀已戒,追後馳到於輦輿之後,欲立班次之際,所騎驚逸,迤出於空輦不遠之地,此實出於倉卒急遽間,不能御馬之致,而卽伏見喉院之啓,以奔突橫馳,爲言,至有該吏囚治之請,臣不勝驚愕悚慄之至。臣雖昏昧,旣非病風喪性之人,則豈敢橫突於至敬至嚴之地耶?因一無情之事,遭此意外之斥,臣何顔面,一刻苟冒於臺次乎?請命遞斥臣職。答曰,勿辭。
權熀啓曰,司諫趙鳴謙,再啓煩瀆,退待物論矣。傳曰,知道。
正言洪龍祚啓曰,目今仙寢在殯,擧朝哀遑,此豈人臣黨伐鬨鬧之時,而前承旨宋成明,汲汲投疏,一篇精神,專出於敲撼廊廟,傾陷銓地之計,而捃摭排軋之不足,乃以無禮吾君,舒慘與奪,不在上而在下等語,公肆構誣,罔有紀極,其用意之憯毒,有不忍正視者。此等不靖之論,若不嚴加斥絶,則將見讒說肆行,壞敗國事而後已,請前承旨宋成明削奪官爵。近來一種不逞之徒,積憾蓄慍,換面迭出,必欲闖伺傾軋,蓋已久矣,而乃者前正言趙最壽,憑藉泮儒之事,欲售網打之計,投進一疏,指意陰險,人之巧憯,胡至此極?館儒被罪,實非聖朝之美事,此輩亦有人心,豈不知其過擧,而乃敢潛相揣摩,妄謂此機之可乘?恐動天聽,構陷朝紳,靡有紀極,不覺其情態之難掩,手脚之盡露,而況此廞衛將戒,上下哀隕之日,恣意壞亂,罔念國事,致令莫重習儀,不擧於正日,雖輿臺下賤,莫不戟手憤罵。論其罪狀,萬萬痛惋,不可不快賜斥絶,嚴加提坊,罷職薄罰,不足以懲其惡,請前正言趙最壽削奪官爵,門外黜送,新除授司憲府掌令任泂,時在忠淸道牙山地,請斯速乘馹上來事,下諭。獻納李重協,以臣卽伏見正言趙最壽之疏,其所以聲罪泮儒,恐動聖聽者,極其危險,而至以兩司諸臣,譁然營救,竝請譴罰,臣於是不勝駭怕,而繼之以慨然也。臣之頃忝憲職,適見聖上過中之擧,敢採輿誦,仰請反汗者,只欲我聖上,重賢關扶士氣,以光始初之政耳。今最壽所論,或有過隆之擧,則爲臣子者,以死爭之云者,似若看得一分義理,而乃以年少儒生,不擇於語缺者,執爲罪案,乘機激訐,欲售其傾奪之計,不亦可羞之甚乎?雖然,在臣私義,不可被其詆斥,而晏然於臺次。司諫趙鳴謙,以臣於新除之下,病情猝劇,未卽肅命,昨因都監草記,召牌下降,分義是懼,忍死祗謝,而日勢差晩,習儀已戒,追後馳至於輦輿之後,欲立班次之際,所騎驚逸,迤出於空輦不遠之地,此實出於倉卒急遽間,不能御馬之致,而卽伏見喉院之啓,以奔突橫馳爲言,至有該吏囚治之請,臣不勝驚愕悚慄之至。臣雖昏昧,旣非病風喪性之人,則豈敢肆然橫突於至敬至嚴之地耶?因一無情之事,遭此意外之斥,臣何顔面,一刻苟冒於臺次乎?竝引嫌而退。請寢竄儒,意在匡救,讒構之言,不足爲嫌。未及下馬,雖緣倉卒,揆以臺體,勢難仍在,請獻納李重協出仕,司諫趙鳴謙遞差。答曰,不允。處置事及下諭,依啓。
申時,行晡哭。
柳重茂,以兵曹言啓曰,今此國恤發引時,十里內高峯斥堠炬子,自工曹依前進排事,草記蒙允矣。因工曹缺數三字記,依溫幸時例,令各軍門擧行事,命下矣。十里內斥堠炬子,自工曹進排,其來蓋久,此非閑慢責應之比,事體至重,而丁酉年,其人弊瘼條陳時,雖自備局,泛然列書啓下,斥堠炬子一款,不可與他條,混入於永減之中,而頃年溫陽行幸時,斥堠則與今番有異,以京軍排立,故各軍門,雖不無擔當之事,至於發靷時斥堠,則使各邑有廳軍分排,自是舊例,所把炬子,其將責出於各邑耶?抑未知使何軍門擔當耶?其間事勢,實有難處者,其人進排,雖是流來舊規,尙欲變通,各邑曾無進排之事,而創開新規,則其所爲弊,反有甚於京司。不獨此也,斥堠若是各軍門軍卒,則擔當炬子,容或可也,發靷斥堠,則出自各邑,而炬子則自軍門進排,尤無是理。不如仍存舊例之爲得,依前啓辭,令工曹擧行,何如?傳曰,允。
李翊漢啓曰,臺諫出仕事,命下矣。今已夜深,明日待開門出牌之意,敢啓。傳曰,知道。燼餘
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房提調趙泰耉,右副承旨李翊漢啓曰,非時陰雨,日氣凄冷,伏未審夜來,聖體調攝,若何,大妃殿氣候,亦何如?伏見下政院之敎,以望奠不得參奠,爲敎,或因復有感傷,困惱不平之候而然歟?臣等益不勝驚慮之至。臣等久未入侍,今日與諸醫入診,詳察症候,宜當,敢來問安,竝此仰稟。答曰,知道。慈殿氣候一樣,不平之候,不至大段矣,勿爲入診。
大妃殿·中宮殿,藥房問安。答曰,知道。
藥房朝問安後,口傳啓曰,伏承批旨,有勿爲入診之敎,惶恐不敢更請矣。伏望招入醫官,詳敎症候,何如?敢啓。傳曰,不爲大段,徐當招見矣。
柳重茂啓曰,備邊司郞廳來言,今日,賓廳坐起日次,而大臣有故,不得來會云矣,敢啓。傳曰,知道。
李翊漢啓曰,大司憲李喜朝,掌令任泂在外,執義洪禹傳,持平金槹避嫌退待,掌令朴弼正未肅拜,上疏入啓,持平李德壽牌不進,今日以監察茶時之意,敢啓。傳曰,知道。
柳重茂啓曰,執義洪禹傳,持平金槹引避退待,已過累日,尙未處置,大司憲李喜朝,掌令任泂在外,掌令朴弼正辭疏入啓,持平李德壽呈辭。除在外·上疏入啓外,呈告人員,卽爲牌招,以爲處置之地,何如?傳曰,允。
又以禁衛營言啓曰,月課鳥銃一千一百柄,令敎鍊官前僉使金尙監造,纔已畢役矣。別造鳥銃十柄,具南羅箇·鉛帒等物,封進之意,敢啓。傳曰,知道。
又以兵曹言啓曰,今此移御後,昌慶宮弘化門及宣仁門·通化門,當依例開閉,而昌德宮諸門開閉,例自政院擧行矣。令政院稟旨,分付,何如?
金演啓曰,慶尙監司吳命恒,因朝令上來,遭其母喪,新監司趙泰億,陳疏姑未批下。嶺南重藩,久無按道之臣,事多可慮,自朝家合有別爲軫念之道,臣待罪近密,惶恐敢啓。傳曰,知道。
李翊漢,以國葬都監言啓曰,都廳趙鳴謙,纔遞臺職,時無職名。令該曹卽爲口傳付軍職,何如?傳曰,允。
兵曹口傳政事,以趙鳴謙爲副司直。
李翊漢書啓,臣承命,敦諭于領議政金昌集處,則以爲,臣積忤於世,動遭駭機,近日臺疏,尤極危怕,實欲避賢引退,謝絶朝行,陳章再籲,瀝盡肝膈,不意天眷彌隆,特遣承宣,恩旨丁寧,夐出尋常,不知愚賤如臣,何以得此於聖明之下也?顧此所遭,寧有一分冒出之理,而只念因山迫近,職帶多端,膠守分義,一向偃伏,則不惟孤聖明勤懇之敎,亦恐致誤大事,終負先王之恩。謹當黽勉暫出,徐議去就云矣,敢啓。傳曰,知道。
申時,行晡哭。
領議政金昌集箚子。大槪,臣略聞臺疏梗槪,不勝危怖,旣違召命,又廢問安,冒陳情實,恭俟處分,不意聖度天大,溫音反下,感激涕泣,不知死所。臣涉世昧方,積忤於人,早晩顚沛,自知已審,是宜乞身歸田,遠避機穽,伏乞斥黜臣身,以安賤分事。入啓。傳于金演曰,遣承旨敦諭。
副校理申昉箚子。大槪,臣伏見正言趙最壽疏本,專出於眩惑聰聽,網打朝紳之計,而日月之明,猶有遺燭,不加嚴斥,反下溫批,臣不勝慨然之至。噫,此輩自在先朝,蓄怨含懟,暗揣憯摩,必欲一逞,蓋已久矣,而聖志難撓,其計未售,故百端窺鑽,靡所不至,畢露奰慝之情狀,欲欺天日之淸明,其罪已不可勝言。臣謂正言趙最壽,宜命亟罷其職事。入啓。答曰,省箚具悉。箚辭已諭於諫院之批矣。是月初七日入啓,是日批下
副提學金雲澤上疏。大槪,臣伏見趙最壽之疏,盛論向來泮儒事,而詆斥國子之官,亦極非常,臣誠驚怖。臣於其時,適忝館官,迫於事勢,不得不祗奉明旨,勸入諸生,而諸生等以齋任之被罪,牢守廉義,終不承命,而諸生之引嫌捲堂,事理則然,臣何可徑請其勸入他儒哉?臣自聞此語,心膽俱墜,久而靡定。玆敢冒死,露章仰籲,伏乞先罷臣職,仍治臣罪,以謝人言,以肅邦憲事。入啓。答曰,省箚具悉。勿辭,從速察職。
慶尙監司趙泰億上疏。大槪,卽因備局草記,有前監司吳命恒不待交龜,歸視母病,臣則牌招辭朝之命,而臣本無之才分,不可强而有也,素有之疾病,不可强而無也。且日昨所遭詬辱,尤極非常,廉隅所關,決不可苟然承命,伏乞聖明,察臣不可赴之狀,亟命遞臣藩任,無使大藩久虛,重務久曠事。入啓。答曰,省疏具悉。卿勿固辭,從速察職。
副校理申晳上疏。大槪,瀛館之職,地分淸切,侍講論思,責任尤重,膺是選者,率多經術才學,爲世所推重,而臣本顓蒙,百無一長,經術才學,無足可稱矣。矧今時象乖決,人心陷溺,嘉言良謨,莫進於紸纊,讒說悖說,漸間乎初政,雖邃學明識,亦難得力,如臣之謬當是任者,其何以上補袞職,下靖頹波乎?迫於嚴召,黽勉出肅,而環顧職責,有靦于顔。且伏見持平金槹疏本,怒臣向日疏語,詆斥甚緊,臣切訝之。當槹之被譴也,臣意以爲,言事臺臣,設有一時口失,固不當遽加摧抑,故略論是非,而仍請其還收,遣辭之間,雖未能委曲,曾未料臺臣之移加噴薄至此也。雖然,如使臣平日言議,果能服人,則臣之受困,未必若是矣,臣何足多辨也?趙最壽之一疏網打,無人或免,而臣亦一再連啓於尹志述·金一鏡事,則此又難安之一端。伏乞特許遞改,以重名器,以靖私義事。入啓。答曰,省疏具悉。爾其勿辭,從速察職。
副修撰金濟謙上疏。大槪,千萬意外,叨此新命,嚴召繼降,門限已過,辭避路阻,黽勉入肅,而顧此職名,素號極選,經席侍講,責應至重。伏況殿下,新服厥命,進德方急,而如臣學識蔑裂,全無所聞,其及於不足畏之年,其何以備明主之顧問,贊聖學於緝熙乎?且臣頃在諫職之日,泮儒斥之以不言,僚臺駁之以殆哉,其乏風裁,又可見矣。臣何敢晏然承當,若固有之乎?且臣所兼校正之役,尙未完了,莫重大事,遷就至此,已極可慮,而臣又豹直深嚴,尤爲相妨。雖有晝仕出入之例,而相去稍遠,日晷甚短,事役之延拖,勢所必至,不可無變通之道,臣之本職,宜許遞免,俾專重役事。入啓。答曰,省疏具悉。爾其勿辭,從速察職。
領議政金昌集原箚,伏以臣,日昨略聞臺疏梗槪,不勝危怖。旣違召命,又廢問安,冒陳情實,恭俟處分,不意聖度天大,不加威罰,反下溫音,臣於是,感激涕泣,不知死所。今者,始得見原疏,雖不擧名斥臣,而察其指意,臣已在於網打之中,而其所爲說,萬萬傾險,有非臣子之所敢聞。臣何敢徒恃寵靈,一刻晏然於職次乎?仍念臣涉世昧方,積忤於人,早晩顚沛,自知已審,是宜乞身歸田,避遠機穽,而受恩兩朝,不忍便訣,備受推擠,坐妨賢路,以致人言之愈激,以益朝著之不靖,此臣之罪也。伏乞聖慈,亟先斥黜臣身,以謝人言,以安賤分,千萬幸甚。批答見上
副校理申昉原箚,伏以臣,卽伏見正言趙最壽疏本,則專出於眩惑聰聽,網打朝紳之計,而日月之明,猶有遺照,不加嚴斥,反下溫批,臣於是,竊不勝慨然憂歎之至。向者泮濡之被竄,誠非聖世之美事,殿下之旋卽反汗,實出於重賢關扶士氣之意,則凡在瞻聆,孰不仰殿下轉圜之明,而最壽,乃敢乘間抵隙,舞弄機巧,其心所在,路人亦知。蓋以聖上嘗罪儒生,故必藉以爲言險,實濟其傾軋之私,毒手所加,人無或免,在廷諸臣,竝被構揑。噫,此輩自在先朝,蓄怨含懟,潛摩暗揣,必欲一逞,蓋已久矣,而聖志難撓,未計未售,故百端窺鑽,靡所不至。畢露奰慝之情狀,欲欺天日之淸明,其罪已不可勝言,而況當因山迫近,上下哀遑之日,急於逞兇,不顧國事,致令莫重習儀,未免停廢。最壽亦是先王之臣,苟有一分心腸,何忍爲此擧乎?如此之類,若不嚴加斥絶,明示好惡,則自此朝廷,將無一日之安,而危亡隨之矣,可不懼哉?臣謂正言趙最壽,宜命亟罷其職也。取進止。批答見上初七日入啓,是日批下
副提學金雲澤原疏,伏以臣,自離禁直,重感寒疾,連尋長單,見阻喉司,此際得聞趙最壽之疏,盛論向來泮儒事,而詆斥國子之長,亦極非常,臣誠驚怖,累日縮伏矣。昨始見原疏,則一篇主意,專在傾軋朝紳,其構揑眩惑之態,有不忍正視,而其論捲堂儒生勸入事,有曰苟慮空館,則自有他儒生勸入之例,又曰憑藉勸入,附陳己見,脅持操切,擧措無嚴,乃請以譴罷其職,臣於此,不勝駭痛危怕之至。臣於其時,適忝館官,迫於事勢,不得不祗奉明旨,勸入諸生,而諸生等,以齋任之被罪,牢守廉義,終不承命,聖廟空齋,殆浹一旬,事體之未安,莫此爲甚。且泮儒當初所懷,旣爲誌文重事,則言雖不槪聖心,而其所坐,則不過曰過激,臣意以爲,泮任之言事被配,威罰旣重,諸生之引嫌捲堂,事體則然。且考前例,館官之尾陳已見,亦非一二臣,故敢以勿問之意,累有所仰稟矣。其後,又因本館草記,亟有反汗之命,聖上轉圜之美,孰不欽仰而贊頌哉?若夫他儒勸入,在前或有此擧,而乃者,引嫌之儒,旣無可斥之罪,此又必出於君上之特敎,而事之是非,亦有可論者,則臣何可不遵古規,徑請其勸入他儒哉?至於脅持操切無嚴等說,臣未知指何語何事,而遣辭之危憯,至於此極。夫人臣有此事,則誠難一日容息於覆載之間,最壽何不明言事狀,而只爲此可驚可駭之題目,驅人於罔測之地,無所持難哉?臣自聞此語,心膽俱墜,久而靡定,玆冒萬死,露章仰籲於嚴廬之下。伏乞聖明,俯察危懇,將臣職名,先行罷免,仍命下臣司敗,質問彼此,覈治其無嚴等罪目,以謝人言,以肅邦憲,不勝幸甚,臣無任惶隕痛迫之至。批答見上
副校理申晳原疏,伏以,瀛館之職,地分淸地,侍講論思,責任尤重,是以,愼其選而難其人,逈異他職,列朝以來,膺是選者,率多經術才學,爲世所推重,而其次,文詞足以煥王猷,言議足以正朝論,有一於是,猶懼不稱,曷嘗見無其一而居之者乎?臣本顓蒙,百無一長,向所謂經術才學,固無論已,至於尋常看字,每患其鹵莽,前後居臺,未免乎巽軟,則其文詞言議,亦無足可稱矣。不審聖朝,何取於空疎一賤臣,而遽置顧問之列也?噫,我殿下新服厥命,進德方急,前頭法講,必將頻開,其所以朝夕啓沃,贊成德業之責,顧不在侍講論思之地乎?矧今時象乖決,人心陷溺,嘉言良謨,莫進於黈纊,譖說彈論,漸間乎初政,今日居經幄者,雖有邃學明識,亦難得力。顧如臣者,謬當是任,卽何以上補衮職,下淸頹波乎?日昨迫於嚴召,黽勉出肅,而環顧職責,有靦于顔,誠不敢貪榮戀寵,因仍蹲冒,以累聖簡而爲當世羞也。且伏見持平金槹疏本,怒臣向日疏語,詆斥甚緊,臣竊訝之。向槹之被譴也,臣意以爲,言事臺臣,設有一時口失,固不當遽加摧抑,故略論是非,而仍請其還收,遣辭之間,雖不能委曲,曾未料臺臣之移加噴薄至此也。雖然,如使臣平日言議,果能服人,則今之受困,未必若是矣,臣當自反,何足多辯也?趙最壽之一疏網打,無人或免,而臣亦一再連啓於尹志述·金一鏡事,則此又難安之一端。伏乞聖慈,俯念職責之決難堪承,情勢之不可冒出,特許遞改所叨職名,以重名器,以靖私義,不勝幸甚。批答見上
副修撰金濟謙原疏,伏以,鹵莽譾劣,無所短長,一切淸要,未敢自期,千萬意外,叨此新命,嚴召臨降,門限已過,辭避路阻,黽勉入肅,而顧此職名,素號極選,經席侍講,責任至重。伏況殿下,新服厥命,進德方急,其所以啓沃薰陶,正在於儒臣,而若臣學識蔑裂,全無所聞,已及於不足畏之年,其何以備明主之顧問,贊聖學於緝熙乎?不然則詞華足以掌內制,言議足以斷國論,斯亦可矣,而然臣積困公車,晩竊下科,其無文藝,卽此可知,而性又巽軟,不能激昻。頃在諫職之日,泮儒斥之以不言,僚臺駁之以殆哉,其乏風裁,又可見矣,則凡所以爲選者三,而臣無一焉,則其何敢晏然承當,若固有之乎?且臣所兼校正廳之役,近甚鞅掌,寒事已至,工匠日集,而元本校勘,尙未完了,以致莫重大事,遷就至此,已極可慮,而臣又豹直深嚴,尤爲相妨,雖有晝仕出入之例,而相去稍遠,日晷甚短,除却往來,餘時無幾,事役之延拖,勢所必至,不可無變通之道。目今僚員備位,輪直有餘,臣之本職,宜許遞免,俾專重役,不然則特命姑勿仕進於本館,限以畢役,亦爲一道,伏乞聖明裁處焉。臣無任云云。批答見上
慶尙監司趙泰億原疏曰,伏以,臣於新除之下,才分則不逮矣,疾病則難强矣,情勢則尤有萬萬難安者矣。再陳血忱,冀蒙恩遞,而文辭拙訥,誠意淺薄,未能感激天聽,前後批旨,不許鐫解,勉以往欽,是天日之明,猶有所未盡俯燭。以臣缺遜之日,視若常例,臣誠悶蹙罔措。方欲更瀝危懇,以俟處分,卽因備局草記,有前監司吳命恒不待交龜,歸視母病,臣則牌招,不多日辭朝之命,臣於此,尤不勝隘塞悶迫之至。臣竊念前使徑歸,營門空虛,年凶特甚,秋務日緊,本道之事,誠爲萬分切急,使臣如有一分可報之勢,當此時,何敢有撕捱前却之計哉?第臣本無之才分,不可强而有也,素有之疾病,不可强而無也。至若情勢之難冒,卽亦通朝之所共知,而日昨所遭詬辱,尤極非常。廉隅所關,決不可以事勢之迫急,朝令之催督,而遽變素守,苟然承命也,明矣。荐召之下,坐犯逋慢,分義虧缺,罪合萬殞,而誅罰不加,職名自在,惶恐之極,覓死無地。臣旣不可以冒赴,則在朝家之道,宜卽變通,無使大藩久虛,重務久曠,玆不得不疾聲申籲。伏乞聖明,察臣必不可赴之狀,亟命遞臣藩任,以便公私,仍治臣違命之罪,以肅朝綱,不勝幸甚。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,提調趙泰耉,右承旨權熀啓曰,伏未審夜來,聖體調攝,若何?大妃殿氣候,亦何如?聖候不平之候,雖以不至大段下敎,而旣不許入診,又不招入醫官,臣等不勝憂慮悶迫之至。今日則醫官趁早招入,以爲詳察症候之地,宜當,敢來問安,竝此仰稟。答曰,知道。不平之候減歇,醫官,別無診察之事。慈殿氣候,一樣矣。
大妃殿·中宮殿,藥房問安。答曰,知道。
柳重茂啓曰,小臣,今日請諡宗廟,上諡殯殿習儀進去,下直。傳曰,知道。
李翊漢啓曰,大司憲李喜朝,掌令任泂在外,執義洪禹傳,持平金槹避嫌退待,掌令朴弼正未肅拜,上疏入啓,持平一員未差,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。又啓曰,嶺南重藩久曠,委屬可慮,新除監司趙泰億,疏批已下,更爲牌招,使之作速赴任,何如?傳曰,允。
又啓曰,憲府處置,歸於諫院,而諫院無行公之員,不得處置云。除在外·公故·被論外,正言洪龍祚,卽爲牌招,使之處置,何如?傳曰,允。
又啓曰,慶尙監司趙泰億牌不進,推考傳旨,纔已捧入,而又呈辭疏,無意出肅,元疏雖卽退却,嶺藩久曠,事甚可慮。更爲牌招,何如?傳曰,允。
備忘記,傳于李翊漢曰,對客內官宋尙郁,爲人不合近侍,拿問定罪。
又傳于李翊漢曰,宋尙郁,各別嚴囚。
李翊漢,以兵曹言啓曰,明日三度習儀時,依正日例,靈轝及大駕侍衛,本曹堂上,不可不備員矣。判書李晩成以國葬都監提調,進去,參判兪命弘與參議李正臣,當分進陪衛,而新除授參知洪錫輔在外,無他推移之員,及今變通,然後可無臨時窘急之患,令政院稟旨指揮,何如?傳曰,允。
權熀啓曰,監·兵使·防禦使遞來後,密符親納,例也,而前咸鏡監司金相稷,水原防禦使金鎭武,謂有身病,使褊裨替納密符,事體未安,竝推考警責,何如?傳曰,允。
又啓曰,同副承旨任守幹,今日自鄕入來云,待明朝,牌招察任,何如?傳曰,允。
未時,灑雪。
李翊漢啓曰,因兵曹草記,明日三度習儀時,本曹堂上,不可不備員,而參知洪錫輔在外,無他推移之員,令本院稟旨事,允下矣。參知洪錫輔,雖已陳疏承批,事勢窘迫,似當有變通之道,何以爲之?敢稟。傳曰,參知洪錫輔改差,其代,口傳差出。
權熀啓曰,摠護使李健命,來詣請對矣。傳曰,引見。
正言洪龍祚啓曰,請前正言趙最壽削奪官爵,門外黜送。啓辭見上持平金槹,執義洪禹傳竝引嫌而退。措語見上當初爭執,誠得臺體,讒構之言,何足爲嫌?請持平金槹,執義洪禹傳竝命出仕。答曰,不允。處置事,依啓。
申時,行晡哭。
兵曹參知洪錫輔上疏。大槪,臣踪地危迫,釁咎層積,有召輒違,有除輒辭,罪裏添罪,直欲無生。向來改量之議,臣實倡先,無言可辭,率意妄擔,未副委寄之盛,反陷規避之科,而其所冒死苦爭者,專出於爲國爲民,而在臣則爲罪案,在他人則見施,廟堂所以處臣者,果何如也?是以,先朝除命,凡至五次,一意控免,終不敢冒出。然均田之役,事係往役,初何敢有必避之意,而至於獲罪而後已者,豈臣所樂爲哉?臣自僨事以來,已有所自畫,而況所被先朝嚴敎,極其非常,思之至此,惶懍欲死。且此本任,決非在外賤臣所可虛帶,伏乞亟許鐫削,仍治臣罪,永刊朝籍,勿復備數事。入啓。答曰,省疏具悉。爾其勿辭,從速上來察職。
申時,上御挹和堂,摠護使李健命請對引見入侍,摠護使李健命,右副承旨李翊漢,假注書李著,記事官權·呂善長。李健命進曰,昨日雨後,風氣猝寒,聖體若何?上曰,不平之候,近來則差愈矣。健命曰,退壙畢役後,狀啓先已入啓矣,未知下覽乎?上曰,見之矣。健命曰,退壙穿開後,狀啓中,土色則無擧論之規,故今番不爲啓下,而觀其土色,甚爲堅實,無異正壙,自上必欲知此,故敢達矣。又曰,退壙金井,比諸正壙金井,差小之意,頃已仰達矣,減去二尺,只爲九尺,而前面下磚石,已爲排置,故入於金井之內者,幾半尺。且今番山陵,內外異向,故闌干石,則依外向排立,而內向則以丙寅·丙申,分金一邊差偏,故東南邊磚石加入者尤長,下玄宮後,執事周旋之地,似甚狹窄,故問于匠人輩,則以爲,下玄宮時,無自前面推入之事,從兩旁引繩以入,前面雖狹,似無妨礙云,當依此爲之,而卽今所見,則似甚可悶矣。自前國陵圓經,以三十尺爲定,而中間,以其太闊,減爲二十五尺,地勢因此稍狹,雖無變通之道,而此乃至敬至嚴之地,欲自上詳知其地勢,故敢達。又曰,退壙封築之後,國陵坐向,水破分金,例皆書刻以藏矣。辛巳年國葬時,藏於魂遊石下磚石之下,今亦當依此爲之,而先朝虛右處所埋置分金坐向及傳敎所書,刻之石,事當竝埋於下磚石之下,故敢達。上曰,依爲之。健命曰,改銘旌,當於今望間書寫,禮曹儀註,以殯殿外庭書寫磨鍊,而取考甲寅謄錄,則以外庭爲未安,書寫于仁政殿內,今番國恤初,銘旌書寫于崇政殿內,改銘旌,亦書寫於崇政殿內,何如?上曰,依爲之。健命曰,臣有所懷,敢此仰達矣。臣在山陵,得見朝報,則以來望奠,不得參奠,政院知悉爲敎,此必由於上候未寧,有此傳敎,而卽今因山不遠,其間殷奠,只有望奠,而不得參焉,則可見聖候之大段不寧矣。群下憂慮之心,曷有其極?昨日藥房,啓請入診,而未蒙允許,醫官亦不許招見,或者患候,漸至減歇而然耶?卽今雖有未寧之候,望前尙餘數三日字,若更加調攝,則庶可參奠,未知何如?若得參奠,則非但群下之憂慮,自此可釋,殿下罔極之孝思,亦可少伸。自上善加調攝,徐觀數日,自量筋力而爲之,何如?上曰,然。健命曰,然則卽今大小群下,擧切憂慮,雖今日,以調攝數日,當參望奠之意,書出榻前下敎,以紓群下之憂,何如?上曰,唯。李翊漢曰,然則以榻前下敎書出之意,敢達矣。上曰,依爲之。健命曰,明日乃三度習儀也,習儀時,大轝例以路祭所還入,而仍行返虞之儀矣。第念大轝體重,沙峴之路,亦甚峭峻,殊甚可慮,今番則返虞之習儀,自慕華館還入,而大轝,則轝士大將,仍爲陪踰沙峴以試之,何如?上曰,依爲之。李翊漢曰,慶尙監司趙泰億,今日再牌不進,一日三牌,有傷事體,不得請牌,而嶺南事勢,甚多可慮。明朝更爲牌招,使之作速赴任,何如?上曰,唯。奏畢,諸臣退出。
兵曹參知洪錫輔原疏,伏以臣,省愆田廬,絶意當世,嚮之意外收敍,混及於無用如臣,繼而三次恩除,荐降於數旬之內,不知罪累賤蹤,何以得此殊遇於聖明新化之初哉?以首頓地,涕淚自零。臣非木石,苟可以一分冒進,固宜感激趨承之不暇,而踪地危迫,釁咎層積,有召輒違,有除輒辭,罪中添罪,直欲無生。臣於除旨之下,每因變通,旋卽遞免,尙未一暴其所蘊,日月之明,其何以燭臣心事,同朝之間,亦豈盡相諒哉?臣本世祿之臣,非有高蹈之志,而性不喜榮進,釋褐十五年,供職無幾,中間之乍出旋出,亦有微見,而惛不能力辭藩任,終速大戾,咋指無及,尙誰尤哉?向來改量之議,臣實倡先,無言可辭,率意妄擔,未副委畀之盛,反陷規避之科,而其所冒死苦爭者,專出於爲國爲民,而在臣則爲罪案,在他人則見施,廟堂所以處臣者,果何如也?此莫非臣誠信未孚,有以自取,慙恨之極,更復何言?臣之所坐,非特不得其職而已,則其所謂可以止則止者,眞箇臣所當自處之第一義也。是以,南藩納節之後,先朝除命,凡至五次,一意控免,終不敢冒出。然均田之任,事係往役,初何敢有必避之意,而轉輾至于獲罪而後已者,豈臣所樂爲哉?知臣者,亦或諒之,而若其怵分畏義之心,未能頃刻自安於中矣。臣自僨事以來,已有所自畫,而況所被先朝嚴敎,極其非常,雖不敢每每追提,而思之至此,惶懍欲死,其不可諉以旣往,視若無故,晏然復廁於周行,則較然益明矣。噫,仁天曲庇,雨露之澤最深,而性偏難回,迷不知變,因山不遠,朝晡之儀將撤,而屛伏荒郊,竟阻末班,北望哀隕,罪溢穹壤。且此本任之口傳差出,意有所在,決非在外賤臣所可虛帶,況又伏聞天牌虛辱臣京家云,曷勝驚悚?玆敢瀝血,仰瀆嚴廬。伏乞聖慈,察臣苦辭,諒臣至悃,極許鐫削,仍治臣罪,永刊朝籍,勿復備數,公私幸甚,臣無任云云。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,提調趙泰耉,右承旨權熀啓曰,伏未審夜來,聖體調攝,若何?大妃殿氣候,亦何如?臣等憂慮未已,敢來問安。答曰,知道。
柳重茂啓曰,小臣,今日大駕擧動三度習儀進去,下直。傳曰,知道。
權熀啓曰,小臣與右副承旨李翊漢,神輦侍衛三度習儀進去,下直。傳曰,知道。
柳重茂,以都摠府言啓曰,副摠管密平君㙫,今日三度習儀時,大殿侍衛,晝仕進去之意,敢啓。傳曰,知道。
吏曹口傳政事,以沈樘爲兵曹參知。
柳重茂啓曰,兵曹參知沈樘,旣已口傳差出,卽爲牌招,以爲進參習儀之地,何如?傳曰,允。
李翊漢啓曰,卽者,禮曹郞廳來言,今日三度習儀,本曹堂上,當爲導駕,而判書李觀命以都監提調進去,參判朴泰恒身病,參議趙觀彬在外,無以推移云。參判朴泰恒,卽爲牌招,使之進參,何如?傳曰,允。
金演啓曰,臣演政廳進,廳中,只有同副承旨任守幹,出納之際,事頗苟簡,今日習儀進去承旨三員,竝牌招察任,何如?傳曰,允。
任守幹啓曰,慶尙監司趙泰億,昨日特敎之下,又爲違牌不進,事甚未安。推考傳旨旣已捧入,更爲牌招,以爲趁卽出肅之地,何如?傳曰,允。
有政。吏批,判書宋相琦都監堂上進,參判李澤在外,參議金在魯進。兵批,判書李晩成都監堂上進,參判兪命弘侍衛進,參議李正臣進,參知沈樘侍衛進,都承旨金演吏·兵批兼進。
吏批啓曰,判書宋相琦,以國葬都監提調,習儀進去,參判李澤在外,小臣獨政未安,何以爲之?敢稟。傳曰,只出緊任。
以宋必恒爲司諫,李箕鎭爲持平,金斗璧爲永柔縣令,李世晟爲判決事,金相稷爲右尹,申晳·申昉爲漢學敎授,李台望加資還收,降通政,李德英·洪錫輔爲副司直。
金演,以吏批言啓曰,全羅都事金重熙除授之後,以母病,屢度呈狀,而連以差退行期,俟得少間,赴任之意,題送矣。今又呈狀內,症情一向沈重,行期亦難屢退,急速入啓處置,俾免公私狼狽云。金重熙母病如此,有難强令辭朝,而檢田之役,一日爲急,今姑改差,何如?傳曰,允。
柳重茂啓曰,因兵曹草記,移御昌慶宮後,昌慶宮諸門,依例開閉,而昌德宮諸門開閉,令本院稟旨分付事,允下矣。取考戊辰前例,則敦化門·金虎門鎖閉,只開丹鳳·耀金兩門,而今番則闕內各司,皆仍存於昌德宮,事勢與前有異,敦化·耀金兩門鎖閉,丹鳳·金虎兩門,依例開閉,而敦化門,則香祝出入時,開閉,何如?傳曰,允。
又啓曰,昌慶宮移御後,自通化門,至館洞峴,禁斷雜人往來,而館洞峴,使集春營守直軍士禁斷事,依戊辰年移御時例,分付擧行乎?敢稟。傳曰,知道。
任守幹,以京都監郞廳,以摠護使意啓曰,翼陵表石前後面草圖,睿覽後,方可正書入刻,故令書寫官金雲澤·李正臣,爲先書入之意,敢啓。傳曰,知道。
又以左邊捕盜廳言啓曰,頃日典獄所囚賊人之破獄逃躱者,自本廳三名捉得之由,旣已草記,而其後多定軍官,發送外方矣。軍官朴世輝,到黃海道新溪地,因京居閑良李天樞之指示,賊魁陳尙武捉來,故爲先移送刑曹,未捕諸賊,則連以嚴飭窺伺,期於必捕之意,敢啓。傳曰,知道。
又以校正廳言啓曰,前啓下先朝御製詩二冊付籤別單中,凡例之不可不歸一處,及文字之分明訛誤,如九宵之宵,必是霄字,簾纖之簾,必是廉字,此類甚多,而竝以本冊,付標以下。當初元本謄書之際,其或訛舛,不是異事,似當從實釐正,或依前刊列聖御製凡例,句行之下,分註以某字,疑作某字,恐合事宜。且詩文中,語涉彼國者,非止一二,萬一傳播宜泄,而致有意外之患,則其爲關係,至重且大,不容不審思善處。此等詩文,一一抄出,別作一卷,付於編末,進上及史庫藏置件外,頒賜件以下,一切毋得印布,則似合於慮患之道,亦可無泯沒不傳之歎,竝依此擧行,何如?傳曰,允。
傳于任守幹曰,明朝領相命招,使之卜相。
申時,行晡哭。
以校理兪拓基,副修撰李箕鎭上疏,傳于任守幹曰,旣已移職,此上疏,還爲出給。
刑曹判書趙道彬上疏。大槪,臣受命敦匠,倏已四朔,惟冀專意方中之役,粗效自盡之義,不意司寇之職,遽下此際,臣不勝驚惶也。目今陵所諸役,當費旬餘,而不克完畢,臣之復命之期,尙且遠矣。在外兼管,旣無其例,則曹中諸務,一向廢閣,許久虛帶,爲弊如何?伏乞鐫改臣新授職名,俾得專察董事,毋曠曹務事。入啓。答曰,省疏具悉。卿其勿辭,從速行公。
右參贊李宜顯上疏。大槪,臣之父母墳山,在於畿內楊州地,而哀遑奔走,一未往省。矧今見差節使出疆之期,只隔旬朔,異域經歲之行,如不得瞻掃而去,則情理之隕痛,益復如何?伏乞特許數日,俾得往來,以伸人子至悃事。入啓。答曰,省疏具悉。卿其依疏辭往省焉。
校理兪拓〈基〉疏曰,伏以,臣之情迹,寧復有一毫可出之勢哉?昨暴危悃,未蒙准許,卽又召牌臨辱,臣仰怵分義,俯詢廉隅,氷炭交中,不知所出。顧旣懦弱淟涊,不能辦徑情直行,沒齒而自廢,則亦未敢守株頑然,不顧國事,遂乃包羞忍恥,重入禁闥,旣已一謝恩命矣,亦幸完了館錄矣。臣之所以抗顔趨召,而粗伸道理者,其惟此一事,耐彈冒進,而少效報答者,亦惟此一着,從今以後,瀛館輪直,可以無苟簡之患矣,先朝成命,可以免耽閣之歸矣。如臣情地之萬萬危蹙者,正宜刊去朝籍,不復收錄,使之急補黥劓,洗滌瑕累,自靖其分,俾謝公議,然後天地之仁,方可爲不枉物性,肖翹之微,亦可以不失其所,臣之區區控籲,豈獨爲臣一身地而已,實不無以一人之故,重貽聖朝新化之累耳。玆敢瀝血陳章,顒俟威譴,情窮勢迫,言出肝膈,非敢有絲髮假飾,以謾天聽。伏願聖明,俯諒臣苦心至懇,亟命將臣職名,盡行鐫削,仍勅選部,更勿檢擬,以爲爲人臣而蔑義者之戒,不勝大幸。九月日入啓,是日下無批答。
刑曹判書趙道彬原疏,伏以,臣受命敦匠,倏已四朔,日月遄邁,因山奄迫,攀號莫逮,崩隕靡深,唯期專意方中之役,粗效自盡之義,不意李官除旨,遽下於此際,臣聞命驚惶,罔知攸處也。夫司寇之職,獄訟所係,其責甚緊,莫宜暫曠,向臣出陵之初,亦嘗見帶是任,陳疏乞免,未卽獲命,而終因大臣之陳達,終至許改,蓋以事務甚繁,不容癏厥故耳。計今陵所諸役,雖在奉廞衛之後,當費旬餘日,可克完畢,臣之復命之期,尙且遠矣。在外缺務,旣無其路,則曹中諸務,將致擔閣,遠近罪囚,過時未勘,大小缺數字朔多滯,一日曠廢,猶有一日之害,許久虛帶,爲弊如何?缺數字刑官,而董陵役之臣,輒皆一例解免,未或有祗事缺數字而仍帶本職者,今臣必遞之端,不翅較然,而纔遞旋授,有若缺數字供仕之人,公私狼貝,有不可言,臣誠惶惑,莫省其何爲也,玆敢具申縣道,仰俟處分。伏乞聖明,亟賜鐫改臣新授職名,俾得專察董事,毋曠曹務,不勝幸甚。批答見上,初六日入啓,是日批下
右參贊李宜顯原疏,伏以,臣之父母墳山,在於畿內之楊州,距京師不過爲果腹之地,而夏秋以來,連縻職事,哀遑奔走,一未果往省,私情固有不能自抑者矣。矧今見差節使出疆之期,只隔旬朔,異域經歲之行,如不得瞻掃封塋而去,則情理之隕痛,益將如何?此時異於常日,雖不敢循例請由,而控疏陳籲,亦多近例,玆以短章,輒此干冒。伏乞聖慈,曲垂矜諒,特給數日恩暇,俾得往來,以伸人子至悃,不勝萬幸。批答見上
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,提調趙泰耉,左副承旨柳重茂啓曰,伏未審夜來,聖體調攝,若何?大妃殿氣候,亦何如?自上所進,養血淸和湯合小調中湯,已至三十貼,今日臣等與諸醫入診,詳察聖候,議定繼進當否,宜當,憂慮未已,敢來問安,竝此仰稟。答曰,知道。慈殿氣候一樣,所進湯劑,今姑停止,宜矣,勿爲入診。
大妃殿·中宮殿,藥房問安。答曰,知道。
李翊漢啓曰,大司憲李喜朝,掌令任泂在外,持平李箕鎭在外,執義洪禹傳,持平金槹呈辭,掌令朴弼正未肅拜,上疏入啓,今日以監察茶時之意,敢啓。傳曰,知道。
金演啓曰,今日領相命招,使之卜相事,命下矣。在前例有開政之命,何以爲之?敢稟。傳曰,開政。
又啓曰,慶尙監司趙泰億連日違牌,無意承命,本道凡事,委屬可慮。不可一任其遷就。更爲牌招,使之卽速赴任,何如?傳曰,允。
權熀,以國葬都監郞廳,以摠護使意啓曰,三房郞廳金斗璧,昨日政移拜外任。其代,以戶曹佐郞趙奎彬,差下,何如?傳曰,允。
又以國葬都監郞廳,以摠護使意啓曰,昨日習儀魂帛虞主奉安腰轝時,攝左通禮不爲待令,致有時刻差緩之擧,事甚駭然。當該攝左通禮,推考,何如?傳曰,允。
領議政金昌集啓曰,在前卜相之時,時任三公中,無故之人,竝爲命招,例也。臣今承命,來詣賓廳,而枚卜事體甚重,臣不可獨爲,右議政李健命,似當有命招之擧,惶恐敢啓。傳曰,安心卜入。
再啓曰,伏承安心卜入之敎,所當卽爲奉行,而第念旣有無故僚相,而不準請招之啓,仍下卜入之命,事體旣涉未安,臣亦終難獨爲。右議政李健命,更爲命招,與之相議卜入,以重枚卜之體,恐爲得宜,不避煩瀆,惶恐敢啓。傳曰,知道。
申時,行晡哭。
任守幹啓曰,右議政李健命,命招不進矣,敢啓。傳曰,知道。
卜相望單子,傳曰,加卜,加卜鄭澔。又傳曰,加卜,加卜趙泰耉,落點。
有政。吏批,判書宋相琦進,參判李澤在外,參議金在魯病,都承旨金演進。兵批,判書李晩成進,參判兪命弘病,參議李正臣表石書寫官進去,參知沈樘進,左副承旨柳重茂進。
以金洵爲同敦寧,李宖爲工曹參議,李承源爲全羅都事,李志洵爲濟用判官,趙泰耉爲右議政,李健命陞爲左議政,趙泰耉爲承文都提調,閔弘洙爲尙州營將,朴泰道爲兼司僕將,李堂爲曹司衛將,李汝迪爲黃海水使,尹慤爲兼訓鍊都正,李相伯爲同知,洪處武爲羽林將,柳善基爲宣傳官,李徵龜爲知事,許樑爲咸鏡監營中軍,白時晳·郭庶績爲副護軍。
兵批啓曰,新除授尙州營將閔弘洙,時無加資之命,何以爲之?敢稟。傳曰,依例加資。
右議政李健命箚子。大槪,臣於朝者,以冊寶捧入事,自都監侵曉陪進,猝然頭痛如碎,精神潰亂,方在席牀,昏迷不省,卽因枚卜,命招臨門,而欲起還仆,無路祗赴,臣誠死罪。伏乞遞臣職名,俾延殘喘事。入啓。答曰,省箚具悉卿懇。所患如此,深用慮念,卿其安心勿辭,從容善攝。仍傳曰,遣史官傳諭,遣御醫看病。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
藥房都提調金昌集,左副承旨柳重茂啓曰,前夜政事酬應,至于深更,伏未審聖體調攝,若何?大妃殿氣候,亦如何?臣等未得入侍,湯劑亦命停止,醫官必須間間招入,以爲診察聖候之地,千萬伏望,臣等不勝憂慮,敢來問安。答曰,知道。慈殿氣候一樣,醫官無診察之事矣。大妃殿·中宮殿,藥房問安。答曰,知道。
李翊漢啓曰,大司憲李喜朝,掌令任泂在外,執義洪禹傳,持平金槹呈辭,掌令朴弼正未肅拜,上疏入啓,持平李箕鎭在外,今日以監察茶時之意,敢啓。傳曰,知道。
柳重茂,以都摠府言啓曰,今此大行大王發引時,大轝侍衛缺殿侍衛及寶劍四員,大妃殿·中宮殿移御時,侍衛缺備員,而卽今見存堂上九人中,都摠管沈宅賢以都監堂上進去,張漢相·李汝玉摠帶軍門,兼任都摠管趙泰耉,昨日政拜相,勢難推移備員,都摠管有闕之代,令該曹,卽爲差出,本府郞廳,亦不可不備員,一員未差之代,亦令該曹,卽爲差出,何如?傳曰,允。
任守幹啓曰,慶尙監司趙泰億,一向違牌,尙不出肅,嶺藩之許久曠廢,事甚可慮,更爲牌招,以爲趁卽出肅之地,何如?傳曰,允。
又以魂殿都監郞廳,以下半丈缺
李翊漢,以□□廳言啓曰,前持平李德壽,本廳軍色郞廳差出,而方在罷散中,時無職名,令該曹依例付軍職,何如?傳曰,允。
申時,行晡哭。
傳于任守幹曰,明日望奠,當爲參奠,政院知悉。
申後,大妃殿·大殿·中宮殿,政院·玉堂問安。答曰,知道。
閉門後,藥房口傳啓曰,伏承明日望參奠之敎,臣等不勝驚慮之至,與諸醫入診,詳察聖候,議定當進之藥,宜當,惶恐敢啓。傳曰,知道。所患不至大段,勿爲入診。
大妃殿·中宮殿,藥房問安。答曰,知道。
上在慶德宮廬次。
王大妃殿·大殿·中宮殿,藥房問安啓辭。答曰,知道。慈殿氣候,無醫官診察之事矣。
朝廷·政院·玉堂·宗班問安。答曰,罔極。已上記草
備邊司啓曰,此時地部事務緊急,判書有闕之代,卽令政曹,開政差出,仍爲牌招察任,何如?答曰,允。以上備局謄錄
有政。
政院啓曰,因山發引,與移御擧動相値,承旨不可不備員,而左承旨韓世良在外陳疏,時未批下,若不趁卽變通,則必致臨時窘急,合有速賜處分之道。且注書徐宗伋,方在罷散中,郞廳似爲未備,亦宜有變通之擧,惶恐敢啓。傳曰,左承旨改差,徐宗伋敍用。
吏批啓曰,判書病不來,參判未肅拜,小臣獨政未安,何以爲之?敢稟。傳曰,只出緊任。吏批,判書宋相琦病,參判李澤未肅拜,參議金在魯進。以閔鎭遠爲戶曹判書,沈壽賢爲承旨,李觀命爲內醫提調,徐宗伋爲注書,兼瓮津府使·黃海水使李汝迪。以上吏曹謄錄
兵批,全璞爲副司直,劉萬祐·林震栢爲副司果,李英弼爲副司正,韓世良爲副護軍,李德壽爲副司果,李德英爲副司直,朴彙登·洪錫輔爲司果,金相玉·趙鳴謙·趙尙健·金龍慶爲副司果,閔弘洙爲司正,安厚萬爲都摠經歷,益陽君爲副摠管,李夏禎爲副摠管。以上政軸
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
大妃殿·中宮殿,藥房問安。答曰,知道。
藥房都提調金昌集,副提調金演啓曰,伏未審夜來,聖體調攝,若何?大妃殿氣候,亦何如?臣等憂慮未已,敢來問安。答曰,知道。慈殿氣候,一樣矣。
殯殿上諡後,大妃殿·大殿·中宮殿,政院·玉堂單子問安。答曰,罔極。
申時,行晡哭。
柳重茂,以禮曹言啓曰,今日殯殿上諡時祝文,自藝文館,撰出啓下,而五禮儀,無讀祝之節,只有致詞讀寶之儀,致詞,乃是祝辭之意也。以不當疊用祝文,故前後國恤時,皆無祝文,今此上諡祝文,依前例不用之意,敢啓。傳曰,知道。
傳于李翊漢曰,還御時,寧嬪貴人轎軍,自該司待令事,分付矣,馬匹,亦爲一體待令事,分付。
柳重茂,以國葬都監郞廳,以摠護使意啓曰,誌石及表石,畢刻後,已爲印出校正矣。今十八日都監堂上·郞廳·監造官陪進陵所之意,敢啓。傳曰,知道。
又以國葬都監郞廳,以摠護使意啓曰,虞主書寫官預差淮陽府使李聖肇,身病甚重,不得上來云,其代,以弘文館副校理申晳差下之意,敢啓。傳曰,知道。
權熀,以戶曹言啓曰,今此國恤發引時,本曹堂上,當爲導駕,而判書閔鎭遠,參判沈宅賢俱以殯殿都監堂上,陪從,參議金幹在外,導駕堂上,無推移進參之員,令政院稟旨變通,何如?傳曰,允。
又啓曰,因戶曹草記,今此發引時,本曹堂上,當爲導駕,而判書閔鎭遠,參判沈宅賢,俱以殯殿都監堂上陪從,參議金幹在外,導駕堂上,無推移進參之員,令本院稟旨變通事,允下矣。導駕堂上,不可不預爲差定,參議金幹身旣在外,合有變通之道,何以爲之?敢稟。傳曰,參議改差。
沈壽賢啓曰,戶曹參議金幹改差事,命下矣,其代,令該曹,卽爲口傳差出,何如?傳曰,允。
又以右邊捕盜廳言啓曰,去六月分,自典獄署,越獄逃躱,承服明火大黨等追捕次,多定軍官,發送各道矣。窺伺軍官李東柱回告內,周行諸處,今月十三日,到于京畿果川縣,探知賊人中唜男隱伏之處,乘夜挺身突入,掩捕之際,同唜男,自知其難免,以鎌子,自剄其項致斃云,而果川縣監報狀內辭緣,一如軍官之所告。唜男之致斃則的實,明火劇賊,未及正刑之前,自剄致斃,故緣由敢啓。傳曰,知道。
又以司憲府言啓曰,持平李箕鎭除拜有日,尙未署經,凡臺諫署經,備三員爲之者,自是古例,而大司憲李喜朝在外,掌令朴弼正辭疏入啓,掌令任泂在外,只有執義洪禹傳,持平金槹。在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
又以司諫院言啓曰,司憲府持平李箕鎭除拜有日,尙未署經,凡臺諫備三員爲之者,自是古例,而大司諫申思喆在外,司諫宋必恒未肅拜,陳疏未下批,正言趙最壽被論,只有獻納李重協,正言洪龍祚。在前如此之時,亦有二員開坐,啓請署經之例,今亦依此例署經之意,敢啓。傳曰,知道。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。
大妃殿·中宮殿,藥房問安。答曰,知道。
藥房都提調金昌集,提調李觀命,副提調金演啓曰,非時冷雨,日氣陰濕,伏未審夜來,聖體調攝,若何?大妃殿氣候,亦何如?臣等未得入侍,久矣,下情不勝憂鬱,況今廞衛將啓,聖駕且動,今日與諸醫入瞻玉色,宜當,敢來問安,竝此仰稟。答曰,知道。慈殿氣候,一樣矣,勿爲入診。
申時,行晡哭。
吏曹口傳政事,以尹陽來爲戶曹參議。
沈壽賢啓曰,大司憲李喜朝,掌令任泂在外,執義洪禹傳,持平金槹·李箕鎭呈辭,掌令朴弼正未肅拜,上疏入啓,今日以監察茶時之意,敢啓。傳曰,知道。
金演啓曰,發引之期,只隔三日,緊急公事外,閑漫文書,依前例不爲入之之意,敢啓。傳曰,知道。
柳重茂,以國葬都監郞廳,以摠護使意啓曰,大行大王平日所御几杖,發引返虞時,不可不陪往,几則袱裹,杖則造几入盛,竝爲奉置于空輦內,往來之後,仍爲奉安於魂殿,似爲得宜,以此分付該司,何如?傳曰,允。
又以校正廳言啓曰,先朝御祭文二冊中,草修正付籤,別單書入之意,敢啓。傳曰,知道。
沈壽賢,以備邊司言啓曰,今此冬至使行,各衙門銀貨許貸事,前已榻前定奪矣。限三萬兩分排,別單書入,而回還後,依近例竝利還捧之意,分付,何如?傳曰,允。
持平李箕鎭啓曰,臣之庸愚譾劣,不合淸選之狀,已悉於日者縣道之章,妄謂淵鑑之明,俯燭無餘矣,不自意柏府新命,又下於旬日之內,不審聖明,奚取於百不猶人之一賤臣,而經幄臺省,朝除夕遷,有若無所試而不可者然哉?在臣微分,固已萬萬踰越,有不敢當,況此風憲之職,責任重矣,實非如臣巽懦所可一日苟冒者,而署經之前,路阻控免,陪祭之班,情急展哀,唐突出肅,冞增惶愧。尋單請急,蓋非獲已,而喉司不諒,亦靳登澈,臣誠狼狽憫蹙,莫知所出,抑臣於是職,區區私義,尤有所難安者。本府,方有請寢朴泰春等還牒之啓,而臣之仲父故領議政臣畬,亦於當時,被其構誣,則今當公議齊爭之日,以臣踪地,其何敢冒嫌參論於其間乎?旣不得與聞重啓,決不容似據臺次,請命遞斥臣職。答曰,勿辭。
沈壽賢啓曰,持平李箕鎭再啓煩瀆,退待物論矣。傳曰,知道。
上在慶德宮廬次。
朝哭後,大妃殿·大殿·中宮殿,政院·玉堂問安。答曰,罔極。大妃殿·中宮殿,藥房問安。答曰,知道。
藥房都提調金昌集,提調李觀命,副提調金演啓曰,雨後寒氣斗緊,伏未審夜來,聖體調攝,若何?大妃殿氣候,亦何如?臣等憂慮未已,敢來問安。答曰,知道。慈殿氣候,一樣矣。
藥房朝問安時,口傳啓曰,王大妃殿積月哀毁之中,茶飮之屬,停止亦久,伏想氣力,必益綿惙,此時調補之劑,不可不進,加味生脈散,自今日,限返虞前劑入,獨蔘湯,亦自明日煎入之意,敢啓。傳曰,依爲之。
申時,行晡哭。
傳于沈壽賢曰,舊通符五十九符,馬牌十部,自本院燒火。
沈壽賢啓曰,持平李箕鎭引避退待,今已經宿,而憲府多官,或在外,或呈辭,或未肅拜,上疏入啓,無一行公之員,不卽處置,事甚未安。除在外·未肅拜·上疏入啓外,呈告人員,竝卽牌招,以爲處置之地,何如?傳曰,允。
傳于柳重茂曰,初喪時執事入參人員,預爲待令,破殯時入參,仍爲陪進陵所,下玄宮時,竝爲入參事,分付。
權熀啓曰,左副承旨李翊漢,以發引侍衛,陪進陵所事,稟定矣,昨日遭其出嫁女喪,未成服前,勢難進去,無故他承旨中,似當陪進陵所,何以爲之?敢稟。傳曰,權熀進去。
柳重茂啓曰,發靷時,侍衛承旨有頉代稟啓,以權熀進去事,命下矣,侍衛承旨兩員中,權熀則前已稟定,李翊漢有頉之代,不可不更爲稟定,故惶恐敢啓。傳曰,柳重茂進去。
又啓曰,卽者,長生殿都提調送言以爲,下玄宮時,以支機陪進事,提調當爲備員,而例兼提調·工曹判書,時未差出,自本院稟旨差出爲宜云矣。政官,卽爲牌招,開政差出,何如?傳曰,允。
又以春秋館郞廳,以領·監事意啓曰,今此還御時,本館所藏實錄,亦當奉還於昌德宮春秋館,令日官推擇,則以今月二十五日爲吉云。當以此日擧行,而未還安前,史官一員當直宿,卽今史官,無推移之員,兼春秋入直,何如?傳曰,允。
任守幹,以備邊司郞廳,以領·左相意啓曰,今此發靷時,陵所旣有護衛軍兵,則不可無軍號,令兵曹啓下持去,以爲開坼頒布之地,何如?傳曰,允。
又以兵曹言啓曰,今此昌慶宮移御後,闕內各處入直將士等,以十八日受點人員,仍爲入直,而其中各門守門將,則隨昌慶宮門數,當爲增加,二十日入直守門將單子,更爲書入,而金弘單子,依前例書入之意,敢啓。傳曰,知道。
沈壽賢,以兵曹言啓曰,二所巡廳報狀內,去夜巡更時,巡牌一介閪失云,事極驚駭。巡牌閪失人金順良,令攸司囚禁,依律勘罪,所失巡牌,當日內急速改造事,分付該曹,何如?傳曰,允。
又以禁衛營言啓曰,今十月二十日昌慶宮移御後,本營軍兵,依前一哨則建陽門入直,五十名則宮墻外西營入直,其餘五十名及別饒衛,則本營入直之意,敢啓。傳曰,知道。
任守幹,以兵曹言啓曰,今此發引時,判書臣晩成與參判兪命弘,以國葬都監提調及靈轝侍衛,俱詣山陵,此外堂上,只有二員,同日移御時,三殿侍衛,無以推移。自前如此之時,有假參知差出之例,今亦依此差出,以爲備員侍衛之地,何如?傳曰,允。
又以兵曹言啓曰,今日二所巡將李泰蕃受點之後,本廳書員來告,巡將李泰蕃,猝得寒疾,病勢危重,方在死生未分中,決無起動受牌云,不得已原單子中,改付標以入之意,敢啓。傳曰,知道。
又以訓鍊都監言啓曰,今十月二十日大行大王發引時,靈轝出崇禮門之際,大駕當駐蹕於銅峴幕次,其間相距不遠,前廂軍兵列立之間,必致稠疊紛沓之患,馬兵則聚待於七間屛門洞口內,而靈轝出門後,仍隨尾局,作爲先廂,鱗次侍衛進去之意,敢啓。傳曰,知道。
持平金槹啓曰,本府,以朴泰春事,爭執已久,尙未蒙允,臣竊惑焉。此輩之罪狀絶痛,俱被逬裔,雖已蒙宥,屢經大霈,不曾擧論於歲抄,則當初罪名之甚重,隄防之至嚴,於此可見,而今嗣服之初,如此之類,決不可輕授舊牒,請還收朴泰春·呂必重·姜履相·金世欽·李彦明·洪錫九等,職牒還授之命。本府以西陵都正煜事,論啓已至累朔,尙靳一兪,臣竊訝焉。煜當國家大戚之日,聚結無賴,鎭日宰牛,驅逐禁吏,恣行不法,本府多般譏捕,囚治奴僕,發啓之後,猶未懲戢,人莫不爲駭。其在嚴懲勵之道,決不容但已,請西陵都正煜定配。本府以承旨金一鏡事,論啓已久,而尙靳兪音,臣不勝慨然之至。一鏡詆斥李禎翊之疏,語意危險,極其憯毒,直驅人於罔測之科,此而置之,將無以杜讒訐之路,懲誣揑之習,請前承旨金一鏡罷職不敍。持平李箕鎭,以措語見上引嫌而退。嫌難參啓,已有近例,不可以此輕遞言官,請持平李箕鎭出仕。答曰,不允。處置事,依啓。
有政。吏批,判書宋相琦牌不進,參判李澤未肅拜,參議金在魯進,同副承旨任守幹進。吏批啓曰,判書宋相琦牌不進,參判李澤疏批未下,小臣獨政未安,何以爲之?敢稟。傳曰,只出緊任。以兪命雄爲工曹判書,鄭亨益爲刑曹參議。
兵批,判書李晩成都監進,參判兪命弘病,參議李正臣進,參知沈樘病,同副承旨任守幹進。任守幹啓曰,無政事之意,敢啓。傳曰,知道。
慶尙監司趙泰億上疏。大槪,臣迫於嚴命,不得不出肅,而臣之父母墳山,在於京畿抱川地,伏乞亟許歷省之暇,以伸人子至情事。入啓。
江原監司金相元上疏。大槪,臣之父母墳山,在於京畿楊根地,伏乞特許歷省,俾伸至情事。入啓。答曰,省疏具悉。卿其依疏辭往省焉。
都承旨金演上疏。大槪,卽今因山不遠,不得不冒沒祗肅,而兼管內局之任,與提調趙泰耉,有姻家應避之嫌,不可仍帶,伏乞亟命該曹,照例處置,以便公私事。入啓。
前戶曹判書趙泰耉上疏。大槪,臣忽於殯殿都監入直之夜,膺此千千萬萬不敢當之恩命,臣始聞驚惶,五情震盪。顧此相職,何等地位,何等責任,今日又何等時勢,猝然加之於空空蔑蔑無所肖似之身。今殿下初承丕緖,圖新厥政,用舍之際,尤宜致愼,雖小小除拜,在所必審,始初命相,略無愼簡之意,臣之狼狽罔措,姑不暇言,貽笑四方,亦非細故也。伏乞察臣危迫之懇,還收臣新授職秩,改卜賢德,以重國事事。入啓。答曰,省疏具悉卿懇。卿之才德,允合是任,今玆枚卜,實循輿情,卿其安心勿辭,速出論道,用副上下之望。仍傳曰,遣史官傳諭。
右承旨韓世良上疏。大槪,臣前後除命,俱不敢冒承,累煩哀籲,幸蒙恩遞,仰戴洪私,伏切感祝。旋聞正言趙最壽之疏,又提微稟事,請加罪罰,蹤迹益危,不敢遲徊於城市,扶舁病軀,蒼黃屛出於郊外,不意玆際,伏奉左承旨除授之命,臣誠惝怳罔措,無地置身。分義所在,卽當趨詣,而臺臣之疏,一節深於一節,至於目之以從中幻弄,果如其言,孥戮猶輕,其何敢冒恥抗顔於僨敗之地乎?且臣病狀漸痼,實無從拜之望,伏乞亟命鐫削臣新授職名,以謝人言,以安私分事。入啓。無批還下
慶尙監司趙泰億原疏。伏以臣,迫於嚴命,不得不出肅,嶺營空曠多日,因山之後,勢將卽爲辭陛,而臣之父母墳山,在於京畿抱根地,距京不過百餘里,二三日可以往還。伏乞聖慈,亟賜展省之暇,以伸人子至情,不勝幸甚。批答見上
江原監司金相元原疏。伏以臣,猥叨匪據,將於因山後辭陛,而臣之父母墳山,在於京畿楊州地,距大路不過十里許。伏乞聖明,特賜歷省,俾伸至情,千萬幸甚。批答見上
都承旨金演原疏。伏以臣,只煩哀籲,未蒙恩遞,嚴召繼降,因山已迫,不得不冒沒祗肅,而兼管內局之任,與提調臣趙泰耉,有姻家應避之嫌,不可仍帶。伏乞聖明,亟命該曹,照例處置,以便公私,不勝幸甚。
前戶曹判書趙泰耉原疏。伏以臣,以自廢之蹤,居職任事,豈心所安,而國家大恤,不敢言私?擬俟因山之畢,畢暴情悃,歸死丘壑,忽於殯殿都監入直之夜,膺千萬不敢當之恩命,臣始聞驚惶,五情震盪,歷數日而不能自定也。顧此相職,何等地位,何等責任,今日又何等時勢,難猝然加之於空空蔑蔑無所肖似之身,此何擧措?臣實莫曉其故也。噫,國家之理亂,世道之汚隆,俱係於輔相之賢否,歷考往牒,班班可見,以臣任此,豈不謬甚?今殿下初承丕緖,圖新厥政,用舍之際,尤宜致愼,雖小小除拜,在所必審,始初命相,略無愼簡之意,臣身之狼狽罔極,姑不暇言,貽笑四方,誠亦非細故也。若臣本來情地之危隘,區區才分之不稱,自畫審矣,自知明矣。今不可以眷遇之隆,委寄之重,而遽變其素守,昧然承命也,決矣。縮伏私次,恭俟物議,日已多矣,尙無駁正之擧,不得不仰首,嗚呼,而當此廞衛將啓,聖情哀疚之日,不敢費辭長語,以益其瀆擾之罪。伏乞聖明,察臣危迫之懇,亟命收還臣新授職秩,改卜賢德,以重國事,仍令臣退屛田廬,以守本分,公私不勝幸甚。批答見上
左承旨韓世良原疏。伏以臣,罪深未勘,疾痼難强,前後除命,俱不敢冒承,累煩哀籲,幸蒙恩遞,區區私義,庶幾少伸,奄奄危喘,亦可少延,仰戴洪造,伏切感祝。旋聞正言趙最壽之疏,又提微稟事,請加罪罰,蹤跡益危,不敢遲徊於城市,扶舁病軀,倉黃屛出於郊外,席藁村舍,日俟嚴譴之加矣,不意玆際,伏奉右承旨權熀本月初八日成貼有旨,以臣爲承政院左承旨,使之斯速上來,臣誠惝怳駭惑,無地置身,不知負罪。賤臣,何以得此於聖朝也?分義所在,當卽趨詣,而臺臣疏本,今始得見,則一節深於一節,至於目之以從中幻弄,果如其言,孥戮猶輕,臣亦伊時承宣之一,見未至半,不覺心骨俱寒。其何敢以日前之倖免譴罷,歸罪同僚,而自同無故,亦何敢曰言者之意,不專在於臣身,而有所自恕,冒恥抗顔於僨敗之地乎?如臣無狀,受先朝罔極之恩,而已無報效之所。及今因山奄迫,廞衛將啓,使臣情地,如有一分可進之理,則雖躬負土石,亦所不辭,此時何時,而忍以何心,偃伏私次,自阻於百僚攀號之列哉?適臣所遭不幸,危蹙轉甚,虛辱寵眷,末由趨承,非但負我聖明,誠有負於先王,跼天蹐地,惟願速死。且臣情勢之外,病狀漸痼,脚痿耳聾,已成廢疾,起動須人,牛蟻未分,百度千思,實無從官之望,玆敢更瀝肝血,縣道封章,瞻望宸極,但有血涕而已。伏乞聖慈,特察臣情病之實狀,亟命鐫削臣新授職名,仍令重勘臣罪,以謝人言,以安私分,千萬幸甚。□月□日入啓,無批還下
上在慶德宮廬次。
夜二更,月入東井星。五更,月暈。
啓殯奠後,大妃殿·大殿·中宮殿,政院·玉堂奉慰單子問安。答曰,罔極。藥房奉慰問安。答曰,罔極。
啓欑宮後,政院·玉堂·朝廷二品以上百官·宗親奉慰單子問安。答曰,罔極。藥房奉慰問安。答曰,罔極。
大妃殿·中宮殿,藥房問安。答曰,罔極。
藥房都提調金昌集,提調李觀命,副提調金演啓曰,日月不居,菆塗奄啓,伏惟孝思攀號,益復罔極。伏未審趁早哀臨之餘,聖體,若何,大妃殿氣候,亦何如?臣等不勝憂慮,敢此問安。答曰,知道。慈殿氣候,一樣矣。
藥房口傳啓曰,慈殿氣候,極爲憂悶,醫官·醫女則使之備持藥物,別爲直宿,臣等亦爲入直,慶恩府院君金柱臣,又使直宿,何如?大駕擧動之後,臣及提調李觀命,陪進山陵,副提調金演,隨駕郊外,藥房,無留在提調,加設提調一員,卽令該曹,依例口傳差出,何如?傳曰,依爲之。
申時祖奠後,大妃殿·大殿·中宮殿,政院·玉堂·朝廷百官·宗班單子問安。答曰,罔極。藥房問安。答曰,罔極。
金演,以吏曹言啓曰,今此啓欑塗及拭梓宮官,乃是五禮儀所載右議政應行之任,故前已依禮文啓下矣。右議政李健命,今陞左議政,以新授右議政趙泰耉,改付標以入之意,敢啓。傳曰,知道。
吏曹口傳政事,以申銋爲內醫加設提調。
金演啓曰,左承旨權熀,右承旨柳重茂,山陵陪進,而明日大妃殿·中宮殿移御時,承旨各一員,當爲陪進,何承旨陪往乎?敢稟。傳曰,沈壽賢·任守幹進去。
以徐琛爲大妃殿還御時分假注書,以金兌和爲中宮殿還御時分假注書。
柳重茂啓曰,明日大駕出宮時,以崇政殿東夾門取路,有所未安,何以爲之?敢稟。傳曰,由辰達門,宜矣。
又啓曰,司諫宋必恒疏批已下,而時未肅拜矣。必恒,以虞主大祝封閉預差,不可不及時進去,卽爲牌招察任,何如?傳曰,允。
又啓曰,明日大妃殿移御昌慶宮,時刻初以巳時啓下,而追下隨時移御之敎矣。侍衛諸節,不可不預爲整待,當以何時改定乎?敢稟。傳曰,發靷後,當隨時移御,不得預定爲敎。
沈壽賢啓曰,兵曹判書李晩成,以國葬都監堂上,明日當爲出去山陵,係是經宿之所,所受命召,來請還納,何以爲之?敢稟。傳曰,仍佩往來焉。
又以兵曹言啓曰,因備局草記,陵所軍號,令兵曹啓下持去,開坼頒布事,旣已命下矣。二十日山陵軍號書入之意,敢啓。傳曰,知道。
又以兵曹言啓曰,明日發引時,御營軍兵等,結陣於鍾樓下路,大駕詣慕華館後,退陣於板前屛門事,節目啓下,而大妃殿隨時移御事,追後下敎矣。慈殿出宮,若在於大駕未及詣慕華館之前,則御營軍兵等,必須預先退陣於信地,然後可無阻路之弊,以此分付該營,何如?傳曰,允。
又啓曰,訓鍊都監知彀官來言,出宮正時前二刻結陣,仍爲懸燈,天明落燈,靈轝詣山陵,日暮後懸燈,天明後落燈之意,敢啓。傳曰,知道。
又啓曰,禁衛營敎鍊官,禁軍陣敎鍊官來言,出宮正時前二刻結陣,仍爲懸燈,天明後落燈之意,敢啓。傳曰,知道。
又啓曰,御營廳敎鍊官來言,出宮正時前二刻結陣,仍爲懸燈,明日大駕詣慕華館敎是後,本營軍兵,移陣於板前屛門之意,敢啓。傳曰,知道。
二更四點,藥房,大妃殿口傳啓曰,因政院移御時刻,取稟,以發引後當隨時移御,不得預定下敎云。伏未知擧動果在何時,而若或時刻太早,則觸冒曉寒,必致感傷之候,下情不勝憫慮。稍待天明日出,陽氣舒暢後,始爲擧動,實合愼疾之道,惶恐敢啓。傳曰,今日不甚寒,勿爲慮念。
全羅監司韓祉上疏。伏以臣,猥暴至冤,罪在干冒,席藁泣血,恭俟威命,聖度天大,反降優批,諭之以往事不必追提,命之以勿辭速往,欽哉,辭旨溫厚,渙若陽春,不知臣無狀,何以得此於聖明。矧伏惟念天啓昊覆,特軫人子之訟父冤,出於天理之所不容已,不復以干瀆煩褻,爲罪,卽臣哀冤窮迫之至情,庶蒙昭察,而本事之前後委折,鎭商之肆爲欺罔,亦庶乎自在洞燭之中,臣方仰戴天地父母生死肉骨之惠,銘心鏤肝,報答無階,惟思生而隕首,死而結草矣。卽伏見鎭商疏批答曰,汚衊之言,不足深嫌,是則臣之苦心血懇,猶有未蒙垂諒者,只恨臣不肖無狀,精誠淺薄,乃以如許至明白之事,至哀痛之情,尙不能感激洞徹於天聽也。拊心自悼,夫復何言?夫鎭商之疏,所謂辯論者,略不成說,而若乃渠欺天之罪,昭森暴著,自脫無路,則輒敢肆然憑藉於不敢言之地,至曰此實以先大王處分,爲見欺云云。渠雖無狀,亦一臣子,其何忍爲此言乎?天地大包,無物不容,設有奸欺之徒,偶未現發,適足以見涵覆之至大耳。矧惟奸人情狀,追發於易世之後者,古來何限,而未聞負罪者敢藉口先朝,以自出脫也。信若斯言,舜誅四凶,堯則爲見欺之歸,而彼四凶者,亦將藉口於堯乎?自開天以來,未聞有如此義理,渠雖急於見躱,亦安敢爲此言乎?臣父當初論啓益勳,只是翊戴事者,昭載國乘,萬目咸覩,則臣疏曰,當壬戌益勳之譸張誣獄,臣父適當臺地,輒請加律云者,其所謂誣獄,非翊戴事而何哉?臣父曰,璽·瑛之爲獄,孰不痛焉云,則臣可以指璽·瑛事,爲誣獄乎?夫其事實,斷斷明白,可以質諸天地,而渠敢任意換易,謂臣以璽·瑛事,爲誣獄,此果非欺天乎?渠雖有喙之長三尺,曷不於此而自辨,乃敢指斥梓宮,至以見欺二字,恣意說出於殿下之前,此豈人臣所忍萌心而發口者乎?眞所謂是可忍也,孰不可忍者也?噫其痛矣。渠以臣父最後疏中,竝給益勳,投給戎物事,謂爲指璽·瑛爲誣獄之證,而又以此疏,非當初論罪之啓,故恐不足以爲證,乃敢於白地,添一啓字,混稱曰疏啓,臣父啓辭,何嘗一字及於戎物事耶?其終始變換,肆爲欺天,一至於此,誠極痛心矣。論啓益勳,壬戌十二月事也,牽復執義,陳辭疏,甲子四月事也,其間三年矣。戎物事,因他現發,故竝擧於疏中,以明其觸事無狀而已,此何毫髮干涉於當初所論啓中譸張翊戴事一款哉?伏況璽·瑛,誠大逆也,非誣也,益勳之急投戎物,在渠處事,爲無狀而已。璽·瑛之逆,初不以此而加損,以益勳處事之無狀,璽·瑛之獄,變而爲誣,寧有此理乎?誠不足費辭論辯,而獨念此說,非鎭商所新創,採死賊而箝人口,實自萬埰始,蓋怨毒之甚,必欲甘心於士類,設此機穽,以爲早晩網打之計矣。今鎭商,一襲其套,下此毒手,欲以嫁成慘禍而後已,臣父疏中,所謂他日藉口而魚肉人,未必不由於此云者,今果驗矣。世道至此,將安所稅駕乎?吁亦凜凜矣。至於譸張翊戴時,許多情節,自謂辨之已明,而只以給送令旗一款,言之,此乃其祖其父之所不能一言自辨者,乃今謂耳目浸遠,猝然歸之於無根之說,此猶如此,他尙何說?況給令旗者,所以爲信於翊戴,俾知煥之此行,出於將令,今乃曰此有何益於誘脅云者,其果成說乎?令旗往來,軍門常事,但見令旗,夫孰知誘脅之機,藏於其中乎?其所謂宣洩煩人等說,尤可笑也。自古將臣,猝然聞變,奔告大臣,急時上聞者,有之矣,何嘗有私自取供,累日拘留,如益勳之爲者乎?果使益勳,全不知柳命堅事虛實,而猝聞翊戴,以逆來告,則此何等危事,變故決於呼吸,其何待取供拘留,耽延累日乎?問議大臣,一朝事耳。以此至於累日云者,其又近似乎?且曰,翊戴恐被知情之律,至於奔告軍門云,則渠本不憚於自告者也。必使渠自告,而渠終不肯云者,此又近理乎,否乎?誘脅一款,指授雖出於益勳,發諸口者,乃煥也。翊戴,方與煥面質而相推諉,則奚暇越煥而引益勳乎?此果足爲辨明之端乎?噫,獄事未發之前,先以翊戴言,告白於相臣者,益勳也,給送令旗,誘脅翊戴者,益勳也,畢竟替翊戴而告變者,益勳也。其所謂脈絡貫通,表裡終始云者,此果臣惟意幻弄者乎?索性譸張,成出翊戴誣獄者,是果忠於國,而可幸無亂者乎?其亦可笑也已,此之不能辨,未知所辨者,何事也?試將臣前疏與鎭商此疏,比對而看之,則其能辨與不能辨,必莫逃於天日之明矣。嗚呼,益勲爲一世棄,久矣,固不待翊戴事也。依附賊積,有逾骨肉,有血氣者,莫不唾罵,且如着鐵相騎,顯蠱逆婦,只是穢惡之一端,而不獨見於臣父之疏,或累登於彈章,或廣播於輿誦,故萬埰訟父之疏,不敢以片辭陳辨,今其疏,可按而視也。安有本領如此,而能忠於國,可幸無亂者乎?言之汚口,臣不欲索言之也。至曰臣父所論,無一不爲己巳之案云者,尤可笑也。自古,以小人攻小人者,何可勝數?居臺閣者,坐視目前小人之濁亂,而預慮異日爲他小人之所藉口,越視而不嚴斥,寧有此理乎?藉使嚴斥目前之小人,畢竟爲他小人所藉口,則此等言者,有毫髮所損乎?嗚呼,臣父斷斷血忱,惟在於屛奸人於四裔,尊朝廷於日月,一心直逐,更不顧他,顚頓狼狽,九死靡悔,雖蒙先大王更賜甄錄,而以言之不得行,卒不變東崗之守,自甘寒餓,以至沒世,此實一國人士之所明知公誦,痛惜欽歎者,先大王亦嘗臨筵嗟賞,至命厚給葬需矣,後來奸黨藉口,乃復有贈官恤家之命,此何干於臣父之平生,而乃欲持此爲大欛柄,冀或以汚衊臣父?雖渠百千輩,日爲百千言,其孰信之,適見其用心之叵測耳。嗚呼,其太不知量也。噫,益勳雖奸人,於鎭商則祖也。其所掩蓋周遮,顧安得不如是?誠不足責,而獨其前後所言,白地變幻,直欲以隻手掩天,此爲無人理耳。變幻之不足,直欲矯誣聖旨,曾以先朝已收還之批旨,引之於疏中矣。今疏又曰,昨年備忘,不特以護璽·瑛而已,實所以深原云云,公然架鑿空虛,創出別意,斷之曰聖意如此,其無嚴放恣,何至此極?戴天履地,肆爲此言,無復一毫忌憚底意思,長此,將安窮乎?其在國體,誠不可置而不理,益致其無所懲畏也。臣與此人,一往一復,有若互辨之爲,實所以貽辱於先臣,故欲斷勿更言,以不治爲辨,前疏已及此意矣。今其欺罔天聽,比前益甚,故痛憤之極,不得不更有云云,其亦不幸之甚矣。顧臣今日情地,寧有束帶趨命,自列恒人之理?虛帶重任,已經兩朔,日夜憂懼,寢啖不寧,而臣之病勢,實爲危篤,毒病變成氣瘧,寒熱終日達夜,殆無休時鼓脹兼發,喘急神昏,奄奄不省者,已二旬矣。治疏乞罷,亦不能自力,臣罪至此,益無所逃。今始忍死力章,僅僅陳籲,語不成倫脊,臣尤死罪。伏乞聖慈,天地父母,小賜回燭,特正鎭商欺罔之罪,俾私冤少洩,國體自尊,仍命鐫臣所帶職名,勿復檢擧於仕籍,俾臣守分田里,安於自廢,不勝幸甚。答曰,省疏具悉。追提往事,不必深嫌,卿其勿辭,從速察職。
掌令朴弼正上疏。伏以臣,累玷臺端,毫無裨益,間或論人,輒被反詈,左酬右答,日亦不足矣。分宜自靖,永謝淸班,而不意銓曹,收臣於積謗之中,授之以宿跰之職,聞命驚惶,寧欲逃遁而不可得也。歷數朝端,能堪是任者,不患無人,而如臣累試輒僨者,乍解旋授,臣心之愧懼危蹙,當復如何?臣於前承旨宋成明之疏,實有所萬萬危怖者,敢此略暴事實,以冀聖明之照察焉。向日兩儒臣之所遭,旣是橫逆,而累被聖上開釋之旨,則在兩臣,小无可引之嫌,而矧當國有大慽,館直一空之時,膠守廉隅,不思變動,徒煩請牌,分義未安,故臣於辭疏之末,只請責之以誠禮道理而已。元無建請瀛錄之事,則彼成明,亦豈不知,而乃以臣疏中所無之語,白地粧撰,譏詆狼藉,至謂之前所未有,何其急於吹覓,而不覺其自歸於虛罔耶?吁亦甚矣。至若宰臣疏批之改下,有何所關於成明,而乃於梓宮在殯,惟堂未撤之日,急急投疏,眩惑天聽,敢以抑揚予奪之目,加之於筵白之大臣,欲售其投間抵隙之計,噫嘻憯矣。伊時臣疏,已經睿覽,臣不必呶呶追辨,而第大臣,緣臣而被斥,則此尤臣難冒之端也。且頃日泮儒之書呈所懷中,盛論聖誌之有所疎略,侵詆撰述之大臣,力攻噤默之諸臺,語意深峻,譏斥非常,夫誌文成出,在於臣居臺之日,則其所難安,與他臺無異同矣。臣之前後被人詆斥,如上所陳,何可徒恃寵渥,揚揚就列,以益人之嗤點也哉?玆敢疾聲號籲於哀疚之中,伏乞聖明,俯諒臣情跡之臲卼,亟命鐫削臣新授職名,以謝人言,仍治臣瀆擾之罪,以警具僚,不勝幸甚。九月二十九日入啓答曰,省疏具悉。爾其勿辭,從速察職。
司諫宋必恒疏曰,伏以臣,頃忝諫職,情迹臲卼,違召呈病,許久撕捱,幸得遞解者,今纔十餘日矣。區區望幸之心,猶謂聖明曲加庇護,俾得自靖,而曾未幾何,除命復降,顧今所叨,視前有加,臣聞命驚惶,靡所容措。夫臺省之職,孰非淸顯,而至於亞長,則其地望資秩,尤爲自別,宜以言論風采,爲輩流所推服者,處之,則是非人人節次推排,苟然僥冒者也。今臣特蹇拙,一無能人耳,自在先朝,濫蒙洪造,前後居臺凡幾遭,其未能一進昌言,仰補衮闕,每當恩除,輒復逡巡,矧伊進於此,則其職愈重,而其責愈難者乎?噫,不量其才,而但以承命爲恭,則冒進之患生,不察其能,而徒以爵祿苟榮,則虛授之刺興,臣若貪戀恩寵,受而不辭,則授受俱失,所關非細,臣雖淟涊,何忍爲此?左右思量,決難冒承。且於前正言趙最壽之疏,尤有所萬萬駭怖者。頃日宋成明疏語,究其用意,誠甚不惡,故臣於其時,適在言地,初旣論斥於辭疏之末,復又同參於削黜之啓,今者最壽,肆然投疏,至以縱恣之目,加之於論啓之臣,噫嘻痛矣。夫成明之所以得罪公議者,專在於撓撼廟堂,沮敗大禮,則爲今日先朝臣子者,所當齊聲共斥,而彼乃甘心死黨,反斥言者,不遺餘力。細觀其一篇主意,則包藏禍心,羅織罪名,至以自生疑懼,爲計日深等語,恐動天聽,網打朝紳,其處心設計,誠極陰慘,而若其他窺闖迎合之態,誠有所不忍正視者矣,實不料黨論之壞人心術,一至於此也。臣與此輩,較絜長短,陳疏互辨,亦甚可羞,而旣被其無限醜辱,則其不可諉以其言之誣詆,而蹲冒於臺次也,決矣。伏乞聖慈,俯加矜察,亟命遞斥,以安私分,以服人心,不勝幸甚。十月十四日入啓答曰,省疏具悉。爾其勿辭,從速察職。
右參贊李宜顯疏曰,伏以臣,疏請由暇,久無發落,方此縮伏俟命之際,得見趙最壽之疏,其意專在於挑發事機,造亂國家,而輒擧向日泮儒勸入時事,構揑臣身,直驅以人臣之極罪,臣覽之未半,不覺體栗心顫,殆不能自定也。噫,援據祖宗朝古事,以仰勉遹追之美,此固臣子憂愛之至誠,聖上之夬許反汗,尤可見天地之大度,凡在瞻聆,孰不欽誦,而曾不料因此一事,反陷身於罔測之科也?彼旣湊萃惡言,至請譴罷,而處分猶靳,職名自如,威懼憫塞,不知所出,玆不得不瀝血哀籲於臨照之下。伏乞聖慈,將臣本兼諸任,一倂鐫削,仍命攸司,勘竅其罪,以快人心,以肅朝綱,不勝萬幸。答曰,省疏具悉。卿其勿辭,從速行公。十月十三日入啓
判義禁閔鎭遠疏曰,伏以金吾囚人尹尙遠,卽臣妻姪也。法有應避之嫌,不敢循例議讞,而臣旣忝居首席,則次官拘於格例,亦不得替行,若無變通之擧,將無議決之日,玆敢昧死煩浼。伏乞聖明,亟命遞改臣兼帶判義禁之任,以便公私,不勝幸甚。答曰,省疏具悉。議讞,令次官擧行,卿其勿辭行公。
大司憲李喜朝疏曰,伏以臣於前月,冒上辭本,仍有引罪之請矣,伏蒙批旨優渥,至以念先朝之殊遇,從速上來,以補不逮爲敎,至於挽章,亦命製進,仍令臣勿爲引咎,此其辭意甚隆,實非糞土賤臣所可承當者,臣惶恐感激,自不覺涕血之交零也。臣於挽章之命,不敢更辭,謹已冒昧製進,而抑此所叨職名,有不可一向虛帶者,玆不得不更申呼籲焉。蓋此風憲長席,職責甚重,其在事體,固不容一任瘝曠,況今因山之期此迫,擧朝哀遑,百僚奔走,而臣獨病廢,忽偃床席,在臣分義,此已萬萬悚蹙。且竊伏聞,發靷時,憲府長官,禮當導駕,以臣未遞之故,將以次官代之云,其爲未安,尤當如何也?臣之病狀病勢,決無赴召行公之路,則朝家宜卽特許變通,改授無故之人,使莫重導駕之任,無苟且代行之患,而今隔數日,尙未有聞,此必因臣不自陳乞之致,敢冒萬死,有此瀆擾。伏願聖明,俯察事勢之迫急,將臣本職,爲先亟賜處分,千萬幸甚。十月十五日入啓答曰,省疏具悉。卿勿過辭,從速上來行公。
吏曹參判李澤疏曰,伏以臣,猥叨重藩,蔑有寸效,二年蹲據,一味尸素,加以宿患痰濕之疾,日就沈痼之域,自量筋力,無計堪任,敢將疾痛之呼,仰瀆嚴廬之下,幸賴聖度至仁,曲垂體諒,一疏纔上,卽許解免,臣誠感激洪私,縻粉難酬,而京兆除旨,不日旋下,臣旣病勢難强,得卸擔負,則詞訟劇地,尤非所堪,且臣交龜,累月遷就,職務久曠,誠非細慮。方欲封章控籲之際,又有此移授銓部之命,繼以有國子兼任之除,臣於是,益復驚惶悶蹙,罔知所以自措也。臣本謭劣,百無肖似,而過蒙先大王抆拭之恩,其所踐歷,罔非踰濫。至於銓衡之地,師儒之職,豈是如臣識昧學蔑者,所可僥冒,而承乏忝竊,辭避不得,黽勉膺命,陋拙畢露,追思反省,愧恧冞切。況今衰病侵尋,神精消耗,雖冗官散秩,猶懼其不能稱塞,則顧此甄別人物,導迪儒風,何等責任,而乃敢諉以宿跰,晏然復據,以益人之嗤點,而自取顚沛也哉?臣之揣量已審,決無承當之望,不得不冒死披瀝,煩凂宸聽。伏乞聖慈,察臣已試蔑效之實狀,亟命鐫遞臣本兼兩任,得以軍銜,祗納符節,則公私不勝幸甚。十月初六日入啓答曰,省疏具悉。卿其勿辭,從速察職。
大司諫申思喆疏曰,伏以皇天降割,大行大王,奄棄臣民,攀號罔極,普率惟均。伏惟嚴廬哀慕,何以爲心?念臣受恩最深,猥忝藩任,逖違軒陛,已周歲籥,而遽抱弓墜之痛,況今交龜無期,因山遽迫,末由奔參於廞衛之列,北望長號,一倍摧悼。臣之所受新除,曾是代匱之舊踐,而顧今嗣服之初,宜得剛方正直之人,畀以諫諍之任,冀補新化之萬一,豈可以如臣已試蔑效之身,苟然充數,以重招不稱之誚哉?伏願聖明,諒臣衷懇,亟許鐫遞職名,公私不勝幸甚。臣於辭免之末,敢附憂愛之忱,以備澄省焉。嗚呼,帝王之孝,不專在於深墨擗踊之節,而伏況殿下,積年焦憂之餘,遽遭天崩之慟,哀疚摧隕,不瑕有傷?竊冀聖明,仰體慈聖之至念,俯循群下之深望,節哀蹈禮,克盡保嗇之道,而亦於祭奠之暇,頻招大臣儒臣,咨詢治道,講論經史,問學政理,交修竝進,孜孜不怠,毋或小忽焉。臺閣陳疏之言,可用則採之,不可用則置之,而必也明白可否,然後方可以上下交孚,而言路亦得以無壅矣。臣竊覵殿下於近日章奏之間,或靳逐條賜答,臺臣以此爲言,而亦無發落,此必由於不槪聖心而然,而毋亦近於古人所謂訑訑之色,拒人於千里之外哉?且朝臣循例蘄免之章,亦或有經累日而下批者,此雖無大害於政令施措之間,而恐有歉於始初勤政之聖德也,竊願殿下,念之哉。因山不遠,大禮未完,凡厥臣僚,尤宜易慮惕心,率職惟勤,而以臣得於邸紙間者而言之,上自卿宰,下至庶官,恬憘悠泛,猶復前日,夙夜恪勤,蔑乎無聞,至於政官·諫臣,一日累違,殆近旬望,而堅臥不起,終不趨召。至使開政之命,省鞫之坐,一任遷就,收殺無期,雖未知所引情病之果皆難進,而亦豈無一番應命之道乎?揆以事體,至爲未安,臣恐若此不已,則已頹之綱紀,雖不復振,而大小國事,將無以成樣矣,豈不大可寒心哉?亦願殿下,克思奮勵之道,從玆以往,復有此習,則或別下嚴敎,或特加責罰,以爲言飭在廷之群僚也。仍念湖南一路,實爲國家之根本,而不幸數十年來,凶歉荐仍,加以檢量之役,驛騷之極,積困之民,難望蘇息,而今年夏秋之旱,近古所無。穡事之失稔,有甚於丙申,來頭賑救之策,宜不容小緩,而公私儲蓄,殆無餘地,思之至此,誠可哀痛。當必救焚拯溺,別樣變通,庶得以濟活一方生靈,宜令廟堂,從長確議,預先區畫,俾盡安集之方焉。嗚呼,先大王臨御五十年間,其所憂勤於丙夜者,惟民事是急,凡係賑饑蠲役之道,靡不用極。惠鮮之化,遍及蔀屋,深仁厚澤,浹人肌骨,及乎奉諱之日,深山窮谷,莫不奔走號哭,如喪考妣,而慈敎特宣,聖德益彰。至捐內帑之貨,以辦大喪之需,辭旨懇惻,父老感涕,已竭之民力,得以少紓,感戴之群情,益可見矣。伏望殿下,遵先王勤恤之志,察民生困悴之狀,念玆在玆,益軫如傷之仁,以盡懷保之道,千萬幸甚。□月□日入啓答曰,省疏具悉。憂愛進言,予用嘉尙,可不留心?疏末事,令廟堂稟處,爾其勿辭,從速察職。
卯初,啓殯殿親行,入侍都承旨金演,左承旨權熀,右承旨柳重茂,右副承旨沈壽賢,同副承旨任守幹,注書姜必愼·徐宗伋,假注書趙趾彬,記事官權·呂善長。正時,諸臣以次而入,分左右列坐于資政殿南行閣西偏,少頃,上出自集和門,通禮前導,諸臣起而隨之,上升東補階,立于御次,通禮呼跪俯伏,上跪俯伏,諸臣亦跪俯伏,通禮呼哭,上哭,諸臣亦哭,通禮呼止哭,代奠官入奠,讀告辭而出,通禮呼哭,又呼止哭,又呼還廬次,上直就殯殿,諸臣退出。
卯正,啓櫕宮祭親行,入侍都承旨金演,左承旨權熀,右承旨柳重茂,右副承旨沈壽賢,同副承旨任守幹,注書姜必愼·徐宗伋,假注書趙趾彬,記事官權·呂善長。正時,諸臣入坐于行閣東偏,少間,上出立御次,諸臣卽入侍,竝如啓殯奠儀。上還廬次後,大臣及初喪時入參人中,數人及承史竝入,殯奠,遂啓欑宮,右議政趙泰耉,因承傳啓曰,臣當拭梓宮,而解結裹,極爲重大,且下玄宮時,當拭之,今姑於結裹上拭之之意,敢啓。仍拭結裹上而退,諸臣竝罷出。
申初,祖奠親行,入侍都承旨金演,左承旨權熀,右承旨柳重茂,右副承旨沈壽賢,同副承旨任守幹,注書姜必愼·徐宗伋,假注書趙趾彬,記事官權·呂善長,竝如啓殯奠儀。
子初三刻,遣奠親行,入侍都承旨金演,左承旨權熀,右承旨柳重茂,左副承旨李翊漢,右副承旨沈壽賢,同副承旨任守幹,注書姜必愼·徐宗伋,假注書趙趾彬,記事官權·呂善長如祖奠儀。代奠官,奠訖退出,當讀哀冊,而差備官等,不卽入來,殆淹數刻,柳重茂進伏曰,讀冊官·捧冊官等,不卽入來,以致時刻之遲延,讀冊官·捧冊官等,竝推考,何如?上曰,依爲之。俄而讀冊官等入來,讀冊訖,納函封鎖,奉安于彩轝,通禮呼哭,哭止,上還次,諸臣竝退出。
上在昌慶宮廬次。
大駕詣慕華館,入幕次後,藥房·政院·玉堂問安。答曰,罔極。
大駕還宮後,大妃殿·大殿·中宮殿,藥房奉慰問安。答曰,罔極。政院·玉堂單子問安。答曰,罔極。朝廷百官·宗班單子問安。答曰,罔極。
李翊漢啓曰,司僕內乘來言,捲廉,取稟。傳曰,捲前面。
又啓曰,小臣,靈轝到山陵問安進去下直。傳曰,知道。
又啓曰,臣承命進詣山陵問安,則中使出傳曰,無事矣,敢啓。傳曰,知道。
任守幹啓曰,小臣,陵所翌日問安進去下直。沈壽賢啓曰,小臣,明日上山陵·下玄宮時問安進去下直。傳曰,知道。
藥房副提調金演啓曰,徹夜哀臨,攀擗罔極之餘,伏未審,聖體,若何?大妃殿凌晨移御之後,氣候,亦復如何?臣不勝區區憂慮,敢此問安。答曰,知道。慈殿氣候,一樣矣。
今十月二十一日慕華館返虞擧動時,以朴泰迪爲守宮假承旨。
李翊漢,以兵曹言啓曰,今日旣已還御矣。昌慶·昌德兩宮假衛將四員中,三員,依前例移差于慶德宮,加出衛將金世興,加出內乘宋內翼,竝減下之意,敢啓。傳曰,知道。
今十月二十日擧動時,都承旨金演所啓,靈轝,已出崇禮門外,而大駕前射隊未卽前發,當此深夜寒沍,大駕駐輦路上頗久,事之可駭,莫此爲甚,都監中軍,爲先推考,卽招宣傳官,或給御前令箭,或出標信,使之傳敎都監,以爲催促前進之地,何如?上曰,依爲之。
二十日丑正三刻,大行大王發靷時陪從,左承旨權熀,右承旨柳重茂,注書姜必愼,奉敎權。
子初三刻遣奠後,承旨·史官,俱詣資政門外列坐,舁梓宮官,進輴於崇政門外,陳魂帛車於輴之南,少選禁漏官,報正時,承史及摠護史以下執事諸臣,竝皆趨入,左通禮,進詣靈座前跪,請陞輿,虞主大祝司成李國休,奉魂帛及虞主,安于腰輿,通禮,又詣梓宮前跪,請陛輿,內侍,捧銘旌出,摠護使李健命,率舁梓宮官,奉梓宮于輪輿,梓宮坐下,有輪臺板,板之左右,着鐵圖環,環口繫大布索,舁梓宮官二人,各執其一端,內侍及掖屬諸人,幇助推舁降陛,覆以素錦褚,左右彩翣,翼而隨之,時,內外哭擗無筭,左通禮前導,至崇政門外,進詣魂帛輿前,請陞車,又詣梓宮前,請輴,遂去素錦褚,奉安梓宮于小輿,至興化門外,通禮又請降輴,陞輿時,興士軍,已擔着大輿,捲起後面帷帳,向外而立,小輿至,則以其前杠,接着大輿後杠,中間,排列輪輿,舁梓宮官及內侍諸人,左右推挽,奉移之法,一如陞輴之時已而,通禮跪請靈駕進發,駕動,執鐸者振鐸,王子以下陪衛諸臣,皆哭步從,百官則祗候於惠政橋,亦以次步從,時,殿下已動駕出宮,靈駕至崇禮門內,大輿橫杠長礙,不得出門矣。遂少駐,而改用短杠,及出門,復易以長杠,時,殿下少駐輦就次,至慕華館路祭所,設靈座于帳殿正中,奉安魂帛,又連設帷幕於靈帳之西,奉安大輿,俄而,殿下至幄次,留都百官,進香設祭,祭畢,靈駕將發,通禮啓請少駐,殿下出就板位,四拜哭盡哀,留都百官,亦拜哭奉辭,殿下出宮住輦,奉辭還宮時儀,見下注記事,靈駕遂進發,王子以下陪衛諸臣,至此始騎,踰沙峴,至晝停所,帳殿排布,一如路祭所,奉安魂帛及缺數字祭時,諸臣權退,小頃,旣而設晝奠,奠訖,靈駕前進,過蜂峴,至外紅箭門外,百官遂下馬步從,巳時,大輿到陵所,通禮跪請降輿陞輴,遂移奉梓宮于小輿,至丁字閣帷門外,又請降輴,自帷門,至欑宮,連設輪輿,以捧柱宮,安于榻上南首,內侍,設靈座于梓宮之南,奉安魂帛函于其上,置虞主樻于函後,設香案·銘旌·靈寢·冊寶,襍凡儀仗,如初,遂設成殯奠,奠畢,諸臣各退私次,左副承旨李翊漢,承命出來,詣丁字閣前紅箭門外,請中使問安于梓宮,中使領旨而入,少頃出來曰,無事矣。未時,行下玄宮習儀,自京至陵所,大輿擔夫交遞處,自興化門至崇禮門外,自崇禮門外至沙峴底,自沙峴底至綠礬峴,自綠礬峴至坡日坪,自坡日坪至蜂峴底,自蜂峴底至陵所,凡五處矣。
二十一日子時,行遷奠,如遣奠儀,同副承旨任守幹,以上命,問安如昨日例,遷奠啓欑宮及載輿陞輴之節,竝同發引時儀,侍衛導從,亦如之,靈駕至陵上,右副承旨沈壽賢,詣丁字閣後神路下,問安于梓宮,仍爲留待,下玄宮時,同爲入臨,園塋之內,圜以石欄干,截其上半面,自玄宮下隅隔灰之處,起土成墳,如半月形,自半月墳之下,闕地爲羡道,深則見地灰而止,長與廣,幾二間許,以白細綿布,糊于壁,以花紋茵席,鋪其底,遂撤去外梓宮下面灰壁及隅板,以通玄門,自羡道視之,如人屋壁之間,有穴閤焉。又自羡道下邊,至玄門之口,連布輪輿,又於羡道左右,豎着柱楹,橫架鹿盧兩頭,如繅車子,中間,以綿布大紼索纏之,其下,承以三條白漆杠木,又自半月墳,挾羡道兩邊,排立長椽,又結成閣,閣形穹窿如甕,前面虛處缺數字又連豎長柱,爲假閣,二間則覆以油芚及以下缺
上在昌慶宮廬次。
大妃殿·大殿·中宮殿,藥房·政院·玉堂問安。答曰,罔極。
藥房副提調金演啓曰,因封之期已届,伏想攀慕之慟益切,伏未審夜來,聖體,若何?大妃殿,哀痛之中,氣候,亦何如?臣不勝區區憂慮,敢此問安。答曰,知道。慈殿氣候,一樣矣。
辰初下玄宮時,望哭後,大妃殿·大殿·中宮殿,藥房奉慰問安,及政院·玉堂·朝廷百官·宗班單子問安。答曰,罔極。
任守幹啓曰,小臣,承命馳詣山陵問安,則中使出傳曰,無事矣,敢啓。傳曰,知道。
沈壽賢啓曰,小臣,承命進詣陵所,梓宮上山陵後,請中使問安,則中使出傳曰,無事,臣仍爲祗待,下玄宮後,還來矣,敢啓。傳曰,知道。
李翊漢啓曰,內乘來言,捲簾,取稟。傳曰,捲前面。
又啓曰,內乘來言,輦輿垂帳,取稟。傳曰,勿爲。
午正,大駕出自弘化門,詣慕華館,入幕次後,藥房·政院·玉堂問安。答曰,罔極。少頃,返虞靈轝,到御幕次前,少駐,上出幕次瞻哭,通禮贊導如儀,哭止拜訖,還入幕次,靈轝過後,大駕隨之,還宮,已申末矣。上直入御齊室後,大妃殿·大殿·中宮殿,藥房·政院·玉堂問安。答曰,罔極。
大殿,朝廷二品以上·六曹問安。答曰,罔極。
初虞祭後,大妃殿·大殿·中宮殿,藥房奉慰問安,及政院·玉堂·朝廷百官·宗班單子問安。答曰,罔極。
金演·權熀·柳重茂·李翊漢·沈壽賢·任守幹啓曰,今日酉初,旣已親行初虞,再虞又在丑初,一夜之間,將再親將事,冒寒郊迎之餘,聖體必有添傷之患,再虞祭,決難親行,攝行,何如?傳曰,允。
藥房口傳啓曰,聖體調攝之中,連日冒寒動駕,虞祭每爲親行,則必多損傷之節,伏願聖上,勉抑罔極之情,明日再虞,則特許攝行,實合愼疾之道,臣等不勝憂悶,惶恐敢啓。傳曰,依爲之。
辰初下玄宮望哭,入侍,都承旨金演,左副承旨李翊漢,注書徐宗伋,假注書趙趾彬,記事官柳鳳鳴·呂善長。禁漏官,奏正時,前一刻,承旨·史官及侍衛諸臣,以次列坐于明政殿後集祥門前行閣,奏正時,少間,宣入承史上已由〈?〉門出,立於御次,御次,則直集祥門內殿庭稍西北而南向矣。通禮,呼跪俯伏哭,上哭,承史亦侍哭,侍衛諸臣,立於門外,亦哭,通禮呼止哭,上止哭,通禮呼四拜,上四拜訖,還御,承史陪至門前,退出。
酉時,初虞祭親行,入侍,都承旨金演,左承旨權熀,右承旨柳重茂,左副承旨李翊漢,右副承旨沈壽賢,同副承旨任守幹,注書姜必愼·徐宗伋,假注書趙趾彬,記事官權·呂善長。正時,諸臣竝入就御齋室前布帳外列坐,有頃,上出御齋室,諸臣隨之,贊禮導前,竝如儀,上將事之際,六承旨各有差備,雖無差備,必隨而進退,但殿內差備乃入,史官亦如之。初獻哭止後,金演進伏曰,夜氣極寒,移時露立,不無損傷之慮,禮畢間,姑爲就次,何如?上不答。罷祭後,上退就御齋室,諸臣竝退出,問安罷後,上還御,承史陪至集祥門而退。
上在昌慶宮廬次。
下直,靑山縣監李挺卨,保寧縣監金天敍,陽德縣監安晟,旌義縣監高重明。
再虞祭後,大妃殿·大殿·中宮殿,政院·玉堂·朝廷二品以上·六曹單子問安。答曰,罔極。
藥房都提調金昌集,提調李觀命,副提調金演啓曰,日氣漸寒,伏未審夜來,聖體,若何?連日動駕,又親祀事,不瑕有添傷之患,而大妃殿氣候,亦何如?臣等,不勝憂慮,敢來問安。答曰,知道。慈殿氣候,一樣矣。
沈壽賢啓曰,卽者議政府錄事來言,右議政趙泰耉,陳疏出往果川地,而所受命召還納,何以爲之?敢稟。傳曰,遣史官傳授。
右議政趙泰耉上疏。大槪,念臣踪地,不敢冒出,不但臣心之自盡,抑聖明之所洞燭,而始以嘗藥之義,暫應內局之命,中因敦匠之役,勉就兩部之除,環顧初心,尙且愧忸,終乃於廞衛將啓之日,遽有不敢當之寵命,分義所在,他不暇顧,蹔出肅命,因參攀輴之列,只是小伸情禮之意,非有因仍蹲據之計,今則山陵之事已畢,返虞之禮纔成,此政臣返身丘壑,以守本分之日,當退之身,不敢一日濡滯,還納命召,徑出脩門,回瞻象魏,血涕盈襟,伏乞亟命有司,收還臣新授職秩,仍治臣孤恩負國之罪,以重相職,以式庭僚事。入啓。答曰,省疏具悉卿懇。連章丐免,殊涉太過,卿其安心勿辭,從速入來,以副至望。仍傳于任守幹曰,遣史官傳諭,與之偕來。
趙泰耉原疏,伏以,日月不居,因山奄過,仙遊寢邈,龍髯莫攀,臣民之痛,靡所逮及,聖情孺慕,益復罔極,無狀小臣,一死尙遲,未報先朝河海之恩,忍見喬山劍舃之藏,叩心叫號,穹壤靡極,念臣蹤地,不敢冒出,不但臣心之自畫,抑聖明之所洞燭,同朝之所共知也,而始以嘗藥之義,暫應內局之命,中因敦匠之役,勉就兩部之除,環顧初心,尙且忸怩,終乃於廞衛將啓之日,遽有不敢當之寵命,分義所在,尙不暇顧,蹔出肅命,因參攀輴之列,只是小伸情禮之意,非有因仍蹲據之計,今則山陵之事已畢,返虞之禮纔成,此誠臣返身丘壑,以守〈?〉日,當退之身,一敢一日濡滯,還納命召,爲徑出脩門,回瞻象魏,血泪盈襟,臣雖冥頑,豈不知先朝知遇之隆?初服倚毗之眷,而褊滯之見,猝難化守株之愚,積毁之身,亦難汚秉勻之任,伏乞聖明,察臣苦情,憐臣血懇,亟命有司,收還臣新授職秩,仍治臣孤恩負國之罪,以重相職,以戒廷僚,公私不勝幸甚。批答見上
上在昌慶宮廬次。
夜三更,月犯軒轅大星。
大妃殿·大殿·中宮殿,政院·玉堂問安。答曰,知道。
大妃殿·中宮殿,藥房問安。答曰,知道。
藥房都提調金昌集,提調李觀命,副提調金演啓曰,伏未審夜來,聖體調攝,如何?大妃殿氣候,亦何如?中宮殿,久未承候,氣候,亦何如?明日三虞,當爲親行,而卽今日寒如此,冒曉哀臨,聖候必致添傷,勉抑至情,姑令攝行,似合愼疾之道,臣等憂慮未已,敢來問安,竝此仰稟。答曰,知道。慈殿氣候一樣,明日三虞,姑令攝行焉。內殿,無事矣。
藥房朝問安時,大殿,口傳啓曰,伏聞素膳進御,已自因山數三日前,至今未復常膳,臣等伏不勝憂憫之至,聖候方在調攝之中,累日行素,必致添傷之候,伏願勉抑至情,自今日復進常膳,千萬幸甚,惶恐敢啓。傳曰,姑徐爲之矣。
大妃殿,口傳啓曰,伏聞大殿行素,已至累日,方在調攝之中,必致添傷之候,下情不勝悶迫,方以復膳之意,仰達于大殿,而或恐不卽勉從,自內亦爲勸諭,自今日更進常膳,而中宮殿,亦爲勸諭復膳之意,敢此仰稟。答曰,主上氣候,未得如常之中,素膳連日進御,罔極中,不無念慮,雖欲勸進,而哀痛如新,故不忍勸進常膳矣。所達如此,雖今日,當爲勸諭矣。
沈壽賢啓曰,大司憲李喜朝在外,執義洪禹傳,掌令朴弼正·任泂,持平金槹·李箕鎭呈辭,今日以監察茶時之意,敢啓。傳曰,知道。
柳重茂啓曰,修撰金民澤,以親病,陳疏徑出,原疏,以齋戒不得捧入,纔已退却,所當直捧禁推傳旨,而此與無端徑出有異,推考警責,何如?傳曰,允。
傳于李翊漢曰,在前儲承殿移御時,建陽門·銅龍門,以精抄軍,禁雜人矣。今番亦依此擧行事,分付。傳于李翊漢曰,日寒如此,薄衣軍士,襦衣題給。
傳于李翊漢曰,日寒如此,宿衛軍士,令該曹空石題給。
李翊漢,以兵曹言啓曰,傳曰,日寒如此,薄衣軍士襦衣題給事,命下矣,發遣本曹郞廳摘奸,其中尤甚薄衣者二百九十六名,別單書入,令該曹,依此數襦衣題給之意,敢啓。傳曰,知道。
柳重茂,以弘文館言啓曰,卽者修撰金民澤,以親病,陳疏徑出,下番,無他替直之員,不得已以上番姑降入直之意,敢啓。傳曰,知道。
假注書趙趾彬啓曰,臣敬奉命召,馳往于果川縣內紫霞洞右議政趙泰耉所住處,傳授命召,則以爲,臣以自廢之蹤,不敢久淹輦下,畢暴情悃,以爲歸死丘壑之計,還納命召之擧,蓋出於萬萬不獲已,至命近侍,遠宣傳授之意,伏地戰悚,罔知所以自措,謹當以一疏,申暴危苦之情,以俟進退之命云矣,敢啓。傳曰,知道。以趙顯命·李瑜爲假注書。
司諫宋必恒啓曰,今二十一日初虞祭亞獻時,臣以祝史,詣尊所,酌酒之際,尊上鍮勺,爲衣袖所觸落,致有失儀之擧,於將事之時,事雖無妄,心甚悚惕,宜卽自劾,仰請責罰,而適値更鼓已深,瀆擾是懼,不得不泯默而退,今始來避於經日之後,所失尤大,請命遞斥臣職。答曰,勿辭。
李翊漢啓曰,司諫宋必恒,再啓煩瀆,退待物論矣。傳曰,知道。
又啓曰,右議政趙泰耉上疏到院,而以三虞祭齋戒,留院之意,敢啓。傳曰,入之。
又啓曰,卽者議政府錄事,以右議政趙泰耉所受命召,又爲還納,何以爲之?敢稟。傳曰,遣史官傳授。
又啓曰,右議政趙泰耉處,命召,遣史官傳授事,命下矣,城門已閉,明日,待開門傳授之意,敢啓。傳曰,知道。
上在昌慶宮廬次。
下直,禮山縣監李琛,任實縣監金鼎相,安峽縣監成順錫。
大妃殿·大殿·中宮殿,政院·玉堂·朝廷二品以上·六曹單子問安。答曰,罔極。
大妃殿·大殿·中宮殿,藥房奉慰問安。答曰,罔極。
答修撰趙文命疏曰,省疏具悉。爾其勿辭,從速察職。原疏見下
答大司成洪致中疏曰,省疏具悉。卿其勿辭,從速察職。
答校理金濟謙,副校理申昉疏曰,省疏具悉。爾等勿辭,從速察職。
右議政趙泰耉上疏。入啓。原疏見下答曰,省疏具悉卿懇。前疏之批,已諭予意,而巽辭彌篤,愕然且慚,無以爲諭,卿其體前日之勤旨,念君臣之義,須速入來,用副如渴之望。仍傳于任守幹曰,此批答,使偕來史官傳諭。
獻納李重協啓曰,臣之情勢病狀,不堪供職,而忍死强策,陪從廞衛,連參虞祭哭班,而只得尋單縮伏矣,卽仍亞僚處置,召牌嚴臨,不敢坐違,謹此來詣,而本院,方有前正言趙最壽削黜之啓,臣旣被其譴罷之斥,未免引避,雖處置請出,而今不可參涉於彈劾之論,則其義較然矣。旣不得連啓,何可苟然仍據於臺次乎?請命遞斥臣職。答曰,勿辭。任守幹啓曰,獻納李重協,再啓煩瀆,退待物論矣。傳曰,知道。
奉常寺官員,以都提調意啓曰,孝寧殿朔望五名日五享大祭,與明陵五名日忌辰祭,長寧殿五名日臘享大祭祭物,及永徽殿祭物不足之數,西原府夫人·靑恩府院君,全城府夫人·完陽府夫人四名日四仲朔忌日祭物,竝依例進排事,自禮曹旣已入啓定奪矣。依前例加定貢物,磨鍊定式事,卽令戶曹擧行,而永昭殿·敬寧殿·翼陵·明陵·永徽殿·惠陵酒米磨鍊上下之意,亦爲分付,何如?傳曰,允。
柳重茂啓曰,校理金濟謙,副校理申昉,因修撰趙文命疏,引避陳疏,仍爲徑出,所當直捧禁推傳旨,而此與無端徑出有異,推考警責,何如?傳曰,允。
司僕寺官員,以一提調意啓曰,缺牧場牧子屯卒,各邑·各鎭,不得橫侵事,前後事目,極其嚴明,而外方全不奉行,疲殘監牧官,不敢禁抑,故自本寺,另加嚴飭矣。卽接羅州監牧官牒報,則多慶浦萬戶鄭思良,押海島牧民等處,勒徵乾葛一千五百斤,該鎭監色憑藉作弊,亦甚非常云,廟堂新定節目中,各鎭戰船六物價,旣許貿布會減,則會減之布,用於何處,而橫侵本寺牧民至此乎?事極驚駭,不可循例,申飭而止,當該萬戶鄭思良,拿問處之,所捧乾葛,一一推給於屯民,作弊監色,拿致水營,從重決棍之意,全羅右水使處,分付,何如?傳曰,允。
傳于任守幹曰,孝寧殿供上雉鮮等物,依甲寅年例,限三年,仍爲封進事,分付該曹該院。
注書姜必愼啓曰,臣承命馳往于京畿果川縣內紫霞洞議政府右議政趙泰耉所住處,傳宣聖批,則以爲,無狀小臣,過蒙兩朝不世之恩造,而所遭不幸,不敢自比於恒人,甫徑因山,拜疏徑還者,雖出於萬不獲已,而論其負犯,死有餘責矣。不意近侍遠臨,批旨優渥,仍令與之偕來,此豈負罪俟命者所可得者哉?祗奉恩言,以首頓地,自不覺涕血之盈襟也。臣窮隘之情,非一時難安之比,自在先朝,有除輒辭,死不敢承命者,豈有他哉?迷惑之見,有同守株之愚夫,咫尺之義,又難喪盡於今日,恩旨冞隆,而亦不敢進,臣罪愈深,理難終逭,謹當以一疏,伸暴危苦之情,以請鈇鉞之誅云矣。臣旣承偕來之命,姑爲仍留之意,馳啓爲白臥乎事是良尓,詮次善啓,向敎是事。踏啓字
刑曹啓曰,國葬都監,設局於本曹,故本曹,移設於分戶曹矣。今則都監已罷,還移本曹之意,敢啓。傳曰,知道。
內醫院官員,以都提調意啓曰,議藥同參權平,受由下鄕,過限未上來,姑爲汰去,其代,前副司果鄭爾柱,術業頗精,卽爲差出,使之同參議藥,內醫朴道煥,術業精詳,亦今日兼察御醫,何如?傳曰,允。
柳重茂啓曰,因內醫院草記,香醞造釀時,例用耀金門外井水,而同門,亦在鎖閉中,依前例朝夕開閉,俾得汲水之意,令本院稟旨變通事,允下矣。內酒房事勢,果若此,則耀金門,不可不朝夕開閉,以此意分付,何如?傳曰,允。
內醫院官員,以都提調·提調意啓曰,酒房香醞造釀時,例用耀金門外井水,故雖在移御之後,不爲鎖閉矣。以下燼缺
上在昌慶宮廬次。
光烈王后忌辰齋戒。
夜四更,流星出文昌星下,入乾方天際,狀如拳,尾長二·三尺許,色赤,光照地。五更,月入太微兩垣內。
大妃殿·大殿·中宮殿,政院問安。答曰,罔極。大妃殿·中宮殿,藥房問安。答曰,罔極。
藥房都提調金昌集,提調李觀命,副提調金演啓曰,伏未審夜來雪寒,聖體調攝,若何?大妃殿氣候,亦何如?臣等憂慮未已,敢來問安。答曰,知道。慈殿氣候,一樣矣。
任守幹啓曰,右議政趙泰耉上疏到院,而以虞祭齋戒,留院之意,敢啓。傳曰,入之。
李翊漢啓曰,備邊司郞廳,以大臣意來言,今日賓廳坐起日次,而虞祭齋戒相値,不得來會云矣,敢啓。傳曰,知道。
柳重茂啓曰,吏曹郞廳來言,臺諫有闕,政事,何以爲之?取稟。傳曰,過國忌後,爲之。
沈壽賢啓曰,大司憲李喜朝在外,執義洪禹傳,掌令任泂·朴弼正,持平金槹·李箕鎭,牌不進,今日以監察茶時之意,敢啓。傳曰,知道。
又啓曰,司諫宋必恒,獻納李重協,引避退待,諫院無行公之員,處置歸於憲府,而大司憲李喜朝在外,執義洪禹傳,掌令任泂·朴弼正,持平金槹俱呈辭,持平李箕鎭陳疏,不得處置云。除在外,呈告·陳疏人員外,竝卽牌招,使之處置,何如?傳曰,允。
以執義洪禹傳,掌令任泂·朴弼正,持平金槹·李箕鎭牌不進罷職傳旨,傳于沈壽賢曰,推考傳旨捧入。
柳重茂啓曰,慶尙監司趙泰億,掃墳後入來,而自今日,連値齋戒,不得辭朝云,嶺南事勢,一時爲急,雖是齋日,仍令下直,何如?傳曰,允。
柳重茂啓曰,玉堂上下番俱空,事極未安,校理金濟謙,副校理申昉,疏批已下,竝卽牌招,入直,何如?傳曰,允。
以校理金濟謙,副校理申昉牌不進罷職傳旨,傳于柳重茂曰,推考傳旨捧入。
以副提學金雲澤,副校理申晳,修撰金民澤牌不進罷職傳旨,傳于柳重茂曰,推考傳旨捧入。
李翊漢啓曰,因山數日前,濟州三邑民人等,持狀啓,來訴於本院,其措語,不可一一煩陳,而要其大意,則渠等,以海島窮民,癸甲以來,連値無前慘凶,擧將塡壑,而厚蒙先大王罔極之恩,得以全活,保有今日矣。萬姓無祿,遽遭天崩之慟,雖絶島蠢愚之氓,亦莫不失聲哀號,三邑民人,聚首相約,出百餘人,願奉一簣土於山陵之從,又將四種土産,欲效進獻之誠,而同來之人,或遇風回泊,或無船落後,先後入立者,僅三十五名,以此意,呈于禮曹,則所獻之物,以猥越不捧爲言,本院,亦以私獻不當之意退題,則渠等,出往山陵,齊訴都監,共助土役而來,有以見先大王洪恩盛澤,遠覃海外,乃有此沒世不忘之赤心,規外私獻,雖已退却,而不可不慰其遠來之至誠,宜有特恤之典,令該曹題給回糧,未知何如?傳曰,依爲之。
假注書趙顯命啓曰,臣敬奉命召,馳往于果川縣內紫霞洞右議政趙泰耉所住處,傳授命召,則以爲,丘壑賤臣,退守本分,此乃常理,以臣窮阨之情,斗筲之器,終不敢冒當大任,而念此命召,所以命大臣者,事體豈不重大?亦非久留鄕外之物,在前大臣之居外者,率皆還納,及其赴朝而後,始乃傳授,此其事例,不啻明的,今臣再次替納,極知其惶悚,而亦不得不已,每煩近侍,遠勞宣授,此豈微分所敢暫安?私心之悚惕,固不須言,而其在國體,亦豈不有損乎?徐當以一疏,備陳惶恐不敢受之意,冀蒙收納之命云矣,敢啓。傳曰,知道。
任守幹啓曰,卽者議政府錄事,以右議政趙泰耉所受命召,又爲還納,何以爲之?敢稟。傳曰,遣史官傳諭。
答京畿監司李㙫疏曰,省疏具悉。卿其勿辭,疏辭,令廟堂稟處。原疏見下
注書姜必愼啓曰,臣敬奉聖批,傳諭于議政府右議政趙泰耉處,則以爲,伏承史官臨宣批敎,辭旨之隆,有踰尋常,伏地感泣,不知所以仰喩,臣若可進,此時何時,初豈敢爲徑出國門之計乎?窮隘之情,決無更出之望,謹當以一疏,申暴衷悃云,臣旣承偕來之命,姑爲仍留之意,馳啓。踏啓字。
下直,慶尙監司趙泰億。
敎守慶尙道觀察使兼兵馬水軍節度使巡察使大丘都護府使趙泰億書。王若曰,職重藩維,政急得人而授任,節分嶺徼,爰畀問俗而觀風,僉擧攸同,成效可待,惟卿再闡高第,早事先朝,經幄獻規,誠實篤於贊德,銓部參政,志常勉於恢公,惟文華才具之是兼,故政術事爲之可紀,湖瘼十餘條敷奏,率合時宜,峽符四箇月臥治,尙稱遺愛,向膺泛槎之役,益著秉節之忠,富學士二字之爭,人或過責,陸大夫千金之惠,卿實深羞,四千里涉危,幾繳酬勞之典,六七年置散,蓋少趨班之時,而才望之久沈,諒甄庸之匪偶,顧彼嶺南一域,實我海東重藩,通邑大都,素稱人物之府庫,引山控海,是謂天造之關防,第自比年以來,實有頹波之勢,仁賢已遠,士習澆漓,戎武漸疏,邊備解弛,草澤之嘯聚其患,曷由戢寧,萊館之需索多端,難以策應,且維量役之甫訖,尙恐田制之或訛,賦役難均,必須經界之歸正,飢荒荐酷,可想原野之興咨,共理惟良,非卿莫可,玆授卿以慶尙道觀察使兼兵馬水軍節度使大丘都護府使,卿其祗承寵眷,試展才猷,金馬玉堂,非疎黼黻之手,高牙大纛,用責藩翰之功,惟威信可以綏遠,惟廉謹可以飭下,勸義明理,導胥溺之人心,薄斂輕繇,濟幾死之民命,凡諸興治而矯弊,要在務實而去私,承宣而盡牧禦之方,七事爲本,黜陟而循公明之道,三考必嚴,自餘或稟或專,斯蓋有典有例。於乎,新承丕緖,所望上下之交修,今寄重權,莫謂內外之差別,用盡專制之責,克贊初服之治,故玆敎示,想宜知悉。知製敎申晳製進
上在昌慶宮廬次。
光烈王后忌辰。
四虞親祭後,大妃殿·大殿·中宮殿,政院·玉堂·朝廷二品以上·六曹·宗班單子問安。答曰,罔極。大妃殿·大殿·中宮殿,藥房問安。答曰,罔極。
藥房都提調金昌集,提調李觀命,副提調金演啓曰,觸冒曉寒,哀臨將事之餘,聖體調攝,若何?大妃殿氣候,亦何如?臣等憂慮未已,敢來問安。答曰,知道。慈殿氣候,一樣矣。
沈壽賢啓曰,掌令朴弼正,再啓煩瀆,退待物論矣。傳曰,知道。
又啓曰,臺諫出仕事,命下矣。闕門已閉,待明朝牌招之意,敢啓。傳曰,知道。
又啓曰,諫院處置,歸於憲府,而憲府多官,昨日違牌,處置已至經日,事甚未安,執義洪禹傳,掌令任泂·朴弼正,持平金槹·李箕鎭,旣有只推之命,竝卽牌招,使之處置,何如?傳曰,允。
以持平李箕鎭牌不進罷職傳旨,傳于沈壽賢曰,推考傳旨捧入。
柳重茂啓曰,玉堂闕直,今至累日,事極未安,副提學金雲澤,校理金濟謙,副校理申晢·申昉,修撰金民澤,昨日違牌,旣有只推之命,竝卽牌招,推移入直,何如?傳曰,允。
李翊漢,以御營廳言啓曰,本廳屬海西六番別馬隊五十七名,標下軍一名,已爲逢點整齊矣,來十一月初一日,與同營入直五番別馬隊替代後,舊軍放送之意,敢啓。傳曰,知道。
又以禁衛營言啓曰,六番海西別驍衛五十五名,步軍標下一名,已爲點考矣,來十一月初一日,令本營入直別驍衛,依例替代後,舊軍放送之意,敢啓。傳曰,知道。
掌令任泂啓曰,司諫宋必恒,獻納李重協,竝引嫌而退,偶然失儀,雖出無妄,其在臺體,不可仍在,前啓有嫌,決難參涉,不得處置,其勢固然,請司諫宋必恒遞差,獻納李重協出仕。答曰,依啓。
掌令朴弼正啓曰,臣之今日情地,實有所萬萬窮蹙者,陳疏祈遞,尙未蒙矜許,違命俟罪,而終靳例罷,無狀賤臣,何以得此?以首頓地,感涕自零。臣之日昨肅恩,只欲參攀輴之列,小伸區區之情禮而已,則迄今虛帶,豈臣本意哉?噫,臣以孤危之蹤,積忤於世,群咻衆怒,牶踢踏至,韓配夏之反詈,已極駭悖,宋成明之詬斥,亦甚危怖,臣於對辨之章,略陳其構誣之狀,則我殿下,亦必有所洞燭,而正言趙最壽,急投一疏,奬詡成明,至以其疏語之切至爲言,甚矣,黨論之壞人心術也。臣之與人互辨,實涉支離,而前後被斥,不比尋常,則在臣廉隅,何可諉以其言之出於擠陷,而有所自恕乎?卽以處置,天牌又辱,不敢每違,黽勉謹詣,而顧臣所遭,方自處之不暇,何敢可否於立落之際乎?旣不得可否,則尤不宜一刻苟冒於臺次,請命遞斥臣職。答曰,勿辭。
假注書金遇喆啓曰,臣敬奉命召,馳往于果川縣內紫霞洞右議政趙泰耉所住處,傳授命召,則以爲,臣之情地,不可復進,而命召體重,亦不敢久留鄕外,不避惶悚之罪,冒死還納者,至於再次,今又特遣史官,遠臨宣授,伏地悶泣,不知所以爲措,徐當以一疏,更請進退之罪云矣,敢啓。傳曰,知道。
右議政趙泰耉上疏。大槪,臣才分之不逮,情地之難安,已悉於前後之疏,庶幾日月之明,俯燭危苦之懇,卽賜允許,俾釋擔負,不至重添積逋之罪,而不意今者,恩批愈隆,誨責備至,臣奉讀九頓,益無置身之所,噫,臣之罪衅自廢,退在田野,于今五載,而兩朝恩眷,天覆海涵,君臣之義,無所逃於天地之間,則臣雖愚迷,豈昧此義,而粵自先朝,有職輒辭,有疏輒煩,語涉支離,猶不知止者,豈臣所樂爲哉?誠以臣之所被人言,係是人臣極罪,衷素未白之前,雖庸官散秩,猶不敢自同恒人,晏然冒居,況此三事之位乎?矧今履端初政,四方拭目,經國急務,擇相爲先,而乃以無學力無器量無才具無知識,有罪無用之一庸人,遽然首擢於具瞻之位,其累聖政而駭群聽者,爲如何哉?臣之不敢進,卽國人之所共知,自來危縮之情,到今轉甚,豈復有一分可出之望,而近侍鎭日相守,命召又復下來,憂惶悶迫,欲死無地,念此命召,決非久留鄕外之物,復令錄事替納,而更申肝血之懇,以冀聖明之哀憐,伏乞殿下,察臣難進之義,解臣匪分之職,俾得守分田廬,以卒餘生事。入啓。傳曰,遣承旨敦諭。
右議政趙泰耉原疏,伏以臣才分之不逮,情地之難安,已悉於前後之疏,庶幾日月之明,俯燭危苦之懇,卽賜允許,俾釋擔負,不至引日撕捱,重添積逋之罪,而不意今者,恩批愈隆,誨責備至,近侍之臣,臨當陋止,臣奉讀九頓,益無置身之所。噫,臣之罪衅自廢,退在田野,于今五載,而先王不替簪履之恩,除旨荐下,殿下深加簡擢之眷,大任是降,兩朝恩眷,天覆海涵,臣非木石,寧不知感,昔人所謂追先帝之殊遇,欲報之於陛下者,正臣今日自勉之志,君臣之義,無所逃於天地之間,則臣雖愚迷,亦豈全昧此義,而第臣區區咫尺之所守,已有自劃於心者,粵自先朝,以至今日,有職輒辭,有疏輒煩,語涉支離,猶不知止者,此豈臣所樂爲哉?誠以臣之所被人言,係是人臣極罪,衷素未白之前,雖庸官散秩,猶不敢自同恒人,晏然冒居,況此三事之位乎?臣之眇末,百無肖似,從前踐歷,罔非踰分,絲毫莫報,罪戾徒積,如使朝廷,小有綜核之政,理宜卽賜斥退,不合復加甄收,矧今履端初政,四方拭目,經國急務,擇相爲先,而乃以無學力無器量無才具無知識有罪無用之一庸人,遽然首擢於具瞻之位,其累聖政而駭群聽,爲如何哉?重以災異疊見,飢饉荐臻,黨論橫潰,人心陷溺,國儲罄竭,民生倒懸,朝綱日紊,庶務叢脞,國脈之危綴,凜乎如一髮千勻,當此之時,雖使大力量眞識見之人當之,更張變通之策,尙難容易下手,今乃責臣以必不堪必難强之任,是猶使蚊蝱負山,商蚷馳河,幾何其不至於顚仆也?臣之不敢進,卽國人之所共知,自來危縮之情,到今轉甚,豈有一分可出之望,而近侍鎭日相守,命召又復下來,憂惶悶迫,欲死無地,念此命召,決非久留鄕外之物,復令錄事替納,而更申肝血之懇,以冀聖明之哀憐。伏願殿下,察臣難進之義,解臣非分之職,俾得守分田廬,以卒餘生,不勝幸甚。批答見上
上在昌慶宮廬次。
下直,江陵府使申,郭山郡守黃澤,雲山郡守李泌。
大妃殿·大殿·中宮殿,政院問安。答曰,罔極,勿爲問安。
任守幹啓曰,臺諫出仕事,命下矣。日勢已暮,明日,待開門出牌之意,敢啓。傳曰,知道。
柳重茂啓曰,政事,過國忌後爲之事,命下矣。今日,以虞祭齋戒,不得開政,而玉堂諸臣,昨皆違牌坐罷,副提學金雲澤陳疏留院,無他推移入直之員,在前如此之時,雖値齋戒,或有政官牌招開政之例,何以爲之?敢稟。傳曰,開政。
政院啓曰,數日來,寒氣猝緊,累次親祭,徹曉哀疚之餘,明日虞事,又爲親行,則聖候必多感傷之患,愼疾之道,不可不念,亟下攝行之命,以副群下之望。傳曰,依啓。
有政。吏批,判書宋相琦進,參判李澤病,參議金在魯進。
吏批啓曰,全羅監司,今當差出,而擬望之人乏少,承旨竝擬,何如?傳曰,允。
以趙尙絅爲司諫,金龍慶爲正言,李重協爲修撰,李箕鎭爲副校理,沈壽賢爲全羅監司,金相玉爲成川府使,朴泰錫爲永同縣監,李澤爲氷庫提調,金敏行爲宗廟令,尹殷瑞爲廣興主簿,黃尙鼎爲禁府都事,李眞望兼西學敎授,申弼誨爲接慰官,李光漙爲承文博士,睦天壽爲正字,李時栽爲學正。
兵批,判書李晩成病,參判兪命弘病,參議李正臣病,參知沈樘進,同副承旨任守幹進,以鄭澍·金幹·韓祉爲副護軍,宋必恒爲副司直,金遇喆爲副司正。
吏批啓曰,新除授慶州府尹柳憲章奴名呈狀內,奴矣上典,日昨哭班罷歸之路,腰脊重被挫閃,牽引酸痛,不能堪忍,運動之際,輒須人扶,旬月之內,萬無差復赴任之望,斯速入啓處置云,柳憲章病勢如此,有難强令赴任,依近例罷黜,何如?傳曰,允。
任守幹,以校正廳言啓曰,先朝御製,校讐之役,一日爲急,而郞廳前校理金濟謙,前修撰金民澤,違牌坐罷,令該曹,竝卽口傳付軍職,冠帶常仕,何如?傳曰,允。
又以禮曹言啓曰,今此大殿誕日各道所封方物中,平安兵使白時耉封進鳥銃一柄,製造麤劣,火門不下,莫重享上之物,如是不精,兵使白時耉推考,所封鳥銃,還爲下送,更卽改備封進之意,分付,何如?傳曰,允。
又以禮曹言啓曰,今此大殿誕日各道所封方物,今日開坐看品,則咸鏡監司尹憲柱封進物種中,中宮殿剪子八把,誤以引導三柄,剪子三柄封進,引導三柄,還爲下送,改以剪子五把封進之意,分付,而監司尹憲柱,難免不察之失,推考,何如?傳曰,允。
傳于沈壽賢曰,大小祭需,萬分切乏,錢文各一千兩輸送明禮·壽進·於義·龍洞宮事,分付該曹。
掌令任泂啓曰,掌令朴弼正,引嫌而退,前後人言,皆不足嫌,以此引嫌,無已太過,請掌令朴弼正出仕。答曰,依啓。
上在昌慶宮廬次。
下直,淸風府使李世最,龍岡縣令成震齡。
五虞祭後,大妃殿·大殿·中宮殿,政院奉慰問安。答曰,罔極。
大妃殿·大殿·中宮殿,朝廷二品以上奉慰單子問安。答曰,罔極。
大妃殿·大殿·中宮殿,藥房問安。答曰,罔極。
大殿誕日,大妃殿·大殿·中宮殿,政院·玉堂問安。答曰,知道。
大殿,朝廷二品以上單子問安。答曰,知道。
任守幹啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,判中樞府事權尙夏上疏到院,而以誕日,留院之意,敢啓。傳曰,知道。
柳重茂啓曰,玉堂上下番闕直已久,新除授修撰李重協,副校理李箕鎭,竝卽牌招入直,何如?傳曰,允。
以副校理李箕鎭,修撰李重協牌不進罷職傳旨,傳于李重茂曰,推考傳旨捧入。
傳于柳重茂曰,六虞祭·七虞祭,遣大臣攝行。
金演,以吏曹言啓曰,今此明陵告由祭獻官,坡陵都正槮,東恩副守槫預差啓下矣,俱稱身病,不得受香,其在事體,誠極未安,竝從重推考,其代,以錦南守楝,改付標以入之意,敢啓。傳曰,知道。
李翊漢啓曰,臣承命馳往于果川縣內紫霞洞議政府右議政趙泰耉所住處,傳宣敦諭,則以爲,臣屢控血懇,悉暴危衷,庶幾日月之明,有所回照,卽賜兪允矣。史官偕來之命,旣未還收,又令代言之臣,馳臨蓬蓽之下,俯申敦諭之恩,十行綸音,辭意懇惻,誨諭之隆,開釋之勤,有踰常例,實非賤臣微分所敢得者,伏地感泣惶懼,不知所出,第臣一端隱衷,雖不敢以文字形容仰陳,而若其危苦之情,迫隘之勢,卽天地間一窮人耳。不如是,則亦何忍上孤兩朝知遇之殊眷,下負微臣糜粉之初心,甘自屛土草萊荒蕪之中,而不之恤哉?臣之情地,決不可冒出,而今殿下,過施恩禮於不當施之人,此豈不駭四方之聽聞,而益微臣之罪戾乎?在臣自處之義,惟當席藁私次,恭俟威罰之加云矣,敢啓。傳曰,知道。
左承旨權熀疏曰,伏以臣素抱癃病,累朔供劇,痰火焦爍,已多危形敗症矣。今曉卯仕之路,猝然墜馬,身撲凍地,所傷甚重,肩背牽掣,肢骨縮搦,而惝怳之頃,猶不覺其咎刻難保之狀,收召驚魄,忍死就參於候班矣,及到院中,吐血數籥,精神昏迷,氣息危惙,奄奄若去死隔紙者然,以此症狀,萬無夙夜供職之路,敢此疾聲哀籲於嚴廬之下,伏乞聖慈,俯賜矜憐,特許鐫遞臣職名,以延垂死之喘,千萬幸甚。踏啓字
上在昌慶宮廬次。
下直,金溝縣令金獜慶。
中宮殿誕日,大妃殿·大殿,政院問安。答曰,知道。
中宮殿,政院單子問安。答曰,知道。
中宮殿,朝廷二品以上·六曹單子問安。答曰,知道。
以備忘記,傳于沈壽賢曰,近日賓廳次對,連仍有故,不得開坐矣,明日開坐事,分付。
沈壽賢,以備邊司言啓曰,明日賓廳開坐事,傳敎矣,近因有故,連爲頉稟,臣等,亦以久未入侍,爲悶鬱,當爲擧行,而第明日,方物封裹相値,不得開坐,待後日次來會之意,敢啓。傳曰,知道。
任守幹啓曰,玉堂曠直已久,事體殊甚未安,副校理李箕鎭,修撰李重協,昨有只推之命,竝牌招入直,何如?傳曰,允。
以柳應煥爲假注書。
任守幹,以禮曹言啓曰,咸鏡道封進今十月令薦新生銀魚,宗廟·魂殿·永昭殿·敬寧殿·永徽殿,來三十日薦進,而山陵薦新,不爲封進,魂殿薦新生銀魚一百尾內,五十尾,魂殿內官,陪進陵所薦進,而本道封進,雖在下玄宮前,薦新來到,在於因山之後,則所當一體封進山陵,而誤認闕封,難免疎漏之失,監司尹憲柱,推考,何如?傳曰,允。
又以山陵都監郞廳,以摠護使意啓曰,都監諸役,旣已完畢,儀軌節目,參考謄錄,別單書入之意,敢啓。傳曰,知道。
又以奉常寺官員,以都提調意啓曰,咸鏡道十月令薦新生銀魚看品事,臣來詣本寺,得見禮曹啓辭,則山陵薦新生銀魚,不爲封進,魂殿薦新一百尾內,五十尾,魂殿內官,陪進陵所,薦新事,允下矣。第念永昭·敬寧·永徽三殿薦新生銀魚,各一百尾,而獨於魂殿山陵薦新之數,比諸三殿,減半,事體似爲未安,故各以八十尾,推移薦進之意,敢啓。傳曰,知道。
上在昌慶宮廬次。
傳曰,今此莫重祭享時,自內所用柴炭等物,萬分絶乏,春宮時進排炭燒木等物,依前仍集排事,分付該曹。禮曹謄錄郞廳愼基慶書。郞廳洪啓沃校正。
上在昌慶宮廬次。
大臣·備局堂上引見。
引見入侍時,戶曹判書閔鎭遠所啓,各軍門月課鳥銃價,連以年凶權減,而今年爲始,每年兩軍門上下事,定奪矣。今年則旣已上下,而卽今年事大歉,前頭稅入,必將大縮,更爲權減,待年豐上下,何如?上曰,依爲之。已上御營廳謄錄
備邊司啓曰,今日,雖非日次,傳敎之下,未卽開坐,事體未安,臣等,來會賓廳,而進參堂上,只是戶曹判書閔鎭遠,漢城判尹李弘述,其餘,皆稱病不進,無以備員,除實病外,竝卽牌招察任,何如?答曰,允。以上備局謄錄
引見時,領議政金昌集所啓,此乃京畿監司李㙫上疏,而以軍餉舊未收停捧,新分給捧留各邑,大同米量減事,爲請矣,自前軍餉,元無停捧之規,至於捧留各邑,亦爲近來弊習,大同量減,亦非道臣所可爲請,故前日狀啓覆奏時,以軍餉久未收捧留分給,使之輸納本所,大同,不爲許減矣,今又上疏申請,而今年年事,未免失稔,又當山陵大役,民力在所當恤,而第先朝,深以軍餉捧留爲慮,別爲申飭廟堂,臣旣親承傳敎矣。蓋軍餉還納之際,自不無耗費之弊,而每許捧留各邑,則待變重地,終無儲積之日,事之虛疏,莫此爲甚,先朝申飭,豈偶然哉?雖有些少民弊,有不可顧,而道臣陳請如此,亦不可無參酌之道,舊未收軍餉,限今年停捧,新分給,收納本所,似宜矣。至於大同,在前或有量減之事,而元來一二年減給,不足爲民間實惠,而本廳經費則大縮矣。且今年山陵之役,朝家別爲變通省弊之故,畿邑民力,不至大困,他邑則不必量減,而其中高陽,以地方官,凡間責應,比他有倍,春大同米,三斗量減,以示朝家德意,似好矣。上曰,依爲之。戶曹判書閔鎭遠曰,軍餉新分給,則收納,而應未捧,則當停捧乎?上曰,然矣。昌集曰,此乃東萊府使尹錫來狀啓也。島主新襲,圖書改請事,差倭方出來,在前如此之時,有京接慰官差送之例,京接慰官及差備譯官,預爲差出事,令廟堂稟處矣,島主新襲,則出送差倭,改請圖書,自是前例,接慰官差出事,分付該曹,何如?上曰,依爲之。鎭遠曰,三名日及誕日,外方所封方物物膳,先朝多有權減物種,國恤後,禮曹啓請復舊矣。其後,因臺臣陳疏,有仍前權減之命,而臺諫,只曰物膳,故物膳則仍減,方物則尙在復舊中,方物物膳,事體一般,則似不宜有所區別,方物亦一體仍減乎?抑物膳雖仍減,而方物則仍爲復舊乎?上曰,復舊。鎭遠曰,方物,因爲復舊乎?上曰,唯。修撰李重協曰,俄者閔鎭遠,以方物物膳事,陳奏矣,臣於向日待罪臺職也,疏陳此事,旣蒙允許,不勝欽頌矣,臣徒知方物物膳,皆係御供,故不復別,泛稱御供物膳,而本意,則只欲我聖上,克體先大王尙儉之德,凡係御供之類,一如先朝裁減之例也,先朝亦非全減,或權減姑減,以待年豐者多矣,卽今八路凶荒,民皆遑遑,方物物膳,一倂姑減,實有光於聖上始初之政,故不避煩復,惶恐敢達。上曰,姑減。左副承旨李翊漢曰,然則方物,一體姑減乎?上曰,唯。鎭遠啓曰,頃者賑恤事目中,外方賑政,以多數白給爲務,聚穀之際,多有弊端,只抄老弱顚連者,白給救活,而白給之資,或捐月俸,或以耗穀,或以帖價穀取用事,啓下定奪矣。卽今年荒至此,明春必當設賑,而守令,無他聚穀之路,常賑兩廳耗穀,尤甚邑,則全給,之次設賑邑,則折半取用事,分付,何如?上曰,依爲之。已上上同
引見時,左議政李健命所啓,山陵表石建立時,以諸陵寢,雖難一時竝立,寧陵旣已立石,崇陵不可不速爲營立事定奪,石物,自江華已爲浮出,來到京江矣。當此極寒,雖難始役,時無句管之所,前頭始役時,自禮曹啓稟爲之事,分付,何如?上曰,依爲之。已上禮曹謄錄
政院啓曰,吏曹郞廳來言,今日爲政事,命下矣。判書宋相琦,參判李澤,俱以病不來,參議金在魯式暇,不得開政云,判書·參判·參議,竝卽牌招,開政,何如?傳曰,允。
引見時,領議政金昌集所啓,南兵使除挈眷,旣已定奪,北靑,當爲分牧矣,卽今判官權孚,職品未准,不可陞爲府使,而聞其治績最著,民多惜去,古者,有治績表著,則有璽書增秩之事,權孚,因爲陞差府使,何如?上曰,陞差府使,可也。
吏批啓曰,因弘文館草記,玉堂闕員差出事命下,而從前擬望之人,多有違牌坐罷者,似當有變通之道,何以爲之?敢稟。傳曰,別單書入。又啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,慶州府尹,今當差出,而本州,物衆地大,素稱難治,守令中可合人,竝擬,何如?傳曰,允。已上吏曹謄錄三條同
有政。吏批,判書宋相琦進,參判李澤病,參議金在魯進。以韓世良爲承旨,申晳爲獻納,金鎭商爲持平,李德英爲戶曹參判,李澤爲兼同春秋,沈弼賢爲敦寧判官,金純行爲報恩縣監,權熀爲慶州府尹,趙永命爲義禁府都事,權尙游爲兼知春秋,慶基殿參奉金翼亮,南部參奉李晩器相換,承文副正字單朴來羽,李晩成爲兼知義禁,金濟謙爲校理,李德壽爲副修撰,李重協爲校理。已上上同
兵批,以安重弼爲副護軍,權熀爲副司直,申弼誨爲副司果,金幹爲司果,韓祉·金濟謙·金民澤爲副司果,金世興爲副司勇,方處和爲副司猛。以上政軸
上在昌慶宮廬次。
李翊漢啓曰,大司憲李喜朝在外,執義洪禹傳,掌令任泂·朴弼正,持平金槹呈辭,持平金鎭商未肅拜,今日,以監察茶時之意,敢啓。傳曰,知道。
沈壽賢啓曰,持平金槹,再啓煩瀆,退待物論矣。傳曰,知道。
沈壽賢,以弘文館言啓曰,本館上番臣校理金濟謙,以校正廳郞廳,今日晝仕出去,而每每單記,事涉煩瀆,今後則除草記,直爲出去之意,敢啓。傳曰,知道。
又以弘文館言啓曰,新除授副修撰李德壽,時在京畿楊根地,經筵入番事緊,請斯速乘馹上來事下諭,而下番,無入直之員,不得已以上番,姑降入直之意,敢啓。傳曰,知道。
金演啓曰,新除授左承旨韓世良,今日不爲出肅,同副承旨任守幹,亦不仕進,竝牌招察任,何如?傳曰,允。
沈壽賢,以吏曹言啓曰,本曹佐郞兪拓基,頃日出仕之後,旋卽引入,無意行公,連以假郞廳代行,事體極爲未安,本曹褒貶及考講坐起時,郞廳不可不進參,前頭都目大政,亦當定行,不可無申飭催促之擧,佐郞兪拓基,卽爲出仕察任之意,分付,何如?傳曰,允。
以孝寧殿卒哭祭親行時亞獻官單子,傳于金演曰,初獻官,磨鍊以入。
持平金槹啓曰,臣於臺地,踪地臲卼,斷無復玷之理,而陳章而未蒙矜許,尋單而見阻喉司,當遞未遞,一味惶縮之際,因山期迫,廞衛戒發,揆以分義道理,不敢引伏,黽勉强顔,陪扈往返,爲申情禮,因參虞班,而至於冒昧詣臺,實深靦恧,日昨違牌,誠不獲已,而罰止問備,冞增悚縮,怵分畏義,間復承命,乍出旋入進退維谷,而連値淸齋,疏單路阻,只擬挨過卒哭,劃卽自處,非敢有一毫蹲冒之計矣,今於本府新發水原府使李森罷職之啓,亦有不可參涉者,森,卽臣妻弟也,其在法例,自有應避之嫌,旣不得參涉,則尤何可一刻晏然於臺次乎?請命遞斥臣職。答曰,勿辭。燼餘
上在昌慶宮廬次。
卒哭後,大妃殿·大殿·中宮殿,政院·玉堂·朝廷二品以上·六曹單子問安。答曰,罔極。
藥房都提調臣金昌集,提調臣李觀命,左副承旨臣李翊漢啓曰,日月不居,卒哭奄過,伏想聖懷哀痛,益復罔極,寒威冞酷,伏未審此時,聖體,若何?大妃殿摧隕之餘,氣候,亦何如?臣等不勝憂慮,敢來問安,大妃殿·中宮殿,藥房問安。答曰,罔極。
藥房朝問安時,口傳啓曰,近來進御,猶是素膳,臣等伏不勝悶慮之至,今則卒哭已過,似當還進常膳,自今日,分付廚院,常膳進入之意,惶恐敢啓。答曰,自明日爲始。
沈壽賢啓曰,缺數字兩司當爲進參,而諫院,無行公之員,在前雖無諫院,有行禮之例,今亦依此爲之事,敢稟。傳曰,依爲之。
以判府事趙泰采掃墳呈辭,傳于李翊漢曰,給由馬,澆奠床備給。
以左承旨韓世良,同副承旨任守幹牌不進罷職傳旨,傳于李翊漢曰,推考傳旨捧入。
以司諫趙尙絅牌不進罷職傳旨,傳于沈壽賢曰,推考傳旨捧入。
沈壽賢,以弘文館言啓曰,自前國恤時,有經筵冊子,以藁精紙藍絲,粧䌙以入之規矣,前日春坊進講書傳,今當仍講,內入冊子,卽下本館,以爲及時改粧之地,何如?傳曰,允。
又以禮曹言啓曰,自冬至節,行祭於長寧殿之意,旣已啓下矣,祭文,令藝文館撰出,以爲前頭有名日大祭時遵用之地,永昭殿·敬寧殿祝文,亦當改撰,而永徽殿·惠陵祝文,不可仍用,魂宮墓所時祝文,竝令藝文館,改撰,何如?傳曰,允。
李翊漢,以兵曹言啓曰,卽接內需司牒呈,則北關奴婢己亥條未收中四十同,木錢參半移送事,入啓蒙允云,所當卽爲移送,而今年三都監及許多經用,僅僅酬應,今年條各道各邑應納價布,非不嚴督,而絶無來納者,本曹遺儲,因此匱乏,卽今封不動外,實無推移之路,內司奴婢身貢代,己亥條移送木十同,爲先貸缺輸送之後,其餘則依前日定奪,隨所捧次次移送,未知何如?傳曰,允。
沈壽賢,以內醫院官員言啓曰,今年進上臘藥,依前例磨鍊以入中,不足數肉桂一斤八兩·犀角三斤八兩·石雄黃一斤·龍䐉十五兩·沈香一斤·香附子一斤二兩·肉荳蔻一斤·附子七兩·桂皮一斤·明眞珠八錢·琥珀九錢·三乃子九兩·甘松九兩·全蝎一斤·蓽撥十兩,牛黃則年例臘藥所貿七十七部,令該曹斯速進排,何如?傳曰,允。
又以禮曹言啓曰,卽接典醫監牒報,則本監醫員金亨耉,以慶尙右兵營審藥,下去任所,未及瓜遞之前,日昨咸鏡監司軍官,啓下審藥,卽是下批肅拜之任,則不可直爲啓請,自本曹入啓處置云,赴任審藥,曾前元無啓請軍官之例,無前之事,不可創開,以開後弊,軍官自望,勿施,何如?傳曰,允。
又以宗簿寺官員言啓曰,列朝御牒及璿源譜略·列聖誌狀·大行大王諡號·廟號·陵號外,四處璿源閣奉安事,旣已啓稟蒙允。今式年,璿源錄,亦旣修正,當爲一體奉安,而今已歲暮,四處奉安,雖難一時擧行,御牒奉安,事體至重,缺數字不可一向遷就,江華府,則今月內,先爲陪往奉安,五臺·赤裳等處,待開春之後,卽當陪往,而御牒·璿源錄奉行時,各道監司境上陪行之事,在前以夫馬·廚傳有弊,多有勿許陪行之時,今亦依近例,使之勿爲陪行下往,堂上·郞廳行用印信,令該曹移送本寺,書吏·庫子等所騎馬,亦令該曹及各道,趁期入把,而其他應行節目,一依前例擧行事,各該司及諸道監司處,知委,何如?傳曰,允。
又啓曰,掌令朴弼正,再啓煩瀆,退待物論矣。傳曰,知道。
又啓曰,校理金濟謙·李重協,以右承旨柳重茂疏語,引嫌陳疏徑出,元疏纔已退却矣。所當直捧禁推,而此與無端徑出有異,推考警責,仍卽牌招,入直,何如?傳曰,允。
掌令朴弼正啓曰,臣之情病,俱難一日冒據,而自列未遞,尋單又阻,虛帶職名,轉益窮蹙,而當此,上下哀遑之日,他不暇顧,爲參闕外哭班,强疾進去之際,適逢大臣之行,而人馬塡街,未卽回避,至使憲吏,替被推治,雖緣事勢之倉卒,而虧損體例則大矣,何敢有所自恕,而苟冒於臺次乎?請命遞斥臣職。答曰,勿辭。
上在昌慶宮廬次。停常參·經筵。
李翊漢,以都摠府言啓曰,入直軍兵等中日習射事,限卒哭間,啓請姑停矣。卒哭已過,今日爲始,入直內三廳武兼禁軍及軍兵等中日習射,請出標信。傳曰,知道。
又啓曰,左承旨韓世良,右承旨柳重茂,俱爲陳疏,時未承批,同副承旨任守幹,病不仕進,卽今僚員不齊,出納之地,事甚苟簡,同副承旨任守幹,卽爲牌招察任,何如?傳曰,允。
沈壽賢啓曰,持平金槹,掌令朴弼正引避退待,今已經宿,而大司憲李喜朝在外,執義洪禹傳缺數字呈辭,持平金鎭商未肅拜,不得處置,除在外未肅拜外,呈告人員,竝卽牌招,以爲處置之地,何如?傳曰,允。
以備忘記,傳干沈壽賢曰,卒哭已過,百官開素。
以備忘記,傳干沈壽賢曰,三都監摠護使以下及斂襲時入參人員,竝書啓。
以明陵守陵官等,以丁字閣守僕及陵卒等飢寒難支,合有軫念事狀啓,傳于沈壽賢曰,依資食物,磨鍊題給事,分付該曹。
行戶曹判書閔鎭遠掃墳呈辭。傳曰,給由馬,澆奠床備給。
李翊漢,以御營廳言啓曰,今則卒哭已過,軍兵習操·中日私習等事,依前例設行之意,敢啓。傳曰,知道。
又以禁衛營言啓曰,卒哭已過,軍兵習操·中日私習等事,依前設行之意,敢啓。傳曰,知道。
沈壽賢,以校正廳言啓曰,先朝御製文二冊中,凡例及誤字,前已別單啓下矣,其中凡例多差誤處,不可不歸一,可疑之字,亦不可不懸註,竝依詩二冊例,一體釐正,何如?傳曰,允。
李翊漢,以兵曹言啓曰,庭試武科初試,因山前擇吉,須布中外,似涉未安,差待十一月卒哭後,卽爲擇日分付事,前已稟啓允下,故令日官推擇,則今月二十日爲吉云,以此日擧行,而額數則取二百人,規矩則六兩二矢百二十步,柳葉箭五矢百二十步,一巡二中,騎蒭一次二中,三技取二技事,當初旣已啓下矣,額數及規矩,仍前定奪施行乎,何以爲之?敢稟。傳曰,依爲之。
又以宣惠廳言啓曰,江原道寧越府大同米,以船運之邑,今年旱災異常,江水淺涸,不得行船之意,本府累次論報,而使之某條上納矣。今則節届冬寒,氷合在卽,又請待明春上納,水淺不得行船,事勢固然,而莫重貢賦,當年內不得上納,事甚未安,當該府使任舜元推考,大同米,明春解氷後,卽爲上納之意,分付,何如?傳曰,允。
掌令任洞啓曰,請還收朴泰春·呂必重·姜履相·金世欽·李彦明·洪錫九等職牒還授之命。措語見上請西陵都正煜定配。措語見上請前承旨金一鏡罷職不敍。措語見上請水原府使李森罷職。措語見上卽伏聞有鄕儒金行進·洪潝爲名人,相繼缺數字。原疏雖未及得見,而觀其大槪之或出少報未缺十餘字重遇之疏耳。頃日重遇之疏,聖上特令還出,嚴加懲治,其後,又有此等疏章勿捧之敎,我聖上遵先旨杜讒賊之意,孰不欽仰,而一自最壽投疏嘗試之後,自上略試譴罪,不復嚴斥,故此軰一倍增氣,無所畏忌,召募無賴,假托儒名,踵進凶疏,在喉舌者,如有一分顧惜名義之心,則所當明示聖敎,嚴辭退斥,而今乃不少持難,肆然捧入,其不有成命,陰助凶黨之罪,不可不懲,請今日仕進承旨,竝命罷職不敍。新除授司諫院獻納申晳,時在京畿驪州地,請斯速乘馹上來事,下諭。竝引嫌而退,嫌難參啓,其勢固然,揆以臺體,不可仍在,大臣犯馬,雖緣倉卒,而體例所在,亦難仍置,請持平金槹,掌令朴弼正,避辭竝見上竝命遞差。答曰,不允。下諭事及處置事,依啓。
假注書柳應煥,以司謁口傳啓曰,都承旨金演呈辭受由,左承旨韓世良陳疏,右承旨柳重茂陳疏,俱未承批,左副承旨李翊漢,右副承旨沈壽賢,仍臺啓徑出,同副承旨任守幹病不仕進,卽今本院一空,何以爲之?敢啓。傳曰,同副承旨任守幹,卽爲牌招。
以同副承旨任守幹牌不進罷職傳旨,傳于柳應煥曰,推考傳旨捧入。以校理金濟謙·李重協牌不進罷職傳旨,傳于柳應煥曰,推考傳旨捧入。
敎守江原道觀察使兼巡察使兵馬水軍節度使金相元書。王若曰,分八路之藩維,疆域之大小雖異,專一方之節制,朝家之簡選卽同,欲畀關東,無出卿右,惟卿故家華胃,先朝從臣,氣度溫淳,惟自守以戇樸,性資恬雅,本不衒其才能,始簪筆於禁林,仍掌綸於瀛館,銀臺擢秩,承密命者幾年,薇垣冠班,振淸裁於一世,雖緣多病,或未效筋力之奔走,至於易官,終必見職責之修擧,肆欲內外之俱試,以彰望實之咸隆,睶玆穢貊以塶實接畿輔左壤,防禦之阻,則當北關之要衝,襟帶之雄,則據上游之形勝,然土地最爲磽瘠,而民物本來凋殘,魚藿漸稀,下戶已渴於需索,參苓絶貴,上供每缺,況近世饑癘之荐臻,在今日撫綏之尤急,玆守卿以江原道觀察使兼巡察使兵馬水軍節度使,卿其祗服寵命,克殫乃心,所當懷者鱞孤,盍先去民間之蠧,至難平者徭役,宜漸捐賊外之征,以淸愼而律貪饕,大明黜陟,以寬簡而御衆庶,竝施恩威,練豼貅而兼飭靑衿,化龍蛇而盡爲赤子,菑畓有界,俾蔭水澤之深,斧斤以時,須軫撰把之養,凡措爲,必究利病,若稟斷,悉遵典常。於戲,顧今是何等時,惟天降我家割,予思恭默,方宅諒陰之憂,卿可商量,務宣初服之化,益念屛翰之重,用副心服之敷,故玆敎示,想宜知悉。知製敎尹陽來製進
上在昌慶宮廬次。停常參·經筵。
忠淸監司,以判府事權尙夏,月廩一向不受事狀啓,傳于任守幹曰,更爲輸送。
任守幹,以備邊司言啓曰,今日賓廳坐起日次,而大臣有故,不得來會云矣,敢啓。傳曰,知道。
又以吏曹言啓曰,承旨及臺諫有闕,政事,何以爲之?敢稟。傳曰,明日爲之。已上燼餘
義禁府啓曰,弑夫罪人大阿只,旣已承服正刑,依法文,降其邑號,破家瀦澤,子女爲奴等事,令各該司,奉承傳擧行,何如?傳曰,知道。已上義禁府謄錄
府啓,請還收朴泰春·呂必重·姜履相·金世欽·李彦明·洪錫九等職牒還授之命。措語見上請西陵都正煜定配。措語見上請前承旨金一鏡罷職不敍。措語見上請水原府使李森罷職。措語見上請當日仕進承旨,竝命罷職。措語見上答曰,不允。已上內下日記
上在昌慶宮廬次。停常參·經筵。
韓世良啓曰,校理金濟謙·李重協,再昨,旣有只推之命,而玉堂上下番俱空,已至累日,事甚未安,金濟謙·李重協,竝卽牌招入直,何如?傳曰,允。
又啓曰,卽者吏曹郞廳來言,今日爲政事,命下,而判書宋相琦,參議金在魯,情勢難安,參判李澤病不來,不得開政云,判書宋相琦,參判李澤,參議金在魯,竝卽牌招,開政,何如?傳曰,允。
以吏曹參議金在魯,校理李重協牌不進罷職傳旨,傳于韓世良曰,推考傳旨捧入。
以崔益秀爲假注書。
韓世良啓曰,假注書崔益秀,時無職名,依例付軍職,冠帶常仕,何如?傳曰,允。
有政。吏批,判書宋相琦牌不進,參判李澤進,參議金在魯牌不進,左承旨韓世良進。兵批,判書李晩成病,參判兪命弘病,參議李正臣進,參知沈樘病,左承旨韓世良進。
吏批啓曰,判書宋相琦,參議金在魯,竝牌不進,小臣獨政未安,何以爲之?敢稟。傳曰,仍爲之,又啓曰,臺諫闕員,今當差出,而擬望之人乏少,外任竝擬,何如?傳曰,允。
以李縡爲都承旨,趙永命爲工曹佐郞,金鎭商爲修撰,宋必恒爲掌令,鄭宅河爲持平,閔鎭遠爲知經筵,柳鳳鳴爲居昌縣監,李熙齡爲軍器主簿,趙遠命單付接慰官,李澤單付承文提調,金在魯單付承文副提調,北靑府使權孚,陞府使事承傳,永興府使李徵休,今加嘉善,善治·善賑加資事承傳,琅城副正煒·行蓮豐令欑·蓮城令權·蓮恩令棣·蓮昌副令榕,已上在喪終制。
兵批,以李眞儉·南道揆·李師尙·朴弼正付副護軍,崔錫恒·金演·金槹·李時聖·權聖徵·許坫·李時弼·李徵夏付副司直,鄭爾柱付司果,文世儉·崔道謙·李最芳付副司勇。
韓世良啓曰,新除授都承旨李縡,時在京畿高陽地,斯速乘馹上來事,下諭,何如?傳曰,允。
黃海兵使,以東里僉使徐萬昌,大行大王發引敎是時,有廳軍領去差使員上京,仍爲下鄕,遭其父喪,所佩兵符,移送兵曹,違越定式,不能申飭,惶恐待罪事狀啓,傳于韓世良曰,勿待罪事,回諭。
韓世良,以都摠府言啓曰,副摠管李夏禎,以訓鍊都監馬兵別將,馬點事,訓鍊院晝仕進去之意,敢啓。傳曰,知道。
又以禮曹言啓曰,卽接濟州牧使移文,則因監營關文,今此大殿嗣位時,王大妃殿所封方物,一依己亥年正至例,弓帒筒箇四部,結弓獐皮二十張,織毛馬裝一部等封進云,王大妃殿三明日及別陳賀時方物,八道監司外,其他各營,則元無封進之規,而誤認關文,有此封進,殊涉疎漏,所封弓帒筒箇等物,還爲下送,何如?傳曰,允。
又以兵曹言啓曰,今庚子秋冬等都試,連仍有故,不得設行,當此隆寒半行缺在前如此之時,則仍停都試,設行祿試射矣,今亦依此擧行,何如?傳曰,允。
又以漢城府言啓曰,綾原大君房所屬免稅嘉平郡南面柴場,卽該宮立案處,而連四代傳守,前後相訟,覆啓得決,至於五度,又因本官之折半奪取,至有該宮之擊鼓登聞,啓下本府,則本府,以定査官,從文券定給境界事,覆啓蒙先矣。査官,從文券,旣已明白行査,分定境界之後,則其在事理,卽當出給,而本官,不有法典,如前據報,使該宮,不得接足者,法理所在,俱爲不當,連二度得伸,勿許聽理者,丁酉年更有臺論,而申飭京外,則況於連六度覆啓得決之地乎?一依査官所定境界,仍令該宮次知之意,依前廟堂覆啓,行移于本道,俾無橫侵紛紜之弊,何如?傳曰,允。
掌令任泂啓曰,臣昨以同副承旨任守幹偃然在直,不爲接待之罪,論啓請推矣。卽伏見守幹疏本,則以儒疏捧入,相議停當,首實引嫌,而乃敢曰,此與重遇指意自別,不可無端退却,末又別出一節曰,憲臣之啓,何其不小斟量,擊去喉司,欲成御下蔽上之習,可謂太無忌憚也。臣看來,不勝驚駭痛惋之至。夫兩凶疏措語,臣未得見,無由詳知,而見其大槪,可知凶黨嘗試之計耳。其心所在,與重遇無異者,明若觀火,而今守幹,獨以爲,指意自別,不可退却,顯有主張扶植之意,人心之陷溺,一至於此,尙何言哉?且守幹,始旣爲凶疏左袒,力主捧入,則於其捧入之日,雖不仕進,此宜與仕進,承旨同其罪矣,特臣未知其狀,不及論之耳。在守幹之道,唯當縮伏竢罪之不暇,而乃承揚揚入闕,陳疏自辨乎?自辨猶不敢,況反噬言者於臺啓方張之日乎?其所謂太無忌憚者,正自道也。至於欲成御下蔽上之習云者,措誰而發也。身旣同入於臺彈,而反侵論己之臺諫者,非御下而何?不待臺啓之末梢,而先欲熒惑而沮遏者,非蔽上而何?此正守幹之罪目,而今乃反加於臣身,其輕視臺閣,力戰公議者,尤不見其縱恣無忌之甚也,此輩之經營排布,出沒和應,乘我大喪,思眩聖聰,改頭換面,分隊角戰。半行缺之心,卽行進潝之心也。行進潝之心,卽重遇之心也。守幹,何憚不爲,而唯以主張捧入,爲自功色耶?其亦可哀也已。雖然,臣初不知疏語之侵臣,先爲請推之啓,今旣得見其疏,而又被反詈之言,臣何可晏然在職連啓乎?請命遞斥臣職。答曰,勿辭。
韓世良啓曰,掌令任泂,再啓煩瀆,退待物論矣。傳曰,知道。
左議政李健命箚曰,伏以臣,忝叨匪據,今已三載,絲毫無補,愧懼冞積,早宜奉身引退,以避賢路,而頃値藥院連設,大小憂遑,不敢言私,黽勉周行,竟遭崩天之痛,猥受敦匠之任,奔走內外,顚仆爲期者,只欲粗效萬一之補,以酬圖報之忱,而日月駛邁,因山倏過,未遂螻蟻之褥,忍覩釰舃之藏,茫茫穹壤,此痛何限?噫,如臣無狀,濫蒙先大王特達之知,擢置三司之列,恩山德海,浹骨淪肌,則當此离明繼照之日,益勉古人追報之志者,一心炳然,而第其駑下之質,素蔑學識,畸危之跡,動被譏議,上不能盡輔導之責,而尸素日久,下不能鎭浮嘵之俗,而異言沓至,向者投匭之宰,語意危怕,雖蒙聖上曲加容貸,而日後層生之論,將不勝其紛紜矣,如是而因仍盤礡,榮祿是饕,則臣心愧恥,固不暇言,其於道路之唾點,名器之玷辱,何哉?況臣勞悴之極,精力已竭,神思昏錯,前後遺忘,手脚麻痺,行步欹側,種種危惡之狀,雖不敢一一煩縷,以溷天聽,若其殘骸病喘,望斷於陳力,則決矣。昨日郊外査對,亦不得進參,尤增惶悚,玆敢不避僣越,冒死哀籲於宸嚴之下,伏乞天地父母,俯諒臣情病之俱難强起,將臣本職,亟賜鐫遞,以重國事,以安微分,千萬幸甚。取進止。答曰,省箚具悉卿懇。積月勞悴,筋力尙强,當此艱虞之日,何其引嫌太過耶?日昨査對未參,有何所傷?卿其安心勿辭,從容善攝,以濟時艱。仍傳曰,遣史官傳諭。
上在昌慶宮廬次。停常參·經筵。
夜一更,二更,月暈。
韓世良啓曰,來十一日輪對日次,取稟。傳曰,停。
又啓曰,吏曹郞廳來言,臺諫有闕,政事,取稟。傳曰,明日爲之。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于韓世良曰,左議政李健命初度呈辭,不允批答。
韓世良啓曰,玉堂闕直,已至累日,事甚未安,校理李重協,昨旣有只推之命,修撰金鎭商,今日不爲出肅,竝卽牌招入直,何如?傳曰,允。
又以使臣意啓曰,接慰官申弼誨呈狀內,矣身老母,年迫大耋,宿患日漸沈篤,凜凜有朝夕之憂,人子情理,雖一息之程,不忍離側,況此千里絶塞,數朔淹滯,私情悶迫,已不可言,而行期猝急,則將不免公私之狼狽,斯速入啓處置,而親病如此,則不可强令往差,改差,何如?傳曰,允。
傳于韓世良曰,諸宗室親臨殿講,今月旬前推擇事,分付。
韓世良,以義禁府言啓曰,卽接月令醫員崔漢龍手本,則保放罪人李挺同,病勢今已向差云,還囚之意,敢啓。傳曰,知道。
又以兵曹言啓曰,今十一月,馬兵李雄稱名人,自宣仁門入來,差備門外擊錚,極爲駭愕,令攸司囚禁治罪,同門守門將羅聚奎,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今十一月初七日,幼學黃俶稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金興弼,常時不能禁斷雜人,以致闌入,亦難免其責,推考,何如?傳曰,允。
執義洪禹傳啓曰,請還收朴泰春·呂必重·姜履相·金世欽·李彦明·洪錫九等職牒還授之命。請前承旨金一鏡罷職不敍。請金行進·洪潝上疏入啓之日仕進承旨,竝命罷職不敍。措語竝見上日昨本府,以喉院之不有成命,連捧凶疏,請罷伊日仕進之承旨,而同副承旨任守幹,嘗已酬酢停當於捧入之議,則雖不仕進,而其罪等耳。在守幹之道,唯當首實俟勘之不暇,而乃敢晏然承牌,肆然投疏,反詈臺閣,無所忌憚,及夫傳啓之際,偃臥直廬,終不出接,致令臺官,自書入啓,事之可駭,莫此爲甚,而且其疏中御下蔽上等語,極其巧憯,顯有和應邪議,眩惑天聽之計,苟使守幹,少有一分畏法之心,其何敢蔑公議輕臺閣,至此之極乎?其縱恣無嚴之習,決不可不懲,請同副承旨任守幹罷職不敍。掌令任泂,引嫌而退,措語見上當初論劾,實循公議,反詈之言,何足爲嫌?請掌令任泂出仕。答曰,不允。處置事,依啓。
韓世良啓曰,玉堂牌招事,命下矣。今已夜深,明日,待開門牌招之意,敢啓。傳曰,知道。
又啓曰,臺諫出仕事,命下矣。今已夜深,明日,待開門牌招之意,敢啓。傳曰,知道。
左議政李健命初度呈辭不允批答,王若曰,頃觀引疾之章,予固深念,今陳丐閑之牘,卿胡遽辭?誠或未孚,疾或難强?惟卿家傳忠孝,世共戚休,詩禮淵源,早襲名父之遺訓,邦家柱石,夙荷聖考之隆知,逮自鼎軸之登庸,幾年台階之翊戴,立朝正色,蔚有古君子風,殉國忘身,咸稱眞宰相器,屹然山岳之鎭物,人恃而爲安,灼乎蓍龜之決疑,事至而不惑,何意釋負之請,遽在仰成之辰?伊積月勞悴之餘,縱或少損於榮衛,彼抵隙敲撼之計,則予悉燭其情形,君臣貴相知心,寧容芥滯於此,輔相職在論道,毋以疾病爲辭,去就不可以自輕,安危所係者甚重,皇天降割,此何等時耶?國事多艱,無一可恃者,況今右揆之在外,只有首相之獨奏,庶務之曠廢已多,須勉協心而共濟,百度之渙散至此,不宜袖手而旁觀。於戲,涉大水無津涯,予將疇依,追先帝報陛下,卿可深思,亟回乞免之遐心,用副如渴之至望。所辭,宜不允,故玆敎示,想宜知悉。知製敎尹陽來製進
上在昌慶宮廬次。停常參·經筵。
韓世良,以春秋館郞廳,以領監事諸堂上意啓曰,先王實錄,當爲設局纂修,摠裁官以下官員差出事,令該曹照例擧行,何如?傳曰,允。
有政。吏批,判書宋相琦病,參判李澤進,參議金在魯病,左承旨韓世良進。兵批,判書李晩成病,參判兪命弘病,參議李正臣病,參知沈樘進,左承旨韓世良進。
吏批啓曰,判書宋相琦,參議金在魯,俱以病不來,小臣獨政未安,何以爲之?敢稟。傳曰,仍爲之。
以申昉爲持平,趙觀彬爲大司成,兪拓基爲副校理,趙鳴國·金宇楫爲監察,鄭楷爲蔚山府使,李慶錫爲禮曹佐郞,朴弼夢爲接慰官,金慶衍單付兼春秋。兵批,洪致中·李萬興付副護軍,趙遠命付副司果,崔益秀付副司正。
韓世良啓曰,諸宗室親臨殿講,今月旬前推擇事,命下矣。親臨時,入侍承旨,不可不備員,而都承旨李縡在外,右承旨柳重茂陳疏,時未承批,左副承旨李翊漢,右副承旨沈壽賢,同副承旨任守幹,俱被臺論,未收殺前,勢難行公,院中獨有臣世良,無以推移,合有變通之道,何以爲之?敢稟。傳曰,左副承旨·右副承旨·同副承旨,竝改差。
以曺命敎,爲假注書。
傳于韓世良曰,先朝後宮,出去私第,已有前規,寧嬪到今出去,而前有私第,不合後宮第宅,改造以給事,分付該曹。
韓世良,以禮曹言啓曰,宗室親臨殿講,今月旬前推擇事,命下矣。令日官推擇,則初九日有拘忌,初十日辰時爲吉云,以此日定行乎?敢稟。傳曰,依爲之。
又以禮曹言啓曰,親臨宗室殿講節目,當爲磨鍊,而殿講處所,以何殿磨鍊乎?敢稟。傳曰,養正閣爲之。
又以戶曹言啓曰,因禮曹啓辭,長寧殿御眞展奉時,當爲移奉于別殿,而殿內,以毛物,鋪於廳上事,允下矣,常時擧動幕次,無毛物鋪排之事,則暫時權安時,不必以毛物鋪排,此一款,勿爲擧行之意,敢啓。傳曰,知道。
又以司饔院官員,以提調意啓曰,生鮮廛進排人等,逐日來訴於本院曰,冬節已深,江水合氷,末由漁採,雖多發人丁,殫竭貿覓,而所得之魚,體少品劣,不可堪用於御供,若不及時變通,萬無繼供之路,以可合雜魚及活鷄,一半代封事,請爲入啓變通,而卽今江水,果爲合氷,捉魚之難,誠如渠等之所訴,而莫重供上,不可輕許代封,故累度論退矣。廛人等呼訴,愈往愈甚,且畿營所封魚鮮,因道臣狀啓,旣許代封,則宜無異同,似當依前代封,而自下不敢擅便,惶恐敢啓。傳曰,代封。
又以戶曹言啓曰,明陵守侍陵官狀啓,守僕軍卒等衣資食物,磨鍊題給事,命下矣。頃者守陵官,以守僕給料事,有所移文,而守僕等立役,皆是自己身役,曾前國惶時,亦無給料之規,故不得許施矣。今此狀啓內辭緣如此,丁字閣守僕四名,軍卒二名,書員二名,各木綿一疋米六斗,各色騎兵十名等處,合木綿五疋磨鍊題給之意,敢啓。傳曰,知道。
掌令任泂啓曰,臣昨仍同副承旨任守幹疏,引避退待矣,處置請出,出於意外,召牌之下,不得不來詣,而本府,新發任守幹罷職不敍之啓,其中一款,卽反詈臣身事也。在臣私義,有不可參涉其啓,則其何敢一刻仍冒於職次乎?請命遞斥臣職。答曰,勿辭。
以修撰金鎭商罷職傳旨,傳于韓世良曰,推考傳旨捧入。
韓世良啓曰,掌令任泂,再啓煩瀆,退待物論矣。傳曰,知道。
上在昌慶宮廬次。停常參·經筵。
韓世良啓曰,明日親臨殿講相値,視事,頉稟。傳曰,知道。
又啓曰,大司憲李喜朝在外,執義洪禹傳牌不進,掌令任泂避嫌退待,掌令宋必恒,持平鄭宅河·申昉未肅拜,今日以監察茶時之意,敢啓。傳曰,知道。
又啓曰,玉堂上下番俱空,已至累日,事甚未安,副校理兪拓基,今日不爲出肅,卽爲牌招入直,何如?傳曰,允。
以弘文館副校理兪拓基牌不進罷職傳旨,傳于韓世良曰,推考傳旨捧入。
韓世良啓曰,掌令任泂,昨日引避退待矣,憲府多官,或在外,或呈辭,或未肅拜,不得處置云,除在外未肅拜外,呈告人員,卽爲牌招,使之處置,何如?傳曰,允。
又啓曰,左副承旨·右副承旨·同副承旨,旣有改差之命矣。宗室親臨殿講,只隔一日,入侍承旨,不可不備員,政官卽爲牌招,開政差出,仍卽牌招察任,何如?傳曰,允。
傳于韓世良曰,左議政李健命再度呈辭,不允批答。
又啓曰,明日親臨殿講時,承旨不可不備員,承旨有闕之代,以在京無故人,使之差出,何如?傳曰,允。
以吏曹參議金在魯,執義洪禹傳罷職傳旨,傳于韓世良曰,推考傳旨捧入。
韓世良啓曰,注書姜必愼,以偕來史官,方在右議政趙泰耉所住處矣。聞其母病極重云,在前如此之時,有他史官替送之例,何以爲之?敢稟。傳曰,依爲之。
又以兵曹言啓曰,今此養正閤親臨諸宗室殿講時侍衛節目,依熙政堂親臨殿講時例,磨鍊以入之意,敢啓。傳曰,知道。
有政。吏批,判書宋相琦牌不進,參判李澤進,參議金在魯牌不進,左承旨韓世良進。兵批,判書李晩成病,參判兪命弘受由,參議李正臣病,參知沈樘進,左承旨韓世良進。
吏批啓曰,判書宋相琦,參議金在魯竝牌不進,小臣獨政未安,何以爲之?敢稟。傳曰,仍爲之。
以李正臣·鄭亨益·趙觀彬爲承旨,兪崇爲禮曹參議,申聖夏爲宗廟令,領議政金昌集爲摠裁官。
兵批,朴弼夢付副司果。
兵批啓曰,卽接都摠府移文,則經歷李義白所患痰火之症,五朔沈淹,日就危篤,坐臥須人,萬無供仕之望,斯速變通,而病勢如此,旣無察任之望,則宿衛之地,不宜久曠,今姑改差,何如?傳曰,允。
以左副承旨趙觀彬,右副承旨李正臣罷職傳旨,傳于韓世良曰,推考傳旨捧入。
韓世良啓曰,明日宗室親臨殿講時,承旨不可不備員,左副承旨趙觀彬,右副承旨李正臣,旣有只推之命,待開門,更爲牌招察任,何如?傳曰,允。
以宋國緯爲假注書。
韓世良,以兵曹言啓曰,明日宗室親臨殿講時,本曹堂上一員,當爲侍衛,而判書臣李晩成,身病甚重,方在陳疏中,參判臣兪命弘,受由在外,參知臣沈樘,以試官進參,參議臣李正臣,今日政,移拜承旨,他無推移之員,參議未差之代,令該曹,以在京無故人,口傳差出,仍卽牌招,以爲侍衛之地,何如?傳曰,允。
又以宗簿寺官員,以提調意啓曰,今此親臨殿講時,宗學被抄宗室,除疾病事故,應參之員二十五員,年限外,自願應講宗室一員,合二十六員,所讀書卷,依前例,各其名下懸註,別單書入之意,敢啓。傳曰,知道。
吏曹口傳政事,以尹陽來爲兵曹參議。
兵曹參判兪命弘疏曰,伏以臣幸蒙賜由之恩,方作省墓之行,而衰病憊劣,不堪趲程,趁期還朝,有不可必,臣所帶宿衛重地,議讞緊任,俱不容一日暫曠。伏乞聖明,特賜照察,將臣本兼兩任,倂許遞改,以便公私,以安微分,不勝幸甚。答曰,省疏具悉。卿其勿辭,往省焉。
領中樞府事李濡箚曰,伏以臣於上年九月,重得風病,右邊手足不仁,全不運用,左邊亦且麻木,委頓枕席,轉側須人,作一僵屍者,今已十五朔矣。身爲大臣,遭天崩之痛,自初喪,至于因山,一未得進參於哭班,人理固已絶矣,罪戾亦合萬殞矣。如許事狀,是通朝之所共知,抑亦聖明之所俯燭,而今者宗臣殿講,考官之命,忽下於千萬意外,臣驚惶震越,罔知攸措,玆敢冒死哀籲。伏乞聖明,亟許變通,俾無狼狽之患,不勝幸甚。取進止。答曰,省箚具悉卿懇。所患彌留,予用慮念,試官改付標,卿其安心,從容善攝。仍傳曰,遣史官傳諭,遣御醫看病。
左議政李健命再度呈辭不允批答,王若曰,溫綍纔宣,冀國事之共濟,遜牘繼至,愧予志之未孚,玆申懇勤,毋孤虛佇,念玆眇末宅憂之日,實非老成丐閑之時,遺大投艱,疇左右而圖理,亮采熙載,將垂拱而仰成,世道人心之已乖,若何以匡翼,天災時變之孔慘,若何以變和?故憂虞方軫於旰宵,而經濟必資於輔弼,唯卿台階峻望,世家令儀,君子唯國之楨,粵自乃祖乃父,大夫爲民之表,亦有賢弟賢兄,贍密通敏之才,兼之以文雅正直端慤之度,濟之以精詳,正笏垂紳,實藉扶持之力,陳經據禮,每聞匡救之言,肆庸倚毗之冞隆,何乃引退之太遽,唯彼百端之敲撼,固已洞燭無遺,以卿一心之忠貞,正宜特立不撓,敦匠之事甫訖,勞悴雖多,臥閤之論有餘,疾恙何害,素知有體國之悃,復告以敷心之辭,巖廊卜賢,距忘寧考之殊遇,朝野少暇,莫使小子而獨憂,君臣貴相知心,今何不諒,誠禮恐或不足,是用多慙,方欲倚卿重焉,毋曰迄今休矣。於戲,溫公憂國,可體病不忘之誠,武侯鞠躬,須念死後已之義,勉副至意,亟斷來章,所辭,宜不允。故玆敎示,想宜知悉。知製敎李重協製進
益陽君檀疏曰,伏以臣,猥以無似,頃膺惠陵守陵之命,幸賴兩朝當日之德恩,獲過三年,無事復命,而二期之間,荐蒙寵擢,推恩之典,竝及泉壤,盛德隆渥,非臣隕結所能仰報,父子兄弟,只自相對感泣而已。念臣亡父全川君臣滌墳墓,在於楊州地,與臣祖父朗原君臣偘窀穸之藏,同爲一岡,而臣生母墳,亦在一山之內,三年守陵,省掃路阻,人子情理,實爲痛迫。及夫復命之後,卽請恩暇,歸省丘壠,一伸私情,兼行焚黃之節,以賁泉途之榮,是臣私情之所不容已者,而方當聖候添加,庭班復設,奔走焦遑,不敢忍私,抑情因循,而皇天降割,竟遭天崩之痛,攀號罔極,穹壤莫逮,區區微懇,又奚暇言哉?今則荏苒之間,因山之禮,倏焉已過,仙寢永遠,憑依無所,雖臣子攀慕之痛,益無窮涯,而苟係情私之迫切,則當此以孝爲治之日,豈可徒懷煩瀆之嫌,不以陳聞於此時,有所自阻於仁天也哉?玆不得不冒死仰籲於嚴廬之中,伏乞聖慈,俯諒懇迫之情,命臣數日之暇,往省先塋,俾至情得以少伸,千萬幸甚。且臣曾祖仁興君臣瑛墳山,在於永平地,與臣父所在之地,相距不過一舍,而展拜之闕,亦且屢年矣,亦許便道往省,以遂區區之情,尤不勝大願焉。答曰,省疏具悉。卿其依疏辭往省焉。仍傳曰,仁興君墓,澆奠床備給。
上在昌慶宮廬次。停常參·經筵。
夜一更,月暈。五更,電光。
鄭亨益啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又啓曰,大司憲李喜朝在外,執義洪禹傳上疏,掌令任泂避嫌退待,掌令宋必恒,持平申昉未肅拜,持平鄭宅河未肅拜上疏,今日以監察茶時之意,敢啓。傳曰,知道。
李正臣,以都摠府言啓曰,今日入直內三廳武兼禁軍及軍兵等,當爲中日習射,而諸宗室親臨殿講相値,不得爲之之意,敢啓。傳曰,知道。
以兪命雄爲遠接使,鄭錫五爲問禮官。
鄭亨益啓曰,黃州延慰使李挺周,時無職名,令該曹,口傳付軍職,何如?傳曰,允。
兵曹口傳政事,李挺周付副護軍。
鄭亨益啓曰,勅使出來牌文來到,而渡江已迫,西路守令未及辭朝者,令該曹給馬,當日內發送,何如?傳曰,允。
以左副承旨趙觀彬牌不進罷職傳旨,傳于韓世良曰,推考傳旨捧入。
韓世良啓曰,左副承旨趙觀彬,旣有只推之命,更爲牌招察任,何如?傳曰,允。
鄭亨益啓曰,今日親臨殿講時刻,昨以辰正二刻,啓下矣。考官判府事金宇杭,陳箚入啓,考官不備,時刻已迫,合有變通之道,時刻,姑爲差退,何如?敢稟。傳曰,依爲之。
韓世良啓曰,客使渡江,當在不遠,凡百責應,專在地部,而判書閔鎭遠,受由在外,參議未差,參判李德英,時未出肅,卽爲牌招察任,何如?傳曰,允,
李正臣,以兵曹言啓曰,今日宗室親臨殿講時,本曹堂上一員,當爲侍衛,而判書臣李晩成,身病甚重,方在陳疏中,參判臣兪命弘,受由在外,參議臣尹陽來,參知臣沈樘,俱以試官進參,侍衛無他推移之路,令政院,稟旨變通,何如?傳曰,允。
又啓曰,因兵曹草記,今日宗室親臨殿講時,本曹堂上一員侍衛,而判書李晩成,身病陳疏,參判兪命弘,受由在外,參議尹陽來,參知沈樘,俱以試官進參,他無推移之路,令政院稟旨變通事,允下矣。判書李晩成,卽爲牌招,何如?傳曰,允。
又以兵曹言啓曰,勅使時,館所立待馬,例以三南驛馬,輪回立待矣。今番勅使時,以慶尙道初面驛馬,限六匹,今月二十二日京中逢點之意,本道監司處,發馬知委,何如?傳曰,允。
又以兵曹言啓曰,今此勅使出來時,平安道補把,咸鏡道驛馬四十匹,黃海道補把,江原道驛馬二十匹,急急分定,罔夜入送之意,兩道監司處,發馬知委,何如?傳曰,允。
鄭亨益啓曰,今日親臨時,考官不備,時刻差退事,啓稟允下之後,退定於未正矣。卽今正時已過,而考官大臣,陳箚不爲入來,禮曹參判朴泰恒,以疏批未下,亦不入來,日勢將暮,何以爲之?敢稟。傳曰,明日爲之。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
李正臣啓曰,明日親臨殿講時,兵曹堂上,無侍衛進參之員,判書李晩成,請牌矣,違牌不進,所當待明朝更爲牌招,而聞其身病適苦,勢難進參云。參判兪命弘,旣已受由下鄕,入侍,合有變通之道,何以爲之?敢稟。傳曰,參判兪命弘,改差。
又啓曰,兵曹參判有闕之代,令該曹,口傳差出,仍卽牌招察任,何如?傳曰,允。
鄭亨益啓曰,今此勅使出來時,七處迎慰使,卽爲差定啓下之後,義州迎慰使安重弼,定州迎慰使鄭東後,安州迎慰使朴泰迪,黃州迎慰使李挺周,稱有疾病,終不入來。雖未知病勢輕重之如何,迎慰之行,一時爲急,而朝令之下,一向違傲,事甚未安,不可無警責之道,竝從重推考,使之從速出去,何如?傳曰,允。
又啓曰,義州迎慰使安重弼,定州迎慰使鄭東後,安州迎慰使朴泰迪,黃州迎慰使李挺周,推考催促之後,皆以身病爲托,終不應命。此實前古所未有之事,事之寒心,莫此爲甚,卽今事勢,萬分緊急,明日待開門入來,仍卽出去事,更爲分付,何如?傳曰,允。
又以禮曹言啓曰,今此勅使出來時各樣儀注,令承文院繕寫之際,問禮官旣已出去,令兵曹,別定禁軍騎撥,罔夜下去,問禮官所到處,傳給,何如?傳曰,允。
又以賑恤廳言啓曰,今春關西,請得本廳移轉米一萬石,而當以錢文,折定代納於夏前云,故特爲許施矣。及至受去之後,又以待秋收捧於受食之民,冬間上納之意,自本道啓聞,廟堂覆啓內,本道軍官,居間幻弄,情狀痛駭,令攸司從重科罪事,允下矣。今則一萬石米價,旣已畢納,且聞此非軍官幻弄之事云,軍官科罪一款,置之,何如?傳曰,允。
行判中樞府事金宇杭箚曰,伏以臣於病伏垂死之中,意外,殿講考官改落點,及於臣名,半夜聞命,驚惶罔措,顧臣腰脚之疾,積年所苦,而秋冬以來,一倍添劇,左右脛骨,流注刺痛,委頓床褥,晝夜叫苦,全不運步,轉動須人,此實通朝之所共知也。加以重患傷寒,久未差減,全廢飮啖,日漸澌綴,奄奄危喘,朝夕待盡,種種病狀,決難自力,事勢窘急,而末由趨承,玆敢略陳請譴之章,冒死仰籲於嚴廬之下。伏乞聖明,俯垂矜察,卽賜變通,仍治臣罪,以安私分,不勝幸甚。取進止。答曰,省箚具悉卿懇。所患彌留,予用慮念,試官改付標,卿其安心,從容善攝。仍傳曰,遣史官傳諭,遣御醫看病。
上在昌慶宮廬次。停常參·經筵。
李正臣啓曰,大司憲李喜朝在外,執義洪禹傳,持平鄭宅河上疏入啓,掌令任洞避嫌退待,掌令宋必恒,持平申昉牌不進,今日以監察茶時之意,敢啓。傳曰,知道。
又啓曰,啓覆文書,今方修正,初覆今月二十九日,再覆十二月初三日,三覆初十日推擇擧行之意,分付該曹,何如?傳曰,允。
又啓曰,大司憲李喜朝在外,執義洪禹傳陳疏入啓,掌令任泂避嫌退待,掌令宋必恒,持平鄭宅河·申昉未肅拜,連日監察茶時未安,除在外·陳疏入啓·避嫌退待外,未肅拜人員,竝卽牌招察任,何如?傳曰,允。
吏曹口傳政事,金演爲兵曹參判。
傳于鄭亨益曰,左議政李健命三度呈辭,不允批答。
鄭亨益啓曰,義州迎慰使安重弼,定州迎慰使鄭東後,安州迎慰使朴泰迪,黃州迎慰使李挺周,累次催促,終不入來,事勢急迫,不可無變通之道,竝改付標以入,而安重弼等,稱有身病,慢不應命,事之可駭,莫此爲甚,自本院,請推之外,更無他責罰之規,何以爲之?敢稟。傳曰,竝罷職。
又啓曰,卽者吏曹郞廳來言,今日爲政事,命下,而判書宋相琦,參議金在魯,俱以情勢難安,參判李澤病不來,不得開政云,判書宋相琦,參判李澤,參議金在魯,竝卽牌招開政,何如?傳曰,允。
領議政金昌集箚子。大槪,得見柳重茂之疏,一篇主意,專在傾軌朝廷,而若其論臣之疏,卽都堂會圈時,先到事也。其所蹈籍,殆無餘地,今有宗室殿講時考官之命,而臣之情勢,萬分臲卼,亟許變通事。入啓。答曰,省箚具悉卿懇。噫,今日國事,可謂岌岌乎殆哉。當此客使迫頭之日,凡百公務,予將疇倚,於卿別無所嫌,何乃引咎太過乎?須體至意,安心勿辭,從速入來,以濟時艱,以副孤之至望。仍傳曰,遣承旨傳諭。
鄭亨益啓曰,今日殿講時刻已過,而考官領議政金昌集,箚批纔下,今方傳宣,考官朴泰恒改付標,望筒未下,時刻姑爲差退乎?敢稟。傳曰,知道。
李正臣啓曰,今日親臨殿講時,以兵曹堂上侍衛事,參判金演,口傳差出,出牌矣。時在楊州地云,不可無變通之道,何以爲之?敢稟。傳曰,改差。
又啓曰,兵曹參判有闕之代,卽爲口傳差出,仍卽牌招察任,何如?傳曰,允。
鄭亨益,以國葬都監儀軌郞廳,以摠護使意啓曰,肅宗大王誌文·表石印本,今始粧簇以進之意,敢啓。傳曰,知道。
韓世良啓曰,臣敬奉聖批,傳諭于領議政金昌集所住處,則以爲,臣被人搆揑,衷情未暴,縮伏懍惕,日俟譴罰,不意此際,猥膺考試之命,迫於事勢,冒陳短箚,及承批旨,極其諄懇,至令承宣臨諭,臣捧讀九頓,但有涕泗。噫,今日國事之汲汲,公務之積滯,臣豈敢不念,宗臣殿講,緣臣不成,則亦豈非萬萬不安,而唯是柳重茂原疏,尙未批下,則臣之罪名,尙在未勘之中,臣何敢徒以承命爲恭,晏然出入於殿陛之間乎?情迹如此,坐犯違慢之科,席藁私次,惶恐待罪云矣,敢啓。傳曰,知道。
鄭亨益啓曰,考官領議政金昌集,陳箚批下之後,不爲入來,殿講命下之後,連因諸考官之有故,尙未設行,卽今時刻已迫,日勢且晩,今日殿講,何以爲之?敢稟。傳曰,明日爲之。
有政。吏批,行判書宋相琦牌不進,參判李澤進,參議金在魯牌不進,右副承旨李正臣進。兵批,判書李晩成病,參判未差,參議尹陽來進,參知沈樘病,右副承旨李正臣進。
吏批啓曰,判書宋相琦,參議金在魯牌不進,小臣獨政未安,何以爲之?敢稟。傳曰,仍爲之。
以李眞儉爲承旨,南道揆爲戶曹參議,洪錫輔爲刑曹參議,李宜祿爲司宰主簿,安翼齡爲司畜別提,尹慤爲兵曹參判,李星彩單付校書副正字,慶聖會爲接慰官。
兵批,兪命弘·金演,付副司直。
吏批啓曰,慶州府尹權熀推恩單子,頃日政啓下矣。今聞以功臣嫡長,宜有承襲君號,而落漏於單子中,故君號,付標於原單子以入之意,敢啓。傳曰,知道。
又啓曰,接慰官朴弼夢,以病勢苦劇,決難遠役之意,日昨書呈所志,而前差官,纔以親病許遞,續續變通,事體未安,斯速往赴事題送矣。今又以病狀危急,實有生往死歸之意,請速變通云,實病果如此,則有難强迫,朴弼夢接慰官之任,改差,何如?傳曰,允。
以吏曹參議金在魯,掌令宋必恒,持平申昉牌不進罷職傳旨,傳于鄭亨益曰,推考傳旨捧入。
鄭亨益,以魂殿參奉,以入番宗室意啓曰,今日本殿所納日下生鮮廛人等,稱以江水合氷,以體少不合者來納,故使之卽爲改備之意,屢度分付,而百般推托,終不進排,日勢已晩,他無變通之道,不得已擇其中稍優者四尾,苟充捧入,而莫重享用之物,致有此不謹之擧,事之駭惋,莫此爲甚。生鮮廛當該進排人,令攸司囚禁重冶,以懲日後,臣亦有常時不能檢下之失,惶恐待罪。傳曰,知道。勿待罪。
李正臣,以訓鍊都監言啓曰,軍兵等所着甲胄改造所入許多物力,拮据無路,京外各處,如有從便換貿之道,則隨出隨得,漸次成就事,頃已入啓蒙允,當依此爲之,而前秋,統營留儲木七十同,爲先貸來,甲胄百餘部,今方始役矣。此木,不可不趁卽還報,而都監保布元數不敷之中,蕩減旣多,又以錢布,參半捧上之故,軍兵衣資,太半不足,則統營本木七十同還報,其勢末由,依備局句管木折價例,每同價,銀二十五兩式支計,以銀還捧之意,分付該營,何如?傳曰,允。
鄭亨益啓曰,左議政李健命三度呈辭,不允批答分排,則副提學金雲澤矣,稱以承旨柳重茂疏中論斥館錄時事,引以爲嫌,終不製進,知製敎之任,本不關於本職行公與否,而屢度催促,尙不擧行,揆以事體,殊極未安,推考警責,使之催促製進,何如?傳曰,允。
李正臣啓曰,新除授兵曹參判牌招事,命下矣。今已夜深,明日,待開門出牌之意,敢啓。傳曰,知道。
都承旨李縡疏曰,伏以臣祗役山陵,反命京闕,俯仰號隕,靡所逮及,以臣情地,旣無因仍在朝之勢,竣事之日,理宜自靖,仰惟嚴廬在疚,聖情皇皇,不敢以區區私懇,重犯瀆擾之罪,歸伏田野,第切悚惕,昨伏奉承政院有旨,以臣爲都承旨,令臣斯速乘馹上來者,驚惶震越,罔知所處。噫,臣之罪戾,臣固自知,臣節都虧,何以自立,顧事在先朝,未敢屢引,而追愆訟尤,雖沒齒而有餘矣。日者冒昧往役,蓋所謂不於此用誠,惡乎用其誠者,退塡丘壑,庶無餘憾,今若因緣一出,便自處以無故之人,貪榮戀祿,乍進旋退,則其將爲何如人也?冗官散職,亦所不安,況此近密淸切之地乎?臣雖不肖,其於一身去就,講之已熟,慢命之誅,實所甘心,且臣終養之願,已竭於前後章牘,伏祝聖明,上侍東朝,以孝爲治,若臣情理,宜在矜許,何待臣覼縷爲也?仄聞,院中一空,出納甚苟,如臣在外應遞者,合賜變通,況軍銜下鄕,厥有禁令,而臣乃首犯,亦安得自逭於司直之論,輒敢冒死自列。伏乞聖慈,亟命罷臣職名,使得守分屛處,以養老母,以終天地生成之惠,不勝大幸。答曰,省疏具悉。知申之任,不宜蹔曠,且客使入京不遠,卿勿固辭,卽速上來察職。
禮曹參判朴泰恒疏曰,伏以臣,少而多病,老益癃痼,不合從仕,自知甚明,故每有除命,輒陳實狀,冀蒙恩遞者,誠非獲已,且臣立朝以來三十餘年,出入內外,無尺寸報效之勞,唯以引分守拙,沒齒田廬爲期,幸會先大王耆社之盛禮,猥蒙推恩,混陞宰列,臣心之愧恧,已不可言,而傍人之唾點,亦已久矣。加以宿患痰火之症,轉輾沈淹,少有起動,呼吸喘促,衰年脚氣,痿弱無力,行步之際,以人爲杖,其不堪於趨走朝班,祗供職事缺數字仍念臣賦性愚鈍,識慮淺短,少壯之年,猶不能措一事獻一策,以補缺數字萬一,則矧爾年紀衰邁,精力消亡之時乎?此臣所以十數年來,屛跡江郊,絶意榮途,未嘗半歲淹跡於朝端,則臣之自量,亦已審矣。然而自除本職,不卽引避,淟涊冒居者,蓋緣新遭天崩之痛,非臣子言私之日,而況臣屢經近侍受恩,則其所以抱弓劍而號泣者,寧有其極?是以,東園加柴之役,山陵敦匠之任,强策病軀,逐日奔忙,誠欲於未死之前,效一分微勞於先大王送終之事,日月不居,因山奄過,而褥蟻之忱,亦無所施,則茫茫穹壤,此生已矣。在臣今日之義,猶當追先王之殊遇,以仰報於殿下,而顧臣癃病實狀,如上所陳,則陳力效忠,已無其路,惟是解卸職任,屛蟄江郊,得以垂死之餘年,涵泳維新之聖化,乃臣之至願也。伏乞聖慈,哀矜而垂憐焉,刊去本兼兩任,以便調息,不勝幸甚。臣於乞免之章,不宜贅陳他說,而一日未解職之前,猶是一日之禮官也。臣請以執藝之言,爲殿下陳焉。曩者,春間惟我殿下遘紅疹之疾,浹旬彌留,而宗社默祐,臣民多福,卽收霍然之效,邦國之大慶,寧有過於斯耶?是以,先大王違豫之時,一倍喜悅,誕降綸音,用昭厥慶,告諸郊廟,頒示八方,試士之擧,次第應行之事,而其時殿下,方在嘗藥憂遑之中,權停賀禮,孝謙之德,人皆欽仰,而不幸侍藥設廳,巨割隨降,上下哀隕,不皇科事矣。頃者大臣,慮先朝成命之不行,恐殿下大慶之未擧,至有因山後擇日設行之請,而殿下仍賜允兪,臣意則以爲不可也。伏惟殿下之身,宗社之身也,殿下乃瘳之慶,實關宗社之大慶,則慶科之設行,宜不容少緩,而第念今日,則異於當初,昊天不弔,寧考禮陟,哀慕切於宸極,縞素遍於黎庶,則此乃殿下大戚之年也。科以慶名,而汲汲設行,得無有哀慶錯行之失耶?世人有言曰,慶不踰年,而此乃守常之見,非變通之論,試以國朝故事言之,大基丕承,黼座維新,則宗社之慶,宜莫過於此,而列聖以來,登極慶科,未聞設行於當年,則此非爲先事之鑑,而爲今日之證乎?臣意以爲,不如退待明春,徐議行之,伏願殿下,毋以臣言爲耄,而少垂察焉。大凡科擧之弊,近來尤甚,古昔先王之所以三年一大比者,凡人爲業,三年必成,故使於其間,演習其業,長養其才,將以有用,而輓近以來,年年設科,得人不爲不多,而輒曰人才之眇然者,何哉?此不過擧人輩每見科擧之頻數,輒思決捷之妙策,其所發而爲文者,抽黃嫁白,參伍爲對,以求媚於執事之眼目,而文章煥猷之手,未嘗十得一焉,則朝家培養之方,抑有所欠而然也。伏願殿下,取士之際,或試以大策,或題以賦表,毋全出駢儷,以傷文體,亦罕行科製,以精選法,而深用意於長養人才之方焉。答曰,省疏具悉。科擧事,誠甚得宜,令該曹議施,卿其勿辭,從速察職。
以慶尙監司趙泰億狀啓,十一月朔薦新及進上生靑魚,過限已久,不得封進,惶恐待罪事,傳于鄭亨益曰,勿待罪事,回諭。
右承旨柳重茂疏曰,伏以日月遄邁,弓釰遽藏,旣返而虞,奄經卒哭,伏惟聖情痛疚,皇皇如失,攀號莫逮,何以堪處?從今以往,殿下所以寓哀而展誠者,只在於魂殿饋奠之禮,東朝奉養之節耳。然而帝王之孝,異於匹庶,祖宗之托,厥惟艱大,雖當諒闇恭默之中,有不得不日親庶務,摠攬權綱,此實更張之一大機會,向前之最初路程,而目今天災時變,疊見層出,國計民憂,無一可恃,危棊累卵,未足以諭,其殆岌之勢也。雖三事百工,一心向國,精白淬礪,擔當做去,猶患其莫可收拾,而環顧朝廷,私意滔滔,日夜之所經營,不出乎懷祿保位,黨同伐異之習,民生倒懸,國儲蕩然,而置之相忘之域,曾莫少恤,至於用舍之際,偏係日甚,臨窠注擬,巧加物色,排布甚窘,冒濫居多,聖朝公器,職此日輕,而三司言議之地,朝遞暮換,不過是私黨略而人而止,異己者,無一參錯,轉輾成習,狃以爲常,從而公言倡說曰,惡其有言故耳。噫,官師相規,曰可曰否,自是國家淸平之福,而今也不然,一以阻塞言路,爲苟度時日之妙方,夫如是,則人必杜口結舌,而可以見容於朝,而衛國之莫敢矯其非者,始可謂治世乎?朋奸日滋,縱恣成風,而今之出入臺省者,無非頤指氣使之類,故交護胥匿,無敢一言,馴致放心肆志,略無忌憚,凡所意欲,無不滿足,而其可駭可愕之擧,至於弘錄一事而極矣。夫玉堂圈錄,卽三百年盛選也。從古稱之爲登瀛,此何等淸切,此何等公嚴,而今番新錄之後,擧世莫不駭笑,至登慢語,比之穿窬,朝廷羞辱,莫甚於此,其所以致此者,蓋有由焉。臣聞館中舊例,必齊會曾前出入之人,商確完議,動費多日而後,始得圈點,此出於重其選之意也。故在前新錄命下,則輒悉召在外僚員,雖當升品者,留待完錄,而今則不然,異己之人,一倂排擯,或除邊帥,或補畿邑,其餘無故者數三人,亦視以局外,一不收錄,日日所敦迫,只在於趙尙健·金相玉兩人,旣罷則請敍,旣敍則首擬,如是者不啻數十次,有若館錄完圈,非此兩臣,莫可者然,彼兩臣者,初若撕捱,卒乃忘廉冒恥,忽然突出,卒乍之間,急急完圈,旋又紛然迸退,其入也如竊襲,其出也如急避,閃忽慌忙,莫測端倪,誠不料淸朝學士院中,遽有如許擧措也。至於都堂會圈,事體尤重,諸堂未會,而首揆汲汲先到,疏批未下,而銓郞,冒沒催赴,深夜招集,忙迫完了,吏胥掩口,道路指目。噫,嵁彼巖廊,做事如此,年少死黨之輩,顧何足責?大凡主錄者,自處以玉堂,然後乃可以薦人無媿,被錄者,亦得無歉於心,而如兩臣軰濫竽不合之狀,儒臣已言之矣。決不可復出,人皆知之,雖以兩人之靦然無恥,猶不敢爲唐突行公之計,畢境爲威勢所驅脅,廉隅一節,都不暇恤,況兪拓基,自許以少年名流,而新被臺論,至以陋態不忍正視爲言,其所醜辱,令人代羞,一未申白,遽然冒出,徑歸於自喪廉隅,人之譏謗,烏得免乎?此數臣者,業已出當新錄,則似無情勢之可言,而館直一空之時,又何以相率迸出哉?雖以其乍入旋出,不敢蹲冒見之,旣不以玉堂自處則可知也。旣不以玉堂自處,則獨可以抗顔於莫重圈點之擧,錄體之苟簡,所出之不正如是,其中一二濫充之類,固無可言,地望才華之允合斯選者,亦自不少,而率不免淇渭之混流,豈不可惜哉?彼雖急於廣樹黨友,防遏異己,獨不念國體之全虧,公議之可畏乎?臣實爲之慨然也。右議政趙泰耉,當殿下嗣服之初,首拜冢宰,再授度支,終擢三事之任,眷注之隆·倚毗之篤,逈出常倫,大臣亦非不思報效之道,而因山甫訖,自城外而徑歸,此豈樂爲也哉?蓋以頃年一疏,重觸時諱,節怕層生,情迹愈蹙,前後恩禮,雖極隆摰,而心事未暴之前,終不爲趨命之計耳。第念先大王於趙泰耉顧遇之隆,終始無替,屢畀重任,備極敦勉,則上下情志,元無阻閡,非過自引嫌之端,況今殿下,寵擢維新,恩遇如舊,則追先王之殊遇,報殿下以盡瘁者,分義道理,十分較然,豈合追理前言,徒守匹夫之諒,不念大體之所在乎?大臣平日體國之誠,通朝之所共知也。世祿之家,本非果於忘世,殿下試直就其難安之節,而劈破開諭,則必不難於幡然改圖矣。不然而徒縻之以恩數,則近侍雖閱月相守,恐無益於召致也。伏願殿下,深加照察,特降明旨,昭釋其當初心事,以開其可進之道焉。前參判李光佐,年前屢次抗疏,亶出於苦心血誠,而亦以心事未白,爲一切難進缺數字與大臣所處,大略相似耳。此亦自上宜有一番開釋,而向來所遭臺言缺數字吹覓,蓋侍藥焦遑之日,前後承候於都下,國哀罔極之日,曉晡臨哭於闕外,及至敦匠有命,則卽又趨事,臣子誠禮,可謂隨事自盡矣。至於不入內班,自有所執,先輩之有嫌端者,其所處義,亦多如此,蓋人臣事君,進退爲重,旣退之後,必召而命之,其事有不敢避,然後方可有進身之道,非有召命,自就朝班,有若供仕之人,豈義所敢出乎?昔宋臣司馬光,退處洛陽,去汴不遠,神宗寢疾旣久,至於處置後事,而初無奔問之擧,神宗喪後,又以赴闕爲疑,明道之勸赴,亦只以爲世道,而千載尙論之士,未嘗有以此議光,則今光佐之前後處義,未見其全無所據,而臺臣,直歸之秉彝盡泯,其何言之太無理也?當此人才眇然之時,如光佐者,何處得來,而積年屛散,固已可惜,而今因一人擠排之言,曾不恕察,譴罷隨之,久靳牽復之典,臣竊慨惜也,惟殿下竝賜裁諒焉。卽今可言者,非止一二事,而居言議之地者,互相朋比,無一人爲殿下言之者,臣雖老耄,旣處近密,則何敢畏觸時諱,緘口不言,以負我殿下乎?玆敢冒控一疏,仰瀆嚴廬,惟聖明澄省焉。答曰,省疏具悉。館錄旣完之後,隨加物色,侵詆大臣,殊極未安,下款事,當依施焉。
知中樞府事李善溥疏曰,伏以臣於昨日,猥蒙考試之命,略將實病難强之狀陳疏,見阻於喉司,至煩稟達改付標,臣誠一倍惶悚,如在針氈之上,又聞有勅使館伴啓下之擧,此必是當品中,無故者乏少,未免臨急苟充,而旣承恩旨,安敢回避也?因伏念,臣以倥侗一物,支離人世,目見三朝之禮陟,未遂蓐蟻之微忱,因山訖功,虞卒且過,而屍居餘氣,多阻哭泣之列,西樞厚廩,徒作餔啜之資,德海恩山之報,此生已矣。新理任使之下,雖鈇鉞湯火,固不可避,況此客使接伴,不過旬望間奔走之勞而已,臣非病風喪心,豈忍爲虛辭例讓,以失古人追先帝報陛下之意哉?臣之歷仕,已近五十年,凡百云爲,雖不及人,筋力運動,則不至殘弱矣。自從十餘年來,年至病篤,竝與平生所恃而行世者,消盡無餘,尋常戶庭之內,不敢窺數十步之地,有時强作出入,輒至二三日呻痛,而至於近日,卒哭陪祭還後,重感風寒,漸至沈重,因又胸腹如割,晝夜無間,粥飮之屬,一不近口,雜試湯劑,少未見效,家人擧皆遑遑,知舊爲之寒心,當此之際,實多朝夕就盡之虞,豈有尺寸起身之望,而縱使不死於斯疾,決無數月內復起爲人之理矣。玆於床簀淹淹之中,披瀝心肝,仰號於仁覆之下。伏乞聖慈,諒臣癃廢實狀,亟賜鐫改新命,回授可堪之人,俾國事毋至狼狽,仍治臣偃蹇瀆擾之罪,不勝萬幸。踏啓字
左議政李健命三度呈辭不允批答,王若曰,遭玆大戚,制甫訖於山陵,輔我沖人,責方殷於廊廟,卿豈忽股肱之義?予又竭心腹之言,此誠何時,惟可深念,煢煢在疚,奉嚴訓之無期,慄慄懷憂,恐洪緖之或墜,堂構之思雖切,自愧新化之莫孚,鼎鉉之托旣隆,尙期舊業之共理,矧小子屬聽政於儲極,而先朝嘗擢卿於台垣,夙夜圖治,予曷副代理之責?朝夕納誨,卿則多夾輔之功,儀刑百僚,素知器度之方正,裁決庶務,實藉才猷之敏贍,嗟,今日哀苦之方深,故一念眷毗之倍篤,伊前後敲撼之說,未足引嫌,當上下悲遑之餘,胡遽決退,忠愛彌著,寧或憚於勤勞,噂沓雖多,固已燭其情實,所期鞠躬而盡瘁,奚暇釋負而就閑?圖任舊臣,予已審乎斯義,追思先帝,卿奚讓乎古人,苟遐心之莫回,國將何賴,庶前烈之克纉,相亦惟終,念時事之艱虞,增予懷之兢惕,民憂國計,有萬分難支之形,世道人心,無一毫可恃之勢,詎稽拯救之術,宜思挽回之謨。於戲,傾否濟屯,旣有望於協贊,圖功卒事,佇共盡於敉寧,須斷引疾之章,庸副如渴之意,所辭,宜不允,故玆敎示,想宜知悉。知製敎臣金雲澤製進
上在昌慶宮廬次。停常參·經筵。
李正臣啓曰,大司憲李喜朝在外,執義洪禹傳上疏入啓,掌令任泂避嫌退待,掌令宋必恒,持平鄭宅河未肅拜上疏入啓,持平申昉未肅拜牌不進,今日以監察茶時之意,敢啓。傳曰,知道。
韓世良啓曰,右承旨柳重茂,疏批已下,卽爲牌招察任,同副承旨李眞儉,時在京畿高陽地,斯速乘馹上來事,下喩,何如?傳曰,允。
鄭亨益啓曰,親臨殿講時考官禮曹參判朴泰恒,疏批已下,而稱有身病,尙不入來,卽爲牌招,何如?傳曰,允。
李正臣啓曰,大司憲李喜朝在外,執義洪禹傳,持平鄭宅河陳疏入啓,掌令任泂引嫌退待,掌令宋必恒,持平申昉俱未肅拜,連日監察茶時,事甚未安,除在外·陳疏入啓·避嫌退待外,未肅拜人員,竝卽牌招察任,何如?傳曰,允。
鄭亨益啓曰,考官禮曹參判朴泰恒牌招不進,推考傳旨,纔已捧入,而時刻已迫,更爲牌招,何如?傳曰,允。
又啓曰,親臨殿講時刻已過,而考官禮曹參判朴泰恒,參考官副提學金雲澤,時未入來,時刻差退乎?何以爲之?敢稟。傳曰,知道。
以持平申昉牌不進罷職傳旨,傳于李正臣曰,推考傳旨捧入。
鄭亨益啓曰,參考官副提學金雲澤,以疏批未下,不敢入來云,卽爲牌招,何如?傳曰,允。
又以魂殿參奉,以入番宗室意啓曰,今日本殿日下生鮮,以體少不合者,苟充備進,甚於昨日,廛人等逐日呼訴,愈往愈甚,當此江水合氷之時,兩西凍魚,未及輸來,則渠等之所訴,雖或固然,而莫重享用之物,自下不敢代封,累次點退,終不改納,日勢且晩,他無變通之道,不得不擇其中稍優者八尾捧入,而連日所納,如是不謹,事之駭惋,莫此爲甚,當該進排人等,令攸司,嚴囚重治,以懲後習,而臣亦難免不能儉飭之失,惶恐待罪。傳曰,知道。勿待罪。
申時,上御養正閣。宗室親臨殿講,入侍,左承旨韓世良,左副承旨李正臣,右副承旨鄭亨益,假注書柳應煥·崔益秀,編修官金克謙,記事官趙昌來,考官領議政金昌集,禮曹參判朴泰恒,副護軍洪致中,參考官兵曹參議尹陽來,副提學金雲澤,副司果李眞望,兵曹佐郞沈㙉。上布裹翊善冠·布袍·布裹帶,陞御座,史官以次入侍,諸試官,各就位。昌集進伏曰,日寒倍常,不審聖體,若何?上曰,無事矣。遂開講。世良進伏曰,收栍之役,史官一人,似難獨當,兩注書輪行之意,敢啓。上曰,唯。昌集,取考各人名下所業冊名,就栍筒,拈出一大文,令應煥,書講紙,世良,取御覽冊,付白籤,奉以詣御前,授內侍,安于御床,應煥,又以講帋,輪示試官,呼講者名,入就位,講畢收栍,講者書栍而退。下皆同而晝講紙及收栍,益秀間或替行矣密平君㙫進講大學古之欲明明德於天下章,只誦講章,仍俯伏曰,此外則不能記存矣。收栍,四粗·二不,乃粗也。㙫方出,亨益啓曰,密平君㙫,出入之際,行步緩緩,殊欠敬謹,請推考。上曰,依爲之。海興都正橿,進講大學君子先愼乎德章,盡沒篇之首尾,而間有錯誤處,亦不能接續,收栍·一通·五略·一粗,乃略也。密雲都正壎,進講大學好人之所好章,以未曾誦,自不行。南原副守,進講周易蒙上九,蒙曰,利用禦寇,上下順也。不能擧轉頭,收栍,乃純不也。行西陽令熳,進講書傳禹貢導淮,自桐柏章,直書自不曰,此雖盛擧,而期迫不能讀矣。行東恩副守槫,進講大學惟仁人能好人惡人章,沒篇而間落三字,收栍,六略·一粗,乃粗也。行礪昌副守柙,進講論語子禽問於子貢章,至章下註,久不省記,仍俯伏曰,適病不能熟讀矣。致中曰,親臨殿講,旣有礙處,則不當仍誦下文矣。柙,俄而省悟,收栍,純粗。行礪恩副守梅,進講大學見賢不能擧章,自不,行夏豐守梴,進講書禹貢厥賦惟上上章,全不記前註。世良曰,旣不能記認,則書自不可也,梴猶沈思,遂收栍,乃純不也。洛春正培,進講書舜典帝曰棄黎民阻飢章,自篇題,盡沒一篇,中間落一字,旋記,講聲頗慣熟,收栍,三通·四略,乃略也。培俯伏曰,旣沒鉅篇,又無礙處,而得略栍,殊極冤痛矣。昌集曰,毋多言,至敬之地,不宜如是矣。洛豐守楙,進講書堯典分命和仲章,至昧谷下。昌集曰,有落處矣。楙,更誦而猶多顚錯,收栍,純不。南陽守榥,進講大學德者本也財者末也章,自不。正臣曰,閉門時刻已迫,當循例閉門,待諸臣退出時,啓請開門乎?抑姑留金虎門以待乎?上曰,講畢後,閉門,可也。長溪守棅,進講大學帝典曰克明峻德章,收栍,一通·五略·一粗,乃略也。一新守人燁,進講書舜典帝曰棄黎民阻飢章,講聲不分明。昌集曰,何不分曉?人燁曰,語訥所致矣。至車服以庸下,落一大文,少間省記,遂連誦沒篇,收栍,一通·一略·三粗·二不,乃粗也。海春守栐,進講論語四十而不惑章,自不。東陽守㭻進講孟子孰能一之章,落一大文,收栍,一略·二粗·四不,乃不也。亨益啓曰,該房承旨李正臣,俄以金虎門仍留門之意,啓稟蒙允矣。卽今未應講宗臣尙多,講畢,似當至夜深,闕門之夜深不閉,事涉未安,今姑閉鎖,講畢後,啓請留門,何如?上曰,唯。琅堤副守煒,進講大學經一章,間不無乍礙處,頗有工程,收栍,四通·三略,乃通也。世良啓曰,平安監司狀啓到來云,令注書取入,何如?上曰,唯。應煥應命而出,取狀啓以入,卽平安監司權謄報義州府尹李明彦狀啓,彼國咨文,蠲減沿路宴享事也。正臣,奉以詣上前,讀一過訖,踏啓字,又進咨文。上曰,讀告,可也。正臣更伏曰,小臣,晩登科第,素昧漢語,第當斟酌,仰達矣。讀訖,上曰,下政院。密寧副守烷,進講大學詩云桃之夭夭章,自不。海昌副守模,進講大學所惡於上毋以事下章,以未曾讀,自不。海陵副守爟,進講孟子明堂者王子之堂也章,多有錯誤處,屢變而堇悟,收栍,一通·三略·二粗·一不,乃略也。海恩副守爣,進講孟子王曰大哉言矣。寡人有疾,寡人好勇章,茫昧不記,囁嚅頗久。世良曰,御前講誦,不宜如是遲久矣。爣遂書自不。密安副守焍,進講大學詩云宜兄宜弟章。俯伏曰,小臣講期迫急,堇誦經一章,此大文,則未曾讀矣。遂書自不。密恩令煿,進講大學誠其意者無自欺也章,前註顚錯頗多,收栍,純不。原溪令燁,進講大學物格而后知至章,前註誤一字,章下註句讀不明,收栍,三通·四略,乃略也。光恩令楧進講孟子觳觫章,誦講章訖,緘口移時,世良曰,不記,則自退,宜矣。遂書自不。原昌令橧,進講孟子五畝之宅樹之以桑章。俯伏曰,此章重出,當誦何章耶?昌集曰,觳觫章矣。橧遂盡沒一篇,中間倒錯一句,篇末又落一字,而全篇誦聲,頗慣熟矣。橧又俯伏曰,日期甚迫,不能熟誦,致有妄發,請以文義贖罪。昌集曰,不必問文義矣。收栍,四通·三略,乃通也。於是講畢,應煥詣昌集前,考其第次,書榜目,世良,奉進御案而退。昌集進伏曰,觸寒殿坐,已至夜深,不審聖候復若何?上曰,無事矣。昌集啓曰,勅使今方出來,而以牌文觀之,則渡江當在初九·十間,俄見平安監司謄報義州府尹狀啓,則行期尙未的知,而初九十,似未果渡江矣。遠接使之行,庶可趁期得達,此則無後時之慮矣。第都監堂上閔鎭遠,館伴李觀命,俱以掃墳下鄕,閔鎭遠則似聞今明當還,而李觀命則方在不遠之地,令政院,別爲催促入來,何如?上曰,依爲之。昌集曰,近日朝臣,一時受由下鄕,又或不請由而徑歸,旣涉紛紜,事體亦未安矣。一時省掃之行,不必久淹,而適値客使出來,遠接·館伴之任,亦無以推移,況今實錄纂修之時,許多堂·郞,尤不可不備員,而朝著殆空,無以塡充,尤極可悶,近來受由下鄕之人,使之斯速上來,而凡掃墳受由,不得辭遞職名,例也。自上亦爲留念焉。上曰,依爲之。公擧條昌集曰,近日,政院知申事,久不行公,凡事之苟艱,誠甚可慮,知申事李縡,山陵畢役後,旋卽下鄕,李縡文學才望,年少中未易多得,雖有老母,不至年深,且其所住,距京不遠,出入從官,似無難便之端,且以世祿之臣,決不容恝視國事,而屛處郊畿,無意進取,特爲開諭,使之就職,何如?上曰,唯。出擧條昌集曰,近日新除守令,卽忠淸道永同·報恩兩邑,而兩邑,俱是災邑,永同爲之次,報恩爲尤甚,此時守令,不宜久曠,必從速赴任,然後可以收糴,亦可料理賑政,而近緣兩司不備,尙未署經,卽今已届深冬,雖急急到官,凡百猶難免後時之歎,民事極爲可慮,除署經,雖似重難,如此之時,則合有變通之道矣。上曰,除署經,發送,可也。出擧條世良啓曰,今年失稔,諸道同然,而三南尤甚,歲翻尙遠,已多流散之民,若至春間,死亡必多,賙賑之策,當預爲區劃,而近因廟堂多事,未遑暇及,誠可憂憫,宜令廟堂,及時經理,以爲拯濟之道焉。曾在先朝卽祚之初,先行惠鮮之政,殿下今日之所體念,莫先於此,且伏念凶歲賊患,在前亦然,而近聞明火賊徒,處處竊發,良民不能按堵云,亦令廟堂,各別申飭於各討捕營,另加捕治,俾無滋蔓之患焉。上曰,依爲之。亨益啓曰,領相,纔以臣僚之受由紛紜,啓請申飭矣,近來受由下鄕者已多,受由而未及下鄕者,亦有之,當此國家多事之時,位著殆空,事甚可慮,已下鄕者,則自本院,各別分付,使之還朝,未及下鄕者,則出去單子,自本院,姑爲退却不捧,何如?上曰,依爲之。出擧條諸臣,遂退出。
上在昌慶宮廬次。停常參·經筵。
鄭亨益啓曰,大司憲李喜朝在外,執義洪禹傳上疏入啓,掌令任泂避嫌退待,掌令宋必恒,持平鄭宅河未肅拜上疏入啓,持平申昉牌不進,今日以監察茶時之意,敢啓。傳曰,知道。
又啓曰,明日國忌齋戒,明明日正日,此兩日視事,頉稟。傳曰,知道。
李正臣,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以左議政李健命四度呈辭,傳于鄭亨益曰,安心調理。
李正臣啓曰,同副承旨李眞儉,自鄕入來云,卽爲牌招察任,何如?傳曰,允。
鄭亨益啓曰,憲府無行公之員,監察茶時,已至多日,事甚未安,持平申昉,昨日違牌,旣有只推之命,更爲牌招察任,何如?傳曰,允。
以持平申昉牌不進罷職傳旨,傳于鄭亨益曰,推考傳旨捧入。
傳于鄭亨益曰,文臣殿講親臨爲之事,今月十六日定行,分付該曹。
備忘記,傳于鄭亨益曰,親臨宗室殿講時,琅堤副守燂,原昌令橧,竝加資。海豐都正橿,洛春正培各熟馬一匹賜給。行東恩副守槫,長溪守棅,海陵副守權,原溪令燁,各陞一級。密平君㙫,礪昌副守柙,一新守人燁,各兒馬一匹賜給。
備忘記,傳于鄭亨益曰,琅堤副守燂,原昌令橧,竝都正除授。
鄭亨益,以校正廳言啓曰,今此御製校讐之役,一日爲急,而郞廳前校理兪拓基,違牌坐罷,令該曹,卽爲口傳付軍職,冠帶常仕,何如?傳曰,允。
兵曹口傳政事,兪拓基付副司果。
鄭亨益,以校正廳言啓曰,取考曾前所刊列聖御製,則御製詩文,雖係私家所藏,無不收入矣。端宗大王御製詩二篇,載錄於故掌令臣尹舜擧所撰魯陵志中,而今則位號已改,一體添入於列聖御製之中,似爲允當,故原詩二篇,別單書入,而自下不敢擅便,敢此仰稟。傳曰,依爲之。
李正臣,以兵曹言啓曰,禁軍秋冬等祿試射設行事,旣已啓下矣。今十一月十六日,定行於慕華館,而臣晩成,以身病,不得進參,依前例,令別將代行,何如?傳曰,允。
以同副承旨李眞儉牌不進罷職傳旨,傳于李正臣曰,推考傳旨捧入。
以孝寧殿望祭親行獻官單子,傳于鄭亨益曰,初獻官差出。
領議政金昌集箚曰,伏以,臣前後所被人言,極其危險,寧有一分復出之理,而宗臣殿講,緣臣又退,則私分萬萬惶悚,不敢不黽勉蹔出,而實非因仍盤礴之計也。臣以本來積謗之身,又與聞於館錄一事,則今日之見慍,固其所也。夫館錄,國家大事也,兩朝成命也。奉承成命,完了大事,是人臣之職分,此外道理,有非常情之所可及也,而一種傾險之輩,百般沮撓於未成之前而未售,則囂然詆毁於旣定之後而不已,臣未知是果出於爲公耶,爲私耶?後先迭出,雖各爲說,而其爲計,則一也。然其所以斥臣者,尤極可笑。從前朝堂之會,備局之坐,大臣先至,請招諸堂,不可勝數,而未聞以此爲非者也。伊日,亦有啓稟請牌之事,故臣自闕中,直往政府,則諸宰亦已來到矣。先赴未必爲罪,況未嘗先赴者乎?雖其計出無聊,急於構誣,告君之辭,決不當若是虛謊也。若夫事勢所拘,深夜罷坐者,亦不止於一二,而臣不暇遠引,只以今番卜相時事言之,三更而後乃罷,其時等待草記之批,以致晩暮,亦無足怪,而今乃以爲譏嘲之欛柄,尤豈非捃摭之甚乎?昨又伏見重茂疏槪,可想其詆辱之不少矣?臣忝居具瞻之地,受人凌藉,至於如此,其何可晏然自在乎?伏乞聖明,俯垂諒察,亟命削臣職名,仍卽許臣退歸,以安私分,以謝人言,千萬幸甚。取進止。答曰,省箚具悉卿懇。柳重茂謬妄之言,予已知之,本職遞差,於卿少無所嫌,而北使逼近,酬應多端,此亦不可不念也。卿其體此至意,安心勿辭,卽出論道,以副上下之望。仍傳曰,遣史官傳諭。
右副承旨鄭亨益疏曰,伏以,仙馭不返,弓釰永閟,節序推遷,望奠又屆,伏惟聖上皇皇哀慕之思,益復罔極,嗚乎痛哉。今日殿下之所寓慕而伸哀者,惟在於魂宮之饋奠,喬山之展省,而過毁之餘,筋力未逮,向日虞事卒哭,連不得親行,因山禮訖,已過數旬,尙未得一臨省謁,伏想聖孝攀慕隕裂之痛,不但爲霜露之感而已。在廷臣憐之哀迫憂慮,容有極哉?臣於昨日,昵侍前席,仰瞻法座,玉色深墨,一悲一懼,五內如割,而第伏念山陵之遠,不過莽蒼,一日臨展,似不至於大段觸傷,況今寒威不至緊酷,臣愚萬死竊願,亟命有司,卜日展謁,以少伸聖孝焉。臣以世祿餘裔,愛君之誠,自倍於恒人,遲暮之年,適忝近密,區區血忱,有不容終默,不避僣仰塵聰聽,伏願聖明,不以人廢言。答曰,省疏具悉。疏辭得宜,令該曹擇日擧行焉。
李正臣,以兵曹言啓曰,今十一月十三日,幼學朴聖淵稱名人,自宣仁門入來,差備門外擊錚,極爲駭愕,令攸司囚禁治罪,同門守門將李秀春,常時不能禁斷雜人,以致闌入,亦難免其責,推考,何如?傳曰,允。
鄭亨益,以禮曹言啓曰,因右副承旨鄭亨益上疏,山陵展謁,令該曹擇日擧行事,命下矣。令日官推擇,則今月二十日以前,連有拘忌,二十日·二十一日爲吉云,此兩日中,以何日定行乎,敢稟。傳曰,以二十日定行。
右承旨柳重茂疏曰,伏以,臣忝居近密,冒陳瞽說,不過出於有懷無諱之意,而大臣,直加臣以傾軋誣揑等題目。臣方悚懍之際,伏承聖批,罪罰不加,誨諭備至,至於下款事依施之敎,有以見聖上必擇蒭蕘之聖心,臣莊誦再三,尤不勝感激之至。大槪今番弘錄,慌忙苟且,卽里巷媍嬬之所共駭笑者也。被錄中人,亦有物情之未協者,則先到一事,猶係瑣節,臣之所指陳,只以目下事,平心說去,則有何一毫近似於傾軋?且臣言,本無爽誤之端,而勒歸之於誣揑之科,其亦異矣。雖然,批旨中,旣有未安之敎,則臣之不敢晏然仍冒也,決矣。且憲府,方有請罷兩承宣之啓,臣於是,尤用不安。蓋臣之在院也,金行進,來呈疏槪,而以虞祭齋戒,退却不捧,原疏未及得見,則姑未知措語之如何,而諸議皆以爲,疏辭若一毫關涉於重遇疏,則依定奪退却,可也,不然而只論尹志述事,則更爲啓稟,有所煩複云矣。厥後行進疏捧入之日,適會臣陳疏在家之時,院中出納,雖未參涉,而伊日酬酢,臣旣有聞,則當諸僚一倂被覈之日,臣安得獨爲晏然乎?但以臺臣自處之道言之,臣前疏,旣有侵斥臺省之語,臺臣固當引避之不暇,況聞洪㒆疏中,有斬任敞三字,而敞於臺臣,爲從兄弟,則佯若不聞,急急詣臺,徑加駁擊於捧入之承宣,何其專昧事體,至此之甚也?臣實羞與之呶呶爭辨也。不但此也。弘錄被選之人,亦不知臣言之爲羞,乃於臣疏未下批之前,偃然投疏,恣意反詈,不少疑難,何其無廉隅無忌憚之至此也?臣竊痛之。今於召牌之下,不敢坐違,乃敢隨詣闕外,而難冒之勢,非止一二,玆敢投進短疏,徑歸私次。伏乞先削臣職,仍治臣罪,以解衆怒,以肅朝綱,不勝幸甚。踏啓字
上在昌慶宮廬次。停常參·經筵。
自昧爽至巳時,沈霧。
中宗大王忌辰齋戒。
鄭亨益啓曰,左議政李健命五度呈辭到院,而以國忌齋戒,留院之意,敢啓。傳曰,入之。
又啓曰,吏曹郞廳來言,承旨有闕,政事,何以爲之?敢稟。傳曰,過國忌後,爲之。
又啓曰,大司憲李喜朝在外,執義洪禹傳上疏入啓,掌令任泂避嫌退待,掌令宋必恒,持平鄭宅河未肅拜上疏入啓,持平申昉未肅拜牌不進,今日以監察茶時之意,敢啓。傳曰,知道。
又啓曰,憲府無行公之員,監察茶時,已至多日,事甚未安,持平申昉,連日違牌,旣有只推之命,更卽牌招察任,何如?傳曰,允。以持平申昉牌不進罷職傳旨,傳于鄭亨益曰,推考傳旨捧入。
鄭亨益啓曰,掌令任泂,引避退待,已至累日,而憲府多官,或在外,或陳疏未承批,或未肅拜,處置歸於諫院,而大司諫申思喆在外,獻納申晳·正言金龍慶,俱爲陳疏未承批,正言趙最壽被論,司諫趙尙絅呈辭,尙未得處置。除在外·陳疏外,呈告人員,卽爲牌招,使之處置之地,何如?傳曰,允。
左議政李健命五度呈辭,傳于鄭亨益曰,安心調理。
以司諫趙尙絅罷職傳旨,傳于鄭亨益曰,推考傳旨捧入。
李正臣啓曰,同副承旨李眞儉,昨日違牌,旣有只推之命,更爲牌招察任,何如?傳曰,允。
以同副承旨李眞儉牌不進罷職傳旨,傳于李正臣曰,推考傳旨捧入。
鄭亨益啓曰,館伴禮曹判書李觀命辭疏,自縣道,上送到院,而催促上來,旣有成命。館伴之任,一時爲急,此上疏,還爲下送,斯速還朝之意,分付,何如?傳曰,允。
又以吏曹言啓曰,今此敬寧殿望祭獻官,以行副護軍洪致中,行副司直金演,實·預差塡差,啓下矣。洪致中以身病陳疏,金演方在楊州地云,不得已以兵曹參判尹慤,改付標以入之意,敢啓。傳曰,知道。
又以禮曹言啓曰,今此專經文臣親臨殿講時,儀註節目,當爲磨鍊,而殿講處所,以何殿磨鍊乎?敢稟。傳曰,以養正閣,磨鍊,可也。
又以迎接都監言啓曰,卽見平安監司·義州府尹狀啓,則一路七處宴享,竝爲停止云。自前宴享減除之時,則例有中路遣問安使之擧,而不必別爲差出,依前例,以平壤迎慰使,仍留等待,措辭致謝之意,令政院,急速擧行,何如?傳曰,允。
又啓曰,以迎接都監草記,自前宴享減除之時,例有中路別遣問安使之擧,依前例,以平壤迎慰使,使之仍留,等待勅行,致謝之意,令本院擧行事,允下矣。依前例,平壤迎慰使處,以此辭意,下諭,使之留待致謝,何如?傳曰,允。
又以迎接都監言啓曰,取考甲寅·辛酉·甲子·己巳·壬午謄錄,則其時弔祭勅使入京之日,直詣闕內,故祭文,置於仁政殿東階上,勅使還出後,移置於殿內,禮曹郞廳及別差守直官二員直守,而祭日,禮曹郞廳,自闕中,奉詣祭所矣。今亦依前例,禮曹郞廳及守直官,令該曹預爲差出之意,分付,何如?傳曰,允。
又以迎接都監言啓曰,取考都監謄錄,則己丑·己亥·甲寅·甲子·己巳弔祭勅使,則以勿設儺禮之意,分付儐臣,直爲言及通官,不爲設行矣。今亦以此意,遠接使處,移文,何如?傳曰,允。
又以迎接都監言啓曰,宴享色郞廳洪構病代,以禮曹正郞金慶衍差下,使之察任,何如?傳曰,允。
又以迎接都監言啓曰,啓下郞廳八員外,不足郞廳五員,依例加出,別單書入之意,敢啓。傳曰,知道。
又以迎接都監言啓曰,臣鎭遠,與諸郞廳,會同開坐於南別宮,檢察迎勅諸事,而館伴李觀命,以主管之人,方在江外,事多苟簡,似當別爲下諭,催促上來,令廟堂急速稟處,何如?傳曰,允。
又以迎接都監言啓曰,取考乙卯謄錄,則弔祭物熟設處所,排設於昌慶宮內,兵曹,今亦依此,分付擧行,何如?傳曰,允。
李正臣,以兵曹言啓曰,今此明陵行幸時,留都,以何營軍兵爲之乎?擧動日期迫頭,預先停當,然後節目可以磨鍊,故敢此仰稟。傳曰,御營廳,留都,可也。
又以備邊司言啓曰,伏見迎接都監啓辭,則館伴李觀命,別爲下諭,催促上來事,令廟堂急速稟處事,允下矣。勅使渡江,似在不日,而都監凡事,極其緊急,而館伴李觀命,初以省掃受由下鄕,轉向江郊不遠之地,無意入來。卽今陵幸又定,身帶禮官,尤不容在外。未知觀命,有何病故,而揆以事體,殊涉未安。推考警責,卽速上來之意,分付,何如?傳曰,允。
鄭亨益,以禮曹言啓曰,今此山陵行幸時,敬陵·昌陵·翼陵,在於一山之內,似當有展謁之擧,而自上方在衰絰之中,變服行禮,實涉難便,依前例不爲展謁之意,敢稟。傳曰,知道。
又以禮曹言啓曰,自前勅使,在我境,如遇節日,則所至處,例有遣官問慰設宴之擧矣。今此勅使,冬至節日,當爲經過於我境,依前例,令該曹問慰官差出,御貼禮單,照例磨鍊,急速下送所到處,依例設行之意,知委,何如?傳曰,允。
又以禮曹言啓曰,今此山陵展謁時刻,舊陵拜哭禮及行祭時節目,自當爲磨鍊,而五禮儀,國恤三年內拜陵條,有曰王后同陵,則陵司,設王后神座於靈座之東,典禮官,加盞三於尊所,各設禮饍,殿下於王后前,獻副盞,亞·終獻官,亦獻副盞云。庚寅年拜陵時,旣用此儀,而前期告由後,移安王后靈座於大王丁字閣,殿下,以衰服,一時行禮,而望陵禮,亦依庚寅年例,自上詣齋室,具衰服,紅門內,一時行兩陵展謁拜哭之禮矣。今亦依此磨鍊擧行,何如?傳曰,允。
上在昌慶宮廬次。停常參·經筵。
中宗大王忌辰。
望祭後,大妃殿·大殿·中宮殿,政院單子問安。答曰,罔極。
大殿,朝廷二品以上·六曹單子問安。答曰,罔極。
大妃殿·中宮殿,口傳問安。答曰,罔極。
大妃殿·中宮殿,藥房問安。答曰,罔極。
藥房都提調金昌集,左副承旨李正臣啓曰,月半之奠又至,伏惟孝思益復摧隕,曉雪釀寒,伏未審此時聖體,若何?大妃殿氣候,亦何如?平日素多病患,自遭罔極之痛,哭泣行素,已至半年之久,氣力之傷損,有不可勝言。卽今卒哭已過,從權之請,一日爲急,而趑趄不敢,以至于今,群下之情,莫不憂遑。臣等,方竭誠仰請,而只恐誠意淺薄,有不足以感回,伏願聖上,導達群情之悶迫,期於卽回慈聽,千萬幸甚。臣等憂慮未已,敢來問安。又口傳啓曰,山陵展謁之期,已定於今二十日矣。今此弔勅之行,聞已渡江,而入京,似在念間云,然則當與陵幸相値,不可無變通之道。勅行回還後,更爲擇日擧行,宜當,惶恐敢啓。且明日文臣殿講,當寒又爲親臨,則玉體亦恐致傷,前頭或有郊外擧動,則其前留意靜攝,實合愼疾之道,惶恐敢啓。答曰,罔極。爲慈聖復膳之心,日日爲急,而因山之後,慈聖悲哀罔極之痛,尤切有加,恐不敢仰請,恒庸憂煎,罔知攸爲,卿等之言至此,當從容勉陳焉。陵行事,客使回還後定行,殿講不必退行。大妃殿,口傳啓曰,自遭罔極之痛,哭泣摧隕,已至半年之久,而其間水澆水刺進御,亦不得如常,則氣力之傷損,有不可勝言。群下之情,擧切憂遑,從權之請,一刻爲急,而臣等,次且不敢,以至于今,難免不忠之罪。第伏念,平日素多病患,添傷之患,必在朝夕,伏願慈聖,仰念宗社之重,俯體聖孝之篤,勉抑至情,亟進常膳,不勝泣禱之至。答曰,罔極。日月易邁,幾何之間,因山卒哭已過,更無仰望之處,罔極之懷,靡定矣。意外又有如此之言,心焉如割,益復罔極,如此之言,更勿爲達,而無事經過,亦勿慮念焉。
鄭亨益啓曰,明日文臣殿講相値,視事,頉稟。傳曰,知道。
李正臣啓曰,左議政李健命六度呈辭到院,而以國忌正日,留院之意,敢啓。傳曰,入之。
鄭亨益啓曰,大司憲李喜朝在外,執義洪禹傳上疏入啓,掌令任泂避嫌退待,掌令宋必恒,持平鄭宅河未肅拜上疏入啓,持平申昉未肅拜呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而國忌正日相値,不得來會云矣,敢啓。傳曰,知道。
又啓曰,同副承旨李眞儉,連日違牌,尙不出肅,明日親臨殿講時,承旨不可不備員,卽爲牌招,何如?傳曰,允。
又啓曰,注書姜必愼·徐宗伋,俱以病不仕進,竝卽牌招察任,何如?傳曰,允。
又啓曰,今觀義州府尹·平安監司狀啓,則勅行良策止宿封啓,在於今十二日,發送第四日,今始來到。時急狀啓,如是稽傳,事極駭然,陪持人,令本道從重科罪,各別申飭,後勿如是事,分付,何如?傳曰,允。
又啓曰,憲府處置,歸於諫院,而司諫趙尙絅,昨日違牌,旣有只推之命,更卽牌招,以爲處置之地,何如?傳曰,允。
以司諫趙尙絅牌不進罷職傳旨,傳于鄭亨益曰,推考傳旨捧入。
左議政六度呈辭,傳曰,噫,今日,是何等時耶?汲汲乎殆哉。巽牘至此,只增愧恧,無以爲諭。客使今已渡江,入京在邇,當此時,鼎席,亦不可以領相一員備位。卿之疾病,一向沈綿,予深慮念,卿其安心勿辭,從容調攝論道,共濟國事,以副朝野之望。仍傳曰,遣史官傳諭。
鄭亨益,以迎接都監言啓曰,今此出來勅使,不受一路宴享云。入京後,各宴享設行,而接見時茶禮,不可不預備待令。御床則用素膳,勅使床則用肉膳,預爲分付司饔院及各該司,何如?傳曰,允。
又以□□□啓曰,禮曹正郞金慶衍,昨日,本都監郞廳啓下矣。聞慶衍,以預備兼春秋,逐日待令於闕中云。兼春秋,姑令頉下,使之專察都監之任,何如?傳曰,允。
又以□□□啓曰,取考甲子謄錄,則彼中所送匹段等物,勅使若齎入闕庭,則自上有親受之例,故自中路,直送都監之意,其時遠接使及通官輩,依此擧行矣。今亦以此意,分付儐臣,何如?傳曰,允。
又以□□□啓曰,卽接平安監司所報及勅使改書路程記,則入京,當在於二十三日,而禮曹推擇吉日,則二十一日·二十九日矣。二十九日,則日字太遠,令該曹二十三·四日間,改擇日,急急知委於儐臣處,更爲停當,使之馳啓,何如?傳曰,允。
又以□□□啓曰,弔祭時祭物器數物目,依乙卯年謄錄,別單書入,以此分付各該司,使之措備以待。官員,則宴享色郞廳及奉常寺官員專掌次知,都監郞廳,往來看檢之意,敢啓。傳曰,知道。
又以禮曹言啓曰,濟州牧使封進,去十月令宗廟·永昭殿·敬寧殿·永徽殿薦新,唐金橘·柑子等,來十六日薦進,而魂殿·山陵薦新,則不得已以殯殿所封朔膳,唐金橘·柑子等,分半同日薦進,山陵薦新,則魂殿內官,陪進陵所,而莫重薦新,誤認闕封,難免疎漏之失。牧使閔齊章,推考,何如?傳曰,允。郞廳愼基慶書。郞廳洪啓沃校正。
之誠,雖不足感回,而以慈聖哀號靡逮之痛,念及先大王平日憂念之情,則想必不待臣等之言,而亟思保全之道矣,而況我殿下,雖復常膳,慈聖未復膳之前,必不忍自安之於心,此亦慈聖之所宜軫念也。今日之事,慈聖復膳,然後殿下可安,殿下安,然後國家可保。臣等目見國家安危之所係,雖經時閱月,不得請則不敢退。伏乞慈聖,追念先王之遺意,深惟國家之大計,快從復膳之請,以副臣民之望,不勝幸甚。答曰,覽此啓辭,心焉如碎,罔極迷瞀,不知所云。自曹天崩之痛,豈有一時生在此世之心哉?至今保全者,追思平日聖意,某條盡誠於祭祀之節,亦且難遏主上之至孝,水刺·粥飮,不違其時而進御,又豈料聞此復膳之說乎?須勿過慮,勿復爲此言,則罔極心事,庶可少安矣。
有政。吏批,判書宋相琦出往江郊,參判李澤進,參議未差,右副承旨鄭亨益進。兵批,判書李晩成病,參判尹慤進,參議尹陽來進,參知沈樘病,右副承旨鄭亨益進。
吏批啓曰,判書宋相琦出往江郊,參議未差,小臣獨政未安,何以爲之?敢稟。傳曰,仍爲之。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,大司成今當差出,而擬望之人乏少,未赴任監司竝擬,何如?傳曰,允。
吏批,以南道揆爲承旨,洪致中爲刑曹參判,魚有龍爲持平,鄭錫五爲修撰,金民澤爲副修撰,沈宅賢爲大司成,柳重謙爲活人別提,鄭德祚爲引儀,金濟明爲司圃別提,權相一單付兼春秋。
兵批,鄭壽松爲副護軍,柳重茂·申昉爲副司直。
鄭亨益啓曰,副提學金雲澤,校理金濟謙·李重協,修撰金鎭商陳疏,竝未承批,副修撰李德壽縣道陳疏,亦未承批,玉堂闕直,皆至十餘日,事極未安。新除授副修撰金民澤,待明朝牌招,使之入直,修撰鄭錫五,以司禮官,方往義州,斯速乘馹上來事,下諭,何如?傳曰,依啓。鄭錫五竣事後自當上來,勿爲下諭。
以司諫趙尙絅牌不進罷職傳旨,傳于李正臣曰,推考傳旨捧入。
以右承旨南道揆牌不進罷職傳旨,傳于鄭亨益曰,推考傳旨捧入。
李正臣,以御營廳言啓曰,各軍門外,中日沒技人賜馬事,曾已定奪矣。本廳哨官李世進,今月十三日中日時,騎芻五中,別單書入之意,敢啓。傳曰,知道。
假注書崔益秀書啓,臣敬奉聖批,傳諭于左議政李健命處,則以爲臣情勢病勢,俱不可仍帶重任,一向虛曠者,尋單丐免,今已有日矣。不意玆者,溫綸特宣,辭旨勤摯,逈出尋常,臣奉讀未半,不覺感淚之盈襟也。如使臣,苟有一分可出之勢,當此國勢扤揑,艱虞溢目之日,今何敢爲辜恩便身之計哉?誠有所萬萬不獲已者,而倉卒之間,未能悉對,謹當以一疏,仰暴危懇,以冀恕察云矣,敢啓。傳曰,知道。
鄭亨益,以迎接都監言啓曰,都監公事郞廳金浹身病猝重,今姑改差,其代以宣傳官安允文差下,使之察任,何如?傳曰,允。
又以禮曹言啓曰,今此出來弔祭勅使,一路宴禮減除云。入京後各宴,亦當依此停止,而臨時彼或提起,則不無顚倒之患,令都監觀勢稟處,至於接見時茶禮,則不可不預備以待,令該司照例磨鍊擧行,何如?傳曰,允。
又以禮曹言啓曰,今此勅使,魂殿弔祭時,執事官等,依前例令吏曹預爲差出事,分付,何如?傳曰,允。
又以司饔院官員,以檢擧提調意啓曰,今此出來弔勅迎接時,茶禮依迎接都監草記,當爲磨鍊,而御床則以素膳,勅使床則以肉膳,預備待令,假提調·假郞廳各十員,亦以儀容可合人,卽爲差出,本院照例設行,而應行等事,亦一遵前例擧行之意,分付該曹及各該司,何如?傳曰,允。
李正臣,以兵曹言啓曰,庭試武科初試錄名,今月初十日爲始收捧事,啓下矣。卽仍禮曹參判朴泰恒上疏,本科旣有退行之命,兩所入門官,分付捲入之意,敢啓。傳曰,知道。
又以兵曹言啓曰,禁軍秋冬等祿試射,今當設行矣。入直禁軍,依前例明日除標信出試後,還爲入直之意,敢啓。傳曰,知道。
又以兵曹言啓曰,局別將李藎廷,來十八日入直受點矣。本廳書員來告本曹,藎廷自今日猝得重病,不省人事,方在苦劇之中,以此病勢,決難入直,而如缺臨時窘急之患,不得已原單子中,改付標以入之意,敢啓。傳曰,知道。
李正臣,以內乘,以提調意啓曰,取考禮曹節目,則弔勅出來時,郊迎日出宮時,則殿下乘白布輦,迎勅後還宮時,則乘黑布輦,由敦義門,詣明政殿行禮事,啓下矣。大殿法駕輦一坐,皆裹以白布,時無裹黑之事,他無變通之道,副輦所當裹以黑布,而副輦體樣頗少,似難御坐。先大王東宮時輦轝一坐,今方奉安于內寺,以此輦轝,裹以黑布,出宮時作爲副輦,還宮時換爲法駕輦,似爲便當。屋轎則元無二坐,出還宮時仍以白布,裹屋轎待候事,旣已微稟矣。依此擧行之意,分付,何如?傳曰,允。
左議政李健命箚子。大槪臣情苦病劇,無望陳力,不得不日尋長單,伏乞聖慈,俯賜諒察,亟許遞臣本職,改卜賢德,以幸國事事。入啓。傳曰,遣承旨敦諭。
未時,上御養正閤,親臨專經文臣殿講。入侍,左副承旨李正臣,右副承旨鄭亨益,注書姜必愼,假注書柳應煥,編修官金克謙,記事官趙昌來,試官金昌集·閔鎭遠·韓配夏,參考官兪崇·朴師東·梁聖揆·慶聖會。金昌集進伏曰,雪後日氣甚寒,聖體,若何?上曰,無事矣。李正臣進曰,收栍官,雖懸名於講件記中,而自前元無參講之例矣。卽今注書姜必愼,以收栍官入侍,亦爲依前勿講之意,敢達。上曰,唯。正臣曰,副司勇趙趾彬,以參講事,來詣闕中矣,猝然觸冷,重得胸痛,擔舁出去。殿講不參,例有罷職之罰,而此則旣已入來,以病出去,則與無緣不參有異,似當有參酌之道矣,敢啓。上曰,推考,可也。柳應煥呼校書博士文德謙。德謙進講周易。應煥收栍,進伏上前曰,二通·五略矣。應煥呼權知承文院副正字金始燁。始燁進講周易。應煥收栍,進伏上前曰,純不矣。應煥呼權知承文院副正字宋國韓。國韓進講周易。應煥收栍,進伏上前曰,純不矣。姜必愼呼權知承文院副正字李光湜。光湜進講周易。必愼收栍,進伏上前曰,純不矣。必愼呼議政府司錄許錫。許錫進講周易。必愼〈收栍〉,進伏上前曰,純通矣。必愼呼校書館著作金冽。冽進講周易。必愼収栍,進伏上前曰,純不矣。必愼呼成均館學諭朴泰彙。泰彙進講周易。必愼收栍,進伏上前曰,二略五粗矣。必愼呼成均館學諭金聖龜。聖龜進講周易。必愼收栍,進伏上前曰,四通三略矣。應煥呼南學敎授李光國。光國進講禮記。應煥收栍,進伏上前曰,三粗四不矣。必愼呼成均館典籍張世文。世文進講禮記。必愼收栍,進伏上前曰,純不矣。應煥呼權知承文院副正字尹就咸。〈就咸〉進講春秋。應煥收栍,進伏上前曰,一粗六不矣。必愼呼奉常寺主簿黃允垕。允垕進講春秋。必愼收栍,進伏上前曰,一粗六不矣。應煥呼禮曹正郞金慶衍。慶衍進講春秋。應煥收栍,進伏上前曰,三粗四不矣。姜必愼呼西學訓導文在中。在中進講春秋。必愼收栍,進伏上前曰,一粗六不矣。應煥呼權知承文院副正字尹光天。光天進講春秋。應煥收栍,進伏上前曰,一粗六不矣。必愼呼副司果朴弼正。弼正進講書傳。必愼收栍,進伏上前曰,四粗三略矣。應煥呼禮曹佐郞李慶錫。慶錫進講書傳。應煥收栍,進伏上前曰,五粗二不矣。必愼呼奉常寺奉事李道瞻。道瞻進講書傳。必愼收栍,進伏上前曰,五略二粗矣。應煥呼副司果李仁復,仁復進講詩傳。必愼收栍,進伏上前曰,三粗四不矣。講畢後,盡爲課次以入。昌集進伏曰,勅使接待時,文臣通事,堂上中擇差,故實差以吏曹參議金在魯差下矣。違牌坐罷,雖有預差,實差不可不備員,而堂上中絶無無故之人。前大司成趙觀彬,前參議黃龜河,竝爲敍用,金在魯纔罷旋敍,事或未安,而亦爲一體敍用,何如?上曰,依爲之。昌集曰,卽今金吾堂上之無故者,惟判義禁閔鎭遠在,而知義禁兪命弘在外,時未上來,知義禁朴泰恒,不但老病,與權有應避之嫌,而亦方在外未還,本府方有次官議讞之事,而堂上不齊,未得開坐云。知義禁兪命弘·權,竝今姑遞差,何如?上曰,遞差,可也。以下缺
左議政李健命原箚,伏以,臣情苦病劇,無望陳力,不得不日尋長單,仰冀日月之明,照燭而矜許之矣。不意昨者,近侍深夜來臨,傳宣恩旨,其所責諭,逈出尋常,至以論道共濟爲敎,此豈無狀賤臣,所可得者哉?手擎以讀,不覺首頓地而涕盈頤也。噫,先大王不知臣不肖,當殿下聽政之初,猥膺爰立之命,辭疏之批,至有輔我世子之敎,到今因山已訖,弓劍永閟,念古人追報之義,效臣子盡瘁之誠者,雖赴湯蹈火,固不可辭矣。第輔相之職,不但趨走承命之爲榮,上補闕遺,謹守規度,下鎭浮俗,導迎和氣,庶幾不貽累於則哲之明,而亦可效一日之責矣。今臣尸素,倏已三載,旣不能做一事進一言,以補我聖朝淸明之治,而逐議隨行,伴食有譏,至於尋常職事之遵例應行者,亦且闕焉,其何以免彼哉之責,而據具瞻之列哉?傳曰有官守者,不得其職則去,臣之失職,固已久矣,無怪乎道路之唾點,傍伺之崎屹,則向來人言之危怕,亦可驗矣。臣雖欲抱羞忍恥,揚揚復出,有不可得者。況臣狗馬之疾,略悉於前箚,今不必更爲架疊,而最是咳嗽達宵,語音嗌塞,寒熱無時發作,食飮漸至減削。此蓋由於積傷所發,非旬月可望差愈,恩諭之下,末由祗承,瞻望宸嚴,但有涕淚而已。伏乞聖慈,俯賜諒察,亟許遞臣本職,改卜賢德,以幸國事,仍令臣省愆治病,以卒天地生成之澤,不勝大願。取進止。傳曰,遣承旨敦諭。
上在昌慶宮廬次。停常參·經筵。
鄭亨益啓曰,來二十一日輪對日次,取稟。傳曰,停。
又啓曰,大司憲李喜朝,持平魚有龍在外,執義洪禹傳上疏入啓,掌令任絅避嫌退待,掌令宋必恒,持平鄭宅河未肅拜上疏入啓,今日以監察茶時之意,敢啓。傳曰,知道。
以副修撰金民澤牌不進罷職傳旨,傳于鄭亨益曰,推考傳旨捧入。
領議政臣金昌集率百官,大妃殿啓曰,昨日賓廳再啓,罄竭至懇,未蒙允從,辭旨悲切,殆不忍聞,臣聚首奉讀,不覺涕泗之交下也。雖然,仍此而亦有可以仰復者,慈敎蓋以在視饋奠之故,不欲至於滅性,是固爲事亡之至誠,而獨不念今日之義,又有大於此者乎?若不及今變通,以求所以支保,則雖饋奠少事,尙不能終始自盡,況可言其他乎?伏惟大喪之餘,憂虞方殷,其所以扶護上躬,維持邦命,正爲慈聖莫大之責,而慈聖氣質之虛弱,先大王平日,亦嘗爲敎,雖國家安泰之時,尙有此慮,矧當今日,其爲憂念於冥冥之中者,必萬倍於前時矣。然則慈聖雖言自輕其身,亦不可得也,奈何,徒循委巷匹婦之疏節,不顧宗社神人之大計乎?臣等至今未能卽請,遲待因山之畢者,雖出於恐傷慈聖至情之意,而其有負於先王則大矣。言之至此,心肝崩裂。玆敢倡率百僚,齊籲大庭,伏乞俯察擧朝遑遑之情,亟許從權之請,千萬幸甚。答曰,已悉罔極心事,而又如是不諒,聞來只增罔極,而無益於心事,且無疾病以遣,勿爲慮念,更勿爲不忍聞之言,是所望也。
領議政臣金昌集率百官啓曰,臣等昨日來會賓廳,敢以從權之請,仰瀆慈聖,至於再啓,而誠意淺薄,尙靳勉從,不勝焦遑悶迫之至。以慈聖玉候虛弱,爲蔬食水飮者,已至半年之久,以平日居養之節言之,則決非一日所可堪,而尙能支保者,豈非神明之默佑,聖孝之所感者哉?每奉慈批,輒以姑無疾病,勿以慮念爲敎,此出於不忍遽進常膳之意,而設使卽今,姑無形現之症,不知不覺之中,必已潛消暗鑠,將貽靡及之悔。權制變通之道,有不容小緩者,故臣等自今日齊會大庭,力請於慈聖殿下,亦願殿下,益加懇勉,期於感回,千萬幸甚。答曰,慈殿累月水飮,氣候之勢難扶支。予亦日夜煎迫,極力泣請,誠意淺薄,終未蒙允許,尤切哀憫矣。
鄭亨益啓曰,憲府處置,歸於諫院,而司諫趙尙絅連日違牌,尙未處置,掌令任絅引避退待,已至十日之久,事甚未安。司諫趙尙絅更爲牌招,以爲處置之地,何如?傳曰,允。
李正臣啓曰,都承旨李縡,卽右承旨南道揆之外三寸叔母夫也,法有應避之嫌,右承旨南道揆,合有變通之道,何以爲之?敢稟。傳曰,右承旨南道揆改差。
又啓曰,吏曹郞廳來言,承旨有闕,政事,何以爲之?敢稟。傳曰,明日爲之。
右副承旨李正臣書啓,臣敬奉聖旨,敦諭于左議政李健命處,則以爲臣之前後控籲,殫竭誠忱,而天聽邈然,史官·承宣,聯翩屈臨,榮耀尤極,臣罪益重。況此十行綸音,辭旨隆重,責諭備至,是乃聖朝優待老成,身佩安危者之異數,而庸陋如臣,猥得與焉,其褻恩命而傷國體,當復如何哉?念臣難冒之端,卽通朝之所知,輿論之所同,然而特聖明未暇照察,視同例讓,虛行恩禮,使天工久曠,莫非臣誠意淺薄,不能以感孚天心也。撫躬自憚,尙誰怨尤?至若疾病之難强,卽近侍之所目見者,陳力就列,斷無其望。聞今大妃殿從權之請,一日爲急,百僚造庭,咸懷焦悶,而臣獨偃息在家,無計起動,情禮分義,至此而掃地盡矣。唯願速被譴斥,以礪臣節云矣,敢啓。傳曰,知道。
鄭亨益啓曰,今此勅行,各處宴享,竝皆減除,開城府·弘濟院兩處迎慰使,勿爲發送之意,敢啓。傳曰,知道。
李正臣啓曰,開城府別迎慰使,何承旨進去乎?敢稟。傳曰,右副承旨進去。
鄭亨益啓曰,因迎接都監草記,勅使入京後,各宴不必設行事,旣已稟定矣。宴宰臣不爲磨鍊之意,敢啓。傳曰,知道。
又啓曰,副修撰金民澤,旣有只推之命,更卽牌招入直,何如?傳曰,允。
以副修撰金民澤再牌不進,司諫趙尙絅牌不進,罷職傳旨,傳于李正臣曰,推考傳旨捧入。
以都承旨李縡上疏,傳于鄭亨益曰,還爲下送。
以左承旨韓世良三度呈辭,傳曰鄭亨益曰,還出給。
以黃浚爲假注書。
鄭亨益,以義禁府言啓曰,今此勅使在館時,三門把守,假都事三員,令該曹預爲差出,以爲習儀時分差之地,何如?傳曰,允。
李正臣啓曰,兵曹判書李晩成,旣已遞差,所授命召,使軍官替納,故今當修正密匣以入,而判書例兼禁義大將,將兵之任,不可一刻無總察之人,何以爲之?敢稟。傳曰,禁衛都提調兼察。
又啓曰,禁衛大將都提調兼察事,命下矣。曾前或有命召都提調之時,或有發牌郞廳分付之規,今則何以爲之?敢稟。傳曰,發牌郞廳,分付。
又啓曰,禁衛大將之任,使都提調兼察事,命下矣。敬奉聖敎,發牌禁衛郞廳而分付,則禁衛郞廳所告內,以爲都提調李濡,今八月遞職,尙未出代云。禁衛大將兼察事,何以爲之?敢稟。傳曰,御營都提調兼察,可也。
又啓曰,禁衛大將之任,御營都提調兼察可也事,命下矣。曾前或有都提調命召之時,或有發牌郞廳,分付之規,今番則何以爲之?敢稟。傳曰,發牌郞廳,分付。
又以備邊司言啓曰,水原府使李森,纔赴任所,旋遭臺彈,情勢難安,連呈辭狀矣。臺啓中,以資歷且淺,至有物議爲言,而李森屢經重閫大州,履歷可謂有餘,而未及踐歷者,只是將任,而曾除水原者,亦多未及經將任之人,此則不必爲拘。且其到處治績,實爲表著,故當初廟堂之薦擬,蓋循僉議,臺啓之乍發旋停,亦可見公議,而以此引嫌,曠廢公務,極爲未便。況今客行臨迫,尤不可一向撕捱,水原府使李森推考警責,使之卽爲察任,何如?傳曰,允。
鄭亨益,以春秋館郞廳,以摠裁官意啓曰,實錄纂修之事,實爲緊急,卽當與春秋館堂上會議,史局堂上·郞廳差出,書啓,而如有本館實郞廳可以擧行,奉敎權·呂善長,皆以薦事,陳疏入啓,尙未批下,不得行公。令政院稟旨牌招,俾無遲延之患,何如?傳曰,允。
又啓曰,因春秋館草記,奉敎權·呂善長稟旨牌招事,允下矣。權·呂善長竝陳疏,尙未下批,不可循例請牌,何以爲之?敢稟。傳曰,待下批牌招。
又以兵曹言啓曰,十一月十七日,幼學陳汝觀稱名人,自宣仁門入來,差備門外擊錚,極爲駭愕,令攸司囚禁治罪,同門守門將金萬謙,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,勅使入京之期已迫,館伴之任,不容暫曠,而禮曹判書李觀命,方在江外,尙無入來之意,事體固己未安,而迎勅儀註,旣令大官來議,則宗伯之臣,雖不必委往中路,而亦不無自此停當之擧。今明日內入來,俾無臨時狼狽之患事,令政院別爲下諭,何如?傳曰,允。
領議政金昌集率百官,大妃殿再啓曰,伏承聖批,辭旨懇迫,臣等聚首奉讀,一字一涕,區區血忱,不能自已,復此抆血而仰瀆焉。嗚呼,閭巷匹夫匹婦,無疾病素强健,而遭巨創者,內銜哀恤,傍無强勸,徑情直行,不改餰蔬,則尠有終始保全者。雖或不至於滅性,而必成終身之痼疾,故凡在塊苫者之家人子弟,日夜泣勸,必至於變通而後已。此其人之誠孝,豈盡不及於古人而然,而勉從者之心,亦豈出於塞其悲而忘其哀者哉?誠以人多虛脆之氣,禮垂權變之訓,自不得不爾也。伏況慈聖,氣質淸弱,屢經病患,精力銷鑠於積歲侍湯之中,胃氣虛敗於五朔蔬水之餘,尙能支保者,雖賴天地神明之保佑,而其難言之慮,必至之憂,猝發於不知不覺之中者,不待醫師而可知也。其何可徒循至慟,自輕其身,罔念宗社之關係,主上之哀懇,而强循匹婦匹夫所不能行之疏節,以貽靡及之悔哉?此臣等所以遑遑汲汲,必欲得請乃已。伏乞慈聖,勉抑至情,亟從群下之請,不勝千萬泣禱之至。答曰,已悉予意,更勿爲如此之言,則罔極之懷,稍可少定矣。
全城君混,鍼灸呈辭,傳于李正臣曰,遣鍼醫看病。
右議政趙泰耉疏曰,伏以,臣之苦情,不比恒人,退守丘壑,乃其本分,矧玆大位,豈臣所堪?揣情揆分,實所兢隕。黃琉瓦缻,華衮朽株,自顧駭甚,人謂斯何?屢瀝肝血,冀垂鑑憐,天聽逾邈,虛禮過施,偕來有命,近侍久留,敦諭繼下,承宣復至,誨責旣切,開敍亦勤。臣非木石,寧不知感?伏地稽首,涕血交流,念臣情地,雖曰孔隘,每事煩瀆,恐涉支離,今姑捨是,更擧他說。無狀小臣,厚誣聖明,以退媒進,致位至此,慙汗于顔,對人莫擧,不可冒進,此其一也。年齡旣衰,精力都消,不能者止,聖訓缺四五字職,已無其望,不可冒進,此其二也。廉恥關頭,衆目揆揆,一或放到,人所共鄙,又有所枉,其能直尋,不可冒進,此其三也。自來隱痛,未盡昭暴,添以三段,膠固于中,進旣不可,退亦爲罪。日昨誕辰,跡阻呼嵩,前後虞祭,一未進參,禮虧情缺,其戾尤大,寧被重譴,庶安私心。命召三還,不敢復上,史官相守,惶憫轉極,復竭血忱,冒瀆宸嚴。伏乞聖明,曲賜體諒,許解本職,仍堪厥辜,以重國體,且安微分,其在公私,不勝萬幸。臣無任瞻望戰悚,拱手竢命之至,謹昧死以聞。答曰,省疏具悉卿懇。前後疏批,罄悉至意,而遜辭冞堅,造朝愈邈,只增愧恧,無以爲諭。第北使在邇,前頭必不無商確之擧,鼎席不可不備員,幸卿,深念國勢之岌嶪,勿以情勢爲辭,卽速安心就途,以副上下之望,以補孤之不逮。仍傳曰,偕來史官傳諭。
兵曹判書李晩成疏曰,伏以,臣抱沈痼之病,有瘝曠之罪,冒死控免,諒非獲已,而喉司不諒,一向退却,惶悶抑塞,靡所容措。噫,臣之叨此兵柄,已過一期,報效全蔑,疵纇徒積,至今蹲冒,非臣始料,而國有大戚,義不敢言私,唯以筋力奔走,爲毫分自效之地,且謂大政不遠,及瓜當遞,而今則大政又渺然難期矣。一日仍據,如坐針氈。宿患痰火之症,復發於勞頓之餘,風寒所襲,轉輾彌留,汗孔乍開而旋閉,潮熱朝減而暮劇。膈氣衝逆,精神眩瞀,晝則廢食,夜則交睫,委綴床席,轉動須人,浹旬調將,終無一分減意。蓋此症形,非如一時偶感之比,蚊山任重,擔負不堪,駑馬力疲,顚仆在卽,失今不治,實有死生之憂矣。伏聞以大妃殿從權,方有庭請之擧,而床簀奄奄,末由進參,病裏怵惕,已不可言,而目今勅行迫頭,如臣痛迫情裏,輒蒙聖朝曲諒,時許回避,使臣雖微疾病,固無陪扈之望。郊外親臨,事體嚴重,不可無本兵之長,變通之擧,在所不已。況臣病勢,如上所陳,曠廢戎務,爲罪日深,決不宜一向虛縻,以速官謗。玆敢疾聲哀籲於仁覆之下,伏乞聖慈,亟遞臣本職,回授無故之人,以重國體,使臣安意調治,得尋生路,於公於私,實爲兩幸。治疏將上之際,卽以文臣殿講時侍衛,召牌下降,而坐速違逋,罪戾益積,亟降威罰,以嚴朝綱,是臣區區之祝也。臣無任懇迫俟罪之至,謹昧死以聞。答曰,省疏具悉。疏中有回避之語,本職今姑勉副,卿其安心調理。仍傳曰,遣御醫看病。
奉敎權疏曰,伏以,逝水不留,因山訖禮,荏苒之頃,卒哭奄過,聖情罔極,號霣如新。仍伏念庸陋如臣,久叨匪據,揣量才分,恒積愧懼,孤露之餘,世念益灰,重入修門,復踏宿研,尤非意慮之攸及,而區區情禮,只欲趨造哭班,小展弓劍之痛,一瞻耿光,粗伸狗馬之誠,强策病軀,持被禁廬,倏已數月矣。所以自勉於中心者,惟在擧代得人,奉身而退,使史有托,賢路無妨,以贖許久冒玷之罪,而不幸同席之間,異議橫生,左牽右掣,了當無期,莫重薦事,終至僨敗乃已,將何顔面,冒居榮次,外咈公議,內愧私衷,不思所以自靖之道乎?玆敢悉暴委折,仍請嚴誅焉。蓋向來李箕鎭·申昉兩臣之越例陞遷,只以薦事之不可復當,有所變通,而且於向日次對,大臣又以新薦速完之意陳白,仍請上下番之甄敍,則在臣今日之道,固當奉承明旨,剡進才彦,無致史局之缺員,故臣於就直之後,與下番臣呂善長,首議玆事,仍卽許薦,援據舊例,欲以前日被選中人登剡,而臣意則選之又選,務欲精選,其所揀取,無過於二。善長以爲兩次被選中諸人,地望相等,才華相埒,有不可先後取舍,必欲一擧而竝取,前後相難,不啻煩複。其後,善長,又擧被選外數人,不無指名題品之語,仍以勿論選外選中,博採公議,從速消詳之意,縷縷酬酢。其後善長,又捨選外所云之人,仍復堅持前日博選之議,迤至兩月,無意回惑。臣誠迂拙,與物無競,較絜長短,本非所能,而自惟班次,旣居右地,薦數多寡,主張在己,決不可仰其口氣,從他頤指,偏擧一人之私好,以廢淸朝之公選,故遂乃擔閣薦事於一邊,只思早晩自處之道矣。善長終亦自知理屈,稍變前見,更以三人完薦之意,累次來請,臣又竊念薦事至嚴,固不宜苟然雷同,而每每僨誤,亦涉重大,强屈初意,勉從其言,開坐完剡,期日有定。經宿之後,善長忽又來言,先進中前判官朴弼夢,將引向來所遭臺言,不無可否於回問之時,今此薦事,決不可順成,終不如自停之爲愈云。噫嘻,此何言也?善長之前後變說,非止一再,臣心固已訝惑,而至竟又藉弼夢而爲之說者,尤是萬萬意外。苟如是則弼夢在京之日,薦事終無可完之期耶?回問而敗誤者,固多有之,至於預慮見阻,而徑自停薦者,臣於善長,始見之,其亦可笑之甚矣。雖然,善長旣曰,弼夢必不可否,薦坐決難輕開云爾,則其所僨誤,與回問而見格者,殆有甚焉。似在擧措,誠一史局所未有之變怪,臣未知有甚可乘之機,在於其間,推諉退托,若是之甚,而其不可與善長,同完薦事,則於是乎決矣。從今以後,固將甘心輸與,遠避其鋒,任其作爲,滿其意欲而已,何可苟然盤礴於衆目睢盱之中,重致職事之僨誤,自速一己之狼狽也哉?不得不露章自刻,徑出禁門之外,以致瀆擾於嚴廬哀疚之中,臣尤死罪。伏乞聖慈,亟命削臣姓名於史局,仍治臣溺職僨事之罪,以夬人心,以安微分,不勝萬幸。臣無任云云。
奉敎呂善長疏曰,伏以,臣於昨夕,得伏見下番翰林臣權疏本,則意在沮戲薦事,而語多爽實。臣於此,竊不勝驚駭慨惋,迸出禁門,恭竢擅離之罪,而若其薦事委折,不容不一暴於黈纊之下,玆敢露章自列,惟聖明試垂察焉。夫史局新薦之規,下番以薦事,請於右位,右位許之而後,謂之始薦,始薦之後,乃擧薦人姓名,相與商確停當,乃所以重其事。,初於許參相見之日,不待臣之請薦,徑自發說,仍指數人名字,問其可否,臣竊怪其擧措輕率,自失體貌,只以右位,先自請薦,有違館規答之,亦瞿然而罷矣。其後,更提前所擧論之人,欲其速完薦事,臣謂以史局薦剡,不輕而重,其所以裁量審愼,與他選自別,所薦之人,若有一毫不叶於物情,則終非焚香告天之意,卽今參下,才彦林立,坐地名論,允合斯選者,不爲不多,惟當博詢精揀,務得其人,右位所擧一人,前旣登諸薦剡,今不必更有異議,而其外一人,則終是人望之外,決不可從云爾,則亦不復堅執,仍主收用舊薦之議,而意在一彼一此,要作對隅,不欲竝擧四人。臣又謂今若拘於色目,較其多少,有若雙擧對立者然,則終不免偏私之歸,如欲收用舊選,則右位所擧外三人,人地才華,蔚然相竝,有難後先,今不可有所取捨其間,不用舊選則已,如欲用之,則亦宜竝擧四人,使無遺珠之歎。臣之意見,本自如此,而,徒守己見,終不回聽,臣之所執,亦難强屈,自至於累月相持矣。後乃稍變前見,以爲若以三人登薦,則可卽完事云,臣亦以爲勿論彼此,不必各守己見,以至沮敗大事,遂與之更加商確,幾至歸一,而似聞先進中前判官朴弼夢,曾以其可否回薦之故,至被臺言,不欲以先進自處,拆見薦記云。若然,則薦事久不免僨誤之患,旣有所聞,事涉可慮,則不可不與相議,務歸順成,故臣果以所聞,悉傳于,要與商量,期於完事,此乃亶出誠心,少無可疑可怒之端,而不復相諒,自生疑怒,作此前所未有之擧,徑自敗事,臣誠惝怳,莫測其意也。且彼此所爭者公,非係一己之私,其於遣辭之際,但當平心和氣,直說委折,而今其疏語,惟肆噴薄,且多爽誤,其曰又擧被薦外數人,又捨選外所云之人等說,皆非實狀,告君之辭,不當若是也。至於可乘之機,在於其間,推諉退托云者,抑勒爲言,都不成說。噫,若令臣果懷推諉退托之意,則又何以更與相議,幾至完事之境耶?如此脅持之說,臣不欲費辭多辯也。念臣魯莽空疎,百不猶人,顧此淸華之職,豈臣僥冒之地,而迫於分義,黽勉膺命,仍循蹲據,以至于今,而每自循省,慙悸交中,挨過一日,如在針氈,而第念身旣縻縶,逃遁不得,唯以擧代得人,少效職責,爲臣區區所自勉,而今忽爲沮敗,大而致職事之僨誤,小而極一己之狼狽,此豈獨臣身之不幸?實爲史局之不幸也。自今以後,臣於史職,便作局外之人,決不可一刻仍據於榮次。伏乞聖明,削臣之職,勘臣之罪,不勝大願。臣無任云云。答曰,省疏具悉。爾等勿辭,從速完薦。
臨昌君焜疏曰,伏以,臣方以廚院職事,見差勅使茶禮時檢擧之任,而臣之老母,自數日前,腦後生瘇,症根深固,毒氣滋蔓,刺痛烘熱,寢食俱廢。八十篤老之人,元氣本自澌綴,而積傷之餘,生此大瘇,鍼石不可輕施,補瀉實爲兩難,一日二日,眞元漸覺消鑠。臣方晝夜焦泣,扶救不暇,前頭接見之時,旣無檢擧職事之望,況今果盤饍品,多有急時監捧之事,而臣之情理,亦難一刻離捨,儻或遲延,恐誤大事。玆敢不避猥越之誅,疾籲嚴廬之下,伏乞天地父母,俯加憐察,亟遞臣檢擧提調之任,公私不勝萬幸。無任云云。踏啓字。
上在昌慶宮廬次。停常參·經筵。
鄭亨益啓曰,大司憲李喜朝,持平魚有龍在外,執義洪禹傳上疏入啓,掌令任絅避嫌退待,掌令宋必恒,持平鄭宅河未肅拜上疏入啓,今日以監察茶時之意,敢啓。傳曰,知道。
左議政李健命七度呈辭,傳于韓世良曰,安心調理。
以備忘記,傳于韓世良曰,親臨儒生殿講,以十九日定行。
韓世良啓曰,今日政新除授承旨,以在京無故人差出,仍卽牌招察任,何如?傳曰,允。
有政。吏批,判書宋相琦出往江郊,參判李澤進,參議未差,左副承旨李正臣進。
兵批,判書未差,參判尹慤進,參議尹陽來庭請進,參知沈樘臺疏被論,左副承旨李正臣進。
吏批啓曰,判書宋相琦陳疏出往江郊,參議未差,小臣獨政未安,何以爲之?敢稟。傳曰,仍爲之。
以崔錫恒爲兵曹判書,沈宅賢爲知義禁,李德英爲同義禁,黃龜河爲戶曹參議,兪命弘爲全羅監司,尹鳳儀爲禁府都事,林義台爲安陰縣監,兪崇爲承旨,崔錫恒付訓鍊都監提調·御營提調。
兵批,以趙觀彬·南道揆爲副護軍,李晩成·金在魯爲副司直。
領議政臣金昌集率百官,大妃殿啓曰,臣等謹按,毁不滅性,聖人有戒,薑桂之滋,禮經所載,是以雖自古賢士之讀書識理者,亦多自量氣力,有所變改,夫閭巷匹庶所食,習於淡泊,宜無生疾之憂,又其存亡之無甚輕重,而猶且自愛如此。今慈聖之安危所關何如,而平日居養,絶異常人,其不可久堪蔬水之節,灼然明甚。每承下敎,輒以姑無疾病爲辭,而此則不然。大抵此等證患,其發無漸,旣發之後,終無可救之道。慈聖致毁廢膳,恰滿半年,以平日氣候度之,至今支保,已是理外,若夫仍循時日,不早爲所,而一朝猝然疾作,則雖追悔萬萬,亦何所及哉?言念及此,不覺懍然心寒,此臣等所以不避煩瀆之罪,積誠哀懇,以爲不得請,則不敢退之計。伏乞慈聖,俯察臣民遑遑之情,亟允所請,以答上下神人之望。答曰,屢悉予意,終不諒察,雖爲煩瀆,又暴眞情,屢經死病,而聖恩所及,獲召生道。聖候積年未寧,而奉護無益,終遭天崩之痛,而又不得虛其膈胃,得以完全,豈不非哉?居喪之禮,只此而已。三年不欲變志矣,老病諸臣,連爲終日於冷地,多般未安。主上深爲念慮,卿等如是過慮,當觀氣候,欲爲變通,益增罔極,卽今政是國家多事之時,勿以爲疑,退去宜矣。
密豐君坦等,大妃殿啓曰,今玆從權之請,盈庭群僚,瀝誠齊籲,而批諭悲切,終不開許,中外人情,擧皆悶鬱,臣等忝在宗戚之列,亦安得不齊聲叫閽,一陳焦迫之懇於慈覆之下乎?夫慈聖所以不忍從權之道,牢拒群下之情者,豈不以哀痛罔極之情,方切於中,不暇顧夫一身之安危,而今日宗社無疆之業,托在聖上,聖躬扶護之責,又係慈聖,必須慈聖安,然後聖躬亦安,聖躬安,然後宗社乃安,則慈聖縱自輕其身,獨不念爲宗社,爲聖上地乎?況向者慈聖,深軫宗社之憂,勸聖上以早進常膳,聖上亦體慈聖之至情,勉從權道,大小臣民,孰不欽仰慈孝之兩盡,而今慈聖則進膳之節,堅執不變,雖以聖上之至誠敦請,亦不蒙許,上心之抑鬱焦迫,儻復如何?心有不安,病患隨之,則慈聖當時,憂念聖上,俾卽從權之意,果何在哉?且前後下敎,輒以姑無疾病爲辭,而平日眞元之虛弱,滋補之不息,卽群下所共知者也。巨創以來,哀哭無節,粥飮罕進,數月之間,尙得支保,實是神明之默佑,而失今遷就,不早變通,則畢境實無終不發病之理,旣發之後,尤必有難言之憂。聖上之焦憂,群下之悶迫,實在於此,以慈聖之至仁至明,何不念及於此乎?臣等衷情所迫,不避猥越之誅,有此陳列,伏乞殿下,勉抑至哀,俯循群情,千萬幸甚。答曰,已悉予意於朝廷矣。卿等又如是陳請,罔極心事,聞輒增益,須勿過慮焉。
鄭亨益啓曰,禮曹判書李觀命,今方在外,參判朴泰恒,以御眞殿奉事,下去江華府,參議兪崇,今日政移拜承旨。當此勅行,本曹多有時急擧行之事,參議有闕之代,令該曹卽爲口傳差出,仍卽牌招察任,何如?傳曰,允。
吏曹口傳政事,以金在魯爲禮曹參議。
以右承旨兪崇牌不進罷職傳旨,傳于韓世良曰,推考傳旨捧入。
領議政金昌集率百官,大妃殿再啓曰,臣等與在庭百僚,合辭陳請,而每奉慈旨,杳無勉從之意,焦遑煎迫,不得不瀆擾再三矣。卽伏見批旨辭緣,愈益悲切,有不忍仰聞,聚首揮泣,不覺心肝之崩裂也。當觀氣力,有所變通之敎,有以仰見慈意,不甚落落,庶幾改諸,而猶靳快許,臣等之惑滋甚,不得不更陳焉。臣等之必欲得請而後已者,豈敢不顧慈聖罔極之情理,直以匪意之事,强勸而然哉?誠以慈聖一身,關係宗社,而失今不進薑桂之滋,則綿綴之氣力,恐無一刻扶持之理,若或有所遲待,則必有萬萬難言之憂矣。臣等之久處冷地,有何足恤,而乃有此姑息之敎耶?臣等未承明命之前,決不敢退去,伏願慈聖,勉抑至情,快允所請。答曰,旣示變改初志之意,而屢屢陳請,益增罔極心事。卿等欲承允許之音而退去,忍此多般不忍從之情境,勉從矣。
密豐君坦等,大妃殿再啓曰,臣等纔敢以從權之請,齊聲泣懇,及承批旨,辭意悲切,不允所請,臣等奉讀未半,不覺摧咽之至。噫,今日宗社神人之攸托,惟在於慈殿與聖上,仰惟慈聖,平日素多疾患,飮膳調養之節,藥餌扶護之方,常恐或有所失,而自遭天崩之痛,哀隕過制,哭擗任情,蔬水之節,强許於踰月之後,常膳之復,尙靳於半年之久,雖於罔極之中,姑不覺知,而玉候之潛銷暗鑠,勢所必至。及今因山禮訖,卒哭已過,而徒循罔涯之情,不思勉從之道,臣等之憂遑煎迫,已不可言,而惟我聖上,竭誠仰勸,終不獲聽,或致靡及之悔,則其在止孝之心,當復如何,而抑恐先大王陟降之靈,亦有所不豫于冥冥之中矣。臣等忝居宗籍,區區煎慮,自倍於他,玆又罄竭至懇,伏願慈聖,仰念宗社之重,俯體聖孝之篤,亟從權制,千萬幸甚。答曰,朝廷與卿等,屢屢陳請,勉從之意,雖諭於朝廷與卿等,而罔極之懷,益不能自定矣。
鄭亨益啓曰,副修撰金民澤,昨日旣有只推之命。玉堂一空,闕番已久,金民澤卽爲牌招入直,何如?傳曰,允。
韓世良啓曰,右承旨兪崇,旣有只推之命,所當更請牌招,而今已夜深,待明明,更爲牌招察任,何如?傳曰,〈允〉。
以奉敎呂善長,副修撰金民澤牌不進罷職傳旨,傳于鄭亨益曰,推考傳旨捧入。
鄭亨益,以迎接都監言啓曰,遠接使兪命雄,以首譯崔奎病滯中路,金弘祉·李後綘兩人中差送事,啓請矣。金弘祉今方待令,卽爲發送,使之罔夜馳進,何如?傳曰,允。
又以迎接都監言啓曰,弔祭時祭物物目器數,依例別單啓下矣。卽接奉常寺移文,則祭物中實榛子,市上絶乏,今此弔祭時,實榛子代,以榧子代封云,依此擧行之意,分付弔祭所及各該司,何如?傳曰,允。
又以禮曹言啓曰,今此親臨儒生殿講時,儀註節目,當爲磨鍊,而殿講處所,以何殿磨鍊乎?敢稟。傳曰,以養正閤磨鍊,可也。
又以禮曹言啓曰,迎勅時儀註,一依前例磨鍊,而取考丙辰謄錄,則自上仁政殿迎勅行禮畢,接見時,上改御白袍,則勅使以爲俺等,當傳告皇帝問安,不可以白袍,聽問安,不欲茶禮,故自上還御無揚黑團圓領袍,仍行茶禮,則今番迎勅禮畢,似當有皇帝問候之節,仍以迎勅時服色問候,而出就幄次,改御布袍·布裹翼善冠·布裹烏犀帶·白皮靴接見之意,分付該司,何如?傳曰,允。
又以禮曹言啓曰,魂殿弔祭習儀,今十二月二十日明政殿爲之,而中使·承旨及諸執事,竝爲進參,服色則以布團領帽帶行禮,幕次床卓排設等事,令都監專掌檢飭,何如?傳曰,允。
又以禮曹言啓曰,卽接挹和堂修理所監役官,敬寧殿參奉等所報,則本殿移奉後,移安廳,排設於資政殿西邊月廊,御齋室,排設於藝文館,而以修理官等所見,不敢擅定,自本曹入啓變通,以爲修理之地云。曾前文政殿魂殿排設時,旣已舊藝文館啓稟變通,則今此御齋室,排設於藝文館,似無不可,移安廳及御齋室處所,依所報,卽爲修理之意,分付,何如?傳曰,允。
又以兵曹言啓曰,金虎門入直把摠手本內,弘化門入直哨官金相斗,猝得重病,方在危劇中,如此病重之人,莫重闕內,決難仍直,而不得已原單子中改付標以入之意,敢啓,傳曰,知道。
又以兵曹言啓曰,新除授判書崔錫恒,時在京畿楊州地,斯速乘馹上來事,下諭,何如?傳曰,允。
領議政金昌集箚曰,伏以,臣於左相之乞免,竊以爲太過也。自頃日枚卜以後,外議多言左相當引嫌,未幾果然。夫枚卜事體至重,苟有行公大臣,則必欲竝招,故例則然。伊日臣旣獨承命,及詣賓廳,啓請命招,而又未卽蒙允,事異常規,無怪乎人之疑惑,而此實出於聖明,偶未照察之致,則在僚相,少無難安之端。且深夜倉卒,未及往復停當,則是臣昏謬做錯之失,而今僚相,以此至於呈告,臣亦安得晏然乎?目今國事泮渙,莫可收拾,客使入京,接應甚繁,決不可一任其引入,自上特爲開釋,期於勉出,恐爲允當矣。頃有山陵展謁之命,伏想聖孝罔極,哀慕彌切,聽聞所及,孰不欽仰,而適仍勅行,纔已迫期,而節序已及隆冬,當寒動駕,旣多傷損之慮。且念冊封勅使,匪久繼至,若涓日而又與此相値,至於差退,則如是之際,歲翻不遠,臣意則不如初以新春,定期之爲得當也。竝乞聖明裁處焉。取進止。答曰,省箚具悉卿懇。咎失在予,於卿,少無所嫌,而開釋事,當體念焉。箚末所陳得當,卿其安心,卽起視事,以補孤之不逮。仍傳曰,遣史官傳諭。
奉敎權疏曰,伏以,臣奉職無狀,重誤薦事,情窮勢迫,難容一刻苟據於榮次,投章徑出,席藁累日,恭竢威罰之加,及承聖批,乃以勿辭完薦爲敎,臣誠惶隕抑塞,不知置身之所。卽於召牌之下,不敢偃然坐違,謹此趨詣禁扃之外,而第伏見下番呂善長疏本,滿紙張皇,用意粧撰,其所蹈藉,罔有紀極。臣於是,益不勝驚駭痛惋之至。玆敢更暴前疏未盡之意,兼將善長疏中,所以眩惑聖聰者,又此煩籲,惟殿下俯加澄省焉。噫,史局體例,不獨善長知之,臣亦知之稔矣。凡新薦之規,勿論朔數久近,而僚員不備,則議薦,不拘發論先後,而右位見許,則始薦,且主薦者,乃末薦下番,而薦數多寡,必須右位主之,此則三百年流來舊規也。臣於史局,旣是四五年前舊踐之人,渠爲下番,又至六七朔之久,而新薦旣有成命,才彦且不乏人,則其於許參之後,提發薦事,與之確議,有何不可,而今乃以先自請薦,自失體貌等語,肆然譏斥,責以輕率,操切凌踏,反似檢下者貌樣。此固可駭可惡之甚者,而且念史局公剡,本非偏私之物,人物通塞,亦非容易之事,則其曰,右位所擧一人,終是人望之外云者,何其一筆句斷,無所顧藉,若是之甚耶?彼所謂一人,卽指注書徐宗伋,宗伋自是世家巨閥,妙年登第,詞學俱優,其地望才華,蔚然爲儕流所推許,則何遽不及於渠所云云之人,而渠是則對臣而稱道之不已,旋又變辭而摧揠之太甚,一人之見,何其倏變於數日之內耶?其有主張者,存乎其間,而渠則不能自主己見而然歟?渠旣以宗伋,勒謂之人望之外,則臣未知渠所終始力援者,亦果有勝於宗伋耶?臣之不復相持,更擧舊剡者,蓋慮節拍之層生,薦事之漸稽,有所斟酌裁量而已,豈謂宗伋,不合是選,而輕自沮止也歟?其疏又以臣之當初要選二人,謂之雙擧對立,必欲加之以偏私之目,何其不自反之甚耶?臣之本意,亶欲先發才望之尤者,而渠之所欲,乃在竝取私好之最者,則臣未知難愼其任,而務欲精選者,其果爲私耶?廣引儕友,而務欲植黨者,其果爲公耶?況彼諸人之當初被選,旣自有先後,則今日所取,不害有先後,而渠之不恤公議,必欲一擧盡取者,亦果出於至公之心,而終可謂精揀之道耶?如此事理之灼然易知者,猶且自是之甚力,其他又何足道?其疏且引臣疏數款據實之語,反加詆誣,謂非實狀,隱然欲歸臣於告君不誠之科,如許脅持之說,亦豈無逐段辯破之端,而此皆爲今日之弁髦,有不足多辯,然而朴弼夢一事,乃爲畢境歸宿處,則臣安敢不更陳其委折乎?善長自以爲與弼夢,情意疏通,則弼夢之不欲拆見剡記,渠於薦事未始之前,固已稔知,何乃於剡坐隔宵之日,始得知之耶?此固可以致人之疑惑,而設或知如此,在渠之道,決不可以此等私說話,輕先發口於右席,以傷其事體,及夫回問之時,任其所爲而已。今乃公私嚇喝曰,弼夢不欲可否,薦坐決難輕開,仍又屢煩私問於其家,承望風旨,奔走不暇,末又以朴判官未死之前,薦事難成。聯宰陳稟,變通徐議之言,縷縷煩聒於開坐之日,臣未知渠之所欲變通者,有甚造化,而似此擧措,殆類病風者所爲,其爲駭悖,莫甚於此。大抵善長之意,都在於推諉退托,謀欲自專,始則以偏係之私,欲濟其廣植之計,終焉以顧望之心,欲焦其沮遏之術,一月二月,惟思遷就,初以因山在邇,不可開坐爲言,後又以卒哭當前,不可開坐爲言,游辭阻搪,靡計不用。至於因葬旣訖,虞·卒且畢,更無他說可以推諉者,則卒乃藉重弼夢,以爲停薦之資斧,有若用兵之家,密布機關,隨時應變,以待敵國者然。臣疏所謂可乘之機,在於其間云者,儘是實際語,而善長乃反責臣以沮戲大事,詆辱之不遺餘力,傳所謂我歌汝唱者,正指此也。其他擧措之慌忙,禮貌之壞損,誠多駭人瞻聆者,而此則在渠,爲薄物細故,臣不欲索言,以傷忠厚之風也。臣性本坦率,信人太過,彼曰,意在愼重,則聽其姑徐之言,彼曰難於取舍,則從其竝擧之議,不能牢守初志,未免墮其術中。至重薦剡,任其擺弄,自速公議之咈鬱,大致職事之僨誤,至竟遭此無限狼狽,百爾思量,斷無冒出之理。此臣所以痛自悔咋,矢之中心,永謝史局,遠避鋒鏑,不敢爲復當薦事之計者也。玆敢畢暴危迫之懇,更請斧鉞之誅,伏乞聖慈,曲加矜諒,亟命削臣姓名於史局,仍勘臣僨事之罪,特賜指揮,劃卽變通,使史局無至久曠,微分得以少安,是臣區區之望也。臣於請譴之章,不宜更以私悃仰瀆,而孝理之下,不容自阻,竝此哀籲,臣家奉偏母,疾病沈淹,自遭巨創以後,氣息常在奄奄中,念臣單孑之身,寧有遠違之勢,而忽於昨夕,得接家信,母病近添寒感,症情一倍危惡,委頓床席,若不保朝夕云。臣得聞此報,方寸糜潰,終宵繞壁,悸不能定,敢此拜章忙退,旋尋鄕路,亦願聖明,亟命攸司,治臣徑情直行之罪,以遂至願,以礪群工,不勝大幸。臣無任瞻天望雲涕泣祈懇之至,謹昧死以聞。答曰,省疏具悉。爾其勿辭,救護母病。
上在昌慶宮廬次。
下直,慶州府尹權熀。
鄭亨益啓曰,明日迎勅習儀相値,視事頉稟。傳曰,知道。
又啓曰,大司憲李喜朝,持平魚有龍在外,執義洪禹傳上疏入啓,掌令任絅避嫌退待,掌令宋必恒,持平鄭宅河未肅拜上疏入啓,今日以監察茶時之意,敢啓。傳曰,知道。
李正臣,以都摠府言啓曰,今日入直內三廳武兼禁軍及軍兵等,當爲中日習射,而儒生親臨殿講相値,不得爲之之意,敢啓。傳曰,知道。
韓世良啓曰,卽今三司諸員,無一行公之員,在外·退待外,未承批之人,亦無請牌之規,故擧皆退處,一任瘝曠,雖在常時,事甚未安。況前頭迎勅時,侍從之班,末由備員,彼人所見處,無以成朝廷貌樣,尤爲可悶,何以爲之乎?迎勅之日不遠,事係緊急,合有變通之道,惶恐敢啓。傳曰,已下批矣,竝卽牌招。
以副提學金雲澤,校理金濟謙·李重協,修撰金鎭商,副修撰李德壽,執義洪禹傳,獻納申晳,正言金致慶牌不進罷職傳旨,傳于李正臣曰,推考傳旨捧入。
李正臣啓曰,今日儒生殿講時刻已過,而考官左議政李健命箚批纔下,而未及敦諭,考官左參贊任埅陳疏云,右尹李東馣,參考官戶曹參議黃龜河,俱以病不進,時刻姑爲差退乎?敢稟。傳曰,知道。
以備忘記,傳于李正臣曰,親臨殿講,事體自別,試官稱病不進,其在分義,殊涉未安,竝推考。
左承旨韓世良書啓,臣敬奉聖旨,敦諭于議政府左議政李健命處,則以爲臣情病俱苦,勢難冒出,屢違明命,罪合萬殞,不意近侍,來宣別諭,辭旨懇惻,且以向日事,縷縷爲敎。噫,臣之當退固久矣,豈以此規例間一事,敢懷悻悻之意,而大臣旣已箚陳,聖諭又盡開釋,則臣之區區情悃,終無以仰暴,而惶蹙悚慄之私分,萬倍於前矣。今不敢更有所煩籲,而賤疾方苦,無以自振,從當擔曳造趨,以少伸分義云矣,敢啓。傳曰,知道。
兪崇啓曰,今此親臨殿講正時,纔以未正三刻啓下矣。卽今正時已迫,而考官戶曹參判李德英,淸恩君韓配夏,改落點後,未及入來,時刻似當又爲差退,何以爲之?敢稟。傳曰,再明爲之。
李正臣啓曰,館伴爲任,萬分緊急,且迎勅儀節講定,尤不容少緩,而禮曹判書李觀命,別諭之下,尙不入來,事極未安,不可無別樣催促之擧。今明日內還朝事,更爲分付,何如?傳曰,允。
又以兵曹言啓曰,明日迎勅習儀時,本曹堂上一員,當以侍衛進去,而判書臣崔錫恒在外,臣尹慤入直,參議臣尹陽來御前通事預差進去,參知臣沈樘,以臺疏被斥,不得行公,侍衛他無推移之路,令政院稟旨變通,何如?傳曰,允。
又啓曰,因兵曹草記,明日迎勅習儀時,侍衛堂上,他無推移之路,令本院稟旨變通事,允下矣。參知沈樘,因臺疏因入,所當牌招,而臺諫未下批之前,不敢循例請牌,何以爲之?敢稟。傳曰,參知改差。
又啓曰,兵曹參知有闕之代,令該曹卽爲口傳差出,仍卽牌招察任,何如?傳曰,允。
吏曹口傳政事,以南道揆爲兵曹參知。
鄭亨益啓曰,副修撰金民澤,奉敎呂善長,昨日違牌,旣有只推之命,竝卽牌招,何如?傳曰,允。
以副修撰金民澤牌不進罷職傳旨,傳于李正臣曰,推考傳旨捧入。
兪崇,以吏曹言啓曰,寧陵冬至祭獻官,坡陵都正槮預差,行東恩副正槫塡差,書啓矣。實預差多人,俱以實病,不得受香,不得已以琅堤都正橝,改付標以入之意,敢啓。傳曰,知道。
又啓曰,勅使接見時說話,依例書入,而或不無未盡之語,令廟堂增刪,以備睿覽,何如?傳曰,允。
又以迎接都監言啓曰,本都監郞廳林象台外任代,司䆃寺主簿愼爾定差下,使之察任,何如?傳曰,允。
假注書曺命敎書啓,臣敬奉聖批,傳諭于京畿果川紫霞洞右議政趙泰耉所住處,則以爲臣五疏申懇,備陳不可冒進之勢,庶幾天地父母,曲垂矜允,而違命犯分,積有辜愆,威罰之加,拱手而俟者,今十有九日矣。乃蒙聖朝不加罪譴,復令近侍,臨宣恩批,辭旨肅溫,誨諭丁寧,一節加於一節,奉讀九頓,感激涕泣,不知所以仰復也。臣雖愚迷,亦豈不知聖眷之至隆,君命之至重,國事之可念,臣分之可盡,而第臣窮隘之情,前後一義,危棘之勢,至今有加,百爾思量,轉動無路,惟當戴恩訟罪,泯伏而待死而已。徐將以一疏,更請斧鉞之誅云矣。臣旣承偕來之命,姑爲仍留之意,竝以馳啓。傳曰,知道。
以開城留守狀啓,本府居牙兵等四名燒死事,傳于李正臣曰,燒死人等恤典擧行。
掌令宋必恒啓曰,請前承旨金一鏡罷職不敍。措語見上請當日仕進承旨,竝命罷職不敍。措語見上請前承旨任守幹罷職不敍。措語見上新除授持平魚有龍,時在慶尙道安陰縣任所,請斯速乘馹上來事,下諭。引嫌而退。反詈之言,雖甚可駭,旣有所嫌,勢難參啓。請掌令任泂避辭見上遞差。答曰,不允。下諭,及處置事,依啓。
左議政李健命箚曰,伏以,臣於病伏中,遽承儒生殿講時考官之命,臣誠驚惶震惕,罔知攸措也。臣之引疾哀籲,今已浹旬有餘,聖諭前後勤摰,而不得仰承,庭僚兩日咸造,而無計趨參,分義虧矣,情禮蔑矣。惟日俟譴罰之不暇,尙安有一分冒進之勢哉?且於昨日首輔之箚,尤有所萬萬惶蹙者。頃日枚卜時事,實係朝家擧措之重,非臣所敢議,而若其尸素失職之罪,非仍此一事而著焉,則雖或有外議之不相諒者,恐不必煩浼,而卽今賤疾彌苦,實無趨承之路,不得不冒死仰瀆於慈覆之下。伏乞聖明,將臣考官之任,移授他無故大臣,公私不勝大幸。取進止。答曰,遣承旨敦諭後,仍與偕來。
吏曹參議金在魯疏曰,伏以,臣頃於卒哭陪祭罷後,迤詣候班,遽聞承旨柳重茂投疏攻銓地甚力,退歸私次,縮伏累日,荐違嚴召,已不勝其悚懍矣。昨始得見其原疏,滿紙臚列,罔非所以壞亂朝廷,而其中罪狀銓官,尤極狼藉,直驅之於植私黨,錮言路之科,結之以朋奸日滋,縱恣成風。若依斯言,死有餘責,臣於是,震越駴怖,不覺體粟而口呿也。念臣無似,濫叨匪據,雖其地望,不足以服衆,鑑識,不足以別人,而然其區區之忠,只欲恢公平之路,杜讒奸之門,以贊初服淸明之化,顧何能一一求合於傍伺不脫者之心也?早晩顚沛,固所自期,今玆彈擊,不足驚怪,其言亦豈無可辨者,而臣實羞其呶呶,在臣之道,唯當引分斂避,以快言者而已,揆以朝家事體,亦宜早賜斥退,毋令久妨賢路,益觸駭機也。至於都堂圈錄,臣旣進參末席,同在於被斥之中,而猶不暇竝陳,日昨所新被槐院副提調之命,實係詞翰希闊之選,從古以來,未有如臣不文,濫竽其間,只合終始力辭,免爲輿人之笑,而亦姑未敢悉暴矣。噫,臣厚蒙聖朝如天之恩,常思萬一報答之圖,而不幸當險巇之世,處睢盱之地,反自陷於淫朋負國之罪,撫躬慚悼,更何言哉?應遞之職,一日虛帶,如坐針氈,不得不冒控危迫之懇,瀆擾於嚴廬之下。伏乞聖明,俯垂鑑憐,將臣本兼職任,亟行鐫罷,仍命重勘臣罪戾,以肅邦憲,以安私分,千萬幸甚。臣無任云云。答曰,省疏具悉。爾其勿辭,從速察職。
副提學金雲澤疏曰,伏以,臣猥叨本職,今將浹月,自顧私分,食息靡安,伏聞在外儒臣之疏,盛論新錄之非,而在職兩僚,仍此迸出,臣誠愕然,莫知其由。天牌之下,不敢祗赴,伏蒙聖慈,特靳例罷,臣尤惶蹙,無所容措。及見其原疏,則與臣同事之三臣,竝被詆斥,而其言雖有輕重之別,大抵責之以放倒廉隅,至有至廢草完議,苟且了當等語,臣以長席主事之人,其爲不安,有倍於他。第其所謂草完議者,不過臨圈之際,或慮取舍之携貳,預先會議而已,本非流來應行之法例也。臣略考館中日記,則無草完議而圈錄之時,非一非再,雖以近事言之,癸巳·丙申·丁酉等年,皆無前期完議之擧。由是觀之,則其非流來應行之法例,灼然明甚,而臣等於肅命之後,未圈之前,商確可否,停當完議,則一會之規,亦在其中,有何一毫苟且之端乎?且近年新錄時,無前期一會,而主錄·參錄之人,旣多儒臣之親好者,儒臣從兄,亦參其錄,而卽出行公,則今儒臣,獨以今番之無前期一會,看作大事,至以此,自畫於去就之際者,抑何故也?噫嘻,其心所在,不難知也。向者兩臣之疏,專出於沮戲新錄一事,換面迭攻,汲汲如狂,及其新錄旣完,計出無聊,則今爲此杜撰之說,必欲疵議而沮戲之,臣亦未知儒臣,有甚忙事而爲此擧耶?抑其所謂廉隅一款,同事諸臣,當初所遭,不過橫逆,而其後開釋,亦旣備至,則勉當新錄,理勢固然,而今乃斥之以冒沒者,豈非捃摭之甚乎?然臣旣據長席,其所侵詆,理當均受,此莫非臣不量時勢,忘擔重事之致,臣何敢晏然仍冒於榮次乎?召牌荐降,坐違未安,昨到闕外,略暴情實,而適値齋戒,疏未上徹,今又隨牌勉詣,而顧臣所遭,終不可冒昧趨承。伏乞聖明,特加諒察,亟遞臣職名,以謝人言,以安私分焉。臣方乞遞,不宜猥及他說,而事係本職之外,且有不容不及時變通者,敢此俯陳,臣尤死罪。臣於均田之任,事勢所迫,黽勉承命,首尾十餘朔,殫竭心力,竣事還朝,今已踰月矣。臣本無他才能,唯其一念,仰體朝家均賦之意,凡於施措之間,務使弛張得中,欲使公私俱利,惟恐民生之或受其害矣。近接忠州牧使宋堯卿所報,則謂以今年改量,大欠均役,損下益上,民冤騰天之中,本州尤甚,舊陳永無田形之處,以起混錄,闔境皆然,土品執等,有陞無降,民皆呼冤,將至渙散之境,仍請臣之速圖變通,臣於此,不勝驚駭訝惑之至。本州地大,最於一道,二萬結改量之際,量監一一得人,守令亦難處處親審,臣亦無以遍加照管,而臣行前後留住本州,恰過一朔,民狀爭訟,極其紛紜,而以陳起混錄爲言者,絶無以僅有。且旣隨其所訴,輒令釐正,又因算役,招聚境內之人,與臣所帶軍官,晝夜同事者,殆近數十百,而曾無混錄稱冤,則闔境之民,初何無一言,而今忽至於渙散之境乎?臣於當初,先觀土品之饒瘠,如提川等數邑,以其接近關東,另加降等,而本州則論以大體,不必別爲降等,故只依節目,從略陞降,而蓋其陳起一款,則本州之田,陳與起,各爲七千餘結,幾至相等,比諸他邑,不啻起小而陳多,何可以闔境混錄爲言哉?不幸年事告歉,應稅爲難,而前官今已遞來,臣亦又無親往査實之勢,此不過本州民習,巧於眩惑,爲此恐動之計,而且或奸吏隨賦徵稅,全無所利於其身,故敢爲幻弄於中間,而未及査出故耳。然,旣守土之臣,謂有民怨,將至渙散,請以變通,則臣當竢僨誤之誅,且旣復命,不當更以本任自處,則固不敢容喙於此事,而其在朝家爲民之道,一番査正,在所不已。請令本邑,一一摘奸成冊,上送於地部,與臣所捧草案,爲先憑準,且若行査檢,果如本邑所報,則先治臣矇不致察,使民渙散之罪,都監官以下,亦依事目論罪後,宜卽一一釐正,以解民怨。伏乞聖明,下臣此疏於廟堂,亟速稟旨變通焉。臣無任云云。
校理金濟謙疏曰,伏以,臣不幸濫吹於人所切忌之瀛選,畢竟狼狽,料之已審矣。臣於僚疏之後,宜不敢復進,而坐罷未久,旋蒙牽復,銜恩怵分,黽勉就列,慙懼之心,方且未已。日昨伏聞承旨柳重茂之疏,又復闖發,語益艱險,蒼黃退出,恭竢處分,而微衷未暴,嚴召荐降,臣進不能一日安於其位,退不得辭匪據而守分,則臣之情迹,可謂大窮蹙矣。伏惟日月之明,若覽臣疏,則或不無俯諒之道,而喉司壅隔,不通上下之情,嘻其甚矣。自前難安而徑出者,疏未嘗不入,而臣以臲卼之狀,一番陳懇,有何僭猥,而無端退却,只請出牌,是臣無似,見輕而然也,此亦臣難冒之一端也。玆敢隨牌詣闕,投疏徑歸,伏乞聖慈,察臣危迫之情,先賜鞶帶之褫,仍命永勿檢擧於淸塗,兼治臣前後逋慢之罪,以夬人心,以安賤分,千萬幸甚。臣無任云云。
校理李重協疏曰,伏以,臣於日昨直次,伏聞承旨柳重茂投進一疏,提論新錄,非如向者僚疏之自引爲嫌,而語益緊深,不得不留疏徑出,恭俟威罰,而荐違恩召,亦靳例罷,臣誠狼狽,不知置武之所也。臣之拙懶,本無榮達之心,而廁迹於刺蹙必爭之地,被人睢盱者,是臣不幸,他又何言?今雖一日十有召命,臣固不敢復進,而上下相持,至今未有處分,此由於區區賤衷,壅閼不通,而聖上之明,未能鑑燭而然耳。玆敢走詣闕外,仰伸苦懇,伏乞聖慈,悉賜務諒,削臣之職,勿復檢擧於名塗,仍治臣前後逋慢之罪,以快人心,以嚴邦憲,千萬至願。臣無任云云。
修撰趙文明疏曰,伏以,日月甚駛,禮訖喬山,虞·卒已過矣,仰惟聖孝,攀號痛隕,益復罔極。顧臣不肖,跡淹下邑,旣未奔哭於仙馭在殯之日,及授館職之後,聞卽趣裝登途,而所患瘴瘧,少歇旋劇,痰窒頭暈,不能作行。到處調息,寸寸前進,六日之程,一望乃抵,昨始來伏江郊,而身帶可辭之職,義不敢徑入,病狀之沈頓又如此,咫尺脩門,終不得進參於陪祭之末。此非但在臣私悰,終爲沒身之恨,揆諸分義,難逭闕禮之罪,臣實悚惕悚惕。臣於本職,廉隅所在,不敢苟焉受命,頃因縣道,妄進一疏矣,及承批旨,不惟不賜斥退,至諭以從速察職,是殿下誤意臣或有可堪之實,容有可出之義,故勉誨之此摯也。臣且惑且惶,愕然失圖,方欲更治辭疏之際,得見長僚疏本,其所譏切臣,不遺餘力。噫,務勝者之言,安得不然?然其顚倒輕重,眩亂本末者有之,則理不宜終默焉。蓋臣之初疏,專以被駁於儒臣之儒臣,不當冒沒廉恥,苟完館錄,爲主意。噫,主錄者,旣是冒當之人,則參錄者,其不可冒出也,其義較然,臣之引嫌,烏可已乎?頭䐉如此,節目間事,如草完議之或行或廢,所非可論,而皇皇汲汲,苟且了當之狀,斯亦可見,故臣果略爲提論,以爲傍輔之語而已,何嘗以此一節,爲臣去就之端哉?今其所當辨者,惟在於數臣者之非冒出,而此則難於爲說,一倂略去,只以不成說之勉當二字,閃過於末端,專以草完議一款,作爲大欛柄,迤蔓張皇。至引丙申新錄時事,以爲臣之從兄,亦參其錄,而卽出行公,欲以此爲脅持箝制之資,其爲計,吁亦齟齬矣,人之出處行藏,譬如煖寒飢飽,自適其可而已。義理無窮,不必强而同之,而況丙申時事,大與今日異,若使其時主錄者,耐彈冒恥,苟當薦事,果有如今日之數臣者,則從兄當日之去就,安知不如臣今日之處義乎?長僚所以替人而攻臣,盡力而爲言者,不過掩臣引嫌之本意,摘臣遣辭之枝業,結之以黽勉苟艱之說,則其亦大窘遁,而反以臣言,謂之捃摭杜撰,何其言之不自量也?兩臣之冒出,館錄之苟完,卽一世公議之所共駭歎,非獨臣一人之言,則未知捃摭者何語,杜撰者何辭,至於沮戲之云,臣之前疏,固已及此,今果然矣。不問言之曲直,事之虛實,斷之曰訿議也。此固今日黨論者之例習也。噫,彼數臣者之冒沒廉恥,苟完館錄之狀,旣如是,則臣固有一分羞惡之心,引以爲難進之義者,道理卽然,而一切驅入於沮戲之科,至以其心所在,不難知爲言,其禦人之習,亦太肆然矣。臣之區區所守,已悉於前疏,而今者譏斥之論,又發於僚席,則臣之不可冒出之端,於此益加,而一向虛帶,罪戾尤積。伏乞聖明,亟命削臣姓名於館錄,仍令選部,勿復檢擬,使私義靖而微分安,不勝大願。臣無任云云。
修撰金鎭商疏曰,伏以,日月如流,因山奄過,伏惟聖孝哀慕,益復罔極。臣頃忝憲職時,略辨韓祉構誣臣祖之實狀,伏蒙殿下,體先朝處分之嚴,察臣祖被讒之冤,斥祉而汙衊,諭臣以上來,臣伏地莊誦,感涕被面,因而職名順遞,私分粗安。向趁欑宮將啓,入臨哭班,因卒哭未過,尙滯京邸,不意迺者,柏府·玉署恩除之命,相繼而下,臣誠惝怳震惕,罔知攸措。噫,臣以自廢之蹤,無進之勢,且臣得見祉再疏,其所醜辱,比前尤僭,臣於是,痛迫憤惋,直欲無生。嗚呼,玆事委折,臣嘗辨之屢矣,朝家處分,亦旣嚴正矣。今祉,自知理窮暫屈,無以取勝,惟以謬辱爲事,狂噴亂嚷,至醜且悖,直一街巷間賈豎口氣耳,臣之從前與此人對辨羞辱,到今寧欲無言,而在臣痛冤情理,亦豈容全然無辨乎?臣請就其疏中最甚不成說處,略加辨破,而因論其縱恣無嚴之罪,以冀殿下之澄省焉。其疏曰,給令旗者,所以爲信於翊戴,俾知煥,而此行出於將令,又曰,翊戴方與煥面質,則奚暇越煥而引益勳乎云。信如其言,送旗諉脅,則是翊戴旣知煥諉脅,出於臣祖矣,當其面質時,所當捨煥而引臣祖,而終無一言累及於臣祖者,則臣祖之不給令旗,不使諉脅,據此可知。今祉之旣曰,俾知將令,又曰奚暇越引云者,豈非大相逕庭者乎?且以令旗一款,謂臣祖臣父之所不能辨,蓋臣祖,則自以橫逆之來,無辨爲主者,不特此一事而已。臣父則甲子春一陳訟冤之疏,卽爲泰東之黨所擊去,自是以後,辨誣之章,亦不敢復上矣。況令旗事之誣,晩發於甲子辨疏之後,則臣父雖欲致辨,得乎?至於依附賊積,顯蠱逆婦,着鐵相騎等說,一襲其父之醜言,而謂臣父曾不敢片辭陳辨云,噫嘻痛矣,人之爲言,胡至此極?臣祖自孝廟當宁以後,歷試內外,積,時在廟堂,其或因公相見,不是異事,而臣家之於積,言論臭味,不啻如氷炭,擧世所知,謂之依附者,其果一毫近似乎?其顯蠱云者,初出於媢嫉者構誣之說,而臣祖曾暴於對示之供,快蒙伸雪,言者反歸於擠陷之科,廢斥不復,其時事實,昭昭可徵,則泰東之引爲醜辱,已極無據,而祉又謂之登於彈章,欲以把作公議者,豈不萬萬駭痛乎?其曰着鐵云者,尤是孟浪無根之言,世豈有如許人,亦豈有如許事耶?此不過泰東之創出鄙說,必欲誣人,若以此謂之泰東父子相傳之符,則可矣,謂之廣播輿誦云者,誠未滿一哂也。若是而勒謂之爲一世所棄云者,尤豈成說乎?臣祖平生,受制三朝,致位宰列,友好先正,其見推許,且其前後薦擢,出於二三名相之手,而不幸爲爲世充健,德報仇者之所深嫉,顚頓擯斥,竟罹慘禍,執此以觀,則臣祖爲泰東輩之所棄則有之矣,爲一世所棄云者,誠可謂誣罔之甚矣。臣父之不曾致辨者,蓋以此等事,或已經辨破,故不欲爲疊床架屋之說,或萬不近似,故不欲爲撾翁盜金之辨,而況其時泰東輩,方以誣告,持臣祖,秋色迫近,臣父惟以本事之陳辨爲急,又奚暇呶呶於此等之辨哉?祉言有若眞有是事,而不敢發名者然,眞所謂求說不得者也。蓋當初泰東論啓臣祖之後,先大王屢下嚴批,痛加斥責,故恐無以成臣祖之罪,遂以不干本事,醜悖無倫之說,構虛揑無,公肆醜辱矣。今祉,世濟其惡,一種舊套,適見渠理窮之致,此何足病臣祖哉?祉又謂其父以言之不得行,不變東崗之守,自甘寒餓而沒云,蓋泰東自壬戌以後,罪斥多年者,實由於先大王,深惡其情狀,斥而絶之之故,而其一時甄錄,亦不過爲含垢藏疾之典耳。今祉,乃反比擬於古賢士,不得言而去者,渠雖欲褒其父,而獨不顧其言之猥哉?況泰東之言,至己巳而大行矣,其爵榮矣,其鬼不餒矣,其不及見己巳之歲,則是泰東之不幸也。祉,以己巳之贈官恤家,謂不干於其父之平生,有若以君子而受褒於小人者然,噫,自古賢人正士之立朝事君也,雖不免小小言議之或相參差,而若其大進退大是非之際,未嘗不爛熳同歸。昔范忠宣,當元祐初,所以待熙·豐舊人者,大似寬恕,至受譏責於劉元城諸人,而及夫章·蔡用事之後,則七十之年,不免嶺海之行,君子去就,固當如是,未聞生而顧瞻利害,仇視討逆之人,死而食報凶黨,受榮贈飽廩養,如泰東之所爲也。至若甘心士類,設機網打,嫁成參禍,魚肉人等,尤不覺心骨俱痛,此皆泰東輩平日所揣摩,而已驗於己巳者,則今祉之拭舌大言,反斥臣家者,獨不愧於心乎?大抵玆事,先朝處分,極其嚴正,仍降丁寧之敎於我殿下,便作傳授之訣,足以俟百世而不惑,則在祉之道,唯當自引其罪,圖蓋舊愆,而乃敢乘時猖獗,一疏再疏,至於舜誅四凶之說,文飾眩幻,隱然以先朝念切褒忠之旨,比同大堯之姑試凶人,敢請追改於殿下嗣服之初。噫嘻,祉亦先朝之一臣子耳,如有一分嚴畏惻怛之心,何敢以此言,發於今日乎?其縱恣無嚴之罪,不可勝誅矣。若其構誣臣祖,攻斥臣身,在渠特一細故耳。臣恐長此不已,則其流之弊,必至於無所懲畏,擧謂先朝處分,率可以追改,唯意所欲,變亂紛更而後已,其傷倫悖理,足爲寒心,念之至此,臣不可爲私痛,而實爲國家世道深憂也。伏乞殿下,深追先朝之志,念臣祖循國之勞,察祉構誣之狀,仍又留意於後弊之堤防,特下明旨,以正誣忠護逆之罪,使是非益明,處分益定,則非獨爲臣家之私幸,實有光於紹述之聖德矣。念臣自屛蟄以來,前後除命,率皆力辭,方以情理痛迫,急於伸暴,至於本職,人品不稱之狀,情勢難冒之端,俱不暇一二陳列。伏乞聖慈,俯垂諒察,亟鐫臣名,仍令選部,勿復檢擬,使臣得以歸身田廬,守分自靖,實天地大惠也。臣於治疏將上之際,以館職俱空,召牌下降,而未免坐違,罪尤萬死,亦望治臣逋慢之辜,以肅朝綱,公私幸甚。臣無任云云。
修撰李德壽疏曰,伏以,臣爲營姑母窆事,乍往東峽,卒事而返,行至楊根地,祗受本月初二日承政院有旨,以臣爲弘文館副修撰,使之斯速乘馹上來,臣聞命震惕,彌日不定,不敢趲程前進,輒因縣道,畢輸危忱,以俟明旨而處分,竊念臣形骸之疾,痼矣,前後之籲,殫矣,言責之任,尙曰匪據,論思之職,又何爲以見及也?向者猶以自劃爲辭,今則自劃,亦爲歇後語矣。直欲鑽入,而恨乏地縫,直欲遙興遠逝,而恨無翰翮,晝則咄咄自語,夜則遶床彷徨,但覺五內懣悶,無所愬告。噫,如臣以疾,則聞覩之俱妨,而五官不備,以文,則句讀之多礙,而一味鹵莽,今日瀛選所畀者,何等責任,而擧以委之於無能廢疾之人,視國家名器,若不甚惜。臣非私之榮,實爲公憂,況臣昔年,嘗豫斯選,其後改錄,乃復見汰,此不惟臣才學空疎,未厭衆望,亦由當事諸臣,知臣實病,不合近密。臣在其時,竊幸本情,見諒同朝,一身進退,謂無可憂,不料今者,一誤不足,至於再誤,顧臣才學,未有分寸進於數年之前,而疾病未嘗分寸減於數年之後,則始捨終取,臣實莫曉。夫淸資華銜,一時之所艶,父母鄕黨之所冀望,恒在於此,世之役知費機,火馳而求名,恒在於此,況今新化之初,聖君在上,有志之士,莫不彈冠願立於朝,於斯時也。翺翔禁闥,密邇耿光,橫經前席,討論皇王,尤豈非人生之至榮?臣之情性,顧豈有異於人哉,而天形膠固,雖欲進,而有物絆之,斯其命也歟?念臣蹤跡,永阻明時,其於時論,豈宜參涉,而但於儒臣縣道之疏,有不能無疑者。蓋今番館錄,誠有可言者。密地約束,突如其進,着忙着慌,氣像異常,甫了圈事,一時迸走,以此擧措,萬目創見,此其意必曰錄事爲重,廉恥奚恤,沮撓是虞,計不厭秘。噫,枉尺直尋,君子所唾,況今所枉者,不止於尋,而所直者,不能以寸,臣奚暇爲諸臣羞,有識傍觀,當作世道深憂耳?至於兪拓基退而陳疏,至請刊名朝籍,其自咎之意,不可謂不深矣。及其翼日堂錄之坐,不待承批,又復冒出,烏在其自咎之心乎?由初而言,則諸臣皆不免出處無據,以後而論,則他人一失,而拓基兩失。今儒臣强加區別,乃謂獨無所嫌,臣實愚昧,不知斯義,儻曰,自有黨論以來,無人不病,無事不謬,言之口敝,無寧墨墨云爾,則猶之可也,今旣不然,有所指陳矣。爲言之苟,乃至於此,臣雖不敢職名自居,其又可不言乎?使二臣者,得臣說而思之,其必不謂之厲己也,抑儒臣旣以館錄爲苟矣。諺云皮之不存,毛將安傅,館錄旣苟,則堂錄豈獨不苟?若臣固無去就之可論,則不以人言之有無,而有所加損,然自他人觀之,謂之添一情節,不其宜乎?伏乞聖明,察臣難强之疾,憐臣甚蹙之情,亟令刊臣姓名於新錄之中,俾名路無玷,私義獲安,不勝萬幸。臣無任云云。答曰,省疏具悉。爾等勿辭,從速察職。
司諫趙尙絅疏曰,伏以,臣之老父,年今七十有二矣,疾病侵尋,筋力日漸澌敗,居常有凜凜之憂矣。嚮者因山時,見差於陪扈之官,當寒往來,觸感非細,而猶不知委頓矣,自十餘日來,諸般症情,一倍添重,咳嗽喘急,晝夜苦劇,專廢飮啖,氣息沈淹。臣方憂遑煎灼,扶將以度,卽今情理,實無離側供仕之望,而喉司不諒,日請牌召,聖度天大,尙靳例罷,惶隕抑塞,不知所出。玆不得不疾聲號籲於孝理之下,伏乞聖明,亟削臣職,俾得專意救護,以伸人子至情,不勝幸甚。臣無任云云。答曰,省疏具悉。爾其勿辭,救護父病。
獻納申晳疏曰,伏以,臣頃忝館職,情勢難安,瀝懇陳章,未獲登徹,累違嚴召,罰止例罷,天恩所被,稍安微分。臣之父母墳,在畿邑經宿之地,而萬里使還,仍遭大戚,不敢謁告往省,此歲了且盡矣,私懷怵惕,不能自已。幸趁罷官時,爲往還之計,而不意新除遄及,召旨已下,臣在路承命,不知所出。臣本愚劣,最居人下,前後居臺,非止一再,而曾不能效一,言論一事,以補我殿下始初之治,每有除命,輒增駭汗。況此出納之職,地望尤別,非如臣不勝任者,所可濫竽?且以當品,得此任者,必階館職,臣於館職,旣有不可冒處之勢,則今不可冒當,事理較然,其何敢視若宿硏,而晏然趨命乎?顧臣所患痰火咳喘,實爲死病,當寒感頓,一倍危苦,歸抵近郊,末由前進,虛帶職名,萬分悶蹙。不得已從縣道陳懇,伏乞聖慈,諒臣情病之俱苦,特賜遞改,仍治臣逋慢之罪,以警具僚,千萬幸甚。臣無任云云。答曰,省疏具悉。爾其勿辭,從速察職。
掌令宋必恒疏曰,伏以,臣前後蒙恩,忝居臺職,凡幾遭矣,罷軟無能,曾無一毫裨補於振肅朝綱之事,每以犬馬之疾,上瀆宸嚴,罪合萬死。臣素抱痰病,入寒以來,一倍增劇,稠痰塞胸,喘喘欲死。今方閉戶深蟄,無望復爲完人,掌憲新命,遽及此際,臣誠憂憫狼狽,不知所出。抑臣於疾病之外,不可冒出者,更有一節。頃伏聞承旨柳重茂投進一疏,撓撼滿朝,醜辱之言,亦及於臺省云。臣之出入言地,非止一二,則彼之疏語,雖不專指臣身,其在自處之道,有不敢突然行公於疏批未下之前,故昨於召牌之下,未得祗承,只俟斥退,俾夬其心,不料聖度天大,罰止問備,臣於是,益切悚蹙,靡所容措。卽又伏見原疏,其所詆辱,惟意所欲,至以今之出入臺省者,無非頤指氣使之類,恣意凌藉,語極醜悖,臣看來,誠不勝駭惋之至。夫爲人鷹犬,受其唆嗾,惟所指使,而莫敢違忤者,自有其人,是豈人人所可忍爲,而今者重茂,何乃以此等穢惡之目,猝然加之於臺閣之臣乎?亦可謂不自反之甚矣,臣實恥焉。噫,位列臺司,名爲缺數字者,受此莫大之辱,而其何忍一刻靦然於言議之地乎?今仍監茶,庚牌又降,每每坐違,實涉惶隕,謹此來詣於禁扃之外,拜章徑歸。伏乞聖慈,曲加諒察,亟許鐫遞,仍治臣罪,以安私分焉。仍伏念,竊聞日昨憲臣疏中,論及大小章疏留滯之弊,竊意卽回轉環之量,更無留案之牘,而仄聽累日,非徒無效,倂與憲臣之疏,而尙今不下。夫人臣進言於君者,無論其言之是非邪正,皆出於各陳所懷,則或裁之以權度,或揆之以義理,可斥者斥之,可用者用之而已,何必拖引時日,無所可否,使是非靡定,中外疑鬱乎?況臺臣言事之疏,尤與等閑章奏有別,則任其留滯,終靳批語,豈不有歉於虛心聽諫之道哉?惟我先大王,臨御五十年間,一念憂勤,罔敢怠忽,朝臣章牘,一登睿覽,曾不淹晷,雖至深夜,未嘗停滯,肆致百度皆貞,萬務俱張,則今日臣庶之以此期望於繼述之孝者,爲如何哉?始初淸明之化,宜有以大副顒若之望,而何其大謬所圖,日益叢脞,駸駸有衰季委靡之象,臣實流涕之不足,繼之以痛哭也。詩云,天之方蹶,無然泄泄,此豈非殿下所省處乎?伏願聖明,繼自今奮發大志,痛加磨勵,俾無壅滯之歎,不勝幸甚。臣愚忠所激,不任憂歎,敢此附陳於辭疏之末,語多狂僭,不能知裁,死罪死罪。臣無任云云。答曰,省疏具悉。爾其勿辭,從速察職。
正言金龍慶疏曰,伏以,臣向來所遭僚臺譏斥之語,不比尋常,臣慙赧縮伏,不敢以言官自處,鎭日召牌之下,輒犯違慢之誅,而聖度天大,不加譴責,許久虛帶,幸獲呈單辭免,而旣異於勘罪罷官,則不可以一番呈遞,有所自恕,竊自擬後此,而雖獲牽復,亦未敢爲揚揚冒出之計矣。乃者諫省除命,遽及於已試僨敗之蹤,臣聞命震越,情地危苦,左右揣量,決無冒沒承當之勢。且於前正言趙最壽之疏,尤有所錯愕危怕者。夫最壽疏語,恣意譸張,直是白地急書而湊合。自古以來,奸臣凶孽,專擅跋扈之目,極口誣訐,無人或免,大小臣僚,盡入於一打之中,而噴薄之言,迤及於請寢竄儒之臺臣,臣於是,益不勝駭惋之至。夫泮儒之以所懷被竄,實是三百年所無之事,臣適在言地,略效匡救之忱,實出於納君無過之地,非爲一儒生分疏之計,今乃執此爲罪,亟請譴罷,而責之以分義道理。臣未知曲意慫慂,贊成過擧,然後方可合於分義道理耶?噫,當此世道危險,人心陷溺之日,最壽挺身投疏,倡爲疑亂恐動之言,罔念公議之可畏,甘作虎前之倀鬼,眞所謂不知人間有羞恥事者也。似此言議陋矣,臣不欲與之較辨也。雖然,旣被其詆斥,則理難晏然於職次,又況本院,方有削黜最壽之啓,其不可冒嫌參涉也,決矣,旣不得參涉,則亦何可一刻蹲據於臺端乎?懇乞聖明,察臣窮隘之情,特命鐫削臣職,以夬人心,以靖私義,千萬幸甚。臣於治疏將上之際,以賓廳次對,天牌降臨,不敢偃然坐違,謹此來詣於禁扃之外,而反覆思惟,末由入肅,玆敢投疏徑歸,臣罪至此,而尤萬萬矣。伏願亟命有司,勘臣負犯,使朝綱振肅,百僚知警焉。臣無任云云。答曰,省疏具悉。爾其勿辭,從速察職。
執義洪禹傳疏曰,伏以,臣蒲柳早衰,疾病纏綿,所患痰火之症,積年沈痼,每當寒節,輒復增劇,頃於因山時,哀遑奔走之餘,重患寒感,多日沈淹,而僚員不齊,牌召連下,怵畏分義,不敢引伏,累次詣闕,觸冒嚴寒,病狀越添,頑痰用事,閼塞咽膈,呼吸難通,氣息喘急,有時昏窒,擁衾流汗,作一語尸矣。昨仍僚臺處置,庚牌儼臨,而病難自力,竟未祗赴,罪合萬隕,罰止問備,臣誠惶感悚縮,靡所措躬,輒復露章自劾,仰請嚴誅。伏乞聖明,亟許鐫削,仍正辜犯,以警具僚,以安私分,千萬幸甚。臣方乞免,不宜猥及他說,而竊有耿耿之懷,欲效一日之責,玆敢冒昧贅陳,惟聖明之澄省焉。臣竊念君心勤忽,治亂攸分,聖德成就,學問爲本,是以古昔聖王,欲致其治,必以宵旰惕慮,不敢荒寧,爲之務焉。欲進其德,亦必以時敏日躋,緝熙光明,爲之要焉,豈不以非勤,則萬機至煩,而無以致庶績之熙,非學,則一心至危,而無以正萬化之源也哉?肆我先大王,四紀臨御,一心憂勤,日親機務,而挽百度惟貞之盛,日御經筵,而闡三聖相傳之竗,此所以化洽於八域,而治隆於百王者也。猗歟休哉。今我聖上,新服景命,休恤無疆,而帝王之孝,不在於蔬水哭泣之節,惟在承謨揚烈之盡其道而已。今日殿下之所當先務者,其不在於法先王之懋學乎?臣竊瞷殿下於嗣服之初,勵精勤勉,雖於深墨之中,猶且頻命召對,引接不怠,群下忻聳,皆謂吾王克勤之德,可趾先朝其凝之美矣。奈何比日以來,聽納稍倦,事務多滯,諸臣章疏,或有不卽賜批,以至大臣之箚,諫臣之疏,事體自別,而亦不下答,至於累日,臣竊惑焉,豈聖心存養未熟,怠忽易乘而然耶?噫,盤水朽索,厥有明訓,操舍之間,其幾可畏,苟非敬義之夾持,而誠正之交致,則安得此心之常存,而能免怠意之或萌乎?臣於是,竊恐聖意之寢不如初者,必由於惟主悲哀,未暇學問而致之也。昔皇明楊士奇,在英廟諒闇之初,首以山陵畢日,早開經筵,以進聖學爲請,蓋以人君之學與不學,實係國家之治亂,不可因喪而停輟故也。顧今喬山禮訖,卒哭已過,而尙未有開講之命,固知聖情哀隕,有所未遑,而惜乎時無士奇,莫有以勸講之說,警欬於吾君之側也。伏願殿下,繼自今,亟開講筵,頻接學士大夫,克盡典學之功,俾無寒曝之間,以致厥修之罔覺,則將見聖德之日新,而聖化之日隆,怠敬之相勝,非所可慮,而亦願殿下,毋忽於聽受之際,克勤於酬應之間,凡諸章奏,卽賜批旨,隨其是非,明示處分,俾絶停滯之歎,以昭淸明之理,是臣區區之望也。且臣竊見近日大小臣僚之呈告下鄕,太涉紛紜,丘墓省掃,雖情理之所不已,而當此國家多事,艱虞溢目之日,汲汲請由,有若失此時,莫可往省者然,相繼辭陛,位著殆空,聽聞之駭惑,固不勝言,而其在分義道理,亦豈非未安之甚者乎?臣竊爲之慨然也。宜令廟堂,量宜申飭,俾勿復然,不勝大幸。臣無任云云。答曰,省疏具悉。進言之誠,予深嘉納,而疏末事,令廟堂各別申飭焉。
上在昌慶宮廬次。
夜五更,月入軒轅星。
兪崇啓曰,明日親臨儒生殿講相値,視事頉稟。傳曰,知道。
又啓曰,小臣迎勅習儀進去,下直。傳曰,知道。
李正臣啓曰,大司憲李喜朝,持平魚有龍在外,執義洪禹傳,掌令宋必恒呈令,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而迎勅習儀相値,不得來會云矣,敢啓。傳曰,知道。
韓世良啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
李正臣,以都摠府言啓曰,今此迎勅擧動時,本府堂上,當有守宮一員,寶劍四員,駕前後侍衛二員,合七員備員然後,可以推移,而卽今見存十員內,副摠管李夏禎·李汝玉,俱以本任軍門進去,都摠管趙泰耉拜相之後,姑無朝家處分,有難輕請出代。副摠管昌寧君樟箇限已滿,移文該曹,箇滿代一員,令該曹卽爲口傳差出,以爲備員之地,而兵曹判書姑未及出仕,在前如此之時,亦有變通差出之例,今亦依此例差出,何如?傳曰,允。
又啓曰,卽接議政府錄事,以右議政趙泰耉所受命召,來納,何以爲之?敢稟。傳曰,遣史官傳諭。
又啓曰,右議政處偕來史官曺命敎身病猝重云,他史官替送,何如?傳曰,允。
傳于李正臣曰,今日卯時長寧殿御眞展奉,故璿源殿御眞,自內亦已同時展奉,此雖自內行之之事,政院知悉。
孝寧殿冬至祭親行是敎時,亞獻官望單子,傳于李正臣曰,初獻官書入。
李正臣啓曰,兵曹參議南道揆,旣有只推之命,更爲牌招,以爲習儀進參之地,何如?傳曰,允。
以兵曹參議南道揆牌不進罷職傳旨,傳于李正臣曰,推考傳旨捧入。
兪崇啓曰,校理金濟謙·李重協,修撰金鎭商,副修撰李德壽·金民澤,昨旣有只推之命,竝卽牌招察任,何如?傳曰,允。
李正臣啓曰,今日迎勅習儀時,贊禮禮曹判書李觀命,當爲進參,而以節目講定於勅使事,今方出去,豫差大司成沈宅賢,時未出肅,卽爲牌招,使之進參,何如?傳曰,允。
又以兵曹言啓曰,今二十日,文臣朔試射日次,而迎勅三度習儀相値,不得爲之之意,敢啓。傳曰,知道。
又以兵曹言啓曰,今十一月二十日,李氏稱名女人,自通化門入來,差備門外擊錚,極爲駭愕,令攸司囚禁治罪,同門守門將金宗杓,常時不能禁斷雜人,以致闌入,亦難免其責,推考,何如?傳曰,允。
又以吏曹言啓曰,今此迎勅習儀時,左贊禮禮曹判書李觀命,豫差行成均館大司成沈宅賢塡差,啓下矣。李觀命今方奉命出去,沈宅賢牌招不進,不得已以漢城府右尹李東馣,改付標以入之意,敢啓。傳曰,知道。
又以兵曹言啓曰,都摠府啓辭,今此迎勅擧動時,本府堂上當有守宮一員,寶劍四員,駕前後侍衛合七員備員然後,可以推移,而卽今見存十員內,副摠管李夏禎·李汝玉,俱以本任軍門進去,都摠管趙泰耉拜相之後,姑無朝家處分,有難輕請出代。副摠管昌寧君樟箇限已滿,移文該曹,箇滿代一員,令該曹卽爲口傳差出,以爲備員之地,而兵曹判書姑未及出仕,在前如此之時,亦有變通差出之例,今亦依此例差出,何如?傳曰,允事,命下矣。摠管雖已箇滿,未出之前,仍爲察任,乃是前例,不必變通,箇滿摠管樟,姑使察任,何如?傳曰,允。
李正臣啓曰,領議政·左議政·戶曹判書閔鎭遠,禮曹判書李觀命,來詣請對矣。傳曰,引見。
右議政趙泰耉疏曰,伏以,臣屢上瀝血之章,冀蒙照察,而每承批旨,輒失所圖,一回陳懇,一回勤諭,乞解益力,勉出愈摯,上下之間,誠感未孚,進退之際,義分兩虧,俟譴而未獲,求死而不得,跼天蹐地,靡所因極。竊念君臣,猶父子也,何辭不敢盡?臣嘗遭値不幸,橫被罔極之言,隆恩厚深,昧然若不知感承,惟以終己自廢,自劃於心,而亦嘗屢陳於章書之間,此豈臣所樂爲哉?誠以義有所不得不然耳。若其冒昧於賞藥之地,遲徊於因山之前者,都緣誠忱之有不忍,非以冤酷之爲少伸,違棄前言,放倒廉隅,衆目同盱,十手共指,知其如此,而隱忍奔走,環顧初心,未嘗不恧然且縮,度一日如三秋矣。誠無顔面更擧於羞惡之場,一退之後,寧有復進之理哉?昨又伏見首揆箚本,乃以枚卜時事,引以爲咎,至曰未及往復停當,昏謬做錯,僚相以此呈告云云,臣之臲卼不安之勢,轉加一層矣。臣於廞衛將啓之日,猝膺爰立之命,此豈賤臣微分,所敢承當,而一辭之後,倉卒肅命者,初非有仍因蹲冒之計,只以啓殯·拭棺·復土等諸節,俱係職掌,事勢迫急,他不暇顧,畢事之後,卽返鄕廬者,豈有他哉?到今思之,率爾輕出,致駭觀瞻,人之嘲姍,何所不至?懷慙于中,追悔莫及,今臣不可復進,於此益決矣。如是而强進,則不幾近於笑罵,從他笑罵,好官我自爲之者乎?古語曰,皮之不存,毛將安傅?今兩相,皆以枚卜時事,互相引嫌,則其所被卜之人,不敢復以其職自安者,此其事理,不啻較然。顧今國勢之岌嶪,誠如聖敎,客使入京,亦且不遠,尤不宜虛施恩禮於決不敢進之臣,致誤國事也,亦明矣。伏乞聖慈,俯賜鑑燭,許解臣職,改卜賢德,召還史官,俾令禮分俱全,公私兩安,前授命召,終非久留鄕外之物,不得不復此還納,而月廩輸送之命,亦非私分之所敢安,不仕而受廩,古無是義,況今臣不敢以大臣自居,尤何可冒受?亦乞成命之收回焉。臣無任云云。傳曰,遣承旨敦諭,仍與之偕來史官,則召還。
兵曹判書崔錫恒疏曰,伏以,皇天降割,聖考賓天,日月不居,因山·卒哭,次第已過,伏惟聖上積年焦遑之餘,竟遭天崩之變,孺慕之痛,益復無涯,雖窮山絶海,莫不奔走悲號。況臣立朝四十年,偏蒙先大王特達之知,年除歲遽,致臣崇顯,冀效涓埃,糜粉爲期,遽抱攀髯之痛,未遂褥蟻之忱,瞻望喬山,但有血淚。不意本兵新除,出於千萬夢寐之外,聞命驚惶,措躬無地。臣於年前,屢叨此任,莫補絲毫,徒積尸素,居常悚惕,迄玆未已,其何敢重入已試蔑效之地,以益其罪戾也哉?且臣罪積不孝,慈母見背,三年塊苫,縷喘苟延,爲就靜便,退伏荒郊,隨分飮啄,以畢餘生,而犬馬之齒,已迫七旬,蒲柳之質,易於凋朽。哭泣悲哀之餘,凡百精力,日益消耗,眼視昏花,不辨點劃,牙齒盡脫,殆廢嚼物,兩臂麻痺,艱於運用,巾櫛衣帶,動輒須人,脚部萎憊,行步蹣跚,戶庭之間,亦不能自致,自知病廢,望斷朝行。追思往事,若隔前生,雖欲强起趨命,有不可得,自非然者,臣受恩最甚之人,當聖上嗣服之初,有此新命,臣雖至愚,亦豈不知追先帝報陛下之義?顧臣病狀,如上所陳,區區願忠之誠,終不得自遂,環顧平生,撫躬自悼。矧當勅行垂到,動駕不遠,侍衛之列,不可不備員,而自量癃痼之身,萬無轉動之勢,不得不疾聲哀籲於嚴廬之下。伏乞聖慈,俯諒血懇,將臣本職,亟賜鐫遞,回授無故之人,使重務無曠廢之患,環衛無缺員之弊,不勝萬幸。臣無任云云。答曰,省疏具悉。雖平常之時,本兵之任,不宜暫曠,矧今此時乎?卿其安心勿辭,從速行公。
上在昌慶宮廬次。停常參·經筵。
李正臣啓曰,大司憲李喜朝,持平魚有龍在外,執義洪禹傳,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
以備忘記,傳于兪崇曰,明日乃無故日,儒生殿講爲之。
李正臣,以備邊司言啓曰,因政院啓辭,勅使接見時說話,令廟堂增刪事,允下矣。就政院書入措語,略加添刪,送于政院,改書以入之意,敢啓。傳曰,知道。
又以兵曹言啓曰,今此迎勅擧動時,本曹兩驛,騎馬四十匹內,除病傷馬,各差備應把之數,無路推移。京畿驛馬,限八匹補把,以充不足之代事,本道監司處,分付,何如?傳曰,允。
兪崇啓曰,明日開政事,命下,而親臨殿講相値,院中只有臣及左副承旨李正臣,入侍及政廳,無以推移進參,政事,何以爲之?敢稟。傳曰,再明日爲之。
又以禮曹言啓曰,今此冬至各道所封方物,今日開坐看品,則慶尙監司趙泰億所封方物中,大殿,角弓三張·狄磨箭二部·片箭二部·鳥銃一柄·獐皮一張·衫兒鹿皮一張·豹皮一張·大紫石硯二面·中紫石硯一面·少紫石硯一面·竹梳四十箇。中宮殿,少紫石硯一面·梳省四枚。慶尙左兵使李順坤所封方物中,大殿,角弓三張·狄磨箭二部·片箭二部·鳥銃一柄·衫兒鹿皮一張·獐皮一張。慶尙右兵使柳就章所封方物中,大殿,角弓三張·狄磨箭二部·片箭二部·鳥銃一柄·虎皮一張,獐皮一張,衫兒鹿皮一張。全羅兵使沈榗所封方物中,大殿,角弓二張·狄磨箭一部·片箭二部·鳥銃一柄·結弓獐皮一張。咸鏡監司尹憲柱所封方物中,中宮殿,剪子三把·引導三柄等物,俱是今番傳敎中姑減之物,而關文未到之前,有此復舊封進矣。旣已姑減,則捧入未安,還爲下送,何如?傳曰,允。
上在昌慶宮廬次。停常參·經筵。
大妃殿·大殿·中宮殿,政院單子問安。答曰,知道
大妃殿·大殿·中宮殿,朝廷·二品以上·六曹奉慰問安。答曰,罔極。
大妃殿·大殿·中宮殿,藥房問安。答曰,罔極。
李正臣啓曰,大司憲李喜朝,持平魚有龍在外,執義洪禹傳,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而儒生親臨殿講相値,勅使入京,亦且不遠,依前例限勅使回還間,姑停之意,敢啓。傳曰,知道。
兪崇啓曰,領議政金昌集,左議政李健命,戶曹判書閔鎭遠來詣請對矣。傳曰,引見。
又啓曰,親臨儒生殿講正時已迫,而試官改付標望單子,姑未啓下,大臣今方請對,遲速有難豫定,時刻不可不差退,何以爲之?敢稟。傳曰,知道。
巳時,上御養正閤。領議政金昌集,左議政李健命,戶曹判書閔鎭遠,請對引見。入侍,領議政金昌集,左議政李健命,戶曹判書閔鎭遠,右承旨兪崇,假注書柳應煥,編修官金克謙,記事官趙昌來。金昌集進伏曰,日氣猝寒,聖體,若何?上曰,無事矣。昌集曰,連見遠接使狀啓,則勅使直往山陵事,縷縷開諭,終不回聽,重臣旣已下去,姑未知何以停當,而蓋以告訃使狀啓及咨文觀之,則致祭勅使,當追後出來,今玆勅行,別爲先送,似是分明,非假托皇旨之言矣。彼當來弔魂殿,不必奠陵,而必欲直往山陵者,蓋以彼國之俗,歸重山陵而然矣。第以魂殿·山陵輕重自別之意,更爲開諭,彼若堅持不聽,則似當許之,而彼往山陵,則其在待客之道,自上雖不擧動,似當遣大臣接待,而卽者又見所送行文,則只請引路一官員矣。己丑年弔勅,欲往山陵之時,不可無主人爲言,則彼曰,有守侍陵官與遠接使,則何可謂之無主人云,而今番則大臣及都承旨,出往弘濟院,仍爲偕往陵所,似宜。至於郊迎一節,雖無勅書,旣有香·幣,故頃日有所定奪矣,彼旣以香·幣,設奠於山陵之後,則似無郊迎之擧,魂殿弔祭節次,亦無可論矣。李健命曰,彼無魂殿致弔之事,則自上接見一節,極其難便。曾前則勅使奉安弔文及賜物於正殿中,則自上行哭四拜禮於殿庭,而今則彼無入來正殿之擧,且無致祭魂殿之節,則聖上哭擗之禮,似無可施之處。且旣無主客弔慰之禮,則勅使留館時,亦難無端往見,而彼則欲見世子·宗室弟姪云,此等許多難便節目,何以爲之耶?分付遠接使,使之反覆講定停當後,以爲卽速擧行,何如?昌集曰,旣非弔勅,則接見一事,亦涉難便,以此曲折言之,則彼必有答矣。健命曰,彼則姑無冊封之事,故謂之世子,而且欲見弟姪云,此則何以爲之?閔鎭遠曰,彼則以山陵爲重,故有此奠陵之說,而我國之禮,則以魂殿爲重,若行弔祭於魂殿,則有若在我國,尤爲榮感者然,而善爲說辭,則庶可動聽,彼若終往山陵行祭,則禮節之節節防礙,誠如大臣所達。朝者已以此意,行關於遠接使,而更以今此榻前所達,分付遠接使,何如?上曰,依爲之。健命曰,郊迎擧動,以二十六日爲定,而如無郊迎節次,則勅行不必遲滯,以二十五日入京,似好矣。上曰,依爲之。昌集曰,接見說話,頃已書入,而勅行入來後,或有接見之事,則說話與初啓下者有異,此亦改爲停當,何如?上曰,依爲之。健命曰,都承旨例有出往弘濟院之事,而李縡今已遞職,其代卽爲差出,然後可免窘急之患矣。且兵曹參議南道揆除拜本職之後,尙不行公者,蓋以今自免喪之故,爲出仕之未安,而此則不然,雖以先輩定論及禮經所載觀之,元無不仕之義。況緣卒哭相値,今始免喪於禫月已過之後,則以此爲言,尤涉太過。別爲催促,使之卽爲應命,而卽今堂上官,多有坐罷,擬望之人,甚爲苟簡,別爲敍用,然後可以備擬耳,敢達。上曰,敍用,可也。昌集曰,別單書入乎?上曰。唯。健命曰,銓曹事,頃已仰達矣。堂上無故備員,然後可以爲政,而參判李澤實病甚重,不得行步,判書宋相琦出往江郊,無意入來,參議已遞,而參判則不得差出其代,故政曹不成貌樣,開政每輒遷就,極爲可悶矣。伏望特爲留念,使之備位,則開政一節,似不苟艱,敢達。上曰,都承旨今日差出,可也。昌集曰,今日開政乎?上曰,唯。
午時,上御養正閤,親臨殿講時,入侍,右承旨兪崇,左副承旨李正臣,注書姜必愼,假注書柳應煥,編修官金克謙,記注官趙昌來,試官左議政李健命,戶曹判書閔鎭遠,淸恩君韓配夏,參考官禮曹參議金在魯,兵曹參知尹陽來,兵曹佐郞徐宗厦,禮曹正郞李慶錫。李正臣進伏曰,收栍時,兩注書輪回爲之之意,敢達。上曰,唯。正臣曰,寄齋幼學申致遠,已入於講件記中,而身病猝重,不得參講矣,敢達。上曰,唯。假注書柳應煥呼生員李誠一,誠一進講書傳。應煥收栍,進伏上前曰,純不矣。注書姜必愼呼生員申命相,命相進講書傳。必愼收栍,進伏上前曰,純不矣。應煥呼進士李楫,楫進講周易。應煥收栍,進伏上前曰,純不矣。必愼呼進士朴光世,光世進講孟子。必愼收栍,進伏上前曰,一粗六不矣。必愼呼生員李鎭華,鎭華進伏書自不。必愼進〈上〉前告曰,自不矣。應煥呼生員金檀,檀進講書傳。應煥收栍,進伏上前曰,二粗五不矣。應煥呼幼學李之慶,之慶進伏書自不。應煥進上前告曰,自不矣。必愼呼幼學金弼齊,弼齊進講孟子。必愼收栍,進伏上前曰,二粗五不矣。必愼呼幼學李運興,運興進講書傳。必愼進告上前曰,一粗六不矣。應煥呼幼學申思億,思億進講孟子。應煥收栍,進告上前曰,純不矣。必愼呼幼學李根,根進講書傳。必愼收栍,進告上前曰,六通一略矣。必愼呼幼學金錫虎,錫虎進講孟子。必愼收栍,進告上前曰,五略二粗矣。應煥呼幼學金一黃,一黃進講孟子。應煥收栍,進告〈上前〉曰,三粗四不矣。應煥呼幼學李厦肇,厦肇進講書傳。應煥收栍,〈進告土前曰〉,四略三粗矣。應煥呼幼學姜德輝,德輝進講中庸。應煥收栍,進告上前曰,一略二粗四不矣。必愼呼幼學李世良,世良進講書傳。必愼收栍,進告上前曰,三粗四不矣。必愼呼幼學崔憲柱,憲柱進講書傳。必愼收栍〈進告上前曰〉,二粗五不矣。應煥呼幼學韓頤朝,頤朝進講書傳。應煥收栍,進告上前曰,三略四粗矣。必愼呼幼學朴致文,致文進講孟子。必愼收栍,進告上前曰,五略二粗矣。應煥呼幼學李濟,濟進講書傳。應煥收栍,進告上前曰,二粗五不矣。應煥呼幼學宋徵啓,徵啓進講孟子。應煥收栍,進告上前日,一粗六不矣。必愼呼幼學鄭觀賓,觀賓進講孟子。必愼收栍,進告上前曰,二粗五不矣。必愼呼幼學羅壽龍,壽龍進講孟子。必愼收栍,進告上前曰,四略三粗矣。必愼呼幼學姜弼周,弼周進講書傳。必愼收栍,進告上前曰,三粗四不矣。講畢後,仍爲課次以入。李健命進伏曰,卽見遠接使兪命雄狀啓,則彼人爭執之事,漸次張大,初則以拜陵行祭爲言,今則主上率百官出往陵所,以示感恩之意云云。蓋弔問之道,勿論尊卑,固當來弔於喪處,而今以主上親往感祝爲說,此實無前之擧也。今朝以奠陵事開諭之意,已爲分付於遠接使,而此則尤不可聽從。在彼之道,旣承皇帝往唁之言,則入城來弔於魂殿,禮也,必欲邀見陵所者,殊失弔唁之體也。以此爭執之意,更爲分付遠接使,何如?閔鎭遠曰,主上出往山陵,同參祭奠,揆以情禮道理,在所當然,而陵所受弔,非禮也,不行弔而參祭,亦非禮也。譯官旣以聖上哀疚之中,氣候不平言之云,而不但以病患爲言,非禮之事,決不可聽從之意,開諭爭執,何如?上曰,依爲之。健命曰,只以病患爲托,則彼必不信,我亦有示弱之嫌,惟當援據禮法以爭之,而以此所達,書出擧條,卽爲下送,何如?上曰,唯。健命曰,今日凡事,亦多可慮矣。表石碑閣,以板壁障之,堅着鎖金則好矣,而他國之人,拜陵行祭,則事當倣依帳殿,而陵內廣闊,全無限界,若自曲墻,限丁字閣前,令訓鍊都監分左右設布帳,以爲遮蔽碑閣之地,則似好矣。上曰,依爲之。鎭遠曰,小臣極爲惶恐而敢達矣。卽今親臨殿講,實非緊務。向者小臣,以承旨持公事入侍,魂殿親行祭奠之意,有所仰達。其時聖上,卽賜開許,臣伏不勝欽仰頌祝,而當此極寒,殿講則設行,而今日魂殿祭奠,又令攝行,此實有歉於聖上聽言之量矣。聖上儻或俯察臣憂愛之忱,必擇芻蕘之說,則似有光於翕受之德,故區區所懷,冒死更陳。上曰,唯。
上在昌慶宮廬次。停常參·經筵。
夜自一更至三更,巽方有氣如火光。
兪崇啓曰,明日常參·經筵,取稟。傳曰,停。
李正臣啓曰,大司憲李喜朝,持平魚有龍在外,執義洪禹傳呈辭受由,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
兪崇啓曰,卽者吏曹郞廳來言,今日爲政事,命下,而判書宋相琦陳疏出往江郊,參議未差,參判李澤病不來,不得開政云。參判李澤卽爲牌招開政,何如。傳曰,允。
又啓曰,吏曹參判李澤牌不進,推考傳旨,今方捧入,而都承旨差出,一時爲急,更卽牌招開政,何如。傳曰,允。
李正臣啓曰,吏曹參判李澤再招不進,推考傳旨,今方捧入,而聞其實病甚重,勢難赴政。參議未差,判書出去江郊,所當請牌,而疏批未下,不敢循例請牌,何以爲之?敢稟。傳曰,參議前望單子入之。
吏曹參議前望單子,申思喆落點。
兪崇啓曰,都承旨差出,一時爲急,而新除授吏曹參議申思喆,時在全羅監營任所,未及上來,參判李澤,因其實病,再招不進,一日三牌,有傷事體。判書宋相琦疏批已下,卽爲牌招開政,何如?傳曰,允。
又以迎接都監言啓曰,本都監郞廳李潗身病猝重,不得行公,其代司宰監主簿李宜祿差下,使之察任,何如?傳曰,允。
李正臣,以兵曹言啓曰,自前勅使到弘濟院以後,大小動靜,例以傳語馳啓矣。今此勅行到弘濟院後,自其處若有詣山陵之擧,則往回道路及到山陵後節次,亦當馳傳啓達,以此豫爲分付京畿監司處,別定差使員,着實擧行,而沙峴以南,則依例以禁衛營軍士,替傳,何如?傳曰,允。
又以御營廳言啓曰,前副修撰李德壽,本廳軍色郞廳,啓下,而方在罷散中,時無職名。令該曹例付軍職,冠帶常仕,何如?傳曰,允。
又啓曰,同義禁沈宅賢·李德英,竝卽牌招察任,何如?傳曰,允。
以金始燁爲假注書。
傳于兪崇曰,慈殿進上各道朔膳及物膳,依前中宮殿時例封進,方物進上,依前勿爲封進事,有敎矣。慈敎至此,不得不奉行,以此分付該曹。
記注官權相一啓曰,臣承命命召傳授次,馳往于果川紫霞洞右議政趙泰耉所住處,則以爲今此命召,前旣三納而三還,惶恐不敢復上,淹過數旬矣。臣之情地,終不可冒進,昨又申懇,竝此封還,不意近侍,暮夜跋來,更爲傳授,伏地震越,罔知所以爲計,祗當泯伏訟罪,以俟早晩收還之命云矣,敢啓。傳曰,知道。
左承旨韓世良,今十一月二十二日成貼狀啓,臣敬奉聖旨,馳到果川紫霞洞議政府右議政趙泰耉所住處,傳宣敦諭,則以爲今臣情地之危棘,轉加一層,恭將血懇,備陳其不敢復進之勢,以俟處分,再下敦諭之命,至令承旨與之偕來,未知聖明,何取於無狀之一小臣,而過加恩禮,一至此哉?感激涕血,不省死所。臣若可進,豈待聖諭之屢勤?形格勢拘,轉動末由,違命犯分,積有辜愆,如是而不被罪譴,亦豈臣心之所安?只自泯伏,日望威罰之加云矣。臣旣承偕來之命,姑爲仍留之意,竝以馳啓爲白臥乎事。啓下。
李正臣,以司僕寺官員,以一提調意啓曰,外司僕德應房奉安,先朝大王·王后神輦·屋轎,合爲十六坐,而其中仁祖大王·仁烈王后·莊烈王后·孝宗大王·仁宣王后·顯宗大王·明聖王后·昭顯世子,所御神輦八坐,尤甚破落,木物·宇里外,疋段·什物,擧皆腐傷,故今番大行大王發靷敎是時,所用空輦,以顯宗大王輦輿修改取用,而先朝列聖所御之物,已經祔禮之後,一向奉安,任其腐朽,事體未安。今番修改顯宗大王神輦一坐及肅宗大王神輦一坐,屋轎一坐,仁敬王后神輦一坐,仁顯王后神輦一坐,端懿王后神輦一坐,合六坐外,其餘久遠神輦·屋轎合十坐,自本寺依舊例燒火,何如?傳曰,允。
兪崇啓曰,吏曹判書宋相琦牌招事,命下矣,時在江上,城門垂閉,明日待開門牌招之意,敢啓。傳曰,知道。
吏曹判書宋相琦疏曰,伏以,臣於日昨,卒哭祭班甫罷之後,得聞承旨柳重茂投疏,論斥銓曹用人之失,未知措語之如何,而縮伏俟命,已至累日矣,今始得見疏本,則其所爲言,至爲危怕,臣看來毛骨俱竦。噫,臣於銓地,豈有一分冒居之勢,而只以因山纔訖,卒哭未過,臣子分義,未忍決退,不免黽勉遲徊,擬欲挨過大政,卽爲乞身之計,一日在職,如坐針氈,早晩抨殫之發,固已知之矣。今其疏語,首以用舍偏係爲言,一篇主意,專在銓曹物色排布,阻塞言路等說,已是危怖之甚,而至於朋奸日滋,縱恣風成,出入臺省者,無非頤指氣使之人云,則此乃從古權奸柄國,勢成威立者之所爲,以此加之,其罪如何?雖伏斧鑽之誅,未足以自贖矣。都堂會圈,臣旣進參,此亦同在被斥之中,而猶有所不暇言者矣。臣忍過卒哭,擬待大政,可謂愚且迂之甚矣,如是而仍蹲不去,不但臣私義之萬萬不敢,亦未知前頭駭機,至於何境而後已。臣之一身,雖不足言,其於辱朝廷,何哉?玆不得已扶舁病軀,徑出國門,臣罪萬死。惟是臣受恩深重,無一報效,情勢所迫,作此逋慢之行,魂宮係戀,宸極在望,眷顧徊徨,自不覺悲涕之交下也。儻殿下,以臣先朝一舊物,特軫帷蓋之恩,許解本兼職任,俾得優游自在,以畢餘生,則臣雖死之日,猶生之年,而臣之負犯,不可倖逭。亟命攸司,重勘臣罪,以夬言者之心,則臣亦甘心不辭矣。臣無任危迫俟罪之至。答曰,省疏具悉。卿其勿辭,從速行公。
兵曹判書崔錫恒疏曰,伏以,臣於日昨,冒上辭本,敢陳疾病實狀,蘄蒙淵鑑之垂諒矣,伏承下批,非惟不賜兪音,辭旨諄切,促臣行公,莊誦再三,撫然失圖,不知所以容措也。臣本空疎謭劣,無所比數,氣賦虛薄,癃尫疲瘁,不敢自同於恒人,雖在盛狀之時,剸煩理劇,本非可堪,到今遲暮之年,新經茶毒之痛,重以昨今年來,荐遭逆理,慘戚憂哀,摧剝之餘,些少精力,澌頓無餘,神志荒耗,若墮煙霧,朝晝所爲,全不省錄。素患風眩之症,有時猝發,則胸膈瞀亂,泯然若垂絶者然。且於年前,重經墜傷之患,得蒙天恩,幾死僅甦,而違骨之症,至今猶存,脛脚酸疼,行步艱辛,兩臂顫掣,全廢運用,已成廢疾之人,更無陳力之望,而猶且貪恩戀寵,重蹈宿硏,則犯古人鍾漏之譏,貽國人唾點之資,而將未免顚仆於道路。殿下雖以簪履之舊,有此收召之擧,到此地頭,豈無悶然矜惻之念乎?臣於此際,伏見政院有召,自上以大政之遷就,酬應之緊急爲慮,責之以世祿休戚之義,臣於是,尤不勝惶懍悶塞之至。都政過時,事務多滯,客使到京,期日已迫,此時此任之不容久曠,臣雖愚昧,亦何敢恬然而莫之恤乎?顧此病根,出於積年所傷,非鍼藥所可收效,而轉輾沈痼,已入膏肓,實無自力登途之勢,不得不冒死瀆擾於嚴廬哀疚之中,臣罪尤萬萬矣。伏乞聖慈,察臣衷懇之悲苦,憐臣疾病之危綴,將臣本職,亟賜遞改,使重務毋曠,宿衛毋缺,仍治臣未卽承命之罪,以肅朝綱,不勝幸甚。臣無任煎灼祈懇之至。答曰,省疏具悉。卿其勿辭,調理行公。
上在昌慶宮廬次。停常參·經筵。
李正臣啓曰,大司憲李喜朝,持平魚有龍在外,執義洪禹傳呈辭受由,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
慶尙監司狀啓,十一月朔薦新及朔膳生靑魚,限內不得封進,應封官昌原府使李守身,金海府使柳濬,固城縣令李之彬,熊川縣監趙由恒,漆原縣監丁福謙,鎭海縣監南峑等罷黜,臣亦惶恐待罪事。傳曰,勿待罪事,回諭,封進官推考。
執義洪禹傳三度呈辭。傳曰,還出給。
兪崇啓曰,吏曹判書宋相琦牌招不進,推考傳旨,今方捧入,而退在江上,無意入來,參判李澤,以實病陳疏入啓,參議申思喆,時在全羅道監營任所,尙未交龜,都承旨差出,一時爲急,而今日中無以開政,何以爲之?敢稟。傳曰,參判卽爲牌招。
又以迎接都監言啓曰,勅使,山陵行祭與否,姑未停當,而如或直往山陵,則祭物不可不豫備,祭物器數物目,別單書入,以此分付各該司,使之措備以待,典祀官,令該曹差出,何如?傳曰,允。
李正臣啓曰,本兵之長,爲任緊重,當此多事之時,尤不可一任其退在,而判書崔錫恒再疏承批,且其所患,亦非大段,而別諭之下,不卽入來,其在事體,殊甚未安,更以卽速入來,無曠重務之意,別爲催促,何如?傳曰,允。
又以備邊司言啓曰,兵曹判書崔錫恒催促入來事,前已定奪矣。再疏承批之後,尙無趨命之意,卽今勅行臨迫,決不可退在郊外,以致緊務之曠廢,而稱有身病,不欲遽然出仕,揆以事體,殊涉未安。兵曹判書崔錫恒,更加催促,俾速入來。吏曹判書宋相琦,當初出城,旣涉過當,日昨榻前,亦以勉出之意,有所陳稟,而辭疏亦已下批矣。卽今政曹亞席,或病重或在外,知申差出,一刻爲急,而久未得開政,事甚未安。吏曹判書宋相琦,亦爲牌招察任,何如?傳曰,允。
兪崇啓曰,吏曹判書宋相琦,以備局草記,纔已出牌,而參判李澤,特召之下,不爲膺命。都承旨差出,一時爲急,而開政遷就至此,事甚未安,參判李澤,亦爲一體牌招,何如?傳曰,允。
又以禮曹言啓曰,仍本曹判書·遠接使聯名狀啓,備局覆啓,勅使處山陵致祭儀註磨鍊下送事,允下矣。勅使處,所送儀註,則令承文院繕寫,別定禁軍騎撥,下送于遠接使處,以爲傳給之地,又一件正書以入,以備睿覽之意,敢啓。傳曰,知道。
右副承旨鄭亨益書啓,今月二十二日戌時量,還奉御貼,回程上京緣由,旣已馳啓爲有如乎,卽到高陽,日勢猶早,足以入城復命是白乎矣,不幸身病,自下去時,猝然暴重,輾轉添劇,見今症形,寸步難進,不得已掩伏旅次,莫重御貼,如是稽滯,極爲惶恐事。踏啓字。
兪崇啓曰,備邊司郞廳,以大臣意來言,勅行以明日當抵弘濟院,而卽聞已到弘濟院,領議政·都承旨,事當卽爲出去接待,而城門已閉,明曉開門,稟旨差早,而都承旨尙未差出,曾有他承旨代往之例,亦宜稟旨擧行云。明日金虎門待罷漏,請出標信開門,而廳中只有臣崇及左副承旨李正臣,何承旨進去乎?敢稟。傳曰,右承旨進去。
吏曹參判李澤疏曰,伏以臣喘逆之症,自前月一倍添劇,萬無束帶供仕之望,而適値僚席一空,推移無地,雖不得不忍死參政,而若其禁庭出入之際,擔曳顚仆,叫呼呻楚之狀,衆目俱見,莫不駭懼矣。又自再昨,重觸風寒,症情越添,頭腦疼痛,精神不能收拾,胸脅牽縛,氣息若將悶絶,乍或轉側,呼吸不通,頃刻之間,殆至昏窒,終晝達夜,目不交睫,負席涔涔,生意都盡。此際有命召牌荐辱,而卽今病形如此,末由强策起動,連次違傲,罪死難贖,臣雖無似,粗聞不俟駕之義,苟有一分自力之勢,則其何敢無端逋命,甘自陷於慢蹇之誅哉?玆不得不將此疾痛,仰浼崇嚴之聽,伏乞聖慈,亟命先遞臣職,差出無故之人,使開政無至遷就,仍治臣違慢之罪,以嚴邦憲,不勝大幸。臣無任惶隕俟罪之至。答曰,省疏具悉。此時非言病之時,卿其勿辭,從速强疾察職。
上在昌慶宮廬次。停常參·經筵。
李正臣啓曰,大司憲李喜朝,持平魚有龍在外,執義洪禹傳,掌令宋必恒牌不進,掌令一員未差,持平鄭宅河未肅拜,上疏入啓,今日以監察茶時之意,敢啓。傳曰,知道。
又啓曰,開政,命下,已至累日,而判書宋相琦,參判李澤連違召牌,事甚未安矣。判書·參判,竝卽牌招,以爲開政之地,何如?傳曰,允。
又啓曰,副提學金雲澤,修撰鄭錫五,奉敎呂善長,疏批已下,卽爲牌招入直,何如?傳曰,允。
又以都摠府言啓曰,副摠管密平君㙫以新番騎兵軍士點考事,外兵曹坐起進去之意,敢啓。傳曰,知道。
又啓曰,今日賓廳日次,兩司當爲進參,而俱無行公之員,除在外陳疏入啓外,呈告未肅拜人員,竝卽牌招,以爲推移進參之地,何如?傳曰,允。
以司諫趙尙絅,獻納申晳,正言金龍慶,執義洪禹傳,掌令宋必恒,牌不進罷職傳旨,傳于李正臣曰,推考傳旨捧入。
以備忘記,傳于李正臣曰,大臣·備局堂上後日來詣。
以備忘記,傳于李正臣曰,居首幼學李根,直赴會試,幼學李厦肇·金錫虎·朴致文·羅壽龍,各給一分,幼學韓頤朝·姜弼周,各楮注紙四卷,黃毛筆五柄,眞墨三笏賜給。
兪崇,以迎接都監言啓曰,卽見遠接使移文,則備局回啓,據魂殿儀注,乃是接待弔勅之禮,今勅旣非弔勅,則其間不無參酌增損之節,明日勅使求見兩處儀注時,不可以前來者用之,趁明曉改磨鍊出送,俾無未及之患云,依此改磨鍊,卽卽下送之意,分付該曹,而第今勅,雖非循例弔勅,皇旨中旣曰往唁,則似不可無弔唁之節,此意亦令言及於勅使,何如?傳曰,允。
李正臣,以迎接都監言啓曰,卽見遠接使移文,則今番勅使時求請等物,依上年例,各種皆爲折銀以給事,纔已停當云,以此,分付于京畿·開城府及兩西監司處,何如?傳曰,允。
又以山陵都監儀軌郞廳,以摠護使意啓曰,翼陵表石前後面,旣已印出,粧簇以入之意,敢啓。傳曰,知道。
又以禮曹言啓曰,今此勅使今月二十七日入京云,其日適與敬寧殿移奉日相値,移奉姑爲差退,以待勅使回還,改擇日擧行,何如?傳曰,允。
又以禮曹言啓曰,迎接都監啓辭內,卽見遠接使移文,則備局回啓,據魂殿儀注前已成送,故只以山陵儀注書送矣。前日下送儀注,乃是接待弔勅之禮,今勅旣非弔勅,則其間不無參酌增損之節,趁明曉改磨鍊出送,俾無未及之患云,依此改磨鍊,卽卽下送之意,分付該曹,而第今勅,雖非循例弔勅,皇旨中旣曰往唁,則似不可無弔唁之節,此意亦令言及於勅使處,何如?傳曰,允事,命下矣。前日下送儀注中,迎賜弔及賜祭,各有其儀,今勅若以非弔勅,不當行弔禮爲言,則賜弔儀注,只當不用,若以皇旨中,旣曰往唁,不可無弔禮爲言,則賜弔儀注,亦當仍用,而又至於魂殿賜祭儀注,則元無可以加減變改之端,依前備局回啓,勿爲改磨鍊下送,何如?傳曰,允。
又以戶曹言啓曰,奉常寺官員,以都提調意啓曰,孝寧殿朔望·五名日·五享大祭,明陵五名日·忌辰祭,長寧殿五名日·臘享大祭祭物及永徽殿祭物不足之數,西原府夫人,靑恩府院君,全城府夫人,定陽府夫人,四名日·四仲朔·忌日祭祭物,竝依例進排事,自禮曹旣已入啓定奪矣。依前例加定貢物磨鍊定式事,卽令戶曹擧行,而永昭殿·敬寧殿·翼陵·明陵·永徽殿·惠陵酒米磨鍊上下之意,亦爲分付,何如?傳曰,允事,命下矣。孝寧殿山陵三年內封進祭物,自本曹旣已卜定後,給價於該寺,故孝寧殿祔廟後,山陵三年後封進祭物,癸卯條爲始磨鍊,長寧殿祭物及永徽殿不足祭物,永昭殿·敬寧殿·翼陵·明陵·永徽殿·惠陵祭酒米,西原府夫人,靑恩府院君,全城府夫人,定陽府夫人祭物,辛酉條爲始,亦爲磨鍊加定,別單書入之意,敢啓。傳曰,知道。
又以戶曹言啓曰,故光國功臣海平府院君尹根壽恩賜田結,尙未準受矣。慶尙道義城縣數外官屯田畓竝柒拾伍負,自本家望呈願受,依例折給,何如?傳曰,允。
又啓曰,金吾因堂上未備,不得開坐者,殆至數十日之多,當此嚴冬,滯囚委屬可慮矣。同義禁朴泰恒·李德英疏批已下,同義禁沈宅賢除授已久,而尙不出肅,竝卽牌招,以爲趁卽開坐之地,何如?傳曰,允。
又以校正廳言啓曰,今此御製校訂之役,一日爲急,而郞廳前校理金濟謙,前修撰金民澤違牌坐罷,令該曹卽爲口傳付軍職,冠帶常仕,何如?傳曰,允。
又啓曰,領議政金昌集,禮曹判書李觀命,右承旨兪崇,方自弘濟院,來至闕外,有時急稟定之事請對矣。傳曰,引見。
兪崇啓曰,卽者大臣送言,明日迎勅擧動時,出還宮若由弘化門作路,則非但稍遠,過太廟行輦,不無遲滯之端,自敦化門動駕,似涉便好云,何以爲之?敢稟。傳曰,依爲之。
李正臣啓曰,兵曹判書崔錫恒,本無可辭之義,三疏引病,皆已承批,則一向退在,分義未安,況迎勅擧動,迫在明日,而侍衛未備,事多苟艱,各別催促,趁卽入來之意,更爲,分付,何如?傳曰,允。
又以兵曹言啓曰,明日迎勅擧動時,本曹堂上二員,以侍衛進參,一員當爲守宮,而判書臣崔錫恒在外,參議未差,參知臣尹陽來,以御前通事豫差進去,無故之員,只有參判臣尹慤,侍衛及守宮,無以推移,參議有闕之代,令該曹以在京無故人,卽速口傳差出,仍卽牌招,以爲備員之地,何如?傳曰,允。
又以兵曹言啓曰,今此迎勅擧動時,出還宮由於弘化門,而侍衛軍兵,皆於弘化門外結陣待候事,旣已節目啓下,而卽仍政院啓稟,由敦化門出還宮事改定奪矣。訓局右廂軍兵,依前例敦化門外結陣,左廂軍兵敦寧府前路結陣,禁軍及諸色侍衛將士等,亦依前例結陣待候事,卽爲分付三軍門,何如?傳曰,允。
左議政李健命箚曰,伏以自今朝著渙散,百度廢弛,莫可收拾,而最是銓地,或在外或身病,開政無期,知申之借銜出去,事極苟簡,寧不寒心?吏曹判書宋相琦,因柳重茂疏斥,引嫌太過,徑出國門,其所去就,未知果合於義,而旣已出城,則決無帶職還入之理,莫如速許遞解,卽出其代也。問禮官之任,欲使講定禮節,而鄭錫五傳給儀注之後,稱以竣事,汲汲還歸,其往復可否,則諉有主者,視若秦瘠,奉使之體,恐不如是,宜加警責,以懲日後也。今日次對,欲以此仰陳,兼攄區區他憂愛之忱,而適承後日來待之敎,略此書進,惟聖明裁幸焉。仍竊伏念,當此艱虞溢目,國家多事之時,雖日三延接,講究政事,恐無救得一分,而方寸之地,不許暫借,致令諸臣,旣會還退,未知有何事故,而群情之悶鬱則深矣。竝乞殿下,加意於不遑暇逸之義,頻接臣僚,無使萬機惉滯,千萬幸甚。取進止。答曰,省箚具悉卿懇。箚辭得宜,竝依施,縷縷敎誨,言甚切至,可不服膺焉。仍傳曰,遣史官傳諭。
右議政趙泰耉疏曰,伏以臣自經因山,復出拜疏,徑還以來,今浹一朔矣。危情苦忱,籲呼至六,而日月之明,猶未照燭,初命使官,與之偕來,再遣承宣,替守敦迫,十行絲綸,委曲懇至,其所以諭臣命臣者,無非古聖君責勉賢相之意,此豈眇末如臣,所可堪承哉?伏地莊誦,不覺感涕之被面,愧汗之浹背也。念臣家世,代受國恩,臣祖臣父,乃卿乃公,臣之不肖,亦蒙先大王剪拂之恩,致位崇顯,及聖明嗣服之初,復荷殊眷,首膺三事之擢,臣雖無狀,亦有心腸,豈不知恩顧之非常,責任之甚重?休戚之與共,報效之當盡,摩頂而放踵,糜身而粉骨,猶不足以小酬,其何敢有違命犯分,孤恩負國之計哉?第臣一段自守之義,膠固繼結,有不能暫解者,蓋其所遭,罔極無倫,非如一時小事曲嫌之比也。然,未曾明言而顯訟者,以其文字罔測,不忍復自我而提說,惟以微辭末語,負罪而引慝,以靖其私義而已。朝廷亦何以盡燭臣冤酷之如此也。只自隱痛于中者,今已五年于玆矣。臣賦性狷隘,素不能忍耐,何遽不幸,猝聞人臣所不敢聞之言,到今思之,尙魂悸而魄喪。臣於其時,恨無古烈士之風,不得刺心而見志,其所咋舌悔罪,矢心自廢者,亦出於第二義也。不如是,無以見臣子之志誠也。臣於昨年,伏承先朝別諭之旨,始不敢有隱,略暴於上書之中,而亦不敢盡言,伏想聖明,或有以記存之矣。古語曰,心無二用,今臣心已死而無餘矣,其何能圖事而責功乎?至若枚卜時事,謂未循古例,致有外議之疑惑,又未及停當,至以做錯引咎,則其未厭於物情,有損於國政,俱非細故也。雖小官末職,猶不敢冒沒徑進,況此具瞻之地乎?臣旣以自廢自劃,則今此所謂違禮與做錯,在臣亦爲剩嫌,若其事理之臲卼難安,固自有如此者,敢此竝陳焉。伏乞聖明,俯諒臣必不可進之勢,召還承宣,毋過施恩禮,以駭群聽,卽許遞解臣相職,改卜賢德,以重國事,以安微分,不勝萬幸,臣無任云云。答曰,省疏具悉卿懇。予意已竭,而巽牘又至於此,只增愧恧,無以爲諭,卿以世祿之臣,念機務之多滯,慮北使之迫京,安心勿辭,卽速就途,用副如渴之望。仍傳曰,偕來承旨傳諭。
知敦寧黃欽疏曰,伏以臣篤老癃甚,朝暮待盡者,固已久矣。謝事投閑,乃分之宜,而祗緣先大王違豫之候,積年彌留,臣爲便承候,遲徊京輦,常切岡陵之祝,期覩翼瘳之慶矣,不自意昊天降割,仙馭上賓,不死賤臣,未效褥蟻之忱,終遭抱弓之痛,只自呼天扣胸,伏地抆血而已。荏苒之頃,因山禮畢,卒哭又過,瞻望雲鄕,益復罔極。竊伏念臣之病狀,遇寒添劇,沈淹床簀,鬼事迫急,見今形勢,惟當退屛畿湖之間,就溫將息,然後可得以少延晷刻之命耳。玆敢悉暴衷情,仍卽徑退鄕里,伏乞聖慈,俯垂哀憐,先將臣本職及經筵兼任,亟賜鐫遞,仍治臣帶職下鄕之罪,以安私分,以嚴公法,不勝幸甚,臣無任云云。答曰,省疏具悉。卿其勿辭,安心調理,上來行公。
兵曹判書崔錫恒疏曰,伏以臣於昨者,再上辭本,畢陳情懇開許之音,自夜顒俟,伏承批旨,雖未蒙準請,而乃有調理行公之敎,此蓋聖明,俯察微臣癃病之狀,欲其全安之意也。感激恩私,罔如所諭,而只恨誠意淺簿,辭語短拙,未能孚感於淵衷,終未得卸免官銜,當此國家多事之日,虛帶重任,泯伏郊次,旣無轉身之路,徒積妨賢之罪,逵壁彷徨,氷炭交懷。又於此際,伏見備局啓辭,以賤臣之未卽出仕,有更加催促之擧,政院亦以此意,陳啓允下。如使賤疾,苟有一分强起之勢,則何必待人督責,而後方可出而供職耶?噫,人臣辭職,良亦難矣。辭以不才,則近於飾讓,辭以疾病,則近於虛僞,近來縉紳之間,辭疏之紛紜,率多言病。夫如是,故雖有難强之實病,人皆不信,至煩於奏御文字,臣嘗慨然於此矣。不料今日,於臣身親當之,同朝之間,何其不相諒至此耶?且臣本病之外,重得寒疾,渾身如束,目眩頭疼,晝則飮啖專廢,夜則咳喘達朝,內傷之症,挾感重發,精神昏憒,苶然若莫保朝暮者然。以此病狀,萬無自力登途之望,玆敢不避煩猥,復此號籲,伏乞聖慈,亟遞臣本兵之任,以幸國事,仍治臣逋慢之罪,以安私分,不勝幸甚,臣無任云云。答曰,省疏具悉。勿辭,從速察職。
京畿監司李㙫疏曰,伏以臣之父墳,在於積城地,而曠缺展掃,節序屢換,怵惕感慕,靡有其極。今者山陵之役甫完,本道責應之節已訖,欲趁此時,往省丘墓,衷悃所迫,不勝耿耿。敢援舊例,露章祈扣,伏乞聖慈,特許恩暇,以伸至情,千萬幸甚,臣無任云云。答曰,省疏具悉。北使回還後往省焉。
戶曹參判李德英疏曰,伏以臣疾病危劇之狀,已悉於前後辭疏,而喉司不諒,一向退却。當此朝家多事之日,虛帶職名,凡干差任,皆爲頉免,一息未泯,臥不貼席矣。昨已金吾開坐事,天牌來臨,而欲起還仆,又未克趨承,有臣如此,不如死之久矣。念臣年雖向衰,不至於篤老之境,視聽亦不至於昏憒,而濫蒙洪造,新陞卿班,筋力奔走,是臣報效之先務,而不幸嬰此奇疾,作一淸朝之廢物,撫念身世,臣亦自悼。噫,百病之中,疝塊喘三症,皆是最重之疾,而臣之一身,兼此三者,遇寒乘勢,一時交攻,身非木石,寧可支堪?委頓床席,喘喘若頃刻垂盡。以此病狀,其何能束帶趨朝,以供職事乎?玆不得不冒死仰籲於宸嚴之下,伏乞亟遞臣本兼兩任,仍治臣逋慢之罪,俾得安意調治,以尋生路,不勝幸甚,臣無任云云。
禮曹參判朴泰恒疏曰,伏以臣在道觸寒,感冒非細,僅僅復命之後,舁還私次,症情越添,委頓床席,精神昏窒,若將殞絶,實無强起從仕之望。玆敢疾聲哀籲於仁覆之下,伏乞聖明,俯垂矜察,將臣本兼兩任,亟行鐫遞,以便調治,俾尋生路,不勝萬幸,臣無任云云。答曰,省疏具悉。卿等勿辭,從速察職。
吏曹參知李澤疏曰,伏以臣不幸病劇,喘息垂絶,再昨荐召之下,終未祗承,致令開政不卽擧行,此雖疾病之所使,然而跡涉慢蹇,罪合萬殞。露章請譴,亶出於分義之惶蹙,及承批旨,辭意諄勤,責之以言病非時,勉之以强疾察職。臣雖頑蠢,亦非木石,豈不欲忍死趨命?而喘逆之外,頭疼脇痛等症,一向危惡,轉動無路。加以在外家兄之訃,昨朝來到,至情所在,摧隕痛迫,神精錯亂,氣息昏窒,半日之內,又犯再違,臣罪至此,直欲溘然無知,而不能得也。今又天牌辱臨,促臣開政,而顧此病勢情理,萬無强策進參之望,終未免坐違,惶隕抑塞,實不知置身之所。輒復不避煩猥,疾聲呼籲,伏乞聖慈,曲加諒察,亟罷臣職,重勘臣罪,以嚴邦憲,千萬幸甚,臣無任云云。答曰,省疏具悉。卿其勿辭,抑情調理察職。
副提學金雲澤疏曰,伏以臣冒陳危懇,未蒙恩遞,繼而有承宣之疏,而批姑未下,義難徑暴,玆於天牌之下,竟犯違傲之科,雖荷聖度包容,罰止問備,而臣之區區情跡,轉益危蹙,在身自靖之道,惟當亟解職名,退伏田廬,以謝物議而已。且今召命,蓋爲迎勅時陪從備員,則臣雖微情跡之難安,有不可趨承者。臣家自臣父祖,凡於事係彼國,輒必陳情回避,蓋以臣曾祖,當丁丑虜難,立慬於江都故也。臣兄故監司臣普澤,在諫院也,引先儒五世復讎之說,備陳私義,特蒙先大王仁恕之恩,許改職名,臣又於丁酉冬,待罪宮僚,敢引臣兄之事,而猥陳私懇,則殿下亦許其遞免矣。噫,兩朝所以爲此者,豈專爲臣兄弟地也?夫所以明天倫植民彝者,爲聖王之政故耳。況臣旣蒙許於前日,又安得不有望於殿下之曲念其終也?玆敢疾聲以籲,伏乞聖明,特賜諒察,亟遞臣職名,俾得以回避勅行,以全私義,仍治臣逋慢瀆擾之罪,不勝幸甚,臣無任云云。答曰,省疏具悉。客使之來,當臨時暫避,爾其勿辭察職。
黃海監司金有慶疏曰,伏以臣於月前,以平山府使許樑之不可堪任,狀請遞改,而其未安於事體,臣固已言之矣。問備之罰,實所甘心,而第伏見銓曹回啓措辭,攙入自辟之語,有若臣仍其不用,而爲此擧者然,臣不勝驚悚之至。平山素稱弊邑,而曠官亦至四朔,檢田捕盜等政,一日爲急,臣之中軍朴泰相,夏間雖被臺論,事已往矣。且其爲人剛猛,可以制猾,若除朝辭,而自此赴任,則事之便易,無過於此,故臣果自辟,而近來例多不見施,臣獨何望其必用?其用與不用,亦何輕重於臣,而爲之喜怒也?孔路要邑,將至於莫可收拾之境,臣之所望,只在於得人,而銓曹掄選,遽歸於許樑,樑曾爲鐵山府使,貪汚不法之狀,不啻狼藉,西關之人,至今唾詈。臣適在灣府,詳聞其言,及見除目,不覺駭歎,而臣與許樑,情面頗熟,若拘牽泯默,任其來赴,則必將僨敗徑歸,徒貽送迎之弊。臣反復思度,終不若先言之爲愈,臣之狀請,蓋出於不獲已,而該曹不諒事實,乃引自辟之事,疑有挾雜之意,至謂之汲汲迎擊,誠未知得當,此則臣之平日行事,不能見信於同朝之致,尙誰尤哉?而若以此罪臣,則決不可以推考薄罰而止。玆敢陳章請譴,伏願聖明,特罷臣職,仍治臣罪,不勝幸甚,臣無任云云。答曰,省疏具悉。卿無所嫌,勿辭察職。
刑曹參議洪錫輔疏曰,伏以釁陋賤臣,猥荷聖朝殊遇,凡厥除旨,式月斯降,今此秋曹佐貳之命,又出於萬萬意想之外,此豈如臣屛蟄郊坰者,所當得哉?惶感之極,涕泗無從。念臣爲臣無狀,自速罪戾,閉戶省尤,絶意進塗,前後職名,一未趨承,方當百僚庭籲之日,旣不敢爲冒沒入參之計,況且北使當到,玉趾將擧,啓覆卜日,要囚可斷,而亦末由奔走諸臣之後,以盡其職責,殆若病狂之人,全不知分義道理者然,上孤受知之隆私,下負圖報之初心,撫躬慚悼,此何人哉?噫,庭請之未果參,法駕之不得陪,俱極惶悚,而其罪只在於臣之一身而已。至於三覆慮囚,此是刑政之最大者,其在刑官之列者,固當詳閱大小文案,酌量情罪輕重,以贊欽恤之德,然後方可合於服念丕蔽之義,而揆以事體,凡所議讞之官,不可不備員,豈可使處外追愆之臣,曠日虛帶,以廢其莫重緊務也哉?伏乞聖慈,察臣情地,終難復廁於周行,諒臣職任,不容暫曠於此時,亟賜變通,俾無臨時苟簡之患,公私幸甚,臣無任云云。答曰,省疏具悉。爾其勿辭,從速上來察職。
右副承旨鄭亨益疏曰,伏以臣稟性虛脆,常多疾病,今番奉命之行,犯夜疾馳,觸感風寒,病勢暴重,素患血病,仍又兼發,連三日苦劇,萬無一生之理,幸賴王靈,得以生還,左扶右曳,僅此復命,而見今病情,十分危惡,一日在直,實有汚穢淸禁之慮,不得已陳疏徑出,伏乞聖明,俯賜矜察,亟許鐫遞,以便公私,不勝幸甚,臣無任云云。答曰,省疏具悉。爾其勿辭,調理察職。
修撰鄭錫五疏曰,伏以臣奉使西行,今方入城,宜卽復命,而路承館職新除,臣之才學蔑劣,不堪是職之狀,姑舍勿論,唯是近日疏章迭發,皆以新錄之非爲言,則在臣廉隅,已難抗顔冒出,況聞承宣之疏,至以改削爲說,批雖未下,尤不可錄中之人自處。今臣情勢,有難晏然復命,玆從闕下,陳章徑退,伏乞聖明,亟削臣職,仍命銓曹,更勿檢擧,使名器無玷,私分獲安,不勝萬幸,臣無任云云。
奉敎呂善長疏曰,伏以空疎譾劣,最居人下,顧此簪筆之職,豈臣濫竽之地,而初旣迫於嚴命,不能引分力辭,因循冒居,亦已久矣。區區所自勉者,惟在於擧代得人,以少效職責之計,而畢境顚沛,誣辱狼藉,情地危蹙,迸出禁門,不得不露章自劾,仰請嚴誅,而聖度天大,不加譴罰,諭之以勿辭,勉之以完薦,臣於此,惶隕悶蹙,益不知置身之所,而繼又伏見上番臣權再疏,則乘憤噴薄,專肆詬辱,其用意之不美,遣辭之悖慢,殆非縉紳間風習,臣實恥與之呶呶較爭,而若其架虛揑無,抑勒搆罪者,則亦安得默然無辨乎?夫下位請薦後,右位始許,自是舊規,則臣所謂自失體貌者,蓋指,不待臣請,而徑自發論而已,此豈近似於操切凌畓,而費辭自辨,卒不能掩其徑發之跡,誠可笑也。且私席間酬酢,本不當形諸章牘,而之前疏,先已雜陳其問答,而間又變亂語次,唯意粧撰,至於舊選外人,果先發其名,臣以才彦林立之時,不可輕擧此人之意,言及而其後又爲提問,臣以終是人望之外,決難登剡爲答,不復更言,蓋以其非人望,彼亦知之,故欲一提及於議薦之時而已,元無力援之意,觀於專主舊薦,亦可知矣。今忽以地望才華,極口揚詡,反誣臣以稱道不已,旋又摧揠,此殆近於狂覡說謊,譽卜媚人。若其不能自主己見等語,亦不滿一哂,臣於其人,終始持難,前後一辭,而則始焉强援,中復捨置,末乃盛加稱譽,若謂之倏變而無主張,則眞自道也。蓋以薦事大體言之,則毋論新舊,拔其尤者,方合公選之道,而顧乃係着於彼此色目之間,必以舊薦爲主者,以其舊薦之外,則之私好,無一可取之人也。旣用舊薦,則薦中缺一字人,不宜取捨,而每以近年來,一彼一此之謬例,引以爲言者,蓋以彼此多寡之不同,爲嫌故也。偏係之心,旣在肚裡,沮敗之計,屢見辭表。今乃目臣以偏私,自處以至公,臣竊哂之。雖然,臣旣勉從其言,卒乃以舊薦三人議定者,專出於速完薦事之計,苟簡之責,無以自解,自訟之外,尙何言哉?且所以疑臣怒臣者,專在於臣之所傳。前判官朴弼夢,不無可否事,而其所執以爲言者,唯肆誣辱,殆不成說,臣於此,益不勝駭惋也。夫弼夢被論之後,不欲以先進自處,臣晩始得於傳聞,卽傳于,仍謂此事,不可不詳審處之,竝及探問善處之意,則亦許之矣。臣之未及更報,不過半日,而遽自治疏,將欲起鬧,臣不勝怪訝,請與相見,欲問其故,則拒而不見,終作如許擧措,乃反勒斷臣以徑自停薦,逆疑臣以推諉退托,噫,臣果欲推諉退托停薦,則顧何必探問於弼夢,亦何必請見於乎?所謂開坐者,乃之起鬧前一日,開庫藏史之坐,而以仍作薦坐爲言,臣謂以此事,姑待探問,俾無難處,而後開坐未晩云,仍罷坐,伊日問答,不過如斯,而乃以未死之前,薦事難成等語,煩聒於開坐之日爲言,噫,此何言耶?臣於開坐前,與私對之時,自發此言,臣心甚鄙悖其口業矣。不意今者,反以自發之言,指爲臣言,其所變幻搆揑,至於如此,所謂病風者,恐在彼而不在此也。到今觀之,無乃沮敗薦事,自是素蓄,而得臣所傳之言,乃謂此釁可乘,作此駭異之擧耶?至於謀欲自專薦事云者,尤涉抑勒。臣若欲自專,則迨未付職之前,可以自專,何憚不爲,而欲專於右位操縱之日耶?此等脅持之說,何足多辯乎?噫,臣昧人蓄疑,怛懷相待,直以所聞相傳,務欲善完薦事,反遭此無限狼藉,咋指自悔,尙誰怨尤?臣之情地,萬分窮蹙,昨承嚴召,竟至坐違,例罷尙靳,罰止問備,今又天牌狎臨,不得不來詣於九閽之外,而咫尺天陛,末由趨命,玆敢瀝盡肝血,更瀆宸嚴,伏乞聖明,亟令削臣姓名於史局,永勿檢擧,仍治臣辜恩慢命之罪,不勝大幸,臣無任云云。答曰,省疏具悉。爾等勿辭,從速察職。
知中樞府事權疏曰,伏以臣春間後至之罪,萬戮猶輕,雖蒙寬大之恩,尙廁簪紳之列,而辜恩蔑義,無面目之可顯,豈有束帶立朝之望哉?只緣受任敦匠,義不敢辭,强疾監蕫,粗效自盡之誠,日月遄邁,因山奄過,哭辭園陵,歸瞻象魏,五情糜潰,哀隕罔極,而奔走供職之餘,宿患添劇,旅寓疎次,寒感且劇,頭疼如碎,胸痛兼作,委頓床簀,宛轉叫苦,食飮專廢,症情危惡,有朝暮溘盡之慮。日昨違牌,實出於病勢之未能蠢動,而生行死歸,古人所戒,不得不留疏徑還,以爲歸骨故山之計,臣之情事,其亦慽矣。臣治疏將上之際,忽承金吾除命,感激恩私,靡所容措,而臣與同義禁朴泰恒,有婚家應避之嫌,其不可趨承也決矣。伏乞聖明,曲加憐察,將臣本職及金吾·籌司兼任,一倂遞改,俾臣安意就盡,千萬幸甚,臣無任云云。答曰,省疏具悉。疏末事,令該曹稟處。卿其勿辭,從速上來察職。
右參贊李宜顯疏曰,伏以臣今方奉使出疆,歸期當在經年之後,所有本兼諸務,俱不容久曠,伏乞聖明,將臣本職及兼帶成均館·承文院·備邊司·觀象監等任,竝命該曹,照例處置,不勝幸甚。臣無任祈懇之至,謹昧死以聞。答曰,省疏具悉。疏辭令該曹稟處。
忠淸監司趙榮福疏曰,伏以今年農事之大歉,挽近所罕,秋穫未畢,民間遑急,殆甚於癸·丙兩年。臣敢擧所聞見,上聞於朝廷者,前後不啻數三,而廟堂覆奏,無一採施,至於尤甚面之分錄,非但近來連有其例,亦出於摘覈虛實,務歸精抄之意,而今以稀有之名目爲責,此莫非臣人微言輕之致也。臣方惶隕愧恧之不暇,固不敢更煩覼縷,而事係民瘼,勢急燃眉,不得不輒又陳章仰請,益不勝震惕之至。臣之向日分等中,所謂稍實邑者,比諸常年,誠不免尤甚,而論以今歲,則稍有一分之勝者,强名之曰,稍實矣。意外有還上身布加捧之令,而軍餉則勿論災實邑,竝令加捧一年舊未收,臣竊恐朝家猶未燭本道赤立之勢也。今番量田,實是大役,民心騷擾,未及安定,而年事凶荒,適於此際,荷擔之形,已成於初秋。然臣於巡過時,以新糴不可不畢納之意,曉諭群民,亦且發關,申飭列邑。竊聞民情雖至傾種,期於準納矣。今若加捧一年,則雖竝族囚繫,日加鞭箠,必無一分徵納之道,而徒貽窮閭騷擾之弊,無益於國,有害於民,無寧姑爲寬假,徐待明秋,俾不至於流散之境。誠願一年軍餉之加捧及稍實邑之舊糴舊布,竝許停止,使得安堵,江都米之流來未捧者,亦爲退徵,則民間蒙惠,莫過於此,特令廟堂劃卽稟處,不勝幸甚。臣於誕日進上封進之日,該曹及廚院,循例移關,依前成送矣。卽見該曹關文,則乃謂臣營元無關由,欲以闕封草記論責,問于廚院,知其封進,今姑停止,臣極爲駭訝,査問于陪往之吏,則以爲,傳給關文於吏曹,而嫌其賂少,有此行關云,京司吏胥之索賂,實是今日痼弊,不料從中沮匿,慫惥生梗,至此之甚也。況所封物膳,旣無欠闕,則雖未關由,問知廚院之後,宜有相恕,而乃以草記論責,顯加操切,今姑二字,且有餘意,置諸將罪之科。臣待罪藩翰,非該曹管屬,則在該堂相敬之道,其何可只憑吏言,輕肆蹈藉,一至於是耶?此於臣已爲羞恥難冒之端。且伏念臣才智空疎,百不猶人,濫蒙洪造,忝叨重寄,値此無前之凶歲,實乏救荒之善策,飢民之仰哺者,無以賑活,列邑之報請者,無以接濟,其將尸居職次,立視顚壑矣。在臣自處之道,惟當奉身退避,而在朝家用人之政,亦宜回授可堪之人。玆敢畢暴私悃,仰瀆宸聽,伏乞聖明,特察臣難安之情,必遞之義,所帶藩任,亟許鐫免,一以重事體,一以安私分,千萬大幸,臣無任云云。答曰,省疏具悉。疏辭令廟堂稟處。下款事,缺一字無所失,勿辭察職。
上在昌慶宮廬次。
李正臣啓曰,司僕內乘來言,捲簾,取稟。傳曰,捲前面。
兪崇啓曰,今日勅使入京,自明日回還間,視事,頉稟。傳曰,知道。
李正臣啓曰,大司憲李喜朝,持平魚有龍在外,執義洪禹傳,掌令宋必恒,牌不進,掌令一員未差,持平鄭宅河未肅拜,上疏入啓。今日以監察茶時之意,敢啓。傳曰,知道。
又啓曰,小臣館所問安進去,下直。傳曰,知道
又啓曰,自今日勅使回還間,事變假注書入直之意,敢啓。傳曰,知道。
又以備邊司言啓曰,吏曹判書有闕之代,不可不急時差出,而吏曹參判李澤,身病甚重,參議申思喆在外,不得開政。判書薦望,雖自本司送于本曹,而開政無人,不得書入,而不可無變通之道。本司薦望,直爲入啓,以爲受點後,牌招察任之地,何如?傳曰,允。
兪崇啓曰,吏曹郞廳來言,兵曹參議未差之代,口傳差出事命下,而判書未差,參議申思喆在外,參判李澤病重,不得開政云。當此擧動時,諸司緊窠,俱不得差出,將不成貌樣。吏曹判書有闕之代,亦無開政差出之勢,參判李澤,所當請牌,而以實病陳疏受由,不得循例牌招,何以爲之?敢稟。傳曰,牌招。
備邊司吏曹判書薦望,權尙游落點。
兪崇啓曰,吏曹判書權尙游牌招不進,推考傳旨,方已捧入,而開政命下,已至多日,尙不擧行,事極未安。參判李澤旣以身病陳疏受由,判書權尙游更爲牌招開政,何如?傳曰,允。
又啓曰,今日擧動時,承旨不可不備員,而右副承旨鄭亨益,雖有調理之命,當此廳中苟簡之日,不可退在,卽爲牌招,以爲進參之地,何如?傳曰,允。
李正臣啓曰,今日迎勅擧動時,兩司多官,例以侍從進參,而或在外,或呈告,或未肅拜,或未差,或陳疏未承批,或被論,至於玉堂全數未差,三司無一行公之員。除在外·陳疏未承批·被論外,未肅拜·呈告·陳疏人員,竝卽牌招察任,何如?傳曰,允。
又啓曰,郊外迎勅擧動已迫矣。漢城府堂上,例爲導駕,而判尹李弘述軍門進去,右尹李東馣贊禮差定,左尹金相稷連呈辭單,他無推移之道,左尹金相稷卽爲牌招察任,何如?傳曰,允。
又啓曰,今日迎勅擧動時,戶曹堂上例爲導駕,而判書閔鎭遠迎接都監進去,參議未差,參判,李德英連日呈疏,無他推移之道。參知李德英卽爲牌招,以爲導駕之地,何如?傳曰,允。
以執義洪禹傳,掌令宋必恒,司諫趙尙絅,正言金龍慶,牌不進罷職傳旨,傳于兪崇曰,推考傳旨捧入。
兪崇啓曰,今日迎勅擧動時,禮曹堂上當爲導駕,而判書李觀命,以館伴進去,參議金在魯,以御前通事進參,參判朴泰恒連呈辭疏,不爲行公,卽爲牌招,以爲導駕之地,何如?傳曰,允。
李正臣,以兵曹言啓曰,今此迎勅擧動時,本曹郞廳,侍衛及各差備處甚多,而正郞趙榮世,以奉命出使,崔道文,以把守郞廳進去,朴長潤,以迎接都監郞廳進去,佐郞李重煥,臺疏被斥,不得行公,無以備員,合有變通之道。正郞趙榮世,佐郞李重煥,竝今姑改差,令該曹以在京無故人,卽爲口傳差出,以爲推移分排之地,何如?傳曰,允。
午時,大駕入慕華館幕次後,藥房·政院問安。答曰,知道。申時,還宮後,藥房·政院·二品以上問安。答曰,知道。
兪崇,以迎接都監言啓曰,今此勅使弔祭時,變服節次,探問馳通之意,移文遠接使矣。卽見回移,則以行中所着黑衣行禮云矣,敢啓。傳曰,知道。
又以迎接都監言啓曰,勅使軍令,以巳時二吹出令,遠接使移文都監,而撥卒不爲傳致於臣,故所在之處,直送都監,以致遲緩,極爲驚駭。當該撥卒,從重決棍懲治之意,敢啓。傳曰,知道。
又以迎接都監言啓曰,卽者勅使來入館所云矣,敢啓。傳曰,知道。
又以迎接都監言啓曰,勅使到館所後,茶啖依例排入之意,敢啓。傳曰,知道。
又以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
又以迎接都監郞廳,以領議政意啓曰,因都監草記,勅使以儀注相議事,欲見臣昌集,令廟堂稟處事,允下矣。適値日勢已暮,有難循例回啓,且自館所催促,故臣今方直詣館所之意,敢啓。傳曰,知道。
又以迎接都監言啓曰,卽見遠接使移文,則差備譯官來言,勅使言內,到南別宮後,有儀注相議事,領議政卽卽進來相議宜當云,令廟堂稟處,何如?傳曰,允。
又以迎接都監言啓曰,勅使入京,軍令書出,卽時馳通之意,知委于遠接使矣。卽見回移,則勅使以爲,明日自朝家若有請邀之事,則當入京云,而軍令不爲書出矣,敢啓。傳曰,知道。
又以禮曹言啓曰,勅使魂殿行奠後,似當有便殿接見之擧,處所定於何殿乎?敢稟。傳曰,以熙政堂磨鍊,可也。
李正臣,以御營廳言啓曰,本廳屬海西七番別馬隊五十六名,標下軍一名,已爲逢點整齊矣。來十二月初一日,與北營入直六番別馬隊替代後,舊軍放送之意,敢啓。傳曰,知道。
又以御營廳言啓曰,本廳來辛丑年二月三月,當海西別馬隊逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來辛丑年二月三月,當兩朔應立後部右司屬,黃海道五哨軍兵,辛丑年正月二十五日京中逢點,二月初一日與中司軍兵,替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳後部中司屬,京畿右道三哨,黃海道二哨,合五哨軍兵六百七十名,已爲逢點整齊矣。來十二月初一日,與左司軍兵替代後,舊軍放送之意,敢啓。傳曰,知道。
兪崇,以迎接都監言啓曰,卽者差備譯官來傳,見官禮行否,稟于勅使,則以爲,本國百官,方在服素之中,見官是私禮,而爲此變服,殊涉重難,停止宜當云矣,敢啓。傳曰,知道。
又以司饔院官員,以提調意啓曰,本院郞廳,每當勅行,則分差各差備,而猶患不足,加出假郞廳,勿參公會,勿差祭官者,蓋所以重其事,而不可付諸生手,故自習儀日爲始,不爲遷動事,曾已啓下矣。該曹不有啓下本意,各掌郞屬,連差祭官執事,實是前所未有之事。自今以後,凡干公會及差祭,切勿擧論事,分付該曹,何如?傳曰,允。
左承旨韓世良書啓,臣敬奉聖批,傳諭于議政府右議政趙泰耉所住處,則以爲,卽伏承偕來承旨傳宣聖諭,臣之血懇,又未蒙矜諒,此地悶泣,不知所以仰諭。臣之卽今情勢,轉益危悚,決不可冒進者,卽國人所共知,屢奉恩諭,終不得趨命,臣之罪益萬死,祗自席藁私次,恭竢嚴譴云矣。臣旣承偕來之命,姑爲仍留之意,竝以馳啓。傳曰,知道。
右議政趙泰耉疏曰,伏以臣自退還鄕廬以來,廟堂凡務,一無來問於臣者,臣新喪子婦,經營窆葬,摧傷悲楚之中,邈然無所聞知,晩始得見北使所謂知會文字謄本,略其大旨,以爲例遣大臣致祭之外,特旨揀選近御大臣臣僚往唁云云,意欲直往山陵,拜奠其下,又有相見世子竝弟·子·姪,見後,急回彼旨云,是果眞傳消息,則其意不可測,豈不驚心,此若不思防塞,其可謂國有人乎?只以事理言之,上國之弔列國之君,而竝及弟·姪而爲陪臣者,古無是焉。上國行之爲失禮,陪臣受之爲嫌,彼雖不可責之以禮義,今日王子諸宗,豈敢安於此哉?山陵拜奠,爭之不得,則猶可勉從,至於此事,決不可聽許,伏望另飭廟堂,與儐接諸臣,使之據禮嚴防焉。其所防之不患無辭也。臣昨上辭本,未及承批,其在事例,固不敢復有進言,而似聞勅行,已到弘濟院,事勢迫急,不得不擺脫常規,更以短箚,略貢愚忱,伏惟聖明之留神焉。取進止。答曰,省箚具悉。箚辭令廟堂商確議施焉。作速就途,以補予之不逮。仍傳曰,偕來承旨傳諭。
上在昌慶宮廬次。
大殿,政院·二品以上問安。答曰,罔極。
藥房都提調金昌集,右承旨兪崇啓曰,伏未審夜來,聖體,若何?昨日冒寒遠臨郊外,不瑕有傷乎?臣等終宵憂慮,敢來問安。答曰,知道。予則無事矣。
李正臣啓曰,大司憲李喜朝,持平魚有龍,在外,執義洪禹傳上疏,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
兪崇啓曰,副護軍李夏禎館所問安進去下直。傳曰,知道。
又啓曰,勅使前遣史官問安,則答以卽遣史官,又如是下問,不勝感激,而俺等無事退去云矣,敢啓。傳曰,知道。
又啓曰,近日廳中位甚不齊,當此勅使接見之時,無以備員,右副承旨鄭亨益,今日不爲仕進,卽爲牌招察任,何如?傳曰,允。
以右副承旨鄭亨益,牌不進,罷職傳旨,傳于兪崇曰,推考傳旨捧入。
李正臣啓曰,今年啓覆初覆,以今月二十九日定日,入啓矣。刑曹判書趙道彬,受由下鄕,尙未還朝,事甚未安矣。初覆只隔一日,而啓覆文書,旣未及詳覆,則勢難擧行,初覆爲先退行之意,敢啓。傳曰,知道。
行副護軍李夏禎啓曰,臣往館所問安,則上·副勅,答以中使後,遣宰臣連次問安,不勝感激云矣。傳曰,知道。
兪崇啓曰,領議政·左議政,有時急稟定之事,自上出御齋殿後,勅使未請來之前入侍之意,敢稟。傳曰,知道。
又啓曰,今此便殿接見勅使時,領議政·左議政·都承旨·禮房承旨·翰注各一員,御前通事,依前例當爲入侍,而都承旨未差,左副承旨一體入侍乎?敢稟。傳曰,依爲之。
又啓曰,領·左相送言,以今日便殿接見事,與勅使累度往復,終不回聽,以爲明日以便殿接見,更爲請來,則當來詣云,故敢啓。傳曰,知道。
大駕入齋殿後,兪崇啓曰,領·左相來詣矣。傳曰,引見。
領·左相引見時,禮曹參議金在魯同爲入侍。入侍說話,在事變日記中
又以迎接都監言啓曰,勅使詣闕時,茶啖依例備待,而不受,故至館所後,分入各房之意,敢啓。傳曰,知道。
又以迎接都監言啓曰,熙政堂在於昌德宮,明日勅使接見時,勅使當自敦化門出入,而大臣之意亦如此,令兵曹斯速稟旨擧行,何如?傳曰,允。缺半丈餘
又以迎接都監言啓曰,差備譯官來言,勅使明日便殿行禮後,日勢若早,則當仍往三田渡,故軍令不爲豫出矣。又以爲今日目見國王衰絰參奠,俺等前設軍樂,心有所不忍,此後則撤去宜當云。以此,分付之意,敢啓。傳曰,知道。
又以迎接都監言啓曰,明日勅使出往三田渡時,臣鎭遠,都廳梁聖揆,軍色郞廳朴長潤,雜物色郞廳朴守義,米糆色郞廳尹殷瑞,依前例以戎服隨往之意,敢啓。傳曰,知道。
又以迎接都監言啓曰,差備譯官來言,勅使以爲明日三田渡往見後,碑文謄出,則時刻遲滯,先送譯官謄出,以爲明日考準之地云。淸學譯官二人,先爲出送之意,敢啓。傳曰,知道。
又以魂殿參奉,以入番宗室意啓曰,本殿日下生鮮,以體少不合於祭用者,苟充進排,故累度點退,使之改備,則前人等齊聲呼訢曰,江水合氷,漁路斷絶,此外萬無覓得改納之路云,卽今形勢,果如渠等之所訴,前頭繼供,亦甚可慮,所當從請參半代封,而事係祭享,有所不敢,所納生鮮,又爲退却,則勢將闕封,不得已封入,而莫重祭享之物,以五尾魚連日苟充進排,事之可駭,莫此爲甚,當該進排人,令攸司囚禁重究,臣亦不能檢飭之失,在所難免,惶恐待罪。傳曰,依啓。勿待罪。
又以族譜廳言啓曰,今庚戌年大王·王后族譜京外單子收捧,今已畢修整,正案入冊,正書粧䌙,奉安于族譜閣中,草案八冊,亦爲成置,以資常時參考之意,敢啓。傳曰,知道。
左承旨韓世良書啓,臣敬奉聖批,傳諭于議政府右議政趙泰耉所住處,則以爲伏承承旨又來傳宣箚批,一日之內,再奉恩諭,使之作速就途,惶感之極,抑鬱轉甚,臣之情勢危棘,不敢復進之由,朝已仰陳,恩深罪積,求死不得,惟俟威命之遄加云矣。臣旣承偕來之命,姑爲仍留之意,竝以馳啓。傳曰,知道。
副司直權尙夏疏曰,伏以因山奄過,聖孝罔極,老臣不死,益不勝抱弓之痛,臣雖在餙巾待盡之中,一息尙存,何敢偃息在家?强起扶舁,僅到忠州,拜哭官庭而退矣。蓋臣積年沈病,精力摧敗,左顚右仆,跬步難運,而纔到一息之地,昏眩如舟到峽,如蠏落湯,僵臥道廁,宛轉叫苦,以此筋力,萬無前進之望,初期一詣陵下,少伸至誠,而終不得遂,萬死難贖,只自北望長號,席藁俟罪,伏乞亟命有司,勘臣罪名,以勵臣工,千萬幸甚,臣無任惶怖涕泣之至,謹昧死以聞。答曰,省疏具悉。予之望卿,正如大旱之望雲霓,今觀卿疏,有疾未遂之語,心甚慮念,待其春和,幡然造朝,以補孤之不逮。仍傳曰,遣史官傳諭。
吏曹判書權尙游疏曰,伏以臣,素患癥癖之疾,萬分難救,而尙延縷命,實是怪事,自七月念後,又患毒痢,彌留七十餘日,今僅止歇,而已敗之筋力,益復摧殘,已消之精神,益復脫亡,飮啜俱廢,與鬼爲隣,日月如駛,虞·卒奄過,而終不得進參,伊後庭請之班,昨日動駕之時,亦不能爲起身之計,情理掃地,分義全缺,古人所謂不如死之久矣者,正道臣今日心情也。撫身悲悼,只自泣涕,卽者意外,忽叨銓部新命,召牌荐降,臣誠狼狽悚懍,不知所措,見今銓官不備,開政之命,屢下而屢寢,臣雖在垂死之中,豈不知此時之不敢言病,而顧臣實無一分自力之勢,未免違傲嚴召,此殆臣將死之秋也。尙復何言哉?伏念臣於夏間,伏蒙殿下哀憐賤疾之難强,特許銓任之遞改,殘喘之延至今日,莫非殿下所賜也。感戴恩私,糜粉難酬,卽今病情之沈痼,有加於前,而謬恩乃反復辱於臣身,殿下旣以生成之澤,施之於始,則今何獨不賜哀矜,以終其恩也?玆冒萬死,敢陳血悃,伏乞聖慈天地父母,曲垂睿察,將臣本兼諸任,亟命鐫遞,無曠重務,仍治違慢之罪,以安私分,不勝幸甚,臣無任云云。答曰,省疏具悉。天官之長,不宜久曠,卿其勿辭,安心調理行公。
上在昌慶宮廬次。
李正臣啓曰,小臣館所問安進去下直。傳曰,知道。
又啓曰,大司憲李喜朝,持平魚有龍,在外,執義洪禹傳上疏,掌令宋必恒呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
以孝寧殿來十二月朔祭獻官單子,傳于兪崇曰,初獻官磨鍊以入。
兪崇啓曰,昨日判府事權尙夏疏批,傳諭史官,以兼春秋權相一進去事,分付,則稱有身病,無意進去,故不得已以下番兼春秋趙昌來,使之進去,則亦稱身病,互相推諉,莫重傳命,稽滯至此,趙昌來在直稱病,尤極可駭,所當別爲責罰,而本院請推之外,無可施之罰,何以爲之?敢稟。傳曰,竝罷職。
又啓曰,右副承旨鄭亨益,昨日只推之下,今又病不仕進,當此客使接見之日,廳中之苟簡莫甚,卽爲牌招,何如?傳曰,允。
以右副承旨鄭亨益,牌不進,罷職傳旨,傳于兪崇曰,推考傳旨捧入。
又啓曰,開政命下,已至屢日,不得擧行,極爲未安,吏曹判書權尙游,旣有調理之命,不得牌招,而參判李澤由限已過,卽爲牌招開政,何如?傳曰,允。
又啓曰,吏曹參判李澤牌招不進,推考傳旨,今方捧入,而開政遷就,至此之久,事極未安,更爲牌招開政,何如?傳曰,允。
有政。吏批,判書權尙游未肅拜,參判李澤進,參議申思喆在外,右承旨兪崇進。兵批,判書崔錫恒病,參判尹慤病,參議未差,參知尹陽來進,右承旨兪崇兼進。
吏批啓曰,判書未肅拜,參議在外,小臣獨政未安,何以爲之?敢稟。傳曰,仍爲之。
吏批,以沈宅賢爲都承旨,趙觀彬爲大司諫,朴弼正爲掌令,趙鳴鳳爲兵曹參議,南道揆爲戶曹參議,申昉爲修撰,趙鳴謙爲司諫,趙尙絅爲校理,金槹爲兵曹正郞,金弘錫爲兵曹佐郞,吳守經爲禮曹正郞,李庭輯爲刑曹佐郞,宋相琦爲知敦寧,李潚爲驪州牧使,崔尙鼎爲富平府使,金命衡爲鳳山郡守,鄭建柱爲衿川縣監,崔錫恒爲軍器提調,沈壽俊爲長興主簿,吳守經·李庭輯,單付兼春秋。
兵批,以趙尙絅爲副護軍,宋相琦·李縡爲副司直,趙鳴鳳·南道揆·沈樘·李德壽·李敏英·韓重熙·任絅爲副司果。
李正臣啓曰,臣奉命進詣館所而問安,則以爲連遣近侍存問,不勝感激云。首譯且謂曰,勅使有欲見之意,首譯以曾無請見問安承旨之例,爲對云矣,敢啓。傳曰,知道。
兪崇,以迎接都監言啓曰,今日大臣茶禮設行事,昨已定奪,而與便殿接見相値,待無故日退行之意,敢啓。傳曰,知道。
又以迎接都監言啓曰,禮曹郞廳,以請來事,奉傳御帖,則勅使以爲御帖留置未安,仍爲還送云矣,敢啓。傳曰,知道。
又以迎接都監言啓曰,三田渡碑文謄書次,譯官二人,昨日草記後出送矣。卽者謄出回來,故入送勅使之意,敢啓。傳曰,知道。
又以迎接都監言啓曰,卽者上·副勅,率家丁登南樓觀望,而加時木·鳥銃·禮單馬看品次,亦令入之云矣,敢啓。傳曰,知道。
又以迎接都監言啓曰,卽者差備譯官來言,上勅率次通官,與家丁二人,登北樓,而仍登山亭云矣,敢啓。傳曰,知道。
又以迎接都監言啓曰,卽者差備譯官來言,上勅登山亭泛鐵觀望閭閻云矣,敢啓。傳曰,知道。
李正臣,以兵曹言啓曰,迎接都監啓曰,熙政堂在於昌德宮,明日勅使接見時,勅使當自敦化門出入,而大臣之意亦如此,令兵曹斯速稟旨擧行,何如?傳曰,允事,命下矣。熙政堂在於昌德宮,今日勅使接見時,勅使當由敦化門出入,以此,分付都監,何如?傳曰,允。
兪崇,以魂殿參奉,以入番宗室意啓曰,今日本殿日下生鮮,以體少不合者備納,莫重祭享,不可如是苟充以進,故以體大者使之卽爲改備以納,而前人等稱以江水氷合,漁路斷絶,實無推移覓得之路,終不改納,魂殿事體至重,旣不得代封,日勢已晩,又難變通,不得不擇其中稍優者五尾捧入,而祭享所用,每如是不謹,雖緣形勢之萬不獲已,事之駭惋,莫此爲甚,當該進排人,令攸司囚禁重治,臣亦有不能檢飭之失,惶恐待罪。傳曰,知道。勿待罪。
又以迎接都監言啓曰,卽者差備譯官等來言,勅使稱以皇旨,要見國王弟·子·姪及宗室事,自中路發言矣。入館之後,每以此爲言,譯官等依臣等指揮,以國王姑無儲嗣,王弟二人,一則昨年無子身故,一則自數年前疾病沈篤,不得運動,亦姑無子,宗室則元無近屬之親等語,詳細言及,則今日又曰,王弟雖病,必欲相見,王弟何妃嬪所出,娶某氏爲婦,詳細錄出以示,諸宗親,今日便殿接見時,令陪侍於御座之後云,故譯官等,以爲此是事大以後所無之事,決不可奉行云,則勅使曰,此事不欲奉行,則亦以不得奉行之意,領議政仰稟上旨,作爲文字以示爲宜,若爲奉行,則領議政以其所錄文字,親爲來傳,然後俺等當與領相,同爲詣闕,若不奉行,則領相亦宜親傳文字,俺等見此後,不爲詣闕,仍尋後路云,臣等使譯官等,更爲反覆開諭,且言國王今方苦待接見,如是之際,日勢必暮,何不於接見時,詳量此事乎云,則勅使曰,暫時接見之際,何可待爾國論議之定乎?縷縷爭執,終不回聽,而日勢漸晩,令廟堂急速稟處,何如?傳曰,允。
李正臣,以備邊司言啓曰,卽仍都監草記,勅使稱以皇旨,要見國王弟·子·姪·宗室,而不欲奉行,則領議政仰稟上旨,作爲文字以示事,令廟堂,稟處矣。卽今王子及宗室不得出見,則勅使必欲持我國文字而去者,似爲歸卷之計,不可不依其言書給,故文字搆出書入,以備睿覽後傳給,而王子某嬪出,娶某氏,亦依其言書示,頭辭則或用魂殿致奠例,或只書臣昌集職姓名,一依勅使所言,書給似宜,臣方進去館所之意,敢啓。傳曰,知道。
又以迎接都監言啓曰,便殿接見,姑未停當,而日勢已晩,晝茶啖依例入給之意,敢啓。傳曰,知道。
又以迎接都監言啓曰,卽者差備譯官來言,上勅自山亭,下來西宴廳云矣,敢啓。傳曰,知道。
又以迎接都監言啓曰,領議政來詣館所,則兩勅同坐請見,今方酬酢說話,而勅使以爲明日國王,不可不親詣館所,問候皇帝云,故領議政不得已權辭答之曰,國王明日固將親詣館所云,而仍令譯輩,先通於臣等,使之卽爲啓達,故敢啓。傳曰,知道。
又以迎接都監言啓曰,領議政與勅使接見後,卽纔退出,仍詣闕下矣,敢啓。傳曰,知道。
李正臣啓曰,領議政有時急稟定之事,來詣闕外請對矣。傳曰,引見。說話在事變日記
又啓曰,明日南別宮擧動時,出還宮由敦化門作路事,分付該曹,何如?傳曰,允。
又以兵曹言啓曰,禁軍祿試射時,沒技人熟馬賜給事,曾已定奪矣。今番祿試射沒技人別單書入之意,敢啓。傳曰,知道。
又以禁義營言啓曰,六番中部前司屬京畿五哨軍兵逢點實數六百五十二名,七番海西別驍衛五十四名,步軍標下一名,已爲點閱整齊,來十二月初一日,與內外各處入直馬步軍兵,依例替代後,舊軍放送之意,敢啓。傳曰,知道。
又以禁衛營言啓曰,來辛丑二月當六番中部左司屬京畿五哨軍兵,來辛丑正月二十五日京中逢點,依例準二朔立番,九番海西別驍衛一體調送,逐朔立番之意,兩道監兵使處,豫爲知會,何如?傳曰,允。
全羅監司兪命弘上疏。大槪,方岳之任,職責甚重,其不可人人而冒授也決矣。矧今本道,甫經量役,公私板蕩,歲又大歉,賑政方急,雖使年力俱富,才望素著者當之,猶懼其不勝,況如臣迂疎譾劣,已試蔑效,而加以年紀衰邁,神精消亡,寧有一分堪勝之理哉?伏乞聖慈,亟遞臣新授職名,回授可堪之人事。入啓。答曰,省疏具悉。卿其勿辭,速往欽哉。
上在昌慶宮廬次。
兪崇啓曰,宰臣月善君館所問安進去下直。傳曰,知道。
李正臣啓曰,內乘來言,捲簾,取稟。傳曰,捲前面。
又啓曰,輦輿垂帳,取稟。傳曰,知道。
兪崇啓曰,宰臣月善君詣館所問安,則勅使答曰,俺等好過溫堗,莫非國王之德,連日遣宰臣問安,不勝感激云矣,敢啓。傳曰,知道。
又啓曰,今日擧動時,侍臣不可不備員,兩司·玉堂,俱無行公之員,執義洪禹傳,掌令宋必恒·朴弼正,司諫趙鳴謙,獻納申晳,正言金龍慶,校理趙尙絅,修撰申昉,竝卽牌招,何如?傳曰,允。
又啓曰,今日擧動時,承旨不可不備員,右副承旨鄭亨益,又以病不仕進,卽爲牌招,何如?傳曰,允。
又啓曰,監察十三員內,三員未差,三員未署經,今日擧動及各殿·各陵朔祭分差,無以推移,未署經監察署經前行公,何如?傳曰,允。
吏曹口傳政事,以趙泰采爲謝恩正使,李德英爲副使,梁聖揆爲書狀官,梁彬爲鳳山郡守。
傳于兪崇曰,今日擧動時,自明政殿,由弘化門作路事,分付。
李正臣,以兵曹言啓曰,今日南別宮親臨時,出還宮由於敦化門,而侍衛軍兵,皆於敦化門外結陣待候事,纔已啓下知委矣。又仍傳敎,由弘化門出還宮事,改定奪矣。軍兵結陣等處,依今番迎勅時初啓下節目,弘化門擧行之意,卽爲分付於三軍門及諸色侍衛衙門,何如?傳曰,允。
大駕入南別宮幕次後,藥房·政院問安。答曰,知道。
兪崇,以迎接都監言啓曰,今日親臨館所,皇帝問候時,仍用時服之意,使譯官等言于勅使,則勅使以爲皇帝問候時,不可用素服,以無胸褙黑袍行禮,而問候後,出御小次,改具時服,仍爲接見,而殿下入小次時,渠等亦當暫就小次云矣,敢啓。傳曰,知道。接見時說話在事變日記
接見勅使後,藥房·政院問安。答曰,知道。
大駕還宮後,藥房·政院問安。答曰,知道。
兪崇,以迎接都監言啓曰,兒房守三人,依其言定給矣,其中年幼一人,勅使,使之出去云矣,敢啓。傳曰,知道。
又以迎接都監言啓曰,勅使所求鳥銃試放次,善放砲手招入云,故分付入送之意,敢啓。傳曰,知道。
鄭亨益,以迎接都監言啓曰,勅使明日出往三田渡時,除初二吹,三吹以平明書出矣,敢啓。傳曰,知道。
又以迎接都監言啓曰,差備譯官來言,上·副勅出坐舊南門外,禮單馬親爲擇執之際,日勢已暮,故勅使以爲欲於明日三田渡往還後,畢爲擇執云矣,敢啓。傳曰,知道。
又以迎接都監言啓曰,差備譯官來言,勅使以爲大臣茶禮,勿爲設行云矣,敢啓。傳曰,知道。
又以迎接都監言啓曰,別雌牛昨日不捧,待今日入給之意,昨已啓達矣。卽者譯官來言,勅使以爲間日入給,乃是規例,前日不給雌牛,今日竝爲入給云,雌牛二隻入給之意,敢啓。傳曰,知道。
又以迎接都監言啓曰,明日勅使出往三田渡時,例設酒肴,帶率人則次通官二員,家丁八名,茶通使二員,捲簾差備譯官二員,前排軍屬四雙,羅將四雙,龍旗一面率去云,依前例鋪陳,則自都監搬運,堂上以下員役,則自持飯往來事,分付于京畿監司及各該司之意,敢啓。傳曰,知道。
李正臣,以備邊司言啓曰,卽因黃海兵使柳星樞狀啓,道內兼營將·守令,以武臣隨闕差出事,覆啓定奪矣。昨日政鳳山郡守,以文臣差出,政曹難免不察,當該堂上推考,新除授郡守金若衡改差,其代以武臣,卽爲口傳差出,今日內給馬發送,何如?傳曰,允。
又以禁衛營言啓曰,前校理李眞儒,本營郞廳已爲啓下,而時無職名,令該曹依例付軍職,冠帶常仕,何如?傳曰,允。郞廳愼基慶書。郞廳洪啓沃校正。
上在昌慶宮廬次。
備忘記,國葬都監摠護使左議政李健命,鞍具馬一匹,提調判書宋相琦,判書李晩成,判書李觀命,各熟馬一匹,都廳前承旨宋成明,半熟馬一匹賜給,副司直趙鳴謙,副司直金相玉,竝加資,郞廳僉正金希魯,上弦弓一張賜給,佐郞金獜慶,正郞鄭赫先,主簿趙永命,正郞李天耆,判官金斗璧,正郞洪構,竝陞敍,正郞鄭啓章,佐郞安絿,正郞尹世顯,正郞權相一,佐郞趙奎彬,各不粧弓一張賜給,監造官副司勇任徵夏,參軍沈重賢,副奉事申思廸,監役朴泰謙,奉事李碩臣,奉事李萬赫,奉事朴光元,竝六品遷轉,別檢宋性源,不粧弓一張賜給,別工作監役李顯慶,分典設司別檢李慶遠,分長興庫奉事韓謇朝,竝陞敍,誌石及表石監造官奉事梁聖時,虞主所監造官副奉事李道瞻,竝六品遷轉,誌文製述官行判府事李頤命,鞍具馬一匹賜給,書寫官參議李正臣,諡狀製述官判書宋相琦,哀冊文製述官副司直鄭澔,書寫官判書兪命雄,諡冊文製述官判書李觀命,竝加資,書寫官右議政趙泰耉,鞍具馬一匹賜給,寶篆文書寫官副提學金雲澤,表石大字篆文書寫官判書閔鎭遠,虞主題主官西平君橈,竝加資,陰記書寫官右議政趙泰耉,請諡宗廟,上諡殯殿時,奉冊寶官及下玄宮時,奉哀冊贈玉帛官領議政金昌集,竝鞍具馬一匹賜給,讀諡冊官副司直金相玉,讀諡寶官校理金濟謙,奉諡冊官正郞李廷熽,正郞崔道文,奉諡寶官佐郞蔡膺福,佐郞沈㙉,各半熟馬一匹賜給,擧案者參奉洪禹章,參奉李綰,奉事鄭獜重,直長李泰祥,挽章書寫官副司直金相玉,司諫宋必恒,司成李國休,校理申晳,正郞洪鉉輔,修撰金民澤,正郞趙榮世,司果金龍慶,校理金濟謙,獻納李重協,各上弦弓一張,頓遞使判尹李弘述,兒馬一匹,陪往大將知事李宇恒,半熟馬一匹賜給,從事官經歷趙國彬,判官李舜佐,竝陞敍,已準職者,半熟馬一匹賜給,讀哀冊官佐郞兪拓基,半熟馬一匹,浴主大祝獻納李重協,魂帛及虞主執事大祝司諫宋必恒,司成李國休,大轝擔陪領率衛將李昌白·林震英·盧斗瑞·金時鳴·李信達·林是泰,各兒馬一匹,舁梓宮官經歷李廷彬,經歷成德涵,各熟馬一匹賜給,奉哀冊官司藝尹基慶以下,內外諸執事等,各加一資,資窮者代加,今此三都監賞格中一人,雖兼數事,毋得疊受,其餘奏時官,司鑰別監以下及員役工匠等,令該曹米布分等磨鍊題給。
備忘記,殯殿·魂殿兩都監摠護使左議政李健命,提調右議政趙泰耉,各鞍具馬一匹,判書閔鎭遠,代奠官密城君栻,初喪時都承旨尹憲柱,都廳司果趙尙健,前修撰李仁復,竝加資,梓宮上字書寫官礪原君柱,禮房承旨韓重熙·尹陽來,各熟馬一匹,都廳洪廷弼,半熟馬一匹,提調左參贊鄭澔,兒馬一匹,判書李觀命·兪命雄,各上弦弓一張,郞廳佐郞金純行,都事金宇楫,主簿任鼎元,司評元命稷,竝陞敍,已準職者,半熟馬一匹,鑄成所監造官敎官權譍,監役尹翼駿,敎官金致謙,假監役徐文傅,竝陞敍,已準職者,各兒馬一匹,郞廳韓配厚,別提金敏行·洪得範,各兒馬一匹,佐郞閔應洙,別提成順錫,假監役徐文傅·李義鎭,居廬廳修理官監役閔鎭綱,補階監役尹盛績,各不粧弓一張,佐郞金慶衍,都事李溭,竝勿論。
備忘記,襲斂時入參人員臨昌君焜,東平尉鄭載崙,錦平尉朴弼成,慶恩府院君金柱臣,判書閔鎭遠,密豐君坦,各熟馬一匹,前牧使沈廷輔,副提學金雲澤,前郡守金道浹,各熟馬一匹賜給。備忘記,今此三都監賞格中一人,雖兼數事,毋得疊授,其餘奏時官·司鑰·別監以下及員役·工匠等,令該曹米布分等磨鍊題給。已上竝禮曹謄錄
備忘記,山陵都監摠護使左議政李健命,鞍具馬一匹,表石大字篆文書寫官副提學金雲澤,陰記書寫官參議李正臣,玄宮封鎖官執義洪禹傳,提調知事權,判書司直李縡,都廳司諫趙尙絅,司直李眞望,竝加資,拭梓宮兼覆土官右議政趙泰耉,熟馬一匹,京畿監司李㙫,半熟馬一匹,提調判書兪集一,都承旨金演,大司成洪致中,各兒馬一匹,前參判李光佐·兪命弘,司直申銋,各上弦弓一張,都廳府尹李明彦,都差使員利川府使朴弼震,排設差使員富平府使李澳,碑閣監造官別檢崔昌億,石物監造官奉事金箕錫,各兒馬一匹,三物所郞廳主簿林象台,正郞李熙疇,造成所郞廳正郞趙榮祿,爐冶所郞廳都事崔爾柱,大浮石所郞廳黃尙鼎,補土所郞廳鄭震卨,兼監役參奉趙純,竝陞敍,已準職者,半熟馬一匹,京郞廳都事申滌,兒馬一匹,佐郞沈㙉,正郞韓配義,縣監閔鎭永,竝陞敍,正郞李瑞泰,上弦弓一張,監造官司勇李雲龍,敎官任適,別檢崔昌億,奉事金箕錫,直長徐行遠,奉事金道洽,別工作監役官閔鎭綱,直長沈宗賢,竝六品遷轉,已上出六品者陞敍,燔瓦所別提金壽煃,縣監成順錫,竝陞敍,奉事洪義人,監役辛泰東,各不粧弓一張,相地官敎官韓斗翼,兼敎授李聖時,令本衙門正職除授,領役部將張宇漢·王佐昌·申仁萬·安重廉·金鼎華·金麗熙·崔尙恒·尹天佑·朴秀仁·申震柄·沈天雄·吳尙夏,竝邊將除授金弘翼·金鳴漢,竝相當職除授。
備忘記,長生殿都提調領議政金昌集,熟馬一匹,提調判書閔鎭遠,參判朴泰恒,各熟馬一匹,判書申銋,半熟馬一匹,參判金演,判書趙道彬,參判朴泰恒·李光佐,各兒馬一匹,參判李縡,判書兪命雄,各上弦弓一張,參判李宜顯勿論,都廳正郞權相一·林世讓,兒馬一匹,佐郞李光普·朴弼俊·宋徵奎,各上弦弓一張,郞廳監役李絢·辛泰東,各加一資,資窮者兒馬一匹賜給,佐郞朴聖輯勿論。
備忘記,殯殿次知內官康以源·崔景遠,竝加資,複差備內官李仁裁,熟馬一匹,諡寶冊出入時尙傳金夢祥,襲差備內官崔景遠·李仁裁·朴重瑞·崔敬泰,奉魂魄內官金信弼,奉虞主內官李夏昌,神輦侍衛內官朴贊文,王大妃殿承傳色朴弼周,中宮殿承傳色趙爾恒,各半熟馬一匹,几差備內官李景禧,仗差備內官申聖載,次知從事內官南溟翼,各兒馬一匹賜給。
備忘記,殯殿從事內官具義峻,三度國恤,連有勤苦之勞,特爲加資。
備忘記,殯殿次知別監田禹相·嚴廷碩,書題·司鑰中,待闕除授。已上吏曹謄錄
備邊司郞廳,以領·左相意啓曰,近來百隸怠慢,不成貌樣,今日問安之班,堂上以上進參者,只是四人,事極寒心,除公故實病人外,應參人員竝推考警責,何如?答曰,允。
迎接都監啓曰,卽者差備譯官來言,勅使三田渡臨發時,言于譯官曰,昨日國王親臨款接,渠等仰瞻德容,不勝欣幸,當以此意,歸奏皇帝,而仍念謝恩使行次時,表咨文中措語,與渠輩歸奏之語,或有相左,則事體大段未安,表咨文措語大意,爲先錄出,三田渡回還後,大臣卽爲親傳於館所,則渠等當更商確,此意言于都監云,且以一小紙所錄文字,密示差備譯官李碩材曰,此紙前頭餞宴時,當親傳於國王云,而見其措語,則只是皇帝勅諭,使臣一路省弊,通官作弊,亦爲檢察等項語云矣,令廟堂卽速,稟處,何如?傳曰,允。
領議政金昌集啓曰,卽伏見迎接都監草記,則勅使以謝恩表文辭語,大臣錄出,親傳于渠爲言,令廟堂,稟處矣。表咨文字,以皇上聞先王薨逝,深用傷惻,乃於弔祭常典之外,別遣欽使,馳驛來唁,特頒香幣,致奠靈筵,此實千古曠絶之異數,小邦君臣,不勝感泣頌祝之意,措辭撰出,則似不違於彼人之意,而此等文字,不必大臣親傳,令都監傳示,宜當,故欲爲稟定,來詣請對矣。今有書入之命,敢此,書啓。答曰,依爲之。已上竝備局謄錄
答藥房問安啓辭曰,知道。日月奄忽,新朔又屆,益復摧慟,大妃殿氣候一樣,而瓊玉膏姑未進御矣。已上內下記草
上在昌慶宮廬次。
政院啓曰,請還收睦來善·李玄逸·李鳳徵·㮒·煥·爀等職牒還給之命。答曰,不允。
府啓,請前承旨金一鏡罷職不敍。措語在上當日仕進承旨,竝命罷職不敍。措語見上前承旨任守幹罷職不敍。措語見上前承旨柳重茂削奪官爵,門外黜送。措語見上前郡守李世馨依律勘斷。措語見上睦來善·李玄逸·李鳳徵·㮒·煥·爀等職牒還收。措語見上答曰,勿煩。
右議政趙泰耉箚子。入啓。答曰,省箚具悉卿懇。前後批旨,備陳勤懇,必待朝夕造朝矣。今見箚辭,又有疾恙,不勝驚慮,毋以爲諭,書示事,首揆再三牢塞,終未能得,出於不得已也。縷縷進言,憂愛之忱,可不感佩,箚末事,令廟堂,稟處,卿其安心勿辭,從容善攝,與之偕來,以補孤之不逮。仍傳曰,偕來承旨傳諭。
禮曹參判朴泰恒上疏。入啓。答曰,省疏具悉卿懇。疏末事,已諭於右相之批矣。卿其勿辭,從速察職。已上內下記草
迎接都監啓曰,表咨文措語,依定奪使譯官傳示勅使,則勅使以爲此是兩國大事,領左相及都承旨,親來傳示,彼此商確,各各着署於紙尾,欲令彼此所奏,無相左之弊,此出於專爲爾國之地,而大臣之來不來,惟在汝國人事,非我所知云云。又言國王於俺等,必有盤纏贐物,毋論多少,可見情貺,此事停當,然後吾事可了,仍謂差備譯官李碩材曰,汝能淸語,且昨爲御前通事,係是近侍,國王贐物,汝須直傳,勿令大通官居間傳致云云,今勅別求請極煩,故別贈銀勿爲磨鍊事,昨已定奪矣。其言如此,壑慾難充,何以爲之?竝令廟堂急速,稟處,何如?答曰,允。
備邊司啓曰,卽伏見迎接都監草記,則表咨文措語停當事及勅使別贈銀何以爲之事,竝令廟堂,稟處矣。表咨文措語,旣令譯官傳示,則前頭文書撰出時,決無相左之慮,至於大臣及都承旨,親來傳示,着署紙尾,事體所在,決不可創開無前之例,此意令譯官據理開諭,勅使別贈銀,雖有空靑齎來勅使時已給之例,今番則不爲磨鍊,槪以別求請極煩之故,而彼以壑慾,自請贐物,亦不可全然不給,亦令都監參酌贈給,何如?答曰,允。已上竝備局謄錄
政院啓曰,吏曹郞廳來言,今日爲政事命下,而判書權尙游未肅拜,參判李澤服制,參議申思喆在外,不得開政云,判書·參判竝卽牌招開政,何如?傳曰,允。又啓曰,吏曹判書權尙游,參判李澤牌招不進,推考傳旨,今方捧入,而開政命下之後,不卽擧行,殊甚未安,判書·參判更爲牌招開政,何如?傳曰,允。又啓曰,吏曹判書權尙游,參判李澤,俱爲再牌不進,推考傳旨,今方捧入,所當更請牌招,而一日三牌,有傷事體,待明朝更爲牌招開政,何如?傳曰,允。
吏曹口傳政事,以南泰徵爲慈山府使。已上吏曹謄錄
上在昌慶宮廬次。停常參·經筵。
下直,永同縣監朴泰錫,衿川縣監鄭建柱。
兪崇啓曰,小臣館所問安進去下直。傳曰,知道。
又啓曰,左議政李健命有稟定事,來詣請對矣。傳曰,引見。
備忘記,傳于兪崇曰,典獄署摘奸輕囚放釋。
兪崇啓曰,臣承命馳往館所,問安于勅使,則以爲夜來無事,而屢遣近侍存問,心甚未安云矣,敢啓。傳曰,知道。
又啓曰,近日本院位甚不齊,都承旨沈宅賢,同副承旨李眞儉陳疏入啓,左承旨韓世良,以右議政偕來出去,左副承旨李正臣加資未下批,廳中只有臣崇及右副承旨鄭亨益,而臣崇則以館所問安,今方進去,臣亨益,以輕囚放釋事出去,院中一空,不成貌樣,同副承旨李眞儉,所當牌招,而疏批未下,不得循例請牌,何以爲之?敢稟。傳曰,疏批已下,都承旨牌招。
以黃晸爲假注書。
吏曹,以兪命雄爲伴送使。
兪崇啓曰,吏曹判書權尙游,參判李澤,牌招不進,推考傳旨,今方捧入,而開政遷就至此,判書權尙游,參判李澤,更爲牌招,何如?傳曰,允。
又啓曰,吏曹判書權尙游,參判李澤,再招不進,推考傳旨,今方捧入,所當更請牌招,而一日三牌,有傷事體,何以爲之?敢稟。傳曰,更爲牌招。
又以迎接都監言啓曰,勅使回還時,一路宴享減除,茶啖亦依上來時例,只設夕一時,牛隻勿爲宰殺云,自前有宴享減除之時,則例遣中使申謝,且於開城府·平壤·義州三處,別遣問安使之事,令本院考例擧行事,允下矣。平壤問安使假承旨,自本院依前例差出,開城府義州別問安使,令該曹差出,趁勅行未發前出送,何如?傳曰,允。
又啓曰,吏曹判書權尙游,參判李澤,三招不進,推考傳旨,今方捧入,而開政遷就至此,已極未安,玉堂上下番俱空,未有甚於近日,亦宜差出,而明日乃國忌齋戒,再明日國忌正日,在前齋戒相値,或有開政之例,何以爲之?敢稟。傳曰,明日開政。
又以迎接都監意啓曰,以備邊司回啓,勅使贐物,令都監參酌贈給事,命下矣。今番勅使求請物種,極其浩多,前所未有,故十分參酌,兩勅各天銀五百兩入給,則猶以爲少,言于譯官曰,今番兩件事,旣有皇旨,而曲從爾國之請矣,今則吾輩之功歸虛矣。且曰,國王旣賜款待,又有此贈物,心甚不安,明日餞筵時,欲親納單子,不受而去云,果有還納單子之擧,則其爲羞辱,大矣。請令廟堂,豫講善處之道,何如?答曰,允。
又以迎接都監言啓曰,卽者左議政來詣館所請留,則勅使以爲大臣,又爲請留至此,當留一日,明日則定當早發云矣,敢啓。傳曰,知道。
又以迎接都監言啓曰,卽者差備譯官來言,勅使明日未明初吹,平明二吹,辰時三吹,出軍令云矣,敢啓。傳曰,知道。
又以迎接都監言啓曰,差備譯官來言,勅使以爲回還時,一路宴享減除,茶啖亦依上來時例,只設夕一時,牛隻勿爲宰殺云,以此意知委於伴送使及京畿·開城府·兩西監司處,而自前宴享減除之時,則例遣中使申謝,且於開城府·平壤·義州等處,別遣問安使,亦令政院考例擧行,何如?傳曰,允。
又以迎接都監言啓曰,今日乃是空日,別茶啖依例排入之意,敢啓。傳曰,知道。
又以迎接都監言啓曰,差備譯官來言,勅使以爲今番上來時所送公文兩度,還爲持去次,卽爲推入云,故謄出後依其言,還爲入給之意,敢啓。傳曰,知道。
又以迎接都監意啓曰,勅使回程牌文,以初四日書出,爲先發送之意,敢啓。傳曰,知道。
又以迎接都監意啓曰,勅使回還路程記書出,而初四日過弘濟院站,碧蹄中火,坡州止宿,發京第十二日,當到義州,以此分付伴送使及京畿·開城府·兩西監司處,何如?傳曰,允。
又以迎接都監言啓曰,勅使回還時,弘濟院以過站磨鍊,則大臣·承旨,不爲出往之意,言于通官,則答以別無出往之事云矣,敢啓。傳曰,知道。
鄭亨益,以兵曹言啓曰,傳曰,日寒如此,薄衣軍士襦衣題給事,命下矣。發遣本曹郞廳,摘奸其中尤甚薄衣者三百五十三名,別單書入,令該曹依此數襦衣題給之意,敢啓。傳曰,知道。
又以兵曹言啓曰,七百禁軍等甲胄·旗幟·弓箭,率皆年久破傷,不可不急時改備,而所入物力夥然,無以拮据,抛置至今,事甚可慮矣。李晩成爲本曹判書時,指揮幹事人,辦得湖南米三千餘石,與宣惠廳堂上相議,換得湖南山郡明春上納大同布二百餘同,而利錢五千兩,則爲先輸入禁軍廳,將欲以此改備甲胄·旗幟·弓箭之際,前判書適遞本職,守禦廳乃以湖南山郡大同布取用之意啓下,此未必詳知本曹如許經紀之由而然也。湖南大同木,勿爲移送於守禦廳,自本曹依前相換取剩,禁軍等許多甲胄·旗幟·弓箭等物,俾爲趁時修改之地,何如?傳曰,允。
又以兵曹言啓曰,今日未時量,有一雛豕,自北小門入來,至禁川橋近處,巡仗軍卒等,卽爲逐出之際,弘文館使令執捉云,故卽令下吏往見北門,則西邊排箭頗闊,村家狗彘,足可出入云,分付紫門監,使之劃卽添箭以防,而曜金門守門將,常時不能致察之失,在所難免,推考警責,何如?傳曰,允。
又以義禁府言啓曰,咸鏡道北靑府定配罪人權卨,以其母歸葬事,依定式啓稟給由矣。今聞已過葬事云,還發配所之意,敢啓。傳曰,知道。
又以刑曹言啓曰,去八月京居私婢老松,以私屠現捉,依律定配於全羅道興陽縣島矣。自配所逃亡上京,又犯私屠,因捕廳譏捕,移送決杖,還配次方在囚禁之中,卽接典獄署牒呈,則老松旣受捕廳重杖,晝夜苦痛,今月初二日物故云,故已令本署,依例檢驗矣。定配罪人之逃亡上京,已極驚駭,而配所本官,慢不覺察,一任罪人之逃走,而尙無報知之擧,後弊所關,不可無警責之道,當該配所官推考,罪人老松徒流案爻周之意,分付本道,何如?傳曰,允。
又以刑曹言啓曰,罪人李載泰,以田畓重複放賣之罪,自本曹囚禁推覈,及其情窮理屈之後,欲爲脫身逃走之計,以其生存之母,詐稱喪出,奸狀現露,旣已遲晩,納招如此,罪關綱常,風習絶痛之類,不可不照律定罪,而今日輕囚放釋時,混入蒙放,此若置之,終不重究,則末世奸惡之習,將無以懲礪,李載泰仍爲嚴囚,考律定罪,何如?傳曰,允。
又以左議政言啓曰,今日入侍時,以郊外擧動停止,則似當有通告勅使之事,前例相考擧行事,定奪矣。臣退出後,令政院考出日記,則曾前不無不爲郊餞之時,而率多勅使之請,勿爲擧動,而自上有別遣中使,或近侍申謝之例,缺數字送言,不行郊餞之事,則別無明白可據之處,而卽今事勢,前例有無,不必擧論,先令都監,以上候向日館所擧動之後,有不平之候,今方添重,明日郊外,決難觸寒勞動之意,使首譯先告於通官,而明日趁未明,臣進詣館所,以上命今日欲爲親送郊外,而適有寒疾,不得如意,情甚缺然之意,措辭言及於兩勅,似爲得宜,敢稟。傳曰,知道。
又啓曰,臣承命馳往于典獄署,點閱罪人,則承傳罪人二十八名,刑曹罪人四十八名,咀呪罪人二名,來關罪人二十四名,各司罪人一名內,金介同·朴成男·梁夢治等,以船人穀物致敗推覈事也。李載泰負債數多事也。私婢淑禮·已今等,病人載牛,入崇禮門之際,因爲致斃事也。黃世昌,禁吏歐打事也。金世郁·辛貴發等,會飮公廨事也。沈潤九,刀擦帳籍事也。李二石·李世弼,禁衛保米徵出事也。廉繼昌,士夫凌辱事也。金禹瑞·金夢瑞等,僞造宣惠廳關文事也。京伊,其父船隻價錢徵出事也。朴守益,其祖父貸錢備納間代囚事也。金順良,巡牌閪失事也。金廷三·崔壽億·李世奉·兪泰行等,進排生鮮體少事也。方業山,杷子杖木偸竊事也。守白·壬申等,凌辱妻上典事也。譯官金尙密,書吏鄭興周,勅使入闕時,不善去來事也。黃淑·李雄·陳汝觀·朴聖淵·李氏,差備門外擊錚事也。金益興,入把馬不謹事也。以上三十三名,其中不無奸狀之可惡者,而罪名俱不至大段,故臣仰體聖上當寒恤囚之德意,竝爲放釋,其外干係殺獄·咀呪·綱常·强盜·私鑄·僞造之類,竝爲仍囚,而罪囚中赤脫久飢,幾至自斃者,其數頗多,當此隆冬,一向淹滯,委屬可慮,竝令該曹,斯速推覈,俾無滯獄之弊,且伏聞典獄署囚徒之外,各衙門拘留罪人亦多云,分付各衙門,使之斯速放釋,何如?傳曰,允。
掌令朴弼正啓曰,請前承旨金一鏡罷職不敍。措語見上當日仕進承旨,竝命罷職不敍。措語見上前承旨任守幹,罷職不敍。措語見上前承旨柳重茂,削奪官爵,門外黜送。措語見上前郡守李世馨,依律勘斷。措語見上睦來善·李玄逸·李鳳徵·㮒·煥·爀等職牒還收事。措語見上答曰,勿煩。
右承旨兪崇上疏。大槪,廚院提擧,實出一時格外之特恩,臣不可越俎仍據也,決矣。亟許鐫免,以存舊例事。踏啓字
都承旨洪致中上疏。大槪,日者前承旨柳重茂,構誣銓官,罔有紀極,其所謂旣能旋敍,斥補畿邑等語,專指臣身,而至於物色排布,朋姦日滋云者,觀其語勢,指意似無照臣以千古權奸之罪,其不可以已遞銓任,有所自恕,靦然仍據也,決矣。伏乞聖慈,亟許鐫遞臣職,仍治臣罪事。入啓。答曰,省疏具悉。卿其勿辭,從速察職。
上在昌慶宮廬次。停常參·經筵。
兪崇啓曰,宰臣行副護軍李尙,館所問安進去下直。傳曰,知道。
又啓曰,大司憲李喜朝,持平魚有龍,在外,執義未差,掌令朴弼正呈辭,掌令一員未差,持平鄭宅河未肅拜上疏入啓,今日以監察茶時之意,敢啓。傳曰,知道。
又啓曰,吏曹郞廳來言,今日爲政事,命下,而判書權尙游未肅拜,參判李澤病不來,參議申思喆在外,不得開政云,判書權尙游,參判李澤,竝卽牌招開政,何如?傳曰,允。
又啓曰,吏曹判書權尙游,參判李澤,連違召牌,蓋聞其身病,俱猝深重云,而開政遷就,已過三日,事極未安,竝更爲牌招開政,何如?傳曰,允。
又啓曰,吏曹判書權尙游,參判李澤,今日又爲再招不進,推考傳旨,才已捧入,而聞其俱有實病,不得應命云,明日是國忌正日,何以爲之?敢稟。傳曰,過國忌後爲之。
又啓曰,奉敎呂善長,旣已敍用,而昨有開政之命,不爲口傳付職矣。今日政卽爲付職,仍卽牌招察任,何如?傳曰,允。
備忘記,史官一員待命,騎馬三匹立之。
兪崇啓曰,宰臣行副護軍李尙,馳往館所問安于勅使,則以爲遣宰臣連次問安,不勝感激云矣,敢啓。傳曰,知道。
又啓曰,開城府別問安使淸恩君韓配夏,啓下之後,屢度催促,尙不入來,勅行旣已離京,明日當抵松都,事勢急迫至此,不可無別樣催促之擧,卽令辭朝之意,分付該曹,何如?傳曰,允。
又以吏曹言啓曰,義州別問安使,以行司果沈樘,啓下矣。卽聞沈樘,未付軍職前下鄕云,不得已以行副護軍柳鳳徵,改付標以入之意,敢啓。傳曰,知道。
又以迎接都監言啓曰,去夜上勅卜物封裹時,軍牢一人,偸取木綿二疋,仍卽逃走,上勅大索而不得,因盡疑館中之人,房守·大殿別監,皆令出去,兒房守一人,有不謹之事,亦爲出送矣。逃走軍牢,自都監搜捕捉得,從重決棍後囚禁,副勅牌房守一人,偸取器皿出門,爲守門軍卒所捉,亦爲囚禁矣,敢啓。傳曰,知道。
又以迎接都監言啓曰,勅使以下,各種求請之物,次第入,上·副勅,各鳥銃四柄,加時木十二箇,大通官等,鳥銃各三柄,加時木十箇,次通官等,鳥銃各一柄,加時木各四箇入給之意,敢啓。傳曰,知道。
又以迎接都監言啓曰,勅使贈物,自都監參酌加給事,命下矣。更以兩勅各天銀五百兩入給,則副勅順受,上勅猶嫌其少,至今不受,且昨夕稱以皇帝前進上倭紙兩色及咨文紙·霜華帋等四種,又爲求請,而四種紙物,已盡於昨日,以前求請,更無所餘,無以應副之意,使譯官縷縷言諭,而今日則以爲紙物依數覓給,然後可以發行云云,半日相持,不得已以追後貿得,下送中路之意,言之,則勅使於譯官等處,使之着署以納,而今始發行云矣,敢啓。傳曰,知道。
又以迎接都監言啓曰,卽者勅使館所離發出去云矣,敢啓。傳曰,知道。
又以迎接都監言啓曰,勅使例贈禮單馬,連日待令,而操縱索賂,終不擇執,勅使今方發行,不得已上·副勅各元禮單馬一匹,豫差馬一匹合六匹,使之隨往之意,敢啓。傳曰,知道。
又以迎接都監言啓曰,上勅別天銀一千兩,終不受去,故別遣都監書吏,載持隨往,使之觀勢入給之意,敢啓。傳曰,知道。
又以領·左相意啓曰,勅使駐箚於迎恩門前,兩兩大通〈官〉,傳言于臣等曰,國王親臨館所,接待極盡,不勝感激云,而仍令大臣以下過去時背立,勅使過去後,兩大通官,又以國恩甚重之意,縷縷致謝,仍爲向闕叩頭而去云矣,敢啓。傳曰,知道。已下缺去
上在昌慶宮廬次。停常參·經筵。
章順王后忌辰。
領議政金昌集箚子。答曰,省箚具悉卿懇。右揆箚辭,斷斷無他,卿等爲國家忠勤之誠,予已稔知,於卿等,少無所嫌,勿以介懷,體予倚毗之誠,速出論道,共濟國事,以副至望。仍傳曰,遣史官傳諭。內下記草
政院啓曰,奉敎呂善長,敍命旣下,以今日政付職,仍卽牌招察任之意,入啓蒙允矣。今日又未開政,史局重地,不可久曠,卽令該曹,口傳付職,仍卽牌招察任,何如?傳曰,允。
吏曹口傳政事,奉敎單呂善長。已上吏曹謄錄
上在昌慶宮廬次。停常參·經筵。
鄭亨益啓曰,大司憲李喜朝,持平魚有龍,在外,執義未差,掌令朴弼正呈辭,掌令一員未差,持平鄭宅河未肅拜,今日以監察茶時之意,敢啓。傳曰,知道。
又啓曰,卽者吏曹郞廳來言,今日爲政事,命下,而判書權尙游未肅拜,參判李澤病不來,參議申思喆在外,不得開政云,判書宋相琦,參判李澤,竝卽牌招開政,何如?傳曰,允。
又啓曰,吏曹判書權尙游,參判李澤,牌不進,推考傳旨,今方捧入,而開政命下,已至屢〈日〉,而一向違牌,事甚未安,竝更牌招開政,何如?傳曰,允。
又啓曰,吏曹判書權尙游,參判李澤,再招不進,推考傳旨,今方捧入,而開政遷就,已至多日,事甚未安,所當更請牌招,而一日三牌,有傷事體,何以爲之?敢稟。傳曰,明日爲之。
又啓曰,近日廳中位甚不齊,事多苟簡,而都承旨沈宅賢呈辭受由,左承旨韓世良以右相偕來事,奉命出使,右承旨兪崇陳疏出去,左副承旨李正臣加資未肅拜,臣亨益獨守廳中,而伴直無人,同副承旨李眞儉,所當請牌,而疏批未下,何以爲之?敢稟。傳曰,都承旨牌招。
又啓曰,刑曹詞訟之地,近因堂上之不齊,久未開坐,事多積滯,委屬可慮。判書趙道彬受由下鄕之故,啓覆文書,尙未修正,催促上來之意,分付該曹,而參議洪錫輔,亦爲牌招察任,何如?傳曰,允。
右承旨兪崇上疏。大槪,近緣院僚不齊,鎭日持被,所患風寒感傷之症,轉輾添重,萬無毫分自力之勢,伏乞聖明,遞臣夙夜之任,以延殘喘云云。批答在下
右副承旨鄭亨益上疏。大槪。缺答曰,省疏具悉。疏辭令該曹議施焉。
副護軍鄭澔上疏。大槪,辭職云云。缺答曰,省疏具悉。卿其安心勿辭,調理上來行公。
掌令朴弼正啓曰,請前承旨金一鏡罷職不敍。措語見上請當日仕進承旨,竝命罷職不敍。措語見上請前承旨任守幹,罷職不敍。措語見上前承旨柳重茂,削奪官爵,門外黜送。措語見上前郡守李世馨,拿覈勘斷。措語見上請還收睦來善·李玄逸·李鳳徵·㮒·煥·爀等職牒還給之命。措語見上日者勅行之越站高陽,冒夜作行,實是前所未有,而遠接使旣不得挽止其行,又未能趁卽馳啓,致令朝家接應之節,未免爲疎卒之歸,揆以事體,不可無警責之道,請遠接使兪命雄推考,彼人動靜,譯舌句管,彼若有越站之意,則當據例力挽而已。挽而不得,則告于遠接使,急急馳聞,乃渠等職責,而專不着念,任其所爲,至使彼人,徑抵弘濟院,其居間不善周旋之狀,誠極駭痛,且勅使之直往山陵云者,係是無前之事,則爲首譯者,嚴辭防塞之不暇,而恬不爲怪,泛然酬酢,有若應行之事者然,原其情狀,萬萬痛惋,而若其陵號與道里遠近,非譯舌及通事輩所傳,則彼何以知之?其貽辱國家,莫此爲甚,此而若不嚴懲,則日後之弊,將無所不至,請當該首譯,竝繩以重律,通事則令本道覈出首惡,依律勘罪。答曰,不允。推考及末端事,依啓。
戶曹參判李德英上疏。大槪,身罹奇疾,便作床簀之棄物,死則死耳。萬無起身登程之理,伏乞下臣疏于廟堂,使之及時,稟處,仍令鐫削臣本兼兩任事。入啓。答曰,省疏具悉。卿其勿辭,使价事,令廟堂稟處。
上在昌慶宮廬次。停常參·經筵。
鄭亨益啓曰,大司憲李喜朝,持平魚有龍,在外,執義未差,掌令朴弼正呈辭,掌令一員未差,持平鄭宅河未肅拜呈辭,今日以監察茶時之意,敢啓。傳曰,知道。
又啓曰,吏曹判書權尙游,參判李澤,牌招不進,推考傳旨,今方捧入,所當更請牌招,而聞其實病,俱極危重,決難承牌,開政,何以爲之?敢稟。傳曰,過國忌後爲之。
備忘記,史官一員待命,騎馬三匹,卜馬二匹立之。
鄭亨益啓曰,都承旨沈宅賢,加資未下批,呈辭受由,左承旨韓世良,以右相偕來事在外,左副承旨李正臣,加資未下批,同副承旨李眞儉,陳疏未承批,廳中只有臣亨益,伴直無人,右承旨兪崇疏批已下,所當牌招入直,而拘於廳規,不得循例請牌,何以爲之?敢稟。傳曰,牌招。
掌令朴弼正啓曰,臣昨詣臺廳,欲爲傳啓之際,承旨鄭亨益,謂有嫌端於前啓,在院陳疏,無意接待,承宣之於前啓,雖有些少嫌礙之端,昨日院中,旣無伴直承旨,則亨益實無推諉之道,而屢度往復,終不出接,揆以事體,誠甚未便,而詣臺之後,進退兩難,不得已自書入啓矣。物議皆以謂旣有承宣,則臺官之自書,元無前例,旣已自書,則規警承宣,臺體當然云,臣之手自書呈,雖緣事勢之倉卒,而其虧損體例,則大矣。將何顔面,一刻苟冒於臺次乎?請命遞斥臣職。答曰,勿辭,再啓煩瀆,退待物論矣。傳曰,知道。
右副承旨鄭亨益上疏。大槪,臣於憲府請罷仕進承旨之啓,有所嫌礙之端,不得出接臺官,昨以此意,陳疏控免,未蒙矜許,黽勉在直,方切憫蹙,卽見憲臣避辭,以臣之在院陳疏,無意接待,大加非斥,至以物議,宜加規警承宣爲言,在臣廉義,決不容一刻蹲冒,玆不得不陳疏徑出,伏乞聖明,亟許遞臣職名,仍治臣徑離禁直之罪云云。答曰,省疏具悉。已有古例,則爾無所嫌,勿辭察職。
兪崇啓曰,右副承旨鄭亨益,以嫌不得接待臺官,已有前例,疏批中亦以已有古例,爾無所嫌爲敎,卽今院中一空,伴直無人,右副承旨鄭亨益,卽爲牌招入直,何如?傳曰,允。
又啓曰,以右副承旨鄭亨益,牌不進,罷職傳旨。傳曰,推考傳旨捧入。
以吳光運爲假注書。
鄭亨益,以禮曹言啓曰,今番勅使出來時,弔祭迎諡等儀注五度,依前例磨鍊啓下下送,則勅使以別勅之故,此儀注不受而還送矣。前頭弔勅若來,則儀注無改磨鍊之事,以此別件下送之意,敢啓。傳曰,知道。
又以戶曹言啓曰,勅使別求四色紙地,追後覓得下送事,旣已定奪矣。今始貿得,別定書吏下送,書吏所騎馬一匹,自兵曹定給,何如?傳曰,允。
兪崇,以迎接都監言啓曰,卽見伴送使狀啓,則上勅以黃花席十張自京覓送之意,縷縷言說,多般防塞,終不聽從,請令都監,稟處矣。黃花席乃進貢御用之物,非人臣所可私求,決不可許副之意,使譯官嚴辭責諭,何如?傳曰,允。
又以義禁府言啓曰,以黃海監司·兵使·慶尙監司狀啓,刑曹粘目,鳳山前郡守李世馨,東里前僉使徐萬昌,義興前縣監韓埏,移本府處置事,允下矣。李世馨今方待命,卽爲拿囚,而徐萬昌時在水原地本家,韓埏自任所,時未上來,依例發遣府邏將,拿來,何如?傳曰,允。
編修官金克謙啓曰,臣承命馳往于忠淸道淸風黃江村行判中樞府事權尙夏所住處,傳宣聖批,則以爲臣於向日忠州往來時,觸冒風寒,寒疾大作,又經癨亂,數十餘日,在昏昏不省中,而一念耿耿,惟以尙逭刑章,爲踧踖矣。不意近侍遠臨,傳宣疏批,不惟罪罰不加,辭旨益復隆重,其所以垂諭者,有非賤臣所敢承當,臣奉讀未半,不覺涕淚橫襟也。顧此蟣虱賤臣,猥承先大王特達之知,隆恩至渥,如山如海,臣雖至頑,亦非木石,豈不無糜粉圖效?而老病氣敗,長委床席,末由自力,居常耿結,卽今黼座闃寂,雲鄕杳迫,殘喘苟延,空切抱弓之痛,只欲一進陵下,洩此微悃,而大限已盡,朝暮欲絶,身雖未冷,便一僵屍,區區寸忱,無以少伸,北望長號,五情如崩,不知所達云矣,敢啓。傳曰,知道。
兪崇,以漢城府言啓曰,今日坐起,行知中樞府事姜鋧來呈單子內,當職先考贈領議政文貞公柏年墓山及前妣贈貞敬夫人墓山,在於忠淸道公州義郞里,而墓山係是峽中,故局勢狹隘,山谷深邃,靑龍一枝,彎回護穴,仍作內案,如對食床,自成一局,守護禁養,殆至七十年于玆,而近來人心不淑,恐或他人侵犯,三十年前,埋標立旨,且令墓奴,作家禁護矣。千萬意外,淸州德坪金哥諸人,稱以前僉使金鼎瑞喪柩,去三月二十四日,多率豪奴數百人,且載泥灰數十駄,一夜之間,急急偸葬,世間豈有如許罔極之山變乎?此地非但當職之先山壓臨之地,步數內家舍,櫛比成村,況當職墓奴家數十步咫尺之地也。決非外人覬覦偸葬之地,而白地攘奪,無所顧忌,人鬼雜糅,法綱頹廢,慘目驚心,若逢兵亂,而殘弊墓奴,禁斷無路,急告於京中,卽呈本府,則本府以爲一品重臣墓山圖局內禁養之地,而本府立旨,明白可考,人家百步內,勿許入葬,明有受敎,況人家咫尺之間乎?法不當恣意亂葬,如此不法偸葬之類,不可不隨現嚴禁,以杜攘奪之弊,到關卽時,詳細摘奸,斯速掘移後,牒報事,別關,分付,其後訟官摘奸步數,則李起才三兄弟及吳世達等諸人家,皆在數十步之內,當職墓奴家只是八十餘步,則不待爭訟,一言可辨,而一向遷就,掘出無期,又呈本府,則本府以爲本官,旣已親自摘奸,考見其立旨,掘見其埋標,尺量其墓奴家步數,則金哥不法偸葬之狀,不待査問而可知,金哥設或稱以買得家基,旣是宰相家山所龍虎內置標之地,則法不當恣意亂葬,況人家百步內,不得入葬事,癸未受敎,明白可考,而人家步數內,肆然偸葬,尤極無嚴,到關卽時,金哥奴子捉來嚴囚,定日掘移,俾無如前稽滯之弊事,又爲別關,而金哥自恃强盛寡弱,當職家構虛揑無,指白爲黑,飾辭呈狀,語極麤悖,狂噴亂嚷,醜辱萬端,決非士夫之所忍爲,不有人家百步之限,利誘墓下奸民,一片家基,猝令重複放賣,欲爲蠢食橫占之計,已極巧慘,而況盤據近境,締結官吏,嬴縮田形,變幻山圖,奔走京外,曲進圖囑,而當職家則所恃者,只是金石之典而已。謹按癸未受敎內,不許入葬,乃是法典,而近來訟官,不能詳知法意,或以爲十家以上,方可禁斷,或以爲苟非瓦家,不足論步數,勒令入葬,誠爲不當,今後則雖一人家舍,百步內無得許葬事,申飭中外,永爲令甲,則三尺至嚴,斷不可低昻,而訟官以金哥切親之査家,偏信先入之誣訴,枚報巡營之狀,語多失實,顯有左右之意,而末端以爲人家百步內一款,足爲禁葬之端云爾,則其步數之至近,推此可知,惟當依法督掘,而監司以訟隻有請囑,不得處決,引嫌退訟,牧使之冒嫌曲護,或可移訟他邑,而監司之退狀不決,更無可望,延拖時月,正中金哥之計,痛迫情理,無處可訴,不得不悉陳於法府公明之下,伏願卽爲啓達,發遣郞廳,人家步數,詳細尺量後,金鼎瑞偸葬處,卽令掘移,使先朝受敎,得以遵行,使人家墓山,得以保存云矣。觀此呈單,其爲稱冤,勢所必至,如非情理之痛迫,則一品重臣,必不如是呈單,積年守護,姑舍勿論,旣是人家百步之內,則癸未受敎,極其嚴明,決不可低昻伸縮,別定公正剛明官,詳細摘奸,果是人家百步之內,則金鼎瑞偸葬處,依受敎刻日掘移後,啓聞之意,分付本道,何如?傳曰,允。
又以兵曹言啓曰,文武科庭試來二月二十八日設行事,自禮曹啓下矣。初試吉日,令日官推擇,則來正月二十一日爲吉云,以此日擧行,而額數則取二百人,規矩則六兩三矢百二十步,柳葉箭五矢百二十步,一巡二中,騎蒭一次二中,三技取二技事,當初旣已啓下,故頃日退行時,以此稟旨,仍前擧行事,允下矣。今又退行,額數及規矩,依前定奪乎?敢稟。傳曰,依爲之。
上在昌慶宮廬次。停常參·經筵。
仁烈王后忌辰齋戒。
兪崇,以都摠府言啓曰,入直軍兵等中日習射事,限勅使回還間,啓請姑停矣。勅使旣已回還,今日爲始,入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又啓曰,掌令朴弼正引避退待,今已經宿,憲府無行公之員,處置歸於諫院,而大司諫趙觀彬在外,正言趙最壽被論,獻納申晳呈辭,不得處置云,除在外被論外,呈辭人員,卽爲牌招,以爲處置之地,何如?傳曰,允。
以宋寅明爲假注書,李聖至爲事變假注書。
兪崇啓曰,廳中一空,只有臣崇一人,出納之際,苟簡莫甚,右副承旨鄭亨益昨日批旨,開釋備至,且有只推之命,卽爲牌招察任,何如?傳曰,允。
以右副承旨鄭亨益,牌不進,罷職傳旨,傳于兪崇曰,推考傳旨捧入。
兪崇,以備邊司言啓曰,六月都政有故,遷就至于歲末,尙不得擧行,此實曾所未有之事,揆以事體,至爲未安,吏曹判書權尙游身病,近益危劇,時月之內,決無强起行公之望,不可無變通之道,吏曹判書權尙游,今姑改差,其代卽爲差出,仍卽牌招察任,以爲今月〈日〉內必行都政之地,何如?傳曰,允。
兪崇啓曰,敬寧殿移奉,定於今月初十日,告祭獻官諸執事,當於今日內差出,而吏曹判書權尙游身病極重,參判未差,參議申思喆在外,不得差定云,判書權尙游所當請牌,而實病旣如此,獻官諸執事差出,一時爲急,何以爲之?敢稟。傳曰,參判有闕之代,問于大臣差出。
以宋相琦爲吏曹判書。
兪崇,以吏曹郞廳,以大臣意啓曰,吏曹判書有闕之代,依例薦望,而卽今本曹開政無人,直爲書入,至於參判有闕之代,判書旣出之後,自當差出,判書受點後,卽爲牌招開政,何如?傳曰,允。
又啓曰,吏曹判書宋相琦,因備局草記,有牌招開政之命,而違牌不進,推考傳旨,今方捧入,而闕門已閉,待明朝更爲牌招開政,何如?傳曰,允。
又以校正廳言啓曰,自前書冊進上例,只磨鍊於大殿世子宮,而今此先朝御製,則與他書冊有別,大妃殿,當有別爲進御之擧,而無他可據前例,自下不敢擅便,何以爲之?惶恐敢啓。傳曰,當爲進御矣,勿爲磨鍊。
獻納申晳啓曰,臣於本職,多有難冒之端,而日昨冒出陪駕,只爲少伸分義而已。連尋長單,見阻喉司,縮伏惶悶,不知所達,卽因憲臣處置,天牌狎臨,臣不敢坐違,謹此趨詣,而本院方有趙最壽削黜之啓,臣曾忝臺地,旣被最壽之疏斥,今不可參涉於其啓,旣不得參啓,則何敢仍冒於職次乎?請命遞斥臣職。答曰,勿辭。
兪崇曰,獻納申晳,再啓煩瀆,退待物論矣。傳曰,知道。
又啓曰,大司憲李喜朝,持平魚有龍,在外,執義未差,掌令朴弼正避嫌退待,掌令一員未差,持平鄭宅河未肅拜呈辭,今日以監察茶時之意,敢啓。傳曰,知道。
又啓曰,掌令朴弼正,昨日引避退待,處置歸於諫院,而獻納申晳,今又引避,不爲處置,卽今三司一空,只有持平鄭宅河未肅拜,在前如此之時,亦有未肅拜人員牌招處置之規,持平鄭宅河,所當牌招,而日勢已暮,待明朝牌招,使之處置,何如?傳曰,允。
上在昌慶宮廬次。停常參·經筵。
仁烈王后忌辰正日。
夜一更二更,月暈。
兪崇,以禮曹言啓曰,敬寧殿移奉挹和堂後,時敏堂權安時所奉神欌,事當燒火,令戶·禮曹郞廳,眼同凈處燒火,何如?傳曰,允。
統制使,以十一月朔進上生靑魚,限內不得封進,待罪事狀啓。傳于兪崇曰,勿待罪事,回諭。
兪崇啓曰,行吏曹判書宋相琦,今日又違牌不進,推考傳旨,今方捧入,而開政命下,已至多日,尙未擧行,事極未安,卽今兩司多官,尙未差出,玉堂闕員,已至一朔,其他守令及諸司緊窠,亦多有未差者,位著殆不成貌樣,開政差出,一時爲急,吏曹判書宋相琦,更卽牌招開政,何如?傳曰,允。
又啓曰,行吏曹判書宋相琦,再招不進,推考傳旨,纔已捧入,而一日三牌,有傷事體,日勢已暮,何以爲之?敢稟。傳曰,明日牌招。
以持平鄭宅河,牌不進,罷職傳旨,傳于兪崇曰,推考傳旨捧入。
兪崇啓曰,持平鄭宅河,旣有只推之命,更卽牌招,以爲處置之地,何如?傳曰,允。
以持平鄭宅河,再招不進,罷職傳旨,傳于兪崇曰,推考傳旨捧入。
兪崇啓曰,明日敬寧殿移奉時,承旨一員,當爲陪進,何承旨進去乎?敢稟。傳曰,左副承旨進去。
以左副承旨李正臣,右副承旨鄭亨益,牌不進,罷職傳旨,傳于兪崇曰,推考傳旨捧入。
兪崇啓曰,本院僚員之不齊,未有甚於近日,臣崇,獨守廳中,非但伴直無人,明日敬寧殿奉移時,承旨一員,當爲進去,而亦無推移之路,事甚窘迫,左副承旨鄭亨益,昨日違牌後,陳疏到院,原疏雖已退却,觀其措語,則以臺避中警責二字,爲難安,而日昨臺避,實由於未詳院規之致,聖批亦以已有古例爲敎,則今無可嫌之端,左副承旨李正臣陞資,雖未及下批,考見院中謄錄,則亦有陞資未下批前,本職不當拘礙之啓,且同入賞典云,重臣擧皆本職行公,少無拘礙,則正臣之獨不仕進,未知其得當,當此廳中苟簡,不成貌樣之時,尤不宜退去,左副承旨李正臣,右副承旨鄭亨益,竝卽牌招察任,何如?傳曰,允。
又啓曰,大司憲李喜朝,持平魚有龍,在外,執義未差,掌令朴弼正,避嫌退待,掌令一員未差,持平鄭宅河牌不進,今日以監察茶時之意,敢啓。傳曰,知道。
上在昌慶宮廬次。停常參·經筵。
兪崇,以備邊司言啓曰,莫重啓覆,因秋曹長官受由在外,不得擧行,事體極爲未安,今聞判書趙道彬,來在江郊,無意入來,其不念前後催促之意,致令論囚重事,遷就至此,殊涉未便,不可無警責之道,刑曹判書趙道彬,從重推考,俾卽入來擧行,金吾罪囚,當寒多滯,而堂上一員未差,同義禁李德英,身病甚重,開坐無期,合有變通之道,同義禁李德英,姑爲改差,今日政闕員,一時差出,仍卽牌招察任,何如?傳曰,允。
又以兵曹言啓曰,今十二月初八日,良人金就末稱名人,自曜金門入來,初九日假卒趙得龍稱名人,自通化門入來,差備門外擊錚,極爲駭愕,竝令攸司,囚禁治罪,曜金門守門將金瀁,通化門守門將金麗溟,常時不能禁斷雜人,以致闌入,俱難免其責,推考警責,何如?傳曰,允。
又以義禁府言啓曰,卽接月令醫員崔漢龍手本,則時囚罪人南世雲,本以痰病之人,累日處冷,咳嗽大作,晝夜苦劇之中,疝症上衝,時時窒塞,水飮不能下咽,元氣日漸凘綴,方在奄奄中云,自前罪人病勢如此,則有保放救療之規,敢此仰稟。傳曰,允。
又啓曰,行吏曹判書宋相琦疏批已下,更卽牌招開政,何如?傳曰,允。
有政。吏批,行判書宋相琦進,參判未差,參議申思喆在外,右承旨兪崇進。
吏批啓曰,臺諫及玉堂闕員,今當差出,而擬望之人乏少,外任竝擬。傳曰,允。
又啓曰,殯殿次知內官康以源加資事,命下矣。以源本資,乃是崇祿,從前內官,不得授輔國,今無可授之資,何以爲之?敢稟。傳曰,考例。
又啓曰,內官康以源加資稟啓之後考例事,命下矣。取考甲子年謄錄,則內官全以性等加資命下之後,本曹以本資乃是崇祿,不得陞輔國之意,啓稟,則以熟馬一匹賜給事,命下矣。前例如此,敢啓。傳曰,知道。
又啓曰,前執義洪禹傳,前校理趙尙絅,司果李眞望,副司果李仁復,成川府使金相玉,竝加資事,命下矣。雖已資窮,俱未經準職,何以爲之?敢稟。傳曰,加資。
又啓曰,新除授慈山府使南泰徵戶奴呈狀內,奴矣上典,曾任公州營將時,捕賊賞加狀啓中,有所執頉,自兵曹今方行査,査啓未勘之前,不可晏然赴任,斯速入啓處置云,旣在行査之中,有難强令赴任,慈山府使南泰徵改差,何如?傳曰,允。
以李縡·朴彙登爲承旨,權尙游爲知敦寧,兪集一爲兼同義禁,崔錫恒爲兼知春秋,沈宅賢爲兼同春秋,李光佐爲吏曹參判,黃璿爲參知,權熀爲刑曹參議,黃龜河爲大司成,金濟謙爲執義,任泂爲司諫,洪龍祚爲掌令,金槹爲正言,兪拓基爲校理,洪鉉輔爲修撰,洪致中爲副提學,李師尙爲慶州府尹,金鎭玉爲安東府使,鄭湜爲義興縣監,任鼎元爲平康縣令,金鼎熙爲軍器判官,徐宗伋爲注書,申慶汝爲慈山府使,哀冊文製述官行副護軍鄭澔,魂殿都監提調戶曹判書閔鎭遠已上崇政,今加崇祿,哀冊文書寫官工曹判書兪命雄,山陵都監提調刑曹判書趙道彬,諡冊文製述官禮曹判書李觀命,山陵都監提調知中樞府事權已上資憲,今加正憲,殯殿都監提調都承旨沈宅賢,山陵都監提調行副司直李縡已上嘉善,今加嘉義,表石大字篆文書寫官前副提學金雲澤,誌文書寫官左承旨李正臣已上通政,今加嘉善,玄宮封鎖官前執義洪禹傳,山陵都監都廳前校理趙尙絅,司果李眞望,魂殿都監都廳副司果李仁復,國葬都監都廳前司諫趙鳴謙,成川府使金相玉已上,今加通政,代奠官密城君栻,今加崇憲,殯殿次知內官崔景遠,今加嘉義,內官具義俊,三度國恤時,連有勤善之勞,加資事承傳,今加通政,咸鏡監司尹憲柱,今加資憲,金聖龜單付學錄,兼監察鄭來周減下,知義禁兪集一。
兵批,行判書崔錫恒進,參判尹慤差祭,參議尹陽來敬寧殿侍衛進,參知未差,右承旨兪崇進。
以崔敬中·徐宗翰爲同知,李之星爲僉知,韓配夏·金重器爲副摠管,蔡德憲爲五衛將,沈玹爲曹司衛將,李誠躋爲四山監役,李喜春爲文兼,李忠邦單付同知,李翼海·李必益·姜翰周單付僉知,兪集一付司直,金重器·尹就商付副司直,趙鳴鳳·金始煥·李禎翊付司果,黃龜河·金雲澤·柳憲章·權熀·徐命淵·李世瑾·黃璿·趙榮世·李眞儒付副司果,元命龜付副司勇,朴昌憲·閔鎭斗·李奎成·鄭道元·鄭信·朴泰廸付副護軍,李光佐付副司直,朴彙登·安重弼·鄭東後·李挺周·金始慶付司果,趙廷基單付訓鍊僉正,權尙游·沈宅賢付副護軍。
兪崇啓曰,今日政新除授右副承旨有闕之代,待下批卽爲牌招察任,何如?傳曰,允。
又以備邊司言啓曰,因戶曹參議李德英上疏,使价事,有令廟堂,稟處之命矣。李德英素抱奇疾,症情危惡,實同朝之所共知,而爲念者,雖在京從仕,尙難奔走,則萬里之役,決非所堪,其在體下之道,不可强責以往役之義,李德英使价之任,今姑許遞,何如?傳曰,允。
又以備邊司言啓曰,湖南災荒孔劇,料理賑政,實爲緊急,而監司累次遞易,夫馬淹滯,亦甚可慮,新除授監司兪命弘,數日內辭朝之意,分付,何如?傳曰,允。
又以備邊司言啓曰,本司武郞廳李莞,奔走勤仕,已滿十五朔,依例六品遷轉,或守令除授事,捧承傳施行,何如?傳曰,允。
又以備邊司言啓曰,本司武郞廳成殷錫,奔走勤仕,又滿十五朔,依例陞六,或守令除授事,捧承傳施行,何如?傳曰,允。
又啓曰,卽今廳中,苟簡莫甚,而右副承旨鄭亨益,陳疏入啓,無他推移伴直之員,左副承旨李正臣,加資下批後,卽爲牌招入直,何如?傳曰,允。
又啓曰,掌令朴弼正,引避退待,已至三日,尙未處置,事甚未安,持平鄭宅河,昨旣有只推之命,更卽牌招,使之處置,何如?傳曰,允。
以持平鄭宅河,牌不進,罷職傳旨,傳于兪崇曰,推考傳旨捧入。
兪崇,以都摠府言啓曰,副摠管密平君㙫,敬寧殿移奉于慶德宮挹和堂時侍衛,晝仕進去之意,敢啓。傳曰,知道。
李正臣啓曰,小臣今日敬寧殿移奉時進去下直。傳曰,知道。
又啓曰,備邊司郞廳,以大臣意來言,今日賓廳坐起日次,而敬寧殿移奉相値,不得來會云矣,敢啓。傳曰,知道。
兪崇啓曰,大司憲李喜朝,持平魚有龍,在外,執義·掌令一員未差,掌令朴弼正引避退待,持平鄭宅河牌不進,今日以監察茶時之意,敢啓。傳曰,知道。
又啓曰,行左承旨李正臣,新除授右副承旨朴彙登牌招事,命下矣。今已夜深,待明朝出牌之意,敢啓。傳曰,知道。
右副承旨鄭亨益疏曰,伏以臣於昨日,趨詣闕外,陳章退。缺七行
吏曹判書宋相琦上疏。大槪,以臣代臣,此何擧措,臣於銓職,毋論其可堪與否,旣以循私植黨,阻塞言路,爲其罪案,雖蒙聖度寬仁,不加誅譴,被此名目,豈可更叨政席,以益其無限顚沛,而雖以自己廉隅言之,遭劾去職,未滿旬月,揚揚還入,有同無故之人乎?召牌再辱,末由趨承,伏乞聖明,特賜諒察,將臣本職,亟許遞改事。入啓。答曰,省疏具悉。今復天官之長,意非偶然,旣往事不必爲嫌,卿其安心勿辭,毋使都政遷就。
上在昌慶宮廬次。停常參·經筵。
夜一更二更,月暈。五更,木星,犯亢第四星。
李正臣,以兵曹言啓曰,卽接禮曹移文,則枚擧敬寧殿參奉牒呈,以爲本殿移奉於浥和堂,部將一員當爲入直,急速定送云,各殿門皆有部將守直之例,則今此敬寧殿移奉處,亦當守直,部將卽令該廳定送入直之意,敢啓。傳曰,知道。
以司諫任泂,正言金槹,校理兪拓基,修撰洪鉉輔,牌不進,罷職傳旨,傳于李正臣曰,推考傳旨捧入。
李正臣啓曰,玉堂之一空,已至屢月,事體極爲未安,新除授副提學洪致中,校理兪拓基,修撰洪鉉輔,竝卽牌招,以爲推移入直之地,何如?傳曰,允。
又啓曰,掌令朴弼正,獻納申晳,引避退待,已至多日,而尙未處置,事甚未安,除在外被論呈辭入啓外,未肅拜人員,竝卽牌招,以爲處置之地,何如?傳曰,允。
兪崇,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,來十五日儒生殿講日次,而上前開拆相値,頉稟。傳曰,知道。
又啓曰,大司憲李喜朝,掌令洪龍祚,持平魚有龍,在外,執義金濟謙未肅拜,掌令朴弼正避嫌退待,持平鄭宅河未肅拜呈辭,今日以監察茶時之意,敢啓。傳曰,知道。
執義金濟謙啓曰,臣於言議之地,本來難便,而今此憲職,尤有所不敢冒進者,本府方有柳重茂削黜之啓,而重茂之疏,專言館錄事,兼以誣辱臣父,臣自禁直留疏徑出,此出於萬萬不獲已也。顧臣方急於自處,故曾無一言,發其奸惡之情狀,則臣之所以處重茂者,可謂過厚,而一己之廉隅,亦已粗伸矣。重茂再疏,乃反以無廉隅等語,反噬憯毒,臣實惜其躁妄之至此也。雖然,公議旣發之後,臣不可參涉其間則決矣。今因處置,召牌降臨,不敢坐違,謹此來詣,而旣有嫌礙之端,則理難一刻冒居,尤何暇容喙於他人之得失乎?請命遞斥臣職。答曰,勿辭。
李正臣啓曰,吏曹郞廳來言,承旨有闕,政事,何以爲之?取稟。傳曰,明日爲之。
又啓曰,執義金濟謙再啓煩瀆,退待物論矣。傳曰,知道。
左副承旨兪崇上疏。大槪,辭職云云。
左承旨李正臣上疏。大槪,伏見本月初一日備忘記,以臣今番國葬時,明陵誌文書寫及翼陵表石陰記書寫之後,特有加資之命,臣聞命惝惚,且感且愧。臣本拙筆,老且荒廢,今此兩度書役,非不足以不足堪承,而念臣受恩先朝,無地自效,黽勉承命,愧拙百出,自訟之不暇,尙何恩賞之敢望哉?伏乞聖明,亟收加資之命,以重官方云云。
戶曹判書閔鎭遠上疏。大槪昨以都監賞典,混被加資之命,臣祗奉敎旨,不勝惶悚慚懍之至,臣服事先大王,殆三十年,曾無一事少補涓埃,及今龍髯莫攀,褥蟻莫效,今所以少伸臣子之微誠者,不過在視祭奠之節,董察木石之役,篆籀之書,本無功程,而謬當至重之寫役,徒見醜拙之畢露,其免罪戾,亦云幸矣。有何一分可紀之勞,而至膺賞功之典耶?伏乞聖明,俯察罔功之不可混賞,亟收新授加資,仍命遞臣金吾·宣惠等兼任云云。
禮曹判書李觀命上疏。大槪云云。疏辭上同
答戶曹判書閔鎭遠,禮曹判書李觀命,左承旨李正臣疏曰,省疏具悉。今玆賞典,實循舊章,卿等安心勿辭焉。
右議政趙泰耉上疏。缺答曰,省疏具悉卿懇。卿之所患,尙未差復,愕然之極,無以爲諭,今觀卿之疏槪,感歎罔涯,彼言雖曰非眞,旣稱皇旨,則事係關重,不可以口舌論難也。領·左之意如斯,而終莫得其適者,正如是也。事之至此,則不必煩擾,似是矣。領·左之公亮盡忠,卿之憂慨之忱,於斯至矣盡矣。幸卿於往於今,勿以介懷焉。承宣姑爲召還,以安調病之徧,卿其安心,從容善攝,臥閤論道,以副至望。仍傳曰,偕來承旨傳諭後,姑爲上來。
上在昌慶宮廬次。停常參·經筵。
未時,太白見於巳地。夜自一更至三更,月入暈中而暈。四更,月暈。
李正臣,以宣惠廳言啓曰,忠淸道各邑大同米未收百石以上邑守令拿問,百石以下邑守令從重推考事,頃已定奪矣。德山縣則未納大同米一百八十石,旣已裝載發船之後,到南陽地,氷合不得來泊,故不入於拿問中,而旣未上納,則難免稽緩之責,德山縣監尹沆,依公州·淸州兩邑例,從重推考警責,何如?傳曰,允。
韓世良,以兵曹言啓曰,卽者守門將廳書員,來示忠淸道幼學李夢寅等疏槪,而辭語兇悖,日昨臺疏,以此等疏槪之入送政院,非責本曹堂郞,故自本曹連日退却矣。所謂夢寅等,今方擅入敦化門內,歐打軍卒,擧措極其悖惡云,闌入人令攸司囚禁治罪,守門將金弼興,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今十二月十二日,良人韓夢說稱名人,自通化門入來,差備門外擊錚,極爲駭愕,令攸司囚禁治罪,同門守門將金兌寬,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,昨因禮曹移文,敬寧殿移奉後,守直部將定送入直事,草記蒙允矣。今日爲始,大省記中興化門部將添書入啓,而永徽殿入直參奉,亦以別省記單子書入,事體未安,一依永昭殿·敬寧殿例,大省記板新造添刻,何如?傳曰,允。
又以禮曹言啓曰,前因持平洪鉉輔上疏,朔望殷奠日,散班會哭當否,議于大臣,則領議政金昌集,只以似合情文,許施得宜爲對,行判中樞府事李頤命,以許行於因山前爲對,左議政李健命,以限卒哭爲對,行判中樞府事金宇杭·趙泰采,與行判中樞府事李頤命議同,自上以依領相議施行爲敎矣。及至卒哭之後,或以爲領相收議,旣無定限之語,限終喪仍行爲當,或以爲諸大臣收議,皆以卒哭爲限,領相議中,亦無限終喪之語,而聖敎之從領相議者,蓋亦竝指上款素膳事,非謂卒哭後仍行散班也。其所看得,各自不同,或行或否,無所適從云,蓋此闕外散班,雖與庭班有異,旣是朝家所命,則亦非私意之比,不可無明白一定之禮,卒哭後仍行與否,更議于大臣,稟處,何如?傳曰,允。
又啓曰,臣敬奉聖批,傳諭于議政府右議政趙泰耉所住處,則以爲臣於病伏昏昏之中,伏承承旨夜臨,傳宣批旨,凡一百四十有餘字,字字恩綸,其所奬勵之隆,曉諭之勤,無非聖人敷心之至敎,奉讀以還,不覺危涕之橫迸,臣雖愚迷,豈不知天意之所在?矧玆召還承旨,以安調理之喩,尤出回軫之聖念,欲報之德,天高地厚,今臣危情苦疾,不可復進之狀,聖明業已俯悉,而今此匪據之職,速蒙遞解,守分待盡,國體可以無損,臣心亦爲大安,只自瞻望雲霄,九頓以俟命云矣,敢啓。傳曰,知道。
有政。兵批,行判書崔錫恒兼帶未肅拜,參判尹慤摠戎廳褒貶進,參議尹陽來進,參知黃璿未肅拜,行左承旨李正臣進。
以鄭亨益·丁思愼·權以鎭·南泰徵·李基福·金鼎夏·鄭揀·趙世廉·金鎰英爲副護軍,兪崇爲副司直。
吏批,行判書宋相琦進,參判李光佐未肅拜,參議申思喆在外,行左承旨李正臣進。
以李敏英爲承旨,金雲澤爲刑曹參判,沈宅賢爲同義禁,沈㙉爲兵曹正郞,尹㝚爲京畿都事,元徽爲沃川郡守,鄭敬爲河陽縣監,李光國爲監察,鄭東里爲校檢,李正臣爲謝恩副使,兪拓基·申晳爲兼漢學敎授。
李正臣啓曰,校理兪拓基,修撰洪鉉輔,旣有只推之命,副提學洪致中,校理兪拓基,修撰洪鉉輔,竝卽牌招,以爲推移入直之地,何如?傳曰,允。
以修撰洪鉉輔,牌不進,罷職傳旨,傳于韓世良曰,推考傳旨捧入。
李正臣啓曰,兩司無行公之員,尙未處置,事甚未安,諫院未肅拜人員,竝卽牌招,以爲處置之地,何如?傳曰,允。
傳曰,明朝大提學命招。
李正臣啓曰,大司憲李喜朝在外,掌令洪龍祚,持平魚有龍在外,執義金濟謙,掌令朴弼正,避嫌退待,持平鄭宅河,呈辭受由,今日以監察茶時之意,敢啓。傳曰,知道。
又啓曰,都摠府郞廳來言,闕內各處,入直軍兵夜巡檢云矣,敢啓。傳曰,知道。
禮曹判書李觀命上疏。大槪,卽者有明朝大提學牌招之命,姑未審聖意之何居,而若設行泮宮賜柑之擧,則實有事勢之十分苟簡者,不可不失期仰稟,蓋曾前文衡之臣,承命往試儒生,而及其收券而來也,請招提學同課者,所以重事體也。今則提學兩臣,皆在外,末由竝考,已極埋沒,而至於對讀,則必以玉堂入直上下番爲之者,此正不易之舊例也。今者館官無行公之人,禁直之曠闕已久矣。試券雖來,而無可讀者,趁今不爲變通,則臨時何以處之乎?或以爲別出考官,使之參試云,而此亦有大不然者,科場體重,固不當輕易變制,而況此世道囂薄之日,豈可創出無前之規,以益無窮之訿謗哉?伏乞聖明,亟加三思,徐待館官備員後設行,以存體格,以重科試云云。答曰,省疏具悉。疏稟誠甚得宜,待備員設行焉。
上在昌慶宮廬次。停常參·經筵。
韓世良,以戶曹言啓曰,三南·嶺東沿海各邑,有本曹所屬船隻,每年收稅,補用經費,雖有闕額,本道趁不充代,以致元數漸縮,故勿論某衙門,皆令移屬本曹船有闕之代事,前後廟堂之啓下,申飭,非止一再,而外方不爲着實奉行,尙多闕額,事甚可慮,且癸巳年工曹船稅定奪時,各衙門船隻,皆定額數,而本曹船隻,則遠在三南沿海,與京江各衙門船隻,事體有別,故不爲擧論矣。工曹諉以癸巳年不爲擧論,混同收稅,事甚未安,本曹船隻有闕之代,更爲申飭諸道,依前定奪,劃卽充定,工曹所收船稅,亦令移送本曹,而此後切勿混侵之意,竝爲奉承傳施行,何如?傳曰,允。
又以戶曹言啓曰,慶恩府院君金柱臣恩賜田結,尙未準受矣。忠淸道鴻山縣數外官屯畓柒拾負及黃海道黃州牧數外官屯田畓竝陸結柒拾負望呈願受,依例折給,何如?傳曰,允。
又啓曰,秋曹詞訟之地,不但久曠可慮,啓覆文書,尙未修正,歲飜不遠,將未免專廢,亦甚未安。刑曹判書趙道彬,以疏批未下,尙不入來肅謝,曾自備局以催促,俾卽入來事,草記蒙允,而疏批未下前,自本院有難循例催促,何以爲之?敢稟。傳曰,卽爲牌招。
又啓曰,執義金濟謙,掌令朴弼正,獻納申晳,引避退待,已至多日,而尙未處置,事甚未安,司諫任泂,正言金槹,疏批已下,竝卽牌招,以爲處置之地,何如?傳曰,允。
又啓曰,因本曹啓辭,刑曹判書趙道彬,卽爲牌招事,命下,而趙道彬時在江外,不得出牌之意,敢啓。傳曰,知道。
傳于韓世良曰,刑曹判書趙道彬上疏還出給。
韓世良,以工曹言啓曰,本曹所管每年正月初七日人日進上艾花·首花,自前國恤時,例有姑減之規矣。來辛丑正月人日,魂殿進上艾花·首花,依前例限三年姑減之意,敢啓。傳曰,知道。
又以兵曹言啓曰,城內有失火處,則當部牒報巡廳,巡廳傳報本曹,自本曹入啓,乃是前例,而去夜四更頭,南部西小門越邊契居良人鄭百僑家失火,瓦家八間,草家四間,盡爲燒燼,人物段,別無致傷,而當部不爲牒報,故巡廳以無事來報,本曹亦以無事入啓矣。開門後本廳下人來言,當部不卽枚報,以致以無事牒報云,事甚可駭,當該部官推考,下人自本曹決棍,何如?傳曰,允。
又以禮曹言啓曰,國恤三年內,年例穰災歲畫,依甲寅年例停廢之意,敢啓。傳曰,知道。
又以都摠府言啓曰,副摠管李汝玉,以訓鍊都監馬兵別將馬點事,訓鍊院晝仕進去之意,敢啓。傳曰,知道。
以吏曹今十二月十五日行孝寧殿望祭獻官單子,傳于韓世良曰,初獻官差出。
韓世良啓曰,金吾久未開坐,獄囚多滯,知義禁兪集一在外,同義禁朴泰恒呈辭入啓,新除授同義禁沈宅賢,今日不爲出肅,卽爲牌招察任,何如?傳曰,允。
又啓曰,校理兪拓基疏批已下,卽爲牌招,以爲入直之地,何如?傳曰,允。
又啓曰,弘文館副提學洪致中,修撰洪鉉輔,昨日旣有只推之命,卽爲牌招入直,何如?傳曰,允。
以修撰洪鉉輔,牌不進,罷職傳旨,傳于韓世良曰,推考傳旨捧入。
韓世良啓曰,弘文館行副提學洪致中,修撰洪鉉輔,旣有只推之命,竝更卽牌招入直,何如?傳曰,允。
又啓曰,大司憲李喜朝,掌令洪龍祚,持平魚有龍,在外,執義金濟謙,掌令朴弼正避嫌退待,持平鄭宅河呈辭受由,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
行左承旨李正臣上疏。大槪,辭職云云。答曰,省疏具悉。爾其勿辭,調治察職。
司諫任泂上疏。大槪,屢蹈駴機,猶未知戒,再叨憲職,不敢自列,以處置事詣臺,適見仕喉院者,潛引無賴之徒,迭捧凶悖之疏,其縱恣無忌之狀,有不忍正視,卽爲論啓,以效一日之責,此輩費盡心力,作此機關,則其仄目視臣,必欲甘心者,固無足怪。始有守幹等引罪之章,迎擊論已缺一字之疏,終有重茂復有先發之計,欲遏將言之路,臣等固不足言,而嬴豕躑躅,厥兆不佳,此臣所以仰屋長歎,不能自已者也。守幹情態,已悉於前日之避辭,而惟彼重茂之所以持臣者,誠不滿一哂,昨以僚臺處置,召牌辱臨,而在臣自處之道,有不可突然冒赴,今於荐召之下,不敢輒復違傲,謹此隨詣禁扃之下,拜章徑退,亟命鐫遞臣職云云。
校理兪拓基上疏。大槪,自謀不臧,自量不審,冒當瀛選,重速狼狽,詆訶沓至,疑怒交加。缺答曰,省疏具悉。爾等勿辭,從速察職。
副護軍沈宅賢上疏。大槪,缺伏乞聖明,亟命收還新收資級,仍遞臣職云云。答曰,省疏具悉。今玆賞典,實循舊章,卿其勿辭察任。
刑曹判書趙道彬上疏。大槪。缺
領議政金昌集箚子。大槪,得伏見右議政趙泰耉三箚,則猶復斷斷於前待客使時事,自許以古人推車之義,臣未知其義之果何居。缺答曰,省箚具悉卿懇。前後批旨,悉陳無餘,而今見箚辭,心深愕然,罔知爲喩,右相疏批,已喩予心腹之辭,則卿亦一倍戀戀,於卿,少無嫌礙,卿其安心勿辭,速出論政,以副如渴之望。仍傳曰,遣史官傳諭。
左議政李健命箚子。大槪,僚相前後箚論,有未曉旨意者,昨伏見僚相第三疏本,則猶執前說,以善後爲言,臣見識愚昧,初未知玆事之關重,至於枚卜時事,非臣所敢言,厥後亦嘗備,則僚相之引以爲嫌,亦是意外,同席之間,情意之相阻如此,尙何恬然自安於心哉?亟賜遞免,以幸國事云云。答曰,省箚具悉卿懇。已諭於領相之批,更何多誥?同席之間,不必介嫌,速出論道,以副虛佇之望。仍傳曰,遣史官傳諭。
敎全羅道觀察使兪命弘書。王若曰,予惟新摠萬機,政軫五字缺克專制一方,宜屬諳練之才,肆揚渙音,庸錫寵命,惟卿,溫雅其性,愷悌之姿,務絶矜衒之風,而當官則綜理甚密,恥爲矯激之論,而臨事則志操不渝,允能竝美於弟兄,幾多歷試於內外,建牙灣府,策應辦而邊備修,持節嶺維,疲癃蘇而豪右戢,盤錯之地,非徒游刃有餘,脂膏之鄕,或稱洗手無垢,逮至寡昧之代理,遂被廟議之薦陞,長薇垣及銀臺,地分淸切,佐京兆與廷尉,訟獄平明,當燕价之纔旋,予意欲煩卿復出,過湖伯之薦易,予固知非卿莫宜,蓋我全羅一邦,實是國家所重,五十州物力殷富,禹貢荊·揚,三百年佳氣鬱葱,漢家豐沛,魚鹽篠蕩之利,盡陸海之委輸,士馬器械之精,作京甸之保障,比因飢癘之歲甚,以致凋弊之日滋,公私有板蕩之憂,而蘇完之無策,兵民有渙散之勢,而安集之奚由,海防多疎,若何以備豫是固,疆理甫訖,若何以賦役是均,矧今秋穡之告凶,政急春和之議賑,如救焚而拯溺,詎緩懷綏之方,若櫛垢而爬痒,孰膺委畀之責?與共我理,所貴承宣之得人,欲使民安,要得保釐之盡職,當是時屬之子矣。故新命諒非偶然,玆授卿以全羅道觀察使兼兵馬水軍節度使·巡察使全州府尹,卿其往卽乃封,祗若予訓,宣布德意,托衆瘼而蠲除,提挈綱維,攬庶務而整頓,恢公正而以嚴黜陟,廣聰明而必盡諮詢,以卿慈諒之資,撫摩單孑,以卿廉簡之操,砥礪貪饕,若夫興學而崇儒,尤豈可後?至於峙糧而繕甲,固所當先,凡諸區畫設施之方,勉思良策,其餘稟斷裁定之事,式遵常規,往其欽哉?行且召矣,得士女之相慶,載喜陶侃之臨,當方面而不辭,可觀張詠之節,兩路旌纛,重恩旣隆於前後,寸忱報酬,臣職宜殫於終始,故玆敎示,想宜知悉。副司果知製敎,兪拓基製進
上在昌慶宮廬次。停常參·經筵。
夜自三更至五更,月暈。
韓世良,以備邊司言啓曰,今見告訃使狀啓,則弔祭勅使來月初四日間騎馬,歲前渡江牌文,近當發送,勅行若於歲前渡江,則儐接之行,必甚窘迫,譯官多數下來,則西路驛馬,亦爲可慮,回還譯官中堂上四員,堂下六員,留置灣上,則事甚順便,廟堂定奪,分付,似爲得宜云矣。今番勅使回還之後,又將有繼來者,使行回還譯官中留待灣上事,已自司譯院,分付矣。今此使臣狀啓辭意如此,實合除弊之道,以此意當更爲分付,而至於遠接使·迎慰使·問禮官,每於牌文來到之後,始爲差出,致有窘急之弊,令該曹先期差出,以爲參量渡江日期,下去之地,何如?傳曰,允。
又以禮曹言啓曰,曹啓辭,前因持平洪鉉輔上疏,朔望殷奠日散班會哭當否,議于大臣,則領議政金昌集,只以似合情文,許施得宜爲對,行判中樞府事李頤命,以許行於因山前爲對,左議政李健命,以限卒哭爲對,行判中樞府事金宇杭·趙泰采,與行判中樞府事李頤命議同,自上以依領相議施行爲敎矣。及至卒哭之後,諸議或以爲領相收議,旣無定限之請,限終喪仍行宜當,或以爲諸大臣收議,皆以因山及卒哭爲限,領相議中,亦無限終喪之語,而聖敎之從領相議者,蓋亦竝指上款素饍事,非謂卒哭後因行散班也。其所看得,各自不同,或行或否,無所適從,而蓋此闕外散班,雖與庭班有異,旣是朝家所命,則亦非私會之比,不可無明白一定之禮,卒哭後仍行當否,更議于大臣,稟處,何如?傳曰,允事,命下矣。議于大臣,則領議政金昌集,以爲當初獻議時,亦欲限因山前,而未能別白指陳,有此更詢,不勝惶恐,伏惟上裁。行判中樞府事金宇杭,以爲當否收議時,判府事李頤命,以因山爲限,獻議淺缺見亦然,與之同矣,無容更議,伏惟上裁。行判中樞府事趙泰采,以爲當初收議時,欲附於原任大臣限因山之議,無容更議,伏惟上裁,左議政李健命,以爲當初獻議時,旣以限卒哭爲宜,則今不敢更議,伏惟上裁。領中樞府事李濡病不收議,行判中樞府事李頤命赴京,判中樞府事權尙夏,右議政趙泰耉在外,不得收議,大臣之意如此,上裁,何如?傳曰,依領相議施行。
韓世良啓曰,本院郞廳,今庚子秋冬等褒貶,當爲磨勘,都承旨李縡在外未上來,限內不得爲之之意,敢啓。傳曰,知道。
以咸鏡監司十二月朔膳早藿,過朔終不封進,當該封進官吉州牧使李載恒,明川府使權始經,不得不罷黜,臣亦難免不勤,申飭之責,惶恐待罪事狀啓,傳于韓世良曰,勿待罪事,回諭,當該封進官推考。
韓世良,以吏曹言啓曰,今此敬寧殿望祭獻官,以禮曹參判朴泰恒,漢城府左尹金相稷,實豫差啓下矣。俱有身病,勢難受香,不得已以宗廟獻官豫差密平君㙫,改付標以入之意,敢啓。傳曰,知道。
又以禮曹言啓曰,今此藏氷時,西氷庫四梗主梗官,例以本庫別提·別檢,差定啓下矣。卽今別提未差,以加定主梗官二員中,廣興倉奉事安相朝,主梗官別單中,姑爲塡差,本庫別提差出間,使之始役,何如?傳曰,允。
又啓曰,金吾積囚,委屬可慮,同義禁沈宅賢辭疏,昨已批下,而尙不出肅,卽爲牌招察任,何如?傳曰,允。
又啓曰,玉堂上下番俱空,今至累月,事甚未安,副提學洪致中卽爲牌招,以爲入直之地,何如?傳曰,允。
又啓曰,今日爲政事,命下,而望祭齋戒相値,何以爲之?敢稟。傳曰,過齋戒後爲之。
又啓曰,本院僚員之不齊,未有甚於近日,出納重地,不成貌樣,卽今都承旨李縡在外,左承旨李正臣,昨以身病陳疏出去,旣承調理之命,左承旨李敏英實病甚重之狀,衆所共知,故不得已昨已捧入辭疏,右副承旨朴彙登,同副承旨李眞儉,曾已陳疏,俱未承批,廳中只有臣世良一人,而今日亦無伴直之員,事勢極爲苟簡,何以爲之?敢稟。傳曰,待其差出牌招。
又以都摠府言啓曰,今日入直內三廳武兼禁軍及軍兵等,當爲中日習射,而孝寧殿望祭齋戒相値,不得爲之之意,敢啓。傳曰,知道。
又啓曰,大司憲李喜朝,掌令洪龍祚,持平魚有龍,在外,執義金濟謙,掌令朴弼正避嫌退待,持平一員未差,今日以監察茶時之意,敢啓。傳曰,知道。
右承旨李敏英上疏。大槪,聾病之外,所患寒疾,彌留三朔,委身床席,朝暮待盡之狀,衆所共知,夙夜之任,非閑漫可曠之地,不容一刻虛帶,伏乞聖慈,將臣新授職名,亟命遞改,以便公私云云。踏啓字。
大司諫趙觀彬上疏。大槪,所帶之職,不但職任稍別,有非如臣者所可屢玷,而頃在是職,因一相規之言,反被人詈辱,則此亦爲臣可嫌之一端,亟命鐫遞臣職云云。答曰,省疏具悉。爾其勿辭,從速上來察職。
上在昌慶宮廬次。停常參·經筵。
夜一更月入東井星,月暈。
望祭後,大妃殿·大殿·中宮殿,政院·朝廷·二品以上·六曹單子問安。答曰,罔極。
大妃殿·大殿·中宮殿,藥房奉慰問安。答曰,罔極。
藥房提調李觀命,左副承旨韓世良啓曰,日月易邁,殷奠復過,伏惟孝思,益復罔極,伏聞昨日,有醫官待令之敎,不使入診,而出示吐出黃水,幾一升許,或有感氣癨漸而然耶?臣等不勝驚慮之至,伏未審夜間,聖體,若何,大妃殿氣候,亦何如?臣等與諸醫入診,詳察聖候宜當,憂慮未弛,敢來問安,竝此仰稟。答曰,罔極。慈殿氣候一樣,予則症候不至大段,勿爲入診。
韓世良啓曰,大司憲李喜朝,掌令洪龍祚,持平魚有龍在外,執義金濟謙,掌令朴弼正避嫌退待,持平一員未差,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上前開拆相値,不得來會云矣,敢啓。傳曰,知道。
又啓曰,玉堂之累朔曠直,極爲未安,金吾之一向滯囚,亦甚可慮,行副提學洪致中,同義禁沈宅賢等,竝卽牌招察任,何如?傳曰,允。
又啓曰,政事過齋戒後爲之事,命下矣。今日乃上前開拆,明日亦月食齋戒,而卽今兩司多闕,引避臺官,尙未處置,本院伴直之無人,亦過二日,事體極爲未安,何以爲之?敢稟。傳曰,明日爲之。
又啓曰,刑曹判書趙道彬辭疏,旣有還給之命,而自江外尙不入來云,宜有更爲催促之道,本曹判書外他堂上,亦無行公之員,參議權熀在外,參判金雲澤除授已久,時未出肅,詞訟之積滯可慮,參判金雲澤,卽爲牌招察任,何如?傳曰,允。
又以校正廳言啓曰,今此御製校正之役,一日爲急,而郞廳前校理兪拓基,昨以本職,違牌坐罷,令該曹卽爲口傳付軍職,冠帶常仕,何如?傳曰,允。
又以都摠府言啓曰,本府郞廳今秋冬等褒貶,當爲等第,而都摠管魚有龜有故,限內不得爲之〈之〉意,敢啓。傳曰,知道。以下各司褒貶草記俱缺
又以耆老所言啓曰,全羅道羅州地所在都草島,卽本所久遠折授之地也。以本所所在前後文書考之,則初頭折授在於太宗朝親臨賜宴時,以御筆特賜田結奴婢魚箭鹽盆等處,而其中所謂全羅道之羅州,卽此都草島也。自本所次知收稅,已至三百年之久,其間或因本所久無堂上,無主管之人,故守禦廳權執收稅矣。崇德七年昇平府院君臣金瑬以下諸宰,聯名稟啓,則以還屬本所,判下。且前庚午年,又自成均館,稱以久遠折受,欲爲還推之計,伊時本所諸宰,亦爲具由啓稟,則自上以還屬本所爲敎。又於丁丑年,成均館堂上,陳達於榻前,將欲奪占,本所又爲具由啓稟,歷陳祖宗朝恩賜之曲折,優老之盛意,則以依前判下,屬之本所爲敎,故自是之後,無論鹽盆地稅,本所全一島主管者,且至累十年之久矣。今番改量時,羅州牧,只憑新頒事目中,諸宮家各衙門折受處混雜於民結者,一從甲量所付計除外,其後加耕結數,則移屬本官之文,以本所所屬都草島甲量後加耕處,一倂移入民結,以爲收稅之計,該邑所以不問本所,任自橫占者,實難免率易之歸也。大槪本所,以此島甲量後起耕處,逐年收稅,以爲收用之資者,實爲不些,今若失此,則不但本所物力,漸至凋殘,殆無以成樣,雖以事體言之,太宗朝御筆賜與之處,列聖判付內特爲還屬本所之地,將未免移屬於該曹,事之無謂,莫此爲甚,然該邑業已改量,而移入於民結,均田使亦且錄之量案,送於該曹,則自本所無他變通之道,枚擧前後實狀,不得不啓稟,分付該曹,使之還屬於本所,而發關知委於該道該邑,何如?傳曰,允。
又以備邊司言啓曰,秋曹因長官之在外,以致獄訟之多滯,至於莫重啓覆,不卽擧行,事體未安,而刑曹判書趙道彬,今差遠接使,將爲西下矣。其往還遲速,有未可卜,趙道彬本職,姑爲改差,以在京無故人,今日政差出,仍卽牌招察任,何如?傳曰,允。
有政。吏批,判書宋相琦進,參判李光佐,參議申思喆,在外,左副承旨韓世良進。
吏批啓曰,三司出入之人,違牌坐罷者數多,差出之際,無以推移備擬,在前如此之時,或有變通之道,何以爲之?敢稟。傳曰,別單書入。
又啓曰,殯殿都監都廳趙尙健加資事,命下,而趙尙健旣已身故,曾在癸丑年,遷陵都監都廳李有相身死之後,有依近例贈職之命,趙尙健亦依此例贈職,何如?傳曰,允。
以金慶衍爲兵曹佐郞,柳重謙爲氷庫別提,南壽賢·辛夢弼爲直講,李宜祿爲司僕主簿,權尙游爲兼同成均,宋必恒爲司諫,金萬胄爲正言,金龍慶爲持平,申昉爲副校理,李重協爲修撰,李晩成爲刑曹判書,趙道彬爲遠接使,趙文命爲問禮官。
兵批,行判書崔錫恒病,參判尹慤病,參議尹陽來進,參知黃璿未肅拜,左副承旨韓世良進。
以趙道輔·金震運·李東昌付副護軍,李敏英·鄭宅河付副司直,趙文命·任徵夏·李雲龍·兪拓基付副司果。
以守禦使狀啓,賊人丁立等處斬後,廣州府尹報狀來到有日,而身病苦劇,今始馳啓待罪事,傳于韓世良曰,勿待罪。
韓世良啓曰,因備局草記,刑曹判書待下批牌招事,命下矣。刑曹判書李晩成家在城外,承旨李挺周所當牌招,而今已夜深,竝待明朝牌招之意,敢啓。傳曰,知道。
又啓曰,卽伏見諸道褒貶啓本,則黃海監司金有慶啓本中,守令無一人居下,都事具益亨只書題目,而不書等第,全羅監司申思喆啓本中,礪山府使吳達海,以善治之餘,頗能成樣,爲題目,宜置中考,而置之上考,和順縣監韓宗揆,以病廢坐衙,民訴或滯,爲題目,宜置下考,而置之中考,江華留守洪啓迪,京畿水使吳重周,忠淸水使申光夏,全羅左水使崔烷,右水使金翼相,統制使李壽民,北兵使李裕民,南兵使尹五商啓本中,邊將無一人居下,殊無嚴明殿最之意,慶尙左水使金時泰,雖緣監司到任日淺,未能同議封啓,而頉狀亦不封進,事極未安,竝從重推考警責,何如?傳曰,允。
以崔益秀爲假注書。
上在昌慶宮廬次。停常參·經筵。
夜自一更至五更,月暈。二更三更,月食。
大妃殿·大殿·中宮殿,政院問安。答曰,知道。
朝廷·二品以上·六曹單子問安。答曰,知道。
大妃殿·大殿·中宮殿,口傳問安。答曰,知道。
大妃殿·中宮殿,藥房問安。答曰,知道。
藥房提調李觀命,右承旨韓世良啓曰,伏未審夜來,聖體若何?嘔氣已盡快祛乎?大妃殿氣候,亦何如?臣等近來久未入侍,今日與諸醫入診,詳察聖候宜當,憂慮未已,敢來問安,竝此仰稟。答曰,知道。慈殿氣候一樣,予則無事,勿爲入診。
以口傳傳于藥房曰,勿爲問安。
韓世良啓曰,領議政金昌集箚子到院,而以月食齋戒留院之意,敢啓。傳曰,入之。
又啓曰,大司憲李喜朝,掌令洪龍祚,持平魚有龍在外,執義金濟謙,掌令朴弼正,避嫌退待,持平金龍慶牌不進,今日以監察茶時之意,敢啓。傳曰,知道。
以備忘記,傳于韓世良曰,長番內官李夏昌,誤踏啓字,極爲非矣,推考。
又啓曰,刑曹判書李晩成,纔已出肅,啓覆日子,令日官推擇,則今月十八日·二十一日·二日·二十五日·六日平吉,其餘皆有拘忌云,二十五日·六日,雖行二覆,罪人皆在遠地,勢未及行會正刑,似當以十八日初覆,二十一日再覆,二十二日三覆定行,而自今日至十八日,只隔一日,文書必難卽日修正,依例前三日入啓,何以爲之?敢稟。傳曰,文書修正,雖未及三日前,依定日爲之。
又啓曰,新除授右副承旨李挺周,時在京畿楊州地,斯速乘馹上來事,下諭,何如。傳曰,允。
又啓曰,玉堂之累朔闕直,極爲未安,副提學洪致中,昨日政新除授副校理申昉,修撰李重協,竝卽牌招,以爲推移入直之地,何如?傳曰,允。
又啓曰,臺官三員引避退待,已至累日,而尙未處置,監察茶時,亦至多日,事甚未安,未肅拜人員,竝卽牌招,以爲推移處置之地,何如?傳曰,允。
以副校理申昉,修撰李重協,持平金龍慶,正言金萬胄,牌不進罷職傳旨,傳于韓世良曰,推考傳旨捧入。
韓世良,以備邊司言啓曰,遠接使趙道彬,今將西下,而時無職名,卽令兵曹口傳付軍職,何如?傳曰,允。
兵曹口傳政事,趙道彬付副司直。
以備忘記,傳于韓世良曰,史官一員待命。
司諫宋必恒啓曰,臣頃叨憲職,情病俱苦,屢事違傲,終速坐罷,顧念分義,方切悚蹙曾未幾何,牽復如舊,縻之以諫職,申之以召命,臣誠惶霣感激,不知所措也。玆於嚴召之下,不敢坐違,謹此來詣,而第臣於處置之際,竊有妨礙之端,本院方有趙最壽削黜之啓,而臣曾忝臺地,重被最壽疏斥,不得參涉於其啓,則今此僚席之所嫌,亦臣之所嫌也。旣不能參啓,又不能處置,而其何敢晏然仍冒於職次乎?請命遞斥臣職。答曰,勿辭。
韓世良啓曰,司諫宋必恒再啓煩瀆,退待物論矣。傳曰,知道。
領議政金昌集箚子。大槪,臣於僚相前後之箚,已不勝其危怖,而又有鄕儒繼起,亦以此事,爲臣之罪,疏槪臚列,萬萬凶險,乃因騎省之不卽許入,至於持兵器,而闌入禁中,其爲驚駭,莫此爲甚,苟求其故,莫非臣遲回不去,坐犯衆怒而然也。臣略聞聲息,未得其詳,故不敢徑先自列,縮伏私次,恭俟朝家處分矣。昨伏聞聖體有不平之候,藥房連日問安,而臣職忝保護,獨不得進參起居之禮,臣罪至此,益無所逃,伏乞聖明,亟先斥黜臣身,以靖朝廷,仍治臣廢職之罪,以安微分事。入啓。答曰,省箚具悉卿懇。纔諭予意,更何多誥?未登之儒疏,不必介懷,有疾未參,有何所傷?卿其須體如渴之旨,亟斷巽讓之章,臥閤論道,弘濟時艱。仍傳曰,遣史官傳諭。
上在昌慶宮廬次。停常參·經筵。
夜四更,月暈。五更,月犯輿鬼星。
大妃殿·大殿·中宮殿,政院問安。答曰,知道。勿爲問安。
韓世良啓曰,大司憲李喜朝,掌令洪龍祚,持平魚有龍,在外,執義金濟謙,掌令朴弼正避嫌退待,持平金龍慶未肅拜上疏入啓,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,假注書崔益秀,時無職名,依例付軍職冠帶常仕,何如?傳曰,允。
又啓曰,明日啓覆時,承旨不可不備員入侍,而都承旨李縡,右副承旨李挺周在外,左承旨李正臣呈辭受由,左副承旨朴彙登,同副承旨李眞儉疏批未下,何以爲之乎?合有變通之道,敢稟。傳曰,都承旨·右副承旨催促上來。
又啓曰,左副承旨朴彙登疏批已下,卽爲牌招察任,何如?傳曰,允。
又啓曰,玉堂之累朔曠直,非但極爲未安,明日啓覆時,玉堂一員,應爲入參,而副提學洪致中陳疏入啓,副校理申昉,修撰李重協,昨旣有只推之命,申昉·李重協,卽爲牌招察任,何如?傳曰,允。
以左副承旨朴彙登,副校理申昉,修撰李重協,牌不進,罷職傳旨,傳于韓世良曰,推考傳旨捧入。
韓世良啓曰,左副承旨朴彙登,旣有只推之命,更卽牌招,以爲伴直之地,何如?傳曰,允。
又啓曰,副校理申昉,修撰李重協,旣有只推之命,更卽牌招,以爲入直之地,何如?傳曰,允。
又啓曰,明日啓覆時,六曹堂上應爲入參,而工曹判書兪命雄奉命在外,參判黃一夏身病呈辭,參議李宖未肅拜,參判·參議竝卽牌招,以爲推移入參之地,何如?傳曰,允。
又啓曰,執義金濟謙,掌令朴弼正,獻納申晳,司諫宋必恒,前後引避退待,而時未處置,非但事甚未安,明日啓覆時,兩司各一員,不可不入參,而大司憲李喜朝,掌令洪龍祚,持平魚有龍,在外,持平金龍慶陳疏入啓,合有變通之道,而大司諫趙觀彬在外,正言趙最壽被論,正言金萬胄,昨有只推之命,金萬胄卽爲牌招察任,何如?傳曰,允。
又啓曰,引避臺官尙未處置,明日啓覆,亦已迫近,正言金萬胄,持平金龍慶疏批已下,竝卽牌招察任,何如?傳曰,允。
以持平金龍慶,牌不進,罷職傳旨,傳于韓世良曰,推考傳旨捧入。
韓世良,以宗廟署郞廳,以都提調意啓曰,曾自備局,各司書吏額數釐正之際,太廟守僕五人,亦入於減省之中,蓋備局所以存減者,雖從大典定額,而大典本署書吏四名載錄,故今此守僕之減省,實由於此,而守僕則元非書吏也。本署卽今旣無書吏,則大典之載錄,想必古設今廢,而守僕則初不載錄於大典,亦甚明矣。考見本署所上儀軌,宣廟朝己亥年本署提調臣李好閔啓辭中,有平時守僕四十名之言,則祖宗朝太廟守僕,本是四十名,而今爲三十名者,似是亂後未盡復舊之致也。守僕之任,守直殿廟之外,凡於大小祭享時,各室內外應行之節及差備分排之數,至於四十餘條之多,而春秋大祭時,則兩殿二十二室及七祀堂功臣堂分排時,一人或兼數三事,雖以三十人,猶患其不足,今於三十名之內,減去五名,則將不成貌樣,不但必致生事之患,國家事體之至重,莫如太廟祭享之地,則素定守僕,豈可與各司書吏,比而同之,容易減省乎?兵曹書吏時存一百五十五名,可謂太濫,而今定爲一百名,視大典四十九名之額,尙有五十一名之加,刑曹書吏元額四十九名,而今就時存一百十名之內,定爲七十名,視大典,亦有二十一名之加,其可謂一遵大典乎?旣不一遵大典,則獨於太廟守僕,如是減省,實涉未安,特爲仍存勿減,俾無苟艱之弊,何如?傳曰,允。
又以兵曹言啓曰,武臣賓廳講書及武經七書前後被抄之員,或外任遷轉,或汰去,或在喪,卽今應講見存之員甚少,武臣中可合人加抄,別單書入之意,敢啓。傳曰,知道。
又以司饔院官員,以提調意啓曰,本院燔造所丁酉年間,移設場內實村面五陽洞矣。本院匠卒輩,齊聲呼籲曰,燔所近處柴木殆盡,明年燔木,無路繼用,若不趁卽移設,必將有狼狽之患,故使郞廳移設可合處看審,則場內牛川樹木,雖不茂盛,水路最近,間間貿用,不至狼狽云,依此移設宜當,官廳庫間工作廳,依例造作,應用各樣雜物,趁解氷運給事,知委本道及江原監司處,何如?傳曰,允。
又以忠淸監司,以判府事權尙夏月廩辭而不受事狀啓,傳曰,更爲輸送。
又以戶曹言啓曰,司圃署移文內,金川郡大小南面量無主加耕火田,庚辰自本署盡爲折受矣。其後乙酉年,宗親府又爲折受,其中玉山洞,則亦爲冒入於大興山城,玉山之距山城,爲二十餘里,係是標外,彼此啓下,先後考出,還屬本署云,故査問宗親府,則以爲乙酉年,因先朝下敎,金川大小南面望呈折受,屬府收稅,于今十六年,司圃署先已折受,則乙酉本府折受之日,本官何不頉報,該署亦無一言乎?又爲査問於本郡,則本郡回牒內,二面火田,司圃署果先折受,他衙門之又爲折受,非後來守令之所知,而分屬兩衙門,逐年納稅,果爲的實云,司圃署折受之地,宗親府不知該署之已爲折受,而又爲啓下折受,該署亦不覺察,以至于今,則論以折受先後,宗親府折受之地,所當移屬司圃署,而宗親府收稅,輔用,今至十六年之久,則一朝還奪,似涉未安,玉山洞,果在大興山城界標之外,則亦當査問松都後,竝屬司圃署矣。當初折受及收稅定式,無缺此移屬當否,令廟堂稟處,何如?傳曰,允。
又以兵曹言啓曰,因漢城府啓目,常時場役減除之類,竝爲出用於藏氷事,自備局覆啓,允下矣。其中木覓·毋岳烽軍,專管報警,晝夜不離,其所爲役,實爲偏苦,朝家另加優恤,煙役及藏氷馬夫之役,特令蠲減,前後事目,不啻申嚴,有不可猝然廢革,雖在丙丁大殺之年,曾無擧論之事,今番轝士之役,亦不得出用,卽今民戶,雖曰減縮,必不至於丙丁之慘,而創此無前之規,混同出役,則渠輩之呼冤,固不是恤,烽臺之虛疎,殊涉可慮,一依前後承傳及上年改定奪,永爲定式,切勿出役之意,更加,分付,何如?傳曰,允。
又以社稷署官員,以都提調意啓曰,各司員役額數過多者,一遵大典減省事,頃自備局定奪之時,本署守僕八人內,亦減二名,取考大典,則本署書吏四人,典僕四人,乃是元額,而中間變爲守僕八人,缺祭享之地,只以守僕八人,守直缺擧行之際,亦甚苟簡,況又減其二名,而唯以六名成樣乎?此非他各司尋常缺比,一例減省,其在事體,亦涉未安,不可無更爲變通之道,本署守僕八人,則令該司特爲仍存勿減,何如?傳曰,允。
又以觀象監官員,以領事提調意啓曰,山陵時看役相地官韓斗翼·李聖時等,令本衙門正職除授事,命下矣。韓斗翼,旣是本監地師,卽當依傳敎擧行,而李聖時,以方外之人,見差別兼敎授,而本都監別爲啓下,使之看役者也。在前端懿王后葬事時,看役相地官金鳴遠,亦以別兼敎授,見差看役之任,因本監稟達,有六品遷轉之規,今亦依此例擧行乎?敢稟。傳曰,依爲之。
戶曹判書閔鎭遠上疏。大槪,缺答曰,省疏具悉。疏辭得宜,竝令依施,金吾之任,今姑勉副。
都承旨李縡上疏。大槪,缺答曰,省疏具悉。縷縷陳戒,言甚切至,可不留心焉?爾其勿辭,從速察職。
正言金萬胄上疏。大槪。缺
持平金龍慶上疏。大槪,缺答曰,省疏具悉。爾等勿辭,從速察職。
上在昌慶宮廬次。停常參·經筵。
未時,太白見於巳地。
韓世良啓曰,大司憲李喜朝,掌令洪龍祚,持平魚有龍,在外,執義金濟謙,掌令朴弼正,避嫌退待,持平金龍慶未肅拜,今日以監察茶時之意,敢啓。傳曰,知道。
又啓曰,本院僚員之不齊,近來特甚,都承旨李縡,右副承旨李挺周,昨仍聖敎,別爲催促,而自郊外尙不入來,左承旨李正臣呈辭受由,左副承旨朴彙登昨已坐罷,同副承旨李眞儉疏批未下,臣世良,獨爲入直,已過六日,實前所未有,而卽今啓覆,只隔數時,入侍承旨末由備員,非但國體之苟簡,莫此爲甚,臣亦老敗,呼吸短促,浩多文書,萬無獨當讀奏之勢,公私事勢,萬分悶急,玉堂一人,亦不可不入參,而行副提學洪致中疏批未下,其餘無現存之員,政官卽爲牌招開政,承旨有闕之代及玉堂闕員,竝以在京無故人差出,仍卽牌招,以爲啓覆入參之地,何如?傳曰,允。
以左承旨李正臣三度呈辭,傳于韓世良曰,還出給。
韓世良啓曰,左承旨李正臣三度呈辭,旣有還出給之命,所當卽爲牌招,而拘於廳規,不得請牌,何以爲之?敢稟。傳曰,牌招。
又啓曰,今日啓覆時,兩司不可不入侍,持平金龍慶,卽爲牌招,以爲入參之地,何如?傳曰,允。
又啓曰,啓覆時刻,定於巳時矣。承旨及玉堂應爲入參之員,今始開政差出,而時刻已迫,何以爲之?敢稟。傳曰,隨時爲之。
又啓曰,自前啓覆時,刑曹堂上,則或全數入參,或二員例爲入參,而卽今刑曹參議權熀在外,參判金雲澤疏批未下,只有判書李晩成行公,何以爲之?敢稟。傳曰,參議改差。
又啓曰,今日啓覆時,六曹堂上各一員,亦爲入參,而工曹判書兪命雄在外,參判黃一夏昨日違牌不進,參議李宖昨已出肅,而亦不入來云,參判·參議竝卽牌招,以爲推移入參之地,何如?傳曰,允。
又啓曰,工曹參判黃一夏牌不進,推考傳旨,纔已捧入,而啓覆時刻已迫,更卽牌招,以爲入參之地,何如?傳曰,允。
有政。吏批,行判書宋相琦進,參判李光佐,參議申思喆在外,右承旨韓世良進。
兵批,行判書崔錫恒病,參判尹慤進,參議尹陽來病,參知黃璿未肅拜,右承旨韓世良進。
吏批啓曰,大司諫今當差出,而擬望之人乏少,外任竝擬,何如?傳曰,允。
以尹陽來爲承旨,崔錫恒兼判義禁,李觀命兼同義禁,沈宅賢爲禮曹參判,趙鳴鳳爲刑曹參議,趙道彬爲右參贊,兪拓基爲校理,金民澤爲副修撰,李光普爲禮曹正郞,趙永命爲交河縣監,朴守義爲麻田郡守,韓杓爲抱川縣監,田時雨爲良才察訪,兪崇爲大司諫,金聖龜爲靑嚴察訪,權賮·李聖至爲典籍,鄭亨益爲工曹參議,鄭敞選單付校書副正字。
李正臣啓曰,今日政新除授工曹參議,待下批卽爲牌招,以爲入參啓覆之地,何如?傳曰,允。
又啓曰,新除授刑曹參議趙鳴鳳,卽爲牌招,以爲啓覆時入參之地,何如?傳曰,允。
以申致謹爲假注書。
韓世良,以兵曹言啓曰,在前勅使時,館所立待馬,例以三南驛馬,輪回立待矣。今番勅使時,則忠淸道初面驛馬六匹,來正月初五日京中逢點之意,本道監司處,發馬知委,何如?傳曰,允。
又以兵曹言啓曰,今此勅使出來時,平安道,補把咸鏡道驛馬四十匹,黃海道補把江原道驛馬二十匹,急急分定,依例罔夜入送之意,兩道監司處,發馬知委,何如?傳曰,允。
又以兵曹言啓曰,禁軍所着軍裝服色,率皆年久破傷,一無可用,而其中弓箭·環刀·旗幟等物,尤甚杇落,其數夥然,不可不及時改造,而本曹物力,日漸凋弊,萬無拮据備給之路,若以慶尙道嶺底七邑中,尙州·安東·比安三邑上納田稅米太,許給本曹,則其代米各當準數代納,在本官,無踰嶺轉輸之弊,在民間,除水陸船馬價糜費之患,公私兩便,彼此無損,尙州·安東·比安等三邑上納稅米太,許給本曹,以爲禁旅軍裝改備之地,何如?傳曰,允。
又以兵〈曹〉言啓曰,今十二月十八日,幼學鄭弼夏,宣務郞李成夏等稱名人,自金虎門入來,差備門外擊錚,極爲駭愕,令攸司囚禁治罪,同守門將金萬謙,常時不能禁斷雜人,以致闌入,亦難免其責,推考,何如?傳曰,允。
正言金萬胄啓曰,請前正言趙最壽,削奪官爵,門外黜送。措語見上臣竊伏見憲臣,以諸罪人等職牒還收事,有所爭執,而側聽累日,尙靳允從,臣不勝憤鬱,而繼之以訝惑也。夫睦來善之自做不恭不敬之說,李玄逸之敢發自絶于天等語,李鳳徵之投進無倫之言,意在探試,語多兇悖,欲以紊亂名分,斁敗彝倫,唯此三人,俱是一罪,可勝誅哉?可勝痛哉?嗚呼,惟我仁顯聖后,何負於渠輩,而乃敢以不道之語,恣意誣辱,若是其無顧忌耶?此實神人之所共憤,而覆載之所不容也。肆我先大王,雖於年久之後,不容少貸,屢經大霈,終不擧論,此可見嚴懲討峻隄防之聖意也。豈非所宜遵守者,而今於嗣服之初,無復持難,有此意外之命,豈不歉於爲先后討亂賊之意耶?至於逆獄延坐,何等重大,而㮒·煥·爀·燦等,混被宥典,從今以往,逆黨無所懲畏,王法漸至頹弛,寧不寒心哉?臣恐殿下於歲抄蕩滌之際,未及覺察於此等罪目,而及夫喉司之覆逆,憲府之發啓,宜卽反汗,而兪音之閟,已至今日,臣於是,重爲之慨然不已也。顧此先后之罪人,逆黨之餘孼,決不可輕授舊秩,請還收來善·玄逸·鳳徵·㮒·煥·爀·燦等職牒還授之命,新除授司憲府掌令洪龍祚,時在忠淸道淸州地,請斯速乘馹上來事,下諭,掌令朴弼正引嫌而退,獻納申晳引嫌而退,司諫宋必恒引嫌而退。措語竝見自書傳啓,已有前例,因嫌不接,在我何妨,嫌不聯名,亦成近例,不可以此,輕遞多官,請掌令朴弼正,獻納申晳,執義金濟謙,司諫宋必恒,竝命出仕。答曰,不允。下諭及處置事依啓。
申時,上具視事服,御進修堂,初覆入侍,左議政李健命,戶曹判書閔鎭遠,吏曹判書宋相琦,漢城判尹李弘述,禮曹判書李觀命,左參贊任埅,掌令朴弼正,正言金萬胄,在東行,判中樞府事趙泰采,錦平尉朴弼成,領敦寧府事魚有龜,刑曹判書李晩成,益陽君檀,驪原君李鳳徵,兵曹判書尹慤,刑曹參議趙鳴鳳,工曹參議鄭亨益,在西行,左承旨李正臣,右承旨韓世良,注書徐宗伋,假注書崔益秀,編修官金克謙,記事官李庭緝,在南行,泰采·健命進伏曰,日氣倍寒,聖體,若何?上曰,無事矣。世良抱推案進伏曰,此乃外囚殺人罪人私奴崔明申推案也。仍展讀,讀未半,健命離席曰,累次所供,不必盡讀,讀現問以下似宜矣。上曰,盡讀可也。世良遂盡讀至尾。泰采曰,因傷致殺的實,法外更無所達矣。健命曰,敺打致斃,明白無疑,斷不容貸矣。弼成曰,打殺昭然,法文之外,更何所達乎?有龜曰,敺打致斃,情節昭然,法外更無可疑。鎭遠曰,傷處狼藉,文案明白,斷無可疑矣。相琦曰,外方私屠之輩,皆是凶捍底人,以一塊肉之故,至戕人命,情狀誠極切痛,豈有容貸之理乎?弘述·觀命·晩成·檀·埅·鳳徵·慤·鳴鳳·亨益·弼正·萬胄諸臣,皆一辭言曰,傷處狼藉,文案昭然,依律勘斷之外,更無可達矣。上曰,姑待三覆,更議處之,正臣進讀外囚殺人罪人轉餉軍官金得金推案,讀至半,泰采離席曰,屢次檢驗,不過具獄體,而供辭則一樣,自親問以下讀之,何如?上曰,依。世良讀親問以下訖。泰采曰,得金强劫村女,戕殺二人,依律勘斷之外,更無可疑,而月永被劫不辱,能全其節樹立,誠爲卓異,不可無褒奬之道,依道臣所請,而施之似宜矣。健命曰,一時戕殺,情狀切痛,法外無容議爲,道臣旌表之請,已下該曹,當覆啓施行,而遐方女子,能不爲强暴之所汚,辭氣凜然,極可尙矣。弼成·有龜曰,一時戕殺之迹,誠極凶慘,法外更何所達乎?鎭遠曰,凡罪人,若有一毫可生之道,則仰體聖上好生之仁,豈不欲審克,而此則證驗分明,實無一毫可疑,法外更無可達矣。相琦曰,殺人之罪,孰不切痛,而此則尤有所萬萬凶慘者,依律勘斷之外,更無容議,而月永尤極可尙矣。自古女人被强暴劫辱,而能全所守者,雖或有之,此則以遐方一女子,抵死不辱,自見其兄之被殺,而秉志不撓,彼漢之露刃恐嚇,無所不至,而終不少變,其所謂寧死凶鋒,而必不忍從汝汚身云者,辭氣凜然,雖古之忠臣烈士,何以過此?道臣旣已狀聞,如此卓異之行,各別褒旌,則實有補於風化,而其兄月化,則與月永被劫全節有間,雖不必旌表,而其死亦甚慘惻,別施恤典,當爲朝家一美政,而亦是令遐陬人心,有所聳動興起也。觀命曰,戕殺人命,孰不切痛,而豈有如此漢之凶慘者乎?法文之外,更無可疑,而至於月永旌表事,道臣之請誠是矣。兄弟貞烈,俱極可尙,其兄雖異於守節,而能冒白刃,欲救其弟,此誠丈夫之所難也,亦宜有愍恤之擧矣。其弟之旌表,大臣諸臣,皆已陳達,則不待該曹覆啓,而特命旌閭似宜矣。晩成曰,殺人之變,雖或有之,豈有白晝村閭之間,一時戕殺兩女者乎?法外無容議爲,而兩女之死,俱可矜惻矣。月永不爲所汚,而辭氣凜然,月化爲救其弟,視死如歸,其樹立之卓然,有如是者,各別褒恤,誠爲得宜,觀其檢死之狀,則只以簟席·空石等物,草草埋瘞,尤可傷惻,分付本道,覓給薄板,以收其骨,誠合於軫恤之道矣。且以道臣狀啓觀之,則此獄何等重大,而宣川府使當初只令監色檢驗,而及至道臣,申飭之後,始乃親檢,疎漏之失,在所難免,當該本官推考亦宜矣。上曰,依爲之。弘述·埅·檀·鳳徵·慤·鳴鳳·亨益·弼正諸臣咸曰,一時戕殺,罪狀切痛,法文之外,更無所達矣。萬胄曰,大臣諸臣,皆已仰達,臣無容更議,而第本官疏漏之失,恐不但推考而已也。上曰,姑待三覆,更議處之。萬胄進伏曰,今日旣以啓辭陳達,而未蒙允許,故敢以所懷,復此仰達矣。睦來善等三人,俱是一罪,罪名至重,而乃有此職牒還授之擧,此未知偶因歲抄,均施曠蕩之典,而未及洞燭其罪狀而然耶?此等罪名,不可以年久之故,混加疏滌,而大臣重臣,今方入侍,俯垂詢問,則可知輿情之憤鬱矣。弼正進伏曰,諸臣旣已發端,臣請索言之矣。近來臺啓,皆是公共之論,而殿下每下不允二字之批,以爲拒塞言路之資,祖宗朝設置臺閣之意,果安在哉?此三人罪狀,殿下於歲抄文書,或未及照管,而及夫喉院覆逆,兩司俱發之後,則淵鑑之下,宜無所不燭,而一向持難,終靳允兪,若此不已,臣恐凶徒日漸躑躅,而彝倫終至斁敗矣,豈不大可寒心哉?夫來善,自做不恭不敬之言,玄逸敢發自絶于天等語,爲人臣,而以此惡名,敢加於先后,此何等凶逆,何等罪名也?今日諸臣之沐浴請討,義所不已,伏願殿下,詢問于大臣諸臣,亟賜反汗,使中外臣民,明知我殿下討罪懲惡之義,則豈不有光於聖德耶?萬胄曰,逆獄干犯,所係至重,雖在年久之後,固不容蕩宥,而今此㮒·煥·爀·燦之竝加原貸,實有乖於嚴懲討杜亂逆之義,此臣等所以苦口爭論而不已者也。弼正曰,㮒等,我先大王,屢經大霈,終不擧論,而殿下嗣服之初,遽加原貸,實有歉於遵先無改之孝,雖輿儓下賤,莫不驚惑,還收之請,實採輿論,若不亟賜允兪,則其何以服人心,而懲亂賊也哉?健命曰,兩臺臣所達之言誠是矣。小臣亦欲一陳,而近來國家多事,賓廳次對,久未擧行,故臣亦有懷而未果矣。今此兩臣之力爭,足見公議之所在,夫君臣之義,天之經,地之紀,民之彝,而無所逃於覆載之間者也。一日無此,則人不得爲人,國不得爲國矣。來善不恭不敬之語,玄逸自絶于天等說,指斥先后,語意絶悖,其時貸死,實出末減,夫以先大王好生之德,蕩滌之典,靡不用其極,而唯此二人,終不擧論於前後大沛之日,此豈非今日之所當軆念者乎?二人今皆旣骨,則還給告身,似若無甚關緊,而國家之所以維持撑柱者,唯在於名義倫常,則誠不可一日放倒也。況殿下嗣服之初,異於前日,其所以仰軆先志,扶植倫彝者,又當何如耶?此兩人罪狀,殿下於萬機至煩之中,或有所未燭而然耶?群情之疑惑,久而益甚,兩司之啓必須允從,然後可以有光於聖德,而先大王嚴隄防之意,亦庶幾頼而不墜,永爲後世遵守之典矣。臣不勝區區,敢此,仰達矣。上曰,依啓。弼正曰,臣之日昨避語,槪出存臺軆之意,承宣看得太深,或謂之訿謗,或謂之將彈,何其疑之過,而責之苛也?臣之本意,非以承宣之引嫌,爲不可,而旣在院中,則臣之自書直傳,未免爲疏率之歸,揆以臺體,宜置落科,而處置請出,出於意外,臣誠悶蹙,狼狽轉深,其在廉偶,已難晏然,而昨伏見持平金龍慶之疏,則首論柳重茂疏語之無倫不擇,末乃以嫌難參啓,費辭臚列,臣於是,不勝瞿然,繼又訝惑也。夫重茂之疏,胡叫亂嚷,遍侵三司,其心所在,路人亦知,居臺閣中,若以彼疏中混侵之語,謂有嫌端,終不論劾,則將無以打破奸情,而適足以售其傾軋之計,故臣果採公議,發啓請譴矣。今者僚臺,以同被混斥之人,旣陳其不可冒進之嫌,又言其固難參涉之意,則臣之冒出輕論之失,至此著矣。且臣頃請緣坐罪人㮒·煥·爀等職牒還收時,旣有同罪之人,而矇然落漏,致有物議,以此以彼,何可一刻晏然於臺次乎?請命遞斥臣職。答曰,勿辭。世良曰,掌令朴弼正再啓煩瀆,退待物論矣。上曰,知道。健命曰,日者鄕儒李夢寅等,投進一疏,而聞其疏槪,專斥領相,語意凶悖,騎曹不卽捧入,則夢寅率其徒黨,持剉刀突入闕門,至禁川橋,恣意作挐,衛卒不能禁,此誠曾所未聞之變怪,騎曹之啓請囚治,蓋以此也。第其疏中所論,姑未知何語,而若以近日接應北使事爲案,則臣旣同事,固當引嫌,而疏槪無擧名之事,故今此啓覆,不得不入侍,而不勝惶恐矣。近來國綱不嚴,世道凶險,一種不逞之輩,乘間抵隙,欲售傾陷之計,無所不至,至於今日事而極矣。若以此輩之不足數,而只治其闌入之罪,則人心反致疑惑,兇徒亦必接迹而起,其持刃作拏之罪,雖不可不懲,原疏則推入,自上親覽後,明白處分,則國軆庶可尊重,故敢達。上曰,入之。健命曰,都監賞格已下,小臣亦得濫冒,而煩浼是懼,不敢控免矣。其中都廳,或有罷職中加資者,此於政例,似爲妨礙矣。雖以重試言之,罷職中參選者,唱榜後必敍,此乃應行之例也。今此都廳之以罷職而加資下批,有乖政格,宜有別敍之道矣。上曰,敍用,可也。健命曰,近來疏章批旨連降,而留中不下者,間亦有之,不審聖意,必欲仔細商量,審覈是非而然耶?群情之抑鬱,固已甚矣。昨聞遠接使趙道彬欲爲下直,而因疏批未下,迄此遲回云,客使牌文未到,則此行雖非一日之急,廟堂之預送儐臣,蓋欲無臨期窘急之弊,而道彬拘於批旨之未下,加資尙不得肅謝,下直又不免稽滯,殊無先期預出之意,此甚可慮矣。且李眞儉疏入,今已月餘日矣,其中有論斥堂錄一款,故玉堂以此引嫌,輒皆違牌坐罷,旣罷更敍,終無究竟之日,此等事倘留聖意,則國事幸甚。上曰,當留意焉。世良曰,李夢寅等原疏推入事,旣已命下,而夢寅等見囚刑曹,未知自何路而推來乎?上無發落。健命曰,鄕儒持兵器之說,見於領相之箚,而兵曹草記,則只言其闌入而已。不及於持兵器作挐之事,殊不免疏漏之失,當該堂上推考似宜矣。泰采曰,凡擊錚訟冤者,猶以闌入施刑,今此持刃作拏之罪,不翅較重,而兵曹草記,闕不及之,誠爲疎漏矣。上曰,依爲之。晩成曰,持刃作挐之事,雖漏於兵曹草記,而旣入於大臣箚中,則問目中亦當出此耶?泰采曰,此固不可不問之事也。凡訊囚之際,只以傳旨發問,而此旣見漏於草記,則似當添入也。領相箚中,旣有所云云,而諸臣之耳聞目見,不翅狼藉,則豈有掩置不問之理乎?此一款問目中添入似宜矣。上曰,依爲之。諸臣遂退出。
上在昌慶宮廬次。停常參·經筵。
未時,太白見於巳地。
韓世良啓曰,大司憲李喜朝,掌令洪龍祚,持平魚有龍在外,執義金濟謙,掌令朴弼正避嫌退待,持平一員未差,今日以監察茶時之意,敢啓。傳曰,知道。
藥房提調李觀命,左承旨韓世良啓曰,節屆窮陰,寒氣凜冽,昨日慮囚,夜深乃罷,聖體不瑕有傷乎?大妃殿氣候,何如,而中宮殿氣候,亦何如?臣等區區憂慮,敢來問安。答曰,知道。慈殿氣候一樣,予則無事,內殿氣候亦無事矣。
韓世良啓曰,金吾久未開坐,罪囚多滯,當此極寒,委屬可慮,知義禁兪集一疏批未下,同義禁沈宅賢本職未肅拜,判義禁崔錫恒未肅拜,沈宅賢·崔錫恒,竝卽牌招察任,何如?傳曰,允。
又啓曰,掌令朴弼正昨日引避退待,而憲府多官,或在外,或未差,或呈辭,除在外外,執義金濟謙卽爲牌招,以爲處置之地,何如?傳曰,允。
左副承旨尹陽來上疏。大槪,辭職云云。
兵曹參知黃璿上疏。大槪,向者待罪銀臺時,因一微稟事,所被人言,極其慘刻,章疏迭攻,罪名狼藉,臣涉世昧方,妄觸忌諱,在臣私義,只期謝迹名塗,永爲自靖之計,禁廬宿衛,職任頗緊,而決無唐突趨承之勢,亟命鐫遞,以安私分云云。答曰,省疏具悉。旣往之事,不必深嫌,爾等勿辭,從速察職。
李正臣啓曰,左副承旨尹陽來疏批已下,卽爲牌招察任,何如?傳曰,允。
又以漢城府言啓曰,南部主簿趙彝鼎牒報內,部屬西氷庫契洞住金麗珍手本據,執綱韓奎星牒呈內,去月二十九日,本洞居民李太世等十五名取柴事,由鱗灘項乘小船越來之際,未及半江,忽然敗船,盡數陷溺,而適會夏川都正椅,自鄕回來,先渡江邊,見此多人溺水之狀,使其帶率下人,急送其所乘船隻,極力拯出,而其中一人,奄至凍死,其餘所活者十四人云矣。夏川都正椅,慘其衆人之溺死,急送船隻,救活人命,至於此多,誠甚可尙,而戊戌年間漢江敗船時,以救活人命之事,特用賞典,已有前例,今此夏川都正椅,似有一體施賞之道,令該曹照例,稟處,何如?傳曰,允。
韓世良啓曰,闌入儒生李夢寅等上疏推入事,昨夜啓覆時,命下矣。卽送院吏於夢寅處,使之入送,則托以燒火,不爲入送,燒火之說,極爲無據,故累次督納,不翅嚴截,而終不入送,分付刑曹,使之推入,何如?傳曰,允。
執義金濟謙啓曰,臣嫌難連啓,引避退待,處置請出,實是意外,而重違嚴召,不敢不黽勉就職矣。今又以處置,天牌降臨,而臣之不可連啓之嫌,猶自如也。旣不得連啓,則雖欲處置,亦無其路,臣以此防礙之身,何可苟冒於臺次乎?請命遞斥臣職。答曰,勿辭。
韓世良啓曰,執義金濟謙再啓煩瀆,退待物論矣。傳曰,知道。
又以兵曹言啓曰,今十二月十九日,忠義金世重稱名人,自通化門入來,差備門外擊錚,極爲駭愕,令攸司囚禁治罪,同門守門將金兌寬,常時不能禁斷雜人,以致闌入,亦難免其責,推考,何如?傳曰,允。
又以吏曹言啓曰,今此臘享大祭,宗廟以下五處,初獻官當以一品,亞獻官以二品塡差,而除老病在外,斷無推移之路,不得已初獻官以正二品,亞獻官以從二品,變通塡差,而猶有所不足,故魂殿宗室及刑官,通融塡差之意,敢啓。傳曰,知道。
韓世良啓曰,左副承旨尹陽來牌招事,命下矣。闕門已閉,待明朝牌招之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
右議政趙泰耉上疏。大槪,臣情窮理極,刑格勢拘,不可以復進者,前後十籲,已盡無餘,狗馬之疾,尙在沈頓之中,恐無復起爲人之望,且臣於內資寺折受革罷之事,亦有惶悚不自安者,伏乞竝賜勘處云云。答曰,省疏具悉卿懇。前後批旨,罄渴心曲,今不必縷縷,而召還承宣,以便卿意,則必調病造朝矣。不意今者,巽牘又至,疾患匪細,深用驚慮,曷喩其極,從容調攝,勿藥是希,折受事,卿本憂國,而各有所執,未副誠意,予亦煩務之中,未能覺察而然也。卿其安心勿辭,臥閤論道,以副至望。仍傳曰,遣史官傳諭,遣御醫看病。
副司直趙道彬上疏。大槪,缺伏乞聖明,先治臣過限未還之罪,且將臣新授恩資,亟命收還,以重賞典云云。答曰,省疏具悉。今玆賞典,實循舊章,卿其安心勿辭,從速行公。
副司直兪集一上疏。大槪,頃遭臺言之慘毒,人所不忍言,亦不忍聞者,卽日屛出江郊,不以恒人自處,不料聖德如天,不棄簪履,恩敍纔下,新命又降,惶隕罔措,不知所以,以首頓地,感涕橫襟,臣之蹤跡,決不可復仄朝班,伏乞聖慈,亟削臣職名,仍命選部,勿復檢擧云云。答曰,省疏具悉。人言不必追嫌,卿其安心勿辭,卽速上來行公。
上在昌慶宮廬次。停常參·經筵。
未時,太白見於巳地。
韓世良啓曰,大司憲李喜朝,掌令洪龍祚,持平魚有龍在外,執義金濟謙,掌令朴弼正避嫌退待,持平一員未差,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李汝玉,以文臣朔試射試官,慕華館晝仕進去之意,敢啓。傳曰,知道。
又啓曰,李夢寅等上疏推入事,命下之後,累送院吏,使之推來,則刑曹托以燒火,終不入送,故他無推入之道,以分付刑曹,使之推入之意,稟啓蒙允矣。卽者夢寅疏下,幼學安重烈,稱以改書,更爲來呈,而旣稱改書,則雖非當初所呈原本,亦爲捧入乎?敢稟。傳曰,依爲之。
又啓曰,執義金濟謙,掌令朴弼正,引避退待,已至經宿,處置歸於諫院,而或未肅拜,或被論,或未差,或呈辭,無一行公之員,除未肅拜被論外,呈告人員,卽爲牌招,以爲處置之地,何如?傳曰,允。
又啓曰,吏曹郞廳來言,今日爲政事,命下,而判書宋相琦病不來,參判李光佐,參議申思喆俱在外,不得開政云,判書宋相琦,卽爲牌招開政,何如?傳曰,允。
以京畿監司狀啓,行都承旨李縡病重上去不得事,傳于李正臣曰,遞差。
韓世良,以兵曹言啓曰,近因本曹堂上位甚不齊,臣尹慤連日入直矣。毒腫猝發於左腋下,連胸偏脊,浮動刺痛,達夜叫苦,今日中日試才時,萬無進參之勢,從前如此之時,未肅拜僚員,多有請牌之例,參知臣黃璿,卽爲牌招,以爲推移替直,中日進參之地,何如?傳曰,允。
又啓曰,遠接使·司禮官,旣已出去,各處迎慰使,所當連續出去,而義州迎慰使金始慶,中路問安假承旨鄭東後,稱以身病,終無出去之意,不得已改付標以入,而始慶·東後,雖未知病勢之如何,其厭避往役之習,殊甚駭然,不可無警責之道,推考,何如?傳曰,允。
有政。吏批,行判書宋相琦進,參判李光佐,參議申思喆在外,左承旨李正臣進。
兵批,行判書崔錫恒病,參判尹慤進,參議·參知未差,左承旨李正臣進。
吏批啓曰,玉堂闕員,今當差出,而從前擬望之人,多有違牌坐罷者,無以備擬,合有變通之道,何以爲之?敢稟。傳曰,別單書入。
以鄭宅河爲持平,李徵龜爲知敦寧,任徵夏爲禮曹佐郞,李萬植爲工曹佐郞,李仁復爲兵曹參知,尹商逸爲渭原郡守,尹榰爲宗簿直長,李厚爲奉常主簿,李重協爲司諫,兪拓基爲獻納,申晳爲校理,洪鉉輔爲修撰,韓重熙爲兵曹參議,金相稷爲都承旨,呂善守壆,坡春守穆初授職。
兵批承旨啓曰,無政事之意,敢啓。傳曰,知道。
韓世良,以校正廳言啓曰,今此御製校訂之役,一日爲急,而郞廳前校理兪拓基,前修撰金民澤,昨以本職,違牌坐罷,竝令該曹,卽爲口傳付軍職,冠帶常仕,何如?傳曰,允。
兵曹口傳政事,兪拓基付副司直,金民澤付副司果。
李正臣啓曰,右承旨韓世良,因儒疏侵辱,卽已引嫌出去,而院中只有臣一人,不但伴直無人,出納重地,不成貌樣,右承旨韓世良,卽爲牌招察任,何如?傳曰,允。
正言金萬胄啓曰,臣於數日前,以多臺處置,承召詣臺,而其中僚臺,有應避之嫌,故以此引避,則喉司不諒,累次退出,黽勉冒當後,至參初覆入侍之列矣。追聞物議,以爲應避辭嫌,喉院若有出給之擧,則仍呈長單,直爲退出,亦有前例云,臣之泛不覺察,有損臺體,已不勝瞿然之至,今以憲臣處置,召牌又降,不敢違傲,敢復來詣,而兩臣避辭中,皆以請出,爲非,則尤何敢更爲可否於其間乎?以此以彼,不當一刻蹲據於位次,請命遞斥臣職。答曰,勿辭。
李正言啓曰,正言金萬胄再啓煩瀆,退待物論矣。傳曰,知道。
又以兵曹言啓曰,內禁衛一番將李必益,身病猝重,勢難仍在,不得已原單子中改付標以入之意,敢啓。傳曰,知道。
又以義禁府言啓曰,卽接月令醫員張鵬翰手本,則保放罪人尹尙遠病勢,今已向差云,還囚之意,敢啓。傳曰,知道。
又以義禁府言啓曰,以遠接使狀啓及司憲府啓辭,刑曹粘目,譯官崔奎·金弘祉·張久翼,移本府處置事,允下矣。崔奎·金弘祉,今方待命本府,卽爲拿囚,而張文翼西下,未及上來,依例發遣府書吏拿來,何如?傳曰,允。
又以刑曹言啓曰,因政院啓辭,李夢寅等疏本,自本曹推納事,命下矣,夢寅等疏本現納事,推問,則所告內,渠等呈疏次,進詣闕下,則兵曹退出,故原疏果爲燒火矣。自政院有推納之事,而無以現存,今日追書,已爲呈納于院云,旣已燒火之後,今始追後改書以納云者,極甚巧詐,而雖是改書,旣呈政院,則本曹更無擧行之事,敢啓。傳曰,知道。
假注書申致謹書啓,臣承命馳往于果川紫霞洞村議政府右議政趙泰耉所住處,傳宣聖批,則以爲臣情勢危悚之外,病狀亦且沈頓,拚死血懇,今已至十,庶幾天地父母,曲賜矜諒,不意史官,又勞遠臨,伏承批敎,愈益懇摯,祗奉恩言,感激淚面,第臣日夕顒念之私,又未獲遂,伏枕呻喟之中,抑塞悶鬱,誠不知所出,謹當徐俟神氣之少定,更暴危迫之忱,以俟處分之命云矣,敢啓。傳曰,知道。
又以賑恤廳言啓曰,今年各道設賑時空名帖願分人,自該邑訪問報巡營,塡名下送事,前已啓下定奪矣。卽今各道願分成冊,連續來到,自本廳隨其所報,移送兩銓,則自銓曹勿計多少,隨卽成送空名帖事,奉承傳,分付兩銓,何如?傳曰,允。
又以摠戎廳言啓曰,本廳以管轄畿輔軍門,朝家所以倚仗者,殆與訓局無異,而物力則比他營,素甚凋殘,且無錢布出處,只以畿邑需米,僅僅貌樣之餘,屢經城役,營儲蕩竭,連値凶歉,歲入大縮,且自兵曹每年所送熖硝煑取吐木價餘丁木十同,防塞不送者,已至八年之久,故管下三鎭列邑,待變火藥鉛丸及本營軍器待變藥丸,無路措置,煑硝之役,啓請停撤,言念軍政,極爲寒心,方切渴悶之中,今聞戶曹所管慶尙道安東·尙州·比安三邑田三稅,自兵曹爲其軍物之修改,草記缺數字蒙允云,此三邑外聞慶·咸昌·龍宮·醴泉四邑田三稅之數,雖缺數字於安東等三邑米,猶可爲二三千石,今若依地相換,取用其贏餘,則在嶺民,可除負戴遠輸之弊,在本廳,宜有修擧軍務之幸,而事係相換,非如劃給之比,則在該曹,亦無所損之端,依兵曹例,分付該曹,許令相換,何如?傳曰,允。
西川君榥上疏。大槪,特賜恩暇,往省祖墳,俾伸至情云云。傳曰,給由馬,澆奠床備給。
知中樞府事李徵龜上疏。大槪,敬寧殿臘享獻官,萬無力疾進參之望,亟命變通,俾無公私狼狽之患云云。答曰,省疏具悉。享官今姑許遞,卿其勿辭,調理行公。
上在昌慶宮廬次。停常參·經筵。
未時,太白見於巳地。
李正臣啓曰,今十八日初覆入侍時,兩司以睦來善·李玄逸·李鳳徵·㮒·煥·爀·燦等七人職牒還給還收事論啓,自上未及發落,而大臣拈出睦來善·李玄逸二人之罪,請允臺啓,而自上有依啓之命矣。當初職牒還給傳旨中,今方改付標,欲爲入啓,伊日入侍諸臣退出之後,或以爲臺啓未及承批,而大臣所達,又以請允臺啓爲辭,而蒙允則兩司所論七人還收之請,自在於一竝依啓之中云,或以爲依啓之命,乃在於大臣拈論二人之後,則還收之命,當止二人云,諸說參差,本院莫適所從,必也明日稟定,然後可以擧行,故敢稟。傳曰,只二人以依啓答之矣。
又以兵曹言啓曰,昨夕金虎門守門將卞東杓來言,魂殿別監趙泰賢,飮酒泥醉,來到門外,蹴其門內橫木,故軍士據理禁止,則不惟不止,向守門將極口凌辱,無所不至,此而置之,將無以禁戢云,聞來駭然,使之捉來,欲問其曲折,則宿酒未醒,不省人事,魂殿別監與他人殊異,而此時酗酒,已極可駭,至於詬辱守門將,尤極痛惡,不可不別樣重治,以懲日後,別監趙泰賢,令攸司從重科罪,何如?傳曰,允。
又啓曰,執義金濟謙,掌令朴弼正,正言金萬胄,引避退待,而兩司無行公之員,尙未處置,事甚未安,除在外被論陳疏未承批外,未肅拜人員,竝卽牌招,以爲處置之地,何如?傳曰,允。
又啓曰,吏曹郞廳來言,承旨有闕,政事,何以爲之?敢稟。傳曰,再明日爲之。
上在昌慶宮廬次。停常參·經筵。
答左議政李健命掃墳呈辭曰,澆奠床備給,給由馬。
答刑曹參判金雲澤疏曰,省疏具悉卿懇。今玆新錄,允合公議,於卿,斷無所嫌,賞典實循舊章,卿其勿辭,從速察職。內下記草
三覆入侍時,戶曹判書閔鎭遠所啓,近來弓角,自倭國絶不出來,需用極艱,故廟堂以送咨北京貿來事定奪,而齎咨官入去後,告訃使以爲此時,不宜以此等事煩請,不呈咨文而還送,今番謝恩使行次,當爲送咨貿來矣。譯官金慶門,曾前此等事,頗能善爲周旋,而今行當爲入去云,若專委此人,使之周旋,則庶可諧矣。慶門言,前者歲幣中有弓角,而彼人以非我國所産減省,且庚寅年咨文,有用心防守之語,而近來荒唐船,出沒無常,漂船亦連續來泊,此時軍器,不可不別爲措備等語,善爲措辭,則可望動聽云,其言似然矣。此事專屬慶門,而咨文措語,亦依此改撰以送,何如?上曰,依爲之。又所啓,守禦使權尙游啓請換用海西稅太,此亦惟正之供,則係是上年防塞者也。守禦廳今方改造南漢許多倉舍,朝家不可不顧助,稅太與米有間,特爲許之乎?左議政李健命曰,守禦廳若有狀請,則宜令廟堂,稟處,而不此之爲,直下本廳擧行之故,廟堂則全然不知事體,誠爲未安,守禦使權尙游推考,其狀本則令廟堂覆啓,何如?上曰,依爲之。已上備局謄錄
入侍時,左議政李健命所啓,丙申年,以年凶之故,各司用度,有裁減之事,所減雖不大段,亦非永久定者,故待年豐欲爲復舊,今年諸路,亦未免失稔,將有設賑之擧云,限明年仍爲裁減,何如?上曰,依爲之。已上宣惠謄錄
入侍時,行戶曹判書閔鎭遠所啓,上年啓覆時,本曹前判書宋相琦陳達,以爲田稅事體,視大同尤重,而近來各衙門,爲取餘利,多有換納之弊,今後一切防塞事定奪蒙允矣。其後以海西凶荒特甚之故,廟堂以爲海西,異於三南,且賑事爲急,特令換納矣。卽今兵曹,以嶺底三邑田稅換納事,草記蒙允,摠戎廳,又以四邑田稅換納事,草記蒙允,蓋兵曹則爲禁軍服色之造給,摠戎廳則爲熖硝煑取,皆是公事,非係私用,而纔已嚴塞,今又許之,則事體似爲未安,下詢于大臣而處之,何如?行判府事趙泰采曰,嶺底七邑田稅,惟正之供也。定差員捧上於可興倉,以爲船運上納,而近來輙爲各衙門防納之資,可興便作空倉,極爲寒心,近來則雖內帑御供,亦有出給之時,豈可引以爲例乎?凡料理等事,貽弊不貲,而定奪防塞,曾未幾何,又復開路,事體決不當如是矣。兵曹參判尹慤曰,摠戎廳本來殘弊之中,屢經城役,連値凶歉,營儲蕩竭。且自兵曹每年所送熖硝吐木價餘丁木十同,防塞不送,已至八年之久,故熖硝煑取之役,未免停止,日昨請換嶺邑田稅者,蓋出於勢不獲已也。今者戶曹判書,以惟正之供陳達,臣不敢更爲煩請,而第聞嶺民物情,則男負女戴,踰嶺運致於可興倉之際,苦端滋甚,若許換納,則民皆爲便云矣。左議政李健命曰,小臣待罪戶曹時觀之,嶺底田稅之換納,利之所在,故各衙門常多爭競,而或不免許之矣。今則旣已牢塞,豈可更許之乎?近來朝家命令,各衙門鮮能遵行,今日塞之,明日開之,今日開之,明日塞之,每事如此,則何事可做?向者內資寺折換事,右相疏中備陳之,此亦出於爲公之意,臣非不知,而戊戌年間,臣以此任,入侍先王,備達折換之弊,而仍及賑恤廳乾止山折換事,則先王深知其弊,以此後一竝防塞爲敎矣。今又開此路,則無論民弊之如何,朝令之數變,極爲悶切,況當嗣服之初,尤宜遵守先朝成憲矣。泰采曰,嶺底七邑田稅換納事,固當嚴塞矣。雖以弊端言之,各衙門差送之人,鮮有忠勤者,故多有作弊之患,且其所稅,多歸私橐,不能全入於本衙門矣。且惟正之供,豈可每每換納乎?從今一切牢塞,斷不可已矣。鎭遠曰,換納事旣已草記蒙允,仍爲許之乎?前已防塞,仍爲防塞乎?上曰,防塞好矣。已上摠戎謄錄
入侍時,行戶曹判書閔鎭遠所啓,賑恤廳無屯田,而近來負債未捧者,代捧以若干田土,雖甚零星,而本廳旣異於他司,本廳此田,則許令免稅,何如?上曰,依爲之。刑曹判書李晩成所啓,小臣方待罪典牲署,故以職事,有所仰達矣。各祭享所用猪口一口,元供則以米六石受價,而昭顯墓八享,行用猪口,則自惠廳價米二石,臨時上下,使本署貿易進排,其視元供,不滿三分之一,本署員役人等,未免添價以貿,故不無呼冤之端,且祭享事體,極爲重大,而苟簡如此,不可無變通之道,依元供例給價事,分付該廳,何如?上曰,依爲之。已上戶曹謄錄
入侍時,行判中樞府事趙泰采所啓,今此謝恩使行,則譯官輩,雖無宣力之事,而首譯金弘祉,年今七十五,萬里行役,難保其無事往返,若於入去後,有病故,則其餘太半初行生疏之人,凡事無可周旋者,殊涉悶慮矣。大臣之行,別加定外,又有別啓請之例,譯官中解事者一人,擇定率去之意,敢達。上曰,依爲之。已上司譯院謄錄
有政。政院啓曰,承旨有闕之代,以在京無故之人差出,仍卽牌招,何如?傳曰,允。
吏批啓曰,宗簿寺直長尹榰,以仕滿次第備擬受點,而從前本職,非生進,則不得爲之矣。尹榰旣是蔭官,則不可仍據,他司直長,生進中換差,何如?傳曰,允。
吏批,判書宋相琦進,以鄭亨益爲承旨,李箕鎭爲獻納,鄭錫五爲持平,李世晟爲左尹,李雲龍爲工曹佐郞,尹春敎爲司宰主簿,沈尙吉爲內贍直長,愼爾定爲監察,濬源殿參奉安重謙,西部參奉洪禹章相換。
兵批,以崔俊·李守男·金璜·金時山爲兼司僕,權尙游·李縡·趙鳴謙·洪禹傳·趙尙絅爲副護軍,李誠躋爲四山監役,金斗璧爲訓鍊習讀。已上吏曹謄錄
入侍時,吏曹判書宋相琦所啓,小臣以職事有所,仰達矣。六月都政,連因朝家有故,尙此遷延,此實曾所未有之事,事極未安矣。臣之情地,豈有故當銓注之勢,而頃日批旨,有無令都政遷就之敎,故惶恐不敢煩瀆,不得已冒沒行公,而以兩僚適在外之故,尙未擧行,前頭當待僚堂上來後定行,而其中有不可不稟定者,今此都政,乃是六月退行之政也。凡各岐仕滿六月以後應遷者,固當循次備擬,而至於外方守令·察訪,其中居下者,乃十二月殿最,而此外十二月瓜滿者,亦有之,今於六月都政,差出十二月殿最瓜滿,事涉殊常,爲此之故,不出於今番都政,而留待後政,則十二月都政之退行遲速,又未可知,累朔曠官,亦甚可慮矣。六月·十二月兩都目,如欲一時合行,則非但事無前例,亦多掣肘之患,在外諸議,皆以爲不可分而二之云,而惟此殿最瓜滿守令差出與否,必須定奪,然後可以擧行,而此事旣無前例,且關政格,下詢于入侍大臣而處之,何如?左議政李健命曰,此間亦有此議矣。六月都政遷就,至于今月,若於望前爲之,則猶可區別,而旣至望後,瓜滿殿最之窠,置而不出,事涉殊常矣。卽今事勢,則合行似宜,而第以耳目所及言之,元無合行之事,無前之規,今始創開,亦爲重難矣。首相方以李夢寅疏,引嫌,不得入侍,小臣何可獨爲斷定乎?事係重大,問議于在京諸大臣,裁處,何如?行判中樞府事趙泰采曰,兩都目兼行,除弊則有之,其在國體,豈可如是乎?若開此路,則從今以後,必有一年一政之弊,兼行決不可矣。至於殿最守令,則或都政差出,或無時差出,未爲不可矣。左議政李健命曰,不但瓜滿殿最守令之難處,各司仕滿之人,今月準朔者,亦將諉六月都政,而不爲陞六乎?若皆陞之,而十二月都政,行於正月念間,則其間準仕者,必無幾,亦何以成樣乎?臣意兩都政兼行,恐無所妨矣。宋相琦曰,瓜滿亦以十二月爲限,守令之正月瓜滿,留待後政,各司仕滿,亦以此爲限十二月以前,差出於今都目,正月以後,則亦待後政,似無所妨矣。健命曰,臣於壬辰年待罪吏曹時,六月都政,退行於十一月,而其時瓜滿之代,盡爲差出矣。今亦豈可待後政乎?相琦曰,十二月殿最及瓜滿,雖欲後都目差出,而作闕已久,不卽差出,不但其弊不些,其於政格,亦涉異常,故差出與否,欲爲稟定,而至於合行,則有掣肘之端,似不得爲之矣。大司諫兪崇曰,都政豈可合行乎?後必援例,應有一年一政之弊,此不可不思也。殿最守令,不待都政,亦有差出之規,殿最窠則今番政差出,瓜滿之代,則待後都政差出,似宜矣。上曰,殿最守令差出。已上吏曹謄錄
上在昌慶宮廬次。停常參·經筵。
成宗大王忌辰齋戒。
鄭亨益啓曰,吏曹郞廳來言,承旨有闕,政事何以爲之?取稟。傳曰,過國忌後爲之。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以兵曹言啓曰,臣重熙,方入直內司矣。見差社稷臘享大祭薦俎官,今朝隷儀,當爲進參,而判書臣崔錫恒,參判臣尹慤,俱以獻官,亦進隷儀。參知臣李仁復辭疏。入啓。無他推移,交替不得。宿衛重地,不可暫曠。參知臣李仁復,待批下牌招,以爲替直進參之地,何如?傳曰,允。
又啓曰,玉堂闕直,已至累朔,此實前所未有之事,極爲未安。校理申晳,昨日旣有只推之命,更爲牌招入直,何如?傳曰,允。
又啓曰,修撰洪鉉輔疏批已下,卽爲牌招察任,何如?傳曰,允。
傳于鄭亨益曰,都政定於二十五日,而親政爲之。
以校理申晳,修撰洪鉉輔,牌不進罷職傳旨,傳于鄭亨益曰,推考傳旨捧入。
正言金萬胄啓曰,臣頃於入侍之日,以睦來善·李玄逸·李鳳徵等三人均罪之意,有所論啓,而大臣繼進,縷縷詳達,末乃結之以允從兩司之請爲言,而至蒙允兪之命,群下之情,莫不爲快矣。卽伏見政院啓稟下答辭旨,伏不勝慚悚駭歎也。若論諸人罪狀,則鳳徵之疏,語係悖倫,究厥所犯,實無異同。況且逆獄連坐,何等重大,而今諉以大臣所達,惟此兩人,聖上允從,亦是兩人,其餘諸人,區別還寢,則是不幾於重大臣而輕臺閣乎?缺數字蓋出於允從臺啓之意,而以此兩人,首開言端,則其餘諸罪人之自在其中,章章甚明矣。雖曰拈出此兩人,而兩司所論,乃是七人,則大臣本意,亦豈在只罪兩人而已乎?噫,夜半前席,兪音快下,滿座臣隣,孰不聳聽?獨也承宣,聽若未瑩,必於其時,卽稟擧行,而乃至今日,設辭煩瀆,尤勝慨惋之至。嗚呼,諫官雖卑,立殿陛爭是非,與宰相,豈可歸重於大臣,而輕視言官,若此之相懸耶?大凡章奏間所論,有從一串貫來,而聽許之際,如是逕庭,則日後之弊,有不可勝言。豈非大可憂者乎?臣不諒時勢,敢發一言,而不惟不信,以至於難安之地,何敢一刻苟冒,以益其羞乎。請命遞斥臣職。答曰,勿辭。
鄭亨益啓曰,正言金萬胄再啓煩瀆,退待物論矣。傳曰,知道。
又啓曰,廳中僚員之不齊,未有甚於近日。都承旨金相稷呈辭留院,左副承旨李挺周在外,同副承旨李眞儉疏批未下,左承旨李正臣以臺避,引嫌徑出。臣亨益,獨守廳中,伴直無人。左承旨李正臣,所當請牌,而拘於廳規,不得請牌,何以爲之?敢稟。傳曰,左承旨牌招。
又以吏曹言啓曰,卽伏見傳敎,有都政定於二十五日親政爲之之命。六月都政之至今遷就,實是曾所未有之事,事體未安,莫此爲甚,臣於昨日筵席,已以此意,有所陳達。今此聖慮,必欲趁歲前定行者,誠非偶然。成命之下,卽當奉行之不暇,而第念都目大政,異於散政,應行格例,不可擺脫。如褒貶開拆,守令陞六,考講等坐起,三堂雖未備員,如有一僚,然後可以開坐,而自臣相琦復忝以來,兩僚遞皆在外,臣獨行公,尙未擧行,似聞參議臣申思喆,今明入來云,而亦未能的知。設或入來,開拆考講,當費兩日,再明之前,決無周旋之勢。況今明乃是國忌齋戒,不得開坐者乎?雖以再明以後爲定,二十六日卽臘享大祭齋戒,二十九日又是國忌,只二十七日無故,而以此一日,諸般坐起,決難完畢,坐起未畢之前,亦不可定行都政。臣意則姑待僚堂上來,歲前無故之日,定行講坐,如或未畢,則歲飜後,卽爲完了,仍卽奉行成命,使親政盛擧,無窘束之患,都政格例,亦不至虧欠,恐爲得宜。且在前親政時,堂郞必須備員,卽今亞席疏批未下,趁期上來與否,雖未可知,至於郞官,則不可不依前例差出兩員,而曾經之人及循次當擬者,皆以承宣疏中被斥,引嫌。凡於三司之缺數字違牌坐罷,承宣疏批未下之前,則郞廳亦無備員之望。以此以彼,再明日設行,決不可及,差退定行之外,似無他道,何以爲之?敢稟。傳曰,歲後旬前定行。
左副承旨李挺周上疏。大槪,臣之向日所遭臺言,非尋常彈劾之比,至論性行,而僇辱之,歷敍前後居官之無狀,而直驅於貪汚不法之科,一身廉隅,姑舍勿論,其羞朝廷當世,何哉?伏乞聖明,亟命鐫削臣職名,仍命選部,勿復檢擧云云。答曰,省疏具悉。向來臺言,不必深嫌,爾其勿辭,從速上來察職。
兵曹參知李仁復上疏。大槪,向以敦匠微勞,濫蒙陞資之典,又無何而有騎省新命,見匱承差,因人成事,於臣何有?伏乞聖明,諒臣實懇,收臣新授資職,俾無繁纓之譏云云。答曰,省疏具悉。今玆陞擢,實循舊章,爾其勿辭,從速察職。
副提學洪致中辭職上疏。大槪,云云。答曰,省疏具悉。卿其勿辭,調理察職。
姓名缺上疏。大槪,館職作一衆鏃之的,前後章疏,極其紛紜。最是前承旨柳重茂濫充之譏,同副承旨李眞儉請削之論,尤爲深峻,斷無冒當之理。伏乞聖慈,亟許鐫免,更勿檢擬云云。答曰,省疏具悉。爾勿固辭,從速察職。
吏曹參判李光佐上疏。大槪,舊罪新釁,層積如山,聖度天大,薄施譴罰,。臣之無進身之道,不但一世所共知,抑亦天鑑所燭。當此大政遷就之日,銓司重任,不可一任其虛曠,伏乞亟命鐫遞,仍命刊去仕籍云云。答曰,省疏具悉。天官亞席除拜,意實匪偶。卿勿過辭,從速上來察職,使無大政遷就。
上在昌慶宮廬次。停常參·經筵。
成宗大王忌辰。
鄭亨益啓曰,行左承旨李正臣,昨日違牌不進,所當更請牌招,而拘於廳規,不得請牌,何以爲之?敢稟。傳曰,牌招。
又啓曰,校理申晳,修撰洪鉉輔,昨旣有只推之命。副提學洪致中疏批,雖有調理之命,玉堂一空,已至累朔,事體極爲未安,竝卽牌招察任,何如?傳曰,允。
又啓曰,正言金萬胄引避退待,已至經宿,而諫院多官,或呈辭,或未肅拜,或被論,無一行公之員,不得處置。除未肅拜被論外,呈告人員,竝卽牌招,以爲處置之地,何如?傳曰,允。
以校理申晳,修撰洪鉉輔,司諫李重協,牌不進罷職傳旨,傳于鄭亨益曰,推考傳旨捧入。
大司諫兪崇啓曰,正言金萬胄,以避辭見上引嫌而退,前席陳啓,旣承允兪,而喉司稟下,致有區別,則惟當力請,期於反汗,謂有重輕,殊涉太過,請正言金萬胄出仕。答曰,依啓。
上在昌慶宮廬次。停常參·經筵。
未時,太白見於巳地。申時,日有左珥。
鄭亨益啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
又啓曰,吏曹郞廳來言,今日爲政事,命下,而判書宋相琦病不來,參判李光佐,參議申思喆,俱在外,不得開政云。判書宋相琦,卽爲牌招開政,何如?傳曰,允。
又啓曰,副提學洪致中,昨日違牌不進,校理申晳,修撰洪鉉輔,旣有只推之命,竝更爲牌招察任,何如?傳曰,允。
又以校正廳言啓曰,今此御製校正之役,一日爲急,而本都監郞廳獻納兪拓基,纔以本職,違牌坐罷,令該曹卽爲口傳付軍職,冠帶常仕,何如?傳曰,允。
以孝寧殿臘享大祭獻官單子,傳于鄭亨益曰,初獻官書入。
以校理申晳,修撰洪鉉輔牌不進罷職傳旨,傳于鄭亨益曰,推考傳旨捧入。
鄭亨益啓曰,本院僚員不齊,伴直無人,今日政新除授承旨,以在京無故人差出,卽爲牌招入直,何如?傳曰,允。
有政。吏批,判書宋相琦進,參判李光佐在外,參議申思喆未肅拜,右副承旨鄭亨益進。
吏批,承旨啓曰,今日政祿都目政事兼行之意,敢啓。傳曰,知道。
以南道揆爲承旨,南世珍爲掌令,趙尙絅爲工曹參議,洪禹傳爲判決事,金濟謙爲校理,鄭錫五爲副修撰,申昉爲副校理,徐宗廈爲兵曹正郞,李晩器爲典獄奉事,宗簿直長尹榰,司饔直長李泰榏相換。
吏批啓曰,工曹佐郞李雲龍呈狀內,矣身名字中,雲字連姓讀之,則音缺數字未安之義。今以聖龍改名,以此入啓施行云。依例令藝文館給帖,何如?傳曰,允。
兵批,判書崔錫恒進,參判尹慤病,參議韓配夏進,參知李仁復式暇,右副承旨鄭亨益進。
兵批啓曰,釜山僉使今當差出,而擬望之人乏少,未準朔禁軍將竝擬,何如?傳曰,允。
以李宜顯·沈檀爲知事,尹揄·柳尙輅爲同知,朴澄爲僉知,尹就商爲訓鍊都正,鄭弼慶·閔昌箕爲忠翊將,李翼海爲釜山僉使,朴弼正付副護軍,兪拓基付副司果。
鄭亨益,以兵曹言啓曰,今十二月二十四日進士睦天任,自丹鳳門入來,軍官崔守望稱名人,自宣仁門入來,差備門外擊錚,極爲駭愕,竝令攸司從重科罪。丹鳳門守門將羅殷奎,宣仁門守門將安大鎭,常時不能禁斷雜人,以致闌入,俱難免其責,推考,何如?傳曰,允。
以備忘記,傳于南道揆曰,長番內官咸熙春,當爲莫重公事,誤踏啓字,極爲非矣,推考。
南道揆,以吏曹言啓曰,以孝寧殿臘享大祭獻官單子,初獻官書入事,命下矣。三獻官當以一品塡差,而當品中,斷無推移之路,不得已終獻官實預差,以永昭殿預差礪山君枋,宗廟初獻官預差全城君混,移差書入之意,敢啓,傳曰,知道。
又以禮曹言啓曰,今此弔慰差倭齎來賻議,前卓一脚缺一字燭缺數字箇,蠟燭二百挺,朱柒缺數字五十枚,花甁一箇,香爐一箇,缺數字物,譯官愼榮來缺數字捧置于本曹大廳矣。依前例封進之意,敢啓。傳曰,知道。
又以兵曹言啓曰,邊將遞罷者,面看交代,明有受敎,而今觀平安兵使白時耉狀啓,則柔院僉使林國柱,以病罷黜,而軍官尹時徵,假將差送。從前假將,不無弊端,故必使面代,意有所在,而今此差送,未免違越事目之歸,事甚未便,白時耉推考,何如?傳曰,允。
又以禁衛營言啓曰,入番海西別驍衛五十六名,步軍標下一名,已爲點閱整齊,來辛丑正月初一日,與本營入直別驍衛,依例替代後,舊軍放送之意,敢啓。傳曰,知道。
又以禁衛營言啓曰,前校理李眞儒,本營郞廳旣已啓下,而時無職名,依例令該曹付軍職,冠帶常仕,何如?傳曰,允。
又啓曰,監兵使密符親納,例也,而前監司申思喆,謂有身病,使褊裨替納,事甚未安,推考警責,何如?傳曰,允。
左承旨李正臣上疏。大槪,伏見正言金萬胄避辭,則蓋論睦來善等七人事,而末又備斥承宣之啓稟,旣以入侍時,不爲稟別爲言,又以設辭煩瀆爲罪。臣於此,不勝瞿然之至,不得不徑出禁門。臣之病狀,又此難强,亟賜遞改,以便公私事。入啓。答曰,省疏具悉。予只以二人爲答,而後有大臣之送言,則於卿斷無所失,卿其勿辭,調理察職。
上在昌慶宮廬次。停常參·經筵。
未時,太白見於巳地。
下直,蔚山府使鄭楷。
鄭亨益啓曰,大司憲李喜朝,持平魚有龍,掌令洪龍祚在外。執義·持平一員未差,今日以監察茶時之意,敢啓。傳曰,知道。
南道揆啓曰,吏曹郞廳來言,臺諫有闕,政事何以爲之?取稟。傳曰,明日爲之。
鄭亨益,以都摠府言啓曰,今日入直內三廳武兼禁軍及軍兵等,當爲中日習射,而宗廟臘享大祭齋戒相値,不得爲之之意,敢啓。傳曰,知道。
南道揆,以弘文館言啓曰,本館曠直,未有甚於近來,事體極爲未安。校理申晳,修撰洪鉉輔,旣有只推之命。昨日政新除授校理金濟謙,副校理申昉,竝牌招以爲推移入直之地,而副修撰鄭錫五,時在京畿果川地,經筵入番事緊,請斯速乘馹上來事,下諭。傳曰,知道。
又以禮曹言啓曰,卽接敬寧殿參奉所報,則神位櫝內藉左邊內外拱合縫處綻破。此緣出主時自然綻傷,而今此臘享大祭時,本曹堂上二員,以獻官進去,禮畢納主時,奉審後,稟處,何如?傳曰,允。
傳于南道揆曰,史官五員待命,騎馬十二匹立之。
鄭亨益啓曰,史官五員待命事,命下矣。史官不備,宣傳官二員代送之意,敢啓。傳曰,知道。
南道揆,以吏曹言啓曰,今此孝寧殿臘享大祭終獻官,以礪山君枋,全城君混,實預差啓下矣。實差礪山君枋,方有身病云,而今日受香,不爲進參。雖未知病勢輕重之如何,而其在事體,殊涉未安,礪山君枋推考。當品及從一品中,無以推移塡差,預差全城君混,陞實改付標以入,而敬寧殿同祭亞獻官禮曹判書李觀命,已經受誓戒,肄儀之後,以辭職疏批未下,今日受香,亦不得進參。祭享事體甚重,疏批雖未及下,使之卽爲進參,以爲受香之地,何如?傳曰,允。
又以吏曹言啓曰,今此孝寧殿臘享大祭終獻官有頉,代以預差全城君混,改付標啓下矣。混亦稱身病,日已向晏,累度催促,終不進來,無他推移塡差之人,莫重受香,未免過時,其在事體,極爲未安。全城君混推考,使之卽爲受香進參,何如?傳曰,允。
以校理金濟謙·申晳,副校理申昉,修撰洪鉉輔等牌不進罷職傳旨,傳于南道揆曰,推考傳旨捧入。
南道揆啓曰,副提學洪致中,稱有身病,陳疏徑出。推考警責,仍卽牌招入直,何如?傳曰,允。
又啓曰,國恤三年內,則春帖子·延祥詩·端午帖,竝皆停廢,已有前例矣。今亦依此爲之之意,敢啓。傳曰,知道。
以備忘記,傳于鄭亨益曰,長番內官咸熙春,當爲莫重公事,誤踏啓字,極爲非矣,推考。
南道揆,以吏曹言啓曰,明日孝寧殿臘享大祭終獻官全城君混,稱病不進,纔以請推催促,而終不入來,致令莫重受香,將至日暮,事體未安,莫此爲甚。不得已以亞獻官預差臨昌君焜,陞實改付標。亞獻官實差領敦寧府事金柱臣,終獻官實差改付標以入之意,敢啓。傳曰,知道。
鄭亨益啓曰,親政命下之後,因吏曹堂上不備,多有未及擧行之事,至於差退矣。參議申思喆,旣已入來,疏批纔下,卽爲牌招察任,何如?傳曰,允。
又啓曰,今此孝寧殿臘享大祭終獻官礪山君枋有頉,代全城君混改付標啓下之後,亦稱身病,偃然不來。今已日暮,尙未受香,事之可駭,莫此爲甚。如使混·枋,小有嚴畏之心,莫重祭官,何敢厭避至此乎?其在懲後之道,不可無別樣處分,而本院則請推之外,別無他責罰之規。自該曹雖已推考,決不容但已。礪山君枋,全城君混,更爲從重推考,何如?傳曰,允。
禮曹判書李觀命上疏。大槪,頃者尹尙通,爲其弟尙遜出繼,至於擊錚,事下臣曹。臣於覆奏之時,竝陳情法,以請上裁,畢竟立後,出於特敎,今者其兄尙遠,又爲擊鼓。臣得見其變辭,則胡叫亂嚷,專攻臣身,造意陰譎,遣辭悖慢,詬罵如奴隷,操切如大何,臣不勝驚駭,繼之以痛惋也。臣雖庸殘,職掌邦禮,猝被此無限醜衊,揆以廉隅體面,不可靦然仍冒。伏乞聖慈,亟遞臣職,以快人心,以安私分云云。答曰,省疏具悉。尙遠等不近理之說,何必爲嫌?卿其安心勿辭,從速行公。
吏曹參判李光佐辭職上疏云云。答曰,省疏具悉。旣往之事,不必追提。今玆賞典,實循舊章。卿其勿辭,從速上來,毋使大政遷就。
吏曹參議申思喆辭職上疏云云。答曰,省疏具悉。爾其勿辭,從速察職,毋使都政遷就。
上在昌慶宮廬次。停常參·經筵。
下直,交河縣監趙永命,抱川縣監韓杓。
臘享大祭後,大妃殿·大殿·中宮殿,政院單子問安。答曰,罔極。
大妃殿·大殿·中宮殿,朝廷二品以上·六曹單子問安。答曰,罔極。
大妃殿·大殿·中宮殿,藥房問安。答曰,罔極。
鄭亨益啓曰,大司憲李喜朝,掌令洪龍祚,持平魚有龍在外,執義·持平一員未差。今日以監察茶時之意,敢啓。傳曰,知道。
又啓曰,憲府多官,或在外,或未差,或未肅拜。連日監察茶時,事甚未安,掌令南世珍卽爲牌招察任,何如?傳曰,允。
又啓曰,副提學洪致中昨日違牌不進,校理申晳,副校理申昉,修撰洪鉉輔,昨日旣有只推之命,副修撰鄭錫五纔已入來云。竝卽牌招,以爲推移入直之地,何如?傳曰,允。
以校理申晳,副校理申昉,修撰洪鉉輔,副修撰鄭錫五牌不進,罷職傳旨,傳于鄭亨益曰,推考傳旨捧入。
有政。吏批,判書宋相琦進,參判李光佐在外,參議申思喆進,右承旨南道揆進。
以趙聖復爲執義,李廷熽爲持平,李世瑾爲戶曹參議,白時光爲兵曹佐郞,尹東魯爲咸昌縣監,洪禹章爲司宰奉事,李徵龜爲慶基殿參奉,金濟謙爲兼中學敎授,申晳爲兼東學敎授,申昉爲兼南學敎授,趙觀彬爲大司成,金弘錫單付兼春秋。
兵批,判書崔錫恒病,參判尹慤病,參議韓重熙病,參知李仁復進,右承旨南道揆進。
黃龜河付副司直,李眞儒付副司果。
鄭亨益啓曰,防禦使親納密符,例也,而前江界府使金始煥,稱有身病,使褊裨替納,事體未安,推考警責,何如?傳曰,允。
南道揆,以吏曹言啓曰,各陵殿正朝祭,與春享大祭及社稷祈穀祭相値,許多執事中文官,尤難推移矣。在前如此之時,有前銜文臣,付軍職塡差之例。今亦令該曹口傳付軍職,以爲推移差祭之地,何如?傳曰,允。
鄭享益,以戶曹言啓曰,近來本曹,累經大役,凡干經費,專以銀貨取用,故所儲銀貨,亦將垂乏,前頭繼用,實爲悶慮矣。卽聞慶尙道盈德舊銀店下鷹谷山,銀脈露出,極爲豐盛云。在前此等處,自本曹亦多有遣官設店之規。當此經費匱竭之日,銀貨産出處,等棄可惜,依前例設店採出,以補經用,似合事宜。以此,分付本道·本官,何如?傳曰,允。
又以御營廳言啓曰,本廳屬海西入番別馬隊五十六名,標下軍一名,已爲逢點整齊矣。來辛丑年正月初一日,與東營入直七番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
南道揆,以禮曹言啓曰,臣等以敬寧殿臘享大祭獻官,行禮後納主時,奉審藉褥,則內外拱合縫處破綻,色且渝傷,所見未安。卽爲新備,來正朝祭祝文中,措辭告由,納主時仍爲改鋪新藉,舊件淨處燒火之意,分付該曹,何如?傳曰,允。
又以奉常寺官員,以都提調意啓曰,今年坊市民藏氷木,以山陵大役之餘,又當勅行,故朝家特爲減除矣。本寺典僕等,亦入於應減之中,而至於東西兩籍,未及擧論之故,未蒙一視之典,誠爲稱冤之端。蓋東籍,旣是京中十里之內,凡大小坊役,靡不責應,兩籍奴僕,亦多居京應役。在前年凶,氷半減下時,亦得蒙減,則今番似當一體減給。以此意,分付該曹,磨鍊擧行,何如?傳曰,允。
鄭亨益,以義禁府言啓曰,時囚罪人徐萬昌代奴呈狀內,其上典頃遭父喪,未過窆葬,而拿囚矣。葬事定於來正月十一日,依例給由,以伸至情云。罪人徐萬昌,依定式給暇歸葬,何如?傳曰,允。
又啓曰,忠淸監司以進上臘猪未滿尺數,待罪事。傳曰,勿待罪事,回諭。
南道揆,以司饔院官員,以提調意啓曰,忠淸道中宮殿臘猪,今日始爲來進,旣是兒猪,則準尺與否,非所可論,事當退送,使之改備,此是臘肉,與他物膳有異,故不得已捧上,而莫重進上,稽遲至此,體亦甚少,懲後之道,不可無罰。請本道監司及當該封進官,竝從重推考,何如?傳曰,允。
又以校正廳言啓曰,御製校正之役,今纔完畢。進上及頒賜件,爲先印出粧䌙,缺數字奉安吉日,令日官推擇,則今月二十九日爲吉云。奉安時本都監堂郞當爲陪進,仁政殿缺數字請承傳色擧行等事,依前例爲之之意,分付該司,似爲合宜,而第在前實錄及璿源譜略陪進時,具吉服用吉儀,例也,而今則國恤三年之內,事體與常時有別,故取考故例。辛丑年間,因實錄廳及禮曹啓辭,以國恤三年內實錄奉安時,純用吉儀,情禮未安,收議于諸大臣後,以陪進諸臣仍用時服色白袍·白帽,權除前導鼓吹諸具之意,稟啓定奪矣。今亦依此擧行,何如?傳曰,允。
工曹參議趙尙絅辭職上疏乞暇云云。缺答曰,省疏具悉。今玆賞典,實循舊章,爾其勿辭,救護父病。
掌令南世珍上疏。大槪,頃忝本職,因一避辭,猝被僚臺之疏斥,其所蹈藉,殆無餘地,追惟至今,餘悸未已。從今以往,惟思杜門省愆,斂跡補過,以爲自靖之計矣。百爾思量,決無抗顔冒進之望,伏乞聖明,遞臣職名,以謝人言,以安私分云云。答曰,省疏具悉。旣往之事,不必追嫌。爾其勿辭,從速察職。
兵曹參判尹慤上疏。大槪,缺踏啓字。
上在昌慶宮廬次。停常參·經筵。
元宗大王忌辰,齋戒。
鄭亨益啓曰,大司憲李喜朝,執義趙聖復,掌令洪龍祚,持平魚有龍在外,掌令南世珍未肅拜,持平李廷熽未肅拜呈辭。今日以監察茶時之意,敢啓。傳曰,知道。
鄭亨益啓曰,近日廳中位甚不齊,事多苟簡。左承旨李正臣所當請牌,而拘於廳規,不得循例請牌,何以爲之?敢稟。傳曰,牌招。
南道揆啓曰,副提學洪致中,連日違牌,校理申晳,副校理申昉,修撰洪鉉輔,副修撰鄭錫五,旣有只推之命。竝卽更爲牌招察任,何如?傳曰,允。
以校理申晳,副校理申昉,修撰洪鉉輔,副修撰鄭錫五牌不進,罷職傳旨,傳于南道揆曰,推考傳旨捧入。
兵曹口傳政事,副司果趙之重·金命龜·李景華·張宇龜·鄭重虎·朴聖楷·金舜臣·申以衡·余垕·李珌·朴崇古·河鴻逵·李鼎茂·梁禹甸·黃啓垕·康友諒·崔嶢·韓奕。
備忘記,傳于南道揆曰,史官一員待命,騎馬三匹,卜馬二匹立之。
南道揆,以校正廳言啓曰,今此列聖御製及先朝御製,必欲以歲前進上之故,進上件及頒賜件,爲先急速印出粧䌙,竝與內下本冊六卷,一時投進,而旣已進上之後,則新舊板子,卽當奉安于奎章閣。而公私所印五百餘件,若不得及今印出,則其在廣布中外之道,實爲欠缺。限正月望間,姑爲仍安于本廳,以待畢役後,擇日還安于奎章閣,似爲合宜。先朝御製中,觸諱彼中文字,別作一編,只印進上件之意,曾已草記定奪。今其板子,若與原板子,同安於外處,則恐不無私印傳播之慮。別爲樻藏封鎖內入之意,敢啓。傳曰,知道。
傳于南道揆曰,御製開刊時,校正廳堂上以下員役工匠,竝書啓。
南道揆,以校正廳言啓曰,御製冊子,旣已印粧進御,儀軌文書,不可不修正,分藏於春秋館及江華史庫。宗簿寺依例以儀,宿釁未湔,新命遽下,感激恩私,來伏城外,而顧臣情迹,終爲所不敢自安者,不得不冒死呼籲。伏乞聖慈,察臣崩迫之懇,將臣新授職名,亟賜鐫改,以安微分事。答曰,省疏具悉。伊時曲折,予已知之。構誣之說,何足爲嫌?卿其勿辭,從速察職。
府啓,引嫌而退,還配之語,初不出於筵中,則仍囚之請,未免爲做錯。請持平金演遞差。答曰,依啓。前啓,張希載仍囚嚴覈事,停啓。
修撰金宇杭,牌不進直捧禁推。
假注書鄭維漸書啓,臣馳往于坡州廣灘里左議政朴世采所住處,傳諭聖旨。以爲恭俟物議,方在惶恐蹙伏之中,玆蒙近侍,又宣前疏之批,辭旨勤懇,兪往而兪重,尤非賤臣所可承當者。加以數日疾勢添劇,震悚眩惑,不敢有所仰對也云矣,敢啓。傳曰,知道。
大司憲李奎齡上疏。大槪,臣疾病之外,又有情勢之難安。嚴召之下,竟未祗赴,臣罪萬隕難贖。伏乞聖慈,鐫臣職名,以正違牌之誅,下臣司敗,以治緩獄之罪事。答曰,省疏具悉。已諭於判金吾之疏批矣。於卿,少無所嫌,勿辭,從速察職。已上朝報
金斗明啓曰,明日常參·經筵,取稟。傳曰,只晝講。
李東郁,以都摠府言啓曰,都摠管朴泰尙,除標信缺坐起進去之意,敢啓。傳曰,知道。
又啓曰,卽者禁府郞廳來言,大臣所患添重,今日鞫廳,不得坐起云,敢啓。傳曰,知道。
李東郁,以禁衛營言啓曰,前部中司屬黃海道五哨軍兵逢點實數六百三十三名,三番缺十名,步軍標下一名,已爲整齊矣。來五月初一日,與內外三處入直馬兵,依例交替後,舊軍放送之意,敢啓。傳曰,知道。
又以禁衛營言啓曰,文殊山城役時,所用冶炭·柴葛輸運,忠淸道十五哨,卜馬軍一百三十五名,已爲准二朔使役,來五月初一日,當爲放送矣。依京畿城役卜馬軍例,回糧錢文分給之意,敢啓。傳曰,知道。
金斗明,以弘文館言啓曰,本館見存三員□修撰金汝鍵,副修撰兪得一在。
