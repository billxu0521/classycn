上在昌德宮。停常參·經筵。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上·大司諫正朝單子問安。答曰,知道。
傳曰,鄭領府事內外,金判府事,左議政內外及諸耆堂許,遣該郞存問,衣資食物輸送。
禮曹啓曰,景慕宮展謁,每於孟春孟秋取稟事,曾有定式矣。今春展謁,以何間推擇乎?敢稟。傳曰,以旬間擇入。
又啓曰,以景慕宮春展謁,取稟,以旬間擇入事,命下矣。令日官推擇,則今正月初十日十三日俱吉云。以何日定行乎?敢稟。傳曰,以初十日爲之,門路,以弘化門·逌瞻門,自內磨鍊。
禮曹,今正月二十二日明憲大妃殿誕日陳賀時,應行節目,參考前例磨鍊爲白去乎,依此擧行,何如?啓旣承大妃殿下敎,權停爲良如敎。
勸農綸音。王若曰,農爲民國之本,而春爲耕作之始也,未聞捨其本而能治其末,忽於始而能保其終,此方春勸農之爲急先務者也。是以箕疇三八政,一曰食,周官十二事,一曰稼穡,則古昔聖王重農之意,大可見矣。而予小子舊勞于外,習知民事之艱難。蓋此服田力穡,粒粒辛苦,都歸公私之經費,穰穰收穫,終乏甁罌之儲蓄,至於春省秋斂之無所補助,保介田畯之不復勸戒。苟究厥由,誰執其咎?肆自御極以來,每念疾苦之狀,丙枕靡安,玉食靡甘,非無綸音之渙發,未見絲毫之著效。一日二日,急於倒懸,哀我赤子,其將何以聊生乎?顧今三陽已屆,萬品惟新,此政務本董始之時也。西疇耕牛,果無賃貰之難歟?南畝秧馬,亦無勞苦之甚歟?錢鏄敦業,克勤厥功歟?鉏耰借力,不失厚俗歟?前秋禾稼之蟲損,赤地在在,窮春蔀屋之魚喁,蒼生盻盻,嗣歲興作,難保及時。言之至此,寧不悶然?嗚呼,不待勸而興,士猶爲難,而況農戶小民乎?所以惰農自安,不惽作勞,是亦可哀之甚者也。播穀之差早差晩,豐歉斯隨,勸耕之或勤或慢,飢飽所係。咨爾方伯居留守土之臣,咸須聽悉,克圖備豫之方。相地辨土則降種之勿失其宜,艱食廢耕則添糧之各從其便。民皆在野,農不違時,聿迓有秋之慶,永底無疆之休,庸體予如傷若保之意。都承旨金炳國製進。
上號都監啓曰,本都監堂上趙斗淳有實故,許遞。其代李景在差下,何如?傳曰,允。
禮曹啓曰,各道留守雖已遞職,未及交龜,賀箋例爲封進,而開城前留守金始淵,今正朝箋文,不爲封進,推考,何如?傳曰,允。
奎章閣啓曰,景慕宮望廟樓,今朔奉審無頉之意,敢啓。傳曰,知道。
兵曹啓曰,今正月初三日,大駕詣宗廟齋宿,初四日太室追上尊號親上冊寶春享大祭親行時,隨駕營門,當爲磨鍊矣。禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,軍數,以冬享大祭親祭時例爲之,先廂,訓將爲之,後廂,御將爲之,留陣·留營置之。
兵曹啓曰,今正月初十日,大駕詣景慕宮展謁時,門路,以弘化門·逌瞻門爲之事,命下矣。取考謄錄,則丁丑年自內動駕時,因下敎,禁衛大將率旗鼓前排,都領建陽門·弘化門入直軍,自弘化門外,至逌瞻門排立,壬寅年自內動駕時,訓鍊大將率廣智營集春營入直軍五十名,左右邊設布帳外排立矣。今番則何以爲之乎?敢稟。傳曰,依丁丑年例爲之。
禮曹啓曰,製述文臣年滿五十一歲人員,專經文臣年滿四十一歲人員,竝依前例,減下別單書入,而御覽官案,亦爲改修正以入之意,敢啓。傳曰,知道。
又啓曰,今此正朝諸道所封賀箋中,龍川府使李鶴周,雖非應封官,以別軍職封進矣。一體看審捧入,而淸州牧使徐兢輔,方在拿命中,所封箋文,依前例不爲捧入之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,今正月初五日,仁政門百官朝參日次,而社稷祈穀大祭親傳香相値。在前如此之時,多有退行之例,當月內十一日,國忌齋戒相値,二十一日二十五日,皆是應行之日。以何日定行乎?敢稟。傳曰,停。
上在昌德宮。停常參·經筵。
傳曰,頒敎文中赦句添入。
政院啓曰,頒敎文中赦句添入事,命下矣。某罪以下宥之乎?傳曰,雜犯死罪以下,竝宥。
傳曰,發遣吏郞,諸執事淸齋與否,摘奸以來。
政院啓曰,卽者吏曹郞廳來言,應資老人下批政事,取稟。傳曰,當日爲之。
傳曰,未署經臺諫許遞,今日政差出。
政院啓曰,吏曹郞廳來言,政事當日爲之事,命下矣。判書金箕晩,參判尹穳俱以病不來,參議沈承澤未肅拜,不得開政云。竝卽牌招,何如?傳曰,允。
政院啓曰,吏曹判書金箕晩,參判尹穳,參議沈承澤牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
政院啓曰,宗廟提調趙斗淳,卽爲牌招,何如?傳曰,許遞。前望單子入之。
政院啓曰,吏曹判書金箕晩,參判尹穳再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議沈承澤陳疏,判書·參判,竝所當更請牌招,而係是一日三牌,何以爲之?敢稟。傳曰,更爲牌招,原疏捧入。
傳曰,吏曹參議疏批已下,卽爲牌招。
傳曰,留院上疏入之。
禮曹啓曰,今正月初七日,純宗大王追上尊號,大王大妃殿加上尊號稱慶,大王大妃殿·王大妃殿·大妃殿·中宮殿百官陳賀儀註,直爲書入各殿之意,敢啓。傳曰,知道。
傳曰,明日出宮內門路,以協陽門爲之。
兵曹啓曰,去十二月二十四日都目政除拜武臣兼宣傳官李萬緖,方在遭故中,而矇然擬入,至蒙天點,臣不勝惶恐,而原望筒勿施,何如?傳曰,允。
又啓曰,同知中樞府事徐相五,以其病難供職,呈狀乞遞。西樞雖是閑局,不可一向虛縻,改差,何如?傳曰,允。
又啓曰,今正月初三日,大駕詣仁政殿太室,追上尊號冊寶祗迎後,隨詣宗廟齋宿,初四日親上冊寶春享大祭親行,永寧殿攝行祭時,守門當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
有政。吏批,判書金箕晩,參判尹穳竝牌招不進,參議沈承澤進。吏批啓曰,判書金箕晩,參判尹穳竝牌招不進,小臣獨政未安。何以爲之?敢稟。傳曰,只出緊任。又啓曰,侍從臣父年七十人,每於歲首抄啓加資事,載在法典矣。侍從臣父年七十以上人,別單書入之意,敢啓。傳曰,知道。以朴商壽爲持平,李建春爲正言,金炳㴤爲校理,黃鍾顯爲副修撰,洪鍾英爲分內醫提調。傳曰,見窠皆令差出。
再政。以趙憲燮爲獻納,韓元植爲昌城府使。開城留守單李源達,江華留守單洪祐喆。前權管劉兌得今加正憲。僉使朴道淳今加資憲。兵使朴潤榮,權管白尙采·盧興規,前同知張東旭·林仁旭·金致聲·柳馨源,已上今加嘉義。前僉知李熻·趙正杓,前五衛將尹鴻德,已上今加嘉善。前判官李文欽,前郡守沈源祖,前縣監柳玉鳴,前令吳宅良,已上今超通政。已上朝官年八十加資。前校理金重夏年七十,侍從臣前正言金奎運父,前牧使南尙敎年七十,前校理南鍾三父。幼學金景祚年七十,前掌令金觀孝父。已上今超通政,加資事,承傳。故學生金載永贈吏參例兼,故通德金炘贈吏議,已上右尹金兩代。
兵批,行判書李鶴秀進。以金洙根爲知中樞,金益鏞爲同中樞,李憲文爲僉中樞,吳永善爲宣傳官,申命澈爲兼司僕將,沈源祖·池若淵·金夏淵·任泰璟·韓龍爀爲五衛將,洪容默爲曹司五衛將,金晉炯爲訓鍊主簿,朴志膺爲武兼,李完懋爲守門將,李容象爲全羅右水使,金夏鍾爲廣梁僉使。同中樞單李潤德,兼管理使單李源達,兼鎭撫使單洪祐喆。
再政,同中樞單李亨元,僉中樞三單沈源祖·任泰璟·韓龍爀。老職人下批,漢城府朝官秩,嘉善前兵使朴潤榮,折衝前僉使金得銀,前五衛將尹鴻德,嘉義前僉使朴道淳,資憲前權管劉兌得,通訓前郡守沈源祖,前縣監柳玉鳴,宣略前萬戶李光寅。士庶秩,趙昌杓等八人,京畿朝官秩,嘉善盧興規,折衝片順大,士庶秩,白尙采等七十九人,忠淸道士庶秩,朴敦和等四十三人,慶尙道士庶秩,尹秉殷等一百四十五人,全羅道士庶秩,丁載振等一百五十六人,黃海道士庶秩,金宗禹等二十人,江原道士庶秩,張漢七等六十人,咸鏡道朝官秩,前權管朴達恒,前萬戶姜應祚,前令吳宅良,前萬戶崔擎天,士庶秩張天祿等一百九十六人,水原府士庶秩,崔錫仁等三人,江華府朝官秩,前萬戶金澤祚,士庶秩,閑良廉虔善等二人,以上朝官·士庶人各加一資。婦女封爵百歲老人秩,京畿通政金振玉,忠淸道折衝柳煥昌,慶尙道通政朴春默·朴正文·韓思殷·金得命·鄭之酇·愼必默·朱世伯·孫命增·李時彦·金快得·都潤九·金聲玉·安仁宅·金義明·宋澤柱·李瑋·金光喆,嘉義張忠範,幼學李再林·鄭義烈,嘉善吳道貞,全羅道通政丁載振·朴德尙·李得中·李水福·朴文龜,折衝洪熙燮,黃海道嘉善孫德彩,士人尹良臣·柳宗培,江原道通政張漢七·朴突萬·尹日得,嘉義李輝秀,咸鏡道通政全尙彦·金興信·高昌奉·崔百龍·兪萬章·田在彦·李挺正·金光福,嘉義金鍾鼎,嘉善權壽用·鄭益謙,平安道通政崔仁倜·金致坤·李允邦·元世權·韓必學,以上五十二人,竝直超崇政,單付同知。
行護軍李同淳疏曰,伏以天祐宗祊,我聖上踐位御極,已三年于玆矣。扶風父老,莫不少須臾無死,思見淸明之新化,而臣年迫八耋,跧伏畎畝,卽聖世癃廢之棄物,而一未得瞻望雲日之表,區區犬馬之誠,祗切耿耿于中。矧今先烈克追,慈徽洊揄,玉字金篆,物采咸備,月正吉日,縟儀將擧,而又未能隨諸大夫之後,獲覩慶會於大庭嵩呼之列,已矣此生不如死。臣於病蟄之中,仄伏聞殿下睿智天縱,學問日就,邇英勤詢諮之音,邱園頻招徠之擧。此誠右文崇德之一大機會也。凡在瞻聆,孰不欽仰攢頌乎哉?臣聞之,帝王之學,異於匹庶,非記誦尋數而止,宥密祈永之本,修己治人之要,更從知行上做去,宜其堯黎之願戴,殷俊之列位,徯志丕變之效,在轉移間事矣。然而顧今風俗之渝薄,實無回淳之望,民生之殿屎,乃有日甚之歎,以之紀綱不振而莫可收拾,饑饉荐臻而末由救蘇。未敢知殿下好學之誠,有所未盡,而求道之方,或未以實而然歟?昔在宣廟朝,先祖文純公臣滉,進聖學十圖,收放操存之功,輔世範俗之具,無不該貫而備載,于以裨涵養之德,贊聲明之治矣。若於講對之暇,時賜宣覽,則其爲聖學之資益,顧不多歟?臣雖不肖,斷斷願忠之誠,不能自已,妄論至此。伏願恕其僭而留神澄省焉。因是而又有所夙昔齎志之爲殿下一陳者。夫聖王所以闡儒敎正士趨,使一世之人,觀感而興起者,莫大乎尊賢,賢者,道之所存也。苟其學究天人,行孚神明,上而爲國家之蓍龜,下而爲儒林之宗匠,百世之後,有所模範而依歸者,則生而尊寵之,沒而崇報之。於是乎又爲立祠而享之,錫額而表之,躋而置諸國學之列者,卽我列聖朝尊道崇儒之懿典徽規,卓越乎前代,而爲磨俗致治之本者也。臣所居道內安東地,有屛山書院,卽古領議政文忠公臣柳成龍妥食之所,而其子逸持平贈吏曹參判臣袗,實從享焉。其規模設置,蓋嘗略備,而于今數百年,尙闕宣額之典。道德勳業之合於祭法者,未免爲鄕賢社祭之比例,實一道衿紳所共咨嗟抑鬱,而有不敢終默者也。念臣先祖先正臣滉,爲東方道學之宗,而當日及門諸賢,惟文忠,實得其嫡傳。蓋其天分甚高,穎悟絶倫,自少爲學,一以窮理明善精思力踐爲主。臣祖大加稱詡,嘗曰,此子,天所生也,卒畀以心學正訣。其以書狀赴京也,斥僧道二流之序於前列者曰,吾輩以冠裳之人,不可立於道釋之後。又語太學儒生曰,陳白沙見道未精,王陽明禪學換面,不如薛文淸之一出於正也。及還,臣祖以書賀之曰,陸禪懷襄於天下,公能發此正論,點檢其迷,不易得也。曁受知于宣廟,嘗昵侍經幄,每有進對,積其誠意,開陳義理。凡格致誠正之工,禮樂刑政之敎,出入經義,委曲懇惻。宣廟嘗下敎曰,柳成龍君子人也,雖謂之當今大賢,可也。觀其人與之語,不覺心服。又敎曰,人君於其臣也,有臣之者,有友之者,有師之者。卿十載經幄,一德無瑕,論其學,非章句之儒,語其才,足以當大事,知卿莫如予也。其學問造詣之見詡於君上,有如此。逮夫龍蛇之變,身都將相,盡瘁王室,中興再造之勳,簡冊載之,彝鼎銘之,固不待臣之覼縷,而蓋其謨猷籌畫,綜錯萬變,粹然一出於正,皆從學問中推將去,眞箇是有體有用之學,以關·閩之緖,做伊·呂之業者也。一代諸賢,有如文忠公臣李恒福,文莊公臣鄭經世,副提學臣李埈,文正公臣許穆,汚不至阿所好,而或以謂體用兼備,或以謂勳業餘事,論其學術,則有曰,莊敬之工,表裏如一,論其文章,則有曰,錦繡河漢,精義流出,論其氣像,則有曰,萬古和風,一川明月,莫不以盛代醇儒中興名相,一辭稱服,而至若大聖人褒許之隆,有可以徵信於百世者。猗我正宗大王甲寅致侑時親撰誄文,有若曰,咸誦西厓,農夫紅女,鹽梅舟楫,輒起曠想。又於御製題家藏皇朝諸將書畫帖,有若曰,故相之所以爲故相,今猶可想見。抑予之起感於故相者特有之,風氣日漓,人材遞降,就舍指湊,一皆爲虛文所束縛,而凡經世大典禮樂兵農之事,儲置胸中,倒篋而出,如故相者何人哉?不厚其揀,不能任重,重莫如國,揀莫如才,倘故相之無愧色也。嗚呼,人臣之受遇於君上者,前後何限,而至於當今大賢一德無瑕之褒,親承於筵席之上者,惟文忠一人。況於數百載之後,紆宸感於曠世,隆奬於雲漢,至謂之以故相之無愧色者,此誠千古罕有之事,而兩聖朝大哉之言,如日中天,則臣又何敢一一枚陳而稱述之乎?且其子袗,服習詩禮,恬靜自守,其學,以窮理居敬爲本,其行,以劬躬澡己爲先,樂道林樊,爲時名儒,眞所謂率行趾美,不顯亦世者也。今其院宇,卽文忠所嘗讀書講道之地,丹崖碧泓,景物蕭爽,允合仁智之趣。文忠嘗樂之,築室數架,回翔其中,遺芳未沫,後學起慕,因其舊堂,以增修之,而揭處之,號其祠曰,尊德,名其院曰,屛山。縫掖之藏修遊息者,莫不依歸于此,山川草木,尙帶光輝,籩豆香火,若接聲馨,而但恩額未宣,院體不重,大爲昭代之闕典,儒林之欠事。往在庚申春,道內多士,冒陳天陛,則正宗大王,招致疏首儒生于政院,下敎若曰,文忠本院之至今不宣額,甚是異事。何待儒生陳疏?朝家當別施恩典,爾等宜退待。曁純廟壬辰,念中興之勞勩,想明良之契遇,致侑之命,至及家廟,而多士又以是時,申控前籲,有廟堂稟處之敎。疏儒等,抱玆以歸,奉若成命,朝夕顒俟者,亦已許多年矣。方今聖明在上,尊道尙賢,廢典悉擧,惠澤旁流,院額一事,殆若有待於今日。且伏況兩聖朝未遑之典,尤豈非我殿下所當繼述者乎?臣於奄奄垂死之年,抱玆耿耿,不一籲於紸纊之下,則是負殿下也,是負臣心也。伏願聖慈,體先王之必欲許施,察臣言之寔循公議,特降屛山書院宣額之命,以章聖德,以重世敎,不勝顒祝之至。答曰,省疏具悉。所陳切實,當體念,而下款事,令廟堂稟處。
吏曹參議沈承澤疏曰,伏以臣儱侗湔劣,最居人下,而年來歷揚,皆踰涯分,居常兢懼,若無所容。乃伏奉除旨,以臣爲吏曹參議,召牌儼臨。噫,臣是何人,曲被榮寵,若此之濫也?天官最重於六部,參佐又異於庶僚,注擬之代斲,而秤均在玆,通選之與議,而鑑別爲難。倘非才識望實標重一世,則不宜斯須冒據也,審矣。如臣者,卽空空然一措大耳。聞見謏寡,而夾帒名姓,旣無素儲,官方茫昧,而班綴顔面,太半生疎,其於與議而代斲,不啻爲郢書而燕說。況脆質善病,精力短少,雖尋常酬接,遺錯者居多。揆分量能,祗合冗散,而今遽畀以華要之任,望其承佐之責,則奚異於聾瞽之視聽,駑之鞭策?畢竟僨誤,明若觀火矣。方今聖明在上,器使群工,而由臣一人,玷公器而褻名選,豈不大可懼哉?若不問能否,而循次推遷而已乎,則其在核實之政,虧損甚大。此臣所以寧犯違傲之罪,不敢爲冒進之計者也。感戴洪造,不避夷險,雖所矢心,不量而入,辜負寵靈,亦所深誡,玆不得不仰暴情實。伏乞聖慈,俯賜鑑諒,亟遞臣新授職名,俾便公私,仍治臣瀆撓之罪,以肅朝綱焉云云。省疏具悉。爾其勿辭察職。
奎章閣啓曰,守宮閣臣檢校提學金洙根,待明朝牌招,何如?傳曰,允。
上在昌德宮。停常參·經筵。
大駕詣仁政殿月臺,入幕次後,藥房·內閣·政院·玉堂口傳問安。答曰,知道。仍詣宗廟,入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。展拜還入齋室後,藥房·內閣·政院·玉堂口傳問安。答曰,知道。
以司謁口傳下敎曰,隨駕軍兵,令該營乾犒饋。
傳曰,今初五日香祝親傳時,雲寶劍置之。
傳曰,今十三日,當自內詣景祐宮展拜矣。侍衛入直磨鍊,雲寶劍置之。
政院啓曰,標信擧行,何等嚴急?而今日軍兵除出時,標信已下,宣傳官不卽待令,事極稽忽。當該宣傳官及常時不飭之行首宣傳官,竝所當重勘,而本院請推之外,無他可施之罰。何以爲之乎?敢稟。傳曰,事過後拿處。
兵曹啓曰,在前景祐宮展拜時,廣智營·西營入直軍各三十名除出,訓鍊大將率領,曜金門外設布帳外排立矣。今番則何以爲之乎?敢稟。傳曰,依例爲之。
摠戎廳啓曰,謹依下敎,本廳隨駕軍兵等處,乾犒饋分給之意,敢啓。傳曰,知道。
癸丑正月初三日巽時,上詣仁政殿幕次。追上冊寶祗送,仍詣宗廟春享大祭親行擧動入侍時,都承旨金炳國,左承旨李源命,右承旨沈敬澤,左副承旨尹敎成,右副承旨洪淳穆,同副承旨金炳喬,注書缺記事官金完植·徐相至·李容殷,直提學鄭基世·南秉哲,檢校直閣申錫禧·金德根·鄭健朝,檢校待敎李秉文·金輔鉉·尹滋悳,待敎李容殷,以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金學性,副提調金炳國進前問候訖。仍出協陽門,由肅章門,入仁政門。通禮前導至幕次。敎成奏曰,冊寶今當先爲奉詣,請出標信,使之開作門,何如?上曰,以已下標信擧行,可也。通禮跪請降輿,上降輿,入幕次。少頃,通禮跪啓請出次,上出次。通禮跪請執圭,炳國跪進圭,上執圭。通禮前導詣祗送位西向立。純宗大王冊寶彩輿至。通禮跪請鞠躬,上鞠躬。通禮跪請釋圭,上釋圭,炳國跪受圭。上入幕次後,問安勿爲之事,下敎。少頃,通禮跪啓請出次,上出次。通禮跪請乘輦,上降輿乘輦。通禮跪啓請執圭,炳國跪進圭,上執圭。通禮跪啓請進發,上進發。仍由進善門,出敦化門外。傳曰,貢市堂上,率貢市人入侍。出傳敎炳國進前奏曰,貢市人入侍時,出標信開作門,何如?上曰,以已下標信擧行也。貢市堂上趙斗淳進前奏曰,貢市人有所懷云矣。何以爲之乎?上曰,令政院捧入也。仍命退貢市人。進發至宗廟大門外,通禮跪啓請降輦乘輿,上降輦乘輿。通禮跪請釋圭,上釋圭,炳國跪受圭。上至齋殿門外,通禮跪啓請降輿,上降輿入齋殿。少頃,通禮跪請出次,上改具冕服·玉帶·赤舃以出。仍步詣至東神門外。通禮跪啓請執圭,炳國跪進圭,上執圭。通禮導上詣版位西向立。贊儀唱鞠躬四拜興平身,上行四拜禮訖。敎成曰,侍衛使之西神門外待令乎?上可之。仍詣殿內第一室奉審,次詣各室奉審如儀訖。通禮導上詣省器位,眂濯滌,執事者以次擧羃告潔。通禮導上出西神門外,詣永寧殿版位西向立。贊儀唱鞠躬四拜興平身,上行四拜禮訖。仍詣殿內各室,奉審省器如上儀訖。仍出東神門外,時原任大臣進前問候訖。仍乘步輿,至守僕廳前小次。通禮跪啓請降輿,上降輿入小次。少頃,上改具遠遊冠·絳紗袍出次。禮儀使導上詣省牲位南向立。諸大祝各巡一帀,進前奏曰,犧牲巡省,肥澤無欠,使之尺量,何如?上可之。尺量如例擧行訖。諸大祝,率其牢屬,擧手告充,仍牽出犧牲訖。通禮跪啓請乘輿,上乘輿。通禮跪請釋圭,上釋圭,炳國跪受圭。上還入齋殿,諸臣以次詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。大王大妃殿·王大妃殿·大妃殿,遣承旨問安。答曰,知道。親祭還入齋室後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。還內後,藥房·內閣·政院·玉堂口傳問安。答曰,知道。冊寶親上後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上·六曹堂上口傳問安。答曰,知道。
藥房都提調金道喜,提調金學性,副提調金炳國啓曰,歲律載新,景籙滋至,顯冊追上,聖孝冞光。伏未審,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳國啓曰,右承旨沈敬澤,今日不爲仕進,卽爲牌招,何如?傳曰,允。
傳曰,追上尊號都監都提調以下,別單書入。
傳曰,親祭時亞獻官以下,別單書入。
以右承旨沈敬澤牌不進罷職傳旨,傳曰,只推。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
政院啓曰,軍田糴矯捄之策,一一條陳,都聚於道伯所,趁歲前上送事,命下矣。各道修啓,次第到院,而黃海道尙不來到,事涉稽緩。該道臣推考,何如?傳曰,允。
以宣傳官申命淳等拿處傳旨,傳曰,分揀放送。
以司謁口傳下敎曰,儲慶宮正堂退地衣蘆簾,移安廳窓戶·薍簾,中排設廳神門靑木帳破傷,竝修改事,分付戶曹。
奎章閣啓曰,夜間閣內諸處無事之意,敢啓。傳曰,知道。
又啓曰,大駕今已還宮,守宮檢校提學金洙根,依定式減下,何如?傳曰,允。
癸丑正月初四日子時,上詣宗廟。純宗大王追上尊號親上冊寶春享大祭親行入侍時,都承旨金炳國,左承旨李源命,右承旨沈敬澤,左副承旨尹敎成,右副承旨洪淳穆,同副承旨金炳喬,注書缺記事官金完植·徐相至·李容殷,直提學鄭基世·南秉哲,檢校直閣申錫禧·金德根·鄭健朝,檢校待敎金炳國·李秉文·金輔鉉·尹滋悳,待敎李容殷,以次侍立。時至,通禮跪啓請外辦,上具冕服·玉帶·赤舃,出齋殿,步詣東神門外。禮儀使禮曹判書李景在跪啓請執圭,炳國跪進圭,上執圭。炳國進前奏曰,冊寶親上時,何承旨當爲對擧乎?上曰,同副承旨爲之。禮儀使導上詣版位西向立。禮儀使跪啓請鞠躬四拜興平身,上行四拜禮。禮儀使導上陞詣階上褥位北向立。禮儀使跪啓請跪,上跪。代致詞官,入詣第十四室神座前,北向跪讀致詞訖,降復位。禮儀使跪啓請俯伏興平身,上俯伏興平身。引儀引捧冊官·捧寶官以次進詣,擧冊寶案執事各捧冊寶案隨之。禮儀使跪啓請搢圭,上搢圭。擧案執事各捧冊寶案,置於香案前。捧冊官·捧寶官,各捧冊函·寶盝,以次跪授,都監都提調金左根,跪受西向以次進,上以次受之,以授敎成·炳喬,敎成·炳喬東向跪受,以授捧冊寶官,捧冊寶官,跪受詣神室門內,敎成等,傳捧冊函·寶盝,以次安于案。禮儀使跪啓請執圭俯伏興少退跪,上執圭俯伏興少退跪。上曰,開函等待,可也。捧冊寶官,進跪開函展冊。讀冊官行護軍南獻敎北向跪讀冊訖,還復位。捧冊官,以冊還置於函。擧冊案執事,跪置案於神座前,捧冊官,跪置冊函於案,捧冊官及擧案執事俱降復位。捧寶官,進跪捧寶盝置於案,開盝擧寶,讀寶官行護軍韓鎭庭,北向跪讀寶訖,還復位。捧寶官,以寶還置於盝,擧寶案執事跪置案於神座前,捧寶官,跪置寶盝於案,捧寶官·擧案執事俱降復位。禮儀使跪啓請俯伏興平身,上俯伏興平身。廟司率其屬,捧冊寶安于欌訖。禮儀使導上入小次。親祭時至,禮儀使跪啓請出次,上出次。禮儀使導上入就位西向立。禮儀使跪啓請行事,軒架作,保太平之樂,保太平之舞作。樂八成,禮儀使跪啓請鞠躬四拜興平身,上行四拜禮。樂九成,禮儀使導上詣盥洗位。禮儀使跪啓請搢圭盥洗,上搢圭盥洗訖。禮儀使跪啓請執圭,上執圭。禮儀使導上陞自阼階第一室尊所。登歌作,保太平之樂,保太平之舞作。執尊擧羃酌鬯。禮儀使導上詣神位前,啓請搢圭,上搢圭。炳國奉香,炳喬奉爐,上三上香。禮儀使啓請執瓚灌地,進幣瓚爵〈官〉吏曹判書金箕晩,奉瓚跪進,上執瓚灌地,以瓚授奠幣瓚爵官工曹參議趙然昌。禮儀使啓請執幣,箕晩奉幣跪進,上執幣授然昌,然昌跪受幣,奠于案。禮儀使跪啓請執圭俯伏興平身,上執圭俯伏興平身。次詣各室,監爵上香灌鬯奠幣如上儀,登歌止。禮儀使導上降復位。執禮請進饌,軒架作,豐安之樂,諸祝史撤毛血盤,授齋郞而出,典祀官引饌入自正門,捧俎官等,各捧牲匣,薦俎官奉奠于各室。禮儀使跪啓請初獻禮,導上詣第一室神位前。禮儀使啓請跪搢圭,上跪搢圭。箕晩奉爵跪進,上執爵授然昌,然昌跪受奠于神位前。禮儀使啓請執圭俯伏興少退跪,上執圭俯伏興少退跪。樂止,大祝副司果金德根東向跪讀訖。上次詣各室,酌獻讀祝如上儀訖。禮儀使導上降復位入少次。退保太平之舞,進定大業之舞。亞獻官左議政李憲球行亞獻禮,終獻官東寧尉金賢根行終獻禮訖。禮儀使跪啓請出次,上出次。禮儀使導上詣飮福位。禮儀使啓請跪搢圭,上跪搢圭。禮儀使啓請受爵,箕晩奉爵跪進,上受爵進飮訖,以授大祝,復於坫。禮儀使啓請受胙,薦俎官奉俎跪進,上受胙如儀訖。禮儀使導上降復位。禮儀使跪啓請鞠躬四拜興平身,上行四拜禮訖。禮儀使導上詣望燎位,大祝奉祝幣燎于坎。禮儀使跪啓禮畢,仍導上出殿門。上釋圭,炳國跪受圭。上還入齋殿。少頃,通禮跪啓請外辦,上改具遠遊冠·絳紗袍以出。通禮跪啓請乘輿,上乘輿出宗廟大門外。通禮跪啓請降輿乘輦,上降輿乘輦。通禮跪啓請執圭,炳國跪進圭,上執圭進發,由敦化門,至協陽門外。通禮跪啓請降輦乘輿,上降輦乘輿。通禮跪啓請釋圭,上釋圭,炳國跪受圭。上入協陽門內。兵曹判書李鶴秀進前啓稟放仗,炳國請出標信解嚴。上仍由宣化門還內。諸臣以次退出。
上在昌德宮。停常參·經筵。
翌日,大殿,內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
藥房提調金學性,副提調金炳國啓曰,太廟親祼,徹宵將事,侵曉回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,禮房承旨,馳詣社稷,奉審摘奸以來。
傳曰,發遣吏郞,諸執事淸齋與否,摘奸以來。
義禁府啓曰,全羅監司鄭㝡朝狀啓內,薪智島萬戶朴南壽,爲先罷黜,其罪狀,令攸司稟處事,啓下矣。朴南壽時在任所,依例發遣府羅將,交代後拿來,何如?傳曰,待待命拿囚。
癸丑正月初五日辰時,上詣仁政殿月臺。社稷祈穀大祭香祝親傳入侍時,都承旨金炳國,左承旨李源命,右承旨沈敬澤,左副承旨尹敎成,右副承旨洪淳穆,同副承旨金炳喬,注書缺記事官金完植·徐相至·李容殷,直提學鄭基世,檢校直閣申錫禧,檢敎待敎李秉文·金炳國·金輔鉉·尹滋悳,待敎李容殷以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金學性,副提調金炳國進前奏曰,侵早勞動,聖體,若何?上曰,一樣矣。仍由協陽門·肅章門·仁政門,詣仁政殿月臺。通禮跪啓請降輿,上降輿。通禮前導就褥位南向立。引儀引初獻官慶平君,詣褥位之左。通禮跪啓請跪,上跪。香室官員,奉香祝跪授敎成,敎成東向跪進,上受香祝以授,西向跪受。通禮跪啓請興,上興。通禮前導降階下祗送位西向立。奉香祝由正階出。通禮啓請鞠躬,上鞠躬。香祝過後,通禮跪啓請平身,上平身。入幕次後,少頃,通禮跪啓請出次,上出次。通禮跪啓請乘輿,上乘輿。仍出仁政門,由肅章門,入協陽門。炳國請出標信解嚴。上由宣化門還內。諸臣以次退出。
上在昌德宮。停常參·經筵。
政院啓曰,右副承旨洪淳穆,今日不爲仕進,卽爲牌招,何如?傳曰,允。
傳曰,傳香承旨,馳詣受香諸處,奉審摘奸以來。
傳曰,當該承旨,推考。
傳曰,卽見列邑糴弊之報,則多有無弊斂散之邑,誠是料外,萬幸萬幸。然而營邑益加察飭,俾無生弊之患。至於說弊捄弊之邑,雖或有違經之論,而苟利於民,何惜而不施乎?廟堂細細區別,關飭各該道臣,依所報矯捄,以紓生民切骨之冤。
傳曰,明日出宮門路,以協陽門爲之。
以右副承旨洪淳穆牌不進罷職傳旨,傳曰,只推。
傳曰,捕將前望單子入之。
捕盜大將前望單子入之,左捕將徐相五落點。
政院啓曰,新除授左邊捕盜大將徐相五,卽爲牌招,傳授命召與大將牌·傳令牌,何如?傳曰,允。
傳曰,吏·刑換房。
奎章閣啓曰,各殿上冊寶翌日,請出新冊舊寶,權奉書香閣,涓日奉詣于沁都事,曾有定式矣。今此大王大妃殿上冊寶翌日,臣等依定式詣仁政殿東月臺,請出之意,敢啓。傳曰,知道。
禮曹啓曰,圖畫署有別遞兒祿窠,而自前以畫員實官中久勤人,次次許赴矣。付祿人金夏鍾除拜邊將,代當次人金舜鍾,依例許付,何如?傳曰,允。
刑曹啓曰,毆打武監之孫錫昌,査實以入之意,敢啓。傳曰,知道。更爲査實以入。
備邊司啓曰,卽見京畿監司曺錫雨狀啓,則備陳本道儲置每患苟艱,有難排備之狀,仍請四分一裁減條,特爲還寢事,令廟堂稟處矣。災歲減分,旣是定式,則固不當隨請輒施,而第念本道儲置之塗抹,不得排用,自來不敷,前亦有闊狹之時,依狀請許施之意,分付惠廳,何如?傳曰,允。
又啓曰,卽見咸鏡監司尹定鉉所報,則以爲南關有糴多之患,己酉爲其減糴,就南關所在給代穀中,劃減萬石,限十年執錢買土,以其屯稅,移作給代,而屯民輩以稅摠頗高,多不願受,庚戌酌減其稅,則歲入見絀。到今事勢,加劃近萬本錢,然後可補其縮。以本道南營賑穀耗條中,限八年每年劃出四百石,詳定執錢,爲屯稅補縮之資爲辭矣。稅摠今旣酌減,則歲入自當減縮矣。今此所請之穀耗有裕,且本穀,多是各庫用餘,劃此充彼,不害爲折補之道。依所報限八年,以其耗條中每年四百石,許令詳定執錢,更成節目施行事,分付,何如?傳曰,允。
忠淸監司李根友疏曰,伏以追先烈於太室,宸慕克伸,揚慈徽於長樂,聖孝冞光,吉日載諏,縟儀將擧,此誠萬億年無疆之慶。臣適滯藩司,未趨庭班,只與軍吏父老,北望攢祝而已。仍伏念臣以菲才薄識,叨冒重寄,居然帀歲于玆,厚招僥濫之譏,益切淟涊之愧,何嘗一息自安于心哉?誠以委毗之重,恩遇之隆,感激銘鏤,思竭尺寸之力,期效塵刹報,而其奈器小受大,負重力弱,威不足憚戢,而奸僞日滋,惠未能懷綏,而殿屎相續,句幹失當,瘡疣層生。莅任以來,幾多月日,竟無以一事自見,直不免孤負隆寄,貪戀榮祿而止耳。居恒兢懼,譴何是俟,迺者嶺藩之疏出,臣之貪饕鄙細,掀露無餘,雖奸胥舞文,點儈射利,何以加此?臣亦立朝三十年餘,顚髮已種種矣。峩冠彯纓,廁跡於卿士之列,忽有至巧絶醜之目,出於同儕相愛之地,噫其甚矣,胡至斯極?臣雖萬萬無狀,亦豈欲費辭呶呶,竟歸於同浴之裸滾泥之鬪也?然而彼疏中追改文簿幻錄餉穀數句語,卽斥臣之斷案,而此有不得不一陳者。其所謂廩餘,卽收之郡邑而屬之營用者,句勘之月當自在,列邑皆是證左,挪移之印簿可按,一營俱有耳目,謂之已勘者,便是虛錄,謂之私廩者,自歸公逋。臣於莅營之後,爲整餉簿,果使該吏,屢煩往復。臣則謂公而責還,私而速完,寔爲彼此俱便之道,而不料疑怒橫生,拳踢交加,至以鄙瑣之上煩崇高之聽。求之古昔,曾有是否?莫非臣行己無素,處事昧方,遂致汚辱身名,貽羞淸朝,不待傍觀之唾罵,而以臣視臣,已不勝愧汗浹背,措躬無所矣。關問有命,擧行不暇,而臣以釁汚未勘之蹤,有不敢晏然冒當,致稽時日,慢命之誅,尤無所逃。玆敢略效自列,仰瀆崇嚴。伏乞劃賜黜退,以謝人言,仍命有司,議臣當被之律,以爲爲人臣忘廉負國者戒焉。答曰,省疏具悉。互相推上,亦足羞也。營廩何關於軍餉?殊未可曉也。
上在昌德宮。停常參·經筵。
大殿詣仁政殿入幕次後,藥房·內閣·政院·玉堂口傳問安。答曰,知道。冊寶祗迎還入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。陳賀後,大殿·大王大妃殿·王大妃殿·大妃殿·中宮殿,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,大王大妃殿加上尊號時都監提調以下及陳賀時各差備官,別單書入。
傳曰,太廟追上尊號,大王大妃殿加上尊號時及陳賀時禮房承旨·對擧承旨,竝加資。
傳曰,右承旨外竝許遞,前望單子入之。
承旨前望單子入之,南秉哲·李·金炳雲·李維謙·金元植落點。
政院啓曰,吏曹郞廳來言,百官加下批政事,取稟。傳曰,當日爲之。
吏曹啓曰,在前頒赦時,有別歲抄書入之例,今番則何以爲之乎?敢稟。傳曰,書入。
又啓曰,別歲抄書入事,命下矣。居中居下,一體書入乎?敢稟。傳曰,一體書入。
禮曹啓曰,開城前留守金始淵,今番陳賀箋文,不爲封進,從重推考,何如?傳曰,允。
禮曹啓曰,今此稱慶陳賀時諸道所封箋文中,龍川府使李鶴周,雖非應封官,以別軍職封進矣。一體看審捧入之意,敢啓。傳曰,知道。
弘文館啓曰,校理張仁遠,時在慶尙道仁同地,經筵入番事緊,請斯速乘馹上來事,下諭。答曰,許遞。
兵曹啓曰,景慕宮·景祐宮展拜時軍兵磨鍊,謹依下敎,以丁丑年例爲之之意,敢啓。傳曰,知道。
成均館啓曰,今正月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
有政。吏批,判書金箕晩進。以張仁遠爲校理,高性鎭爲副校理。前承旨尹敎成·李源命·金炳喬今加嘉善,加資事承傳。政事冊無。
兵批,同中樞單李命天,赴戰嶺別將單金宗鉉,中嶺別將單金明吉,兼昌城鎭兵馬僉節制使,淸北兵馬左防禦使單韓元植。
敎中外大小臣僚耆老軍民閑良人等書,王若曰,禮者緣情而起,彝憲式稽於列朝,孝以顯親爲先,鴻號竝隆於兩聖,愴慶交切,播告用亶。恭惟純宗淵德顯道景仁純禧體聖凝命欽光錫慶文安武靖憲敬成孝大王,運啓雍熙,業承積累,聰明睿智,膺宣尼降彩之期,勤儉寬仁,體正廟遇物之誨。毖享祀於夙夜,孝推百行之源,念典學於始終,道接千聖之統。列琬琰而倬雲漢,文章則雅頌典謨,嚴鈇鉞而炳日星,精義則和均關石。猗聖德皇其建極,而偉烈史不勝書。仁聲之入人,善敎之得民,發帑財而蠲廚供,武力以戡亂,文德以制治,靖潢醜而闢洋邪,出入起居,罔有不欽。芬華絶蜎蠖之際,鰥寡孤獨,皆得其養,林蔥囿肸蠁之中,所以治莫尙焉,亦由助之深者,亦粤我明敬文仁光聖隆禧正烈宣徽大王大妃殿下,厚地載物,塞淵秉心,徽音媚于周姜,思齊太任,懿德侔乎堯·舜,有宋宣·仁,至哉坤道承天,陰功密贊,洎于海隅出日,柔敎遠覃,尊祖敬宗,承蘋藻之薦祀,詒孫翼子,衍瓜瓞之鞏基,協潛光於黃裳,昭哲猷於彤管,宗祊回綴旒之勢,簾帷之政再宣,寰區被衣練之風,紘紞之化四達,凡厥義理隄防賢邪進退,旣嚴且明,以至畎畝艱難閭里怨咨,如傷若恫,殷憂啓聖,拊基命定命之圖,景貺自天,迓斂福錫福之慶,肆寡昧纘寧考之緖,伊明旨奉太母之言,洪業誕遺,踐其位而行其禮,大策克定,應乎天而順乎人,見羹見墻,曷慰終身之孺慕,視膳視寢,欣承提耳之溫音,顧耿命式至今休,而隆恩欲報罔極,虛雲無跡,親賢樂利不能忘,寶婺彌光,壽富康寧攸好德,無疆惟休,無疆惟恤,佑我後人,必得其祿,必得其名,監于先憲,拚休光而巍煥,摭顯刻而揄揚,備物修儀,自有已行之典,昭徽闡美,寔循大同之情。乃於本年正月初四日,追上純宗大王尊號曰,繼天配極隆元敦休,仍於初七日,加上大王大妃殿尊號曰英德,八字增前,詎能盡於模畫,七次加上,祗自恔於情文,慈衷俛回於挹謙,實幸忱誠之仰格,縟禮同擧於隆賁,曷任率普之均歡?延祥導和,鳳曆屆三始之運,行慶施惠,鷄竿播肆赦之恩。自本月初七日昧爽以前,雜犯死罪以下,咸宥除之,在官者各加一資,資窮者代加。於戲,天保頌單厚之詩,春和頒寬大之詔,宏休懋對,詒哲命罔不在厥初生,至澤旁流,受多福終有辭於永世。故玆敎示,想宜知悉。藝文提學洪鍾應製進。
癸丑正月初七日辰時,上詣仁政殿月臺。大王大妃殿加上尊號親上冊寶入侍時,都承旨金炳國,左承旨李源命,右承旨沈敬澤,左副承旨尹敎成,右副承旨洪淳穆,同副承旨金炳喬,注書缺,記事官金完植·徐相至·李容殷,直提學鄭基世·南秉哲,檢校直閣申錫禧·金德根·鄭健朝,檢校待敎金炳德·李秉文·金輔鉉·尹滋悳,待敎李容殷,以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金學性,副提調金炳國進前奏曰,侵早勞動,聖體,若何?上曰,一樣矣。仍由協陽門·肅章門,入仁政門至月臺。炳國進奏曰,請出標信,都監都提調以下,宗親·文武二品以上,使之入就位,何如?上可之。通禮跪啓請降輿,上降輿入小次。少頃,通禮跪啓請出次,上出次。通禮跪啓請執圭,炳國跪進圭,上執圭。炳國曰,冊寶親上時,何承旨對擧乎?上曰,左承旨爲之。通禮導上詣版位北向立。通禮跪啓請鞠躬四拜興平身,上行四拜禮訖。引儀引都監都提調以下,陞就簷階下西向立。通禮跪啓請跪搢圭,上跪搢圭。捧冊官·捧寶官入詣案前,各捧冊函·寶盝,由正門出,以次跪授都提調金左根,左根以次跪授源命·敎成,源命·敎成,以次跪進,上授之,以授尙傳,尙傳跪受由正門入,還置於案。通禮跪啓請執圭俯伏興四拜興平身,上執圭俯伏興,行四拜禮訖。通禮導上就階下祗送位西向立。炳國曰,冊寶今當奉詣,禮房·對擧承旨,使之陪進,何如?上可之。尙傳各捧冊函·寶盝,由正路出。通禮跪啓請鞠躬,上鞠躬祗送訖。通禮跪啓請禮畢,尙傳各捧冊函·寶盝,出仁政門,安於腰彩轝,都提調以下·承旨二人及史官隨之。通禮跪啓請釋圭,炳國跪受圭,上入小次。少頃,通禮跪啓請出次,炳國進前奏曰,還內後當依節目,啓請標信解嚴,而陳賀出宮時刻將屆矣。旣有已例,以所受標信,姑令從便輪回食代之意,分付,何如?上可之。通禮跪啓請乘輿,上乘輿。敎成進前奏曰,臣等承命陪進冊寶轝,謹詣協陽門後復命矣。上曰,唯。仍出仁政門,由肅章門·協陽門,入宣化門還內,諸臣以次退出。
癸丑正月初七日午時,上詣仁政殿。純宗大王追上尊號,大王大妃殿加上尊號稱慶陳賀入侍時,都承旨金炳國,左承旨李源命,右承旨沈敬澤,左副承旨尹敎成,右副承旨洪淳穆,同副承旨金炳喬,注書缺記事官金完植·徐相至·李容殷,直提學鄭基世·南秉哲,檢校直閣申錫禧·金德根·鄭健朝,檢校待敎金炳德·李秉文·金輔鉉·尹滋悳·金炳國,待敎李容殷,以次侍立。時至,通禮跪啓請外辦,上具遠遊冠·絳紗袍,乘輿出宣化門,由協陽門·肅章門,入仁政門,詣仁政殿。通禮跪啓請降輿,上降輿。通禮跪啓請執圭,炳國跪進圭,上執圭乘座。炳國進前奏曰,宗親·文武二品以上,當爲入庭行禮,請出標信開作門,何如?上曰,以所受標信擧行,可也。引儀引宗親·文武二品以上入就位。贊儀唱鞠躬四拜興平身,宗親·文武百官,行四拜禮訖。代致詞官,進當座前俯伏跪,贊儀唱跪,宗親·文武百官跪,代致詞官,讀致詞訖。贊儀唱俯伏興四拜興平身,宗親·文武百官,俯伏興行四拜禮訖。敎成進前跪啓請傳敎,展敎官二人,對擧敎書案隨之,敎成取敎書,授宣敎官副司果洪鍾序,鍾序跪受西向立。贊儀唱跪,宗親·文武百官跪,鍾序讀宣敎書訖。贊儀唱俯伏興四拜興平身,宗親文武百官,俯伏興四拜禮訖。贊儀唱跪搢笏三叩頭,宗親·文武百官,跪搢笏三叩頭。贊儀唱山呼,宗親·文武百官,加額齊聲曰千歲,又唱山呼,又齊聲曰千歲,又唱再山呼,又齊聲曰千千歲,樂工·軍校竝齊聲應之。贊儀唱出笏鞠躬四拜興平身,宗親·文武百官,出笏鞠躬行四拜禮訖。展箋官二人,對擧箋函案,由東門入置於座前。贊儀唱跪,宗親·文武百官跪,宣箋官修撰鄭錫朝讀箋訖。贊儀唱俯伏興平身,宗親·文武百官,俯伏興平身。典儀跪啓禮物函請付攸司,通禮跪啓禮畢。時原任大臣進前問候訖,上降座。通禮跪啓請乘輿,上乘輿。通禮跪啓請釋圭,上釋圭,炳國跪受圭,上仍出仁政門,由肅章門,入協陽門。兵曹判書李鶴秀跪稟放仗,炳國請出標信解嚴。上入宣化門還內,諸臣以次退出。
上在昌德宮。停常參·經筵。
藥房提調金學性,副提調南秉哲啓曰,親上冊寶,聖孝冞光,臨殿受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
傳曰,各道舊還限三萬石,各貢舊遺在三千石,特令蕩減,以示廣慶之意。
沈敬澤啓曰,左副承旨金炳雲,今日不爲仕進,卽爲牌招,何如?傳曰,允。
傳曰,昨日親上冊寶,少伸予區區之忱矣。永安府院君·靑陽府夫人祠版,遣都承旨致祭。
傳曰,永禧殿展拜後,當詣儲慶宮·全溪大院君祠宇展拜矣,該房知悉。
奎章閣啓曰,大王大妃殿冊寶,奉安于書香閣之意,敢啓。傳曰,知道。
宗簿寺啓曰,純宗大王追上尊號,大王大妃殿加上尊號,今已禮成矣。卽當紀載於璿源譜略,而國朝御牒·八高祖圖·王妃世譜,亦當一體修正矣。在前如此之時,或有設廳之例,多有自本寺擧行之例,今番則何以爲之?敢稟。傳曰,自本寺擧行。
兵曹啓曰,今正月十九日,大駕詣永禧殿展謁,儲慶宮展拜,全溪大院君祠宇展拜時,隨駕營門,當爲磨鍊矣。禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之?敢稟。傳曰,訓局步軍五哨,馬軍三哨,訓將率領爲先廂,訓局步軍二哨,兩營京軍各一哨,兩營騎士各一番,摠戎使率領爲後廂,禁軍三番爲之,留營·留陣置之。
以都摠府摠管變通差出事草記,傳曰,允。許遞。
兵曹口傳政事,以金炳喬·尹敎成爲都摠管,李源命·金·任泰錫爲副摠管。
兵曹啓曰,今此景慕宮展謁時,侍衛不可不備,而本曹參判金在田有身病,不得進參,令政院稟旨變通,仍令該曹口傳差出,待下批牌招,以爲進參之地,何如?傳曰,許遞。
吏曹口傳政事,以李源命爲兵曹參判。
御營廳啓曰,東關王廟有頉處,臣監董修改後,別單書入之意,敢啓。傳曰,知道。
御營廳啓曰,本廳中軍鄭岐源,身病甚重,勢難察任,改差,何如?傳曰,允。
兵曹,以鄭夏應爲御營廳中軍。
刑曹啓曰,罪人孫鎭元,決杖七十後,江原道平康縣,徒一年半定配所,卽爲押送,其父錫昌放送之意,敢啓。傳曰,知道。
以咸鏡監司尹定鉉狀啓,明川府人命渰死事,傳曰,人命渰死若是夥多,聞甚驚慘,元恤典外,別加顧助,如有生前身還布,竝蕩減,未拯屍身,發關沿海邑,期於拯得之意,廟堂措辭分付。
以追上尊號都監都提調以下別單,傳曰,都提調右議政金左根,內廐鞍具馬一匹面給,提調兼戶曹判書趙斗淳,熟馬一匹面給,行上護軍趙冀永,工曹判書李敦榮,都廳副司果徐相鼎,司僕正趙文和竝加資,提調知事李若愚,禮曹判書李景在,行大護軍金景善,郞廳前佐郞趙崇祖,工曹正郞金膺根,忠勳都事金在顯,連山縣監洪秉瑞,竝日淺勿論,戶曹正郞李時敏,副司果兪廷煥·宋正熙·朴顯圭·李世翼·趙秉殷竝陞敍,監造官童蒙敎官鄭基命,副司勇尹宗善·朴獻陽·趙在性,別工作假監役李公愚竝陞六,禮儀使禮曹判書李景在,堂上執禮戶曹參議申錫禧,各半熟馬一匹賜給,堂下執禮司成朴文鉉,捧玉冊官副司果金德根·尹滋悳,擧玉冊案執事掌樂主簿趙性敎,濟用判官朴齊寅,褥席執事假監役林準相,擧讀玉冊案執事典簿兪致範,廣興主簿鄭基興,褥席執事敦寧參奉趙縉鎬,捧金寶官修撰南鍾順,副校理韓敬源,擧金寶案執事工曹佐郞李承緖,濟用奉事趙秉老,褥席執事工曹正郞李寅卨,擧讀金寶案執事廣興守金敬鎭,司饔僉正鄭基三,褥席執事平市主簿金永應,各兒馬一匹賜給,大祝副司果李鍾愚,讀玉冊官行護軍南獻敎,讀金寶官行護軍韓鎭庭竝加資,玉冊文製述官判府事朴永元,書寫官判府事金道喜,各內下大豹皮一令賜給,樂章文製述官大護軍金景善加資,金寶篆文書寫官昌寧尉金炳疇,內下虎皮一令賜給,別看役通津府使姜彝五,南陽府使洪吉謨,軍器判官文世爀,資憲邊稙,竝守令除授,東西唱引儀李榕·曺百承,竝外職除授,代致詞官假引儀金載熙陞敍,親上致詞陪進官承文正字金炳恒,兒馬一匹賜給,計士金學善等三人,竝令該曹,高品付料,宗廟都提調左議政李憲球,熟馬一匹面給,提調大護軍李魯東,熟馬一匹賜給,令李晉在·閔致序竝陞敍,直長申錫喜,副奉事林喜鎭竝陞六,其餘腰彩轝領陪部將·忠贊衛·寫字官·畫員·計士·錄事·牌將·捕校·員役·樂工·工匠等,竝依判下施賞。
以親祭時亞獻官以下別單,傳曰,亞獻官左議政李憲球,終獻官東寧尉金賢根,各熟馬一匹面給,進幣瓚爵官吏曹判書金箕晩,奠幣瓚爵官工曹參議趙然昌,薦俎官知事徐憙淳,禮儀使禮曹判書李景在,各熟馬一匹賜給,典祀官奉常正姜漢赫加資,廟司令李晉在,宮闈令尙膳張之善·權容鼎·吳慶元,尙醞元永貞·李定國·全義浩,堂上執禮戶曹參議申錫禧,堂下執禮副司果徐翼輔,執尊司僕正趙文和,掌樂正鄭漢然,執義申佐模,副司果金權·李明老,正言李建春,奉常判官朴奎賢,兵曹正郞李容翼,副司果兪貞煥·閔馨在·李鼎信,左通禮李珽,司成朴文鉉,副司果崔遇亨·朴尙壽·徐相鼎,大祝金德根·林謇洙,副修撰成載球,副校理李鍾浩,副司果權應夔,獻納趙憲燮,掌令朴珪壽,兵曹正郞洪鍾雲,副司果尹秉鼎,修撰鄭錫朝,副應敎金輔鉉,校理李啓善·金炳㴤,副司果李鍾愚·洪鍾序·尹滋悳,祝史修撰南鍾順,副司果林翰洙·南履輪,持平朴蘭壽,副司果金友淵,吏曹正郞朴儀漢,副司果姜晉奎·姜蘭馨·李敎寅·金琦鉉·朴弘陽·尹定善·金學初·李裕奭,典籍兪晠煥,副校理韓敬源,齋郞副司果朴麟夏,副司正李應寅·李珪永·沈東臣·尹龜永·任憲大·鄭基勉·金勉根·李允敏·嚴敦永·李晩運·洪兢周·成彝鎬,檢閱金完植·沈舜澤,副司正朴道彬,捧俎官戶曹正郞李時敏,副司果李壔,司饔奉事金蘊淳,工曹正郞李寅卨,司圃直長趙然三,戶曹佐郞成赫壽,中部都事鄭寅秀,禁府都事尹滋命,濟用判官朴濟寅,平市直長朴岱壽,刑曹佐郞朴端會,廣興主簿柳承根,軍資主簿金性根,司饔奉事吳敬善,典牲副奉事朴齊韺,典簿兪致範,掌牲令典牲判官金奭鉉,協律郞掌樂僉正李魯宰,盥洗位兵曹正郞白文振,禮曹正郞具行益,爵洗位兵曹佐郞石基坤·白海運,亞·終獻盥洗位刑曹佐郞南溟翼,贊者引儀李榕·曺百承,謁者引儀趙鳳始·李寬鉉,贊引假引儀金載熙·李熙藻,祭監監察韓鼎謨·李鳳寧,各兒馬一匹賜給,七祀獻官司饔僉正鄭基三,祝史典籍郭泰魯,齋郞繕工奉事趙嚞鉉,功臣獻官司䆃僉正李容在,祝史典籍吳慶履,齋郞司饔奉事趙陽元,竝各加一資,資窮者代加,其餘香陪官·祭文正書忠義衛·奏時官·守僕等,竝依戊申年例施賞。
傳曰,純宗大王追上尊號親上冊寶後親祭時祭侍鄭喜常·石泰元竝加資,資窮者,鹿皮一令賜給,玉冊差備姜元基·金性河,金寶差備楊鳳協·兪致定竝加資。
以大王大妃殿加上尊號都監都提調以下及陳賀時各差備官別單,傳曰,都提調金左根,鞍具馬一匹面給,提調趙斗淳,熟馬一匹面給,行上護軍趙冀永,工曹判書李敦榮,都廳徐相鼎,司僕正趙文和竝加資,提調李若愚,禮曹判書李景在,行大護軍金景善,郞廳趙崇祖,工曹正郞金膺根,忠勳都事金在顯,連山縣監洪秉緯,竝日淺勿論,戶曹正郞李時敏,副司果兪廷煥·宋正熙·朴圭顯·李世翼·趙秉履竝陞敍,監造官童蒙敎官鄭基命,副司勇尹宗善·朴獻陽·趙在性,別工作假監役李公愚竝陞六,玉冊文製述官金洙根加資,玉寶篆文書寫官鄭元容,內下大豹皮一令賜給,捧玉冊官金輔鉉·趙憲燮,擧玉冊案執事朴順陽·鄭基洙,褥席執事金俊根,擧讀玉冊案執事金蘊淳,褥席執事童蒙敎官兪敬煥,捧玉寶官金炳㴤·李啓善,擧玉寶案執事監役朴鳳夏·李秉冕,褥席執事柳承根,擧讀玉寶案執事成赫壽,褥席執事李京鎬,各兒馬一匹賜給,擇日官李秉洪守令除授,左通禮李珽,右通禮李冀禎,宣敎官洪鍾序竝加資,贊儀趙秉璿守令除授,階下典儀假引儀吳志德陞敍,東西唱引儀李榕·曺百承,竝外職除授,代致詞官金載熙,宣箋目官李熙藻,展敎官南溟翼·金秉周,宣箋目官鄭錫朝,展箋官安昌淳·金正獻,致詞箋文陪進官金炳恒,各兒馬一匹賜給,其餘禮貌官·奏時官·別看役·腰彩轝領陪部將·忠贊衛·書字官·畫員·計士·錄事·牌將·捕校·員役·樂工·工匠等,竝依壬子年例施賞。
傳曰,大王大妃殿加上尊號稱慶陳賀時熟設次知鄭喜常·石泰元·柳賁然竝加資,資窮者內下虎皮一令賜給,儀節次知宋喜哲·李敏榮,排設次知梁重吉·姜元基竝加資,資窮者鹿皮一令賜給,玉冊差備崔喜泰·田喜畯,玉寶差備崔喜鎭·尹東亨,尙傳羅仁植竝加資,承傳色洪命富·朴光錫,各內下筒箇一部賜給,薜里朱完基·金世應,掌務趙縱·徐常浹,差備洪正璨·朴枝豊·金昌鳳·韓用喜·姜世吉·朴正淳,各內下長弓一張賜給,儀節從事官金琪絢·李敏吾,熟設從事官金進業·申宗顯,排設從事官尹鶴聲·安思欽,竝令內侍府陞敍。
傳曰,今番賞典中,一人雖兼數事,毋得疊授。
傳曰,政官牌招開政,賞典下批。
有政。吏批,判書金箕晩進,參判尹穳,參議沈承澤竝牌招不進。以李容直爲應敎,趙雲燮爲校理,閔洙耇爲假監役,李喆淵爲童蒙敎官,裴元度爲孟山縣監,南鍾順爲獻納。政事冊無承文著作單金炳恒。上護軍趙冀永今加崇祿,工曹判書李敦榮今加崇政,大護軍金景善,知事金洙根,已上今加崇政,護軍南獻敎·韓鎭庭,已上今加嘉義,副司果徐相鼎,司僕正趙文和,副司果李鍾遇,奉常正姜漢赫,左通禮李珽,右通禮李冀禎,副司果洪鍾序,已上今加通政,加資事承傳。
兵批,同中樞單沈祖賢·宋成煥。
刑曹判書尹致秀疏曰,伏以臣因孫錫昌査實草記,伏奉更爲査實以入之敎,成命之下,奉行不暇,而第伏念査實者,査其實狀也,實狀不過鬪驅而已,兩漢鬪驅旣輸款,故臣於草記,至請勘律,特以其子之所犯,不可其父之移施,錫昌則請其全釋,鎭元則擬以當律,稽貌閱實,法如是足,今欲更査,而實不敢冒當矣。臣在詰姦禁暴之職,旣不能明法察飭,又未能到底窮覈,致煩下敎之申複,律以常憲,合置何辟?玆陳短章,仰瀆崇嚴,伏願聖上,勘臣溺職之罪,以警具僚焉。答曰,省疏具悉。以前草記施行,卿其勿辭行公。
檢閱徐相至疏曰,云云。答曰,省疏具悉。疏辭,下該曹稟處。
上在昌德宮。停常參·經筵。
傳曰,吏兵批歲抄點下者,依例捧傳旨。
政院啓曰,臣依定式進詣香室奉審,則香祝櫃·祝板·袱子精潔之意,敢啓。傳曰,知道。
弘文館啓曰,新除授應敎李容直,時在忠淸道永同地,經筵入番事緊,請斯速乘馹上來事,下諭。答曰。許遞。
又啓曰,新除授校理趙憲燮,卽爲牌招察任,何如?傳曰,允。
以校理趙憲燮牌不進罷職傳旨,傳曰,只推。
禮曹啓曰,來二月初四日,行景慕宮春享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
傳曰,明日出宮內門路,以協陽門爲之。
刑曹啓曰,河景顯·金增祿兩人査問,則景顯不過衙客,增祿卽是傔人,諸條納供,一是落空,或請誰某之質覈,或請文簿之査括,姓名不著,質覈無路,京鄕旣異,査括無所,難平者物情,易失者人心。孫養默之只憑塗聽,冒昧鳴籲,虞典怙終,周法亂民,似當施之於此,本律自在,不敢擅議。孫養默原情勿施,杖一百後平海郡徒三年定配,景顯·增祿,竝放送,何如?傳曰,允。此宰臣是誰之家?家傳淸白,世所共知,而今此之目,不幸甚矣。毋論本事之有無,不可仍置。前開城留守金始淵,永刊仕籍,勿限年禁錮,至於河·金兩漢,亦不可放送,各刑問一次,遠地定配。
刑曹啓曰,謹依下敎,河景顯·金增祿,各嚴刑一次後,景顯,慶尙道靈山縣,增祿,忠淸道泰仁縣定配所,卽爲押送之意,敢啓。傳曰,知道。
左議政李憲球箚曰,伏以禰烈追闡,見墻之慕彌新,慈徽加隆,準海之誠斯濬,躬祼告成,臨賀誕擧,罔有外內,愴慶交切。仍伏念臣猥以廟宮提擧之任,又忝伊日亞獻之列,周旋於俎豆之所,擎跽於樽罍之間,執事爲榮,忭祝自倍,而昨伏見傳敎下者,至承錫馬之典,聞命惶愧,莫省攸措。臣固知宸感有倍於他時,恩賚逈出於常格,而但罔功之賞,宜以致愼,濫施則有乖嚬笑之義,冒承則反傷辭受之節,屢回思惟,無望乘謝,玆敢猥陳微懇。伏乞亟收成命,使殊典無褻,賤分獲安云云。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
右議政金左根箚曰,伏以闡禰寢之烈,而太室之利禴克孚,颺慈殿之徽,而大庭之縟儀載擧,聖孝攸光,愴忭交摯。念臣猥首敦工之列,有事之榮,自倍餘人,而今玆匪頒之恩,則誠滿心恧縮,無所容措矣。夫奔走率職,臣子常分,勞不必賞,哲人所訓。藉使有毫毛之效,形役之用,不過是應行當爲之事耳,由此媒寵,仰徼蕃庶之錫,初非義分所敢安也。況臣於是役,以赴公則三數日而已,以集事趨工,則諸堂郞殫竭之力耳。及其程能酬貰,裒然前列,天閑駟,圉人牽臨,計功之譏,在所當惕,乘謝之禮,不遑議到。夫賞至於僭,則受之者不知勸臣以無似,冒玷承弼,縱不能隨事導迪,仰裨平明之化,而亦何敢昧於辭受,以身先之也?庸具短牘,仰瀆崇聽。伏乞聖慈,俯賜鑑諒,將臣錫馬之命,亟賜收還云云。答曰,省箚具悉卿懇。卿其勿辭,安心領受。仍傳曰,此批答,遣史官傳諭。
護軍金炳喬疏曰,伏以禰寢鬷假,象駿德而追揚,慈徽賁顯,致鴻號而加隆,於申景鑠,情文允協,一國興孝,八表齊忭。仍伏念臣適丁千一之慶會,獲叨咫尺之邇列,對擧玉牒,駿奔楹戺之間,昵陪芝函,恭趨殿陛之上,只以暫時有事,大爲平生之至榮極幸,不圖廣慶之恩典,混及罔功之賤品,加臣一階,特授以嘉善大夫之秩,繼之有周廬之命,召牌儼臨,臣拚誥震駴,五官迷錯。噫,貳卿重爵也,太上命德,故禮云登車有光,其次懋功,故書稱車服以庸,又或有年勞循次視久增秩之例。除非才德隆洽勞勩表著而積勤儲望踐歷鍊熟者,上不可以濫授,下不當以冒膺也決矣。於此三者,臣豈有一分彷似者乎?臣以材則樗散也,以器則筲小也。早瘝蔭職,虛度半生,晩竊科第,尤乏寸長,德之一字,尙矣毋論,竝與才諝文學,百不猶人,則殿下雖使之侈之金貂之服,坐之華穀之上,顧何殊於軒鶴翩翥,而反不有損於邦家之光也歟?若以爲功勞乎,則今玆近密周旋,固是職分內事,而況臣所效,不過一擧手於霎時之間而已也,抑又何功之有哉?雖以履歷言之,蒲質縱踰五旬,桂籍僅周一歲,謏陋生澁,直一新進下流也。猥叨承宣,已極濫竽,凡係進取,自矢退竿,今若匪分冥升,罔勞驟晉,則臣身顚躓,猶屬細故,不謂聖朝官人之政,若是其輕且褻也。嗚呼,溝中之斷,莫可竝列於泰畤之尊,竈下之焦,不宜同諧於淸廟之瑟,倘使臣憑恃寵靈,恬然冒進,翶翔於卿月之班,則其爲貽羞廷紳,玷辱名器,當復如何?且臣之先父先兄,厚被國恩,位躋宰輔,而皆積勞王事,久而後致之,猶復逡巡前脚,如臨氷淵,蓋其惡驟而忌躐,卽臣之家法然也。臣雖不肖無似,尤何敢忘廉抛恥,隳壞家聲,不思所以戒謹恐懼·守分蹈規之義也哉?揆分揣私,承膺無路,玆敢罄暴苦衷,仰瀆崇聽,言實由中,讓非飾外。伏乞聖慈,俯垂鑑諒,亟收臣新授爵秩,俾恩典無濫,私分獲安焉。答曰,省疏具悉。卿其勿辭行公。
兵曹參判李源命疏曰,伏以時維元正,茀祿總遒,笵鏤摹繪,物采咸備,丕闡先烈,洊揄慈徽,準海之達孝冞光,呼嵩之縟儀誕擧,闓澤祥和,溢遍區宇,含生均歡,蹈忭曷已?仍伏念臣適忝邇列,値玆慶會,與覩爲幸,攢祝彌切,凡周旋節目之間,卽其職也榮。迺於諸僚之中,命臣對擧,顧其擧行,直不過咫尺黼座,雙擎瑤牒,跪進寶盝,一再興頫而已,其可曰勞焉已乎?禮儀纔訖,明旨遽宣,賜臣一資,擢列貳卿,周廬騎省,除書聯翩,臣奉誥怔營,繼以駴惑。人臣之因事效勞,係是常分,賞之以物,猶不敢當,況於賞之以爵乎?有勞亦不可,況於無勞可紀乎?臣固知聖意亶推於廣慶寵典,混及於微末,而獨不念爵賞之不可不愼,人器之不可不揀乎?書曰,德懋懋官,功懋懋賞,德擧功選,尙矣無論,或以學識而進之,或以才器而陞之,下此則年次之久也,資歷之多也。臣學未通方,識亦蒙陋,才非適用,器惟斗筲,庸調常品,輪翮無當,而承藉先麻,遭値晠際,釋褐衣緋,不爲不久,而蔑一報效,徒費歲月,此可以久此論乎?厚沐恩造,平步亨衢,循階涉躐,不爲不多,而無一猷爲,徒積愆尤,此可以多歷言乎?殿下何取於臣,遽紆出常之典,臣亦何所藉手,敢受匪分之賞乎?今若諉之以遇慶覃恩有例可據,施之不少留難,受之恬若固有,揚揚於命德之列,則軒鶴之譏,勢所必至,臣心愧恥,縱無足恤,豈不大爲朝廷之累乎?玆敢悉控衷懇,冒瀆崇嚴,言實由中,讓非飾外。伏乞聖慈,體先哲惜纓之訓,察微臣循墻之忱,亟命收臣新資,以重公器,以安賤分,不勝云云。答曰,省疏具悉。卿其勿辭行公。
護軍尹敎成疏曰,伏以天休滋至,聖孝不匱,太室進追上之冊,慈闈加齊隆之號,圭瓚祼將,愀然如見,紳笏蹈忭,與之同慶,凡我八域含生之倫,孰無懽欣頌祝之忱也?況臣適縻夙夜之銜,兩序尊洗,以有事爲榮,大庭物采,以先覩爲快,幸固至矣,勞於何有?乃者進秩之命,有隕自天,震駭恧蹙,莫省攸措。夫國有慶會,董事之工,近侍之列,輒霑恩賞,固出於聖朝廣慶覃惠之德意,而至若超爵增秩者,則以其人望實績庸,爲世所稱,非爲一時周旋奔走於職事之末而然也。顧臣憃愚顓劣,百無肖似,器不適用,而文術無所底,通籍以來,歷試中外,而又蔑涓埃之報,榮貫太濫,賤分已溢,尙何望更進一步,以玷德擧才選之列哉?噫,官爵者,礪百工而風一世也。傳曰,名位不同,禮亦異數,此車服所以殊其章,位器所以申其命,御世大柄,莫尙乎此。今玆二品之秩,其名位禮數,旣是逈出於流品常調,則上授下受,決不可苟然也。迺忽畀之於如臣至無能之身,而不少留難,其於惜繁纓藏幣袴之聖訓哲規,失之遠矣。苟使不衷之菑,過福之憂,只止臣身,猶可自諉趨走之恭,冒沒承當,其奈累聖簡而招物議,何哉?歷日循省,愧慄方深,周廬新命,坐犯違傲,玆敢披瀝陳章,仰瀆崇嚴。伏乞聖慈,俯垂鑑諒,收還臣新授嘉善大夫之秩,俾名器無淆,私分獲安云云。答曰,省疏具悉。卿其勿辭行公。
上在昌德宮。停常參·經筵。
大駕詣景慕宮入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
藥房提調金學性,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而以動駕相値,不得來會云矣,敢啓。答曰,知道。
南秉哲啓曰,臣秉哲今日禁軍戎器點考,下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳曰,呈告判義禁與泮長許遞,政官牌招開政。
傳曰,摠管有闕之代,前望單子入之。
傳曰,都摠都事廉宗秀,訓鍊副正口傳相換。
傳曰,永平君,宗親府一堂上除授。
傳曰,左承旨許遞,今日政差出。
政院啓曰,吏曹判書金箕晩,參判尹穳,參議沈承澤牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而景慕宮動駕相値,不得設行之意,敢啓。傳曰,知道。
吏曹啓曰,竹山縣·南原縣降邑號及,扶餘縣置諸諸縣之末,俱已準限,竹山·南原,請竝陞府,扶餘置本座,何如?傳曰,允。
兵曹啓曰,同知中樞府事金益鏞,宣傳官李奎憲,五衛將沈源祖,文臣兼宣傳官金學初·李應鼎,俱以病難供職,呈狀乞遞,竝改差,何如?傳曰,允。
有政。吏批,判書金箕晩進,參判尹穳,參議沈承澤,竝牌招不進。以申錫愚爲承旨,朴齊璿爲應敎,尹滋悳爲校理,金炳㴤爲修撰,金洙根爲判義禁,尹敎成爲同敦寧,金炳國爲大司成,沈宜冕爲忠淸監司,趙忠植爲同經筵。政事冊無禁府都事柳寅喆,繕工奉事趙嚞鉉相換事承傳。故承旨尹應大贈吏判。金麟淳贈左贊成例兼,贈吏參金履直贈吏判例兼,已上判義禁金洙根兩代。
兵批,僉中樞加設單成永龜,同中樞單金大榮。再政。同中樞單丁若孝,兼忠淸道兵馬水軍節度使單沈宜冕,訓鍊副正單廉宗秀,都摠都事單尹致殷。
弘文館啓曰,校理趙憲燮,旣有只推之命,卽爲牌招察任,何如?傳曰,允。
以校理趙憲燮牌不進罷職傳旨,傳曰,只推。
知事金洙根疏曰,伏以奉賁冊於太室,禮隆揚先,進徽號於長樂,孝光顯親,賀儀誕擧昕庭,協氣丕冒暘域,以慶以祝,曷有其已?臣於是際,猥忝加上尊號樂章文製述官之任,有事爲榮,冒昧承當,及伏見別單下者,廣慶覃施之恩,混及臣身,遂進臣爲崇政階,拚誥隕越,莫知所以爲措也。竊伏念惟我大王大妃殿下豐功盛德之被之管絃,播之歌頌者,是何等大述作大排奡?臣敢操寸管臨片簡,擬有以萬分一形容之,而究竟自知其無能於斯,則尙何以之勞之勩之眞若可紀,媒寵徼恩,不難且靳也乎?伏況上卿,峻秩也,遠到也。服章上侔三事,班聯下絶八座,判非大夫之所可冒據。且臣已叨已躐者,無往不大僥倖極踰濫,而又從以崇之亢之,無有其漸,愚陋如臣疎闇如臣者,將安所堪承而消受之,獲逭顚躓之虞也?此猶屬古人禮讓之糟粕,則有不敢張皇其說,重犯瀆擾之誅。而第臣半生貞疾,轉益奇怪,凡於陳就之無望自力,庶幾淵鑑之所悉燭,而其廩廩然朝不謀夕之實,不但爲目下癃痼之狀而已。嗚呼,天地所以爲仁者,雨露之以時也,父母所以爲慈者,飽煖之以節也。殿下於臣,旣煦濡之顧復之,臣所攢祝於天地父母者,亦惟曰,序其長養,適其起居,一任優游於大化陶甄之中,得以少延殘喘,俾爲不報之報焉耳。衷情懇迫,不暇緩聲,略入文字,仰干聰聽。伏乞聖慈,俯賜鑑諒,亟收臣新授資級,以幸公私,不勝區區之所大願云云。答曰,省疏具悉。卿其勿辭行公。
癸丑正月初十日辰時,上詣景慕宮。展謁入侍時,行都承旨南秉哲,左承旨沈敬澤,右承旨李,左副承旨金炳雲,右副承旨李維謙,同副承旨金元植,注書缺記事官金完植·徐相至·李容殷,直提學鄭基世·南秉哲,檢校直閣申錫禧·金德根,檢校待敎金炳德·李秉文·金炳國·金輔鉉·尹滋悳,待敎李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調南秉哲,進前問候訖。仍由協陽門·建陽門·銅龍門,出弘化門,入逌瞻門·日逌門,至齋殿門外。通禮跪啓請降輿,上降輿入齋殿。展謁時至,通禮跪啓請出次,上改具冕服出次。通禮跪啓請執圭,秉哲進圭,上執圭入就版位,行再拜禮訖。陞自東階,奉審廟內,仍詣望廟樓,就版位行四拜禮,陞自東階,捲帳奉審訖。仍降階,時原任大臣進前問候訖。通禮跪啓請釋圭,上釋圭,秉哲跪受,上還入齋室。少頃,通禮跪啓請外辦,上改具遠遊冠·絳紗袍,出齋室門外。通禮跪啓請乘輿,上乘輿由日瞻門·逌瞻門,入弘化門,由銅龍門·建陽門,入協陽門。兵曹判書李鶴秀跪稟放仗,秉哲請出標信解嚴。上由宣化門還內,諸臣以次退出。
上在昌德宮。停常參·經筵。
政院啓曰,行左承旨申錫愚今日不爲仕進,卽爲牌招,何如?傳曰,允。
傳曰,左承旨·右副承旨竝許遞,前望單子入之。
承旨前望單子入之,沈敦永·李維謙落點。
假注書書啓,臣於本月初十日辰時量,以東南北郊摘奸事,敬奉聖敎,馳往風雲雷雨壇奉審是白乎,則階砌曲墻及紅箭門壇上下莎草俱爲無頉是白遣,仍詣雩祀壇奉審是白乎,則階砌曲墻及紅箭門壇上下莎草俱爲無頉是白遣,仍詣漢江龍壇奉審是白乎,則階砌曲墻及紅箭門壇上下莎草俱爲無頉是白遣,仍詣司寒壇奉審是白乎,則階砌曲墻及紅箭門壇上下莎草俱爲無頉是白遣,仍詣馬祖壇奉審是白乎,則階砌曲墻及紅箭門壇上下莎草俱爲無頉是白遣,仍詣先農壇奉審是白乎,則階砌曲墻及紅箭門壇上下莎草俱爲無頉是白遣,,仍詣星壇奉審是白乎,則階砌曲墻及紅箭門壇上下莎草俱爲無頉是白乎旀,日已暮矣,止宿是白遣。十一日平明,馳詣先蠶壇奉審是白乎,則階砌曲墻及紅箭門壇上下俱爲無頉是白遣,仍詣祈雨壇奉審是白乎,則階砌曲墻及紅箭門壇上下莎草俱爲無頉是白遣,仍詣厲壇奉審是白乎,則階砌曲墻及紅箭門壇上下莎草俱爲無頉是白乎所,仍爲復命之意,敢啓。傳曰,知道。
備邊司啓曰,各道春操稟啓今已齊到矣。戎政之疎虞,莫近日若,每操輒停,便成恒式者,已非詰戎法意,而且於向筵,旣伏承此不可無一番修擧之下敎,則今春行操,斷不可已。而第伏念關西·湖南,纔有賙賑之議,外他諸道,昨年年形,俱未免歉,參以民情事勢,實難如例設行。八道·四都水陸諸操巡歷巡點,竝姑停止,官鎭門聚點,依近例爲之,而繕械充丁,各別嚴飭,俾無敢視以文具,至於賙賑邑,則官鎭門聚點,亦勿設行,堤堰處移點完役,各樣都試停退條外,按例擧行之意,分付,何如?傳曰,允。
上在昌德宮。停常參·經筵。
沈敦永啓曰,左副承旨金炳雲,右副承旨李維謙,今日不爲仕進,竝卽牌招,何如?傳曰,允。
傳曰,永安府院君·靑陽府夫人致祭之文,予當親製矣。
傳曰,明日出宮內門路,以協陽門爲之。
政院啓曰,前檢閱趙秉學,陞付待敎薦狀公事,啓下矣。令該曹口傳單付,何如?傳曰,允。
吏曹口傳政事,藝文待敎單趙秉學。
以右副承旨李維謙牌不進罷職傳旨,傳曰,只推。
以司謁口傳下敎曰,景祐宮正堂窓戶破傷,蘆簾二部乼具破傷,移安廳窓戶破傷,中排設廳窓戶破傷,內外神門門帳二部破傷,修改事分付。
上在昌德宮。停常參·經筵。
大駕詣景祐宮,入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
備忘記,平安兵虞候洪永錫下直,長弓一張,長箭一部,片箭一部,筒兒一箇賜給。
傳曰,藥院都提調許遞,前望單子入之。
內醫都提調前望單子入之,判府事金興根落點。
傳曰,藝文待敎趙秉學陞六。
弘文館啓曰,應敎朴齊璿·金炳㴤,竝卽牌招察任,何如?傳曰,允。
以應敎朴齊璿,校理金炳㴤牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而動駕相値,不得設行之意,敢啓。傳曰,知道。
摠戎廳啓曰,本廳哨官高錫玄,身爲策應所入直哨官,事多不審,爲先汰去之意,敢啓。傳曰,知道。
大司成金炳國疏曰,伏以臣之猥忝下大夫列,甫周歲于玆矣,卽無論已叨躐之踰且濫矣,今者國子之命,又奚爲而然也?嗚呼,宋人之苗,揠之則枯矣,齊門之竽,濫之則褻焉。臣雖至無肖極無狀,亦嘗奉敎於君子,則判不敢桅蠟崇飾,重犯逋傲瀆擾之誅,而竊念君之於臣,猶天地之於物而父母之於子也。凡於發生長養之道,寒煖飢飽之節,靡有不煦之濡之恩斯勤斯,期底乎成遂而全安之,然則今臣所有,不趐爲宋苗之揠而齊竽之濫矣。臣安得不以天地之所位育,父母之所顧復,攢手蘄幸於我殿下也哉?臣本不學,倖竊科第,年齒旣少,踐歷亦鮮,家庭之所詔告而勉戒者,卽惟曰,避遠華要,投置閑散,以之守本分逭大戾矣,而究竟是進之不已,駸駸然一切相反之歸,則公而瘝墜之憂,私而忝生之歎,將安所自諉也?且以職事言之,虞庭敎胄之所由制也,周官成均之所由法也。是果何等地,而如臣凡下者流,尙可以僴然自任,冒焉自居,以提倡多士,題品詞英爲乎?參倚已熟,承膺無路,略暴衷私,仰干聰聽。伏乞聖慈,俯賜諒察,將臣新授大司成之任,亟許遞斥,俾官方重而微分安云云。答曰,省疏具悉。爾其勿辭察職。
癸丑正月十三日辰時,上詣景慕宮。展拜入侍時,行都承旨南秉哲,左承旨沈敦永,右承旨李,左副承旨金炳雲,右副承旨李維謙,同副承旨金元植,注書缺記事官金完植·徐相至·李容殷,直提學鄭基世·南秉哲,檢校直閣申錫禧·金德根,檢校待敎金炳德·李秉文·金輔鉉·尹滋悳,待敎李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調南秉哲,進前奏曰,侵早勞動,聖體,若何?上曰,一樣矣。仍出協陽門,由肅章門·進善門·曜金門,至景祐宮齋室門外。通禮跪啓請降輿,上降輿入齋室。展拜時至,通禮跪啓請出次,仍導上入就版位,行再拜禮,陞自東階,奉審廟內訖。上出神門外,秉哲曰,還宮內門路,以何門爲之乎?上曰,以協陽門爲之。出駕敎仍詣誠一軒,命侍衛待令西門外。通禮導上入就版位,行四拜禮,陞自東階,捲帳御眞展奉奉審訖,仍降階。大臣進前問候訖,還入齋室。少頃,通禮跪啓請外辦,上出次。通禮跪啓請乘輿,上乘輿由曜金門·進善門·肅章門,入協陽門。兵曹判書李鶴秀跪稟放仗,秉哲請出標信解嚴。上由宣化門還內,諸臣以次退出。
上在昌德宮。停常參·經筵。
傳曰,禮房承旨,馳詣宗廟·景慕宮,奉審摘奸以來。
政院啓曰,獻納南鍾順,以行公玉堂,移拜臺職,誤以在外來告,不爲請牌,臣之未卽覺察,不勝惶悚。而當該臺諫,亦不可無警,推考,何如?傳曰,允。誤以在外來告諫院書吏定配,當該承旨推考。
政院啓曰,卽者檢閱徐相至,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
弘文館啓曰,應敎朴齊璿疏批已下,修撰金炳溎,旣有只推之命,竝卽牌招察任,何如?傳曰,允。
以應敎朴齊璿,修撰金炳溎牌不進罷職傳旨,傳曰,只推。
戶曹啓曰,貢人舊遺在三千石蕩減事,命下矣。取考各貢文書,丙辰遺在八百八十三石五斗六升三合三夕,丁巳遺在中二千一百十六石九斗三升六合七夕,分排蕩減,實數書入之意,敢啓。傳曰,知道。
奎章閣啓曰,明日卽奎章閣春孟朔大奉審日次,時原任閣臣,依節目進詣擧行之意,敢啓。傳曰,知道。
御營廳啓曰,本廳別將鄭宅善,把摠李敏德,俱有身病,勢難察任,竝改差,何如?傳曰,允。
刑曹啓曰,謹依下敎,司諫院書吏韓景祚,江原道春川府定配所,卽爲押送之意,敢啓。傳曰,知道。
應敎朴齊璿疏曰,伏以臣徒以百無能之賤品,濫竊千不似之倖第,半生經歷,無非動輒得謗,近年遭罹,尤是人所不堪。頃於待罪西邑也,報蔑絲毫,憯被繡劾,許多臚列,殆無餘地,臣之僇辱身名,不遑暇恤,孤負聖恩,無所逃罪。何幸天度寬大,罰止薄譴,歲不周而旋蒙宥還,居無何而盡滌滓穢。臣於是屛伏鄕楸,銜恩訟愆,永矢自靖,甘爲聖世之棄物。間者玉署·栢府之恩除,前後聯翩,而積犯逋慢之誅者,誠以臣情踪,未敢常人自居,而日往月來,惶恧轉甚。臣近患脚腫,尋醫入闉,忽又東壁除旨,荐降於夢想之外,不肖無狀之臣,何以得此於聖明?雙擎華誥,感淚被面。其在義分,豈不竭蹶少伸覲耿之忱,而臣雖至庸至愚,亦嘗知世間有羞恥事矣。今於恩命之下,只以趨走爲恭,廉隅大防,一切弁髦,則人尤謂斯何?嗚呼,忠孝,人臣之大節也。臣家世祿,偏蒙國恩,生髮未燥,受之於庭訓者,惟不欺君三字而已。自繡論一發之後,便已作負君忝先之人,繡論若實,繡論之列,罔非負君之斷案,繡論之來,已是忝先之極罪人,而負君忝先,則忠孝大節,掃地無餘。此臣所以腐心痛骨,直欲溘然,旣知大質之全虧,更何藉手而仰事乎?從此而金門一步,鐵限萬重,悲苦之極,懇實由中,疾痛之呼,言不知裁。玆敢冒萬死仰瀆崇嚴。伏乞聖明,俯賜憐察,亟遞臣所帶職名,仍命選部,永刊仕籍,以爲人臣不忠不孝者之戒焉。臣於請罪之章,何敢贅他,而臣竊伏聞聖學日就時敏,漸臻於緝熙光明之域,固不勝欽仰萬萬。第伏念爲學之要,貴在專一,而間緣溫繹,連値有事,法講召對,未免乍撤矣。顧今天氣將和,春晷向舒,經經緯史,政宜迨此益勤。伏願殿下,深留聖意云云。答曰,省疏具悉。往事何必追提?尾附事,當留念矣。爾其勿辭察職。
工曹判書李敦榮疏〈曰〉,伏以禰烈弘闡,愀孺慕於見墻,慈徽彌隆,擧縟儀於呼嵩,聖孝所推,群情胥悅。臣於是時,猥膺董工之任,倍切有事之榮。迺於別單判下,臣亦混被曠典,選部唱注,敍躋一級,臣聞命傴僂,若驚如醒。夫崇政峻秩,班序名位,亞於三孤,此耇造碩望之所宜居也,以臣麽眇,何敢當此?國有大慶,推廣其恩澤,至及於群有司,乃所以重其事也。然而必其人爲輿望所屬,允合晉用,始擧而畀之,此實虞之懋德周之馭幸之義也,曷嘗有如臣者無存區別而不少留難哉?人而爲官則勸,官而爲人則隳,聖朝愼惜之政,由臣而貽累至此,臣誠滿心悸慄,靡所自容者也。臣以地則孤畸,以人則愚魯,不足備數於任使之末,而夤緣僥濫,節次推排,裒然廁九卿之列,固已犯負乘之戒矣。任一事而裨補云何,居一官而僨誤滋多,以惕以恐,日夕所自勉者,惟息念於分外之榮觀,以隨逐行隊,爲餘生消受之圖。今乃旣滿而更溢之,已亢而又極之,一往滾轉,無攸歇泊,此殆臣過福招災之關也。臣有老母,奉誥而告,以榮爲喜,老人之恒情,而臣母以臣冥升,怵然有憂色,今臣所以徊徨兢惕,如集于木者,卽所謂情發於中而聲疾於外也。惟殿下,天地於臣,父母於臣,臣安得不以生成全保之澤,仰首嗚呼於仁覆之下哉?玆敢披露肝膈,冒瀆崇聽。伏乞聖慈,察臣本願,念臣匪分,仍臣前資,俾公器無至濫褻,微諒得以全安,千萬祈祝云云。答曰,省疏具悉。卿其勿辭行公。
上在昌德宮。停常參·經筵。
藥房提調金學性,副提調南秉哲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,政官牌招開政。
政院啓曰,吏曹判書金箕勉,參判尹穳,參議沈承澤牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
沈敦永啓曰,右承旨李,今日不爲仕進,卽爲牌招,何如?傳曰,允。
傳曰,無論田大同上納,自有定限,而近來晩裝故敗,比比有之,國綱所在,寧容如是?自今爲始,如有故爲作奸之船格輩,窮覈取服,施以本律,而無端過限裝載之該邑守令,先罷後拿之意,自廟堂更爲措辭,申飭於嶺·湖三道道臣。
傳曰,都承旨有闕之代,前望單子入之。
承旨前望單子入之,趙台淳落點。
傳曰,大臣備局堂上引見。
以右承旨李牌不進罷職傳旨,傳曰,只推。
傳曰,兵曹判書有闕之代,前望單子入之。
兵曹判書前望單子入之,金學性落點。
奎章閣啓曰,景慕宮望廟樓,今望奉審無頉之意,敢啓。傳曰,知道。
又啓曰,臣等進詣奎章閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
弘文館啓曰,應敎朴齊璿,修撰金炳溎,旣有只推之命,竝卽牌招察任,何如?傳曰,允。
承文院啓曰,卽見盛京禮咨文二度出來者,以爲靉江西岸上年秋季統巡,拏獲伐木人九名,道部審辦,轉行知照,且海西沿邊各浦上國漁船犯越申禁事,嚴行査禁云矣。兩度回咨撰出,定禁軍騎撥下送灣府,轉致北京之地,何如?傳曰,允。
有政。吏批,參議沈承澤進。吏批啓曰,判書金箕晩,參判尹穳竝牌招不進,小臣獨政未安,何以爲之?敢稟。傳曰,只出緊任。吏批啓曰,慶尙監司,今當差出,而擬望之人乏少,承旨竝擬,何如?傳曰,允。又啓曰,忠州牧使,今當差出,而本州以湖西雄邑,物衆地大,素稱難治,不可不擇差,他道有聲績未準朔守令竝擬,何如?傳曰,允。又啓曰,羅州牧使,今當差出,而本州以湖南雄邑,物衆地大,素稱難治,不可不擇差,他道有聲績未準朔守令竝擬,何如?傳曰,允。以南秉哲爲慶尙監司,趙然明爲忠州牧使。傳曰,見窠,皆令差出。以李穆淵爲大司憲,李明迪爲大司諫,李容直·郭泰魯爲持平,兪晠煥爲正言,趙鶴年爲弘文提學,金輔根爲同春秋,金箕晩爲同成均,朴齊弘爲假監役,南秉善爲羅州牧使。三政。以金炳喬爲禮曹參判,金敬鎭爲善山府使。前執義宋來熙,前牧使沈宜復,前正李昌在·吳顯相,已上今加通政,加資事承傳。訓鍊都監·禁衛營·御營廳提調單金學性。假監役朴齊弘,元陵參奉沈勛澤相換事承傳。政事冊無
兵批,同知中樞單金相翼,黃州官門站擺撥將單金光仁。再政。同中樞單趙尙祿,兼慶尙道兵馬水軍節度使單南秉哲。三政。同中樞單宋道民。
掌令卓章昊,校理趙憲燮,正言李建春等啓曰,噫嘻痛矣。書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可模揣,而旨意肯䋜,專在於彼固曰四條。外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭姦之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤菀,何時可洩,世道之憂虞,何日可弭?請書九,亟施追奪官爵之典。答曰,不允。
掌令卓章昊,正言李建春等啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已査出,臺臣之緘答,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸我正宗大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮亟施孥籍之典。噫嘻痛矣。裕賊之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣。而末來以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,玉章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣。亂臣賊子何代無之,〈而〉豈有如漢祿之窮天地亘古今至凶絶悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊,臥斃牖下,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼以爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,而無不干犯於莫重莫大,煥·裕之護法傳神,而莫非誣逼於不忍不敢。國勢日就岌嶪,倫理幾至斁傷,千怪百變,層生疊出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳浪,以貽國家無窮之憂,以遺臣民共戴之恥耶?應行之律,不〈容〉晷刻少緩。請逆賊漢祿,亟施孥戮之典。噫嘻痛矣。亂臣賊子從古何限,而豈有如龜柱之窮凶絶悖也哉?其許多罪惡許多逆節,擢髮難數,罄竹難書,而以渠地處,不念報效之道,徒懷凶譎之腸。始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一貫串來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跽敦之律,燃卓之典,尙未快施,神人之憤,容有極哉?向來追奪之擧,不足爲此賊之當律。況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀貌,罔非戾氣。平生伎倆,專在於凶國而讐君,晝宵營爲,亦出於戕人而害物。好惡所到,忠逆立判,威勢所在,逋逃咸萃。附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,遂臭舐瀝之輩,莫不受其指使,傳授凶圖,釀成煥·日滔天之禍,鼓倡悖論,馴致裕·玉讐國之計。一番逆變起,而莫不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾。根窩更有之論,指日有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,〈則〉觀鎬曰非逆,耳擩口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,〈而〉備盡諂詣之態,至勸其兄,願留榮賊,究其情狀,卽一患得先之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作逆作賊之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩諱龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此。而改號時違牌,幸行後悖論,皆是逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖說中薰襲,則前後情迹,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二跋,旣伏罔赦之案,讆言五條,莫掩自唱之跡。入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人問知,其何不於正宗大王一初淸明庶政惟新之會,斷去宿處,嚴斥凶論,使夫迷溺不悟者,曉然知龜·祿之不可染迹,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯之例,在所不已。幸賴乾斷廓然,天討亟行,鍾秀黜享追奪之請,雖蒙快允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振諸賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,玉章少伸,尙何足快洩神人之憤也哉?鍾一則藉其門蔭,獲霑祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案。而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖〈緯〉之書,濟其初誕之術,二萬石軍糧之積峙,縉紳家火具之潛埋,指卯日而擧事爲期云者,莫非做作妖言煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,授身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酌,卽此數段,已立爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿情未洩。請逆賊友文·光友,加施孥戮之典,致後·延壽,竝施孥籍之典。噫嘻痛矣。宜學,以卑微之類,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶憯之書。其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮。而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指定絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊亂逆情節,書九爲之前茅,宜學爲之後◆,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,〈而〉盤覈許久,端緖未究,此已輿憤之所共切,隱憂之所愈深者也,況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家。兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之時,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案期著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典。噫嘻痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酌,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣。亂臣賊子從古何限,而豈有如徐相敎者哉?噫,彼年前疏中伺察宮闈顯有締結之迹一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以姙·娰之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖無眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,姑靳究竟,殿下其何可一日容貸,滿庭諸臣,其何敢一日而忘君讐國賊也?春秋嚴無將之誅,漢法重不敬之律,夫以窮凶絶悖如相敎之當鞫不鞫,尙逭天誅者,古今寧有是也?請金甲島荐棘罪人徐相敎,令王府設鞫得情,快正典刑。噫嘻痛矣。李應植·申觀浩之罪,可勝誅哉?俱以麤鹵無恥之徒,專事貪饕,不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成。無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻痛矣。秉鉉之罪,可勝誅哉?狠毒奸黠,咸萃一身,妖惡幻眩,卽其長技,佞辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨。濫躋崇顯,而擅行威福,孤負委寄,而專事欺蔽,脅制朝廷,詿誤當世。似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠令保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中事君不以其道,人臣之極罪也。象魏自在,慈旨嚴於鈇鉞,國言如沸,聖批明於日月,是所謂大夫國人,皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之偸薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,非大官而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻痛矣。李能權·金鍵,卽幺摩一武夫耳。俱以麤鹵之類,敢生奸濫之習,始以貪饕財貨,而腸肚相連,終焉排布黨援,而羽翼已成,千妖萬惡,一串貫來。李能權則妖態至發外貌,禍崇遂作始俑,工於狐媚,行事壹是狡黠,甚至狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戰手,雄閫貪虐之迹,行路皆爲掩耳。蓋此輩之伎倆,始於趨附不已,末乃跳浪無憚,此誠國朝以來所未有之變怪也,朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。噫嘻痛矣。宋能相之罪,可勝誅哉?犯悖之性,放縱之習,隱然自處以知禮,肆發無論之悖說,程子易傳,謂之籠罩,小學·近思錄,稱以胡亂,廡腏儒賢,偏加訾貶,甚至備要一書,無難詆斥,曰渾瀜儱侗,此誠斯文所未有之變也。昔在純廟,士論峻發,處分大定,吁彼權敦仁,敢生伸理之計,其所爲說,節節乖當,以至幾誤邦禮,此以不明示癉別,何以衛斯文而靖世敎乎?請宋能相逸名,亟施刊削之典。噫嘻痛矣。文慶愛事,措辭缺,答曰,不允。
掌令卓章昊啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之類,潛蓄凶憯之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處。雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。新除授大司憲閔致成,時在京畿驪州地,持平羅采五,時在忠淸道淸州地,請竝斯速乘馹上來事,下諭。答曰,不允。下諭事許遞。
正言李建春啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡惡,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自〈服〉遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,快正典刑。答曰,不允。
行兵曹判書李鶴秀疏曰,伏以歲籥載新,天休滋至,闡先烈於禰寢,聖孝克伸,奉徽號於長樂,隆養冞光,利禴告成,賀儀誕擧,臣民愴忭,中外惟均。仍伏念臣猥以無似,濫叨匪據,抗顔政席,遽已經年矣。才不逮心,隨事懵憒,手與器疎,到處齟齬,旣不能甄品敍勞,壓服人望,又不得按簿排格,平允物情,竟負簡畀之寵眷,徒被嗤點之四集,臣竊悚恧,不知措躬之所也。噫,以臣之材,度臣之任,初何敢爲向前承當之計哉?誠以分義至重,屢瀆爲懼,感激居先,微諒難守,而京察在邇,銓瓜將熟,黽勉因循,耐度此期,若免罪去,則當蒙順遞,臣所揣量,惟在是耳。今焉大政已過,醜拙畢露,雖幸聖度含垢,譴何不及,臣豈可晏然蹲仍,又妨賢路,自歸於貪恩饕榮之科也?且念臣之賤齒將迫八耋矣,引經告老,大防旣踰,飾巾俟符,餘景無幾,而惟是聖恩偏加,老馬爲駒,奕奕軒駟,載之佝僂,肅肅劍佩,將之䠥躄,道路駭笑,傍觀竊指。假使臣才器相副,足備奔走,自視其年,庶知廉隅,況已試蔑效,殘力殫竭,縱欲復冒,實無其說,則區區去就,不待臣辭之畢,而昊天曰明,必有以處之矣。至於疾病之狀,恐涉猥煩,不敢枝蔓,而蓋其弊精敗氣,耗費無餘,積勞宿憊,休息靡暇,輾轉沈頓,百症交侵,澌削綿綴,神息如線。若不早自調治,更事强策,則將與僅存之皮殼,而幾何不摧盡乎?玆敢披瀝衷懇,仰瀆崇嚴。伏乞聖明,俯賜諒察,特許鐫遞,回授他人,使天職無曠,私分獲安焉云云。答曰,省疏具悉。實病旣如此,所請依施。
忠淸監司沈宜冕疏曰,伏以三陽回泰,百祿鼎臻,顯冊追上於太室,先烈克彰,懿號加進於長樂,慈德益隆,準海之聖孝冞光,呼嵩之輿情胥欣。仍伏念臣愚魯之庸夫,倥侗之下品耳,遭逢明時,蒙被厚恩,年踰强仕,位踰卿月,涯量已踰,實乖器受之義,塵刹莫報,徒取尸素之譏,日夕兢惕,若隕淵谷。今此湖臬誤恩,又奚爲而及於臣身也?夫是職者,虞之岳牧,周之連帥,憚壓長吏而黜幽陟明,懷保生民而承流宣風,苟非威足以澄淸,才足以剸理,則其何以上副委寄之重,下效對揚之責乎?顧被八路方面,何莫非重,而惟玆湖西一省,內而咽喉於三輔,外而腹背於兩南,舟車之所轉漕而爲其要衝,商旅之所輻湊而又一都會。其俗詩禮,而先賢之遺風寢邈,厥土沃饒,而比年之歉荒荐臻,鄕塾稀絃歌之聲,風氣有澆漓之嘆,倉廒枵如而凋瘵轉甚,閭井蕭然而徵求愈急,全省五十餘州,無一完局,爲治之難,人皆謂最。是豈空疎如臣謏劣如臣者,所可苟然充擬,裒然擔夯也哉?噫,湖中臣之故鄕也,維桑維榟,卽是瞻依之所,某水某邱,亦嘗釣遊之處,今將高牙大纛,騰輝於閭里,金章紫綬,訑榮於父老,此誠臣志願之攸足,而猶此逡巡却顧,不敢遽爾承膺者,誠不可以私而蔽公故耳。玆敢披陳肝膈之懇,仰瀆崇嚴之下。伏乞聖慈,俯垂鑑諒,特遞臣所叨之職,回授可堪之人,以重藩寄,以安微分焉云云。答曰,省疏具悉。卿其勿辭,往欽哉。
獻納南鍾順疏曰,伏以臣姿性鹵下,見識疎闇,不足備數於淸朝任使之末,而濫通朝籍,出入經幄,臣每切兢懼,若隕淵谷。千萬不自意納言除旨,忽下於待罪館職之日,耳目之任,尤非臣巽劣之所可堪承,揆分量能,固不敢爲冒進之計。而臣未及聞命,下隷妄以臣在外,納告喉院,不得請牌。昨以他職行公,今忽在外,寧有是理,而分義則虧損無餘,臺體則貽羞不少,臣歷日思惟,秖切訟愆,迺於喉院問備之啓,至下該吏定配之命,臣萬萬惶蹙,直欲鑽地以入而不可得矣。恩雖感於薄警,義不容於泯默,玆敢不避猥越,仰瀆崇嚴。伏乞聖明,淵然深思,亟遞臣職,仍治臣罪,以肅朝綱,以安微分焉。臣方俟勘之不暇,何敢贅陳瞽說,而顧今歲籥載新,縟儀誕擧,連値廟宮展誠,固知淸燕少暇,而聖學不宜間斷,臣隣政合頻接。雖有日中不遑之時,豈無夜分乃罷之工?化晷漸舒,寸陰可惜。伏願軫三接之義,造九仞之域,是臣區區之望也云云。答曰,省疏具悉。於爾何有?勿辭察職。尾附,當留念矣。
癸丑正月十五日辰時,上御熙政堂。大臣·備局堂上引見入侍時,行都承旨南秉哲,假注書鄭顯德,事變假注書安時協,記事官金完植·李容殷,左議政李憲球,右議政金左根,備局堂上趙斗淳·徐左輔·李啓朝·李敦榮·金景善·李景在·姜時永·尹致秀·徐念淳·白殷鎭·徐憲淳,校理趙憲燮,掌令卓章昊,正言李建春,以次進伏訖。上曰,史官分左右。仍命大臣進前,憲球進前問候,各殿問候訖。上曰,次對爲之。憲球曰,一陽回泰,萬品昭蘇,此政我殿下克新厥德,用答景命之會也。臣敢以耿耿憂愛之衷,略陳瞽說焉。竊伏念殿下卽祚之初,尙在沖齡,擧國臣民,攢手屈指,日夕顒望者,唯在於聖工將就,聖治振勵,太平之期,翹首可待,而迄今五載之間,尙不免悠泛因循,國計民事,漸至於莫可挽回,臣於此,實不勝萬萬憂歎。夫翕受敷施,卽帝王之盛德也,而雖有翕受之名,如無敷施之實,則反不如初不翕受,適足爲害於治心之工焉。今殿下凡於群下之進言,設或有厭聞之說難從之請,有陳必納,無不虛受,而但退而默察,則言過時移,便若相忘。試就近日事言之,勉節儉則嘉納,而節儉了無其效,語振發則嘉納,而振發未見其跡,陳民隱則嘉納,而民隱日就危亡,抑近習則嘉納,而近習未聞畏戢,以至百度萬事,亦未嘗有擔着嚮治之心,未敢知殿下所以如是者,不幾近於訑訑拒人之歸乎?傅說之告高宗曰,非知之艱,行之惟艱,此言翕受之易而敷施之難也。伏覩近日講學是勤,無待加勉,而漸有成就之望,此爲修齊治平之本也。雖於燕閒之時,或召接儒臣,或延訪群僚,紬繹方冊,商確機務,以及閭里疾苦,稼穡艱難,人情物議,四方異聞,畢陳於黈纊之前,聰聽開發,智慮周徧,其效所及,固不可勝言,而翕受敷施之要,自然有得於是矣。顧今國家之事,便是毛髮皆病,固難一一枚擧,而最其財匱民窮,不但爲哀痛而已,用度則中外太濫,侈靡則大小成習,以至於封樁罄竭,愈往愈甚,苟求其不傷財不害民之源,則豈不以崇儉省費,爲目下之急先務乎?傳曰,上有好者,下必有甚焉者,先自殿下,務行儉約,以盡導率之方,益思奮勵,必圖矯革之道,則回危奠安,皆在於一轉移之間。伏願少垂澄省,懋哉懋哉。上曰,所陳諸條,無不切實,當銘念,而至於崇儉二字,非徒寡躬而已,上自公卿,下至吏胥如是,則豈非萬幸乎?出擧條憲球曰,昨年歲首,因特敎,有儒賢陞資之典,而前執義宋來熙,則時在居憂中矣。今其闋除已久,一體加資,以示朝家禮遇登崇之意,恐好,故敢此仰達矣。上曰,依爲之。出榻敎憲球曰,大臣身後爲其主祀者,苟非已參於仕籍之人,則錄孤調用,係是國朝常典也。故左議政臣李存秀之器量政事,故右議政臣金履喬之義理秉執,故左議政臣朴宗薰之文學才猷,俱以一時之彦,遭逢純廟盛際,竝躋承弼之列,而今其後嗣零替,不免有香火不給之歎,在朝家胥及逸勤之念,合有示意之擧。三相嗣孫與嗣子中,雖未及筮仕之年,待初仕有闕,次次收用恐好,故敢此仰達矣。上曰,依爲之。出榻敎憲球曰,贈吏曹參議臣李義淵,當群凶狼顧之初,辦一疏鳳鳴之擧,雖身被慘禍,幾乎湛族,而其秉執樹立之嚴,可以有辭於百世。至于正廟朝,屢蒙貤贈之典,聖敎若曰,布衣抗疏,字字腔血,彝倫以之不墜,凶賊以之破膽,予於李義淵見之矣。在今日繼述之道,更加崇奬,實爲彰善樹風之政。特贈正卿,兼施易名之典恐好,故敢此仰奏矣。上曰,依爲之。出榻敎憲球曰,凡於郡邑,觀其治理,公卿缺則以次選補,卽西京尙實之政,而我朝則不然,雖有屢典州郡,治績茂著者,始以蔭路推遷,則殆若有大防限,莫可前進,此實有欠於奬勸之義也。昨冬有前後別薦多點人抄入之敎,而繼下調用之命矣。臣意則勸之以爵賞,恐合於陞明揚能之政,而堂下正通,卽蔭官之峻選也,一經此職,衆望尤異。多薦中前牧使沈宜復,前正李昌在·吳顯相,竝特爲陞資,無論內外職,隨其相當窠,無礙收用似好,故敢此仰達矣。上曰,依爲之。出榻敎憲球曰,向於嶺伯疏批,有關問稟處之命,故發關兩道,使之報來矣。前錦伯疏繼又登徹,臣取見其兩本疏意,則不待回報,而亦可得其梗槪矣。稱以營廩而曰餘曰私者,可揣其立名之不正,而因此相辨,至於露章推上之境,非但極涉猥屑,忠厚之風,掃地無餘,壞了體面,羞及朝廷,是豈細故也哉?雖係恒定月俸,少涉嫌之端,則古之人輒多相讓,若將浼焉,而今也不然,反有此駭聽之擧。蓋其本情,雖出於互相激惱而然,而顧其處地則宰列也,官職則方伯也。乃以此細微之事,紛然交訐,未免爲胥失之歸,其在責備之義,不可但以慨然言。前忠淸監司李根友,慶尙監司洪說謨,竝施以譴罷之典。所謂廩餘之物,若自朝家,斷其是否,有若訟庭得失,則其將安而受之乎?在當之者,決知其必無是理。且朝家禮待之道,亦不可以不正之名,强分左右,以傷事體。兩邊已捧之數,竝令還收,同爲會錄,一以充餉簿虛,一以爲添付餉穀,而此乃陋規也謬例也。旣聞之後,不容仍置,自今爲始,一依舊規,永爲釐革,而待新道伯下去,詳細措處後登聞之意,分付,何如?上曰,兩道臣之事,不料朝廷之上,有此駭擧,貽羞極矣。依所奏施行。出擧條上曰,兩道臣之當初相持,是何物也?憲球曰,該道有詳餘米名色,卽詳定剩餘,而本非美事矣。又奏曰,昨冬下詢糴弊,八路列邑及四都所報,今纔都聚上來矣。說弊各有不同,啓達且係浩繁,不得不爛加商度,始可稟覆,故竊擬筵退後謹當以別單草記,而今因言端,有所陳達者。雖其査報中,觀於雜頉戶均分之請,則所謂頉戶二字,非但爲糴弊之巨瘼也,莫重軍政,亦皆因此而漸致紊亂,末由矯正,言念及此,誠極憂歎。固知近來戶摠,較前無減,分糶簽伍,宜無偏苦之患,而只緣人心多巧,法紀漸壞,無論某道某邑,其曰校院募入,則全付擧皆頉焉,其曰契坊所屬,則一洞擧皆頉焉。又或有各宮房田畓作者及鄕將·吏廳募屬者,則亦莫不蒙頉,而甚至於士夫家墓村農幕之間,夤緣頉免者,在在皆然。然則受還微布之民,其數幾何?由是而稍饒者,無不投托,至賤者,偏被其害。昔之一石受還,今爲幾包疊受,昔之當番徵布,今至幾名疊徵,軍糴如此,則他役可推,而怨咨相續,抑獨何辜?此弊之成痼,今已久矣。凡爲道伯·邑倅者,必無不知之理,而但不思所以防本塞源之道,因循置之,以至此極,臣實莫曉其何所以也。校宮及書院所屬,自有原額,士夫家墓直頉役,亦有定數,載在法典,此則一依通編施行,其外雜頉,一竝査刮,均排兩政,係是目下切急之務也。嚴飭八道道臣及四都守臣,使之關飭外邑,分還簽丁之節,務從均一,俾無敢如前襲謬之地。而第念此弊,湖西爲諸道之最,淸州爲湖西之尤也。近聞該邑,有福酒村名色,雖未知創自何時,夫福酒云者,卽華陽書院過享後,以其受嘏之酤,必致院長之所,每有定軍負送,故名其村曰福酒村,而苟欲免役,則皆願投入,一境之內,太半爲此村云。若有關於本院祀典,設有爲弊之大者,顧何敢妄自擧論,而今此福酒,卽不過致酤於院長者也。自本院雖定一人,優可行之,何必以是藉重,貽民邑無窮之弊乎?宜其洞革乃已,而如非啓下行會,則營邑奉行,亦恐爲難。自今爲始,福酒村則一一革罷後,凡係公役,依他均排,福酒則自本官定人上送,允合便宜。依臣所奏,一體擧行之意,分付湖西道臣,何如?上曰,軍糴均排之道,一從通編施行,福酒村名,依所奏革罷。出擧條上曰,革罷福酒村,則該邑軍政,稍可充足,而其無白骨徵布之弊乎?憲球曰,然矣。近來校院之募入,吏鄕之契房,在在爲瘼,而各宮房置庄之所,士大夫家入山之地,亦多此弊,甚至百餘戶大村全然頉役,而殘民之偏被其害,實由於此矣。又奏曰,城內及江底米商輩之糴賤販貴,係是都民賴活之本,而米價高低,雖曰隨時不同,如使貿穀之人,一或廢業,則市上之米,其將從何以出乎?近聞捕廳校卒輩,多有作弊於穀商處云,此必因昨年防納之察禁,憑藉侵漁,以至於此矣。究厥所爲,寧不萬萬駭惋?設使渠輩禁其防納之弊,米商興販,有何所關,而夤緣作弊,若是狼藉乎?此不可不洞禁乃已,這這探察,如有犯科之漢,則一倂嚴刑遠配,而不飭之捕將,亦難免重勘,以此意分付左右捕廳,何如?上曰,使之嚴加操束,而至於穀價,則無得恣意高低之意,亦爲嚴飭,可也。出擧條憲球曰,登科十年人陞六,自是法典,而今亦有限滿當陞之人云,依例陞六之意,分付該曹,何如?上曰,依爲之。出榻敎憲球曰,守令之受由上來也,皆有帖移,而近來則當者受來,或不付該曹,雖値促敎之時,輒有見漏於催促之中,坐抛邑事,以致瘝曠之害,揆以常法,極涉駭然。自今爲始,另爲嚴飭,令該曹糾察論勘之地,而見今春務漸殷,上京守令及新除未下直守令,竝令斯速下送,何如?上曰,依爲之。謂以還官,而不卽下去,道臣,隨現論罷,可也。出擧條上曰,催促則輒云下去,而久不下去,是何道理乎?憲球曰,或因事故而留滯,或待新延之來而然矣。又奏曰,顧臣賤齒遽及引年,聖念特推於優老,月初,以衣資食物,俯賜臣夫妻,恩數曠絶,闔門爲榮,久切惶感。念臣於此,竊有所冀倖處分者,以材則底蘊畢露,以病則危厲疊現,昨秋再龥,未蒙恩諒,義分是懼,不敢更瀆,淟涊蹲冒,今已周歲于玆矣。毫蔑稱塞,只增辜負之罪,而癃痼則痊可無望,事爲則句檢轉艱,雖有此黽勉之趨造,一番彈束,輒有一番委頓,顧以見狀,雖欲强其所不可强,其可得乎?今於威顔咫尺之下,嚴畏居先,雖未敢悉暴衷懇,伏乞聖明,特垂憫恤之恩,俾蒙生成之澤,千萬顒祝。上曰,向來疏批,已悉予意,今日如是,不勝慨歎。此豈卿可去之時乎?勿復辭巽。憲球曰,臣遭値盛際,得蒙隆恩至渥,豈欲崇飾虛讓,爲此冒瀆之不已哉?第今賤齒旣多,萬無擔夯之望,故冀蒙體諒矣。上曰,卿之筋力,尙今康健,何可釋負乎?左根曰,防穀卽春秋所稱遏糴也,而國之大禁也。水旱所被,不無淺深,則年形所成,亦有優劣,自不得不互相貿遷,濟其緩急。而近來方伯·守令,諉之以各爲其民,在一路則防一路之穀,在一邑則防一邑之穀,立視四隣遑汲,而莫之恤者,已非仁人之政。而況都下百萬民口,旣無農作之功,所須者,惟舟車轉輸之相續而已,一日不至,則有一日之急,二日不至,則有二日之急。爲方伯·守令者,豈不知此個事勢,而姑爲此曲營私譽,罔念大體也耶?此事之前後提飭屢矣,而開春氷釋以後,都下艱食之憂,不容不爲及今備禦之方。如或有不有全飭,私自防閉之邑,而入於傳聞,則道臣譴罷,守令竄配之意,措辭知委恐好,故敢此仰達矣。上曰,都民資生之道,專在於是,卿言萬萬切當,各別嚴飭,可也。出擧條上曰,自其道內,各自防穀乎?左根曰,稍豐之邑,莫恤隣境,而使不得貿遷矣。上曰,如是則民何以聊生乎?左根曰,都下之民,擧皆不耕而食,故所須者,四方轉輸之穀,若至防遏,則無以足食矣。上曰,向來湖南漕船之事,何爲而然耶?憲球曰,燒火云矣,而恐是作奸之致耳。上曰,若於夏間裝載,及期輸納,則豈有拖至冬抄之理乎?且秋大同,本非法例,則豈可如是也?憲球曰,近來或因凶年,未及準捧,以致過限裝發,而因爲襲謬矣。上曰,一以春大同爲之,而惟歉荒之邑,許移秋大同,此後則犯科者,當用一律矣。憲球曰,筵退後當別般關飭矣。上曰,不唯此耳,上來之船,比比臭載,此豈可諉之適然乎?憲球曰,近來人心巧僞,船格輩售此奸計,亦宜到底嚴束,俾杜後弊矣。上曰,無論某邑,過限裝載,則該邑守令論罷,作奸之船,亦施當律,可也。上曰,大臣就座。秉哲曰,諸宰奏事。斗淳等曰,無所懷矣。秉哲曰,正言李建春,無端進前,擧措失當,有損臺體,推考,何如?上曰,生疎所致,安恕。秉哲曰,臺諫所懷奏之。掌令卓章昊奏曰,臣本遐土賤品,濫廁臺端,至登前席,固當罄竭所懷,粗效陳勉之義,而爲治之要,莫先於學,進學之效,莫如待賢。見今三陽回泰,萬品漸始,政接賢士開學之時也。隻日之對,三晝之接,自有程度,不可休廢,則聖學日就高明,治化自底隆熙,伏願懋哉懋哉。上曰,所陳甚好,當留念矣。出擧條秉哲曰,玉堂所懷奏之。憲燮奏曰,夫君德成就,講學是已,講學之方,必䙡悠久而不息,苟或一念間斷,則便非學也。臣於昨冬竊覸我殿下睿智卓越,聖旨奮發,法講召對,課日晉接,向學好問之誠,逈出尋常,不勝欽仰攢頌。仍伏念鄒書,今幾溫習,思傳,行將繼講,今歲春舒,特許開講,終始克勤,持之以悠久,行之以剛健,克造乎緝熙光明之域,則爲堯爲舜,亶在是矣。惟聖上懋哉懋哉。上曰,所陳切實,當留念矣。出擧條上曰,史官就座,仍命大臣先退。又命退,諸臣以次退出。
上在昌德宮。停常參·經筵。
備忘記,江華留守洪祐喆下直,長弓一張,長箭一部賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,右副承旨李維謙,今日不爲仕進,卽爲牌招,何如?傳曰,允。
勸農綸音。王若曰,國之本在民,民之本在農,農之本在勤,未聞不致人力而能致豐年,此勸農之所由作,而王政之所由先也。嗚呼,生民之艱難久矣,困瘁極矣,其所以安其業樂其生者,無農若也,而顧今三陽載屆,萬品將蘇,政是卽田耕作之時也。前秋失稔,果不流離歟,窮蔀喫貧,亦不捐瘠歟?田疇無陳廢之患歟,錢鎛無勞苦之歎歟?貧富相須,則力足以紓也,有無相資,則農時可不失也。至若耕斂補助之責,長吏在焉,予方董飭之矣。而一或夤緣剝割,使不得奠居,則階前萬里,其將明矣,手裏太阿,本自無私。唯我赤子,亟圖安集,服田力穡,祗迓有秋之慶,俾獲如京之美,少紓予九重宵肝之憂。
兵曹判書金學性疏曰,伏以先烈追闡,孚利禴於圭瓚,慈徽加隆,光聖孝於琬琰,昕庭臨賀,暘域同慶。仍伏念今臣所叨,卽夏官掌邦政者也。誤恩遽加,召命荐降,龍光所及,豈不誠激榮耀,而國之大事在戎,藉無疆場之虞,所以備禦爲陰雨備者,其責者本兵管轄三營之貔貅,進退八方之韎韋,握銓衡則倣乎天曹,掌金穀則亞於地部,苟非鈐束嚴於節制,鑑識明於甄別,而才優於支調,威足以塡撫,莫宜居之。臣於數事,無一攸當,而不問材器之稱否,一朝畀之,不少留難,未敢知殿下惟簡之衷,奚取於臣而然也?畢竟僨誤,猶屬向後,而恩旨一頒,識者之竊笑,軍情之解體,誠所謂不見是圖,在聖人任官惟賢之政,得無舛乎?且臣之震惕不自安者,臣本卑鄙,無他技能,而偏被三聖朝鴻慈,素門平進,身都華顯,久荷邇密之寵,厚招竊吹之譏。逮我聖上光御,遭逢淸明〈之〉化,陪奉講對之筵,前後恩造,與天無極,而若問何事之可稱酬塞,則臣亦茫然不知爲對。天鑑之明,豈或未燭,而譴斥不加,簡畀彌隆,雖古名碩號稱通才者,蔑以加此,臣以何術,昧知足之戒,冒抗顔之恥哉?匪其人而授之則謬,匪其任而冒之則褻,臣旣上爲朝廷惜名器,又不能不下而爲臣身私憂也。嚴召雖急於受符,私義較切於循墻,不揆逋慢之悚,冒陳披瀝之懇。伏乞聖慈,俯垂諒察,亟遞臣新授之職,以幸公私,不勝大願云云。答曰,省疏具悉。卿其勿辭行公。
敎江華留守洪祐喆書。王若曰,保障以晉陽爲歸,予難是任,居留自宋朝而設,卿惟其人,特畀豈徒然哉?委寄得其重耳。惟卿,義同休戚,世篤忠貞,處事也周便慈詳,蔚有宰相風度,稟性則忠厚謹愼,可見古家規模。參佐銓衡,旋縻芹宮之淸望,旬宣畿輔,尙傳棠舍之風謠。眷彼水心一營,卽是海口重鎭,形便則金城天府,險阻是憑,積峙則錢穀甲兵,責任斯重。倉儲易致虛耗,按簿書而誰釐?軍額每多散亡,待才諝而可整。玆授卿以江華留守兼鎭撫使,卿其祗服寵命,克恢弘猷。不待台司之剡章,委畀逈出常格,可喜春堂之奉檄,圖報宜倍餘人。於戲,丙年之宿恥難忘,宜有湔雪之壯志,甲津之舊蹟入矚,寧忽備陰之良圖?故玆敎示,想宜知悉。副修撰臣成載球製進
癸丑正月十六日辰時,上御熙政堂。下直守令·邊將入侍時,右承旨李,同副承旨金元植,假注書李允敏,記注官白宗逵,記事官金完植,以次進伏,礪山府使李重根等,進伏楹外,邊將等序立階下訖。上曰,史官分左右。奏曰,守令使之進前乎?上可之。重根等進前奏職姓名,以次退出訖。元植奏曰,邊將則使宣傳官奏職姓名乎?上可之。宣傳官以次奏職姓名訖。奏曰,宣諭何以爲之乎?上曰,出去爲之,可也。守令·邊將以次退出。上曰,史官就座,仍命退,諸臣以次退出。
上在昌德宮。停常參·經筵。
備忘記,三陟營將李,美錢僉使金龍弼,乶下僉使金興祿下直,各長弓一張,長箭一部,片箭一部,筒兒一箇賜給。
兵曹啓曰,來二月初三日,大駕詣景慕宮齋宿,初四日春享大祭親行時,隨駕營門,當爲磨鍊矣。禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍三哨·馬軍四哨,訓將率領爲先廂,訓局步軍三哨·馬軍三哨·兩營騎士各一番,御將率領爲後廂,禁軍三番爲之,留陣摠使爲之,留營置之。
傳曰,今番春節,民生艱難,比昨秋當倍之矣。各道春巡,姑爲停止,以紓一分民力事,分付。
傳曰,日前以田大同事,已有所筵飭矣。舟橋遲滯之弊,不可不念,今年則勿待幸行取稟,卽爲分道,各該邑使之趁時裝載,而若或有過限發船中間逗留之端,當該守令及領將,斷當嚴處,以此意分付。
傳曰,近來場屋之弊,不一而足矣。前後申飭,不啻截嚴,而每經一番科試,輒失一番人心,國綱所在,豈容若是?雖以武擧言之,開封之籍,靡弊不有,種種入聞者矣。今番則各須知悉,極意秉公,務盡對揚之道,而如或復踵前習,一任淆雜,當該文武試官,施以當律,廟堂,以此意知委京外。
弘文館啓曰,修撰鄭錫朝,呈辭出去,下番闕直,事甚未安。修撰金炳溎,副修撰成載球·黃鍾顯,卽爲牌招,推移入直,何如?傳曰,允。
以修撰金炳溎,副修撰成載球·黃鍾顯牌不進罷職傳旨,傳曰,只推。
禮曹啓曰,皇壇壇上及祭器·等物,每年孟春,戶·禮曹堂上奉審事,曾有定式矣。今正月二十七日,臣曹與戶曹堂上,進去奉審後稟處,何如?傳曰,允。
武臣堂上朔試射試所啓曰,今日試射時,御營廳千摠李邦鉉,無緣不參,依承傳罷職,何如?傳曰,允。
上在昌德宮。停常參·經筵。
傳曰,明日出宮門路,以協陽門爲之。
備邊司啓曰,各道春巡停止事,命下矣。京畿陵·園·墓所與北關各陵寢春奉審,依例令各其道內秩高守令替行,何如?傳曰,允。
吏曹口傳政事,以李鍾愚爲兵曹參知。
兵曹口傳政事,以吳晉泳爲兼內乘。
備邊司啓曰,卽見濟州牧使白希洙年分狀啓,則以爲,濟州勝於旌義,大靜遜於旌義,統論三邑,足爲免歉,而新舊還之一時竝督,恐傷民力,舊還姑爲仍停云矣。島農免歉,民力可紓,今若以少康,竝督新舊,則恐非懷保之政,舊還,依近例許令仍停,何如?傳曰,允。
又啓曰,各道糴弊矯救,別單啓下後行會事,纔已筵奏矣。別單修正以入,〈而〉第念軍田兩政,亦係民隱,則爲道臣者,備陳矯救之方,固所不可已者也。但今番下詢,先及糴弊,故六道·四都只陳糴弊,而惟獨兩西,竝擧軍田兩弊,此則置之,何如?傳曰,允。
又啓曰,貢市人詢瘼事,命下矣。取見其所懷,則苧布廛市民等以爲,外邑各祭所用苧幣之以大同米會減者,令禮曹作貢,使矣廛擧行事也。禮幣之外邑備用,自是舊規,而廛民之有此呼冤,極涉畏屑,置之。立廛市民等以爲,各色緞綃及大紋布白絲等屬,卽矣廛市案所載,而至於大紋布,今未知古是何物,徒存虛名,洋貨之有紋者,盡屬於矣廛事也。該廛凋殘之弊,雖或緣於洋貨之漸熾,所謂洋貨,不無繭織·綿織之別,而槪是多年帽廛民所賣之物,則何可因大紋布之名,不辨其繭與綿,而遽許有紋之屬乎?然亦不可無軫念,從今以後,繭絲有紋者,則係是緞屬,許屬立廛,綿絲各種,則自前是帽廛物種,使之專管買賣。而至於洋木之與木廛互賣,洋紬之與紬廛互賣,已有各年稟覆及題施者,以此申飭於該署,俾無他各廛更侵之弊。靑布廛市民等以爲,各色氈屬,旣在市案,而兼有進排之役,落本甚多,與西洋各種亂賣之弊,一體禁斷事也。洋屬亂賣之禁,雖無以許遞,氈私賣之弊,捧甘法司。鞋廛市民等以爲,乾鞋油鞋,本是矣廛專管之物,而一自通共之後,業無所賴,破廛渙散,迫在朝夕,特復舊規,專屬買賣事也。課歲呼籲,尙不許施者,以其無啓下文蹟,而入於通共故也。到今廛樣凋敗,應役自如,不可無別般軫念之擧。只以油鞋一種,許作主物,俾禁亂賣,則在應役之廛,足可蘇弊,在散賣之民,不至失業,依戊寅節目施行之意,捧甘該署·該府。月外廛市民等以爲,都賈亂賣之弊嚴禁事也。都賈之弊,自有法禁,依願甘飭。漆木器廛市民等以爲,街路雜市之買賣新木器者,一切嚴禁事也。雖非許禁之物,新舊之器,各有其市,以無相侵奪之意,亦爲申飭,何如?傳曰,允。
奎章閣啓曰,守宮閣臣檢校直閣吳取善,待明朝牌招,何如?傳曰,允。
御營廳啓曰,本廳軍色從事官趙在應,身病甚重,勢難察任,改差,何如?傳曰,允。
吏曹參判尹穳疏曰,伏以三陽回泰,百祿鼎新,顯冊追上於禰寢,徽號加隆於慈殿,聖孝冞光,群情胥欣。仍伏念臣猥叨銓銜,居然月屢易而歲又改矣。顧臣庸陋,何嘗一毫近似於見職,而拜命之初,略控情實,未蒙恩諒,淟涊冒據,間或代斲政席,莫掩瘡疣,亦又屢違召命,徒切兢惶,只有求解一念,未嘗食息暫忘,而始焉京察有期,旋因賀班在卽,未敢言私,式至于今,恬若固有,罔念溺職之譏,蹲而不去,未免妨賢之歸,每自循省,無所容措。且念臣受氣脆弱,素多貞疾,居常凜綴,形殼徒存,不能與恒人齒,卽同朝之所共諒,而自知不堪於陳就亦久矣。近値日候之不調,寒感外肆,痰癖內凝,頭目暈眩,而茫如墮霧,胸膈澎亘,而堅於頑石,重以上嗽下泄,諸症迭發,委頓床笫,寄命刀圭。縱使臣無疾力强,決不當虛縻重任,自速瘝曠之辜,況今目下病狀,一倍添劇,時日之內,彈束無望,玆敢冒陳衷懇,仰瀆崇嚴。伏乞聖明,俯垂鑑諒,特遞臣佐貳之銜,以安私分,不勝云云。答曰,省疏具悉。所請依施。
上在昌德宮。停常參·經筵。
大駕詣永禧殿入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣儲慶宮入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣大院君祠宇展拜,還入幕次後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
傳曰,儲慶宮展拜時,百官行禮置之。
傳曰,恩彦君祠宇展拜矣,該房知悉。
傳曰,吏曹參判·吏曹參議有闕之代,前望單子入之。
吏曹堂上前望單子入之,參判南獻敎,參議趙道淳落點。
政院啓曰,卽者義禁府都事來言,今日動駕時衛外擊錚罪人洪顥欽等八人,移送秋曹云矣,敢啓。傳曰,知道。
奎章閣啓曰,大駕今已還宮,守宮檢校直閣吳取善,依定式減下,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而動駕相値,不得設行之意,敢啓。傳曰,知道。
吏曹參議沈承澤疏曰,伏以臣忝叨見職,已數旬于玆矣。間有一再代斲之時,曷嘗一分可以堪承而仍冒也哉?惟以奔走竭蹶,粗效陳力之義而已。第臣稟質脆薄,痰癖成痼,撐亘於腰脅之間,聚散無常,朝晝之際,換節之交,若少失將攝,則發輒如期。自日前政席退後,觸冒寒威,一倍添劇,眠啖全廢,動作俱妨,時月之內,萬無痊可之望。以若見狀,束帶供職,非可擬議,徒戀榮寵,罔念瘝曠,則臣罪尤大,此臣所以仰首呼籲於仁天之下,冀有以煦濡生成之澤者也。況今蹕路已戒,而未參陪扈之列,尤增悚蹙之私。玆敢不避猥越,仰瀆崇嚴。伏乞聖慈,俯垂矜諒,亟遞臣吏曹參議之任,俾便公私云云。答曰,省疏具悉。所請依施。
癸丑正月十九日辰時,大駕詣永禧殿展謁,仍詣儲慶宮·大院君祠宇·恩彦君祠宇展拜擧動入侍時,行都承旨趙台淳,左承旨沈敦永,右承旨李,左副承旨金炳雲,右副承旨李維謙,同副承旨金元植,記事官李崙夏·徐相至·李容殷,直提學鄭基世,檢校直閣金德根,檢校待敎李秉文·金炳國·金輔鉉,待敎李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調趙台淳,進前問候訖。仍出協陽門外,通禮跪啓請降輿乘輦,上降輿乘輦,由肅章門·進善門,出敦化門,進發至永禧殿紅箭門外下輦所。通禮跪啓請降輦乘輿,上降輦乘輿,由東夾門至齋室門外。通禮跪啓請降輿,上降輿入齋室。展謁時至,通禮跪啓請出次,上改具冕服以出。台淳跪進圭,上執圭,入就版位,行四拜禮,陞詣殿內奉審訖。還出神門外,上釋圭,台淳跪受圭,上還入齋室。傳曰,儲慶宮展拜時,百官行禮置之,先後廂軍兵,路上留駐。出傳敎傳曰,隨駕與留陣軍兵,令各其營乾犒饋。出傳敎移發時至,通禮跪啓請外辦,上改具翼善冠·衮龍袍,出齋室門外。通禮跪啓請乘輿,上乘輿出東夾門,至降輿所。通禮跪啓請降輿乘輦,上降輿乘輦,進發至儲慶宮大門外下輦所。通禮跪啓請降輦乘輿,上降輦乘輿,至齋室門外。通禮跪啓請降輿,上入齋室,問安勿爲之事下敎。展拜時至,通禮跪啓請出次,上出次,入就版位,行再拜禮,陞詣宮內奉審,還入齋室。傳曰,諸司預備。出傳敎通禮跪啓請外辦,上出齋室門外。通禮跪啓請降輿乘輦,上降輿乘輦,進發至大院君宮西門外降輦所。通禮跪啓請降輦乘輿,上降輦乘輿,至幕次前。通禮跪啓請降輿,上降輿入幕次,問安勿爲之事下敎。展拜時至,通禮跪啓請出次,上出次,入就版位,行再拜禮,陞詣祠宇奉審,還入齋室。傳曰,恩彦君祠宇,亦當展拜矣,該房知悉。出傳敎仍步詣恩彦君祠宇門內,行再拜禮,還入齋室。少頃,通禮跪啓請外辦,上出次。通禮跪啓請乘輿,上乘輿,出宮南門降輿所。通禮跪啓請降輿乘輦,上降輿乘輦,進發至敦化門,由進善門·肅章門,至協陽門外。通禮跪啓請降輦乘輿,上降輦乘輿,入協陽門內。兵曹判書李鶴秀跪稟放仗,台淳請出標信解嚴。上由宣化門還內,諸臣以次退出。
上在昌德宮。停常參·經筵。
藥房都提調金興根,副提調趙台淳啓曰,殿宮展拜,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政·右議政無時急稟定事,不得來會云矣,敢啓。傳曰,知道。
沈敦永啓曰,右承旨李,同副承旨金元植,今日不爲仕進,竝卽牌招,何如?傳曰,允。
傳曰,自明日,日講爲之。
以右承旨李,同副承旨金元植牌不進罷職傳旨,傳曰,只推。
傳曰,向日異樣船之來泊也,萊府與統營狀啓,或請罪,或不請罪,未知各有所據而然乎?不可不一番定式,自廟堂條例行會,更無疑眩擧行之弊。
傳曰,在外玉堂許遞,與經筵有闕之代,政官牌招開政,如有違牌,勿爲呼望。
政院啓曰,卽者刑曹郞廳來言,擊錚罪人洪顥欽等,當爲捧供,而判書尹致秀有身病,次堂例不得擧行云,判書卽爲牌招,何如?傳曰,允。如有違牌,勿爲呼望。
有政。吏批,判書金箕晩,參判南獻敎,參議趙道淳進。以朴珪壽爲修撰,李敦永爲判義禁,金輔根爲知經筵,李祖文爲博川郡守。再政。以羅采奎爲掌令。兼春秋二單羅時鏞·具相殷。贈吏議李義淵贈吏判例兼,忠節卓異,特贈正卿事承傳。奉常副奉事單朴尙燁。贈吏判李相衡〈贈〉左贊成例兼,判義禁李敦榮考,政事冊無。
兵批,致仕奉朝賀單李紀淵。
禮曹啓曰,大報壇祭享,每年三月上旬內擇日設行事,曾有定式矣。吉日,令日官李秉洪推擇,則上旬內連値拘忌,只初日勿拘齋日事,已有正廟朝受敎,以初三日定行,而初雖以親祭磨鍊,亦多有攝行之例,今番則何以爲之?敢稟。傳曰,攝行磨鍊。
上護軍李紀淵疏曰,伏以三陽肇祚,天休滋至,朱絃升歌,奉顯冊而展慕,瑤牒揚徽,頌慈德而騰賀,聖孝冞光,群情胥忭,而臣屛伏郊坰,遙瞻雲天,戀結悚蹙,無地自容。仍伏念臣罪萬死,臣情再籲,而我殿下山藪包荒,曲賜寬宥,不惟不加之罪,乃反恩諭諄複,開釋備摯,有若臣可已而不已者然,臣於是辭竭意沮,皇皇如窮,人無所歸,而病添一病,日甚一日,幾何不爲不瞑之鬼也。第今日告退之擧,卽先輩知止之義,則求諸天理,允合人情。夫人情者,聖王之田地也,天理者,萬化之本源也,臣安得宜休不休,欲强難强,甘自歸於天理人情之外哉?屢瀆縱涉於抗命,積誠庶期於回天,臣之所以不得請則不得止者然矣。蓋賤疾轉到極處,禮防莫可壞了,則恩若徼於異數,事有據於恒規,雖欲可已,其可已乎?噫,臣世臣也,世受國恩,至於臣身,而歷事四朝,方當聖化郅隆之日,凡內外忠志之士,莫不忘身效力,而臣獨老病且死,不能爲役於鞭策之下,每中夜嗚咽,淸淚交逬。況前後昭晰之恩,終始全保之澤,山高海闊,曠絶今昔,臣之一身,非臣之有,尙何敢違拂如天之德意,忍作明時之便訣,而旣無一毫仰報之效,徒積萬殞難贖之孽,有志莫伸,無面可顯,竟不免孤負而退,臣情到此,亦云哀矣。伏乞聖慈,軫經訓之不可不遵,諒至願之不得不遂,快許休致,俾卒成就,則臣生當頂手祝聖,死當殞首結草,以圖不報之報云云。答曰,省疏具悉。前後批旨,已悉予不忍捨之意,而今者苦懇又如是。耆舊休退,雖極悵缺,一向相持,反非禮使之道。所請三字銜,特爲許施。
黃海監司金鍏疏曰,伏以邦運泰回,茀籙鼎臻,聖德追頌於純廟,徽號加上於東朝,穀日載選,縟儀誕擧,臣民慶忭,中外惟均。仍伏念臣稟姿素是疎迂,處事每欠詳密,內而冗漫之任,外而字牧之務,尙懼其不能稱塞,況是方面重寄,尤豈臣所敢承當者哉?一自忝叨見職,夙夜兢惕,區區所自勉者,惟當恪守規度,克殫旬宣,粗效報答之誠矣。第臣精力與年耗竭,事爲隨處乖錯,黜陟臧否,法意莫重,別飭且嚴,而臣不能精白對揚,糴政詢問,恩綸渙發,德意誕宣,而臣不能趁限修啓,上以孤君恩,下以壞臣分,論其罪犯,合置何辟?聖度天大,所失有關綱紀,薄警特寬問備,如臣無似,何以得此?惶汗浹背,感淚被面。且以鳳山前郡守臣金在田自列之章觀之,曩臣啓罷自歸誣罔之科矣。然而臣則只見其發行報,未見其請由狀,故竟至按例論罷,卽不獲已也,營邑之文蹟自在,從可以不辨而自辨,此猶細故,今於臣訟愆俟勘之地,有不敢張皇煩瀆。噫,事上以誠,卽臣之大願也,而由前之不誠如此,奉職惟勤,卽臣之苦心也,而由後之不勤又如此,來莅纔爲半載,瘡疣不啻百出,今若不思實暴,冒據匪據,則臣身狼狽,猶不足恤,在聖上委畀之重何也,在全省奠接之方,又將何也?玆不得不冒控血懇,仰瀆崇嚴。伏乞聖慈,特降威罰,亟遞臣所帶之職,以重藩任,以安微分焉云云。答曰,省疏具悉。問備屬之過境,卿其益殫旬宣之責。
癸丑正月二十日辰時,上御熙政堂。藥房入診入侍時,都提調金興根,副提調趙台淳,待敎李容殷,記事官李崙夏,記注官白潤鶴,記事官徐相至以次進伏,醫官鄭有曾·金有鼎·李鎭夏·黃道淳進伏楹外訖。上曰,史官分左右。興根進前奏曰,日昨終日勞動,今日朝氣陰寒,聖體,若何?上曰,一樣矣。各殿問候訖。興根曰,醫官待令,使之入診乎?上可之。有曾等以次進候,退伏楹外訖。興根謂醫官曰,脈候詳爲奏達。有曾等起伏奏曰,脈候左右三部,調均矣。上命醫官先退。興根曰,臣於閤外,伏覩傳敎下者,自明日將更始日講,下情不勝欣祝矣。仍奏曰,臣於前多作鄕行,且長時淹病,常在郭外,一未進參講筵,恒切惶悚。且昨月賜饌,卽孟子畢講後宣下於參講諸臣者,而至及於臣,臣雖祗受,以病未登筵之踪,混被異數,甚涉惶愧矣。上曰,何論參講與否?所以賜大臣者也。興根曰,孟子進講時未登筵,故有此仰達矣。上曰,以病患之故,自然不得參矣。興根曰,病情終未快差,長不惺惺矣。上命史官就座,又命大臣先退。仍命退,諸臣以次退出。
上在昌德宮。停常參·經筵。
傳曰,當該注書推考。
弘文館啓曰,新除授修撰朴珪壽,卽爲牌招察任,何如?傳曰,允。
以修撰朴珪壽牌不進罷職傳旨,傳曰,只推。
備邊司啓曰,統制使李膺緖,以東萊龍塘浦前洋漂泊異樣船一隻,不勤守護,有此問情前自行,該鎭將及東萊府首吏鄕嚴棍之意,左水使張寅植處申飭,而左水營軍官,亦爲棍懲,伏俟重勘事狀啓,纔已啓下,而傳敎中有曰,向日異樣船之來泊也,萊府與統營狀啓,或請罪,或不請罪,未知各有所據而然乎,不可不一番定式,自廟堂條列行會,更無疑眩擧行之弊矣。曾於正廟丁巳,以似此統啓之不遵受敎,有違定式,至蒙嚴敎,還送原啓。且近年庚戌,因大臣筵奏,以異樣船瞭望與去來之報,固不當疎虞,而至於問情一事,此與遇風漂泊之船按例問情者,大有異焉,言語不通,文字不同,非文非言,何以問答,而若或近泊登陸,則亦不可任他。雖手喩意會,必盡其探察覘知之道,而若其浮在近洋之時,我人之乘船逼近,易致彼人之惹起疑慮,爲其捍禦,遂使刃放丸,固其勢也,明知其無益於事,而徒致傷害之境,則決不可輕犯而遽行矣。彼船近泊之外,勿爲問情等事,亦不可因此而疎虞於望察之意,已有定式,則今此統啓中,各該鎭將與軍官吏鄕推治云者,雖出於重邊政之意,今其異船,旣不通言語文字,則問答無術,固宜任他回棹,而如是論啓,揆以定式,反涉不審。原啓本還下送,該帥臣李膺緖,從重推考,仍以此意,更爲提飭於沿海各道道·帥臣處,以爲申明定式之地,何如?傳曰,允。
刑曹啓曰,取考擊錚人等原情,則中部童蒙許喜林,爲其父楠殺獄稱冤事也,審理屬耳,今姑置之。軍威幼學洪顯欽爲其父履遠定配請放事也,所坐不重,到配已久,參酌放送。北道布商金成淑等,開城府布廛勒捧稅錢,乞令禁斷事也,前因該府布廛人等鳴冤,令本府決處事,覆啓蒙允,而今此北商之若是稱冤者,於渠必有可原之端而然,更令守臣,從長決給,俾無更籲之弊。尙州驛民安錫龍等,洛江收稅,乞令依前還屬於本驛事也,四件外事,而苟如爰辭,宜有稱冤,令本道詳査決處,俾爲殘驛支保之道。咸興良人金錫履,其庶弟錫鼎,私造神主,稱以奉祀,暗生奪嫡之習,乞令刑配以懲事也,難準一邊之言,令本道詳査狀聞後稟處。淸州幼學朴敬秀,爲其九代祖弘耇復官爵事也,事在久遠,勿施,何如?傳曰,允。
慶尙監司南秉哲疏曰,伏以駿烈追闡於太室,圭瓚薦誠,鴻號加隆於慈殿,琬琰揚徽,準海之聖孝冞光,呼嵩之群情胥悅。際伏奉恩誥,以臣爲嶺南觀察使者,臣誠聞命惝怳,歷屢日而莫知爲計也。臣眇末一書生耳,早竊科第,偏被洪造,通籍十數年間,外內揚歷,罔非踰濫,而邇來華貫榮途之左兜右攬,尤豈臣涯量所可企及,才具所可堪夯者哉?積薪之譏,濫竽之懼,已不啻如集木而臨淵。況又方面之職,不但已試而蔑效,舊愆不泐,餘懺自在,而復諉奉檄之榮,罔念覆轍之戒,建高牙樹大纛,揚揚爲刺史事,則臣雖無恥,人將謂何?且嶺南,巨藩也,梯航委輸,而國計之贏絀係焉,甲兵庋儲,而邊政之緩急恃焉。其地則揚徐也,其俗則鄒魯也,而樁杙穿穴,綢繆荒廢,民生底于困瘁,風習轉爲澆訛,苟非威望足以彈壓,才諝足以剸理者,〈則〉此時承宣之責,恐非夫也妄自扮做,如臣迂疎謭劣百不肖似,豈獨自知甚明?抑亦聖鑑之所已照燭,臣焉敢誣也?委畀甚重,承當無望,玆敢略陳衷懇,仰瀆崇嚴。伏乞聖明,俯垂鑑諒,亟遞臣新授之職,使藩寄得重,私分獲安焉云云。答曰,省疏具悉。卿其勿辭,往欽哉。
吏曹參判南獻敎疏曰,伏以玉曆鼎新,天休滋至,寶牒賁刻,聖孝冞光,凡在八域含生,鼓舞慶忭,曷有其極?仍伏念臣居官任職,無一可取之狀,非但自知甚明,抑亦同朝見諒。猥蒙四聖朝洪造,淸官美秩,踐歷殆遍,幈幪拂拭,與天靡屆,辜負僨敗,無地自容。迺者迫於嚴命,重入脩門,已違臣所自劃者,而天官佐貳之除,忽下於屛蟄之中,開政有命,義難違傲,雖不得不張皇出肅,揆以循墻之義,益不知措躬之所矣。噫,是職也,地望最峻,遴選尤別,故自古名碩,當世雋英,苟縻此銜,無不却顧巽避者,非直爲廉防然也,誠以銓注之與聞,臧否之辨別,有非人人所可能耳。如臣駑下而重以膏肓,閑漫之職,猶不可强策,淸要之任,尤何以承當?臣曾叨三銓,冒昧出膺,則今何敢費辭猥煩?自歸於飾讓之科,而秩愈隆而責愈重,寵太過而戒太深,此臣所以彷徨躑躅,殆若淵谷之在前者也。且臣素有水土之祟,仍成咳喘之證,尋常酬接,前忘後失,咫尺行步,左顚右躓,奄奄無陽界上意,以若形狀,趨走之禮,無望自力,負乘之懼,更添一病。臣竊自料,與其竭蹶婪進,累聖簡而招物議,無寧逡巡退伏,遂初心而調宿疴。玆敢短章陳籲,仰瀆崇嚴。伏乞聖明,俯垂鑑諒,特遞臣所帶職名,回授可堪之人,俾公器無褻,私分獲安焉云云。答曰,省疏具悉。卿其勿辭行公。
吏曹參議趙道淳疏曰,伏以臣於病伏涔涔之中,伏見吏曹參議前望下者,以臣名竄列其中,至蒙恩點,臣不覺竦然而驚,惕然而懼也。夫六部之設,天官爲首,參佐於此,地望尤別。淸選之與聞,通塞難愼何如,享帖之專管,塡差嚴重,何如?苟非明足以鑑別流品,智足以審度排比,則莫宜居之,而臣姿本庸闇,識又凡愚,遇事則茫無頭緖,接物則動致咎悔,習性已固,氣質難化,今雖欲挫闇爲明,勉愚生智,譬如懸未磨之鏡,而索姸媸長短之照,握無星之稱,而定黍絫輕重之權,其於塵翳之不開,銖分之莫憑,何哉?以臣之知,量臣之能,閑漫之職,尙恐不克句當,銓綜之地,其將何以堪承?開政有命,牌望路阻,雖不得不章皇出肅,而苟或弁髦廉隅,饕戀恩寵,徒懷蹶之義,仍爲蹲冒之計,則物議之騰嘲,姑捨勿論,聖簡之貽累,誠非細故,此臣所以且驚且懼,莫知爲算者也。玆敢略控衷懇,仰瀆崇嚴,至若實病難强之狀,有不暇煩陳。伏乞聖明,俯垂鑑諒,亟遞臣新授之銜,以重公器,以安賤分,不勝幸甚云云。答曰,省疏具悉。爾其勿辭察職。
癸丑正月二十一日辰時,上御熙政堂。日講入侍時,判府事朴永元,同知事趙得林,參贊官李維謙,侍讀官李鍾浩,記事官李崙夏,記注官金德興,記事官徐相至,各持孟子第七卷·中庸,以次進伏訖。上曰,史官分左右。上誦前受音訖,上曰,此書異於他書,欲加讀數,序文自止,更排以四日,可也。鍾浩進定自止,得林讀自中庸何爲而作,止過不及之差也,仍奏釋義訖。永元曰,允執厥中,在於魯論,果記有於聖衷乎?上曰,論語果有之矣。永元曰,人心惟危,道心惟微,惟精惟一,在於書傳矣。上曰,然矣。在書傳則有吐乎?永元曰,本無吐而此則引其句語,故不懸吐矣。仍奏曰,下詢文義,似好矣。上曰,舜之授禹,益以三言,所以明堯之一言者乎?永元曰,堯之一言至約,而人心危而難制,道心微而難著,惟精一然後可以執中,故舜復益之以三言也。上曰,統以言之,精微之義,只在允執厥中矣。永元曰,中者,不偏不倚,無過無不及之謂,道心者,性命之所賦,人心者,形氣之所發也。若不能精以察之,一以守之,則天理晦而私慾肆矣。上曰,形性,智愚所同得乎?永元曰,然矣。其始則賢愚同得,而賢者能守是心,愚者失其本心,明道心人心之分,使人心聽於道心,是爲執中之工夫。以朱子註觀之,聖人不能無人心,如飢渴飮食之類是也,小人不能無道心,如惻隱之心是也。上曰,於人心道心之分,不知所以治之,則危者益危,微者益微之謂乎?永元曰,方寸卽心也。苟不以精一治之,人心漸勝,道心漸消。譬如邪正陰陽之一進則一退,其流必至於天理不勝人慾矣。其於虛靈之中知覺之發也,察乎人心道心之分,使純然歸之於正,謂之精,守其正於終始不失,謂之一也。上曰,人心每聽命者,何謂也?永元曰,命者,如命令也,如臣之於君,從其命而不敢自專也。精一之,使道心爲主宰,人心聽命於道心,然後危者安,微者著,動靜云爲皆得中庸之道矣。上曰,危者安·微者著,與愈危愈微反說也。維謙曰,然矣。永元曰,孔子之學,傳之曾子,曾子傳之子思,此書之作,卽憂道學之失其傳,而所以憂者,以其異端邪說之橫行,而下文說之詳耳。上曰,雖不在君上之位者,皆有是統乎?永元曰,道統則無尊卑之別,成湯·文·武,以是道治天下,伊·傅·周·呂,以是道爲輔佐矣。上曰,恕字之義,與精一字同乎?永元曰,恕與精一則有異矣。得林曰,論語曰,吾道一以貫之,又曰,夫子之道忠恕而已矣。恕字果是緊切工夫,下詢甚切當矣。永元曰,聖人之道,何莫非原於精一之工,而精一,是治心之道,忠恕,卽人己物我相接時道,此所以異也。上讀新受音十遍訖,上曰,文義以次奏之。得林曰,心者,人之知覺,主於中而應於外者,其心一也,而或發於形氣,則爲人心,或發於義理,則爲道心,而人心易私而難公故危,道心難明而易昧故微。精以察之,不雜形氣之私,一以守之,純乎義理之正,則道心常爲之主,而人心退而聽命,若卒徒之受將節制焉,則危者安,微者著,動靜云爲,皆執厥中,無過不及之差矣。聖王授受之際,丁寧告戒不過如此,則天下之理,豈有加於此者乎?噫,人心道心之分,卽安危存亡之係,人主一心,爲萬化之原,一正心而百官朝廷四方,無不正矣。必於正字上,益加省察焉。鍾浩曰,人心道心之說,大僚與經筵官所陳,已爲詳盡,臣無容更達,而第念虛靈·知覺,指心之體用而言也。虛靈爲心之體,知覺爲心之用,故方其未發之時,渾然在中,寂然不動,未有偏倚之可言,及其感於物而動於外,然後遂有人心道心之分,卽所謂知覺之用也。知覺從形氣邊發出,則謂之人心,知覺從義理上發出,則謂之道心,故所以有精一執中之訓,而若於未發時,先加涵養省察之工,常使虛靈之體,湛然不昧,若鑑之明,如水之止,則其感而遂通者,自然中節,出於人心者少,而合於道心者多,自無危微之患矣。此聖門所以先以主敬工夫,爲治心之本也,惟聖明體念焉。維謙曰,中庸,卽子思傳道統之書,而道統之所由來,始於堯·舜執中之訓,故序以允執厥中,首明中庸之義也。蓋厥中之厥字,卽指人心道心之分也,允執之允字,卽指惟精惟一之工也。人心之曰惟危者,以人慾所由生之幾也,道心之曰惟微者,以天理所由形之始也。人慾之危,如鋒之銛,如馬之悍,若不精以察之,則無以使危者安焉,天理之微,如泉之達,如火之然,若不一以守之,則無以使微者著焉。故程林隱心學圖說曰,人心卽覺於欲者,道心卽覺於義理者,此非有兩樣心,實以生於形氣原於性命之異故耳。形氣則爲人欲之私,性命則爲天理之公,惟以精一之工,執其危微之中,則王者之奉三無私,行大公於天下者,可以致中和之極功,而自底於天地位育之化矣。永元曰,諸臣所奏皆好,文義別無可達,而孟子旣畢講,以新年之首,開新書之講,此實聖學緝熙光明之根基也,下情不勝欣祝。孟子編帙不少,而不多月訖講,召對進讀卷數亦多,此卽昨年秋冬以來課日勤御之工力也。御極今爲五年矣,若自始講,孜孜不倦,如前冬之爲,則所講經史,當益富於今,聖學將就,當益倍於今。其前之許久悠泛,豈不可惜,而伏想聖衷,亦當有悔也。其間自內溫繹,則與無端停講有異,而歲改已數旬,今日開講,亦云晩矣。古人曰,夏禹聖人也,而惜寸陰,衆人,當惜分陰,寸分之陰,卽斯須時刻而猶惜之,況日月之多乎?朱子勸學文曰,勿謂今年不學而有來年,勿謂今日不學而有明日。以閭巷匹士之業言之,謂以來日無盡者,卽怠心之所由發,而終不能有成,則我殿下以若春秋之鼎盛,念若責任之丕大,而講學爲爲治之本,顧何可一日虛徐乎?凡今群下之仰勉於殿下者,莫不以講學勤怠,爲國家安危之所係,誠以非學則無以正心,正心然後正朝廷,以正百官萬民也。伏願繼自今,益加勤孜,毋或間斷,則億兆蘄嚮之情在此,社稷靈長之福在此,此臣等之所望於殿下者也。就以人心道心,求其驗察之要,則其於講讀涵泳之時,反省此心之如何,又於外物交接之際,又反省此心之如何,則理慾公私之分,可以自知其逈然也,此所以講學,爲明理治心之本也。永元曰,稍減自止,爲增讀數,聖意可以仰認矣。讀書之法,在精不在多,況此書歷選群聖之言,開示精微之蘊,奧旨雖或難解,就其淺近處,先下探頤之工,則亦可以由淺入奧也。但讀大文則未易領會本旨,集註兼爲看詳,似好矣。永元曰,從今一如昨年秋冬之勤御,則中庸外數帙經傳,今年內又可了訖也。上曰,可如此矣。永元曰,今講之書,將以讀幾遍爲準乎?上曰,欲限百遍矣。永元曰,好矣。前講諸書,則讀幾遍乎?上曰,讀四十遍矣。永元曰,四十遍則太少,百讀,讀之多者而難,少不可不五十遍。永元曰,讀書有易誦之聰,有久記之聰,聖學則讀幾遍則成誦,而亦有久記之功乎?上曰,讀十餘遍則成誦,而久後則雖不能自記,人有誦道,則亦記之矣。永元曰,充棟汗牛,皆是書籍,以有限之精神,何可有讀輒記乎?然而一心常在方冊,念玆在玆,造次必於是,則自然有浹洽瀜貫之益,若展卷時讀過,掩卷而却忘,則書自書我自我,便非工夫矣。上掩卷。永元進前奏曰,數日寒溫屢變,聖體,若何?上曰,一樣矣。各殿問候訖。上命史官就座,仍命大臣先退,又命退,諸臣以次退出。
上在昌德宮。停常參·經筵。
大妃殿誕日,大殿·大王大妃殿·王大妃殿,內閣·政院·玉堂·朝廷二品以上·六曹堂上口傳問安。答曰,知道。大妃殿,內閣·政院·玉堂·朝廷二品次上·六曹堂上單子問安。答曰,知道。
傳曰,災邑守令之未卽赴任,一時可悶,新除授博川郡守李祖文,使之明日辭朝。
都摠府啓曰,今日入直內三廳武兼禁軍及軍兵等,當爲中日習射技放,而誕日相値,不得設行之意,敢啓。傳曰,知道。
御營廳啓曰,本廳千摠李根永,身病甚重,勢難察任,改差,何如?傳曰,允。
奉常寺啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
上在昌德宮。停常參·經筵。
政院啓曰,新除授判義禁金洙根,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,卽者義禁府都事來言,時囚罪人閔種淑,當爲議處,而判義禁李敦榮有身病未肅拜,次堂例不得擧行云,判義禁卽爲牌招,何如?傳曰,允。
又啓曰,判義禁李敦榮牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁李敦榮再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
判義禁前望單子入之,金景善落點。
又啓曰,新除授判義禁金景善,卽爲牌招,以爲開坐之地,何如?傳曰,允。
又啓曰,判義禁金景善牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
備邊司啓曰,卽見全羅監司鄭㝡朝狀啓,則枚擧會査官金堤郡守洪秉元,泰仁縣監趙猷淳牒呈,以爲昌平還弊,始自丙辰,而現在文簿,只是丙申以後節目,無以徵始逋年條,而自丙申至庚戌,一邊收逋,一邊添逋,移轉縮四萬九千餘石蠲蕩外,元未捧米五萬三千八百三十七石零矣。雖使逐戶均排,限年準捧,係是行不得之事。所以有前道臣李裕元,請待年豐收捧者,寔出迫不得之擧,特許準請。而至於換錄事,則庚戌冬等會付各穀合折米十二萬二千一百五十二石內,各衙門穀,爲四萬五千四百餘石,統營·兵營穀,爲二千六百九十餘石,監營穀,爲七萬四千三十餘石,上項未捧與移轉縮合十萬四千餘石。若爲分排於監營穀,則營耗見縮,支放沒策,不得不以京衙門穀換勘矣。今若査正還錄,以監營穀懸頉,則支放給代,將何措劃事,竝請令廟堂稟旨分付,而各年虛勘守令姓名與穀數,區別成冊上送爲辭矣。近來還弊,雖曰通患,而豈有若正年邑還之莫可就緖,莫可矯救之積逋巨瘼者乎?苟使爲守令者,隨欠輒捧,有弊卽釐,則必不至於此境,而駸駸然六十年之間,掩虧匿逋,養耗換簿,濫觴燎原,絲棼麻亂,竝與文書而閪遺莫憑,寧有如許典守傳掌之法乎?今於幾萬難捧之後,始乃或蕩或排,則糴規之漫漶空蕩,更無餘地,法綱所在,豈容若是?向來移轉縮條之特旨蠲蕩,迫出於恤窮紓力之格外曠典,則今此原未捧五萬餘石之又請待豐,不思所以從長措處之道,徒爲無已之求於竭恩之餘,豈可曰守經之道乎?該道臣從重推考,原穀則固當逐年更査,刻期準完。而第念今以千餘戶,若收五萬之穀,則哀彼窮蔀,非但事力之難辦,況玆見存之戶,未必皆是躬犯而身逋乎?若或有橫白之徵,則有非仰體若保之盛意。二萬八千八百石零,特許待年豐收捧,其餘二萬五千石,限十年除耗排捧,每年隨捧,移轉於穀少之邑,勿爲小縣添還之地。始逋·掩逋守令,法律自在,當爲按例照勘,而自始逋之丙辰,至査逋之丙申,爲四十年之久,文簿無一見存,勢不得援比請律,而丙申以後四守令,宜付攸司。然其中或有居任未久者,又有開査始捧者,今若捨丙申以前錯謬紊亂之罪,而只罪近來守令,則實有本末輕重倒置之慮。雖有失出之歎,難責始掩之科,姑從末勘,爲先竝施緘辭推考之典。至於換錄索代之請,勿論京司及本營所管,各有穀名之本簿,則自可按簿句勘,何以擅爲換移乎?犯逋各人等,逐名準捧後,自本營,分輕重酌處之意分付,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。散遣郞廳,東郊先農壇·先蠶壇·馬祖壇·南郊南壇·雩祀壇·漢江壇·司寒壇·北郊祈雨壇·厲壇,次第看審,則各壇壇上及四面紅箭門墻垣·階砌,俱爲無頉,此後看護等節,另加申飭之意,敢啓。傳曰,知道。
御營廳啓曰,本廳兼內吹今春等習角賞格,謹依單子判下,吳在石等十一名處,各木二疋施賞之意,敢啓。傳曰,知道。
義禁府啓目,連山縣監閔種淑原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
忠淸監司沈宜冕疏曰,云云。答曰,省疏具悉。卿其往省焉。
癸丑正月二十三日辰時,上御熙政堂。日講入侍時,日講官尹致秀,參贊官李維謙,侍讀官趙憲燮,假注書李錫宙,記注官白潤鶴,記事官金完植,各持中庸,以次進伏訖。上曰,史官分左右。上誦前受音一遍訖。仍開卷。致秀讀自世之相後,止因其語而得其心也,仍釋義訖。
上在昌德宮。停常參·經筵。
夜五更,灑雨下雨,測雨器水深一分。
政院啓曰,卽者檢閱金完植,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳曰,發遣吏郞,諸執事淸齋與否,摘奸以來。
以濟州防禦使白希洙狀啓,人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
檢閱金完植疏曰,云云。答曰,省疏具悉。爾其勿辭救護。
癸丑正月二十四日辰時,上御熙政堂。日講入侍時,同知事金在田,參贊官李,檢討官朴珪壽,假注書李錫宙,記事官金完植·徐相至,各持中庸,以次進伏訖。上曰,史官分左右。上誦前受音一遍訖。仍開卷,在田讀自惜乎,止朱熹序,仍釋義訖。
上在昌德宮。停常參·經筵。
藥房提調金學性,副提調沈敦永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政·右議政無時急稟定事,不得來會云矣,敢啓。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨金炳雲,今日不爲仕進,卽爲牌招,何如?傳曰,允。
傳曰,傳香承旨,馳詣受香諸處,奉審摘奸以來。
政院啓曰,摠戎使白殷鎭,以東關王廟獻官,今方受香出去矣。所佩密符,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來。摠使,訓將兼察,從事官發牌聽傳敎。
傳曰,藥房提調許遞,前望單子入之。
內醫提調前望單子入之,金箕晩落點。
傳曰,左副承旨·右副承旨·同副承旨竝許遞,前望單子入之。
承旨前望單子入之,朴斆默·李冕植·李鍾愚落點。
政院啓曰,新除授左副承旨朴斆默,同副承旨李鍾愚,竝卽牌招,何如?傳曰,允。
又啓曰,新除授右副承旨李冕植,時在忠淸道牙山地,斯速乘馹上來事下諭,何如?傳曰,許遞,前望單子入之。
承旨前望單子入之,洪鍾序落點。
政院啓曰,卽者宗簿寺官員來言,今此璿源譜略修正時,提調當爲進參,而提調趙鶴年有身病,不得進參云,卽爲牌招,何如?傳曰,許遞,令該曹口傳差出。
吏曹口傳政事,以金汶根爲宗簿提調。
以左副承旨朴斆默牌不進罷職傳旨,傳曰,只推。
吏曹啓曰,軍器寺副正尹學成,除拜過限未肅拜,改差,何如?傳曰,允。
又啓曰,宗簿寺主簿李仁東,以其身病,呈狀乞遞,改差,何如?傳曰,允。
以慶尙監司洪說謨狀啓,南海縣人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
兵曹啓曰,宣傳官趙義贊,以病難供職,呈狀乞遞,守門將徐漢玉·金鼎漢除授在外,過限未上來,竝改差,何如?傳曰,允。
宗簿寺啓曰,璿源譜略修正事,命下矣。本寺郞廳三員,別工作監役官一員,竝差祭安徐,凡公會勿參,使之專意董役,出草校讐編次之際,本寺忠義衛一人勢難獨當,依例加出忠義衛一人,付軍職冠帶常仕,與本寺忠義衛,同爲擧行,何如?傳曰,允。
癸丑正月二十五日辰時,上御〈熙〉政堂。日講入侍時,判府事朴晦壽,知事姜時永,參贊官李維謙,侍讀官韓敬源,假注書嚴敦永,記事官沈舜澤·徐相至,各持中庸,以次進伏訖。上曰,史官分左右。上誦前受音一遍訖。仍開卷,時永讀自中者不偏不倚,止不能盡者矣,仍釋義訖。
上在昌德宮。停常參·經筵。
備忘記,玉江萬戶康孝禹下直,長弓一張,長箭一部,片箭一部,筒兒一箇賜給。
開城留守李源達下直,長弓一張,長箭一部賜給。
傳曰,有實故玉堂許遞,政官牌招開政。
傳曰,在外摠管許遞,今日政差出。
傳曰,副護軍宋來熙,祭酒單付以入。
政院啓曰,左副承旨朴斆默,今日不爲仕進,卽爲牌招,何如?傳曰,允。
政院啓曰,吏曹判書金箕晩,參判南獻敎,參議趙道淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
兵曹啓曰,僉知中樞府事李憲文除授在外未上來,五衛將鄭奭賢·張鉉德·許潤,俱以病難供職,呈狀乞遞,竝改差,何如?傳曰,允。
兵曹啓曰,禁軍別將吳致賢,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以金翰喆爲禁軍別將。
備邊司啓曰,頃因〈按〉覈使李時愚所奏,英陽不足結之蠲頉,田稅參半木,及眞寶結,竝爲代錢事,更令道臣,詳査狀聞後稟處之意,筵奏行會矣。卽見慶尙前監司洪說謨狀啓,則以爲,田稅之許代,實爲挾纊之恩,不足結之分徵,係是民隱實狀,請令廟堂稟旨分付矣。結摠蠲減與田稅代納,揆以法意,實難闊狹,而兩邑事勢,則如不軫念,將無以爲邑之狀,前後筵奏已悉陳矣。今又道啓若是懇摯,英陽不足結一百九十九結四十三負六束,特許蠲頉,田稅參半木十九同九疋零及眞寶田稅結木十三同四十四疋零,亦令代錢之意,分付該道及該曹,何如?傳曰,允。
又啓曰,卽見慶尙前監司洪說謨所報,則以爲,左水營別餉米見在之摠,不過爲四千四百四十餘石,而每年耗條中,軍卒放料條一千石,訓導救弊條五百石,萊府牙兵賞料條三百石,係是應下,較諸都數,二三年內,勢將盡下無餘。若以會外穀中倭糧補縮米,限四千石換作別餉米,與時在餉米,盡分全耗會錄,從便取用,則五年之後,餘存假量一千七百餘石,至于丙辰,又以補縮米之限年劃付安東條一萬七千石,添付於餘存之摠,耗條足可應下之數,依此變通爲辭矣。支放救弊等年例應下,本是餉耗中需用者,而原穀減縮,應下自如,課歲割本,勢將盡下無餘,則不可無添劃之擧,而所謂補縮米,卽會外加分耗劃付之穀名也,以此換作不〈害〉爲通變之道。竝與取耗及來後添付之節,一依報辭,自本營成節目,施行之意,分付,何如?傳曰,允。
有政。判書金箕晩,參議趙道淳牌招不進,參判南獻敎進。吏批啓曰,判書·參議竝牌招不進,小臣獨政未安,何以爲之?敢稟。傳曰,仍爲之。以趙在應爲應敎,尹滋悳爲副應敎,尹秉鼎·李鼎信爲校理,權應夔爲副校理,朴珪秀·鄭錫朝爲修撰,李鍾淳爲副修撰,李魯秉爲分內醫提調。政事冊無祭酒單宋來熙,奉常直長單金炳垣。贈吏判金基豊贈左贊成例兼,贈吏參金安默贈吏判例兼,贈吏議金聖榟贈吏參例兼,已上判義禁金景善三代。
兵批,判書金學性進。以李經在·李秉逵·李熻爲同知,金炳喬·沈昌奎·鄭夏應爲副摠管,成鼎源爲僉知,李信泳·李謙周爲宣傳官,南尙敎·柳玉鳴·黃周憲·安世武爲五衛將,趙秉學·金直淵爲文兼,尹弘大爲部將,申棨·吳貞燮爲守門將,鄭完祿爲許沙僉使,張龍翼爲老江僉使,金錫耇爲森森坡萬戶。
禮曹啓曰,卽接前縣監沈能學所志,則以爲,族姪宜膺,嫡妾俱無子,以其同姓十六寸弟宜游第二子應澤,欲爲繼後,兩家諸族,相議完定,而宜游夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長沈能學所訴旣如此,沈宜游第二子應澤,立爲沈宜膺之後,何如?傳曰,允。
義禁府啓目粘連,向前閔種淑亦,報辭之只憑傳聞,已涉疎忽,晩裝則自歸首實,焉逭當勘?以此照律,何如?啓,依允。
左副承旨朴斆默疏曰,伏以臣姿本庸愚,跡又寒畯,晩由蔭塗,濫竊科第,歷揚內外,滾到下大夫之列,實是臣夢寐之所不到,僨誤顚躓,理所必至。年前待罪東邑,無一報答,有百瘡疣,自顧攸爲,無往非罪,果然直指之論,無有餘蘊。詞訟之未能公平,田結之未及釐正,都是臣溺職之罪,震越靡措,恭俟嚴誅。聖度曲庇,罰止薄勘,旋蒙恩敍,臣闔門感戴,惟以杜蟄數諐,歌詠洪造,以畢餘生,爲萬一分桑楡之收矣。千萬不自意承宣除旨,遽降於跧伏之中,召牌儼臨,有若微眚薄過之容易滌瑕者然,寵光雖極榮耀,義分實難竭蹶。玆敢冒陳短章,仰瀆崇嚴。伏乞聖明,亟遞臣所帶職名,仍令選部,永刊臣名於仕版,以爲人臣不職者之戒焉云云。答曰,省疏具悉。往事何必追提?爾其勿辭察職。
癸丑正月二十六日巳時,上御熙政堂。日講入侍時,日講官趙斗淳,參贊官李鍾愚,檢討官成載球,假注書李錫宙,記事官徐相至,記注官白潤鶴,各持中庸,以次進伏訖。上曰,史官分左右。上誦前受音一遍訖。仍開卷,斗淳讀自天命之謂性,止右第二章,仍釋義訖。
上在昌德宮。停常參·經筵。
備忘記,潼關僉使金永煥下直,長弓一張,長箭一部,片箭一部,筒兒一箇賜給。
傳曰,奉朝賀入侍。
政院啓曰,左承旨金炳雲,今日不爲仕進,卽爲牌招,何如?傳曰,允。
以左承旨金炳雲牌不進罷職傳旨,傳曰,只推。
政院啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
禮曹啓曰,臣景在與戶曹判書臣趙斗淳,進詣皇壇奉審,則奉室風遮大草芚一浮,懸竹三箇,座面紙一張,籩五箇,食榼蓋具一坐,敬奉閣風遮大草芚一浮,懸竹一箇,雉尾箒一柄,壇上甲黃幕一浮內一幅,油遮日六部,道里具內五張,從享油遮日二浮,道里具內二張竝破,改備事,分付各該司,何如?傳曰,允。
禮曹啓曰,卽接京畿監司曺錫雨移文,則以爲,富平府鄕校聖殿楹礎蹲縮,簷宇漏傷,不可不及今修改,告由移還安祭香祝,自本曹啓稟下送云矣。富平府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
宗簿寺啓曰,今此璿源譜略修正時,國朝御牒書寫官一員·校正官一員,以宗臣差出,而跋文製述官,依例令政院,稟旨擧行,何如?傳曰,允。
政院啓曰,因宗簿寺草記,譜牒跋文製述官,令政院稟旨擧行事,允下矣。譜牒跋文,文衡當爲撰進,而大提學未差,何以爲之?敢稟。傳曰,前大提學撰進。
宗簿寺啓曰,璿源譜略修正事,命下矣。御眞圖寫年紀奉安殿名,當爲紀載於譜牒,而今番修正時,一體擧行之意,敢啓。傳曰,知道。
又啓曰,璿源譜略修正事,命下矣。譜略中未及書載之子孫錄其外官銜,竝爲釐正,何如?傳曰,允。
又啓曰,璿源譜略修正事,命下矣。進上以幾件封進,而五處璿源閣奉安件,依例以全秩爲之之意,敢啓。傳曰,知道。進上,以內在件,改書改張以入。
弘文館啓曰,新除授修撰鄭錫朝,時在京畿楊州地,經筵入番事緊,請斯速乘馹上來事,下諭。答曰,許遞。
又啓曰,新除授應敎趙在應,副應敎尹滋悳,校理尹秉鼎·李鼎信,副校理權應夔,修撰朴珪壽,副修撰李鍾淳,卽爲牌招察任,何如?傳曰,允。
以副應敎尹滋悳,校理尹秉鼎·李鼎信,副校理權應夔牌不進罷職傳旨,傳曰,只推。
義禁府照目粘連,連山縣監閔種淑矣本府議啓內,報辭之只憑傳聞,已涉疎忽,晩裝則自歸首實,焉逭當勘?以此照律罪,杖八十收贖,奪告身三等私罪。奉敎依允爲旀,功減一等爲良如敎。
掌令羅采奎疏曰,伏以臣跡本疎逖,性又凡愚,未堪備數於器使之末,而栢府除旨忽下於旅館跧伏之中,聞命惝怳,若隕淵谷,莫省所以自措也。夫官不必備,惟其人,苟非其人,上不可以輕授,下不可以冒據。況臺閣者,耳目之任也,言議風裁,有足以裨聲明而動人主,始可擬議焉,其職也固不輕而重,是豈如臣鹵下所可蹲居也哉?伏願殿下,念公器之不宜濫褻,察臣言之非出飾讓,亟遞臣所叨之銜,以安微分焉。今此丐免之章,何敢贅他,而第臣於向來松民事,竊有所區區憂歎,玆敢略陳焉。謹按大典通編刑典條,品官吏民,告其觀察使·守令者,竝勿受,杖一百徒三年,蓋爲嚴分義防奸僞而然也。今此松民之所爲告者,卽不過構捏謀逐之悖習也,而旣受之爲秋曹之究覈矣。聖念或慮松民之眞有可冤,竟至有該留守金始淵禁錮之命。第其許多臚列,旣經査櫛,則有罪無罪,臣不敢更事張皇,而至若金·河兩漢之未執眞贓,徑施刑配,恐有欠於綜核之義也。臣聞孫養默之擊鼓也,受人賄賂,聽其指嗾,厚誣天聰,若是無忌憚,此而不嚴加處分,日後此等風習,其將接跡而起,八路之有官守者,擧受誣陷於奸猾之民,是豈小故也哉?伏乞聖明,亟令新留守,竝捉致營庭,到底鉤問,其指使作俑者,依律嚴勘,俾杜後弊,千萬幸甚云云。答曰,省疏具悉。爾言是矣。所請依施,爾其勿辭察職。
癸丑正月二十七日辰時,上御熙政堂。日講,奉朝賀同爲入侍時,日講官李㘾,參贊官洪鍾序,侍讀官韓敬源,假注書嚴敦永,記事官沈舜澤·徐相至,各持中庸,奉朝賀李紀淵,以次進伏訖。上曰,史官分左右。上曰,奉朝賀進前。紀淵進前。上曰,自予御極以來,今日始見卿面矣。紀淵曰,臣行己昧方,自速萬死難贖之罪,當初之令保,畢竟之生還,罔非我大王大妃殿曲費造化如天盛德,而俾後之昭晰拂拭,亦由我殿下之深仁厚澤。門戶復完,爵秩如舊,人臣之受國厚恩,從古何限,而如臣所被,卽往牒所無也。臣雖糜身粉骨,赴湯蹈火,不足爲萬分一涓埃之報,而第臣區區隱痛,別有異於人者。蓋臣之兄弟聯登科榜,步武相接,致位卿相,爲三十餘年,而竟致過福爲災,以臣殃孽,逮及兄身,同日分竄,南北敻絶,十年滄桑,冤結幽明,臣兄先逝,臣獨生還,臣則偏蒙再造之恩,而臣兄獨阻一視之仁,臣以何心何顔,獨立於朝端乎?所以蒙宥歸來,誓之於墓,盟之於心,前後除拜,屢煩恩飭,而不敢爲進身之計者,良有以也。臣之宥還,于今五年,尙未得一覲耿光,乃於告退之日,始登文陛,而顧今狗馬之齒,已迫桑楡,來後時節慶賀,縱或參班,而此生此世,更無登筵之階,安得不倍爲戀結乎?臣之於君,猶奴之於主也,自少服勞,到老告退,不能無戀主之誠,臣之今日情私,何以異此?竊願一瞻天顔,而極涉猥越,不敢仰請矣。上曰,仰瞻,可也。紀淵曰,臣今者獲覩天顔,志願畢矣。雖卽日退死溝壑,更無餘恨矣。上曰,卿之引年之請,初不欲許之矣。屢次苦懇,不得已許之,而年雖老矣,以外樣視之,則筋力尙康旺矣。紀淵曰,當初靳許之聖意,非不仰揣,而臣素以蒲柳之質,飽經風霜,到今癃廢無餘,以情以病,不得不屢懇,得蒙準許,終始恩造,不勝感激矣。上曰,今雖不得已許退,若國有大事,則當有詢及之道,勿以在外爲辭,有懷必陳,輔予不逮,可也。紀淵曰,臣本不學無術,況又早登科第,無暇讀書之故,不明義理,且蔑識見,今又老且病,卽一箇空空底物也。雖聖眷及此,其何以仰體德意乎?上命奉朝賀先退。上誦前受音一遍訖。仍開卷,㘾讀自中庸其至矣乎,止右第七章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳雲啓曰,右承旨李維謙,今日不爲仕進,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
以右承旨李維謙牌不進罷職傳旨,傳曰,只推。
弘文館啓曰,副應敎尹滋悳,校理尹秉鼎·李鼎信,副校理權應夔,旣有只推之命,竝卽牌招察任,何如?傳曰,允。
以副應敎尹滋悳,校理尹秉鼎·李鼎信,副校理權應夔牌不進罷職傳旨,傳曰,只推。
癸丑正月二十八日辰時,上御熙政堂。日講入侍時,日講官金鶴性,參贊官朴斆默,檢討官成載球,假注書李錫宙,記注官白宗逵,記事官徐相至,各持中庸,以次進伏訖。上曰,史官分左右。上誦前受音一遍訖。仍開卷,學性讀自子曰回之爲人也,止右第十章,仍釋義訖。
上在昌德宮。停常參·經筵。
自辰時至申時,灑雨下雨,測雨器水深三分。
備忘記,北虞候金魯學下直,長弓一張,長箭一部,片箭一部,筒兒一箇賜給。
李維謙啓曰,右副承旨李鍾愚,今日不爲仕進,卽爲牌招,何如?傳曰,允。
傳曰,禮房承旨,馳詣先農壇,奉審摘奸以來。
傳曰,摠管許遞,前望單子入之。
摠管前望單子入之,副摠管韓鎭庭·李晉翼·任百經·沈樂臣·金翰喆·蔡學永落點。
弘文館啓曰,校理尹秉鼎·李鼎信,旣有只推之命,竝更牌招察任,何如?傳曰,允。
以校理李鼎信牌不進罷職傳旨,傳曰,只推。
癸丑正月二十九日辰時,上御熙政堂。日講入侍時,日講官徐憲淳,參贊官李維謙,侍讀官韓敬源,假注書李錫宙,記事官金完植·徐相至,各持中庸,以次進伏訖。上曰,史官分左右。上誦前受音一遍訖。仍開卷,憲淳讀自子曰素隱行怪,止右第十二章,仍釋義訖。
上在昌德宮。停常參·經筵。
藥房提調金箕晩,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。傳曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳曰,禮房承旨,馳詣宗廟·景慕宮,奉審摘奸以來。
傳曰,在外摠管許遞,前望單子入之。
摠管前望單子入之,副摠管趙存中落點。
傳曰,德興大院君攝祀人,令該曹問名,口傳付軍職。
備邊司啓曰,頃因平安道淸北暗行御史金敬鉉別單,以阿耳鎭還逋,令道臣從長措處之意,草記行會矣。卽見平安前前監司洪鍾應狀啓,則枚擧阿耳僉使金駿喜,楚山前府使任泰昇牒呈,以爲本鎭己酉冬等還穀折米一萬三千四百六十一石零內,流絶逋逐年計耗虛勘者,合爲一萬一千九百一石零,丙申僉使鄭邦采躬犯逋竝耗爲一千三十石零,而今此逋案,無非鬼錄,以此移疾於時存民戶,則必將渙散乃已,阿耳鎭流絶逋一萬一千九百一石零,姑爲停捧,待年豐收捧,鄭邦采犯逋一千三十石零,旣已身故,指徵無處,前後犯逋掩逋鎭將,令攸司稟處爲辭矣。以若蕞爾小鎭,釀成萬餘巨逋者,初因鎭將之躬犯,末乃虛勘之爲常,轉輾膠痼,以耗養本,駸駸至於末何如之境矣。糴無則已矣,有則固不當闊狹於其間。然今於年久之後,如無別般軫念,徒以常法,責徵於百餘時存之戶,則未見淸帳之效,適足養逋之源。阿耳鎭流絶逋還一萬一千九百一石,使之停耗,待豐收捧。至於丙申僉使鄭邦采躬犯條一千三十石,此與民未捧有異,則道啓中,宜有指陳充完之策,而只以徵捧無路爲辭者,揆以法意,殊涉未安。其時道臣推考,該僉使所逋,則自本道期於査徵督完,而各年掩逋鎭將,亦令該府,按法勘罪之意,分付,何如?傳曰,允。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
刑曹啓曰,卽接黃海監司金鍏文移,則白川郡徒三年定配罪人李先彦,限滿云矣。取考曹上配案,則先彦,以疑眩獄情罪,庚戌正月定配,今已限滿的實,依法典放送後,徒流案頉下事,分付該道臣之意,敢啓。傳曰,知道。
刑曹啓曰,卽接慶尙前監司洪說謨文移,則昆陽郡徒三年定配罪人楊啓學,限滿云矣。取考曹上配案,則啓學,以潛奸人妻欲害本夫罪,己酉十二月定配,今已限滿的實,依法典放送後,徒流案頉下事,分付該道臣之意,敢啓。傳曰,知道。
兵曹啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
癸丑正月三十日辰時,上御熙政堂。日講入侍時,右議政金左根,日講官鄭基世,參贊官李鍾愚,檢討官朴珪壽,假注書李錫宙,記事官金完植·徐相至,各持中庸,以次進伏訖。上曰,史官分左右。上誦前受音一遍訖。仍開卷,基世讀自子曰道不遠人,止右第十三章,仍釋義訖。上曰,文義奏之。基世曰,此章宗旨,專在於爲道二字,道非高遠難行之事,卽日用常行之道,則固是人人之在己者也。此首章所云率性之謂道也,性具於我,我盡我之道,則上可以爲聖,次可以爲賢,能盡己之性,則可以盡人之性,此所以成物之工夫,而此章所謂用人治人者也。聖莫聖於夫子,而夫子一貫之道,亦惟曰,忠怒而已,學者之工,捨此奚由,而人君在治人之位,己欲安逸,則欲使民安逸,己欲飽煗,則欲使民不飢不寒,堯·舜博施之仁,皆由忠恕中推去矣。鄒書七篇保民行仁之政,與人治人之義,相爲表裏,殿下於鄒書旨義,必有體認而心得者,而今又繼講思傳,常以擧斯措彼,推己及人之義,省察而留神,則政令施措之間,利澤之及民,可量言哉?上曰,鳶飛魚躍上下察之義,終未曉然矣。基世曰,此言化育流行上下昭著之理也。鳶之飛,理之著於上也,魚之躍,理之著於下也。鳶則天而不能淵,魚則淵而不能天,皆自然之理也。此理之用,卽費也,體之隱則存其中矣。上曰,君子之道,造端乎夫婦者,何謂也?基世曰,夫婦,是人倫之始也。詩云,刑于寡妻,以御于家邦,卽此意,而易之六十四卦,以乾坤兩卦,爲之首,詩之三百五篇,以周召二篇,爲之首者,亦可見君子之道,以造端爲重也。上曰,夫婦譬之如天地矣。基世曰,誠然矣。有夫婦然後有父子,有天地然後萬物可以資生,此皆一理矣。日記廳堂上閔泳達,郞廳金思轍朴台淳。
上在昌德宮。停常參·經筵。
傳曰,傳香承旨,馳詣文廟,奉審摘奸以來。
傳曰,玉堂有闕之代,政官牌招開政。
政院啓曰,吏曹判書金箕晩,參判南獻敎,參議趙道淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
禮曹啓曰,每年各陵殿謁,春則二三月,秋則八九月,取稟,曾有定式矣。今春展謁,定於何陵,而以何間擇吉乎?敢稟。傳曰,以綏陵親祭磨鍊,日字以今念間擇入。
又啓曰,以陵幸取稟草記,傳曰,當詣綏陵親祭矣,日字以今念間擇入事,命下矣。幸行吉日,令日官李秉洪推擇,則今二月十九日·二十日·二十一日俱吉云,以何日定行乎?敢稟。傳曰,以二十日爲之。
傳曰,今番幸行時諸般擧行,一依京擧動例爲之,務從省約,出還宮時植炬置之,凡係役民事,皆以儲置米會減,十里外斥堠·伏兵·傳語軍置之,外驛補把,亦爲除之事,分付。
傳曰,幸行時,每以盤果申飭矣,今番則各別禁斷事,分付。
傳曰,發遣吏郞,諸執事淸齋與否,摘奸以來。
兵曹啓曰,再明日景慕宮動駕時,侍衛不可不備,而本曹參判李源命有身病,不得進參,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,今此幸行時隨駕營門,當爲磨鍊矣。禁御兩營鄕軍,則今旣停番,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,依昨秋例爲之,後廂,御將爲之。
又啓曰,在前幸行時,挾輦軍四百名或三百名,餘軍二百名或一百名磨鍊矣。今番則何以爲之乎?敢稟。傳曰,依昨秋例爲之。
又啓曰,在前幸行時,十里外斥堠·伏兵·傳語軍,以畿邑所屬束伍步軍擧行矣。今亦依此擧行,何如?傳曰,允。
又啓曰,在前幸行當日回鑾時,侍衛,連以全數磨鍊矣。今亦依此擧行,何如?傳曰,允。
又啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又啓曰,幸行回鑾後,隨駕軍兵,連以乾物分給矣。今亦依此擧行,何如?傳曰,允。
又啓曰,今此幸行時,依昨秋例,禁衛大將標下軍及三營餘軍留都事,自臣曹節目啓下,而禁衛大將金汶根,以別雲劍隨駕矣。留都軍兵率領無人,而在前如此之時,有中軍代領之例,今番則何以爲之?敢稟。傳曰,中軍代領。
政院啓曰,享祀所重,何等謹嚴,而今文廟諸執事摘奸之際,堂下執禮吳泰權,初不待令,事未前有,萬萬駭然。所當重勘,而本院請推之外,無他可施之罰,何以爲之乎?敢稟。傳曰,拿處。仍傳曰,更以思之,祀典所重果何如,而有此無前之事,該祭官,拿問嚴勘,當該差祭當上罷職。
傳曰,吏曹參議有闕之代,前大司成金炳國除授。
備邊司啓曰,本司武郞廳梁柱星·柳冀一·李熙斌,奔走勤仕,俱已滿十五朔,依例六品遷轉事,捧承傳施行,何如?傳曰,允。
司僕寺啓曰,今此綏陵親祭時各差備入把馬磨鍊,別單書入,其中驛馬,則令兵曹,知委畿內各驛,使之直爲入把,何如?傳曰,允。
又啓曰,濟州前判官任百淵遞任進上馬三疋,今纔上來,禾毛色別單書入,依例內廐立養之意,敢啓。傳曰,知道。
吏曹口傳政事,以金爲兵曹參判。
兵曹啓曰,同知中樞府事李熙鎭·李秉逵·李熻,五衛將南尙敎·柳玉鳴·黃周憲·安世武,慶熙宮衛將宋道民,文臣兼宣傳官金直淵,俱以病難供職,呈狀乞遞,守門將李完懋,除授在外,上來無期云,竝改差,何如?傳曰,允。
又啓曰,內禁將沈煥永,以其病難供職,呈狀乞遞,改差,何如?傳曰,允。
有政。吏批,判書金箕晩進。以李啓善爲修撰,兪章煥爲大司成,金炳喬爲同義禁。再政。以李鼎在爲工曹參判,鄭基世爲右尹,金輔根爲同成均。政事冊無。兵批,判書金學性進。以趙雲澈·金龍觀·金鳳鎭爲同知,李周喆爲內禁將,李根元爲羽林將,李克諴·卓益秀·邊漢圭·金錫弘爲五衛將,全載基爲慶熙將,成載瑗爲文兼,韓鎭忠爲守門將,蔡學永爲黃海兵使。僉知三單南尙敎·柳玉鳴·黃周憲。再政。以兪章煥·李元夏爲副摠管,安㙫爲守門將。同知單全載基,僉知三單李克諴·卓益秀·安世茂。
義禁府啓曰,平安前前監司洪鍾應狀啓內,阿耳前僉使申從翼·李熙昇·柳相質·李敎彬·閔恒錫等罪狀,令攸司稟處事,前已啓下,而今因備邊司草記,各年掩逋鎭將,亦令該府,按法勘處事,允下矣。閔恒錫,間已身故云,罪名勿論,申從翼,以京畿水使,時在任所,依例發遣府都事,交龜後拿來,李熙昇,下去忠淸道藍浦地,柳相質,下去京畿竹山地,李敎彬,下去忠淸道牙山地云,依例發遣府書吏,竝拿來,何如?傳曰,竝待待命拿囚。
注書鄭東奎書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎,則松橡鬱密是白遣,自淸鶴亭,至舊失火處,面面周審是白乎,〈則〉老木穉株,叢雜茂盛是白遣,自典牲署後面,至冷井則大木參差,擁蓋一山是白遣,下詣南壇看審是白乎,則壇砌門墻,竝無圮傷處,而主山及案山,樹不甚盛是白遣,自文峴,至利泰院後麓水閣峴,則土性瘠确,略有穉松是白遣,前至馬石橋,則松木蓊翳是白遣,仍詣漢江壇看審是白乎,則亦爲無頉是白遣,自無學峰,所經外南山諸處,一一看審是白乎,則別無斫㾗之意,敢啓。傳曰,知道。
奎章閣啓曰,景慕宮望廟樓,今朔奉審無頉之意,敢啓。傳曰,知道。
兵曹,綏陵幸行時軍令,二月二十日出宮,綏陵展謁,自闕門十八里親祭,當日還宮。
癸丑二月初一日辰時,上御熙政堂。日講入侍時,日講官徐戴淳,參贊官趙台淳,侍讀官尹秉鼎,記事官鄭東奎·徐相至·李容殷,各持中庸,以次進伏訖。上曰,史官分左右。上誦前受音一遍訖。仍開卷,戴淳讀自君子素其位而行,止右第十五章,仍釋義訖。
癸丑二月初一日申時,上御熙政堂。軍士房承旨入侍時,上具戎服殿座,仍命承史入侍,行都承旨趙台淳,記事官鄭東奎·徐相至·李容殷,以次進伏訖。台淳奏曰,軍令入侍時,例以承傳宣傳官,陞殿擧行矣。今亦依此擧行乎?上可之。宣傳官,引兵曹判書金學性,進前跪稟軍令,仍以軍令,跪授宣傳官,宣傳官跪受,以授台淳,台淳跪受讀奏訖。以授挾侍,挾侍跪進,上命踏啓字以下,挾侍跪授台淳,台淳跪受書判付讀奏訖。以授宣傳官,宣傳官跪受,以授學性,學性跪受訖。上命兵曹判書先退,仍命退,承史以次退出。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,右副承旨,馳詣社稷,奉審摘奸以來。
傳曰,右副承旨·左副承旨竝許遞,前望單子入之。
承旨前望單子入之,宋近洙·趙文和落點。
政院啓曰,新除授右承旨宋近洙,同副承旨趙文和,竝卽牌招,何如?傳曰,允。
以右承旨宋近洙牌不進罷職傳旨,傳曰,許遞,前望單子入之。
承旨前望單子入之,徐相鼎落點。
政院啓曰,新除授同副承旨徐相鼎,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
禮曹啓曰,明日景慕宮春享大祭親行時,本曹堂上一員,當爲導駕,而臣景在禮儀使進,參判臣金炳喬摠管守宮進,參議有闕,無以推移擧行。參議未差之代,令政院稟旨差出,以爲進參之地,何如?傳曰,允。
政院啓曰,因禮曹草記,明日景慕宮春享大祭親行時,本曹堂上一員,當爲導駕,而判書李景在禮儀使進,參判金炳喬摠管守宮進,參議有闕,無以推移擧行,參議未差之代,令政院稟旨差出事,允下矣。未差之代,政官牌招,開政差出,以爲進參之地,何如?傳曰,允。
政院啓曰,吏曹判書金箕晩,參判南獻敎,參議金炳國牌不進推考傳旨及罷職傳旨,今方捧入,而開政命下之後,如是違牌,事甚未安。判書·書判,竝更牌招,何如?傳曰,允。參議只推,一體牌招。
又啓曰,吏曹判書金箕晩,參判南獻敎,參議金炳國,再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,牌招,參議只推,一體牌招。
奎章閣啓曰,守宮檢校直閣趙然興,待明朝牌招,何如?傳曰,允。
癸丑二月初二日辰時,上詣仁政殿月臺。社稷春享大祭香祝親傳入侍時,行都承旨趙台淳,左承旨金炳雲,右承旨李鍾愚,左副承旨洪鍾序,右副承旨趙文和,同副承旨徐相鼎,記事官李崙夏·徐相至·李容殷,直提學鄭基世,檢校直閣申錫禧·金德根,待敎李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金學性,副提調趙台淳,進前問候訖。仍出協陽門,由肅章門,入仁政門,至月臺。通禮跪啓請降輿,上降輿。通禮前導詣褥位南向立,引儀引獻官知事趙鶴年,詣褥位之左。通禮啓請跪,上跪。香室官員,奉香祝跪授文和,文和東向跪進,上受香祝,以授鶴年,鶴年西向跪受。通禮跪請興,上興。通禮前導降階下祗送位西向立,鶴年奉香祝,由正階出。通禮跪請鞠躬,上鞠躬。香祝過後,通禮跪請平身,上平身,入幕次。少頃,通禮跪請出次,上出次乘輿,出仁政門,由肅章門,入協陽門。台淳請出標信解嚴。上由宣化門還內,諸臣以次退出。
癸丑二月初二日巳時,上御熙政堂。日講入侍時,日講官李景在,參贊官洪鍾序,檢討官李鍾淳,記事官李崙夏·徐相至·李容殷,各持中庸,以次進伏訖。上曰,史官分左右。上誦前受音一遍訖,仍開卷。景在讀自子曰鬼神之爲德,止必受命,仍奏釋義。上讀新受音十遍訖。上曰,文義以次奏之。上曰,祭祝之神,卽指祖先之神道乎?景在曰,不然。鬼神者,指陰陽之理而言也。上曰,上下章言神理者,稍各有異乎?景在曰,上章鬼神之德,統言陰陽之體也,下章如在其上如在其左右,言其神理之驗也。此恐後人認或有異,故此章言其一理之驗,以明無物不體之義,此亦費之道也。仍奏曰,此章以鬼神之微顯,明道之費隱,鬼神者,氣之靈處也,古往今來,天地萬物,莫非一氣之流行,而動則陽,靜則陰也,伸則陽,屈則陰也。其屈伸往來之自然能如此者,乃其靈處而曰鬼神也,須有是氣,方有是物,故爲體於萬物而不可遺也。就其中特擧著見易知者言,祭祀之鬼神,隨祭隨在,乃體物不遺之驗也,若其所以然之理,則眞實无妄而曰誠也。理之爲體,隱而甚微,氣之爲用,費而甚顯,視不見聽不聞,微也隱也,體物不遺,顯也費也。君子之道,以人道言,故先言用之費,而隱在其中鬼,神之德,以天道言,故先言體之隱,而費亦不外於此,莫非實然之理,故誠字爲中庸一書之樞紐,聖人,必知天命人性之爲實理,而循此實理,所謂道也,品節此實理,所謂敎也,終至位育之功,莫非實理之行,是以聖王所以體天行道成己成物,皆從誠一字做去,伏願深察而體念焉。上曰,此下引詩假樂之文,何義也?景在曰,民者,庶民也,人者,有官守者也。君子之德,宜於民庶,又宜有位,故所以受祿保佑,自天申之,此卽因其材而篤之之義也。如是則天道自然栽之,反是則傾覆之,此是天理之感應也。又奏曰,舜其大孝者,非但孝爲百行之源,舜有受祿于天之德,故得受天命,宗廟享之,子孫保之,此其所以爲大孝也。大孝爲綱,下四節,卽孝之目也。以下段六必字觀之,卽是天人感應必致之謂也。故漢儒董仲舒之言有曰,爲政宜民,固是受祿于天,自天申之,卽申重其福祿之義也,位祿名壽,皆在其中矣。上曰,然矣。景在曰,鬼神章,誠難理會,陰陽造化,神妙不測,天行地靜,裁成萬物,而語其造化之迹,故曰鬼神。鬼神之道,本無二致,凡人齊明盛服,以承祭祀也,其誠到底,則感應所致,神必格焉。使字,言靈體使人自然致此之義,鬼神雖無形迹,而陰陽之氣,無物不受,此所以體物不遺也。鍾淳曰,此章言位祿名壽之必得者,以帝舜之有此大德而致之也。蓋天道之積善餘慶,必然之理,而其於大舜之德,益驗位祿名壽之天,必命之也。然崱聖王之德,必以大舜爲法,如濬哲文明,卽是大舜之德,而可法而行之矣,溫恭允塞,亦是大舜之德,而可法而述之矣。以至御巍巍蕩蕩恭己南面而天下治焉,則其如寶位之尊也,笰祿之盛也,令名之顯也,靈壽之長也,則此乃天命之所報應者,實是必致之常理矣。伏願殿下,亦以大舜之德爲德,是臣區區之望也。鍾序曰,講官·儒臣,備陳無蘊,臣無容更達矣。景在曰,中庸文義,前日諸講官,當有詳陳者,而中庸,卽平常之理,非高遠難行者也。堯·舜之道,亦非別件事爲,卽平常之道,由常道而進進,然後可以至高明之域矣。若徑求堯·舜,疑有別樣道理,則實非中庸之學也。上掩卷。鍾序曰,每於動駕相値之時,自政院仰稟停講矣。明日則自當稟停,而再明,卽經宿之日,停講與否,何以爲之乎?上曰,至再明停講,其翌日則依例爲之,可也。上曰,史官就座,仍命講官先退。又命退,諸臣以次退出。
上在昌德宮。停常參·經筵。
大駕詣景慕宮,入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。省牲·省器還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。
政院啓曰,史曹判書金箕晩,參判南獻敎牌不進,推考傳旨,今方捧入,而開政命下之後,如是違牌,事甚未安。參議金炳國陳疏,判書·參判,竝更牌招,何如?傳曰,允。
傳曰,吏曹參議疏批已下,卽爲牌招。
傳曰,呈告經筵及未署經臺諫,在外摠管竝許遞,今日政差出。
奎章閣啓曰,景慕宮望廟樓南墻一間,兼別監來言,今日卯時頹圮云,圍排等節,卽速擧行,擇日修改之意,分付該曹,何如?傳曰,允。
兵曹啓曰,同知中樞府事金龍觀·金鳳鎭,五衛將李克諴·卓益秀·邊漢圭·金弘錫,俱以病難供職,呈狀乞遞,竝改差,何如?傳曰,允。
政院啓曰,吏曹判書金箕晩,參判南獻敎,參議金炳國再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,牌招。參議只推,一體牌招。
有政。吏批,判書金箕晩,參判南獻敎牌不進,參議金炳國進。吏批啓曰,判書·參判,竝牌招不進,小臣獨政未安,何以爲之?敢稟。傳曰,只出緊任。政事冊無以趙秉夔·李宜翼爲同經筵,金準·李赫準爲持平,咸載球爲正言。兵批,判書金學性進。兵批啓曰,京畿水使,今當差出,而當品中可擬之人乏少,他道堂上兵使及曾經兵使,竝擬,何如?傳曰,允。以鄭日永·金光洙爲同知,鄭夏應爲副摠管,張日煥·李敏九·白居暹·朴萬淳爲五衛將,李容純爲京畿水使,僉知三單李根元·邊漢圭·金弘錫,兼喬桐府使單李容純,今加嘉善加資事,承傳。再政。以任泰錫爲忠淸兵使,同知單朴萬淳,僉知三單張日煥·李敏九·白居暹。
吏曹參議金炳國疏曰,伏以臣於國子之任,獲蒙恩諒,甫時日頃耳,千萬不自意三銓特除有隕自天,周流回翔,不離於文學政事之府,執方劃圓,東兜西攬,裒然若無適不可者然。嗚呼,此臣冥行喘邁,軸折車傾之會也。天官典領至重,藉曰參佐之責,不過仰成於長僚,至於激揚淸濁,黜陟幽明,通塞之與聞未議,注擬之時或代斲,均之爲銓綜大去處,則前輩名碩之與是選者,率皆逡巡退讓,不敢自居,豈無所以而然也?夫以臣年紀之淺短,踐歷之鮮少,偏蒙雨露之澤,長依日月之光,凡於任事,有除輒膺,是豈臣才堪其職力能其官而爾也?誠以殫竭駑鈍,夷險不擇,將此身心,名爲報佛之恩焉耳。若復憑恃寵靈,去而益甚,踰濫玷褻之莫之歇泊,究竟爲挺鹿之走藩羝之觸,則以聖上愛欲生之之慈之恩,寧不俯恤於玆也。伏況中批異數也。德擧器能之外,大非淸朝之美事,而名途才彦之宜衡宜鑑者,磊落相望,傑然可數,如之何聖簡攸屬,不於彼而於此,擧措之極苟艱,瞻聆之大駭惑,若是之無漸也。且臣家世謙約,滿盈是戒,父兄之平日所訓勉,不翅懇惻申複,而今焉弁髦之無餘地矣。臣雖紆靑狏紫,自以爲榮,其於家庭之不肖,同朝之所姍笑何哉?開政有命,庚牌屢臨,衷情懇迫,不暇緩聲,略入文字,冒瀆崇嚴。伏乞聖慈,念名器之不可輕褻,軫微諒之非出飾讓,亟遞臣吏曹參議之職,俾幸公私,千萬顒祝云云。答曰,省疏具悉。爾其勿辭察職。
癸丑二月初三日辰時,大駕詣景慕宮。春享大祭擧動入侍時,行都承旨趙台淳,左承旨金炳雲,右承旨李鍾愚,左副承旨洪鍾序,右副承旨趙文和,同副承旨徐相鼎,記事官鄭東奎·李崙夏·徐相至·李容殷·金完植,檢校提學金洙根,直提學鄭基世,檢校直閣申錫禧·金德根,檢校待敎金炳德·李秉文·金輔鉉·尹滋悳,待敎李容殷,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調金學性,副提調趙台淳進前問候訖。仍出協陽門。通禮跪啓請降輿乘輦,上降輿乘輦。台淳進圭,上執圭,由肅章門·進善門,出敦化門。通禮跪啓請進發。至宗廟前路。通禮跪啓請降輦。上降輦步過,復乘輦。傳曰,禮房承旨馳詣宗廟·永寧殿,奉審以來。出駕敎進發,至宮大門外,通禮跪啓請降輦乘輿。上降輦乘輿,入齋室。少頃,通禮跪啓請出次。上改具冕服·玉帶·赤舄以出,步詣神門外。通禮跪啓請執圭,台淳跪進圭,上執圭。通禮導上詣版位,行再拜禮,由東階詣廟內奉審,仍詣省器位視濯滌。諸執事以次擧羃告潔,仍詣省牲位南向立。大祝巡牲一帀,進前奏曰,犧牲巡省,肥澤無欠,使之尺量何如?上可之。尺量如例擧行訖。大祝率其牢屬,擧手告充,仍牽出犧牲。上仍爲奉審望廟樓,行四拜禮訖。判府事朴晦壽,右議政金左根等進前問候訖。仍還入齋室。傳曰,隨駕與留陣軍兵,令各其營乾犒饋。出榻敎傳曰,還宮當自內爲之,門路,以逌覲門·月覲門,內門路,以宜春門爲之。出傳敎諸臣以次輪回詣閤。
上在昌德宮。停常參·經筵。
經宿後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。親祭後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。還宮後,藥房·內閣·政院·玉堂口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
弘文館啓曰,修撰李啓善,卽爲牌招察任,何如?傳曰,允。
以修撰李啓善牌不進罷職傳旨,傳曰,只推。
戶曹啓曰,景慕宮望廟樓南墻頹圮處修改,今月二十八日卯時擧行之意,敢啓。傳曰,知道。
奎章閣啓曰,夜間閣內諸處無事之意,敢啓。傳曰,知道。
又啓曰,大駕今已還宮,守宮檢校直閣趙然興,依定式減下,何如?傳曰,允。
癸丑二月初四日子時,大駕詣景慕宮。春享大祭親祭入侍時,行都承旨趙台淳,左承旨金炳雲,右承旨李鍾愚,左副承旨洪鍾序,右副承旨趙文和,同副承旨徐相鼎,記事官鄭東奎·李崙夏·徐相至·李容殷·金完植,檢校提學金洙根,直提學鄭基世,檢校直閣申錫禧·金德根,檢校待敎金炳德·金炳國·李秉文·金輔鉉·尹滋悳,待敎李容殷,以次侍立。時至,通禮跪啓請出次。上具冕服·玉帶·赤舄,出齋室。禮儀使導上至神門外,啓請執圭。台淳跪進圭,上執圭。禮儀使導詣版位西向立,跪啓請行事,軒架作啓熙運之樂,啓熙運之舞作,樂九成。禮儀使跪啓請鞠躬四拜興平身。上行四拜禮。禮儀使導上,詣盥洗位,盥洗訖。禮儀使導上,由東階陞詣尊所,東向立。登歌作啓熙運之樂,啓熙運之舞作,執尊擧羃酌鬱鬯。禮儀使導上,詣神位前,北向立。跪啓請跪搢圭,上跪搢圭。台淳奉香,相鼎奉爐,上三上香。禮儀使啓請執瓚灌地,進幣瓚爵官金箕晩,捧瓚跪進,上執瓚灌地訖。以瓚授奠幣瓚爵官金炳國,禮儀使啓請執幣,上執幣以授瓚爵官,瓚爵官奠于案。禮儀使啓請執圭俯伏興平身,上執圭俯伏興平身。登歌止。禮儀使導上降復位,祝史捧毛血盤·肝膋㽅,奠于神位前,祝史取肝出戶,燔於爐炭還尊所,典祀官引饌入自正門。軒架作肅安之樂,捧俎官等,各奉牲匣,祝史進撤毛血盤,自東階授齋郞,至西階,大祝迎引於階上,薦俎官詣神位前,北向跪,奠薦牛羊承訖。禮儀使導上至神位前,上詣神位前,北向跪搢圭。禮儀使啓請執爵獻爵,瓚爵官捧爵跪進,上以爵授瓚爵官,瓚爵官跪受,奠于神位前。禮儀使跪啓請執圭俯伏興少退跪。樂止,大祝進,東向跪讀祝訖。樂作,上俯伏興平身,禮儀使導上降復位。啓熙運之舞退,報恩之舞進。亞獻官判府事朴晦壽行亞獻禮,終獻官右議政金左根行終獻禮如儀訖。執禮曰,行飮福禮。禮儀使導上詣飮福位跪搢圭,禮儀使跪啓請受爵,瓚爵官捧爵跪進,上受酌,以授瓚爵官,瓚爵官奉俎跪進。上受俎以授瓚爵官訖。上執圭俯伏興平身,降復位。禮儀使啓請再拜,上行再拜禮。執禮曰,撤籩豆。大祝入撤籩豆,登歌作,康安之樂止,軒架作景安之樂。禮儀使啓請再拜,上行再拜禮。禮儀使導上詣望燎位,大祝捧祝詣坎,贊禮啓請禮畢,禮儀使前導上,出神門外,禮儀使啓請釋圭,上釋圭。判府事朴晦壽,右議政金左根等進前問候訖。仍還入齋殿。少頃,通禮跪啓請外辦,上改具遠遊冠·絳紗袍,出次。通禮跪啓請乘輿,上乘輿進發,由逌覲門·月覲門,詣宜春門入。台淳請出標信解嚴。諸臣以次退出。
上在昌德宮。停常參·經筵。
翌日,大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
〉藥房都提調金興根,提調金箕晩,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯,自今日五貼式日次製入事,榻前下敎,大王大妃殿進御歸茸君子湯,自今日五貼式日次製入事,榻前下敎。
政院啓曰,備邊司郞廳來言,今日賓廳日次,而翌日問安相値,不得來會云矣,敢啓。傳曰,知道。
傳曰,發遣吏郞,諸執事淸齋與否,摘奸以來。
以司謁口傳下敎曰,明日南壇淸道,以禁衛中軍代行。
以全羅監司鄭㝡朝狀啓,寶城郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司啓曰,忠淸水使李南軾,以其身病,呈狀乞遞矣。實病旣如此,則有難强令察任,改差,何如?傳曰,允。
禮曹啓曰,寧陵祭享時香祝,本陵官員,例爲前期三日受香,而兩祭享日字相與迫近,則兼受香祝,已有定式矣。本陵忌辰祭在今二月二十四日,寒食祭在同月二十八日,依前例忌辰祭受香時,兼受寒食祭香祝事,分付,何如?傳曰,允。
弘文館啓曰,修撰李啓善,旣有只推之命,卽爲牌招察任,何如?傳曰,允。
刑曹啓曰,罪人金三祥嚴刑一次後,全羅道興陽縣定配所,卽爲押送之意,敢啓。傳曰,知道。
開城留守李源達疏曰,伏以臣以匪才,冒膺擇遣之命,晝宵兢惕,惟俟譴何際。伏奉掌令臣羅采奎上疏批旨,將行孫養默·河景顯·金增祿等査事矣。成命之下,臣固當奉行惟謹,而第伏念此事專係前任留守矣。交承之間,有兄弟之誼,其在相敬之道,實不當冒昧直行,虧損淸朝忠厚之風,則臣是何人,不思所以遠其嫌防,而略無顧忌乎?設令臣到底窮覈,剔露實狀,此無異於以臣査臣則是豈合於嚴其査公其擧之道也哉?臣左右參量,不敢爲奉承之計,玆以悉暴衷懇,仰瀆崇嚴,伏乞聖慈,俯垂鑑諒,亟治臣慢命之罪,以昭法紀焉。答曰,省疏具悉。前多已例,卽爲擧行。
癸丑二月初五日辰時,上御熙政堂。藥房入診,日講同爲入侍時,都提調金興根,提調金箕晩,副提調趙台淳,記事官鄭東奎·金完植·李容殷,判府事金興根,日講官金大根,參贊官趙台淳,侍讀官權應夔,記事官鄭東奎·金完植·李容殷,各持中庸以次進伏。醫官金有鼎等,進伏楹外訖。上曰,史官分左右。興根進前問候,各殿問候訖。仍奏曰,醫官待令,使之入診乎?上可之。有鼎等以次診候,退伏楹外。興根顧謂醫官曰,脈候詳爲奏達。有鼎等起伏奏曰,脈候左右三部調均矣。上曰,醫官先退。仍命講官進前。上誦前受音一遍訖。仍開卷。大根讀自無憂者,止右第十八章。仍釋義訖。
上在昌德宮。停常參·經筵。
傳曰,知申外不爲仕進之承旨,竝許遞。前望單子入之。
傳曰,在外臺諫竝許遞,政官牌招開政。
承旨前望單子入之,金炳奎·李裕元·宋廷和落點。
傳曰,禮房承旨馳詣受香諸處,奉審摘奸以來。
政院啓曰,新除授右副承旨金炳奎,卽爲牌招,何如?傳曰,允。
傳曰,載寧縣監金炳地,水原判官趙奎淳相換。
政院啓曰,吏曹判書金箕晩,參判南獻敎,參議金炳國牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
備邊司啓曰,昨冬皇后冊封之後,應頒詔書,順付於節使便事,禮部咨文曆咨官之回,已爲齎來矣。此係殊典,宜有專价賀謝之擧,進賀兼謝恩使,今日政差出,使之俶裝,皇后冊封進賀,詔書順付,謝恩二起方物,爲先措備。外此謝恩起數磨鍊及拜表日字擇入等事,節使先來狀啓出來後,按例擧行,皇后旣已冊封,此後凡進賀謝恩與三節方物,如例入送之意,預爲分付於該曹,何如?傳曰,允。
又啓曰,慶科初試,當自各道道臣,依定式試取,而前慶尙監司洪說謨纔已譴罷,新道伯未及辭朝矣。見今試期迫近,不可無變通之擧,自巡營,以該道內秩高守令,差定試官,以爲主試之地,參試官,亦令按例差出,試邑則依前擧行之意,知委,何如?傳曰,允。
宗簿寺啓曰,璿源譜略校正官,以益平君曦啓下矣。有實故不得進參云,其代以慶平君差下,何如?傳曰,允。
兵曹啓曰,因承政院啓辭,邊將應薦不薦人,令該曹察推事,允下矣。吏曹參判南獻敎,刑曹參判吳取善,同知敦寧府事尹敎成,鈴豐君尹穳,行護軍金大根·韓鎭庭·徐憲淳·徐戴淳·李公翼·李㘾·尹致定·任百經·趙得林·韓正敎·沈樂臣·吳一善·李定鉉,敦寧都正洪永圭,戶曹參議申錫禧,刑曹參議李承輔,工曹參議□□□,俱爲應薦而不薦,竝依法典推考警責,何如?傳曰,允。
兵曹啓曰,同知中樞府事鄭日永·李然求,宣傳官吳永善,五衛將張日煥·韓龍爀·白居暹·朴萬淳,俱以病難供職,呈狀乞遞,新除授忠淸兵使任泰錫戶奴呈狀內,矣身上典素患痰癖之症,萬無登途赴任之望云,實病旣如此,則不可强令赴任,竝改差,何如?傳曰,允。
有政。吏批,判書金箕晩,參判南獻敎進,參議金炳國牌不進。以姜時永爲大司憲,金德根爲司諫,金昌洙·林翰洙爲持平,趙秉學爲正言,姜時永爲進賀兼謝恩使,李謙在爲副使,趙雲卿爲書狀官。再政。以金洙根爲判尹。三政。以李東植爲三和府使。政事冊無兵批。判書金學性進。兵批啓曰,忠淸兵使·水使,今當差出,而擬望之人乏少,他道水使及防禦使,竝擬,何如?傳曰,允。以閔晢·李台鎭爲同知,李定鉉爲副摠管,李志益爲宣傳官,孫亮漢·梁柱憲·金必洙·朴曦銓爲五衛將,趙翼增爲武兼,李濟道爲忠淸兵使,吳顯佑爲水使。兵批啓曰,黃海水使,今當差出,而擬望之人乏少,他道防禦使竝擬,何如?傳曰,允。以李元夏爲訓鍊都正,李根永爲黃海水使,徐相益爲永宗僉使,僉知三單孫亮漢·梁柱憲·金必洙。三政。李鶴秀爲知事,僉知單朴曦銓。
左議政李憲球疏曰,伏以閟享親將,宸慕克伸,鑾駕穩旋,聖體冞康,區區歡祝,大小同情。顧臣沈疴在身,新祟闖劇,旣未能駿奔於陪享,又未克聯參於候班,情禮俱闕,臣罪滋大。仍伏念臣於昨秋,荐控衷懇,辭不獲準,仍冒匪據,恬若固有者,誠以瀆擾是懼,去就猶輕。遂未免一切泯默,今焉歲已更而月且易矣。噫,以臣不材,揆臣所叨,雖使不病,固已萬難承當。況今抱難强之疾,受至重之任,旣無以丐退,且不能陳力,循例期會,尙患委抛,積著不職,自分難貸,而猶此冒昧淟涊,罔非曲保之至德盛恩也。月前賓對,非敢曰昔疾今愈,歲首覲耿,微忱倍切,中外稟覆,曠置爲悚。蹩躄傴僂,黽勉趨簉,而若其呻痛之形,危苦之懇,必不待臣言之畢,而莫逃於天日之照燭矣。夫朝紳之當官告免,以病爲引,便成言者之恒言,故上不足以槪聽,下不能以見信。然而今臣則斷斷無一毫誣辭,年至七耋,危到十分,尙今不殊,誠亦異矣。源委之有自,形證之無幸,已陳於前後累牘,固不敢更事煩複,而惟其目下最劇之症,雖年壯氣旺者,必無以一日抵過。蓋其痰濕充牣,心膈膠黏,咳咯滾急,寢啖都廢,每當節候之交換,敗兆惡候,一倍疊現,而日復一日,有加無減眞元漸就耗削,神識隨以霧蔽,駸駸低落,無望復完。飾巾待符,固無餘憾,而但竊有所拊心慙悼,罪不可逭者,臣之冒忝三事,今已一朞矣。聖明獨勞於上,治不徯志,而臣無以悉心承佐朝象漸渙於下,百度俱荒,而臣無以正己董率,貪猾無忌,掊克成習,而臣未能殫懲災荒荐臻生靈塗炭而臣未能拯救。仰負委寄之重,俯失匡弼之責,生無所補,死將難贖。而今其病與爲生,自速瘝曠,辜戾山積,鈇鉞是甘。臣若徒藉寵靈,不思早爲之計,以此中書一局,作爲臣養病之坊,而終至一朝溘然,則是將生死無補,公私兩敗,而綿息未泯之前,其將作究竟也。玆敢復申前懇,疾聲仰籲,伏乞聖明特降鐫斥之命,仍蔽臣久玷蔑效之罪,使國事復整,微諒獲全,則古人所謂雖死猶生,爲臣合下語矣云云。答曰,省疏具悉卿懇。向來披告心曲,意謂犁然矣。巽章今何又至,愼節非不奉慮,此是一時無妄之候,自當不日遄復,且臥閤論道,亦何所妨?卿試思之,此豈卿言去之時?予豈忍捨卿之時乎?予不多誥,亟斷來章,以幸國事焉。仍傳曰,此批答,遣史官傳諭。
癸丑二月初六日辰時,上御熙政堂。日講入侍時,同知事李宜翼,參贊官徐相鼎,侍讀官權應夔,記事官鄭東奎·徐相至,各持中庸,以次進伏訖。上曰,史官分左右。上誦前受音一遍訖。仍開卷。宜翼讀自子曰武王·周公,止右第十九章。仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
奎章閣啓曰,景慕宮望廟樓,今春大奉審,臣錫禧與本宮提調李若愚,進詣展奉,奉審無頉之意,敢啓。傳曰,知道。
傳曰,忠淸監司留待。
傳曰,忠淸監司入侍。
兵曹,以金翰喆爲禁軍別將。
〉以慶尙監司洪說謨狀啓,陜川郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
兵曹啓曰,新除授黃海水使李根永,以前任三和府使,時在任所,依例除朝辭赴任之意,該道臣處行移,何如?傳曰,允。
敎忠淸監司沈宜冕書,王若曰是職也虞方岳曰咨疇若予采,其地則周召伯所憩,往哉汝諧,實循僉擧詢同,豈特心簡攸屬?惟卿,家傳詩禮,世篤忠貞,規模尺寸不違,恬雅愷悌自有守,績庸內外歷試,才識文學特其餘。寵遇比隆於知申,夙夜惟允出納,宿望師表於國子,選擧尙稱公平,眷彼百濟舊疆,卽是三韓重鎭。桑麻魚鹽任土貢,宛若中國之荊·楊,詩書絃誦觀民風,允矣東方之鄒魯。倉儲或有耗縮,按簿書而誰釐,軍額頗多流亡,待通鍊而可整。玆授卿以忠淸道觀察使·兼兵馬水軍節度使,卿其宜念委毗之殊眷,益殫懷保之遠圖。於戲,黜陟惟明,勸循良而懲貪虐,寬猛相濟,抑豪右而恤貧窮。故玆敎示,想宜知悉。
癸丑二月初七日辰時,上御熙政堂。忠淸監司入侍時,左承旨李裕元,假注書楚秉悳,記事官徐相至·李容殷,忠淸監司沈宜冕,以次進伏訖。上曰,史官分左右。仍命忠淸監司進前,宜冕進前。上曰,卿久處承旨,當屢聞提飭之語,今不必更爲提飭,而撫恤生民,是爲對揚之道,須善爲之。宜冕曰,臣當方面重任,日夕兢惕,今承惻怛之下敎,未知將何以對揚休命而惟益惶懼而已。上曰,必須善爲對揚。宜冕曰,謹當恪勤對揚矣。裕元曰,宣諭別諭,何以爲之乎?上曰,出去爲之可也。仍命忠淸監司先退。又命史官就座,命退。諸臣以次退出。
癸丑二月初七日巳時,上御熙政堂。日講入侍時,知事權大肯,參贊官李裕元,檢討官李鍾淳,假注書楚秉悳,記事官徐相至·李容殷,各持中庸,以次進伏訖。上曰,史官分左右。上誦前受音一遍訖。仍開卷。大肯讀自哀公問政,止所以行之者一也。仍釋義訖。
上在昌德宮。停常參·經筵。
備忘記,波知僉使鄭達下直,長弓一張,長箭一部,片箭一部,筒兒一箇賜給。
傳曰,左副承旨·同副承旨竝許遞,前望單子入之。
承旨前望單子入之,曺錫輿·南秉吉落點。
兵曹啓曰,今此幸行時,侍衛之職,領軍之將,不可不備,而宣傳官李志益,內禁將李周喆,俱以身病,呈狀乞遞,改差,其代依例口傳擬入,何如?傳曰,允。
兵曹口傳政事,以鄭友永爲宣傳官,李鳳周爲內禁將。
以江原監司洪祐順狀啓,杆城郡守許石老身死事,傳曰,令該曹口傳差出,催促下送。
吏曹口傳政事,以李魯宰爲杆城郡守。
癸丑二月初八日巳時,上御熙政堂。日講入侍時,日講官尹致秀,參贊官金炳奎,檢討官李啓善,假注書申永權,記事官徐相至·李容殷,各持中庸,以次進伏訖。上曰,史官分左右。上誦前受音一遍訖。仍開卷,致秀讀自或生而知之,止懷諸侯則天下畏之。仍釋義訖。
上在昌德宮。停常參·經筵。
癸丑二月初九日辰時,上御熙政堂。日講入侍時,日講官趙鶴年,參贊官南秉吉,侍讀官李鼎信,假注書楚秉悳,記事官徐相至·李容殷,各持中庸,以次進伏訖。上曰,史官分左右。上誦前受音一遍訖。仍開卷,鶴年讀自齊明盛服,止道前定則不窮。仍釋義訖。
上在昌德宮。停常參·經筵。
藥房提調金箕晩,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政未差,左議政·右議政無時急稟定事,不得來會云矣,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,右副承旨金炳奎今日不爲仕進,卽爲牌招,何如?傳曰,允。
又啓曰,卽者掌令卓章昊,以其親病,授章徑行,原疏纔已捧入矣。所當卽捧遞差傳旨及禁推傳旨,而此與無端徑行有異,從重推考,何如?傳曰,允。
傳曰,發遣吏郞,諸執事淸齋與否,摘奸以來。
傳曰,咸鏡監司趙秉駿,使之明日辭朝。
以忠淸監司李根友狀啓,鎭岑縣監李鍾九,不得已罷黜,其罪狀,令攸司稟處事,傳曰,令該曹口傳擇差,催促下送。
掌令卓章昊疏曰,伏以臣父年今七十有三,夙抱貞病,風眩久苦,千里遠離,音聞稀闊,半載旅食,心常憧憧,卽接家信,則近因寒燠之不適,宿證添劇,淹頓床笫,倚閭一念,發於夢囈。臣自聞此報,方寸煼煎,不遑暇他,玆敢忙陳短章,俶裝登途。伏乞聖慈,俯垂鑑諒,亟遞臣見帶之職,仍治臣擅行之罪,俾臺職無至虛曠,朝綱得以整肅焉云云。答曰,省疏具悉。爾其勿辭往護。
癸丑二月初十日辰時,上御克綏齋。日講入侍時,領府事鄭元容,日講官李㘾,參贊官曺錫輿,檢討官李啓善,假注書申永權,記事官徐相至·李容殷,各持中庸,以次進伏訖。上曰,史官分左右。上誦前受音一遍訖。仍開卷。㘾讀自在下位不獲乎上,止雖柔必强。仍釋義訖。上讀新受音十遍訖。上曰,文義以次奏之。元容曰,九經章,卽古今治國之通經也。宜人主之融會體認,而此章旣多日分讀,難以貫領,臣請自哀公問政,至雖柔必强,當解釋一通以奏。仍釋義後奏曰,無疑難處乎?上曰,可得全章領會矣。元容曰,九經中敬大臣子庶民,尤合今日之先務矣。敬者,非徒優禮以待之也,卽專其任用其言之謂也,人主之與共國事者,卽相也。自黃帝命相唐·虞宅揆以來,歷代皆有相職,雖門下中書之異其號,皇明內閣之殊其制,而其輔導主德裁決機務,一也。君上之職,在於擇相,曰枚卜曰甌卜者,可見愼重之義,而宋宗至有憂思而貌瘦,其求之誠而簡之精,有如是矣。旣任之後,勿疑勿貳,臨事詢問,信而不眩。我英宗·正宗之時,比今爲治安之世,而頻接大臣,又月行六對,隨事商議,近來則月一行對,又或曠過,只於日講時輪回登筵,而文義之外,咨訪一不及於治道。蓋典章規制之未及鍊達者,郡國利病之未及講究者,閭閻民情之可陳聞者,事務裁斷之可揆度者,有許多待問而知者,而一不俯詢,如是而思慮聰明,何以開廣,中外事務,何以句幹乎?是殿下於敬大臣之道,有所未盡也。近聞諸道民勢困瘁,日甚一日。兩西·湖沿,荐歉遑急之外,郡縣之凋弊轉劇,村里之生業益艱。自御極之初,百姓之所蘄祝者相語曰,吾君久勞於外,必周知生民疾苦之狀,數年通習政務,則必使幽隱上達,而自底安保之境,今親總有年,而政令施措之際,未見慰民情而蘇民瘼者。豈不使仰望之衆心,有所缺然乎?昔漢宣帝,深知吏治之得失,嘗曰,太字吏民之本,數易則下不安,黃覇曰,送故迎新之費,皆出於民。所易新吏,又未必賢,君相之相勉如此。故吏安其職,民安其業,良吏之盛,號稱中興,比近長吏,遞易頻數,而藩閫之任,亦有徑解者,此亦詒弊之一端也。前春朝參,臣以此仰陳,伏承嘉納之批,而未敢知果留聖念乎?此殿下於子庶民之道,有所未盡也。難固結而易渙散者,卽民心也。天之視聽自我民,故民如有愁鬱之心,則災異現於上,冬春乾象之示警者,豈不萬萬恐懼乎?此是君臣上下聚精會神,勤勤孜孜於民事,除害興利,蘇弊紓力,凡係撫字懷保之方,靡不用極,然後可使民鎭安而奠接,常惕然省察,是所深祝。上曰,今聞此言,始知民情之多艱苦矣。筵臣不陳達,則予何以詳知乎?元容曰,然矣。九重之內,何以周察遐外之情乎?若自上導之使言,則筵臣亦豈不仰陳乎?臣適因文義敷奏矣。上曰,監司·守令辭陞之時,予每召見,以盡心民事,諄諭以送,意謂守令之於民政,不敢爲非矣。今聞之則民情果如許乎?元容曰,筵諭之盛,臣亦聞知矣。爲守令者玆一奉聖言,殫竭仰答,則三伐之治,不難致矣。雖一邊被罪,亦一邊掊克,古人所云使守令,常如君上之臨視其上,然後可以得安者,儘格言也。若少或遺察,則不憚爲非矣。上曰,予於民事,常存於念,而果有愛民之至心矣。元容曰,殿下之有仁厚慈惠之聖心,大小中外之所共知而仰祝者也。然而姑未周洽於政事之間,故小民之厚望,常如此矣。上曰,予徒有善心,而姑無實政實事之恤民而澤民者,故如此,後當益加誠心矣。我國北以事大,南以交隣,旣無疆域之憂。上下若專心於民生,則自可以安固矣。元容曰,聖敎誠然保民爲政,可無他虞,而擇任守令,爲保民良策矣。上曰,史官就座。仍命大臣先退,又命退。諸臣以次退出。
上在昌德宮。停常參·經筵。
備忘記,咸鏡監司趙秉駿下直,長弓一張,長箭一部賜給。
政院啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,知道。
傳曰,禮房承旨馳詣受香諸處,奉審摘奸以來。
傳曰,咸鏡監司留待。
傳曰,咸鏡監司入侍。
政院啓曰,卽者檢閱徐相至,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
吏曹口傳政事,以李敏道爲鎭岑縣監。
宗簿寺啓曰,國朝御牒·璿源譜略·王妃世譜中草,今已修正矣。御覽還下後,譜略當爲付板入刊,國朝御牒·王妃世譜,亦當正書矣。御覽日字,令日官推擇,則今月十三日午時爲吉云,以此日時,本寺堂上·郞廳·校正官,具儀仗鼓吹,陪進仁政殿,與承旨請承傳色奉入之意,敢啓。傳曰,知道。
義禁府啓曰,忠淸監司李根友狀啓內,魯城兼任鎭岑縣監李鍾九,不得已罷黜,其罪狀,令攸司稟處事,啓下矣。李鍾九時在任所云,依例發遣府羅將,拿來,何如?傳曰,待待命拿囚。
檢閱徐相至疏曰云云。答曰,省疏具悉。爾其勿辭救護。
敎咸鏡監司趙秉駿書,王若曰,其地周之岐邑,漢之沛鄕,乃奠萬億年洪業,以職則虞曰岳牧,唐曰按察,必惟二千石循良,庸撤卿月之邇班,爰作福星之遠照。眷玆龍興舊址,實惟虎踞雄藩。六府管轄遙通,設天險於鐵嶺,兩宮之衣冠儼祕,愴月遊於珠邱。惟其土瘠山磽,捨農桑而趨蔘貂之利,況乃俗獷民猂,輕詩禮而重弓馬之才。南州帶裘,政須羊叔子雅度,北門鎖鑰,誰是寇平仲威名?惟卿,世奕簪纓,家傳忠孝,位望著於朝野,淸愼恬約之自持,休戚共於國家,燥濕夷險之不擇。長玉署而貯璧府,賁飾乎黼黻笙牅,揚銀臺而管籌司,機務則甲兵錢穀。掌銓衡於西省,裴侍郞之藻鑑稱平,返牙纛於南都,郭荊州之幨帷彰德。玆授卿以咸鏡道觀察使·兼兵馬水軍節度使,卿其撫懷以惠,黜陟惟明,交倉杜猾胥之奸,保玆關防,互市禁潛貨之弊,固我邊疆,玉節宣風,用紓憂民之念,瓊樓明月,應切戀闕之忱。故玆敎示,想宜知悉。
癸丑二月十一日辰時,上御熙政堂。日講,咸鏡監司同爲入侍時,日講官金學性,參贊官宋廷和,侍讀官李鼎信,假注書楚秉悳,記注官白潤鶴,記事官李容殷,各持中庸,咸鏡監司趙秉駿,以次進伏訖。上曰,史官分左右。仍命咸鏡監司進前,秉駿進前。上曰,監司統領一道之守令,而生民之休戚,專係守令之賢否矣。卿之處地,異於他人,而當此重任,須實心對揚,勿拘顔私,守令之貪汚者,則這這論罷,拯救生靈之困瘁也。秉駿曰,以臣年少才劣,猥當方面之重任,日夜兢惕,未知將何以對揚,而今承諄複之下敎,惟益惶懼而已。上曰,北道雖云免歉,而今當窮春,民情不無飢困之慮,保奠之方,須善爲之也。秉駿曰,謹當恪勤對揚矣。廷和曰,宣諭別諭,何以爲之乎?上曰,出去爲之可也。仍命監司先退。上誦前受音一遍訖。仍開卷,學性讀自自誠明,止右第二十四章。仍釋義訖。
上在昌德宮。停常參·經筵。
自申時至人定,灑雨下雨,測雨器水深一分。
政院啓曰,左副承旨宋廷和,今日不爲仕進,卽爲牌招,何如?傳曰,允。
傳曰,禮房承旨馳詣受香所,奉審摘奸以來。
傳曰,松留之疏,猶有未能領會朝家之意矣。前留守則因秋査而已有處分,今何有更査之端,而謂之拶逼,不欲爲之乎?孫養默,無相關於前留守之事,而肆然擊鼓,驅逐官長之計者,大關風化,非渠獨辦,明若觀火,所以行査者,非但正風化而存事面也。欲査其受嗾而已,則有何傷於交承之間乎?勿復固辭,卽爲擧行之意,自政院申飭。
以忠淸監司李根友狀啓,永同縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
內侍府啓目,時仕內官金琪絢日昨出他之時,洞里居李漢,無端突入,先破大門,且至內庭,高聲詬辱,報法司雪冤爲辭矣。南北之界限截嚴,苟能常時持身謹愼,豈有如許之端乎?界限之道,不可仍置。琪絢永黜內府之典事啓,判付依允爲旀,內外不相通涉之飭敎,何等截嚴,而出入宦家,有此作拏者,甚爲駭然,所謂李哥漢,令秋曹刑推定配爲良如敎。
兵曹啓曰,去壬子十月十五日慶科庭試武科殿試時,直赴殿試人訓鍊都監旗牌官李錫箕,哨軍金完乭,禁衛營牙兵姜命大,摠戎廳燈籠軍鄭忠賢,南兵營親騎衛朱尙元·金踊虎·金鎭行·梁碩福,永宗待變軍官柳梅根,防營軍官金鍾應,直赴會試人嶺南武士鄭鴻等不赴委折,關問各該營及道帥臣後稟處事,草記蒙允後,關問各該營及道帥臣矣。卽接前訓鍊大將李景純,禁衛大將金汶根,摠戎使白殷鎭,南兵使具鏘和,京畿監司曺錫雨,前慶尙監司洪說謨回牒,則哨官金完乭遭故,依法典陳試,旗牌官李錫箕,以其親病不赴,親騎衛朱尙元·金踊虎·金鎭行·梁碩福,都試畢場後試日已迫,程途稍遠,不得趁期應赴,待變軍官柳梅根,防營軍官金應鍾,都試畢試之翌日,乃殿試也。一日內百餘里赴試,其勢末由云,竝係是三式年內,依例陳試,牙兵姜命大作故,所授帖文,收聚爻周,燈籠軍,多負營錢,率家逃躱云,負逋逃躱者,不可待其應試,勿施,武士鄭鴻,昨年式科,改名鄭泌,已爲參榜,勿施,所授帖文,收來爻周,何如?傳曰,允。
開城留守李源達疏曰,伏以臣冒昧控籲,隕越俟勘,及伏奉批旨下者,不惟不治臣慢命之罪,使之卽爲擧行,臣雙擎恩言,九頓以還,且惶且感,宜卽奉承,而今此査事,有異於文簿間行査之例矣。臣以交承之誼,萬難承當,不勝悚懍震栗,罔知措躬之所矣。仍伏念臣景薄崦嵫,病常沈痼,神識不周於事爲,筋骸莫强於趨走。近因木旺之節,頑痰內壅,肝氣上升,眩轉則頭如乘輪,喘息則喉若沸羹,奄奄有若將垂盡之狀,以此症形,雖欲抖摟自力,剸理簿牒,其勢末由。玆敢疾聲仰呼於天地父母之下,伏乞聖明,俯垂鑑諒,亟遞臣所叨之職,俾公事無滯,私分獲安,千萬至祝。答曰,省疏具悉。當有處分,卿其勿辭行公。
六道儒生幼學金錫奎等疏曰,伏以祠院配侑之典,或以風節之相感,或以道義之相合,或以師承之相接,有一於是未或不擧,此五敎祀賢之精義,而朝家之令典,士林之盛儀,於是乎靡有慽矣。矧惟祖孫之親,父子之間兄弟之倫,兼有是風節之感,道義之合,師承之接,則卽其所享之院,克擧配侑之典,尤豈非朝家之令典,士林之盛儀耶?臣等謹稽楊州之石室書院,卽故相文忠公臣金尙容,故相文正公臣金尙憲兄弟,竝享之所,而以故相文忠公臣金壽恒,故相文忠公臣閔鼎重,故副提學文貞公臣李端相,故判書文簡公臣金昌協躋配焉。一室之內,步武相繼,竝世之中,聲氣交孚,已可見國家培養之化作成之多,而粵亦有若故徵士贈判書文康公臣金昌翕,卽文簡公臣昌協之弟,而文貞公臣端相之門人,贈判書文敬公臣金元行,卽昌協之孫,故祭酒臣金履安,又是元行之子也。昌翕,當門闌隆赫之日,絶意榮途,遐擧物表,脫然有超鴻濛出埃壒之意想,則不惟其豪爽俊邁之氣,自幼不群,其廉頑立懦之風節,有所自矣。若其爲學之始終本末,早親有道,門路旣正,而又於天倫之內,得昌協爲之師友,聯床對討,昕夕孳孳,超卓之識,不泥故常,昭曠之見,不滯一隅,洞見大原,默與道契。陰陽造化之妙,理氣性命之微,卦畫音律象數之繁賾靡不到底,硏窮發其肯䋜,使其分析者融合,透徹者玲瓏,而人物性同異之辨,有可以折群言之淆亂,俟百世而不惑矣。元行,英邁之姿,天稟旣高,箕裘之學,充養有素,浸醲之思,灑脫之識,談經說義,圓熟疏通,心性理氣,折衷朱子之旨,而辨析其同異,明德鬼神。推演尤翁之言,而發揮其餘義,學明而知周,體立而用宏,早値辛壬之斬伐,念絶當世。晩被元陵之恩遇,弓旌相續,而嗣守賢祖之秉執,介石冞確,其出處之正大,關風俗之盛衰,而惟以闡明斯道成就後學,爲己任。到老窮經,不以切至而自暇,因材啓發,不以遐陋而鄙夷。於是乎遠近爭慕,仰望星斗,蔚然爲一代之所宗主,而其藏修之地,又在本院隔一岡而近,四方摳衣之徒,莫不以是爲歸,而元行,旣爲之揚示學規,以正其趨舍。又爲之月設講會,以考其勤慢,時於春秋舍菜之餘,仍行鄕飮之禮,冠襟成列,風雅迭誦,則其遺風餘敎至今未泯,弟子之出而爲公卿州縣者,皆足以賁飾寧考作人之化。窮而在閭巷蓬蓽者,亦有以淑諸黨塾承學之士,則雖不得致君澤民,陶鑄一世,而其承家學啓後人之功,果何如也?履安,早聞伯魚之詩禮,繼開文元之門墻,習齋舊徒,以所事事之。而履安,克趾世美,允蹈前轍,沈潛之學,到老愈精,進修之工,積久益專。其符采之見於外者,瀅澈如氷壺,盎粹之,施於體者,縝栗如玉韞,覿德者,心醉而鄙吝自消,聞風者,誠服而敬怠立判,是不惟其淵源之有本,擩染之有自,非夫天質之美,學問之力,交資竝修,底德成而道凝,詎能然也。肆惟絅錦日章,皐鶴天聞,當正廟禮賢之日,屢勤旌招,而操執確然,終守東岡,閑居講道,不厭不倦。日與經生學子,尊聞行知,復理龍門之餘韻,則其爲法門之程章,儒林之矜式,顧不大歟。蓋昌翕之於昌協,其聯芳匹美,無愧二祖,而金昆玉友,人擬河南之二程·履安之是父是子,過庭親承,不下孔門之泗水侯,則伯程已腏之祠,其可無伊川之共躋,而雖以從祀之重典,泗水侯從祀之請,又豈非朱子之所已行者乎?況其晩年講道,多在是院,而九行之三洲舊廬,又是文簡考槃之地者乎?恭惟我國家崇儒重道,卓越百王,褒賢尙德,便成家法,而昌翕則粵在英廟朝,因多士請配之章,卽下貤贈之命。逮我正廟,不待太常之狀,特許易名之典,元行之贈爵賜諡,又在我純考卽祚之初,至若履安之德之賢,褒崇之議,姑未及上徹,而兩賢之道德學問,固已受知於三朝矣。獨於其講學之地,迄闕躋配之典,豈不爲昭代之缺典,士林之齎咨也哉?臣等玆敢不避瀆撓,相率齊籲,伏乞聖明,俯循輿情,廣詢廷臣,許以文簡公臣金昌翕,文敬公臣金元行,祭酒臣金履安,配享石室書院,以光聖德以幸斯文焉。答曰,省疏具悉。三儒賢之躋配是院,夫孰曰不可,而公議則愈久愈好。爾等退修學業。
癸丑二月十二日辰時,上御熙政堂。日講入侍時,日講官趙斗淳,參贊官曺錫輿,侍讀官韓敬源,假注書申永權,記注官金德興,記事官李容殷,各持中庸,以次進伏訖。上曰,史官分左右。上誦前受音一遍訖。仍開卷,斗淳讀自誠者自成也,止明明也悠也久也。仍釋義訖。
上在昌德宮。停常參·經筵。
備忘記,老江僉使張龍翼,森森坡萬戶金錫耇下直,各長弓一張,長箭一部,片箭一部,筒兒一箇賜給。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左承旨李裕元,今日不爲仕進,卽爲牌招,何如?傳曰,允。
又啓曰,綏陵親祭文,當爲製進,而藝文提學洪鍾應在外,何以爲之?敢稟。傳曰,弘文提學趙鶴年牌招製進。
備邊司啓曰,卽見京畿監司曺錫雨狀啓,則枚擧抱川縣監李承穆,査官永平郡守安膺壽牒呈,以爲本縣還摠二萬六千六百三十餘石內,所捧不過一百餘石,曾於癸卯,特蒙待豐收捧之處分,屢歲失稔,竟無一包充數。丙午以後公用挪貸之新逋,又爲三千二十六石零。且徵逋所逋還,乃是丙申指徵無處者其時營邑,創設徵逋所,以如干人吏,復都估取剩,使之排充之意,癸卯更成節目,而元穀夥多,歲入零星,年年添數。今亦爲七千十餘石,其餘吏奴所逋,民間未捧,至爲一萬四千二百七十石之多矣。雖施椎剝,實無振刷之道,該縣民庫新逋及徵逋所還逋合租一萬三十九石零,特許除耗,待豐收捧,竝與癸卯條,次次充完。虛勘守令逋穀年條,開錄于後,而挪移則公用異於私貸,虛勘則排徵異於實逋,守令論罪,恐合參恕事,請令廟堂稟處矣。近來糴弊成痼,無邑不然,而豈有若抱川之逋還,如是夥多乎?本以蕞爾小縣,漸成屢萬巨逋,雖未可責之以容易拔本,爲前後邑倅者,苟能到底殫竭,期欲矯救,則其所虧欠,豈至於斯?興言及此,良是駭歎,無論某邑,蓋其始也。旣未能隨逋充完,駸駸然莫可着手則輒請待豐收捧者,非但大違經法,末乃全歸蠲蕩。此路一開,必將無還乃已,固不當遽爾許施,而第念此邑,還戶極其零星,逋穀已至滋積。今雖欲椎剝了刷末由,徒擁虛簿,適足爲添耗養逋之階,而不幾年,將未免有穀與民俱失之慮,寧不萬萬憂悶,在朝家隱恤之政,合有別般軫念之擧。今此所請兩條還逋合一萬三十石零,特許待年豐除耗收捧。其外吏奴逋及民未捧一萬四千二百七十石零,另加申飭,使之期於準充,此旣許多年流來欠逋,則勿論始逋掩逋。雖無以苛責於各年邑守,但癸卯査逋時,該縣監趙文和,始旣査報巡營,創設徵逋所,以圖排年充逋,特爲分揀。其後守令則不能遵條排充,仍逋則依舊自在,公用則如前挪貸,以至迄今流逋之境,其在重糴法之道,不宜全恕,而今於道啓,初不請勘者,殊涉未安。京畿監司曺錫雨推考,該守令竝令攸司拿問處之,何如?傳曰,允。
都摠府啓曰,副摠管鄭夏應陣上進,李晉翼導駕進,李定鉉在外,韓鎭庭有實故,沈樂臣有實病,今此幸行時,無以備員,令政院稟旨變通,仍令該曹,口傳差出,待下批牌招,何如?傳曰,允。許遞,前望單子入之。
摠管前望單子入之,副摠管尹致定·徐戴淳·尹穳·李謙在·李源命落點。
刑曹啓曰,內官金琪絢家詬辱作拏罪人李秉一,嚴刑一次後,忠淸道黃澗縣定配所,卽爲押送之意,敢啓。傳曰,知道。
癸丑二月十三日辰時,上御熙政堂。日講入侍時,同知事趙得林,參贊官宋廷和,檢討官成載球,假注書楚秉悳,記注官白宗逵,記事官李容殷,各持中庸,以次進伏訖。上曰,史官分左右。上誦前受音一遍訖。仍開卷,得林讀自今夫天斯昭昭之多,止待其人而後行。仍釋義訖。上曰,文義奏之。得林曰,此章中至誠無息四字,卽天地之至道,聖人之極工也。文王亦一天,故其純亦不已之德,心與天合,道與天契,參贊之化,發育之功,能與天地山川而同其博厚廣大無窮不測矣。夫人君,天地萬物之主也,爲學而究不已之工,則能通貫天人之理,爲治而懋不息之業,則能和同天人之際。敬主乎中則萬變莫能踰,明燭于外則一私無所蔽。四表之大,無處不通,萬物之繁,各遂其性。業由是而博厚,德由是而高明,上足以膺天命,下足以統人庶,而爲萬世人君之盛矣。至於至誠無息四字,益加體念焉。仍奏曰,此章中發育萬物者,以道之功用而言,峻極于天者,以道之體段而言,充塞天地之間,林林蔥蔥。凡具形色者,雖是上天造化之自然,而亦聖人參贊位育之功矣。人主繼天立極,代天亮功,而或使一夫一婦,不被其澤,以傷天地生物之仁,則亦聖世之災也。上曰,近日亦有災矣。得林曰,殿下久勞於外,知民艱難,而光御五載,講學之篤,諮訪之勤,可以從心爲治,而挽近以來,天怒于上而災異荐臻,民瘁于下而怨咨朋興,此必有所致而然。伏未知殿下燕閑幽獨之中,不息之工,自多間斷,對越之誠,或有肆怠,天心不豫,民情未壓,災形日現,治效邈然矣。上曰,天災如此,民怨如此,而國不亡者,未之有矣。吾雖知之,而不知其可行之道,今此講官之言甚切實,而變通之道,矯正之方,當用何策乎?明以敎我,拯救蒼生之困瘁也。得林曰,非知之艱,行之爲艱,古語曰,知如是病,則不如是藥矣。殿下旣知之矣。欲行之則亦殿下轉移間事也。朝廷之上,紀綱不立,則必思振肅懈怠,以爲立紀綱之圖,言路不開,則必思開恢聰明,以爲開言路之圖。凡於捄民隱恤民窮之圖,推如傷若保之恩,使溝壑之危,轉以爲袵席之安,則上天感應,轉災爲祥矣。上曰,又有可行之道乎?得林曰,殿下今讀中庸,治天下之大經大法,皆在此書。書非徒讀耳,欲其心得躬行也。如匹庶之爲學者,欲其幼學壯行,況帝王之學,功用之大,當如何哉?大抵君心,爲萬化之原,君心正而朝廷百官四方正矣。奮發立志,刻勵懋政,勉中庸至誠不息之工,著天地發育萬物之化,則何患乎天災民憂。復見其堯日舜天至德莫盛矣。懋哉懋哉。上曰,黿鼍二字有異義否?得林曰,兩字別無異義,而皆鼈屬也。仍奏曰,天地之充滿,無非人君造化中物。故人君,繼天立極,贊育萬物者也。若一夫不被其澤,一物不遂其性,則其於傷化,當如何哉?殿下御極,已爲五年矣。學問之孜孜,政治之勤勤,靡不用極。臣等伏不勝欽誦萬萬,而目今紀綱漸頹,民生益瘁,尙未有顯效,何哉?臣之愚見以爲,殿下延接臣隣,勤講若是,而或於燕居之時,涵養薰陶之工,有未至而然矣。殿下今於親總萬幾之地,戰戰兢兢,以至誠爲四方之表準,則政令施爲之際,無一事之不當矣。伏願省察焉。上曰,非獨君道爲然,朝臣皆當以此相爲矜式,則其於爲治之道,豈不大哉?得林曰,誠然矣。仍奏曰,學問之道,惟其奮發立志,少無頃刻之間斷,則推致之工,自然合於至誠,而爲堯爲舜矣。伏願體認焉。
上在昌德宮。停常參·經筵。
政院啓曰,同副承旨南秉吉,今日不爲仕進,卽爲牌招,何如?傳曰,允。
傳曰,禮房承旨,馳詣宗廟·永寧殿·景慕宮,奉審摘奸以來。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
刑曹啓曰,罪人趙愚洙,以搜奪他人畓券,欲作己物,仍爲逃匿罪,流二千五百里,定配於咸鏡道明川府矣。卽見該道啓本,則到配於安邊府,設或滿數當移,宜有措辭登聞,而無緣換定,極爲未安。如非中間擦改,必不近邑移定,事未前有,弊實無窮。安邊府定配罪人趙愚洙,自本道嚴覈委折後,依初定配所,移配於明川府,形止狀聞之意,分付道臣,何如?傳曰,允。
癸丑二月十四日辰時,上御熙政堂。日講入侍時,日講官徐憲淳,參贊官曺錫輿,檢討官成載球,假注書申永權,記事官金完植·李容殷,各持中庸,以次進伏訖。上曰,吏官分左右。上誦前受音一遍訖。仍開卷,憲淳讀自故曰苟不至德,止第二十八章。仍釋義訖。
上在昌德宮。停常參·經筵。
藥房提調金箕晩,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,右承旨曺錫輿,今日不爲仕進,卽爲牌招,何如?傳曰,允。
以右承旨曺錫輿牌不進罷職傳旨,傳曰,只推。
又啓曰,今此幸行時,何大臣留都乎?敢稟。傳曰,朴判府事永元爲之。
又啓曰,卽者中樞府錄事來言,朴判府事留都事命下,而有身病,無以留都云,何以爲之?敢稟。傳曰,朴判府事晦壽爲之。
奎章閣啓曰,景慕宮望廟樓,今望奉審無頉之意,敢啓。傳曰,知道。
傳曰,刑曹堂上許遞,政官牌招開政。
政院啓曰,吏曹判書金箕晩,參判南獻敎,參議金炳國牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
兵曹,以徐左輔爲留都大將。
政院啓曰,假注書楚秉悳,記注之際,做錯非細,推考,何如?傳曰,允。
吏曹啓曰,崇陵別檢崔鶴昇,以其身病,呈狀乞遞,改差,何如?傳曰,允。
有政。吏批,判書金箕晩,參判南獻敎牌招不進,參議金炳國進。吏批啓曰,判書金箕晩,參判南獻敎竝牌招不進,小臣獨政未安,何以爲之?敢稟。傳曰,只出緊任。以金景善爲刑曹判書,徐箕淳爲工曹判書,尹致成爲刑曹參判,李源命爲同義禁。傳曰,見窠皆令差出。再政。以李鶴秀爲判義禁,金炳喬爲同春秋,權大肯爲分內醫提調,祭酒單宋來熙,兼華寧殿令單金炳地。政事冊無兵批,以金定哲爲南固別將,魚爲金井別將。
弘文館啓曰,副修撰臣成載球,以御營廳從事官,今日軍布捧上時,晝仕出去,而每每草記,事涉煩瀆,今後則除草記往來之意,敢啓。傳曰,知道。
義禁府啓曰,前抱川縣監鄭道和·金秉熙·金準鉉等,拿問處之事,傳旨啓下矣。鄭道和下去京畿砥平地,金秉熙下去振威地,金準鉉下去廣州地云,依例發遣府羅將,竝拿來,何如?傳曰,待待命拿囚。
癸丑二月十五日辰時,上御熙政堂。日講入侍時,左議政李憲球,日講官徐戴淳,參贊官南秉吉,檢討官成載球,假注書楚秉德,記注官金德興,記事官李容殷,各持中庸,以次進伏訖。上曰,史官分左右。上誦前受音一遍訖。仍開卷,戴淳讀自王天下有三重焉,止右第二十九章。仍釋義訖。上曰,文義以次奏之。缺憲球進前問候,各殿問候訖。仍奏曰,顧以微末去就,前後屢瀆,極知萬萬悚惶,而向又陳懇,只緣辭不達意,誠未孚格,竟未蒙體諒之恩,悶隘之極,久愈靡措。臣旣才蔑癃痼,雖欲可强,末由自力,實無以久冒匪據,惟願特垂憫恤,劃賜斥退焉。上曰,向來疏批,已悉無餘。今又何如是辭巽?民生困瘁,國事岌嶪,此豈卿求去之時乎?更勿固辭,以補予不逮,是所望也。憲球曰,非徒才具之萬難堪任,衰病轉益成痼,實無以久冒匪據,苟或一分可强,則豈敢冒瀆崇嚴,屢懇至此乎?上曰,漢末官職,朝改暮遞,甚至有不知面目而遞去之人,此非美事。雖微末庶官,固不當若是,況大臣去就乎?苟非文具,是乃實心,此後更勿辭巽也。上曰,史官就座。又命大臣先退,仍命退。諸臣以次退出。
上在昌德宮。停常參·經筵。
自開東至五更,灑雨下雨,測雨器水深一寸五分。
以司謁口傳下敎曰,自政院招致實注書,問其病由後,使之更毋敢頻數懸病。
以司謁口傳下敎曰,申飭巡綽,犯夜無賴輩,一切嚴禁事,各營從事官,發牌分付。
兵曹啓曰,卽接金虎門入直哨官張在善手本,則敦化門西邊月廊火防外面半間許缺落云,爲先令紫門監,堅實圍排,卽速修築,而內壁自如,則此與全頹有異,令巡邏營門,申飭校卒,限改築間另加巡察之意,分付,何如?傳曰,允。
以黃海監司金鍏狀啓,黃州牧及鳳山郡民家失火事,傳曰,當此窮春,民家之燒燼,人命之爛死,若是夥然,極爲驚惻。兩邑爛死人身還布,竝蕩減,元恤典外,別加顧助,結構奠接之方,廟堂措辭關飭。
都摠府啓曰,今日入直內三廳武兼禁軍及軍兵等,當爲中日習體技放,而齋戒相値,不得設行之意,敢啓。傳曰,知道。
兵曹啓曰,今二月十七日,武臣堂上朔試射日次,而以國忌正日,不得爲之之意,敢啓。傳曰,知道。
癸丑二月十六日辰時,上御熙政堂。日講入侍時,日講官鄭基世,參贊官宋廷和,侍讀官尹秉鼎,假注書申永權,記注官白宗逵,記事官李容殷,各持中庸,以次進伏訖。上曰,史官分左右。上誦前受音一遍訖。仍開卷,基世讀自仲尼祖述堯·舜,止右三十一章。仍釋義訖。上曰,文義奏之。基世曰,此二章,皆言天道也。與天合德參化育之功者,惟至聖能之,而在上則堯·舜,在下則夫子可以當之矣。以生知之聖,具四德之美,廣闊而無礙,深靜而有本。充積於中者,旣博且厚,則應事接物之際,可驗隨處而發見。威儀之盛,著於動作,號令之正,形於施措,以至一政一事,無不服民心而悅民情。故舟車之所至,日月之所照,莫不尊之爲君上。親之如父母,此所謂至聖配天,而利澤之廣,功化之妙,有不可勝言矣。苟究其源,則亶由於全本心之德,爲萬事之本矣。今殿下以聰明睿知之姿,稟仁義禮智之德,環東土生靈之所祈祝者,皆期以爲堯爲舜,擧有望雲就日之思。聖上果以舜何人予何人爲心,玩賾經典,涵養德性,體乾之健,法天之仁,使斯民莫不敬莫不信莫不悅,則聲名之洋溢,卽東方之堯·舜也。伏願懋哉。上曰,萬物竝育不相害之義,何謂也?基世曰,竝育,指無不覆載而言,竝行,指錯行代明而言矣。不害之義,卽天覆地載,萬物竝育於天地之間,以至草木鳥獸之類,各遂其性,不相妨害之謂也。上曰,祖述憲章,亦可以體用言歟?基世曰,聖敎切當矣。因此下詢,旨意之融會,可以仰想,臣不勝欽仰矣。中庸一篇,何莫非體用之可言,而宗師堯·舜之道,效則文·武之法則,道與法,其體也,述與憲,是用也。
上在昌德宮。停常參·經筵。
政院啓曰,判義禁李鶴秀,同義禁李源命,除拜後過三日不爲出肅,依定式推考警責,仍卽牌招察任,何如?傳曰,允。
傳曰,中庸當自內蘊繹矣。日講待下敎。
傳曰,工曹判書徐箕淳疏批已下,卽爲牌招。
以江原監司洪祐順狀啓,蔚珍縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
行工曹判書徐箕淳疏曰,臣於跧蟄病頓之中,伏蒙聖慈,簪屨記舊,雨露潤枯,授臣以工曹判書,因太廟永寧殿修改涓吉,牌召荐降,臣聞命若驚,感極而涕零,賤臣無似,何以得此於聖朝也?臣本疎迂懶拙,凡於器使之末,左右無當,而漸次推遷秩,累陞至崇顯,亦且老白首至今矣。點檢平生閱歷,究所以致此焉,則罔非我三聖朝曁我聖上,拂拭寬假,曲費陶甄,臣徒恃寵靈,有除旣膺,庶竭魯鈍,罔虧職分。以圖粗承先訓仰答洪造,而緣臣智慮淺短,膏肓纏綿,每經一番職事,輒露一層醜拙,全負初心,自底辜溺,而風波患難,怖畏悸惕。臣雖愚昧,亦知鉛刀之不可復割,竿步之不可更進,宜趁蒲柳之將隕,幸收桑楡之非晩,而淟涊低回,貪戀不去,乃於待罪本兵也。臺評猝發於京察之餘,目之以不免私字,私者,公之反也。職在銓注者,私而忘公,則辜負無狀,厥罪何居?臣於是滿心慙凜,撫躬恨悼,兩疏訟愆,幸荷恩遞,而憂懼成疾,百祟迭發,痞鬱而晝不能食,痰嗽而夜不能臥。泠汗則浸浸如注,呼吸則促促欲絶,醫藥罔功,人鬼未分。迄玆三載,遂成病癈之物,而臣行負神明,踰濫召殃,不意昨秋,哭一螟蛉窮獨餘生,形影相弔,百念都冷,一疾隨劇,縱欲策勵彈束,其勢無由矣。假使臣殘縷倖存,傴僂帶嗽,欹仄移步,周旋於九闥八甎之班,是何樣昌披,貽羞朝廷?所關非細,且傷弓之鳥,曲木猶驚,今若謂彈墨屬久,周行乎揚揚,專昧懲吹之義,則是人而不如鳥也。參以義分,有不敢出此至若講官參選,萬萬不稱,而當此講席課開聖學日就之時,任臣虛縻,事體苟艱,臣用是憂悶,如負大何?此皆臣之所以參倚思惟,甘犯違傲,而疾聲鳴號,庶冀天地父母俯賜曲遂之澤也。伏願殿下,燭臣病之積痼,諒臣情之難强,將臣所帶本兼之職,亟賜鐫削,俾臣安心調病,少支殘喘,無幾餘齡,皆我殿下賜也。臣雖生死隕結,將如何報也?惟聖明,憐而察之云云。答曰,省疏具悉。卿其勿辭行公。
癸丑二月十七日辰時,上御熙政堂。日講入侍時,日講官金大根,參贊官曺錫輿,侍讀官尹秉鼎,記事官鄭東奎·徐相至,各持中庸,以次進伏訖。上曰,史官分左右。上誦前受音一遍訖。仍開卷,大根讀自唯天下至誠,止右三十三章。仍釋義訖。
上在昌德宮。停常參·經筵。
備忘記,永宗僉使徐相益下直,長弓一張,長箭一部,片箭一部,筒兒一箇賜給。
政院啓曰,武一所參試官張龍逵,謂有情勢,前銜陳疏,原疏雖不得不捧入,事體所在,誠極未安。從重推考,何如?傳曰,推考,原疏捧入。
兵◆〈曹〉啓曰,今此試官望中,前縣監張龍逵,前郡守尹載善時無職名,而誤以副司果書入,臣不勝惶悚。原單子付標後,仍爲口傳付軍職以入之意,敢啓。傳曰,知道。
禮曹啓曰,今此慶科庭試別試文科初試一所,設場於本曹矣。上直郞廳,依例移直朝房之意,敢啓。傳曰,知道。
又啓曰,卽接四館所牒呈,則壬子七月秋到記殿講入格幼學全壽侃,製述入格進士李根弼,同年十一月柑製入格進士趙秉協,以上直赴殿試。庚戌八月七夕製入格生員徐慶淳,同年九月秋到記製述入格進士洪健厚,同月九日製入格生員趙熙軾,同年十二月柑製入格進士趙秉爕,辛亥二月人日製入格幼學李周性,同年三月三日製入格幼學李肯淳,同年八月七夕製入格生員洪祐慶,同年秋到記製述入格生員尹成鎭,同年閏八月九日製入格幼學尹,同年十一月柑製入格幼學趙然浩,壬子二月水原應製入格幼學任度準,生員李象祜,幼學曺錫杏,同月人日製入格進士韓敦源,幼學白始殷·沈東鎭·姜台永,同年三月參班儒生應製入格幼學李近榮,同年七月七夕製入格幼學金炳地,同月秋到記製述入格進士鄭基命,同年十月九日製入格幼學李南初,同年十一月柑製入格進士朴齊韶,以上直赴會試,庚戌八月七夕製入格進士金奭根,同年九月九日製入格進士鄭海崙,同年十二月柑製入格幼學金升集,辛亥二月人日製入格生員洪承裕,同年三月三日製入格幼學尹滋弘·金蓍白,同年八月秋到記製述入格生員趙然三,同年閏八月九日製入格進士沈起澤,生員朴順陽,同年十一月柑製入格幼學徐承輔,壬子三月參班儒生應製入格前郡守李人圭,同年七月七夕製入格生員徐臣輔,同年十月九日製入格進士兪致良,同年十一月柑製入格進士徐衡淳,以上給二分。庚戌八月七夕製入格幼學李沇應,同年九月九日製入格幼學金永應,同年十二月柑製入格生員任思準,辛亥八月七夕製入格幼學任懋準,同年閏八月九日製入格幼學尹大鉉,壬子七月秋到記製述入格生員沈勛澤,同年十一月柑製入格幼學洪祐昇,以上給一分事,命下。竝於今番庭試,分等許赴事,報來矣。直赴殿試儒生幼學金壽侃等三人,直赴於今此慶科庭試文科殿試,直赴會試儒生生員徐慶淳等二十二人,今番殿試,旣兼會試,一體許赴。給二分儒生進士金奭根等十四人,給一分儒生幼學李沇應等七人,依例許赴於文科初試,使之較藝等第之意,分付,何如?傳曰,允。
又啓曰,大小科陳試人,草記許赴事,曾有定式矣。丙午七月七夕製入格給二分幼學金啓鎭,戊申九月九日製入格給二分幼學曺啓汶,俱以遭艱陳試,今已闋制,依例許赴於今此慶科庭試文科初試,使之較藝等第之意,分付,何如?傳曰,允。
又啓曰,卽接四館所牒呈,則壬子七月秋到記殿講入格直赴會試幼學趙性鶴,以講經生,兼有製工,今番庭試,從願許赴事,報來矣。幼學趙性鶴,今番庭試殿試,旣兼會試,依例許赴之意,分付,何如?傳曰,允。
又啓曰,卽接社稷署所報,則今此慶科庭試初試時,本署官員,俱爲觀光云矣。依定式以本曹佐郞金政源,假官差送,以爲代直後赴試之地,何如?傳曰,允。
又啓曰,卽接宗廟署所報,則今此慶科庭試初試時,本署官員,俱爲觀光云矣。依定式以本曹正郞具行益,假官差送,以爲代直後赴試之地,何如?傳曰,允。
又啓曰,卽接永禧殿官員所報,則今此慶科庭試初試時,本殿官員,俱爲觀光云矣。假官一員,依定式令吏曹,以成均館官員,口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則今此慶科庭試初試時,本宮官員,俱爲觀光云矣。假官一員,依定式令吏曹,以成均館官員,口傳啓下,以爲代直後赴試之地,何如?傳曰,允。
兵曹啓曰,卽接東所衛將金健喜牒報,則丹木三介,在於本所廳底,故問其委折,則宣仁門軍士金成孫所告內,差備軍士尹哥漢,日來持來,姑爲捧置云矣。此是莫重廂庫物種,而軍士輩之如是偸置外處,事未前有,萬萬驚駭。宣仁門軍士金成孫,差備軍士尹哥漢,竝爲先出付捕廳,到底査實,而雖以當該次知中官言之,苟能常時照檢,豈容若是?亦令該府,拿問嚴勘,何如?傳曰,允。
左右捕盜廳啓曰,謹依兵曹草記批旨,宣仁門騎兵軍士金成孫,差備軍士尹石伊等處,詳細査問,則尹石伊所告內,本月十六日夕,廂庫所在丹木三介偸出,逢授於騎兵軍士金成孫處,而此外無他偸竊云。金成孫所告內,渠以黃海道瑞興府騎兵軍士,今正月初一日,入番於宣仁門,而本月十七日曉,差備軍士尹石伊,丹木三介,持來於矣身所在處,謂以暫爲逢授,故不欲受之,則尹石伊給錢五分,强勸捧置,故不知丹木之所自出,果爲置於本所廳底矣。昨已綻露被捉云,故竝嚴加盤覈,一直納招矣。別無更覈之端,移送秋曹,依律勘處,何如?傳曰,允。
又啓曰,謹依本廳草記批旨,廂庫丹木偸竊漢尹石伊,捧置漢金成孫,竝移送秋曹之意,敢啓。傳曰,知道。
副校理韓敬源疏曰,伏以臣卽伏見慶科試望,擬臣以一所三試之望,牌召繼降,自念試體莫嚴,固宜承膺,而第臣於年前湖左之掌試也。非不欲殫竭身心,少效圖報之忱,其奈識短考試,才乏鑑別,究竟僨誤,不待人言,而臣固自料,果然物情未允,罪著溺職,郵罰纔止於薄譴焉而已。至今追惟,感惶交中,從玆以往,凡科試一步,可謂艮限莫越,左右參倚,趨膺無路。玆敢奉牌闕外,忙陳短章,仰瀆崇嚴,伏乞聖慈,俯垂鑑諒,亟刊臣參試之望,以安微分,仍治臣瀆擾之罪,以肅朝綱焉云云。答曰,省疏具悉。往事不必爲引,爾其勿辭察職。
副司果張龍逵疏曰,伏以臣跡本疎逖,才實庸鹵,早竊科第,偏蒙我先大王拂拭之恩,倖參一麾,待罪南邑,已極踰分,解紱周年,至被繡劾,聖度天大,不惟不加誅,薄竄旋宥,有若微眚小過之容易蕩滌者然,臣闔門悚惶,益莫省措躬之所。噫,臣雖萬萬無肖,亦粗具彝性者也。之官治民,固宜竭誠效忠,而旣不免溺職,爲貧作宰,所以榮親致孝,而亦不免貽憂,忠孝兩失,大質已虧,俯仰穹壤,直欲溘然而無知也。臣若平日行己,有所見重於人,則人雖欲逞其輕蔑,其所糢糊說去,勒成罪案,豈至於此哉?貽羞於朝紳,取笑於鄕谷,何敢謂罪累之已洗,揚揚彯纓,自歸於沒廉恥之地乎?天牌嚴臨,末由進身,玆敢悉暴衷懇,冒瀆崇嚴,伏乞聖明,俯垂鑑諒,亟賜變通,仍治臣孤恩慢命之罪,以肅朝綱焉云云。答曰,省疏具悉。往事何必追提?
敦寧都正尹致膺疏曰云云。答曰,省疏具悉。疏辭,下該曹稟處。
行大司憲姜時永,持平金昌秀·林翰洙,獻納南鍾順,副校理韓敬源,正言李建春,修撰朴珪壽等啓曰,請書九,亟施追奪官爵之典。措辭見上答曰,不允。
行大司憲姜時永,持平金昌秀·林翰洙,獻納南鍾順,正言李建春等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞠得情,快正典刑。措辭見上請古今島荐棘罪人李應植,鹿島荐棘罪人申觀浩等,竝令王府設鞠得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府設鞠嚴覈,快正典刑。措辭見上答曰,不允。
持平金昌秀啓曰,請古今島爲奴罪人韓鼎鎭,亟令王府,卽爲拿來,嚴鞠得情,快正典刑。措辭見上答曰,不允。
獻納南鍾順,正言李建春等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞠得情,快正典刑。措辭見上答曰,不允。
上在昌德宮。停常參·經筵。
昌寧尉卒逝後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上口傳問安。答曰,知道。
備忘記,黃海兵使蔡學永下直,長弓一張,長箭一部,片箭一部,筒兒一箇賜給。
傳曰,在外與未肅拜金吾堂上許遞,令該曹口傳差出,仍卽牌招察任,如有違牌,勿爲呼望。
傳曰,明日出宮內門路,以協陽門爲之。
傳曰,明日還宮時,東廟當歷臨矣。侍衛雲寶劍外置之,軍兵,路上留住。
吏曹口傳政事,以金在田·趙雲徹爲同義禁。
吏曹啓曰,今此慶科庭試別試文科初試試官,當爲磨鍊以入,而擬望之人乏少,閣臣及承旨相避,竝擬,何如?傳曰,允。
政院啓曰,卽者義禁府都事來言,今此幸行時,堂上一員,堂爲隨駕,判義禁李鶴秀有身病,同義禁閔致文在外,李在鶴試官進,李源命未肅拜,不得進參云,判義禁李鶴秀,同義禁李源命,竝卽牌招,何如?傳曰,允。
又啓曰,判義禁李鶴秀,同義禁李源命牌不進,推考傳旨,今方捧入,而幸行時,當爲隨駕,如是違牌,事甚未安。竝更牌招,何如?傳曰,允。
兵曹啓曰,今此幸行時,右邊捕盜大將任泰瑛,以訓局中軍隨駕矣。在前如此之時,有他邊大將兼察之例,回鑾間左邊捕盜大將徐相五,姑令兼察,何如?傳曰,允。
政院啓曰,因兵曹草記,今此幸行時,右邊捕盜大將任泰瑛,以訓鍊都監中軍隨駕矣。在前如此之時,有他邊大將兼察之例,回鑾間左邊捕盜大將徐相五,姑令兼察事,命下矣。兼察右邊捕盜大將徐相五,卽爲牌招,聽傳敎,何如?傳曰,允。
以忠淸監司沈宜冕狀啓,槐山郡民家失火事,傳曰,民家燒燼,若是夥多,聞甚矜惻,元恤典外,別加顧助,燒死人,如有生前身還布,竝蕩減,結構奠接之方,廟堂措辭分付。
傳曰,昌寧尉病狀沈重云,遣御醫持相當藥物,看病以來。
以中官李元謙等囚單子,傳曰,飭已施矣。分揀放送。
傳曰,此都尉端凝之姿謙約之操,意謂永享天年,不幸病淹,遽見逝單,撫念往昔,彌切愴衋,況我東朝悼惜之聖懷乎?昌寧尉喪,禮葬等節,依例擧行,東園副器一部輸送。
傳曰,卒昌寧尉成服,遣內侍致祭。
承文院啓曰,皇后冊立慶賀表式出送事,禮部咨文及表式出來矣。回咨依例撰出,正書安寶後,定禁軍騎撥下送灣府,傳給鳳城將處,以爲轉致北京之地,何如?傳曰,允。
政院啓曰,御營大將李□□以武二所試官,慕華館今方出去矣。所佩命召,何以爲之?敢稟。傳曰,仍佩往來。
兵曹啓曰,今二月二十日,禁軍戎器點考日次,而幸行相値,不得設行,後日退行之意,敢啓。傳曰,知道。
奎章閣啓曰,守宮檢校直閣李公翼,待開門牌招,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,今二月二十一日,文臣朔試射日次,而幸行相値,不得爲之之意,敢啓。傳曰,知道。
上在昌德宮。停常參·經筵。
大駕詣綏陵入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。大王大妃殿·王大妃殿·大妃殿遣承旨問安。答曰,知道。親祭還入齋室後,藥房·內閣·政院·玉堂口傳問安。答曰,知道。朝廷二品以上·六曹堂上單子問安,答曰。知道。還宮後,藥房·內閣·政院·玉堂·朝廷二品以上·六曹堂上口傳問安。答曰,知道。
藥房提調金箕晩,副提調趙台淳啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而幸行相値,不得來會云矣,敢啓。傳曰,知道。
傳曰,綏陵親祭時,亞獻官以下,別單書入。
傳曰,綏陵親祭時,禮房承旨加資。
傳曰,再明日人日製,通方外爲之,試紙用大好紙,春塘臺親臨磨鍊。
奎章閣啓曰,大駕今已還宮,守宮檢校直閣李公翼,依定式減下,何如?傳曰,允。
政院啓曰,卽者義禁府都事來言,今番幸行時,衛外鳴錚罪人洪振爕等七十二人,移送秋曹云矣,敢啓。傳曰,知道。
癸丑二月二十日卯時,大駕詣綏陵。親祭幸行入侍時,行都承旨趙台淳,左承旨李裕元,右承旨曺錫輿,左副承旨宋廷和,右副承旨金炳奎,同副承旨南秉吉,記事官鄭東奎·徐相至·金完植·李容殷,原任直提學鄭基世,原任直閣李景在·趙然興,檢校待敎金炳德·金炳國,以次侍立。時至,通禮跪啓請外辦。上具戎服乘座馬,出宣化門。藥房提調金箕晩,副提調趙台淳,進前問候訖。仍出協陽門,由肅章門·進善門,出敦化門外。通禮跪啓請駕少住。侍臣上馬畢。宣傳官跪稟招搖旗三行分立,又跪稟行鼓。進發至宗廟洞口。通禮跪請降馬。上降馬。命書傳敎曰,禮房承旨進詣宗廟·永寧殿,奉審以來。仍步過。通禮跪請乘馬。上乘馬。出興仁之門外,宣傳官跪稟鳴金二下大吹打行鼓。仍進發,由東關王廟前路永都橋·箭串坪·華陽亭前路,至陵洞口。宣傳官跪稟鳴金三下吹打止。至下輦所。通禮跪請降馬乘輿。上降馬乘輿,至齋室門外,仍降輿入齋室。傳曰,隨駕軍兵,各其營乾犒饋。出傳敎傳曰,京畿監司率各務差使員待令。出傳敎展謁時至,通禮跪請出次。上改具翼善冠·黲袍·烏犀帶·黑皮靴以出,乘輿至紅箭門外,降輿入就位。通禮跪請鞠躬四拜興平身。上行四拜禮。詣陵上,碑閣·丁字閣奉審訖。入小次,親祭時至,贊禮禮曹判書李景在導上詣版位,贊禮跪啓請鞠躬四拜興平身。上行四拜禮。贊禮導上詣盥洗位,盥洗訖。仍詣尊所擧羃酌酒。贊禮導上詣神位前,仍啓請跪。上跪。贊禮跪啓請三上香。台淳奉香,炳奎奉爐,上三上香訖。贊禮跪請執爵獻爵。台淳奉爵跪進,上執爵以授炳奎,炳奎跪受,奠于案。贊禮跪請俯伏興,少退跪。上俯伏興,少退跪。大祝副司果金炳㴤跪讀祝訖。贊禮導上降復位。亞獻官左議政李憲球,終獻官右議政金左根行禮如儀訖。贊禮跪請鞠躬四拜興平身。上行四拜禮。贊禮導上,詣望燎位,望燎訖。贊禮跪啓禮畢。上出次。左議政李憲球,右議政金左根等進前問候。上還入齋室。傳曰,自陵洞口,至興仁之門外,捧上言。出傳敎傳曰,京畿監司率各務差使員,駕前待令。出傳敎傳曰,淑善翁主墓所,遣內侍致祭。出傳敎還宮時至,通禮跪啓請外辦。上改具戎服,出齋殿門外,仍乘輿至降輿所,上降輿乘轎。傳曰,京畿監司率各務差使員入侍。京畿監司曺錫雨率各務差使員,以次進前,各奏職姓名訖,以次退出。仍進發出洞口外,宣傳官啓稟鳴金二下吹打作。至箭串石橋替馬所,上降轎乘座馬。傳曰,東關王廟歷臨傳敎還收,仍進發入興仁之門,至宗廟洞口,通禮跪請降馬。上降馬步過。通禮跪請乘馬。上乘馬,由敦化門·進善門·肅章門,入協陽門。兵曹判書金學性跪稟放仗。台淳請出標信解嚴。上由宣化門還內。諸臣以次退出。
上在昌德宮。停常參·經筵。
翌日,大殿,內閣·政院·玉堂口傳問安。答曰,知道。朝廷二品以上,單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上口傳問安。答曰,知道。
藥房都提調金興根,提調金箕晩,副提調趙台淳啓曰,祗謁仙寢,聖慕克伸,向晩回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
備忘記,三和都護府使李東植下直,長弓一張,長箭一部,片箭一部,筒兒一箇賜給。
以綏陵親祭時亞獻官以下別單,傳曰,亞獻官左議政李憲球,終獻官右議政金左根,各內下豹皮一令賜給,贊禮禮曹判書李景在,內下鹿皮一令賜給,典祀官奉常正金權,兒馬一疋賜給,陵司參奉徐慶淳陞六,執禮副司果金輔鉉,執尊校理李鼎信,大祝副司果金炳㴤,竝加資。祝史副校理韓敬源,齋郞獻納南鍾順,各上弦弓一張賜給,贊者引儀李榕·曺百承,謁者兼引儀全光錫·趙鳳始,贊引假引儀金載熙·李熙藻,祭監監察李哲新·徐相祜,竝兒馬一匹賜給。本陵令李勉在陞敍,左通禮朴公鎭,右通禮白弘洙,贊儀趙秉璿,東西唱引儀李榕·曺百承,考例施賞。其餘員役·守僕·守護軍等,竝依判下施賞。
傳曰,政官牌招開政,賞典下批。
傳曰,都承旨·左承旨·右承旨竝許遞,前望單子入之。
承旨前望單子入之,金炳國·金炳德·申錫禧落點。
弘文館啓曰,新除授校理趙憲爕,卽爲牌招察任,何如?傳曰,允。
傳曰,今番庭試,講經除之,殿試及放榜日字,進定。
以都摠府摠管變通差出事草記,傳曰,允。竝許遞,今日政差出。
傳曰,司圃署提調興宣君昰應,惠民提調東寧尉金賢根竝單付,氷庫提調金賢根減下,南寧尉尹宜善,單付以入。
傳曰,明日出宮門路,以協陽門爲之。
備邊司啓曰,慶尙左水使張寅植,以其身病,呈狀乞遞矣。實病旣如此,有難强令察任,改差,何如?傳曰,允。
政院啓曰,卽者刑曹郞廳來言,幸行時擊錚人等,當爲捧供,而行判書金景善在外,次堂例不得擧行云,何以爲之?敢稟。傳曰,許遞,今日政差出。
傳曰,呈告經筵許遞,今日政差出。
禮曹啓曰,今番庭試,講經除之,殿試及放榜日字進定事,命下矣。文武科殿試,來三月二十日,文武科放榜,同月二十八日辰時,進定原粘目中,改付標以入之意,敢啓。傳曰,知道。
武一所啓曰,臣所今日鳥銃應擧子三人內,無一人入格矣。各技今已畢試而無二技入格者,故初不開講,榜目不得修正之意,敢啓。傳曰,知道。
御營廳·摠戎廳啓曰貞陵火巢外人塚處植木各其定界處,今月二十一日始役之意,敢啓。傳曰,知道。
禮曹啓曰,卽接宗廟署所報,則明日人日製試取時,本署官員,俱爲觀光云矣。依定式本曹正郞具行益,假官差送,以爲代直後赴試之地,何如?傳曰,允。
又啓曰,卽接社稷署所報,則明日人日製試取時,本署官員,俱爲觀光云矣。依定式本曹佐郞金政源,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日人日製試取時,本殿官員,俱爲觀光云矣。依定式假官一員,令吏曹,以成均館官員,口傳啓下,以爲代直後赴試之地,何如?傳曰,允。
又啓曰,卽接景慕宮官員所報,則明日人日製試取時,本宮官員,俱爲觀光云矣。依定式假官一員,令吏曹,以成均館官員,口傳啓下,以爲代直後赴試之地,何如?傳曰,允。
義禁府啓曰,明日人日製通方外爲之時,本府都事皆爲赴擧,只有武都事一員,當直入直,而本府入直,公事回公都事及通化門·明光門·靑陽門·集春門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
吏曹啓曰,綏陵親祭時,大祝副司果金炳㴤加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,判書金箕晩,參判南獻敎進,以趙獻永爲吏曹參議,李晩運爲正言,趙憲爕爲校理,金輔根爲刑曹判書,金炳喬爲同經筵,李裕元爲同春秋,成顯鎬爲綏陵參奉,前承旨李裕元今加嘉善,副司果金輔鉉,校理李鼎信,副司果金炳㴤,已上今加通政加資事,承傳。司圃提調興宣君昰應,惠民提調東寧尉金賢根,氷庫提調南寧尉尹宜善,已上竝單付事,承傳。政事冊無。
兵批,判書金學性進,以李裕元·吳致賢·李基碩·柳信儉·鄭夏應爲副摠管,李運秀爲羽林將,鄭濟鳳·崔在寅·鄭學田·李重稙爲五衛將,趙述永爲慶尙左水使,金大義爲訓鍊習讀,訓練僉正崔承祖,今加折衝加資事,承傳。
以校理趙憲爕牌不進罷職傳旨,傳曰,只推。
上在昌德宮。停常參·經筵。
還內後,內閣·政院·玉堂口傳問安。答曰,知道。
傳曰,京兆左右尹許遞,前望單子入之。
京兆堂上前望單子入之,左尹尹致定,右尹徐憲淳落點。
傳曰,宮人方氏生女,今爲三歲,昨日酉時,又爲生女,護産等節,依例擧行。
傳曰,宮人方氏淑儀封爵,政官牌招開政。
以司謁口傳下敎曰,咸興·永興兩本宮衣襨,權奉于慶熙宮時,敦化正門及興化正門開閉事,分付。
傳曰,明日春到記爲之,試紙用大好紙,春塘臺親臨磨鍊。
傳曰,都承旨馳詣泮宮,夕食堂收取以來。
傳曰,淑儀供上,依例擧行。
傳曰,明日出宮門路,以協陽門爲之。
內醫院啓曰,護産廳捲草時所用命白米一百斗,命正銀八十兩,命黃絲十斤,命紬十疋,令該曹卽令進排,而此外小小雜物,依例自本院,直捧甘結取用,何如?傳曰,允。
備邊司啓曰,今番節使回還時,皇后冊封詔書順付出來矣。到京日迎接儀節,照例擧行之意,預爲分付該曹,何如?傳曰,允。
弘文館啓曰,校理趙憲爕,旣有只推之命,卽爲牌招察任,何如?傳曰,允。
以校理趙憲爕牌不進罷職傳旨,傳曰,只推。
禮曹啓曰,卽接社稷署所報,則明日春到記試取時,本署官員,俱爲觀光云矣。依定式以本曹佐郞金政源,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日春到記試取時,本殿官員,俱爲觀光云矣。假官一員,令吏曹,以成均館官員,口傳啓下,以爲代直後赴試之地,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
御營廳·摠戎廳啓曰,貞陵火巢外人塚處,遮蔽植木各其定界處,今月二十二日畢役之意,敢啓。傳曰,知道。
義禁府啓曰,以江原道放未放成冊中,洪川縣徒三年定配罪人權顗名下,放字書下矣。權顗放送事,分付該道道臣之意,敢啓。傳曰,知道。
又啓曰,明日春到記時,本府都事十員內五員赴擧,只有五員當直入直,本府入直,公事回公都事及通化門·明光門·靑陽門·月覲門禁亂都事,無以推移,假都事二員,令該曹口傳差出,以爲分排擧行之地,何如?傳曰,允。
兵曹啓曰,羽林衛將李根元,五衛將孫亮漢·梁柱憲·朴曦銓·金必洙,俱以病難供職,呈狀乞遞,竝改差,何如?傳曰,允。
有政。吏批,判書金箕晩,參判南獻敎牌招不進,參議趙獻永進。吏批啓曰,判書金箕晩,參判南獻敎竝牌招不進,小臣獨政未安,何以爲之?敢稟。傳曰,只出緊任。淑儀單宮人方氏封爵事,承傳。政事冊無兵批。僉知加設單崔承祖,僉知三單李運秀·崔在寅·鄭濟鳳。
癸丑二月二十二日辰時,上詣春塘臺。人日製通方外試取入侍時,都承旨金炳國,左承旨金炳德,右承旨宋廷和,左副承旨申錫禧,右副承旨金炳奎,同副承旨南秉吉,記事官鄭東奎·金完植·李容殷,直提學鄭基世,直閣申錫禧,檢校待敎金炳德·金炳國·尹滋悳,待敎李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金箕晩,副提調金炳國,進前問候訖。仍由協陽門·建陽門·銅龍門·靑陽門,詣春塘臺。通禮跪請降輿,上降輿陞座。炳國進前奏曰,儒生今當入場矣,出標信開布城,何如?上曰,以已下標信,擧行可也。炳國讀奏入門單子訖。仍奏曰,從陞中有試官蒙點人,使之下去,一體行禮乎?上可之。引儀引讀券官徐箕淳·李景在·鄭基世,對讀官洪永圭·趙然興·朴珪壽·李裕奭,行四拜禮訖,以次就位。上命試官進前。箕淳等進前。仍命書題賦中庸何爲而作也。箕淳等跪書讀奏訖。裕奭等奉出懸之。上命試官權退。仍入小次。傳曰,別雲劍·兵摠府堂上·入侍承旨,竝讀券官加差下,使之分考。又命書傳敎曰,侍衛與排立軍兵,各其營乾犒饋。炳國,以司謁入稟,先張已入,出標信開布城,使呈券儒生,次次出送,又稟收券已多,考試,何如?上可之。又稟取幾人?上命取十五人。箕淳等考試訖。上出次,仍命科次爲之。炳國曰,讀券何以爲之乎?上曰,對讀官讀之。裕奭讀奏第一張句訖。箕淳奏曰,書等何以爲之乎?上曰,二張書正三下,二張書草三下,其餘竝書次上。箕淳書等訖。炳國坼封內讀奏。上命書傳敎曰,人日製賦居首三下幼學趙載麒,之次三下幼學李泰應等二人,直赴會試,之次草三下幼學沈在咸給二分,之次草三下幼學尹顯翼給一分,之次次上幼學李靖會等十人,竝令該曹,考例施賞。傳曰,入格儒生,明日待令。出傳敎通禮跪啓禮畢。上仍降座乘輿,出靑陽門,由銅龍門,入協陽門。炳國請出標信解嚴。仍由宣化門還內。諸臣以次退出。
上在昌德宮。停常參·經筵。
傳曰,明日三日製,通方外爲之,試紙用大好紙,春塘臺親臨磨鍊。
傳曰,明日三日製試官,以到記製述試官,仍爲之。
傳曰,明日出宮門路,以協陽門爲之。
吏曹啓曰,時原任大臣,俱有身病,大報壇祭攝行,無以塡差,何以爲之?敢稟。傳曰,宗親儀賓中塡差。
傳曰,右副承旨許遞,前望單子入之。
承旨前望單子入之,趙熙哲落點。
備邊司啓曰,會寧開市旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
又啓曰,全羅道羅州牧黑山島漂到大國人十一名,當不日上來矣。依近例直令入接於弘濟院後,更爲問情,所着衣袴,分付各該司,依例題給,令齎咨官領往,而申飭各該道臣,使之定差員,次次領送,亦令灣府,預先馳通于鳳城將處,以爲渡江後護送之地,何如?傳曰,允。
又啓曰,卽見京畿監司曺錫雨啓本,則枚擧通津府使姜彝五牒報以爲,金山郡夫人墓所改封築時,各項工役,自致浩大,優辦物財,然後可以俟完,物力錢限四千兩,及令指劃事,請令廟堂稟旨分付矣。見今春節已屆,地脈融解,成命之下諸般工役,不可不趁時經紀,以戶曹錢一千兩,惠廳錢一千兩劃給,使之完役,而役事之完固,不在於財力多寡,專係於監董之如何,令地方官,撙節修繕之意,分付,何如?傳曰,允。
又啓曰,頃因江華前留守李源達陳弊狀啓,訓·禁·御三留營餉穀,依前分給於軍兵所在邑,稱以別還,都民分給之弊,一切嚴防之意,草記行會矣。卽見訓局所報,則以爲禁·御兩營,本有受還之鄕軍,至於本局,元無鄕軍,只爲分還於江華神智·神堂兩洞居民,而本府初不區別,混稱防塞,而以其府還分給,則本局餉穀,斂散無處,兩洞民處,該府還上,依前勿侵,已受之還,亦卽還收爲請矣。三留營餉穀,雖似一般,而訓局,旣無受還軍在之邑,則自初斂散於府內兩洞之民,有不可比論於兩營之例矣。今雖有銷刻之嫌,一依報辭許施之意,更爲分付,何如?傳曰,允。
禮曹啓曰,因備邊司草記,今番節使回還時,皇后冊封詔書順付出來,到京日迎接儀節,照例擧行事,允下矣。取考謄錄,則順付詔書入京日,百官郊迎,殿庭行禮,而自上行禮之節,依正至聖節望闕禮時例磨鍊,今亦依此擧行之意,敢啓。傳曰,知道。
又啓曰,取考謄錄,則順付詔書入京日頒詔後,有卽日頒敎之擧矣。今亦依此擧行,何如?傳曰,允。
癸丑二月二十三日辰時,上詣春塘臺。春到記儒生分製講試取入侍時,都承旨金炳國,左承旨金炳德,右承旨宋廷和,左副承旨申錫禧,右副承旨金炳奎,同副承旨南秉吉,記事官鄭東奎·金完植·李容殷,直提學鄭基世,直閣申錫禧,檢校待敎金炳德·金炳國·尹滋悳,待敎李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金箕晩,副提調金炳國,進前問候訖。仍由協陽門·建陽門·銅龍門·靑陽門,詣春塘臺。通禮跪請降輿。上降輿乘座。炳國進前奏曰,儒生今番入場矣。出標信開布城,何如?上曰,以已下標信,擧行可也。炳國讀奏入門單子訖。仍奏曰,儒生使之先爲入門,待令於布帳外卽例也,而標信祗受之宣傳官,初不開門,以致儒生入門之遲滯,事甚未安。所當重勘,而本院請推之外,無他可施之罰,何以爲之?敢稟。上曰,拿處。出擧條上曰,入場儒生,多於入門單子,此必是隨從之混入矣。豈有如許紀綱乎?泮長推考,當該入門官拿處,此後如有隨從之現發者,接主,亦當別般,處分矣。出傳敎炳國奏曰,從陞中有試官蒙點人,使之下去,一體行禮乎?上可之。引儀引讀券官趙鶴年·韓正敎·金炳喬,對讀官趙獻永·金炳㴤·尹滋悳·李容殷,考官尹致秀·兪章煥·南獻敎,參考官李裕膺·李承輔·李鍾淳·朴麟夏,行四拜禮訖,以次就位。上命試官進前,鶴年等進前。仍命書題賦上天之載無聲無臭。鶴年等跪書讀奏訖。容殷等奉出懸之,執冊承旨進講冊子望單子,上落點。仍命開講,講生以次應講。上命試官權退,仍入小次。炳國以司謁入稟曰,先張已入,出標信開布城,呈券儒生,使之次次出去,何如?上曰,以已下標信擧行也。又票收券已多,考試,何如?上可之。又稟取幾人?上命取七人。鶴年等考試訖。上出次,仍命科次爲之。炳國奏曰,讀券何以爲之乎?上曰,對讀官讀之。容殷讀奏第一張句訖。鶴年跪稟書等。上曰,第一張書正三下,第二張書草三下,其餘竝書次上。鶴年書等訖。炳國坼封內讀奏。上命書傳敎曰,講居首通幼學金秉休,製述賦居首三下進士朴齊韶,竝直赴殿試。講之次通幼學李儁等三人,製述之次草三下生員金靖鎭,竝直赴會試。講之次通幼學趙龍奎,製述之次次上進士林善鎭,竝給二分。講之次通幼學李坰,製述之次次上進士鄭基會,竝給一分。講之次通幼學鄭學愚等十八人,製述之次次上進士尹宗善等三人,竝令該曹,考例施賞。仍傳曰,入格儒生,明日延英門外施賞。出傳敎通禮跪啓禮畢。傳曰,還宮,當自內爲之矣。該房知悉。出傳敎炳國請出標信解嚴。上還內後,諸臣以次退出。
上在昌德宮。停常參·經筵。
自申時至夜五更,灑雨下雨,測雨器水深五分。
傳曰,春務方殷,受由上京守令,不多日內催促下送。
以江原監司洪祐順狀啓,蔚珍縣人命渰死事,傳曰,人命渰死,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
兵曹啓曰,標信祗受,何等嚴重,而今日殿座還內後,軍兵解嚴標信,不爲祗受於臣曹,徑先解嚴,揆以法意,萬萬駭然,當該宣傳官,令該府拿問處之,何如?傳曰,允。
癸丑二月二十四日辰時,上詣春塘臺。三日製通方外試取入侍時,都承旨金炳國,左承旨金炳德,右承旨宋廷和,左副承旨趙熙哲,右副承旨申錫禧,同副承旨南秉吉,記事官鄭東奎·金完植·李容殷,直提學鄭基世,直閣申錫禧,檢校待敎金炳德·金炳國·尹滋悳·李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金箕晩,副提調金炳國,進前問候訖。仍由協陽門·建陽門·銅龍門·靑陽門,詣春塘臺。通禮跪請降輿。上降輿陞座。炳國進前奏曰,儒生今當入場矣。出標信開布城,何如?上曰,以已下標信,擧行可也。炳國讀奏入門單子訖。仍奏曰,從陞中有試官蒙點人,使之下去,一體行禮乎?上可之。引儀引讀券官趙鶴年·韓正敎·金炳喬,對讀官趙獻永·金炳㴤·尹滋悳·李容殷等,行四拜禮訖,以次分詣。上命試官進前,鶴年等進前。上命書題賦洋洋乎發育萬物峻極于天,鶴年等跪書讀奏訖。容殷等奉出懸之。上命試官權退。仍入小次。炳國,以司謁入稟曰,先張已入,出標信開布城,呈券儒生,使之次次出去,何如?上命以已下標信,擧行也。又稟曰,收券已多,考試,何如?上可之。傳曰,別雲劍·兵摠府堂上·入侍承旨堂上·閣臣堂上。對讀官,竝讀券官加差下。堂下閣臣。入直玉堂·兵曹郞廳,竝對讀官加差下,使之分考。出傳敎炳國稟取幾人?上命取十五人。鶴年等考試訖。上出次,命科次爲之。炳國曰,讀券何以爲之乎?上曰,對讀官讀之。容殷讀奏第一張句訖。鶴年跪稟書等。上曰,第一張書正三下,第二張書草三下,其餘竝書次上。鶴年書等訖。炳國坼封內讀奏。上命書傳敎曰,三日製賦居首三下幼學李載元,直赴殿試,之次草三下進士金在顯,直赴會試,之次次上進士李給二分,之次次上進士徐相朝等十二人,竝令該曹,考例施賞。傳曰,今番三次給分人,竝許直赴會試。出傳敎傳曰,此家有科名,甚奇喜矣。恩信君祠版,遣承旨致祭。出傳敎傳曰,入格儒生,明日待令。出傳敎通禮跪啓禮畢。傳曰,還宮當自內爲之矣,該房知悉。出傳敎上降座。炳國請出標信解嚴。上還內。諸臣以次退出。
上在昌德宮。停常參·經筵。
藥房提調金箕晩,副提調金炳國啓曰,親臨試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,今日賓廳日次,而領議政未差,左議政·右議政俱有身病,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,新及第李載元賜樂。
傳曰,同副承旨許遞,前望單子入之。
承旨前望單子入之,李鼎信落點。
政院啓曰,新除授同副承旨李鼎信,卽爲牌招,何如?傳曰,允。
傳曰,右議政拜領議政。
弘文館啓曰,校理趙憲爕,旣有只推之命,卽爲牌招察任,何如?傳曰,允。
以校理趙憲爕牌不進罷職傳旨,傳曰,只推。
吏曹啓曰,羅州牧使李寅亮,身病猝重,萬無赴任之望云,罷黜,何如?傳曰,允。
又啓曰,議政府左議政李憲球許副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
兵曹啓曰,左議政李憲球,許副送西事,命下矣。當爲隨品置處,而領中樞一窠,判中樞二窠,他大臣俱爲見帶,依例判中樞加設下批之意,敢啓。傳曰,知道。
政院啓曰,吏曹郞廳來言,大臣置處政事,取稟。傳曰,當日爲之。
又啓曰,卽者義禁府都事來言,時囚罪人崔擎祖等,當爲捧供,而判義禁李鶴秀有身病,同義禁趙雲澈在外,李在鶴呈辭受由,只有金在田一員,不得備員開坐云,判義禁卽爲牌招,何如?傳曰,竝許遞,今日政差出。
有政。吏批,判書金箕晩,參議趙獻永病不進。參判南獻敎進,吏批啓曰,判書金箕晩,參議趙獻永,俱以病不來,小臣獨政未安,何以爲之?敢稟。傳曰,仍爲之。又啓曰,晉州牧使,今當差出,而本州營下劇邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。以徐箕淳爲判義禁,尹致秀·趙忠植·金爲同義禁,尹定鉉爲弘文提學,趙徹林爲晉州牧使。再政。以金在獻爲咸興判官。三政。以兪長柱爲丹陽郡守,領議政單金左根,知義禁單尹致秀。兵批,判府事加設單李憲球,僉知二單鄭學田·李重植。
御營廳啓曰,本廳別將申紹身病甚重,勢難察任,改差,何如?傳曰,允。
左議政李憲球疏曰,伏以聖慕克伸於謁陵,輿情胥悅於瞻旄,鑾輅穩旋玉體冞康,凡在臣庶莫不歡祝。臣力疾陪扈,少展微忱,而宿祟外氣,一倍交劇,致曠候班,歷日戀悚,仍念臣於向來,具賤私難强之實,申前冬未卒之懇,疏籲筵暴,竟閟兪音,固宜屛息收聲,嚴不得復言,而猶且苦不能自止者,是豈全眛義分而然哉?前之如彼,臣非可已而遂已也。後之如此者,臣又非可已而不已也。屢瀆爲懼,雖未免於中撤,窮迫轉甚,有不可以終默。因極無所,臣將安仰,臣若以辭一不獲,而未敢更瀆,則是自阻也,義不忍爲也。上又以偶一遺燭,而復靳回照,則是不孚也,理必不然也。玆又冒干崇嚴,請畢其說焉。噫,臣之立朝,今三十有八年,曲被三聖朝陶甄之澤,雖無菅蒯之材襪線之用,而庇覆則天地之仁也,導迪則父師之親也。歷試外內,殆遍華膴,一息未泯之前,只不勝於乎莫報之痛。區區所自矢者,欲以未盡事于先朝者,移事我殿下,以效追先報今之義,而迺殿下不遺簪履之舊,遽畀台鉉之重,臣之斷斷此心,惟是克殫承佐之責,少答知遇之恩,而奈其才不副器,事多違心,百疣轉生,一毫無補,致使國憂民勢,漸若綴旈。此不但臣自負心,辜恩之罪,死亦難贖,而況星霜易遒,崦嵫遽迫,居然到七年當退之年矣。貞疾隨以膠固,症影轉至癃廢,前後陳瀆,非止一再,庶亦記有於聖聰,而精爽已愆,更無望於策勵,防範斯存,有不容以擺壞。夫聖王所以設爲防範,朝臣從政者年至七耋,則許令休致者,是豈但憫其衰便其身而止哉?實緣公無以陳力,私可以知止。故曲施周全,成就終始,上以敦優待之化,下以存進退之義。庸寫九經禮使之意,此乃導世興敎之一端也。臣雖無似,久廁禮使之列,今於年滿垂死之日,亦被惠老之典,則非惟臣沒身榮感,在聖朝成物之仁,亦豈不有光也哉?竊見漢唐以來,三公告老而歸者,朝纔還綬,夕必懸車,一解高爵,永列編民,顧以臣受恩罔極之蹤,豈敢效此?雖於上相符之後,依近閭闔之下,時節慶賀,自當趨參散班,一團憂愛之悃,寧或以仕止有間,而所以爲此者,誠以才旣莫逮,病難可强,重任則瘝曠久矣。禮制則大防存矣。瀝暴腔血,言不知裁。伏乞聖慈,特垂矜恤,深軫古昔美事,先遞臣議政之任,兼賜三字之銜,倖遂大願,則臣謹當生殞死結,以圖不報之報也云云。答曰,省疏具悉卿懇。今玆巽牘,又何爲也?民憂國事之茫無涯畔,莫此時若,而其所依毗仰成者,不啻爲中流之楫,則是豈卿言去之日乎?然而卿則必欲遞解,予則必欲勉留,課歲閱月,上下相持,反有欠於禮遇之道。所辭議政之任,今姑許副,卿勿以釋負爲言,益進嘉猷嘉謨,匡予不逮是所望也。至於休致之請,誠萬萬過當矣。予不多誥,卿其諒之。仍傳曰,此批答,遣史官傳諭。
護軍李裕元疏曰,伏以喬寢親祼,聖慕僾於見墻,法蹕穩旋,群情欣於瞻旄。臣於是際,猥廁邇綴,備員從班,獲陪屬車之淸塵,與睹盛儀,遭値爲榮,乃以臣院掌管禮,特命進資爲嘉善大夫,繼而史館周廬,除旨聯翩,臣震駴惶惑,歷屢日而蹙蹙靡所容措。夫是秩也,古所稱命德之器也。望實足以表儀當世,才猷足以幹濟庶務,然後乃可擬議,從古愼惜,良有以也。今臣揆以職分,無勞可紀,而不問可否,有此誤恩,則其於聖上礪世磨鈍之大枋,果何如也?噫,臣質本綿薄,性又疎闇,苦蔑寸長,無所取才,而厚沐我先大王曁我殿下陶甄拂拭之恩,年齒纔及强仕,科第僅逾一紀,內外華膴躐掇殆遍。式至于今日,靡效涓埃之酬,常懷淵氷之懼,尙安有名途榮韁,更進一步之念也哉?且臣門闌漸盛,金貂互暎,父子相對,每以持盈爲戒,聞命之日,手捧華誥,告榮於臣之老父母,父母有憂色,臣退而思惟,步亟者躓,任重者僨,徵諸古今,無或僭忒,此臣之父母所以爲臣憂也。然而家世受恩,與天無極,頂踵毛髮,皆歸造化,苟可驅策鈍劣,備數位著,則一身過福之災,一世嗤點之恥,所不暇恤,而不可强者才能也,不可移者器量也。寸箠之欲任棟樑,斗筲之擬容釜鍾,不待算計,決知無此理,則早卽陳暴,以冀反汗,無至辱聖簡而墜家訓,未必不爲不報之報。揆公揣私,承膺無路,輸寫衷懇,干瀆崇嚴,伏乞聖慈,曲遂矜諒,將臣新授資級,劃卽收還,以重公器,以安私分云云。答曰,省疏具悉。卿其勿辭行公。
吏曹參議趙獻永疏曰,伏以臣姿性憃愚,才識空疎,百無一能,倖竊科第,曾未幾年,滾到緋玉之列,涯分已踰,居常悚恧,千萬不自意,日昨伏奉除旨,以臣爲吏曹參議者,臣聞命以來,惝怳震惕,誠不知措躬之所也。夫天官佐貳,世所稱淸選峻望,雖其主張庶官甄收內外,差有異於長堂,而通塞之際,參聞可否,政注之間,有時代斲,除非鑑識足以辨流品,雅望,足以稱權衡,爲輿誦之所推詡者,莫宜居之。故前輩名碩,有才德望實者,亦莫不逡巡却步。如臣庸陋,豈有萬一分堪承之望,而且況朝行縉紳,少有識面,官方階級,未嘗經心,以若許人,處若許地者,臣未之聞也。未知聖明,奚取於臣,而有此誤恩也哉?夫官不得人,則上以累則哲之明,人不稱官,則下而招不衷之譏。臣若徒畏義分,恬然冒膺,處若倘來,則是將不免膴其仕榮其身而止耳。臣身狼狽,固不足恤,而玷屑名器,諒非細故,豈可以暫緣事會而祗肅,不思所以仰冀體諒乎哉?玆敢暴陳情實,冒入文字,伏乞聖慈,俯賜鑑諒,亟遞臣三銓之任,俾重公器,以安私分云云。答曰,省疏具悉。爾其勿辭察職。
癸丑二月二十五日巳時,上御熙政堂。入格儒生入侍時,都承旨金炳國,記事官鄭東奎·徐相至·李容殷,以次進伏。幼學李載元等,序立階下訖。上曰,史官分左右。炳國進前奏曰,入格儒生,使之陞堂,奏職姓名乎?上可之。載元等以次陞堂,進前奏職姓名訖。炳國曰,儒生使之頒賞行禮乎?上可之。仍頒賞行禮訖。炳國奏曰,儒生使之退出乎?上曰,直赴外儒生,皆出送,而直赴則進退可也。炳國曰,招入院隷擧行乎?上可之。炳國承命退立楹外,再三進退。上曰,墨戲可也。炳國,又承命墨戲進退訖。上命直赴退送,仍命史官就座,又命退。承史以次退出。
上在昌德宮。停常參·經筵。
政阮啓曰,卽者義禁府都事來言,時囚罪人權鵬夏等,當爲捧供,而判義禁徐箕淳,知義禁尹致秀,同義禁趙雲澈·金未肅拜,不得備員開坐云,竝卽牌招,何如?傳曰,允。
又啓曰,卽者義禁府都事來言,時囚罪人崔擎祖等,當爲議處,而判義禁徐箕淳未肅拜,次堂例不得擧行云,判義禁卽爲牌招,何如?傳曰,允。
弘文館啓曰,校理趙憲爕,旣有只推之命,卽爲牌招察任,何如?傳曰,允。
承文院啓曰,卽見盛京禮部咨文,則以爲靉江今年春季統巡,出派開原城守尉,自正月初一日起,至三月底止,前往邊之內外,寔力査拿云,回咨依例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
兵曹啓曰,謹依判下成冊,今此綏陵幸行時元內吹申龍五等三十名處,木各一疋題給之意,敢啓。傳曰,知道。
義禁府啓目,宣傳官鄭友永·權鵬夏等原情云云。傳旨內辭緣,泛稱遲晩,竝所當請刑是白乎矣,宣傳官勿爲請刑,載在法典,議處何如啓,飭已施矣。分揀放送。
又啓目,入門官成均館直講崔擎祖原情云云。傳旨內辭緣,泛稱遲晩,刑推得情何如啓,除刑推議處爲良如敎。
又啓目,魯城兼任鎭岑縣監李鍾九原情云云。問目內辭緣,泛稱遲晩,刑推得情何如啓,除刑推議處爲良如敎。
又啓目,文廟堂下執禮吳泰權原情云云。傳旨內辭緣,泛稱遲晩,刑推得情何如啓,除刑推議處爲良如敎。
又啓目,阿耳前僉使李熙昇·柳相質·李敎彬等原情云云。問目內辭緣,泛稱遲晩,竝所當請刑是白乎矣,曾經宣傳官,勿爲請刑,載在法典,議處何如啓,依允。
又啓目,抱川前縣監鄭道和·金秉熙·金準鉉等原情云云。傳旨內辭緣,泛稱遲晩,竝刑推得情何如啓,除刑推議處爲良如敎。
上在昌德宮。停常參·經筵。
傳曰,禮房承房馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳曰,方淑儀房元結五百結,自壬子條爲始劃送。
以黃海監司金鍏狀啓,瑞興府民家失火事,傳曰,當此農節,許多民戶之燒燼,聞甚矜惻,元恤典外,別加顧助,結構奠接之方,廟堂措辭分付。
戶曹啓曰,向因內司啓下單子,湖南各宮房免稅餘結之吏逋充補民庫付屬者,竝勿施,自今年爲始,屬之本司,與元免稅一體上納事,發關知委矣。卽見該道所報,則全州還逋積弊已痼,所負諸吏幾皆身死,雖不身死,赤立難捧,年年添耗,收刷沒策,至登繡啓。故前使時到底査櫛,舊逋還米未捧一萬四千六百餘石,以道內輪回結一千八百四十三結六十餘負,每結取剩錢四兩二錢式,限五年充完之意,成置節目,而逋吏則竝已刑配。今若還寢,而其所剩條,屬之上納,則全州還逋,實無究竟之路,各邑民庫所付條五百十九結八十餘負,補充於各項公用,俾省民斂之弊,自成規例,已多年所,若至移屬之境,則加斂於民間,勢所必至。以此以彼,今年則已爲晩時,無由變通云矣。無土免稅一結代錢七兩六錢七分,載在法典,又有正廟朝丙申,因特敎申定節目,則今此取剩,設有捄弊之擧,揆以經法,在所當禁,至於移屬內司,其在事體,尤不當擬議,雖以民庫付屬事言之,其爲越法苟且則一也,竝令廟堂稟處,何如?傳曰,允。
又啓曰,方淑儀房元結五百結,自壬子條爲始劃送事,命下矣。免稅五百結,以元結劃送,待本房望定,擧行之意,敢啓。傳曰,知道。
宗簿寺啓曰,璿源譜略,今已改張矣。進上日字,令日官推擇,則今月二十九日巽時爲吉云,以此日時,本寺堂上·郞廳·校正官,具儀仗鼓吹,陪進仁政殿,與承旨請承傳色奉入,而奉謨堂奉安國朝御牒·八高祖圖·王妃世譜改張書本及璿源譜略改張印本,一體陪進,自內閣依例稟旨擧行,五處璿源閣奉安件,自本寺次第擧行,頒賜件,亦爲收聚改張還給之意,敢啓。傳曰,知道。
兵曹啓曰,同知中樞府事李台鎭·金光洙,五衛將鄭濟鳳·崔在寅·鄭學田·李重植,忠翊衛將金匡世,俱以病難供職,呈狀乞遞,新除授慶尙左水使趙述永戶奴呈狀內,矣上典素患痰癖之症,每當換節之時,一倍添劇,時月之內,萬無登途赴任之望云,實病旣如此,則不可强令赴任,竝改差,何如?傳曰,允。
都摠府啓曰,都摠管益平君曦,副摠管李基碩·李裕元,俱有實故,鄭夏應·吳致賢·李元夏差祭,金炳喬呈辭,任百經在外,尹致定有實病,只有柳信儉一人,伴直無人,令政院稟旨變通,仍令該曹,口傳差出,待下批牌招,何如?傳曰,允。許遞,前望單子入之。
摠管前望單子入之,都摠管永平君昱,副摠管趙秉恒·李在鶴·南錫圭·金宅基·李敏德·鄭泰東·沈昌奎·李敏敎落點。
訓鍊都監·禁衛營·御營廳·摠戎廳啓曰,津寬墓所植木各其定界處,今月二十八日始役之意,敢啓。傳曰,知道。
兼戶曹判書趙斗淳疏曰,伏以臣於大農重地再據匪據,日月久而歲年易矣。財賦計會,非臣所學,贏朒制謹,非臣所嫺,苟聽胥吏占位署,漫不能可否事,則聖明所以授臣而臣愚所以殫竭者,顧何義也?而臣則全無要領,都不檢擧,心粗而句校不密,目瞖而看詳不到。新莫繼舊而挪貸無藝,出斯倍入而倖濫滋豐,致使民生日以困竭,國計日而哀痛而僩然袖手,莫知爲謀。究其所由,無往非貪恩戀祿坐占淟涊之罪耳。臣雖不能發慮憲效算度,辦集通變,裨補萬一,而亦何敢不揆已試之驗,自干屢誤之誅也?至若衰邁疾病之無堪要劇,臣於前後控籲,固已悉陳源委,而眩冒之劇,而有頃刻悶絶之時,腰膂之疼,而有運動末由之漸,三數年來,證形奇怪,凡係陳就,太半曠闕。是皆榮衛所涸,灌輸不得,類非醫技可倖痊理,盥櫛彈束,扮做恒人樣子,非臣氣健力贍,不由黽勉而然矣。說病旣屬自厭,恒疾有誰見恤。夫計臣非閑漫職司也。藉使國有恒蓄,充牣於樁杙之內,出納剋覈,初非夫人可詭,今其剝床之急,殆朝不能慮夕矣。才無以苴塞穿穴,力無以糾檢叢薈,顧其職,又不能無形役奔走,不遑規占處,爲臣計者,雖欲一往蹲仍恬不知變,不可奈何者,病也才也力也。抱此耿耿,積閱天序,僅綴暈掉之思,略暴委實之懇。伏乞聖慈,察臣冒叨之實,憫臣難强之私,將臣見任,劃行改免,卽天地父母之賜耳云云。答曰,省疏具悉。此時此任,捨卿伊誰?更勿辭爲,調理行公。
上在昌德宮。停常參·經筵。
〉都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,左承旨·右副承旨竝許遞,前望單子入之。
承旨前望單子入之,朴宗休·李維謙落點。
傳曰,藥院都提調有闕之代,前望單子入之。
內醫都提調前望單子入之,領議政金左根落點。
政院啓曰,左副承旨李維謙,今日不爲仕進,卽爲牌招,何如?傳曰,允。
以左副承旨李維謙牌不進罷職傳旨,傳曰,只推。
以忠淸監司沈宜冕狀啓,淸州牧民家失火事,傳曰,農節民家燒燼,若是夥多,聞甚驚慘,元恤典外,別加顧助,結構奠接之方,廟堂措辭分付。
奎章閣啓曰,璿源譜略改張件,明日自宗簿寺陪來,而內上件,今番則自本寺修正,直爲內入云,奉謨堂·書香閣所奉件,則臣等進詣改張之意,敢啓。傳曰,知道。
義禁府啓目粘連,向前崔擎祖亦,儒生入門,未能察飭,任其混入,罪著溺職,以此照律何如啓,依允。
又啓目粘連,向前李鍾九亦,管下之不遵營飭,旣涉乖當,兼符之未則齎送,抑何事端是白乎喩,囚供發明,雖甚詳備,道啓論列,如彼狼藉,以此照律何如啓,依允。
又啓目粘連,向前吳泰權亦,居在鄕里,闕參享班,事勢似然,亦難全恕,以此照律何如啓,依允。
又啓目粘連,向前李熙昇·柳相質·李官彬等亦,舊還許多,新逋漸滋,揆以糴法,有難全恕,竝以此照律何如啓,依允。
又啓目粘連,向前鄭道和·金秉熙·金準鉉等亦,鄭道和段,積欠未能完捧,而終歸虛勘之科,挪移藉以公用,而漸開添逋之端,糴法所在,不可參恕。金秉熙·金準鉉等段,新舊戲欠,旣未勘準,仍屬虛留,糴政攸重,難免當律,竝只以此照律何如啓,依允。
判府事金興根箚曰,伏以臣於月前,猥叨保護之任,而繼又陵謁戒期,陪扈義重,雖不敢不策勵羸質,周旋從邁之列,而非出於病可强力可能而然也。比緣天氣迭變,將理失宜,所患積氣一倍闖肆,溏泄隨以委劇,伏枕叫嚷,坐臥不得,夜則徹曙失眠,晝則竟晷闕食。蓋欲眠則衝亘如刺,當食則噎溢將吐,宛轉萎綴,日落一日,此由於氣衰神匱,力不制病,補瀉砭焫,俱無其切。惟靖居潛處,飮濯消冽井泉,僥倖爲久遠庶幾之收,是臣年來微私計慮也,而見職未蒙諒之前,則言私之且不遑,況闉外溪居之敢往來乎?畢生貞痼之祟,際此發作,時日起居,旣無以自效,節候證形,益見其有劇,則控實陳暴,仰冀財幸,卽義分也。惟聖明俯垂矜諒,劃賜變通,俾有以安意調將,公私兩幸焉。答曰,省箚具悉卿懇。愼節奉慮,所辭藥院之任,今姑許副,卿其安心調理。仍傳曰,此批答,遣史官傳諭。
上在昌德宮。停常參·經筵。
藥房提調金箕晩,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根未肅拜,左議政·右議政未差,不得來會云矣,敢啓。傳曰,知道。
傳曰,傳香承旨馳詣宗廟·景慕宮·先蠶壇,奉審摘奸以來。
傳曰,金判府事之行,給由馬。
傳曰,宗簿都監提調以下,別單書入。
以宗簿都監提調以下別單,傳曰,提調金汶根,璿源譜略跋文製述官趙斗淳,各內下豹皮一令賜給,國朝御牒書寫官永平君昱,內廐馬一疋面給,纂修監印校正官益平君曦,日淺勿論,慶平君,監印正柳進翰竝加資,主簿崔復來陞敍,直長權宅夏,別工作林準相,書寫忠義趙熙平竝陞六加出,忠義金普均,相當職待窠調用,其餘寫字官·唱準·畫員·計士·日官·捕校·錄事·員役·工匠等,竝依壬子年例施賞。
傳曰,政官牌招開政,賞典下批。
政院啓曰,吏曹判書金箕晩,參判南獻敎,參議趙獻永牌招不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以全羅監司鄭㝡朝狀啓,同福縣民家失火事,傳曰,當此東作之時,民戶之一時燒燼,若是夥多,極爲驚慘,元恤典,道臣雖已擧行,別恤典,更加助給,使之趁卽結構奠接,無有一民失所棲遑之歎事,廟堂各別措辭關飭。
以京畿監司曺錫雨〈狀啓〉,薦新生蛤絡蹄,春寒尙峭,未及産出,限內不得供進,惶恐待罪事,傳曰,勿待罪事回諭。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
又啓曰,臣等進詣,奉謨堂所奉璿源譜略,書香閣所奉璿源譜略,竝改張還爲奉安之意,敢啓。傳曰,知道。
〉兵曹啓曰,文臣兼宣傳官趙秉學,除授在外,過限未上來,改差,何如?傳曰,允。
又啓曰,新除授文臣兼宣傳官金世鎬時無職名,依例口傳付軍職以入之意,敢啓。傳曰,知道。
有政。吏批,判書金箕晩,參判南獻敎牌招不進,參議趙獻永進。吏批啓曰,判書金箕晩,參判南獻敎,竝牌招不進,小臣獨政未安,何以爲之?敢稟。傳曰,只出緊任。以尹定鉉爲知經筵,金箕錫爲假監役,金普均爲典獄參奉,慶平君今加興祿,宗簿正柳進翰今加通政加資事,承傳。政事冊無兵批,判書金學性進,以趙秉夔·金勉修爲同知,李周熙·鄭鴻大·趙亨五·金鳳翼爲五衛將,金性浩爲忠翊將,金世鎬爲文兼,梁宣洙爲慶尙左水使,申錫洪爲梨津萬戶。再政。同知單金鳳翼,僉知三單李周熙·鄭鴻大·趙亨五。
以司謁口傳下敎曰,明禮宮奴子金三祥,酗酒作挐於宮內云,移送秋曹刑配。
刑曹啓曰,謹依下敎,罪人金三祥,嚴刑一次後,全羅道興陽縣定配所,卽爲押送之意,敢啓。傳曰,知道。
又啓曰,明禮宮宮內酗挐之金三祥,謹依下敎定配矣。卽接其所訴,則渠母年今七十六,而無兄弟獨身,果爲的實,依法典收贖放送,何如?傳曰,允。
又啓曰,卽接忠淸監司李根友文移,則永春縣徒一年定配罪人金云吉,限滿云矣。取考曹上配案,則云吉,以邱木犯斫罪,壬子二月定配,今已滿限的實,依法典放送後,徒流案頉下事,分付道臣之意,敢啓。傳曰,知道。
又啓曰,今番擊錚人中開城洪百榮,爲其祖麟漢伸理事也。前已鳴金,大臣陳箚,曹堂執藝,至伏承放逐鄕里無敢萌非分之處分,則固當畏縮之不暇,而連事瀆擾,萬萬駭惋,原情勿施,嚴飭放送。西部徐龍祿,爲其兄今祿謀殺嬰兒獄稱冤事也。今祿之謀殺人命,至捧結案,而敢冀僥倖,肆然鳴金,極爲無嚴。柳行根,爲其兄碩根祭器偸竊獄稱冤事也,罪犯罔赦,獄具案成。金虎範,爲其兄龍範殺獄稱冤事也。崔召史,爲其夫李弼文殺獄稱冤事也。東部崔萬吉,爲其兄守吉殺獄稱冤事也。宋刀也之,爲其父千石殺獄稱冤事也。安所回,爲其兄仁基殺獄稱冤事也。金若大,爲其父福兼殺獄稱冤事也。南部金世興,爲其父成喆殺獄稱冤事也。柳得伊,爲其兄景得殺獄稱冤事也。許喜林,爲其父楠殺獄稱冤事也。廣州金文純,爲其父在仲殺獄稱冤事也。魚在浩,爲其子謁連殺獄稱冤事也。安義朴在根,爲其父大鳳殺獄稱冤事也,纔經審理,案具成鐵,竝原情勿施。西部李明五,爲其先祖和義君瓔墓,乞今禁植木開隧道事也。今此呼籲,極爲無嚴,原情勿施。咸興崔宗喆,爲其父弼進壽職崇資,乞令勿侵軍伍事也。爰辭極其猥屑。金履元山訟稱冤,而狀辭違式,竝原情勿施,何如?傳曰,允。
又啓曰,卽接慶尙監司洪說謨文移,則豐基郡徒一年定配罪人姜允會,機張縣徒二年定配罪人趙召史,俱爲限滿云矣。取考曹上配案,則允會,以擅殺奴僕罪,壬子二月定配,趙召史,以背夫淫奔罪,辛亥二月定配,今俱限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,卽接黃海監司金鍏文移,則百川郡徒一年半定配罪人玄光德,限滿云矣。取考曹上配案,則光德,以御藥封題錯誤罪,辛亥閏八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府照目粘連,入門官成均館直講崔擎祖矣本府議啓內,儒生入門,未能察飭,任其混入,罪著溺職,以此照律,罪笞四十收贖,附過還職,私罪奉敎依允爲旀,功減一等爲良如敎。
又照目粘連,魯城兼任鎭岑縣監李鍾九矣本府議啓內,管下之不遵營飭,旣涉乖當,兼符之未卽齎送,抑何事端是白乎喩,囚供發明,雖甚詳備,道啓論列,如彼狼藉,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。
又照目粘連,文廟堂下執禮吳泰權矣本府議啓內,居在鄕里,闕參享班,事勢似然,亦難全恕,以此照律,罪笞四十收贖,附過還職,私罪奉敎依允。
又照目粘連,阿耳前僉使李熙昇·柳相質·李敎彬等矣本府議啓內,舊還虛留新逋漸滋,揆以糴法,有難參恕,竝只以此照律,罪各杖一百收贖,告身盡行追奪,徒三年定配,竝只私罪奉敎依允爲旀,李熙昇段,功議各減一等,柳相質·李敎彬等段,竝只功減一等爲良如敎。
又照目粘連,抱川前縣監鄭道和·金秉熙·金準鉉等矣本府議啓內,鄭道和段,積欠未能完捧,而終歸虛勘之科,挪移籍以公用而漸開添逋之端,糴法所在,不可參恕。金秉熙·金準鉉等段,新舊虧欠,旣未勘準,仍屬虛留,糴政攸重,難免當律,竝只以此照律罪。鄭道和段,杖一百收贖,而流三千里定配所,喪後勘斷,依法典收贖,只告身盡行追奪。金秉熙·金準鉉等段,各杖一百收贖,告身盡行追奪,徒三年定配,竝只私罪奉敎依允爲旀,鄭道和·金準鉉等段,竝只功議各減一等,金秉熙段,功減一等爲良如敎。
又啓曰,時囚罪人李熙昇·柳相質·李敎彬等,杖一百徒三年定配照律公事,判付內,李熙昇段,功議各減一等,柳相質·李敎彬等段,各功減一等事,命下矣。李熙昇,功議各減,杖八十收贖,告身盡行追奪,江原道春川府保安驛,徒二年定配,柳相質·李敎彬等,各功減,杖九十收贖,告身盡行追奪,柳相質,忠淸道鎭川縣長楊驛,李敎彬,保寧縣靑淵驛,徒二年半定配,而以議啓內辭意,具罪目,發遣府羅將,押送于各其配所,何如?傳曰,允。
又啓曰,時囚罪人金秉熙,杖一百徒三年定配照律公事,判付依允,功減一等事,命下矣。金秉熙,當定配所以入,而卽接其戶奴呈狀,則其上典母年八十三,無兄弟獨身,依法典許贖爲辭矣。取考律文,則大明律存留養親條,有曰凡父母老疾應侍,家無以次成丁者,若犯徒流,止杖一百,餘罪收贖,金秉熙徒二年半定配,以其母年八十三,無兄弟獨身,依律文收贖,只告身盡行追奪,放送,何如?傳曰,允。
又啓曰,時囚罪人金準鉉,杖一百徒三年配照律公事,判付內依允,功議各減一等事,命下矣。金準鉉功議各減,杖八十收贖,告身盡行追奪,江原道洪川縣蓮峰驛,徒二年定配,而以議啓內辭意,具罪目,依例發遣府羅將,押送于配所,何如?傳曰,允。
祭酒宋來熙疏曰,伏以臣至愚且駑,非有自修之素,而上誤隆恩,拔之蔭仕之中,待以遺逸之禮,臺銜講班之前後所歷,皆出常格,欺天罔人,媿汗霑衣,屢煩攀籲,尙閟兪音,冞增惶隕。日夕靡寧,忽於前月中,大臣奏達,特命臣進階通政,繼伏奉同月二十六日敎旨,以臣爲成均館祭酒。仍聞今月,又有刑曹參議之除,恩命相續,聖眷彌隆,臣惝惶震悸,實不知何以致此也。今玆爵秩,古所稱命德之器,其爲愼惜,尤有別焉。皆由夙夜朝廷,有勞可紀而得之。迺使草野韋布之賤,未嘗備驅策任使令,徒爲安坐而超班躐階,居然從大夫之後,事之無謂,莫甚於此。其玷辱貽譏,當何如也?至於國子之任,尤何等選職,而可及於臣身哉?臣之先祖文正公臣浚吉,當孝廟朝,被召赴朝時,議設玆任而授之,臣祖以其創立官制,力辭不已,厥後數百載,居是職者,僅爲十餘人,可知其選之難愼也。如臣之空疎蔑學,儼居師席,責以菁莪興化之任,則決非所敢當,何可苟然充數,辱賢關而羞當世乎?且今朝野之宿儒重望,自不乏人,而獨以臣單擧,不備注格,殊甚苟艱,而其所隆異,非比尋常,則尤豈敢晏然假冒,以官爲榮其身而已乎?國之所患,莫大於眩浮譽而誤用,人士之所羞,亦莫甚於騖虛名而賭實利,則姑不可及於他而就此細究,不可貪戀寵渥冒眛竊據也明矣。伏願聖明,俯賜諒察,臣之新除階職,竝爲收回,以重公器,以安私分,千萬幸甚云云。答曰,省疏具悉爾懇。巽章又何爲也?自古儒賢之先從蔭塗,歷歷可數,向來晉秩,寔出禮遇之義,春晷漸長,講筵日開,此時嚮慕之心,當復如何?幸勿固辭,幡然登途,輔予匡予,是所望也。仍傳曰,此批答,遣地方官傳諭。
領議政金左根疏曰,伏以臣待罪輔相之列,今十許朔矣。器局可以周物而然乎,才猷可以救時而然乎?聞望足以坐鎭,計慮變通而然乎?於此數者,無有一焉。臣所自知也,中外所共悉也,而臣顧恬無所懼,伈不爲恥。從他素餐之刺,莫恤伴食之譏者,每中夜以興,明發憂惶,而特以仰成有所,擔負不至專重。姑且充備隨逐,顒俟可去之會,此臣區區私忖,積有日月者也。今於僚相之去,廊廟如空,竊庶冀孔邇之仁,察臣無堪,改卜賢德,以幸岌嶪之民國,而元輔特旨,有隕寢夢之外,非徒斥之,從以進之,非徒進之,從以亢之,聞命危慄,莫知四體之攸措者。蓋由臣而累聖簡,由臣而駭群聽,由臣而隳中書古事,無往非臣之罪也。夫三公等耳,承弼也均,彌綸匡濟也均焉,而若夫首揆,必序焉陞,必久焉陞,非卿大夫不次超遷之比,非有他而然也。名德猷爲,與夫績庸勤勞,標今而有辭,詔後而無愧,然後上下授受,粹然明白。伏況越一次躐一座,驟居糠粃之前,稽之今昔,殆無可據之資,則臣愚所以萬萬不敢冒叨,已不待臣言之畢矣。噫,宵旰憂勤,主勞於上,饑饉顚連,民窮於下。風俗日趨於淆訛,紀綱日阽於隳壞,財用匱竭而國計哀痛,人心渙散而邦本扤隉,有百憂而無一可恃。未有若今時者,臣旣無似,無有絲毫裨補,而乃復裒然爲首於燮理贊調之地。若將以儘力向前,擔着事務,則此臣所謂累聖簡也駭群聽也,而越次躐座之非中書古事者也。惟聖明,深軫◆◆察之,將臣上相之命,亟許收還,仍賜斥退,以幸國事,以存國體,不勝大願。答曰,省疏具悉卿懇。授卿以元輔者,予豈有阿好於卿而然哉?卿試思之,國勢之岌嶪,民生之困瘁,未有如今日之十分遑汲。以卿之德望,以卿之處地,似當他不暇顧,而猶復如是辭巽,愕然失圖,繼之以慨咄也。予之所仰成而倚毗者,雖不多誥,卿必諒之,望卿卽爲膺命,與共治理,弘濟時艱。仍傳曰,此批答,遣史官傳諭。
判府事金道喜箚曰云云。答曰,省箚具悉卿懇。所請奉施,卿其安心往來。仍傳曰,此批答,遣史官傳諭。
兵曹啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。日記廳堂上閔泳達,郞廳金思轍朴台淳。
上在昌德宮。停常參·經筵。
自開東至人定,灑雨下雨,測雨器水深二寸六分。
政院啓曰,明日常參·經筵,取稟。傳曰,停。
又啓曰,來初五日朝參日次,而元陵忌辰祭正日相値,頉稟之意,敢啓。傳曰,知道。
傳曰,發遣吏郞,諸執事淸齋與否,摘奸以來。
傳曰,初五日次對,勿拘齋日,依例來會。
傳曰,分番武科之一所闕榜,二所只一人入格,極爲寒心。平日苟能着意工夫,則豈容如是?初七日當親臨試射于春塘臺矣。兵曹判書率閑良禁軍額外禁軍四營門將臣率各其營勸武及閑良別抄騎士付料軍官等扈衛別將率閑良軍官來待。
禮曹啓曰,毓祥宮·延祐宮展拜,每年季春取稟事,曾有定式矣。展拜吉日,以何間推澤乎?敢稟。傳口,宣禧宮一體展拜矣。日字以旬望間擇入。
又啓曰,今三月二十三日中宮殿誕日陳賀節目,當爲磨鍊,而其日與國忌齋戒相値矣。謹稽謄錄,則在前如此之時,以無故日啓稟退行,曾有定式,而二十四日二十五日二十六日,連値齋日,以二十七日退行,磨鍊節目,何如?傳曰,允。
又啓曰,今三月二十日純宗大王追上尊號,大王大妃殿加上尊號,合二慶慶科庭試別試文科殿試節目,當爲磨鍊,而凡於殿試,親臨與命官,前期稟旨後擧行,曾有定式矣。今番則何以爲之,而處所以何處擧行乎?敢稟。傳曰,親臨磨鍊,處所春塘臺爲之。
又啓曰,毓祥宮·延祐宮展拜取稟草記,傳曰,宣禧宮一體展拜矣。日字以旬望間擇入事,命下矣。展拜吉日,令日官李秉洪推擇,則今三月十一日十二日十五日,俱吉云,以何日定行乎?敢稟。傳曰,以十一日爲之。
備邊司啓曰,本司武郞廳韓友燮奔走勤仕,又滿十五朔,依例陞敍或守令除授事,奉承〈傳〉。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,傳香承旨進詣大報壇,奉審摘奸以來。
兵曹啓曰,今三月二十日純宗大王追上尊號,大王大妃殿加上尊號,合二慶慶科庭試武科殿試節目,當爲磨鍊,而凡於殿試,親臨與命官,前期稟旨後擧行,曾有定式矣。今番則何以爲之,而處所以何處擧行乎?敢稟。傳曰,春塘臺親臨磨鍊。
以全羅道放未放成冊,傳曰,李敎鳳·李泰亨竝放,申寬吉·都兪和竝放逐鄕里,李應植·申觀浩·李能權·金鍵竝量移。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
癸丑三月初二日申時,上御熙政堂。召對入侍時,參贊官趙熙哲,侍讀官趙憲爕,檢討官成載球,檢校待敎李容殷,記事官鄭東奎,記注官白潤鶴·白宗逵,各持通鑑第八卷,以次進伏訖。上曰,史官分左右。仍開卷。上曰,上番讀之。憲爕讀自吳人刁玄,止諡曰思,仍釋義訖。上曰,文義奏之。憲爕奏曰,夫讖文者,徒尙虛誕論禍福,卽不過惑世誣衆之說也。故古之知道者,以義處命,而好怪不經之文,皆不取焉。然而光武,中興之明主也,而信用赤符,襄子,戰國之賢君也,而拜受朱書,其圖讖之易於取信,如此矣。今此刁玄,詐增讖文,倡出黃旗紫蓋之說,此虛誕者也。吳主終未免見誣於此說,固此而不修德政,妄動軍旅,可謂惑信之甚,如此而欲永守舊業,其可得乎?蓋人君務修德業,博施仁政,則自底於天與民歸,奇徵休應,不召而自至,豈可與圖讖虛誕之說同論哉?伏願此等處省察焉。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,左副承旨李維謙今日不爲仕進,卽爲牌招,何如?傳曰,允。
傳曰,禮房承旨馳詣懿昭墓,奉審摘奸以來。
以司謁口傳下敎曰,今初七日親臨內試射時,凡於擧行,依殿座時例爲之,承史及侍衛服色,以戎服爲之。
成均館啓曰,今三月初三日儒生課試,當爲設行,而大提學未差,限內不得爲之之意,敢啓。傳曰,知道。
兵曹,今三月二十日純宗大王追上尊號,大王大妃殿加上尊號,合二慶慶科庭試武科殿試會試時規矩,直赴殿試人貫革五矢一百二十步,柳葉箭五矢一百二十步一巡一中,講書粗以上取一技,直赴會試人片箭三矢一百三十步一巡一中,柳葉箭五矢一百二十步一巡一中,講書粗以上取二技落點。
司憲府大司憲姜時永,執義申佐模,掌令羅采奎,持平金昌秀·林翰洙等箚略曰,臣等卽伏見傳敎下者,有荐棘罪人李應植·申觀浩,安置罪人李能權·金鍵,竝量移之命,相顧愕然,竊不勝憂歎之至。噫,彼諸罪人負犯至重,關係不輕,當初酌處,未免失刑,至今輿憤久而益切。五載島置之典,鐵案旣成,一國鼎沸之論,白簡尙傳,則其不可視同微眚薄過,一例施之以廣蕩之典也審矣。臣等職忝言地,不敢泯默,相率仰籲,伏乞聖明,特收成命焉。答曰,省箚具悉。不必如是,更勿煩屑。
司諫院大司諫李明迪,司諫金德根,獻納南鍾順,正言李建春等箚略曰,臣等卽伏見傳敎下者,有荐棘罪人李應植·申觀浩,安置罪人李能權·金鍵,竝量移之命,臣等相顧愕然,繼之以憂歎之至也。噫,彼諸罪人之負犯,何如,關係,何如?大臣三司之前後聲討又何如?白簡具列,丹書昭著,今不必更事枚擧,而置諸海島,尙今假息,已是失之太寬,朝論久而如沸,輿憤去而愈切。何可遽議於惟輕,移之於善地乎?憂憤所激,玆敢相率仰籲,伏乞聖明,亟寢成命焉云云。答曰,省箚具悉。今何如是?勿復紛紜。
弘文館應敎趙在應,副應敎尹滋悳,校理尹秉鼎·趙憲爕,副校理權應夔·韓敬源,修撰李啓善,副修撰成載球·李鍾淳等箚略曰,臣等卽伏見傳敎下者,有荐棘罪人李應植·申觀浩,安置罪人李能權·金鍵等,量移之命,臣等相顧愕然,繼之以憂歎。噫,彼四罪人負犯干係,卽一國公共之憤也。尙此假息於海島者,已是失之太寬,而今此非常之處分,又何以遽下也?臣等職忝論思,不容泯默,玆敢聯箚。伏乞聖明,特許反汗焉云云。答曰,省箚具悉。已悉於臺箚之批,勿煩。
義禁府啓曰,罪人李敎鳳·李泰亨竝放,申寬吉·都兪和竝放逐鄕里,李應植·申觀浩·李能權·金鍵竝量移事,命下矣。李敎鳳·李泰亨·申寬吉·都兪和等竝放送事,分付該道道臣,李應植·申觀浩·李能權·金鍵等臺啓方張,不得擧行之意,敢啓。傳曰,知道。
癸丑三月初三日申時,上御熙政堂。召對入侍時,參贊官李鼎信,侍讀官權應夔,檢討官成載球,檢校待敎李容殷,記事官李崙夏·金德興,記注官白宗逵,各持通鑑第八卷,以次進伏訖。上曰,史官分左右。仍開卷。上曰,上番讀之。應夔讀自晉羊祜,止以西方爲屬。仍釋義訖。上曰,文義奏之。應夔奏曰王衍以門閥家後生,有文藻之名,方處大位,而以其浮薄之故,放誕聘其淸辯,羊祜之於王衍,不特父行先輩之尊而已。兼甥舅之誼,凡有不屑之故,當折節服膺,而微示不然之意則拂衣而去,豈不誠薄倖之人乎?敗俗傷風,果然由於此輩,故晉室隨而亂亡,後趙石勤之言曰,遂使神州陸沈者王夷甫諸人不得辭其責者,政謂是也。又奏曰,山濤是竹林七賢中人,而爲吏部典選,各爲題目而奏之,時人美之,稱啓事矣。上曰,此事甚好矣。應夔曰,王衍輩雖徒尙淸談,蹟其所爲之事,亦有善處,本非惡人,惟在人君用之之如何耳。上曰,下番奏之。載球讀自十月晉羊祜,止不可長久也。仍釋義訖。上曰,文義奏之。載球奏曰,大抵戰勝之法,較兵力之强弱,度地理之險阻,然後擧之,則有必克之勢,無可敗之理,而今江·淮雖曰險阻,孫皓恣意暴虐,則吳民之困,亦已久矣。一戰而破,指日可期,故羊祜所以眷眷於伐吳之計者此也。由此觀之,雖有山河之險,不修德信之政,則亦無足恃其險矣。是以古語曰在德不在險,此等處推類而省察焉。上曰,不於二字,頗有義矣。應夔曰,然矣。此下經歷盛衰云者,吳若更立賢君,則其衰當復盛之謂也。上曰,羊祜知陸抗之有病,迨此欲伐也。載球曰,陸抗吳之賢臣,未可易圖,今因其病,而欲乘機擊之也。應夔曰,陸抗卽陸遜之子,吳之名臣也,抗若在焉。雖以羊祜,卒無奈何矣。載球曰,是故抗死之後,晉軍下西陵,如入無人之境矣。應夔曰,陸抗臨死之疏,卽爲後慮者也。上曰,參贊官讀之。鼎信讀自今若引梁益之兵,止贊其計。仍釋義訖。上曰,文義奏之。鼎信奏曰,臣所讀自止內,別無可仰達者,而羊祜盡忠王室,且有將略,其志期欲平吳,故每以此懇懇爲言,畢竟平吳。雖在祜死之後,而究其本則羊祜之功也。旣伐蜀又平吳,始乃統一天下。然未統一之前,武帝固有圖治之念,而及其統一之後,志滿意得,末又沈溺酒色,國勢岌嶪,委靡不振,至惠帝而竟大亂,孟子曰,無敵國外患者國恒亡,豈不誠然乎哉?創業賢主,常有慮患之心,故必能成功,而中主以下,則狃於燕安,不能守成,是豈非人主之大戒乎哉?上曰,伐吳之後,更無後患而然也。鼎信曰,然矣。上曰,賈充·荀勖·馮紞輩以伐吳爲不可者,方以秦·涼之夷,最可爲憂而然乎?鼎信曰,不然。忌其有功而然,而賈充卽賈后之弟,擅弄威權,誤國亂世者也。應夔曰,賈充爲人,非但奸佞凶險,其妹亦得罪名義之惡人也,此輩之携貳於伐吳之議,卽猜惡羊祜成功之故也。上曰,然矣。應夔曰,羊祜之不附於中朝權貴者,指賈充輩也。又曰,歷代以來,惟晉最無可稱,晉朝人物,羊祜當爲第一人,其餘無足論,非但人臣爲然,人君亦然。故纔統一天下,旋卽大亂矣。上曰,閣臣讀之。容殷讀自正月晉羊祜,止重擇其人也。仍釋義訖。上曰,文義奏之。容殷奏曰,臣所讀自止內,別無文義之敷衍仰達者矣。上曰,張華知羊祜之志而深然之矣。應夔曰,然矣。容殷曰,張華深知爲後患,果如羊祜之志。夫吳之形勝,前有長江之險,人君苟能修德,勤於守成,則雖天下之衆,無以接跡也,故曹丕以攻吳之計,擧兵大進,見波濤汹湧,歎曰,天所以限南北,因爲還軍,其後曹叡又如是矣。應夔曰,張華能知羊祜之謀,非但其智甚大,又明於天文地理名物度數,嘗著博物誌,天下萬物,無不該載。且識豐城縣獄中,有寶劍氣也。又奏曰,願愼擇其人云者,慮或有如鄧艾·鍾會入蜀謀反之事也。其事實果記有於聖衷乎?上曰,爭功之故也。應夔曰,然矣。伐吳之後,亦有爭功之事矣。上掩卷。仍命史官就座,又命諸臣以次退出。
上在昌德宮。停常參·經筵。
自前夜五更至巳時,灑雨下雨,測雨器水深七分。
政院啓曰,明日常參·經筵,取稟。傳曰,停。
又啓曰,右副承旨趙熙哲今日不爲仕進,卽爲牌招,何如?傳曰,允。
以右副承旨趙熙哲牌不進罷職傳旨,傳曰,只推。
忠勳府啓曰,本府書寫忠義衛尹泰昇有頉,代以劉錫差下,依例假郞廳稱號,何如?傳曰,允。
訓鍊都監·禁衛營·御營廳·摠戎廳啓曰,津寬墓所植木,今日畢役之意,敢啓。傳曰,知道。
兵曹,以吳致賢爲憁戎中軍。
司憲府大司憲姜時永,執義申佐模,掌令羅采奎,持平金昌秀·林翰洙等箚略曰,臣等昨陳聯籲,冀蒙徼還,而辭未感尊,恩遲聽卑,及承批旨,旣責之以不必如是。又諭之以更勿煩屑,臣等聚首伏讀,實不勝悚蹙慙愧之至。噫,彼諸罪人,斷案昭著,所以遠而至於島置,重而至於荐棘,而當時論者,猶謂之失之太寬,乃自昨年以來,旣降非常之處分,又靳反汗之辭敎,豈或謂五年島囚,足蔽其罪,一時陸移,欲竝生哉?玆敢冒死申籲,伏乞亟允群情焉。答曰,省箚具悉。已諭於前批,勿煩。
司諫院大司諫李明迪,司諫金德根,獻納南鍾順,正言李建春等箚略曰,臣等於昨日,猥控聯籲,顒俟反汗之音,及伏奉批旨,不惟不賜開納,乃以今何如是,勿復紛紜爲敎?臣等聚首徊徨,不覺失圖,自知巽軟,辭不足以有槪聖衷,誠不足以挽回天聽,而所言者一國之共公,所惜者卽三尺之莫嚴。殿下以臣等之此擧,徒致煩瀆於今日也耶?諸罪人之干係難貰者,從此萌心於僥倖,無所憚畏,思之及此,寧不懍然而寒心也哉?玆敢申控血懇,伏願亟從臣等之請焉云云。答曰,省箚具悉。已悉於憲箚之批,更勿煩瀆。
上在昌德宮。停常參·經筵。
藥房提調金箕晩,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次而領議政金左根有身病,左議政·右議政未差,不得來會云矣,敢啓。傳曰,知道。
又啓曰,右承旨宋廷和,右副承旨趙熙哲,今日不爲仕進,竝卽牌招,何如?傳曰,允。
以右承旨宋廷和牌不進罷職傳旨,傳曰,只推。
傳曰,鎭岑縣監李敏道,康翎縣監金茂根口傳相換。
傳曰,前咸鏡監司入侍。
傳曰,左副承旨·同副承旨,竝許遞,前望單子入之。
承旨前望單子入之,兪鎭五·金輔鉉落點。
以司謁口傳下敎曰,各宮房稅米之到泊京江,無主管官員之致,未卽下陸,有許多弊端云,自今更爲永屬軍資監,令內需司看檢事,分付。
吏曹口傳政事,以柳進翰爲兵曹參知。
兵曹啓曰,文臣兼宣傳官成載瑗除授,在外過限未上來,改差,何如?傳曰,允。
兵曹,以馮愿祖爲宣武祠守直官。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
癸丑三月初五日申時,上御熙政堂。召對,前咸鏡監司同爲入侍時,參贊官朴宗休,侍讀官權應夔,檢討官成載球,待敎李容殷,記事官李崙夏,記注官白潤鶴·白宗逵,各持通鑑第八卷。前咸鏡監司尹定鉉以次進伏訖。上曰,史官分左右。仍命前咸鏡監司進前,定鉉進前。上曰,兩鎭革罷議,曾亦有之乎?定鉉曰,兩鎭士卒盡散,鎭將獨存,餉耗之橫徵及於民,不徒無益於邊備,而又害至於民生,故前多御史之啓,道臣之狀,而廟堂及兵曹,未悉鎭弊之若是,俱爲靳許矣。上曰,置之無益,則罷亦何妨乎?定鉉曰,聖敎至當。上曰,兩鎭革罷,則其地付甲山乎?定鉉曰,然矣。仍奏曰,甲山·三水兩邑逋還近四萬石,特蒙蠲蕩,窮蔀賴活,曠絶之澤,民皆感誦,而其時道啓之不及各鎭,以餉還所重有別,竝擧難愼故也。兩邑所管十一鎭堡,目下凋弊垂絶之狀,無鎭不然,徒擁虛簿,而年年責耗於鎭民,民皆離散。此若不及分矯救,勢必民穀俱失,邑鎭胥溺,各鎭虛還合折米爲一萬一百二十三石,皆是鬼錄。雖欲停退排捧,而亦無可擬之地,如非格外恩典,無以懷保鎭民,餉還係是南營支放之需,則不可不給代。就南關所在餉還中量宜措劃,恐合便宜,甲山之雙靑·黃土岐兩鎭,介於端川·甲山之間,茂山殿其後。又有鎭東·雲寵·惠山·同仁等各鎭重複屛翰,實非江邊接壤,嶺阨要路,而在昔疆土新拓時,募民設鎭矣。今則士卒盡散,鎭將獨存,餉耗之徵,橫及於邑民,前後繡單,屢以此登聞矣。今若革罷,除其餉耗白徵之患,則民必復聚,墾闢其閑土,廢此無益之堡,實彼務本之民,亦不害爲固邊之勝籌,兩堡一是南營自辟,一是三營輪辟窠,此則以北關間散窠,量宜伐劃,容有變通。北關各邑官需所捧柴炭雜種,以穀磨鍊,與糴渾捧,會貸也私尺也許多幻弄,百弊滋生,廩需各種,卽一境結戶之所遍徵,而自官取用,必就便近倉精實還中抽出,其所取用,非先貸則預賣也。畢竟民有未捧則爲民逋,官有過用則爲官逋,吏奸之從中夤緣,尤有所難測。以是北關還逋,年增月加,戊戌筵飭,至有別庫捧入,使之無混於還穀,而終未見截然分判者,以穀本一色捧亦同時故也。救弊之方,莫過於代錢,而區而別之,六鎭今無不行錢之邑,吉·明·鏡·富又在於茂山嶺內,旣許其場市貿遷,則尤無所拘礙,廩需各種之作穀一款,永爲革罷,依南關例代錢磨鍊,似合捄弊之方,故敢此仰達矣。上曰,所陳諸條,令廟堂稟處可也。出擧條上曰,前咸鏡監司先退。仍開卷。上曰,上番讀之。應夔讀自十月晉以衛瓘,止墮淚碑。仍釋義訖。上曰,文義奏之。仍問曰,衛瓘之畢竟見殺,何故也?應夔曰,瓘之死在於惠帝之時,蓋由於此座可惜之言也。爲人臣而敢言不敢言之地,烏可以保其身乎?仍奏曰,晉武之焚雉頭裘,而飭奇異之獻,深得人君崇儉之道矣。舜爲漆器,諫者十人,紂爲象著,比干力諍。漆器·象著非侈靡之物,然防微杜漸,不得不嚴者,一漆器而已失土階茆茨之意,一象著而遂啓瓊宮·瑤臺之漸。夫子曰由儉入奢易,由奢入儉難,漢文帝惜百金之費,罷露臺之役,焚裘罷臺等是崇儉。然漢文則保有其心,故致治郅隆,西京敦撲之風,永奠鞏業,晉武則不能保其心,一自孫皓歸命,日趨荒怠,宮掖衣繡,動以萬數,而羊車竹葉,蕩然無度,前後所爲,判若二人,馴致天下土崩,歷年不久,可勝惜哉,可勝懼哉?蓋心之爲用,操存舍亡,中主以下,鮮不爲聲色翫好之所移矣。恭惟我朝,聖聖相承,以崇儉爲節用之本,節用爲愛民之本,以羹墻錄所載言之,列朝服御,切戒緞錦,補綴之衣,澣濯之服,遂爲崇儉之家法。語曰欲法堯·舜,當法祖宗,伏願體認而力行之,丕變侈俗,囿一世於樸素之域,是臣區區之望也。上曰,象著始自紂時,而以今觀之,此何足爲侈物乎?應夔曰,然矣。上曰,下番讀之。載球讀自初魏曹操,止爲左部帥。仍釋義訖。上曰,文義奏之。載球奏曰,劉淵以左賢王之種,人固俊異,才兼文武,可謂異矣。齊王料其後日之爲患,而欲其除之,可謂先見之明也。王渾知其懷信之爲好,而不忍除之,亦是忠厚之論也。然而蓋嘗論之,曹操則分其衆於幷州之內,而使之居焉。郭欽則欲遷胡於邊地之外,而竟以不行終焉。五胡亂華,九州陸沈,可勝歎哉,可勝惜哉?上曰,參贊官讀之。宗休讀自晉益州刺史,止固守之也。仍釋義訖。上曰,文義奏之。宗休奏曰,孫皓之荒淫凶逆旣如彼,王濬·羊祜平生苦心,期欲平吳。故濬之疏曰,若一朝皓死更立賢主,則當爲强敵,且作船日就朽敗,而臣又年老,死將無日,懇懇爲言者,卽及今速伐之意也。上曰,晉主聞杜預之言,而決意伐之乎?載球曰,杜預·王濬皆上表請伐矣。應夔曰,伐吳之計,專出於閫外之臣,而在朝諸臣之期欲沮議者,以其功不在己,且恥其前言之失,如是固守之,而獨張華一人與在外之臣,協心贊計,以至成功也。宗休曰,凡事惟斷乃成矣。上曰,閣臣讀之。容殷讀自晉主與張華圍碁,止凡二十餘萬。仍釋義訖。上曰,文義奏之。容殷奏曰,山濤非不爲爲國深遠之慮。然曷若滅吳而使無外懼?上下交修,盡忠輔導,淬礪於政令,懷保其民生,則亦可無內亂之憂矣。濤不思所以裨益之方,反爲此超俗之淸辯,還可慨然矣。上曰,山濤此言,不欲伐吳而然乎?應夔曰,閣臣所奏固守經之論,而山濤之言與賈充·荀勖輩之專事沮戲者,誠有不同矣。晉武之殿前焚裘,禁獻奇物,推此心足以有爲,而及夫平吳之後,志滿意得,荒淫日甚,與焚裘之初心,一截相反,陵夷至惠帝,而天下遂大亂。以此觀之,山濤似深有先見,而如是言之矣。容殷曰,非但武帝耽色無度,以致晉兆之不綿,自司馬懿立國之初,其所爲之事,元無長遠享福之實矣。上曰,當此之時,伐吳當易與耳。應夔曰,是故晉乃一擧平吳矣。宗休曰,孫權之時,曹操以百萬之衆,見敗於赤壁,曹丕以數十萬之衆,不能取勝,歎天所以限南北。時則君明臣良,未可易伐,而至於孫皓,暴虐無度,大失人心,自取敗亡之禍。以此言之,國之興替,專在人君之如何耳。上曰,其於失人心何哉?應夔曰,如劉禪·孫皓者,雖有金城湯地之固,取敗必矣,亦末如之何矣。上掩卷,仍命史官就座,又命退。諸臣以次退出。
上在昌德宮。停常參·經筵。
備忘記,忠淸水使吳顯佑下直,長弓一張,長箭一部,片箭一部,筒兒一個賜給。
政院啓曰,明日常參·經筵,取稟。傳曰,停。
傳曰,左承旨許遞,前望單子入之。
承旨前望單子入之,李寅夔落點。
傳曰,吏曹參判有闕之代,前望單子入之。
吏曹參判前望單子入之,趙秉夔落點。
傳曰,直提學鄭基世馳詣健陵,奉審摘奸,仍留監祭,顯隆園·華寧殿,一體奉審以來。
傳曰,金虹樑·趙靑熙之年前處分,存事面也,警士習也。今則歲月頗久,足懲其罪,且屢經大霈,合施廣蕩之典,竝以本名付之榜末,因此思之,閔達鏞之以此家人,前後聲罪,奚爲而至也?伊時竄逐,寔出好生之德,而亦所以爲渠自新之地。然而以所犯之如彼,竟薄勘而止此者,不無罪疑惟輕之義,則雖謂之䵝昧可矣。夫以䵝昧之事,許多年置諸人鬼之間,亦王政之所不忍,況已宥還之乎?其罪名特爲爻周,一體付之榜末。
傳曰,明日出宮門路,以協陽門爲之。
以全羅道放未放成冊,傳曰,趙熙龍·吳圭一竝放。
刑曹啓曰,全羅道靈光郡荏子島絶島定配罪人趙熙龍,康津縣古今島絶島定配罪人吳圭一等竝放事,命下矣。謹依下敎,竝卽放送事,分付該道道臣之意,敢啓。傳曰,知道。
禮曹進賀兼謝恩使拜表吉日來四月二十日,方物封裹同月十八日。
備邊司啓曰,全羅道羅州黑山島漂到大國人十一名入接弘濟院後,使本司郞廳及譯官詳細問情,別單書入,而今此漂人皆願速歸,留一宿卽爲發送,何如?傳曰,允。
弘文館啓曰,修撰成載球以御營廳從事官,今日軍布捧上時,晝仕出去之意,敢啓。傳曰,知道。
兵曹啓曰,明日親臨試射時,凡於擧行,依殿座例爲之事,命下矣。月覲門依殿座時例開閉之節,自臣曹節目啓下矣。宣傳官申桓謂以月覲門不當開,而頒示傳關,還送臣曹,至令原節目之釐改者,擧措極爲駭妄,事體不可仍置,爲先汰去,其罪狀令該府拿問處之,何如?傳曰,允。
刑曹判書金輔根疏曰,伏以,臣獲罪於天,荐遭愍凶,震剝痛割,理宜溘滅,而冥頑苟活,一息尙延,流駛之景,殆類駟馬之奔馳,倏忽之頃,不容燕雀之啁噍,駸駸然黝堊旣祛,而外除遽畢矣。嗚呼,凡有血氣之屬,莫不受恩於親,屬毛離裏,資是以生,喣濡覆育,仰之爲樂。若臣偏罹酷罰,少而孤露,速遘禍殃,遂成窮人,頫昂穹壤,無所怙恃,其將何以爲命,復返生者之事也?記曰創鉅者其日久,痛甚者其愈遲,古之君子執親之喪,傷腎乾肝,痛如斬斫。故其身病體羸中心達於面目者,有非疾病外鑠之比也。顧臣愚迷,雖不能跂望於古人,亦有彝性之所同,則樂正氏所謂自吾母而不得吾情,惡乎用吾情者,是亦天理之不能已者。臣自處苫凷,心絶志悲,脆薄之質,虧傷忒甚,遁爽之精,收召無望。今焉衣裳雖如常人,其㒬羸枵落之狀,非復三數年前策勵可勉也。風眩闖肆,視官爲之昏瞖,濕痰頑結,腰部妨於屈伸。重感外氣,寒熱交作,宛轉床玆,叫楚萬狀,良由眞元之積悴,非止見狀之適若,則自分永謝榮觀,閉門息影,欲以如縷殘生,心必念父母之恩,少紓千古無窮之悲矣。豈意隆造謬及,屢降甄錄之命,館閣華銜,司寇新誥,聯翩於旬朔之間,蓍簪之遺,縱感紀舊之念,枲經之餘,永無奉歡之地,驚惶摧隕,有淚被面,臣隔違文陛,亦已久矣。翹首雲天,倍切戀結,豈不欲一謝天恩,退塡溝壑,其奈悲冤弸轖,病情沈痼,跼蹙靡歸,陳就末由,何哉?噫,君親之恩,孰有輕重,而報答各異,如臣之不孝無狀者,銜恤茹痛,跧伏畢命,咸使知大化陶勻,無物不容,亦可爲不報之報爾。豈必抑苦衷而策殘骸,彯結於班聯,周旋於職次,憒劣昌披,以致公私俱敗,然後爲得也哉?玆敢抆血陳籲,仰瀆崇嚴,伏乞聖慈,察臣至苦之懇,先將臣本兼諸職,亟賜遞改,仍命永刊仕籍,俾臣得以沒齒優遊,奉心塵刹,不勝至願大幸也云云。答曰,省疏具悉。卿其勿辭行公。
吏曹參判南獻敎疏曰,伏以,臣本無似,猥膺匪據,今已數閱月,而亦嘗代斲矣。揣分量能,已極逾濫,隆渥不敢久叨,重任不敢虛縻,且況臣疾病之狀,略暴於前疏,庶蒙聖慈之矜諒,而水土之祟,每於春候而尤劇。疾咳之苦,不以和晷而少減,甚則頭顫眼眩,口呿手麻,宛轉床笫,竟日叫號,奄奄若癃痼之人,非特臣之自危,傍觀亦爲之憂慮,以若形症,蠢動無期,誠何敢以銓選之地,爲養病之防耶?左右參量,惟有就閑靜處,安意調息,尙可以漸次着效。玆敢冒昧陳籲,仰徹崇嚴,伏乞天地父母,俯垂鑑燭,亟遞臣吏曹參判之任,獲免瘝曠之誅,俾得將養之暇,千萬顒祝云云。答曰,省疏具悉。所請依施。
上在昌德宮。停常參·經筵。
自巳時至人定,灑雨下雨,測雨器水深二分。
政院啓曰,明日常參·經筵,取稟。傳曰,停。
又啓曰,卽者校理權應夔以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
傳曰,還宮當自內爲之矣。該房知悉。
癸丑三月初七日□時,上詣春塘臺。各營軍校勸武及禁軍·閑良試射入侍時,都承旨金炳國,左承旨李寅夔,右承旨兪鎭五,左副承旨宋廷和,右副承旨趙熙哲,同副承旨金輔鉉,注書缺記事官徐相至·李容殷,檢校直閣申錫禧,檢校待敎李秉文·尹滋悳·金輔鉉·金炳國,待敎李容殷,以次侍立。時至,上具軍服,乘座馬,出宣化門。藥房提調金箕晩,副提調金炳國進前問候訖。仍出協陽門,由建陽門至明光門外。宣傳官跪稟鳴金二下大吹打。至靑陽門外,宣傳官跪稟鳴金三下吹打止。迎接營放砲吹天鵝聲,點旗吶喊共三次後,大吹打。至春塘臺下,宣傳官跪稟吹打止。上降馬陞座。宣傳官跪稟黃門旗,又捍作門後,鳴金二下大吹打。少間,又跪稟吹打止。兵曹判書金學性,宣傳官□□□先行參現禮訖。炳國奏曰,兵曹判書監試次,仍留壇上,何如?上可之。宣傳官參現後,武監以下分班叩頭。學性稟升壇。宣傳官仍稟升壇號令。放信砲三聲,鳴金二下大吹打,牢子大鳴三聲,大呼開門,揮退捍門旗手,又稟吹打止。訓鍊大將洪在龍,御營大將李熙絅,摠戎使白殷鎭,禁衛大將金汶根,壇上參現禮訖。炳國曰,各營將臣監試次,仍留壇上,何如?上可之。從事官以下壇下參現禮,放砲一聲,掌號留府兵以下,齊到作門外,下馬叩頭訖。上命書傳敎曰,馬步軍兵令各其營乾犒饋。上曰,兵曹判書各營將臣,竝考官爲之,分詣丹楓亭·不老門試射。出傳敎炳國入稟開場,請出信箭。上曰,以已下信箭擧行。傳曰,未畢試令各其營明日試取。傳曰,兵判以下應射人矢記,還宮後修入。傳曰,還宮當自內爲之矣。該房知悉。宣傳官請出信箭解嚴。上入小次,仍還內。諸臣以次退出。
上在昌德宮。停常參·經筵。
自前夜人定至午時,灑雨下雨,測雨器水深七分。
大王大妃殿進御二錢重人蔘粟米飮,自今日一貼式二貼煎入事,榻前下敎。
政院啓曰,明日常參·經筵,取稟。傳曰,停。
又啓曰,左副承旨趙熙哲今日不爲仕進,卽爲牌招,何如?傳曰,允。
傳曰,初十日次對,依例來會。
政院啓曰,玉堂上下番俱空,事甚未安。副校理權應夔陳疏徑出,修撰朴珪壽·李啓善,副修撰李鍾淳受由在外,應敎趙在應,校理尹秉鼎·趙憲燮,副校理韓敬源,副修撰成載球,竝卽牌招,推移入直,何如?傳曰,允。
以應敎趙在應,校理趙憲爕,副校理韓敬源,副修撰成載球牌不進罷職傳旨,傳曰,只推。
禮曹啓曰,傳曰,金虹樑·趙靑熙之年前處分,存事面也,警士習也。今則歲月頗久,足懲其罪,且屢經大霈,合施廣蕩之典,竝以本名付之榜末。因此思之,閔達鏞之以此家人,前後聲罪,奚爲而至也?伊時竄逐,寔出好生之德,而亦所以爲渠自新之地也。然而以所犯之如彼,竟薄勘之止此者,不無罪疑惟輕之義,則雖謂之䵝昧可矣。夫以䵝昧之事,許多年置諸人鬼之間,亦王政之所不忍,況已宥還之乎?其罪名爻周,一體付之榜末事,命下矣。前參奉閔達鏞甲辰四月增廣文科覆試入格,幼學金虹樑,生員趙靑熙辛亥十月庭試文科,俱爲入格矣。取考謄錄,則在前有直赴人付之榜末之命,則隨其參榜年次,付之榜末,曾有已例,今亦依此。前參奉閔達鏞,付之今番慶科庭試文科榜末,幼學金虹樑,生員趙靑熙,竝以本名一體付之榜末,以爲放榜事,分付,何如?傳曰,允。
又啓曰,卽伏見慶尙道庭試文科初試試取啓本,則咸安充軍吳胄默,長鬐充軍鄭顯念俱爲入格矣。取考大典通編,則諸科條註,有曰幼學以下水軍充定者,初試入格則免役云,今此吳胄默·鄭顯念,俱以泮試作拏,罪因特敎,嶺沿充軍者,則與水軍充定無異,而旣參榜眼,自當免役,依法典擧行事,分付刑曹,何如?傳曰,允。
以忠淸監司沈宜冕狀啓,忠州牧民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
上在昌德宮。停常參·經筵。
政院啓曰,明日常參·經筵,取稟。傳曰,停。
吏曹口傳政事,以南秉吉爲兵曹參議。
弘文館啓曰,下番闕直,事甚未安。修撰朴珪壽·李啓善,副修撰李鍾淳受由在外,副修撰成載球,卽爲牌招入直,何如?傳曰,允。
以副修撰成載球牌不進罷職傳旨,傳曰,只推。
兵曹啓曰,同知中樞府事金勉修,僉知中樞府事徐承淳,五衛將李周熙·鄭鴻大·趙亨五·金鳳翼,景福宮衛將李潤億,文臣兼宣傳官金世鎬,俱以病難供職,呈狀乞遞,竝改差,何如?傳曰,允。
兵曹啓曰,三廳及西北別付料軍官·司謁·司鑰·別監·弓人·矢人試射入格等,謹依判下別單施賞,而弓矢上弦弓箭竹,以軍器寺所在者,取來頒給之意,敢啓。傳曰,知道。
癸丑三月初九日未時,上御熙政堂。奉審閣臣入侍時,右副承旨趙熙哲,假注書李亨會,記事官徐相至·李容殷,直提學鄭基世以次進伏訖。上曰,史官分左右。仍命閣臣進前。基世進前奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍詣顯隆園,園上奉審則無頉,碑閣·丁字閣奉審則無頉。仍詣華寧殿,殿內奉審則無頉。還詣健陵,仍留監祭,將事安寧之意,敢此仰達矣。上曰,史官就座。仍命閣臣先退。又命承史以次退出。
上在昌德宮。停常參·經筵。
藥房都提調金左根,提調金箕晩,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
傳曰,在外與未肅拜摠管,竝許遞,前望單子入之。
摠管前望單子入之,副摠管李根友·洪祐順·金炳冀落點。
傳曰,大臣備局堂上引見。
傳曰,呈告經筵許遞,前望單子入之。
經筵前望單子入之,金炳冀落點。
政院啓曰,新除授摠管李根友方在譴罷中,何以爲之?敢稟。傳曰,敍用。
傳曰,在外法司堂上許遞,政官牌招開政。
政院啓曰,吏曹判書金箕晩,參判趙秉夔,參議趙獻永牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,吏曹判書金箕晩,參判趙秉夔,參議趙獻永再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書參判竝所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
以忠淸道放未放成冊,傳曰,李儒龍·許爕·李奎會·趙履錫·權用正·金彝淳·李泰遠,竝放。
傳曰,明日出宮內門路,以協陽門爲之。
備邊司薦望,以曺錫雨爲平安監司,尹義儉爲北兵使。
弘文館啓曰,下番闕直,事甚未安。修撰朴珪壽·李啓善,副修撰李鍾淳受由在外,副修撰成載球旣有只推之命,卽爲牌招入直,何如?傳曰,允。
奎章閣啓曰,守宮檢校直閣李公翼待明朝牌招,何如?傳曰,允。
禮曹啓曰,卽接長湍幼學徐應命所志,則以爲,族侄行秀嫡妾俱無子,以其同姓十二寸兄錚第二子浩性,欲爲繼後,兩家諸族,相議完定,而錚夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長徐應命所訴旣如此,徐錚第二子浩性,立爲徐行秀之後,何如?傳曰,允。
同敦寧申錫愚疏曰,伏以,臣頃因先楸有事,籲章擅行,獲遂展省之願矣。匪意恩誥遠頒於窮山樵牧之社,授臣以同知敦寧府事,感戴怵惕,靡知攸屆,義重肅命,情附反面,他不暇顧,一出叨謝。第伏念,是府之設,所以待王室有內外親懿之人,而上溯旁計,式例井井,臣旣無可援之地,自有當遞之例。玆控短章,仰瀆崇嚴,伏乞聖明,俯賜鑑諒,亟命選部照例遞改,俾公格無骫,微分獲安焉云云。答曰,省疏具悉。疏辭下該曹稟處。
癸丑三月初十日巳時,上御熙政堂。藥房入診,大臣備局堂上引見同爲入侍時,藥房都提調金左根,提調金箕晩,副提調金炳國,假注書李亨會,記事官李容殷·徐相至,待敎李容殷,都承旨金炳國,假注書李亨會,記事官李容殷·徐相至,事變假注書朴尙燁,領議政金左根,備局堂上徐左輔·金學性·李景在·金箕晩·尹致秀·李圭祊·白殷鎭·李熙絅,校理尹秉鼎以次進伏。醫官鄭有曾·黃道淳·金榘·金濟慶進伏楹外訖。上曰,史官分左右。左根進前問候,各殿問候訖。仍奏曰,醫官待令,使之入診乎?上可之。有曾等以次診候,退伏楹外訖。左根顧謂醫官曰,脈候詳爲奏達。有曾等曰,脈候左右三部調均矣。上命醫官先退,仍命次對爲之。左根曰,上護軍尹定鉉,大護軍李穆淵,刑曹判書金輔根竝備堂還差,金輔根仍察有司之任,何如?上曰,依爲之。出榻敎左根曰,以各宮房輪回結剩餘移屬內司事,因完伯回移,有戶曹草記稟處之命矣。宮結代錢,旣有一定不易之數,則無論捄弊之緊急,稱以取剩,有若應行之事者,大違經法。該道前後道臣,竝從重推考,法旣當禁,名又不正,則屬之內司,近於征利,前此啓下公事,使之還收,而第念,許多吏逋,旣取此排年,今若中撤,則逋簿無可完之時,待五年限滿,一切以元定代錢派徵,毋或憑藉低昂,各邑民庫捄弊,不過是泛稱也。非有的指名目,而法外取剩,不可不嚴防,令道臣從長措劃,無敢犯科之意,分付,何如?上曰,依爲之。出擧條左根曰,頃因京畿監司曺錫雨糴弊狀啓,長湍所受南倉餉米五百石還送舊豐德之意,覆啓行會矣。卽見開城留守李源達所報,則以爲,豐邑合屬以後,戶少還多,擧致渙散,而亦無當初移送可據之文蹟,還送一款,特爲還寢,以恤民隱爲辭矣。南倉餉穀,自是舊豐德移來云,故覆啓時如是還送,而今因松營報辭,使之査問該邑,實無文蹟可據。其爲還送,果不無移疾之慮,雖有銷刻之嫌,依報置之,湍邑之請,若謂轉輸焉,則此非但有違定制,城底居民,亦不可不念,該邑餉還,以依前施行之意,分付,何如?上曰,依爲之。出擧條左根曰,卽見江華留守洪祐喆狀啓,則以爲,武士春等都試,當爲設行,而麰耕方張,赴試校卒之多日留連,不無◆農之慮,待秋合設事,請令廟堂稟旨分付矣。都試設行,自有定規,而方農之時,許多武士之多日赴試,果不無爲弊之端,且在前許退,亦多已例,依守臣所請,使之待秋合設,何如?上曰,依爲之。出擧條左根曰,以臣本末,冒叨三事,已是國論民望之外,而又進據元輔之重,獨任廊廟之事,豈聖明所以得賢共理之義,而朝野所厚望於聖明也哉?藉使臣有襪線菅蒯之用,粗有以因循架漏,可幸矣。大非如臣處地,本不當妄擔百責,與聞國家之政,況以至庸極陋,無所短長。雖在微末事務,尙懼無以稱塞萬一,以我聖明,豈有遺察於臣,而有此莫重之委寄也?置相之有關治亂,何時不然,而以民以國,毛髮俱病,岌岌恒莫知稅駕之所者。今其時果何如也,而乃以如臣無似,姑備其位,求諸事理,究其說而不可得矣。此豈臣一己之憂也哉?使有識觀之,其爲嫠緯之恒,而彼其之刺,有不勝言者矣。惟聖明穆然澄省,亟賜斥退,俾公私兩幸,是臣區區切至之願矣。上曰,國計民憂,莫此時若,而此時元輔之任,捨卿伊誰?更勿辭巽。仍命大臣就座。炳國曰,諸宰奏事。左輔等曰,別無所奏者矣。炳國曰,玉堂所懷奏之。秉鼎曰,臣學術鹵莽,見識膚淺,不敢以見職自居,而屢登前席,不任愚衷,妄有所陳,輒蒙開納,臣退而恭俟,不勝攢祝之至。顧今春序已爛,陽和日布,而天時則寒燠失宜,民生困瘁轉甚。此政我殿下奮發警惕,體祖宗付托之重,圖所以敬天勤民,做一至治之大機會也。伏願殿下,懋哉懋哉。答曰,所陳甚好,當留念矣。出擧條炳國曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上曰,史官就座。仍命大臣先退,又命退。諸臣以次退出。
上在昌德宮。停常參·經筵。
大駕詣毓祥宮入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣延祐宮展拜,還入齋室後,藥房·內閣·政院·玉堂口傳問安。答曰,知道。仍詣宣禧宮入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
傳曰,慶尙監司南秉哲,平安監司曺錫雨相換。
傳曰,三廳及西北別付料試射,明日映花堂當親臨矣。該房知悉。
政院啓曰,吏曹判書金箕晩,參議趙獻永牌不進推考傳旨及罷職傳旨,今方捧入,而開政命下之後,如是違牌,事甚未安。參判趙秉夔陳疏,判書更爲牌招,何如?傳曰,允。參議只推,一體牌招。
傳曰,吏曹參判疏批已下,卽爲牌招。
吏曹啓曰,忠淸道都事盧鎭衡除拜,過限未肅拜,改差,何如?傳曰,允。
又啓曰,義興縣監金壽鉉以其親病,呈狀乞遞,改差,何如?傳曰,允。
有政。吏批,判書金箕晩,參議趙獻永牌招不進,參判趙秉夔進。吏批啓曰,判書金箕晩,參議趙獻永牌招不進,小臣獨政未安,何以爲之?敢稟。傳曰,仍爲之。又啓曰,會寧都護府使,今當差出,而當品中可擬之人乏少,堂上曾經兵使及同道他道兵使,竝擬,何如?傳曰,允。以金炳冀爲同敦寧,徐左輔爲京畿監司,吳取善爲江原監司,具鏘和爲會寧府使,徐喆淳爲義興縣監。再政。以徐箕淳爲左參贊,尹致秀爲工曹判書,祭酒單宋來熙,平安監司曺錫雨,慶尙監司南秉哲相換事,承傳。鏡城府使單尹義儉,兼京畿監司單徐左輔,會寧府使具鏘和,今加嘉善加資事,承傳。吏批啓曰,正二品以上觀察使京職兼差事,載在法典矣。新除授京畿監司徐左輔資級乃是崇政,依例送西後,兼監司下批之意,敢啓。傳曰,知道。
兵批啓曰,京畿監司徐左輔自吏曹送西矣。資級係是崇政,當爲知中樞下批,而時無見窠,依例作闕下批之意,敢啓。傳曰,知道。又啓曰,高嶺僉使今當差出,而擬望之人乏少,他道僉使竝擬,何如?傳曰,允。以任泰瑛·呂東冕爲同知,尹景善爲僉知,林馥鎭·尹錫夏·李運會·鄭蓍鏞爲五衛將,李錫根爲景福將,申泰益爲宣傳官,黃鍾顯·金琦鉉爲文兼,李奎燦爲高嶺僉使,東林別將單表學奎,副司果徐光鼎·李敎應,咸鏡北道兵馬水軍節度使單尹義儉。再政。以金東稷爲訓鍊僉正,鄭夏應爲南兵使,洪墡爲加里浦僉使,同知單李錫根,僉知三單林馥鎭·尹錫夏·李運會。三政。以張益祥爲訓鍊判官,知事單徐左輔,僉知單鄭蓍鏞,知事單趙鶴年。四政。以沈宜達爲都摠都事。五政。以崔憲祖爲訓鍊主簿。
政院啓曰,卽者義禁府都事來言,今日動駕時,衛外擊錚罪人趙禮和等九人,移送秋曹云矣,敢啓。傳曰,知道。
奎章閣啓曰,大駕今已還宮,守宮檢校直閣李公翼,依定式減下,何如?傳曰,允。
吏曹參判趙秉夔疏曰,伏以,臣獲戾于天,奄失所怙,冥極頑甚,一息尙延,居然流邁之頃,旣縞而且纖矣。俯仰哀廓,曷以爲生?跧伏窮廬,萬念都灰,不圖我聖上垂紀簪之眷,經筵樞府,除旨荐降,繼又有亞銓特授之命,奉誥掩抑,自不覺聲淚之交逬也。噫,服盡從政禮制有限,且臣之逖違軒陛,已三年于玆,區區犬馬之誠,寤寐如結,在臣分義,豈不欲亟效趨謝之忱,獲伸起居之禮,而第臣情私之悲苦,實有所未忍彈束者。嗚呼,臣之本生父晩擧臣身,以爲臣先父之後,兩父不以臣不肖,撫愛之篤,敎誨之勤,雖至長大,殆無異於嬰兒。臣承藉餘蔭,早補黑衣,旣又忝科名躋卿列,臣父以盈盛爲懼,每諄諄誡飭,憂形於色。臣由是出入禁闥幾多年所,幸以免於大戾者,莫非臣而父所賜。只緣臣行負神明,荐罹禍釁,邇來五六載,人事嬗變,而家一身,形影相弔,倀倀焉如窮無歸,有生之悲,孰甚於臣哉?臣以此情界,苟活于今,震剝餘喘靡所依賴,公私陳跡,觸目傷痛,雖欲强抑,而終不可能。夫安有一分餘念,復尋榮途之步,更作恒人之事哉?杜門息跡,自慟賦命之畸窮,彯纓結綬已斷餘生之意願。迺者隆造遽紆於特簡,政牌屢勤〈於〉促召,寵極而誰爲之喜,官濫而誰爲之憂,風樹無停,鍾釜莫逮,舊慟新悲,棖發于中,只不禁飮泣而已。聖恩雖感於甄錄,私情實難於陳就。此是臣眞切衷懇,至若見職之不稱,有不敢張皇暇及,自歸於循蹈崇讓之美,悲哀所迫,言不知裁。伏乞聖慈,憐臣之情,遞臣之職,仍令永刊仕籍,俾保殘喘,獲遂微諒,臣不勝血祝之至云云。答曰,省疏具悉。卿其勿辭行公。
癸丑三月十一日辰時,大駕詣毓祥宮·延祜宮·宣禧宮。展拜擧動入侍時,都承旨金炳國,左承旨李寅夔,右承旨兪鎭五,左副承旨宋廷和,右副承旨趙熙哲,同副承旨金輔鉉,注書缺記事官徐相至·金完植·李容殷,檢校提學金洙根,直提學鄭基世,檢校直閣申錫禧·金德根,檢校待敎金輔鉉·李秉文·金炳國·尹滋悳,待敎李容殷以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金箕晩,副提調金炳國進前問候訖。仍出協陽門。通禮跪請降輿乘輦。上降輿乘輦,由肅章門·進善門,出敦化門,進發至毓祥宮大門外下輦所。通禮跪請降輦乘輿。上降輦乘輿,由東挾門至齋室門外。通禮跪請降輿。上降輿入齋室。展拜時至,通禮跪請出次。上出次。通禮導上詣版位。贊儀唱鞠躬再拜興平身。上行再拜禮,仍陞詣廟內奉審訖。通禮導上出挾門,歷詣冷泉亭版位,北向立。贊儀唱鞠躬四拜興平身。上行四拜禮,仍陞詣亭內奉審訖。上降階。時原任大臣進前問候。上還入齋室。傳曰,延祐宮展拜時,百官行禮,置之。出傳敎少頃,上步詣延祐宮入就版位。贊儀唱再拜興平身。上行再拜禮,仍陞詣廟內奉審訖。還入毓祥宮齋室。傳曰,今日展拜,倍切追慕,宮近地居住儒武,使之來待于洗心臺。出傳敎傳曰,前部將崔憲祖訓鍊主簿待窠擬入。出傳敎少頃,上出齋室。通禮跪啓請乘輿。上乘輿,至宣禧宮齋室門外。通禮跪請降輿。上降輿入齋室。少頃,通禮導上入就版位。贊儀唱再拜興平身。上行再拜禮,仍陞廟內奉審訖。還入齋室。傳曰,洗心臺儒武試取時,製述,直提學鄭基世,都承旨金炳國分考,試射,兵判金學性考試。出傳敎上詣洗心臺,命書傳敎曰,承史·閣臣·別雲劍·兵摠府堂上應射。出傳敎儒武應製畢,傳曰,儒武應製時,七言律詩次上進士洪在愼等十人,各奎章全韻一件賜給,柳葉箭入格閑良李肯洙等十三人,各上弦弓一張賜給。又命書傳敎曰,洗心臺應射時,兵判以下試記書入。還宮時至,通禮跪啓請外辦。上出次。通禮跪請乘輿。上乘輿,出宮門外。通禮跪啓請降輿乘輦。上降輿乘輦,至彰義宮前路,上降輦,仍乘輦入敦化門,由進善門·肅章門,至協陽門。通禮跪請降輦乘輿。上降輦乘輿。兵曹判書金學性跪稟放仗。炳國請出標信解嚴。上由宣化門還內。諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,禮房承旨馳詣宣武祠,奉審摘奸以來。
傳曰,右副承旨許遞,前望單子入之。
承旨前望單之入之,柳進翰落點。
傳曰,南行宣傳官吳翰泳·李種完,南行別軍職李志健,賜第。
傳曰,吏曹參議有闕之代,前望單子入之。
吏曹參議前望單子入之,金永爵落點。
政院啓曰,新除授吏曹參議金永爵,以前任淸州牧使,方在解由未出中,何以爲之?敢稟。傳曰,勿拘。
兵曹,以李元夏爲御營廳中軍。
以江原監司洪祐順狀啓,鐵原府民家失火事,傳曰,聞甚矜惻,元恤典外,別加顧助,趁卽結構奠接之方,廟堂措辭分付。
以咸鏡監司趙秉駿狀啓,安邊府民家失火事,傳曰,聞甚矜惻,元恤典外,別加顧助,趁卽結構奠接之意,廟堂措辭分付。
備邊司啓曰,卽見京畿監司曺錫雨所報,則枚擧通津府使姜彝五牒呈以爲,全山郡夫人墓所定界內民田七十七負九束照例給價,陳田一結八十四負,自今永爲陳頉爲辭矣。民田結價,自有已例,竝與陳結許頉之請,依報施行之意,分付戶曹,何如?傳曰,允。
又啓曰,昨日動駕時,各宮進排官之進排後退待回鑾,祗迎至闕下,事體當然,而占便徑歸,不呈擧案,亦有初不來待者,萬萬駭然,竝令該府拿問勘處。雖以文武卿宰及文臣堂上言之,或書進不進,或懸病闕參,衆所共知實故實病外,一體捧現告,施以越捧一等之典,何如?傳曰,允。
禮曹啓曰,卽接前京畿監司曺錫雨移文,則以爲,楊根郡鄕校聖殿及東西廡頹圮,不可不及今修改,告由移還安祭香祝,自本曹啓稟下送云矣。楊根郡鄕校聖殿修改時先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
吏曹參議趙獻永疏曰,伏以,臣才具一無可取,望實兩非攸當,初何嘗毫末近似於見職哉?量己揣分,固自知之已審,綜名責實,顧稱塞之無望,惟其榮感居先,怵畏且迫,黽勉出膺,居然兩箇月矣。間嘗代斲,而臨時窘鈍,自愧聾瞽,事過點檢,輒生瘡疣,雖欲强策朽蹇,少答涓埃,而鉛刀之割,終無利用,襪線之材,曾不少補,于以上積瘝官之罪,下速妨賢之譏,一日縻職,冞增一日之懼。此臣求解一念,夙宵耿耿者,而且今新除亞銓臣秉夔,卽臣之再從侄也。稽之國典,雖無應避之文,參以私義,自有必遞之願。蓋以天官之任,其重自別,至親之嫌,參佐爲難,公體未免苟且之歸,古例或有辭解之時,況臣不稱之實?如右所陳,尤非餘人之所,可比擬也。玆敢冒陳衷懇,仰瀆崇嚴。伏乞聖明,俯垂鑑諒,將臣所帶三銓之任,亟許鐫改,俾便公私焉云云。答曰,省疏具悉。所請依施。
平山縣監金基纘疏曰,伏以,臣猥陳丐養之章,特蒙奉檄之恩,告喜老母,闔門感祝。第臣以無似,濫叨分憂之寄。惟有殫竭魯鈍,悉心對揚爲一分報效之圖,受命以來,夙夜兢懼。赴任之後,一倍惕厲,詳審邑弊,細察民隱,則本縣以孔路劇邑,近成凋敗,莫可收拾。連歲大斂,挽古罕有,流亡相續,十室九空,加之纔過周年,五經遞易,迎送之間,百瘼成痼,京各司及各營門舊未收公納實數,恰爲一萬三千一百四十餘兩,今年春夏等公納,又爲一萬四千七百餘兩,而使客支待之需,營邑用下之費,不在此數矣。所謂舊未收,卽積年未捧流來所逋,而太半是指徵無處,欲侵徵於隣族乎,則不忍行也,欲加斂於結民乎,則不敢爲也。京司關促,殆無虛日,群情遑汲,莫不荷擔而立。今若新舊竝督,不少推恕,則窮春飢氓,勢將渙散乃已。念及於此,萬萬悶隘,而又況當春戶曹納三稅,竝元納雜費,大米爲二百九十餘石,小米爲一千一百八十餘石,太爲一千三百二十餘石,而開倉經歲,所捧零星,催督雖急於朱出,難棘無異於白徵,元納之數,猶難必準,雜費之用,從何可辦?見今裝發在卽,萬無以及期輸上矣。惟正之稅,不敢闕也,當納之錢不敢蠲也,非常之恩,不敢干也,冒法之事,不敢請也。秪有一事,庶或醫眼前之瘡,捄燃眉之急。玆敢不避猥屑,冒萬死哀籲於仁覆之下。惟聖明少垂矜諒焉。各樣上納舊未收辛亥·壬子條一萬三千一百四十餘兩,癸丑春夏等條一萬四千七百餘兩段,自今年爲始,限三年三分排納,至於情費名色,竝姑停減,三稅米太段,只就元納,以本穀上納,外此情費條太米五十四石零,小米四百六十一石零,太三百六十七石零段,皆以元詳定價,以錢代捧,輸送京倉,至於元納本穀,隨所捧次次輸上,以紓一分民力焉。臣因此稅政一事,又敢以民情之尤所切急者仰陳焉。本邑稅穀之裝發,昔由豬灘浦口,浦在境內,邑民易運,乘潮輸上,水路便利,五十年來,灘忽無潮,遂成淺灘,由是而不得行船。故陸運金川之助浦,助浦之距稅厫爲二十里許,牛輸馬馱,雇負傭任,晝運而夜直,露宿而雨庇,艱險備至,苦楚萬狀,非但經費之不些。又致農作之失時,一經稅運,則民力之蕩殘。闔境之殿屎,不可枚擧,故曩在戊寅,道臣徐能輔狀請蒙允,以山郡例代錢上納矣。行之未幾,旋作稅運,邇來三十餘年,邑勢益窘,民力益竭。徭戶之流散,稅納之愆滯,職此之由,元元號咷,籲天無階。臣待罪玆邑,誠不忍坐視窮甿切骨之瘼,而莫知導達也。伏望殿下,曲垂睿念,更依戊寅年例,始自明春,永以代錢上納,使一方黎庶,咸知大聖人恤民之意出尋常萬萬,則近止之命可延,垂亡之邑可存。臣亦可以宣上恩德,勞來安輯,幸而年穀豐登,流戶還接,則庶或有漸次蘇醒之望。惟我聖上,天地於西民,父母於西民,特施曠絶之澤,千萬顒祝。今臣所請,極涉僭越,更何敢贅及他事,而事關糴政,不容泯默。玆又略陳其槪焉。本縣還總會案所載小米與皮各穀,爲一萬七千二百九十餘石,而邑簿所載,則折皮穀竝作小米,或以單稷代捧,或以他穀換名,此雖流來之謬規,無以溯究其弊源,而糴法之紊亂極矣。近年以來,荐値大無,無論元穀與代錢,俱未準捧。臣按簿反閱,逐名査櫛,則未捧之穀,皆是民逋,而民逋之中,流絶又過半矣。以今所料,待秋準捧,勢實末由,而富戶則慮其橫侵,預先逃避,流民則畏其追徵,無意還集。臣當監糴之時,若不據實登聞,而未捧之穀,以仍分樣循謬勘簿,則此亦非經法,而冒禁則一也。臣何敢自速其辜,晏然而已乎?臣謂秋還折米條五千石,限三年停退,一以安頓餘民,一以勸入逋戶,則在糶糴無虛留之弊,在公私爲便宜之道,上項諸條所請,竝令廟堂稟處而許施焉。伏惟我殿下,爲生民一念,勤勤懇懇,向以軍·田·糴三政矯弊事,有所下詢於諸路。盛德至意,如傷若保,環東土愚夫愚婦,莫不欽仰感頌,如逢更生之會,擧望實惠之下。此時爲字牧者,固當出謀矯捄,仰塞明旨,而只緣臣才具空疎,智慮淺短,旣未能隨事牽補,又未能量宜措處,乃敢以匪分之望,罕有之例,唐突陳懇,煩瀆聰聽。臣罪至此,萬殞難贖。伏乞聖明,下臣司敗,議臣當律,以爲爲守宰不職者之戒焉云云。答曰,省疏具悉。事係邑瘼,令廟堂稟處。
癸丑三月十二日辰時,上詣映花堂。三廳西北別付料試射入侍時,上具軍服乘座馬,出賓陽門,由明政門·靑陽門,詣映花堂,兵曹判書金學性在壇下迎接,節次如例訖。上至帳前,降馬陞座,都承旨金炳國以司謁入稟,承史待令,上命入待,承史以次就位,宣傳官跪稟鳴金二下大吹打,行小闔門如例訖。又跪稟陞壇號令如例,仍跪稟鳴金三下吹打止,宣傳官引兵曹判書金學性行參現禮,各班皆參現,報叩頭如例訖。宣傳官跪稟別付料兵房李兼熙報叩頭失措,請記過,又跪稟兵曹判書仍留壇上監試,上可之。學性奏曰,別付料試射,本以十巡擧行,而或有二三巡五六巡之例,或有柳葉箭一巡擧行之例,今番則何以爲之乎?上曰,一巡爲之,可也。宣傳官引試官以次就位。炳國跪稟宰樞執鼓,貫革尺量,上命置之,炳國跪稟矢數,執鼓射員呼名,上可之。試射畢,仍入小次,炳國以司謁入稟退錚,上命退錚,仍降座乘馬,由靑陽門·賓陽門還內,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,左參贊徐箕淳,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,卽者副修撰成載球,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
傳曰,公事不審中官及啓字誤踏中官,竝令該府拿處。
弘文館啓曰,副應敎尹滋悳內閣進,修撰朴珪壽·李啓善,副修撰李鍾淳在外,成載球陳疏徑出,下番闕直,事甚未安。應敎趙在應,校理尹秉鼎·趙憲燮,副校理韓敬源,竝卽牌招,推移姑降入直,何如?傳曰,允。
兵曹啓曰,內吹螺等及龍虎兼內吹等,今春等習角賞格木,謹依判下別單,分等施賞之意,敢啓。傳曰,知道。
又啓曰,侍衛所重,何等謹嚴,而再昨日動駕時,武臣兼宣傳官朴志膺·金顯世·兪鎭泰徑先擅離,酗拏街路,擧措極爲駭悖。不可以事過而仍置,竝爲先汰去,其罪狀,令該府拿問處之,何如?傳曰,允。
刑曹啓曰,今三月十一日動駕時,衛外擊錚人水原居司果梁柱華山訟稱冤,而係是朝官,臣曹不得循例捧供,竝與原情移送義禁府之意,敢啓。傳曰,知道。
義禁府啓目,宣傳官申桓原情云云。傳旨內辭緣,泛稱遲晩,所當請刑是白乎矣宣傳官勿爲請刑,載在法典,議處,何如?啓依允。
又啓目,廣興倉守李秉禮,主簿鄭基興·柳承根,繕工監役趙興林·李胤秀·朴鳳夏,刑曹正郞金命根,承文判校吳相昱,掌樂主簿趙性敎等原情云云。傳旨內辭緣,泛稱遲晩,吳相昱段曾經侍從,勿爲請刑,載在法典,議處,李秉禮·鄭基興·柳承根·趙興林·李胤秀·朴鳳夏·金命根·趙性敎等段,刑推得情,何如?啓依允爲旀,李秉禮·鄭基興·柳承根·趙興林·李胤秀·朴鳳夏·金命根·趙性敎等,除刑推議處爲良如敎。
黃海監司金鍏疏曰,伏以,祗謁仙寢,聖慕克伸,日吉辰良,回鑾萬安,臣民慶忭,曷有其已?仍伏念,臣才不堪任,事多乖當,敢暴無隱之誠,猥陳必辭之懇不惟不罪,恩批誕下,愆尤屬之旣往,殫竭益勉來許,誨責至嚴,眷愛冞隆,雙擎九頓,感極涕零,到此地頭,惟當不計顚沛,盡瘁向前,克策駑鈍,粗效蟻忱,卽是臣今日道理也志事也。竊念,本道內接畿甸,外控浿·灣,左達北塞,右濱西海,樞要則爲王之腹心,形勝則有國之屛翰,必使愛養民力,務安民心。然後緩可以責賦而應役,急可以親上而死長,其所關緊,比他道尤爲重焉。爾來數年之間,水旱爲災,饑饉荐臻,倉粟庫錢,率多逋縮,里丁戶摠,强半流亡,道路之仳離,他土之棲屑,皆曰西民實狀如此,民何以爲民,國何以爲國?言念及此,賈誼所謂太息流涕者不幸近之,況今春窮,民食艱鮮之患,一倍孔劇,拾橡採葛,刮松烹蔬,猶可爲萬分一時日延命之資,而至若曰錢曰米,目見極艱,手辦曷由。此際田稅詳定之一時竝督,其勢無奈,殆同刮毛於龜背,責水於乾木,當限若過,則上司之關督,如星之馳,營邑之令促,如霜之酷,官吏官隷,夤緣咆喝,瞻聆所及,隣比空虛,族戚逃散,煙火蕭瑟,鷄犬無聞,在上之捧,了無所益,在下之民,茫然都失,非但今春如是。此民不存,則仁愛之天,雖或降之以康年,南畝之饁誰也,西疇之穫誰也。無民則無農,無農則無豐,非不知有限公納,莫重莫嚴,而見今事勢,雖十關百飭,不得不拖至秋冬,苟若農作無術,則秋冬收刷,亦未敢望也。臣愚死罪,竊以爲,際玆災民憂怯荷擔之時,天地父母特推如傷若保之恩,亟頒明綸,今年詳定一款,限秋成停捧,則德意攸曁,萬品皆蘇,憂者樂,動者靜,去者來,擧皆安堵,陳荒皆闢,農可以登,財可得贍,於是乎出令督捧,則不煩不擾,民與稅俱全矣。臣雖萬萬無狀,豈敢以過情無實之語,欲爲彌縫延拖之計,有此冒瀆耶?有若有言曰,百姓足,君孰與不足,百姓不足,君孰與足,此正目今着題語也。西民倒懸,至於此極,不可但以不足言,未知我殿下何所與而爲足耶?臣旣守玆土矣,不知而不言罪也,知而不言尤罪也。今乃的知其民情之十分罔措,而怵於嚴畏,不以實仰聞,則是上而負吾君,下而欺吾君之民,臣豈忍爲是也?玆敢不避僭越,備陳衷懇。伏乞聖慈,曲賜鑑諒,不以人廢言,詢咨廟堂,劃卽處分,秋成以後上納,如或未充,流民若不還集,則請治臣誣罔之罪,以爲告君不誠者之戒焉云云。答曰,省疏具悉。民情殊悶,令廟堂斟量稟處,卿其益殫懷保之方。
刑曹啓曰,取考擊錚人等原情,則咸興童蒙孫允權爲其父萬億殺獄稱冤事也。此獄雖經審理,無容更議,而王政貴在審愼,爰辭若是稱冤,詳考原案,更爲稟處,何如?傳曰,允。
又啓曰,中部童蒙許喜林爲其父楠殺獄稱冤事也,西部良女崔召史爲其父李弼文殺獄稱冤事也,纔經審理,獄具案成,竝原情勿施,安邊私奴乭釗爲其上典李恒允定配請放事也,赦典在卽,今姑置之,西部私奴尹釗爲其上典趙禹錫定配請放事也,鍾城私奴大心爲其上典朱亨東定配請放事也,或罪犯不輕,或到配屬耳,竝原情勿施,寧海私奴得孫·龍伊等爲其上典白灝運·朴履燦等定配請放事也,當初所坐,旣係深重,而敢冀僥倖,有此煩籲,民習可駭。原情勿施,竝考律勘處,何如?傳曰,允。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,禮房承旨,馳詣宗廟·景慕宮,奉審摘奸以來。
傳曰,呈告經筵有實故,玉堂與臺諫竝許遞,政官牌招開政。
傳曰,自明日日講爲之。
備邊司薦望,以鄭基世爲江華留守。
政院啓曰,吏曹判書金箕晩,參判趙秉夔,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕晩,參判趙秉夔,參議金永爵再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。,判書·參判,竝所當更請牌招,而係是一日三牌,何以爲之?敢稟。傳曰,更爲牌招。參議只推,一體牌招。
又啓曰,吏曹判書金箕晩,參判趙秉夔三牌不進推考傳旨,今方捧入,而開政命下之後,連事違召,無意承膺,事體所在,誠極未安。參議金永爵陳疏,判書·參判,竝所當更請牌招,而係是一日四牌,何以爲之?敢稟。傳曰,更爲牌招。
傳曰,吏曹參議疏批已下,卽爲牌招。
有政。吏批,判書金箕晩牌招不進,參判趙秉夔進,參議金永爵式暇。吏批啓曰,判書家在城外,參議式暇,小臣獨政未安,何以爲之?敢稟。傳曰,仍爲之。以趙亨復爲大司憲,洪翼燮爲大司諫,鄭鎏爲執義,朴商壽爲司諫,尹載善·李璋溥爲掌令,趙秉學·成載瑗爲正言,金德根爲應敎,朴齊璿爲副應敎,趙在應·洪祐命爲校理,南鍾順爲副校理,崔遇亨·柳來駿爲修撰,洪鍾奭·金英秀爲副修撰,李源命爲同經筵,高時鴻爲永宗鎭敬差官,江華留守單鄭基世。
兵曹啓曰,內禁衛將李鳳周,五衛將尹錫夏·林馥鎭·李敏九·鄭蓍鏞,宣傳官吳翰泳·李鍾完俱以病難供職,呈狀乞遞,武臣兼宣傳官金道進呈辭在外,過限未上來,竝改差,何如?傳曰,允。
又啓曰,禁軍別將金翰喆身病猝重,無望供職,呈狀乞遞,實病旣如此,則有難强令察任,改差,何如?傳曰,允。
兵批,判書金學性進。以權敎一·吳夏泳·鄭雲龜爲宣傳官,李容九·趙行林爲武兼,李玄璣爲內禁將,李寅亨·金炳晦·朴大榮·林秉周爲五衛將,愼永天·權最永爲武兼,權敎一·吳夏泳·鄭雲龜爲宣傳官,李容九·趙行林爲武兼,趙後勝爲淸城僉使,副司果權鵬夏,兼鎭撫使單鄭基世。
兵曹,以沈昌奎爲禁軍別將。宣傳官申命淳,前五衛將吳信範今加嘉善加資事,承傳。
兵曹啓曰,明日殿坐時,侍衛禁軍等,別將當爲率領而禁軍別將沈昌奎,以武科殿試試官進參,不得擧行,二番羽林衛將李運秀,使之兼別將擧行,何如?傳曰,允。
政院啓曰,玉堂上下番俱空,事甚未安。新除授應敎金德根,副應敎朴齊璿,校理趙在應·洪祐命,副校理南鍾順,修撰柳來駿·崔遇亨,副修撰金英秀,竝卽牌招,推移入直,何如?傳曰,允。
奎章閣啓曰,明日卽奎章閣望奉審日次,臣進詣擧行之意,敢啓。傳曰,允。
南寧尉尹宜善疏曰,伏以,臣向伏奉氷庫提調特授之命,悚蹙隕越,靡所容措,歷旬月而寢夢猶驚,食息未遑,不啻如左氷而右炭,擬卽陳懇,粗守微諒,亦旣成言於朋儕,而始托怵畏之居先,中諉瀆擾之是懼,竟止爲因循貪戀之歸,則是負臣心也,累聖簡也,臣豈爲此哉?噫,臣本顓蒙,百無肖似,猥托禁臠之末,厚荷覆育之私,時節起居,朝禮之所常行,扈班陪衛,微分之所自效,固不敢辭焉。若乃官職遷除,不惟典例之不許,抑亦妄希之未及,䆃提之特畀,牲署之換授,已萬萬踰濫,恬然時月,若固有之,硬澁糊塗,動輒露醜,未果爲控免之計者,特因唐突干冒之悚,不能自附於淸朝士大夫辭受之義耳。一署之務,猶難擔夯,兼管之材,尤非擬議,顧以藐然年紀,茫無知識,而謹約之家規,恒戒無忝,憂畏之餘劫,隨處難忘,寵則若驚,榮以爲懼,懍乎如深淵薄氷,庶或爲絲毫報答之圖,亦彝性之不容已,同朝之所共諒也。第伏念,臣道以無隱爲貴,君德以曲成爲化,此所以上下交孚,情志流通也。雖在遐逖疎冷之踪,尙冀諒察生成之澤,如臣者,瞻依孔邇於日月,涵濡若偏於雨露,豈可徒懷嚴畏,不思丐免乎?玆暴衷懇,仰瀆崇廳。伏望聖上,俯賜鑑諒,亟遞臣新授提擧之任,以幸公私,不勝大願。答曰,省疏具悉卿懇。所請依施。
吏曹參議金永爵疏曰,伏以,臣於日者,伏奉除旨,以臣爲吏曹參議者,前望特點,實係異數,解由勿拘,逈出常格。臣聞命惝怳,繼切兢蹙,莫省所以措躬也。夫是曹卽古之天官選部是已,甄別九流,銓衡一代,以德詔爵,以能詔言,上佐淸明之理,下擧激揚之方,是曹也實主之,雖其職任之偏全,階秩之差比,自有長貳之分。若夫朝廷官人之道,豈可以貳佐而忽之哉?又況承乏代斲,寔藉品藻之平允,時或參聞,與議通枳之可否,至於簡選齋祠,卽澤宮習射之遺制,其所嚴重顧何如,則尤不可夫人而居之也審矣。然此特言其建官之重,擇人之難而已。臣本謭陋無所取材,兀然作下帷之枯生,閉戶之漫仕,姓曆冑籍,手未曾披,朋儕班綴,面多無雅,以是人冒是職,殆同引短綆而汲深,策瘦驂而騖遠,絙絶顚蹶,理必不忒,藉使臣憑恃寵靈,冒竊淸顯,在臣雖足爲榮,貽累聖朝,愼簡擧能之政,厚速駭嗤固安所逃其罪哉?臣非不慕榮,亦甚畏罪,所畏有甚於所慕,誠不敢强其所不可强,而任其所不能任也。開政有命,庚牌押臨,荐犯違逋,惶隘轉深。玆敢輸寫衷悃,仰徹宸扆。伏乞聖慈,曲垂矜諒,特準鄙懇,將臣新授銓銜,亟行鐫政,以幸公私云云。答曰,省疏具悉。爾其勿辭察職。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而領議政金左根有身病,左議政·右議政未差,不得來會云矣,敢啓。傳曰,知道。
又啓曰,卽者檢閱徐相至以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
又啓曰,卽者義禁府都事來言,時囚罪人申桓等當爲議處,梁柱華等當爲捧供而判義禁徐箕淳,同義禁趙忠植俱有身病,知義禁尹致秀呈辭,只有同義禁金一員,不得開座云,判義禁·知義禁·同義禁,竝卽牌招,何如?傳曰,允。
以忠淸監司沈宜冕狀啓,保寧縣監李顯翼身死事,傳曰,令該曹口傳差出,催促下送。
以黃海監司金鍏狀啓,甕津府人命渰死事,傳曰,人命之一時渰死,若是夥多,聞甚驚慘,元恤典外,別加顧助,如有生前身還布,竝蕩減,未拯屍身,期於拯得事,廟堂措辭關飭。
備邊司啓曰,黃海監司金鍏疏陳民情遑汲之狀,仍請今年詳定一款限秋成停捧爲辭,而批旨有令廟堂稟處之命矣。本道昨年雖稍勝於再昨年,而田穀之未免慘歉,沿峽惟均,窮春民情之遑汲,誠如道臣疏辭,在朝家優恤懷保之政,固當靡不用極,而第念詳定正賦也,正賦之無得請蠲請退,法意莫嚴。且以事勢言之,應納之目下暫停,非不爲幸,日後新舊之一時竝督,亦有所行不得者,則姑息之擧,適足爲病民之資,置之,何如?傳曰,允。
弘文館啓曰,新除授副校理洪祐命,時在忠淸道鎭川地,副修撰金英秀,時在京畿交河地,經筵入番事緊,請竝斯速乘馹上來事,下諭。答曰,許遞,前望單子入之。
玉堂前望單子入之,權應夔·林謇洙·金炳溎落點。
奎章閣啓曰,景慕宮望廟樓,今望奉審,無頉之意,敢啓。傳曰,知道。
禁衛營啓曰,去夜別監韓在時,多率無賴,始焉相詰於巡邏被捉人,終焉毆打當牌巡邏軍,揆以法意,萬萬駭然。此不嚴繩,無以明巡邏之法,出付攸司,施以當律,何如?傳曰,允。
御營廳啓曰,今此純宗大王追上尊號,大王大妃殿加上尊號合二慶慶科庭試時,本廳騎士登科者爲五人,而一邑中五卒登科,則該次知將領加資,曾有已例矣。騎士別將前水韓仁植,當照例加資,而事係恩典,不敢擅便,令該曹考例稟處,何如?傳曰,允。
義禁府啓目,武兼朴志膺·金顯世·兪鎭泰等原情云云。傳旨內辭緣,泛稱遲晩,金顯世段曾經摠郞,勿爲請刑,載在法典,議處,朴志膺·兪鎭泰等段,刑推得情,何如?啓依允爲旀,朴志膺·兪鎭泰等,除刑推議處爲良如敎。
又啓目,中官兪在應·周鍾悳原情云云。傳旨內辭緣,泛稱遲晩,竝所當請刑是白乎矣,長番內侍勿爲請刑,載在法典,竝只議處何如?啓飭已施矣,分揀放送爲良如敎。
京畿監司徐左輔疏曰,伏以,臣年迫七旬,衰朽已甚,隨逐班行,尙患筋力之不逮,翺翔榮途,初非夢想之所到,揣分如是,跧蟄度日。迺者千萬不自意,伏奉除旨,以臣爲京畿觀察使者,臣誠聞命惝怳,靡所容措。噫,藩翰之寄,畿甸尤重,處輦轂之下,而爲諸路之首,卽漢之三輔,宋之開封是已。地要而務劇,物衆而俗刁,求其剸理之材,彈壓之望。雖在盛時,亦難其人矧今荐歉之餘,百瘼蝟興,民生困瘁,而征調不息,財貨匱竭,而供億愈繁,若其矯捄奠安之方。惟在旬宣刺擧之職,上不可以不擇而濫授也,下不可以不量而冒膺也。臣之少壯,尙不猶人,無足備數於任使之末,而見狀癃聵,神精消耗,雖欲鞭策抖擻,而其勢末由,是何以異於强盲瞽以察秋毫,御疲蹇以涉長途也哉?夫起家至二千石,古人所榮,而處旣便適,瞻依城闕,在臣私計,誠爲大幸。臣非不欲感激洪造,儘力向前,而至於仰孤委寄之眷俯速僨敗之咎,則縱不自恤,奈國事何?參倚前衡,承膺無路。玆敢悉暴衷懇,冒瀆崇嚴。伏乞聖明,特垂鑑諒,回臣所授,改畀賢材,民國幸甚,私分幸甚云云。答曰,省疏具悉。卿其勿辭,往欽哉。
東寧尉金賢根疏曰,伏以,臣質本脆弱,才又淺短,有不足以任事而策應。只緣聖恩偏及於臣身,三提擧之任,後先便蕃,居常感祝,冞切惶恧。顧臣處地,與外朝有異,一向蹲冒,不無損於廉防,每念負乘,實有戒於僨誤,況臣貞痼之疾?玆當換節之際,一倍添加,非藥可醫,平居事爲,力不副心,三處所縻,雖不甚劇,亦各有照管焉,亦各有簿書焉。有時乎神思昏瞖,記東而忘西,以公則歸於素餐,以私則妨於將息,似此病狀,其何敢晏處而恬若固有者乎?玆敢悉暴衷懇。伏乞聖明,俯垂鑑諒,將臣見帶諸兼任,竝賜遞改,以安微分焉云云。答曰,省疏具悉卿懇。濟用·惠民提調,許遞。
癸丑三月十五日巳時,上御熙政堂。日講入侍時,判府事朴晦壽,日講官尹致秀,參贊官兪鎭五,侍讀官趙在應,假注書金益容,記事官徐相至·李容殷,各持中庸·詩傳第一卷,以次進伏訖。上曰,史官分左右。上誦前受音一遍訖。仍開卷,致秀讀自關關鴡鳩,止葛覃三章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,卽者義禁府都事來言,時囚罪人申桓等當爲議處而判義禁徐箕淳在外,次堂例不得擧行云,何以爲之?敢稟。傳曰,許遞,前望單子入之。
判義禁前望單子入之,趙斗淳落點。
吏曹口傳政事,以李九東爲保寧縣監。
承文院啓曰,卽見節使帶來咨文謄本,則皇后冊封後賜緞勅書,亦爲順付,且有賜物及謝恩方物移准,使臣參宴事矣。賜緞謝恩,依例具方物入送,賜物使臣參宴與前此漂民李華新等出送謝恩,皆以無方物磨鍊,兼付於進賀兼謝恩使行之意,分付該曹,何如?傳曰,允。
承文院啓曰,卽見盛京禮部咨文二度出來者,以爲,靉江西岸上年秋季統巡拏獲伐木人犯九名送部審辦,轉行知照,且海西沿邊各浦上國漁船犯越申禁事,因北京禮部知會咨行盛京將軍奉天府尹等衙,轉飭所屬贅民地方官,嚴行査禁云矣。兩度回咨,照例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
戶曹啓曰,各宮房稅米之到泊京江,無主管官員之致,未卽下陸有許多弊端云,自今更爲永屬軍資監,令內需司看檢事,命下矣。各宮房免稅米之自本曹劃送,卽丙申受敎定式,而丙午劃付軍資監,行之未幾,因其有許多弊端,至戊申因特敎,還屬別營別庫矣。七八年之間,屢煩移易,不但有銷刻之嫌,許多江民之失業呼訴,亦不可不念,何以爲之?敢稟。傳曰,永屬軍資監,令內需司看檢事,勿施,可也。
御營廳啓曰,今月二十日慶科庭試武科殿試時,本廳將校軍兵直赴殿試人及直赴會試人,別單書入之意,敢啓。傳曰,知道。
摠戎廳啓曰,今此純宗大王追上尊號,大王大妃殿加上尊號合二慶慶科庭試武科殿試時,本廳付料軍官直赴殿試及會試應試應頉人,別單書入之意,敢啓。傳曰,知道。
刑曹啓曰,京畿放未放修啓冊子未至配所秩中李義斗等二人,罪俱不輕,竝仍配之意,分付該道道臣,何如?傳曰,允。
又啓曰,忠淸道放未放修啓冊子放秩中孫季洪等二十二人,稟秩中李壽喆等二人,未放秩中朴得用等四十七人,仍秩中全萬伊等二人,謹依書下,竝放送,放秩中梁德俊,非但罪名之稍重,渠之同罪,未蒙宥釋之典,仍配之意,分付該道道臣,何如?傳曰,允。
又啓曰,全羅道放未放修啓冊子放秩中裵命大等三人,稟秩中司空璉,仍秩中崔世祐等四十四人,謹依書下,竝放送,朴致模因擊錚,旣蒙量移之命,同罪李恒允一體量移,姜在五等八人所坐不輕,竝一體放送,放秩中朴啓孫,罪犯不輕,仍配之意,分付該道道臣,何如?傳曰,允。
又啓曰,慶尙道放未放修啓冊子放秩中鄭斗星等六人,未放秩中朴永祐等七十五人,謹依書下,竝放送,仍秩中金永祿等五人,罪名稍輕,竝一體放送之意,分付該道道臣,何如?傳曰,允。
又啓曰,江原道放未放修啓冊子放秩中金吉伊等八人,稟秩中文達源等九人,謹依書下,竝放送,仍秩中金寬秀等四人,罪不深重,竝一體放送之意,分付該道道臣,何如?傳曰,允。
又啓曰,黃海道放未放修啓冊子放秩中安宗九等九人,未放秩中金光秀等三人,謹依書下,竝放送,仍秩中金學天等六人,罪犯稍輕,到配年久,竝一體放送之意,分付該道道臣,何如?傳曰,允。
又啓曰,平安道放未放修啓冊子放秩中徐沙別,仍秩中金應太等四人,謹依書下,竝放送,趙在範等二人,罪不深重,竝一體放送之意,分付該道道臣,何如?傳曰,允。
又啓曰,咸鏡道放未放修啓冊子稟秩中金奎欽等三人,放秩中鄭平國等七人,謹依書下,竝放送,仍秩中石處璜,放仍間未蒙處分,而罪係雜犯,李成玉,逋旣不多,梁振奎等四人,所坐不重,竝一體放送之意,分付該道道臣,何如?傳曰,允。
興宣君昰應疏曰,伏以,臣庸愚謭劣,最居人下,特蒙恩造,忝居宗卿之列,恒懷兢懼,如鳥集木,而至於器使之末,尤萬萬非一毫近似者矣。各司提擧,雖若汗漫,簿書期會,各有其職,固非如臣淺識短才所可堪承。向來典設提擧,已是不衷之服,負且之乘,宜卽丐免,而猥屑不敢,因仍至今矣。迺者司圃提擧之命,又此便蕃,非但才具之無以塞職,得不有欠於不必惟其之政乎?玆敢悉陳衷懇。伏乞聖明,俯賜鑑諒,特遞臣見帶提擧之任,以安微分焉云云。答曰,省疏具悉卿懇。所帶兩提調,許遞。
癸丑三月十六日辰時,上御熙政堂。日講入侍時,知事權大肯,參贊官李寅夔,檢討官崔遇亨,假注書李亨會,記注官金德興,記事官李容殷,各持詩傳第一卷,以次進伏訖。上曰,史官分左右。上誦前受音一遍訖。仍開卷,大肯讀自采采卷耳,止樛木三章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨宋廷和,今日不爲仕進,卽爲牌招,何如?傳曰,允。
又啓曰,三皇忌辰日親行望拜禮,前期一日以稟事,曾有定式矣。今十九日毅宗皇帝忌辰日親行望拜禮,何以爲之乎?敢稟。傳曰,當奉室行禮矣,齋宿,便殿爲之。
傳曰,放逐罪人趙錫疇·金命喜·金相喜竝分揀。
傳曰,在外臺諫許遞,政官牌招開政。
政院啓曰,吏曹判書金箕晩,參判趙秉夔,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
吏曹啓曰,平安道都事金璉五以其身病,呈狀乞遞,改差,何如?傳曰,允。
兵曹,奉室行禮時環衛軍磨鍊事草記。傳曰,外各營入直軍,訓將都領環衛。
弘文館啓曰,校理權應夔,副修撰洪奭鍾,旣有只推之命,竝卽牌招,察任,何如?傳曰,允。
以校理權應夔,副修撰洪奭鍾牌不進罷職傳旨,傳曰,只推。
禮曹啓曰,各陵·園·墓所,今春植木及播橡,依定式擧行後,株數·斗數區別報來,故別單書入,而健陵·顯隆園植木,則本府留守已爲區別狀聞矣,敢啓。傳曰,知道。
義禁府啓曰,平安監司金炳冀狀啓內,阿耳前僉使權友容爲先罷黜,其罪狀令攸司稟處事,啓下矣。權友容時在任所,依例發遣府書吏,交代後拿來,何如?傳曰,待待命拿囚。
又啓曰,平安監司金炳冀狀啓內,鐵山府使洪顯參爲先罷黜,其罪狀令攸司稟處事,啓下矣。洪顯參時在任所,依例發遣府羅將,交代後拿來,何如?傳曰,待待命拿囚。
有政。吏批,判書金箕晩進。以李圭祊爲大司憲,朴文鉉爲執義,李啓善爲獻納,林韓洙爲正言,李容直爲副校理,承文博士單金炳垣,學諭單朴尙燁,故通德呂民永贈戶參例兼,故郡守呂善泰贈左承旨,故學生呂光佾贈僕正,已上同知呂東冕三代。
義禁府啓目,粘連向前申桓亦,啓下傳關之私自還送,始緣疎率,終涉錯誤,以此照律,何如?啓依允。
又啓目,粘連向前李秉禮·鄭基興·柳承根·趙興林·李胤秀·朴鳳夏·金命根·吳相昱·趙性敎等亦,李秉禮·鄭基興·柳承根·趙興林·李胤秀·朴鳳夏等段進排徑歸,藉諉謬例,事體所在,難免當律。金命根·吳相昱·趙性敎等段擧案違期,律有稽緩,竝只以此照律,何如?啓依允。
又啓目粘連,向前朴志膺·金顯世·兪鎭泰等亦,侍衛擅離,已極無嚴兺除良,酗拏街路,事未前有,萬萬駭然。竝只以此照律,何如?啓依允。
又啓目粘連,宣傳官申桓矣本府議啓內,啓下傳關之私自還送,始緣疎率,終涉錯誤,以此照律罪,杖六十收贖,奪告身一等,私罪。奉敎依允爲旀,功減一等爲良如敎。
又啓目粘連,廣興守李秉禮,主簿鄭基興·柳承根,繕工監役趙興林·李胤秀·朴鳳夏,刑曹正郞金命根,承文判校吳相昱,掌樂主簿趙性敎等矣本府議啓內,李秉禮·鄭基興·柳承根·趙興林·李胤秀·朴鳳夏等段進排徑歸,藉諉謬例,事體所在,難免當律。金命根·吳相昱·趙性敎等段擧案違期,律有稽緩,竝只以此照律罪,各笞四十收贖,附過還職,私罪。奉敎依允爲旀,李秉禮·鄭基興·柳承根·朴鳳夏·李胤秀等段,竝只功減一等,趙興林段,功議各減一等爲良如敎。
又照目粘連,武兼朴志膺·金顯世·兪鎭泰等矣本府議啓內,侍衛擅離,已極無嚴兺除良,酗拏街路,事未前有,萬萬駭然。竝只以此照律罪,各杖一百收贖,告身盡行追奪,私罪。奉敎依允爲旀,竝只功減一等爲良如敎。
癸丑三月十七日辰時,上御熙政堂。日講入侍時,日講官李景在,參贊官柳進翰,侍讀官趙在應,假注書金益容,記注官白宗逵,記事官李容殷,各持詩傳第一卷,以次進伏訖。上曰,史官分左右。上誦前受音一遍訖。仍開卷,景在讀自螽斯羽詵詵兮,止兔罝三章。仍釋義訖。
上在昌德宮。停常參·經筵。
政院啓曰,今日齋宿,承旨當爲備員,左承旨李寅夔,卽爲牌招,何如?傳曰,允。
傳曰,藥房提調許遞,前望單子入之。
內醫提調前望單子入之,李鶴秀落點。
傳曰,中官洪命錫定配。
以司謁口傳下敎曰,壽進宮奴子金宅鎭定配。
政院啓曰,明日奉室行禮時,九卿當爲進參,而左參贊徐箕淳在外,無以備員,何以爲之乎?敢稟。傳曰,許遞,前望單子入之。
參贊前望單子入之,李鶴秀落點。
政院啓曰,明日奉室行禮時,九卿當爲進參,新除授左參贊李鶴秀,卽爲牌招,以爲淸齋之地,何如?傳曰,允。
傳曰,奉室行禮後,參班儒武當應製試射矣。儒生則暎花堂親臨磨鍊,弘文提學,待明朝牌招,武士則兵判試取於中日閣。
傳曰,明日出宮門路,以協陽門爲之。
傳曰,留院上疏入之。
義禁府啓曰,中官洪命錫定配事,命下矣。謹依下敎,命錫全羅道雲峯縣定配所,卽爲押送之意,敢啓。傳曰,知道。
刑曹啓曰,壽進宮奴子金宅鎭定配事,命下矣。謹依下敎,宅鎭江原道襄陽府定配所,卽爲押送之意,敢啓。傳曰,知道。
掌令尹載善疏曰,伏以臣,百無肖似,倖竊科第,濫通淸籍,作宰下邑,獲遂便養之願,於分足矣。夫何遞歸之後,憯被繡啓之論列,其所指臣而目臣者,罔非構誣而醜辱,臣雖不似,其何可呶呶爭辨,重傷事面也哉?第臣有所萬萬隱痛者,繡衣之於臣,元無恩讎之可論,何故白捏謊說,驅入於必死之地乎?只緣臣行己無素,家勢單寒,左腹之言,先入爲主。凌鑠之習,孤孑是侮,如非上天之至仁,臣烏得免薤粉也哉?暫時薄竄,旋蒙宥還,臣感恩鯫伏,潛泳鴻化,榮途一步,非但矢心自靖,其亦夢魂猶驚。千萬不自意,柏府除旨,有隕自天,陰崖回春,枯木生花,雙擎華誥,感淚交逬,召牌之下,固當竭蹶,不俟駕屨,而其奈大質已虧,不敢復廁士大夫之列明耳。記簪之恩,雖極隆重,滓穢之踪,去益惶懍。玆敢冒入文字,仰瀆崇嚴。伏乞聖慈,亟遞臣所帶之職,仍令選部永刊仕籍,俾爲爲人臣不職者之戒焉。臣於丐免之章,不宜贅他,而顧今滿庭臣僚,帀域民生之所顒望者,惟聖學之日就時敏。伏念爲學之要,貴在專一,際玆天氣和暢,春晷舒長,經經緯史,政宜迨此益勤,聖賢訓謨,古今治亂,孜孜用工,念念在玆,緝熙就將,于以至於精通,則明可以知人淑慝於毁譽之際,惠可以安民流澤於困瘁之中。帝王之學,無過於此。伏願殿下,深留聖意,勿以人微而言廢焉云云。答曰,省疏具悉。往事何必追提,爾其勿辭察職。尾附事,當留念矣。
癸丑三月十八日辰時,上御熙政堂。日講入侍時,日講官金學性,參贊官宋廷和,檢討官崔遇亨,記事官李崙夏·沈舜澤·李容殷,各持詩傳第一卷,以次進伏訖。上曰,史官分左右。仍誦前受音訖。學性讀自采采芣苢,止漢廣三章,仍奏釋義,上讀十遍訖。上曰,文義奏之。學性曰,此二章可見文王德化之盛矣。化行於上,俗美於下,民風丕變,咸得性情之正。采苢之女,賦其事而相與樂之,江漢之人,望其端莊靜一之儀,反復詠歎之如此。大抵俗之美與不美,國之治與不治,專在於人君導率之如何,觀於正風與變風,可徵其治亂得失之跡,伏願於此處體念焉。遇亨曰,周之江漢,有似鄭之溱洧,其俗淫亂,其女善游,而南國文王之化,如風行草偃,挺撞鍾應,重以后妃有幽閒貞靜之德,化成天下,雖彼江漢之游女,容貌端莊,性情靜一,丕變前日之俗,頓無行露之風。先儒有言曰,天下之治,莫先於正家,漢廣一詩,可見天下之家正矣,此豈非文王之效,而爲周家平天下之漸耶?伏願此等處,深加澄省焉。廷和曰,今以芣苢章言之,閨壼之內,和平氣象,槪可想見,而至於漢廣章,則女子好游,雖其江漢舊俗,而出游之女,尙能變淫爲貞,人之望之,非復如前日之可求,則尤可見后妃德化之感人者深矣。大抵治天下之道,必以正家道爲本,周家八百年基業,實權輿於二南之化也。三百篇中於周南·召南兩篇,益加玩味,是臣區區之望也。上掩卷,廷和奏曰,明日卽奉室行禮也,再明日庭試會試殿座也。兩日日講,勢不得詣閤,而自二十一日更爲依例詣閤矣。上可之。容殷奏曰,本館所奉實錄曝曬,擇日擧行,何如?上曰,依爲之。出擧條上命史官就座。仍命退,諸臣以次退出。
上在昌德宮。停常參·經筵。
自巳時至未時,灑雨下雨,測雨器水深二分。
大駕詣北苑望拜,還入齋室後,藥房·內閣·政院·玉堂口傳問安。答曰,知道。
傳曰,戶房承旨與禮曹堂上·戶曹郞廳,馳詣宣武祠,奉審以來。
傳曰,皇朝人子孫收用,每都目申飭,而兵批則或有之,吏曹無守令·察訪錄用之事,甚可歎也。此後隨其相當窠,各別調用事,分付。
傳曰,還宮門路,以集成門爲之。
傳曰,明日出宮門路,以協陽門爲之。
禮曹啓曰,卽接四館所牒呈,則癸丑二月春到記殿講入格幼學金秉休,製述入格進士朴齊韶,同月三日製入格幼學李載元直赴殿試,同月人日製入格幼學趙載麟·李泰應·趙基亨,同月春到記製述入格生員金靖鎭,同月三日製入格進士金在顯,以上直赴會試,同月人日製入格幼學沈在咸,同月春到記製述入格進士林善鎭,同月三日製入格進士李,以上給二分,同月人日製入格幼學尹顯翼,同月春到記製述入格進士鄭基會,以上給一分,今番三次給分人,竝許會試事命下,竝於今番庭試許赴事報來矣。幼學成龍昇等四人,今番庭試殿試,旣兼會試,依例許赴之意,分付,何如?傳曰,允。
又啓曰,大小科陳試人草記許赴事,曾有定式矣。乙巳二月庭試初試入格幼學李衡鎭·鄭謙烈,丙午七月七夕製入格直赴會試幼學李後善俱爲陳試,故取考其所受公文,則明白無疑,而在喪及朞服未葬人竝許陳試,法典所載,幼學李衡鎭·鄭謙烈,許赴於今此慶科庭試文科殿試,幼學李後善,今番殿試,旣兼會試,一體許赴之意,分付,何如?傳曰,允。
又啓曰,卽接四館所牒呈,則癸丑三月參班儒生應製入格縣監金炳學直赴殿試,進士洪淳大直赴會試事命下,竝於今番庭試許赴事報來矣。縣監金炳學直赴於今此慶科庭試文科殿試,進士洪淳大,今番殿試,旣兼會試,一體許赴之意,分付,何如?傳曰,允。
弘文館啓曰,新除授副校理李容直,時在忠淸道永同地,經筵入番事緊,請斯速乘馹上來事,下諭。答曰,許遞。
鑄錢所啓曰,本所監董郞廳李東九,移拜保寧縣監矣。其代,以戶曹佐郞李鉐差下,使之察任,而限畢鑄除本仕,凡干差役,竝許停免,以爲專意擧行之地,何如?傳曰,允。
兵曹啓曰,今月二十二日二內禁軍番次矣。該番將有頉代,依承傳口傳擬入之意,敢啓。傳曰,知道。
兵曹口傳政事,以李啓純爲內禁將。
兵曹啓曰,五衛將李寅亨·金炳晦·林秉周,文臣兼宣傳官黃鍾顯·金琦鉉俱以病難供職,呈狀乞遞,竝改差,何如?傳曰,允。
又啓曰,直赴殿試奉承傳別騎衛趙顯基等一百七十人,直赴會試奉承傳馬兵郭允性等一百六人,隨其錄名,依例許赴於明日殿試之意,敢啓。傳曰,知道。
又啓曰,濟州甲辰年慶科庭試初試入格金沂休,己酉年慶科庭試初試入格洪用進來訴本曹,願付於今此庭試矣。本州以候風駕海之致,初試人隨其上來,許赴於當前他科,載在法典,故取考榜目及該牧公文,則初試入格,果爲的實,依法典許赴於明日殿試之意,敢啓。傳曰,知道。
又啓曰,今此慶科庭試武科殿試時直赴殿試人及直赴會試人應試,別單書入之意,敢啓。傳曰,知道。
平安監司南秉哲疏曰,伏以,臣束帶立於朝,迨二十年,所任,使內外亦云多矣。以其材則若無一能之可稱,以其職則不止已試而蔑效,而夷險不擇,趨走爲恭等語,巧爲臣媒進貪榮之資,驟躐兜攬,一往而甚。臣實夙夜憂懼,未嘗一日而自安于中。日者伏奉嶺蕃除旨於千萬夢想之外,誦舊愆之莫湔,念新叨之彌重,冒陳一疏,辭不獲命,受節筮期,行將辭陛,西臬移除之命,又下於此際,事異常格,恩同特簡,悶蹙益不知所以自措也。夫方面之任,孰非可以愼揀,而目下關西一省,有不可尋常說去者,民物之前盛而後衰,峙儲之昔贏而今詘,法令轉生奸僞,風俗漸就澆薄,黃河日下,八方同然,在今反不足暇論,而挽近以來,水旱頻仍,饑饉荐至,自己庚大無之後,無一歲少康,公私俱罄,遺人之委積難施,仳離相續,鄭俠之圖繪可徵,加以供億迎送,課歲織路,官力尤疲,民産重竭,今焉一路岌嶪,不保朝夕。雖有良手,莫可收拾,而幸賴朝家懷保之德意,賑賙蠲恤之方,靡所不至,至於營樣難支之弊,亦蒙特施區劃。竊伏想救拯之策,措處之道,必有前令尹之政,可告於後來者,而人存政擧,古訓攸在,劃一之治,勿失尤難,是宜妙選廷臣,必得才猷器量素推服者,擧而畀之,猶懼夫焦釜漏甕之不克奉沃,今乃以如臣之百無當萬不似者苟充之,不少疑難。此不惟大爲累於聖朝爲官擇人之政,彼殿屎顚連之引領望哺者,不其惘然而失圖乎?且臣與前監司臣金炳冀,有內外從應避之嫌,揆以法例,不得交符。左右忖量,承膺無路。玆敢悉暴衷懇,仰瀆崇嚴。伏乞聖明,諒臣言之非出例讓,亟命還收新授職名,以重藩司,以幸西土焉云云。答曰,省疏具悉。今此特移,豈徒爲卿?勿辭,往欽哉。
江華留守鄭基世疏曰,伏以,日昨選部注廟剡宣誥,令臣鎭撫江都,臣攀旨惶恐,未敢中謝。夫是官也,古之分司也留臺也。兼綰外內,而入則與聞謨訏,出則自施靲韜,是地也,古之關防也保障也。緩焉而恤晉陽之繭絲,急焉而峙三輔之屛翰,官方地利之重,有如是矣。臣又嘗從經理是邦者,而略領其形勝與規撫矣。層溟環三·甲津如帶,鎭堡臺隍,霧列星羅,金湯據坐勝之勢,桑土備預具之策,帑藏儲胥,衣袽存戒,又況玉殿朱簾,萊雲捧寶幀之儀,石室金匱,芸香護靑史之藏,其陪衛典守之重,又有如是者矣。至若畦畻繡錯,籬落相望,居民不見外事而遷焉。桑麻魚鹽,各安其業,里門不閉,風俗淳厚,此卽就往昔全盛時言耳。比近凋弊,如器之欹,宜畀才能幹事之彦,修繕而整飭之,圖復其舊,而乃以此責成於臣,則將見其凋益凋而弊益弊矣。時値荐荒,窮蔀蕭然,撫字懷保,尤係急務,正所謂國固不以山谿之險,而以人和爲先者也。臣久處邇密,嘗伏覩我殿下仁心仁德,一念蒼生,筵席辭敎,每及艱難疾苦之狀,而惓惓於長吏共理之地,臣嘗欽頌者,而治郡自效之願,亦臣之素所蓄者也。今玆居守之隆寄,正屬殫勵圖報之階,而以臣庸闇淺識,爲政昧方,不能除一害興一利,仰體分憂之盛念,則孤負之罪,亦安所自逃也。臣父母俱老,而頻病矣,烏鳥私情,願切致養。今若繡節導輿,列鼎供旨,則臣之榮悅感頌,豈有其比?以平日祈祝之心,有旣得復辭之擧,固近於崇飾禮讓,而公私重輕,不能無參較者存。玆敢悉輸悃愊,控辭瀆奏。伏乞聖明,俯賜鑑諒,亟解臣新授之職,俾留任增重,而賤分得安焉云云。答曰,省疏具悉。卿其勿辭察任。
癸丑三月十九日辰時,上詣北苑,行望拜禮,仍詣映花堂。參班儒生應製試取入侍時,都承旨金炳國,左承旨李寅夔,右承旨兪鎭五,左副承旨宋廷和,右副承旨金輔鉉,同副承旨柳進翰,記事官李崙夏·徐相至·金完植·李容殷,檢直閣申錫禧·金德根,檢校待敎金輔鉉·李秉文·金炳國·尹滋悳,待敎李容殷以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,副提調金炳國進前問候訖。仍由協陽門·肅章門·進善門·明禮門,至皇壇齋室門外,通禮跪啓請降輿,上降輿入齋室,問安勿爲之事下敎,望拜禮時至,通禮跪請出次,上改具翼善冠·黲袍·烏犀帶以出,通禮導上入就版位,北向立,贊儀唱鞠躬四拜興平身,上行四拜禮訖。贊儀唱跪,上跪,司香官二員進香案前,三上香,贊儀唱俯伏興平身,上俯伏興平身,贊儀唱四拜,上行四拜禮訖。大臣進前問候,上還入齋室,傳曰,還宮門路,以集成門爲之。出傳敎少頃,通禮跪請外辦,上改具翼善冠·衮龍袍,乘輿出集成門,仍詣映花堂,通禮跪請降輿,上降輿陞座,炳國奏請試官行禮,試官弘文提學尹定鉉以下以次行禮訖。上命試官進前,定鉉等進前,上命書題大明紅二十韻七言排律,定鉉等書題讀奏訖。對讀官捧出懸之,上命試官權退,仍入小次,傳曰,還宮當自內爲之矣,該房知悉。出傳敎仍還內,同日申時,上御熙政堂。科次入侍時,都承旨金炳國,記事官李崙夏,記注官白潤鶴,記事官徐相至,弘文提學尹定鉉等以次進伏訖。上命試官進前,仍命科次爲之,對讀官讀奏第一張句訖。定鉉曰,書等何以爲之乎?上曰,第一張書正三下,第二張草書三下,其餘皆書次上,定鉉書等訖。上命承旨坼封內,炳國坼封內讀奏訖。上命書傳敎曰,參班儒生應製排律居首三下縣監金炳學直赴殿試,之次草三下進士洪淳大直赴會試,之次次上幼學洪正厚等二人各雅誦一件賜給,之次次上主簿金俊根等二人各陸奏約選一件賜給,之次次上李濟龜等四人各奎章全韻一件賜給,傳曰,入格儒生明日延英門外施賞。出傳敎上命試官先退,仍命史官就座。又命退,諸臣以次退出。
上在昌德宮。停常參·經筵。
藥房提調李鶴秀,副提調金炳國啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而親臨庭試殿試相値,不得來會云矣,敢啓。傳曰,知道。
傳曰,日講,待下敎。
禮曹啓曰,今三月二十八日辰時純宗大王追上尊號,大王大妃殿加上尊號合二慶科庭試別試文科放榜時,親臨與權停例,何以爲之,而處所以何處擧行乎?敢稟。傳曰,仁政殿親臨磨鍊。
兵曹啓曰,景福宮衛將李東根·李錫根,慶熙宮衛將趙尙祿·李亨元,俱以病難供職,呈狀乞遞,竝改差,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
兵曹啓曰,今三月二十日文臣朔試射日次,而親臨慶科庭試文武科殿試相値,不得爲之之意,敢啓。傳曰,知道。
癸丑三月二十日辰時,上詣春塘臺。慶科庭試文武科殿試親臨入侍時,都承旨金炳國,左承旨李寅夔,右承旨兪鎭五,左副承旨宋廷和,右副承旨金輔鉉,同副承旨柳進翰,注書缺,記事官徐相至·李容殷,直提學鄭基世·南秉哲,檢校直閣申錫禧·金德根,檢校待敎李秉文·尹滋悳,待敎李容殷以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,副提調金炳國進前問候訖。仍由協陽門·建陽門·銅龍門·靑陽門,詣春塘臺,通禮跪請降輿,上降輿陞座,炳國讀奏入門單子訖。讀券官李鶴秀·趙秉夔·尹致定,對讀官金永爵·李秉珪·洪淳穆·曺錫輿,考官金學性·李熙絅·沈昌奎,參考官嚴錫鼎·李周喆·洪仁秀·申橚以次就位行禮訖。上命試官進前,鶴秀等進前,上命書題賦麟之趾,鶴秀等跪書讀奏訖。錫輿等捧出懸之,上命書傳敎曰,武科處所以不老門前設場,直赴殿試人同場試取,又命書傳敎曰,讀券官李鶴秀,考官金學性竝命官爲之,又命書傳敎曰,今番殿試取五人,上命試官權退,仍入小次,傳曰,還宮當自內爲之矣,該房知悉。出傳敎上還御熙政堂,科次入侍時,左副承旨宋廷和,記事官鄭東奎·徐相至·李容殷,讀券官李鶴秀等以次進伏訖。上命科次爲之,錫輿讀奏第一張句訖。鶴秀跪稟書等,仍書等,上命承旨坼封內,廷和讀奏封內訖。上命試官先退,仍命史官就座。又命退,諸臣以次退出。
上在昌德宮。停常參·經筵。
政院啓曰,左承旨李寅夔,右承旨兪鎭五今日不爲仕進,卽爲牌招,何如?傳曰,允。
以左承旨李寅夔,右承旨兪鎭五牌不進罷職傳旨,傳曰,只推。
傳曰,左承旨·右承旨外竝許遞,前望單子入之。
承旨前望單子入之,趙秉夔·權溭·嚴錫鼎·兪致崇落點。
政院啓曰,新除授都承旨趙秉夔,左副承旨權溭,右副承旨嚴錫鼎,同副承旨兪致崇,竝卽牌招,何如?傳曰,允。
以左副承旨權溭牌不進罷職傳旨,傳曰,只推。
以全羅監司鄭㝡朝狀啓,任實縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
政院啓曰,卽者吏曹郞廳來言,新恩下批政事,取稟。傳曰,當日爲之。
又啓曰,吏曹郞廳來言,政事當日爲之事,命下矣。判書金箕晩,參判趙秉夔,參議金永爵,俱以病不來,不得開政云。竝卽牌招,何如?傳曰,允。
又啓曰,今此順付詔書入京日,頒敎文當爲製進,而藝文提學洪鍾應在外,弘文提學尹定鉉,以嫌不進,何以爲之?敢稟。傳曰,竝許遞,今日政差出。
傳曰,未署經臺諫許遞,今日政差出。
有政。吏批,判書金箕晩,參議金永爵進。吏批啓曰,臺諫闕員今當差出,而擬望之人乏少,外任竝擬,何如?傳曰,允。以金在田爲吏曹參判,李庭垕爲持平,金炳學爲正言,李啓善爲副校理,李寅臯爲同經筵,李鶴秀爲弘文提學,李敦榮爲藝文提學,金在田爲同春秋。
再政。以金永秀爲獻納,金禹鉉爲果川縣監,典籍單李承九,文科甲科第一人,引儀單金熙性,武科甲科第一人,新及第朴齊韶今加通政,登科前資窮準職,依法典陞堂上。
兵批,判書金學性進。以金景善爲知事,趙羲謙·申光德·金載鏞爲五衛將,金光鉉·石中完爲景福將,尹有謙·劉文漢爲慶熙將,吳宅善爲都摠經歷,池命隣爲守門將,李基祖爲晉州營將,三千浦權管單金寬豊,訓鍊主簿加設單李志健,同知單金載基,僉知三單,吳致尹·宋持和·申晦應,副司果吳翰泳·李種完·兪芝煥·尹滋愿·金順根以上今加折衝加資事別單判下。
再政。以鄭根源爲訓鍊判官,金炳學·李承九爲文兼,同知單金光鉉,僉知三單,趙羲謙·申光德·金載鏞。
三政。孫鍾策爲訓鍊主簿,同知單石中完,僉知單劉文漢。
四政。梁柱華爲武兼,同知單尹有謙。
承文院啓曰,卽見盛京將軍咨出來者,以爲,皇帝御書海邦藩翰扁額,派驍騎校桂淸,齎交鳳凰城守尉,移交義州府尹,轉呈秪領云矣。撰出回咨,定禁軍騎撥下送于灣府,使之傳給鳳城將處,以爲轉致盛京,而在前賜筆出來之後,具方物稱謝旣有已例,今亦依前磨鍊,順付於進賀兼謝恩使行之意,分付該曹,何如?傳曰,允。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,藝文提學李敦榮牌不進推考傳旨,今方捧入,而頒敎文當爲製進,如是違牌,事甚未安。更爲牌招,何如?傳曰,許遞。
戶曹啓曰,淑儀房田庄未備,前銀子米太價〈依〉丁丑年例輸送事,自〈內〉需司啓稟,蒙允矣。田土價銀子一千兩及需用次,本曹太五十石,宣惠廳米五十石,限五年輸送之意,敢啓。傳曰,知道。
弘文館啓曰,新除授副校理李啓善,時在開城地,經筵入番事緊,請斯速乘馹上來事,下諭。答曰,許遞。
敎京畿監司徐左輔書。王若曰,虞典十二牧建官,方岳爲重,禹貢五百里分界,甸服居先。惟其人至愼至難,往哉汝之屛之翰,眷玆邦畿千里,實維標準四方,舟車相通,冠蓋相望,處八路之咽呃,稔秸是納,魚鹽是賦,視列郡如股肱,周民或咨於暑寒,正急三十州懷保,殷憂每勤於宵旰,安得二千石循良。惟卿,世篤忠貞,家傳詩禮,廉雅足以鎭物,蔚然故家遺風,孝友施于有邦,允矣先正賢裔。玆授卿以京畿觀察使兼兵馬節度使水原府留守開城府留守江華府留守廣州府留守巡察使,卿其祗膺寵命,永肩乃心,卽明日蘇孺文觀芻羊之求牧,來何暮廉叔度知竹馬之歡迎。唯仁惠字小恤孤,唯黜陟廉頑立懦。於戲,福星臨鶉鵠之列,庶見攬轡而宣風,卿月出鵷鷺之行,益勉搴帷而問俗。故玆敎示,想宜知悉。內閣知製敎臣鄭健朝製進
大護軍姜時永疏曰云云。答曰,省疏具悉。卿其往省焉。
上在昌德宮。停常參·經筵。
自前夜四更至開東,灑雨下雨,測雨器水深一寸五分。
中宮殿誕日,大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上口傳問安。答曰,知道。中宮殿,內閣·政院·玉堂·朝廷二品以上·六曹堂上單子問安。答曰,知道。
政院啓曰,明日常參·經筵,取稟。傳曰,停。
又啓曰,左承旨李寅夔,右承旨兪鎭五,今日不爲仕進,竝卽牌招,何如?傳曰,允。
傳曰,自明日日講爲之。
傳曰,左承旨許遞,前望單子入之。
承旨前望單子入之,韓兢人落點。
以右承旨兪鎭五牌不進罷職傳旨,傳曰,只推。
兵曹啓曰,奉室行禮時參班武士試取入格人等,謹依判下別單施賞,而弓矢箭竹,以軍器寺所在者,取來頒給之意,敢啓。傳曰,知道。
上在昌德宮。停常參·經筵。
政院啓曰,明日常參·經筵,取稟。傳曰,停。
以忠淸監司沈宜冕狀啓,懷仁縣民家失火事,傳曰,聞甚驚慘,元恤典外,別加顧助,燒死人如有生前身還布,蕩減,結構奠接之方,廟堂措辭分付。
以京畿監司徐左輔狀啓,安城郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
兵曹啓曰,今日各廳堂下武臣朔試射時,南行宣傳官吳夏泳·鄭雲龜,俱未滿十朔,成才間姑爲停試之意,敢啓。傳曰,知道。
又啓曰,今日各廳堂下武臣朔試射時都摠府經歷尹養浩,朴秀文·李勝萬,都事尹致殷·李南輯·成喬修·李冕周·沈宜達,中樞府經歷吳耆善,都事李熙稷,訓鍊院正申橚,僉正鄭濟昇·趙廣夏·姜在完,判官鄭宅基·李周學·金廷根·李鼎漢·李逸濟,主簿具載麟·李奎會·鄭錫杓·洪禹復·柳東魯·成謙源·李亨純·金尙質·李周興,內乘鄭志鉉,宣傳官任景模·白樂薰·申泰益·李宅鉉·具駿鉉·趙明夏·李亮權·黃亮浩·權敎一,武臣兼宣傳官申命溵·趙羲稷·尹泰壽·朴光鎭·李祖慶·兪相台·鄭夏源·李玄球·韓用善·李存植,部將柳奭·崔遇基·趙大榮·柳淙·李南載·劉璘源·洪台燮·金錫基·具永禧·尹弘大俱未滿四中,依定式各決棍十度,其餘呈辭受由身病人等,退試次姑爲懸頉以入之意,敢啓。傳曰,知道。
癸丑三月二十四日辰時,上御熙政堂。日講入侍時,領府事鄭元容,同知事李源命,參贊官兪致崇,侍讀官權應夔,記事官鄭東奎·徐相至·李容殷各持詩傳第一卷,以次進伏訖。上曰,史官分左右。上誦前受音一遍訖。仍開卷,源命讀自遵彼汝墳,至麟之趾三章,仍釋義訖。上讀十遍,仍命文義奏之。元容曰,詩三百,以關雎爲首者,正始之道,王化之基也。夫婦和然後萬事全,此是生民之本,百福之源,而如易之首乾坤矣。其下葛覃等篇修身也,樛木等篇齊家也,桃夭等篇治國也,漢廣等篇治天下之意也。周南十一篇與大學經義,相爲表裏,今日講章中父母孔邇四字,爲人君者當念念銘心者也。父母之於子,飢飽寒溫,以時適宜,人君之於民生,懷保撫育,無時不恩斯勤斯,故曰民之父母,竊稽皇明之興。馬皇后以愛民爲言曰,人心所集,卽天命所歸。成祖時,徐皇后每語上曰,生民惟軫念之,又問陛下與圖政理者誰?上曰,六卿治政務,翰林職論思。后召命婦諭曰,事夫豈止衣服饋食,必有德行之助,朋友之言,有從有違,夫婦之言,婉順易入,諸命婦思益贊于內,成祖常稱之曰,皇后處宮中,一念惟仁民,宣宗於謁陵之路,見耕者,下馬,問農事取耒三,顧侍臣曰朕三擧已不勝勞,況常事此者乎?人言勞告莫如農,信矣。仍錄問答語其錄曰,問何若是勤,曰勤我職矣。曰有時而逸乎?曰春耕夏耘秋穫,一不勤,農不成。曰冬其逸乎?曰輸力役於縣官,曰何不易爾業,爲士爲賈爲工,曰我里只有賈,獲利有厚薄,我農無水旱則可給一歲,且與父子兄弟相聚。又問有他所知乎?曰嘗觀官長盡心民事者,民久而思之,不念民瘼者,視之塗人,其他不能知也,其言質而有理,周公無逸之意也。蓋皇朝列宗,皆以愛民爲本,而后妃之存心民事,亦盛德也,享國長久,職此之由矣。我東朝殿下愛恤民生之大德至善,八域之所共頌,而年前臣於前席,承聆慈敎之諄論於殿下者,若曰一粒一縷皆從民出,主上御一衣則思民力,進一食則思民勞,一動靜一政令,必思如此則利於民乎,如彼則害於民乎?惓惓存心,一念勿忘。其時殿下以謹奉慈訓爲對,臣等不勝欽歎曰,東朝之敎,聖上之言,實生靈之福也。殿下之愛民實心,臣所常知,而但於施措之際,姑未見厚副衆望者矣。近聞東西流民,多聚都下,甚可憂憫。殿下留心於察民隱達民情,外邑事狀如階前,則字牧之官,何敢不盡心乎?上曰,都下流丐之多,予已聞之矣。亦有罹病者,閭家若不許接,則必露處街路,尤所矜悶也。凡父母之於赤子,飢寒疾病之救恤,不失其時,人君之於生民,亦當如此。若有一夫之不獲,則豈非予之責乎?元容曰,聖敎誠然矣。下民可愛亦可畏耳,民心之向背,而國之安危係焉,此所以有民嵒及舟水之喩矣。小民至愚而神,人君之存心,皆知之,不使有怨咨,君之於民,等分截嚴,如天地之尊卑,然常使親近如父子,然後情志可得通達,民可保國可安矣。又曰詩經多山川之名,汝水入淮,淮則四瀆之一也。上曰,無論江·河之水,竝歸於海一也。元容仍奏天下州部道省沿革之名及南北國都之地形,上曰,予曾閱覽地圖矣。元容進前問候,各殿問候訖。上曰,史官就座。仍命大臣先退,又命退,諸臣以次退出。
上在昌德宮。停常參·經筵。
自卯時至辰時,灑雨下雨,測雨器水深一分。
藥房都提調金左根,提調李鶴秀,副提調趙秉夔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,同副承旨兪致崇,今日不爲仕進,卽爲牌招,何如?傳曰,允。
吏曹啓目粘連,觀此全羅監司鄭㝡朝狀啓,則以爲,樂安郡守金鎰淳瓜期已迫,準限交遞,自是法例是白乎矣,該郡以尤甚災邑,窮春民情,轉益遑汲,捐廩私賑,實心賙救,民皆惜去是白遣,助糧勸課,措劃有方,不可付之生手,限秋成仍任事,令該曹稟處亦爲白有臥乎所,瓜滿差代,乃是金石之典是白乎矣,道臣狀辭旣如此,樂安郡守金鎰淳,依狀請限秋成姑爲仍任,何如?判付。啓,依允。
判府事金道喜疏曰,伏以,臣於前冬,再控癃痼之實狀,冒陳休致之至懇,淺忱未格,隆眷反媒,恩旨開諭,諄複鄭重。臣雖豚魚之不若,寧不知感,歎戀寵而中撤,則前言皆虛僞也,欲積誠而更籲,則其跡反瀆屑也。較挈交中,囁嚅未發,間或勉赴於班綴,冒登於筵席,自試其可强不可强者,亦已屢矣。荏苒之頃,齒又添而病益深,下山之景,勢莫挽回,枯木之華,理難噓蘇,殆天廢之,末如何矣。又震剝於至切之喪,心神忽忽,如醉如狂,老而不死,忍見此境。人非木石,曷以爲生,委身床玆,萬念灰冷,不復有陽界意想,而悲遑於窀穸之事,勞瘁於道路之憊,宿症更添,新祟迭出,屍居昏昏,朝暮視蔭,以此見狀,顧安有一分世念更及他事,而至願莫遂,苦心永負,則其將生無以擧顔對人,死不能瞑目入地,此臣所以撫躬而自悼者也。非但爲年至病痼,禮經之大防難越也。又非曰得借三字之銜,則足爲保晩節而退急流也。或於心身之上,稍得安閒,庶或調治,以延殘喘也。臣抱此耿耿,安得不冀倖於殿下愛欲生之聖慈耶?苟非然者,臣旣歷事四朝,位極三事,禮遇何如,注庇何如,殿下之念其舊而靳其退者又何如也?恩山德海,與天無極,臣亦粗具彝性,所自期者鞠瘁也,所自矢者糜粉也,豈敢外托廉退之名,內占便宜之科,忍於訣明,自犯辜恩之罪哉?臣雖無似,久廁禮使之末,今於垂死之日,獲蒙憫老之澤,上以補風勵之化,下以存進退之節,則臣主俱榮,國家有賴,此豈爲臣一人私分上言哉?玆敢不揆瀆擾,齋沐申籲。伏願天地父母,哀之憐之矜之憫之,特準休退之請,俾卒生成之澤,千萬至祝云云。答曰,省疏具悉卿懇。三聖朝禮遇注庇,予小子念舊靳退,誠如卿言矣。矧玆民憂國計之十分遑汲,正須諸大臣維持匡輔,以之倚毗焉仰成焉耳。卿何忍決然捨予,予何忍遽爾捨卿乎?然而卿之此擧,至再至三,一向以大防難越,勤勤懇懇,則終始相持,反有欠於禮敬之道,所請三字銜,不得已勉副,心焉悵缺,如有所失。卿勿以已退爲心,凡於寡躬得失,隨輒規陳庸答至意,是所望也。仍傳曰,此批答遣史官傳諭。
癸丑三月二十五日辰時,上御熙政堂。藥房入診,日講同爲入侍時,藥房都提調金左根,提調李鶴秀,副提調趙秉夔,記事官鄭東奎·金完植,待敎李容殷以次進伏,領議政金左根,日講官李景在,參贊官韓兢人,侍讀官趙在應,記事官鄭東奎·金完植,待敎李容殷各持詩傳第一卷,以次進伏,醫官鄭有曾·金有鼎·李鎭夏·卞鍾鉉,進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之。有曾等以次診候,退伏楹外,左根顧謂醫官曰,脈候詳爲奏達。有曾等起伏奏曰,脈候左右三部調均矣。上命醫官先退,仍誦前受音一遍訖。上開卷,景在讀自維鵲有巢,止采蘩三章,仍釋義訖。缺左根進前奏曰,顧今御講筵之時,日講官中或有呈辭在此及有實故,每多苟艱,上護軍尹定鉉,知敦寧李啓朝,刑曹判書金輔根,廣州留守徐念淳竝加差下,何如?上曰,依爲之。出擧條。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,卽者吏曹郞廳來言,大臣置處政事,取稟。傳曰,當日爲之。
又啓曰,吏曹郞廳來言,政事當日爲之事,命下矣。判書金箕晩病不來,參判金在田未肅拜,參議金永爵差祭不得開政云,判書·參判,竝卽牌招,何如?傳曰,允。
又啓曰,吏曹判書金箕晩,參判金在田,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕晩,參議金永爵再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判金在田陳疏,判書所當更請牌招,而係是一日三牌,何以爲之?敢稟。傳曰,參議只推,與判書一體牌招,原疏捧入。
傳曰,吏曹參判疏批已下,卽爲牌招。
有政。吏批,判書金箕晩,參議金永爵牌招不進,參判金在田進。吏批啓曰,判書·參議竝牌招不進,小臣獨政未安,何以爲之?敢稟。傳曰,仍爲之。以宋謙洙爲副校理,金輔根爲藝文提學,李玄瑞爲龍川府使,林浩榮爲鐵山府使,經筵日講官四單,尹定鉉·李啓朝·金輔根·徐念淳已上加差下事,承傳。樂安郡守金鎰淳限秋成仍任事,承傳。政事冊無。
兵批,致仕奉朝賀單金道喜,副司勇馮愿祖,僉知三單,李寅亨·金炳晦·林秉周。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
吏曹參判金在田疏曰,伏以,臣材以樗櫟,年迫桑楡,明時晉用,自知不合。蟄伏窮廬,以送餘生,千萬夢想之外,伏奉除旨,以臣爲吏曹參判者,惝怳震越,罔知攸措也。噫,臣於三銓,曾亦承乏,旣冒膺矣,或代斲矣。顧今所叨,班秩雖殊職事則同,若無必辭之義,而第念,器窄而受多,不破則溢,力弱而任重,惟顚與蹶,理所必然,勢所必至,一或其幸,再何可恃?今若貪榮怙寵,視以倘來,無難出膺,溢破顚蹶,可立而待,於是乎負乘之災,跋㚄之患,猶屬臣身,豈不爲累於淸朝用人之政乎?思之及此,惕然驚怕,不敢以駕屨爲恭,祗可以鞶帶爲義,而且臣積年沈痼之疾,近益添劇,委在床笫,無望振作,召牌之下,不勝惶憫。悉暴衷懇,冒瀆崇聽。伏乞聖慈,察臣言之匪出飾讓,念名器之不可虛褻,亟遞臣職,以重官方,以安私分焉云云。答曰,省疏具悉。卿其勿辭行公。
癸丑三月二十六日辰時,上御熙政堂。日講入侍時,日講官尹致秀,參贊官兪致崇,檢討官柳來駿,記事官李崙夏·徐相至·李容殷,各持詩傳第一卷,以次進伏訖。上曰,史官分左右。仍誦前受音訖。致秀讀自喓喓草蟲,止采蘋三章,仍釋義訖。上讀十遍,仍敎曰,文義以次奏之。致秀曰,草蟲章,卽諸侯·大夫妻之思念其夫,感時而作,如周南之卷耳章,皆文王·太姒德化之所及也,詩序所謂所感者正也,夫婦之間,思念之深,亦天理人情之常也。采蘋章卽祭祀之禮也,蘋於南澗,藻於行潦,可以見所薦之有常物,所采之有常處也。筐筥之盛,錡釜之湘,亦見其無事不敬,無物不精,而季女者少女也。年淺而能齊莊恭敬,尤見文王·太姒德化之遠及也。祭祀之禮,當以敬爲主,而敬之工夫,無處不然,敬則容貌視聽動靜云爲,一循天則而已。伏願於此等處,深留睿念焉。來駿曰,二章文義,講官已爲備陳,更無敷衍可奏,而大抵草蟲之大夫妻,觀感卷耳之后妃,迨其君子之在外,能守靜一之行,觸物而思,感時而夏,至於忡忡,而繼之以惙惙傷悲者,苟非平日薰陶后妃之德,蓋如是乎?是故南軒張氏之言二南之詩,周公取以爲萬世后妃夫人大夫士庶人妻之法,又龜山楊氏之言二南爲王道之基本,此程子所謂夫婦正而家正,家正而天下正之義也。此皆文王躬率以先之化,上自后妃,下至臣庶,其流行之驗,捷於桴鼓影響之應。伏願此等處,益加澄省焉。致崇曰,講官儒臣備盡無蘊,臣則別無文義仰達矣。上曰,誰其尸之何義也?致秀曰,尸者主祭之謂也。上曰,季女主祭乎,致秀曰,宗婦故主之,少而能敬,尤可見其質之美矣。致崇曰,年少之婦,誠敬如此,則年多者尤可以推知矣。上曰,季女卽卑下之稱乎?來駿曰,非也。以閭閻言之,新婚之婦,能盡誠敬,則在下者孰不誠敬乎?上曰,然矣。上曰,奠之於牖下,何也?致秀曰,祭有處所也。來駿曰,牖下室西南隅,尊者之所居也。上掩卷,仍命史官就座。又命退,諸臣以次退出。
上在昌德宮。停常參·經筵。
備忘記,江華留守鄭基世下直,長弓一張,長箭一部賜給,慶尙左水使梁宣洙下直,長弓一張,長箭一部,片箭一部,筒兒一箇賜給。
傳曰,左副承旨許遞,前望單子入之。
承旨前望單子入之,李維謙落點。
政院啓曰,明日傳香禮房承旨,當爲齋宿,行左承旨韓兢人所當牌招,而拘於廳規,不得請牌,何以爲之?敢稟。傳曰,牌招。
又啓曰,新除授左副承旨李維謙,卽爲牌招,何如?傳曰,允。
傳曰,奉朝賀宣麻,當親臨于便殿矣,該房知悉。
傳曰,明日出宮門路,以協陽門爲之。
備邊司啓曰,平山縣監金箕纘疏陳本縣凋敗之狀,仍以爲,各樣上納舊未收辛亥·壬子條一萬三千一百四十餘兩,癸丑春夏等條一萬四千七百餘兩,自今年爲始,限三年三分排納,情費名色,竝姑停減,三稅米太,只就元納,以本穀上納,外此情條大米五十四石,小米四百六十一石,太三百六十七石,皆以元詳定價,以錢代捧,輸送京倉,至於元納本穀,隨所捧次次輸上,以紓民力。稅穀裝發,昔由境內浦口,而今則陸運於金川助浦,勞費甚多。依戊寅年例,自明春永以代錢上納,且未捧還穀,皆是民逋,而流絶過半,準捧末由,秋還折米條五千石限三年停退事批旨,有事係邑瘼,令廟堂稟處之命矣。本縣以孔路劇邑,荐經歉荒,邑勢民情之到底遑汲,該守臣疏籲之前,聞已不勝其悶,而今其所陳凡四條也。以言乎新舊公納,則民間未捧,何可曰全然無之,而畢竟則民無未納之民矣。然則其所歸屬,不言可知,而今以姑息之政,欲展退三年者,不但有違經法,亦足爲逋上添逋,尾大難掉之患,以言乎稅穀代錢,則中間幾年之以錢代納,雖未知緣何事端,而穀納則行之旣久,錢納則暫施旋輟,今不可擧論,竝置之。秋還折米條,旣有道內一二邑已施之例,三千石限三年姑令停退,而國穀停退,非一守臣所可直請,該縣監從重推考,三稅情費代錢,此是與元穀通同出秩者,則今於錢穀分別之際,安知無夤緣滋奸之弊乎?然減一分紓一分之力,依所請限二年許施恐好,以此意分付戶·惠廳,何如?傳曰,允。
禮曹啓曰,傳曰,奉朝賀宣麻時,當親臨于便殿事,命下矣。親臨宣麻吉日時,令日官李秉洪推擇,則來四月初九日巽時爲吉云,以此日時擧行,何如?傳曰,允。
承文院啓曰,卽見盛京禮部咨文出來,則以爲,靉江西岸今年春季統巡出派門原城守尉,自正月初一日起至三月底止,前沿邊之內外寔力査拏,先行知照云矣。四咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
兵曹啓曰,今番慶科庭試武科殿試榜目中勸武軍官李容秀,以勸武書之,親騎衛權基謨之謨字,以模字書之,別砲衛朴民弘之弘字,以泓字書之,臣之矇未照察,不勝惶悚,而原榜目中付標以入之意,敢啓。傳曰,知道。
御營廳啓曰,本廳軍色從事官成載球,身病甚重,勢難察任,改差,何如?傳曰,允。
敎江華留守鄭基世書。王若曰,觀文學士出兼知府,近臣所以賦政四方,樞密府使總管分司,留相所以任重一面,玆撤鑾坡判五花之列,庸畀玉節佩三符之權,眷玆水心雄都,實是海口重防,轉輸雲委,帆檣通三路之衝,鎭堡星羅,山河壯百里之勢,眞殿之風雲是護,古稱陪京。文院之書籍斯藏,分設外閣,況規制移相府而益備,故倚毗視松營而彌隆。惟卿,名祖肖孫,良輔賢胤,志操風範,夙著廉介端凝之譽,文學才猷,共推華贍通鍊之美,名實允副於淸選,蘭省璧府銓曹之歷揚,地望愈重於邇班,芹宮·玉署·銀臺之俱長,繡衣銅綬之奏厥績,何適不宜?屛翰靲韜之難其任,非卿莫可?玆授卿以江華府留守兼鎭撫使,卿其祗服予命,愼簡乃司。昇平今數百年,縱幸河淸而海晏,疎虞非一二計,惟在地利與人和。於戲,南樓之月色正佳,不妨嘯詠之多暇,西淸之氷銜尙帶,依舊起居之聯班。故玆敎示,想宜知悉。檢閱李容殷製進。
慶尙監司曺錫雨疏曰,伏以,臣猥以無似,待罪畿輔,居然爲一周歲矣。夷考其日月,卽古良吏政成之時,而顧臣駑姿已局,驢技亦窮,有百僨誤,無一猷爲,靜言循省,恒切惶恧,中夜繞壁,與心私語,毋寧卸早一日,以贖一日之愆尤矣。千萬不自意,移授臣以平安監司,繼而有嶺臬相換之命。臣始也驚疑,中焉悸恐,終之以千思萬量,不得其說,未敢知廟剡何爲以是而謬擧,聖恩何爲以是而誤加也。臣之旣往蔑效,宜其斥退之不暇,而乃反縻以重藩,殆若非臣莫可者然。此已臣萬萬不敢冒膺者也,況嶠南一路,比他尤別,職以士夫之冀北,而國家之根本也,其俗則鄒魯也,厥賦則浙·杭也,冠帶衣履之所綰轂也,邊機隣諜之所旁午也。素稱列省之最難治,而挽近以來,百度解弛,凋瘵日甚,吏奸則藏蠹伏鼠而倉庾盡枵,民情則腐卉浮苴而杼柚俱空,昔之殷富,今焉凋弊,臣於身涉目擊之前,雖不敢臆斷而懸度,憑諸傳聞,略有領會。要之一毛一髮,無處不病,雖使才具足以剸理,幹識足以周務者當之,猶且逡巡而退步。今乃遽然畀之於如臣空疎謭劣已試蔑效者,而不少難愼。臣將以何威望,以何才猷,鎭一方而嚴黜陟之政,綜庶物而效澄淸之責,仰體我聖上宵旰南顧之憂也哉?臣有偏母在堂,誠切報暉,潘輿毛檄,尙爲人子之至願,況導之以旌節,養之以全省,在臣榮感,於何爲比,而其奈官非其人,厥職乃隳,畢竟歸宿,孤負貪戀而止乎?左右參倚,擔夯無路,玆敢悉暴衷臆,干瀆崇嚴。伏乞聖慈,諒臣言之非出飾讓,念方面之不可輕授,將臣職名,劃卽鐫政,以幸公私。不勝至祝云云。答曰,省疏具悉。卿其勿辭,往欽哉。
癸丑三月二十七日辰時,上御熙政堂。日講入侍時,日講官金學性,參贊官嚴錫鼎,侍讀官南鍾順,記事官鄭東奎·徐相至·李容殷,各持詩傳第一卷,以次進伏訖。上曰,史官分左右。上誦前受音一遍訖。仍開卷,學性讀自蔽芾甘棠,止恙羊三章。仍釋義訖。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
政院啓曰,明日常參·經筵,取稟。傳曰,停。
又啓曰,今日殿座,承旨當爲備員,行都承旨趙秉夔不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳曰,回還三使臣入侍。
政院啓曰,藝文提學金輔根,旣入闕中,不爲肅謝,推考,何如?傳曰,允。
承文院啓曰,今此進賀謝恩兼冬至使行回便順付齎來詔書一度,勅書一度,提調一員陪進,奉安于奉安閣後,仍行奉審之意,敢啓。傳曰,知道。
兵曹啓曰,今三月二十八日壬申夜子初三刻六分立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,議政府·內閣·承政院·漢城府,一體頒火之意,敢啓。傳曰,知道。
癸丑三月二十八日辰時,上詣仁政殿。文武科放榜親臨入侍時,行左承旨韓兢人,右承旨兪鎭五,左副承旨李維謙,右副承旨嚴錫鼎,同副承旨兪致崇,記事官鄭東奎·徐相至·李容殷,檢校直閣申錫禧,檢校待敎金輔鉉·金炳國·尹滋悳,待敎李容殷以次侍立。時至,通禮跪啓請外辦,上具遠遊冠·絳紗袍,乘輿出宣化門,藥房提調李鶴秀,行左承旨韓兢人進前問候訖。仍由協陽門·肅章門詣仁政殿,通禮跪請降輿,上降輿,承旨跪進圭,上執圭陞座。承旨進前奏曰,文武擧人行禮次,請出標信,把門甲士處,祗受,何如?上曰,以已下標信擧行,可也。承旨曰,侍衛從陞中有率榜人,使之下殿行禮乎?上可之。文武科新恩分東西庭各就位,引儀唱鞠躬四拜興平身,宗親文武百官行四拜禮訖。承旨二人進當座前,跪啓放榜,分左右出,各詣放榜官之北西向立,執事者二人對擧文武科榜案隨之,各取榜授放榜官,放榜官跪受,各唱文武科第一名訖。執事者各置榜於案上,文武科新恩及率榜人行四拜禮訖。承旨二人分左右出,詣正郞之北西向立,執事者各二人對擧文武科紅牌案隨之,承旨二人各持紅牌函授正郞,文武科新恩跪,正郞各以紅牌分賜,仍爲頒花宣醞訖。文科甲科人各賜蓋,引儀唱鞠躬四拜興平身,文武科新恩及率榜人行四拜禮訖。上命書傳敎曰,新及第金炳學賜樂,代致詞官進當座前,跪讀致詞訖。宗親文武百官行四拜禮。秉夔曰,文武科新恩使之出送乎?上可之。通禮跪啓禮畢,上降座釋圭,承旨跪受圭,通禮跪請乘輿,上乘輿出仁政門,由肅章門至協陽門。鎭五請出標信解嚴。上入宣化門還內,諸臣以次退出。
癸丑三月二十八日申時,上御熙政堂。回還三使臣入侍時,右副承旨兪致崇,記事官鄭東奎·徐相至·李容殷,進賀謝恩兼冬至正使徐有薰,副使李寅臯,書狀官宋謙洙以次進伏訖。上曰,史官分左右。仍命三使臣進前,有薰等進前,上曰,遠路無事往返乎?有薰曰,王靈攸曁,一行無事往返矣。上曰,彼境聞有兵亂,以聞見事件觀之,果非虛語,皇上之憂慮必多矣。有薰曰,彼中言語不通,物情亦殊,事實固未詳知,而得見京報,則湖·廣諸賊,不過揭竿之徒,而初陷武昌矣。官軍旋卽討復,巢穴已破,今方奔潰云,似不足爲憂矣。臣等入去之時,遼東兵四五千,方向關內,故問其所去,則答以防戍之役云,此則臣等之目見也。大抵彼邊人心晏然,若不知有亂,且地方旣廣,土寇之類,無歲無之,此賊似不必過慮也。上曰,武昌旣復,可知賊徒之不甚鴟張矣。寅臯曰,書狀所錄京報,一統睿覽,其槪有可領會,而彼中荐歉之餘,又有兵革,不無民窮財竭之歎。然外國陪臣,聞見不詳,雖或逢見朝士,嫌疑所拘,有難質問矣。謙洙曰,京報乙覽,有可揣度,而彼邊動靜,不但問之有礙,設或問之,上下風俗,初不向外國人說其裏許,故果難詳知。黑龍·吉林之徵兵,或曰防戍之行,或曰黃河連潰,赴役防築,此亦未詳矣。且年歉兵起,人心或有繹騷,皇上憂慮,勢固然矣。而臣等聞山西人言,則不知江南有難,以此觀之,可知其亂之不大矣。上曰,然則初無根柢,似是烏合之類也。寅臯曰,然矣。果是鼠竊狗偸之徒也。上曰,彼中年形,何如?有薰曰,關內則雖云稍勝,關外則似不免歉凶。故路見流民往往成群,以爲就食關內云矣。上曰,入我境,春秋麥農,何如?有薰曰,或聞列邑守宰,或聞老農之言,皆云無前豐徵,而臣等所見亦如是,海西以上尤勝矣。日候始終如此,則可占大有矣。寅臯曰,關西麥農,亦不上下,而昨年歉荒,則道臣苦心賑濟,守宰亦多竭力,惠政周洽,捐瘠旣少,西民賴活,道臣之力也。謙洙曰,昨年歉荒,今又不登,關西將至盡劉,今年之豐,天理似然矣。上曰,京城多有流乞云矣。有薰曰,此是兩西之流離者,而洛下都會之地,素多此類也。謙洙曰,民情少有依賴者,雖値歉荒,不遽遷動,若此之類,初無恒業,雖豐登之歲,亦或有之矣。上曰,此則然矣,而流丐轉多則不無後慮。有薰曰,無恒産者無恒心,流丐若多則有陷於匪類者,至此則果有可憂矣。上曰,今番之行,皇上亦屢次召見乎?有薰曰,四次召見,至於親酌賜酒矣。又曰,彼國政令施爲,槪在所錄京報,俗尙雖異,規模略同,爲朝臣之乞郡歸養,凡屬治制,與我國大同少異。燕閒之暇,漸次睿覽,則亦有可戒可師者矣。謙洙曰,臣屢年登筵,自燕行之後,聖學之緝熙光明,惟日仰祝,而今伏聞思傳已畢,葩經又始,葩經有感發善心,懲創逸志之書也。前受音中果有所得於聖衷者乎?上曰,讀書之法,善必效之,惡必懲之,最爲要訣矣。謙洙曰,然矣。此是第一學問之道,臣不勝欽仰矣。上曰,史官就座。仍命三使臣先退,又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,新恩謝恩當親受矣,該房知悉。
傳曰,發遣吏郞,諸執事淸齋與否,摘奸以來。
承文院啓曰,卽見盛京禮部咨文出來者以爲,泰安安興鎭漂到大國人等領去齎咨官金性翼例賞銀兩,咨行戶部,以便頒發云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
兵曹啓曰,宣傳官申命淳·李信泳,景福宮衛將,金光鉉·石中完,慶熙宮衛將尹有謙·劉文漢俱以病難供職,呈狀乞遞,竝改差,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
癸丑三月二十九日辰時,上御熙政堂。日講入侍時,日講官尹致秀,參贊官李維謙,侍讀官趙在應記事官鄭東奎·徐相至·李容殷,各持詩傳第一卷,以次進伏訖。上曰,史官分左右。上誦前受音一遍訖。仍開卷,致秀讀自殷其雷,止小星二章。仍釋義訖。
癸丑三月二十九日巳時,上御熙政堂。新恩謝恩親受入侍時,左承旨韓兢人,記事官李崙夏·鄭東奎·徐相至,待敎李容殷,以次進伏訖。上曰,史官分左右。引儀引文武科新恩入就位,兢人進前奏曰,新恩率榜人使之一體行禮乎?上可之。兢人曰,入侍人中有率榜人,使之下殿,一體行禮乎?上可之。引儀唱鞠躬四拜興平身,文武科新恩及率榜人皆行四拜禮訖。兢人曰,新恩等使之宣醞乎?上可之。仍行宣醞訖。引儀唱鞠躬四拜興平身,文武科新恩及率榜人行四拜禮,兢人曰,新恩以次陞殿奏職姓名,而武科只使甲科陞殿乎?上可之。文科甲科以下及武科甲科人等以次進前奏職姓名訖。退立階下,兢人曰,文武科新恩使之出送乎?上可之。仍命史官就座。又命退,諸臣以次退出。
上在昌德宮。停常參·經筵。
藥房提調李鶴秀,左承旨韓兢人啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
備忘記,晉州營將李基祖下直,長弓一張,長箭一部,片箭一部,筒兒一箇賜給。
內醫院啓曰,副提調趙秉夔,今日問安,不爲仕進,卽爲牌招,何如?傳曰,允。
政院啓曰,右承旨兪鎭五,左副承旨李維謙,今日不爲仕進,竝卽牌招,何如?傳曰,允。
以右承旨兪鎭五牌不進罷職傳旨,傳曰,只推。
傳曰,禮房承旨,馳詣宗廟·景暮宮,奉審摘奸以來。
傳曰,明日出宮門路,以協陽門爲之。
傳曰,通津府使姜彝五,長淵縣監朴承儒相換。
傳曰,發遣吏郞,諸執事淸齋與否,摘奸以來。
上號都監啓曰,儀軌今已修正,奎章閣所上件,繕寫粧䌙以入,而春秋館·禮曹件,移送留上,太白山·五臺山·赤裳山城三處史庫入送藝文館,待後曝曬,一體送上,何如?傳曰,允。
鑄錢所啓曰,鑄錢換,舊例於各司各營遺在錢中取用,而見今遺在,到處罄竭,更無着手之道矣。在前如此之時,新錢啓稟行用,多有已例,今亦依例,已鑄之戶字下宇字新錢,自今行用,更以戶字下宙字立號,以爲繼鑄,何如?傳曰,允。
刑曹啓曰,荏子島島配罪人李恒允,江原道歙谷縣移定配所,卽爲押送事,分付該道道臣之意,敢啓。傳曰,知道。
癸丑三月三十日,上御熙政堂。日講入侍時,判府事李憲球,同知事李源命,參贊官嚴錫鼎,檢討官崔遇亨,假注書李錫宙,記事官徐相至·李容殷,各持詩傳第一卷,以次進伏訖。上曰,史官分左右。上誦前受音一遍訖。仍開卷,源命讀自江有汜,止騶虞二章。仍釋義訖。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,今日親傳香,承旨當爲備員,行都承旨趙秉夔,所當牌招,而拘於廳規,不得請牌,何以爲之,而同副承旨兪致崇,卽爲牌招,何如?傳曰,允。牌招。
又啓曰,明日常參·經筵,取稟。傳曰,停。
傳曰,禮房承旨,馳詣宗廟,奉審摘奸以來。
以同副承旨兪致崇牌不進罷職傳旨,傳曰,只推。
以黃海監司金鍏狀啓,豐川府使李南瑞身病罷黜事,傳曰,令該曹口傳擇差,催促下送。
以江原監司洪祐順狀啓,旌善郡人命渰死事,傳曰,人命之渰死,若是夥多,極爲驚慘。元恤典外,別加顧助,未拯屍身,期於拯得之意,廟堂措辭關飭。
戶曹啓曰,淑儀房供上及閣氏以下宣飯所用各司元貢不足物種,參考前例,分道磨鍊,別單書入,而自今年二月二十三日爲始,給價之意,分付宣惠廳,何如?傳曰,允。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
弘文館啓曰,修撰崔遇亨差祭進,下番闕直,事甚未安。修撰柳來駿,副修撰金炳㴤·洪奭鍾,竝卽牌招,推移入直,何如?傳曰,允。
以修撰柳來駿,副修撰金炳㴤·洪奭鍾牌不進罷職傳旨,傳曰,只推。
兵曹啓曰,去春等能麽兒考講時,訓鍊院主簿姜民鎬,武臣兼宣傳官朴光鎭,二次不通,武臣兼宣傳官兪相豊,守門將曺錫瓚,一次不通,竝依定式從重推考,何如?傳曰,允。
御營廳啓曰,本廳別將韓仁植,身病甚重,勢難察任,改差,何如?傳曰,允。
癸丑四月初一日辰時,上詣仁政殿月臺。宗廟夏享大祭香祝親傳入侍時,行左承旨韓兢人,右承旨兪鎭五,左副承旨李維謙,右副承旨嚴錫鼎,假注書李錫宙,記事官金完植·李容殷,檢校直閣申錫禧,檢校待敎李秉文·金炳國,待敎李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調李鶴秀,行左承旨韓兢人,進前問候訖。仍出協陽門,由肅章門,入仁政門至月臺,通禮跪啓請降輿,上降輿,通禮導上入就版位南向立,引儀引獻官益平君,進詣版位之左,通禮跪請跪,上跪,香室官員奉香祝,跪授兢人,兢人東向跪受以進,上受之以授,跪受興,上興,通禮導上降階,就祗送位西向立,奉香祝,由正路出,上鞠躬祗送訖。兢人進前奏曰,注書李崙夏·鄭東奎,仕日已滿十五朔之限,仕滿狀依例成送吏曹,何如?上曰,依爲之。出擧條,上入幕次,少頃,通禮跪啓請出次,上出次,乘輿出仁政門,由肅章門入協陽門。鎭五請出標信解嚴。上由宣化門還內,諸臣以次退出。
癸丑四月初一日巳時,上御熙政堂。日講入侍時,日講官趙斗淳,參贊官李維謙,侍讀官權應夔,假注書李錫宙,記事官金完植·李容殷,各持詩傳第二卷,以次進伏訖。上曰,史官分左右。上誦前受音一遍訖。仍開卷,斗淳讀自汎彼栢舟,止綠衣四章。仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,在外與呈告經筵許遞,政官牌招開政,如有違牌,勿爲呼望。
傳曰,左副承旨·右副承旨外,竝許遞,今日政差出。
傳曰,在外摠管許遞,今日政差出。
吏曹口傳政事,以白胤洙爲豐川府使。通津府使姜彝五,長淵縣監朴承儒相換事,承傳。
以興寅君最應掃墳呈辭,傳曰,給由馬·澆奠床備給。
弘文館啓曰,下番闕直,事甚未安。修撰柳來駿,副修撰金炳㴤·洪奭鍾,旣有只推之命,與修撰崔遇亨,竝卽牌招,推移入直,何如?傳曰,允。
以修撰柳來駿·崔遇亨,副修撰金炳㴤·洪奭鍾牌不進罷職傳旨,傳曰,只推。
敦寧府啓曰,純宗大王追上尊號,大王大妃殿加上尊號,今已紀載於御牒及譜冊,故畢役之意,敢啓。傳曰,知道。
兵曹啓曰,五衛將趙羲謙·申光德·金載鏞·李運會,守門將池命隣,俱以病難供職,呈狀乞遞,竝改差,何如?傳曰,允。
又啓曰,文臣兼宣傳官李承九,以其病難供職,呈狀乞遞,改差,何如?傳曰,允。
有政。吏批,判書金箕晩,參議金永爵進。以趙台淳·韓啓源·金炳溎爲承旨,洪祐命爲應敎,李徹宰爲注書,尹致謙·李圭祊爲知經筵,尹敎成爲同經筵,政事冊無。
兵批,判書金學性進。以李寅臯爲同知,閔致文·李裕元爲副摠管,李南軾·沈永奎爲宣傳官,李敏吾·沈安泰·金順根·金應泰爲五衛將,鄭修赫·安在鉉爲景福將,元厚植·趙東元爲慶熙將,申錫求·南宮溶·金載淳爲武兼,李邦憲爲守門將,任興模爲平安監營中軍,許采爲北虞候,成郁奎爲阿耳僉使,金弘翊爲龍津萬戶。判府事加設單姜時永,壬海別將單公榮瑨,判府事徐有薰減下,德積僉使安順吉加一年事,承傳。
政院啓曰,新除授同副承旨金炳溎,卽爲牌招,何如?傳曰,允。
癸丑四月初二日辰時,上御熙政堂。日講入侍時,日講官李景在,參贊官嚴錫鼎,侍讀官權應夔,假注書沈東臣,記事官徐相至·李容殷,各持詩傳第二卷,以次進伏訖。上曰,史官分左右。上誦前受音一遍訖。仍開卷,景在讀自燕燕于飛,止日月四章,仍釋義訖。上曰,文義奏之。景在曰,此二篇皆莊姜之作,燕燕則送戴嬀詩也,日月則見棄於莊公之詩也。宜其有怨恨之心,而辭氣忠厚惻怛,其曰先君之思,以勖寡人,則雖在莊公旣沒之後,而相勉之辭猶如此,其曰胡能有定,寧不我顧,則雖在莊公旣沒之後,而望之之亦若此,可謂能善處人倫之變,而不失性情之正也。夫莊姜之賢如此,莊公失夫婦之道,亂嫡妾之分,終至於以寵奪正,禍延宗社,此詩所以錄於變風之首,而垂戒於後世也。觀於二南之首,與變風之首,則亦可見治亂之本也,伏願體念焉。上曰,先君之思,以勖寡人,戴嬀之賢,亦可知也。景在曰,戴嬀旣有塞淵溫惠之德,又能以先君之思,勉莊姜以不忘,則其平日相勸以善者多矣,故其歸也。莊姜亦愛之如此者,無非性情之正也。上曰,此詩之作,奚取於燕,而重言之者,亦何義也?景在曰,此是攬物起興,而匪有取譬於燕而重言之也。上曰,日月篇,宜有怨恨之心矣。應夔曰,以碩人章觀之,則莊公之於莊姜,初未嘗不好合友樂,而一自溺於嬖倖,移其本性,狂蕩暴疾,馴致身後宗社之禍,可勝嘆也。閨門之內,琴瑟不調,則嫡媵之間,等級不嚴,政亂國危,必至於勢。故詩之二南,爲人倫之始,王道之本也。州吁之暴,皆莊姜之所啓,而猶以先君之思,惓惓相勖於大歸之日,毫無忿懟,辭氣惻怛,不失溫厚之性,詩之不怨者,此可見矣。錫鼎曰,帝王與凡民,本性之善,固無異同。孟子云,性善者此也,而但不能率循,駸駸然溺於嬖倖,以至亂倫,則家道無以正矣,國本無以定矣。故王化之本,在於夫婦之造端,易首乾坤,書稱釐降,詩弁關雎者,蓋以此也。今莊公失其性,而至於狂惑,終不悔悟,以寵廢正,以孽奪宗,卒賂國家無窮之禍,可勝嘆哉?上曰,非但帝王家爲然,嫡孽分明,然後家道可得以正也,可不戒乎?仍掩卷,命史官就座。又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,卽者檢閱徐相至,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者掌令尹載善,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端徑行有異,從重推考,何如?傳曰,允。
以慶尙監司洪說謨狀啓,固城縣人命渰死事,傳曰,聞甚矜慘,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭關飭。
奎章閣啓曰,檢書官番次苟艱,前檢書官金商贊,兼檢書官差下,令該曹口傳付軍職,使之冠帶常仕,何如?傳曰,允。
弘文館啓曰,新除授應敎洪祐命,時在忠淸道鎭川地,經筵入番事緊,請斯速乘馹上來事,下諭。答曰,許遞。
又啓曰,下番闕直,事甚未安。副修撰金炳㴤呈辭,修撰柳來駿·崔遇亨,副修撰洪奭鍾,旣有只推之命,竝卽牌招,推移入直,何如?傳曰,允。
以修撰柳來駿·崔遇亨,副修撰洪奭鍾牌不進罷職傳旨,傳曰,只推。
吏曹啓目粘連,觀此承政院注書李徹宰上疏,則以爲臣與同副承旨金炳㴤,有四寸娚妹應避之嫌,所帶職名,揆以格例,在所當遞,伏乞特許遞改,以存公格亦爲白有臥乎所,相避之法,在下當遞,承政院注書李徹宰,依法典改差,何如?啓依允。
江原監司吳取善疏曰,伏以,臣姿質庸愚,知識淺短,樗櫟之散,不可以任棟樑,斗筲之小,不可以容釜鍾,而通籍二十七年之間,前後兜攬,罔非踰濫,內外歷試,無一裨補,臣每自循省,惶汗浹背。千萬不自意,又伏奉除旨,以臣爲江原道觀察使者,臣聞命惝怳,歷時日而愈不知措躬之所也。噫,藩臬之任,古之岳牧是已,承流宣化,所繫綦重,苟非威望足以彈壓列郡,才猷足以幹濟衆務,莫宜中其選,臣顧其人乎哉?況玆關東一區,爲國重鎭,形勢則據京師之上流,襟喉則接北關之孔道,而海濱斥鹵,民多失業,峽裏蕭條,歲屢告饑,昔之淳古,今爲澆漓,昔之安堵,今皆仳離,以至賦徭繁重,蠹害多端,倉庫枵罄,斂散無節,亦可謂東南之民力竭矣。雖使望實茂著者居之,猶難苴補罅漏,重理局面,而今忽畀之於如臣之空疎一書生,是可曰爲官擇人,而亦恐有欠於熙朝綜核之政也。臣家貧親老,情急反哺,奉檄之喜,全省之養,實是人子之至願也。且數月之內,臣父蒙恩陞資,臣又承命按藩,感激圖報之誠,有倍餘人,而量其才則百無可取,顧其職則萬不近似,比之擔負,其輕其重,惟擔之者,自知之耳。今若不揣僬僥之力,只戀牙纛之榮,坐致一路之狼狽,重貽九重之憂慮,則誤民事負國恩之罪,臣雖萬被誅罰,尙何追及也?參倚前衡,承膺無路,玆敢披瀝衷懇,仰瀆崇嚴。伏乞聖明,俯賜鑑諒,亟命收還新授職名,以重藩寄,以安私心焉云云。答曰,省疏具悉。卿其勿辭,往欽哉。
檢閱徐相至疏曰云云。答曰,省疏具悉。爾其勿辭救護。
注書李徹宰疏曰云云。答曰,省疏具悉。疏辭下該曹稟處。
掌令尹載善疏曰云云。答曰,省疏具悉。爾其勿辭往護。
癸丑四月初三日辰時,上御熙政堂。日講入侍時,日講官金學性,參贊官金炳溎,侍讀官權應夔,假注書沈東臣,記注官金德興,記事官李容殷,各持詩傳第二卷,以次進伏訖。上曰,史官分左右。上誦前受音一遍訖。仍開卷,學性讀自終風且暴,止擊鼓五章,仍釋義訖。上曰,州吁之篡立,幾年于此?學性曰,似必多年矣。上曰,終風且霾,惠然肯來,何義也?學性曰,莊公狂暴,比之於終風,或有順心而來顧之謂也。今此自止,別無文義,而莊公,心志狂暴,變改無常,莫往莫來之中,又或有惠然肯來之時,比如終風之旣曀,莊姜不敢斥言,而心獨傷悼賦此詩,下章則州吁旣土國矣。又城漕矣,而用兵於陳·宋,衆役竝興,疲民之力,至此之甚,竟至有敗亡之境。孔夫子之編入此等詩,卽垂戒後世之聖意也。上曰,凡爲國之道,固不可頻興土木,以疲民力也。今州吁,外而興兵擾民,內而土國城漕,衛人之怨,固其宜矣。學性曰,聖敎至當矣。應夔曰,上章與綠衣·日月,大旨相似,而擊鼓則衛人從軍之詩也。州吁之惡,上通于天,政所謂夫也不良,國人知之,烏可免隣國問罪之師乎?況兵凶器,戰危事也?興師動衆,暴露原野,鋒鏑在前,死亡在後,從其軍者,雖被驅迫,豈肯樂爲其用,甘心死敵乎?乃所以失伍離次,逍遙翺翔,徒有懷家之戀,全無北首之心,宜其終底敗亡,而石碏擧義,亦循國人之共忿矣。上曰,戴嬀之大歸,卽州吁之逐也,顧其情思,寧不悲哉?學性曰,然矣。炳㴤曰,今日文義,講官及儒臣,備陳無餘,臣無容更事敷衍仰達者矣。上曰,顧笑而心悼,何義也?炳㴤曰,有時顧笑,出於戲慢之意,故莊姜之心,不得不悼傷也。應夔曰,夫婦之間,自有伉儷相敬之禮,而謔浪笑敖者,淫褻無禮之貌也。莊姜所以撫躬悼恨,而莊公暴慢無常,益可見矣。上曰,賢如莊姜,而其在夫婦相敬之道,豈可以無禮待之乎?上掩卷,仍命史官就座。又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,右副承旨嚴錫鼎,今日不爲仕進,卽爲牌招,何如?傳曰,允。
義禁府啓目,薪智島萬戶朴南壽亦,原情云云。問目內辭緣,泛稱遲晩,刑推得情,何如?啓,除刑推議處爲良如敎。
又啓目粘連,向前朴南壽亦,配囚防守,法意莫嚴,鞫獄干連,事體尤別,致此逃躱,後弊所關,不可例勘,以此照律,何如?啓依允。
癸丑四月初四日辰時,上御熙政堂。日講入侍時,日講官趙斗淳,參贊官韓啓源,侍講官權應夔,假注書沈東臣,記注官金德興,記事官李容殷,各持詩傳第二卷,以次進伏訖。上曰,史官分左右。上誦前受音一遍訖。仍開卷,斗淳讀自凱風自南,止匏有苦葉四章,仍釋義訖。上曰,文義奏之。斗淳曰,詩經序註,卽朱夫子之所勘定也。大旨以勸懲爲主,而以衛風之淫哇,亦有七子之賢,斯其可觀者也。上曰,刺之爲言,譏之云乎?斗淳曰,刺是刺斥之刺,而譏之不足,而刺斥之謂也。上曰,七子謂母氏聖善,而自謂我無令人,其自責也深矣。斗淳曰,程子曰天下無不是底父母,此乃贊大舜之言也,此詩之意亦類是,以七子之賢,自責不善,而不敢非其母矣。應夔曰,昨冬孟子進講時,有曰凱風親之過小,小弁親之過大,凱風卽此詩也,仰想記有聖衷矣。上曰,然矣。上讀新受音十遍訖曰,文義以次奏之,斗淳曰,凱風章旨義,俄已略陳,而士風國政,無一可觀者。莫此詩若,雖有七子之母,猶不能安其室,而其子無怨尤底意,其事則雖亂世之事,其人則能盡子道之人也,至若雄雉章,卽婦懷其夫之詩也。其夫從役于外,久未還歸,宜有悲怨之言,而慮其遠行之犯患,必勉戒之曰,不忮害不貪求,何爲不善也?以婦人女子,能念及於此,而若忘其別離之勞苦,只願其善處而得全,此篇未知何婦人所作,而雖道學君子人之言,亦無以過此。大抵不忮不求何用不臧八字,卽聖學之要訣。伏願惓惓服膺,而常加體念,則其功效之浩大,有不可勝言矣。又奏曰,夫濟盈則必濡其軌,而今濟盈而不濡軌者,言其反於常理,以比男女之不度禮義也。上曰,匏熟則無葉,今曰匏有苦葉,何義也?斗淳曰,匏尙有葉,則亦未可用也,此亦取比於男女之不自量度也。應夔曰,匏有甘匏,亦有苦匏,苦匏則不可食,而只可佩而渡水也。招招舟子,人涉卬否者,常人之情,易狃於從俗,尤而效之者多,而此則能以禮節自守,諷刺流俗,先王風敎,尙有所不泯矣。上曰,飛曰雄雌,走曰牝牡,而今雉求其牡者,何也?應夔曰,此言淫風流行,男女非其耦而相求也。斗淳曰,此亦比其反常而犯禮也。上掩卷,仍命史官就座。又命退,諸臣以次退出。
上在昌德宮。停常參·經筵。
藥房都提調金左根,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。大王大妃殿進御歸茸君子湯,自今日停止事,榻前下敎。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,明日常參·經筵,取稟。傳曰,停。
傳曰,明日日講,待下敎。
傳曰,在外法司堂上許遞,政官牌招,開政差出。
傳曰,大臣·備局堂上引見。
備邊司啓曰,卽見黃海監司金鍏狀啓,則以爲,本營支放穀停蕩滌給代,以加分耗請得取用,便成年例,道內會付應留中,各穀一萬四千石,特許加分事,請令廟堂稟旨分付矣。支放固當給代,加分旣成年例,依狀請施行,何如?傳曰,允。
又啓曰,本司武郞廳李基澧,旣在直中,擧措駭悖,不可以事出微細,有所曲恕,汰去,何如?傳曰,允。
內醫院啓曰,嶺南三月令封進靑大竹,過限已至多日,揆以事體,極爲駭然。不能檢飭之該道臣推考,使之嚴飭於封進各邑,無復如前,如是申飭之後,復有此等之弊,則當該封進守令,拿問勘處,何如?傳曰,允。
兵曹啓曰,去三月二十日慶科庭試武科殿試時,直赴殿試奉承傳別騎衛趙顯基等一百七十人內,一百五十三人,應試參榜,所授帖文,竝依例收聚爻周,別武士高鶴聲·韓達敬·裴敬度,馬兵吳觀鴻·禹枝孫·金完福·李鍾允,勸武軍官柳箕東,別隊馬兵張益秀,哨軍金應奎·任彰雲·金文性,牢子任漢善,親騎衛金寬禧·朴尙源·林時雨,待變軍官文基璜等十七人遭故,竝依法典陳試,直赴會試奉承傳馬兵郭允性等一百六人內,一百人應試,所授帖文,竝依例收聚爻周,馬兵曺錫年,付料軍官張德潤等二人遭故,勸武軍官李鼎烈,武士趙羲倫等二人,遭朞服未過葬,竝依法典陳試,騎士鄭光奭作故,依例勿施,所授帖文,收來爻周,武士李虎圭,無緣不赴,其委折,關問漢城府後稟處,何如?傳曰,允。
禁衛營啓曰,本營各樣軍器,年久破傷,不可抛置,故就其最緊急者新造,今已畢役矣。玆以別單書入,而監董別將前水使李倫敍,把摠前郡守鄭濟成,前縣監李膺漢,哨官李東根,別看役敎鍊官資憲金孝鎭,司果申錫龍,監董敎鍊官嘉善朴壽良,嘉善丁喜鎭,司果李恒愼,牌將司果金錫麟·盧仁赫·林鳳圭·張弘植·徐聖祿·金善基,屢朔殫誠,效勞甚多,其在激勸之道,宜有論賞之擧,而係是恩典,不敢擅便,令該曹考例稟處,何如?傳曰,允。
吏曹啓曰,司僕寺正洪仁秀,成均典籍李承九,俱以身病,呈狀乞遞,竝改差,何如?傳曰,允。
又啓曰,繕工監假監役金箕錫,以其身病,呈狀乞遞,改差,何如?傳曰,允。
有政。吏批,判書金箕晩進,參判金在田,參議金永爵牌招不進。以徐翼輔爲應敎,成載球爲副修撰,李裕元爲左尹,黃鍾圭爲假監役,注書單金完植,贈吏參李得英贈吏判例兼,贈吏議李時采贈吏參例兼,已上前判義禁李敦榮本生祖考曾祖考移贈事,承傳。左尹單徐憲淳,右尹單李裕元,政事冊無。
兵批,以趙昌濂爲甕津別將,同知單安在鉉。
癸丑四月初五日辰時,上御熙政堂。藥房入診,大臣·備局堂上引見,同爲入侍時,都提調金左根,提調李鶴秀,副提調趙台淳,假注書李錫宙,記事官金完植·李容殷,待敎李容殷,都承旨趙台淳,假注書李錫宙,事變假注書朴尙燁,記事官金完植·李容殷,領議政金左根,戶曹判書趙斗淳,兵曹判書金學性,大護軍李景在,摠戎使白殷鎭,護軍李圭祊,御營大將李熙絅,副校理權應夔,以次進伏。醫官鄭有曾·金永勳·李在瑗·金濟慶,進伏楹外訖。上曰,史官分左右。左根進前問候,各殿問候訖,左根曰,醫官待令,使之入診乎?上可之。有曾等以次診候,退伏楹外,左根顧謂有曾等曰,脈候詳爲奏達。有曾等起伏奏曰,脈候左右三部調均矣。上命醫官先退,仍命次對爲之,左根曰,陵·園·墓所修改等節,材瓦則戶曹,匠募則地方官,自是莫敬莫謹之事,而以臣挽近所聞,丁字閣以下各處所之頹圮傾側,東八陵以外,在在皆然,而不敢爲及時動役者,專由於畿輔營邑事力之不逮,徒使材瓦之輸置中路者,不免閪失腐傷之歸,其爲驚悚,寧欲無言?在昔正廟丙辰,儲置米之劃給畿營也,陵寢役事所費,首列其中。臣意則就儲置中限一千石,移付戶曹,以爲取次用工之圖,而處所浩大,如難一時竝擧,則先從最急處爲之,限數年一切繕葺,匠募等凡係浮費,勿責該邑,則不害爲彼此方便,以此意分付畿營及戶·惠廳,何如?上曰,以陵·園·墓所丁字閣以下,每云修改,而未聞告功,常以此弊爲歎,今此所奏切當,依此施行,可也。出擧條左根曰,前畿伯,狀請摠戎廳城餉錢分及斛子事矣。城餉之穀捧錢分,誠爲厲民之痼瘼,變通之論,厥惟久矣,而每緣該廳事勢而見格矣。今其狀本中屯納移付一款,亦有行不得者,更爲甘問該廳,期有以稍紓民力之道,稟奏施行,至於斛子事,不可不及今釐正,今本司有司堂上,招致該廳及畿營該掌,較正於戶曹鍮斛,以爲永遵之地,何如?上曰,依爲之。出擧條左根曰,以前咸鏡監司尹定鉉所奏各鎭逋穀蕩減,雙靑·黃土岐兩堡革罷,北關守令官需穀以錢代捧事,有令廟堂稟處之命矣。年前三水·甲山積欠特蕩之後,又有此逋,邑鎭雖殊,法意之蕩然,愈往寒心,固不當隨聞隨施,徒致恩蠲之歎,而第其各鎭堡凋敗虛曠之實,誠如道臣所奏。況施之於稍有分數之兩邑者,靳之於無可奈何之諸鎭,不無向隅之歎。三水·甲山所管十一鎭堡虛留還一萬一百二十三石中,五千石,特爲蠲蕩,以爲收募殘民,稍成鎭樣之道,五千石耗條給代,令新道臣,從長區處登聞,黃土岐·雙靑權管,宜革之論,厥惟久矣。特以本道召募,無他變通之窠也。故因循至今者,而與其徒存虛名,毋寧早行變通,兩權管,永永革罷,使如干殘戶,得免誅求,安意耕墾,而武士激勸之資,不可因此而廢,却就道內閑散邊將中,量宜移補,而事係官方及邊防,下詢登筵兵判及將臣處之,北關官需之以穀不以錢,卽莫嚴之古法也。設有難言之弊,今不可遽然施行,且年前別庫捧留之定式,至纖密矣。爲守令者,苟有一分嚴畏之心,宜不敢復踵謬習,況按察之地,獨無以糾檢警飭於此等易行之事耶?殿最之以此,黜陟懲責之以此,則自當有令行禁止之道,以此意措辭行會,何如?上曰,兵判·將臣之意,何如?學性曰,黃土歧·雙靑革罷之論,厥惟久矣。此兩鎭,今若革罷,以道內他鎭,移補其代,則其在收募殘民,激勸武士之政,庶爲兩便矣。兩鎭移補之處,筵退後謹當爛商變通,而道內若無可合他鎭,極爲難處矣。殷鎭曰,大臣所奏,出於爲民變通之意,臣亦無他見矣。熙絅曰,今此兩鎭釐革之論久矣。大臣所奏,允合爲民通變之政,臣無容更達矣。上曰,依爲之。兩鎭事,兵曹·將臣之意如此,依施,可也。出擧條,左根曰,挽近經費,則太無限節,積儲則遂至空竭,中外皆然,救藥無術。臣於前歲,以節財用三字,猥陳愚昧之見者,誠以財不天降地涌,節之則可繼,濫之則無限,苟可以息吾民之肩,而紓吾民之力,則雖上供,亦可減也,況循常按故,左穿右穴者,安得不從頭理會,思所以制謹之道乎?在昔先朝,因慈敎,各樣冗費中有量減權減者,未知十數年之間,能一一遵守,不至毁繣,而臣意則更令籌司有司諸堂,來會本司,將各衙門一年出納之數,通同計會,如有依前濫雜者及可以權行停減,待稍裕復舊者,一一錄出,就議于時·原任大臣後,以爲筵稟施行,恐似爲苟且挨過之方。因此而又有仰達者,顧今各衙門,果皆蕩乏,而如干殘儲,又不無消耗欠縮之弊,此則都是吏胥輩所奸弄,初非朝家取用而然者也。有錢穀衙門,令各其堂上,另行反閱,以爲摘發充補,按法懲治之地恐好,以此意分付,何如?上曰,依爲之。出擧條,左根曰,兵批元仕司果之積滯,實屬可悶矣。四營挾輦槍劍外,把摠自辟窠及左右捕廳兼從事,竝以實職施行,就三廳參上中,曾經三四品者,次次遷轉,其代則元仕司果及雜歧司果,從序次區處,俾爲疏鬱之地恐好,而事係官方,兵判旣登筵,下詢處之,何如?上曰,兵判之意,何如?學性曰,虛司果積滯,誠甚悶然。大臣所奏,實合於疏鬱振淹之政,臣亦無異議矣。上曰,依爲之。出擧條左根曰,都下班族之私門捧債及豪奪民産之習,聽聞極其狼藉,令刑·漢兩司,左右捕廳,各別詗捕,按法懲治,使無告小民,得以安堵。因此又有仰達者,各司郞官勒貸貢人及員役之弊,殆無限節,看行應行之事者,事之駭惋,孰甚於此?姑以忠厚之義,雖不指摘誰某,而貢人員役輩難支之狀,日甚一日,如是提飭之後,如有不悛而冒犯者,則毋論數爻多少,直施竄配之典,以此意知委各衙門,何如?上曰,班族之行惡,郞官之勒貸,駭然莫甚。此若不禁,民何以聊生乎?令備邊司,隨聞草記,依律竄配,可也。出擧條左根曰,掩骸卽王政之所不可弛者也。近日京外流丐之類,多至病死於街路,見聞極其慘矜,特依純廟癸巳已施之例,令各該營,就其字內,另加申飭,卽爲埋瘞,而此不可以一番而止,仍令京兆,逐日摘奸後,形止枚報籌司,以爲憑考勤慢之地,何如?上曰,依爲之。出擧條左根曰,見今講筵日開,普幸緝熙之功,而講官多有在外者,不過以數三人,輪回出入,非但事體之苟艱而已。令政院申飭,使之斯速上來,凡由單一切勿許捧納,雖徑行疏,一例勿施之意分付,何如?上曰,依爲之。出擧條左根曰,上護軍李敦榮,今將貤贈其三代,而所後兩代,前已蒙贈矣。移施本生,多有近例,故敢此仰達矣。上曰,依爲之。出擧條左根曰,臣纔以日講官在外事,有所仰達,而雖以備堂言之,今日進參,極其零星,殆不成樣,實病實故外,竝捧現告從重推考,何如?上曰,依爲之。出擧條左根曰,在外法司堂上許遞,政官牌招開政差出,何如?上曰,依爲之。出擧條上命大臣就座,台淳曰,諸宰奏事,斗淳曰,別無所奏矣。台淳曰,玉堂所懷奏之,應夔曰,臣於近日,屢登筵席,竊覸睿志奮發,聖工匪懈,思傳之溫繹甫訖。葩經之繼講伊始,體行所推,治化所及,將見麟雎之美,鳶魚之象,比隆西周之盛時,臣固欽誦,而第伏念詩之爲書,究正變之汚隆,審俗尙之美惡,要其歸趣,一出勸懲。故孔子曰詩三百,一言以蔽之,曰思無邪,又曰誦詩三百,授之以政,修齊治平之道,本末該備。咨嗟詠歎之間,衮鉞森嚴,其感物形言,亦詩中之史也。法講之用經書,召對之以史記,卽我朝經筵故事,而近日召對,許久停輟,日講之外,頻賜召接,是臣區區之望。上曰,所奏甚好,當留念矣。出擧條上曰,史官就座。仍命大臣先退,又命退,諸臣以次退出。
癸丑四月初五日巳時,上御熙政堂。日講入侍時,判府事朴晦壽,同知事尹敎成,參贊官李維謙,檢討官柳來駿,假注書沈東臣,記事官金完植·李容殷,各持詩傳第二卷,以次進伏訖。上曰,史官分左右。上誦前受音一遍訖,仍開卷,敎成讀自習習谷風,止谷風六章,仍釋義訖。上曰,文義以次奏之。敎成曰,二南之後,邶風爲變風之首,而詩人忠厚之意,藹然於辭表。故谷風之詩,不過婦人自敍之詞,而特以德音莫違勸勉者,冀其美德之有終,好音之無違,欲其夫婦相和之義也。然則先王之遺風善政,猶有存焉。雖閭巷匹婦,亦知德音之好,所以警責者也。夫德者,所得乎天,而具於彝性,則人孰不好是懿德,感發善心也哉?伏願德音二字,益加體念焉。來駿曰,小學曰婦有七惡則可去矣,今以谷風詩觀之,非徒無七去之惡,反有治家之勤,睦隣之善,安貧之志,周急之義,而又有哀怨切悲之辭,皆有節行之可取,則宜不列之於淫風之詩,而特以不良之夫也。棄舊而耽新,有傷於人倫,亦關於俗習,故孔子刪詩之際,編之於變風之首者,可以警後之義,亦以別正變之分。上曰,涇以渭濁,湜湜其沚,何義也?維謙曰,涇濁渭淸,而二水相混,則淸濁益分,然其別出之沚,猶有淸流,以比婦人之顔色雖衰,其心則猶有可取者也。晦壽曰,以文勢泛看,涇水非濁,而以渭水之相混,故爲濁者然。此果疑難處,而細究旨義,則以涇水之濁,比之於新婚,以渭水之淸,比之於己身也。上曰,見其沚之湜湜,則可知其水之淸也,容貌雖衰,其德可取之謂也。維謙曰,葑菲之爲菜,根惡而莖美,無以其根之惡而棄其莖葉之美者,言無以顔色之衰而棄其德音之善者也。凡在夫婦之間,無以色衰而棄德,棄其所短,而取其所長,則必無相睽不和之理,通鑑有曰杞梓連抱之木,有數尺之朽,良工不棄焉。人君用人之道亦類是,苟於用人之際,棄短取長而任使之,則斯爲賢聖之君矣,伏願留念焉。晦壽曰,谷風章,婦人爲夫所棄而作也。夫常人之情,怨則易至於怒,怨而不怒,成德君子之事也。不可責之於閭巷匹婦,而今此谷風婦人則不然,自敍其悲怨之情事,辭氣雍容有條理,無一憤怨之意,亦可謂賢婦人也。初章但言夫婦之常道,而不可以色衰而棄之也。二章言自己之見棄,新婚之宴樂而已,則怨者自在其中,而不形於辭色,三章言夫之棄己,正爲顔色之衰,而不顧我德音也。四章備述其勤勞家事,周恤隣里之事,以明己無可去之惡,五章言罔念昔日艱苦之與同,而今反見棄於安樂之後,人情尤不能堪也。至於末章之有洗有潰,夫也之武,怒甚矣而以至迫逐,則以婦之偏性,易有怨言之相加,而結句不過曰不念昔者伊余來曁而已。其辭氣又若是微婉,尤可見怨而不怒之美也。總於六章旨義,大體如此矣。蓋此一詩,比物連類,因事興詞,辭不迫切,忠厚之意,溢於辭表。夫子所謂詩可怨者,良以是也。上曰,匍匐急遽之謂乎?晦壽曰,手足竝行之謂也,此言周急隣里,莫不盡其道也。大抵谷風章旨義,忠厚惻怛,非可以變風言之也。上曰,謂之變風則可也,謂之淫風匪也。晦壽曰,在昔正廟朝,選葺五經百編,而谷風詩,入其選矣。上曰,此雖棄婦所作,而怨而不怒也。維謙曰,此詩賢婦人之詩也,而尋常匹庶之生涯困窮,悉載於此詩,民生之苦樂,於此可見也。來駿曰,谷風不宜載於變風也。維謙曰,谷風者東風也,以和舒之東風爲比者,言陰陽和而雨澤降,萬物各遂其發生之性。故禮記月令篇曰,孟春之月,東風解凍,凡夫婦和而家道成者,亦類是也。今夫婦反目,家道不和,故以谷風爲比曰爲夫婦,當黽勉同心也。上曰,東風則必多陰雨,而今也東風不好,以南風爲好,何也?維謙〈曰〉,東風屬春,而發生萬物,南風屬夏,而長養萬物,如南風之薰兮是也,風各隨時不同,而取其發生也,故必曰東風也。晦壽曰,谷之爲言穀也,或曰穀風也。上更讀六遍訖,仍掩卷,晦壽進前問候,各殿問候訖。上命史官就座,仍命大臣先退。又命退,諸臣以次退出。
上在昌德宮。停常參·經筵。
自前夜人定至開東,灑雨下雨,測雨器水深一寸六分。
政院啓曰,明日常參·經筵,取稟。傳曰,停。
又啓曰,前檢閱金完植,還付檢閱薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單金完植。
備邊司啓曰,卽見全羅監司鄭㝡朝啓本,則壬子條新還餉各穀捧未捧,成冊上送,而舊還未捧中,茂長·龍安之待豐收捧,長城·興德之除耗排限,籌司覆啓,旣令置之。故刻期嚴督,使之卽速完簿,而勘簿有限,尙未準捧,四邑守令論罪一款,恭俟廟堂稟處爲辭矣。還簿磨勘,非但原有期限,且於年前,以不勘簿守令,施以全未捧之律,旣定新式,則今此四邑守宰之無意督完,竟不勘簿者,揆以糴法,誠如道啓所論,難免重勘,而第其逋還請停,旣在客臘,覆啓置之又屬今春,則其間爲日不多,此與無端過限,煞有間焉。茂長等四邑未勘簿守令,姑令戴罪擧行,昨冬未捧還,期於今年內準充勘簿之意,分付該道道臣,何如?傳曰,允。
兵曹啓曰,同知中樞府事呂東冕,五衛將李敏吾·金順根·金應泰,俱以病難供職,呈狀乞遞,竝改差,何如?傳曰,允。
義禁府照目粘連,薪智島萬戶朴南壽矣本府議啓內,配囚防守,法意莫嚴,鞫獄干連,事體尤別,致此逃躱,後弊所關,不可例勘,以此照律罪,杖一百收贖,告身盡行追奪,徒一年定配,私罪。奉敎依允爲旀,功減一等爲良如敎。
上在昌德宮。停常參·經筵。
傳曰,臺諫竝許遞,前望單子入之。
臺諫前望單子入之,大司憲趙忠植,大司諫黃浩民,執義朴商壽,司諫朴齊璿,掌令卓雲翰·張龍逵,獻納姜長煥,持平金鎭衡·李敎寅,正言尹定善·李承九落點。
傳曰,右承旨許遞,前望單子入之。
承旨前望單子入之,金鼎鎬落點。
政院啓曰,新除授左副承旨金鼎鎬,卽爲牌招,何如?傳曰,允。
以左副承旨金鼎鎬牌不進罷職傳旨,傳曰,只推。
備邊司啓曰,卽見濟州牧使白希洙狀啓,則大靜縣犯川浦漂到大國江南省蘇州府人十一名,今已發船還歸矣。緣由咨文,令槐院依例撰出,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
上在昌德宮。停常參·經筵。
自去夜人定至開東,灑雨下雨,測雨器水深三分。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,同副承旨許遞,前望單子入之。
承旨前望單子入之,宋來熙落點。
政院啓曰,新除授同副承旨宋來熙,時在忠淸道懷德地,斯速乘馹上來事,下諭,何如?傳曰,許遞,前望單子入之。
承旨前望單子入之,吳顯相落點。
政院啓曰,新除授同副承旨吳顯相,卽爲牌招,何如?傳曰,允。
傳曰,閣圈爲之。
奎章閣啓曰,閣圈爲之事,命下矣。檢校提學金洙根,直提學鄭基世·南秉哲,檢校待敎李秉文·金炳國,待敎李容殷,竝卽牌招,以爲會圈之地,何如?傳曰,允。
政院啓曰,閣圈爲之事,命下矣。政官牌招,開政下批,何如?傳曰,允。
直閣六點,金炳㴤·鄭獻敎·趙秉學·洪奭鍾,以上取四人。
吏曹啓曰,繕工監假監役黃鍾奎,以其身病,呈狀乞遞,改差,何如?傳曰,允。
又啓曰,直閣圈點中,副司果鄭獻敎,以前任康津縣監,方在解由未出中,何以爲之?敢稟。傳曰,勿拘。
弘文館啓曰,應敎徐翼輔,副修撰成載球,竝卽牌招察任,何如?傳曰,允。
以副修撰成載球牌不進罷職傳旨,傳曰,只推。
御營廳啓曰,因大臣所奏,本廳自辟把摠尹喜默·李泰鉉·李晉純三窠減下,移送兵曹之意,敢啓。傳曰,知道。
摠戎廳啓曰,因大臣所奏,本廳自辟把摠白樂三·李敏德二窠減下,移送兵曹之意,敢啓。傳曰,知道。
右邊捕盜廳啓曰,因大臣所奏,本廳自辟兼從事官鄭夏源減下,其代移送兵曹之意,敢啓。傳曰,知道。
兵曹啓曰,文臣兼宣傳官金炳學,以其病難供職,呈狀乞遞,改差,何如?傳曰,允。
有政。吏批,判書金箕晩進,參判金在田,參議金永爵牌招不進。以趙在應爲副應敎,徐有薰爲知春秋,李謙在爲戶曹參判,李寅皐爲右尹,金炳㴤爲直閣,李維謙爲北靑府使。
再政。以金炳㴤爲校理,鄭箕錫爲假監役。兼執義單趙雲卿,祭酒單宋來熙,注書單李徹宰,兼校書校理單金炳㴤,兼直閣單金炳㴤,兼春秋單姜晢一,承文正字單楚秉悳。前水使李倫敍今加嘉善,前郡守鄭濟成,前縣監李膺漢已上今加通政加資事,承傳。
奎章閣啓曰,新除授直閣金炳㴤,敎旨安寶次,濬哲之寶,請出之意,敢啓。傳曰,知道。
兵批,判書金學性進。以尹永圭爲同知,鄭濟成·金泰顯·尹鴻德爲五衛將,李崙夏·金友淵爲文兼,李敏德爲武兼,尹喜默爲備邊郞,鄭夏源·申命淑·趙羲稷·尹養浩·李行奎爲訓鍊都監把摠,朴秀文·鄭濟兢爲禁衛把摠,元·李勝憲·鄭雲鉉爲御營把摠,李存植·兪相台爲摠戎把摠,尹曝爲左捕從事官,許鏶爲右捕從事官,同知單元厚植,僉知單金應泰,雙靑權管南文翼,黃土歧伊權管張晉翰,以上革罷事,承傳。監牧官趙遂永,前守門將池命隣,及第金泰顯,副司果張順華·李東根·李恒鎭·盧仁赫·林鳳圭·張弘植·徐聖祿·金善基,以上今加折衝賞加事,兵曹覆啓判下。
再政。李熙稷·李冕周·成喬修·南周源爲都摠經歷,金商尹爲訓鍊僉正,尹行弼·李晉純·李秉夏·李公濂·尹善交·梁柱甲·洪學祖爲武兼,鄭亨基爲部將,鄭宗鉉爲守門將,同知單趙東元,僉知單鄭濟成。
三政。趙禹錫爲同知,金義性·沈秉奎爲中樞府都事,李鉉奎·趙存昱·李奎會爲都摠都事,同知單尹鴻德,僉知單金泰顯。
四政。李仁輔·梁柱華·南宮溶·愼永天·李啓沃爲訓鍊主簿。
五政。朴大淵·宋顯益·李龍會·李翰鎭·趙基豊爲武兼。
右尹李裕元疏曰云云。答曰,省疏具悉。所請依施。
江原監司吳取善疏曰云云。答曰,省疏具悉。卿其往省焉。
上在昌德宮。停常參·經筵。
自開東至人定,灑雨下雨,測雨器水深三分。
政院啓曰,明日常參·經筵,取稟。傳曰,停。
備忘記,忠淸兵使李濟道下直,長弓一張,長箭一部,片箭一部,筒兒一箇賜給。
傳曰,都承旨·左副承旨外,竝許遞,前望單子入之。
承旨前望單子入之,金在田·趙道淳·李昌在·沈宜復落點。
傳曰,藥院提調許遞,前望單子入之。
內醫提調前望單子入之,金輔根落點。
內醫院啓曰,本院提調,例不得兼刑獄之官,新除授提調金輔根所帶刑曹判書之任,今姑許遞,何如?傳曰,允。
政院啓曰,行都承旨趙台淳廚院進,新除授行左承旨金在田,右承旨趙道淳,右副承旨李昌在,同副承旨沈宜復未肅拜,院中只有臣一人,伴直無人。同副承旨,卽爲牌招,何如?傳曰,允。
傳曰,待敎李容殷陞六。
傳曰,吏曹參議有闕之代,前望單子入之。
吏曹參議前望單子入之,李根友落點。
弘文館啓曰,副修撰成載球,旣有只推之命,卽爲牌招,察任,何如?傳曰,允。
以副修撰成載球牌不進罷職傳旨,傳曰,只推。
兵曹啓曰,宣傳官沈永奎,以其病難供職,呈狀乞遞,改差,何如?傳曰,允。
檢閱沈舜澤·金完植·徐相至等聯名疏曰,伏以臣等,卽伏見傳敎下者,有待敎陞六之命,而待敎臣李容殷,兼帶下番檢閱之職矣。臣等忝在右位,旣不可替行下僚之事,則據例執留,卽本館莫越之古規也。義分雖涉嚴畏,典式有難蹲仍。玆不得不聯陳短章,徑出禁扃。伏望聖慈,俯垂鑑諒,亟遞臣等所帶之職,仍治臣等擅離之罪,以存館規,以昭法紀焉云云。答曰,省疏具悉。爾等亦爲陞六。
癸丑四月初九日巽時,上御熙政堂。致仕大臣宣麻親臨入侍時,行都承旨趙台淳,左承旨沈敬澤,右承旨韓啓源,左副承旨金鼎鎬,右副承旨嚴錫鼎,同副承旨吳顯相,假注書李根弼,記事官徐相至·李容殷,檢校直閣申錫禧,檢校待敎李秉文·金炳國,待敎李容殷,以次侍立。時至,上具翼善冠·衮龍袍以陞座,協律郞擧麾樂作,奉朝賀金道喜入就位,行四拜禮訖。宣敎官宣讀敎文,承旨親授敎文于道喜,道喜跪受四拜訖。讀箋官陞詣御座前,跪讀箋文,道喜又行四拜禮訖。通禮跪啓禮畢,上曰,奉朝賀當引接矣。使之留待,可也。上降座,仍還內,諸臣以次退出。
癸丑四月初九日巽時,上御熙政堂。致仕大臣入侍時,行都承旨趙台淳,假注書李根弼,記事官徐相至·李容殷,奉朝賀金道喜,以次進伏訖。上曰,史官分左右。仍命大臣進前,道喜進前問候,各殿問候訖。仍奏曰,臣賤疾已痼,禮防莫越,屢上引年之章,獲蒙兪準之音。至有此親臨宣麻之擧,恩榮所及,闔門感泣,今日以後幾何餘生,皆我殿下攸賜也。惶隕感激,何以盡達乎?臣見狀癃朽,日甚一日,旣退之後,恐難自力登筵,雖値大慶,或有參班之時,仰瞻耿光,自當漸次稀闊,在臣私計,雖幸得遂宿願,便訣明時之歎,安得不結于中乎?臣以四朝舊物,厚沐洪造,致位至此,無一報效,居常愧懼,如負大何,而今當退去之時,區區願忠之忱,不能自已,敢效芹曝之獻焉。殿下於講學之工,課日開筵,無所間斷,一此不懈,自當至於緝熙光明之域,臣不勝欽誦萬萬,而第伏念,帝王之學,與匹庶不同,不可專務於誦讀而已。推之政令事爲之間,以究其治亂得失之歸,然後方有實效。況今百度解弛,民生困瘁,駸然至於莫可收拾之境?此政殿下淬勵奮發,以圖一治之事會也。古之明君哲辟,莫不以愛民爲治國之本,具在方冊。蓋民不聊生,散而之四,則國無以爲國故也。其懷保勞來之策,專在於道臣·守令,貪汚不法之類,摘發刊汰,績庸茂著之人,久於其職,以責成效,則民當息肩,無顚連道路之患,自有安生樂業之效矣。伏願殿下,每當讀習之時,深以民事爲念,思所以拯濟奠安之方,慥慥憧憧,用副群情之靳向,迓續景命之靈長,則豈不休哉?惟殿下,勿以臣昏耄而廢其言。上曰,向來卿弟之喪,尙何云諭,卿立朝四十餘年,忠勤貞亮,常所欽歎,而且況予之倚毗仰成者乎?今此告退,益不勝悵觖。卿勿以退去爲心。凡關民國大計,勿拘敷陳,以補予不逮,時節起居,答予至意,是所望也。所陳謹當銘心服膺,毋負卿臨退鄭重之厚意也。道喜曰,臣命塗畸窮,奄遭割半之痛,情私冤酷,無以形達矣。臣今當告退,下懷不勝觖然,日後若値慶賀之時,謹當力疾趨班,粗伸徽悃矣。上曰,起居動作,若至甚難則已矣。如有可强之時,則時時簉朝好矣。道喜曰,俄者閤門外,伏承親屬從陞之命,此乃曠絶之澤,尤不勝惶感。臣今告退,未知何時,更登筵席,請仰瞻天顔。上可之。仍命挾侍進賜饌,道喜跪受訖。仍奏曰,君賜之物也,請持歸臣家,沾及家人,以頌今日逈絶之榮寵焉。上可之。道喜曰,殿下於昨年,畢讀孟子,亦賜饌于臣在家之時,至今追惟,不勝感惶矣。仍奏曰,殿下勤學之性,出於天性,講究經書,文理日進,臣固欽仰攢頌,而至於歷代治亂得失之跡,皆載於史記,此亦不可不時賜召對,討論考證,以爲鑑戒之方矣。大凡人君之學,與迂儒曲士尋摘之工有異。耿耿一念,不外乎民事,然後發政施仁,立綱振紀,治化日隆。伏願每每存心,無一毫放過,期有心得躬行之效焉。臣當退去之際,縷縷仰陳,不憚煩屑者,實出於忠愛之悃矣。上曰,史官就座。仍命大臣先退,又命退,諸臣以次退出。
上在昌德宮。停常參·經筵。
藥房副提調趙台淳啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
備忘記,平安監司南秉哲下直,長弓一張,長箭一部賜給。
政院啓曰,備邊司郞廳來言,今日賓廳日次,而領議政金左根有身病,左議政·右議政未差,不得來會云矣,敢啓。傳曰,知道。
傳曰,平安監司留待。
傳曰,平安監司入侍。
以江原監司洪祐順狀啓,高城郡守趙秉正身死事,傳曰,令該曹口傳差出,催促下送。
吏曹口傳政事,以李益在爲高城郡守。
政院啓曰,堂后古規,下注書陞六,則上注書例不得行公矣。下注書金完植,旣已陞六,上注書李徹宰,勢難行公,何以爲之?敢稟。傳曰,一體陞六。
弘文館啓曰,副修撰成載球,旣有只推之命,卽爲牌招,察任,何如?傳曰,允。
承文院啓曰,漂民金在崑等八名出送事,禮部咨文出來矣。此當按例稱謝,而以無方物一起磨鍊,順付於今番別使行之意,分付該曹,何如?傳曰,允。
政院啓曰,臣今日入直禁軍戎器點考進去,下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
癸丑四月初十日辰時,上御熙政堂。平安監司入侍時,同副承旨沈宜復,假注書李根弼,記注官白潤鶴·金德興,平安監司南秉哲,以次進伏訖。上曰,史官分左右。仍命平安監司進前,秉哲進前,上曰,今年年形,姑未知畢竟之如何,而春牟秋麥,若得均熟,則爲民事可幸。撫恤之方,專係於監司,而監司之責,惟黜陟守令爲大,如有貪墨者,則不可知而掩置,卽爲狀罷,可也。秉哲曰,臣以已試蔑效之材,又當方面重任,況今關西一省,災荒孔酷,承宣之責,奠接之方,何以堪做,以是日夕兢惕,今於榻前,伏承惻怛之敎,又不知將何以對揚休命,而轉益惶懍矣。上曰,實心對揚則,可也。宜復曰,宣諭別諭,何以爲之乎?上曰,出去爲之,可也。仍命平安監司先退,又命史官就座。又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,再明日日講爲之。
備邊司啓曰,卽見京畿監司徐左輔所報,則全溪大院君墓所洞口新作御路植木處入陳田畓,修成冊上送,而請位土則給代,田畓民家,給價減稅爲辭矣。民田給價,旣有已例,竝與位土給代之請,依報施行之意,分付戶曹,何如?傳曰,允。
又啓曰,鑄所始役,今爲六七朔之久,而所鑄則極其零星,耗費則殆無限節。蓋緣鉛銅匱乏,往往有停火之時而然矣。近聞甲山銅已往採置者,因營邑防禁,未及吹鍊,而其數頗不少云,此與設店新採有異,許令限幾朔吹鍊輸來,以補鑄役,無所妨掣,而如或藉此而延袤穿破,無所顧忌,則朝家自有關和,隨所入聞,以法從事之意,發關行會於本道道臣處,何如?傳曰,允。麥事已登,似無貽弊之端,無賴牟利之徒,自然有蝟集之慮,自廟堂關飭該道,使之一切嚴禁。
禮曹啓曰,試考恩賜儒生直赴給分帖,過科後令成均館,收聚爻周後草記事,曾有定式矣。卽接成均館所報,則今番慶科庭試別試文科殿試時,直赴殿試儒生幼學金壽侃,進士李根弼·趙秉協,幼學金秉休,進士朴齊韶,幼學李載元,縣監金炳學給二分,儒生生員洪承裕等八人登科,直赴會試儒生生員徐慶淳等三十三人給二分,儒生進士金奭根等十九人給一分,儒生幼學李沇應等十二人未參榜,合儒生七十二人前所授直赴給分帖,一竝收聚以送云矣。依定式爻周之意,敢啓。傳曰,知道。
義禁府啓曰,忠淸監司沈宜冕狀啓內,天安郡守韓璵罪狀,令攸司稟處事,啓下矣。韓璵時在任所云,依例發遣府羅將拿來,何如?傳曰,待待命拿囚。
右承旨趙道淳疏曰,伏以,臣於春初待罪銓司也,以差祭事,至承譴罷之典,孽由自作,敎是匪怒,到今追惟,惶汗尙浹背,卽於匪意。伏奉承宣除旨,繼而有恩敍之命,藏垢匿瑕之盛德至意,實偏臣身,固當感激洪造,顚倒出膺,以效竭蹶之忱,而第伏念,釋奠鉅典,塡享重任也。是宜歷探事故之有無,博訪在京之與否,以寓敬愼之義,而臣則一聽胥吏所告,信手排比,遂使莫謹之禮,幾致臨時僨誤,罪合重勘,罰止薄罷,將何以懲不職而警不審也哉?天牌之下,不免坐違,轉增悚懍,無地自容。左右思量,末由進身,玆敢略陳短章,仰瀆崇嚴。伏乞聖明,俯垂鑑諒,特治臣當勘之律,一以肅朝綱,一以安職分焉云云。答曰,省疏具悉。往事何必追引?爾其勿辭察職。
上在昌德宮。停常參·經筵。
傳曰,右副承旨·同副承旨竝許遞,前望單子入之。
承旨前望單子入之,洪鍾序·徐相鼎落點。
政院啓曰,新除授右副承旨洪鍾序,同副承旨徐相鼎,竝卽牌招,何如?傳曰,允。
傳曰,別兼春秋徐翼輔·鄭健朝減下。
傳曰,前檢閱沈舜澤·金完植·徐相至·李容殷,竝別兼春秋差下。
吏曹口傳政事,別檢春秋四單沈舜澤·金完植·徐相至·李容殷。
慶尙道儒生金祚運等疏略曰,臣等道內,有贈參判臣李象靖,爲近世眞儒也。蓋象靖,以科目發身之人,早謝名韁,老死林泉,志學初年,已以聖賢自期,修身大法,一以敬義爲主,接引後學,猶恐不及。往往撰述文字,指示要領,如所謂敬齋箴集說·制養錄約中編·理氣彙編·四禮常變通考等書,無非切於學者之受用。此外遺文之裒集者,凡七十餘卷,布帛菽粟,有可足以喩其美者。先正文純公臣李滉,實集大成,以續考亭之緖,及門之士,咸被成德,衣鉢流傳,而逮至近世,鮮有能臻其極者,乃有如象靖者出。平生尊信,一以朱子·李文純爲準的,上以紹墜緖於旣往,下以開群蒙於方來者,實是陶山之正嫡,而儒門之宗師也。孚尹旁達,雅望日隆,收用之意,自英廟已切,頃當正廟之側席,累膺大臣之交薦,旌招聯翩,朝野拭目,庶見際會風雲,展布素蘊,不幸年齡已衰,癃病已深。遂自附於古人以言事君之義,而封上九條疏,略陳君德治體之大綱,聖批有曰九條萬言,言言直切,庸替座右之銘,要作看省之資。又以爲可驗所蘊不草草,向使象靖,果獲進用於世,其所以沃贊睿猷,潤色洪業者,爲何如哉?臣等竟失依歸之所,玆豈非所共痛恨於七十餘年之久者乎?逮至純考時,臣等再擧章疏,而俱未登達,門人故參判臣金㙆·李泰純·金熙周,皆以設享宣諡之典,迭次陳請,特蒙贈爵,又命下嶺營,印上遺書,爲備睿覽,終至令廟堂稟處,以示其將然之意,殆有待於今日也。今我主上殿下,纘承丕緖,政化惟新,政宜表揚正學,大有振作之會也。臣等玆敢千里裹足,仰陳悃愊。伏乞特垂異恩,贈之以崇班,宣之以美諡,俾此縫掖之士,得伸抑鬱之情云云。答曰,省疏具悉。疏辭,令廟堂稟處,爾等退修學業。
上在昌德宮。停常參·經筵。
政院啓曰,行左承旨金在田,今日不爲仕進,卽爲牌招,何如?傳曰,允。
備邊司啓曰,卽見平安前監司金炳冀狀啓,則以爲盛京刑部侍郞書元,定於四月二十五日,在靉江西岸,與地方官公同會哨事,盛京禮部咨文出來,而會哨日字,甚是忙迫。勞問使借銜有旨御帖與禮單物種之齎奉下來,量程計日,恐有未及之慮,亟令廟堂稟處,罔夜火撥知委,而事係窘急,有不容遲待行會,一從已例,勞問使及犒饗差使員,竝爲先差定云矣。今此審邊欽差大臣出來,而期日甚爲忙迫矣。勞問使,自本道旣爲差定,御帖依前例別定宣傳官,使之陪往,敬傳于假承旨處,其外各樣儀節,依庚戌年例擧行之意,分付該曹及該院,使之罔夜下送,接待等節,恐或有窘跲之慮,以此意急,撥知委於關西道臣處,何如?傳曰,允。
兵曹啓曰,宣傳官李謙周,五衛將鄭濟成·全東顯·尹鴻德,文臣兼宣傳官金友淵·李崙夏,俱以病難供職,呈狀乞遞,竝改差,何如?傳曰,允。
癸丑四月十三日辰時,上御熙政堂。日講入侍時,領府事鄭元容,日講官洪鍾應,參贊官金鼎鎬,侍讀官宋謙洙,假注書李根弼,記注官金德興,別兼春秋沈舜澤,各持詩傳第二卷,以次進伏訖。上曰,史官分左右。上誦前受音一遍訖仍開卷,鍾應讀自式微式微,止簡兮四章,仍釋義訖。上曰,文義奏之。元容曰,簡兮四章,文好意亦好矣。有力如虎,力之武也,執轡秉翟,藝之精也,碩俁渥赭,貌之充也。以若方剛之膂力,精鍊之才藝,英美之容儀,可以經營四方,通釐百務,表式位著,而沈淹於伶官卑下之僚。人君之職責,莫先於用賢,而賢者屈於下位,則晉用者,必不賢之類也,衛政之亂,可推而知。方域之內,猶不能治平,則何況救恤隣邦之患乎?此式微旄邱詩之所以作也。昔宋帝,講論語顔子在陋巷章,程子侍讀奏曰,以顔子之賢,而簞食瓢飮,則可見時主用舍之政,宜後世人君所鑑戒也。今於簡兮之詩,亦可見用人之政矣。元容進前問候,各殿問候訖。仍奏曰,近來多日停講,未敢知燕居之中,亦課日讀誦乎?春夏之時,好讀詩經,渢誦詠歌,感發興起,則自有樂不知疲之心,而且課工,不宜間斷,伏望常爲課程,勿致一日或闕焉。上曰,間因溫繹,而自然如此,此後豈或闕之乎?元容曰,前筵領相,奏差經筵日講官,而內閣提學金炳冀,以內擧之嫌,不爲同差矣。一體差下,何如?上曰,依爲之。出擧條,元容曰,有私懇敢達,臣子前月,蒙恩江華府留守纔到任,聞泉水稍佳,臣調病往留,而若請由暇,必貽邑驛之弊,且地是畿內,從便來往似好,故敢此煩達矣。上曰,來往時從便爲之果好矣。仍敎曰,江都誠重地,而亦多可翫處矣。元容曰,此都素稱保障重鎭,而臣於三十年前,以閣臣奉命來往,而行事悤遽,未得詳覽其形便矣。上曰,予之所居之家,卿曾筵請,使本營定人守護矣。元容曰,己酉年果如是仰奏矣。上曰,近聞其家所蓋,多朽傷云,修補似好矣。元容曰,聞臣子之言,到任後卽爲奉審本邸,則所蓋果爲朽傷,不可經霖,故下去後,欲以草新改云矣。上曰,以草蓋之,則每有此慮,以瓦改蓋,着實守直好矣。元容曰,家材有草瓦之別矣。上曰,內家材木果好,優於蓋瓦矣。元容曰,當以筵敎,布及臣子,以爲擇日改蓋矣。上曰,卿於其時詳覽乎?元容曰,其時行禮,臣與此講官,同上內軒故見之,而其外未及周覽矣。上曰,講官其時,以都承旨來矣。元容曰,然矣。上曰,江都好矣。外村生理爲好,而邑內則外樣,如京城矣。元容曰,然矣。閭閻亦櫛比,南山亦佳麗矣。上曰,南山果麗,爲官府案對矣。元容曰,其時聞南山,有瑞氣三四日間,邑民以爲寶藏之氣,多爲爐飯祈禱云矣。上曰,予亦聞民間之言,謂是金銀珍寶之氣,而爲祈禱云矣。元容曰,臣等下去時渡甲串,則五彩瑞虹,橫亘長江兩岸,如架彩橋,衆民皆望見稱異矣。鍾應曰,臣則目見矣。元容曰,臣還後以此仰奏於簾前矣。帝王之興,必有禎祥者,正謂此等事也。上曰,史官就座。仍命大臣先退,又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,左副承旨金鼎鎬,今日不爲仕進,卽爲牌招,何如?傳曰,允。
傳曰,禮房承旨馳詣宗廟·景慕宮,奉審摘奸以來。
奎章閣啓曰,明日卽奎章閣夏孟朔大奉審日次,時原任閣臣,依節目進詣擧行之意,敢啓。傳曰,知道。
以忠淸監司沈宜冕狀啓,淸州牧民家失火事,傳曰,當此農殷之時,民家燒燼,若是夥多,聞甚驚慘,元恤典外,別加顧助,結構奠接之方,廟堂措辭關飭。
兵曹啓曰,去三月二十日慶科庭試武科殿試時,直赴會試人武士李虎圭,無緣不赴,其委折,關問漢城府後稟處事,草記蒙允後,關問漢城府矣。卽接漢城府判尹金洙根回移,則武士李虎圭,遭外祖母服制,不爲赴擧云,朞服未過葬外,勿許陳試,載在法典,依例勿施,所授帖文,收來爻周,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
癸丑四月十四日辰時,上御熙政堂。日講入侍時,同知事李源命,參贊官洪鍾序,檢討官柳來駿,假注書申永權,記注官白潤鶴,別兼春秋沈舜澤,各持詩傳第二卷,以次進伏訖。上曰,史官分左右。上誦前受音一遍訖。仍開卷,源命讀自毖彼泉水,止北門三章。仍釋義訖。
上在昌德宮。停常參·經筵。
自前夜二更至酉時,灑雨下雨,測雨器水深七分。
政院啓曰,明日常參·經筵,取稟。傳曰,停。
藥房都提調金左根,提調金輔根,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯,自今日停止事,榻前下敎。
政院啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳曰,館錄爲之。
傳曰,政官牌招,副提學差出,如有違牌,勿爲呼望。
傳曰,摠管有闕之代,前望單子入之。
摠管前望單子入之,副摠管洪說謨落點。
傳曰,玉堂有闕之代,副司果金炳學,副校理除授,朴弘陽·李晩運,副修撰除授。
傳曰,在外與未署經臺諫,竝許遞,前望單子入之。
臺諫前望單子入之,掌令宋謙洙,獻納成載球,正言洪奭鍾落點。
奎章閣啓曰,今日奎章閣大奉審,雨勢如此,不得擧行,依定式當朔內,擇日擧行之意,敢啓。傳曰,知道。
政院啓曰,館錄爲之事,命下矣。新除授副提學金炳國,卽爲牌招,何如?傳曰,允。
以副提學金炳國牌不進罷職傳旨,傳曰,只推。
有政。吏批,判書金箕晩,參議金永爵進。以金炳國爲副提學,徐有薰爲刑曹判書,金景善爲判義禁,洪說謨爲同經筵,李根友爲同義禁,李啓朝爲弘文提學,金在田爲同成均。經筵日講官單金炳冀差下事,承傳。政事冊無。
兵曹啓曰,同知中樞府事尹永圭,景福宮衛將鄭修赫·安在鉉,慶熙宮衛將元厚植·趙東元,俱以病難供職,呈狀乞遞,竝改差,何如?傳曰,允。
又啓曰,同知中樞府事任泰瑛,以其病難供職,呈狀乞遞,改差,何如?傳曰,允。
兵批,判書金學性進。以李倫敍·崔命均爲同知,申榏·魚在淵爲宣傳官,李膺漢·趙遂永·池命隣爲五衛將,尹昌賢·金修德爲景福將,朱光斗·李潤根爲慶熙將,李容殷·徐相至爲文兼,李圭憲爲洪州營將,趙羲復爲惠山僉使,沈永奎爲群山僉使。
癸丑四月十五日辰時,上御熙政堂。日講入侍時,領議政金左根,日講官徐戴淳,參贊官洪鍾序,侍讀官南鍾順,假注書趙寅爕,記注官姜晢一,別兼春秋金完植,各持詩傳第二卷,以次進伏訖。上曰,史官分左右。上誦前受音一遍訖。仍開卷,戴淳讀自北風其涼,止靜女二章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
備忘記,慶尙監司曺錫雨下直,長弓一張,長箭一部賜給。
傳曰,慶尙監〈司〉留待。
傳曰,慶尙監司入侍。
傳曰,左承旨·右承旨竝許遞,前望單子入之。
承旨前望單子入之,朴齊憲·睦仁培落點。
政院啓曰,新除授左副承旨睦仁培,卽爲牌招,何如?傳曰,允。
以左副承旨睦仁培牌不進罷職傳旨,傳曰,只推。
以江原監司洪祐順狀啓,金化縣民家失火事,傳曰,當此農節,民家燒燼,若是夥多,聞甚驚慘,元恤典外,別加顧助,結構奠接之方,廟堂措辭分付。
以慶尙前監司洪說謨狀啓,高靈縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
弘文館啓曰,新除授副校理金炳學,時在京畿果川地,副修撰朴弘陽,時在楊州地,李晩運,時在慶尙道禮安地,經筵入番事緊,請竝斯速乘馹上來事,下諭,〈何如?〉傳曰,允。李晩運許遞,新及第李載元除授。
又啓曰,新除授副修撰李載元,時在京畿陽智地,經筵入番事緊,請斯速乘馹上來事,下諭。傳曰,允。
政院啓曰,館錄爲之事,命下矣。副提學金炳國,旣有只推之命,卽爲牌招,何如?傳曰,允。
以副提學金炳國牌不進罷職傳旨,傳曰,只推。
承文院啓曰,卽見盛京禮部咨文二度出來者,以爲江界越邊派員巡査,每屆三年,簡派大臣前往事,已奉諭旨。自庚戌至今年夏季,又屆三年,具奏請旨,派盛京刑部侍郞書元,定於四月初八日起程,二十五日抵靉江西岸,與本國地方官,公同會哨,若至陡壁臨江人馬不能行走之處,借用本國船隻,請飭該地方官,屆斯遵照,船隻亦爲借給云矣。兩度回咨,依例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
敎慶尙監司曺錫雨書。王若曰,西吾臣使守,南吾臣使守,齊檀盼之四寶耀隣,今我公汝何,此我公汝何,宋杜祁之二邦爭界,猗玆事昔聞而今見,匪予意外重而內輕,眷彼南七十二州,蓋其方八九百里,以海則萊·釜,以嶺則鳥·竹,關防城池之三路要衝。其俗焉絃誦,其利焉蠶麻,衣冠人物之一大都會,久矣弊日益滋,財日益竭,殆同亂繩之難治,苟非敏而有幹,廉而有威,莫能欹器之使整。惟卿,氷蘗勵操,珪璋播譽,盛東銓而長論思之任,粵自蘇內翰視草,綰西符而別盤錯之利,更見何水部官楊,帀歲三輔之委毗。蓋成績姑試內服,同日兩藩之互換,而罕例惟簡上心。玆授卿慶尙道觀察使兼兵馬水軍節度使,卿其載殫誠忱,丕揚休命,息澆訛而敦禮讓之敎,渤海民歸農,別臧否而嚴陟罰之規,冀州刺按事。於戲,疲癃殘疾有養,活我一路群生,高牙大纛爲榮,嘉乃三世八節。故玆敎示,想宜知悉。知製敎臣崔遇亨製進。
癸丑四月十六日辰時,上御熙政堂。日講,慶尙監司同爲入侍時,日講官李景在,參贊官徐相鼎,檢討官柳來駿,假注書趙錫萬,記注官白宗逵,記事官金完植,各持詩傳第二卷,慶尙監司曺錫雨,以次進伏訖。上曰,史官分左右。仍命慶尙監司進前,錫雨進前,上曰,卿在畿輔,顯有治效,以畿輔之治,施之嶺南,實心對揚,無使一民不獲其所也。錫雨曰,聖敎如是鄭重,敢不殫竭奉承,而但臣自顧才劣,恐不能對揚聖敎之萬一矣。上曰,實心以治,有何可憂乎?相鼎曰,宣諭別諭,何以爲之乎?上曰,出去爲之,可也。上命慶尙監司先退。仍開卷,景在讀自新臺有泚,止二子乘舟二章。仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,右副承旨洪鍾序,今日不爲仕進,卽爲牌招,何如?傳曰,允。
又啓曰,館錄爲之事,命下矣。副提學金炳國,旣有只推之命,卽爲牌招,何如?傳曰,允。
以右副承旨洪鍾序牌不進罷職傳旨,傳曰,只推。
以副提學金炳國牌不進罷職傳旨,傳曰,只推。
奎章閣啓曰,直閣金炳㴤疏批已下,卽爲牌招,察任,何如?傳曰,允。
弘文館啓曰,副校理金炳學,自鄕上來云,卽爲牌招,察任,何如?傳曰,允。
御營廳啓曰,本廳哨官李基元,身病甚重,勢難察任,改差,何如?傳曰,允。
直閣金炳㴤疏曰,伏以,臣於本月初八日,伏奉除旨,以臣爲奎章閣直閣者,聞命悸慄,五情失守,繼以天召狎至,義例莫越,隨牌而進,拚誥而退,切切然挈量於方寸之間,求所以報答明旨,稱塞職思者,而竟未得其萬分一近似焉。以臣擩染於家庭者,稔知閣職之爲詞英雋塗,藝林榮觀,而大聖人宏綱精義,亶在乎勵名檢而興藝術,所以楷範百僚,風裁一世,陶鎔人才於洪匀大化之中,而丕贊笙鏞黼黻之治者,權輿於是,上下垂八十年間,未嘗不兢兢乎選授之際,寧曠無倖,以簡爲貴,儒雅儁采,炳炳燐燐,豈容如臣等輩混珠顆而竊竽吹哉?只使臣昵近日月之光華,恪修時節之起居,蘭罏寶榻,瞻衡斗於宮墻,芸囊縹帙,紬球壁於房序,尙不敢居寵冒榮,周旋於淸聯之末,況其寵榮之所滋優,而職任之所綦重,其果能修嫺典獻,發揮鴻藻,贊一代聲明之化乎,其果能溫習素揚扢惇簡,備三晝顧問之列乎?任編摩則點竄乎典謨,而臣未能也,視代撰則布濩乎盤誥,而臣未能也。於此數器,無一堪承,將何以藉手而進,抗顔而居乎?噫,臣早違庭訓,不能自力於學,竗年策名,又犯不幸之戒,處乎家而爲不肖之後承,立於朝則爲藐爾之新進,臣踪跡異於他人,凡有差遣,只當夷險不擇,趨走爲恭,顧何敢張皇職事,崇飾廉防,以效薦紳克讓之美,而其奈循名核實,左右無當,祗見其忝家聲而骫官守,無復餘有矣。暫叨龍光,旋就豹直,愧汗惶懍,歷日靡措。玆敢披瀝陳章,仰瀆崇嚴。伏乞聖慈,俯垂鑑諒,亟遞臣新授之銜,俾名選無淆,微分獲安焉云云。省疏具悉。爾其勿辭察職。
癸丑四月十七日辰時,上御熙政堂。日講入侍時,日講官徐有薰,參贊官朴齊憲,侍讀官權應夔,假注書趙寅燮,記注官金德興,別兼春秋金完植,各持詩傳第二卷,以次進伏訖。上曰,史官分左右。上讀前受音一遍訖。仍開卷,有薰讀自汎彼柏舟,止墻有茨三章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,右副承旨金鼎鎬,今日不爲仕進,卽爲牌招,何如?傳曰,允。
以司謁口傳下敎曰,璿源殿正殿蓋瓦,前後東西蘆簾,前後退蘆簟,退地衣間間破傷,御齋室溫堗塗褙,萬壽門布帳,守直中官溫堗塗褙,水刺間滲漏,椽木四五介折落,隆安門鎖金破傷,永慕堂雨漏,西溫堗間推帳子一間,庫間二間修補,北壁板壁遮陽,北邊庫間西行閣修補,生物房修改,肅敬齋西行閣東邊憶昔樓樓下庫修補事,分付戶曹。
以右承旨金鼎鎬牌不進罷職傳旨,傳曰,只推。
政院啓曰,館錄爲之事,命下矣。副提學金炳國疏批已下,卽爲牌招,何如?傳曰,允。
兵曹啓曰,今春等進上弓矢看品在卽,而知弓品堂上沈樂臣,身病猝重,不得看品云,改差,其代,以在京無故人啓下之意,敢啓。傳曰,知道。
吏曹啓目粘連,觀此弘文館副校理金炳學上疏,則以爲臣與副提學臣炳國,有兄弟應避之嫌,臣之所帶春秋兼銜,揆以公格,在所當遞。伏乞聖明,俯垂鑑諒,亟令選部,照例遞改亦爲白有臥乎所,相避之法,在下當遞,金炳學所帶春秋館記注官之任,今姑減下,何如?啓依允。
副提學金炳國疏曰,伏以,臣卽一官途中最僥倖者耳,通籍甫四三年,滾到下大夫列,凡於除目之淸而要者,臣輒裒然爲首,至於今玆所叨玉署之長而極矣。若謂臣望實才猷,宜與是選,則樗櫟之不中也,若謂臣貯養需次,可堪是任,則糠粃之在前也。於此數者,萬分一無所肖似,而上之所授,下之所受,若是其不難且靳焉,則究竟爲謬恩也饕榮也。臣雖至愚,其不敢據其匪據也審矣。伏況更直,晉晝講對,成就君德,黼黻皇猷,職事之所由重也。蒐羅俊乂,簡拔才學,審裁優劣,鑑別可否,圈錄之所由設也。是果何等地分,而其可玷褻之乎?臣之年齒,不滿三旬,學業未通一經,已往之所僥濫,每一追惟,惶汗浹背,又從以進乎此一步,終底迷復之患,以聖上愛欲生之之慈之德,寧不俯恤於斯也。念臣父兄之平日所勉戒者,謹愼焉已,恬約焉已,亦臣區區所矢心者,斂跡於芬華之場,處身於冗散之地,仰而歌詠聖澤,俯而保守家聲,用是爲不報之報焉耳。今若拚棄廉隅,趨走爲恭,則其貽累聖簡,厚招物議,顧何如也哉?圈事有命,召牌踵至,積犯違傲,冞增惶阨。玆敢略入文字,仰瀆崇嚴。伏乞聖慈,曲察微諒,亟遞臣新授弘文館副提學之任,以究庇覆之澤焉云云。答曰,省疏具悉。爾其勿辭察職。
副校理金炳學疏曰云云。答曰,省疏具悉。疏辭,令該曹稟處。
癸丑四月十八日辰時,上御熙政堂。日講入侍時,日講官徐憲淳,參贊官睦仁培,檢討官崔遇亨,假注書曺錫萬,記注官白潤鶴,別兼春秋金完植,各持詩傳第二卷,以次進伏訖。上曰,史官分左右。上誦前受音一遍訖。仍開卷,憲淳讀自君子偕老,止君子偕老三章。仍釋義訖。
上在昌德宮。停常參·經筵。
自未時至酉時,灑雨下雨,測雨器水深一寸二分。
政院啓曰,明日常參·經筵,取稟。傳曰,停。
傳曰,都承旨許遞,前望單子入之。
承旨前望單子入之,金炳冀落點。
政院啓曰,新除授行都承旨金炳冀,以前任平安監司,旣已交龜,斯速乘馹上來事,下諭,何如?傳曰,允。
弘文館啓曰,副修撰朴弘陽,自鄕上來云,卽爲牌招,察任,何如?傳曰,允。
以副修撰朴弘陽牌不進罷職傳旨,傳曰,只推。
傳曰,李判府事省掃之行,給由馬,澆奠床備給。
判府事李憲球箚略曰,伏以,臣之父母墳山,在於交河地,適有補築處,而臣若不躬往檢役,實無竣完之望,如使仰請恩由,則恐貽郵邑之弊,苟欲自任行止,則反涉擅離之罪。伏乞俯賜鑑諒,許臣以無煩請暇,從便往來,俾伸情私焉。答曰,省箚具悉卿懇。卿其從便往來焉。仍傳曰,此批答,遣史官傳諭。
兵曹啓曰,今四月二十日,文臣朔試射日次,而進賀兼謝恩使拜表權停例相値,不得爲之之意,敢啓。傳曰,知道。
癸丑四月十九日辰時,上御熙政堂。日講入侍時,日講官金學性,參贊官徐相鼎,侍讀官權應夔,假注書曺錫萬,記注官姜晢一,別兼春秋沈舜澤,各持詩傳第二卷,以次進伏訖。上曰,史官分左右。上誦前受音一遍訖。仍開卷,學性讀自爰采唐矣,止鶉之奔奔二章。仍釋義訖。文義缺。學性奏曰,向因大臣筵奏,黃土岐·雙靑權管革罷,以道內邊將移補事,有命矣。道內安原·黃拓坡兩鎭,可合以此移補,使之待時任權管瓜滿後,自辟差送,而安原,依雙靑例,以初仕窠準三十朔報瓜,黃拓坡朔數,依黃土岐例施行,何如?上曰,依爲之。出擧條。
上在昌德宮。停常參·經筵。
藥房提調金輔根,左承旨朴齊憲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而拜表相値,不得來會云矣,敢啓,傳曰,知道。
禮曹,來五月十五日大王大妃殿誕日陳賀時應行節目,參考前例磨鍊爲白去乎,依此擧行,何如?啓,旣承慈敎權停爲良如敎。
傳曰,三使臣留待。
傳曰,三使臣入侍。
傳曰,前平安監司入侍。
備邊司啓曰,卽見平安監司南秉哲狀啓,則以爲江界察邊欽差大臣,以病請暇調治,會哨日期在邇,若奏請改派,實係赶辦不及,遴派協領德安代往,屆期會哨事,禮部咨文出來,而今此協領之代派會哨,事是創有,與大員巡査,事體雖異,較諸年例統巡,煞有間焉。故御帖待宣傳官下來,還爲齎上,禮單置之,而勞問會哨,犒饗贈給等節,不無分數,御帖使下去宣傳官還爲奉來,禮單物種,一體領還,協領雖是年例出來之色目,而今番則替行欽差之役,事體容有少間,入給物種,務從優厚,稍示加異之意事,分付,何如?傳曰,允。
吏曹啓曰,成均館典籍金完植,以其身病,呈狀乞遞,改差,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南郊先農壇·先蠶壇·雩祀壇·祈雨壇·漢江壇·司寒壇·厲壇,壇上及四面紅箭門,墻垣階砌,俱爲無頉,而馬祖壇南邊紅箭門,朽傷顚仆,卽爲改建事,分付該監,此後看護等節,另加申飭之意,敢啓。傳曰,知道。
奎章閣啓曰,提學金炳冀,旣遞藩任上來,卽爲牌招,察任,何如?傳曰,允。
御營廳啓曰,本廳哨官張初基,身病甚重,勢難察任,改差,何如?傳曰,允。
弘文館啓曰,副修撰朴弘陽,旣有只推之命,更爲牌招,察任,何如?傳曰,允。
以副修撰朴弘陽牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而拜表相値,不得設行之意,敢啓。傳曰,知道。
傳曰,副提學有闕之代,前望單子入之。
副提學前望單子入之,趙秉夔落點。
副提學金炳國疏曰,伏以,臣於見職,未嘗一毫髣髴,而日前冒膺,誠有所區區商度者存,進而叩謝恩命,退而瀝陳衷懇,計其間不過晩時日頃耳。臣請得以前章所未敢煩者申暴之,仰冀萬有一之鑑燭焉。臣本蒙騃,無所肖似,而厚沐洪造,與天無際。追惟四三年來,所由踐者,究竟是貪戀乾沒之一庸調而止,家世謹拙之規,臣遂弁髦之無餘,撫躬慄,已無可言,而今玆所叨之爲綦重,又不翅已往驟躐之比,遑可以諉之一一出,晏然自居,玷名器妨賢路而莫知恤也乎?嗚呼,夷險燥濕,惟命之所使,顧臣所處之地也,殫竭鞠瘁,其身之不有,顧臣所矢之心也,而顧惟材智之莫逮,顚沛必至,涯分之已溢,消受不得,所以攢手蘄幸於天地父母者,財成焉已,庇覆焉已。至於緣飾皇猷,評騭群英,尤萬萬非如臣者流所可能焉。不徒此也,臣兄炳學,方帶副校理,聯武淸班,奚但滿盈之是懼,職次罣礙,情踪難便,在公格縱無所拘,於私分曷由自安,此在臣決不可冒據者也。圈事有命,曠日虛縻。玆不得不以刳以剔,煩瀆至此。惟聖明,曲垂諒察,亟遞臣所有新銜,以究大惠而全微諒,不勝至願云云。答曰,省疏具悉。爾之請懇如此,所請依施。
癸丑四月二十日辰時,上御熙政堂。日講,三使臣同爲入侍時,判府事李憲球,日講官洪鍾應,參贊官徐相鼎,侍讀官柳來駿,假注書李錫宙,記注官白宗逵,別兼春秋李容殷,各持詩傳第二卷,進賀兼謝恩正使守判中樞府事姜時永,副使戶曹參判李謙在,書狀官司僕正趙雲卿,以次進伏訖。上曰,史官分左右。仍命三使臣進前,時永等進前。缺上誦前受音一遍訖。仍開卷,鍾應讀自定之方中,止蝃蝀三章,仍釋義訖。
癸丑四月二十日戌時,上御熙政堂。前平安監司入侍時,同副承旨徐相鼎,假注書李錫宙,記注官白宗逵,別兼春秋李容殷,前平安監司金炳冀,以次進伏訖。上曰,史官分左右。仍命前平安監司進前,炳冀進前。上曰,卿住箕城,纔五六月矣。其間革弊局而鎭百姓乎?炳冀曰,關西一省,特蒙格外之恩,而賑救之政,適値微臣在職之日,雖蔑報效之責,以今觀之,可謂回咷爲笑,變呻爲歌,極弊痼瘼,幾盡除去,邑勢民情,稍可支吾,塗路旣無流丐之往來,而兩麥又爲有年之漸,所經路黃海·京畿列邑農形,皆有豐徵,自此人心,庶得底定矣。臣於本道,按住未久,而其民弊之可以矯捄者,前已狀聞矣。又以區區所見聞,竊有所仰陳者,而言語奏達,恐或瀆擾於聖聰,故略以文字錄上矣。上可之。炳冀曰,本道武烈祠之朝家崇奉,與他自別,而參奉二窠,爲奔競借銜之資,朝差暮遞,淆雜莫甚,春秋享及守直等節,不成貌樣矣。李提督之後裔,列居於江東等邑,稱以隴西李村,而曾或有收用之擧,一依崇仁殿鮮于氏甲申以前之例,參奉一窠,永爲許付,使之世襲,而一窠以道內振武士取才陞次,瓜限之前,切勿遷轉,則似無如前濫雜之弊,故敢此仰達矣。又曰,道內京各司句管穀耗條作錢之時,或値歉歲價貴,則往往有本色出給之囑托矣。詳定責捧,猶患難辦,況屢倍之高價乎?事係民隱,不可仍置。自今以往,京司耗作之本色出給一款,永爲痛禁,切勿擧論之意,自廟堂捧甘施行,何如?又曰,龍岡縣,有黃龍山城會付還餉,在前自鎭糶糴矣。以其戶少穀多,至於壬午繡啓之說瘼,仍令移屬於主邑,而當初還簿,以大米載錄,然目下實存,只是小米也。莫重餉穀,不敢擅自換色,會案中依例以大米磨勘者,至爲一萬二十四石零矣。每秋例作,徒憑元摠,近千石以小分給,以大責納,此是勒徵於民,民不聊生,而糴弊之紊亂,所以疊出。若不一番變通,仍循强行,則龍邑之民,必將難保,上項黃龍移付大米,一竝換錄於小米之行,從實勘簿,則永杜無窮之弊,而民可奠安,令廟堂稟處,何如?上曰,所奏甚好,令廟堂稟處,可也。上曰,以上所陳,皆爲民施利除瘼之事,誠好矣。炳冀曰,今見麥事,有登豐之徵,而臣又令本道四十二官,設禁酒政,穀價不至騰踊,輿民擧皆奠接,雖愚夫愚婦,莫不攢頌,此皆聖上誠心救荒之致,豈不美且大歟?上命前平安監司先退,仍命史官就座。又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
備忘記,江原監司吳取善下直,長弓一張,長箭一部賜給。
政院啓曰,館錄爲之事,命下矣。新除授副提學趙秉夔,卽爲牌招,何如?傳曰,允。
傳曰,右承旨許遞,前望單子入之。
以副提學趙秉夔牌不進罷職傳旨,傳曰,只推。
政院啓曰,行都承旨金炳冀,行左承旨朴齊憲,左副承旨睦仁培不爲仕進,右承旨未差,右副承旨洪鍾序式暇出去,院中只有臣一人,伴直無人。左副承旨,所當牌招,而拘於廳規,不得請牌,何以爲之?敢稟。傳曰,牌招。
以左副承旨睦仁培牌不進罷職傳旨,傳曰,只推。
又啓曰,左副承旨睦仁培牌不進,伴直無人。行左承旨朴齊憲,所當牌招,而拘於廳規,不得請牌,何以爲之?敢稟。傳曰,牌招。
承旨前望單子入之,朴齊韶落點。
政院啓曰,新除授同副承旨朴齊韶,卽爲牌招,何如?傳曰,允。
傳曰,江原監司留待。
傳曰,江原監司入侍。
以同副承旨朴齊韶牌不進罷職傳旨,傳曰,只推。
政院啓曰,副提學趙秉夔,旣有只推之命,卽爲牌招,何如?傳曰,允。
以副提學趙秉夔再牌不進罷職傳旨,傳曰,只推。
弘文館啓曰,副修撰朴弘陽疏批已下,卽爲牌招察任,何如?傳曰,允。
兵曹,以吳顯文爲禁軍別將。
以漢城府草記西江坊民家延燒,人物致傷事,傳曰,日前江底鬱攸之災,許多民人之棲遑失所,萬萬矜惻。元恤典卽速擧行,結構奠接之方,廟堂爛加商量,俾無一夫仳離之歎,可也。
備邊司啓曰,傳曰,日前江底鬱攸之災,許多民人之棲遑失所,萬萬矜惻,元恤典卽速擧行,結構奠接之方,廟堂爛加商量,俾無一夫仳離之歎可也事,命下矣。伊日延燒之爲百四十餘戶,槪憑該部所報之數,而以瓦家·草家統計之,則似此火災,卽挽近罕有之事也。毋論貧富,棲遑失所之狀,誠極慘矜。況人命之不免爛死者乎?元恤典,自該廳當按例擧行,而今玆特綸,惻怛懇摯,有足以轉咷爲笑。元恤典外,區別其大中小戶,量宜加給,以示朝家懷恤之至意,趁速結構,不日安堵之意,分付賑廳及京兆,何如?傳曰,允。
以江原監司洪祐順狀啓春川府使金基周,爲先罷黜,其罪狀令攸司稟處事,傳曰,令該曹口傳差出,催促下送。
禮曹啓曰,卽接光州牧使申在順所志,則以爲同姓十寸兄在箕,嫡妾俱無子,以其同姓二十二寸弟在秉第二子鍾洪,欲爲繼後,兩家諸族,相議完定,而養家父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記〈事〉,曾有筵奏定式,而門長申在順所訴旣如此,申在秉第二子鍾洪,立爲申在箕之後,何如?傳曰,允。
承文院啓曰,卽見盛京禮部咨文出來者,以爲江界越邊今年夏季巡査欽派大臣,定於四月初八日起程,二十五日抵靉江西岸,公同會哨之意,先行知照,而欽派大臣侍郞書元,初四日僕患病症,臥炕不起,奏請調治,會哨期行在邇,若改派大臣,赶辦不及。故遴派協領德安代往,屆期會哨,以免本國地方官在界久候,請轉飭査照云矣。撰出回咨,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
兵曹啓曰,禁軍別將沈昌奎,身病猝重,無望供職,呈狀乞遞。實病旣如此,則有難强令察任,改差,何如?傳曰,允。
兵曹啓曰,卽接慶熙宮入直衛將金載基牒報,則奉安閣後自枯小松一株,因風折落云。依例斫去之意,敢啓。傳曰,知道。
兵曹啓曰,黃土岐權管瓜滿,自該營望報狀啓,啓下矣。此鎭與雙靑,旣已革罷,原啓本還下送,待安原·黃拓坡時任權管瓜朔,更爲望報馳啓之意,分付,何如?傳曰,允。
御營廳啓曰,本廳哨官李元英,身病甚重,勢難察任,改差,何如?傳曰,允。
敎江原監司吳取善書。王若曰,海山接扶桑之日,素稱八百里名藩,旌節採甘棠之風,特咨二千石良吏。玆撤淸班於內閣,庸托重任於東關。眷彼貊穢舊都,實我嶺海要防。海戶賴以爲業,非無靑州之饒,峽農每多告荒,奈乏黃壤之利?恩綸遍降於諸路,政講漢帝賑貸之謨,懷綏最難於一方,孰任周臣旬宣之責?惟卿,忠貞名閥,淸素雅規,風範端凝,美哉瑚璉貴器,詞翰贍敏,蔚乎黼黻令譽。歷揚殆遍名掄,自翰司而貯璧府,班聯不離華貫,佐銓曹而長芹宮。銅綬屢佩於雄州,允矣恬約之自守,金貂遂躋於卿列,展也望實之俱隆。玆授卿以江原道觀察使兼兵馬水軍節度使,卿其祗服寵章,勉恢嘉績。減戶役均海貢,俾無一夫不獲之歎,蠲民逋俵田災,用紓九重如傷之念。故玆敎示,想宜知悉。知製敎臣李容殷製進
副修撰朴弘陽疏曰,伏以,臣於跧伏田廬之中,忽伏奉本月十六日有旨,以臣爲弘文館副修撰,令臣乘馹斯速上來者。恩寵旣侈於特授,華誥復辱於於遠頒,光生蓬蓽,榮被桑梓,臣始也駴惑,繼而懍惕,終不覺感涕之被面也。夫玉署之職,地分淸切,班綴邇密,昵侍經幄,而啓沃君心,代撰王言,而黼黻皇猷,論思獻替,隨事箴規,必須學問淵邃,風裁峻整者居之。是以館圈堂選,規制綦重。至若簡心之眷,尤係格外,苟非奬借甚隆,聲望夙著者,上不可以輕授,下不可以冒受,則今臣所叨,挈量左右,誠莫知何以獲此於我聖上也。臣性質魯鈍,學識荒疎,場屋帖括之業,尙難依樣葫蘆,經傳精微之旨,曾莫窺其藩籬,百不猶人,無所取材,非徒臣實自知,抑亦朋儕之所共悉也。且況臣倖竊科第曾未幾,而猥廁臺端,又未幾而被此誤恩,遍數朝著,驟躐無漸,殆未有如臣者。臣身過福,猶屬己私,其將大有乖於聖朝用人之政,此豈細故也哉?縣道封章,跡涉慢蹇,卽日束裝,進伏旅邸,戒雖切於俟屨,義難忘於循墻。玆敢披瀝肝膈,歷陳本末,此卽臣釋褐後藉手事君之始也。豈敢一毫假飾,以博克讓之美,而自陷不誠之科哉?伏乞聖慈,特垂鑑諒,亟遞臣職,俾名器無褻,微分獲靖焉。臣旣未敢以見職自居,今方丐免,安有贅說,而芹曝之誠,有不能自已者,敢此臚陳,惟聖明澄省焉。臣竊聞大學一書,實爲聖學之門戶,治平之根柢,而格致誠正,是其要也。夫人君一身以應萬事,一心以應萬變,若不於事物上,誠實窮究,則終無以爲治平之基,此格致誠正,所以爲帝王講學之急先務也。程子嘗曰格物,非止一端,如或讀書,而講明道義,或論古今人物,而別其是非,或應接事物,而處其當否,皆窮理也。朱子又曰或考諸事爲之著,或察之念慮之微,或求之文字之中,或索之講論之際,其說尤備。臣願殿下,每於臨筵講讀之際,有切於身心,關於政治者,輒賜質問,俾登筵諸臣,得悉心以對。如有未契,再三詰難,必聖心洞然無疑而後已。至於輔臣奏對,尤當從容詢訪,政事之因革,人材之進退,反覆審究,都兪之外,不厭吁咈。以至言官之論奏,庶僚之輪對,每加酬詰,攎盡底蘊,其在淸燕之地,尤加體貼之工,優游溫繹,瀜貫無滯,則聖學之進,自底日新,國家之事,必益明甚。此所謂格致之效,而誠正治平,卽其次第事耳。此非臣臆解而爲之說也,實皆先儒之訓。伏願殿下,勿以微臣陳腐之論而忽棄之,千萬幸甚云云。答曰,省疏具悉。爾其勿辭察職,尾附事,當留念矣。
知事李若愚疏曰,伏以臣,才性至劣,學業蔑稱,回念少日,不過尋剽之技,逮至晩歲,益復消磨無餘,空空然直一不學無術者流,而特蒙濫恩,猥忝講官之班,竊仰緝熙光明之聖學,時敏日新,貫徹天人,退而循省,庸陋賤類,無所裨補,宜卽懇叩辭免,而低回泯默,冞切惶隕。況臣素脆之質,及此衰暮,眞元已耗,邪氣迭乘,步履艱難,咫尺視同尋丈,頭目昏瞀,晴晝看如煙霧,最其聽官宿病,到老尤劇,凡常語言,未能明辨,雖是滿堂之響,怳若隔壁而聽,究厥平生伎倆,將此今日貌樣,昵近廈氈,展開方冊,以效職業之萬一,分所不堪,力旣難任。且臣才遭同氣之慼,尙在淺土之藏,今方重庀襄事,期日已卜,臨壙永訣,至情固然,而非但公格爲拘,實緣講職所縻,請暇爲行,有未敢焉,臣情於是,吁其窮且迫矣。玆不得不畢暴情實,仰瀆崇嚴,伏乞聖明,俯賜鑑諒,亟遞臣所帶講官之銜,俾職事毋廢,私情獲伸,不勝大願云云。答曰,省疏具悉。耆老之地,難以筋力爲也,所請依施。
戶曹參判李謙在疏曰,伏以,臣銜命辭陛,退出郊畿,回瞻觚稜,尤不勝戀結之忱。第臣見縻戶曹參判,職忝佐貳,非比閑漫,從前出疆,輒皆蒙遞。玆敢照例陳章,伏乞聖明,亟賜遞解焉。答曰,省疏具悉。所請依施。
癸丑四月二十一日辰時,上御熙政堂,日講,江原監司同爲入侍時,同知事尹敎成,參贊官徐相鼎,侍讀官南鍾順,假注書曺錫萬,記注官金德興,別兼春秋金完植,各持詩傳第二卷,江原監司吳取善,以次進伏訖。上曰,史官分左右。仍命江原監司進前,取善進前。缺上誦前受音一遍訖。仍開卷,敎成讀自相鼠有彼,止干旄三章。仍釋議訖。
上在昌德宮。停常參·經筵。
備忘記,洪州營將李圭憲,長淵縣監姜彝五下直,各長弓一張,長箭一部,片箭一部,筒兒一箇賜給。
政院啓曰,館錄爲之事,命下矣。副提學趙秉夔,旣有只推之命,卽爲牌招,何如?傳曰,允。
以副提學趙秉夔牌不進罷職傳旨,傳曰,只推。
吏曹口傳政事,以姜㳣爲春川府使。
政院啓曰,館錄爲之事,命下矣。副提學趙秉夔,旣有只推之命,卽爲牌招,何如?傳曰,允。
以副提學趙秉夔再牌不進罷職傳旨,傳曰,只推。
癸丑四月二十二日辰時,上御熙政堂。日講入侍時,日講官趙斗淳,參贊官朴齊韶,侍讀官柳來駿,假注書李錫宙,記注官白潤鶴,別兼春秋金完植,各持詩傳第二卷,以次進伏訖。上曰,史官分左右。上誦前受音一遍訖。仍開卷。斗淳讀自載馳載驅,止載馳四章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信,傳曰,知道。
政院啓曰,右副承旨徐相鼎,今日不爲仕進,卽爲牌招,何如?傳曰,允。
以全羅監司鄭㝡朝狀啓,靈巖郡人命渰死事,傳曰,人命一時渰死,若是夥多,聞甚驚慘。元恤典外,別加顧助,如有生前身還布,竝蕩減。未拯屍身,期於拯得之意,廟堂各別措辭關飭。
以全羅監司鄭㝡朝狀啓,茂朱·錦山等邑民家失火事,傳曰,民家之方農燒燼,若是夥多,聞甚矜惻。元恤典外,別加顧助,結構奠接之方,廟堂措辭,分付。
以右副承旨徐相鼎牌不進罷職傳旨,傳曰,只推。
癸丑四月二十三日辰時,上御熙政堂。日講入侍時,日講官尹定鉉,參贊官洪鍾序,侍讀官權應夔,假注書曺錫萬,記注官姜晢一,別兼春秋金完植,各持詩傳第二卷,以次進伏訖。上曰,史官分左右。上誦前受音一遍訖。仍開卷。定鉉讀自瞻彼淇澳,止考槃三章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,右承旨許遞,前望單子入之。
承旨前望單子入之,徐堂輔落點。
政院啓曰,新除授右副承旨徐堂輔,卽爲牌招,何如?傳曰,允。
傳曰,副提學外,有實故玉堂竝許遞,政官牌招開政。
以右副承旨徐堂輔牌不進罷職傳旨,傳曰,只推。
政院啓曰,館錄爲之事,命下矣。副提學趙秉夔,旣有只推之命,卽爲牌招,何如?傳曰,允。
有政。吏批,判書金箕晩進。以鄭直東爲正言,趙在應爲應敎,金德根爲副應敎,宋謙洙爲校理,趙憲燮·李容殷爲副校理,尹秉鼎·成載球爲修撰,李鍾淳爲副修撰,金炳喬爲同敦寧,金在田爲戶曹參判,沈宜恒爲翼陵參奉,黃觀周爲假引儀。再政。以鄭錫朝爲掌令,金炳學爲獻納,南獻敎爲禮曹參判,政事冊無。
兵批,以文元龜爲三田渡別將,同知單朱光斗,僉知三單李膺漢·趙遂永·池命隣。再政。同知單李潤根。
行副提學趙秉夔疏曰,伏以臣,才識淺短,最居人下,不足備數於器使之末,而屢被謬恩,靡官不做,世所稱淸而華者,殆遍無遺,臣有何可取之長,可堪之實而然哉?夙宵憂懼,食息靡甘。千萬不自意,伏奉除旨,以臣爲弘文館副提學者,館錄有命,天牌荐臨,臣誠惝怳震慄,莫省措躬之所也。夫論思之長,人士上榮也,瀛洲之選,名彦雋塗也,臣是何人,乃敢當此?出入啓沃,以成就乎君德,評品可否,以軒輊乎群俊,皆其職耳。苟非望實弘茂,文學贍美,風裁足以主言議,鑑別足以定衡秤,則雖以先輩長德,率皆逡巡,臣之愚騃謭劣,果一分彷彿於此否乎?今於衆望之外,故紙堆中,拈出賤名,加以誤恩,不衷之譏,猶屬臣身,則哲之累,諒非細故。臣於是,不知華貫之榮顯,愧恧居先,惶懼滋多。然此但就臣微分上言,猶近於矯飾例讓。臣不敢張皇爲也。最是圈事,有萬萬不可冒當者,臣之初拜館職,寔出於特授,從前如臣踐履者,毋得主張圈事,遂成故常,雖在參座,猶當引避,矧玆冒據長席,恣行前人所未行之事乎?私分則實難僥叨,公格則自在應遞,今臣去就,恐不待費辭煩複而決矣。歷日違傲,冞增悚蹙,玆敢據實仰暴,伏乞聖明,俯賜鑑諒,特鐫臣新授之職,俾成命無淹,微諒獲全,不勝大願云云。答曰,省疏具悉。今援近例,所請依施。
癸丑四月二十四日辰時,上御熙政堂。日講入侍時,日講官金景善,參贊官徐相鼎,檢討官朴弘陽,假注書李錫宙,記注官白宗逵,別兼春秋徐相至,各持詩傳第二卷,以次進伏訖。上曰,史官分左右。上誦前受音一遍訖。仍開卷。景善讀自碩人其頎,止碩人四章。仍釋義訖。缺弘陽曰,此章章句之間,別無微奧之義可以敷陳者,誠如講官之言,臣亦無他見,而燕燕綠衣等篇,卽莊姜之所作,其德行文章,備見於其詩。至於此篇,乃衛人爲莊公之不禮莊姜而作。故述其族姻之貴,容貌之美,以及來時禮儀之盛,寓其歎惜之情者也,所以序次之際,不必上繫乎綠衣諸詩之間矣。上曰,正嫡小君,何謂也?弘陽曰,旣稱齊侯之子,又曰東宮之妹者,言其所生之貴,明其以正嫡而爲小君也。
上在昌德宮。停常參·經筵。
藥房提調金輔根,行左承旨朴齊憲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而領議政金左根有身病,左議政·右議政未差,不得來會云矣。敢啓。傳曰,知道。
又啓曰,右承旨洪鍾序,今日不爲仕進,卽爲牌招,何如?傳曰,允。
以右承旨洪鍾序牌不進罷職傳旨,傳曰,只推。
政院啓曰,館錄爲之事,命下矣。副提學未差之代,政官牌招,開政差出,何如?傳曰,前望單子入之。
副提學前望單子入之,徐戴淳落點。
政院啓曰,館錄爲之事,命下矣。新除授副提學徐戴淳,卽爲牌招,何如?傳曰,允。
以副提學徐戴淳牌不進罷職傳旨,傳曰,只推。
弘文館啓曰,新除授副應敎金德根,時在京畿廣州地,副修撰李鍾淳,時在開城地,經筵入番事緊,請竝斯速乘馹上來事,下諭。答曰,竝許遞。
又啓曰,新除授應敎趙在應,校理宋謙洙,副校理趙憲燮·李容殷,修撰成載球·尹秉鼎,竝卽牌招察任,何如?傳曰,允。
以副校理趙憲燮,修撰成載球牌不進罷職傳旨,傳曰,只推。
癸丑四月二十五日辰時,上御熙政堂。日講入侍時,判府事朴晦壽,日講官徐有薰,參贊官朴齊韶,侍讀官權應夔,假注書曺錫萬,記注官金德興,別兼春秋徐相至,各持詩傳第二卷,以次進伏訖。上曰,史官分左右。上誦前受音一遍訖。仍開卷。有薰讀自氓之蚩蚩,止氓六章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨徐相鼎,今日不爲仕進,卽爲牌招,何如?傳曰,允。
傳曰,前江原監司入侍。
政院啓曰,館錄爲之事,命下矣。副提學徐戴淳,旣有只推之命,卽爲牌招,何如?傳曰,牌招。如有違牌,勿爲呼望。
弘文館啓曰,校理趙憲燮,修撰成載球,旣有只推之命,竝卽牌招察任,何如?傳曰,允。
吏曹啓目粘連,觀此敦寧府都正李冀禎上疏,則以爲臣於本府,旣無敦寧,揆以格例,在所當遞。伏乞聖明,俯垂鑑諒,仍令選部,照例遞改亦爲白有臥乎所,旣無敦寧,則揆以法例,不可仍置。敦寧都正李冀禎,依例改差,何如?啓依允。
敦寧都正李冀禎疏曰云云。省疏具悉。疏辭下該曹稟處。
癸丑四月二十六日辰時,上御熙政堂。日講入侍時,日講官李景在,參贊官徐堂輔,檢討官尹秉鼎,假注書李錫宙,記注官白潤鶴,別兼春秋徐相至,各持詩傳第二卷,以次進伏訖。上曰,史官分左右。上誦前受音一遍訖。仍開卷,景在讀自籊籊竹竿,止河廣二章,仍釋義訖。文義缺堂輔曰,講官·儒臣備陳無餘,臣無容更達,而大抵竹竿河廣,不獨爲婦人之詩也。邶·鄘·衛三風,婦人之詩亦多矣。栢舟,共姜之守義自誓也,燕燕·日月·終風,莊姜之貞靜自守也,泉水·載馳與此二篇,皆衛女之思歸而終不得歸也。夫以婦人女子,能知禮義之爲重,而不敢任情直行,此可見先王風化之美入人者深,有以得乎性情之正也。故夫子著之於經,以爲勸懲之資,使人知夫禮義之爲大防而王政之所當先務也。此等處更加垂察焉
癸丑四月二十六日申時,上御熙政堂。前江原監司入侍時,同副承旨朴齊韶,假注書李錫宙,記注官白潤鶴,別兼春秋徐相至,前江原監司洪祐順,以次進伏訖。上曰,史官分左右。仍命前江原監司進前,祐順進前。仍奏曰,淮陽·鐵原·伊川·金城·平康·金化·狼川·麟蹄·安峽等九邑,俱以田畓未量之邑,例不給災,雖大無之歲,災民輩白徵賦稅,實爲切骨之冤。此後則隨其被災之淺深,與已量諸邑,一體分俵,何如?上曰,所奏令廟堂稟處,可也。出擧條上曰,合當之邑,雖値閏歲而無弊乎?祐順曰,然矣。合當之邑,不以閏之有無爲弊矣。上曰,當初何獨於四邑,有此分當之制乎?祐順曰,當初磨鍊排納之制,臣亦未知其由,而到今弊上生弊,漸至莫可收拾之境矣。上曰,分當之弊,專由於閏歲之剩朔,以至一年二年之積逋,令各邑一例合當,則似無此弊矣。祐順曰,然矣。仍奏曰,各軍保身布,一年一納,自是不易之規,而至於兵曹納騎步兵價布,有合當上納之邑,有分當排納之邑。各邑中原州·鐵原·通川·三陟等四邑,每年上納,無一闕漏,而納尺纔考,促關繼到,故溯考屢歲尺文,則蓋騎步兵,本以一年內十二朔排當,而每値閏歲,則衍爲十三朔。故假令正月納番者,又責於同年臘月,次次進當,昨年上納,受再昨年尺文,駸駸然爲越二年三年之闕納,徵督備至,鞭扑交加,哀彼至蠢至殘之民,當年身布,尙患艱辦,矧此値閏進當之弊,民何以知得,一年再徵之番民,何以支保乎?上項四邑騎步兵,一計閏朔,一依合當邑每年一納之例,何如?上曰,所奏亦令廟堂稟處,可也。出擧條上曰,史官就座。仍命前江原監司先退。又命退。諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,呈告泮長許遞,前望單子入之。
大司成前望單子入之,韓啓源落點。
傳曰,戶判有闕之代,都承旨金炳冀除授。
傳曰,都承旨有闕之代,前望單子入之。
承旨前望單子入之,徐憲淳落點。
傳曰,右承旨·左副承旨竝許遞,前望單子入之。
承旨前望單子入之,金永根·尹行謨落點。
傳曰,未肅拜臺諫與經筵竝許遞,政官牌招開政。
政院啓曰,新除授右承旨金永根,時在京畿驪州地,斯速乘馹上來事,下諭,何如?傳曰,許遞。前望單子入之。
承旨前望單子入之,洪在重落點。
傳曰,原任待敎李容殷,檢校差下。
傳曰,放逐鄕里罪人申寬吉放送。
吏曹,戶曹判書單金炳冀今超資憲除授事,承傳。
吏曹啓曰,翼陵參奉沈宜恒,以其身病,呈狀乞遞,改差,何如?傳曰,允。
以吏曹參議金永爵牌不進罷職傳旨,傳曰,只推。
有政。吏批,判書金箕晩進。以李經在爲大司憲,朴斆默爲大司諫,尹滋悳爲執義,金圭瑞爲司諫,黃鍾顯爲掌令,李東旭爲持平,閔馨在爲獻納,李彙承爲正言,朴齊璿爲副應敎,朴珪壽爲副修撰,趙秉恒爲左尹,趙冀永·洪鍾英·金炳冀爲知經筵,趙得林·李明迪·李在鶴爲同經筵,任箕常爲翼陵參奉,訓鍊都監提調單金炳冀。政事冊無
兵批,同知單金修德。
奎章閣啓曰,原任待敎李容殷,檢校差下事,命下矣。卽爲牌招入直,何如?傳曰,允。
右邊捕盜廳啓曰,臣廳軍官白奎煥·金夏鎭,以僞科罪人金宗烈捉來次,下送江原道淮陽府矣。今月二十六日,押到永平萬世橋炭幕,買飯方喫之際,抱川官奴巖回,乘醉來到,無端起鬧,與捕卒相鬪。故軍官等叱責禁止,仍爲發行,纔到二十里地,日已暮矣。不知幾十名漢,稱以官令,持杖圍立,無數亂打,奪其紅絲,校卒竝爲結縛,捉入本縣,無限恐喝,至於奪符之擧矣。幸以印蹟,還爲出給,捕卒二名,嚴棍牢囚云矣。佩符軍官,自有所重,前後飭敎,大臣所奏,屢屢嚴截,雖京各司下隷,或有毆打之事,擧皆刑配。今此該縣監官隷輩,無難毆打,如此頑悖蔑法之漢,不可尋常懲治。自臣廳枚移畿營,分首從嚴繩伏計,而以該縣監言之,佩符京校,結縛捉入,至於罪人逃失之境。設有捕卒作弊之事,擧實論報臣廳,以待回題決處當然,而只聽官隷之恐動,捕校結縛,捽曳捕卒,嚴棍牢囚,駭妄之擧,更無餘地。該縣監李承穆罪狀,令該府拿問處之,何如?傳曰,允。
兼戶曹判書趙斗淳疏曰,伏以臣,才無以久顓重任,病無以力剸劇務,冒昧陳暴,亮由刳瀝,而批敎之下,奬借寔隆,霣越悸恐,歷數月于玆者,誠以懇悃不篤,徒徼曠絶之恩,孚感莫徵,致滋瘝溺之罪焉耳。念臣迂疎,不曉生産作業,家居噉着所辦集,尙不能經心而衡慮,蓋性分攸劃,强究不去,知臣者姍笑臣,臣顧無由自解也。故凡計會籌度,稍涉使才去處,輒廢然却顧,今其顚毛,且種種矣。夫國之於家,小大懸矣。以其不能於家,乃欲試之於國,總經制貨泉出入,生平分曉理會不得者,而曰吾有以盡吾職,無有疎謬穿漏,能時其沿匯,統厥盈朒,非愚則妄耳。況鉛刀旣再割矣,駑步契需,後且甚於前矣。此臣才具之不堪重任也。貞疾之由乎脆薄,漸痼之由乎衰邁,年來控實之籲,庶幾爲淵鑑所燭,而源委不一,證祟迭變,溫而燠之,火鬱而攻目,涼以散之,則土弱而害胃,形格勢禁,醫技告窘,障瞀之日深,眩冒之日劇,其在事理,不甚難知,此臣病情之不堪劇務也。苟奉有慈覆之仁,獲解職名,外無絓絆之撓,內收夷曠之效,公而逭屢誤之誅,私而托倖全之望焉,則非臣隕結所能酬報。夫才病之不可强,猶枘若鑿之不相入,非致謬於此,必邀僨於彼,不但初無稱謂,亦復安所根據,病痛之呼,不揆猥瀆,惟聖明,天地父母於臣,期有以生成之,亟遞臣所有度支之銜,以究曲遂之惠焉云云。答曰,省疏具悉。苦懇如此,所請依施。
左承旨徐相鼎疏曰云云。省疏具悉。疏辭下該曹稟處。
癸丑四月二十七日辰時,上御熙政堂。日講入侍時,日講官徐戴淳,參贊官朴齊韶,侍讀官宋謙洙,假注書曺錫萬,記注官姜晢一,別兼春秋徐相至,各持詩傳第二卷,以次進伏訖。上曰,史官分左右。上誦前受音一遍訖。仍開卷。戴淳讀自伯兮朅兮,止木瓜三章。仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,右副承旨洪在重,今日不爲仕進,卽爲牌招,何如?傳曰,允。
傳曰,未署經臺諫許遞,前望單子入之。
臺諫前望單子入之,正言金騏獻落點。
弘文館啓曰,新除授副修撰朴珪壽,時在京畿仁川地,經筵入番事緊,請斯速乘馹上來事,下諭。答曰,許遞。
又啓曰,新除授副應敎朴齊璿,卽爲牌招察任,何如?傳曰,允。
咸鏡監司趙秉駿疏曰,伏以,臣以無似,猥膺重寄,才識闇於剸劃,威明短於彈戢,且莅營甫數三朔耳。全省民瘼,雖未能一一備諳,其已著而易見者,本道荐經歉荒,所在凋瘵,甁罌俱罄,民有近止之急,倉廥已朽,官無備預之蓄,群情甚於魚喁,邑報紛如蝟集。臣接濟昧方,未展一籌,庸是憂悚,蚤夜憧憧。際伏見籌司啓下公事,以甲山銅已採者,吹鍊上送,以助鑄役事也。臣亦知鑄事之專藉於銅而銅産之最饒於甲也。採此鑄彼,以補公貨,卽經國之大政,目下鑄所事勢之不得不有須於此,臣又稔聞者,其在共濟之義,豈可一毫持難,以致公事狼狽?況又成命之下,又敢不竭蹶奉行,期於竣功也哉?第伏念事有所難行者,時有所未可者。道內昨秋災荒,三·甲尤甚,今春雨雪,兩麥失宜,穀價日踊,民情艱食,流丐載路,零憂靡屆。當此時也,如開吹鍊之役,則四方聞風,擧將舍農業而趨礦利,如水注下,勢莫可遏。不耕則無秋,理所必至。來頭之憂,誠非細故,而聚食者衆,米直又當倍蓰,過計之慮,無所不至,一或有失,悔將曷追?思之及此,不勝凜然。臣若徒以奉令爲恭,不以實聞,則此又臣之罪也。玆敢妄控愚見,冒干崇聽,伏乞聖明,亟賜裁處焉云云。答曰,省疏具悉。諸般措處,豈無其道?斯速設始,俾圖兩便。
敦寧都正洪容默疏曰云云。省疏具悉。疏辭下該曹稟處。
癸丑四月二十八日辰時,上御熙政堂。日講入侍時,日講官金學性,參贊官尹行謨,檢討官朴弘陽,假注書李錫宙,記注官白宗逵,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷,學性讀自彼黍離離,止君子于役三章,仍釋義訖。缺弘陽曰,此二篇,皆無深奧可陳之義,誠如講官之言,而大抵平王東遷以後,政敎陵夷,故詩亦降而爲風。今此詩人之所以傷痛不能已者,究其本,則皆由於平王。特以忠厚之意,不忍斥言,而無所控訴,只得呼彼悠悠之天曰,所以致此者,果何人哉?其惻怛之旨,足以感動人意。此等處可以留神省察,而至於君子于役章,則大夫久役,不知歸期,其室家之人,至於憂其飢渴矣。昨日進講伯兮章下,范氏之論,有云治世之詩,言其君上憫恤之情,亂世之詩,錄其室家怨思之苦。此詩亦是室家怨思之言,卽亂世之詩也。降而爲風,職此之由。其在先王盛時,文武豈有是哉?故命使臣,則有四牡之詩,勞將帥,則有出車之詩,備道其原隰征伐之勞,勉其往而慰其來。又非徒使臣將帥有位之人,雖微賤如征戍之卒,亦有采薇之詩,將送而必示其期,則有曰曰歸曰歸,歲亦莫止,未歸而先思其苦,則有曰行道遲遲,載渴載飢。上之所以使下,旣若是曲盡其情,雖使其家人爲之憂慮,無以復加,則寧或嘆其期之不知,願飢渴之苟無哉?今也則不然。雖以大夫而往役,亦無君上之悶恤,日月旣不可計,飢渴在所難免。然則此詩之作,豈非在上者之責乎?因此推之,則渴思飮,飢思食,人之常情,切身之憂,莫甚於此。非徒行役征伐之人,有此飢渴之可慮,雖在閭閻畎畝之間,匹婦匹夫,或飢或渴,是皆君上之責,而所當軫念憂恤者也。伏願於此等處,擴充之,體驗之,不但用工於章句文字之義而已。連類比事,常加究索,以適實用,施之政敎,則使斯民樂歲終身飽,凶年免於死亡,然後驅而之善,以行王政,其要實不外此矣。上曰,他詩每以設辭,一節深於一節,而今此黍離章,則似是實見也。學性曰,云云。行謨曰,云云。弘陽曰,曰苗曰實,固亦言其所見而統言,其意則專在於所感之心,終始如一,不必以自苗及實三過其地,硬定爲說也。其或再過,而未曾三過,又或十過,而非止三過,皆不可知。惟當觀其惻傷之懷,愈往愈深,非如常人之情屢遇則變者也。故始言中心搖搖,次言如醉如噎者,非初見之,則不如噎,而再見之時,則必如醉也。他人則始雖如噎,終必如常,此人則始之心搖,久而彌切,曰醉曰噎,卽所以形容其不少變之意也。上曰,搖搖之時,未必不如噎者,其言誠然矣。弘陽曰,然矣。仍奏曰,凡事有進則無退,今此所感之心,旣不少衰,所以益深矣。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
備忘記,別軍職任興模下直,長弓一張,長箭一部,片箭一部,筒兒一箇賜給。
傳曰,副提學外,玉堂竝許遞,前望單子入之。
玉堂前望單子入之,校理趙在應·趙憲燮,副校理尹炳鼎,落點。
政院啓曰,玉堂上下番俱空,事甚未安。應敎·副應敎二員,副校理一員,修撰二員,副修撰二員未差,新除授校理趙在應·趙憲燮,副校理尹秉鼎,竝卽牌招,推移入直,何如?傳曰,允。
弘文館啓曰,下番無他推移之員,不得已以上番姑降入直之意,敢啓。傳曰,知道。
以都摠府摠管變通差出事草記,傳曰,允。竝許遞。
兵曹口傳政事。以金炳冀爲都摠管,趙得林·李宜翼·金翰喆·鄭岐源·李敏德爲副摠管。
傳曰,應敎有闕之代,前望單子入之。
應敎前望單子入之,趙在應落點。
吏曹啓曰,卽接司僕寺牒報,則以爲再明日親傳香時,本寺正,例爲進輿差備,而正趙雲卿,奉命出疆矣。卽爲變通,以爲擧行云。司僕寺正趙雲卿改差,其代口傳備擬以入之意,敢啓。傳曰,知道。
吏曹口傳政事,以金炳學爲司僕正。
吏曹啓目粘連,觀此敦寧府都正洪容默上疏,則以爲臣於本府,旣無敦寧,揆以公格,玆敢援例陳章,伏乞俯垂鑑諒,仍令選部,照例遞改亦爲白有臥乎所,旣無敦寧,則揆以公格,不可仍置。敦寧都正洪容默改差,何如?判付,啓依允。
戶曹判書金炳冀疏曰,伏以臣,待罪西藩,愚不任事,脫符歸伏,何問是俟,千萬不自意,度支特簡,有隕寢夢之表,裒然爲資憲階矣。榮寵所及,雖極感惶,涯分是揆,莫知容措。夫八座之列,亞於公孤,六部之長,委以名德,今玆聖掄,奚爲而及於臣身也?臣雖摩放薤粉,無以報答萬一,區區所自矢而所自效者,惟在於斂跡進取之塗,戢身榮觀之場,一以遵臣父訓誨之勤,一以存臣家滿盈之戒,而以聖慈愛欲其全之至仁至澤,豈有外此施大褻之擧也?臣之釋褐通籍,甫七年于玆矣。踐歷則華膴之靡不叨也,補報則毫毛之未有稱也,以事以理,安有是也?臣於資級之濫,神魄遁爽,大聲疾呼,不遑他語,則見職事務之輕重,猶屬第二語也。惟聖明曲遂生成之仁,將臣所有新資及戶曹判書之任,亟行收還,俾有以公私兩幸焉云云。答曰,今此特擢,意豈徒然?卿其勿辭行公。
癸丑四月二十九日辰時,上御熙政堂。日講入侍時,日講官尹致秀,參贊官徐堂輔,侍讀官趙憲燮,假注書曺錫萬,記注官白宗逵·金德興,各持詩傳第三卷,以次進伏訖。上曰,史官分左右。上誦前受音一遍訖。仍開卷。致秀讀自君子陽陽,止揚之水三章。仍釋義訖。上曰,文義以次奏之。缺憲燮奏曰,夫君子陽陽者,謂其得志之貌也。今此大夫,當周室之微弱,不求行道,只是安於貧賤以自樂。故序說曰君子遭亂,相招爲祿仕,全身遠害云者,亦此意也。蓋人主務修德政,側席求賢,則在位者,得君行志,盡其致澤之業,自有兼善之樂,豈徒安貧賤而陽陽自得也哉?且以下篇言之,平王不念申侯爲王室之讎,而反爲報德酬恩,自歸於忘親逆理之科,安得免小弁之譏刺,而觀其戊申之事,則惟以天子之尊,不能徵發諸侯之兵,乃使畿內之民,久爲屯戍,以致怨思焉,其王業之衰懦不振,於此可知矣。每於此等文義,深加省察而監戒焉。堂輔曰,此篇疑亦前篇婦人所作,則陽陽陶陶之君子,卽前篇行役之大夫也,前篇敍婦人思念之情,而初無怨咨之詞,此篇美大夫安樂之志,而不言行役之勞,詩人忠厚之意,先王風化之美,於此可以見矣。集註且曰,序說亦通,則謂其賢者之不遇而隱於樂官也。如衛詩之簡兮,魯論之師摯磬襄之類,是也。夫以安貧自樂之君子,不能得君而行道,辭尊居卑,沒齒樂官,豈非可惜之甚哉?以故聖人,著之於經,以爲後世鑑戒之資矣。
上在昌德宮。停常參·經筵。
藥房提調金輔根,副提調朴齊憲啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而領議政金左根無時急稟定事,左議政·右議政未差,不得來會云矣。敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
傳曰,發遣吏郞,諸執事淸齋與否,摘奸以來。
傳曰,明日出宮門路,以萬安門爲之。
弘文錄三點,李綱峻·姜長煥·李玄文·李應貞·金昌秀·安喜壽·南履輪·宋欽翼·鄭基稷·張龍逵·林翰洙·金完植·鄭煥翼·金學初·李徹宰·尹定善·成載瑗·趙秉學·李崙夏·李裕奭·鄭東奎·李在聞·朴蘭壽·韓鎭棨·朴麟夏·沈舜澤·睦仁會·徐相至·朴孝正·兪晠煥·金琦鉉·李承九,以上取三十二人,特進官抄啓,尹致秀·白殷鎭·李㘾·李源達·韓兢人·南秉哲·任百秀·李晉翼·金·尹敎成·李源命·金炳喬·李裕元。
以黃海監司金鍏狀啓,黃州牧民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
司饔院啓曰,鷹師契貢人等呼訴內,京貿山雉,今已垂乏,將無以封進云。依前傳敎定式,明日爲始,各殿宮日下生雉,以活鷄全數代封之意,敢啓。傳曰,知道。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
吏曹啓目,出身李正烈名字,有犯於徽號,故改以應烈事告狀。令藝文館給帖,何如?啓依允。
大司成韓啓源疏曰,伏以,臣以菲材凡愚,取第而犯太早之戒,涉官而招僥冒之譏,揚歷乎密邇之列,遊翔乎淸切之地,居然數十年來,兜攬殆遍,感恩循私,兢惕居先。玆又國子新除,忽下於千萬夢想之外,臣誠惝怳震駴,莫省攸措。聖王之建官惟百,何莫非難愼,而惟成均之銜,爲淸且峻者,誠以掌敎於九德之咸事,管攝於藹多之樂育,于以賁飾乎聲明,表儀乎縫掖,而我朝官制,尤重是選。晨集冠衿,任敎誨之責,月課講製,嚴考比之規,用是學術之模楷多士,聞望之標準當世,足以裨皇猷而愜物情,始可擬議,雖古昔名碩之副是無慊者,猶且讓而不居,良爲此也。今乃擧而畀之於如臣鹵下,無所留難,是豈棄管蒯惜繁纓之義也?噫,臣識短才淺,無有攸當,而於鉛槧翰墨,尤所未嫺,荒嬉偸肆,究竟是四十無聞焉耳。以若蔑裂,裒然進據於皐比之席,扮做師儒之長,任進退作興焉,則是不幾近於强僬以重,責瞽以視,而無或招在列者之竊笑也哉?況今文敎彬蔚,俊彦麻列,舊望新儲,不患無人,而乃以樗材之最下,有此糠簸之居前,譏姍之來,猶屬臣身,緣臣而仰累則哲,玷汚名器,諒非深憂?慈敢畢暴衷懇,仰瀆崇聽,伏乞聖明,念惟簡之不輕,察微諒之非矯,亟遞臣所叨大司成之職,俾公器無褻,私分獲安焉云云。答曰,省疏具悉。爾其勿辭察職。
兵曹啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道。
癸丑四月三十日辰時,上御熙政堂。日講入侍時,領議政金左根,日講官洪鍾應,參贊官洪在重,侍讀官趙在應,假注書李錫宙,記注官白潤鶴,別兼春秋沈舜澤,各持詩傳第三卷,以次進伏訖。上曰,史官分左右。上誦前受音一遍訖。仍開卷。鍾應讀自中谷有蓷暵其乾矣,止兔爰三章。仍釋義訖。日記廳堂上閔泳達,郞廳金思轍朴台淳。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,明日常參·經筵,取稟。傳曰,停。
又啓曰,來初五日朝參日次,而綏陵忌辰祭齋戒相値,頉稟之意,敢啓。傳曰,知道。
傳曰,玉堂有闕之代,政官牌招開政。
傳曰,禮房承旨馳詣景慕宮,奉審摘奸以來。
傳曰,呈告金吾堂上許遞,今日政差出。
政院啓曰,卽者副校理尹秉鼎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳曰,在外摠管許遞,前望單子入之。
摠管前望單子入之,副摠管李景純·李倫敍落點。
政院啓曰,新除授副摠管李景純,方在職牒還收中,何以爲之?敢稟。傳曰,敍用。
傳曰,呈告法司堂上許遞,今日政差出。
吏曹啓曰,成均館典籍李崙夏·李徹宰,俱以身病,呈狀乞遞,竝改差,何如?傳曰,允。
政院啓曰,吏曹判書金箕晩,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。參判李根友在外,判書更爲牌招,何如?傳曰,允。參議只推,一體牌招。
有政。吏批,判書金箕晩牌不進,參判李根友,參議金永爵進。吏批啓曰,判書金箕晩牌招不進,參判李根友在外未肅拜,小臣獨政未安,何以爲之?敢稟。傳曰,只出緊任。以洪祐命爲應敎,宋謙洙爲校理,朴商壽爲副校理,金炳㴤·柳來駿爲修撰,金鎭衡·李鍾淳爲副修撰,李源命爲右尹,金炳冀爲知義禁。再政。以金顯喆爲持平,金基煥爲敦寧都正,金始遠爲禮曹正郞,兼直閣單金炳㴤,政事冊無。
兵批,以李東國爲漢江別將,李孝述爲訓鍊習讀,同知單尹昌賢。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
弘文館啓曰,下番闕直,事甚未安。新除授修撰金炳㴤·柳來駿,副修撰金鎭衡·李鍾淳,竝卽牌招,推移入直,何如?傳曰,允。
以修撰金炳㴤·柳來駿,副修撰金鎭衡·李鍾淳牌不進罷職傳旨,傳曰,只推。
兵曹啓曰,每當儲窠之月,虛司果例不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
藝文提學金輔根疏略曰,伏以臣聞,誠者無僞之謂也,誠自不妄言始。臣至愚魯也,故信心直行,無所修飾,居家應事接物,能行則行,不能行則不行,知之爲知,不知爲不知,習慣之久,遂亦不嫺於梔蠟容辭,張皇邊幅。今若以見職自居,則其勢不得不以文辭自命,若欲强所不能,則又其勢必至於掩護,自欺而欺人,一生言行,於是都無挂搭處。且臣荐經喪禍,神精遁褫,積瘁之症,視官先受其病,日講之銜,叨據旣久,而不敢一次登筵者,實恐貿亂迷錯於威顔咫尺之地也。臣若抗顔自立於詞命制誥之列,善其辭令,多見其不自量,而其於無僞不妄之道,去之遠矣。思之及此,不覺顔騂而心慓也。製帖科次,代斲有命,惶隘到極,鑽逃無地。亟遞臣藝文提學之任,勿復檢擧云云。答曰,省疏具悉。卿其勿辭行公。
副校理尹秉鼎疏曰云云。答曰,省疏具悉。爾其勿辭救護。
癸丑五月初一日辰時,上詣仁政殿月臺。景慕宮夏享大祭香祝親傳入侍時,行都承旨徐憲淳,行左承旨朴齊憲,右承旨尹行謨,左副承旨徐堂輔,右副承旨洪在重,同副承旨朴齊韶,注書缺,別兼春秋金完植·李容殷,提學金炳冀,檢校直閣申錫禧,直閣金炳㴤,檢校待敎金輔鉉·李秉文·金炳國,以次侍立。時至,通禮跪啓請外辦。上具翼善冠·衮龍袍,乘輿出萬安門。藥房提調金輔根,副提調朴齊憲進前問候訖。仍詣仁政殿月臺。通禮跪啓請降輿。上降輿。通禮導上就版位前,南向立。引儀引初獻官大護軍尹定鉉,進詣版位之左。上跪。香室官員奉香祝,跪受齊憲,齊憲東向跪受以進。上跪受之,以授定鉉,定鉉跪受興。上興。通禮導上降就階下祗送位,西向立。定鉉奉香祝,由正路出。上鞠躬祗送訖。仍入幕次。少頃,通禮跪啓請出次。上出次,乘輿出仁政門,由肅章門,入協陽門。承旨請出標信解嚴。上由宣化門還內,諸臣以次退出。
癸丑五月初一日巳時,上御熙政堂。日講入侍時,日講官徐憲淳,參贊官朴齊韶,侍讀官尹秉鼎,假注書曺錫萬,記注官姜晢一·白潤鶴,各持詩傳第三卷,以次進伏訖。上曰,史官分左右。上誦前受音一遍。仍開卷。憲淳讀自綿綿葛藟,止采葛三章。仍釋義訖。
上在昌德宮。停常參·經筵。
徐堂輔啓曰,明日常參·經筵,取稟。傳曰,停。
尹行謨啓曰,明日傳香,禮房承旨當爲齋宿,行左承旨朴齊憲,所當牌招,而拘於廳規,不得請牌,何以爲之?敢稟。傳曰,牌招。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都政前,以限滿守令,勿拘純望,通瀜備擬,以爲次次轉遷之地,而雖値口傳政事之時,亦爲一體擧行,便成近例。今亦依此爲之,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
弘文館啓曰,下番闕直,事甚未安。修撰金炳㴤·柳來駿,副修撰金鎭衡·李鍾淳,旣有只推之命,竝卽牌招,推移入直,何如?傳曰,允。
以修撰金炳㴤·柳來駿,副修撰李鍾淳牌不進罷職傳旨,傳曰,只推。
兵曹啓曰,同知中樞府使崔命均,五衛將李膺漢·趙遂永·池命隣,文臣兼宣傳官李容殷·徐相至,俱以病難供職,呈狀乞遞。新除授淸城僉使趙後勝,以咸興補賑人,除拜本職,上來之後,猝得風病,時月之內,萬無登途赴任之望云。此與規避有異,竝改差,何如?傳曰,允。
吏曹參判李根友疏略曰,伏以,臣之向承恩譴,罪重罰輕,不足蔽辜,日夕悚惕,惟嚴誅是俟。不惟不加之罪,乃反收敍之,不惟收敍而已,又寵之以華要之銜,是豈臣寢夢之所到也哉?噫,立朝仕官,橫被汚衊者,從古何限?苟係疑似之跡,終有辨析之時,至若臣之邇來所遭,罔非臣自犯,曲直是非,且置無論,其事則私廩,其際則交承,不當與較而較之誠罪,不宜與辨而辨之亦罪。且況卿貳顯秩也,方岳重任也。恩遇眷毗,若是其隆,而效力圖報,毫無可稱,乃以龍斷醜行,上煩朝廷酬應,此尤臣萬萬難贖之罪,而大僚筵白,罰止蕩譴,臣於是益不勝慙懼感悚,而若其營私窺利之迹,忘廉背公之狀,醜穢狼藉,尤無所逃。聲聞一播,同朝唾罵,四方譏笑,至于輿皁婦孺,傳爲口實,臣雖無狀,豈欲至此,而立身一敗,萬事瓦裂。今於恩命之下,雖欲拚棄廉隅,冒昧出膺,人將過而掩鼻,誰肯輿之竝肩,堂淸朝,又安用此沒恥喪義之一鄙夫也哉?且伏念臣自通籍以來,歷事三朝,曁我殿下,蒙被恩渥,與天無極,一朝便訣,豈臣義分所敢出,而身命多舛,愆殃自速,榮途一步,視爲鐵限至於見職之綦重,材器之不稱,有不敢張皇贅陳,只將惶阨之實狀。玆從縣道而轉達,伏乞亟遞臣職焉。答曰,省疏具悉。往事何必追引?卿其勿辭,卽爲上來肅命。
癸丑五月初二日辰時,上御熙政堂。日講入侍時,日講官金景善,參贊官洪在重,侍讀官趙憲燮,假注書李錫宙,記注官白宗逵,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。景善讀自大車檻檻,止丘中有麻三章,仍釋義訖。上曰,文義以次奏之。缺憲燮奏曰,上篇言豈不爾思,畏子不敢者,謂其淫奔者,畏大夫之刑政,不敢行其志也。昔周文王之時,周公爲政於國中,召公宣布於諸侯,德敎休明,化行俗美,鄕黨閭巷之間,無不粹然一出於正,漢廣游女之端莊靜一,行露女子之以禮自守,可見二南之風化,而及夫東遷以後,王政陵夷,禮壞俗渝,男女私自相奔,蕩然無所忌矣。惟此大夫,能以刑政,治其私邑,而相奔者,聞其車聲,見其衣服,而敬畏不敢,則其不待刑政而後禁止,可知矣。故古語曰考其俗尙之美惡,知其政治之得失。伏願此等文義,深加省察焉。
上在昌德宮。停常參·經筵。
朴齊韶啓曰,明日常參·經筵,取稟。傳曰,停。
傳曰,東朝誕辰載屆,予小子祝岡之忱,年年益切,飾慶之禮,每念豐亨,而靳允撝謙之德,固欽仰萬萬,而其在下情之缺然,宜有以少伸之。今十五日當自內親上箋文,只進表裏矣。該房知悉。
傳曰,右副承旨·同副承旨外,竝許遞,前望單子入之。
承旨前望單子入之,洪說謨·沈膺泰·李興敏·金炳喬,落點。
政院啓曰,新除授右副承旨沈膺泰,以前任春川府使,方在解由未出中,何以爲之?敢稟。傳曰,勿拘。
洪在重啓曰,明日傳香,禮房當爲齋宿,新除授行左承旨金炳喬,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨洪說謨,右承旨李興敏,左副承旨沈膺泰未肅拜,行左承旨金炳喬牌不進,同副承旨朴齊韶須資出去,院中只有臣一人,伴直無人。同副承旨,卽爲牌招,何如?傳曰,允。
傳曰,未下直閫帥,使之明日辭朝。
吏曹啓曰,成均館典籍徐相至,以其身病,呈狀乞遞,改差,何如?傳曰,允。
癸丑五月初三日辰時,上御熙政堂。日講入侍時,日講官徐有薰,參贊官尹行謨,檢討官金鎭衡,假注書洪承裕,記注官金德興,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。有薰讀自緇衣宜兮,止將仲子三章。仍釋義訖。
上在昌德宮。停常參·經筵。
金炳喬啓曰,明日常參·經筵,取稟。傳曰,停。
又啓曰,左副承旨沈膺泰,今日不爲仕進,卽爲牌招,何如?傳曰,允。
傳曰,傳香承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳曰,檢校待敎李容殷,馳詣綏陵,奉審摘奸,仍留監祭。
傳曰,近日卿宰之無端在外,是何道理?自政院另加申飭,竝使之從速上來。
以左副承旨沈膺泰牌不進罷職傳旨,傳曰,只推。
政院啓曰,前望修正,何等審愼,而昨日承旨前望左副承旨沈膺泰,該曹以〈解〉由未出付籤,至有啓辭勿拘之命,臣之矇然捧入,不勝惶悚。原啓辭勿施,當該吏曹堂上,不可無警,推考,何如?傳曰,允。
弘文館啓曰,校理趙憲燮,以宗廟望祭官,受香進去,上番闕直,事甚未安。應敎趙在應,校理宋謙洙,副校理尹秉鼎·朴商壽,竝卽牌招,推移入直,何如?傳曰,允。
以應敎趙在應,副校理尹秉鼎牌不進罷職傳旨,傳曰,只推。
癸丑五月初四日辰時,上御熙政堂。日講入侍時,日講官尹定鉉,參贊官李興敏,檢討官金鎭衡,假注書洪承裕,記注官白潤鶴,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。定鉉讀自叔于田,止大叔于田三章。仍釋義訖。
上在昌德宮。停常參·經筵。
藥房提調金輔根,左承旨金炳喬啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。大王大妃殿進御二錢重人蔘粟米飮,自今日一貼式,限二貼煎入事,榻前下敎。王大妃殿進御二錢重人蔘粟米飮,自今日一貼式,限二貼煎入事,榻前下敎。大妃殿進御二錢重人蔘粟米飮,一貼式自今日,限二貼煎入事,榻前下敎。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
政院啓曰,備邊司郞廳來言,今日賓廳日次,而國忌齋戒相値,不得來會云矣。敢啓。傳曰,知道。
政院啓曰,右副承旨洪在重,今日不爲仕進,卽爲牌招,何如?傳曰,許遞。前望單子入之。
傳曰,同副承旨許遞,前望單子入之。
承旨前望單子入之,李裕膺·李珽,落點。
李興敏啓曰,新除授左副承旨李裕膺,同副承旨李珽,竝卽牌招,何如?傳曰,允。
又啓曰,明日傳香,禮房承旨當爲齋宿。行左承旨金炳喬,所當牌招,而拘於廳規,不得請牌,何以爲之?敢稟。傳曰,牌招。
傳曰,在外弘文提學與呈告金吾堂上許遞,前望單子入之。
弘文提學前望單子入之,金炳冀落點。金吾堂上前望單子入之,知義禁徐有薰落點。
傳曰,在外玉堂與呈告同春秋許遞,政官牌招開政。
以全羅監司鄭㝡朝狀啓,古阜郡民家失火事,傳曰,許多民戶之方農燒燼,極爲驚慘。元恤典外,別加顧助,趁卽結構奠接之方,廟堂措辭分付。
政院啓曰,吏曹判書金箕晩,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。參判李根友在外,判書更爲牌招,何如?傳曰,允。參議只推,一體牌招。
政院啓曰,吏曹參議金永爵再牌不進罷職傳旨,方今捧入,而開政命下之後,連事違召,無意承膺,事體所在,誠極未安。判書金箕晩陳疏,參判李根友在外,何以爲之?敢稟。傳曰,原疏捧入,參議只推,更爲牌招。
傳曰,吏判,疏批已下,卽爲牌招。
兵曹啓曰,宣傳官鄭友永·魚在淵,景福宮衛將尹昌賢·金修德,慶熙宮衛將朱光斗·李潤根,俱以病難供職,呈狀乞遞,竝改差,何如?傳曰,允。
有政。吏批,判書金箕晩牌不進,參判李根友在外,參議金永爵進。吏批啓曰,判書金箕晩牌招不進,參判李根友在外未肅拜,小臣獨政未安,何以爲之?敢稟。傳曰,只出緊任。以朴文鉉爲副應敎,李啓朝爲刑曹判書,金炳冀爲同春秋,朴齊韶爲兵曹參知,贈吏議金復淳贈吏參例兼,戶曹判書金炳冀本生祖考移贈事,承傳。知春秋單金炳冀,政事冊無。
吏曹判書金箕晩疏略曰,伏以,臣姿性本自鈍滯,精力從又短澁,早晩僨敗,立而可俟。乃於承宣解由事,臣之昏聵未能周察之狀,尤無所逃其責矣。始不細檢,終至煩稟者,全由臣曹。古人一字之誤,猶稱死罪,此豈止於一字之誤耶?惶懍愧恧,無以容措。臣是何人,有百瘡疣,一味貪戀,不思所以自爲之計,而徒貽則哲之累哉?伏乞亟賜鐫遞,仍勘臣當勘之律,以昭法綱焉。答曰,事是无妄,何必追引?
癸丑五月初五日辰時,上御熙政堂。日講入侍時,判府事朴晦壽,日講官尹致秀,參贊官沈膺泰,侍讀官朴商壽,假注書趙寅燮,記注官姜晳一,別兼春秋金完植,各持詩傳第三卷,以次進伏訖。上曰,史官分左右。上誦前受音一遍訖。仍開卷。致秀讀自淸人在彭,止遵大路二章。仍釋義訖。上曰,文義以次奏之。缺晦壽進前問候,各殿問候訖。仍奏曰,戶曹判書金炳冀,當爲貤榮,而所後祖與曾祖,今無可贈,移施本生,前所已行者也。領相不無所嫌,旣不得仰請,故敢此仰達矣。上曰,依爲之。出擧條
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
傳曰,奉審閣臣入侍。
左尹趙秉恒疏曰,伏以,臣一縷冥頑,三霜奄過,俯仰穹壞,廓然無歸,祗擬歸伏松楸,依近邱壟,以寓終天之孺慕而已。夫豈有一分人世之念,而苫凷之喘,纔過中月,簪履之收,有隕自天,周廬京兆,除旨聯翩,臣手擎華誥,告喜無所,始也惝怳,終焉掩抑,自不覺聲淚之交逬也。噫,臣賦命畸窮,零丁孤苦,惟慈母在堂,依而爲命,至于老白首,尙貽鞠育恩勤之憂,一如在乳時。臣獲戾神明,遽失所恃,震剝之餘,無望生全,此生此世,移事之地,惟在於仰佩鴻私,俯竭駑鈍,奔走趨承,爲一分報效之圖,而其奈衰朽之質,酷罹禍罰,氣血剝,形神尫羸,視聽迷瞀,臂脚麻痺,奄成癃廢樣子,雖欲殫誠强策,其勢末由。昔朱子於過禫之月,卽被召命,以哀未忘而祿不及養力辭,則蓋闋制未久,彯纓結綬,情旣不忍,義所難安。臣聞聖人處物,緣情制禮,而禮雖有限,情貴不怫,則如臣弸塞之悲,伏想聖慈,必有所以處臣矣。噫,臣之逖違天陛,三載于玆,犬馬之誠,寤寐戀結,豈不思蹶趨謝,少伸覲耿之願,而至慟塡髓,痼疾在躬,殘骸綿息,蠢動無路,攀風樹而餘哀尙塡,攬朝衣而欲起還仆。玆不得不披瀝私懇,縣道陳籲,伏乞聖明,俯垂矜諒,將臣所帶職名,亟賜鐫改,俾職事毋曠,微諒獲遂,千萬血祝。答曰,省疏具悉。卿其勿辭,上來肅命。
癸丑五月初六日辰時,上御熙政堂。日講入侍,奉審閣臣同爲入侍時,同知事趙得林,參贊官李裕膺,檢討官金鎭衡,假注書洪承裕,記注官白宗逵,別兼春秋金完植,各持詩傳第三卷,檢校待敎李容殷以次進伏訖。上曰,史官分左右。上命奉審閣臣進前。容殷進前,奏曰,臣承命馳詣綏陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍詣健元陵,陵上奉審則無頉,碑閣·丁字閣奉審則無頉。仍詣顯陵,陵上奉審則無頉,碑閣·丁字閣奉審則無頉。仍詣穆陵,陵上奉審則無頉,碑閣·丁字閣奉審則無頉。仍詣徽陵,陵上奉審則無頉,碑閣·丁字閣奉審則無頉。仍詣崇陵,陵上奉審則無頉,碑閣·丁字閣奉審則無頉。仍詣惠陵,陵上奉審則無頉,碑閣·丁字閣奉審則無頉。仍詣元陵,陵上奉審則無頉,碑閣·丁字閣奉審則無頉。仍詣景陵,陵上奉審則無頉,碑閣·丁字閣奉審則無頉。還詣綏陵,仍留監祭,將事安寧之意,敢此仰達矣。缺上命閣臣先退。上誦前受音一遍訖。仍開卷。得林讀自女曰鷄鳴,止有女同車二章。仍釋義訖。
上在昌德宮。停常參·經筵。
金炳喬啓曰,明日常參·經筵,取稟。傳曰,停。
政院啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
備邊司啓曰,卽見東萊府使兪錫煥所報,則枚擧通信講定譯官玄學魯手本,以爲使行儀節,依辛未馬州例,成出條件,入送江戶,而行期更以限五年退定,答書契之以大差倭齎納者,亦爲順付出送事,多般曉諭於判掌倭館守倭處,另定飛船,通報江戶,待其回船,更爲修報計料,而第其兩載留淹,隨機旋斡之際,自多目下應用之費,請拔例矯救爲辭矣。參以事情,無怪其然。且有該府報辭之確有可據,以道內畓作穀中折米三千石,執錢劃給之意,分付該道,何如?傳曰,允。
癸丑五月初七日辰時,上御熙政堂。日講入侍時,日講官徐戴淳,參贊官金炳喬,侍讀官朴商壽,假注書趙寅燮,記注官金德興,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。戴淳讀自扶蘇,止狡童二章。仍釋義訖。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
政院啓曰,三皇忌辰日親行望拜禮,前期一日以稟事,曾有定式矣。今初十日太祖皇帝忌辰日,親行望拜禮,何以爲之?敢稟。傳曰,遣承旨奉室奉審。
以慶尙監司曺錫雨狀啓,知禮縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
癸丑五月初八日辰時,上御熙政堂。日講入侍時,日講官李景在,參贊官李珽,檢討官李鍾淳,假注書李從鶴,記注官金德興,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。景在讀自子惠思我,止東門之墠三章。仍釋義訖。
上在昌德宮。停常參·經筵。
以司謁口傳下敎曰,大報壇水門內攔入之女,令兵曹捉送秋曹,使之刑配。
政院啓曰,卽伏見傳敎下者,有女人一名,攔入大報壇水門內,至刑配之命。皇壇守直,何等嚴重,而有此攔入之擧?當該守直官,所當重勘,而本院請推之外,無他可施之罰,何以爲之?敢稟。傳曰,拿處。
兵曹啓曰,卽伏見口傳下敎之下者,有大報壇水門內攔入女人,令該曹捉送秋曹,使之刑配之處分矣。皇壇所重,何等肅敬,而有此攔入之擧?事未前有,萬萬驚駭。守直官苟能常時禁飾,寧有是理?當該入直官,令攸司從重科治,何如?傳曰,允。
以黃海監司金鍏狀啓,信川郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
兵曹啓曰,卽接西所衛將金建喜牒報,則回泰門西邊內宮墻一間許,令已修築云。建陽門入直軍晝察夜巡,依例停止之意,敢啓。傳曰,知道。
刑曹啓曰,謹依下敎,攔入罪人吳召史,嚴刑一次後,忠淸道淸州牧定配所,卽爲押送之意,敢啓。傳曰,知道。
刑曹啓曰,卽接典獄署牒報,則行刑鎖匠金寬興,因病物故,使之行檢,其所病死,果爲的實,具代斯速報來事題飾,該署所報內,墓所祭器偸竊獄日◆罪人柳碩根,自願其代云矣。依例差代後,囚徒案頉下之意,敢啓。傳曰,知道。
行都承旨洪說謨疏略曰,伏以,臣向來一疏,非不知極猥且悚,而區區微諒之不遑細量者,蓋其不得不辯者。餉簿之虛勘也,臣雖愚昧,何敢以微末細瑣之事,至煩上徹?沿其流而溯其源,未始不由於微末細瑣,則揆以事面,臣亦不敢曰自反而縮。嗚呼,忠厚之風,由臣而掃地,揆奏厚恕,罰止薄罷,靦然須代,又閱時月,事之顚末,幾爲一世之所知,不必更爲條列,重傷事面也。然欠簿之完,臣願雖遂,虛勘之說,臣累自如,歸伏郊坰,混迹樵牧,千萬不自意,恩敍遽降,夙夜重任,馹召有命,以此滓穢之物,何以得此?朱夫子曰,士大夫之辭受出處,豈獨一身之事而已?乃關風俗之盛衰。況今臣進退,不可與尋常辭受出處擬議者哉?株守難越,從縣道敢暴衷悃,乞刊仕籍,以重廉防焉。答曰,省疏具悉。復何提說?卿其勿辭,上來肅命。
癸丑五月初九日辰時,上御熙政堂。日講入侍時,日講官金大根,參贊官李興敏,侍讀官宋謙洙,假注書趙寅燮,記注官姜晢一,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。大根讀自風雨凄凄,止子襟三章。仍釋義訖。
上在昌德宮。停常參·經筵。
藥房都提調金左根,左承旨金炳喬啓曰,伏未審日間,聖體若何,寢睡·水刺之節,何如?臣等率諸御醫,趁早入〈診〉,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候順安,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
傳曰,傳香承旨馳詣孝昌墓,奉審摘奸以來。
傳曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
傳曰,日前申飭,固何如,而吏曹參判李根友,都承旨洪說謨,一向在外,有若撕捱者然,是豈道理乎?竝下義禁府推考。
傳曰,翰圈爲之。
政院啓曰,翰圈爲之事,命下矣。別兼春秋沈舜澤·金完植·李容殷,卽爲牌招,使之會圈,徐相至時在慶尙道義興縣,斯速乘馹上來事,下諭,何如?傳曰,在外別兼春秋減下。
翰圈三點,李承游·洪兢周·尹致聖·李僖魯·李翊相·朴道彬·趙秉協,以上取七人。
政院啓曰,行承政院都承旨洪說謨,吏曹參判李根友,竝下義禁府推考事,傳旨啓下矣。洪說謨下去京畿楊州地,李根友下去江原道原州地云,依例發遣府書吏,竝拿來,何如?傳曰,待待命拿囚。
癸丑五月初十日辰時,上御熙政堂。藥房入診,日講同爲入侍時,都提調領議政金左根,提調金輔根,左承旨金炳喬,假注書李從鶴,記注官白宗逵,檢校待敎李容殷以次進伏。領議政金左根,同知事李明迪,參贊官沈膺泰,檢討官柳來駿,假注書李從鶴,記注官白宗逵,別兼春秋李容殷,各持詩傳第三卷,以次進伏。醫官鄭有曾·金有鼎·黃道淳·李在瑗,進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之。有曾等以次診候,退伏楹外。左根顧謂有曾等曰,脈候詳爲奏之。有曾等奏曰,脈候左右三部調均矣。上命醫官先退。上曰,近頗惜乾,或無妨於移秧之節乎?左根曰,汙下處次第移秧,而高燥處未及盡移云矣。上曰,似聞春牟稍枯云,然乎?左根曰,兩麥到處均熟云,是可幸矣。上曰,曾經監司·守令中有治績者,頗多閒散云,見今大政不遠矣。申飭銓曹,另加收用,可也。左根曰,謹依聖敎,各別對揚矣。上誦前受音一遍訖。仍開卷。明迪讀自揚之水,止野有蔓草二章。仍釋義訖。文義缺左根奏曰,前副提學趙秉夔·金炳國,竝日講官差下,使之輪回入參,何如?上曰,依爲之。出擧條
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
傳曰,右承旨許遞,行護軍白殷鎭除授。
政院啓曰,摠戎使白殷鎭,移拜承旨矣。將兵之任,不可無一刻摠察之人,何以爲之?敢稟。傳曰,御將兼察。
政院啓曰,摠戎使,御將兼察事,命下矣。兼察摠戎使李熙絅,卽爲牌招聽傳敎,何如?傳曰,允。
備邊司薦望,以李景純爲摠戎使。
政院啓曰,新除授摠戎使李景純,卽爲牌招,傳授密符及敎諭書,何如?傳曰,允。
又啓曰,摠戎使李景純,時在忠淸道公州地,密符及敎諭書傳授,一時爲急,斯速乘馹上來事,下諭,何如?傳曰,允。
傳曰,永興本宮後麓築垌補築時,本道監司趙秉駿,內下豹皮一令賜給,該府使任百秀,內下鹿皮一令賜給,別差朴成興,相當職調用,監董裨將李浩文加資,看役將校鄭百興等六人帖加,監董裨將李奎衡加資,看役將校金文輅等六人帖加,色吏金學周等二人,自本道米布各別施賞事,回諭。
傳曰,日講待下敎。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
義禁府啓曰,都承旨洪說謨,下義禁府推考事,傳旨啓下矣。說謨方今待命,當爲拿囚,而遞差傳旨未下之前,時任承旨,例不得拿囚,載在法典,留置待命所之意,敢啓。傳曰,禁推分揀,令政院嚴飭肅命。
癸丑五月十一日辰時,上御熙政堂。日講入侍時,日講官李啓朝,參贊官李裕膺,侍讀官尹秉鼎,假注書趙寅燮,記注官金德興,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。啓朝讀自溱與洧方渙渙兮,止溱洧二章。仍釋義訖。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
傳曰,飾敎之下,如是相持者,是豈國綱乎,行都承旨洪說謨,卽爲牌招,如有違牌,勿爲呼望。
政院啓曰,左副承旨李裕膺,今日不爲仕進,卽爲牌招,何如?傳曰,允。
政院啓曰,行都承旨洪說謨,飭敎之下,謂有情勢,奉牌闕外,終不入來,何以爲之?敢稟。傳曰,屢飭之下,敢爲如是者,果爲臣分乎?萬萬駭嘆。行都承旨洪說謨,施以罷職之典,當該申飭承旨,從重推考。
傳曰,都承旨有闕之代,前望單子入之。
承旨前望單子入之,趙台淳落點。
以右副承旨李裕膺牌不進罷職傳旨,傳曰,只推。
備邊司啓曰,卽見水原留守徐英淳狀啓,則以爲昨秋年事,未免失稔,窮夏民情,在所當念,而還戶倍多,排巡無路。本府還餉留庫中租米太合九千四百十四石零,屬邑餉租三千六百三十七石零,特許加分事,請令廟堂稟旨分付矣。留庫請分,便成年例,種糧艱乏,亦䦑民情,依狀辭許施,何如?傳曰,允。
吏曹啓目粘連,觀此承政院同副承旨李珽上疏,則以爲臣父,年六十有六矣。稟氣受弱,自少兼病,今又衰朽轉甚,氣息凜綴,奄奄若不保朝夕,滋補之節,藥餌之方,人子情理,不容少緩,而臣家甚淸貧,計又疎拙,菽水之供,常患屢空,蔘朮之劑,尙何可論?伏乞聖命,亟命選部,許畀一少邑,俾伸便養之願亦爲白有臥乎所,李珽之家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
又啓目粘連,觀此敦寧府都正金基纘上疏,則以爲臣本無敦寧,揆以格例,自在應遞,伏乞聖明,俯賜鑑諒,照例遞改亦爲白有臥乎所,旣無敦寧,則揆以公格,不可仍置。敦寧府都正金基纘,改差,何如?判付,啓依允。
吏曹判書金箕晩疏曰,伏以,臣於日前,猥控自劾之章,及承批旨,不惟不加譴罰,反紆寵靈,開釋備摯,德意鄭重,在臣分義,固當竭力殫誠,思所以萬一報效,更何敢仰煩聰聽輕犯瀆撓之誅,而第臣屢年貞痼,祟在伏署,每値炎旺之節,輒復如期而發,阻食失眠,宛轉叫苦,疎於攝生,病仍侵尋,卽臣自取。近因朝晝之異候,重添外氣,客熱之無時往來,而神精如墮煙霧,頑痰之積月流注,而肢體常患麻痺,全失照檢,則已是九孔而十瘡,强欲趨走,則必將三顚而四倒。以此見狀,萬無驅策之望,不但自知甚熟,抑亦同朝之所共諒也。臣若徒懷嚴畏,不早陳暴,則曹務之緣臣瘝廢,適足爲臣罪上添罪之端。苟非然者,而臣燥濕不計夷險向前之素所矢心者,豈或辜恩慢命,自歸占便之科也哉?玆敢披瀝呼籲於憫覆之下,伏惟聖慈,天地於臣,父母於臣,曲垂矜諒,亟許遞斥臣吏曹判書之任,俾公私兩幸,不勝大願。答曰,省疏具悉。大政隔月,豈可以无妄之疾,遽爾遞解?勿辭調理行公。
戶曹判書金炳冀疏曰云云。答曰,省疏具悉。所請依施。
同副承旨李珽疏曰,伏以,臣草野寒素之蹤,荷天地雨露之私,謬通朝籍,前後數十年之內,歷踐淸顯之任,濫廁緋玉之列,榮耀若偏,涯分已極,居常愧懼,如集于木。不意月初,承宣除旨,又下於待罪騎省之際,臣且惶且感,莫省所以攸措也。噫,顧臣所叨,罔匪踰濫,更有何一毫分外之望,而第臣區區之私,竊有所懇迫至切之情,今何可徒懷嚴猥,不思所以一番陳暴而竟自阻於仁覆之天也哉?臣父今年,六十有六矣。稟氣受弱,自少善病,今又衰朽轉甚,氣息凜綴,奄奄若不保朝夕,滋補之節,藥餌之方,人子情理,不容少緩,而臣家甚淸貧,計又疎拙,菽水之供,常患屢空,蔘朮之劑,尙何可論?每思古人奉檄之喜,專城之養,未嘗不油然有感于中矣。烏鳥私情,時日爲悶,玆敢不避猥越,罄暴實情,伏乞聖明,體上天遂物之仁,推聖王孝理之政,亟命選部,許畀一少邑,俾伸便養之願,不勝幸甚。答曰,省疏具悉。疏辭,許令該曹稟處。
敦寧都正金箕纘疏曰,云云。答曰,省疏具悉。疏辭,下該曹稟處。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
傳曰,發遣吏郞,諸執事淸齋與否,摘奸以來。
傳曰,同副承旨許遞,前望單子入之。
承旨前望單子入之,朴永輔落點。
白殷鎭啓曰,明日傳香,禮房承旨當爲齋宿,行左承旨金炳喬,所當牌招,而拘於廳規,不得請牌,何以爲之?敢稟。傳曰,牌招。
又啓曰,新除授同副承旨朴永輔,卽爲牌招,何如?傳曰,允。
禮曹啓曰,卽接陜川幼學姜弼榮所志,則以爲族叔梃履,嫡妾俱無子,以其同姓八寸弟命履第二子希瑞,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長姜弼榮所訴旣如此,姜命履第二子希瑞,立爲姜梃履之後,何如?傳曰,允。
又啓曰,卽接瑞興幼學李宗國所志,則以爲同姓七寸姪弼夏,嫡妾俱無子,以其同姓四寸弟弼周第二子昌燁欲爲繼後,兩家諸族,相議完定,而弼夏夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長李宗國所訴旣如此,李弼周第二子昌燁,立爲李弼夏之後,何如?傳曰,允。
又啓曰,卽接慶尙監司曺錫雨移文,則以爲昌寧縣鄕校聖殿,營建年久,柱樑朽傷,左右傾欹,顚覆可慮。目下所見,極甚未安,不得不及今修改,告由移還安祭香祝,卽令該曹,照例磨鍊下送,從便卜日設行之意,竝爲分付,何如?傳曰,允。
兵曹啓曰,同知中樞府事李倫敍,以其病難供職,呈狀乞遞,改差,何如?傳曰,允。
義禁府啓目,春川府使金基周原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在法典,議處,何如?判付。啓,依允。
又啓目,鐵山府使洪顯參原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在法典,議處,何如?判付。啓,依允。
又啓目,阿耳前僉使申從翼原情云云。問目內辭緣,泛稱遲晩,所當請刑是白乎矣,曾經梱帥勿爲請刑,載在法典,議處,何如?判付。啓,依允。
又啓目,抱川縣監李承穆原情云云。問目內辭緣,泛稱遲晩,大報壇守直官馮世周原情云云。傳旨內辭緣,泛稱遲晩,竝只刑推得情,何如?判付。啓,除刑推議處爲良如敎。
同副承旨李珽疏曰,云云。答曰,省疏具悉。爾其勿辭救護。
上在昌德宮。停常參·經筵。
藥房副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
金炳喬啓曰,明日常參·經筵,取稟。傳曰,停。
又啓曰,行右承旨白殷鎭,今日不爲仕進,卽爲牌招,何如?傳曰,允。
政院啓曰,摠戎使李景純,自鄕上來云,卽爲牌招,傳授密符及敎諭書,何如?傳曰,允。
傳曰,傳香承旨馳詣宗廟·景慕宮,奉審摘奸,仍詣受香諸處,奉審摘奸以來。
內醫院啓曰,嶺營三月令進上靑大竹,以過限事,至請該道臣推考,而及其來到,體樣細小,故全數還下送,使之改封進矣。今纔來納者,比前尤劣,揆以事體,則寧有如許道理?該道臣從重推考,該封進官密陽府使,拿問處之,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
上在昌德宮。停常參·經筵。
自前夜人定,至開東,灑雨下雨,測雨器水深四分。
大王大妃殿誕日,大殿·王大妃殿·大妃殿·中宮殿,內閣·政院·玉堂·朝廷二品以上,六曹堂上口傳問安。答曰,知道。大王大妃殿,內閣·政院·玉堂·朝廷二品以上,六曹堂上單子問安。答曰,知道。親上表裏後,藥房·內閣·政院·玉堂口傳問安。答曰,知道。
沈膺泰啓曰,明日常參·經筵,取稟。傳曰,停。
政院啓曰,備邊司郞廳來言,今日賓廳日次,而大王大妃殿誕日問安相値,不得來會云矣。敢啓。傳曰,知道。
傳曰,左承旨·右副承旨許遞,前望單子入之。
承旨前望單子入之,李寅皐·金有淵落點。
傳曰,明日館學儒生應製,通方外爲之,試紙用大好紙,春塘臺親臨磨鍊。
傳曰,明日出宮門路,以協陽門爲之。
奎章閣啓曰,景慕宮望廟樓,今望奉審,無頉之意,敢啓。傳曰,知道。
禮曹啓曰,卽接宗廟署所報,則明日館學儒生應製試取時,本署官員,俱爲觀光云矣。依定式本曹佐郞,假官差送,以爲代直後赴試之地,何如?傳曰,允。
又啓曰,卽接社稷署所報,則明日館學儒生應製試取時,本署官員,俱爲觀光云矣。依定式以本曹佐郞金政源,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日館學應製試取時,本殿官員,俱爲觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
趙台淳啓曰,今日殿座,承旨當爲備員,右副承旨金有淵不爲仕進,卽爲牌招,何如?傳曰,允。
傳曰,予於沁都,每欲一番示意而未果矣。儒武應製,今十九日設行,領府事旣在營中,考試儒武事,行會。
傳曰,今番沁都儒武應製製述,取二十人,武技柳葉箭一巡,取三中以上。
以右副承旨金有淵牌不進罷職傳旨,傳曰,只推。
傳曰,呈告與在外法司堂上許遞,政官牌招開政。
政院啓曰,吏曹判書金箕晩,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。參判李根友在外,判書更爲牌招,何如?傳曰,允。參議只推,一體牌招。
傳曰,見窠皆令差出。
禮曹,來七月初二日行宗廟·永寧殿秋享大祭香祝,親傳,取稟。奉敎敬依。
有政。吏批,判書金箕晩牌招不進,參判李根友禁推啓下,小臣獨政未安,何以爲之?敢稟。傳曰,只出緊任。以李圭祊爲判尹,趙秉夔爲刑曹參判,洪祐順爲左尹,李穆淵爲知經筵,金洙根爲判敦寧,尹定鉉爲左參贊,徐有薰爲知敦寧,李晉翼爲知春秋,李裕元爲兵曹參判,金炳學爲兵曹正郞,金爲同敦寧,金重夏爲敦寧都正,金炳冀爲濟用監提調,洪祐命爲司僕寺正,日講官二單趙秉夔·金炳國,已上差下事,承傳。左參贊單尹定鉉,右參贊單李鶴秀,同春秋單李晉翼,前中軍李浩文今加嘉義,折衝姜昌祚今加嘉善,前別將李珍赫,出身鄭百興,司果白鳳彦,閒良吳仁植·崔應五,已上今超通政加資事,承傳。
兵批,判書金學性進。以金在田爲都摠管,李源命爲副摠管,金炳喬·韓仁植·申命淳爲同知,李爲僉知,李仁奎·尹善應爲宣傳官,韓正履·李亨寬·姜應周爲五衛將,鄭彰孝·洪利爀爲景福將,洪源錄·趙寬吉爲慶熙將,申泰益爲訓鍊僉正,金鏞奕爲判官,鄭亨基爲主簿,金完植·沈舜澤爲文兼,金楨爲平薪僉使,金陽鑪爲淸城僉使,朴鶴鎭爲長壽別將,知事單趙斗淳·洪鍾英。再政。以李徽道爲宣傳官,李顯昌爲部將,李熙大爲守門將,同知單鄭彰孝,僉知三單鄭昌履·李亨寬·姜應周。
禮曹啓曰,今此大王大妃殿誕日,諸道所封賀箋中,豐川府使白胤洙,礪山府使李重根,厚州府使李鶴周,雖非應封官,俱以別軍職封進矣。一體看審捧入之意,敢啓。傳曰,知道。
義禁府啓曰,吏曹參判李根友,下義禁府推考事,傳旨啓下矣。根友今方待命,當爲拿囚,而卿宰禁推,本府草記,待批下捧供,載在法典。根友係是卿宰,敢啓。傳曰,禁推分揀,卽爲牌招,嚴飭肅命,如有違牌,勿爲呼望。
判敦寧趙斗淳疏曰,伏以,我東朝誕辰慶喜之禮載成,物采儀文,聖孝隆於準海,博厚悠久,群祝騰於如岡,小大忭頌,惟休惟永。仍念臣頃荷庇覆之澤,獲賦之任,僨誤之積,而譴罰不加,瀆撓之荐,而涵貰滋弘,是豈臣區區忱誠,有以上格而然哉?直惟曰止慈之恩,曲遂之仁耳。然則情有所未悉,辭有所未罄,而徒懷嚴畏,不究惠徼之私,非臣義分所敢安也。顧臣疾病實狀,委非時月可痊,眩冒而神識日耗,障醫而辨視日窘,稍有思慮費用,輒見形證幻惑,惟毫無外至之擾,而坐占遲遠之功,爲一時救藥之方,蓋由歷涉慣而經驗熟,劣有僥倖捱延之望而然矣。今臣所叨本兼諸職,揆病度力,尙有所放下不得者。譜牒藏奉,莫敬也,紬苧進獻,莫謹也,將作有工徒之集,楮藤供表咨之用,是不可曰無所事矣,而萃之於部蔽之身,期之以檢攝之能,其在政體,得不無謂之甚乎?前玆屢瀆,未敢及此者,誠有緩急先後於其間,而要之爲齎悶抱鬱則均矣。惟聖慈申垂矜恤,將臣所有敦府本銜及濟用·繕工·造紙諸司提擧,竝行改免,俾有以逭瘝墜之罪,而收分寸調將之效,則在公私,非細幸也。答曰,省疏具悉。所辭判敦用提之任,今姑許遞。
右副承旨金有淵疏曰,伏以,臣才劣識淺,百不猶人,年前湖右直指之命,特出於分外之寵拔,而全不事事,隨處僨誤,追訟愆尤,如負大何。向者前掌令尹載善自明之章出,而臣之疵纇掀露,情踪尤無以自安矣。惟彼所謂構誣云者,卽構人過而誣天聽之謂也。夫構捏人過,是鄕黨自好者所不爲,而謂臣有斯,誣蔽天聽,非人臣事君者所可爲,而謂臣有斯,臣雖無狀,寧忍爲是哉?一邑之文簿,査括無蘊,衆口之證招,照著莫掩。故臣於其時,不敢不告之以正者,而今乃未免爲誣罔之歸,是豈臣意慮之攸及耶?外他許多拶逼之語,猶不足一一論辨。第其左腹先入之言,未知其何所指而發也,而苟欲咎臣而怨臣,何患無辭?乃以此不當引用之句語,無難加之,又以明淑慝於毁譽之說,外若陳勉,內有櫽栝,臣於此,尤不覺心寒而骨竦。大抵被論者,前後何限?設有可辨,則只從事理上分析,容或無怪,而未嘗聞如彼其不勝激忿,專事指斥,混淪爲說,一無證據者也。誠若是,則奉使之人,其將斂手於黜陟,緘口於可否而後,可乎?臣旣不能見孚於人,尤不能精白對揚,竟至於辱君命而累聖簡,一則臣罪,二則臣罪,反躬愧恧,繼以危蹙。迺者承宣除旨,忽降於夢寐之外,感惶交至,莫省攸措。固當聞命卽膺,以伸叩謝之忱,而顧臣所遭,罔有紀極,不思所以自處之道,晏然復廁於朝端,則尤豈非無忌憚之甚者耶?玆敢略控短章,仰暴衷懇,伏乞聖慈,俯垂鑑諒,亟遞臣見帶之職,仍治臣瀆撓之罪,以肅朝綱,以靖私分焉。千萬幸甚。答曰,省疏具悉。夫何較焉?爾其勿辭察職。
癸丑五月十六日辰時,上詣春塘臺。館學儒生應製通方外試取入侍時,行都承旨趙台淳,行左承旨李寅皐,右承旨李裕膺,左副承旨沈膺泰,同副承旨朴永輔,注書缺,別兼春秋金完植·李容殷,提學金炳冀,檢校直閣申錫禧·金德根,直閣金炳㴤,檢校待敎金輔鉉·李秉文·金炳弼·尹滋德·李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調金輔根,副提調趙台淳進前問候訖。仍出協陽門,由銅龍門·靑陽門,詣春塘臺。通禮跪啓請降輿。上降輿陞座。台淳進前奏曰,儒生今當入場,出標信開布城,何如?上曰,以已下標信擧行,可也。台淳讀奏入門單子訖。仍奏曰,從陞中,有試官蒙點人,使之下去,一體行禮乎?上可之。讀券官金景善·金輔根·徐憲淳,對讀官金永爵·李鍾愚·金炳學·李裕奭行禮訖。以次就位。上命試官進前。景善等進前跪。上命書賦題萬壽無疆,景善等書題讀奏訖。裕奭等捧出懸之。上命試官權退,仍入小次。台淳以司謁,入稟標信,呈券儒生次次出送,又稟收券旣多,考試,何如?上命考試。小頃,上出次,命科次爲之。裕錫讀券第一章句訖。景善曰,書等何以爲之乎?上曰,第一張書正三下,第二張書草三下,其餘竝書次上。景善書等訖。上命坼祕封,承旨坼封內讀奏訖。上命書傳敎曰,館學儒生應製賦居首三下幼學宋敦玉,直赴殿試,之次草三下幼學韓昇履,直赴會試,之次次上幼學金升集,給二分,之次次上幼學鄭顯裕等二人,竝給一分,之次次上幼學李燝等五人,竝令該曹,考例施賞。又命書傳敎曰,還宮當自內爲之矣。該房知悉。出傳敎又命書傳敎曰,入格儒生,明日延英門外施賞。出傳敎台淳奏曰,沁都儒武應製設行事,命下矣。御題當爲陪進,而取考各年已例,則或承旨·史官·禮郞,其規不一,今番則何以爲之乎?敢稟。上曰,遣禮郞,可也。出擧條通禮跪啓禮畢。上降座。承旨請出標信解嚴。上還內。諸臣以次退出。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
又啓曰,來二十一日朝參日次,而顯隆園忌辰祭正日相値,頉稟之意,敢啓。傳曰,知道。
傳曰,自明日,日講爲之。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
以京畿監司徐左輔狀啓,安山郡人命渰死事,傳曰,聞甚矜惻,元恤典外別加顧助,如有生前身還布,竝蕩減事,廟堂措辭分付。
以平安監司南秉哲狀啓,順安縣民家失火事,傳曰,聞甚矜惻,元恤典外別加顧助,結構奠接之方,廟堂措辭分付。
義禁府啓目,天安郡守韓璵,原情云云。問目內辭緣,泛稱遲晩,刑推得情,何如?啓,除刑推議處爲良如敎。
上在昌德宮。停常參·經筵。
朴永輔啓曰,明日常參·經筵,取稟。傳曰,停。
傳曰,直閣金炳㴤馳詣顯隆園,奉審摘奸,仍留監祭,健陵·華寧殿,一體奉審摘奸以來。
傳曰,左副承旨許遞,前望單子入之。
承旨前望單子入之,韓啓源落點。
傳曰,大司成有闕之代,前望單子〈入〉之。
大司成前望單子入之,沈承澤落點。
傳曰,今二十日次對,勿拘齋日,依例來會。
戶曹啓曰,臣今日以全羅道法聖倉點檢事,出來江上矣。群山倉所屬全州等七邑壬子條田稅大同,合米一萬四千三百四十五石零,太二千三百五十八石零,本倉元漕船十五隻及宇字雲字漕船新造未回泊代賃船二隻,合十七隻亦,中分載會,只無事到泊于西江前洋,故一體點檢之意,敢啓。傳曰,知道。
吏曹參判李根友疏曰,伏以臣於日者,祗肅新命,退而思惟,臣豈晏然無故,而有才堪勝乎?誠以嚴旨纔下,召飭繼宣,霜雪雨露,恩造如天。臣於是,感怵〈居〉先,私義反輕,不遑他卹,顚倒出膺,而目下悶隘,不容不疾聲嗚呼者,寔惟病耳。臣受氣脆薄,自少善病,而蒲柳易凋,蔘朮無功,終歲通計,蓋多床簀呻吟之日。今於奔命入都,曉夜蒼皇,自然外邪之潛乘,遂致積氣之闖肆,寒熱作而神精眩瞀,食飮阻而眞元澌脫,數日以就而無減,宛轉叫楚,不省外事,以今證形,彈束赴公,恐無以時月期,此際銓職,豈容一任其瘝曠而已乎?凡有官乞免者,其說每在於情與病與才力之不堪,而情所難安,才所不稱,猶或嚴威所迫,拚廉冒膺,而至若疾病之來,雖欲强之而無由得矣。玆敢忙具短章,略暴實狀,伏乞聖慈,曲賜㦖諒,將臣所帶本兼諸銜,竝行鐫改,俾天職無曠,私分獲安,不勝幸甚。答曰,省疏具悉。所請依施。
上在昌德宮。停常參·經筵。
自卯時至申時,灑雨下雨,測雨器水深六分。
朴永輔啓曰,明日常參·經筵,取稟。傳曰,停。
傳曰,左承旨·右承旨許遞,前望單子入之。
承旨前望單子入之,金益文·沈承澤落點。
傳曰,泮長有闕之代,前望單子入之。
大司成前望單子入之,沈敬澤落點。
傳曰,吏曹判書·參判有闕之代,政官牌招開政。
有政。吏批,參議金永爵進。以徐箕淳爲吏曹判書。再政。以李鼎在爲吏曹參判,李晉翼爲同義禁,李根友爲工曹參判,故通德韓潝贈戶參例兼,韓景琦贈左承旨,已上同知韓仁植兩代。政事冊無。
兵批,同知單洪利爀。
以司謁口傳下敎曰,今番沁都武試射二中一中人,別具狀聞事,卽爲知委。
兵曹啓曰,今五月二十日武臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
義禁府啓目粘連,向前申從翼亦,積逋之猝難淸帳,事勢容或無怪,實狀之論理報營,囚供亦似可據是白乎矣,未捧竟至多數,厥罪同歸虛勘,揆以糴法,難免當律。以此照律,何如?啓依允。
又啓目粘連,向前李承穆亦,官隷被毆,殺變雖曰可慮,京捕出使,事體亦自不輕是白去乙,莫辨眞假,遽加棍囚,未免擧措之乖當。該校則初不懲治,罪人之申飭逢授,囚供分疏,不無依據。以此照律,何如?啓依允。
又啓目粘連,向前洪顯參亦,富戶勒貸,田訟捧賂,俱係不法之事,施刑太酷,轉至人命之枉死,尤何等可駭?當律自在,難逭重勘。以此照律,何如?啓依允。
又啓目粘連,向前金基周亦,吏逋橫徵,終是經法之外,而至於狀民之推捉,人命浪死,雖非意慮所到,旣有道啓之論列,則究其所失,焉逭重勘?以此照律,何如?啓依允。
又啓目粘連,向前韓璵亦,重囚逃失,可知防囚之不謹,過限未捕,難逭法意之莫嚴,以此照律,何如?啓依允。
又照目粘連,河耳前僉使申從翼矣,本府議啓內,積逋之猝難淸帳,事勢容或無怪,實狀之論理報營,囚供亦似可據是白乎矣,未捧竟至多數,厥罪同歸虛勘,揆以糴法,難免當律。以此照律罪,杖一百收贖,告身盡行追奪,徒二年定配私罪。奉敎依允爲旀,功議各減一等爲良如敎。
又照目粘連,抱川縣監李承穆矣,本府議啓內,官隷被毆,殺變雖曰可慮,京捕出使,事體亦自不輕,莫辨眞假,遽加棍囚,未免擧措之乖當。該校則初不懲治,罪人之申飭逢授,囚供分疏,不無依遽,以此照律罪,笞五十收贖,解見任別敍私罪。奉敎依允爲旀,功減一等爲良如敎。
又照目粘連,鐵山府使洪顯參矣,本府議啓內,富戶勒貸,田訟捧賂,俱係不法之事,施刑太酷,轉至人命之枉死,尤何等可駭?當律自在,難逭重勘,以此照律罪,杖一百收贖,告身盡行追奪私罪。奉敎依允爲旀,功減一等爲良如敎。
又照目粘連,春川府使金基周矣,本府議啓內,吏連橫徵,終是經法之外,而至於狀民之推捉,人命之浪死,雖非意慮所到,而旣有道啓之論列,則究其所失,焉逭重勘?以此照律罪,杖一百收贖,告身盡行追奪私罪。奉敎依允爲旀,功減一等爲良如敎。
又照目粘連,天安郡守韓璵矣,本府議啓內,重囚逃失,不知防囚之不謹,過限未捕,難逭法意之莫嚴,以此照律罪,杖七十,徒一年半定配,依新定式收贖公罪。奉敎依允爲旀,功議各減一等爲良如敎。
又啓目,時囚罪人申從翼,杖一百收贖,告身盡行追奪,徒二年定配照律公事,判付內依允。功議各減一等事,命下矣。申從翼功議各減,杖八十收贖,告身盡行追奪,忠淸道鎭川縣長陽驛,徒一年定配,而以議啓內辭意,具罪目,依例發遣府羅將,押送于配所,何如?傳曰,允。
吏曹判書金箕晩疏曰,伏以,臣向控血懇,冀蒙恩諒,及伏奉批旨下者,不惟不以爲罪,溫諭鄭重,臣固感戴無地,而繼之以抑塞。前後控辭,徒歸假飾之科,反涉媒寵之計,都緣忱誠淺薄,未格聽卑之天,撫躬踧踖,如窮無歸。噫,臣雖無狀,粗具彝性,豈或全昧分義,自占規便,甘犯荐瀆,可已而不已哉?蓋臣半生貞痼,非一時偶爾之症,源委深固,醫藥殫技,見今蒲質已零,崦景將頹,雖無他客邪之侵攻,尙難保延餘生,日昨候班,力疾扶曳,粗效起居之禮,侵晨觸冒,諸症陡添,三焦閼痞,食飮全阻,寒熱無常,有時昏倒,亦不知痛在何處。貼席不省,有頃刻垂盡之樣,傍觀爲之代悶,自量亦難猝完。藉使百方調治,復尋生路,時月彈束,斷無其望。雖在奄奄之中,以見職未解,愈積辜負,至發譫囈,病上添病。玆又冒萬死更干崇嚴,伏乞天地父母,特垂矜憐,亟遞臣見帶銓銜,俾重任無曠,私心獲安,千萬至祝。答曰,省疏具悉。有何必遞乃已之端,而雖欲占便,其於事面何?許遞。
副護軍金炳國疏曰云云。答曰,省疏具悉。爾其勿辭察職。
癸丑五月十九日辰時,上御熙政堂。日講入侍時,日講官李敦榮,參贊官金有淵,檢討官柳來駿,假注書尹相說,記注官金德興,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。敦榮讀自俟我於著而,止東方之日二章。仍釋義訖。上曰,文義奏之。敦榮曰,夫親迎者,將以上而事宗廟,下而繼後世也。此君子所以敬愼重正者也。齊俗不親迎,故詩人陳親迎之禮以刺之,詩可以觀,儘不然乎?似此處反復參究焉。
上在昌德宮。停常參·經筵。
藥房都提調金左根,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
金益文啓曰,明日常參·經筵,取稟。傳曰,停。
傳曰,大臣·備局堂上引見。
傳曰,生民之飢飽,專係於守令,守令之臧否,又在於道臣。近聞前江原監司洪祐順,治績出衆,惠政頗多云,特加資憲。
傳曰,歷事四朝,年過八耋,事甚稀貴。行護軍閔致成,特加一資。
傳曰,受由上京守令,催促下送。
禮曹,來七月初二日行宗廟·永寧殿秋享大祭香祝,親傳,取稟。奉敎敬依。
以黃海監司金鍏狀啓,遂安郡民家失火事,傳曰,當此農節,多戶燒燼,人命爛死,俱極驚慘。元恤典外別加顧助,爛死人如有生前身還布,竝爲蕩減,趁卽結構奠接,無一民失所棲遑之弊事,廟堂措辭分付。
禮曹啓曰,卽接京畿監司徐左輔移文,則以爲南陽府社稷神室,今番雨後頹壓,移安一時爲急,以其權宜之道,已爲移安于客舍,修改之役,待快晴擧行計料,還安祭香祝,自本曹啓稟下送云矣。南陽府社稷神室修改時,不可無告由之節,告由祭及還安祭香祝,令該曹照例磨鍊下送,從便卜日設行之意,分付,何如?傳曰,允。
都摠府啓曰,今曰入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。答曰,知道。
以慶尙監司曺錫雨狀啓,進上生竹筍,節序差早,限內不得封進,惶恐待罪事,傳曰,勿待罪事,回諭。
癸丑五月二十日辰時,上御熙政堂。大臣備局堂上引見入侍時,左副承旨金有淵,假注書尹相說,事變假注書朴尙燁,記注官白潤鶴,別兼春秋李容殷,領議政金左根,備局堂上尹定鉉·金景善,兵曹判書金學性·尹致秀·洪鍾應·徐有薰·李圭祊·徐念淳·李景純·李熙絅,副校理朴商壽,以次進伏訖。上曰,史官分左右。左根進前問候,各殿問候訖。上曰,次對爲之。左根曰,向見平安前監司金炳冀所奏,則以爲武烈祠參奉二窠,爲紛競借銜之資,淆雜莫甚,祭享守直,不成貌樣。江東等邑,有李提督後裔,稱以隴西李村,而曾有收用之擧,依甲申以前崇仁殿鮮于氏例,一窠永爲許付,使之世襲,一窠以道內振武士取材陞次,瓜限前切勿遷轉。京司穀耗作錢時,或値歉年價貴,往往有本色出給之弊,永爲痛禁,捧甘施行。龍岡縣有黃龍城餉乏移付者,而當初以大米載簿,實存只是小米。然不敢換色,依例磨勘,至爲一萬餘石,以小分給,以大責納,此是勒徵於民,更以小米換錄,從實勘簿爲辭,而批旨,所奏甚好,令廟堂稟處可也事,命下矣。武烈祠參奉之淆雜,合有釐正之擧,京兆穀之本色出給,係是浚民之事,龍岡大米名色,當初穀簿中懸錄,必有其由,而今則以小換大,實爲切至之瘼,竝依所請施行,何如?上曰,依爲之。出擧條左根曰,置守令而又置方伯,所以綱紀乎守令者也。守令之不法無良,而方伯莫之糾察,媕婀容忍,惟强禦是憚,則焉用是爲哉?伊來民生困窮之到極,不可歸之於一時流行之水旱,則誰執其咎,誰當其辜也?方伯職業,在於考課,守令願畏,在於殿最。此以不以法從事,一切掩護,究其禍害所底,惟哀彼窮民而已。此事之爲朝家提飭,前後何限,而爲方伯者,視若文具,初不動念。設有黽勉塞責,不過以一二殘冷蔭武,草率磨勘而止,嗚呼,何其不思之甚也?有民然後有國,有國然後有方伯·守令焉。守令知此道理,則宜不做貶黜之治,方伯知此道理,則宜不爲放過之政,而今因庇覆拘牽之私,坐見虐害顚擠之急,豈恒理恒情也哉?見今考績之期漸近,先以此奏行會,俾有以一分警動,期獲實放,而以守令遞歸後債簿有無事言之,年前大臣所奏,極其纖悉,而三數年來,據實枚報,只是一疲弁,亦有初不關由處,此不近於玩弄嬉戲乎?往固不諫,而不容因循,竝措辭申飭,何如?上曰,依爲之。出擧條上曰,守令之受由在京,至於數朔者,抑何故也?民生之於守令也,猶赤子之於慈母也。子離其母者,若至屢月,則何以仰哺,何以恩育哉?左根曰,作宰者之或逗留城闉,雖緣有親者之私情,而曠官妨務,實爲可悶。上曰,自廟堂別般申飭,隨現嚴勘,可也。左根曰,聖敎允當矣。仍奏曰,蔭官虛司果之積滯,莫近年若。以是之故,罷散前銜,隨以擯廢,甄拔無期,大非疏鬱之政。宗簿主簿,雖是文窠,而或有推移之時。自今權作蔭窠,各殿陵別檢八窠中四窠,陞作蔭令,而文臣若以陞六路窄爲嫌,則典籍之乏人不補者,常常有之。以四窠爲參下窠,爲別檢例,限三十朔陞六,四廳末仕之自吏批區處,此出於一時變通,非金石不刊之典也。兵批則旣有十四窠加設,竝與昨臘末仕未區處者,永爲還送,而若然則南行部將,歸屬無處,此則自吏〈曹〉依例區處恐好,而事係官方,下詢銓官處之,何如?上曰,兵判之意,何如?學性曰,蔭仕虛司果積滯,誠爲可悶,大臣所奏,實合於疏鬱之政,臣亦無他見矣。上曰,依爲之。出擧條左根曰,各鎭邊將,卽軍務節制之任也。故必以軍校差送者,非但爲積仕酬勞之資也。以其久處行間,粗諳進退之節故也。或因國役勤勞,有邊將除授之命,則雖白徒,無礙備擬,此亦銓曹舊例,而在前則承傳絶罕,參望極難,挽近以來,漸漸夥多,載名銓簿者,動以百數,而稍稱腴鎭,太半是承傳差遣之人也。久勤之因此積屈,已極可悶,而邊鎭之多付生手,亦所當念。自今以後,六臘都政,則一從久勤次第,勿以承傳,參錯於其間,至於散政,則依蔭仕虛司果區處之例,間五窠備擬,以爲次次遷除之意,定式似好。故敢此仰達矣。上曰,依爲之。出擧條左根曰,近來位著,非不濟濟,而資歷久次,尙有停鬱之歎。黃海監司金鍏,禮曹參判南獻敎,護軍徐憲淳·韓鎭庭,竝正卿陞擢,副護軍洪永圭·趙徽林·徐元淳·柳致明,竝亞卿陞擢,何如?上曰,依爲之。出擧條上曰,正廟朝入仕者,尙有亞卿人云,此不可無示意之擧矣。左根曰,軫念古家,感頌無已。仍奏曰,今因正亞卿陞擢事,又有所仰達者矣。世蔭之人,或以善治,或以曾經蔭正,旣有前後奬用之擧矣。前正宋宗洙,以先正祀孫,蔭路踐歷俱優,一體加資,何如?上曰,依爲之。出擧條左根曰,昨冬皇后冊封頒詔時,適値咨官在京,得以周旋,順付於節使回還,這間所費銀子,爲二千五百兩云。此不得區劃以給,而見今帽稅,無着手處,姑令度支,某樣銀錢中,卽爲照數從便上下事,分付該曹,何如?上曰,依爲之。出擧條左根曰,以臣空疎蔑裂,冒玷三事之列,其爲中外所竊歎久矣,而前則仰成有所,尙可以承佐下風自諉,而今則裒然爲首,獨據政本,遽爲五朔矣。設令才如魏·丙·房·杜,必有資乎交相講究,交相勉勵,以成燮理之功。況如臣萬萬無似,其能以一身擔百責,獲免覆餗折軸之憂乎?惟聖明深軫曲諒,亟降備員之命,以幸國事,千萬至祝。上曰,豈無奉副之日乎?從當有商量者矣。上命大臣就座。有淵曰,諸宰奏事。定鉉等曰,別無所奏者矣。有淵曰,玉堂所懷奏之。商壽曰,夫帝王出治之法,必資經傳。博古通今之道,惟史學是已。二者相須,不可闕一也。見今經傳,次第進講,而一部通鑑,閱歲未訖,近日召對許停輟,恐非經經緯史之義也。伏願間賜召接,討論史記,俾益進修之工。上曰,所陳甚好,當留念矣。出擧條上命大臣先退。仍命史官就座,又命退。諸臣以次退出。
癸丑五月二十日巳時,上御熙政堂。日講入侍時,判府事朴晦壽,日講官徐念淳,參贊官金益文,檢討官金鎭衡,假注書柳道彙,記注官白潤鶴,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。念淳讀自東方未明,止南山四章。仍釋義訖。
上在昌德宮。停常參·經筵。
朴永輔啓曰,明日常參·經筵,取稟。傳曰,停。
傳曰,藥院都提調有闕之代,前望單子入之。
傳曰,奉審閣臣入侍。
傳曰,左副承旨許遞,前望單子入之。
承旨前望單子入之,沈熙淳落點。
傳曰,臺諫竝許遞,前望單子入之。
臺諫前望單子入之,大司憲李穆淵,大司諫洪翼燮,執義申佐模,司諫李綱峻,掌令李容直·張鉉喆,獻納李廷斗,持平朴齊淵·趙崇祖,正言韓鎭棨落點。正言鄭東奎添書落點。
傳曰,注薦爲之。
注薦,洪兢周·尹致聖·金勉根·成彝鎬·嚴敦永·徐鶴淳·李僖魯·金益容,以上取八人。
政院啓曰,注書被薦人洪兢周·尹致聖薦狀,依例成送吏曹之意,敢啓。傳曰,知道。
吏曹啓曰,報恩郡守申應朝,親病沈重,不得下去,改差,順興府使南芝耇,身病猝重,不得下去云,罷黜,何如?傳曰,口傳差出,不多日內催促下送。
吏曹口傳政事,以金曾鉉爲順興府使,徐容淳爲報恩郡守。
領議政金左根箚曰,云云。答曰,省箚具悉卿懇。愼節奉慮,所辭藥院之任,今姑勉副,卿其安心調理。傳曰,此批答,遣史官傳諭。
癸丑五月二十一日辰時,上御熙政堂。日講入侍時,日講官李㘾,參贊官朴永輔,侍讀官尹秉鼎,假注書尹相說,記注官姜晳一,別兼春秋李容殷,各持詩傳第三卷,以次進伏訖。上曰,史官分左右。上誦前受音一遍訖。仍開卷。㘾讀自無田甫田,止敞笱三章。仍釋義訖。
癸丑五月二十一日申時,上御熙政堂。奉審閣臣入侍時,右副承旨金有淵,假注書尹相說,記注官姜晳一,別兼春秋李容殷,直閣金炳㴤,以次進伏訖。上曰,史官分左右。上命奉審閣臣進前。炳㴤進前,奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧。仍詣健陵,陵上奉審則無頉,碑閣·丁字閣奉審則無頉。仍詣華寧殿,殿內奉審則無頉之意,敢此仰達矣。上曰,史官就座。仍命閣臣先退,又命退。承史以次退出。
上在昌德宮。停常參·經筵。
金益文啓曰,明日常參·經筵,取稟。傳曰,停。
傳曰,右承旨許遞,前望單子入之。
承旨前望單子入之,韓兢人落點。
傳曰,呈告禮判許遞,政官牌招開政。
傳曰,藥院提調許遞,今日政差出。
傳曰,呈告總管許遞,今日政差出。
藥院都提調前望單子入之,判府事朴晦壽落點。
政院啓曰,吏曹判書徐箕淳,參判李鼎在,參議金永爵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
政院啓曰,行吏曹判書徐箕淳,參議金永爵再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判李鼎在陳疏,判書所當更請牌招,而係是一日三牌,何以爲之?敢稟。傳曰,牌招。參議只推,一體牌招。
傳曰,吏曹參判疏批已下,待明朝牌招。
兵曹啓曰,同知中樞府事韓仁植·申命淳,五衛將韓正履·李亨寬·姜應周,景福宮衛將鄭彰孝,慶熙宮衛將洪源琭,俱以病難供職,呈狀乞遞,竝改差,何如?傳曰,允。
兵曹啓曰,考見諸道今春官鎭門聚點狀啓,則黃海前兵使趙存中狀啓中,道內各邑鎭軍兵聚點時,蒜山鎭器械破傷,老弱苟〈充〉,間或有之云。忠淸前兵使李容純狀啓中,道內各邑鎭軍兵聚點時,泰安·定山·新昌等三邑,軍伍多闕,而不爲塡代云。軍器什物,乃是陰雨之備,則當時不能檢飭,亦不修改,致有此執頉之擧,其在戎政,誠甚疎忽。執頉當該邑鎭守令·邊將,竝推考警責,何如?傳曰,允。
吏曹判書徐箕淳疏曰,臣百無寸長,濫廁朝籍,歷揚內外,無官不做,山恩海渥,淪浹肌髓,悟寐一念,追報是期,而其奈桑楡之景已迫,膏肓之疾罔醫,杜門跧蟄,餘日無幾。乃於此際,伏奉吏曹判書除旨下者,臣聞命懍蹙,五內失守,不知所以自措也。夫淸朝官人,何職不然,而冢宰之任,尤爲綦重,其人之能否,而朝廷之治忽,生民之休戚係焉。其難其愼,當復何如,而今乃擧以授如臣疎闊儱侗之物,無少留難。臣若徒恃誤恩,恬然冒膺,其將貽玷於則哲,招譏於有識,何哉?臣於是職,萬不稱似,非獨自量已審,抑亦通朝之所共知也。臣不敢更事覼縷,而臣之所以驚悚㦖阨,動彈不得者,情與病是已。臣於春間,猥陳一疏,略暴情勢之難强,而今臣所叨,與他職有異。蓋東銓西銓,均是銓官,而東重於西矣。掌銓之任,固當專心秉公,不宜一毫循私,而臣則以一私字見謗,彈墨未乾,至今追惟,抗顔無地,臣顧自反之不暇,將誰怨尤?權衡人物,惟公者可能也,甄別流品,亦公者可能也。今若使私於西者,責之以公於東,其理則乖,而其勢則不可成也。臣雖愚昧,亦何忍掩其不職之舊愆,置身於四維之外,晏若無事,重蹈駭機,周旋於匪分必敗之地乎?且臣稟質脆弱,素抱貞疾,居常奄奄,十日九病,而遽値衰暮,百祟沈綿,屢經危境,幾死僅甦。又於年前,重痛痁患,一縷徒存,眞元盡脫,遂成病廢之形。哀此殘生,已無望復起爲人,而向伏蒙記簪之恩,感怵居先,强勵彈束,暫伸叨謝微忱,亦且數次赴公,而歸便添劇,出沒鬼關,眩暈卒倒,頃刻欲絶,筋絡拘攣,寸步難行。頑痰壅悶,而勺飮則嘔,哮喘促急,而氣息如線,敗證危兆,無不畢備,藥路已絶,束手待盡。以若病狀,雖百般抖擻,勢末由也。假使臣其才足以勘任是職,臣之情勢,旣無出膺之路,又使臣無可引之情勢。臣之病形,萬無强策之方,三者苟有其一,猶且不可以進身,今臣以一身,兼此三者,瞻望修門,若隔前生,偏荷洪造,莫報涓埃,寸心未泯,此恨何極?臣亦粗具彝性,豈不知殫竭奔走,以思對揚,而以其才則不勘承當也,以其情則不可冒進也。以其病則不可陳力也,是所以庚牌屢降,坐犯違傲,有乖駕屨之義,徒歸方命之科,惶隕戰越,靡所容措。玆敢實暴血懇,仰瀆崇嚴,伏乞聖明,察臣迫隘之情,諒臣疾痛之號,亟賜鐫改臣新授職名,俾臣將死之喘,安心調治,以圖生路,仍治臣違慢之罪,以肅朝綱,千萬幸甚。答曰,省疏具悉。往事旣已昭晰,今何更提?卿其勿辭,調理行公。
吏曹參判李鼎在疏曰,伏以,臣性旣庸愚,識又淺短,自揆本末,合置冗散,而前後歷揚,無往不濫,居然從大夫之後矣。每自循省,惕若以警。迺者亞銓新命,又下於意望之外,繼以開政有命,召牌儼臨,臣於是惝怳震越,不敢以恩爲榮,乃反如夢若驚,罔知所以爲喩也。夫是職也,進退賢愚,黜陟臧否,苟非鑑別足以量才,望實足以壓人,則其不可堪承也,審矣。是故上不以備官而謬授,下不以竊位而冒據者,以其人才之用捨,官方之得失,有非閑司漫職之比也。佐亞雖殊於長僚,代斲或有其時,通塞靡不與聞,非臣疏昧所敢竊吹。況臣年已衰邁,杜蟄成習,一切榮進,灰心却步也,久矣。夫以若伎倆,叨此要顯,其能不上累則哲之明,下貽不衷之誚也哉?參前倚衡,無望承當,坐犯違傲,彌增悚蹙。玆敢疾聲仰籲於聽卑之天,伏乞聖明,察臣言之非出飾讓,念公器之不可斯玷,亟遞臣職云云。答曰,省疏具悉。卿其勿辭行公。
大司成沈敬澤疏曰,伏以,臣倥侗謏陋,百不猶人,學蔑通方,才乏適用,而通籍以來,濫被洪造,歷揚華膴,裒然廁緋玉之列,寵光已踰於涯分,微忱莫效於涓報,每自循省,惕若淵氷。千萬不自意,國子新命,有隕自天,臣誠悸恐騂汗,莫知措躬之所也。夫成均之職,掌虞胄直寬之敎,贊周家作成之化,責任綦重,地望淸峻,從古名碩之應是選而任是職,莫不逡巡却顧者,蓋植材自庇之圖,琢玉成文之功,不可人人而擔夯故也。今我聖上,右文崇儒,其於端士趨賁禮敎之方,固宜妙揀俊彦,光宣樂育之治,而乃以如臣庸愚,苟然充位,據皐比而列諸生,主課選而品詞英,則萬萬無是理也。彼其不稱之刺,猶屬臣一己之私,而其爲玷名器忝首善,何哉?左右揣量,承當無說。玆敢披瀝衷懇,仰瀆崇嚴,伏乞聖慈,念官方之不可濫褻,諒臣言之非出飾讓,亟遞臣新授職名,回授可堪之人,實爲公私之幸。答曰,省疏具悉。爾其勿辭察職。
癸丑五月二十二日辰時,上御熙政堂。日講入侍時,日講官洪鍾應,參贊官李裕膺,檢討官金鎭衡,假注書柳道彙,記注官白宗逵,別兼春秋李容殷各持詩傳第三卷,以次進伏訖。上曰,史官分左右。上誦前受音一遍訖。仍開卷。鍾應讀自載驅薄薄,止猗嗟三章。仍釋義訖。
上在昌德宮。停常參·經筵。
自開東至巳時,灑雨下雨,測雨器水深一分。
韓兢人啓曰,右副承旨金有淵,同副承旨朴永輔,今日不爲仕進,竝卽牌招,何如?傳曰,允。
金益文啓曰,明日常參·經筵,取稟。傳曰,停。
傳曰,禮房承旨馳詣健元陵,奉審摘奸,局內諸陵,一體奉審以來。
以右副承旨金有淵,同副承旨朴永輔牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
吏曹參議金永爵三牌不進,依定式禁推傳旨捧入之意,敢啓。傳曰,知道。
以吏曹參議金永爵禁推傳旨,傳曰,分揀。
政院啓曰,吏曹參議金永爵,卽爲牌招,何如?傳曰,允。
有政。吏批,判書徐基淳未肅拜,參議金永爵牌招不進,參判李鼎在進。吏批啓曰,判書徐箕淳未肅拜,參議金永爵牌招不進,小臣獨政未安,何以爲之?敢稟。傳曰,仍爲之。以閔致成爲禮曹判書,徐元淳爲禮曹參判,趙徽林爲左尹,李啓朝爲藝文提學,金炳冀爲內醫提調,李時敏爲槐山郡守,金在鶴爲知禮縣監,洪兢周·尹致聖爲注書,鄭復容爲戶曹正郞,申錫疇爲社稷令,黃海監司金鍏,禮曹參判南獻敎,行護軍徐憲淳·韓鎭庭,已上今加資憲正卿陞擢事,承傳。左尹洪祐順特加資憲,行護軍閔致成今加資憲,特加一資事,承傳。副護軍洪永圭·趙徽林·徐元淳·柳致明,已上今加嘉善,亞卿陞擢事,承傳。前正宋宗洙今加通政加資事,承傳。故兵使申緖贈兵參訓都例兼,同知申命淳考。左尹單李源命,右尹單趙徽林,政事冊無。
兵批,以閔致成爲副摠管,金相宇·柳信儉爲同知,李完懋·林鎬良爲五衛將,李昌壽爲景福將,柳天根爲慶熙將,金斗喜爲守門將,同知單洪源琭,五衛將單金源坤,內禁將李昌植·金炳虎,兼司僕將金光仁,羽林衛李暐,以上今加折衝加資事,別單判下。再政。同知單柳天根,僉知單林鎬良,都摠管單閔致成。
傳曰,沁都應製賦居首三下一幼學南宮鉀,直赴殿試,之次三下幼學金秉大等三人,草三下幼學李象學,竝直赴會試,之次草三下幼學李震樞等三人,竝給二分,之次草三下幼學金源坤,今日政五衛將除授,之次草三下幼學閔洙東等二人,竝給一分,之次次上幼學李鍾春等四人,竝雅誦一件賜給,之次次上幼學南宮鏞等五人,竝陸奏略選一件賜給。
以江華府儒武應製時武士柳葉箭二中一中人成冊,傳曰,令該營分等米布施賞事,回諭。
上在昌德宮。停常參·經筵。
韓兢人啓曰,明日常參·經筵,取稟。傳曰,停。
韓兢人啓曰,右承旨金益文,今日不爲仕進,卽爲牌招,何如?傳曰,允。
政院啓曰,卽者正言鄭東奎,以其親病,投章徑行,原疏纔已捧入矣。所當卽捧遞差傳旨及禁推傳旨,而此與無端下鄕有異,從重推考,何如?傳曰,允。
以右承旨金益文牌不進罷職傳旨,傳曰,只推。
備邊司啓曰,卽接東萊府使兪錫煥狀啓,則枚擧任譯等手本,以爲館守倭家舍改建,今爲五十二年,見今柱樑,在在動退,若不及今修理,必請全頹爲辭矣。勢將及今繕葺,旣係省費,訓導監董,且甚方便。嶺南留作穀中折米二千石劃下,容入材木,以本府近處右沿松田中風落自枯不合船材者,量宜許斫,亦有庚戌覆啓知委者,依此擧行之意,分付道臣及統制使,何如?傳曰,允。
正言鄭東奎疏曰,伏以,臣鄕曲愚闇之一賤品耳。其跡則至疎逖,其齡則至妙少,其才則尤儱侗湔劣,而釋褐無幾,猥叨起居之銜,昵近香案之前,周旋於珥筆之班,帀歲邇密,厚沐龍光,而乃於月前,循例陞品,居然作艾綬銀帶之人,榮已極矣,分已溢矣。將以是歸告父老,光詑鄕里,不自意薇垣特簡,忽下於旅邸治任之中,臣拚誥踧踖,惶汗浹背,實不知格外誤恩,何爲而及此也?噫,朝家之設置臺閣,洵爲耳目之任,言議足以獻可替否,風裁足以激濁揚淸,高標峻節,爲世所推重,然後方可擬議於授受。以臣視臣,初何嘗有一毫髣髴,而晏若倘來,厭然冒膺,不思所以積誠陳暴之道乎?連日逋傲,冞增罪戾。玆敢披瀝衷懇,仰冀恩諒,而治疏將上之際,獲接家信,則臣母素患風痰之祟,劇歇無常,而槪是平生貞痼也。近因日候之不適,一倍添肆,委頓狀笫,已踰旬日,而昏涔呻囈之中,一念思臣。冀望其速歸,臣自聞此報,方寸如熬,按住不得。玆因丐免之章,竝控徑行之私,伏乞聖慈,俯垂矜諒,亟命刊改,俾雋塗毋褻,賤分獲安,而若其輕遽擅行,隳虧朝綱,臣尤無所逃罪矣。答曰,省疏具悉。爾其勿辭往護。
癸丑五月二十四日辰時,上御熙政堂。日講入侍時,日講官尹致秀,參贊官韓兢人,檢討官李鍾淳,記事官洪兢周,記注官白潤鶴,別兼春秋金完植,各持詩傳第三卷,以次進伏訖。上曰,史官分左右。上誦前受音一遍訖。仍開卷。致秀讀自園有桃,止陟岵三章。仍釋義訖。
上在昌德宮。停常參·經筵。
藥房都提調朴晦壽,提調金炳冀,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
金益文啓曰,明日常參·經筵,取稟。傳曰,知道。
政院啓曰,備邊司郞廳來言,今日賓廳日次,而領議政金左根無時急稟定事,左議政·右議政未差,不得來會云矣。敢啓。傳曰,知道。
韓兢人啓曰,右副承旨李裕膺,今日不爲仕進,卽爲牌招,何如?傳曰,允。
傳曰,吏曹參議有闕之代,前望單子入之。
吏曹參議前望單子入之,兪鎭五落點。
以右副承旨李裕膺牌不進罷職傳旨,傳曰,只推。
備邊司啓曰,卽見忠淸監司沈宜冕狀啓,則以爲,道內穀摠,自來不敷,應分排巡無路,還軍餉留庫中米一千石,租二千石,太一千石,特許加分爲辭矣。還巡旣云不敷,加分亦多已例,依狀請施行,何如?傳曰,允。
兵曹啓曰,五衛將李完懋·林鎬良·金源坤,景福宮衛將李昌壽·洪利爀,慶熙宮衛將柳天根·趙寬吉,文臣兼宣傳官沈舜澤·金完植,俱以病難供職,呈狀乞遞,竝改差,新除授高嶺僉使李奎燦,身病猝重,萬無登途赴任之望云。實病旣如此,則勢難强令赴任,罷黜,何如?傳曰,允。
大護軍南獻敎疏曰,伏以,臣百無肖似之一下品,立朝二十有七年,過蒙四聖朝庇覆陶甄之恩,前後歷揚,罔非踰濫,每自循省,惶汗浹背。迺於日前賓對,大僚建白,濟濟群彦,次第登崇,而不意臣名,猥廁於其間,遂晉臣資憲階,居然爲珷玞之混而糠粃之前矣。夫八座之列,居公孤之亞,而爲百執事之長,德擧於此,才進於此,其責則周之六官也,其秩則漢之九卿也。名位逈殊,遴選最難,判非夫夫所冒居,苟非望實材猷,爲世推服者,莫宜居之,臣顧其人乎哉?念臣家厚沐鴻造,至于臣身,榮已極而分已過,悟寐之所自矢者,惟以不擇夷險,殫竭駑鈍,爲萬有一之報答焉,而奈之何之德之才,萬萬無稱於是,究竟爲辜負忝竊而止,此何異於駑馬羸悖,不任柴車,而强欲其卜大輅駕千里也?嗚呼,急步多蹶,小器易溢,理之所必然。今臣所叨,不翅爲急蹶小溢也。竊惟天地生物,必期於成遂,父母愛子,惟在於全安,殿下於臣,旣覆燾之矣,顧復之矣。凡於雨露之匪時,飢飽之過節,其所以攢手蘄幸於天地父母者,卽惟曰成遂之已,全安之已。歷日徊徨,承當無路,用敢刳劑衷私,仰首鳴號。伏乞聖慈,諒臣言之匪出飾讓,念公器之不可輕褻,亟收臣新授資級,俾幸公私,不勝大願。答曰,省疏具悉。卿具勿辭行公。
護軍洪永圭疏曰,伏以,臣於日前,伏承恩誥,擢臣爲嘉善大夫者。大僚甄簡,群英登崇,迺我聖上臨御後一初盛典也。是宜德擧而不僭,名選而不濫,無有珷玞秭稗之混矣,而若臣無似,裒然前例,循省慄,歷日靡屆。今臣見叨,卽三命爲大夫者也。章明善理,衣冠雋塗,磨礪淬濯,車服攸庸,其所綦重,有如是矣。臣早犯不幸之誡,晩爲無聞之人,碌碌貿昧,一能靡稱,而厚蒙我三聖朝曁我殿下陶甄之恩,揚前歷後,非淸則膴,荏苒推遷,致身緋玉之列,涯量惟恐或溢,涓報每愧莫遂,其於進取,寢夢不到。豈料殊私謬及,名器斯裒,以之累綜核之政,而來有識之憂也哉?晉擢不同序陞,則策名久近,未必論也,績庸蔑有著顯,則竊祿低徊,所宜黜也,冒廁俊彦之末,不揆官師之箴,豈臣本末所敢承當?況桮盂而受沼池之注,樗櫟而任杗桷之用,作何究竟,仍逭厥戾,此臣之所俯仰參倚,莫知爲計者也。嚬笑之愛,明主所以爲政,庇覆之仁,上天所以爲大。玆不得不控實懇暴於聽卑之下,伏乞宸慈,念官方之攸重,軫微諒之非飾,將臣新授資級,畫賜收還,以安私分,不勝大願。答曰,省疏具悉。卿其勿辭行公。
右尹趙徽林疏曰,伏以,賓對有命,大僚奏剡,簡擢在庭,濟濟崇登,此晠典也。不意臣名,謬廁其間,俾進一階,授之以嘉善之秩,繼有京兆亞尹之除,臣誠惝怳駴惑,莫省所以致此也。夫命爵晉秩,有國大政,必其人功懋而績優,望隆而實符,然後施焉而不濫,受焉而不僭。或不由此數者,則皆命焉而已。臣於是無一可紀,而以爲踐歷乎,則臣之外內冒叨,僨多效蔑,宜黜而陞矣,以爲久次乎,則臣於十載緋班,有年無勞,非屈而驟矣。今焉賢愚之不揀,歷次之不計,而忽使糠粃居先,珷玉同歸,混擧群彦之末,以玷命德之選,臣固不足言,其於貽淸朝之羞,招四方之譏,何哉?仍念臣猥以無似,濫通朝籍,歷事我三聖朝曁我殿下,殆近三十年于玆。前後受恩,與天無極,自珥筆之近,而眷顧庇覆,則臣之受遇於昔年也,記遺簪之舊,而假借陶甄,則臣之承荷於今日也。滾轉推遷,殆遍華膴,蔑一裨補,有百辜負,每自循省,愧懼交中。且一門簪紱,近益盈盛,兄及弟矣,所相勗勵者,進則湯火之不避,少酬塵刹之報,退則冗散之與伍,恒存滿損之戒。今乃金貂迭暎,軒駟交騰,非顚則躓,可立而待,揆心拊跡,一切相反,此尤臣慄慄蹙蹙,不敢不疾聲蘄幸於仁覆之下者也。伏乞聖明,俯賜鑑諒,察臣言之非出飾讓,念公器之不可濫褻,亟收臣新授資級,以安私分焉。答曰,省疏具悉。卿其勿辭行公。
吏曹參議金永爵疏曰,伏以,臣性本戇拙,質又脆薄,苦乏寸長,無所取材,閑漫職守,尙難驅策,至若天官參佐之要且重焉,尤何嘗彷彿襯似哉?始叨誤恩,辭未獲準,怵迫勉承,逡巡荏苒,倐爾見月之盈朒者三矣。間或與聞乎通塞,代斲乎注擬,瑕纇畢露,絲毫莫補,靜言反省,背汗面騂。早晩朝家,綜名覈實,不勝任者去,則臣當居先,不然,臣且自列耳。夫階歷相稱,姑且循格者,是曰試可,位著適空,祗從備官者,是曰承乏。臣今試可蔑效,而宿望新彦,磊落需儲,儘不可諉之承乏之會,則竟使如臣憒劣,久據匪據,一任其瘝廢而不之駁正,其將大有乖於聖朝器使之政,此豈細故也哉?然臣之所以丐遞者,又在於數者之外。臣夙患疝積,卽醫書所云奔豚是已。强壯之歲,不甚爲苦,氣血尙衰,闖肆頻作,比因暑雨蒸溫,將攝失宜,筋絡攣搐,呼吸關結,試席政牌,勞頓旣多,沈淹床笫,一倍添劇,種種形證,猥不敢述,而諒非時月調治,所可痊瘳。由前而才不可堪,由後而病不可强,一猶宜去,況兼二者哉?玆敢罄悉衷悃,仰徹崇嚴,伏乞聖慈,俯察由中之懇,特垂體下之仁,將臣見帶吏曹參議之任,劃卽刊免,俾公器無至久褻,賤分粗得自安,不勝大願。答曰,省疏具悉。所請依施。
癸丑五月二十五日辰時,上御熙政堂。藥房入診,日講同爲入侍時,都提調朴晦壽,提調金炳冀,副提調趙台淳,記事官尹致聖,記注官姜晢一,別兼春秋金完植,直閣金炳㴤以次進伏。領議政金左根,日講官尹定鉉,參贊官韓兢人,侍讀官趙憲燮,記事官尹致聖,記注官姜晢一,別兼春秋金完植,各持詩傳第三卷,以次進伏。醫官鄭有曾·金永勳·黃道淳·金濟慶進伏楹外訖。上曰,史官分左右。晦壽進前問候,各殿問候訖。晦壽曰,醫官待令,使之入診乎?上可之。有曾等以次診候,退伏楹外訖。晦壽顧謂有曾等曰,脈候詳爲奏之。有曾等奏曰,脈候左右三部調均矣。上命醫官先退,上誦前受音一遍訖。仍開卷,定鉉讀自十畝之間,止伐檀三章。仍釋義訖。
上在昌德宮。停常參·經筵。
金益文啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,明日日講,待下敎。
禮曹啓曰,卽接京畿監司徐左輔移文,則陰竹縣社稷神室,今番雨後頹壓,移安一時爲急,以其權奉之道,已爲移安于客舍,修改之役,待快晴擧行計料,還安祭香祝,自本曹啓稟下送云矣。陰竹縣社稷神室修改時,不可無告由之節,告由祭及還安祭香祝,令該司照例磨鍊下送,從便卜日設行之意,分付,何如?傳曰,允。
大護軍韓鎭庭疏曰,伏以,臣程其才則懼夫陁陊,覈諸器則病乎苦窳,循省私分,無能爲役,而滾到卿班,亦已十餘年于玆矣。躐淸要而竊濫竽之譏,任保障而萃負乘之懼,每一攀誥,若隕淵谷,用是戒存夸忲,憂深僥濫。不意日前賓對,大僚筵奏,博蒐九卿峻望,而臣之名,冒廁其中,臣誠五內震駴,莫省攸措。方今化理淸明,俊良登崇,而奚取於如臣庸碌,一朝之饗,略無留難也?噫,匠石之園,抛臃腫而莫取,玉工之肆,非淸英則不攻,聖王之用人,亦猶是也。雖在閑漫職司,貴夫愼簡,況是秩也,班資逈絶庶僚,禮使式亞三事,文昌八座,台斗之步履相聯,尙書六部,管轄之分理綦重,自非才猷素著,聲望已宿,與夫勞勩之積有可紀者,莫宜居之。臣於數者,無一近可,而特以踐歷之略有日月,節次推遷,苟焉而已,則其於簡良命德之意,相去遠甚,熙朝綜核之政,不已謬乎?念臣樗櫟之散類,非華實之毛,寸長尺短,庶幾淵鑑之所俯燭,而譬如斗筲之小,小不足以受大,勺水之淺,淺或易於招濫。臣若全昧量鑿之義,不思循墻之戒,貪恩戀寵,若固有之,則傍觀之姍笑,有識之斥悝,臣固無辭可解,而緣臣而貽累則哲,諒非細故,參倚已熟,承膺無路。玆敢畢暴衷懇,仰瀆崇聽。伏乞聖明,念重掄之莫違秤衡,察微諒之非由桅蠟,亟收臣新授階級,俾公器無褻,私分獲安焉。答曰,省疏具悉。卿其勿辭行公。
大護軍洪祐順疏曰,伏以,臣儱侗一凡夫耳。遭際明時,節次推遷,周旋乎貳卿之末,居然七年于玆矣。東藩待罪,幾及瓜期,而莫效承宣之責,徒貽瘝曠之譏,及夫前席反命,顔騂背汗,納符退次,惟譴罰是竢。千萬不自意本月二十日伏奉傳敎下者,以臣按藩時事,格外恩言,奬借隆重,先之以生民飢飽,守令臧否,詡之以治績出衆,惠政頗多,特授臣資憲大夫之階,字字曠絶,句句懇摯,臣伏讀未半,驚惶震駴,自不覺感淚之被面也。夫人臣之於君父,受殊知而荷異數者,從古何限,而豈有如今臣之所蒙被哉?噫,臣之空疎蔑劣,而無所肖似之狀,已是淵鑑之所燭悉,而三載旌節,徒費厚廩,無一措劃,有百瘡疣,峽農告歉,仳離相續,而無奠安懷保之策焉,海戶失業,呰窳益甚,而無勞徠安集之術焉。頹綱日弛,而臣未能振勵,淆俗不古,而臣未能彈戢,已枵之庫樁,臣未能充羨,未闢之菑畬,臣未能勸起,凡於邑瘼民隱,無所矯救,無所修擧,自負於辜負明命之科。若論臣罪,罪當何居,而今乃不惟不以具罪罪之,反以辭敎而寵之,爵秩而榮之,有如古之循良,以治行第一,璽書增秩者然。臣是何人,遽當此曠古之恩數,晏然自居,恬然固有,眞若有可紀之績,可酬之勩,而不知爲愧也哉?臣尤有所靦然者。恩敎一下,同朝之訝惑,朋儕之嗤笑,猶屬細故,而關東父老,其將相顧愕然曰,彼夫也有甚治績,有甚惠政,而得此華衮之秩,遽躋九棘之班乎?衆咻群嘖,叢集一身,則將何辭而解之耶?且八座顯秩也,亞於三孤,長於六司,班行甚截,擔夯亦重,苟非聞望足以服人,才猷足以謀國,則上不可以輕授,下不可以冒膺也,審矣。是以皇朝名臣邱濬有言曰,人君所以勵天下之人,治天下之民者,爵號之名是已,非有功不可與,非有德不可與,非有勞有才,亦不可與。臣於此四者,實無其一,而倖竊非分之寵祿,徒以貪戀爲心,則重服之災,雖屬臣身,惜纓之戒,恐累聖德,左右思量,承當無路,玆敢披瀝衷懇,仰瀆崇嚴。伏乞聖明,亟收臣新授資級,俾公器無褻,私分獲安,千萬幸甚。答曰,省疏具悉。卿其勿辭行公。
禮曹參判徐元淳疏曰,伏以,文質無當,知識最鹵,雖微官末僚,懼不能稱塞,而幸遭晠際,厚沐恩造,前後歷揚,罔非踰分,旣蔑絲毫之報,無尺寸之進。迺者賓對,大僚筵白,濟濟群彦,以次崇登,而如臣無似,猥廁其間,授臣爲嘉善大夫,繼以有春官除旨,臣雙擎華誥,告于兩親,頂戴榮祝,容有極哉?第伏念二品峻秩耳。車服之命德綦重,金貂之爲班浸高,苟非望實俱備,績庸素著者,則上不可以輕授,下不可以濫叨。乃以臣百不猶人,一無可紀者,遽爾卑之,無少留難,臣冥升之愧,驟進之憂,雖不暇恤,而其於爵位之玷褻,名器之屑越,何哉?此臣所以惝怳震越,歷屢日而莫知攸措也。且於聞命之日,臣父戒臣曰,汝以無才無德,而冒忝大夫之列,歷數朝著,父子之竝時卿列,曾所罕有,人則爲艷,我自爲懼。臣退自循省,怵然而驚,竦然而感。聖恩莫酬於萬一,庭訓恐負於斯須,徊徨踧踖,無以自安于中。玆敢悉暴衷情,仰瀆崇嚴,伏乞聖明,俯賜鑑諒,亟寢成命,還收臣新授資級,以重公器,以安私分。答曰,省疏具悉。卿其勿辭行公。
京畿·忠淸·江原三道儒生進士沈東箕等疏曰,伏以,道學者,國家之元氣,而民生之大原也。蓋其充塞天地,貫徹今古者,初無一日或息,而若其升降顯晦之分,則亦未嘗不係于時君世主之所以扶植之如何,尊尙之如何。是以三代以前,尙矣無論,降以漢唐若宋,以曁皇明,上有右文之主,下必有名世之儒,應運而翼治,垂敎而迪後,其學業之所就,功效之所及,固皆不同,而酬報之規,崇奉之儀,各有攸宜。或祭於鄕祠,或腏於院額,而若夫紹吾道之嫡統,爲百世之師表者,又必推爲儒宗,陞諸聖廡,斯固尙賢崇德,極備無憾,而道彌尊者享逾遠,功彌鉅者報逾豐,其理有不得不爾也。上下千有餘載之間,躋是列而享是禮者,代不乏人,而洪惟聖朝,尤有大焉。列聖之培蒼旣久,醇儒之作興相望,崇儒之美,尙賢之盛,卓越前古。矧我中·仁之世,寔鍾文明之會,斯道大行,群賢彙征,雖或陽剝之災,不免氣數之舛,而氛翳旋銷,大明中天,表章之道,愈久愈隆,瞽宗之祀食之典,於斯爲盛,爀爀然照人耳目。時則有若先正臣忠定公臣權橃,稟精粹之姿,養剛大之氣,早知爲學,勇於求道,脫俗習窠臼之陋,拓儒家門路之正,一以朱夫子爲師,眞知實踐,而其窮理致用,以春秋爲本,其修身範行,以近思錄爲準。今考其遺集,則朱夫子大全,始自中朝頒下。當時諸儒,未及專工,而橃首先尊信,逐卷勘校,釐訛就正,乃著大全考疑,剖析微奧,於春秋則有胡傳箚疑,參互熟複,不明不措,而謂近思錄,乃四子之階梯,服襲於是,模楷於是,常置冊子於懷袖間,未嘗去身。中廟嘗宴從臣旣罷,內豎撤席,而拾得近思錄小冊以進。上曰,此必落自權橃,命還之。蓋橃之於是書,篤信受用,久已在聖朝淵鑑之中矣。此其學問淵源,遠溯前聖,而表裏交修,本末兼該,皭然而益光,沛然而可行,義精仁熟,道全德備,傑然爲聖門之嫡傳。逮夫立身事君,皆自素學中做得來。故方其早年庭對,洞陳乎天德王道,次第乎人心道心,惓惓乎涵養省察之方,勉勉乎操舍存亡之幾,而以一敬字,爲睿學終始之要,王業祈永之本,此皆橃平生喫緊,有得於己,藉手以獻君父者也。及其措諸事功,則當己卯大來之運,與文正公臣趙光祖,寅協贊襄,期復唐·虞之治,而群任傍伺,伏莽可憂,則橃獨炳機先見,欲濟以和平,爲銷弭鎭定之策,言不見孚,力求外補,而北門之難,隨而作矣。於是退處邱樊,鏟迹養德,而望實逾隆,簡卑益重,致位貳公,爲國柱石。及至乙巳,又與文元公臣李彦迪,同受顧命,群訛胥動,烈焰燎原,而橃乃正色侃侃,手扶皇極,通夜草啓,字字血忱,將以紓忠賢之禍,折權凶之謀,轉宗社綴旒之危,措之於泰山磐石之安,夫豈以一己死生,較毫釐於其間者哉?遂與李彦迪,竝竄西塞,身沒狼荒,而惟其正氣讋奸,黨言砭邪,汗背於道次者有之,色沮於朝堂者有之,其所以明天理正人心,基他日陽復之兆者,是誰之功歟?釋褐之初,際戊申淫禍之餘,而觸忌諱伸儒賢,皆所以挽回世道,維持人紀,粹然一出於正,此豈非間世挺生之大儒,而邦國有所賴,人士有所宗,功樹一時而風勵百世者乎?在昔英宗大王,嘗進覽袖珍近思錄,以寓曠感之懷,而加賜一帙,聖敎若曰,使盛事不泯於後。正宗大王又進覽而親製序文,媲美於李文純滉所藏心經,而更賜心經於其家,以明兩賢之學,本乎二書,其崇奬嘉尙,兩聖一揆,而大哉王言,昭揭窮宙。至其徵信乎諸賢之立言,則奧有文純公臣李滉所撰行狀,文忠公臣朴淳,文莊公臣鄭經世所撰碑誌,文貞公臣尹根壽所撰諡議,無不備述其上程積累踐履造詣,而學術之正,德業之廣,則竝無間然。又其他文翼公臣鄭光弼以謂有不可奪之節,忠貞公臣李浚慶以謂德行純粹,忠誠俱至,文穆公臣鄭逑以謂學行純篤,道義自勗,文貞公臣申欽以謂當時一人,文正公臣許穆以謂理明義直,敎立乎百代,文正公臣宋時烈以謂如靑天白日,其所讚述不一,而均之爲百世不易之論也。往在五賢陞祀之日,文成公臣李珥嘗有竝擧之論。當時之公議蓋如此,而頃年嶺儒疏批若曰,忠定學術名節,自有李文成定論,士林百世之論,宜其如此,第陞廡事體至愼,爾等更待他日公議。臣等莊誦欽歎,固仰聖意之有在,而若其以事體之至愼,更待他日,則臣等死罪,竊以爲未然。夫在己卯乙巳之際,爲善類之宗主者,惟趙光祖·李彦迪兩賢,而道義與交,出處相符,又伏覩正廟御製近思錄序文中,特擧李滉,與橃竝稱,顧此四賢,竝世同德,俱爲一代之宗師,後之尊奉,宜無差殊,而三賢則已爲躋享,橃則尙今因循,歷數百年而莫之擧焉,其爲盛典之虧欠,公議之齎鬱,容有極哉?當祀而祀,乃所以至愼。若爲其久遠而難於遽議,則宋朝楊時·羅從彦·李侗,及我朝文正公臣金麟厚,皆於世代稍遠之後,後先陞配,此嶺疏所以援以爲證者也。又況聖明臨御,儒敎丕闡,典學宜資於觀感,弘化尤急於作新,意者列朝未遑之典,若將有待乎今日矣。臣等俱以賤品末學,知識謏陋,忝叨章縫之列,久涵菁莪之化,高山景行之思,出自秉彝之好。玆敢誦擧國共公之言,論先賢莫盛之禮,相率叫閽,仰瀆宸嚴。固知僭猥,無所逃罪,而抑其所以無負舊學,仰答新化者,諒亦在是。伏願聖明,亟恢崇聽,俯察微悃,特許先正臣忠定公臣權橃陞享之請,則國家幸甚,斯文幸甚。答曰,省疏具悉。公議則愈久愈好,爾等退修學業。
癸丑五月二十六日辰時,上御熙政堂。日講入侍時,日講官尹定鉉,參贊官金有淵,檢討官柳來駿,記事官洪兢周,記注官白宗逵,別兼春秋沈舜澤,各持詩傳第三卷,以次進伏訖。上曰,史官分左右。上誦前受音一遍訖,仍開卷,定鉉讀自碩鼠碩鼠,止碩鼠三章。仍釋義訖。
上在昌德宮。停常參·經筵。
自巳時至申時,灑雨下雨,測雨器水深二分。
韓兢人啓曰,明日常參·經筵,取稟。傳曰,停。
以咸鏡監司趙秉駿狀啓,茂山府人命渰死事,傳曰,聞甚矜惻,元恤典外別加顧肋,如有生前身還布,竝蕩減,未拯屍身,期於拯得之意,廟堂措辭分付。
吏曹啓曰,寧遠郡守李佾愚,以其親病,呈狀乞遞,改差,何如?傳曰,允。口傳差出,催促下送。
大護軍徐憲淳疏曰,伏以,臣才本無當,質最居下,竊科策名,始不過祿仕之計,而曲荷雨露喣濡之化,歷揚殆遍,冥升不已,秪有圖報之念,寤寐如結,實無涓滴之補,稱塞萬一,自顧懍恧,不啻履氷集木之懼而已。迺於日者賓筵,揀拔群彦,臣名猥廁其間,授之以正卿之階,臣於是益不勝惝怳震惕之至。臣嘗聞古者,公卿聚槐棘之下,聽論國事,其班秩責任之重,乃如是焉。逮後唐置尙書,三百年間,見於史者,不過幾人,其愼惜登崇之難,又如是焉,必待才德兼備者而後予之,槪可知矣。今忽以如臣空疎,驟躐冒據,作爲一己之榮觀,豈合盛世官人之令典乎?噫,士無賢愚,歲久先敍,卽所稱停年格也,此有德者之所恥,不才者之所幸也,而臣則亦不能自居於先敍之列,而不敢爲幸者存焉。若謂涉歷稍久,嫺習必多,則臣自知其無能也,若謂不計功能,專以日月差次,則久於臣者,亦多其人矣。況臣於年來,疾病相仍,英華凋謝,聰明已弊,判不堪爲役於趨走之末。早宜斥退,任他本分,而乃反擬議於簡修進庸之地乎?因才器使,朝廷之大柄也,量力受任,人臣之大分也。膴仕顯秩,臣豈獨不願,而一或貪倖苟受,終至瘝隳褻汚,則臣身狼狽,亦奚足惜,其如累則哲之明,何哉?福過而禍生,官盛則謗至,天道人情之常,臣雖至愚,粗解此理,公以私以,承當無望,屢日縮伏,惶隘轉深。玆敢略控崇嚴,伏乞聖明,俯察不稱之實,亟賜收還之音,俾官方無濫,賤分獲安焉。答曰,省疏具悉。卿其勿辭行公。
上在昌德宮。停常參·經筵。
韓兢人啓曰,明日常參·經筵,取稟。傳曰,停。
韓兢人啓曰,右承旨金益文,左副承旨李裕膺,右副承旨金有淵,今日不爲仕進,竝卽牌招,何如?傳曰,允。
以左副承旨李裕膺,右副承旨金有淵牌不進罷職傳旨,傳曰,只推。
傳曰,在外臺諫許遞,政官牌招開政。
吏曹口傳政事,以李復鉉爲寧遠郡守。
政院啓曰,吏曹判書徐箕淳,參判李鼎在,參議兪鎭五牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,待明朝牌招,參議只推,一體牌招。
備邊司啓曰,卽見咸鏡監司趙秉駿狀啓,則枚擧甲山府反庫差使員三水府使李觀淵,該府使柳相琦牒呈,以爲壬子冬等元還餉合折米二萬二十一石十二斗零內,實捧四千六百十三石十一斗零,而各名色所逋與未捧,爲一萬五千四百餘石,其中前府使洪羲宣反弄犯用錢四千五百餘兩,其不法贓汚,與尋常犯科,大有異焉,罪狀,令攸司稟處。所謂民未捧五千二百一石零,亦當一體關飭,使之督捧,而該邑昨秋,入於尤甚,當夏民情,其勢末由,待秋成督捧事,令廟堂稟處矣。以該府還逋事,年前特蕩,出於朝家別般懷柔之情,曾不幾年矣,官屬欠逋名色,已是無嚴之極,而該倅躬犯之若是狼藉,是豈眼有國法者所可爲乎?此若不以法從事,則不但糴法之蕩然,效尤之弊,將接踵而起。甲山前府使洪羲宣,令該府拿勘,而所犯諸條,令秋曹一竝還徵,輸送該道監營,民未捧之待秋徵捧,道啓必有斟量,依所請施行。至於鄕將吏奴所逋,此與民逋有異。今於現發之後,不當一任其怙終之習。刻期督捧,待準充啓聞之意,行會,何如?傳曰,允。
御營廳啓曰,本廳哨官元英哲,身病甚重,勢難察任,改差,何如?傳曰,允。
兵曹啓曰,各廳堂下武臣朔試射,臣曹連因有故,不得爲之之意,敢啓。傳曰,知道。
上在昌德宮。停常參·經筵。
藥房提調金炳冀,副提調趙台淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
金益文啓曰,明日常參·經筵,取稟。傳曰,停。
政院啓曰,備邊司郞廳來言,今日賓廳日次,而領議政金左根有身病,左議政·右議政未差,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,禮房承旨馳詣宗廟·景慕宮,奉審摘奸以來。
傳曰,應敎·副應敎外,在外玉堂竝許遞。
傳曰,副司果金琦鉉·鄭基稷,校理除授,副司果李玄文·金昌秀,副校理除授,副司果李應鼎·鄭煥翼,修撰除授,副司果南履輪·睦仁會,副修撰除授。
政院啓曰,玉堂上下番俱空,事甚未安。應敎趙在應,副應敎朴文鉉,新除授校理金琦鉉·鄭基稷,副校理李玄文·金昌秀,修撰李應鼎·鄭煥翼,副修撰睦仁會·南履輪,竝卽牌招,推移入直,何如?傳曰,允。
傳曰,呈告與在外摠管,竝許遞,前望單子人之。
摠管前望單子入之,副摠管宋持養·洪說謨·李寅皐落點。
以應敎趙在應,副應敎朴文鉉,校理金琦鉉·鄭基稷,副校理李玄文·金昌秀,修撰李應鼎·鄭煥翼,副修撰睦仁會·南履輪牌不進罷職傳旨,傳曰,只推。
政院啓曰,行吏曹判書徐箕淳,參判李鼎在牌不進推考傳旨,今方捧入,而開政命下之後,如是違牌,事甚未安。參議兪鎭五陳疏,判書·參判,更爲牌招,何如?傳曰,允。參議疏批已下,一體牌招。
有政。吏批,行判書徐箕淳,參判李鼎在牌招不進,參議兪鎭五進。吏批啓曰,行判書徐箕淳,參判李鼎在牌招不進,小臣獨政未安,何以爲之?敢稟。傳曰,只出緊任。以李魯秉爲大司憲,洪羲宗爲司諫,金履喆·石基坤爲掌令,南鍾順·成載瑗爲持平,鄭錫朝爲獻納,李載元爲正言,徐憲淳爲知經筵,尹泰喆爲龍安縣監,趙昌敎爲兵曹佐郞,金在顯爲光陵令,李勉愚爲敦寧主簿,直閣單金炳㴤,校理二單金琦鉉·鄭基稷,副校理二單李玄文·金昌秀,修撰二單李應鼎·鄭煥翼,副修撰二單南履輪·睦仁會,已上除授事,承傳。學錄單朴尙燁,承文副正字單黃仁夏,贈吏參閔養顯贈吏判文衡例兼,故承旨閔百順贈吏參例兼,贈左承旨閔昌洙贈吏議例兼,已上禮曹判書閔致成三代。贈吏參徐□贈吏判例兼,知經筵徐憲淳考。政事冊無。
兵批,同知單趙□寬,僉知單金源坤·李完懋。再政。同知單□□□。
奎章閣啓曰,明日卽奎章閣朔奉審日次,而臣進詣擧行之意,敢啓。傳曰,知道。
行吏曹判書徐箕淳疏曰,伏以,臣濫叨匪分之職名,兼抱難强之情病,猥暴至懇,冒瀆宸聽,庶冀獲遂微諒,退保餘生。及伏奉批旨下者,德音諄諄,辭敎懇懇,以情則諭之以旣有昭晰,以病則許之以調理行公,其仁如天覆物,其慈如父撫子,臣擎讀以還,頓首感泣,不謂賤臣無似,得此於聖明也。竊伏念臣以菲才蔑識,徒恃寵靈,凡有除職,隨卽出膺,粗識趨走之恭,庶免偃便之科矣。今何敢逡巡不進,有同飾讓,而去就不當,前後不一也乎?蓋其中有不容己者存已。夫人臣之藉手以事君者,以其有四維也。臣雖至愚,亦一四維中物耳,跡遍華要,秩躐崇顯,微分已溢,而猶不知休。乃於白首將死之年,貪戀冢宰之美稱,拚棄昌披,揚揚得得,人言之來,裒若不聞,嗤罵之至,恬然從他,坐政席而任銓注,辨人物而論流品,則堂堂淸朝,焉用是臣爲哉?今雖雨露以濡之,山藪以容之,旣虧之質,不可復全,旣穢之身,不可復潔,聖恩愈隆,而臣罪滋大,其何忍强顔彈束,重貽累於聖明之理也?且臣之病狀,備悉於前疏,而惟是已痼之形,垂盡之勢,駸駸如下山之景,昔猶劇歇有時,今則常劇而無歇,昔猶醫藥以效,今則雖藥而不醫,奄奄厭厭,直一未冷屍也。假使臣命限未盡,一縷幸存,無幾餘日,仍成癈疾之物,僵臥枕席而已,其何望復作生人之事,朝衣朝冠,出入於禁闥之班乎?噫,難越者廉防也,難强者疾病也。臣雖欲冒沒放倒,變其素守,其如廉防,何哉,臣雖欲抖擻勉强,期於蠢動,其如疾病,何哉?由限已過,開政有命,庚牌荐降,違傲是事,境景悚阨,方寸戰越,病上添病,直欲無知。玆敢不避屢瀆之爲懼,罄暴難進之實狀,疾聲申龥於閔覆之下。伏乞聖上,俯賜諒燭,將臣所帶銓銜,亟行鐫斥,俾臣無陷於大謬,獲安其殘喘,仍命有司,勘臣方命之律,以勵臣分,公私不勝至祝。答曰,省疏具悉。前已出脚矣。復何情勢之可言乎?實病旣如此,更爲調理行公。
吏曹參議兪鎭五疏曰,伏以,臣蠢愚湔劣,最居人下,無足備數於淸朝任使之末,而遭際嘉會,偏被隆渥,前後歷揚,罔非僥濫,報效旣蔑涓埃,兢懼恒若淵氷。不自意三銓特點,又侈謬恩,未敢知聖明,奚取於臣,而臣何以得此於聖明也?震駴恧蹙,歷日靡措。念臣所叨,古之天官宰夫是耳。參佐之任,雖異於長席之專管,激揚甄別,與有其責,通塞焉參聞未議,緊任焉時或代斲,其地分之淸峻,職名之綦重,非夫人而冒據也,審矣。是以前輩之望實素著,鑑識俱優者居之,猶且逡巡却顧。況如臣至陋賤品,所可苟然於其間也哉?臣本單寒畸零,處世臲卼,觸事瘢疣,備閱風霜,萬念都休,世所稱淸途華貫,何嘗夢寐攸及,而夫何昨今年來,節次通擬,兜攬無漸,至於見銜,而濫之又濫,紋繡於土偶,羈馽於鼯鼠,未足喩其萬不近似之一,而顧今舊望新擬,雋彦林立,積薪簸粃,尤增騂赧,嗤點之來,猶屬臣身,則哲之累,重添臣罪,左右參倚,思量已熟,開政有命,庚牌荐降,與其徒犯逋慢,無寧早自劾免。玆敢披瀝肝膈,冒瀆崇聽,伏乞聖慈,諒臣言之非出飾讓,念名器之不可玷䙝,將臣新授吏曹參議之任,亟賜鐫改,以重官方,以安私分焉。答曰,省疏具悉,爾其勿辭察職。日記廳堂上閔泳達,郞廳金思轍朴台淳。
上在昌德宮。停常參·經筵。
政院啓曰,來初五日,朝參日次,而景陵忌辰祭齋戒相値,頉稟之意,敢啓。傳曰,知道。
又啓曰,明日常參·經筵,取稟。傳曰,停。
傳曰,知中樞趙斗淳拜相。
政院啓曰,知中樞趙斗淳拜相事,命下矣。政官牌招開政,下批,何如?傳曰,允。
傳曰,吏·兵批歲抄點下者,依例捧傳旨。
朴永輔啓曰,行都承旨趙台淳,行左承旨韓兢人,右承旨金益文,左副承旨李裕膺不爲仕進,右副承旨金有淵式暇出去,院中只有臣一人,伴直無人。左副承旨所當牌招,而拘於廳規,不得請牌,何以爲之?敢稟。傳曰,牌招。
又啓曰,玉堂上下番俱空,事甚未安。應敎趙在應,副應敎朴文鉉,校理金琦鉉·鄭基稷,副校理金昌秀,修撰鄭煥翼,副修撰睦仁會·南履輪,旣有只推之命,竝卽牌招,推移入直,何如?傳曰,允。
兵曹啓曰,每都政,新資五窠,例爲差出,而準履歷軍器副正,亦當陞資矣。營將·中軍·虞候,姑無準二十朔者,雖未滿朔數,依近例推移內遷,何如?傳曰,允。
有政。吏批,判書徐箕淳,參判李鼎在牌招不進,參議兪鎭五進。
吏批啓曰,判書徐箕淳,參判李鼎在牌招不進,小臣獨政未安,何以爲之?敢稟。傳曰,只出緊任。以柳致明爲同義禁,右議政單趙斗淳。
傳曰,見窠皆令差出。以成載璿爲漢城主簿,趙秉履爲忠勳都事,洪應周爲司僕主簿,李兢鉉爲景慕宮令,沈龜祖爲監察,政事冊無。
兵批,判書金學性進。以張日煥爲羽林將,尹慶集·趙秉善·趙存德·李敏樹·李暐爲五衛將,金永璞爲忠壯將,崔準植·金晉永爲景福將,林德恒·金河鍾爲慶熙將,李徹宰·姜蘭馨爲文兼,李敏礿爲守門將,李祉秀爲高嶺僉使,李東暹爲越松萬戶,乾川權管單白益禮,副司果南宮瀅,守門將柳之奫今加折衝,加資事,承傳。再政。同知單崔準植,僉知三單尹慶集·趙秉善·李暐。
備邊司薦望,以李圭徹爲統制使。
政院啓曰,兵曹郞廳來言,統制使下批政事,取稟。傳曰,明日爲之。
賑恤廳啓曰,列邑流丐咸聚都下者,今當麥農之稍稔,穡事之不緩,急於勸歸,故三百五十七口男女,從實摘奸後,計其程道遠近,量其站數多少,依大臣筵稟,分給糧資,一竝還送本鄕之意,敢啓。傳曰,知道。
禮曹啓曰,卽接咸鏡監司趙秉駿移文,則以爲富寧府鄕校聖殿及東·西廡年久腐傷,體宇傾側,所見極甚未安,不可不趁今修改,告由移還安祭香祝,自本曹啓稟下送云矣。富寧府鄕校聖殿修改時先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
以應敎趙在應,副應敎朴文鉉,校理金琦鉉,副校理金昌秀,修撰鄭煥翼,副修撰南履輪牌不進罷職傳旨,傳曰,只推。
弘文館啓曰,新除授副校理李玄文,時在京畿楊根地,修撰李應鼎,時在忠淸道禮山地,經筵入番事緊,請竝斯速乘馹上來事,下諭。答曰,竝許遞。
上在昌德宮。停常參·經筵。
朴永輔啓曰,明日常參·經筵,取稟。傳曰,停。
又啓曰,右副承旨金有淵,今日不爲仕進,卽爲牌招,何如?傳曰,允。
以右副承旨金有淵牌不進罷職傳旨,傳曰,只推。
傳曰,都承旨·左承旨·右承旨·同副承旨,竝許遞,前望單子入之。
承旨前望單子入之,金大根·沈熙淳·洪遠燮·金泳根落點。
李裕膺啓曰,新除授行都承旨金大根,左承旨金泳根,右承旨沈熙淳,同副承旨洪遠燮未肅拜,右副承旨金有淵牌不進。臣式暇,坐直無人。右承旨所當牌招,而拘於廳規,不得請牌,何以爲之,而同副承旨卽爲牌招,何如?傳曰,允。牌招。
沈熙淳啓曰,行都承旨金大根,左承旨金泳根未肅拜,左副承旨李裕膺式暇出去,同副承旨洪遠燮傳旨未下,院中只有臣一人,伴直無人。右副承旨旣有只推之命,更爲牌招,何如?傳曰,允。
以同副承旨洪遠燮牌不進罷職傳旨,傳曰,只推。
備邊司薦望,以金相宇爲平安兵使。
政院啓曰,卽者兵曹郞廳來言,平安兵使下批政事,取稟。傳曰,當日爲之。
政院啓曰,卽者吏曹郞廳來言,政事當日爲之事,命下矣。判書徐箕淳受由,參判李鼎在,參議兪鎭五俱以病不來,不得開政云,參判·參議,竝卽牌招開政,何如?傳曰,允。
以吏曹參議兪鎭五牌不進罷職傳旨,傳曰,只推。
有政。吏批,判書徐箕淳受由,參判李鼎在進,參議兪鎭五牌不進。
吏批啓曰,判書徐箕淳受由,參議兪鎭五牌招不進,小臣獨政未安,何以爲之?敢稟。傳曰,仍爲之。以李載元爲副校理,徐翼輔爲修撰,徐憲淳爲工曹判書,金應均爲安東府使,金炳㴤爲刑曹參議,閔致序爲刑曹佐郞,南俊爲禁府都事,尹致養爲宗廟令。政事冊無。
兵批,同知單金晉永,僉知二單李敏樹·金永璞,三道統制使兼慶尙右道水軍節度使單李圭徹,平安道兵馬節度使單金相宇。
弘文館啓曰,校理金琦鉉,副校理金昌秀,修撰鄭煥翼,副修撰南履輪,旣有只推之命,竝卽牌招察任,何如?傳曰,允。
奉常寺啓曰,栗木進封,何等嚴謹,而今番嶺南栗木來納也,初不塗紙,又不封裹,以致罅坼者有之,合木之副爲兩件者有之,事未前有,萬萬駭然。當該敬差官,令該府拿處,該掌員役,移法司照律嚴繩,何如?傳曰,允。
御營廳啓曰,本廳千摠鄭斗源,身病甚重,勢難察任,改差,何如?傳曰,允。
上在昌德宮。停常參·經筵。
自二更至三更,灑雨下雨,測雨器水深三分。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,有國置相,何時不重,而未有若今日之爲尤重也。國勢之岌嶪,生民之艱難,無往非汲汲之憂,而向來元輔備位之懇,寔出夾贊共貞之義,則歷選朝端,無出卿右,於是乎不待元龜官占,而吾之相,定矣。卿之世篤忠貞,家傳孝友,固所自有,而文學政事,著績弘多,端亮之姿,謙約之操,求之古人,亦不多得。此所以爰立之後,歷屢日喜而不寐,而亦我都民朝士之所共加額相賀者也。卿其勿拘古規,卽起簉朝,協恭翊亮,俾予小子,垂拱仰成。遣史官,傳諭子右議政。
假注書朴商燁書啓,臣敬奉聖諭,馳往傳諭于右議政趙斗淳所住處,則以爲臣自承千萬非常之命,積有公私靡屆之憂,伏地瞻天,霣越度日。繼辱王人臨宣聖諭,恩褻典濫,益不知所以爲達云矣。敢啓。傳曰,知道。
以司謁口傳下敎曰,咸興·永興璿派子孫,勞問後回糧題給事,分付戶曹。
弘文館啓曰,新除授修撰徐翼輔時在忠淸道忠州地,經筵入番事緊,請斯速乘馹上來事,下諭。傳曰,許遞。
又啓曰,新除授副校理李載元,卽爲牌招察任,何如?傳曰,允。
上在昌德宮。停常參·經筵。
自卯時至午時,灑雨下雨,測雨器水深八分。
政院啓曰,明日·再明日,景陵忌辰祭齋戒正日相値,視事頉稟之意,敢啓。傳曰,知道。
傳曰,檢校待敎李秉文馳詣景陵,奉審摘奸,仍留監祭,局內諸陵,一體奉審以來。
政院啓曰,左承旨金泳根,今日不爲仕進,卽爲牌招,何如?傳曰,允。
禮曹判書閔致成疏曰,伏以,臣一縷尙存,日俟符到,千萬夢想之外,以念舊之聖德,特下恩資,繼有宗伯除旨,臣至今不死,誠不偶然,似將爲蒙今日之恩數也。至承歷事四朝,年過八耋,事甚希貴等下敎,恩言至此,不覺眼淚汪汪,無從而下矣。惟我正宗大王,不以臣不似,拂拭特出於愚騃之中,偏寵無異於近密之臣,出入禁闥十有餘年,繼以蒙列聖朝眷遇逈出尋常,每置於無瑕之地,必察於駭機之至,得保今日,莫非造化中物矣。至于己酉,全昧弓劍之義,一未攀號,有臣如此,將焉用哉?死罪死罪。臣以家世忠孝,粗效先訓,欲報萬一不世之恩,復修積廢之貢業,丁亥獲參科第,而涉世昧方,叢鏃甘心,狼狽於營邑,再謫於嶺·湖。身命到此,忝辱莫甚,遂絶當世之念,生還是幸,畎畝爲事,隙過歲月,犬馬之齒,居然八十有餘,百病從之。至於昨冬以後,食飮全廢,心胸痞滯,氣血耗損,動作不得,精神出沒,未可以生世謂也。一入脩門,仰瞻耿光,人之至願,秉彝之天也。況今臣臨死之日,區區之誠,寧後於人,而一謝恩命,又是臣分之當然。然而實病旣如此,何敢虛縻掌禮之官?不避猥越,敢陳衷曲,伏乞聖慈,亟命收還新資,仍遞臣職,以重公器,以安微分焉云云。答曰,省疏具悉。卿其勿辭,調理行公。
上在昌德宮。停常參·經筵。
藥房都提調朴晦壽,提調金炳冀,副提調金大根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
進御二錢重人蔘粟米飮,自今日一貼式限二貼煎入事,榻前下敎。大王大妃殿進御二錢重人蔘粟米飮,自今日一貼式限二貼煎入事,榻前下敎。王大妃殿進御二錢重人蔘粟米飮,自今日一貼式限二貼煎入事,榻前下敎。大妃殿進御二錢重人蔘粟米飮,自今日一貼式限二貼煎入事,榻前下敎。中宮殿二錢重人蔘粟米飮,自今日一貼式限二貼煎入事,榻前下敎。
政院啓曰,明日常參·經筵,取稟。傳曰,停。
政院啓曰,藥房三提調持粟米飮來待矣。傳曰,封入。
政院啓曰,備邊司郞廳卽來言,今日賓廳日次,而國忌齋戒相値,不得來會云矣。敢啓。傳曰,知道。
傳曰,右副承旨·同副承旨,竝許遞,前望單子入之。
承旨前望單子入之,洪淳穆·宋廷和落點。
金泳根啓曰,新除授左副承旨洪淳穆,右副承旨宋廷和,竝卽牌招,何如?傳曰,允。
以左副承旨洪淳穆牌不進罷職傳旨,傳曰,只推。
御營廳啓曰,本廳騎士將金㝡和,身病甚重,勢難察任,改差,何如?傳曰,允。
刑曹啓曰,因奉常寺啓辭,栗木封進時該掌員役,嚴繩事命下,而該書員方在慶尙道慶州地,發關捉上,以爲勘處,何如?傳曰,允。
政院啓曰,卽者吏曹郞廳來言,臺諫有闕,政事,取稟。傳曰,政官牌招開政,如有違牌,勿爲呼望。
政院啓曰,行吏曹判書徐箕淳,飭敎之下,謂以情病難强,奉牌闕外,無意承膺,事甚未安。參判李鼎在陳疏到院,而原疏以國忌齋戒,纔已退却矣。參議亦爲奉牌,不卽入來,竝推考,何如?傳曰,允。判書申飭肅命,原疏捧入。
又啓曰,行吏曹判書徐箕淳,屢度飭敎之下,一向奉牌,無意變動,事體所在,誠極未安。從重推考,何如?傳曰,允。飭敎之下,一向奉牌,豈有如許道理乎?判書徐箕淳,施以罷職之典,參議申飭入來。
兵曹啓曰,內禁衛將李玄璣,宣傳官申榏,五衛將尹慶集·李暐·任泰璟·朴致亮,景福宮衛將崔準植·金晉永,慶熙宮衛將林德恒·金河鍾,俱以病難供職,呈狀乞遞。五衛將趙秉善前任順天營將,李敏樹前任大邱營將,忠壯衛將金永璞前任南虞候,俱在任所,上來間該廳番次苟艱云,竝改差,何如?傳曰,允。
有政。吏批,判書未差,參判李鼎在受由,參議兪鎭五進。吏批啓曰,判書未差,參判李鼎在受由,小臣獨政未安,何以爲之?敢稟。傳曰,只出緊任。以趙憲燮爲正言,金炳學爲修撰,趙徽林爲兵曹參判,兪章煥爲同經筵。傳曰,見窠皆令差出。以洪永圭爲右尹,金秉淵爲徽慶園令,鄭義觀爲寧陵令,曺百承爲軍資主簿,政事冊無。
兵批,判書金學性進。以洪鍾應爲知事,李公翼爲同知,李圭殷爲內禁將,趙文顯爲宣傳官,李周膺·李熙洙·李鍾承·金善慶·金炳虎·金景昊爲五衛將,金益文爲曹司衛將,閔元錫爲忠壯將,梁宗億·金鎭浩爲景福將,黃晩連·陰晩松爲慶熙將,李台鎭爲慶尙中軍,同知單林德恒。
吏曹參判李鼎在疏曰云云。答曰,省疏具悉。卿其勿辭救護。
癸丑六月初五日卯時,上御熙政堂。藥房入診入侍時,都提調朴晦壽,提調金炳冀,副提調金大根,直閣金炳㴤,假注書李珪永,記注官白宗逵·姜晢一,別兼春秋李容殷,以次進伏。醫官鄭有曾·金有鼎·卞鍾鉉·李在瑗,以次進伏楹外訖。上曰,史官分左右。晦壽進前問候,各殿問候訖。晦壽曰,醫官待令,使之入診乎?上可之。有曾等以次診候,退伏楹外訖。晦壽顧謂有曾等曰,脈候詳爲奏之。有曾等奏曰,脈部左右三部調均矣。晦壽曰,邇來酷炎,挽近罕有矣。上曰,日前驟雨連下,尙無開霽,意緣此而暑氣尤熾矣。晦壽曰,若一番快霔,則蒸炎之氣似可少退矣。上曰,史官就座。仍命大臣先退,又命退。諸臣以次退出。
上在昌德宮。停常參·經筵。
政院啓曰,明日乃是初伏,自明日處暑間視事頉稟之意,敢啓。傳曰,知道。
政院啓曰,藥房副提調持粟米飮來待矣。傳曰,封入。
金大根啓曰,左承旨金泳根,右承旨沈熙淳,今日不爲仕進,竝卽牌招,何如?傳曰,允。
傳曰,奉審閣臣入侍。
以左承旨金泳根牌不進罷職傳旨,傳曰,只推。
沈熙淳啓曰,明日傳香,禮房承旨當爲齋宿,左副承旨洪淳穆,卽爲牌招,何如?傳曰,允。
以左副承旨洪淳穆牌招不進罷職傳旨,傳曰,只推。
傳曰,日昨心腹之諭,罄悉倚毗之切,而以卿體國之誠,謂當犂然幡然,不待更煩敦勉,及見附奏,一切相反,企竚之餘,曷勝悵歎?顧予寡昧,托于兆民之上,學未進德,治不徯志,其所以相須相資者,惟曰列祖同德之後裔焉已,卿以卿祖之孫,其於同休共戚之義,必有所講之熟矣。而亦予得賢共理之責,不於卿世臣而何?詩云不顯亦世,予以是望之,卿其勿俟駕屨,庸副側席之想事,遣史官,傳諭于右議政。
假注書朴來鵬書啓,臣敬奉聖諭,馳往傳諭于右議政趙斗淳所住處,則以爲臣於震懍跼蹐之中,荐伏奉聖諭下者,奬之以同德之裔,勉之以世顯之義,恩山德海,敻越今昔,愈往非不肖無狀所敢承當,所冀倖者,渙汗之音,而敦借冞隆,所竊聽者,駁正之論,而時日已徂,將徑有陳暴,則附奏之事體莫嚴,欲一向泯伏,則煎熬之衷私轉苦,不敢不收召神思,擬入文字,仰請處分云矣。敢啓。傳曰,知道。
黃海監司金鍏疏曰,伏以臣待罪藩任,今已經歲,才不稱器,事不徯志,仰不能以宣上恩德,俯不得以解民倒懸,有罪可論,無功可記,且惶且愧,若隕淵谷,忽於此際,晉秩之命,有隕自天,擢臣爲資憲大夫者,臣誠惝怳震越,莫省所以,臣本戅樸愚鹵,百無一長,幸際聖明,濫蒙鴻造,偏沾華貫,猥躋顯秩,每自循省,怵焉驚懼,前年一面之寄,猶患不能稱塞,今玆九卿之擢,又何爲及此無似也?且況官人以器,卽聖朝礪世之具,量材受任,是人臣事君之道,上豈可以循例推遷,下豈敢以冒據不當乎?臣嘗聞爵祿加於賢德,則圭組重於邱山,秩位及於卑汚,則冕綬同於沙泥,臣縱不能效絲毫,以輔聖德,顧何忍忝名器,以累明時哉?仍伏念臣於新命之下,竊有愴懼交中之私,臣祖文貞公臣煜,粵在正廟庚子,以是藩,膺是特擢之恩,其時辭疏有曰,罔功者賞,不才者爵,賞雖多而不榮,爵雖高而不貴,嘗以愼爵賞三字,爲殿下誦,誠未料爵而不貴,自臣身始,大爲治化累也。噫,臣祖立朝數十年,小心敬謹,凡係隆顯,一切難愼而退讓者如此矣。臣固萬萬不肖,而唯一生區區之忱,以臣祖之事正廟者,事我殿下,乃敢以臣祖所難愼者,遽然冒膺乎?今若感激恩造,知進而不知退,則忝墜先美,猶屬臣身,孤負聖簡,寧不大懼也哉?參以公私,承膺無路,敢暴情實,冒瀆崇嚴。伏乞天地父母,諒臣言之非出例讓,察臣才之實不勘用,特收臣新授資級,仍遞臣見叨重務,以重公器,以安私分焉云云。答曰,省疏具悉。卿其勿辭,益勉旬宣之責。
癸丑六月初六日辰時,上御熙政堂。奉審閣臣入侍時,右副承旨宋廷和,假注書李應寅,記注官金德興,別兼春秋沈舜澤,檢校待敎李秉文,以次進伏訖。上曰,史官分左右。秉文進前奏曰,臣承命馳詣景陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事,摘奸則無頉,仍詣健元陵,陵上奉審則無頉,碑閣·丁字閣奉審則無頉,仍詣顯陵,陵上奉審則無頉,碑閣·丁字閣奉審則無頉,仍詣穆陵,陵上奉審則無頉,碑閣·丁字閣奉審則無頉,仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉,仍詣惠陵,陵上奉審則無頉,碑閣·丁字閣奉審則無頉,仍詣元陵,陵上奉審則無頉,碑閣·丁字閣奉審則無頉,仍詣綏陵,陵上奉審則無頉,碑閣·丁字閣奉審則無頉,還詣景陵,仍留監祭,將事安寧之意,敢此仰達矣。上曰,史官就座。仍命閣臣先退,又命退,承史以次退出。
上在昌德宮。停常參·經筵。
沈熙淳啓曰,同副承旨李裕膺,今日不爲仕進,卽爲牌招,何如?傳曰,允。
以同副承旨李裕膺牌不進罷職傳旨,傳曰,只推。
傳曰,左副承旨許遞,前望單子入之。
承旨前望單子入之,林肯洙落點。
吏曹判書前望單子入之,徐箕淳落點。
政院啓曰,新除授行吏曹判書徐箕淳,方在罷散中,何以爲之?敢稟。傳曰,敍用。
沈熙淳啓曰,新除授左副承旨林肯洙,卽爲牌招,何如?傳曰,允。
上在昌德宮。停常參·經筵。
兵曹啓曰,明日聖節望闕禮習儀時,本曹參判趙徽林有實故,無以備員,令政院稟旨變通,仍令該曹,以在京無故人,口傳差出,待下批牌招,使之進參之地,何如?傳曰,允。許遞。
以平安監司南秉哲狀啓,順川郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
吏曹口傳政事,以李晉翼爲兵曹參判,以徐相鼎兵曹參知。
都摠府啓曰,今日入直內三廳武兼禁軍及軍卒等,當爲中日習射技放,而齋戒相値,不得設行之意,敢啓。傳曰,知道。
上在昌德宮。停常參·經筵。
自午時至酉時,灑雨下雨,測雨器水深五分。
傳曰,呈告法司堂上許遞,政官牌招開政。
傳曰,吏曹參判有闕之代,前望單子入之。
吏曹參判前望單子入之,金炳喬落點。
政院啓曰,新除授吏曹參判金炳喬,一體牌招,何如?傳曰,允。
傳曰,行吏曹判書·參判疏批已下,參議只推,一體更爲牌招,如有違牌,勿爲呼望。
有政。吏批,判書徐箕淳,參議兪鎭五式暇,參判金炳喬進。吏批啓曰,行判書徐箕淳,參議兪鎭五式暇,小臣獨政未安,何以爲之?敢稟。傳曰,仍爲之。以南獻敎爲刑曹判書,韓鎭庭爲判尹,李敦榮爲判義禁,沈學永爲恭陵令,故判官洪履燮贈吏參例兼,右尹洪永圭考。
兵批,同知單金河鍾,僉知加設單李鍾承,僉知三單金益文·李熙洙·金善慶。
承文院啓曰,卽見盛京禮部咨文二度出來者,以爲江界越邊今年夏季巡査欽派大臣,因病請頤,代派協領,咨行本國,遵照辦理,惟秋季另派大員會哨,抑或俟下屆再行奏請之由具奏,而本年秋季,不必另派,俟下屆再行,照章行之意,奉硃批,且安鎭漂漢人領去齎咨官李經修回便云矣。兩度回咨照例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而望闕禮相値,不得設行之意,敢啓。傳曰,知道。
行吏曹判書徐箕淳疏曰,伏以臣不揆濫越,屢暴血懇,徒積慢蹇之科,未蒙允兪之音,又於日昨,奉牌朝序,嚴譴是俟,淵鑑洞悉其微諒,恩罷不過是薄警,匪怒伊敎,以辜徼寵,聖眷洪大,河海莫量,退歸私次,獲安微分,庶期餘生,如是了當,千萬不自意,冢宰前望,恩點復降,旣赦之罪,旋甄其職,臣聞命驚悚,五內失守,犬馬猶能戀主,禽魚亦知感恩,臣雖愚昧,敢不竭蹶叩謝,頌戴洪造,而欲進而不前,欲起而仍止者,疾病泥之也,痼癈之形,備陳前疏,已蒙聖明之所燭,荐承調理之命,雨露偏浹一身,時日幸保殘喘,拖至于今者,是誰之賜也?心與口語,感淚被面而已,臣稟質殘弱,心血燥涸,勞頓甚則病劇,憂慮多則病劇,向叨重任以來,去就關念,調養失適,危兆敗祟,日甚一日,勺飮不下,眩暈頻作,以至於頃刻昏絶,幸而僅甦,則冷汗遍身,氣息不能接續,筋絡拘攣,脚力痿軟,房闥坐臥,不能自由,寸步運移,有非可論,昏涔呻痛,人鬼未辦,復起彈束,斷非指日可期,冢宰非養病之坊,豈可一任臣虛縻,事體苟艱,義分虧損,而不之念乎?於是乎臣之罪愈大而難宥,百爾思惟,不如溘然而無知也。方今聖德如天,覆育八紘,飛潛動植,各得其所,罔不鼓舞於仁風化日之中,而臣獨抱此疾痛,至願未遂,安得不疾聲鳴號,敢冀終始生成之澤也,召牌之下,承膺無路,玆敢冒悚哀籲。伏乞聖上,亟賜處分,鐫削臣所叨職名,仍勘臣當被之律,臣雖卽日退塡邱壑,萬萬無恨也云云。答曰,省疏具悉。酬應亦支離矣,卿其卽爲肅命。
吏曹參判金炳喬疏曰,伏以臣之廁跡卿班,歲且未半,而竿進無漸,竽濫已泰,淸官膴職,兜攬幾遍,居常明發,惕若集木,不自意亞銓寵除,又下於此際,是何謬恩之荐疊,若斯之亟也。臣惶汗遍體,繼之以粟,夫是職也,貳于冢宰,參厥政務,階級之高下而秤量焉,器局之圜方而鑑別焉,匪直與聞於注擬之間而已,抑或代斲之有時,則必須淸望炯藻標重,而矜式之庶可免玷辱名器,而若臣者質本樗散,聞見謏陋跡起蔭途,踐歷寡短,其於地望固掃如也,藻識亦瞢然也,顧何以激揚流品,光裨聲明之治也哉?噫,臣家世受恩,與天無極,其所自效於涓埃之報者,卽惟矢心向前,不避夷險之一條路耳,然至若分之所不稱,才之所不逮,力之所不堪,亦豈可冥擿妄行,跋前㚄後,究竟是僨誤政體,孤負隆恩而後已乎?開政有命,庚牌儼臨,百爾忖度,冒膺無路,玆敢罄控情實,仰瀆崇嚴。伏乞聖慈,俯垂鑑諒,亟遞臣新授職名,俾便公私,仍治臣違傲之罪,以肅朝綱焉云云。答曰,省疏具悉。卿其勿辭行公。
校理金琦鉉疏曰,伏以臣直一儱侗顓蒙之下品耳,承家世替零之餘,根植孑弱,處鄕閭荒陋之陬,見識椎鹵,其不敢齒任使而階進取,臣固自知也審矣,而遭逢熙際,倖占桂籍,旋廁薇銜,鴻渥若偏隆厚,駑姿冞懼驟濫,忽於寢夢之表,玉署恩除,有隕於跧伏旅邸之中,臣攀寵若驚,神心顫,莫省屆泊也,夫瀛選淸望,特授曠典也,周旋乎更日之直,晉對乎三晝之筵,資啓沃而備顧問,除非學術淵博風裁峻整者,莫宜畀之,顧臣幼未學方,長無成名,點檢平生,只是面墻爾,伏況釋褐,甫周歲于玆,冥行無漸,輥進不節,裒然先於群彦宿望之外,公而興積薪之歎,私而增集木之憂,章皇出肅,雖義分之是怵,淟涊冒居,奈廉防之有愧,玆不得不刳剔衷懇,仰干崇聽,惟殿下將臣職名,劃賜鐫斥,以重華掄,以全微諒焉,臣方丐免,何敢自處以經幄之任,援故事而陳私情也哉?第伏念君之於臣,天也父也,窮極則呼之,疾甚則呼之,今臣至苦至切之懇,不啻若窮極而疾甚焉,嚴畏是懷,隱忍未發,則是自阻於孝理之下也。臣賦命奇窮,夙遭愍凶,只有本生偏母,相倚爲命,而年今洽躋七耋矣,憂慼之所震撼,疾病之所侵奪,榮衛銷鑠,神識昏耄,少失調護之宜,奄奄有晷刻之慮,臣家貧謀拙,滫㵦之供,莫繼於廚㸑,蔘朮之補,何論於籠儲?嗟,崦景之易邁,恐林哺之莫遂,每誦古人事親日短之語,自不覺涕淚之澘滋,臣情慼矣,臣言急矣,懇迫焦熬,不揆猥越,庸敢哀籲。伏乞聖慈,矜憐之憫恤之,特命選部,許畀臣一小縣,獲奉毛檄之喜,幸荷潘輿之榮,則臣母餘生,皆我殿下賜也,匪臣隕結所可圖報焉云云。省疏具悉。疏辭,許令該曹,稟處。
吏曹參判李鼎在疏曰,伏以臣於日前,以父母之病狀,敢擾睿聽,冀蒙見職遞改之恩,伏承批旨更紆調護行公之命,臣尤感激,更何敢瀆籲,而第伏念癃老之病,異於少壯,血氣已耗,筋骨已委,每一得病,有添無減,且臣老父素有風痺,當暑益肆,不時暈眩,氣息凜綴,有倍他時,況今久泄不止,餘眞盡脫,新舊之症,相仍相乘,旬月之間,難望其瘳,臣亦稟薄,夙嬰奇疾,寒癖之動於中,而有時乎悶塞欲絶,風邪之發於外,而有時乎昏倒不省,而近爲暴暑所中,諸般之症肆發,形殼僅存,精爽俱遁,以此見狀,萬無彈束驅策之望矣。嘗藥之際,臣身疾苦,有不暇恤,第臣所帶之職,實非久曠之官,與其虛縻職名,坐犯逋慢之罪,曷若控實號籲,以冀遞改之命,疾痛之極,言不知裁。伏乞聖明,俯垂矜諒,亟遞本職,俾公器毋至久褻,賤分粗得自安,不勝大願云云。答曰,省疏具悉。所請依施。
上在昌德宮。停常參·經筵。
自前夜四更至人定,灑雨下雨,測雨器水深六寸三分。
藥房副提調金大根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳未肅拜,不得來會云矣。敢啓。傳曰,知道。
金大根啓曰,左承旨金泳根,今日不爲仕進,卽爲牌招,何如?傳曰,允。
以左承旨金泳根牌不進罷職傳旨,傳曰,只推。
吏曹啓目粘連,觀此弘文館校理金琦鉉上疏,則以爲臣賦命奇窮,只有本生偏母,相依爲命,而年今七耋,榮衛銷鑠,神識昏瞶,少失調護之宜,奄奄有晷刻之慮,臣家貧謀拙,滫瀡之供莫繼,蔘朮之補何論,臣情慼矣,臣言急矣。伏乞聖慈,特命選部,畀臣一小縣,獲奉毛檄之喜,幸荷潘輿之榮亦爲白有臥所,金琦鉉之家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁何如?啓判付內依回啓施行爲良如敎。
義禁府啓目,甲山前府使洪羲宣原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處何如?啓依允。
又啓目,栗木敬差官奉常僉正金文煥原情云云。傳旨內辭緣,泛稱遲晩,刑推得情,何如?啓,刑推議處爲良如敎。
右議政趙斗淳疏曰,伏以臣頃陳疾病實狀,獲解本兼諸任,公曹無曠,賤分底安,頂戴銜結,莫知報酬,曾未時月,遽有中書特簡,方制旨之下也,群情駭惑,靡不爲聖明惜此擧,司直之論,理宜踵發,蹙伏恭俟,蓋亦日屢易焉,恩顧彌勤,諭敎荐宣,期勉奬予之隆,遂以施大官者施之,悸恐在心,瘵瘁叢身,每攀有隕之音,縱附不揆之奏,而義分所怵,體嚴辭短,汔無以一控弸轖之悃矣。夫置相至愼也,調元贊化,莫尙焉,勗庶明義三宅,號爲職思之居,非其人官不備,典訓斯㫼,命官之盛,雖寖降而寖不逮,綜名繹實,寧復今昔殊哉?核其實莫允其名,災不止一身,而民國興受之,是故旣貴德矣尙才矣,而于識量經術而且秤劑之,兼賅數器焉,而猶復滋試外內,使之歷涉聲實,然後掄而置之百僚之首,而又必爲之諏卿士訊占夢,何其審也?顧今寅亮承弼之地,番番有華首之俊,耇德咸降,遠猶石畫,綽乎詢諮之有餘,則圖新厥卜,固非所棘,而藉令求其曁往共濟於茂績宿望之中,指十摟而必無與於臣矣。臣起自孤生,奉有三聖人庇覆,優渥汪穢與江海侔,而蔑有涓勺稱塞,我殿下亦試可臣矣。藩翰而有宣導之效,講幄而有啓沃之益乎?銓綜之司,財賦之掌,而甄別謬而官箴迭興,句計疎而經費告朒,若此者俱臣之不足以備數充員,矧復命以三旌之位,委諸總百之事乎?苦窳之器,不可大受,擁尰之材,不可中用,爲其分定焉耳,若斗筲而較量於釜鍾,樗櫟而任正於輪輿,理勢之推不去,不待知者而明甚矣。人有恒言,人各有能有不能,臣固無短長倫擬之可論,而投處冗散,優游爲竊祿計,可能也,進乎此而有一官一事之責,輒見其肘見踵決之窘,追惟從前叨冒,無往非窮高極亢,莫省其所以致此,況處之以艱虞而能有濟,當之以震撼而能不懾,參陪政本之重,能佐謀斷而裨平治乎?臣所必不能也,隕越迷錯,言雖不給,究其所臚,實出衷赤。伏乞聖慈,俯垂矜諒,將臣議政職秩,劃賜收還,毋强臣以所不能,以貽他日之悔,則生成造就之恩,更有深於拔擢之外矣云云。答曰,省疏具悉卿懇。自予嗣服以來,所以彌綸經濟弘贊篤棐者,惟二三承弼之臣,是仗是賴,而或釋負就閒,或引年謝政,訏謨遠猶之責,元輔獨任賢勞,夾裨共貞,舍卿其誰,卿以有能有不能爲言,卿於藩翰之寄而有宣導不能者乎?講幄之任而有啓沃不能者乎?以之銓綜焉甄別之,財賦焉句計之,凡於文學政事大去處,歷試之靡不能矣,而進乎此一步,獨斷之以不能者,事理之所必無也,卿其亟斷來章,幡然起膺,是予區區之望也。仍傳曰,此批答,遣史官傳諭。
上在昌德宮。停常參·經筵。
自前夜人定至人定,灑雨下雨,測雨器水深二寸八分。
金泳根啓曰,右副承旨宋廷和,今日不爲仕進,卽爲牌招,何如?傳曰,允。
正言趙憲燮啓曰,臣言議風裁,本不合於淸朝耳目之任,而正言特旨,忽下於千萬夢想之外,臣感恩怵義,雖不得不張皇出肅,粗伸叩謝之忱,而第臣於本院,已經納言,揆以公格,在所當遞,請命遞斥臣職。答曰,依啓。
禮曹啓曰,卽接忠淸監司沈宜冕移文,則以爲保寧縣鄕校聖廟年久頹敗,不可不及今修葺,告由移還安祭香祝,自本曹啓稟下送云矣。保寧縣鄕校聖廟修改時,先告事由移還安祭香祝,卽令該曹,照例磨鍊下送,從便卜日設行之意,竝爲分付,何如?傳曰,允。
兵曹啓曰,卽接金虎門入直哨官李基肇手本,則金虎門南邊月廊築墻外面一間許頹落云。爲先令紫門監,堅實圍排,把守軍兵,金虎門入直軍,量宜除出,限改築間嚴加守直之意,分付,何如?傳曰,允。
義禁府啓目粘連,向前洪羲宣亦,在任無過十七八朔,所犯多爲四千餘兩,恣行不法,胡至此極?公貨犯用之守令,卽其地定配事,曾有受敎定式,以此施行,何如?啓依允。
義禁府啓曰,時囚罪人洪羲宣,卽其地定配議處公事,判付內,依允矣。洪羲宣,咸鏡道甲山府定配,而以議啓內辭意,具罪目,依例發遣府書吏,押送于配所,何如?傳曰,允。
義禁府啓目粘連,向前金文煥亦,栗木監進,何等嚴謹,而敢曰不審其封裹,然則焉用此敬差,事未前有,罪難全恕,以此照律,何如?啓依允。
上在昌德宮。停常參·經筵。
自開東至人定,灑雨下雨,測雨器水深一寸九分。
林肯洙啓曰,同副承旨李裕膺,今日不爲仕進,卽爲牌招,何如?傳曰,允。
以司謁口傳下敎曰,璿源殿二室唐家門前二處,三室外盆閤前一處,東春舌二處,北退一處,北左廊一處,西春舌二處,東·西·中排設廳間間滲漏處,東·西行閣,一體滲漏,待快晴修改事,分付戶曹。
傳曰,在外禮判許遞,前望單子入之。
禮曹判書前望單子入之,尹致秀落點。
傳曰,新除授禮曹判書尹致秀,卽爲牌招,陵·園·墓官褒貶,使之限內磨勘。
政院啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。行判書徐箕淳,參判金炳喬,參議兪鎭五,俱以病不來,不得開政云,竝卽牌招,何如?傳曰,允。
有政。吏批,判書徐箕淳進,參判金炳喬,參議兪鎭五牌不進。
以金學初爲正言,金炳喬爲同經筵,權用圭爲長寧殿令,李圭昌爲景慕宮令,鄭榮老爲溫陵令,贈吏參南履愚贈吏判例兼,刑曹判書南獻敎考。政事冊無。
兵批,同知單梁宗億,僉知二單金炳虎·金景昊。
再政,同知單金鎭浩。
三政。同知單黃晩連。
都摠府啓曰,今日入直內三廳武兼禁軍及軍兵等,當爲中日習射技放,而雨勢相値,不得設行之意,敢啓。傳曰,知道。
義禁府啓目粘連,栗木敬差官奉常僉正金文煥矣本府議啓內,栗木監進,何等嚴謹,而敢曰不審其封裹,然則焉用此敬差,事未前有,罪難全恕,以此照律,罪杖八十收贖,告身盡行追奪,徒二年定配,私罪。奉敎依允。
義禁府啓曰,時囚罪人金文煥杖八十收贖告身盡行追奪,徒二年定配照律公事,判付內,依允矣。金文煥,黃海道殷栗縣定配,而以議啓內辭意,具罪目,依例發遣府書吏,押送于配所,何如?傳曰,允。
上在昌德宮。停常參·經筵。
自開東至卯時,灑雨下雨,測雨器水深四分。
金泳根啓曰,右承旨沈熙淳,今日不爲仕進,卽爲牌招,何如?傳曰,允。
傳曰,卿之爰立,今將浹旬有餘矣。予之欲致卿者,日以益切,顧今民憂國計,如員輻之當絶險,漏船之在中流,陰雨旣窘,衣袽是急,將伯之助,副手之工,惟當任其責也,卿祖忠翼,際遇明陵盛世,聿膺甌卜,服勤之忠,爲國忘家,卿之濡染於家庭,厥有所受,而踵武宅揆,年紀又適相符,此予所以曠感而勉之以世濟之美者,曷其不追念休于前文人哉?卿其勗事攸行,以匡乃辟事,遣史官,傳諭于右議政。
假注書朴來鵬書啓,臣敬奉聖諭,馳往傳諭于右議政趙斗淳所住處,則以爲臣之累聖簡而抗明命,凡幾日于玆也,一籲荒率,不足以孚格聰聽,而批敎諄複,惶霣倍之,今下別諭愈往愈摯,將伯之助,副手之工,憂勤所至,期勉所厚,豈冀土賤臣所敢斯須承受者哉?前後恩旨,屢諭臣家先故,臣每一擎讀,聲淚俱逬,益不知死所矣。臣於先祖,直不肖裔耳生也已,忝役於何能,而聖明所以提耳而面命者,輒以無念不顯之義,不翅若慈父之詔迷子,於是乎臣其不免爲公私間無所榜樣之物矣。此在臣身,已極無謂,究竟奚輔於國哉?夫以臣而居承弼之任,以臣而佐燮理之職,是自欺也,自欺欺人之不足,乃反上欺君父乎?苟如是而可幸無大辜戾焉,天下無人之憂,時事可知之歎,亦古人邊幅語也,安有是哉?臣情到此,不敢以瀆擾爲懼,惟有申暴未卒之懇,伏俟憫諒之恩云矣。敢啓。傳曰,知道。
以右承旨沈熙淳牌不進罷職傳旨,傳曰,只推。
戶曹啓曰,璿源殿雨漏處修改吉日,令日官推擇,則來七月十二日午時爲吉云。以此日時擧行,何如?傳曰,允。
以忠淸監司沈宜冕狀啓,淸州牧民家失火事,傳曰,當此農節,民戶之燒燼,若是夥多,聞甚矜惻,元恤典外,別加顧助,結構奠接之方,廟堂措辭分付。
禮曹啓曰,卽接成均館所報,則今番雨後,大成殿正殿班子滲漏,正位及東西配位床卓前地衣沾濕,東西廡間間滲漏,瓦子脫落,啓聖祠正位及東西配位床卓前亦爲滲漏云矣。修改之節,待晴擇日擧行,何如?傳曰,允。
又啓曰,卽接景陵參奉所報,則今日雨後,大王陵莎草,自寅方至乙方蹲縮,長十二尺高六尺云矣。陵上莎草有此蹲縮之患,萬萬驚悚,慰安祭,不卜日今十五日設行,修改之節,依法典,政府以下進去奉審後稟處,何如?傳曰,允。
又啓曰,卽伏見開城府留守李源達狀啓,則今番潦雨,本府成均館大成殿正殿北壁滲漏,椽木透濕朽敗,東南角婦〈椽〉折傷,所見極爲悚悶,卽當修改,而見今潦雨頻仍,改椽覆瓦之節,有難堅固,待快晴修改計料,移安告由,依近例,釋奠大祭兼行,令該祝文中措辭,還安祭祝文,竝爲照例下送云矣。開城府聖殿改修,依狀請,今秋釋菜兼告擧行,告由移安祭祝文,令該司措辭撰出後,竝與還安祭祝文,照例磨鍊下送,而乙未年備邊司各道狀啓省除定式別單中,鄕校修改香祝下送事,移報臣曹,草記擧行,啓下行會,則今此狀請,縱爲循舊,殊涉不審,該守臣推考,何如?傳曰,允。
上在昌德宮。停常參·經筵。
傳曰,禮房承旨,馳詣宗廟·景慕宮,奉審摘奸以來。
政院啓曰,假注書李應寅,不爲面看交代,徑先出去,推考,何如?傳曰,允。
吏曹啓目粘連,觀此弘文館修撰鄭煥翼上疏,則以爲臣母今年七十有三矣。虛脆之質,銷鑠於喪慼之洊,貧寒之苦,益甚於流落之餘,崦嵫餘景,奄奄垂盡,而臣家本如洗,計又至拙,饔飡莫繼於菽水,湯藥何論於蔘桂,臣情到此,吁,其慼矣。伏乞聖慈,特命選部,畀臣一小縣,使臣少伸便養之願亦爲白臥乎所,鄭煥翼之家貧親老菽水難繼之狀,卽通朝之所共知,許畀一邑,遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?啓判付內依回啓施行爲良如敎。
修撰鄭煥翼疏曰,伏以臣以單門孤畸之跡,處窮鄕荒寒之濱,性命苟保於隴畝,夢想不到於雲霄,榮途一步,視若河漢矣。間者薄遊京洛,獲廁膠庠,僥倖一第,得於匪分,至今追思,惝怳靡定,幸際昭代,恩數敻越,先試郵官,而蔑效攻駒之責,旋登臺端,而只博噤烏之譏,有罪無勞而滾到六品之列,臣揣分量能,恒能淵谷之凜然,迺者玉署新命,有隕自天,特簡別是渥澤,華貫從以兜冒,臣是何人,偏承我殿下隆厚之恩,至於斯極也。臣聞命戰掉,五內失守,歷屢日而不知所以措躬也,夫玉署,是何等極選也,地分之素稱淸峻,而臣則是寒微之蹤也,學術之必資宏深,而臣則是蔑裂之流也,以臣視官,不啻如朔粤之異塗也。噫,服之不稱,猶爲身災,況官以叨濫,則其爲災當如何哉?間因庚牌之儼臨,粗伸叩謝之忱,而若寅緣蹲據,則臣實爲沒分曉而不識羞恥之爲何物也,玆敢瀝血陳暴,仰瀆崇嚴。伏願殿下,將臣職名,劃賜鐫免,以重淸選,以安微分焉,臣方丏免,何敢晏然以經幄自居,妄效陳情之故事,而區區至切之懇,不得不一暴,惟殿下哀矜而垂察焉,臣夙嬰險釁,生甫五歲,臣父見背,覆巢餘喘,與偏母爲命,母今年七十有三矣,虛脆之質,鑠銷於喪慼之洊,貧寒之苦,益甚於流落之餘,崦嵫餘景,奄奄垂盡,而臣家本如洗,計又至拙,饔飡莫繼於菽水,湯藥何論於蔘桂,臣情到此,吁,亦慼矣。玆敢不避僭越,仰首哀鳴,伏乞聖慈,俯賜矜憫,特命選部,畀臣一小縣,使臣小伸便養之願,粗效人子之職,則是臣母餘命,莫非我殿下賜,臣雖死之日,猶生之年也云云。省疏具悉疏辭。許令該曹稟處。
癸丑六月十四日申時,上御熙政堂。奉審大臣以下入侍時,同副承旨李裕膺,假注書金益容,記注官金德興,別兼春秋金完植,領議政金左根,禮曹判書尹致秀,工曹判書徐憲淳,禮曹佐郞金政源,假監役鄭箕錫,以次進伏訖。上曰,史官分左右。上命大臣進前,左根進前問候,各殿問候訖。左根曰,景陵奉審陵上莎草,已陳書啓載圖形,而蹲縮處自寅至乙,幾犯辰方,故草芚油芚等物,依例庇覆,而改修則六七兩月,例有拘忌,勢將以八月,擇日擧行矣。其外莎草枯損處,面飭陵官,使之修補,而莎草長養之法,間補有勝於全補故也。上曰,舊莎間補以新莎云乎?莎縮處雖不太過,而潦水之候,數朔延拖,良可悚憫。左根曰,目下數朔,雖非俗忌,潦暑相仍,元非改莎之節,故不得不待八月爲之矣。上曰,縮處外更無他頉乎?左根曰,臣詳細周觀,則至如碑閣曲墻等處,皆無他頉矣。致秀曰,進去時中浪浦水幾至丈餘,歸時則太半疏泄,大勝於去時樣矣。溽暑兼霖,天候果乖,保嗇之方,凡於進御,必戒生冷,伏望益加節宣焉,上曰,當銘念矣。上命史官就座,仍命大臣先退,又命退,諸臣以次退出。
上在昌德宮。停常參·經筵。
藥房都提調朴晦壽,提調金炳冀,左副承旨林肯洙啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而上前開坼相値,不得來會云矣。敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而上前開坼相値,不得設行之意,敢啓。傳曰,知道。
弘文館啓曰,今春夏等本館褒貶,當爲等第磨勘,而以大提學不備,限內不得爲之之意,敢啓。答曰,知道。
奎章閣啓曰,本閣今春夏等褒貶,當爲磨勘,而提學金炳冀有身病,一員未差,直提學鄭基世·南秉哲時在任所,不得擧行,外閣褒貶,亦不得爲之之意,敢啓。傳曰,知道。
宗親府啓曰,本府郞廳今春夏等褒貶等第,當爲磨勘,而堂上有實病,限內不得爲之之意,敢啓。傳曰,知道。
忠勳府啓曰,本府今癸丑年春夏等褒貶,當爲磨勘,而堂上不備,限內不得爲之之意,敢啓。傳曰,知道。
禮曹啓曰,各陵殿寢墓本曹郞廳·四學童蒙敎官·通禮院·圖畫署官員等,今癸丑年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·典牲署·掌樂院·東西氷庫·東西活人署·禮賓寺·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調及堂上有故或不備,不得一時磨勘之意,敢啓。傳曰,知道。
又啓曰,今此所屬各司官員等褒貶時,昌陵令金豊喜,懿陵參奉李國信,與判書臣,有應避之嫌,不得同議磨勘,別啓本以入之意,敢啓。傳曰,知道。
兵曹啓曰,本曹今癸丑年春夏等褒貶等第,磨鍊以入,而曹所屬軍器寺·司僕寺·典設司·訓鍊院官員及部將褒貶,因爲各其司提調及堂上有故,不得一體磨勘之意,敢啓。傳曰,知道。
又啓曰,本曹今癸丑年春夏等褒貶啓本中,刀擦二處之意,敢啓。傳曰,知道。
奎章閣啓曰,景慕宮望廟樓,今望奉審無頉之意,敢啓。傳曰,知道。
平安監司南秉哲疏曰,伏以臣於見職,異數也匪據也,受命之初,辭不獲免,顧何敢恬若固有,自任以承流宣化也哉?誠以委界恩深,報答義重,姑且黽勉趨赴,粗效一日之責而已,今焉試可矣。才疎政拙,局弊歲儉,接濟則無補前人之述,考課則未免文具之譏,手脚纔露,瘢疣莫掩,與其一向虛縻,立見僨敗,曷若早自爲計,毋增罪戾乎?況臣父年今六旬,素抱貞疾,而臣於持節之行,不遑將老,近添感冒,寧日恒少,離違情事,無以安抑,此又臣不得不去之私義也。且伏念外臣之兼帶奎銜,在餘人亦已侈矣。而萬萬非如臣無似者之所可企及也,雖未必以妨務爲嫌,終不敢以循例自居,玆將衷懇,仰瀆崇嚴。伏乞聖明,俯垂鑑諒,將臣所叨藩任及閣銜,竝許鐫改,俾公器無褻,私分獲安,幸甚云云。答曰,省疏具悉。親病一時无妄,藩任不可數遞,所辭閣銜,依施。
上在昌德宮。停常參·經筵。
沈熙淳啓曰,左副承旨林肯洙,今日不爲仕進,卽爲牌招,何如?傳曰,允。
傳曰,再明日眞殿茶禮,當自內親行矣。該房知悉,時原任大臣·閣臣·宗親·儀賓二品以上入參。
〉司饔院啓曰,今日監膳時,日下生鮮,腐傷體小,屢次點退,使之改色,而其所改封,與前無異,日勢漸晩,雖不得不捧入,而當此潦水漲滿,捉得無路云,在前如此之時,曾有稟旨代封之例矣。莫重御供,自下不得擅便,惶恐敢啓。傳曰,知道。代封。
兵曹啓曰,今六月十六日己丑寅正三刻土王用事改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,議政府·內閣·承政院·漢城府,一體頒火之意,敢啓。傳曰,知道。
兵曹啓曰,今六月十七日,武臣堂上祿試射日次,而大殿誕日,不得開坐,載在法典,後日退行之意,敢啓。傳曰,知道。
上在昌德宮。停常參·經筵。
大殿誕日,大殿,內閣·政院·玉堂·朝廷二品以上·六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
吏曹啓曰,司僕寺正洪祐命,除拜過限未肅拜,改差,何如?傳曰,允。
禮曹啓曰,今此大殿誕日,諸道所封賀箋中,豊川府使白胤洙,礪山府使李重根,厚州府使李鶴周,雖非應封官,俱以別軍職封進矣。一體看審捧入,而黃州牧使朴峻陽,纔已貶罷,所封箋文,依前例不爲捧入之意,敢啓。傳曰,知道。
兵曹啓曰,宣薦內禁衛取才三技入格別單及宣部守三薦參上武臣前銜作散人別取才人格矢數,落仕年條,居住薦名,各其名下,懸註以入之意,敢啓。傳曰,知道。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,當爲中日習射技放,而誕日相値,不得設行之意,敢啓。傳曰,知道。
假注書朴來鵬書啓,臣敬奉聖批,馳往傳諭于右議政趙斗淳所住處,則以爲臣猥犯濫擾之罪,仰徼憫諒之恩,天聽愈邈,批敎諄摯,繼以有偕來之命,臣誠徊徨菀抑,萬倍惶懍,莫知事計之攸屆也,臣世祿裔耳,志在祿仕,免置身於進取之塗,初非有崖岸絶俗高遠難繼之行,大小崇庫,量能揣分,惟命所使,卽義分也,而至於才有所不堪任,器有所不敢受,累三事之重,而辜百責之萃,究竟不免爲誤國病民之歸,而猶復僩然自揜,不思所以早爲之圖,此亦萬萬非義分所敢出也。夫禮遇期勉,施非所施,則其濫其褻,官邪所由興也,臣旣無毫末裨補於聖明維新之化,而由臣而致禮遇之濫,由臣而辱期勉之褻,則其妄冒欺罔,雖嶺海臣金木臣,固無及於已秕之政矣。非其招而不敢往,虞人之能有守也,臣雖至愚陋無所肖似,其於守道守官之義,粗嘗奉敎於先民長德之餘論矣。今其甘犯違抗,惟恭俟方命之誅者,豈臣樂爲而然哉?簪筆之臣,陋次相守,彌增悚蹙,亟賜召還,以存事體,千萬至祝云,臣旣承偕來之命,姑爲仍留之意,敢啓。傳曰,知道。
前知事趙斗淳疏曰,臣自承非常之命,寢不貼而食不味,事失前後,人錯勞訊,倀倀慄慄,跨數旬如一日者,誠以挈能度分,萬萬無可勘之理,驚恐之不足而憂灼之,憂灼之不足,而貿亂顚倒已如是矣。日前控引,固無望於格回天聽,而反徼曠絶之恩數,若批若諭,奬借敦勉,靡有餘蘊,苟藉托而爲冒進乎?則多見其不自量也,怵畏而爲噤伏乎?則歇泊之無其期也,究其衷私所底,不亦握氷而吐炭也歟?噫,臣之前後所奉聖諭,及於臣家先故,凡幾度矣。恩言貫徹幽明,渥澤雨露遺裔,豚魚之迷,木石之頑,尙能知孚,以臣生成乎嫗育濡染乎咡詔,豈不思將身心奉塵刹矣,而忝先民淸明之緖,藉餘敎而食舊德,其禔躬砥行,尤有所棘棘於餘人者,臣之先祖遭値盛際,簡膺同德,爲國家樹綱常之之忠之節,惇史書之,輿人誦之,初非遺仍孱孫所敢自私,而至若傳家一副繩墨,退然爲後門布素耳,四三世來,承蔭祿仕,以賞延而爲恩,中更事故,積久零替,臣又根植無芘,樸遫自守,一切世務時情,無所與知,黃瓊之慣習臺閣,遠愧古人,柳玭之約處門地,常服至誡,不謂名途之躐涉,遂致資座之亢崇,恒若負重而當遠道,凜凜乎脊樑之不硬,脚跟之不牢,而要其歸則學有窮廬之歎,才乏當世之用,畢生乾沒,一能不名,到老恒疾,百慮都銷,今復進而處乎巖廊之上,期之以秉國勻濟時艱,其能免夫此子參政之誚,而餗不覆而棟不撓乎?殷后之誥厥臣曰,胥及逸勤,周王之命樊侯曰,式是百辟,纘戎祖考,古聖王推重期勉於世臣者,若是其摯且隆焉,爲人臣而得此於君上者,其感激圖報,蓋不止知遇於一時縻好於一己也,如臣所被於聖明,求之古典,匹休而且有餘,榮感旣切,憂畏滋多,殿下之勖率而欲致臣,固在於此,而臣之萬不敢冒昧承當,亦惟在此,非敢曰是職之辦得力讓,庶少贖其不肖之罪,而竊恐上誤國事,下失高曾之規矩,爲天下無歸之人矣。思之至此,不寒而粟,不避屢瀆之悚,敢控畢陳之懇。伏乞殿下,穆然深思,惻然垂矜,亟刊臣台司新銜,俾民國幸公私耦,得天地父母之賜也云云。答曰,省疏具悉卿懇。予於卿,眷眷不置,奚止爲世臣之謂也?卿多識乎前言往行,窮更乎物情世變,厚積薄發,無適不當,在今日燮理調元之責,豈不畀之於卿也乎?旣無必辭之義,斯有可任之實,乃反逡巡退讓,一向無直前擔着底意,憮然失圖,繼之憂鬱,在予則惟當盡禮敦勉,在卿焉,亦當竭力弼亮,卿其體予至意,勿復苦懇。仍傳曰,此批答,遣史官傳諭,仍留期於偕來。
癸丑六月十八日卯時,上詣眞殿茶禮親行入侍時,行都承旨金大根,左承旨金泳根,右承旨沈熙淳,左副承旨林肯洙,右副承旨宋廷和,同副承旨李裕膺,史官缺,檢校提學金洙根,原任提學金學性,提學金炳冀,原任直提學李鶴秀·金輔根,原任直閣李景在·徐有薰·李公翼,檢校直閣申錫禧·金德根,直閣金炳㴤,原任待敎李㘾·李裕元,檢校待敎金炳德·金輔鉉·李秉文·金炳國·尹滋悳·李容殷,以次侍立。時至,通禮跪啓請出次,上具翼善冠·衮龍袍·黑皮靴,出齋殿。通禮導上詣版位,跪啓請鞠躬四拜興平身,上行四拜禮,時原任大臣·閣臣·宗親·儀賓二品以上,皆行四拜禮。通禮導上詣盥洗位,上盥洗訖。通禮導上詣第一室尊所,承旨監酌訖。通禮導上詣第一室神位前,跪啓請跪,上跪,大根奉香,裕膺奉爐,上三上香,大根奉盞跪進,上執盞以授裕膺,裕膺跪受奠于案上,上連獻三盞。通禮跪啓請俯伏興平身,上俯伏興平身,次詣第二室第三室第四室第五室第六室行禮如上儀訖。通禮導上降復位,跪啓請鞠躬四拜興平身,上行四拜禮訖。通禮跪啓請禮畢,時原任大臣進前問候訖。上還入齋殿,命承史退出,諸臣以次退出。
上在昌德宮。停常參·經筵。
以全羅監司鄭最朝狀啓,茂朱府民家失火事,傳曰,當此農殷之時,民戶之燒燼,聞甚矜惻,元恤典外,別加顧助,趁卽結構奠接之意,廟堂措辭分付。
宋廷和啓曰,行都承旨金大根,左承旨金泳根,左副承旨林肯洙不爲仕進,右承旨沈熙淳,同副承旨李裕膺式暇,院中只有臣一人,伴直無人,左副承旨所當牌招,而拘於廳規,不得請牌,何以爲之,敢稟。傳曰,牌招。
兵曹啓曰,慶尙監司曺錫雨狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之,敢啓。傳曰,知道。
又啓曰,嶺南別試武士更爲試取事,草記允下後,各以本道入格技藝試取,則善山閑良許袺鐵箭入格,慶州重試金基馹三略入格,出身李邦坤,永川閑良金致海·鄭尙岐俱未入格者,竝依例給糧,而在前抄上武士試取時,武技之中式者,閑良直赴殿試,能講者出身,初仕或軍門調用,依判下擧行矣。今此鐵箭入格閑良許袺,講書入格重試金基馹,別單書入之意,敢啓。傳曰,知道。
又啓曰,宣傳官李南軾,羽林衛將張日煥,五衛將金炳虎·金景昊,景福宮衛將金鎭浩·梁宗億,慶熙宮衛將黃晩連·陰晩松,文臣兼宣傳官李徹宰·姜蘭馨,俱以病難供職,呈狀乞遞,五衛將李周膺前任安東營將,李熙洙前任慶州營將,金善慶前任淸州營將,李鍾承前任大興中軍,忠壯衛將閔元錫前任黃海監營中軍,俱爲時在任所,上來間該廳番次苟艱云。竝改差,何如,傳曰,允。
刑曹啓曰,奉常寺書員李鎭國,今纔押來矣。依律勘配,而渠母年今七十六,而無他兄弟,收贖放送之意,敢啓。傳曰,知道。
上在昌德宮。停常參·經筵。
藥房副提調金大根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝卽仰稟。傳曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根,無時急稟定事,左議政未差,右議政趙斗淳未肅拜,不得來會云矣。敢啓。傳曰,知道。
金大根啓曰,左承旨金泳根,同副承旨李裕膺今日不爲仕進竝卽牌招,何如?傳曰,允。
以左承旨金泳根,同副承旨李裕膺牌不進罷職傳旨,傳曰,只推。
禮曹,來八月初六日,行社稷大祭香祝親傳,取稟。奉敎敬依。
禮曹,來八月初四日,行景慕宮秋享大祭香祝親傳,取稟。奉敎恭依。
禮曹,來八月初五日,行文宣王釋奠祭,初八日,行南壇祭香祝親傳,取稟。奉敎敬依。
傳曰,都承旨·右承旨竝許遞,前望單子入之。
承旨前望單子入之,金炳國·姜漢赫落點。
林肯洙啓曰,新除授同副承旨姜漢赫,卽爲牌招,何如?傳曰,允。
以同副承旨姜漢赫牌不進罷職傳旨,傳曰,只推。
傳曰,愼擇守令,何時不關重,而今日急務,尤莫先於此矣。至若殿最居下與繡啓論斷者,反先收用於聲績茂著之人,是以私掩公也,公私之間,自當現露,各別對揚,期有實效之意,申飭銓曹。
傳曰,予以否德,叨承艱大,晝宵憂勤,罔敢遑寧,而治不從欲,應不徯志,顧今國勢民命,朝象士趨,莫非可憂之端也,揀於廷紳,得我良弼,自謂賢於夢卜遠矣者,以卿博聞足以裨時敏之學,雅量足以鎭日頹之俗,達識足以周事物,踐歷足以稽典章,劬勩旣著,寡躬之眷畀斯重,風裁可挹,輿情之想望亦久,今當展施之時,爲此退讓之擧,是豈攸望於卿也哉?君臣之間,所貴乎誠,信相交孚,樸實做去,雖有違越不得之故規,亦有時乎不必爲拘者,以時與勢之不可虛徐也,卿其勿復固辭,卽爲造朝事,史官更爲傳諭于右議,期於偕來。
假注書朴來鵬書啓,臣敬奉聖諭,更爲傳諭于右議政趙斗淳所住處,則以爲臣再陳危厲之懇,四徹猥越之奏,隨分之罪滋積,方命之誅是俟,不自意十行恩綸,荐降於俯仰跼蹐靡所止屆之中,而自夫艱大憂勤圖理之本,以至國勢民命求助之盛,雖典謨所載明良相須之義,曷以尙此?嗚呼,承弼寅亮於平明熙洽之時,堯·舜我聖明,禹·湯·文·武我聖明,庶明勵翼,大猷時升,豈不爲人臣者至榮大願,而授非其人,一切反是,聖明苟念及於此,其於今玆誤恩,必有所惕若而莫之追者矣。有君無臣之歎,雖曰今昔所同,而以聖上明聖,廣詢博推於在廷群彦之列,求其所以弘濟時艱,則必有賢於臣十百倍者,而必謬委重於如臣者流,徒使莫愼之恩禮,日褻一日,萬萬非朝廷處置之得宜也,情窮勢迫,求死不得,惟當申暴血懇,仰請處分云矣。臣旣承偕來之命,姑爲仍留之意,敢啓。傳曰,知道。
傳曰,藥院都提調有闕之代,政官牌招開政。
政院啓曰,行吏曹判書徐箕淳,參判金炳喬,參議兪鎭五牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
有政。吏批,行判書徐箕淳,參判金炳喬牌招不進,參議兪鎭五進。吏批啓曰,行判書徐箕淳,參判金炳喬竝牌招不進,小臣獨政未安,何以爲之?敢稟。傳曰,只出緊任。以趙斗淳爲藥院都提調,徐憲淳爲知義禁,趙文和爲禮曹參議。政事冊無
兵批,同知陰晩松。
判府事朴晦壽箚曰云云。答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳曰,此批答,遣史官傳諭。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳國啓曰,左承旨金泳根,今日不爲仕進,卽爲牌招,何如?傳曰,允。
以忠淸監司沈宜冕狀啓,堤川縣監宋惇熙身死事,傳曰,令該曹口傳擇差,催促下送。
吏曹口傳政事,以朴齊琬爲堤川縣監。
以慶尙監司曺錫雨狀啓,寧海府民家失火事,傳曰,當此農殷,民家之燒燼,聞甚矜惻,元恤典外,別加顧助,趁卽結構奠接之意,廟堂措辭分付。
以平安監司南秉哲狀啓,義州府民家漂頹事,傳曰,當此農殷之時,民家之一時漂頹,若是夥多,聞甚驚慘,元恤典外,別加顧助,趁卽結構奠接,俾無一民失所棲遑之歎事,廟堂各別措辭關飭。
以司謁口傳下敎曰,都政以何日爲之事,知入。傳曰,都政勿拘齋日,今二十六日爲之。
以左承旨金泳根牌不進罷職傳旨,傳曰,只推。
吏曹啓曰,今日本曹開坼坐起時,考見諸道褒貶啓本,則淸河縣監金羽東,以益察海弊克祛倉謬爲目,求禮縣監南宮鎰,以官如察隱吏莫售奸爲目,自如察訪朴文,以瑣訪奚信爲目,則俱宜置下考,而置諸中考,殊無嚴明殿最之意,兩道道臣,竝推考驚責,淸河縣監金羽東,求禮縣監南宮鎰,自如察訪朴文,竝罷黜,何如?傳曰,允。
兵曹啓曰,宣傳官尹善應,以其病難供職,呈狀乞遞,改差,何如?傳曰,允。
刑曹啓曰,卽接江原監司吳取善文移,則高城郡徒三年定配罪申天日,限滿云矣。取考曹上配案,則天日以刼寡隨從罪,庚戌七月定配,今已限滿的實,依法典放送後〈徒〉流案頉下事,分付道臣之意,敢啓。傳曰,知道。
刑曹啓曰,卽接全羅監司鄭最朝文移,則高山縣徒一年定配罪人金弘旗,限滿云矣。取考曹上配案,則弘旗以酗鬧官廚白晝拔劍罪,壬子四月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
兵曹啓曰,今六月十七日武臣堂上祿試射,以後日退行事,草記蒙允矣。今二十二日設行,而試官望,備擬以入之意,敢啓。傳曰,知道。
上在昌德宮。停常參·經筵。
藥房副提調金炳國啓曰,時値庚節,暑氣轉甚,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
金炳國啓曰,左承旨金泳根,右承旨林肯洙,今日不爲仕進,竝卽牌招,何如?傳曰,允。
政院啓曰,新除授知義禁徐憲淳,除拜後三日不爲出肅,依定式推考警責,仍卽牌招察任,何如?傳曰,允。
傳曰,日熱如此,輕囚放釋。
政院啓曰,臣裕膺敬奉聖敎,馳往義禁府,取考囚徒案,則時囚罪人李崙榕,以平薪前僉使,罪名不輕,故仍囚,權友容·徐有畬,旣係輕囚,故竝放送,仍詣典獄署,取閱囚徒案,則罪人金仁同等三十九名,係是輕囚,故竝放送之意,敢啓。傳曰,知道。
以左承旨金泳根,右承旨林肯洙牌不進罷職傳旨,傳曰,只推。
以京畿監司徐左輔狀啓,楊州牧民家漂頹事,傳曰,聞甚矜惻,元恤典外,別加顧助,結構奠接之方,廟堂措辭分付。
吏曹啓曰,今月二十六日,都目政事爲之之意,敢啓。傳曰,知道。
禁衛營啓曰,夜禁法意何等嚴重,而去夜二更量,前僉使崔道哲,無難犯夜,及其被捉,動稱兩班,亂打巡卒,如此蔑視國綱之漢,不可尋常處之,移送秋曹,照律嚴繩,何如?傳曰,允。令該營決棍後移送秋曹。
司僕寺啓曰,本寺僉正尹泰兢,今已箇滿,當爲差代,而本寺多有擧行之事,有難付之生手,姑爲仍任,何如?傳曰,允。
上在昌德宮。停常參·經筵。
傳曰,偕來史官還入。
左承旨金泳根書啓,臣敬奉聖批,馳往傳諭于右議政趙斗淳所住處,則以爲臣情窮矣勢迫矣,而蚤夜攢祝,惟聽卑之天曲遂之仁矣。乃者喉舌之臣,臨宣批敎,所以開導勉勵於必不能必不堪之地者,無往非如臣無似忱淺誠薄,凡其所謂禮讓,不免爲梔蠟而然矣,此固難貰之罪也,以聖上則哲之明,官不備惟其人之訓,必爲是謬恩誤擧,而不賜反汗之音,寧不有慼於天地之大耶?今以聖敎所及,請得以復之,夫聖學焉勉其進,君德焉贊厥修,以至於經世而庇民,此第一等事功也,自當以第一流居之,非如臣下流所敢聞也,然授是職,將以責是事也,責是事,將以食是效也,其非閒漫官師姑且試可之比明矣,而聖明旣失之於簡心之政,臣愚又揜之於不衷之任,君臣上下惟樊然從事於崇飾彌文,致令廟務日曠,庶事日墮,則不審由後視今,當成何許手分世界也。噫,輔相之其人與否,而治亂安危隨之,卽聖明朝所慥慥也,苟劃授濫授之命,改卜可堪之才,使同德用孚治具畢張,則此古人所謂士生大有之世,飮水甘於列鼎,縕袍華於佩玉者也,臣雖退塡邱壑,其所受賜,豈蔥珩赤芾委蛇進退之榮已也哉?微末去就之輒煩王人,已非事體,而夙夜邇列之陋地相守,尤萬萬縮蹙,亟賜召還云,臣旣承期於偕來之命,故姑爲仍留之意,敢啓。傳曰,知道。
義禁府啓目,平薪僉使李崙榕原情云云。問目內辭緣,泛稱遲晩,刑推得情,何如?啓除刑推議處爲良如敎。
又啓目粘連,向前李崙榕亦,好略之不足,而甚至攘財,虐民之無難,而肆施惡刑,俱係不法,有難例勘,施以定配之典,何如?啓依允。
前知事趙斗淳疏曰,伏以臣以有除輒膺率先奔走之蹤,坐竊恩禮,睯不變計,前後所奉綸言,爲四諭再批矣。辭旨之勤,眷毗之隆,雖古大臣遇巷於其君者,無以尙焉,而臣則滋惶滋慄,俯仰究度,求其萬有一可以承當而無其說,且無有是理,誠以天職綦重,不可徒設,人才雖眇,不可謬授,夫是官也以德量進,以學殖進,以鍊治體瞷典故進,而若其所稱捄時之相,猶能尊王庇民,政擧事張,蓋或値艱虞之劇狃案之積,而以凡夫庸才當之,模稜歇后,豈徒事不克集,顚躓淪敗隨之,今國家事苟曰已安而已治則未也,朘削椎剝而民志離矣,婾惰恬憘而朝象渙矣,積儲竭而水旱莫備,掊克行而貪墨罔墨,務容忍則公道斯閼,避枉直則含默是狃,寢弛寢玩,馴至於此,譬如巨廈年久,歲就摧朽,老人氣憊,日底銷耗,撐拄之功,扶補之力,不容拙手庸技血指而費人也審矣,而乃以如臣至無能者,遽畀之以至重之責,圖濟乎至艱之會,寧有一二簣成之倖哉?臣之列大夫後不爲不久,其智愚賢不肖,自有一世定秤,固非魚鹽飯牛之徒一朝登庸之比,則朝野瞻聆,必不爲之動色驚詑,以望其奇謀異策,出於揣摸之外也。且臣受賦旣薄,攝生昧術,障醫妨工,眩冒瀕殆,少壯之日,已無望於抵鏖,矧今蒲質先秋,神澁而氣涸者乎?所以一切事務之役心與目者,不敢爲勇往擔着之計,劣弱退怯,輥過半生,雖使力可以擔負,才可以剸理,抱此奇怪之疾,其於任重而致遠,便同求前而却步矣。噫,東京中世,三公之選,務於循常習故,識者嗤爲鄕曲之常人,陳謙之謬擧宣豊,而坐招稷·契之譏,夫以臣儱侗憒劣,其於庸調下品,尙爲十駕之返,而衰年癃疾,宜退不宜進,不但在台司之重已乎?不揆屢瀆之悚,敢陳悉暴之辭,情之所迫,言不知裁。伏願聖慈,俯垂鑑諒,亟收成命,俾相職無至緣臣而玷褻,輿論不得議聖朝掄簡之失當,國事幸甚,民生幸甚,若臣辜恩抗命之罪,有司敗存,惟屨焉恭俟矣云云。答曰,省疏具悉卿懇。所陳相職之綦重,時弊之滋痼,該貫精詳,深庸感歎,予之所取卿者,不特在鍊治體稽典章焉已,將以弼予一人,進學修德,推以至於經世庇民,而何若是一往邁邁,俾予渴望側竚也?中書三讓,故規已備,望卿卽起視事,以幸民國。仍傳曰,此批答,遣左承旨傳諭,仍留期於偕來。
上在昌德宮。停常參·經筵。
自卯時至酉時,灑雨下雨,測雨器水深二分。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
林肯洙啓曰,左副承旨宋廷和,右副承旨李裕膺,今日不爲仕進,竝卽牌招,何如?傳曰,允。
政院啓曰,卽者吏曹郞廳來言,堤川縣監朴齊琬,兩司當爲署經,而諫院則雖已署經,憲府不備,不得署經,何以爲之?敢稟。傳曰,一司除署經。
以右副承旨牌不進罷職傳旨,傳曰,只推。
傳曰,卿以今日爲何如時也,民生困悴,國計空枵,無一可恃,有百可憂,正是君臣奮發淬礪,拯救焚溺之時,予之極欲致卿於左右,不啻大旱之霖雨,巨川之舟楫,卿反雍容辭巽,侵尋故事,尙無幡然之意,豈卿平日急病讓夷先公後私之所自矢哉?望卿須念予意之不少孤,民事之不少緩,卽爲造朝,以副側席之想事,偕來承旨,更爲傳諭於右議政,期於偕來。
左承旨金泳根書啓,臣敬奉聖諭,傳諭于右議政趙斗淳所住處,則以爲臣之至庸極陋,始旣厚累聖簡,不誠無實,終又未格宸聽,以致禮遇之隆,失其所施,義分之嚴,歸於積隳,苟使臣才智有稱,粗備伴食之列,膂力無愆,獲逭素餐之刺,則受知之報,敵以下之尙所自勖,顧臣所蒙被於聖明,誠何如也,印綬三讓,本是浮文,彌綸百責,固宜自勉,生死向前,他不暇恤,卽臣銘肝鏤肺之一副義諦也,而聖明試垂察焉。臣之淺量其能鎭俗,謏識其能軌物,寡陋有以周事,尩羸有以就列,用副我宵肝求助之勤,而阜成群品,熙贊庶績乎?將見其辜負在於跬步,狼狽隨其大小而已,夫如是焉,揆諸家國,亦奚利奚益之有也?人臣事君,不徒以趨走爲恭,故所謂慢蹇違抗,有時乎不能不爲世敎之補益,量其能度其力,審絜矩之義,而免折之憂,不至於上誤國事下壞臣分,卽不報之報而見許於君子者,此臣所以寧被方命之誅,不敢爲進身之計也,隕越惶恐,無辭可達云矣。臣旣承期於偕來之命,故姑爲仍留之意,敢啓。傳曰,知道。
兵曹啓曰,宣傳官李仁圭,以其病難供職,呈狀乞遞,改差,何如?傳曰,允。
義禁府啓曰,時囚罪人李崙榕,施以定配之典議處公事,判付內,依允矣。李崙榕,全羅道茂長縣定配,而以議啓內辭意,具罪目,依例發遣府書吏,押送配所,何如?傳曰,允。
上在昌德宮。停常參·經筵。
藥房提調金炳冀,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。傳曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳未肅拜,不得來會云矣。敢啓。傳曰,知道。
傳曰,原任直閣趙然興,馳詣健陵,奉審摘奸,仍留監祭,仍詣顯隆園·華寧殿,一體奉審以來。
傳曰,予之前後批諭,可謂悉披無餘蘊,而卿則一向聽我浼浼,豈予誠意淺薄,不能相孚而然歟?抑亦果於忘世,不欲相助爲理歟?然猶若玆多誥者,諒以不致卿則不止也,卿之憂國奉公,固非一日,而時弊之方棘,民憂之轉甚,卿亦悉之稔而道之詳,則決知其不欲斂手長往,無意於世矣。卿須體予求助之誠,念予虛竚之意,奮庸乃服,相勵庶事,開誠心布公道,集衆思廣忠益,明勖予一人,永迓天休,丕享至治,是所區區之望也,卿其諒之,卿其諒之事,偕來承旨,更爲傳諭于右議政,期於偕來。
左承旨金泳根書啓,敬奉聖諭,傳諭于右議政趙斗淳所住處,則以爲莫咈者公議也,無以罔冒,莫要者政本也,不可瘝墜,此臣所以跨越數旬,力抗明命,憂畏如山,進退維谷,而至於今下別諭中自夫抑卿以下一二辭敎,尤萬萬惶霣,直欲鑽地而不可得矣。嗚呼,臣身之不自有久矣,初無高尙之操,又非逋播之蹤,而遭致聖明,致位至此,犬馬蛇雀之報,彝性攸均,只緣臣自量已審,執迷莫遷,仰煩非怒之敎,至於斯勤,俯仰高厚,誰因誰控,昔歇后鄭綮,旣有知其無堪作相矣。始雖不能力辭,末乃得遂其志,見諒於尙論之家,今臣計慮所及不出於此,惟當冒沒呈身於威顔之下,冀幸體恤之恩,而第臣戰悼悸慄之餘,所患眩冒猝劇,容俟將息,始可蠢動,夙夜邇臣之屢日相守,彌增悚惶,亟賜召還,以存國體焉云矣。臣旣承期於偕來之命,故姑爲仍留之意,敢啓。傳曰,知道。
傳曰,今見附奏,右相俟間簉朝云,爲國事萬幸,偕來承旨還入,以安大臣之心。
上在昌德宮。停常參·經筵。
金炳國啓曰,右承旨林肯洙,今日不爲仕進,卽爲牌招,何如?傳曰,允。
以右承旨林肯洙牌不進罷職傳旨,傳曰,只推。
傳曰,今晦日次對,勿拘齋日,進定於再明日。
傳曰,忠臣·淸白吏子孫·西北松都人及軍功人,各別收用,皇朝人子孫之許多淹滯,亦有春間之所提飾,而歸之文具,尙無實效,今番則另加調用事,一體分付。
傳曰,日前以愼擇守令事,已有所申飭,而今日初仕,卽他日守令之階也,尤不可不擇差,東西兩銓,各別對揚事,分付。
傳曰,直提學未差之代,今日政差出。
傳曰,訓鍊副正廉宗秀,順川郡守擬入。
傳曰,典醫監一提調,軍器提調相換。
傳曰,臺諫·玉堂竝許遞,今日政差出。
傳曰,雖非親政,注書·尙瑞院官員,依例陞六。
傳曰,司果金商贊,龍仁縣令擬入。
傳曰,左承旨許遞,今日政差出。
吏曹啓曰,因大臣所奏,各陵·殿別檢八窠中四窠,陞作蔭令,而文臣若以陞六路窄爲嫌,則典籍之乏人不補者常常有之,以四窠爲參下窠,依別檢例,限三十朔陞六事,允下矣。就議大臣,以孝陵別檢申轍求,徽陵別檢申克休,崇陵別檢姜永奎,明陵別檢李亨㑹,竝移典籍,其代,陞作蔭令窠差代之意,敢啓。傳曰,知道。
又啓曰,都目大政,各岐仕滿應遷者,相避及未準朔,監察·禁府都事·戶曹·刑曹·工曹·漢城府郞廳·平市署官員·五部令各司久任時推人員,竝擬何如?傳曰,允。
又啓曰,蔭仕六品官之陞五員者,每於過都政後照擬,而見今在職者,絶無經一考之人,五品官,無以推移,依例勿拘陞遷,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·守令·都事·察訪竝擬,何如?傳曰,允。
又啓曰,黃州牧使·安州牧使·廣州判官,今當差出,而俱以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。
又啓曰,蔚山都護府使,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。
都政。吏批,行判書徐箕淳,參議兪鎭五進。以趙奎年爲平壤庶尹,李祖欽爲金浦郡守,金炳國爲直提學,李冕周爲漆原縣監,洪配厚爲寶城郡守,沈明奎爲黃州牧使,鄭文升爲安州牧使,崔永錫爲廣州判官,鄭基洛爲蔚山府使,金東選爲利川府使,趙秉文爲瑞山郡守,李定在爲韓山郡守,尹周鎭爲陜川郡守,徐敬淳爲咸悅縣監,趙然天爲靑松府使,李鍾俊爲興海郡守,廉宗秀爲順川郡守,李止遠爲三登縣令,朴璜進爲淸河縣監,朴齊菘爲和順縣監,李源一爲朔寧郡守,金商贊爲龍仁縣令,鄭基興爲開寧縣監,權鍾健爲新寧縣監,李勝憲爲雲山郡守,具胄元爲端川府使,黃浩民爲大司諫,孟明淳爲掌令,丁載榮爲持平,任應準爲獻納,金炳學爲應敎,李啓善爲副應敎,趙亨復爲大司憲,尹滋悳爲執義,金圭瑞爲司諫,金秉燮爲掌令,徐承淳爲淮陽府使,洪大恒爲慶興府使,李熙忠爲三水府使,金沂行爲旌義縣監,沈宜泳爲求禮縣監,閔致成爲知經筵,李圭祊爲知春秋,金景善爲藝文提學,尹致秀爲冬至正使,李玄緖爲副使,李綱峻爲書狀官,尹致賢·趙憲燮爲校理,朴珪壽·權應夔爲副校理,李容殷·南鍾順爲修撰,洪祐吉·鄭錫朝爲副修撰,金斗欽爲持平,沈舜澤·李崙夏爲正言,李寅夔爲承旨,李寅喬爲北部都事,南尙本爲永禧殿參奉,丁大錫爲厚陵參奉,南鍾鶴爲莊陵參奉,金樂均爲惠陵參奉,柳晩恭爲典獄參奉,李一薳·崔成在·安詳浹爲假引儀,軍資主簿單徐有先,直長單金敬根,司僕僉正單尹泰兢仍任事承傳,典醫監提調金汶根,軍器提調徐憙淳,已上相換事承傳,承文著作單楚秉德,兼春秋單白文振。政事冊無
兵曹啓曰,坼見諸道褒貶啓本,則江華留守鄭基世啓本中,寅火堡萬戶康得詳,以亟察鎭弊爲目,全羅監司鄭最朝啓本中,中軍黃載謙,以可惜衰老爲目,黃海兵使蔡學永啓本中,位羅萬戶吳仁秀,以嶺隘禁斫益加察飭爲目,平安兵使李圭徹啓本中,車嶺僉使李仁豊,以報或欠商爲目,柔院僉使吳昌秀,以儉歲殘鎭良手亦苦爲目,統制使李膺緖啓本中,知世浦萬戶鄭述益,以松賊宜察爲目,唐浦萬戶崔昌旭,以偏聽爲愼爲目,則俱宜置中考,而置諸上考,加背梁萬戶李輝健,以禁山或疎老未周察爲目,則宜置下考,而置諸中考,殊無嚴明殿最之意,全羅右水使李容象啓本中,慶浦萬戶李昌瑾之瑾字,書以根字,奏御文字,何等審愼,而若是疎忽,不可無警,各該守臣及道·帥臣,竝推考警責,全羅監營中軍黃載謙,車嶺僉使李仁豊,柔院僉使吳昌秀,寅火堡萬戶康得祥,位羅浦萬戶吳仁秀,知世浦萬戶鄭述益,唐浦萬戶崔昌旭,竝中考施行,加背梁萬戶李輝健,下考施行,而寅火堡萬戶康得祥,以三年課邊將,前已居中,今又中考施行,一中雖遇赦蕩滌,其不職可知,依例罷黜,何如?傳曰,允。又啓曰,五衛將李昌植·徐鶴輔·趙秉完·金光仁·黃友曾·李章爀,忠壯衛將李奎衡,俱以病難供職,呈狀乞遞,竝改差,何如?傳曰,允。又啓曰,都政初仕應爲區處爲九窠,而不足六窠,依定式加設擬入之意,敢啓,傳曰,知道。又啓曰,僉中樞府事洪孝燮,景福宮衛將洪達永·金壽轍,慶熙宮衛將林亨達,俱以病難供職,呈狀乞遞,竝改差,何如?傳曰,允。又啓曰,景福宮衛將池允宅·金啓恒,慶熙宮衛將安潤宅·李熙永,俱以病難供職,呈狀乞遞,竝改差,何如?傳曰,允。又啓曰,五衛將盧仁珪·金載玉·崔尙權·尹滋愿,忠壯將兪芝煥,景福宮衛將金尙洛·安景默,慶熙宮衛將金尙默·金重爀,俱以病難供職,呈狀乞遞,竝改差,何如?傳曰,允。
兵批,判書金學性進。兵批啓曰,今日都目政事時,本曹堂上,不可不備,而參判李晉翼病不來,令政院牌招,同參政事,何如?傳曰,允。又啓曰,營將·虞候,今當差出,而擬望之人乏少,已準朔守令及虞候竝擬,何如?傳曰,允。又啓曰,訓鍊正,今當差出,而擬望之人乏少,外任竝擬,何如?傳曰,允。以洪永圭爲副摠管,柳永魯爲宣傳官,李奎相爲羽林將,李昌植·徐鶴輔爲五衛將,李元夏爲同知,沈魯元爲淸州營將,朴來命爲順天營將,具沆爲安東營將,李鍾兢爲大邱營將,申橚爲大興中軍,趙秉完·金光元爲五衛將,具永淳爲慶州營將,姜鎭元爲全羅兵虞候,李應權爲慶尙左兵虞候,趙禹錫爲訓鍊都正,金善問爲薪智島僉使,李東洙爲長津僉使,尹善應爲訓戎僉使,宋重協爲吾叉浦僉使,黃左兼·李章爀爲五衛將,李圭衡爲忠壯將,李龍㑹爲訓鍊主簿,張昌煥爲武兼,李裕元爲同知,趙秉善爲宣傳官,池允宅爲景福將,安潤宅爲慶熙將,沈宜俊爲南虞候,金啓恒爲景福將,李熙永爲慶熙將,賈行健爲安興僉使,金相翼爲登山僉使,鄭元榮爲〈薪〉智島萬戶,李鍾承爲宣傳官,李承駿爲訓鍊正,元厚豊爲武兼,閔慶周爲黃海中軍,申泰益爲楸坡萬戶,沈魯秀爲訓鍊僉正,金成喜爲全羅中軍,金東珪爲加德僉使,金載鏞爲波知僉使,鄭秀鉉爲仁遮外萬戶,金載玉·盧仁珪爲五衛將,兪芝煥爲忠壯將,申啓憲爲赤梁僉使,金在德爲永登僉使,尹滋愿·崔尙權爲五衛將,金東稷爲宣傳官,具光植爲武兼,權升夏爲忠淸中軍,王殷疇·朴致亮爲五衛將,金尙洛爲景福將,金尙默爲慶熙將,崔應奎爲古群山僉使,李奎㑹爲訓鍊僉正,金學善爲注文僉使,石泰慶爲花梁僉使,金重爀爲薺浦萬戶,崔光烈爲加背梁萬戶,鄭志鉉爲都摠都事,黃仁耇爲臨淄僉使,朴尙貞爲車嶺僉使,朴桂淳爲助羅浦萬戶,李昌珪爲鳥嶺別將,安思默爲景福將,金重爀爲慶熙將,李載元爲文兼,黃海秀爲柔院僉使,成載瑗爲北評事,金宗佑爲馬梁僉使,金泰宗爲文城僉使,裵聖稷爲西林僉使,李修經爲玉浦萬戶,崔賢翔爲黃龍別將,朴永根爲古城僉使,金賢珍爲柔遠僉使,朴儁煥爲黔毛浦萬戶,朴興寬爲在德萬戶,潘榮肇爲晴川別將,任景謨·尹致殷爲訓鍊副正,金就元爲委曲僉使,金國民爲天摩僉使,崔顯鎬爲山羊會萬戶,趙一燮爲宣傳官,趙存昱爲都摠經歷,韓友燮爲都摠都事,金東稷爲平南萬戶,劉始豊爲九月別將,李公濂爲宣傳官,張有豊爲都摠經歷,金亨俊爲禿用別將,全世貞爲保山別將,崔基弘爲長山別將,鄭裕睦·金善權爲五衛將,洪達永爲景福將,林達亨爲慶熙將,姜斗性爲阿山萬戶,許潤·李季淵爲五衛將,姜漢廷爲忠壯將,權應鎭爲寅火堡萬戶,金千鎬爲南村別將,金泰轍爲景福將,金永植爲慶熙將,李公濂爲都摠都事,成謙源爲訓鍊判官,康漢廣爲阿吾池萬戶,李秉夏爲訓鍊主簿,權憲文爲武兼,南周源爲宣傳官,吳耆善爲御營把摠,李周學爲都摠經歷,朴履命爲中樞經歷,李徽道·崔有顯爲訓鍊判官,明佑哲爲景福將,羅鎭鼎爲慶熙將,鄭宗鉉爲宣傳官,安鏶爲訓鍊主簿,尹皓·李寅華爲守門將,李枝馨爲景福將,朴貞夏爲備邊郞,尹致聖爲文兼,金義性爲宣傳官,申桓爲武兼,鄭宗鉉爲中樞都事,趙廣夏爲宣傳官,申孝哲爲內乘,金義性爲訓鍊僉正,鄭志鉉爲宣傳官,李亨純爲都摠都事,尹善交爲訓鍊主簿,朴永喜爲武兼,李恒坤爲法聖僉使,金泳根爲僉知,宋顯益爲訓鍊主簿,李敎永爲武兼,李佐熙爲宣傳官,李敎德·南履定爲武兼,李祉運·李熙鼎·金宜秀·方禹龍·田源根爲部將,金履楨·張龍九爲守門將,於汀灘權管單金律鍊,小坡兒權管單曺麟承,雲頭里權管單胡仁文,以金碩奉爲訓鍊主簿,高錫振·朴鵬源·崔宗翼爲訓鍊主簿,安原權管單朴致芸,淸州營將沈魯元,慶州營將具永淳,大興中軍申橚,以上今加折衝,加資事承傳,同知單安道行·金啓恒·崔尙權·安潤宅·池允宅·李熙永·金尙洛·金善權·安思默·金泰轍·金永植·林亨達·洪達永·金尙默·金重爀·明佑哲·崔鎭鼎·李枝馨,僉知單柳相健·尹溵·南正祜·李奎·李昌植·徐鶴輔·尹滋源·盧仁珪·兪芝煥·朴致亮·李章爀·金載玉·李奎衡·趙秉完·黃友曾·金光仁·鄭裕睦,副司果七單梁柱星·柳冀一·李熙斌·韓宖履·崔遇基·李廷賢·李興洙。
傳曰,守令·邊將·初仕人明日待令。
奎章閣啓曰,新除授直提學金炳國,卽爲牌招察任,何如?傳曰,允。
政院啓曰,玉堂上下番俱空,事甚未安,新除授應敎金炳學,副應敎李啓善,校理尹致賢·趙憲燮,副校理朴珪壽·權應夔,修撰李容殷·南鍾順,副修撰洪祐吉·鄭錫朝,待下批竝卽牌招,推移入直,何如?傳曰,允。
以應敎金炳學,副應敎李啓善,校理尹致賢·趙憲燮,副校理朴珪壽·權應夔,修撰李容殷·南鍾順,副修撰洪祐吉·鄭錫朝牌不進罷職傳旨,傳曰,只推。
上在昌德宮。停常參·經筵。
大王大妃殿進御二錢重人蔘粟米飮,自今日一貼式限二貼煎入事,榻前下敎。
李寅夔啓曰,右承旨林肯洙,同副承旨姜漢赫,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,李·尹行謨落點。
李寅夔啓曰,新除授左副承旨李,右副承旨尹行謨,竝卽牌招,何如?傳曰,允。
以左副承旨李,右副承旨尹行謨牌不進罷職傳旨,傳曰,只推。
傳曰,守令·邊將·初仕人入侍。
都摠府啓曰,來七月初一日,宗廟秋享大祭,香祝親傳時,摠管當爲備員,而副摠管李宜翼·宋持養·洪說謨·沈昌奎·李元夏·金翰喆·鄭岐源,俱有實故,令政院稟旨變通,仍令該曹,以在京無故人,口傳差出,待下批牌招,使之進參之地,何如?傳曰,允。
兵曹口傳政事,以徐憲淳·南獻敎·洪祐順·趙徽林·徐元淳·任泰錫·李顯稷爲副摠管。
兵曹,副摠管三單徐憲淳·南獻敎·洪祐順。
政院啓曰,玉堂上下番俱空,事甚未安,應敎金炳學,校理趙憲燮,副校理朴珪壽·權應夔,修撰南鍾順,副修撰洪祐吉·鄭錫朝,旣有只推之命,竝卽牌招,推移入直,何如?傳曰,允。
以應敎金炳學,校理趙憲燮,副校理朴珪壽·權應夔,修撰南鍾順,副修撰洪祐吉·鄭錫朝牌不進罷職傳旨,傳曰,只推。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
癸丑六月二十七日辰時,上御熙政堂。守令·邊將·初仕人入侍時,左承旨李寅夔,右承旨宋廷和,假注書權仁成,記注官姜晢一,別兼春秋李容殷,以次進伏。守令·初仕人進伏楹外,邊將等序立階下訖。上曰,史官分左右。寅夔進前奏曰,守令·初仕人,使之陞堂奏職姓名乎?上可之。守令·初仕人等進前,奏職姓名,以次退出。廷和曰,邊將則使宣傳官,奏職姓名乎?上可之。宣傳官各奏職姓名,以次退出。上曰,昨日偶成一詩,不成韻法而作矣。承旨出草紙書之也,寅夔出草紙跪書天下萬國開,地上山海載,五品如日明,萬物自生樂訖。上曰,詩意,何如?寅夔等曰,有天涵地育仁民愛物底氣象,臣等欽誦萬萬,無容更達矣。上曰,退出後承史·閣臣·儒臣,竝爲賡進。寅夔曰,以載樂二字賡進乎?上可之。上曰,韻法始自何時乎?廷和曰,謹稽唐·虞,景星卿雲歌,皆自成韻,至於詩經章句,亦是叶韻,而古人或有散韻成章之法矣。寅夔曰,勅天之歌,著在書經自然成韻,然非若後世之取叶於韻考,而蓋其詩歌之自成音韻,所由來者古矣。寅夔奏曰,下注書尹致聖,旣已陞六矣。上注書洪兢周,勢難行公,何以爲之?敢稟。上曰,依例陞六也。出擧條上命史官就座,又命退,諸臣以次退出。
上在昌德宮。停常參·經筵。
傳曰,大臣·政府堂上引見。傳曰,奉審閣臣入侍。
以全羅監司鄭最朝狀啓,高山縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以全羅監司鄭最朝狀啓,順天府人命渰死民家漂頹事,傳曰,人命之渰死,民戶之漂頹,若是夥多,萬萬驚愕。況且窮夏艱食之時,哀彼棲遑失所之狀,森然在目,怛焉傷心,渰死人等,如有生前身還布,竝蕩減,漂頹戶結構之方,元恤典外,錢穀間量劃助給,各自按堵如故,俾無一夫仳離之患事,道臣擧行後,形止登聞。
有政。判書徐箕淳受由,參判金炳喬進,參議未差。史批啓曰,判書徐箕淳受由,參議未差,小臣獨政未安,何以爲之?敢稟。傳曰,仍爲之。又啓曰,吉州牧使,今當差出,而本地以防禦重地,不可不擇差,他道守令竝擬,何如?傳曰,允。以柳致明爲右尹,沈宜豊爲吉州牧使。
再政。以吳永善爲渭原郡守,永禧殿參奉南尙本,健元陵參奉金奭根相換,贈左贊成趙鎭翼贈領議政例兼,贈吏判趙宗喆贈左贊成例兼,贈吏參趙榮克贈吏判例兼,已上右議政趙斗淳三代,左尹單洪永圭,右尹單柳致明,奉常直長單楚秉悳。政事冊無
兵批,副司正具禹鉉·李應烈·李鎭星。
再政。兼吉州鎭兵馬僉節制使關北兵馬防禦使南後衛將單沈宜豊。
政院啓曰,玉堂上下番俱空,事甚未安,應敎金炳學,校理趙憲爕,副校理朴珪壽·權應夔,修撰南鍾順,副修撰洪祐吉·鄭錫朝,旣有只推之命,竝卽牌招,推移入直,何如?傳曰,允。
傳曰,違牌玉堂竝推考。以應敎金炳學,校理趙憲燮,副校理權應夔,副修撰洪祐吉牌不進罷職傳旨,傳曰,只推。
奎章閣啓曰,原任待敎洪淳穆妻喪,依定式遣檢書官,傳給內賜賻物以來之意,敢啓。傳曰,知道。
御營廳啓曰,本廳別將李南軾,身病甚重,勢難察任,改差,何如?傳曰,允。
右議政趙斗淳箚曰,臣於匪分職名,旣不能獲諒於方寸之地,退自循省,彌增悚恧,第臣所帶繕工·造紙提擧之任,揆以公格,不當仍縻,乞賜遞改,俾存官方焉云云。答曰,省箚具悉卿懇。所辭兼任,竝爲勉副。仍傳曰,此批答,遣史官傳諭。
癸丑六月二十八日未時,上御熙政堂。奉審閣臣入侍時,同副承旨李裕膺,記事官金勉根,記注官白文鎭,記事官金完植,原任直閣趙然興,以次進伏訖。上曰,史官分左右。
癸丑六月二十八日未時,上御熙政堂。大臣備局堂上引見入侍時,都承旨金炳國,假注書李亨會,事變假注書金載瓛,記注官白文鎭,別兼春秋李容殷,領議政金左根,右議政趙斗淳,備局堂上金景善·李景在·尹致秀·金輔根·李景純·李熙絅,以次進伏訖。上曰,史官分左右。仍命大臣進前,左根等進前問候,各殿問候訖。上曰,次對爲之。左根曰,英宗庚午,減良役一匹之後,爲給代之需,以魚鹽船稅,屬之均廳矣。事目定式,則每式年,自各該道,定差員點檢船隻·鹽盆·藿田·漁箭之屬,詳査陳起,有頉者懸註,新査者添錄改稅案,比摠雖有年各加減,而要之爲公而繼支用,私而無冤徵,制法之初,爲弊不甚,然英宗及正宗,每於筵席,屢有辭敎,蓋慮其年久法弛之後,有海民難支之瘼也。近年以來,非但海業之不如前時,自營邑初不詳査,掌標便屬文具,稅納自有定簿,且自比年數次海溢之後,船漂盆破,指徵無所,而雖有邑報·營報,自京司亦無以隨聞隨減,故船村漁戶,曾前錄名者,雖廢業之後,按名徵稅,傳之子孫,其中空墟陳基之處,無所憑據,則轉至於隣族,而山耕峽居之民,亦被其徵,甚至有與海戶相絶之語,且一人,兼三四人之役,故海民之移居棄業,亦必至之勢也,今則弊到極處,如繩將斷,若不於此時釐捄一分,則將見其海稅之無地可責矣。且魚鹽之利,地無久專,隨時變遷,故必多新造新設之處,而守令初不檢視,皆爲隱漏,只按舊簿,徒致虛徵,此豈當初制法之意乎?不可不一番大加更張,以爲曲軫海民之情,分付八道道臣,嚴飭各該官,躬自點檢,自巡營多岐廉探,若其陳廢永無形址處,別修成冊,以爲減稅之地,新爲査得者,次次添錄,限三年比準前摠,而若或有一毫遺漏,現發於本司摘奸之時,則守令之依漏結律勘配之外,該道臣,亦難免重勘,先以此意,行會各道,詳爲布諭於沿海諸邑,以爲實惠下究之地,一體知悉於四都留守臣處,何如?上曰,此不可不大加更張者,嚴飭各道道臣,俾有實惠下究之地,可也。出擧條左根曰,顧今八域民命,日就危急,莫可延活,殆將靡有孑遺而後已,蓋其剝割侵漁切骨逼膚之端,固不能一一枚擧,而最是徵族一事,卽爲厲民之大綱,古之所云分徵者,或値饑饉荐臻癘兼行,以致壯者離散,老弱死亡,當納之身布也,所耕之田稅也,以至烟役還穀之多少名色,旣無由自下停蠲者,則不得不從其面里,議諸族親,分力替當,從便彌縫,此不過一時權宜之擧,而今之吏逋徵族者,大有異焉,蓋民之所納米布錢穀,旣不能直輸于官,使吏監捧而典守,目所狃習,手自濫滑,恃其充納有道,敢爲故犯無忌,苟令官長,斷其顔私,公於任使,自可防杜於未然,而始旣敎猱誨盜,終又屈法護奸,便至於無邑無逋無吏無犯,其所云充納之方,則徵族一條路而已,爲長官者亦以爲不如是,無以應京納而勘倉欠也。使其犯逋之吏,毛髮不損,所謂替族之族,皮肉無關,而逼勒分定,枷囚督迫,而甚者元逋實數之外,又爲添錄出秩,夤緣射利,作爲妙計,全境騷擾,一朝蕩敗,號哭道路,有足干和,逋吏則縱經刑配,旋卽復屬,任其又爲犯逋,又使徵族,爲逋吏何其厚,而視窮民何其薄也?朝禁本自截嚴,筵飭不啻申複,而況今我聖上如傷若保之至仁大惠,無異於慈母之育赤子,而畢竟視同弁髦,自相蹈襲,以至邦本之若是不寧,言念及此,寧不哀痛?第以先甲之義,申諭於諸道,凡冒禁違越守令,隨卽啓聞,以爲嚴勘永痼,而如或掩置,則道臣亦當施以同罪,而第念完逋之道,亦有其方,今以所現露之逋案,屬之各該廳,視其任窠所出之優劣,量其多寡而分排,使之擔夯充數,則目下縱若移疾,此擧實爲淸源,以是爲法,牢不闊狹,則渠輩互相糾察,隨卽摘發,俾不至於滋蔓浩濫之境,足可以當者之家産了勘,無煩乎廳徵而收刷,此豈非防逋之要道,而吏與民,竝可以支保,刑期于無刑矣。以此著爲定式,永久遵行之意,一體行會,何如?上曰,徵族之弊,寧欲無言,防逋之道,依所奏施行,可也。出擧條左根曰,臣於都試沒技事,有仰達者矣。毋論某技,沒其一技者,豈易得之才乎?許令直赴,卽奬勵激勸之政,而法久奸生,一榜沒技,至有十餘人之時,臣未知此十餘人,皆能操弓馳馬命之必中者耶?此不過主其事者,眼無國法,惟意冒錄,甘犯欺罔之罪,而往在丙戌·戊戌,旣有比較後只取一人之定式,而旋因歧貳之論,作輟者屢矣,而臣意則有不然者,有沒技之才者,雖非今番之科,不患無成功之日,而妄冒逞私淆濫駭雜之弊,則可以不期祛而自祛矣。第沒技比較後畢竟見落之人當場光景,則殊涉可矜,此則道·帥臣,問其所願,從優施賞,不害爲慰悅之道,自今秋爲始,一切以丙戌·戊戌定式施行,其間狀請復舊諸處,一竝依此擧行,無有異同之意,嚴飭行會,何如?上曰,依爲之。出擧條左根曰,以燕行從人濫入事,筵敎朝飭,前後何限,而國綱漸弛,奸竇日開,以言乎伴倘奴子,而隨率違制,以言乎刷驅名色,而換錄無常,聞前冬節使之行,從人數名,冒往天津近處,禮部將以此議奏行咨,事雖旋寢,追後聞知,誠極驚駭,此皆由於無賴冒入,極其淆雜,無事不有,無弊不作,早晩生梗,羞辱莫甚,此而不大加懲創,永爲一切之法,將不知何樣事端,出於何處。自今年節行,別行譯官·軍官,自當一依原額,而其餘伴倘·傔屬·庫子·奴子等名色,上副使,各無過四五人,書狀官,無過三四人,而各以姓名,臨行枚報于籌司,以爲憑照之地,所謂刷驅名色,三庫立馬餘窠及尙方內局貿易載外,雖驛馬,凡係人去馬還者,一倂懸空,不得換錄之意,分付司譯院,以戊戌定式節目,下送灣府,以爲照檢施行之地,而雖以回便使臣言之,其不能先事檢飭之失,在所難免,不可以事屬旣往,置而勿論,回還三使臣,竝從重推考,當該行中首譯,令攸司從重科治,該犯二名,發關箕營,使之査出,嚴刑遠配,何如?上曰,依爲之。出擧條左根曰,銓注法意,何等謹嚴,而至於臺諫擬望,則尤所自別矣。月前有政,以未通臺諫之曹郞,謬擬於掌令望,至於入啓,而旋覺其誤錯,至有請出改擬之擧,其爲聽聞之駭異,當何如也?不可以事屬稍久,有所曲恕,其時銓官,捧現告,施以譴罷之典,雖以該房承旨言之,望筒請出之際,不爲請勘,萬萬未安,一體捧現告,從重推考,何如?上曰,依爲之。出擧條左根曰,德興大院君祀孫之別設敦寧都正一窠,隨資例授,以爲世襲,卽因宣祖大王受敎,而寔出於爲私廟永世不遷之重念,祀孫不絶其祿之意也,著爲定式,載之通編,以至七代之承襲矣。向於己卯春翼宗大王大禮時,主人不可不備,而適値宗親之有故,以故判敦寧臣彦植,移授晉安君爵號,用以備儀,而其後故完城君臣爔,適當壬午年,健陵守陵官南延君臣球在喪代,因授爵號,故完昌君臣時仁,以丁酉年德溫公主吉禮時主婚,特授君銜。大抵宗爵之限以四代,卽是國朝不易之關和,則只襲宗爵之稱號,不載璿源之譜牒,稽之往古,亦無其例,當初封爵,卽不過承乏變通一時權宜之事,迄未歸正,有違成規,待祀孫長成,依宣廟定典初授敦銜,永爲世襲之地恐好,故敢此仰達矣。上曰,依爲之。出擧條左根曰,行吏曹判書徐箕淳備堂還差,左參贊尹定鉉湖南句管,上護軍趙鶴年關東句管差下,何如?上曰,依爲之。出擧條左根曰,凡有政,守令之無得留窠,爲其近民之職,不可一日虛曠之意也,再昨政吉州牧使之遂不出代,有違格例,吏曹判書徐箕淳,從重推考,何如?上曰,依爲之。出擧條左根曰,呈告法司堂上許遞,政官牌招,開政差出,何如?上曰,依爲之。出擧條斗淳奏曰,臣之今玆冒膺,左右思而無其說矣。謂以身不自有,則三年不就其職者有之,諉以面陳苦諫,則百疏不敢知止者有之,而第念誤恩之及於臣,臣愚死罪以爲,此聖明過擧也。一向違抗,收場無期,則徒見其聖明過擧之彌章,臣愚死罪之滋積,遂不免任地笑罵,爲此隳突,要借方寸之地,仰乞鈇鉞之奏者也,臣自叨謬命,所奉恩勉者屢矣。辭敎之間,惻怛懇摯,丁寧反復,不出於民國二字,而求夫從欲徯志之盛者,雖典謨訓命所述,不是過矣,而乃若特旨簡畀所及,卽無所髴之一賤末耳。嗚呼,今日國勢之岌嶪,民命之窮困,懍懍有朝不慮夕之憂,而特未有現前事變也,故得以僅僅捱延,以此時擇輔相,是誠何等愼重也,此聖明所以昧顯夕惕,不遑暇寧也,而如臣庸下,猥居股肱之托,萬事已自盭,百度曷由興奮,譬如善崩之岸,夷而復夷,方且爲窪然之谷而已,尙可責之以扶顚持危之業回咷爲笑之功也。夫以臣家世受恩,欲報之德,湯火薤粉,所不敢辭,況仕宦而至宰相,人士上榮也,懷必報之心,處至榮之地,苟有所蘊,可以薄展,顧亦何苦而必懇迫煩複,屢瀆而不一瀆哉?不量而入,欺心也,厚貌深衷,工於自揜,欺人也,無才可辦,而謂恩可竊,欺君也,臣雖萬萬無狀,汙不至爲此伎倆,玷承佐之重,而溷平明之治矣,苟聖明,穆然念及於此,不待鞶帶之褫,亟賜斥退,改卜賢俊於宿德新彦之中,則國事幸甚,民事幸甚,臣亦得以還守本分,免有衾影之愧矣,至祝至祝。上曰,以批以諭,罄悉予眷眷之意,顧今國事方棘,民憂轉甚,卿勿更辭,偕我元輔,弘濟時艱。出擧條斗淳曰,臣旣懇免之不暇,非敢效初筵古事,妄有陳說,而聖學一事,大夫國人所共顒祝,況臣以講官,出入登對爲屢年,區區願忠之忱,莫有先於此者,殿下舊勞于外,備嘗險阻,龍飛以後,始典于學,睿志天縱,固已有日月將就之盛,而春秋方富,亦不能無扞格不勝之患。夫將就之漸,每屬微眇,扞格之端,易生厭苦,人一己十,尙難克諧,進寸退尺,理所必然,凡愛戴我聖上者,孰不以此爲切急之憂也哉?學以立志爲本,若以堯·舜爲期,則求堯·舜所以爲堯爲舜者,若以亂亡爲戒,則究亂亡所以爲亂爲亡者,取捨明於心,去就瞭乎掌,此帝王之學也,苟其不然,徒以口耳爲習,程課爲工,臨文如有所得,掩卷輒復茫然,則初非致此明辨之義,而委巷匹庶稍有趣向者,所不爲也。臣竊覸殿下臨講之際,或有句讀間微細泛過,苟經暫時警欬,輒賜言下卽可,十遍之頃,曾無一回之錯,此虛懷好善樂規箴無物我之作聖根基也。群僚之退自筵席,相顧慶幸,固何如也,而第未敢知宴安起居幽獨得肆之地,所以溫繹反復,惟恐其毫末遺失,一如臨筵肅穆禮接臣隣之時乎?又未敢知聖志所立,卓然有不可移易者,非堯非舜則以寧不讀此書講此理,爲源頭宿留乎?人主一心,萬慾所攻,無有所立之志,以敵交攻之慾,則將見其將就僅如萌芽,扞格有以關鍵,雖日讀幾十百行,別無一二資益之效,寧不可慨而可恨也哉?惟殿下勿以臣不學之言,忽之薄之,恒以典學勤不勤,爲宗社臣民安危之本,設有厭苦之時,惕然念及於古聖人毋怠毋荒之訓,勿欲速而騖夫多,勿要繁而廢其究,日趁乎高明廣大之域,上以悅豫乎慈衷,下以慰答乎輿情,則太平萬世其自今伊始矣,千萬至祝,千萬至祝。上曰,所陳無非切實,當服膺勿失矣。出擧條上曰,大臣就座。炳國曰,諸宰奏事。景善等曰,別無所奏者矣。
上在昌德宮。停常參·經筵。
李寅夔啓曰,右承旨宋廷和,今日不爲仕進,卽爲牌招,何如?傳曰,允。
傳曰,吏曹參議有闕之代,前望單子入之。
吏曹參議前望單子入之,林肯洙落點。
以右承旨宋廷和牌不進罷職傳旨,傳曰,只推。
以慶尙監司曺錫雨狀啓,眞寶縣民家失火事,傳曰,當此農節,民家失火,聞甚矜惻,元恤典外,別加顧助,結構奠接之方,廟堂措辭分付。
禮曹啓曰,卽接永禧殿令所報,則朔焚香受香,在今三十日,殿官一員,當爲祗受陪往,而新除授參奉金奭根未肅拜,無以推移擧行云矣。依定式假官一員,令吏曹,以成均館官員,口傳啓下,以爲代直後受香之地,何如?傳曰,允。
奎章閣啓曰,直提學金炳國疏批已下,卽爲牌招察任,何如?傳曰,允。
弘文館啓曰,副應敎李啓善,時在開城地,校理尹致賢,時在忠淸道沃川地,經筵入番事緊,請竝斯速乘馹上來事,下諭。答曰,竝許遞。
又啓曰,校理趙憲燮,副校理權應夔,副修撰洪祐吉,旣有只推之命,竝卽牌招察任,何如?傳曰,允。
以副修撰洪祐吉牌不進罷職傳旨,傳曰,只推。
御營廳啓曰,本廳哨官崔宗翼,身病甚重,勢難察任,改差,何如?傳曰,允。
摠戎廳啓曰,本廳中軍吳致賢,身病甚重,勢難察任,改差,何如?傳曰,允。
兵曹,以鄭岐源爲摠戎中軍。
直提學金炳國疏曰,伏以臣於閣職,忝叨下僚之列,三載于玆矣。每當周旋圖書之府,出入文石之陛,未嘗不面騂而背汗者,誠以官非其人,處非其宜耳,此而不止,乃有直學之命,惝怳蹜蹙,不知所以自措也。夫是座之由直殿待製而進者,十居七八,以其德器藝能,學識聞望,試之已久,儲之有素,顔琴點瑟,觀感斯深,砥名礪行,矜式攸存,雖拾級而陛,敍次而居,自無愧玷褻之歸,而若臣顓蒙之當初忝竊,辟如溝中之斷,飾以雲雷,城上之集,饗以鍾鼎,居常兢慄,有忸于心,今又以資進歷熟,處乎長廊之亞,老成爲體,承接是任,豈不重貽名選之累,而益招識者之譏乎?歲年之頃,曾無毫末之加長,馳騁之塗,徒見鞭策之益窘,其性質之魯鈍,文術之空疎,固已大盤托出,論以名實,在所斥黜,而遴揀之峻,責任之重,反加一等,上之授之,有若節次之是遷,下之膺焉,自謂宿踐而不懾,則臣固爲不識羞恥之人,而淸朝官人之政,豈不太褻矣乎?噫,臣家之蒙被洪造,河海莫量,名位華顯,門戶赫舃,盈盛之懼,惕若淵氷,又以百無肖之身,蹈一不幸之戒,旣往騫翥,莫非踰濫,以我殿下仁覆曲遂之念,豈不思不衷之服,必益其災,已滿之器,必致其溢哉?思之至此,安所止屆,牙牌之義例莫拚,龍光之冒肅滋恧,猥綴至懇,仰瀆崇嚴。伏乞聖明,念華掄之至愼,察微分之無堪,將臣所有新銜,亟賜鐫改,臣當含戴頌祝於終始生成之澤如新受賜矣云云。省疏具悉。爾其勿辭察職。
補漏兵曹啓曰,各廳堂下武臣朔試射,庚暑勿爲設行事,曾有定式矣。今六月及七月朔試射,依定式停止之意,敢啓。傳曰,知道。
上在昌德宮。停常參·經筵。
藥房都提調趙斗淳,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅夔啓曰,同副承旨李裕膺,今日不爲仕進,卽爲牌招,何如?傳曰,允。
傳曰,禮房承旨,馳詣宗廟·景慕宮,奉審摘奸以來。
以李敏棟·白樂薰·鄭志鉉·李宅鉉囚單子,傳曰,飭已施矣,分揀放送。
以同副承旨李裕膺牌不進罷職傳旨,傳曰,只推。
傳曰,發遣吏郞,諸執事淸齋與否,摘奸以來。
傳曰,明日出宮門路,以萬安門爲之。
政院啓曰,明日親傳香時,司僕正當爲進參,而正金炳駿在外,何以爲之?敢稟。傳曰,許遞,令該曹口傳差出。
又啓曰,卽者兵曹郞廳來言,明日親傳香時,別侍衛不可不備,而判書金學性方在受由中,不得擧行云。何以爲之?敢稟。傳曰,次堂擧行。
禮曹啓曰,今年春夏,雨暘無愆矣。第自今月十三日以後,一直亢旱,暑氣如惔,一霈尙靳,言念民事,誠爲渴悶,趁此圭璧之奠,恐不容少俟,初次祈雨祭,不卜日來七月初二日,三角山·木覓山·漢江,依例遣堂上三品官,虔誠設行,何如?傳曰,允。
奎章閣啓曰,明日,卽奎章閣朔奉審日次,臣進詣擧行之意,敢啓。傳曰,知道。
兵曹啓曰,來七月初二日,宗廟·永寧殿秋享大祭時,守門當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
御營廳啓曰,本廳千摠趙羲元,身病甚重,勢難察任,改差,何如?傳曰,允。
副司果金鎭衡疏曰,伏以京察者,有國之大政也,黜陟用捨之間,治象之汚隆係焉,故前後飭敎惻怛鄭重,爲銓官者,固當一念精白,對揚明命,而噫,彼吏曹判書徐箕淳,獨非今日北面之臣子乎?政紙一出,萬目睢盱,側聽累日,愈往愈沸,小人之無忌憚,一至此哉?年前司直之論,在渠西銓之時,而過於忠厚,淺淺說去,奈其狐鼠之性,睯不知毖,其情其態,良可痛恨,渠本素性老奸,席其門地,揚歷內外,世所稱淸官美職,莫不兜攬,外沽淸高之目,內售貪戀之心,老於揣摩,積習漸滑,尋香逐臭,工於逞私,其巧惡之術,優可欺人而欺天,可不懼哉?臣本遐逖嶺外之蹤,又非時叨可言之地,而目見輿論鼎沸,寥寥幾日,尙無爲殿下一陳讜言者,臣竊爲朝廷惜之,易曰,開國承家,小人勿用,臣以爲吏曹判書徐箕淳,亟施屛裔之典,俾禦魑魅,以爲人臣背公循私者戒焉云云。省疏具悉。此銓長,謂之黨私,則爾之言,獨非黨私乎?滿紙叫嚷,全無同朝忠厚之風,爾則施以刊削之典。
癸丑六月三十日辰時,上御熙政堂。藥房入診入侍時,都提調趙斗淳,提調金炳冀,副提調金炳國,檢校待敎尹滋悳,假注書金勉根,記注官金德興,別兼春秋李容殷,以次進伏。醫官鄭有曾·金有鼎·黃道淳·李在瑗,進伏楹外訖。上曰,史官分左右。斗淳進前問候,各殿問候訖。斗淳曰,醫官待令,使之入診乎?上可之。有曾等以次診候,退伏楹外訖。斗淳顧謂有曾等曰,脈候詳爲奏之。有曾等曰,脈候左右三部調均矣。日記廳堂上閔泳達,郞廳金思轍·朴台淳。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,來初五日朝參日次矣。敢稟。傳曰,停。
傳曰,禮房承旨與右副承旨分詣宗廟·永寧殿,受香諸處,奉審摘㚥以來。
政院啓曰,卽者吏曹郞廳來言,司僕正口傳差出事,命下矣。行判書徐箕淳謂有情勢,徑出城外,亞堂例不得擧行云。何以爲之,而政官之徑出城外,事未前有,極爲未安,從重推考,何如?傳曰,允。次堂擧行。
傳曰,還宮門路以協陽門爲之。
吏曹口傳政事,以洪鍾雲爲司僕正。
備邊司啓曰,見今秋節,只隔數日,旱氣一直熾亢,都下圭璧之擧,雖已設行,而諸道之能免是患,有未可知,況兼官之毋得替行雩祀,旣有己未定式,此時曠官,萬萬可悶,受由上京及未下直守令,竝令不日內催促下送,雖有帖移未付與由還在鄕者,一體星火下送,何如?傳曰,允。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
兵曹啓曰,去夏等能麽兒考講時,前中樞都事金義性,訓鍊院主簿文學元,武臣兼宣傳官韓禹敎,守門將林鎭基一次不通,依定式竝從重推考,何如?傳曰,允。
癸丑七月初一日卯時,上詣仁政殿月臺。宗廟·永寧殿秋享大祭香祝親傳入侍時,行都承旨金炳國,左承旨李寅夔,右承旨宋廷和,左副承旨李,右副承旨尹行謨,同副承旨李裕膺,史官缺,檢校直閣金德根,直閣金炳㴤,檢校待敎金輔鉉·李秉文·尹滋悳,以次侍立。時至,通禮跪啓請外辦,上具翼善冠·衮龍袍,乘輿出萬安門。藥房提調金炳冀,副提調金炳國進前問候訖。仍詣仁政殿至月臺,通禮跪啓請降輿,上降輿。通禮導上就褥位南向立,引儀引獻官慶平君,上護軍李敦榮,進詣褥位之左,上跪,香室官員奉香祝跪授寅夔,寅夔跪受以進,上受之以授等,等跪受興,上興,降就階下祗送位,西向立,等奉香祝,由正路出,上鞠躬祗送訖,仍入幕次。少頃,通禮跪啓請出次,上出次,乘輿出仁政門,由肅章門,入協陽門。炳國請出標信解嚴,上由宣化門還內,諸臣以次退出。
上在昌德宮。停常參·經筵。
備忘記,慶州營將具永淳,順天營將朴來命下直,各長弓一張,長箭一部,片箭一部,筒兒一箇賜給。
以咸鏡監司趙秉駿狀啓,端川府人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭關飭。
兵曹啓曰,禁軍別將吳顯文身病猝重,無望供職,呈狀乞遞,實病旣如此,則有難强令察任,改差,何如?傳曰,允。
兵曹,以鄭泰東爲禁軍別將。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,政官牌招開政。
傳曰,在外臺諫許遞,今日政差出。
尹行謨啓曰,明日傳香禮房承旨,當爲齋宿,左承旨李寅夔,所當牌招,而拘於廳規,不得請牌,何以爲之?敢稟。傳曰,牌招。
政院啓曰,吏曹參判金炳喬,參議林肯洙牌不進,推考傳旨及罷職傳旨,今方捧入,而開政命下之後,如是違牌,事甚未安,行判書徐箕淳在外,參判更爲牌招,何如?傳曰,待明朝牌招,參議只推,一體牌招。
禮曹,再次祈雨祭不卜日,今初五日,龍山江·楮子島,依例遣宰臣誠虔設行事,知委何如?啓依所啓施行爲良如敎。
傳曰,發遣吏郞,諸執事淸齋與否,摘奸以來。
吏曹啓曰,淮陽府使徐承淳有身病,萬無赴任之望云,罷黜,何如?傳曰,允。口傳差出,催促下送。
吏曹口傳政事,以李珽爲淮陽府使。
兵曹判書金學性疏曰,伏以,臣奉誤恩而忝重寄者,涉閱半載于玆矣。求解一念,寤寐如結者,非出於占便之私也,誠以如臣無似,久冒匪據,俯失量入之戒,仰孤委畀之眷,辭受報答,兩無所當,而嚴畏而未卽陳暴,黽勉而遂至蹲仍,駸駸然已經大選,且告竢矣。凡銓家所謂甄流品而振淹滯,謹官方而平物情者,未有一事自效,調遷不克協公,取舍未盡祛私,疵疣莫掩,譏謗必至,衡錘稱允,已矣無論,靺韋缺望,亦應滋多,對揚之計,自歸辜負,雖幸聖度包含,郵罰是貸,朝議忠厚,官箴不加,以臣揆臣,不可但曰已試而許之者,蓋所以均勞佚也,勵廉防也,臣亦四維中物,久備禮使之末,安得不以前後諸臣所蒙被者,望之於殿下也哉?乃者三度加由,未獲一遞之願,臣誠惘然失圖,冞增悶隘,況臣受氣甚薄,不能耐暑,近値無前之蒸炎,受傷於奔走之役,中暍於酬接之際,肚腹膨脹而全無所納,形神萎瘁而苦不自振,內渴外汗,上痞下泄,澌脫不省,直一木偶而泥塑耳,雖淨心息慮,未期時日間少甦,而政席彈束,倍自添損,退歸私次,頹貼昏涔,陳腐難責,近功鞅掌,無望更理,侍衛嚴重,而亦至替行,虧分之悚,又添一病,玆敢畢控微衷,仰冀憫念。伏乞聖慈,特賜照燭,亟遞臣所帶本兵之任,以幸公私,千萬幸甚。答曰,省疏具悉。所請依施。
上在昌德宮。停常參·經筵。
備忘記,慶興都護府使洪大興下直,長弓一張,長箭一部,片箭一部,筒兒一箇賜給。
李寅夔啓曰,右承旨宋廷和,左副承旨李,今日不爲仕進,竝卽牌招,何如?傳曰,允。
傳曰,禮房承旨馳詣受香諸處,奉審摘奸以來。
傳曰,藥院提調許遞,前望單子入之。
內醫提調前望單子入之,李景在落點。
傳曰,當該承旨推考。
以右承旨宋廷和,左副承旨李牌不進罷職傳旨,傳曰,只推。
政院啓曰,吏曹參議林肯洙疏批已下,一體牌招,何如?傳曰,允。
以吏曹參議林肯洙牌不進罷職傳旨,傳曰,只推。
有政。吏批,判書徐箕淳在外,參判金炳喬進,參議林肯洙式暇,右副承旨尹行謨進。以吏批言啓曰,判書徐箕淳在外,參議林肯洙式暇,小臣獨政未安,何以爲之?敢稟。傳曰,仍爲之。又啓曰,廣州判官今當差出,而本府以營下劇邑,物衆地大,素稱難治,不可不擇差,他道有聲績已準限守令及未準朔守令,竝擬何如?傳曰,允。以李景在爲兵曹判書,閔致成爲大司憲,趙遠永爲司諫,李義晉爲掌令,金完植·尹致聖爲持平,李容殷爲獻納,金德根爲應敎,洪祐命爲副應敎,朴弘陽爲校理,李公翼爲同經筵,兪長柱爲廣州判官,南錫禹爲坡州牧使。
再政。以朴齊璿爲修撰,金炳學爲司成,沈元澤爲丹陽郡守。
三政。以趙性敎爲河陽縣令,鄭基命爲掌樂主簿。政事冊無
兵批,羅致完爲訓鍊習讀,金慶元爲鷺梁別將,張德齡爲楊花別將,副司果金鎬。
再政。兼坡州鎭兵馬僉節制使京畿兵馬右防禦使摠戎廳中營將單南錫禹。
吏曹參議林肯洙疏曰,伏以,臣纔解院銜,優遊散地,隨分適意,感祝恩造,不意新命,遽下此際,進臣以至榮之塗,畀臣以三銓之任,臣始焉惝怳,繼以震惕,歷屢日而莫省所以自措也。噫,熙朝官人,孰非難愼,而選部之職,視他綦重,涇渭流品,甄別材器,俯盡激揚之義,仰禆平明之治,長席實主之,今臣所叨,雖有輕重差殊之別,通塞則靡不與聞,注擬則間行代斲,爲任至要,爲選至峻,凡百卿士,登揚名塗,遍歷華顯者,必由是而階焉,苟非才學聲望,爲世所推詡者,上不可以濫授,下不可以冒據也明矣。仍伏念,臣家本寒素,材又庸拙,其於任使之末,百無一能,重以踐履旣鮮,見識至闇,朝紳顔面,太半生疎,班簿格例,全未諳悉,初非可擬議於全選之地,而今此誤恩,奚爲而及於臣身也?若謂循次推遷,不問其能否,則朝家核實之政,不宜若是其苟且也,抑謂適會承乏,姑且備員,則群彦望實之先於臣者,不爲不多矣。臣何敢以樗櫟之散,反居糠粃之前乎?藉使臣不自量度,憑恃寵靈,拚棄廉隅,冒沒承當,則臣身狼狽,固不足恤,其於累聖簡而招物議何哉?開政有命,庚牌儼臨,參倚已熟,趨膺無路,玆敢實暴衷懇,仰瀆崇嚴。伏乞聖慈,俯垂鑑諒,將臣職名,亟賜刊改,俾公器重而私分安焉。答曰,省疏具悉。爾其勿辭察職。
癸丑七月初四日辰時,上御熙政堂。下直守令入侍時,同副承旨李裕膺,假注書李亨㑹,記注官金德興,別兼春秋金完植,安東府使金應均等,以次進伏訖。上曰,史官分左右。裕膺進前奏曰,下直守令使之進前奏職姓名乎?上可之。應均等以次進前,各奏職姓名,退伏楹外訖。裕膺曰,七事講何以爲之乎?上曰,爲之,可也。應均等講七事訖。上曰,守令進前。應均等進前。上曰,七事中賦役均,軍政修,賦役何以則均,軍政何以則修也?應均等曰,賦役有不均者,故使之均平,軍政則民漸凋殘,流亡相續,至於黃口白骨,充丁無路,故使之修整矣。上曰,七事中賦役軍政,最是深切,而守令知其二事之義,則竝與七事而洞知矣。顧今民情,如在塗炭,守令能知七事之義,則民賴以生,而若知而不行,則與不知無異矣。應均曰,臣才識鹵莽,又當弊極之邑,萬無堪任之望,不勝悚惶矣。上曰,今方旱甚,年事有未可知者,而若能撫恤民情,則年雖不足,民可安堵,各別善治,無負予望也。應均等曰,聖敎若是嚴重,謹當盡力對揚,圖報萬一矣。上曰,史官就座。仍命守令先退,又命退,承史以次退出。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而祈雨祭正日相値,不得來會云矣。敢啓。傳曰,知道。
傳曰,都承旨·同副承旨外竝許遞,前望單子入之。
承旨前望單子入之,南秉吉·李廷憲·金聖謙·李彙寧落點。
李裕膺啓曰,新除授右承旨南秉吉,卽爲牌招,何如?傳曰,允。
政院啓曰,左副承旨李廷憲時在全羅道泰仁地,右副承旨金聖謙時在京畿利川地,同副承旨李彙寧時在慶尙道禮安地,竝斯速乘馹上來事,下諭何如?傳曰,竝許遞,前望單子入之。
承旨前望單子入之,鄭翊朝·金敬鉉·李秉文落點。
弘文館啓曰,新除授應敎金德根,卽爲牌招察任,何如?答曰,允。
又啓曰,新除授副應敎洪祐命時在忠淸道鎭川地,校理朴弘陽時在京畿楊州地,修撰朴齊璿時在京畿長湍地,經筵入番事緊,請竝斯速乘馹上來事,下諭。答曰,竝許遞。
以全羅監司鄭㝡朝狀啓,光陽縣民家漂頹事,傳曰,聞甚矜惻,元恤典外,別加顧助,結構奠接之方,廟堂措辭分付。
義禁府啓曰,罪人金鎭衡咸鏡道明川府定配所,以傳旨內辭意,具罪目依例發遣府羅將,押送于配所,何如?傳曰,允。
義禁府啓曰,京畿監司徐左輔狀啓,坡州牧使金用基爲先罷黜,其罪狀令攸司稟處事,啓下矣。金用基時在任所,依例發遣府書吏,交代後拿來,何如?傳曰,待待命拿囚。
兵曹判書李景在疏曰,伏以,臣一介書生耳,謹拙自守,家有由傳,庸訥無當,世所共諒,軍旅之事,未嘗學焉,靺韋之政,尤所昧然,不意中權寵除,忽下於夢想之外,臣誠揣分量能,莫省措躬之所矣。夫是職也,迺周官司馬之任,漢唐以來,沿革雖殊,而要其爲委畀綦重者,專以主戎權而掌宿衛也,蓋其銓注振拔,與天官而齊衡,泉布盈朒,較地部而無別,苟非威望夙著,韜靲有素,鑑識足以甄掄,器量優於調劑,莫宜居之,故雖以古名碩有猷有爲之右於當時者,擧皆逡巡却顧,不敢遽膺,豈有他哉?以其戎權宿衛,銓注泉布,非通鍊之才,不可左畫而右執焉耳,矧惟臣疎迂謭劣,加以驟衰而善病,棲身靖潛,尙患寧日之恒少,今使之屬櫜鞬執鞭弭,馳騁鹵簿之列,以效陳力之責,則卽此一事,非臣所堪承也,達宵繞壁,惝怳震惕,有如淵谷之在前,而若怵於義分,恬然蹲據,則近而列營軍校,遠而八方武夫,必相顧嗤點曰彼措大也,莛之於楹也,惡可乎哉?此其爲累則哲之明,非細故也,玆不敢不違傲召牌,瀆撓宸聽。伏乞聖明,念公器之不可濫授,諒臣言之非出飾讓,特遞臣兵曹判書之職,回授可堪之人,不勝大願。答曰,省疏具悉。卿其勿辭行公。
修撰南鍾順疏曰,伏以,臣猥以菲質,濫廁淸聯,策步於文石之間,橫經於廈氈之上,榮光攸紆,圖報冞切,第緣才疎學謏,無以任啓沃之責,而稱論思之職,每當登前席而攀淸問,未嘗不惶汗浹背,愧忸滿腔,惟是臣區區所仰望於聖明者,睿學益懋於時敏,聖德丕顯於日躋,徯應之治,先自朝廷,推以及乎國事民憂,以底四方風偃之休也,若夫治象之著乎朝廷者,所䙡寅協和豫,無乖盭忿爭之氣干於其間,然後始可以靖世道而集時務也,庸人擾事,怪鬼伺隙,時或不能無累於淸明之朝,臣竊不勝慨惋也,日前金鎭衡之出位投匭,是何狂妄之甚也,銓部注擧,果有拂公議而違政格者歟?官師之規,固亦美事,何不的指明斥,使被彈之人,咋舌而不能言,今乃混圇爲說,詬嚷不已,歷擧平素,驅之於宵小,逆探肝肺,目之以鬼蜮,似此聲口,非徒欠於同朝忠厚,實恐出於積習忿懥,則夷考其心術所存,必欲壞亂朝象而後已也,臣未知言者之於銓臣,有何私憾宿憤,忍耐不住者,爲此敲逞之計,而老成之地,孤卿之秩,朝家之所倚重而尊禮也,詆斥之凌轢之,不少留難,是豈可諉以言事,而任其售私之習乎?狂叫之口氣,已極悖戾,閃弄之手法,尤係痛駭,聖批中獨非黨私之敎,實爲洞悉情狀,而刊削薄警,未足以懲其挾雜之習。伏願聖明,廓揮乾斷,金鎭衡施以屛裔之典,俾悖類知戢,朝象底靖焉。答曰,省疏具悉。出位而論人,容或有之,未有若金鎭衡之駭妄也。爾言深有意見,其在杜漸之義,不可使刊削而止,令該府卽議竄配之典。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
禮曹,三次祈雨祭不卜日,今初八日,南壇·雩社壇,依例遣宰臣虔誠設行事,知委何如?啓依所啓施行爲良如敎。
傳曰,發遣吏郞,諸執事淸齋與否,摘奸以來。
以平安監司南秉哲狀啓,龍川府人命渰死事,傳曰,人命之渰死,若是夥多,聞甚驚慘,待拯屍,元恤典外,別加顧助,如有生前身還布,竝蕩減,發關沿海邑,期於拯得之意,廟堂措辭分付。
上在昌德宮。停常參·經筵。
傳曰,禮房承旨馳詣受香諸處,奉審摘奸以來。
傳曰,金鎭衡雖已處分,而其在禮使之道,不可强迫,吏曹判書徐箕淳姑爲許遞。
傳曰,吏判有闕之代,前望單子入之。
吏曹判書前望單子入之,李鶴秀落點。
傳曰,呈告摠管許遞,前望單子入之。
摠管前望單子入之,徐相五落點
兵曹啓曰,捕盜大將之不得兼摠管,載在法典,而左邊捕盜大將徐相五摠管受點,係是特除,何以爲之乎?敢稟。傳曰,捕將許遞。
政院啓曰,因兵曹草記,左邊捕盜大將徐相五許遞事,命下矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將他邊大將兼察事,命下矣。兼察右邊捕盜大將任泰瑛,卽爲牌招聽傳敎,何如?傳曰,允。
備邊司啓曰,義州府尹金世均以其身病,屢呈辭狀矣。實病旣如此,則有難强令察任,今姑改差,何如?傳曰,允。
禮曹啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,念前擇入。
又啓曰,景慕宮展謁,每以孟春孟秋定式取稟矣。今秋展謁吉日,以何間推擇乎?敢稟。傳曰,念前擇入。
又啓曰,以太廟展謁取稟草記,傳曰,念前擇入事,命下矣。展謁吉日,令日官李秉洪推擇,則今七月十六日十七日俱吉云。以何日定行乎?敢稟。傳曰,十六日爲之。
又啓曰,以景慕宮展謁取稟草記,傳曰,念前擇入事,命下矣。展謁吉日,令日官李秉洪推擇,則今七月十六日十七日俱吉云,以何日定行乎?取稟。傳曰,十六日爲之。
承文院啓曰,今番冬至使行之節,方物當爲磨鍊,而前此入送之方物,多有不受而留貯者,依已例自今年以爲移准之意,分付該曹,何如?傳曰,允。
兵曹啓曰,今七月十六日大駕詣宗廟展謁,仍詣景慕宮展謁時,隨駕營門當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬兵三哨,訓將率領爲先廂,訓局步軍四哨,馬兵二哨,兩營騎士各一番,摠戎使率領爲後廂,禁軍二番爲之,各營餘軍留陣,留營置之。
上在昌德宮。停常參·經筵。
傳曰,顧予否德,叨承丕基,蚤夜憂懼,莫敢遑寧,今此亢旱之災,奚爲而然也?圭璧屢擧,靈應尙邈,言念民情,曷以爲心,災不虛生,必有所以,民生困瘁,不能救濟,法令壅遏,不能振刷,財穀罄渴,不能節約,貪墨橫行,不能懲治,一則寡昧之罪也,二則寡昧之罪也,自今限三日避正殿減饍撤樂,敢寓自責之義,大小臣隣咸須知悉。
傳曰,旱氣太甚,圭璧屢擧,一霈尙靳,言念民事,尤極憧憧,該房承旨馳往府獄輕囚按簿放釋。
政院啓曰,臣秉文敬奉聖敎,馳往義禁府,取考囚徒案則無時囚,故仍詣典獄署,取閱囚案,則罪人朴千吉等五十一名,係是輕囚,竝放送之意,敢啓。傳曰,知道。
備邊司薦望,以金炳學爲義州府尹。
政院啓曰,命召親納例也,而前左邊捕盜大將徐相五謂有身病,使其軍官替納,事甚未安,從重推考,何如?傳曰,允。
兵曹,以李熙絅爲左邊捕盜大將。
政院啓曰,新除授左邊捕盜大將李熙絅,卽爲牌招,傳授命召及大將牌·傳令牌,何如?傳曰,允。
上在昌德宮。停常參·經筵。
禮曹,四次祈雨祭不卜日,今十一日,北郊遣宰臣,社稷遣重臣,虔誠設行事,知委何如?啓依所啓施行爲良如敎。
以司謁口傳下敎曰,毓祥宮奴子李龍哲出使外邑,作弊多端,詬辱士夫,嚴刑遠配。
以司謁口傳下敎曰,發遣宣傳官,漢城府五部拘留罪人竝放送。
傳曰,發遣吏郞,諸執事淸齋與否,摘奸以來。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
政院啓曰,行吏曹判書李鶴秀,參判金炳喬,參議林肯洙牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,一體〈更爲〉牌招。
又啓曰,吏曹〈判書〉李鶴秀,參判金炳喬,參議林肯洙再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安,判書·參判所當更請牌招,而係是一日三牌,何以爲之?敢稟。傳曰,牌招參議只推,一體更爲牌招。
又啓曰,吏曹判書李鶴秀,參判金炳喬,參議林肯洙三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,誠極未安,判書·參判所當更請牌招,而係是一日四牌,何以爲之?敢稟。傳曰,參議分揀,一體更爲牌招,如有違牌,勿爲呼望。
傳曰,吏曹判書疏批已下,卽爲牌招。
有政。吏批,判書李鶴秀進,參判金炳喬,參議林肯洙式暇,同副承旨金敬鉉進。以洪祐命爲司諫,徐翼輔爲副應敎,洪奭鍾爲校理,李容殷爲修撰,金箕晩爲右參贊。
再政,以李玄文爲獻納。
兵批,兼義州鎭兵馬節制使兩西運餉使單金炳學。
領議政金左根,右議政趙斗淳等箚曰,狀以,邇來旱暵之憂棘矣,中外災形,雖不無淺深緩急之別,而圭璧之薦則殆靡神不宗矣。節序漸愆,靈應此邈,天其或者降康降不康,我不敢知焉,每攀杲杲之出,不啻焚惔于身,迺者十行綸旨,是警是惕,其於致玆之典,弭玆之圖,丁寧惻怛,軼乎六事之責,而隆於一言之禳,嗚呼,此古昔聖王殷憂之啓,而正訓所由基也。惟我聖明,以孝出治,用儉率先,禮遇臣隣,仁恤黎甿,八方萬姓,思德化之盛,今五載于玆矣,而氛祲非常之異,則層現而疊出,飢饉近止之命,則東顚而西連,汔不見有上應天心,下答民望者,此其故何也?卽惟曰有君無臣,蔑有以仰補日月之明也,而若夫殿下所以恐畏修省,宜曰予一人,毋曰汝百工,然後尙克其休敉寧底,綏于無有窮耳。嗚呼,今日國勢民命之廩廩岌岌,誠賈誼所謂難徧以疏擧者,而只以聖敎所以責躬者言之,民生之困瘁久矣,十日不雨,尙患無禾,今其不雨,且跨朔矣。導流停滀,行及枯槁,畬磽菑,已告萎棄,使斯民而無食,國將奚賴,以極積瘁之生,荐罹此雪上之霜,究其勢,弱者去塡溝壑,强者起爲攘奪而已,非有從新講究,圖所以救其焚而拯其溺,則國之爲國,未可知也,政令之壅遏極矣。管子曰,下令於流水之源,夫令出惟行,不惟反矣,而惟政與令,不能自行,必倚之乎紀綱,而紀綱解紐,百隷怠慢,上有作新之志,而下逞循舊之私,朝發寬大之音,而夕有操切之擧,非有大加懲創,求所以振厥頹而張厥弛,則國之爲國,又未可知也,以至財穀罄竭,而國無數月之蓄,貪墨橫行,而民無一日之安,諸如此類,無非毛髮之俱病,則其將袖手而坐,莫之救藥已乎?臣等聞之,天必欲與於人者,理無得以間之,國必欲享乎天者,勢無由以戾之,天人之際,間不容髮,惠從之應,捿於影響,惟聖明以今日遇災罪己之心,恒若昊天之及爾,上帝之臨汝,民吾赤子,予不可以不盡父母之道,法吾關和,予不可以不奮凌夷之習,節浮冗之費,爲愛民之本,嚴贓汚之律,爲恤民之要,則仁愛之天,眷顧斯新,至愚之民,蘄鄕滋厚,現前雲漢之災,安知不爲雉雊桑穀之祥耶?仍念,臣等俱以駑下,猥居具瞻之列,仰不能以調元贊化,致暘雨之順軌,俯不能以提綱絜維,迓靈貺之薰腴,顧其罪無所自逃,災異策免,非敢遠引古事,不職者黜,名實攸先,惟聖慈亟賜斥退,改授賢德,俾有以謝天怒而慰民心焉。答曰,省箚具悉卿等之懇。所陳皆切中時病,可不書紳而自勉乎?卿等亦宜隨事殫竭,以補不逮,至於災眚之來,由予否德,於卿何由,今此辭巽,萬萬過當,卿等其諒之。
行大司諫黃浩民,掌令李義晉·金秉燮,持平金完植等箚曰,伏以,天人感應,捿於影響,而今玆蘊隆之災,何爲以浹旬而踰月也?三度圭璧,旣勤旣誠,十行綸綍,是戒是警,凡我殿下所以恐懼修省之道,軼於雲漢之憂民,桑林之責躬,而於昭之天,尙不聽我而恤我者,必有所以也,第以聖敎中四件事言之,民生之困瘁,法令之壅遏,財穀之罄竭,貪墨之橫行,未有如今日之甚矣。此政君臣上下聚精會神,思所以挽回奠安,迓續天命,而其責勵警省之道,終未免文具之歸而已,如傷之心,若是藹然,而未見懷保之實,更張之思,不啻丁寧,而未見振作之效,以之撙節尙廉之敎,屢發於綸旨,亦未聞省一冗費而祛一貪汚,如此而可以上格天眷,下澤窮蔀也哉?噫,人主一心,爲萬化之源,治忽安危之機,係於方寸絲毫之間,可不戒哉?可不懼哉,臣等未敢知殿下奮發之志,一出於誠,而無少間斷乎?夫爲治之本,在於講學,而講學之道,無他,致知力行二字而已,非致知,無以識事物之當義理之歸,非力行,無以立誠正修齊治平之本矣。朱子有曰常談之中,自有至理,死法之中,亦有活法,前後大臣儒臣,以講學陳勉者,非止一二,此雖近於常談之中,自有至理,死法之中,亦有活法,前後大臣儒臣,以講學陳勉者,非止一二,此雖近於常談死法,而百王相傳之治規,捨是道何以哉?況今應天之道,弭災之方,莫先於日開法筵,時賜召接,一以討論經籍,一以諮訪治道,今日知一事,明日行一政,以躋乎緝敬建中之域,旣知民生之困瘁,則求所以拯濟之方而力行之,旣知法行之壅遏,則求所以振刷之策而力行之,旣知財穀之罄竭,貪墨之橫行,則求所以節約懲治之法而力行之,一念孜孜,以實心而行實政,則大本旣立,百度皆整,天心可格而聖化可做,殷宗桑穀,不日而自枯,宋躔之災惑,一言而可移,夫何患乎亢旱也哉?伏願殿下,勿以臣等之言,歸之陳腐,而亟賜察納焉。答曰,省箚具悉。所陳諸條,無非切當,當留念矣。
應敎金德根,校理趙憲燮,副校理朴珪壽·權應燮,修撰南鍾順,副修撰鄭錫朝·洪祐吉等箚曰,伏以,亢旱近甚,圭璧屢薦,而天道玄遠,靈應尙閟,民情遑沒,憂懼轉深,際伏見傳敎下者,聖心警惕,避殿撤樂,御膳特減於三日,渙綸誕宣於十行,辭旨懇摯,有足以感回天心,轉災爲祥,竊不勝欽仰攢祝之至,惟我殿下欽明文思,體大堯格上之德,齊聖廣淵,懋成湯享天之誠,宜其三元調六氣順,而以堯而尙有九年之水,以湯而猶有七年之旱,則天之示災,蓋亦率多於至治之時矣。今値熙隆之世,有此旱魃之肆,非敢謂堯不足於格上之德,湯不足於享天之誠,而災不虛生,必有所召,竊就聖敎中民生之困瘁,或由於實惠之未究歟,法令之壅遏,或由於紀綱之頹惰歟?以至於財用之罄竭,貪墨之橫行,亦未嘗不由於侈靡之成習,賞罰之不嚴故也。凡此數者,皆足以致災焉,而若其應之之道,不可他求,臣等聞人主一心,萬化之源,是以朱夫子之言曰,人主之心一正,則天下之事,無一不出於正,人主之心不正,則天下之事,無一得由於正,董子之言曰,正心以正朝廷,正朝廷以正百官,正百官以正萬民,正萬民以正四方,苟有其實,必有其效,故桴捷於鼓,影生於形,其所感應,速於置郵,夫然則民生之救濟,法令之振刷,財用之節約,貪墨之懲治,卽造次間事耳。伏願殿下,以今日恐懼之心,推之於實事,以今日修省之心,施之於實政慥慥乎朝乾夕惕,勉勉乎日就月將,對越上天,罔或不勤,則祥穀之枯,熒惑之徏,豈獨專美於古,而雨晹之咸若,可將指日而俟,懋哉懋哉。答曰,省箚具悉。所陳無非切實,當體念矣。
行吏曹判書李鶴秀疏曰,伏以,臣癃病推頹,萬念灰冷,自分非陽界上物久矣,而惟是聖恩天大,職務優閒,得以任便調息,冀延歲年之喘矣。天官新命,忽下於夢想不到之地,臣惝怳震悸,精爽遁失,繼以內省微分,益不知措躬之所也。噫,六卿分職,各有其責,天工人代,孰非愼簡,而至若權衡人物,甄別流品,使俊人在官,庶績乃凝者,卽吏部是已,此誠國家治忽之所由幾也,世道汚隆之所由係也,是故朱子之言曰,如要做治,只湏揀吏部尙書一人,橫渠之言曰,捕龍蛇摶虎豹,用心力方可,其需材之難,委畀之重,有如此矣,然才以世降,不侔古昔,欲以前哲之偉業,必之於今人,則固知其難行,而抑其次,則鑑識足以允叶物議,望實足以厭服流俗,然後彌綸牽架,可幸無罪,如臣者,以器則筲小也,以材則樗散也,擬諸百爲,一無所當,而重以半生屛廢,聞見聲瞽,年及耄荒,神精迷錯,班聯之間,全昧格例,縉紳之列,罕識面目,夫執簿呼名,不過爲一吏之任者,古人之所譏,而臣則此亦將不如人也,更何望於較量椳闑,低昴秤錘,以對揚聖意之萬一也哉?況釁孽之身,爲世所賤,畸孤之蹤,在朝如寄,而睢盱之場,衆目皆屬,擧措之際,群情難平,今欲不量而入,冒攬政柄,恣行注擬,玷聖朝激揚之政,致一身僨誤之辜者,臣雖老誖,不敢爲是也。且臣曩叨西銓,經歲行政,驢技已殫,醜拙畢露,每一追惟,愧悔如新,以東比西,輕重又殊,而今乃恬然固有,若將承堪者,臣雖至愚,不敢爲是也,至於衰病之實,負乘之懼,則猶屬臣私,姑不暇張皇爲說,臣於此,非敢故避要劇,自占便宜之計也,亦非敢崇飾例讓,以爲觀聽之美也,斷斷血衷,質之在上,召牌荐降,趨膺無路,玆敢披瀝肝膈,仰瀆崇嚴。伏乞聖慈,俯賜鑑諒,特許鐫改,以重官方,以安私分焉。答曰,省疏具悉。卿其勿辭行公。
上在昌德宮。停常參·經筵。
藥房提調李景在,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。傳曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
傳曰,禮房承旨馳詣社稷,奉審摘奸,仍詣受香所,奉審摘奸以來。
政院啓曰,臣今日入直禁軍戎器點考進去下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考則皆無頉,仍以傳敎內辭意勞問,則亦皆好在云矣。敢啓。傳曰,知道。
傳曰,今月二十日卽鈴原府大夫人周甲也,予小子愴慕之懷,益復如新,將以是日,親行酌獻禮矣。該房知悉。
傳曰,今二十日鈴原府大夫人墓所,遣慶平君攝行酌獻禮。
兵曹,以李定鉉爲訓鍊都監中軍。
傳曰,留院上疏入之。
禮曹啓曰,今初八日所下傳敎中自今日限三日減饍事,命下矣。三日之限,止於今日,自明日復進常饍事,分付何如?傳曰,允。
執義尹滋悳疏曰,伏以,臣竊觀歷代故事,每於亢暘久旱之時,人主濬發德音,反躬引咎,臣工迭陳讜言,盡忠補闕,凡屬修省之方,便成常行之規,且舞雩之禮,圭璧之薦,敬恭明神,靡儀不擧,然或有感通而孚格之時,或有冥邈而莫聽之時,此其故何哉?職以所應之在誠與不誠也,故齊公出野,與山靈河伯共憂則雨,宋宗避當雨之日,而親禱太乙則雨,鄭監門繪進流民則雨,寇萊公請修刑政則雨,蓋天理神道,純是誠實而無僞,故誠之則其應也捷如桴鼓,不誠之則其應也扞如柄鑿,此理之自然者也,見今大雨時行之令,乃有蘊隆爲災之患,赫赫炎炎,如烘如灼,壤焦草萎,夫歎婦咨,諸道祈禱之啓,日以上聞,群情危懼,靡所止屆,宜若聖世之所未有,而上天之警告丁寧者,豈無所召而然乎?五行傅會,臣未之學焉,而竊以爲,正殿之避,不如行一實事,御膳之損,不如擧一實政,天之所以視聽,皆自我民,民心歡悅,則氣和形和,豈有災沴之來乎?此晏嬰所以不欲禳彗,而專於自修也,今日民生之困瘁,可謂倒懸也塗炭也,雖使朝廷之上,司牧之地,殫心竭慮,汲汲孜孜於懷保奠接之方,幽隱或有未盡達者,弊窳或有未盡察者,況今大小職司,沁泄恬嬉,孰有夙夜匪懈之思哉?基閣之上,積習噤默,而閭里疾苦之狀,無由仰徹,州郡之間,頻事迎送,而胥吏欺蔽之情,從中浸滋,賓筵僅止於月對,經幄久撤於日講,臨朝則淵默太過而諮訪常罕,政令則因循居多而奮發爲少,徯志之治尙遲,願裨之誠普切。伏願聖明,以聖敎中自責四事,日行其敷施之道,若於事爲施措之間,未見顯著之功效,則是恐懼驚惕之敎,徒歸一時文具之美也,聖上必赫然自省,內而修明治具,外而董飭群工,勤講學以立德本,恤民生以固邦基,郅隆雍熙,德化日盛,則天心悅豫,休祥自至,然則今旱之災,卽聖上進德修業,轉危爲安之一機會也,惟聖明懋哉。答曰,省疏具悉。所陳甚好,當體念矣。
上在昌德宮。停常參·經筵。
自卯時至巳時,灑雨下雨,測雨器水深二分。
備忘記,高嶺僉使李知秀,柔院僉使黃海秀下直,各長弓一張,長箭一部,片箭一部,筒兒一箇賜給。
鄭翊朝啓曰,左副承旨李秉文,今日不爲仕進,卽爲牌招,何如?傳曰,允。
傳曰,都承旨·左承旨竝許遞,前望單子入之。
承旨前望單子入之,李源命·金炳學落點。
南秉吉啓曰,新除授同副承旨金炳學,卽爲牌招,何如?傳曰,允。
傳曰,鈴原府大夫人酌獻禮時,祭文當親撰以下,該房知悉,墓所祭文,令文任撰進。
以左副承旨李秉文,同副承旨金炳學牌不進罷職傳旨,傳曰,只推。
兵曹啓曰,今七月二十日鈴原府大夫人周甲親行酌獻禮時,隨駕營門當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘〈軍〉留營,何以爲之乎?敢稟。傳曰,訓局步軍四哨,馬兵三哨,訓將率領爲先廂,訓局步軍二哨,兩營京軍各一哨,兩營騎士各一番,禁將率領爲後廂,禁軍二番爲之,留營留陣,置之。
備邊司啓曰,各道秋操稟啓,今已齊到矣,講武詰戎,蓋所以豫綢繆備緩急之義也,歲二行操,固有成典,雖積久廢弛之餘,宜有一番修擧之政,而見今旱憂溢目,圭璧屢薦,秋事豊歉,未可預料,則此時徵發之役,不無繹騷之弊,今秋八道,三都水陸諸操巡歷巡點,竝姑停止,至於官鎭門聚點,堤堰處移役,依近例更加申飭,各樣都試,竝與停退條,按例合設之意,分付何如?傳曰,允。
又啓曰,畿輔·三南與東北旱災,雖有淺深之別,而圭璧之禮,尙未告撤,兩西荐歉之餘,瘡痍未蘇,此時迎送供億之弊,在所當念,各道道臣巡部,依近例竝令停止,畿內陵園墓所及北道各陵寢奉審,竝以秩高守令替行,莊陵奉審,亦令地方官擧行之意,分付何如?傳曰,允。
又啓曰,卽見摠戎廳所報,則以爲,本廳句管楊州所在北漢餉米庚戌蕩減後,給代條一百六十八石零,依例劃給,依近例以京畿所在本司句管穀會錄耗中,準此數取用之意,分付畿營及該廳,何如?傳曰,允。
弘文館啓曰,新除授副應敎徐翼輔,校理洪奭鍾,修撰李容殷,竝卽牌招察任,何如?傳曰,允。
以修撰李容殷牌不進罷職傳旨,傳曰,只推。
上在昌德宮。停常參·經筵。
備忘記,車嶺僉使朴尙貴,委曲僉使金就元,阿吾地萬戶康漢廣下直,各長弓一張,長箭一部,片箭一部,筒兒一箇賜給。
都摠府啓曰,今日入直內三廳式兼禁軍及軍兵等,中日習射技放,請出標信。傳曰,知道。
南秉吉啓曰,明日傳香禮房承旨,當爲齋宿,左副承旨李秉文,卽爲牌招,何如?傳曰,允。
禮曹,五次祈雨祭不卜日,今十四日,宗廟遣重臣虔誠設〈行〉事,知委何如?啓依所啓施行爲良如敎。
傳曰,明日宗廟祈雨祭香祝,當親押親傳矣。侍衛入直磨鍊,雲寶劍置之。
傳曰,親押處所,以仁政殿爲之。
傳曰,十六日宗廟展謁後,詣景慕宮時作路,以梨峴爲之,門路以逌瞻門爲之,還宮時門路,以逌覲門·月覲門·宜春門爲之。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
備邊司薦望,以尹行福爲義州府尹。
刑曹啓曰,毓祥宮奴子李龍哲刑配事,命下矣。謹依下敎,龍哲嚴刑一次,慶尙道咸昌縣定配所,卽爲押送之〈意〉,敢啓。傳曰,知道。
上在昌德宮。停常參·經筵。
親傳香入幕次〈後〉,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
傳曰,禮房承旨馳詣宗廟,奉審摘奸以來。
以黃海監司金鍏狀啓,薦新蓮實旱多雨少,結實尙遠,限內不得封進,惶恐待罪事,傳曰,勿待罪事,回諭。
刑曹啓曰,罪人尹石伊嚴刑推問,則渠以爲,若知庫內之物,豈有拾取之理,況三箇丹木,直不過幾許,甘犯罔赦之罪乎?雖死杖下,實無入庫偸竊之事云,渠以差備軍士,偸竊御庫物種,至被騎省之推捉,備經捕廳之盤詰,所犯情節,已盡輸款,而今於曹覈之庭,敢以認爲斫木庫外拾取等說,漫漶納招,忍杖抵賴,轉益狡惡,更加嚴訊,期於得情,丹木逢授之騎兵金成孫,旣入於輕囚放釋之中,置之何如?傳曰,允。
癸丑七月十三日辰時,上詣仁政殿月臺。宗廟祈雨祭香祝親傳入侍時,行都承旨李源命,左承旨南秉吉,右承旨鄭翊朝,左副承旨李秉文,右副承旨金敬鉉,同副承旨金炳學,史官缺,直提學金炳國,檢校直閣金德根,直閣金炳㴤,檢校侍敎金輔鉉·李秉文·尹滋悳·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調李景在,副提調李源命進前問候訖。仍出協陽門,入仁政門,至月臺。通禮跪啓請降輿,上降輿就版位南向立。引儀引初獻官大護軍洪鍾應,進詣版位之左。通禮跪啓請跪,上跪。香室官官員奉香祝跪授秉文,秉文東向跪受以進,上受之以授鍾應,鍾應西向跪受。通禮跪啓請興,上興。通禮導上降就階下祗送位,西向立。鍾應奉香祝,由正階出,上鞠躬祗送如儀訖。還入幕次。少頃,通禮跪啓請出次,上出次,乘輿出仁政門,由肅章門,入協陽門。源命請出標信解嚴。上由宣化門還內,諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深二分。
傳曰,禮房承旨馳詣宗廟·景慕宮,奉審摘奸以來。
傳曰,太廟都提調領議政爲之。
政院啓曰,奏御文字,何等審愼,而慶尙左水使梁宣洙倭船問情狀啓,巨濟府使李宓熙,誤書以許焌,極涉稽忽,事甚未安,從重推考,何如?傳曰,允。
以慶尙監司曺錫雨狀啓,薦新胡桃,姑未成實,限內不得封進,惶恐待罪事,傳曰,勿待罪事,回諭。
奎章閣啓曰,明日卽奎章閣秋孟朔大奉審日次,時原任閣臣,依節目進詣擧行之意,敢啓。傳曰,知道。
判府事李憲球箚曰,伏以,臣猥忝太廟提擧,今已周歲于玆矣。職司攸重,與他尤別,固非如臣耄憒,所可久冒,而荏苒淟涊,恒用惶恧,顧今展謁在卽,聖慕冞切於羹墻,彝度無曠於春秋,大小臣工,莫不奔走陪列,況旣在其位,曷敢不奉以周旋,而第臣本以癃質,且値敲熱,最是暴泄之症,目下尤劇,時或登溷無漸,晷刻難忍,甚至有動作之間,輒見遺矢,治暑則積聚先動,扶元則暍祟隨添,藥旣無力,病轉有加,以此醜穢形證,實無以自力强進,襯近淸嚴,而若不及今變通,自底闕參,則溺職隳分,罪將何居,悶悚之極,玆不得不略具短箚,據實仰控。伏乞聖明,俯賜矜諒,亟解臣宗廟都提調之任,以重班儀,以安私分,不勝幸甚。答曰,省箚具悉卿懇。愼節奉慮,所辭太廟都提擧之任,今姑勉副,卿其安心調理。仍傳曰,此批答遣史官傳諭。
上在昌德宮。停常參·經筵。
藥房都提調趙斗淳,提調李景在,副提調李源命啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳無時急稟定事,不得來會云矣。敢啓。傳曰,知道。
傳曰,在外法司堂上許遞,政官牌招開政,如有違牌,勿爲呼望。
傳曰,左承旨許遞,今日政差出。
傳曰,今二十日次對,勿拘齋日,進定於再明日。
禮曹,六次祈雨祭不卜日,三角山·木覓山·漢江沈虎頭,遣近侍虔誠設行事,知委何如?啓依所啓施行爲良如敎。
南秉吉啓曰,明日傳香禮房承旨,當爲齋宿,左副承旨李秉文,卽爲牌招,何如?傳曰,允。
傳曰,明日出宮內門路,以協陽門爲之。
傳曰,發遣吏郞,諸執事淸齋與否,摘奸以來。
有政。吏批,行判書李鶴秀,參議林肯洙進,參判金炳喬牌不進,以宋宗洙爲承旨,洪說謨爲右尹,趙得林爲同經筵。政事冊無
兵批,黃拓坡權管單姜希周,兼義州鎭兵馬節制使兩西運餉使單尹行福。
政院啓曰,新除授同副承旨宋宗洙,時在忠淸道淸州地,斯速乘馹上來事,下諭何如?傳曰,許遞。前望單子入之。
承旨前望單子入之,朴齊憲落點。
持平金完植啓曰,臣庸愚顓劣,踐歷疎短,淸朝耳目之任,何當近似,而持憲除旨,忽下於史館持被之中,感恩怵義,雖不得不章皇出肅,粗伸叩謝之忱,而第合啓罪人種秀,卽臣本生從祖東善之所後祖也,今於其支屬事,私義有難聯參,以此情踪,何敢一刻晏然於臺次乎?間値齋日,兼苦暑祟,今始來避,所失尤大,請命遞斥臣職。答曰,依啓。
禮曹啓曰,卽伏見各道祈雨祭設行狀啓啓下者,則慶尙道柒谷·聞慶十五次,眞寶十三次,江原道蔚珍十三次矣。謹考大典通編禮典,祈雨止於十二次,民情雖甚渴急,禮意自有限節,踰次設行,反涉瀆屑,前此或有狀請之時,而臣曹據例防塞,今此四邑事,大違禮文,極涉悚然,該守令竝從重推考,雖以道臣言之,循例啓聞,殊涉不審,兩道道臣,竝推考,何如?傳曰,允。
奎章閣啓曰,景慕宮望廟樓今望奉審,無頉之意,敢啓。傳曰,知道。
又啓曰,臣等進詣奎章閣,御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又啓曰,守宮檢校直閣徐有薰,待開門牌招,何如?傳曰,允。
上在昌德宮。停常參·經筵。
大駕詣宗廟入齋室後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。仍詣景慕宮入齋室後,藥房·門閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還宮後,藥房·內閣·政院·玉堂口傳問安。答曰,知道。
傳曰,受香承旨,仍爲奉審摘奸。
傳曰,再明日眞殿茶禮,當自內親行矣。該房知悉。時原任大臣·閣臣·宗親·儀賓二品以上入參。
政院啓曰,右邊捕盜大將任泰瑛遭故,所佩命召及大將牌傳令牌還納,在前如此之時,有他邊大將兼察之例,今番則何以爲之?敢稟。傳曰,禁將兼察。
又啓曰,右邊捕盜大將禁將兼察事,命下矣。兼察右邊捕盜大將金汶根,卽爲牌招聽傳敎,何如?傳曰,從事官發牌聽傳敎。
傳曰,都承旨·右承旨外竝許遞,前望單子入之。
承旨前望單子入之,李興敏·趙文和·金輔鉉·金元植落點。
南秉吉啓曰,行都承旨李源命須資出去,新除授右承旨李興敏,左副承旨趙文和,右副承旨金輔鉉,同副承旨金元植未肅拜,院中只有臣一人,伴直無人,同副承旨,卽爲牌招,何如?傳曰,允。
政院啓曰,卽者義禁府都事來言,今日動駕時,衛外擊錚罪人趙禮和等八名,移送秋曹云矣。敢啓。傳曰,知道。
奎章閣啓曰,大駕今已還宮,守宮檢校直閣徐有薰,依定式減下,何如?傳曰,允。
同副承旨金炳學疏曰,云云。答曰,省疏具悉。爾其勿辭救護。
癸丑七月十六日卯時,大駕詣宗廟·景慕宮。展謁擧動入侍時,行都承旨李源命,行左承旨朴齊憲,右承旨南秉吉,左副承旨李秉文,右副承旨金敬鉉,同副承旨金炳學,史官缺,提學金炳冀,直提學金炳國,檢校直閣金德根,直閣金炳㴤,檢校待敎金輔鉉·尹滋悳·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調李景在,副提調李源命,進前問候訖。仍出協陽門外。通禮跪啓請降輿乘輦,上降輿乘輦,由肅章門·進善門,出敦化門外,進發至宗廟大門外。通禮跪啓請降輦乘輿,上降輦乘輿,由東扶門,至齋室門外。通禮跪啓請降輿,上降輿入齋室。展謁時至,通禮跪啓請出次,上改具冕服以出,仍步詣東神門外。源命進前奏曰,侍衛軍兵使之待令于西神門外乎?上可之。通禮跪啓請執圭,承旨進圭,上執圭。通禮導上入就版位,贊儀唱鞠躬四拜興平身,上行四拜禮,仍陞詣廟內,各室奉審訖。出西神門外,仍詣永寧殿,入就版位,行四拜禮,陞詣殿內,各室奉審訖。還出東神門外,通禮跪啓請釋圭,上釋圭,源命跪受圭,大臣進前問候訖。上還入齋室,移發時至,通禮跪啓請外辦,上改具翼善冠·衮龍袍,出齋室門外。通禮跪啓請乘輿,上乘輿出東扶門,至降輿所。通禮跪啓請降輿乘輦,上降輿乘輦,進發至景慕宮逌瞻門外,上降輦乘輿,至齋室門外。通禮跪啓請降輿,上降輿入齋室。展謁時至,通禮跪啓請出次,上改具冕服以出,通禮跪啓請執圭,源命進圭,上執圭入就版位,行再拜禮,仍陞詣宮內奉審訖。仍詣望廟樓,入就版位,行四拜禮訖。陞詣殿內,命閣臣捲帳,奉審如儀訖。通禮跪啓請釋圭,上釋圭,承旨跪受圭,上還入齋室。少頃,通禮跪啓請外辦,上改具翼善冠·衮龍袍,出齋室門外。通禮跪啓請乘輿,上乘輿,出逌覲門,入月覲門。源命請出標信解嚴。上還內,諸臣以次退出。
上在昌德宮。停常參·經筵。
自申時至人定,灑雨下雨,測雨器水深六分。
傳曰,大臣備局堂上引見。
以忠淸監司沈宜冕狀啓,進上早紅杮子等,節序太早,限內不得封進,惶恐待罪事,傳曰,勿待罪事,回諭。
兵曹啓曰,今七月十七日武臣堂上朔試射試官望,纔已受點,而停朝市相値,不得爲之之意,敢啓。傳曰,知道。
癸丑七月十七日辰時,上御熙政堂。大臣備局堂上引見入侍時,同副承旨金元植,假注書李錫宙,事變假注書金載瓛,記注官姜晢一,別兼春秋金完植,領議政金左根,右議政趙斗淳,備局堂上金學性·李景在·金箕晩·尹致秀·金輔根·洪鍾英·徐憲淳·李景純·李熙絅,校理趙憲燮,以次進伏訖。上曰,史官分左右。仍命大臣進前,左根進前問候,各殿問候訖。上曰,次對爲之。左根曰,日前憫旱綸敎中四事責躬,辭旨惻怛,婦孺咸誦,臣等之草草聯陳,初不足仰補德意之萬一,而徒紆奬借之恩批,相顧惶恧,歷日靡措,而第念,應天以實不以文,卽遇災修省之本也,必有一事一爲之著於施措者,然後凡避殿減撤,不爲徒文之歸,蓋軒縣之奏,而念閭里疾痛呻吟之聲,饍羞之進,而念黎庶餓餒窮匱之狀,臺榭高明,殿閣微涼之漸,而念夏畦之病,蔀屋之暍,慥慥一念,恒若聖躬之有此苦嘗此艱,期有以使斯民,無此苦免此艱,則是所謂一念之善景星卿雲者,天人相與之際,其效應甚捷,昊天曰明,日監在玆,皆是理也,惟聖明以憫旱之心,爲眛顯夕惕之資,毋或以事過放忽,敬天法祖於斯,任賢使能於斯,懷恤民命,鞏固邦本於斯,則宗社幸甚,民國幸甚矣。上曰,大臣所陳,無非切實,轉災爲祥,亦有其道,敢不念玆,服膺不失,卿等亦益加殫竭,輔予寡眛所不逮,是所望也。出擧條左根曰,今之言兩湖民最難支之弊者,輒曰位太作錢,以惠廳,司僕·典牲所管而言之,則勿論太之豊歉,京差輒以高價勒徵,田民雖欲以本色太備納,而不可得矣。所執之錢,每三數倍於時價,故年登之時,錢貴而莫辦,年歉之時,價高而難準,推剝督徵,殆無異於橫斂而白奪,老幼仳離,婦子啜泣,蔀屋切骨之瘼,莫此爲甚,以莫重惟正之供,爲差人沾漑之資,使可哀可矜之小民,至於莫保莫奠之境者,其在恤隱拯溺之仁政,當何如哉?目今民弊中急先矯捄者,惟此事爲然,自今年凡屬位太名色,竝以本色收納,而勿送差人,自各該官如數捧置,具報巡營,以爲上納之地,如或有本廳本寺署作錢之時,則一依詳定價收捧,勿爲低仰之意,定式施行,爲先以此意行會於兩道道臣處,何如?上曰,此事爲民生難支之端,其在恤隱之道,不可徐緩,依所奏施行,可也。出擧條上曰,位太之弊,前亦言之,而尙未行會矯革,民何以支撐乎?雖爲詳定,又不如本色收納矣。左根曰,竊聞所謂位太之作弊在兩道,而一斛之價,三倍其增,生民切骨之憂,莫此爲甚矣。左根曰,纔以諸道水陸秋操停止事,稟覆行會矣。第念,官鎭門聚點之移施於堤堰修築之役者,蓋寓兵農相須之義,而陂澤貯水,卽是務本備豫之良制美規,事目甚詳,法意且嚴,每於經冬過潦之後,沙泥之所汰覆,水道之所壅閼,不可不隨時疏滌,俾免陳廢,而有難番番動民,自致在在堙塞,至使奸吏豪民,私占冒耕,符同分利,故所以省其赴操之勞,移作修提之擧,利以因勢,惠在不費,定式之初,大見實效,挽近以來,便作文具,爲守令者初不留心,道帥臣亦認以按例磨勘,當初一擧,兩得之美,遂爲一切兩失之歸,此亦解紐之一端矣。如不及今申明,操飭將至於灌漑,蒙利之資,永廢乃已,自今秋令,各該地方官,率其應點之軍,無得用私存拔,一任怠慢,勿憚勞苦,躬往役處,戒之董之,築斯鑿斯,期於到底克成後,凡某堰之所築長廣步數,某澤之所疏深闊尺量,據其地形,別其地名,以爲一一修成冊報營,營門另送親裨,採察其虛實,考課於殿最,而仍爲具報本司,分遣郞廳,到底摘奸,使卒伍有赴工趨事之實,斯民獲備旱務農之效似好,故敢此仰達矣。上曰,依爲之。出擧條左根曰,臣於前秋,以潛蔘事,有所稟飭矣。非徒無益,反有甚焉,紀綱蕩殘,聽聞駭惋,日前憫旱綸旨中命令壅遏之敎,就此一事,可以類推矣。設令上之所導,有咈其心,苟非安危所關,則有官守者奉行之不暇,卽義分也,況潛造攔越之禁,何嘗爲厲民之政乎?只緣利之所在,不有朝令,敎猱升木,如魚中鉤,上下交征,無所顧忌,律以典式,此非贓汚而何,贓汚自有當律,不可每每曲恕,將臣此奏,更爲令申,以觀今秋擧行,其外沿路詗察之節,具在從前行會,一體知委,何如?上曰,前後申飭,徒歸文具,今番則嚴加禁斷,期有實效,可也。出擧條左根曰,武臣摠管,卽宰列也,其所愼惜,自昔已然,而挽近未有履歷,而雜岐嘉善者,今日下批,明入排擬之望,殊無持難靳重之意,非曰無已例,亦非曰創出之事,而捷徑一開,紛競轉甚,此後則爲經喬桐·會寧外,雜岐人則待兵馬節度履歷,始許擬望之意,分付該曹,何如?上曰,依爲之。出擧條左根曰,凡論人之疏,除非時任三司,則毋得以律名直斷,法意莫嚴矣。向來竄配罪人金鎭衡,旣以前銜投匭,而末段屛裔之請,大違典式,喉司之初不退却,循例捧納,甚涉疎忽,該房從重推考,何如?上曰,依爲之。出擧條上曰,其疏不但失例,辭氣似甚悖妄矣。左根曰,誠然矣。不能就事論事,專以詬斥爲主,又失論人之例,此何道理乎?左根曰,文科放榜後分館,自是應行之事,而近來之必待提飭,亦一謬習,從速擧行之意,分付何如?上曰,依爲之。出擧條左根曰,靺韋之竗年奬拔,需用異日,莫如別薦,而近來此規罕擧,朝家之坐失幾個干城,甚可惜也,分付三營將臣,約日會議,各薦一二人以啓恐好,故敢此仰達矣。上曰,依爲之。出擧條左根曰,西北遞付邊將之待準瓜差遣道內守令,蓋爲其三歲防秋之勞也,而銓家之弁髦定式已久,見今積滯者殆遍三廳,以是之故,人皆厭避,如就死地,固圉之政,徙木之信,寧容若是,第大政則自有各廳應區處之名目,窠窄之時,固難擧論,而至於散政,則毋論本道他道守令,先從遞付人區處,雖時在邊將者,如有情理急切及人器可用者,待二十朔後一例施行,以爲邊防振淹屈之地恐好,以此意分付銓曹,何如?上曰,依爲之。出擧條斗淳曰,日講之待下敎已久矣。今夏敲熱毋前,當其熾熇之時,雖不敢以此仰勉,而講規中寒暑溫繹之毋得自下例停者,誠以筵體之簡便,與召對無甚異同故耳,見今餘炎不甚熏煩,昕夕則綽有涼意,寸陰之爲可惜,群情普切,劃賜開講之命,以圖繼績之功,千萬至祝。上曰,其間日候甚熱,姑停日講矣。所陳如是惓惓,敢不服膺?出擧條斗淳曰,京外審理之年來屢擧,甚盛典也,況前此憫旱時,府與獄輕繫特放,寔出於遇災疏滌之聖念,則輕猶如此,重尤可知,蓋不論情犯淺深緊歇之如何,一有重囚之名,則犴狴以爲房戶,枷鎖以爲枕藉,陰崖不春,覆盆無照,此其當生者之冤也,桁楊不加,眠食自如,鉗徵索,嬉度日月,此其當死者之倖也,詳覆徒存其名,要閱訖無其期,刑措尙矣。大理之空,豈史氏之夸言歟?臣意則雖新舊文案,更令築底査究,論理啓聞,而秋曹則限以三朔,外道則竝與其間未錄啓,可以自本道決處或登聞稟處,則使之限五朔斯速擧行,何如?上曰,依爲之。出擧條斗淳曰,今日恤民之急,當自節財用始矣,而聖明所以臨朝發歎,群下所以長慮永憂者,殊無驗效之可究,而不免爲空言無施,此其故何也?臣嘗待罪司農,請以司農事,略陳之,言之者曰,定式定例,不可廢也,是誠然矣,而或因標旨,或因手本啓下者,溯考古事,旁照近規,則今昔之嬴絀懸殊,而宮禁之遵守不替,或因放下,或因移牒,而又復溯考而旁照,則國之哀痛,便同越視,衙門之徵責,無異秦求,壹此不返,莫之矯革,則雖管·葛運衡,劉晏·陳□執籌,而前後判知其無可節之策矣。用不節而能愛民能保民,臣未之聞也,三代尙矣,西漢之稱文·景之盛者,以其儉約之功,能致積貯之充,往之賜天下今年田稅之半,皇明萬曆初年,免天下逋負二百有餘萬,而史稱其時帑藏充盈,國用完富,使有漢有明,苟無可繼之財,則雖欲施仁覃惠於民,若是之勤,其可得乎?此所謂愛民也保民也,況以褊小之國,斯民也只有此數,土地關梁陂澤所出之財也只有此數,而準往初之豊溢,爲今玆之徵辦,不亦爲剜肉而朘血乎?目下急務,上自聖躬宮中之用,凡係彌文之具,冗漫之費,日剗而月除之,下至財賦衙門,可以省約,或可權減者,一依元輔向筵所奏,務有以獲喫緊之效,則一年二年,寢衍而寢牣,水旱而田租可賜,棕覈而逋負可免,愛民保民之大德至惠,其有以迓續景命矣。噫,列聖仁恩之垂五百年如一日者,一則曰受民也,一則曰保民也,今其曰定式定例之不可廢者,臣則曰定式定例,孰有大於列聖朝宏謨丕烈者乎,書不云乎?關石和勻,王府則有,衷悃所積,言不知裁,無任悚慄之至矣。上曰,所陳節財用事甚好,尤可以留念矣。出擧條上曰,予亦非不知節財之利民,而當用之處,不得不入用,故標旨手本之下,果如大臣所奏矣。斗淳曰,臣嘗帶度支之任,溯考謄錄,憑準古今,以知用道之豊約,而國用不可自下撙節,故敢此仰瀆矣。上曰,到今百度,皆失古制,何獨於財用乎?是可憂歎也。斗淳曰,文臣守令數遞,爲今日最難言之弊矣。蓋內移之初以十五朔,改以二十朔者,卽旁照通編所載侍從十五朔前,毋得遷轉及堂上二十朔之文而然也,雖以二十朔言之,除拜以後,赴任早晩及或緣公私故來往道路日月,則其官爲治,殆不滿十許朔,內外矣。夫以十許朔之頃,使之周知邑事,遍察民情,已自戞戞,而況纔過中年,民與吏已以五日京兆待之乎?迎送相屬之煩,姑置勿論,吏而逞緣絶簿書之奸,官而有視同傳舍之歎,百瘼疊生,救萬無術,非不知科目日增,淹滯相疊,而民邑事勢,合先存念,臣意則無論堂上堂下,加定幾朔便否,下詢首相及銓官處之,而親病身病有情勢廉義圖遞者外,一切以加定朔數,爲內移之限恐好,故敢此仰達矣。上曰,領相之意,何如?左根曰,凡爲守令者,於民邑事,孰不爲盡心做去,而至於文倅,以數遞之故,每事未免有姑息捱過之患,右相所奏,實出於經遠之慮,至於加定幾朔便否,臣等退出爛商,更以草記裁稟恐好矣。上曰,依所奏施行,可也。出擧條上命大臣就座。元植曰,諸宰奏事。學性等曰,別無所奏者矣。元植曰,玉堂所懷奏之。憲燮曰,亢旱彌朔,節序漸愆,聖念憂悶,靡不庸極,至有賓對進定,延訪甚勤,竊庶幾天心底悅,轉災爲祥,而感應之愈邈,此何故也?古人有言曰,儆予之天,猶可爲也,其所謂儆予者,卽所以愛予,則今日仁愛之天,政是眷顧我殿下,必欲其恐懼修省也,恐懼者,內所以敬天怒,而修省〈者〉,外所以修人事也,敬於內而已,不有以修於外,其所以恐懼者,徒爲應文之具耳,試以聖敎所以責躬者言之,民生困瘁歟,亟思拯救之圖,法令壅遏歟?亟思推刷之方,財穀竭而節約之,貪墨肆而嚴懲之,凡此諸條,安危治亂之所由判,而依舊伈伈,無所施爲,則尤見其不誠於應天,亦豈爲修省之道哉?欲其擧而行之,卽殿下轉移事耳,此不他求,惟在於一心上奮發,而奮發之要,不越乎勤御經筵,頻接臣僚,本源之地,先立乎大者,推以措諸事爲之間,內而振勵治具,外而董飭群工,審幾微於涓蠖,防宴安於鴆毒,一此不已,則危可爲安,災可爲祥,而向所云諸條不足憂也,然後方可謂敬天之以實,而修省之有效矣。上曰,所陳諸條甚切當,當留念矣。出擧條上曰,財穀竭而無節約之方則誠然矣。而貪墨之無所懲嚴者何謂也?以八路殿最觀之,則無非善治守令也,道伯豈不知而如是哉?憲燮曰,非謂是也,萬或有如是之人,而不知懲嚴,則恐有妨於國計民憂矣。上曰,史官就座。仍命大臣先退,又命退,諸臣以次退出。
上在昌德宮。停常參·經筵。
自酉時至二更,灑雨下雨,測雨器水深八分。
有星見於西方,似有尾跡。
傳曰,都承旨許遞,前望單子入之。
承旨前望單子入之,金炳國落點。
以都摠府摠管變通差出事草記,傳曰,允。竝許遞。
政院啓曰,筵說修正,何等審愼,而昨日次對擧條中,有所漏落,事未前有,萬萬駭然,原擧條改修正以入,而臣之矇然捧入,不勝惶悚,當該注書所當重勘,而本院請推之外,無他可施之罰,何以爲之?敢稟。傳曰,從重推考,爾亦推考。
禮曹啓曰,六次虔禱,甘澍伊始,昨日之雨,雖未優洽,庶可救急,言念民事,誠爲萬幸,見今秋節已晩,祈雨祭姑爲停止,三角山·木覓山·漢江報謝祭,擇日擧行,何如?傳曰,允。六次祈雨祭獻官各內下鹿皮一令賜給,其餘諸執事,竝兒馬一匹賜給。
又啓曰,報謝祭擇日擧行事,允下矣。節享兼告,多有已例,三處報謝祭,來八月初八日節享兼行,祝文中措辭添入事,分付何如?傳曰,允。
兵曹口傳政事,以韓鎭庭·李㘾爲都摠管,以李公翼·任百經·吳一善·鄭岐源·吳致賢·李敏德爲副摠管。
都摠府啓曰,今日入直內三廳武兼禁軍及軍兵等,當爲習射技放,而酌獻禮相値,不得設行之意,敢啓。傳曰,知道。
上在昌德宮。停常參·經筵。
初昏,彗星見翼宿度內,尾長尺許,色蒼白,距極六十七度,一更西沈。
政院啓曰,三皇忌辰日親行望拜禮,前期一日以稟事,曾有定式矣。今二十一日神宗皇帝忌辰日親行望拜禮,何以爲之?敢稟。傳曰,北苑望拜禮,當親行矣。
傳曰,再明日北苑望拜禮後,參班儒武,當應製試取矣。儒生暎花堂親臨磨鍊,藝文提學牌招,武士,兵判試取於丹楓亭。
傳曰,在外摠管許遞,前望單子入之。
摠管前望單子入之,南錫圭落點。
傳曰,捧納承旨推考。
奎章閣啓曰,守宮檢校直提學李鶴秀,待開門牌招,何如?傳曰,允。
觀象監啓曰,今此西方,有星似彗,副應敎徐翼輔,副修撰洪祐吉,副司果鄭獻敎,測候官差下,使之輪回入直,何如?傳曰,允。
兵曹啓曰,今七月二十日文臣朔試射日次,而動駕相値,不得爲之之意,敢啓。傳曰,知道。
上在昌德宮。停常參·經筵。
初昏,彗星爲密雲所蔽,不得看候。
大駕詣大院君宮,入幕次後,藥房·內閣·政院·玉堂口傳問安。答曰,知道。展拜還入齋室後,藥房·內閣·政院·玉堂口傳問安。答曰,知道。酌獻禮還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還宮後,藥房·內閣·政院·玉堂口傳問安。答曰,知道。
藥房提調李景在,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日北苑望拜禮時,闕字牌及爐盒,當爲奉來,門路以何處爲之乎?敢稟。傳曰,永肅門爲之。
傳曰,恩彦君祠宇,當展拜矣。該房知悉。
傳曰,還宮門路,以宮南門爲之。
傳曰,酌獻禮成,冞增愴慕,贈領議政內外祠版,遣內侍致祭。
政院啓曰,明日北苑望拜禮時,兩司長官當爲進參,而大司憲閔致成在外,何以爲之,而大司諫黃浩民未肅拜,卽爲牌招淸齋,何如?傳曰,允。在外大司憲許遞,前望單子入之。
大司憲前望單子入之,金學性落點。
傳曰,明日出宮門路,以宜春門爲之。
備邊司啓曰,慶尙左兵使李容鉉以其身病,呈狀乞遞矣。實病旣如此,則有難强令察任,改差,何如?傳曰,允。
奎章閣啓曰,大駕今已還宮,檢校直提學李鶴秀,依定式減下,何如?傳曰,允。
癸丑七月二十日卯時,上詣大院君宮。鈴原府大夫人周甲酌獻禮親行入侍時,都承旨金炳國,左承旨南秉吉,右承旨李興敏,左副承旨趙文和,右副承旨金輔鉉,同副承旨金元植,史官缺,檢校提學金洙根,提學金炳冀,直提學金炳國,檢校直閣金德根,直閣金炳㴤,檢校待敎金輔鉉·李秉文·尹滋悳·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調李景在,副提調金炳國,進前問候訖。仍出協陽門外。通禮跪啓請降輿乘輦,由肅章門·進善門,出敦化門外,進發至大院君宮大門外。通禮跪啓請降輦乘輿,上降輦乘輿。至幕次前,通禮跪啓請降輿,上降輿入幕次,問安勿爲之事,下敎。展拜時至,通禮跪啓儲出次,上出次。通禮導上入就版位,贊儀唱再拜興平身,上行再拜禮訖。仍陞詣祠宇內,奉審訖。還入幄次。傳曰,恩彦君祠宇,當展拜矣。該房知悉。出傳敎酌獻〈禮〉時至,通禮跪啓請出次,上出次,贊禮禮曹判書尹致秀導上詣版位,贊禮跪啓請再拜興平身,上行再拜禮,贊禮導上詣盥洗位,盥洗訖。贊禮導上詣神位前三上香,執爵獻爵如儀訖。上俯伏興少退跪,大祝副修撰洪祐吉讀祝文訖。贊禮導上降復位,贊禮跪啓請再拜興平身,上行再拜禮,贊禮導上詣望瘞位,望瘞于坎,通禮跪啓禮畢,仍步詣恩彦君祠宇,入就版位,行展拜禮,奉審如儀訖。還入幄次。傳曰,酌獻禮成,冞增悵慕,贈領議政內外祠版,遣內侍致祭。出傳敎少頃,通禮跪啓請外辦,上出齋室門外。通禮跪啓請乘輿,上乘輿,出宮大門外。通禮跪啓請降輿乘輦,上降輿乘輦,由敦化門·進善門·肅章門,至協陽門內。炳國請出標信解嚴。上由宣化門還內,諸臣以次退出。
上在昌德宮。停常參·經筵。
自開東至五更,灑雨下雨,測雨器水深二寸二分。
初昏,彗星爲密雲所蔽,不得看候。
大殿詣北苑望拜,入幕次後,藥房·內閣·政院·玉堂口傳問安。答曰,知道。
傳曰,戶房承旨與禮曹堂上·戶曹郞廳,依定式,馳詣宣武祠,奉審以來。
傳曰,呈告弘文提學許遞,前望單子入之。
弘文提學前望單子入之,尹定鉉落點。
政院啓曰,前銜疏之勿爲捧入,前後飭敎,不啻截嚴,副司果孫永老來呈上疏,而亦多違式,係是言事,不得不捧入,不可無警,從重推考,何如?傳曰,允。
傳曰,常時不謹中官鄭喜常罷職。
以司謁口傳下敎曰,內需司拘留罪人朴孝珽許多罪犯,渠必自知矣。出付秋曹,各別嚴刑三次後,遠惡島限己身定配。
傳曰,在外法司堂上許遞,政官牌招開政。
傳曰,見窠皆令差出。
兵曹啓曰,新除授北評事成載瑗,以其親病,勢難遠赴,呈狀乞遞,改差,何如?傳曰,允。
備邊司啓曰,文臣守令內移朔數事,有論稟之命矣。十五朔二十朔,旣有前後變通,則其視通編所載,已自不無出入,到今民邑迎送之弊,比前尤所當念。毋論堂上堂下守令,竝以二周年定爲內移之限恐好,以此意分付銓曹,何如?傳曰,允。
都摠府啓曰,今日入直內三廳武兼禁軍及軍兵等,當爲習射技放,而望拜禮相値,不得設行之意,敢啓。傳曰,知道。
有政。吏批,判書李鶴秀,參判金炳喬牌招不進,參議林肯洙進,左副承旨趙文和進。吏批啓曰,判書李鶴秀,參判金炳喬牌招不進,小臣獨政未安,何以爲之?敢稟。傳曰,只出緊任。以李徽宰爲持平,李源益爲左尹。政事冊無。
兵批,判書李景在進。兵批啓曰,知訓鍊今當差出,而當品中可擬之人乏少,從二品竝擬,何如?傳曰,允。以白殷鎭爲知訓鍊,尹慶集爲僉知,具性喜爲宣傳官,李鼎緖·崔宗玉爲五衛將,洪兢周·鄭東奎爲文兼,李敏敎爲慶尙左兵使,金仁瑞爲天摩僉使,金完植爲北評事,鄭日煥爲豊山萬戶,金允能爲林土別將。守門將單金履禎,依定式陞實,僉知單李鍾承。再政。李熙絅爲兼訓鍊都正,同知單崔宗玉,僉知單李鼎緖。
兵曹啓曰,今七月二十一日北苑親行望拜禮敎是時,參班武士丹楓亭試射時,柳葉箭五矢一巡入格人,別單書入之意,敢啓。傳曰,知道。
又啓曰,北苑親行望拜禮時,參班武士入格人等,謹依別單判下施賞,而弓矢箭竹,以軍器寺所在者,取來頒給之意,敢啓。傳曰,知道。
副司果孫永老疏曰,伏以,臣向伏見司果臣金鎭衡論前吏判徐箕淳之疏,其言率多狂妄,斥之以黨私,而不言其黨私之實,目之以宵小,而不明其宵小之跡,混圇說去,有若勒加者然,臣誠不勝駭惑。繼伏見修撰臣南鍾順之疏,蓋其旨意,論斥金鎭衡出位妄言,而詳其語脈,則金鎭衡之所不能明言者,南鍾順能打破其梗槪。其所云拂公議而違政格者,雖以果有二字,爲設疑之辭,而其實深中實際掩不得擧世喧傳之語也。然而自來疲殘之物,工於柔滑之習,不言某事之拂於公議,某擬之違於政格,至若使被彈者咋舌不能言等語,隱然帶得有可以明斥者,而不能明斥底意,終未免含糊而止,臣請爲殿下洞陳之。彼徐箕淳,一殘忍薄行欺世盜名之類而止耳。若其大者,臣不欲泚筆,而以其用心行己言之,外若恬澹而內實貪戀,陽若公平而陰售巧奸,夫豈有不能齊家而能事其君,專事虛名,而能致實用者乎?以其居官言之,兩典南藩,輿謗藉甚,一秉西銓,臺彈旋發,苟有一分廉隅,則固當杜門屛跡,不敢復廁於朝紳之列,而乃反揚揚自恣,淸官要職,左右兜攬。驟而觀之,人或爲布被之所欺,而徐而察之,事皆不情,無非營私而已。至於今番都政,腸肚自綻,手脚畢露,膴任之皆屬瑣姻,腴邑之盡歸私黨,猶是細故也。都政前飭敎鄭重,若曰殿最繡啓論斷之人,反先聲績茂著之人,此以私掩公也。各別對揚,期有實效,辭旨懇摯,不啻諄複,凡今日北面於殿下者,孰敢不一念兢惕,思所以仰答聖意,而乃其賦性偏私,少無顧忌,政目一出,莫不駭歎。若廣州判官崔永錫,淮陽府使徐承淳,俱被貶罷,曾未幾年,安州牧使鄭文升,以公結偸食事,亦被繡罷,而或以陞遷,或擬擇差。聲績茂著之人何限,而必以上所提飭之貶罷繡罷中人,肆然乃爾,抑何心腸?若其開城經歷之未經實銜,吉州防禦之無故留窠,初仕之兄弟同署,臺憲之草土妄擬,亦何政例?此南鍾順所謂拂公議違政格者也。噫,彼以世祿之臣,聖朝之前後恩遇,何等隆重,而不思所以萬一圖報,辜負至此,此不可但以溺職言,揆以王章,背公徇私之罪,烏得免乎?竊伏念我殿下自臨御以來,未嘗以言罪人,庶幾有唐·虞吁咈之盛,而惟彼金鎭衡,冒犯狂言之罪,至蒙竄配之命,固知當日處分,只出於鎭靖朝著之至意,而夫何金吾照法,用意低仰,顯有逞私之迹,擯逐於數千里荒遠之地,一金鎭衡之死生,固不足恤,而臣竊恐群下之有懷欲陳者,從而爲戒,不敢復爲殿下一言也。臣本以嶺外疎逖之蹤,過蒙聖朝拂拭之恩,區區愚衷,感激銘佩,常有爲國一死之心,目見今日時旱之乖和,刑政之失中,愚憤所激,不容泯默,不避越俎之嫌,同浴之譏,冒陳瞽說,仰瀆崇聽。固知言纔脫口,斧鉞隨至,而苟有絲毫裨補於國,則亦臣所甘心也。伏願殿下,勿以人微而廢言,俯察公憤之所在,前吏曹判書徐箕淳,施以譴斥之典,以爲爲人臣憸邪者戒,亟下臣司敗,治臣狂愚妄言之罪焉。答曰,省疏具悉。向者金鎭衡之疏,已是意外,今爾又如是,金爲前茅,爾作後殿乎?極爲駭妄,爾亦施以竄配之典。
癸丑七月二十一日辰時,上詣北苑望拜,仍詣映花堂。參班儒武應製試取入侍時,都承旨金炳國,左承旨南秉吉,右承旨李興敏,左副承旨趙文和,右副承旨金輔鉉,同副承旨金元植,史官缺提學金炳冀,檢校直閣金德根,直閣金炳㴤,檢校待敎金輔鉉·李秉文·尹滋悳·李容殷,以次侍立。時至,通禮跪啓請外辦。上具翼善冠·衮龍袍,乘輿出宜春門。藥房提調李景在,副提調金炳國進前問候訖。仍詣北苑,降輿入小次,望拜時至,通禮跪啓請出次,上改具翼善冠·黑團領袍·靑鞓,素玉帶以出。通禮導上入就版位,贊儀唱鞠躬四拜興平身,上行四拜禮訖。還入小次,少頃,改具翼善冠·衮龍袍,乘輿出宜春門外,詣映花堂。通禮跪啓請降輿,上降輿陞座,炳國讀奏入門單子訖。仍請試官行禮,藝文提學金景善以下行禮訖,以次就位。上命試官進前,景善等進前,上命書賦題明日雲開天萬里,景善等跪書讀奏訖。仍懸題,上命試官權退,上入小次。炳國以司謁入稟曰,收券旣多,考試,何如?上命考試。炳國又以司謁入稟曰,取幾人乎?上曰,取十人。少頃,上出次,仍命科次。景善曰,書等何以爲之乎?上曰,第一張書三下,其次竝書次上,可也。景善書等訖。上命承旨坼封內,炳國坼封內讀奏訖。上命書傳敎曰,參班儒生應製賦居首三下判官金炳地,直赴殿試,之次次上進士李雲弼等九人,竝令該曹考例施賞。又命書傳敎曰,直赴金炳地賜樂。出傳敎炳冀奏曰,檢書官之陞六後付職,例也而兼檢書官金億淵·柳曋·洪燮周,陞六已爲四年,尙未付職,分付銓曹,依已例次第付職。見今番次苟艱,兼檢書官中時在外任人竝減下,前檢書官金徹義,兼檢書官差下,使之推移入直,何如?上曰,依爲之。出擧條通禮跪啓禮畢,炳國請出標信解嚴。上乘輿,由宜春門還內,諸臣以次退出。
上在昌德宮。停常參·經筵。
初昏,翼宿度內所見彗星,形體尾長,比前無異,而一更爲雲氣所蔽,不得看候。
傳曰,判義禁有闕之代,前望單子入之,判義禁前望單子入之,金景善落點。
趙文和啓曰,都承旨金炳國,左承旨南秉吉,右承旨李興敏不爲仕進,右副承旨金輔鉉式暇,同副承旨金元植式暇出去,院中只有臣一人,伴直無人。右承旨所當牌招,而拘於廳規,不得請牌,何以爲之?敢稟。傳曰,牌招。
御營廳啓曰,本廳中軍李元夏,身病甚重,勢難察任,改差,何如?傳曰,允。
兵曹,以李顯稷爲御營廳中軍。
刑曹啓曰,謹依下敎,罪人金三孫嚴刑一次後,慶尙道咸陽郡遠地定配所,卽爲押送之意,敢啓。傳曰,知道。
刑曹啓曰,內需司拘留罪人朴孝珽許多罪犯,渠必自知矣。出付秋曹,各別嚴刑三次後,遠惡島限己身定配事,命下矣。謹依下敎,罪人朴孝珽嚴刑一次後,全羅道康津縣薪智島,限己身定配所,而待拷訊限滿,加刑準三次,押送之意,敢啓。傳曰,知道。
又啓曰,取考擊錚人等原情,則西部童蒙金興錫,爲其父晩得殺獄稱冤事也。東部童蒙金若大,爲其父福兼殺獄稱冤事也。中部童蒙許喜林,爲其父楠殺獄稱冤事也,審理有命,今姑置之。西部良女李召史,爲其夫金鼎碩定配請放事也。珍山良人姜萬千,爲其兄萬石定配請放事也。當初所坐,俱不深重,其所稱冤,容有可原,合施參恕,竝只放送之意,分付各該道臣,何如?傳曰,允。
又啓曰,西部幼學趙禮和原情以爲,渠十六代祖母貞和宅主,卽我桓祖大王女也,太祖大王之姊也,而十六代祖漢山伯趙仁璧墓所,在於長湍松西面,而當初賜牌局內,自有定界。肅宗朝丙申年間,長湍趙世安爲名人,偸埋於外白虎百餘步地,則伊時諸孫,呈單宗親府,而肅宗大王,別判付宗親府,令本官掘移矣。甲午年分,松京居安東垕爲名人,偸埋其父萬迪之塜於趙世安官掘之地,行賂於墓直,使不得告知於子孫。東垕死後,其子宅基,繼埋東垕,每因安哥挾富行賂,呈營呈邑,終不許掘。伏乞依肅宗朝判下故事,安哥偸塜,一一掘去,俾伸幽明之冤云,係是山訟,請令漢城府,稟處,何如?傳曰,允。
判義禁李敦榮疏曰,伏以,臣以無似,猥叨議讞之任,迺者副司果孫永老之疏,以向來金鎭衡配所事,論斥臣者,極爲深重。臣滿心危蹙,方俟嚴譴,不敢以見職自居,今此永老之配所磨鍊,顧何可冒當乎?蓋臣方被論於此人,而臣又議勘此人,則非惟私分所〈不〉敢出,其在公體,當如何哉?成命之下,擧行無路,惶隘之至,冒入文字。伏乞聖明,亟命司敗,議臣當勘之律,以謝人言,以肅朝綱焉。答曰,省疏具悉。所辭判金吾,許遞。
癸丑七月二十二日辰時,上御熙政堂。入格儒生入侍時,左副承旨趙文和,假注書趙秉協,記注官白文鎭,別兼春秋李容殷,以次進伏。判官金炳地等,以次序立階下訖。上曰,史官分左右。文和進前奏曰,待令儒生使之陞堂奏職姓名乎?
上在昌德宮。停常參·經筵。
初昏,翼宿度內所見彗星,形色尾跡,比昨無異,而距極七十度,一更西沈。
傳曰,七夕製明日通方外爲之,試紙用大好紙,弘文提學待明朝牌招。
政院啓曰,卽者義禁府都事來言,時囚罪人金用基等,當爲捧供,而判義禁金景善未肅拜,知義禁徐憲淳呈辭,同義禁柳致明在外,只有李晉翼一員,不得備員開坐云,判義禁卽爲牌招,何如?傳曰,允。如有違牌,勿爲呼望,在外同義禁許遞,前望單子入之。
同義禁前望單子入之,李源命落點。
吏曹啓曰,大邱判官李章五,因日前促敎下去矣。中路得病,擔還京第,萬無還任之望云。其身病旣如是,則有難强令還任,罷黜,何如?傳曰,允。
又啓曰,成均館典籍李能燮,以其身病,呈狀乞遞,改差,何如?傳曰,允。
禮曹啓曰,卽接宗廟署所報,則明日七夕製試取時,本署官員俱爲觀光云矣。〈假官一員〉,依定式本曹正郞具行善,假官差送,以爲代直後赴試之地,何如?傳曰,允。
又啓曰,卽接社稷署所報,則明日七夕製試取時,本署官員,俱爲觀光云矣。依定式,本曹佐郞金政源,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日七夕製試取時,本殿官員俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
義禁府啓曰,明日七夕製通方外爲之時,本府都事皆爲赴擧,只有武都事一員當直入直,而本府入直,公事回公都事,無以推移,假都事二員,令該曹口傳差出,以爲擧行之地,何如?傳曰,允。
訓鍊都監·禁衛營·御營廳啓曰,謹依大臣筵奏蒙允別薦事,臣等聚會相議,第其人器之夙就,地步之有餘者三人,竝別單書入之意,敢啓。傳曰,知道。
義禁府啓目,坡州前牧使金用基原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?啓依允。
又啓目,前北兵使沈日永原情云云。問目內辭緣,泛稱遲晩,所當請刑是白乎矣,年滿七十,法不當請刑,議處,何如?啓依允。
義禁府啓曰,副司果孫永老竄配事,啓下矣。平安道祥原郡定配所,以傳旨內辭意,具罪目,依例發遣府羅將,押送于配所,何如?傳曰,允。
上在昌德宮。停常參·經筵。
初昏,翼宿度內所見彗星形色尾長,比昨無異,一更西沈。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨趙文和,同副承旨金元植,今日不爲仕進,竝卽牌招,何如?傳曰,竝許遞,前望單子入之,待下批牌招察任。
承旨前望單子入之,李元會·睦仁培落點。
南秉吉啓曰,新除授右承旨李元會,右副承旨睦仁培,卽爲牌招,何如?傳曰,允。
傳曰,吏曹參判有闕之代,前望單子入之。
吏曹參判前望單子入之,趙台淳落點。
傳曰,都承旨持此御題,與弘文提學,偕往泮宮,試取以來。
金炳國啓曰,臣敬奉御題,與弘文提學偕往泮宮,七夕製儒生試取,則收券爲一千五十五張矣,捧入之意,敢啓。傳曰,知道。
義禁府啓目粘連,向前金用基亦,人塜勒掘,殊涉乖當,道啓論列,若是指的,囚供雖極分疏,法意有難參恕,以此照律,何如?啓依允。
又啓目粘連,向前沈日永亦,濫把仍把,罔念禁制之至嚴,本道他道,致令貽弊之不少,自有當律,以此照律,何如?啓依允。
吏曹參判金炳喬疏曰,伏以,臣質本虛脆,痰火成痼,每一闖肆,跨朔沈劇,而巧値罕古之亢熱,力殫供職之微悃,抖擻陳就,受傷滋大。今當換節之交,宿祟驟發,表症轃疊,頭暈而冷汗逬流,膈痞而溏泄直瀉,一起十仆,跧伏床玆,神精昏昏,若霧去烟來。以若見狀,雖復欲彈束趨走,其勢末由也已。念臣所忝亞銓之任,綦重自別,決不當任其瘝曠而爲也,亦不可待其調理而行也。惶溢靡措,病又添病,敢冒猥越之誅,仰暴疾痛之呼。伏乞聖慈,俯垂矜諒,亟遞臣吏曹參判之職,俾便刀圭,獲蒙天地生成之澤,不勝大願至幸。答曰,省疏具悉。所請依施。
癸丑七月二十四日時,上御熙政堂。七夕製科次入侍時,都承旨金炳國,假注書李亨會,記注官白宗逵·金德興,弘文提學尹定鉉等,以次進伏訖。上曰,史官分左右。仍命試官進前,定鉉進前。上曰,科次爲之。對讀官讀奏第一張句訖。定鉉奏曰,書等何以爲之乎?上曰,第一張第二張書正三下,第三章書草三下,其餘竝書次上。定鉉書等訖。上命承旨坼封內,炳國坼封內讀奏訖。上命書傳敎曰,七夕製賦居首三下一幼學李章五,之次三下生員李樂重,竝直赴殿試,之次草三下進士李晩用,直赴會試,之次次上幼學趙秉益給二分,之次次上生員尹容善等三人,各奎章全韻一件賜給。又命書傳敎曰,入格儒生明日待令。出傳敎上命試官先退,仍命退,史官就座,又命退,承史以次退出。
上在昌德宮。停常參·經筵。
夜二更,灑雨下雨,測雨器水深四分。
初昏,彗星爲密雲所蔽,不得看候。
藥房提調李景在,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而左議政未差,領議政金左根,右議政趙斗淳,無時急稟定事,不得來會云矣,敢啓。傳曰,知道。
金炳國啓曰,左承旨南秉吉,右副承旨李興敏,今日不爲仕進,竝卽牌招,何如?傳曰,允。
傳曰,直赴李樂重賜樂。
傳曰,明日秋到記,春塘臺親臨磨鍊。
傳曰,都承旨馳往泮宮,夕食堂收取以來。
吏曹啓曰,安州牧使鄭文升,中路得病,不得赴任云,罷黜,何如?傳曰,允。
傳曰,臺諫竝許遞,政官牌招開政。
備邊司啓曰,孫永老之疏論諸倅,事皆爽實,而繡啓宮結,本非指此倅偸欠之事矣。安牧之以此爲引,中路呈遞,萬萬不當,安州牧使鄭文升,特爲仍任,待下批使之自其地赴任之地,何如?傳曰,允。
以左承旨南秉吉,左副承旨李興敏牌不進罷職傳旨,傳曰,只推。
訓鍊都監啓曰,本局兼內吹,今秋等習角賞格,謹依判下單子,木綿二十四疋施賞之意,敢啓。傳曰,知道。
政院啓曰,行吏曹判書李鶴秀,參議林肯洙,牌不進推考傳旨及罷職傳旨,今方捧入,而開政命下之後,如是違牌,事甚未安。參判趙台淳陳疏,判書更爲牌招,何如?傳曰,允。參議只推,一體牌招。
兵曹啓曰,五衛將李鼎緖·崔宗玉,俱以除授在外,上來無期云,新除授慶尙左兵使李敏敎,身病猝重,時月之內,萬無登途赴任之望,戶奴呈狀乞遞矣。實病旣如此,則有難强令赴任,竝改差,何如?傳曰,允。
傳曰,吏曹參判疏批已下,卽爲牌招。
傳曰,明日出宮門路,以協陽門爲之。
以全羅監司鄭㝡朝狀啓,興陽縣民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
有政。吏批,判書李鶴秀進,參判趙台淳,參議林肯洙竝牌招不進,右承旨李元會進。吏曹啓曰,大邱判官,今當差出,而本府以營下劇邑,物重地大,素稱難治,不可不擇差,他道有聲績守令,竝擬,何如?傳曰,允。
以李圭祊爲大司憲,金逸淵爲大司諫,李啓善爲執義,朴在皞爲司諫,洪祐吉·金濬爲掌令,金弘祺·安在麟爲持平,金權爲獻納,李能燮·林仁洙爲正言,趙命夏爲茂朱府使,沈英澤爲大邱判官。再政。以成載球爲副修撰,金性根爲任實縣監,李東植爲黃海水使,李兼熙爲三和府使。安州牧使單鄭文升仍任事,承傳。兼甕津府使單李東植,前郡守李健熙,今加通政加資事,承傳。前同知白東逵贈左參贊,知訓鍊白殷鎭考。政事冊無。
兵批,判書李景在進。兵批,啓曰,慶尙左兵使,今當差出,而擬望之人乏少,他道水使,竝擬,何如?傳曰,允。以鄭友永·朴鏞俊爲五衛將,李根永爲慶尙左兵使,及第李雲臯,今加折衝加資事別單判下。再政。兵批,啓曰,黃海水使今當差出,而擬望之人乏少,他道防禦使,竝擬,何如?傳曰,允。以李東植爲黃海水使,僉知二單,鄭友永·朴鏞俊。
禮曹啓曰,卽接永禧殿官員所報,則明日秋到記試取時,本殿官員俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
刑曹啓曰,卽接江原監司吳取善文移,則旌善郡徒一年定配罪人姜學得限滿云矣。取考曹上配案,則學得以詬辱齋士罪,壬子七月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府啓目粘連,坡州牧使金用基矣本府議啓內,人塜勒掘,殊涉乖當,道啓論列,若是指的,囚供雖極分疏,法意有難參恕。竝只以此照律罪,杖一百收贖,告身盡行追奪,流三千里定配,私罪。奉敎依允爲旀,功議各減一等爲良如敎。
又啓目粘連,前北兵使沈日永矣本府議啓內,濫把仍把,罔念禁制之至嚴,本道他道,致令貽弊之不少,自有當律。竝只以此照律罪,杖一百收贖,徒三年定配,而以其年七十,依律文收贖,告身盡行追奪,私罪。奉敎依允爲旀,功減一等爲良如敎。
知事徐憙淳疏曰,伏以,臣質本虛薄,氣甚綿脆,雖在少莊之時,恒苦善病,已迫衰朽之境,轉益添祟,最是風濕,便成貞痼,癬癤仍作癢痛,雜試刀圭之內治,迄無皮膜之外效。又經今夏暑熱之酷,宿瘢成瘡,延及脛股,尋常動作,無以自力,醫言此非湯焫鍼砭所能收功,必須薰洗溫沐,久而不停,多費時月,可以痊消云。故臣方議尋溫泉,欲試澡浴,而卽是積年之源委,難期一洗而便瘳,則不得不閱朔屢往,庶望有愈,而番番請暇,屑屑煩籲,揆以分義,極涉猥越。玆敢悉暴病情,冒瀆崇嚴。伏乞聖慈,俯垂鑑諒,特許臣秋冬間來往之由,俾獲便宜調治之地,不勝顒祝。答〈曰〉,省疏具悉。所請依施。
吏曹參判趙台淳疏曰,伏以,臣於閱屢朔被病淹頓之中,伏奉前望特點,授臣爲吏曹參判者,繼有有政之命,天牌臨召,寵榮攸及,悸恐先之。臣今神識委劣,其於駕屨之禮,循墻之義,姑不敢張皇論說,妄效崇飾之爲,而臣嘗聞之,天官居六官之長,而小宰處諸宰之右。朝家所以歷試不一試,就其聞望踐履,老成嫺習,而由此其選,不但爲佐盱衡而佽綜枋者,誠以從二品塗軌,所由進於此,而爲亢掄峻貫,無以尙焉而然耳。臣最常調末蔭也,樗散瓠落,到老無聞,晩廁文纓,觸事疎昧,譬如村秀才之於王宮國都,不識其方向,老冬烘之於古經邃史,莫窺其涯際。雖使之低徊黽勉於瑣小執事之末,尙懼夫不稱所職,爲政人所斥黜,況天官之司,小宰之要且顯也。又嘗聞古之人,有一郞官三十年不遷者,此其人才器學術固何如也,而當時待之者如此也,所謂不僭且濫,功德與懋之訓也。念臣金閨之籍,甫四載矣,僥躐倖騖,輥征無藝,粃揚於前而薪積於下,又復僴然自托於典領至重之地,殆非所以振淹屈而抑躁競之政矣。矣臣以世祿之裔,受恩如天,流行坎止,義不較絜,重以志趣卑凡,不自超脫於進取之途,苟係倘來,不敢桅蠟其唇舌,而匪分之惕,驟占之恧,亦恒情所宜爾也。臣爲是周章,循省靡措,坐犯違傲,莫知蠢動,不特當下疾病形實之爲萬難自力而已,猥綴懇款之辭,冒瀆崇嚴之聽。伏乞聖明,軫公器之重,察微諒之切,亟賜鞶帶之禠,以全私分,千萬幸甚。答曰,省疏具悉。卿其勿辭行公。
癸丑七月二十五日辰時,上御熙政堂。入格儒生入侍時,都承旨金炳國,假注書尹龜永,記注官金德興·姜晢一,以次進伏。幼學李章五,進士李樂重等,以次序立階下訖。上曰,史官分左右。炳國進前奏曰,待令儒生,使之陞堂奏職姓名乎?上可之。章五等,以次進前奏職姓名,退立階下訖。炳國曰,儒生使之頒賞行禮乎?上可之。儒生等行禮訖。炳國曰,儒生使之出送乎?上可之。上命書傳敎曰,直赴李樂重賜樂。出傳敎上曰,史官就座,又命退,承史以次退出。
上在昌德宮。停常參·經筵。
彗星形體尾跡,比前無異,而距極七十三度,初昏西沈。
掌令洪祐吉啓曰,臣言議風采,本不合於淸朝耳目之任,而柏府除旨,忽下於夢想之外,繼有試命嚴急。雖不得不張皇出肅,而第臣於合啓中,有私義之不可冒參者,曾叨是職,輒蒙恩諒,今臣處義,宜無異同,以此情踪,顧何敢一刻晏然於臺次乎?請命遞斥臣職。答曰,依啓。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇,北郊祈雨壇·厲壇壇上及四面紅箭門墻垣階砌,俱爲無頉。司寒壇南邊紅箭門顚仆,卽爲修改事,分付該監,而此後看護等節,另加申飭之意,敢啓。傳曰,知道。
又啓曰,景陵大王陵上莎草修改吉日時,來八月十六日卯時,推擇,啓下矣。陵上莎草修改時,有該都監擧行之例,亦有因特敎勿設都監,政府以下進去監董之例,今番則何以爲之乎?敢稟。傳曰,政府以下進去修改。
奎章閣啓曰,兼檢書官金徹羲,時無職名,依已例,令該曹口傳付軍職,使之推移入直,何如?傳曰,允。
弘文館啓曰,新除授副修撰成載球,卽爲牌招察任,何如?傳曰,允。
以副修撰成載球牌不進罷職傳旨,傳曰,只推。
觀象監啓曰,測候官洪祐吉移拜臺職矣。姑減下,副司果朴齊璿差下,何如?傳曰,允。
義禁府啓曰,時囚罪人金用基杖一百收贖,告身盡行追奪,流三千里定配照律公事判付內,依允。功議各減一等事,命下矣。金用基功議各減,杖九十收贖,告身盡行追奪,黃海道新溪縣,徒二年半定配,而以議啓內辭意,具罪目,依例發遣府書吏,押送于配所,何如?傳曰,允。
判府事金興根箚曰,伏以,臣跧伏荒郊,衰與病集,小大班聯,曠廢居多,義分全隳,惶慄轉甚,顧何敢猥將微懇,仰瀆聰聽,而念臣孤露,繼違伯兄,餘生孑孑,所與爲命惟仲兄,而方在西邑任所,兩相睽離,倐經歲年。今其甲紀月日之回,只薄旬有餘期,非臣躬往,與過是日,則官守落落,合竝無由矣。在於年前,旣以私瑣事,雖伏蒙凡有來往,許令從便之恩施,而今玆之役,道里踔遠,有非畿·湖之比,行止之一向自恣,實涉悚仄。且欲借事呈由,按例乞暇,則此時沿路廚傳之弊,有倍前時,臣雖蔑有補報,其不敢以私妨國,事理明甚。惟聖明曲賜軫察,更以前者恩施,荐垂矜允之音,使之從便津發,無貽民邑之勞,而兄弟聚首攀頌,洪慈所及,無往非至榮也大幸也。答曰,省箚具悉卿懇。卿其從便往來焉。
癸丑七月二十六日辰時,上詣春塘臺。秋到記儒生分製講試取親臨入侍時,都承旨金炳國,左承旨南秉吉,右承旨李元會,左副承旨李興敏,右副承旨睦仁培,同副承旨金輔鉉,史官缺提學金炳冀,直閣金炳㴤,檢校待敎金輔鉉·李秉文·尹滋悳,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李景在,副提調金炳國進前問候訖。仍出協陽門,由銅龍門·靑陽門,詣春塘臺。通禮跪啓請降輿,上降輿陞座。炳國進前奏曰,儒生今將入場,出標信開布城,何如?上曰,以已下標信擧行,可也。炳國讀奏入門單子訖,仍奏曰,侍衛從陞中,有試官蒙點人,使之下去,一體行禮乎?讀券官提學金炳冀·徐有薰·金大根,對讀官林肯洙·金炳學·洪祐吉·李裕奭,考試官李景在·尹穳·李在鶴,參考官沈敬澤·李鼎信·金永秀·洪在秀,行四拜禮訖,以次就位。上命試官進前。炳冀等進前,上命書題表擬宋陳亮請使天下皆由於規矩準繩之中。炳冀等跪書讀奏訖。裕奭等捧出懸題訖。炳國進講冊望單子,上落點。仍命開講,講生以次應講。上命試官權退。上入小次,炳國,以司謁入稟曰,先張已入,出標信開門,使呈券儒生次次出送乎?上曰,以已受標信擧行,可也。炳國又以司謁入稟曰,收券旣多,考試,何如?上命考試,又入稟曰,取幾人乎?上曰,取五人。少頃,上出次,命科次,裕奭讀奏第一張訖。炳冀曰,書等何以爲之乎?上曰,第一張書正三下,第二張書草三下,其餘竝書次上。炳冀書等訖。上命承旨坼封內,炳國坼封內讀奏訖。上命書傳敎曰,秋到記講居首通幼學安敎熙,製述表居首三下一生員李基鎬,竝直赴殿試,講之次通幼學趙龍奎,製述之次草三下進士尹璡,竝直赴會試,講之次通進士金亮淵等二人,製述之次次上生員徐臣輔,竝給二分,講之次通幼學李儁等十五人,製述之次次上進士尹養善等二人,竝令該曹,考例施賞。傳曰,還宮當自內爲之矣,該房知悉。出傳敎,又命書傳敎曰,入格儒生明日延英門外施賞。出傳敎通禮跪啓禮畢,炳國請出標信解嚴。上還內,諸臣以次退出。
上在昌德宮。停常參·經筵。
巳時,灑雨下雨,測雨器水深一分。
初昏,彗星爲雲氣所蔽,不得看候。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,左承旨·左副承旨·同副承旨竝許遞,前望單子入之。
承旨前望單子入之,朴宗休·李承輔·洪在重落點。
弘文館啓曰,副修撰成載球,旣有只推之命,更爲牌招察任,何如?傳曰,允。
御營廳啓曰,謹依兵曹判書李景在擧條批旨,別薦閑良李奎顔,本廳加設哨官差下之意,敢啓。傳曰,知道。
又啓曰,本廳兼內吹,今秋等習角賞格,謹依單子判下,吳在石等十一名處,各木二疋施賞之意,敢啓。傳曰,知道。
上在昌德宮。停常參·經筵。
自開東至申時,灑雨下雨,測雨器水深一分。
初昏,彗星爲雲氣所翳,不得看候。
以江原監司吳取善狀啓,安峽縣監李齊相身死事,傳曰,令該曹口傳差出,催促下送。
吏曹口傳政事,以吳致箕爲安峽縣監。
司僕寺啓曰,濟州出來年例進上馬八匹,三名日進上馬六十匹,歲貢馬二百匹,凶咎駑駘馬二十匹,合二百八十八匹內,七匹中路病留,十四匹津頭逃逸,五匹到本寺病留,十匹水原府別驍士,四十六匹訓鍊都監,十二匹禁衛營,十二匹御營廳,十二匹兵曹軍馬分給,餘實納馬一百七十匹,禾毛色別單書入之意,敢啓。傳曰,知道。
黃海監司金鍏疏曰,伏以,臣語其材則樗櫟無用,顧其質則蒲柳先衰,向陳由中之血懇,未蒙體下之恩兪,諭之以勿辭,勉之以益殫。如臣無似,何得此感激之至?惶懍居先,仍冒則僨誤莫大,更懇則瀆撓是懼,進退維谷,震惕度日。噫,臣稟姿素弱,氣血早耗,莅玆海局,纔及一周,內以水土不宜,外以瘴嵐交侵,火痰猝劇,風濕肆發,緩則食飮全減,急則動作亦艱,重以神思昏瞀,頭緖莫省。且今夏暑熱,挽近罕覯,宿祟已極,難醫新,兼此添劇,㱡㱡床笫,實不無朝夕難支之慮矣。以此病狀,責以職務,則京司冗散,猶難堪承,全省懷保,尤何可論?顧今本道旱潦,幸免甚災,農作不至失稔,然在前而饑饉荐臻,由後而公私俱竭,鶉鵠之瘡痍尙苦,鴻雁之棲遑未集。人心訛誤,去益滋甚,財簿淆雜,尤難省察,殆同重病之少愈,政須急流之副手,此時此任,雖使才猷贍賦,歷試達鍊者當之,猶患其不能稱塞。以是臣擔是務,非特是行不得之政,畢竟狼狽,可立而待,玆敢冒沒怵畏,仰瀆崇嚴。伏乞聖慈,垂日月照臨之明,施覆載生成之澤,特遞臣見叨藩任,以奠重務,以保殘喘焉。答曰,省疏具悉。所請依施。
上在昌德宮。停常參·經筵。
初昏,彗星爲雲氣所蔽,不得看候。
藥房都提調趙斗淳,提調李景在,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,右議政未差,右議政趙斗淳無時急稟定事,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
政院啓曰,卽者持平金弘祺,以其親病,投章徑行,原疏纔已捧入矣。所當卽捧遞差傳旨及禁推傳旨,而此與無端下鄕有異,從重推考,何如?傳曰,允。
政院啓曰,卽者吏曹郞廳來言,臺諫有闕,政事,取稟。傳曰,政官牌招開政。
傳曰,在外摠管許遞,今日政差出。
吏曹口傳政事,以申錫年爲監役,徐有偉爲假監役。
兵曹啓曰,宣傳官趙文顯,內禁衛將李圭殷,羽林衛將李奎五,衛將鄭友永,文臣兼宣傳官洪兢周,俱以病難供職,呈狀乞遞,竝改差,何如?傳曰,允。
政院啓曰,卽者吏曹郞廳來言,任實縣監金性根,兩司當爲署經,憲府則雖已署經,諫院不備,不得署經云,何以爲之?敢稟。傳曰,一司除署經。
又啓曰,吏曹判書李鶴秀,參判趙台淳牌不進推考傳旨,今方捧入,而開政命下之後,若是違牌,事甚未安。參議未差,判書·參判,竝更牌招,何如?傳曰,允。
有政。吏批,判書李鶴秀進,參判趙台淳牌不進,參議未差。以李秉珪爲吏曹參議,朴奎瑞爲掌令,金鍏爲知經筵,李裕元爲同義禁,趙台淳爲同春秋,金泳根爲黃海監司。三政。以徐有偉爲假監役,同義禁單李裕元。政事冊無。
兵批,判書李景在進。以徐元淳·趙徽林·李敏敎爲副摠管,李吉求爲內禁將,李邦鉉爲宣傳官,李圭容爲羽林將,朴宗炯爲五衛將,張春汲爲訓鍊判官,李明老爲文兼,朴永瓚爲武兼。副司果柳正魯,兼三和鎭水軍僉節制使淸南水軍防禦使單李兼熙。再政。以洪孝燮爲僉知,權最永爲訓鍊主簿,僉知單朴宗炯,兼黃海道兵馬水軍節度使單金泳根。
戶曹啓曰,各道年分事目,從當磨鍊以入矣。災傷覆審,勿送敬差官,專委道臣,旣成近例,今年亦依此擧行事,分付,何如?傳曰,允。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
吏曹參議林肯洙疏曰,伏以,臣以無似,忝叨見職,今已閱月矣。暴實仰籲,未蒙恩諒,包恥蹲仍,若固堪承,怵焉反顧,殆食息不自安也。臣誠才具素短,見識至闇,本不合於周旋銓地,參佐末議,而感激居先,荐瀆是懼,遂迺冒沒出膺,淟涊至今,而區區所自勉者,惟以趨走殫竭爲一分報效之道矣。比因暑濕爲祟,滯泄交作,日與刀圭爲謀,退自試席,一倍添劇,委頓床玆,不省四到,縱使臣無疾方强,決不當久縻重任,以貽瘝曠。況目下症形,萬無時日內彈束之望,才所不逮,猶屬餘事,病實難强,宜卽斥退,玆敢不避猥越,仰瀆崇嚴。伏乞聖明,俯垂矜憐,亟遞臣見帶之職,俾便公私,以遂生成之澤焉。答曰,省疏具悉。所請依施。
持平金弘祺疏曰云云。答曰,省疏具悉。爾其勿辭往護。日記廳堂上閔泳達。郞廳金思轍朴台淳。
上在昌德宮。停常參·經筵。
初昏,彗星爲雲氣所蔽,不得看候。
政院啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
又啓曰,來初五日,朝參日次,而社稷大祭齋戒相値,頉稟之意,敢啓。傳曰,知道。
禮曹啓曰,每年各陵展謁,春則二三月,秋則八九月,取稟,曾有定式矣。今秋展謁,定於何陵,而以何間擇吉乎?敢稟。傳曰,當詣昌陵親祭矣,日字今旬望間擇入。
又啓曰,以陵幸取稟草記傳曰,當詣昌陵親祭矣。日字今旬望間擇入事,命下矣。幸行吉日,令日官李秉洪推擇,則今八月旬間,初八日·初十日俱吉,而望間則連値齋戒與拘忌云,何以爲之乎?敢稟。傳曰,初十日爲之。
傳曰,昌陵親祭後,當詣大院君墓所,鈴原府大夫人墓所展拜矣,該房知悉。
傳曰,吏·兵換房。
傳曰,軍士房承旨牌招。
傳曰,軍士房承旨入侍。
吏曹啓曰,文宣王釋奠祭祭官中時無職名人,令該曹口傳付軍職擧行,何如?傳曰,允。
兵曹,昌陵·大院君·鈴原府大夫人墓所幸行時軍令,八月初十日出宮,黔巖碑閣所晝停所,自闕門二十六里,昌陵展謁,自晝停所九里,以上三十五里。親祭,還詣黔巖碑閣所晝停,自陵所九里,大院君墓所展拜,自晝停所九里,鈴原府大夫人墓所展拜,自墓所二十三里,當日還宮,自墓所十里。
政院啓曰,行大司憲李圭祊,執義李啓善,掌令朴奎瑞·金濬,持平安在麟牌不進,金弘祺在外,監察茶時之意,敢啓。傳曰,知道。
又啓曰,三和防禦使李東植,移拜黃海水使,有除朝辭赴任之命矣。密符則以前所受仍佩,諭書則安寶,使院吏齎送,何如?傳曰,允。
以大司諫金逸淵,獻納金權,執義李啓善,掌令朴奎瑞·金濬,持平安在麟牌不進罷職傳旨,傳曰,只推。
傳曰,今番幸行時,諸般擧行,依京擧動例爲之,務從省約,出還宮時植炬置之,凡係役民事,皆以儲置米會減,十里外斥堠伏兵·傳語軍置之,外驛補把除之。
兵曹口傳政事,副司果李容佐·黃晦瑛,以上竝單付。
備邊司啓曰,本司武郞廳李昌漢,奔走勤仕,已滿十五朔,依例六品遷轉事,奉承傳施行,何如?傳曰,允。
禮曹啓曰,大成殿正殿班子滲漏,東西廡瓦子脫落,啓聖祠正堂滲漏處修改,以今八月初十日卯時推擇,前已啓下,而伊日幸行相値,更爲擇日擧行,何如?傳曰,允。
奎章閣啓曰,景慕宮望廟樓,今朔奉審,無頉之意,敢啓。傳曰,知道。
兵曹啓曰,今此幸行時隨駕營門,依定式,以春幸行時隨駕營門,當爲磨鍊,而今春幸行時,訓局步軍六哨,馬軍三哨,訓將率領爲先廂。訓局步軍二哨,兩營騎士各一番,御將率領爲後廂,禁軍二番隨駕,禁將率該營標下軍及三營餘軍留都矣。禁·御兩營鄕軍,則今旣停番,禁軍及馬步軍,以幾番幾哨磨鍊乎?敢稟。傳曰,依春幸時例磨鍊。
兵曹啓曰,在前幸行時,挾輦軍四百名或三百名,餘軍二百名或一百名磨鍊,而今春幸行時,挾輦軍三百名,餘軍一百名磨鍊矣。今番則何以爲之乎?敢稟。傳曰,依春幸時例磨鍊。
又啓曰,在前幸行當日回鑾時,侍衛連以全數磨鍊矣。今亦依此擧行,何如?傳曰,允。
又啓曰,在前幸行時,十里外斥堠伏兵及傳語軍,以畿邑所屬束伍步軍擧行矣。今亦依此擧行,何如?傳曰,允。
又啓曰,在前幸行時,摠戎使率訓局餘軍,弘化門外留陣矣,今亦依此擧行,何如?傳曰,允。
又啓曰,幸行回鑾後隨駕軍兵犒饋,以乾物分給矣。今亦依此擧行,何如?傳曰,允。
又啓曰,在前幸行時,先廂步軍一哨除出,晝停所作門矣。今亦依此擧行,何如?傳曰,允。
訓鍊都監啓曰,本局千摠李鳳周,身病猝重,勢難察任,改差,何如?傳曰,允。
司僕寺啓曰,今此昌陵親祭,大院君墓所·鈴原府大夫人墓所展拜時,各差備入把馬磨鍊,別單書入,而其中驛馬,則令兵曹知委畿內各驛,使之直爲入把,何如?傳曰,允。
又啓曰,今此昌陵親祭,大院君墓所·鈴原府大夫人墓所展拜時補把驛馬,黃海道·忠淸道·江原道,限三十五匹分排知委各驛,以爲入用之地,何如?傳曰,允。
同副承旨洪在重疏曰,伏以臣本庸愚,謬被洪造,歷踐三司,而蔑效裨補之誠,薄試下邑,而徒添孤負之罪,每自追檢,只增愧汗。不意我殿下,寬假之拂拭之,數年之間,滾到緋玉之列,恩已極矣,分已踰矣。夫何敢更有蘄望,自速無恥之譏哉?第念臣有至切至迫之情私,臣父年今七十有二,臣母年今七十有四,氣力漸至澌鑠,疾恙從以侵尋,今年不如昨年,今月不如前月。甘毳以調其胃,藥餌以扶其元,猶可以苟倖無事,而臣家素貧窶,疎於謀生,朝夕菽水之供,尙患不繼,粱肉蔘朮之補,尤非可論。噫,農夫之子,賈人之兒,皆能自服其力,以致洗淟,而臣從大夫之後,出入金門,翺翔銀臺,於臣一身,榮則榮矣。乃使老病父母,未免凍餒,則其於爲人子之職,何如哉?前後諸臣,爲親乞養,毋論情勢之緩急,輒蒙許施,一視之澤,宜無異同,而若其情甚切而勢甚迫,則臣又爲最。臣於符綬之任,誠有虀羹之戒,而徒懷嚴畏,自阻於孝理之下,則親年彌高,暮景易遒,未獲一日之養,恐爲沒身之恨,玆敢疾聲呼籲於仁覆之天。伏乞聖慈,哀臣情之不可抑,察臣懇之不獲已,特命選部,畀臣一小邑,俾遂便養之願,則從玆以往,臣父臣母之餘年,皆我聖恩之攸賜也云云。答曰,省疏具悉。疏辭許令該曹,稟處。
上在昌德宮。停常參·經筵。
初昏,天氣淸明,所見彗星,十分詳察,而形體尾跡,終不得見,似已西沈。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,同副承旨洪在重,今日不爲仕進,卽爲牌招,何如?傳曰,允。
又啓曰,同義禁李裕元,除拜後過三日不爲出肅,依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。吏曹參議李秉珪,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
備忘記,阿山萬戶姜斗性下直,長弓一張,長箭一部,片箭一部,筒兒一箇賜給。
兵曹口傳政事,以申命洪爲內禁將。
內醫院啓曰,年例燕貿唐藥材,依昨年例,別單書入之意,敢啓。傳曰,知道。
政院啓曰,行大司憲李圭祊,執義李啓善,掌令朴奎瑞·金濬,持平安在麟牌不進,金弘祺在外,監察茶時之意,敢啓。傳曰,知道。
以吏曹參議李秉珪牌不進罷職傳旨,傳曰,只推。
傳曰,右承旨·左承旨·同副承旨竝許遞,前望單子入之。
承旨前望單子入之,趙啓昇·李豊翼·南秉吉落點。
政院啓曰,都承旨金炳國,左承旨朴宗休,今日不爲仕進,新除授右承旨趙啓昇,左副承旨南秉吉,右副承旨李豊翼未肅拜,院中只有臣一人,伴直無人。右副承旨,所當牌招,而拘於廳規,不得請牌,何以爲之?敢稟。傳曰,牌招。
以大司諫金逸淵,獻納金權,執義李啓善,掌令朴奎瑞·金濬,持平安在麟牌不進罷職傳旨,傳曰,只推。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
政院啓曰,卽者吏曹郞廳來言,安峽縣監吳致箕,兩司當爲署經,而憲府則雖已署經,諫院不備,不得署經云。除在外·未署經外,未肅拜人員,竝卽牌招,何如?傳曰,一司除署經。
兵曹啓曰,今此幸行時,京畿驛馬十五疋補把之意,分付本道,何如?傳曰,允。
吏曹啓曰,假監役官徐有偉,以其身病,呈狀乞遞,改差,何如?傳曰,允。
兵曹啓曰,今此幸行時,領軍之將,不可不備,而內禁衛將李吉求除授在外,上來無期云。改差,其代依例口傳擬入,何如?傳曰,允。
訓鍊都監啓曰,本局哨官金有觀,身病猝重,勢難察任,改差,何如?傳曰,允。
吏曹啓目,觀此同副承旨洪在重上疏,則以爲臣父年七十有二,母年今七十有四,氣力漸至澌鑠,疾恙從以侵尋,菽水之供,尙患不繼,蔘朮之補,尤非可論。特命選部,畀臣一小邑,俾遂便養之願亦爲白臥乎所,邇列之臣出補外邑,事體不輕,臣曹不敢擅便,上裁,何如?啓,依回啓施行爲良如敎。
黃海監司金泳根疏曰,伏以臣,卽常調末蔭耳。以才以識,百無攸當,而聖念特紆先故,隆恩偏及後承,擢臣以密邇之班,廁臣以緋玉之列。榮寵所到,感惶雖極,滿盈攸戒,憂懼轉甚。迺者臯司之命,有隕寢夢之表,臣誠惝怳悸恐,歷時日莫知所以也。夫方面之職,何莫非民憂國計之大去處,而海西一路,尤有別焉。海山錯如牙制,而舟車之所輻湊也,關河爲其喉扼,而冠蓋之所絡繹也。挽近以來,荐被饑荒,庫儲則駸駸枵蕩,而官擁虛簿,井里焉在在蕭條,而民無蓋藏,卽臣耳目之所睹聞,其岌嶪必顚之憂,萬萬非過情語,則雖使聞望才猷,鍊達治體者,爲此路維持聚集之方,猶患其戞戞乎難矣。況以臣疎闇謭劣,漫無省可否者,擧而畀之,不難且靳,適足爲大狼狽大僨誤而止,是何異於駑馬羸牸不任柴車,而强欲其駕大輅致十里也哉?顧今聖明在上,宵旰圖理,其於懲貪恤窮之政,尤所惓惓。夫墨吏之效發,赤子之懷保,皆刺史職耳。臣於字牧之地,亦嘗屢叨矣,而天分所局,地步有限,蔑無可紀之績,倖逭不職之罪。今玆旬宣之責,其輕重大小之分,不趐爲趙魏滕薛之別,衰邁疾病,又非往時之可援,則藉欲不自揆量,儘力向前,勢有所不可奈何者,此臣所以寧伏逋慢之罪,不敢爲冒膺計者也。用敢以刳以剔,疾聲呼籲於天地父母之前。伏乞聖慈,念藩寄之不可輕䙝,諒臣言之非出飾讓,亟遞臣黃海監司之任,回授可堪之人,不勝大願至祝云云。答曰,省疏具悉。卿其勿辭往欽哉。
上在昌德宮。停常參·經筵。
初昏,密雲掩翳,所見彗星,未能測察,似已西沈。
夜自一更至開東,灑雨下雨,測雨器水深一分。
親傳香入幕次後,藥房·內閣·政院·玉堂口傳問安。答曰,知道。還內後藥房·內閣·政院·玉堂口傳問安。答曰,知道。
政院啓曰,行大司憲李圭祊,執義李啓善,掌令朴奎瑞未肅拜,金濬,持平安在麟呈辭,金弘祺在外,監察茶時之意,敢啓。傳曰,知道。
傳曰,禮房承旨馳詣景慕宮,奉審摘奸以來。
傳曰,在外玉堂許遞,前望單子入之。
玉堂前望單子入之,副應敎南鍾順添書落點。
傳曰,同副承旨許遞,前望單子入之。
承旨前望單子入之,金輔鉉落點。
傳曰,玉堂有闕之代,前望單子入之。
玉堂前望單子入之,修撰鄭獻敎落點。
傳曰,政官牌招開政。
傳曰,呈告經筵許遞,今日政差出。
傳曰,呈告藝文提學許遞,今日政差出。
傳曰,戶·工換房。
政院啓曰,新除授修撰鄭獻敎,以前任康津縣監,方在解由未出中,何以爲之?敢稟。傳曰,勿拘。
又啓曰,新除授同副承旨金輔鉉,卽爲牌招,何如?傳曰,允。
又啓曰,行吏曹判書李鶴秀,參判趙台淳,參議李秉珪牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書李鶴秀,參判趙台淳再牌不進推考傳旨,今方捧入,而開政命下之後,連事違召,無意〈承〉膺,事體所在,誠極未安。參議李秉珪陳疏,判書·參判,所當更請牌招,而係是一日三牌,何以爲之?敢稟。傳曰,待明朝牌招,原疏捧入。
又啓曰,今此幸行時,何大臣留都乎?敢稟。傳曰,李判府事留都。
傳曰,明日出宮門路,以協陽門爲之。
傳曰,吏曹參議疏批已下,待明朝牌招。
禁衛營啓曰,本營中軍任泰錫,身病猝重,勢難察任,改差,何如?傳曰,允。
以平安監司南秉哲狀啓,郭山郡守朴鎔,身病呈狀,不得已罷黜事,傳曰,令該曹口傳差出,催促下送。
吏曹口傳政事,以申命溵爲郭山郡守。
兵曹,以柳相弼爲右邊捕盜大將。
政院啓曰,新除授右邊捕盜大將柳相弼,卽爲牌招,傳授命召及大將牌·傳令牌,何如?傳曰,允。
兵曹口傳政事,副護軍單李承輔。
兵曹,以尹定鉉爲留都大將。
兵曹口傳政事,副司果單白宗杰。
觀象監啓曰,測候官徐翼輔,呈辭在外,今姑減下,其代以趙在應差下,何如?傳曰,允。
兵曹,以吳一善爲禁衛中軍。
承文院啓曰,寫字官實訓長李重信仕滿,代以預差訓長劉晉祜陞實,預差訓長劉晉祜陞實,代以金載儉差下,何如?傳曰,允。
禮曹啓曰,卽接坡州幼學金壽昌所志,則以爲同姓七寸叔靖勳,嫡妾俱無子,以其同姓三十二寸弟增勳第三子壽晚,欲爲繼後,兩家諸族,相議先定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金壽昌所訴旣如此,金增勳第三子壽晚,立爲金靖勳之後,何如?傳曰,允。
吏曹參議李秉珪疏曰,伏以臣,材器樗散,學識鹵莽,百無肖似,晚占科第,本不足備數於任使之末,而曾未幾歲,偏沐洪造,歷揚淸顯,驟陞緋玉,光榮備極,蔑有涓埃之報,涯分之溢,不啻淵谷之臨。迺者三銓除旨,忽下於此際,是豈臣夢想之攸及也哉?聞命震駴,歷累日而莫省措躬也。竊伏念國有六職,天官最重,蓋其衡鑑人物,甄別流品,長官固主之,而乃若參論於通枳之際,與聞於可否之間,則佐貳之任,較重而不輕矣。或長亞有故,時膺代斲,此所以爲當品之要任,而極一代之峻選也。苟非望實俱著,藻識素孚者,不可以稱是職而責其效矣。今乃以如臣倥倥憒憒者流,苟然充其位,豈不亦淸朝之大羞恥乎?伏況臣,通籍以後,中經險釁,性且疎懶,長時杜蟄,間又待罪南邑,亦旣經年。班綴之間,未或知面,差除之政,不嫺格目,其於官方區別等事,茫乎若聾者之欲審音,瞽者之欲辨色也。詩曰彼其之子,不稱其服。服之不衷,猶且譏之,矧玆居是官而不稱者乎?臣雖甚愚劣,自知則甚明,以若實狀,冒膺匪據,則一身顚躋,顧不暇恤,而其將累聖簡而玷名器,非細故也。左右參倚,承當無計,召牌屢降,冒犯違傲,冞增悚悶,玆敢披瀝衷懇,仰瀆崇嚴,言出眞切,毫無暇飾。伏乞聖明,俯垂鑑諒,亟命鐫遞臣新授職名,以重公器,以安私分焉云云。答曰,省疏具悉。爾其勿辭察職。
癸丑八月初三日辰時,上詣仁政殿月臺。景慕宮秋享大祭香祝親傳入侍時,都承旨金炳國,左承旨朴宗休,右承旨趙啓昇,左副承旨南秉吉,右副承旨李豊翼,同副承旨金輔鉉,史官缺檢校直閣申錫禧·金德根,檢校待敎李秉文·尹滋悳·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調李景在,副提調金炳國進前問候訖。仍出協陽門,由肅章門入仁政門,至月臺。通禮跪啓請降輿,上降輿,通禮前導詣褥位南向立,引儀引獻官興寅君最應,詣褥位之左。通禮跪啓請跪,上跪,香室官員奉香祝,跪授輔鉉,輔鉉東向跪進,上受香祝,以授最應,最應西向跪受。通禮跪啓請興,上興,通禮前導降階下祗送位西向立,最應奉香祝,由正階出,通禮跪啓請鞠躬,上鞠躬。香祝過後,通禮跪啓請平身,上平身入幕次,少頃,通禮跪啓請出次,上出次。通禮跪啓請乘輿,上乘輿,仍出仁政門,由肅章門入協陽門。炳國請出標信解嚴。上由宣化門還內,諸臣以次退出。
上在昌德宮。停常參·經筵。
初昏,彗星爲雲氣所蔽,不得看候。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,大司憲李圭祊,執義李啓善,掌令朴奎瑞未肅拜,金濬,持平安在麟呈辭,金弘祺在外,監察茶時之意,敢啓。傳曰,知道。
傳曰,禮房承旨馳詣文廟,奉審摘奸以來。
傳曰,發遣吏郞,諸執事淸齋與否,摘奸以來。
傳曰,明日出宮門路,以協陽門爲之。
傳曰,見窠皆令差出。
吏曹啓曰,順康園守奉官李喆南,以其身病,呈狀乞遞,改差,何如?傳曰,允。
政院啓曰,今初十日昌陵親祭文,當爲製進,藝文提學徐有薰,待明朝牌招,使之製進,何如?傳曰,允。
弘文館啓曰,副應敎南鍾順,修撰鄭獻敎,卽爲牌招察任,何如?傳曰,允。
兵曹啓曰,今此幸行時,本曹堂上守宮及侍衛,當爲備員,而參議金在榮,參知金會明有身病,令政院稟旨變通,仍令該曹口傳差出,待下批牌招,何如?傳曰,允。竝許遞。
兵曹,留都從事官單鄭錫朝。
兵曹啓曰,今此幸行時,依春幸時例,禁衛大將,率該營標下軍及三營餘軍,當爲留都,而禁衛大將金汶根,以別雲劍隨駕矣。留都軍兵,率領無人,而在前如此之時,有中軍代領之例,今番則何以爲之乎?敢稟。傳曰,中軍代行。
以咸鏡監司趙秉駿狀啓,鍾城府使宋在璿,身病呈狀,不得已罷黜事,傳曰,令該曹口傳差出,催促下送。
吏曹口傳政事,以李雲行爲鍾城府使。
有政。吏批,判書李鶴秀進,參判趙台淳牌招不進,參議林肯洙進,右承旨趙啓昇進。以趙台淳爲同經筵,徐有薰爲藝文提學,李若愚爲分內醫提調。
再政。以尹穳爲大司成,李豊在爲假監役。政事冊無。
癸丑八月初四日辰時,上詣仁政殿月臺。文宣王釋奠祭香祝親傳入侍時,都承旨金炳國,左承旨朴宗休,右承旨趙啓昇,左副承旨南秉吉,右副承旨李豊翼,同副承旨金輔鉉,史官缺,檢校直閣申錫禧·金德根,檢校待敎李秉文·尹滋悳·李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李景在,副提調金炳國進前問候訖。仍出協陽門,由肅章門入仁政門,至月臺。通禮跪啓請降輿,上降輿,通禮前導詣褥位南向立,引儀引獻官知敦寧徐有薰,詣褥位之左。通禮跪啓請跪,上跪,香室官員奉香祝,跪授輔鉉,輔鉉東向跪進,上受香祝,以授有薰,有薰西向跪受。通禮跪啓請興,上興,通禮前導降階下祗送位西向立。有薰奉香祝,由正階出。通禮跪啓請鞠躬,上鞠躬,香祝過後,通禮跪啓請平身,上平身入幕次。少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門入協陽門。炳國請出標信解嚴。上由宣化門還內,諸臣以次退出。
上在昌德宮。停常參·經筵。
初昏,彗星爲月光所射,不得看候。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
藥房提調李景在,副提調金炳國啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而社稷大祭齋戒相値,不得來會云矣,敢啓。傳曰,知道。
又啓曰,行大司憲李圭祊,執義李啓善,掌令朴奎瑞未肅拜,金濬,持平安在麟呈辭,金弘祺在外,監察茶時之意,敢啓。傳曰,知道。
又啓曰,卽者吏曹郞廳來言,郭山郡守申命溵,當爲署經,而憲府則雖已署經,諫院不備,不得署經云。除在外·未署經外,未肅拜·呈告人員,竝卽牌招,何如?傳曰,一司除署經。
傳曰,禮房承旨馳詣社稷,奉審摘奸以來。
吏曹口傳政事,以趙獻永爲兵曹參議,李裕膺爲兵曹參知。
傳曰,留院公事入之。
傳曰,在外臺諫竝許遞,前望單子入之。
臺諫前望單子入之,司諫金永基,持平任應準,正言李崙夏落點。
政院啓曰,事變假注書金在瓛,身病猝重,勢難察任,今姑改差,何如?傳曰,允。
又啓曰兵曹參議李裕膺,參知趙獻永牌不進罷職專旨,傳曰,只推。
兵曹啓曰,今此幸行時,本曹堂上當爲備員,而參知趙獻永有身病,不得進參,令政院稟旨變通,令該曹口傳差出,待下批牌招,以爲進參之地,何如?傳曰,允。許遞。
金在瓛改差,代以朴來鵬爲事變假注書。
都摠府啓曰,今此幸行時,侍衛·寶劍·守宮,當爲備員,而都摠管韓鎭庭導駕進,副摠管吳一善·鄭岐源留陣進,李顯稷陣上進,李公翼有實故,一員未差,無以備員。令該曹口傳差出,待下批牌招,以爲備員進參之地,何如?傳曰,允。竝許遞,前望單子入之。
摠管前望單子入之,都摠管興宣君昰應,副摠管金大根·徐戴淳·尹穳·李元夏·李基碩落點。
吏曹口傳政事,以金基煥爲兵曹參知。
備邊司啓曰,今番幸行時,各司飯果及畿邑結所摘奸,不無擧行之事。典籍洪兢周,司直尹致聖,竝文備邊郞差下,何如?傳曰,允。
左尹李源益疏曰,伏以臣,生不猶人,災孽叢身,零畸之極,疲瘁之甚,而惟有慈母在堂,恃以爲命,今又獲戾于天,更無可事之日,星霜淹居然外已除矣。拊心慨廓,如窮無歸,田居踽孑,與鬼爲隣,際伏奉亞尹除命,遠及於荒野寂寞之濱,山川草樹,宛有光輝者然,臣擎誥北望,感淚無從,叨榮如此,告喜無所,徊徨階庭,心臆弸塞,俯仰靡逮,此何人斯?噫,臣之逖違觚稜,亦已多時,滄江之夢,常在靑瑣朝班,秋水之懷,遙懸玉宇高處。叨謝是急,駕屨何竢,而第臣素稟脆痿,病已貞痼,自罹喪威,若桁加梏,五官傷陷,形神枵脫,較之數歲以前,不啻若另樣人。近因飮暑,新祟添苦,氣閼痰痞,胃隨而敗,晝宵叫號,圉圉然遇雪之草,時月之頃,抖擻行程,誠不可論,而顧臣所忝之銜,亦非閑漫職事可容悠久瘝曠。臣以分義則慢蹇是懼,以病情則勉强末由,伏枕轉輾,氷炭交中,瞻仰雲天,只有戀結之忱而已。玆敢冒昧煩籲,猥暴〈實〉情。伏願聖明,諒臣病狀,特許鐫免,以安私分焉云云。答曰,省疏具悉。卿其勿辭,卽爲上來肅命。
癸丑八月初五日辰時,上詣仁政殿月臺。社稷秋享大祭香祝親傳入侍時,都承旨金炳國,左承旨朴宗休,右承旨趙啓昇,左副承旨南秉吉,右副承旨李豊翼,同副承旨金輔鉉,史官缺,直提學金炳冀,檢校直閣申錫禧·金德根,待敎李容殷,以次待立。時至,通禮跪啓請外辦。上具翼善冠·衮龍袍,乘輿出宣化門。藥房提調李景在,副提調金炳國,進前問候訖。仍出協陽門,由肅章門入仁政門,至月臺。通禮跪啓請降輿,上降輿,通禮前導詣褥位南向立。引儀引獻官知事徐憙淳,詣褥位之左。通禮跪啓請跪,上跪,香室官員奉香祝,跪授輔鉉,輔鉉東向跪進,上受香祝,以授憙淳,憙淳西向跪受。通禮跪啓請興,上興,通禮前導降階下祗送位西向立。憙淳奉香祝,由正階出,通禮跪啓請鞠躬,上鞠躬,香祝過後,通禮跪啓請平身,上平身入幕次。少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門入協陽門。炳國請出標信解嚴。上由宣化門還內,諸臣以次退出。
上在昌德宮。停常參·經筵。
初昏,彗星爲月光所射,不得看候。
備忘記,山羊會萬戶崔顯鎬下直,長弓一張,長箭一部,片箭一部,筒兒一箇賜給。
政院啓曰,左副承旨南秉吉,右副承旨李豊翼,今日不爲仕進,竝卽牌招,何如?傳曰,允。
又啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,行大司成尹穳,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。戶曹參議李鍾愚,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳曰,發遣吏郞,諸執事淸齋與否,摘奸以來。
政院啓曰,卽者刑曹郞廳來言,今此幸行時,本曹堂上,當爲隨駕,而判書南獻敎,參判趙秉夔,參議金炳㴤,俱有身病,不得隨駕云,竝卽牌招,何如?傳曰,允。
又啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以左副承旨南秉吉牌不進罷職傳旨,傳曰,只推。
以大司諫金逸淵,司諫金永基,獻納金權,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
政院啓曰,明日親傳香時,禮房承旨當爲齋宿,而同副承旨金輔鉉內閣進,卽爲牌招,何如?傳曰,允。
朴來鵬有頉,代以朴尙燁爲事變假注書。
以兵曹參知金基煥牌不進罷職傳旨,傳曰,只推。
傳曰,明日出宮門路,以協陽門爲之。
弘文館啓曰,副應敎南鍾順疏批已下,卽爲牌招察任,何如?傳曰,允。
以副應敎南鍾順牌不進罷職傳旨,傳曰,只推。
摠戎廳啓曰,本廳中軍鄭岐源,身病猝重,勢難察任,改差,何如?傳曰,允。
兵曹啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
副應敎南鍾順疏曰,伏以臣於月前,冒陳一疏,略論金鎭衡狂妄之擧,不意孫永老之章,轉生層激,簸弄臣凌轢臣,無所不至,若謂臣言之不可,則顯言而直斥之,宜矣。今其爲說,彈駁乎,譏嘲乎?誠莫曉其指意之所在也。臣不欲呶呶較辨,反歸自侮之科,而第伏念臣亦四維中物耳,廉防甚嚴,情踪危蹙,不敢爲抗顔就列之計矣。迺者東壁特除,逈出格外,臣聞命惶愧,不知措躬之所也。臣揆分怵義,固當竭蹶趨走,而若其遭罹之罔測,至今餘悸之尙存,諉以事往,揚揚冒膺,則此眞不識世間有羞恥事者耳。召牌之下,承命無路,猥陳短章,仰瀆崇嚴。伏乞聖慈,亟遞臣新授館職,以安私分焉。臣旣不以見職自居,則何敢有所附陳,而顧今大暑已退,新涼乍動,此時講對之許久停閣,不勝憂愛之至。昔宋臣程子,請俟初冬,令講官輪日入直,蓋以燕閑之中,恐有作掇之時也。嚮者大僚筵奏,亦以此仰勉,旣蒙開納之音,伏願亟賜召接,無少間斷,以副臣工之望云云。答曰,省疏具悉。何必如是?爾其勿辭察職,尾附事,當留念矣。
上在昌德宮。停常參·經筵。
初昏,微雲點綴,新月照映,所見彗星,不得看候。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
政院啓曰,行大司憲李圭祊,掌令朴奎瑞,持平任應準未肅拜,執義李啓善差祭,掌令金濬,持平安在麟呈辭,監察茶時之意,敢啓。傳曰,知道。
又啓曰,來十一日,朝參日次矣,敢稟。傳曰,停。
傳曰,禮房承旨·右副承旨,分詣受香諸處,奉審摘奸以來。
傳曰,再明日眞殿茶禮,當自內親行矣,該房知悉。時·原任大臣·閣臣·宗親·儀賓·二品以上入參。
政院啓曰,刑曹判書南獻敎,參判趙秉夔,參議金炳㴤牌不進,推考傳旨及罷職傳旨,今方捧入,而今此幸行時,當爲隨駕,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,刑曹判書南獻敎,參判趙秉夔,參議金炳㴤再牌不進推考傳旨及罷職傳旨,今方捧入,而今此幸行時,當爲隨駕,如是違牌,事甚未安。判書·參判,更爲牌招,何如?傳曰,竝許遞,前望單子入之。
秋曹堂上前望單子入之,判書金學性,參判尹穳,參議曺錫輿落點。
金輔鉉啓曰,臣承命馳詣南壇·木覓山·漢江壇看審則無頉,還詣南壇享所,監祭將事,復命之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而親傳香相値,不得設行之意,敢啓。傳曰,知道。
兵曹啓曰,闕內入直番單子,每中日入啓受點矣。今初十日幸行相値,回鑾翌日,入啓受點,分所單子初九日受點人,仍察之意,敢啓。傳曰,知道。
弘文館啓曰,副應敎南鍾順,旣有只推之命,卽爲牌招察任,何如?傳曰,允。
以副應敎南鍾順牌不進罷職傳旨,傳曰,只推。
兵曹,以沈昌奎爲摠戎中軍。
兵曹口傳政事,護軍單趙秉夔。
禮曹啓曰,卽接忠州幼學李泰會所志,則以爲同姓九寸侄南瑞,嫡妾俱無子,以其同姓十寸兄稷初第四子道淵,欲爲繼後,兩家諸族,相議完定,而稷初夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李泰會所訴旣如此,李稷初第四子道淵,立爲李南瑞之後,何如?傳曰,允。
奎章閣啓曰,景慕宮望廟樓今秋大奉審,臣錫禧與本宮提調李若愚,進詣展奉奉審,無頉之意,敢啓。傳曰,知道。
訓鍊都監啓曰,今此幸行時,隨駕武藝別監一百六十二人饌價錢每人各三錢,門旗手二十八名饌價錢各一錢五分,依例分給之意,敢啓。傳曰,知道。
癸丑八月初七日辰時,上詣仁政殿月臺。南壇香祝親傳入侍時,都承旨金炳國,左承旨朴宗休,右承旨趙啓昇,左副承旨南秉吉,右副承旨李豊翼,同副承旨金輔鉉,史官缺,直提學金炳冀,檢校直閣申錫禧·金德根,檢校待敎李秉文·尹滋悳·李容殷,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調李景在,副提調金炳國進前問候訖。仍出協陽門,由肅章門入仁政門,至月臺。通禮跪啓請降輿,上降輿,通禮前導詣褥位南向立,引儀引獻官益平君,詣褥位之左。通禮跪啓請跪,上跪,香室官員奉香祝,跪授輔鉉,輔鉉東向跪進,上受香祝以授,西向跪受。通禮跪啓請興,上興,通禮前導降階下祗送位西向立,奉香祝,由正階出,通禮跪啓請鞠躬,上鞠躬,香祝過後,通禮跪啓請平身,上平身入幕次。少頃,通禮跪啓請出次,上出次,通禮跪啓請乘輿,上乘輿,仍出仁政門,由肅章門入協陽門。炳國請出標信解嚴。上由宣化門還內,諸臣以次退出。
上在昌德宮。停常參·經筵。
初昏,微雲點綴,新月照映,所見彗星,不得看候。
政院啓曰,左副承旨南秉吉,今日不爲仕進,卽爲牌招,何如?傳曰,允。
又啓曰,合辭許久闕啓,事甚未安。未署經·差祭外,未肅拜·呈告人員,竝卽牌招,何如?傳曰,允。
又啓曰,假注書李亨會,身病猝重,勢難察任,今姑改差,何如?傳曰,允。
以左副承旨南秉吉牌不進罷職傳旨,傳曰,只推。
政院啓曰,行大司憲李圭祊,掌令朴奎瑞·金濬,持平任應準·安在麟牌不進,執義李啓善差祭,監察茶時之意,敢啓。傳曰,知道。
又啓曰,卽者議政府錄事來言,今此幸行時,堂上一員當爲隨駕,而領議政金左根,右議政趙斗淳,俱有實故,左參贊尹定鉉以留都大將進,右參贊金箕晚在外,不得隨駕云,何以爲之?敢稟。傳曰,在外參贊許遞,前望單子入之。
傳曰,禮·刑換房。
李亨會改差,代以趙寅燮爲假注書。
禁衛營啓曰,今此幸行時,本營留都事,命下矣。率領守直之意,敢啓。傳曰,知道。
以大司諫金逸淵,獻納金權,掌令朴奎瑞·金濬,持平任應準·安在麟牌不進罷職傳旨,傳曰,只推。
上在昌德宮。停常參·經筵。
初昏,游氣往來,月光映射,所見彗星,不得看候。
政院啓曰,行大司憲李圭祊,掌令朴奎瑞,持平任應準未肅拜,執義李啓善差祭,掌令金濬,持平安在麟呈辭,監察茶時之意,敢啓。傳曰,知道。
又啓曰,明日大駕詣昌陵,入齋室後,大王大妃殿·王大妃殿問安,何承旨進去乎?敢稟。傳曰,右承旨進去。
傳曰,藥院都提調許副,前望單子入之。
內醫都提調前望單子入之,領議政金左根落點。
傳曰,時·原任大臣率禮堂來待,領敦寧同爲來待。
參贊前望單子入之,右參贊徐有薰落點。
傳曰,明日出宮門路,以協陽門爲之。
政院啓曰,假注書趙寅燮,時無職名,令該曹依例付軍職,冠帶常仕,何如?傳曰,允。
以吏曹參議李秉珪牌不進罷職傳旨,傳曰,只推。
扈衛廳啓曰,臣承命留都,一依兵曹啓下事目,率領扈衛軍及軍士,今日申時量,結陣扈衛之意,敢啓。傳曰,知道。
政院啓曰,時·原任大臣率禮堂,依下敎來待,領敦寧同爲來待矣。傳曰,入侍。
禮曹啓曰,議號吉日,念間擇入事,伏承聖敎矣。令日官李秉洪推擇,則今八月二十日爲吉云,以此日定行乎?敢稟。傳曰,以此日爲之。
吏曹啓曰,鍾城府使李雲行,母年八十三歲,萬無離捨遠赴之望云,改差,何如?傳曰,允。
兵曹啓曰,明日幸行敎是時,左邊捕盜大將李熙絅,以御營大將,後廂隨駕矣。在前如此之時,有他邊大將兼察之例,今番則何以爲之?敢稟。傳曰,回鑾間他邊大將姑令兼察。
政院啓曰,因兵曹草記,今此幸行時,左邊捕盜大將,他邊大將姑令兼察事,命下矣。兼察左邊捕盜大將柳相弼,卽爲牌招聽傳敎,何如?傳曰,允。
兵曹啓曰,五衛將朴鏞俊,身病猝重,無望供職,朴宗炯,除授在外,上來無期云,竝改差,何如?傳曰,允。
有政。吏批,判書李鶴秀留都,參判未差,參議李秉珪進,右承旨趙啓昇進。吏批啓曰,判書留都,參判未差,小臣獨政未安,何以爲之?敢稟。傳曰,只出緊任。以金鍏爲知敦寧,林肯洙爲大司成,白樂莘爲鍾城府使。再政。以吳致永爲泰安郡守,以金左根爲上尊號都監都提調,上號都監提調三單,尹致秀·金炳冀·徐憲淳。郞廳五單,鄭始容·金政源·徐亨淳·朴顯圭·兪致範,承文正字單黃仁夏,前承旨朴宗休今加嘉善,修撰鄭獻敎,副司果朴齊璿·洪祐吉,今加通政加資事,承傳。
兵批,判書李景在進。兵批啓曰,釜山僉使,今當差出,而擬望之人乏少,他道未準朔守令竝擬,何如?傳曰,允。李鳳緖·閔致龜·趙榮赫·李東根爲五衛將,金義性爲訓鍊都監把摠,許圭爲武兼,金春敍爲逢山僉使。再政。李南輯爲訓鍊僉正,金敬現爲南固別將,僉知二單,趙榮赫·李東根。
備邊司啓曰,包蔘之昨年失利後,灣商擧皆蕩敗,將有收拾不得之慮,言念公私,俱爲可悶。第其矯救之方,不過減數減稅,俾爲紓力之地,而斤數增減,徵貴徵賤,隨時變通,已多前例。雖以稅錢言之,當初創設,專爲譯官之聊賴,至於經用所補,卽與常稅有異,其所贏絀,本無大關,今當商業板蕩之時,豈可以屢煩更張,有所支難乎?今年包蔘,以二萬五千斤更爲減定,其外雜稅,亦爲量宜減給,以示朝家軫念之意,何如?傳曰,允。
奎章閣啓曰,守宮檢校直閣尹定鉉,待開門牌招,何如?傳曰,允。
癸丑八月初九日卯時,上詣眞殿,茶禮親行入侍時,都承旨金炳國,左承旨朴宗休,右承旨趙啓昇,左副承旨南秉吉,右副承旨李豊翼,同副承旨金輔鉉,假注書趙寅燮,別兼春秋沈舜澤·李容殷,檢校提學金洙根,原任提學金學性,提學金炳冀,原任直提學徐憙淳·李鶴秀·金輔根·金大根,直提學鄭基世·金炳國,原任直閣李景在·尹定鉉·趙然興,檢校直閣金德根,原任待敎李裕元,檢校待敎金輔鉉·李秉文·尹滋悳·李容殷,以次侍立。時至,上具翼善冠·衮龍袍·黑皮鞋,出齋殿。通禮導上詣板位,通禮跪啓請鞠躬四拜興平身,上鞠躬四拜。時·原任大臣·閣臣·宗親·儀賓二品以上,皆行四拜禮。上詣盥洗位盥洗訖,詣第一室尊所,承旨監酌訖。上詣第一室神位前。炳國奉香,輔鉉奉爐,上三上香,炳國進盞,上執盞以授輔鉉,輔鉉跪受,奠于案上,連獻三爵訖。仍詣第二室第三室第四室第五室第六室,行禮竝如上儀。通禮導上降復位,行四拜禮訖。跪啓禮畢,時·原任大臣進前問候訖。仍還入齋殿,命承史退出,諸臣以次退出。
癸丑八月初九日辰時,上御熙政堂。時·原任大臣率禮堂·領敦寧同爲入侍時,都承旨金炳國,假注書趙寅燮,別兼春秋沈舜澤·李容殷,領府事鄭元容,判府事朴晦壽·朴永元·李憲球,領議政金左根,領敦寧金汶根,禮曹判書尹致秀,以次進伏訖。上曰,史官分左右,仍命大臣進前。元容等進前,元容奏曰,夏熱罕有,秋涼驟至,換節之交,將攝爲難,近日寢睡·水刺之節,何如?上曰,一樣矣。元容等曰,大王大妃殿氣候,何如?上曰,一樣矣。元容曰,伏聞間有靡寧之節,自內議進湯劑,而近則諸節,快復常度云,寢睡進御之節,果如常乎?上曰,多日欠和,焦悶之餘,幸得康復,今則諸節如常矣。元容曰,慶幸萬萬矣,仍奏曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。元容曰,中宮殿氣候,何如?上曰,安順矣。元容曰,臣等俄承下敎,率禮堂登對矣,伏未知有何下敎乎?上曰,今日卿等之引進,欲議典禮也,顧予否德,叨承丕基,今四年于玆矣。有典禮之有意而未遑者,欲與卿等議定,故使之入侍矣。翼宗·憲宗兩廟,宜有追陳尊號之擧,而尙未及擧行,心常缺然,趁今議行,於禮允合,未知諸大臣之意,何如?元容曰,今日親行眞殿茶禮,召臣等宣此聖敎,臣等不勝愴感歡忭矣。翼宗大王四載代理,憲宗大王十五年臨御,俱以聖人之姿,行聖人之政,聖德至善,豊功懿烈,史不勝書,而仁心仁聞,浹洽人肌。凡今日大小臣民,皆以親賢樂利之心,久切於戲不忘之思矣。今雖議陳美字,追上顯號,有何加於兩廟聖德之光輝,而我聖上,踐其位行其禮,追慕昔日德美,瑤牒金簡,欲其摹寫而闡揚者,卽情之至也。臣等之欲少慰其情而粗伸其誠之道,亦惟在於斯議之亟擧,是亦情之至也。情之所至,禮所合行,今此俯詢之下,欽仰贊頌而已,惟願卽下成命,合議此擧行焉。晦壽曰,兩聖朝追上之禮,卽臣等常所顒望而未遑之典禮也。今召臣等,有此成命,情禮允叶,群情欽祝矣。永元曰,兩聖朝至仁晠德,當有闡揚摹寫之擧,況當今日聖上之追慕冞切,群下之顒望斯在矣。今承成命,情文允叶,欽祝萬萬,不勝仰達。憲球曰,今此三大臣所陳,寔出於中外臣民所共蘄祝者,臣無容更達矣。左根曰,兩聖朝追上,卽未遑典禮也,群情常所顒望,今承下敎,允叶情文,無容更達矣。上命書傳敎曰,予小子嗣服四載,尙未遑焉,情禮缺然,已無可言,況當今日,尤切愴慕,闡揚德美,自有我家之禮。翼宗大王追上尊號都監,王大妃殿加上尊號都監,憲宗大王追上尊號都監,孝顯王妃追上尊號都監,大妃殿加上尊號都監,合設擧行,政官牌招開政,都監堂郞差出。出榻敎致秀曰,議號有當日擧行之例,有擇日擧行之例,今番則何以爲之乎?上曰,以念間擇入。出榻敎致秀曰,謹稽謄錄,則追上尊號,加上尊號竝行時,議號日,無議號單子親受及親上箋文之例,百官只進箋,親臨仁政殿親受矣。今亦依此擧行乎?上曰,依爲之。出擧條致秀曰,在前追上尊號,加上尊號都監合設時,都監以上號都監稱號,而凡係啓辭移文,隨其所掌,分而書之矣,今亦依此擧行,何如?上曰,依爲之。出擧條致秀曰,各項擧行節次,臣退出後,當以草記,稟處矣。上曰,依此爲之,可也。出擧條元容曰,講筵停撤已久矣,必因暵熱之難於臨筵,而先儒之言,如當極熱盛暑,則殿閣淸涼處,開筵講讀,不宜有一日間斷者,誠以工夫,以連續爲貴也。見今新涼已生,伏願幸行後,卽爲開講焉。上曰,其間停講,以日氣之甚熱也,今則涼生,予意欲於幸行後,仍卽繼講也。元容曰,甚盛矣。上曰,史官就座。又命大臣先退,仍命退,諸臣以次退出。
上在昌德宮。停常參·經筵。
初昏,游氣月光,交相掩映,所見彗星,不得看候。
大駕詣黔巖晝停所,入幕次後,藥房·內閣·政院·玉堂口傳問安。答曰,知道。詣昌陵入齋室後,藥房·內閣·政院·玉堂口傳問安。答曰,知道。親祭後,藥房·內閣·政院·玉堂口傳問安。答曰,知道。朝廷二品以上·六曹堂上單子問安。答曰,知道。仍詣大院君墓所展拜後,藥房·內閣·政院·玉堂口傳問安。答曰,知道。仍詣鈴原府大夫人墓所,入幕次後,藥房·內閣·政院·玉堂口傳問安。答曰,知道。展拜後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還宮後,藥房·內閣·政院·玉堂·朝廷二品以上·六曹堂上口傳問安。答曰,知道。
藥房提調李景在,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而幸行相値,不得來會云矣,敢啓。傳曰,知道。
傳曰,左承旨許遞,前望單子入之。
承旨前望單子入之,曺錫輿落點。
左副承旨曺錫輿啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
傳曰,左承旨·右副承旨,分詣局內,諸陵與順懷墓,奉審以來。
傳曰,還宮時,晝停置之。
傳曰,昌陵親祭時,亞獻官以下別單書入。
吏曹啓曰,昌陵親祭時,執禮鄭獻敎,執尊朴齊璿,大祝洪祐吉,旣已陞資,而俱未經準職,何以爲之?敢稟。傳曰,勿拘。
兵曹啓曰,今此幸行時,隨駕將校軍兵等犒饋,以乾物分給之意,敢啓。傳曰,知道。
政院啓曰,卽者義禁府都事來言,今此幸行時衛外鳴錚罪人洪振燮等七十一人,竝移送秋曹云矣,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而幸行相値,不得設行之意,敢啓。傳曰,知道。
以司謁口傳下敎曰,三墓所雨漏與諸般修改等節,令畿營永爲定式修改,植木多有枯損,令各其營補植。
以昌陵親祭時,亞獻官以下別單,傳曰,昌陵親祭時,亞獻官領議政金左根,終獻官興寅君最應各內下豹皮一令賜給。贊禮禮曹判書尹致秀各內下鹿皮一令賜給。執禮修撰鄭獻敎,大祝洪祐吉,執尊副司果朴齊璿竝加資。左右通禮諸執事各兒馬一匹賜給。其餘守僕·員役等,竝依昨秋例施賞。
傳曰,禮房承旨朴宗休加資,本陵令金豊喜陞敍,參奉朴齊衍陞六。
傳曰,政官牌招開政,賞典下批。
有政。吏批,行判書李鶴秀,參議李秉珪進。以尹滋悳爲修撰,朴齊寅爲南平縣監,崔遇亨爲扶安縣監,鄭基永爲昌陵參奉。政事冊無奎章閣啓曰,大駕今已還宮,守宮檢校直閣尹定鉉,依定式減下,何如?傳曰,允。
癸丑八月初十日寅時,大駕詣昌陵親祭。仍詣大院君墓所,鈴原府大夫人墓所展拜幸行入侍時,都承旨金炳國,左承旨趙啓昇,右承旨南秉吉,左副承旨曺錫輿,右副承旨李豊翼,同副承旨金輔鉉,記事官金勉根,假注書趙寅燮,別兼春秋沈舜澤·李容殷,提學金炳冀,直提學鄭基世·金炳國,原任直閣李景在,檢校直閣金德根,檢校待敎李秉文,以次侍立。時至,通禮跪啓請外辦。上具戎服乘駕轎,出宣化門。藥房提調李景在,副提調金炳國,進前問候訖。仍出協陽門,由肅章門·進善門,出敦化門外。炳國奏曰,在前動駕,侵曉幸行之時,多有別隊馬兵·翼隊侍衛之例,使宣傳官擧行乎?上可之。宣傳官如例擧行,進發至崇禮門外,宣傳官跪稟鳴金二下吹打作。至追慕峴,以人夫擡轎踰峴,復駕馬至鈴原府大夫人墓所洞口,通禮跪啓請降轎,上降轎步過,通禮跪啓請乘轎,上乘轎。至碌磻峴,以人夫擡轎踰峴,復駕馬至磗石峴,降轎乘座馬,至黔巖晝停所,宣傳官跪稟鳴金三下吹打止。通禮跪啓請降馬,上降馬入幄次,兵曹判書李景在進軍令命三吹。傳曰,從陞人只佩劍。出傳敎,傳曰,京畿監司率各務差使員,待令于陵所。出傳敎傳曰,還宮時晝停置之。出傳敎,傳曰,諸司預備。通禮跪啓請出次,上出次乘座馬,宣傳官如例擧行訖。至陵洞口下輦所,通禮跪啓請降馬乘輿,至齋室門外。通禮跪啓請降輿,上降輿入齋室,少頃,通禮跪啓請出次。上改具翼善冠·黲袍·烏犀帶,出齋室門外。通禮跪啓請乘輿,上乘輿,通禮前導詣紅箭門外,通禮跪啓請降輿,上降輿,仍詣版位,行謁陵禮,步詣陵上奉審,仍詣碑閣奉審訖。入小次,親祭時至,通禮跪啓請出次,上出次,贊禮前導詣板位,行四拜禮,贊禮導上詣尊所西向立,仍詣神位前跪。炳國奉香,輔鉉奉爐,上三上香,炳國奉酌跪進,上執酌以授輔鉉,輔鉉跪受,奠于神座前。贊禮跪啓請俯伏興少退跪,上俯伏興少退跪,大祝副司果洪祐吉讀祝訖,贊禮導上降復位。亞獻官領議政金左根,行亞獻禮,終獻官興寅君最應,行終獻禮訖。上行四拜禮,贊禮導上詣望燎位,行望燎訖。贊禮跪啓請禮畢,導上詣板位,行辭陵禮訖。傳曰,左承旨·右副承旨分詣局內,諸陵與順懷墓,奉審以來。出傳敎仍出紅箭門外,時·原任大臣,進前問候訖。通禮跪啓請乘輿,上乘輿至齋室門外,通禮跪啓請降輿,上降輿入齋室。傳曰,昌陵親祭時亞獻官以下別單書入。出傳敎,傳曰,自陵所洞口,至崇禮門外,捧上言。出傳敎,傳曰,京畿監司率各務差使員,駕前待令。出傳敎還宮時至,通禮跪啓請外辦。上改具戎服出次,通禮跪啓請乘輿,上乘輿詣下輦所,通禮跪啓請降輿乘馬,上降輿乘座馬,至陵洞口,宣傳官如例擧行。仍命京畿監司率各務差使員入侍。京畿監司徐左輔,率各務差使員人,以次進前,各奏職姓名訖。仍退出,進發至碑閣所,降馬乘轎,至大院君墓所洞口。通禮跪啓請降轎乘輿,上降轎乘輿,至幕次前。通禮跪啓請降輿,上降輿入幕次,問安勿爲之下敎。少頃,通禮跪啓請出次,上改具翼善冠·衮龍袍·靑鞓·素玉帶,出次乘輿,詣墓所紅箭門外。通禮跪啓請降輿,上降輿,仍詣板位,行謁墓禮,步詣墓上奉審訖。傳曰,恩彦君墓所,當展拜矣,該房知悉。出傳敎仍詣恩彦君墓所,就版位行謁墓禮,仍詣墓上奉審訖。通禮跪啓請乘輿,上乘輿,至恩彦君碑閣所前降輿,步詣碑閣奉審訖。仍詣大院君碑閣所奉審訖。入幕次,傳曰,完陽府大夫人墓所,遣內侍奉審以來。出傳敎以司謁口傳下敎曰,三墓所雨漏與諸般修改等節,令畿營永爲定式修改,植木多有枯損,自各其營補植。少頃,通禮跪啓請外辦,上改具戎服出次,通禮跪啓請乘輿,上乘輿詣墓所洞口,通禮跪啓請降輿乘馬,上降輿乘馬,宣傳官如例擧行。至鈴原府大夫人墓所洞口,通禮跪啓請降馬乘輿,上降馬乘輿,入幕次。少頃,通禮跪啓請出次,上改具翼善冠·衮龍袍·靑鞓·素玉帶以出。通禮跪啓請乘輿,上乘輿,詣墓所紅箭門外,通禮跪啓請降輿,上降輿,仍詣版位,行謁墓禮,步詣墓上奉審,仍詣碑閣奉審訖。通禮跪啓請乘輿,上乘輿,詣幕次前,通禮跪啓請降輿,上降輿入幕次。傳曰,諸司預備。出傳敎通禮跪啓請出次,上改具戎服出次,乘輿詣墓所洞口,通禮跪啓請降輿乘轎,上降輿,乘駕轎進發,宣傳官如例擧行訖。至崇禮門外,宣傳官跪稟鳴金三下吹打止。詣敦化門外,由進善門·肅章門,入協陽門。兵曹判書李景在跪稟放仗,炳國請出標信解嚴。上由宣化門還內,諸臣以次退出。
上在昌德宮。停常參·經筵。
初昏,月光相照,雲陰或翳,所見彗星,不得看候。
翌日大殿,內閣·政院·玉堂口傳問安。答曰,知道。朝廷二品以上,六曹堂上單子問安。答曰,知道。大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹堂上口傳問安。答曰,知道。
藥房提調李景在,副提調金炳國啓曰,祗謁仙陵,聖慕克伸,向晚回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,三品官之毋得過三日循例請牌,曾有定式矣。大司成林肯洙,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
備忘記,義州府尹尹行福,三和府使李兼熙下直,各長弓一張,長箭一部,片箭一部,筒兒一箇賜給。
傳曰,右副承旨許遞,前望單子入之。
承旨前望單子入之,宋能圭落點。
注書金勉根病,代以申泰觀爲假注書。
傳曰,經筵竝許遞,政官牌招開政。
政院啓曰,新除授右副承旨宋能圭,卽爲牌招,何如?傳曰,允。
又啓曰,行吏曹判書李鶴秀,參議李秉珪牌不進,推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體牌招。
又啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以大司諫金逸淵,司諫金永基,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
政院啓曰,卽者吏曹郞廳來言,泰安郡守吳致永,兩司當爲署經,而憲府則雖已署經,諫院不備,不得署經云。未署經外,未肅拜·呈告人員,竝卽牌招,何如?傳曰,一司除署經。
又啓曰,右副承旨宋能圭,時在黃海道長連縣任所,斯速乘馹上來事,下諭,何如?傳曰,許遞,前望單子入之。
又啓曰,都承旨金炳國藥院進,右承旨南秉吉須資出去,左副承旨曺錫輿式暇出去,右副承旨未差,同副承旨金輔鉉內閣進,臣吏·兵批兼進之意,敢啓。傳曰,知道。
承旨前望單子入之,宋廷和落點。
政院啓曰,都承旨金炳國藥院進,右承旨南秉吉須資出去,左副承旨曺錫輿式暇出去,右副承旨宋廷和未肅拜,同副承旨金輔鉉內閣進,院中只有臣一人,伴直無人,同副承旨,卽爲牌招,何如?傳曰,允。
又啓曰,卽者奉常寺官員來言,宗廟·景慕宮薦新生栗,提調當爲監封,而都提調朴晦壽有身病,副提調未差,不得監封云,未差之代,今日政差出,何如?傳曰,允。
以開城留守李源達狀啓宗廟及各殿進上生松耳,旱乾之餘,姑未産出,限內不得封進,惶恐待罪事,傳曰,勿待罪事,回諭。
訓鍊都監啓曰,隨駕將官·將校·軍兵及武藝別監等乾犒饋,分給之意,敢啓。傳曰,知道。
禁衛營啓曰,隨駕將官·將校·軍兵等,乾犒饋分給之意,敢啓。傳曰,知道。
御營廳啓曰,隨駕將官及駕前別抄將校·軍兵等,乾犒饋分給之意,敢啓。傳曰,知道。
摠戎廳啓曰,隨駕將校·軍兵等,乾犒饋分給之意,敢啓。傳曰,知道。
政院啓曰,今此京外上言六十一張內,三十二張,以猥濫拔去,二十九張,分下各該司次,捧入之意,敢啓。傳曰,知道。
吏曹啓曰,昌陵參奉鄭基永,以其身病,呈狀乞遞,改差,何如?傳曰,允。
觀象監啓曰,測候官鄭獻敎·朴齊璿陞資代,朴文鉉·趙憲燮差下,使之入直,何如?傳曰,允。
兵曹啓曰,今此幸行時元內吹申龍五等三十名處,木各一疋題給之意,敢啓。傳曰,知道。
吏曹啓曰,今此秋夕祭祭官塡差,而其中時無職名人,令該曹口傳付軍職何如?傳曰,允。
禮曹啓曰,今此景陵陵上莎草修改時,別看役,前五衛將朴麟源差下,使之擧行,何如?傳曰,允。
禁衛營啓曰,駕前前排軍七十二名等,賞木分給之意,敢啓。傳曰,知道。
御營廳啓曰,御前前排軍七十二名等賞木,分給之意,敢啓。傳曰,知道。
備邊司啓曰,昨日陵所行禮及墓所展拜時陪從各司郞官中,戶·工郞二員外,全數闕參,班儀申飭,前後何如,而占便之習,一向如此,揆以紀綱,萬萬寒心,竝捧現告,令該府拿問嚴勘。雖以還宮後問安班言之,卿宰進參,只爲五人,當日入直摠管·兵曹堂上及祗迎後擅自落後諸宰,竝捧現告,從重推考,何如?傳曰,允。
有政。吏批,行判書李鶴秀牌不進,參判未差,參議李秉珪進,左承旨趙啓昇進。吏批啓曰,判書李鶴秀牌招不進,參判未差,小臣獨政未安,何以爲之?敢稟。傳曰,只出緊任。以尹定鉉·徐憲淳·韓鎭庭爲知經筵,申錫愚·趙雲澈·任百經爲同經筵,金漢雄爲長連縣監。政事冊無黃海監司金泳根疏曰云云。答曰,省疏具悉。卿其往省焉。
上在昌德宮。停常參·經筵。
初昏,雲陰重遮,月光漏射,所見彗星,不得看候。
政院啓曰,行大司憲李圭祊,執義李啓善,掌令朴奎瑞,持平任應準未肅拜,掌令金濬,持平安在麟呈辭,監察茶時之意,敢啓。傳曰,知道。
又啓曰,右承旨南秉吉,左副承旨曺錫輿,右副承旨宋廷和,同副承旨金輔鉉,今日不爲仕進,竝卽牌招,何如?傳曰,允。
又啓曰,假注書趙寅燮,身病猝重,勢難察任,今姑改差,何如?傳曰,允。
傳曰,都承旨許遞,前望單子入之。
承旨前望單子入之,洪說謨落點。
兵曹口傳政事,副護軍單金炳國。
傳曰,藥院都提調許遞,前望單子入之。
內醫提調前望單子入之,徐箕淳落點。
趙寅燮改差,代以李喆南爲假注書。
以右承旨南秉吉,同副承旨金輔鉉牌不進罷職傳旨,傳曰,只推。
政院啓曰,卽者校理趙憲燮,以其親病,陳疏徑出,原疏以國忌齋戒退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
吏曹啓曰,懿陵參奉李國信,以其身病,呈狀乞遞,改差,何如?傳曰,允。
弘文館啓曰,應敎金德根內閣進,校理趙憲燮陳疏徑出,上番闕直,事甚未安。副應敎南鍾順,校理洪奭鍾,副校理朴珪壽·權應夔,竝卽牌招,推移入直,何如?傳曰,允。
以副應敎南鍾順,校理洪奭鍾,副校理朴珪壽·權應夔牌不進罷職傳旨,傳曰,只推。
承文院啓曰,卽見盛京禮部咨文出來者,以爲今年秋季統巡,八月二十日,行抵靉江西岸,與本國地方官,公同會哨。若至陡壁臨江,人馬不能行走之處,借用本國船隻,而預行知照,轉飭各該地方官,屆期遵辦云矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
奉常寺啓曰,各陵園墓秋夕祭享所用藥果煎造後,進上看品藥果二十立,依定式封進之意,敢啓。傳曰,知道。
訓鍊都監啓曰,本局千摠李種赫,身病猝重,勢難察任,改差,何如?傳曰,允。
又啓曰,今番幸行時隨駕將官·將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
義禁府啓曰,因平安監司南秉哲啓本,副司果孫永老祥原郡到配事判付內,罰已施矣,放送事,命下矣。孫永老,卽爲放送事,分付該道道臣之意,敢啓。傳曰,知道。
又啓曰,吏曹正郞李圭白,禮曹佐郞金政源,刑曹正郞洪在愚,漢城主簿金友根,司饔直長趙萬兢,尙衣直長李恒愚,奉常正申萬休,軍器判官文世赫,長興庫主簿沈能恂,典設司別檢朴象祐,副司果崔遇亨·韓敬源·宋謙洙·尹秉鼎·洪翰周,訓鍊院主簿李行運,武臣兼宣傳官李寅喜·李玄球·李祖慶·趙翼增·趙基豊·趙行林等,竝拿問嚴勘事,傳旨啓下矣。李圭白·洪在愚·金友根·李恒愚·申萬休·文世赫·沈能恂·朴象祐·崔遇亨·韓敬源·宋謙洙·尹秉鼎·李行運·李寅喜·李玄球·李祖慶·趙基豊·趙行林等,今方待命,拿囚。金政源,以秋夕祭溫陵差祭,趙萬兢·洪翰周,健陵差祭,今已受香云,待行祀後拿囚。趙翼增,下去江原道春川地云,依例發遣府羅將拿來,何如?傳曰,待待命拿囚。
校理趙憲燮疏曰云云。答曰,省疏具悉。爾其勿辭救護。
上在昌德宮。停常參·經筵。
初昏,月光雲氣,交相掩映,所見彗星,不得看候。
政院啓曰,行大司憲李圭祊,執義李啓善,掌令朴奎瑞,持平任應準未肅拜,掌令金濬,持平安在麟呈辭,監察茶時之意,敢啓。傳曰,知道。
又啓曰,同副承旨金輔鉉,今日不爲仕進,卽爲牌招,何如?傳曰,允。
又啓曰,行都承旨洪說謨,時在京畿楊州地,斯速乘馹上來事,下諭,何如?傳曰,允。
以同副承旨金輔鉉牌不進罷職傳旨,傳曰,只推。
傳曰,玉堂竝許遞,前望單子入之。
玉堂前望單子入之,應敎金德根,副應敎趙在應,校理朴商壽·鄭錫朝,副校理宋謙洙·權應夔,修撰李鍾淳·尹秉鼎,副修撰李應鼎·睦仁會落點。
政院啓曰,玉堂上下番俱空,事甚未安。新除授副校理宋謙洙,修撰尹秉鼎,方在拿處中,應敎金德根,副應敎趙在應,校理朴商壽·鄭錫朝,副校理權應夔,修撰李鍾淳,副修撰李應鼎·睦仁會,竝卽牌招,推移入直何如?傳曰,允。
傳曰,留院公事入之。
以應敎金德根,副應敎趙在應,校理朴商壽·鄭錫朝,副校理權應夔,修撰李鍾淳,副修撰睦仁會牌不進罷職傳旨,傳曰,只推。
追上尊號都監啓曰,製述官·書寫官實預差,別單書入之意,敢啓。傳曰,知道。
加上尊號都監啓曰,製述官·書寫官實預差,別單書入之意,敢啓。傳曰,知道。
追上尊號都監翼宗大王玉冊文製述官鄭元容,預差李若愚,書寫官李景在,預差趙冀永,樂章文製述官李鶴秀,預差徐憙淳,金寶篆文書寫官朴晦壽,預差金道喜,憲宗大王玉冊文製述官金興根,預差尹定鉉,書寫官李啓朝,預差李穆淵,樂章文製述官金洙根,預差徐憲淳,金寶篆文書寫官李憲球,預差李紀淵,孝顯王后玉冊文製述官趙斗淳,預差金學性,書寫官趙鶴年,預差李魯秉,樂章文製述官金輔根,預差徐英淳,金寶篆文書寫官金汶根,預差徐俊輔,上號都監都廳趙在應·洪祐命,監造官李國信·徐衡淳·金敬根·申錫昌·鄭基永·鄭顯奭。加上尊號都監王大妃殿玉冊文製述官朴永元,預差李敦榮,書寫官徐念淳,預差金箕晚,樂章文製述官徐有薰,預差洪鍾英,玉寶篆文書寫官洪在龍,預差洪顯周,大妃殿玉冊文製述官徐箕淳,預差金景善,書寫官尹致秀,預差李圭祊,樂章文製述官洪鍾應,預差安光直,玉寶篆文書寫官尹宜善,預差金賢根。
傳曰,吏曹參判有闕之代,前望單子入之。
吏曹參判前望單子入之,黃浩民落點。
觀象監啓曰,景陵大王陵上莎草修改時,臣以政府進去矣。臣旣領本監,依例兼進之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
兵曹口傳政事,副司果南鍾順·尹滋悳·李容殷,以上竝單付。
兵曹啓曰,宣傳官具性喜,羽林衛將李圭容,俱以病難供職,呈狀乞遞,竝改差,何如?傳曰,允。
上在昌德宮。停常參·經筵。
初昏,彗星爲密雲所蔽,不得看候。
政院啓曰,行大司憲李圭祊,持平任應準未肅拜,執義李啓善,掌令朴奎瑞差祭,金濬,持平安在麟呈辭,監察茶時之意,敢啓。傳曰,知道。
傳曰,禮房承旨馳詣宗廟·永寧殿·永禧殿·景慕宮,奉審摘奸以來,仍詣受香諸處,奉審摘奸以來。
政院啓曰,行都承旨洪說謨在外,左承旨趙啓昇式暇出去,同副承旨金輔鉉內閣進,院中只有臣一人,伴直無人,同副承旨,卽爲牌招,何如?傳曰,允。
又啓曰,同副承旨金輔鉉牌不進,伴直無人,右承旨南秉吉,所當牌招,而拘於廳規,不得請牌,何以爲之?敢稟。傳曰,牌招。
以同副承旨金輔鉉牌不進罷職傳旨,傳曰,只推。
上號都監啓曰,監造官李國信·徐衡淳·鄭基永·申錫昌·鄭顯奭,時無職名,令該曹口傳付軍職,使之冠帶常仕,何如?傳曰,允。
以司謁口傳下敎曰,在外藥院提調,令政院竝申飭上來,使之進參於明日日次。
上號都監啓曰,別看役,安時赫·朴麟源·彭在義差下,使之擧行,何如?傳曰,允。
弘文館啓曰,校理鄭錫朝差祭,玉堂上下番俱空,事甚未安。應敎金德根,副應敎趙在應,校理朴商壽,副修撰睦仁會,旣有只推之命,竝卽牌招,推移入直,何如?傳曰,允。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
以副應敎趙在應,副校理宋謙洙,副修撰睦仁會牌不進罷職傳旨,傳曰,只推。
上號都監啓曰,郞廳監造官分房,別單書入之意,敢啓。傳曰,知道。
又啓曰,監造官六望,別單書入之意,敢啓。傳曰,知道。
又啓曰,都廳郞廳二望,別單書入之意,敢啓。傳曰,知道。
又啓曰,闕內待令郞廳·宣傳官,輪回察任,何如?傳曰,允。
上號都監啓曰,今番郞廳員數,當用癸丑已例矣。郞廳一員未差之窠,以前郡守鄭民和差下,而時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果鄭民和,副司正申錫昌,副司勇鄭顯奭·李國信·徐衡淳·鄭基永,以上竝單付。
成均館啓曰,本館入直,久任郞廳外,他郞不得入直,若有代員替直之事,草記代直事,曾有定式矣。司成未差,直講崔擎祖,典籍金羽休俱爲差祭,時無入直之員,以他郞官,姑爲代直,何如?傳曰,允。
上在昌德宮。停常參·經筵。
初昏,月光雖遠,雲氣往來,彗星有無,不得看候。
藥房都提調金左根,左承旨趙啓昇啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根景陵莎草修改進,左議政未差,右議政趙斗淳有身病,不得來會云矣,敢啓。傳曰,知道。
又啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,左副承旨曺錫輿,今日不爲仕進,卽爲牌招,何如?傳曰,允。
備忘記,訓戎僉使尹善應,波知僉使金載鏞,平南萬戶金東稷下直,各長弓一張,長箭一部,片箭一部,筒兒一箇賜給。
傳曰,在外玉堂許遞,政官牌招開政。
傳曰,昨日申飭果何如,而或謂情踪危蹙,或謂情勢一向在外者,是豈道理乎?藥院提調,竝更爲嚴飭,可也。
傳曰,自明日日講爲之。
政院啓曰,行吏曹判書李鶴秀,參判黃浩民,參議李秉珪牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,參議只推,一體牌招。
又啓曰,行大司〈憲〉李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以左副承旨曺錫輿牌不進罷職傳旨,傳曰,只推。
以大司諫金逸淵,司諫金永基,獻納金權,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
弘文館啓曰,應敎金德根,校理朴商壽差祭,副校理宋謙洙拿處,上番闕直,事甚未安。副應敎趙在應,旣有只推之命,與校理鄭錫朝,副校理權應夔,竝卽牌招,推移入直,何如?傳曰,允。
以校理鄭錫朝牌不進罷職傳旨,傳曰,只推。
政院啓曰,行吏曹判書李鶴秀,參議李秉珪再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判黃浩民陳疏,判書所當更請牌招,而係是一日三牌,何以爲之?敢稟。傳曰,牌招,參議只推,一體牌招。
傳曰,吏曹參判疏批已下,卽爲牌招。
政院啓曰,吏曹參議李秉珪三牌不進,依定式禁推傳旨捧入之意,敢啓。傳曰,知道。
奎章閣啓曰,景慕宮望廟樓今望奉審,無頉之意,敢啓。傳曰,知道。
以吏曹參議李秉珪三牌不進禁推傳旨,傳曰,分揀。
有政。吏批,判書李鶴秀,參議李秉珪牌不進,參判黃浩民進,左承旨趙啓昇進。吏批啓曰,判書李鶴秀,參議李秉珪牌招不進,小臣獨政未安,何以爲之?敢稟。傳曰,仍爲之。以金永秀爲修撰,趙憲燮爲副修撰,南獻敎爲知春秋,趙忠植爲同春秋,李承敬爲泰仁縣監。再政。以沈宜絢爲假監役,鄭泰好爲昌陵參奉,兪致良爲懿陵參奉。贈吏參金載琬,贈吏判例兼,知敦寧金考,贈吏參金益福,贈吏判文衡例兼,忠節卓異,加贈正卿職事,承傳。政事冊無兵批,金九鼎爲白峙僉使。
吏曹參判黃浩民疏曰,伏以臣於本月十三日,伏奉除旨,以臣爲吏曹參判者,臣聞命惝怳,繼以恧蹙,莫省所以致此。竊念臣以菲才謏學,百無一能,謬被洪造,驟躋卿班,恩榮已踰於涯分,報答蔑效於塵刹,每自循檢,不覺惶汗之浹背。況是任也,古所稱天官之職,掌內外注擬之柄,係士夫進退之關,甄別流品,激揚淸濁,固知長官之專管,而隨政參聞,有時代斲,是亦副貳之責,則此不可人人而冒據也,明矣。苟非淸望藻識,爲世所推者,未免爲累則哲瘝厥官之歸,何可使空疎如臣,顓蒙如臣者,苟充其位,徒侈其銜也哉?若爲資級之可以循次乎,則此非閒司之推遷也,若爲才具之可以堪當乎,則自有群彦之林立也。左右參倚,不得其說,且臣蒲柳之質已衰,樗櫟之材無用,今雖欲倖冒爲榮,趨走爲恭,而其於玷名器招物議何哉?開政有命,召牌儼臨,其在廉隅之地,甘犯違傲之罪,玆敢略暴衷懇,冒瀆崇嚴。伏乞聖慈,俯垂鑑諒,將臣所帶職名,亟許刊改,以重官方,以安微分焉云云。答曰,省疏具悉。卿其勿辭行公。
上在昌德宮。停常參·經筵。
初昏,雲氣蔽天,彗星有無,終不得詳察。
備忘記,統制使李圭徹下直,長弓一張,長箭一部,片箭一部,筒兒一箇賜給。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,左副承旨曺錫輿,今日不爲仕進,卽爲牌招,何如?傳曰,允。
傳曰,景陵莎草修改監董大臣入侍。
傳曰,屢度申飭之下,豈有如許事體?藥房提調徐箕淳,畿沿投畀。
政院啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
兵曹啓曰,今月十七日武臣堂上朔試射,國忌齋戒相値,不得爲之之意,敢啓。傳曰,知道。
上號都監啓曰,各房自今日始役,郞廳·監造官中一員,入省記輪回上直之意,敢啓。傳曰,知道。
弘文館啓曰,校理鄭錫朝,副修撰趙憲燮,竝卽牌招察任,何如?傳曰,允。
以校理鄭錫朝牌不進罷職傳旨,傳曰,只推。
刑曹啓曰,今番衛外擊錚人中,西部童蒙崔命吉,爲其父景孫殺獄稱冤事也,廣州良人金文純,爲其父在仲殺獄稱冤事也,審理在邇,竝原情勿施。新溪幼學李錫龍,爲其父君心定配請放事也,原辭全不成說,原情勿施。開城幼學洪百榮,爲其祖麟漢伸理事也。前已鳴金,大臣陳箚,曹堂執藝,至伏承放逐鄕里,無敢萌非分之處分,則固當畏縮之不暇,而連事瀆擾,萬萬駭惋,原情勿施,嚴飭放送,何如?傳曰,允。
禮曹啓曰,卽接開城幼學李尙柱所志,則以爲族姪澈秀,嫡妾俱無子,以其同姓十寸兄繼復第二子錫俊,欲爲繼後,兩家諸族,相議完定,而澈秀夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,旣有筵奏定式,而門長李尙柱所訴旣如此,李繼復第二子錫俊,立爲李澈秀之後,何如?傳曰,允。
義禁府啓曰,藥房提調徐箕淳,畿沿投畀事,承傳,啓下矣。徐箕淳,京畿道富川府投畀,而以承傳內辭意,具罪目,依例發遣府都事,押送配所,何如?傳曰,允。
又啓曰,卽接月令醫員洪範祖手本,則時囚罪人崔遇享,猝得泄痢,度數頻數,食飮全却,眞元大脫,目下症形,實爲危劇。罪人病勢如此,則一邊保放,一邊草記,曾有定式矣。崔遇亨,姑爲保放之意,敢啓。傳曰,知道。
義禁府啓目,吏曹正郞李圭白,禮曹佐郞金政源,刑曹正郞洪在愚,漢城主簿金友根,司饔直長趙萬兢,尙衣直長李恒愚,奉常正申萬休,軍器判官文世赫,長興主簿沈能恂,典設別提朴象祐,副司果崔遇亨·韓敬源·宋謙洙·尹秉鼎·洪翰周,訓鍊主簿李行運,武兼李寅喜·李玄球·李祖慶·趙基豊·趙行林等原情云云。傳旨內辭緣,泛稱遲晚,所當請刑是白乎矣,李圭白·金政源·申萬休·崔遇亨·韓敬源·宋謙洙·尹秉鼎等,曾經侍從,李寅喜,曾經摠府郞,竝只勿爲請刑,載在法典,議處。洪在愚·金友根·趙萬兢·李恒愚·文世赫·沈能恂·朴象祐·洪翰周·李行運·李玄球·李祖慶·趙基豊·趙行林等,竝只刑推得情,何如?判付。啓,依允爲旀,除刑推議處爲良如敎。
敎統制使李圭徹書。王若曰,疇可使專制一方,政勤聽鼙之思,汝其往都統三道,特紆推轂之隆。睠玆嶺陬重關,最是海路巨鎭,臺隍樓櫓之作我屛翰,較八路而管轄獨專,錢穀甲兵之恃爲金湯,兼二使而體貌尤尊。繡旗鵲印,尙感顯皇帝隆恩,鐵龜艦,每想李忠武雄略,久恃卉服之和好,嗟戎政或忽繕修,易致桑土之疎虞,而重任尤宜愼簡。惟卿,名家世胄,亞卿華班,歷試於南鉞西符,聲績可紀,周旋乎禁旅摠府,望實俱優,漢飛將之屢鎭邊壃,鎭鑰克壯,齊種首之使備盜賊,桴鼓不驚。玆授卿以三道統制使,卿其詰戎兵而峙倉儲,克盡備豫之策,省工役而寬浦稅,宜思矯革之方。於戲,三路之節制尙嚴,爭覩上將之懿範,百年之歌謠猶播,佇繼乃祖之遺風,故玆敎示,想宜知悉。知製敎鄭錫朝製進。
行都承旨洪說謨疏曰,伏以臣,卽一釁累滓穢之蹤耳。嗤笑之資,唾罵之囮,宜其淸議之不齒,堪作盛時之棄物,而乃聖明縻之以華銜,飭之以肅命,恩眷之至渥也,義分之至嚴也。恩眷至渥,而不知感者木石也,義分至嚴,而不知畏者禽獸也。嗚呼,臣雖冥頑,旣非木石禽獸也,而冥然若不感恩遇,頑然若不知義分者,豈有他哉?臣之遭罹,自不得不然故也。向來飭諭狎疊,違牌路阻,臣於是,情窮勢迫,控訴無由,靦擡面目,冒沒趨進朝房,而亦莫敢爲蠢動之計矣。天地之仁,涵覆太過,日月之明,容光不遺,臣以罪爲榮,且惶且感,竊自意以聖上無微不燭之明,無物不遂之德,庶幾察其情而遂其志。從今以往,俾得跧伏畎畝,歌詠聖澤,隨分飮啄,了此餘生,北望攢祝,一步百拜。今於夢想之外,復以臣爲夙夜密邇之長,繼降馹召之命,臣雙擎九頓,驚惑滋甚。臣若徒懷怵畏,終不畢陳衷懇,非但非無隱之義,寔亦自外於仁覆之下也。噫,臣早竊科第,志在祿仕,本非高蹈之踪,亦無長往之計者也,如非萬不獲已之端,豈忍生便訣明時之心哉?秉彝之性,必不如是矣,臣情到此,亦云慼矣。臣之平日區區矢心,曾不至如今日之所遭,而事與心違,一切相反,大質已虧,無復餘地,有何可藉手以事殿下,殿下亦奚取於臣哉?噫,人臣事君,趨走爲恭,廉恥亦重,自古能知有廉恥者,惟能守其趨走界分,不知有廉恥,終虧其界分。故患得患失,無所不至者,亶由於拚棄廉恥,而自歸乎壞蔑咫尺之守矣。若使臣惟知拂拭之可感,承奉之爲義,而揚揚冒進,自同餘人,是可謂天下知有廉恥之人乎?此臣所以寧犯逋慢之罪,甘伏鈇鉞之誅,而不敢爲承膺者也。嗚呼,臣逖違文陞,屢閱星霜,耿結之忱,自不禁一瞻觚稜,退轉溝壑之心,而艮限在前,亦未遂願,蟄伏荒郊,惟事瀆擾,此何人斯?臣尤死罪。伏乞聖慈,俯諒由中之苦懇,特降體下之深仁,先治臣罪,永刊臣名,俾垂終始生成之澤焉云云。答曰,省疏具悉。此非自靖之事,何必如是深引乎?本事是非,自有公論,卽爲上來肅命,以存事面。
護軍朴宗休疏曰,伏以親祼喬寢,聖慕克伸,欣瞻羽旄,群情胥悅。臣於是時,猥廁邇班,獲陪屬車之淸塵,與覩芬苾之盛儀,備數爲榮,勞於何有?乃以臣院掌管禮,特命進秩爲嘉善大夫,華誥誕宣,臣雙手擎奉,五內隕越,感淚被面,莫省攸措,歷累日而不能定情也。臣本門地單寒,姿性疎闇,無所取材,自知甚明,念斷進取,計止祿仕,而偏沐洪造,出入內外,徒被雨露之澤,莫效涓埃之報,慄慄危懼,若隕淵谷者,行將四十年所矣。小器固不可大受,蹇蹄實無由遐策,而旣往冥升,滾到緋玉,反躬自檢,已踰涯分,至於更進一步,遂貳班,是豈臣夢想攸到哉?夫是秩也,卽古所稱命德之器也,苟非望實俱著,才猷優足,爲世需用,則莫宜居之,其爲難愼,良有以也。惟玆顯賞峻秩,顧何可不問其人之賢否,而擧而畀之,不少留難,反不若袴之有待乎?言其勞績,曾無毫絲之可紀,而乃侈特擢之殊恩,寵命緣臣,而反涉於輕䙝,位著由臣,而未免於淆濫,誠恐非聖朝礪世磨鈍之大防也。鵜梁有詩人之譏,麟楦爲朝士之恥,臣雖欲貪戀寵祿,拚棄廉隅,恬若固有,揚揚冒進,其於累聖簡而招物議,何哉?參倚前衡,承膺無路,玆敢披瀝心肝,仰瀆崇嚴。伏乞聖慈,念公器之不可輕授,察臣言之非出飾讓,將臣新命資級,亟令收還,以重官方,以安私分焉云云。答曰,省疏具悉。卿其勿辭行公。
癸丑八月十六日辰時,上御熙政堂。日講入侍時,判府事李憲球,日講官洪鍾應,參贊官金輔鉉,檢討官睦仁會,假注書申泰觀,記注官姜晢一,別兼春秋李容殷,各持詩傳第三四卷,以次進伏訖。上曰,史官分左右。上誦前受音一遍,上開卷。鍾應讀自蟋蟀在堂,止蟋蟀三章,仍釋義訖。
癸丑八月十六日辰時,上御熙政〈堂〉。統制使入侍時,同副承旨金輔鉉,假注書申泰觀,記注官姜晳一,別兼春秋李容殷,統制使李圭徹,以次進伏訖。上曰,史官分左右。上曰,統制使進前。圭徹進前奏職姓名訖。上曰,統制使任大責重,各別對揚,使民各得其所也。譬以治家言之,家內之和順,專係於爲家長者導率之如何,則百姓之安堵,豈不在於官長之導率乎?圭徹曰,聖敎若是鄭重,當恪勤對揚矣。上曰,統制使統三道云,凡所統者何道乎?圭徹曰,慶尙·全羅·忠淸道矣。上曰,年事何如云耶?圭徹曰,統營在固城地,而晉州以下,則爲免歉云矣。上曰,設使歉年,官長撫恤,則民不離散,官長淸白,則貪墨自止,着實對揚,期有實效也。圭徹曰,謹當恪勤對揚矣。輔鉉曰,宣諭何以爲之乎?上曰,出去爲之也。上曰,史官就座,仍命統制使先退,又命退,承史以次退出。
癸丑八月十六日申時,上御熙政堂。監董大臣以下入侍時,右承旨南秉吉,假注書李喆南,記注官姜晳一,別兼春秋李容殷,領議政金左根,禮曹判書尹致秀,工曹參議金炳學,禮曹正郞具行益,假監役鄭箕錫,以次進伏訖。上曰,史官分左右。上曰,大臣進前。左根進前問候,各殿問候訖。左根曰,陵上莎草蹲縮處,與月前奉審時一般之意,已陳於狀啓,而奉出舊莎,鋪排新莎,堅實封築,然旱氣尙多,秋陽甚曝,頗有枯損之慮,故面飭陵官,使之朝夕灑水,期令着根,灑水之費,令地方官區劃矣。第念潦水,卽恒有之事,莎草多有蹲頹之患,而例以油芚·草芚覆庇,蓋慮潦水流注滲漏,而旣不得只覆當處,則自然延及於無頉處,使着根之莎,爲枯黃之草,雖鋪新莎,不如舊莎,本意雖出於驚悚廣改,反歸於煩䙝矣。上曰,然矣,久庇則反有枯損之弊,如是覆庇,以防潦水,甚好矣。左根曰,臣意則觀其蹲縮多少,除非不得鋪設處外,勿以油芚·草芚奉排,就本陵近處,浮出莎草若爾片,略略鋪排於蹲縮處,如覆簷樣,俾防滲漏,分付禮曹,此後奉審時,依此擧行恐好,故仰達矣。上曰,依爲之。出擧條上曰,史官就座,仍命大臣先退,又命退,諸臣以次退出。
上在昌德宮。停常參·經筵。
初昏,彗星爲蜜雲所蔽,不得看候。
政院啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
又啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
又啓曰,行大司憲李圭祊,執義李啓善,掌令朴奎瑞,持平任應準未肅拜,掌令金濬,持平安在麟呈辭,監察茶時之意,敢啓。傳曰,知道。
傳曰,留院公事入之。
上號都監啓曰,監造官申錫昌,方在職牒還授中,而混入於付軍職,依例敍用,何如?傳曰,允。
備邊司啓曰,卽見水原留守徐英淳所報,則竹山所在耗米蕩減條六十八石零及孟山不足耗米二石合七十石零,依例畫下,以爲支放之地,爲辭矣。支放給代,已成年例,以湖西所在本司句管穀會錄耗中,依此數許令取用,何如?傳曰,允。
又啓曰,卽見開城留守李源達所報,則以爲本營句管關西小米二萬石,今年耗條二千石,依例劃給爲辭矣。支放需用,不可不趁卽給代,而頻年以海西穀劃給,果不無貽弊之端,參以今年事勢他無可以措劃者,姑依近例,今亦以海西所在本司句管穀中折米二千石取用,何如?傳曰,允。
義禁府啓曰,保放罪人崔遇亨,當爲還囚議處以入,而病勢一向未差,仍爲保放之意,敢啓。傳曰,知道。
癸丑八月十七日辰時,上御熙政堂。日講入侍時,日講官金學性,參贊官曺錫輿,侍讀官權應夔,假注書李喆南,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖,仍開卷。學性讀自山有樞,止山有樞三章,仍釋義訖。
上在昌德宮。停常參·經筵。
初昏,天際淸朗,彗星所在,十分詳察,終不得見,其已西沈,今無可疑。
觀象監啓曰,彗星自今月初,似已西沈,而昨日初昏,月未及出,天際淸朗,詳細看候,終不得見,則已爲西沈,十分無疑,文臣測候及本監別測候,今姑撤罷之意,敢啓。傳曰,知道。
政院啓曰,行大司憲李圭祊,執義李啓善,掌令朴奎瑞,持平任應準未肅拜,掌令金濬,持平安在麟呈辭,監察茶時之意,敢啓。傳曰,知道。
傳曰,玉冊文製述官徐箕淳有頉代,領議政製進。
傳曰,呈告經筵許遞,政官牌招開政,如有違牌,勿爲呼望。
傳曰,日前疏批,昭晰無餘,而尙此逡巡,是何道理乎?都承旨洪說謨,下義禁府推考。
政院啓曰,行都承旨洪說謨,下義禁府推考事,命下矣。依定式遞差傳旨捧入之意,敢啓。傳曰,知道。
傳曰,左承旨許遞,前望單子入之。
承旨前望單子入之,林肯洙落點。
上號都監啓曰,玉冊在前,則或以五簡爲一貼,或以六簡爲一貼矣,今番則何以爲之乎?敢稟。傳曰,五簡爲之。
義禁府啓曰,保放罪人崔遇亨,遭母喪云,依法典限成服給由之意,敢啓。傳曰,知道。
有政。吏批,行判書李鶴秀,參議李秉珪進。以金益文爲大司成,成原默爲同經筵,尹定鉉爲內醫提調,沈舜澤爲扶安縣監。政事冊無。
癸丑八月十八日辰時,上御熙政堂。日講入侍時,日講官金大根,參贊官宋廷和,檢討官睦仁會,假注書申泰觀,記注官白宗逵,別兼春秋金元植,各持詩傳第四卷,以次進伏訖。上曰,史官分左右。上誦前受音一遍訖。仍開卷,大根讀自揚之水,止椒聊二章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,同副承旨金輔鉉,今日不爲仕進,卽爲牌招,何如?傳曰,允。
禮曹,來十月初八日行宗廟冬享大祭親祭,取稟。奉敎敬依。
政院啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以同副承旨金輔鉉牌不進罷職傳旨,傳曰,只推。
以大司諫金逸淵,司諫金永基,獻納金權,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
政院啓曰,明日議號時,六曹參判·三司長官當爲進參,工曹參判李根友在外,何以爲之,而副提學未差之代,政官牌招,開政差出,何如?傳曰,在外工曹參判許遞,與副提學未差之代,前望單子入之。
工曹參判前望單子入之,李公翼落點。副提學前望單子入之,李鍾愚落點。
都摠府啓曰,副摠管尹穳,以刑曹參判坐起事,晝仕出去之意,敢啓。傳曰,知道。
政院啓曰,明日翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號議定時,時·原任大臣·九卿·館閣堂上·六曹參判·三司長官·禮曹參議,當爲進參,竝待開門命招,何如?傳曰,允。
傳曰,明日出宮門路,以協陽門爲之。
傳曰,發遣吏郞,諸執事淸齋與否,摘奸以來。
兵曹啓曰,今月二十日文臣朔試射,殿座相値,不得爲之之意,敢啓。傳曰,知道。
弘文館啓曰,校理鄭錫朝,修撰金永秀,竝卽牌招察任,何如?傳曰,允。
政院啓曰,卽者義禁府都事來言,時囚罪人李圭白·洪在愚·金友根·李恒愚·申萬休·文世赫·沈能恂·朴象祐·韓敬源·宋謙洙·尹秉鼎·李行運·李寅喜·李玄球·李祖慶·趙基豊·趙行林·金政源·趙萬兢·洪翰周,當爲議處,而判義禁金景善有實病,次堂例不得擧行云,判義禁,卽爲牌招,何如?傳曰,允。
政院啓曰,判義禁金景善牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,許遞,前望單子入之。
判義禁前望單子入之,李啓朝落點。
以校理鄭錫朝,修撰金永秀牌不進罷職傳旨,傳曰,只推。
以京畿監司徐左輔狀啓,投畀罪人徐箕淳富平地到配事,傳曰,放送。
義禁府啓曰,行都承旨洪說謨,下義禁府推考事,命下矣。說謨方下去京畿楊州地,發遣府書吏拿來,何如?傳曰,待待命拿囚。
訓鍊都監啓曰,本局哨官李鶴緖,身病猝重,勢難察任,改差,何如?傳曰,允。
刑曹啓曰,卽接全羅監司鄭㝡朝文移,則錦山郡徒一年定配罪人盧五長,限滿云矣。取考曹上配案,則五長以詬辱士族罪,壬子八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府啓曰,因京畿監司徐左輔狀啓,投畀罪人徐箕淳富平府到配事,判付內,放送事,命下矣。徐箕淳,卽爲放送事,分付該道道臣之意,敢啓。傳曰,知道。
又啓曰,行都承旨洪說謨,今方待命,當爲拿囚,而遞差傳旨未下之前,時任承旨不得拿囚之意,敢啓。傳曰,禁推分揀,卽爲牌招,使之肅命,如有違牌,勿爲呼望。
同義禁李裕元疏略曰,伏以臣父啓朝,方帶判義禁府事矣。臣之同義禁之任,揆以格例,自在當遞。伏乞聖慈,俯垂鑑諒,亟遞臣金吾兼銜,以存公格,以安私分,千萬幸甚云云。答曰,省疏具悉。所請依施。
癸丑八月十九日辰時,上御熙政堂。日講入侍時,日講官徐戴淳,參贊官南秉吉,侍讀官權應夔,假注書李喆南,記注官姜晢一,別兼春秋金完植,各持詩傳第四卷,以次進伏訖。上曰,史官分左右。上誦前受音一遍訖。仍開卷,戴淳讀自綢繆束薪,止杕杜二章,仍釋義訖。
上在昌德宮。停常參·經筵。
議號後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上·六曹堂上口傳問安。答曰,知道。還內後,藥房·內閣·政院·玉堂口傳問安。答曰,知道。
藥房提調尹定鉉,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而毓祥宮秋享祭齋戒相値,不得來會云矣,敢啓。傳曰,知道。
又啓曰,新除授副提學李鍾愚,卽爲牌招,何如?傳曰,允。
又啓曰,三品官之毋得過三日循例請牌,曾有定式矣。大司成金益文,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳曰,禮房承旨,馳詣受香諸處,奉審摘奸以來。
賓廳,翼宗大王追上尊號望,聖憲英哲睿誠淵敬,王大妃殿加上尊號望,正仁,憲宗大王追上尊號望,體健繼極中正光大,孝顯王后追上尊號望,端聖,大妃殿加上尊號望,淑敬。
政院啓曰,翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號單子,旣已啓下矣。招致禮曹郞廳,傳授之意,敢啓。傳曰,知道。
禮曹啓曰,今此翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號吉日,以何間推擇乎?敢稟。傳曰,十月旬前擇入。
又啓曰,以翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號吉日,何間推擇,取稟。傳曰,十日旬前擇入事,命下矣。令日官李秉洪推擇,則太室追上尊號冊寶來十月初八日,王大妃殿·大妃殿加上尊號冊寶同月初九日爲吉云,以此日定行乎?敢稟。傳曰,以此日爲之。
又啓曰,今此太室追上尊號時,親上冊寶之節,依例磨鍊乎?敢稟。傳曰,依例磨鍊。
又啓曰,今此王大妃殿·大妃殿加上尊號儀節,當爲磨鍊,謹稽謄錄,則有外殿親傳冊寶,內庭行禮,自內親上致詞箋文表裏之例,亦有外殿親傳冊寶,親上致詞箋文表裏之例,今番則何以爲之乎?敢稟。傳曰,只外殿行禮磨鍊。
刑曹啓目粘連,取考擊錚人原情,則康津幼學張琪遠,爲其祖時皞伸雪事也,事在永遠。永平幼學李憙仁,爲其祖書九伸雪事也,臺啓方張。淸州幼學李元漙,爲其父審度伸雪事也,事係隄防,竝原情勿施。振威幼學李啓翊,爲其父亨奎職牒還給事也,今姑置之。寶城幼學宋元萬,爲其父亨純復讎事也,詳査登聞事行會。長湍幼學丁文敎,爲其世傳位土事也,令本道詳査決處。興海良女朴召史,爲其夫孫鳳朝定配請放事也。遂安良人李國賓,爲其父達昇定配請放事也。南部良女金召史,爲其夫林兢淵定配請放事也。三嘉良人金成淑,爲其父永國定配請放事也。或罪犯不輕,或到配屬耳,竝原情勿施。松禾良人李樂沼,爲其父達徽定配請放事也。安義良女金召史,爲其夫咸成伯定放事也。慈仁良女崔召史,爲其夫邊應喆定配請放事也。密陽良女朴召史,爲其夫尹洪杓定配請放事也。南部良女崔召史,爲其子秦榮澤定配請放事也。中部良女金召史,爲其夫金千鍾定配請放事也。西部李氏,爲其子朴準恒定配請放事也。寧海私奴得孫·朴三等,爲其上典白灝運·朴履燦定配請放事也。或所坐不至深重,或到配已多年所,合施參恕之道,竝放送。南部良人姜孝一,爲其子學習定配請放事也。淸州私奴必得,爲其上典李晉源定配請放事也。鍾城私奴大心,爲其上典朱亨東定配請放事也,罪犯俱爲不輕,竝原情勿施。密陽良女金召史,爲其夫丁男耀定配請放事也,逋藪不多,參酌放送。咸興私奴正月童,爲其上典朴致模定配請放事也。中部童蒙姜得成,爲其父玉伊定配請放事也。松禾良人姜必成,爲其父達俊定配請放事也,其所犯科,俱爲不輕。密陽良人金喆璜,爲其父亨直定配請放事也。潭陽幼學南碩辰,爲其父長燁定配請放事也。富平良人方最賢,爲其父五大定配請放事也,所坐俱爲深重,竝原情勿施。黃州良女金召史,爲其夫車巖回定配請放事也。興陽良人鄭時元,爲其父大雄定配請放事也。魯城童蒙金吉成,爲其父艮鍾定配請放事也,所坐不至深重,竝參酌放送。扶安良女金召史,爲其夫金四俊殺獄事也。順川良人石命喆,爲其父利柱殺獄事也,本獄俱未登聞,竝令本道詳査後,稟處。南原童蒙梁周亨,爲其父碩采定配請放事也。三嘉良人文致國,爲其兄致益定配請放事也。西部良女李召史,爲其子曺敏植定配請放事也。堤川良人嚴小吉,爲其父錫龜定配請放事也。西部良女金召史,爲其夫李文相定配請放事也。加平具氏,爲其父汝仲定配請放事也。西部良女鄭召史,爲其夫金春成定配請放事也。延日良女金召史,爲其夫朴宗甲定配請放事也。寧越良人嚴包極,爲其父有濂定配請放事也。彦陽良女朴召史,爲其夫吳泰愈定配請放事也,或罪關罔赦,或躬犯公逋,竝原情勿施。南陽幼學洪舜瑞,爲其位土文券還推事也。開城影殿守僕申祐乭等,爲其所業庖肆復設事也,事甚屑越,竝原情勿施。慶源驛馬戶首朴仁京等,爲其馬位田許耕事也,事係驛弊,令本道査決。輸城驛民姜宗管,馬位田結及身役釐正事也。西部幼學權用禹,宮庄舍音見奪事也,煩籲無嚴,竝原情勿施。嶺南三漕倉沙工金允臣等,田大同,依兩湖例全船裝載,斛子校正事也。嶺南沿海邑船主人金致弘等,乞令復船業事也,令本道嚴加禁斷。咸興幼學韓冕瑀,爲其先祖安川府院君祭需還推事也。平壤幼學崔廷和,爲其道內民弊矯救事也。南陽童蒙洪景祿,宗統歸正事也,竝令本道査決。西部童蒙田興釗,爲其父得龍定配請放事也。南部童蒙韓鳳源,爲其父鎭弼定配請放事也,以與參涉有異,同時被配者,亦多蒙宥,則今此稱冤,容或無怪,而究其本事,有難遽放。楊州幼學李鎭浩,御筆御題及氷魚船收稅,爲李根培等所奪,乞令還推,俾奉香火事也。前此呼籲,不無難愼,至請勿施,則又復瀆擾,殊涉無嚴,原情勿施,何如?啓,依〈允〉。田得龍段,八十老父獨子也,法典所在,且有參恕。韓鎭弼段,罪同罰異,特爲放送爲旀。李鎭浩事段,列聖朝判下受敎,所重何如,而江民輩請囑行賂,勒奪文券者,是豈成說乎?令秋曹一一推給,卽速歸正,可也爲良如敎。
又啓目粘連,取考李基允等原情,則西部行喪之路,乞令復舊事也,部坊道路,非臣曹所管,令漢城府稟處,何如?啓,依允爲旀,別無所拘,許復舊路事,分付京兆爲良如敎。
癸丑八月二十日卯時,上御熙政堂。日講入侍時,領議政金左根,日講官李景在,參贊官林肯洙,侍讀官朴商壽,記事官成彝鎬,記注官金德興,別兼春秋金完植,各持詩傳第四卷,以次進伏訖。上曰,史官分左右。上誦前受音一遍訖。上開卷,景在讀自羔裘豹祛,止鴇羽三章,仍釋義訖。
癸丑八月二十日辰時,上詣仁政殿。百官進箋親受入侍時,行都承旨洪說謨,左承旨南秉吉,右承旨林肯洙,左副承旨曺錫輿,右副承旨宋廷和,同副承旨金輔鉉,記事官成彝鎬,記注官金德興,別兼春秋金完植,提學金炳冀,直提學鄭基世·金炳國,檢校直閣申錫禧·金德根,檢校待敎金輔鉉·李秉文·尹滋悳·李容殷,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調徐箕淳,副提調洪說謨進前問候訖。仍出協陽門·肅章門,由仁政門至仁政殿。通禮跪啓請降輿,上降輿,通禮跪啓請執圭,說謨跪進圭,上執圭陞座。說謨奏曰,宗親文武二品以上,當爲入庭行禮,請出標信開作門,何如?上曰,以已下標信擧行,可也。引儀引宗親文武二品以上,由西挾門入就位,贊儀唱鞠躬四拜興平身,宗親文武百官,鞠躬四拜興平身。展箋官二人,對擧箋函,陞自東階入,置於座前,宣箋官成載球,陞自西階入詣箋函前俯伏,贊儀唱跪,宗親文武百官跪,載球讀箋訖。贊儀唱俯伏興四拜興平身,宗親文武百官,俯伏興四拜興平身。通禮跪啓禮畢,時原任大臣進前問候訖。領議政金左根曰,宗廟上冊寶時,冊寶欌奉審,先期擇日,自都監擧行,曾有已例矣。今番奉審吉日,令該曹推擇,依例擧行,何如?上曰,依爲之。出擧條左根曰,判府事朴永元,親山下有躬檢之事役,不得不頻數往來,而番番請由,反涉煩屑,亦有廚傳之弊,如蒙從便往來之恩許,則可以乘公暇作行,要臣提稟,故敢達矣。上曰,依爲之。出擧條大臣以次退出,通禮跪啓請釋圭,上釋圭,說謨跪受圭,通禮跪啓請降座乘輿,上降座乘輿。由仁政門·肅章門,出協陽門。兵曹判書李景在跪稟放仗,說謨請出標信解嚴。上入宣化門還內,諸臣以次退出。
上在昌德宮。停常參·經筵。
政院啓曰,來二十五日,朝參日次,而景陵忌辰祭正日相値,頉稟之意,敢啓。傳曰,知道。
又啓曰,行大司憲李圭祊,掌令朴奎瑞·金濬,持平安在麟呈辭,執義李啓善,持平任應準未肅拜,監察茶時之意,敢啓。傳曰,知道。
注書金勉根病,代以李享會爲假注書。
政院啓曰,卽者漢城府官員來言,山訟擊錚,當爲回啓,而判尹韓鎭庭在外,次堂例不得擧行云,何以爲之?敢稟。傳曰,許遞,前望單子入之。
判尹前望單子入之,李敦永落點。
傳曰,左承旨·同副承旨竝許遞,前望單子入之。
承旨前望單子入之,申錫愚·洪淳穆落點。
禮曹啓曰,來十月初八日行宗廟冬享大祭親行時,永寧殿,依例遣大臣攝行,何如?傳曰,允。
又啓曰,來十月初八日行宗廟冬享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
又啓曰,謹稽謄錄,則在前追上尊號,加上尊號竝行時,稱慶陳賀,每以加上尊號日擧行矣。今亦依已例,其日外殿階上親傳冊寶,親上致詞箋文表裏後,臨殿陳賀之節,節例磨鍊乎?敢稟。傳曰,依例磨鍊。
又啓曰,今此王大妃殿·大妃殿加上尊號時,外殿親傳冊寶,親上致詞箋文表裏處所,以何殿磨鍊乎?敢稟。傳曰,仁政殿月臺爲之。
又啓曰,今此翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號稱慶陳賀時,大殿·大王大妃殿·王大妃殿·大妃殿·中宮殿箋文方物物膳,依例封進事,知委京外,箋文頭辭,令文任撰出,何如?傳曰,允。旣承慈敎,方物物膳置之。
又啓曰,今此翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號冊寶內入內出處所,以何殿磨鍊乎?敢稟。傳曰,仁政殿爲之。
又啓曰,翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號冊寶內入吉日,則依例以同日推擇,內出則各日臨時請出,何如?傳曰,允。
又啓曰,今此太室追上尊號冊寶內出後,自仁政殿奉詣宗廟時,殿下出就殿庭祗迎後隨謁之節,依例磨鍊乎?敢稟。傳曰,依例磨鍊。
又啓曰,謹稽謄錄,則在前太室追上尊號時,改題主一節,不爲磨鍊矣,今亦依此擧行乎?敢稟。傳曰,依此擧行。
又啓曰,謹稽謄錄,則在前追上尊號冊寶,皆以子時擧行矣。今番追上尊號冊寶時刻,亦以來十月初八日子時磨鍊乎?敢稟。傳曰,子時磨鍊。
兵曹啓曰,今日武臣賓廳講書日次,而國忌齋戒相値,頉稟之意,敢啓。傳曰,知道。
奉常寺啓曰,祭享所用秋等中脯,今二十一日始造之意,敢啓。傳曰,知道。
以慶尙監司曺錫雨狀啓,進上山藥,未及充實,限內不得封進,惶恐待罪事,傳曰,勿待罪事,回諭。
以全羅監司鄭㝡朝狀啓,金溝縣令韓覺新身死事,傳曰,令該曹口傳差出,催促下送。
禮曹啓曰,在前陳賀方物物膳置之之時,各殿進獻議政府六曹物膳及京廳方物京畿物膳,則例爲封進,今亦依前例封進之意,敢啓。傳曰,知道。
癸丑八月二十一日辰時,上御熙政堂。日講入侍時,日講官李㘾,參贊官曺錫輿,檢討官金永秀,記事官成彝鎬,記注官白宗逵,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。上開卷,㘾讀自豈曰無衣七兮,止有杕之杜二章,仍釋義訖。
上在昌德宮。停常參·經筵。
政院啓曰,行大司憲李圭祊,執義李啓善,掌令朴奎瑞·金濬未肅拜,持平任應準·安在麟呈辭,監察茶時之意,敢啓。傳曰,知道。
傳曰,敬陵參奉李端和,金溝縣令除授,使之明日辭朝。
吏曹,金溝縣令李端和除授事,承傳。
備邊司啓曰,向因前咸鏡監司尹定鉉所奏,雙靑·黃土岐兩堡革罷,三水·甲山所管十一鎭虛留還五千石,特爲蠲蕩,耗條給代,令新道臣從長區處之意,筵奏行會矣。卽見咸鏡監司趙秉駿狀啓,則以爲蠲蕩還五千石卽半留半分條,而其給代之方,他無變通。南邑軍餉會內穀中折米二千六百四石,作爲軍餉別會穀,自明年盡分取耗,半耗一百三十石零,以元穀半分耗條,代移錄會內半耗一百三十石零,以戶式作錢三百九十兩零。充補南兵營將士支放給代之數,而今年條一百三十石零,此是變通之前,則區處無路,以南各邑別置中上下事,竝請令廟堂,稟處。雙·黃兩堡,今旣革罷,而虛留還一千三百六十二石零,以蕩減條除之外,仍舊虛留,尙爲二千四百八石零矣。今無民卒之可捧,固當移付於主鎭邑,而甲山還簿,以二萬石作爲恒摠,則不可以虛簿,强令添數,兩堡餘逋,歸屬無處爲辭矣。十一鎭蕩逋後給代條,道啓區劃,甚是精當,依請施行,今年給代條,數旣無多,不必取用於別置穀中,以致徒煩文簿。此則自該營從長捐補之意,知委於南兵使處。雙·黃兩鎭,旣已永革,而餘存虛還,不但指徵無處,以此虛簿,移送地方官,事甚無謂,會內折米二千四百八石零,特爲蕩減之意,行會,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
禮曹啓曰,來十月初八日宗廟冬享大祭親行,已有成命,而翼宗大王·憲宗大王·孝顯王后追上尊號吉日,亦以同日推擇,啓下矣。親上冊寶後親祭兼行之由,祭文中措辭撰進,永寧殿攝行祭祝文中,一體添入事,竝爲分付,何如?傳曰,允。
又啓曰,追上尊號·加上尊號告由,以同日兼行,而祝文中,措辭擧行,何如?傳曰,允。
義禁府啓曰,保放罪人崔遇亨遭母喪,已過成服待命,當爲拿囚,而病勢未差,仍爲保放之意,敢啓。傳曰,知道。
癸丑八月二十二日辰時,上御熙政堂。日講入侍時,日講官尹定鉉,參贊官申錫愚,侍讀官朴商壽,假注書李亨會,記注官姜晳一,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。上開卷,定鉉讀自葛生蒙楚,止葛生五章,仍釋義訖。
上在昌德宮。停常參·經筵。
政院啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
傳曰,檢校待敎尹滋悳,馳詣景陵,奉審摘奸,仍留監祭,局內諸陵,一體奉審以來。
注書成彝鎬病,代以柳致好爲假注書。
政院啓曰,卽者漢城府官員來言,山訟擊錚,當爲回啓,而新除授行判尹李敦榮未肅拜,不得擧行云,卽爲牌招,何如?傳曰,允。
又啓曰,行判尹李敦榮牌不進推考傳旨,今方捧入,而山訟擊錚,當爲回啓,如是違牌,事甚未安,更爲牌招,何如?傳曰,允。
又啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以大司諫金逸淵,司諫金永基,獻納金權,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
政院啓曰,撥路申飭,何等截嚴,而進賀兼謝恩使先來狀啓,今十八日亥時,自義州封發者,今始到院,直撥之若是遲滯,事甚未安。不能申飭之該道臣及義州府尹竝推考,遲滯軍官及陪持,竝令攸司從重科治,軍官三人中一人落後,亦極駭然,落後軍官,待其上來,亦爲科治,何如?傳曰,允。
備邊司啓曰,今番進賀使回還時,睿皇后祔太廟頒詔,順付出來矣。到京日迎接儀節,照例擧行之意,預爲分付該曹,何如?傳曰,允。
又啓曰,卽見忠淸監司沈宜冕所報,則以爲淸州軍保,盡是虛額,時存未滿千名,各衙門元上納未納者,爲三萬九百餘兩之多,準納無策。特許限七年排納,稽留情費二千九百餘兩,竝令蠲蕩,騎步兵木壬子以後條,亦令代錢上納,爲辭矣。近來京司封樁,到處枵然,甚至於應用不給,塗抹不得者,皆由於外邑上納愆期之弊也。毋論某樣上納,所謂排年一款,有難遽議,至於此邑軍弊,可謂末如何矣。虛額而未能査充,疊排而戶多流亡,京納積滯,又有此展限之請者,出於督徵無術,完納無期者,則不可無參量於邑勢民情,而所謂年條,終涉過當。各衙門舊未納三萬九百餘兩,限五年使之排納,稽留情費蠲蕩與騎步兵木代納之請,依報辭許令施行。如是優假之後,又復愆納,則當該守令,自各該司直爲論勘之意,一體分付,何如?傳曰,允。
又啓曰,頃因京畿糴弊狀聞,抱川北面所受城餉米一百四十六石,依該縣所報,移送楊州拜峯鎭之意,有所別單回啓矣。卽見該監司徐左輔所報,則以爲楊州餉摠,四倍於抱川,令玆又添此數,則便是移疾於楊民,而該縣北面,距倉最遠,春受秋納之艱,不可無矜恤。依仁川·交河等邑已施之例,特許永留本邑,耗條與雜費,使之代錢輸送爲辭矣。城餉轉輸,雖係畿民苦瘼,旣有山城,則餉又不可廢者也。邑留之請,有難遽許,而第念此邑餉穀,向於覆啓時,旣以送楊邑爲辭,故有所許施矣。今又無異移疾更請,則邑牒·道報,各有所據而然,且該縣北面距倉爲百餘里之遠,則不可無別般闊狹之政。抱川餉摠中一百四十六石,特許永爲邑留,耗條雜費,詳定代錢輸送之意,著式施行事,分付該廳及該道,何如?傳曰,允。
禮曹啓曰,卽接咸鏡監司趙秉駿移文,則以爲雙靑·黃土岐,已爲革罷,兩堡所奉殿牌,今姑權奉於甲山府公廨,以待本曹知委云矣。取考謄錄,則在前罷堡後,所奉殿牌,淨處埋安,曾有已例,今亦依此擧行事分付,何如?傳曰,允。
兵曹啓曰,今月二十七日,一羽禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以李章烈爲羽林將。
漢城府啓曰,部內坊民等擊錚原情,判下矣。謹以傳敎內辭意,知委坊曲之意,敢啓。傳曰,知道。
鑄錢所啓曰,當日失火,連燒倉內元庫二十八間,仍卽撲滅之意,敢啓。傳曰,知道。
以全羅監司鄭㝡朝狀啓,長水縣民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
義禁府啓曰,保放罪人崔遇亨,當爲還囚議處,而病勢一向未差,仍爲保放之意,敢啓。傳曰,知道。
又啓目,武臣兼宣傳官趙翼增原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
又啓目粘連,向前李圭白·金政源·洪在愚·金友根·趙萬兢·李恒愚·申萬休·文世赫·沈能恂·朴象祐·崔遇亨·韓敬源·宋謙洙·尹秉鼎·洪翰周·李行運·李寅喜·李玄球·李祖慶·趙基豊·趙行林等亦,身爲陪從,行禮時不卽整待,以致闕參,自歸占便,揆以法紀,難逭重勘,竝只以此照律,何如?啓,依允。
又照目粘連,吏曹正郞李圭白,禮曹佐郞金政源,刑曹正郞洪在愚,漢城主簿金友根,司饔直長趙萬兢,尙衣直長李恒愚,奉常正申萬休,軍器判官文世赫,長興主簿沈能恂,典設別提朴象祐,副司果崔遇亨·韓敬源·宋謙洙·尹秉鼎·洪翰周,訓鍊主簿李行運,武兼李寅喜·李玄球·李祖慶·趙基豊·趙行林等矣本府議啓內,身爲陪從,行禮時不卽整待,以致闕參,自歸占便,揆以法紀,難逭重勘。竝只以此照律罪,各杖八十收贖,奪告身三等,竝只私罪,奉敎依允爲旀。洪在愚·金友根·趙萬兢·李恒愚·沈能恂·崔遇亨·韓敬源·洪翰周·趙行林等段,竝只功議各減一等。申萬休·文世赫·朴象祐·尹秉鼎·李行運·李寅喜·李玄球·李祖慶·趙基豊等段,竝只功減一等爲良如敎。
同義禁李裕元疏曰云云。答曰,省疏具悉。所請依施。
副提學李鍾愚疏曰,伏以臣,半生僇廢,白首無歸,沒齒田間,自分永棄,凡知臣而恤臣者,孰有以今日榜樣,擬議於臣哉?不意覆盆回照,門戶粗全,謬竊科名,驟躐無藝,罔非我殿下拂拭生成之澤,而每自循省,怵焉若驚。忽於玆者,玉署新除,有隕自天,議號有命,庚牌儼臨,事體至重,顚倒出肅,而退伏私次,益不知措躬之所也。噫,經幄之任,是何等淸切,是何等榮顯也?衮職有闕,則補綴者是任也,廈氈顧問,則啓沃者是任也。況其一館之長,地望尤峻,文識足以華國,才猷優於需世,然後始可以官與人稱,名以實符。當品之膺是選者,其例尤罕,苟非其人,寧闕不寘,如臣愚騃,果有一毫髣髴於此乎?臣之本末長短,已莫逃於邇列周旋之日,而文質空疎,踐歷淺短,雖微官庶僚,尙懼不稱。今迺加之以萬萬匪分之職,濫竽之譏,集木之懼,猶屬臣一己之私,而在聖朝愼官之政,果何如也哉?且臣禍故苟活,獲覩天日,覃恩汪濊,靡及九幽,光寵赫然,獨在臣身,每一念至,痛冤纏臆,中夜起坐,涕泗無從。藉使臣竭智殫誠,有足以稱塞是任,何忍揚揚冒進於衆所艶稱之地,自同無故之人乎?臣抑又聞之,滿溢驟躓,理固不僭,此不待援拒,而臣於臣家,已驗之矣。區區所自矢者,惟在於避遠榮塗,優遊散地,謹守拙約,以畢餘生,爲不報之報,今此誤恩,實出於人望之外,此非所以榮其身也,乃所以速其災也。伏惟殿下之於臣,天地之覆燾也,父母之慈育也,造化攸曁,無不曲遂,恐不待臣言之畢,而有所以處臣者矣。玆敢披瀝哀懇,仰瀆崇嚴。伏乞聖明,俯垂鑑察,亟改臣職,以安私分焉。臣雖不以見識自居,而區區願忠之心,亦自謂不後於人,臣嘗讀朱子之告其君曰,心潛於一,久而不移,文義接續,血脈貫通,善之當勸者深,惡之當戒者切。夫以朱子之惓惓忠愛,其所爲言,奚啻千萬,而提綱挈維,端本出治之要,不過如是,則臣謂帝王爲學之標準,恐無以易此矣。見今秋涼已屆,講筵日開,於是乎益奮乾剛之德,益懋緝熙之學,以專一悠久爲工,二三間斷爲戒。極深硏幾,會之以神,密切體認,驗之於遂爲,使八域瞻聆,皆知我聖上講學之功,則迓續景命之休,萬年無疆之慶,亶在於是矣,伏願深留聖意焉云云。答曰,省疏具悉。爾其勿辭察職,尾附事,當留念矣。
癸丑八月二十三日辰時,上御熙政堂。日講入侍時,日講官徐有薰,參贊官洪淳學,檢討官金永秀,假注書李亨會,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。上開卷,有薰讀自采苓采苓,止采苓三章,仍釋義訖。
上在昌德宮。停常參·經筵。
進御二錢重人蔘粟米飮,自今日一貼式,限二貼煎入事,榻前下敎。大王大妃殿進御二錢重人蔘粟米飮,自今日一貼式,限二貼煎入事,榻前下敎。王大妃殿進御二錢重人蔘粟米飮,自今日一貼式,限二貼前入事,榻前下敎。中宮殿進御二錢重人蔘粟米飮,自今日一貼式,限二貼煎入事,榻前下敎。
政院啓曰,藥房提調·副提調持粟米飮來待矣。傳曰,封入。
又啓曰,同副承旨宋廷和,今日不爲仕進,卽爲牌招,何如?傳曰,允。
以同副承旨宋廷和牌不進罷職傳旨,傳曰,只推。
政院啓曰,明日次對,兩司當爲進參,未署經外,未肅拜·呈告人員,竝待開門牌招,何如?傳曰,允。
以慶尙監司曺錫雨狀啓,咸安郡民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
禮曹啓曰,因備邊司草記,今番進賀使回還時,睿皇后祔太廟頒詔,順付出來,到京日迎接儀節,照例擧行事,允下矣。取考謄錄,則順付詔書入京日,百官郊迎,殿庭行禮,而自上行禮之節,依正·至聖節望闕禮時例磨鍊,今亦依此擧行之意,敢啓。傳曰,知道。
又啓曰,取考謄錄,則順付詔書入京日,頒詔後有卽日頒敎之擧矣。今亦依此擧行,何如?傳曰,允。
備邊司啓曰,卽見忠淸監司沈宜冕狀啓,則以爲淸州萬東廟,每年春秋間一次奉審,已有定式,而今年則春秋巡部,皆爲停止,無時離次經宿,有非敢擅便,請令廟堂稟旨,分付矣。春秋奉審,雖有甲辰定式,而秋巡旣爲停止,日後巡審時擧行之意分付,何如?傳曰,允。
又啓曰,幸行行禮時闕參之諸司郞官,纔有王府議讞矣。揆諸稽慢之罪,宜其如是奏當,而第念紀綱之懈弛旣久,班儀之有頉,匪今爲然,則一傡譴汰,有非令申之義。仍其職名,姑令戴罪行公,更觀來頭,以爲以法從事之地何如?傳曰,允。
癸丑八月二十四日辰時,上御熙政堂。日講入侍時,日講官鄭基世,參贊官林肯洙,檢討官趙憲燮,假注書柳致好,記注官白宗逵,別兼春秋沈舜澤,各持詩傳第四卷,以次進伏訖。上曰,史官分左右。上誦前受音一遍訖。上開卷,基世讀自有車粼粼,至駟驖四章,仍奏釋義訖。上曰,文義奏之。基世曰,國風皆中國諸侯之詩,而秦處西戎之地,爲諸夏之所擯,然其詩猶見錄於國風之列者,誠以穆公,能繼覇業而修政敎,由小至大,此固可許而取之者也。雖以諸詩見之,小戎之義動,無衣之勤王,蒹葭之求賢,渭陽之篤親,皆有可觀,而首編車粼與駟驖,尤見其駸駸强盛之勢矣。車馬寺官,皆昔無而今有,足以備侍御而壯威儀,人心和樂,踴躍爭前,竝坐鼓瑟,則上下之情志流通,盡歡感恩,則衆心之誠力思效,且車衆馬多,武備之足也,漆粟桑楊,種植之盛也。勇戰之具,力耕之業,皆兆於此,國安得不興乎?然而徒尙武力,而不以禮義者,此秦之所以止於爲秦也,此正在上者之不可不致愼於治國之規模也。觀詩正好大旨,而此是秦風之首篇,故如是敷陳矣。上曰,秦始皇是秦公之後矣。基世曰,然矣,襄公後四世而爲穆公,穆公後屢世而爲始皇矣。蓋伯益佐禹有功,賜姓嬴氏,秦至穆公而倡覇業,至始皇而有天下,然而其立國之規,不過是富國强兵,不能尙禮義,故此所以無足稱者也。上曰,其所誇美者,卽此車馬畋獵之二事,則其外無可稱道者故也。基世曰,聖敎至當矣,車馬之盛,射獵之具,只可爲時人之時誇美而已,此秦之强以此,而止於爲秦,亦以此也。若能用賢制民,以禮義爲治國之本,則豈可以此二事爲稱哉?此不可不致愼於立國創始之規模也。肯洙曰云云。憲燮奏曰,此二章,言其車馬之盛及射御之精,而其所侍御,不過是寺人媚子之類,則雖有國人誇美之辭,亦不無先儒譏刺之論矣。蓋秦興之初,不思其修德行政,而專尙氣力,走習武備,以射獵爲先,故秦之强雖以此,而其止於爲秦,亦以此故也。然而秦之俗,强悍果敢,貪功樂戰,有足以成富國强兵之業,非山東列國所可及者,故其自立國之始,已悍然有招八州朝同列之氣,可以推知矣,每於此等旨義,省察焉。上掩卷,仍敎曰,領府事愼節,近日則何如?基世曰,自旬間患痰滯外感之証,且患耳疼,自數日有差度,欲於明日講筵,進參矣。
上在昌德宮。停常參·經筵。
藥房都提調金左根,提調尹定鉉,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,藥房提調,副提調持粟米飮來待矣。傳曰,封入。
進御加米拱辰湯,自今日五貼式,日次製入事,榻前下敎。大王大妃殿進御交感龜鹿湯,自今日五貼式,日次製入事,榻前下敎。
政院啓曰,同副承旨宋廷和,今日不爲仕進,卽爲牌招,何如?傳曰,允。
又啓曰,行大司憲李圭祊,執義李啓善,掌令朴奎瑞·金濬,持平任應準·安在麟牌不進,監察茶時之意,敢啓。傳曰,知道。
以大司諫金逸淵,司諫金永基,獻納金權,執義李啓善,掌令朴奎瑞·金濬,持平任應準·安在麟牌不進罷職傳旨,傳曰,只推。
傳曰,奉審閣臣入侍。
傳曰,予於江都之民,豈無特惠之擧?各庫錢穀舊債中指徵無處者,竝爲蕩減,其給代之方,令守臣商議廟堂,從長措處後,卽爲狀聞。
傳曰,大臣備局堂上引見。
傳曰,臺諫竝許遞,今日政差出。
吏曹啓曰,寶城郡守洪配厚,身病沈苦,萬無赴任之望云,罷黜,何如?傳曰,允。
都摠府啓曰,副摠管李敏敎,騎兵點考事,晝仕出去之意,敢啓。傳曰,知道。
禮曹啓曰,孝宗朝庚寅五月二十六日,禮曹啓備邊司啓曰,自今凡刑獄詞訟其他緊關各司開坐,上祀三日,中祀一日,忌辰從遠近行一兩日之外,勿爲拘忌,其他諸事,亦參酌定限事,令禮官稟旨定奪,爲永久定行之規,傳曰,依啓事,命下矣。凡祭享齋戒之規,宗·社五享大祭,散齋四日,致齋三日竝七日,而此乃上祀也。散致齋七日竝不坐,則必有凡公事積滯之患,故散齋四日,則例爲開坐,致齋三日則不爲開坐。文廟諸山川祭,則散齋三日,致祭二日,此乃中祀,散齋則亦爲上祀例,致齋二日則不爲開坐。忌辰祭及無時別祭,前期一日與行祭日,不爲開坐,至於日月食,則正日不爲開坐,此乃自古遵行之禮文也。此外散齋日開坐,則勿爲拘忌,依例爲之之意,該各司捧承傳,何如?傳曰,允。
都摠府啓曰,今日入直內三聽武兼禁軍及軍兵等,當爲中日習射技放,而齋戒相値,不得設行之意,敢啓。傳曰,知道。
以吏曹參議李秉珪牌不進罷職傳旨,傳曰,只推。
備邊司啓曰,寶城郡守,今當差出矣。弊局數遞,甚是可悶,其代勿拘常格,各別擇差,何如?傳曰,允。
兵曹啓曰,五衛將趙萬赫,除授在外,上來無期云,改差,何如?傳曰,允。
有政。行吏曹判書李鶴秀進。以閔致成爲大司憲,李濟達爲大司諫,李容直爲執義,崔㙉爲司諫,沈宜元·羅采奎爲掌令,朴公鎭·白弘洙爲持平,鄭煥翼爲獻納,李徹宰·金學初爲正言,趙徽林爲左尹,朴宗休爲右尹,黃浩民爲同義禁,洪鳳周爲敬陵參奉,金益鼎爲寶城郡守,趙羲贊爲渭原郡守。再政。以尹滋一爲星州牧使。三政。以金炳皐爲原州判官。四政。以金敎性爲淳昌郡守。政事冊無。
兵批,判書李景在進。以李恒年爲部將,以趙禹錫爲同知,趙萬赫爲宣傳官,趙溆·徐星祿爲五衛將,南宮鎔爲都摠都事,金商尹爲右捕從事官,元世煥爲武兼,梁洙爲蒜山僉使。甲巖權管單金秉元。再政。沈昌奎爲訓鍊都正,李鼎漢爲僉正,尹行弼爲主簿,僉知二單,趙溆·徐星祿。三政。孫海遠爲訓錄判官,邊晉圭爲武兼。四政。李敏初爲訓鍊主簿。五政。韓德履爲守門將。
兵曹啓曰,來九月十月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
癸丑八月二十五日辰時,上御熙政堂。日講入侍,奉審閣臣同爲入侍時,領府事鄭元容,日講官李啓朝,參贊官曺錫輿,侍講官權應夔,假注書柳致好,記注官姜晳一,別兼春秋李容殷,各持詩傳第四卷,檢校待敎尹滋悳,以次進伏訖。上曰,史官分左右。上曰,閣臣進前。滋悳進前奏曰,臣承命馳詣景陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。仍詣健元陵,陵上奉審則無頉,碑閣·丁字閣奉審則無頉。仍詣顯陵,陵上奉審則無頉,碑閣·丁字閣奉審則無頉。仍詣穆陵,陵上奉審則無頉,碑閣·丁字閣奉審則無頉。仍詣徽陵,陵上奉審則無頉,碑閣·丁字閣奉審則無頉。仍詣崇陵,陵上奉審則無頉,碑閣·丁字閣奉審則無頉。仍詣惠陵,陵上奉審則無頉,碑閣·丁字閣奉審則無頉。仍詣元陵,陵上奉審則無頉,碑閣·丁字閣奉審則無頉。仍詣綏陵,陵上奉審則無頉,碑閣·丁字閣奉審則無頉。還詣景陵,仍留監祭,將事安寧之意,敢此仰達矣。上命閣臣先退,仍命講官進前。啓朝進前,上誦前受音一遍訖。啓朝讀自小戎俴收,止小戎三章,仍釋義訖。上讀十遍後,命陳文義,元容曰,此章好矣。一章言車,二章言馬,三章言兵器,而詠歌之際,見其喜悅而無怨意,蓋征戰苦役也,而非但從征者之勇於前往也,家室婦女之思念其君子者,亦喜其君子之勇於赴敵。夫上之使下,以義以正,則民悅而忘勞,此正自省政令之處也。上曰,此章之君子,似指卿大夫而言也。元容曰,稱之以溫玉德音,則似與凡民有異矣。諸臣以次陳文義訖,上掩卷。元容曰,晝曝夜涼,農候甚吉,而但旱旣太久矣。上曰,旱果久矣,至今望雨,不雨可悶也。元容曰,日氣連佳,聖體,若何?上曰,一樣矣。元容曰,今夏劇熱,近所創覯,經夏之餘,進御與寢睡,果如常乎?上曰,飮啖如常,而近夜寢睡尤穩矣。元容曰,秋涼驟至,脫着之難適,調將之難便,異於他時矣,伏望恒加珍攝焉。各殿問候訖,上曰,卿之愼節爲幾日,而今則夬差乎?元容曰,旬間挾痰委疼,六七日苦劇,而自數日,諸症少減矣。臣往還江華後,欲一登講筵,而間經數次,不得强作,且議號日,承牌而未能參坐,尙切惶悚矣。上曰,卿之語音,尙未如常矣。元容曰,臣於初夏,蒙恩暇下往沁營,六月初還來矣。其時伏承本邸修改之敎,布諭留守,而臣亦躬爲看審,則樑柱之材,果多完好,而墁壁多頹圮,一竝修改。樑柱數箇外,皆以新材改修,椽木亦用新材,而房軒窓戶之制,皆仍舊爲之,大門與行廊,亦皆新建,一新改觀,三面皆築墻垣覆瓦,所見果精美矣。上曰,本材中樑與柱果好,曾聞其前覆瓦之家也,間見家圖,知長廊之一行改建,而轉曲一間亦好矣。元容曰,家基明朗,案對南山,果爲好家舍矣。上曰,南山前對,有明氣矣。元容曰,洞名本是內需司洞,而自殿下御極以後,洞民稱爲龍興洞,本洞內民人七十餘人,稱以效誠,自願赴役,固出於子來之情,而以米斗分給諸民,看役諸校,自本營施賞,似好矣。上曰,果然矣。洞民之自來赴役,其誠可嘉,亦豈可無示意乎?以筵敎爲之,可也。元容曰,大臣下去,則常爲長寧殿奉審,臣亦依例爲之矣。又奏曰,臣於下去後,聞物情頗抑鬱,蓋自龍飛以後,鄕里父老之自有厚望於朝家,而至于今寥寥故也。自古動駕之稱以幸行者,以人主所過,必有恩澤,故民以爲幸者也。今玄德潛龍之地,其鄕鄰村里之若士若女,旣幸其千載之遭値,又望其非常之恩澤,有若豊·沛杜鄠之民者,常情之固所然也。此際儒武應製之命忽下,滿城歡動,一境興起,相賀胥告,和氣洋溢,本邸隣近處儒武多爲入格,此亦非偶然之事也。上曰,隣家果有儒生年近四十,有老父曾亦爲初試者也,原榜中略有知名者矣。元容曰,江都天作金湯之地,而爲我國關防之重寶也。在昔列聖朝盛時,朝廷廟堂之所經紀施措者,其綢繆之策,長遠之圖,靡所不用其極,近日則久狃昇平,模猷籌劃之不暇及,而懈弛者甚多,豈古人安不忘危之計哉?捍禦藩衛之策,不但在於屹屹之墉,汪汪之池而已。防隘衝要之地,平居則謹我候望,臨事則覘彼行止,然後可以盡屛翰制禦之術,今之沿津浦而列置十二鎭堡,設僉使·別將者,卽如此也。臣於今行,登高覽審,則草芝·濟物·月串·昇天四鎭,處西南交衝之界,可謂緊隘要地也。十二鎭中僉萬戶六窠,自兵曹爲久勤窠,別將六窠,自本營爲自辟窠,其餼料厚薄,無甚差等,而其中兵曹窠之月串·濟物·草芝,人皆厭薄。每屬之外道久勤之老且情急者及閑散假銜者,故或昏聵衰朽,不解地形與軍務,實不如本都生長人之慣水路解營制者之爲能幹。臣意則此三窠與本營自辟窠中長串先船頭堡·井浦相換,長串陞作僉使窠,昇天浦·井浦,作萬戶窠。換窠之後,自本營久勤及試才間,抄擇鍊熟材官,備三望受點頒敎旨,則鎭樣稍重,堡政得修,本營之節制易行,海路之管轄相通,此在兵曹,亦不過換相當之窠而已,別無拘掣,然旣係官方,下詢騎判處之,何如?上曰,依爲之。出擧條元容曰,此地旣爲緩急之恃而行殿·內帑·三營·六宮俱在矣。此豈尋常分司之比哉?財用不可不預爲儲蓄,然後可以臨急濟事,故自前米木布中,每有劃送儲置之事,而自京司如有用處亦爲取來矣。今則所儲俱枵,惠廳別置布木中各三十同下送留置於戶庫中,似好矣。上曰,所奏甚好,實合緩急之義,依爲之。出擧條元容曰,本府吉祥牧場田土年前移屬於仁陵·徽慶園香炭所,此外又有太僕稅納矣。田土所收年登,則元納外有剩餘,歲歉則不足於原納,而均斂於田民,似若無弊端而聞導掌名數甚多,各有沾漑,無間豊歉,則田民之貽弊,不須索言。且香錢事面至重,當自本營,每年收稅,趁時如數監送於該陵園官,其餘年例所納,亦當文移擧行,何必付之於導掌,以爲民弊之地哉?此後則自本營擧行,實合事理,故敢達矣。聞其後轉相賣買之價,有難使之空失,錢二千兩,自戶錢債殖條中出給爲好矣。上曰,如此則甚好矣。苟有民弊,何憚其釐革乎?依所奏爲之,可也。出擧條元容曰,寧遠伯影堂,李摠兵祠板,在江華地矣。自肅廟朝以後,列聖朝奬勳褒恤之恩敎,嗣孫調用之揆奏,無世無之,而聞故摠管李宗胤之孫前縣令尙周,家勢貧窮,祠宇有頹圮之慮,香火有不繼之歎。朝家若聞此狀,則豈可無特施之典乎?副護軍李尙周,營將及守令中隨窠差送,似好,此意分付銓曹,何如?上曰,依爲之。出擧條元容曰,聞各庫舊債,最爲民弊云矣。上曰,捧債時能不擾民乎?元容曰,每多橫侵隣族之時矣。上曰,此弊予所曾聞者也,徵索之時,甚至有奪去食器之弊云矣。予於沁民之弊,若入聞則豈可任置乎?舊債今若竝蕩,則何如乎?元容曰,聖敎及此,不勝欽仰萬萬矣。上仍命書傳敎曰,予於江都之民,豈無特惠之擧?各庫錢穀舊債中指徵無處者,竝爲蕩減,其給代之方,令守臣商議廟堂,從長措處後,卽爲狀聞。元容曰,殿下爲民之念至此,奚一府之歡欣感誦哉?聖敎宣布之日,江都一境民之歡聲,必如雷矣。男欣女悅,攢手祝天之狀,如在目中,想像其狀,臣心亦不勝感頌矣。上笑曰,江都之民若無弊,則予心亦喜矣。上曰,史官就座。仍命大臣先退,又命退,諸臣以次退出。
癸丑八月二十五日巳時,上御熙政堂。藥房入診,大臣·備局堂上引見同爲入侍時,都提調金左根,提調尹定鉉,副提調洪說謨,假注書李亨會,記注官姜晢一,別兼春秋李容殷,行都承旨洪說謨,假注書李亨會,事變假注書朴尙燁,記注官姜晢一,別兼春秋李容殷,領議政金左根,右議政趙斗淳,備局堂上徐有薰·李景純·李熙絅·李啓朝·金學性·李景在·洪鍾應·金輔根,以次進伏。醫官鄭有曾·李鎭夏·李琓·金濟慶,進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之。有曾等,以次診候,退伏楹外訖。左根顧謂醫官曰,脈候詳爲奏達。有曾等起伏奏曰,脈候左右三部調均矣。左根曰,湯劑退出後,當與醫官,更爲議定以入矣。上曰,加味拱辰湯,自今日五貼式,日次製入,可也。上命醫官先退,上曰,次對爲之。左根曰,我國祀享用齋,與前代不同,遠近忌辰,皆用二日,內外官司不得開坐,竝與外任下直公事出納,而俱爲停免,若連値之時,則民國機務,未免多日留滯。謹稽孝宗元年,籌司啓請刑獄·詞訟各司坐衙,上祀三日,中祀一日,忌辰從遠近行一兩日,餘竝勿拘,伏承允從之敎矣。今則用齋之日,比其時加多,臣意則用齋規例,一依孝廟受敎定式,令儀曹裁稟施行,凡各司開坐,外官辭朝,文書出納,則雖値齋日,竝爲勿拘似好,故敢此仰達矣。上曰,依爲之。出擧條左根曰,凡有罪被謫,毋論島棘島置邊遠中道,其眷率隨往之初不設禁,卽朝家惻怛哀矜,體恤人情之政也。緣株散配者,亦無異同,夫婦相依,有子生女,轉成元居之民,而粵自戊戌獄事以後,遂爲防禁,此是榮賊所成之厲階,而居然爲七十餘年之久矣。夫大小官怙眚所犯者,固有宥還之期,而至於屢經鞫事,特貸一縷者及緣坐爲奴者,其生其世,豈有復還之望哉?妻子骨肉之籲天叩地,生離死別,究其情境,不翅若于公之哭,齊女之冤者,顧何限也?今若一依古規,使之任便挈去之意,永定新式,則爲國家導迎和氣,恐無大於此者矣。第念刑章莫嚴,有非如臣膚淺所敢擅自更張,下詢時·原任大臣後,上裁,何如?上曰,右相之意,何如?斗淳曰,戊戌以前所未有之事,轉成不可毁之法禁者,嘗所未曉,今若許其方便,則此導和迓景之一仁政,而刑政所關至重,博詢而處之。上曰,登筵大臣之意如此,收議于原任大臣。出擧條左根曰,各鎭邊將之移屬京外,久勤以後,自不無如干紙筆,債之私相與受於兵史者,英廟朝有勿踰五十金三十金之飭敎。正廟朝有遣掖隷摘察嚴繩之處分,純廟朝故相臣韓用龜,每有筵奏申明之擧,而挽近濫觴日甚,饒窠一出,爭之者衆。畢竟情債多者得之,少者不得,而究其債錢所出,則皆子母孶息倍蓰之貨也。於是乎一赴鎭之後,惟以報此債,爲第一急先公事,誅求剝割,猶不能湊充其數,則空手徒步而還者,在在皆然,防軍之逃散乃已,鎭戶之空虛無遺,卽必至之勢也。況堂堂差除,出於朝廷之上,而一胥吏之私自捧賂,曾莫之禁焉者,安有如許事體乎?臣意則一遵英廟飭敎數爻施行之意,永爲定式,而萬一於此數外,暗與潛受之有所現發者,一傡施以竄配之典,恐或爲一分矯救之政,故敢此仰達矣。上曰,朝廷之差除,何可一任一吏之操縱乎?此不可使聞於隣國者也,各別嚴禁,期復舊規,可也。出擧條左根曰,以庶流疎通事,成命之寢而不行,又爲三載之久矣。見今文科人,絶罕槐院分館,當否姑無可論,而最積滯者出身也。其中門地可合人,許用宣薦,卽疎通之節次階級,而習俗膠痼,難以理曉,彼此蚌鷸,出場無期,徒使許多出身,靡所歸屬,虛度日月,豈意當初甄別之擧,反成今日堙鬱之嘆乎?嚴飭該廳,先以閥閱好家數幾人,如法圈薦,而蓋宣薦之先由部薦而陞轉,卽古規也。不部而直宣,不過是挽近謬例,臣意則宣薦之首先參入者外,其餘出身,分付部將廳,爲先一傡入錄於薦冊中。凡軍校閑雜常賤出身,自有守薦,不當冒錄混擧於部將薦之意,永爲定式,以爲漸次陞薦之地,恐好,故敢此仰達矣。上曰,所奏極爲方便,依爲之。出擧條左根曰,兵水使之借銜而許用履歷者,以其公格私義有拘及法典所載親年人一時權宜之制也。近來則無此數者可稱之事勢,而惟以紛競進取爲能事,且喬桐·會寧每每陞資差遣一款,竝令嚴飭,勿復襲謬之意,分付兩銓,何如?上曰,誠如所奏,則另加申飭,可也。出擧條左根曰,頃以兵批虛司果區處之方,有此仰奏者,而蓋其積滯之由,專以參下官之陞六多岐,內外職之前進無階,故縱有中間屢煩推移權作之擧,而苦無實效,而依舊積薪者此也。到今事情,如無別般變通,則誠無由振淹疎鬱之策,臣意則南行宣傳官,南行部將之試射直赴者,切勿差代,雖於唱名之後,仍以其職,到其原任朔數之滿,待都政始爲差出。南行之代,使科前司果名色,永不擧論,則在當者,得免司果虛銜,許久閑遊者,利害誠較然,況其科前司果,元非古有之例者乎?外此挾輦哨官·槍劍哨官之二十四朔,退以三十朔,參下備邊郞之十五朔,退以二十朔,竝待都政付六品職後差代,則庶可爲救本淸源之道。下詢便否於登筵大臣及兵判諸將臣,如無極窒礙之端,則虛司果盡爲區處間,姑爲依此施行,何如?上曰,大臣及兵判諸將臣之意,何如?斗淳曰,武司果之積滯,非無屢次權宜變通之擧,而終未有實效者,如干區處,不足以當方生不息之勢,徒使候補者,曠越幾年之久。今若先從科前司果,使之計朔陞六,則優可爲疎源導流,彼此方便之政,臣於此,無他更陳之見矣。景在曰,大臣所奏,實合振淹疎鬱之政,依此定式施行,似好矣。京純曰,大臣所奏武臣虛司果區處之方,事甚便好,臣無容更達矣。熙絅曰,大臣所奏,實合疎鬱之政,臣亦無他見矣。上曰,大臣·兵判·將臣之意如此,依爲之。出擧條左根曰,臣因近日彗孛之異,有仰達者矣。書雲物察氛祲,雖小災小異,必敬候望而啓聞之,所以達欽若而贊修省警懼之本也。臣於三十年前,猶及見天文災異出於邸報者,而今則雨澤分寸及非時雷電外,雖星躔乖氣之暸於萬目者,必遲過時日,僅僅聞奏而止。此專由於彌文日繁,拘忌漸盛之致,夫災非可諱之事,諱而可銷,孰謂之災乎?古人於昇平無事之時,尙以四方災異,式日聞奏於其君者,其遠大憂畏之悃,有如是矣。況以二三臺史瑣瑣竊竊之見,寢廢應行之職者,事之寒心,莫此爲甚。臣意則毋論大小災異,凡麗乎天而顯乎地者,隨其候望,一切使之書啓,毋敢循襲近謬之意,分付該監恐好,故敢此仰達矣。上曰,卿言極爲切實,以此意分付該監,更勿如前,可也。出擧條左根曰,贈左贊成臣洪碩輔,以景宗辛丑同副承旨,力遏北門潛入之逆相,與忠簡公臣洪啓迪,同被誣獄之禍,蓋忠簡,其時知申也。于今百餘年來國是大明,無冤不伸,無奬不及,惟此家以後承榮顯,只蒙例贈之典,公議齎鬱,久矣。例贈節惠,雖曰僅有而絶罕,似此樹立,尙可以加贈而請諡,況綽有可援之古事乎?待日後諡坐時,特許易名,以昭樹風彰善之政恐好,故敢此仰達矣。上曰,依爲之。出擧條左根曰,前判尹韓鎭庭,其所後家,則無貤贈處,移施本生,而漢城右尹洪永圭,當爲三代追榮矣。其父則旣蒙貤贈,而所后祖與曾祖,更無可贈云,在前如此之人,多有移贈本生之例,今亦一體許施,何如?上曰,依爲之。出擧條左根曰,在外法司堂上許遞,令政院政官牌招,開政差出,何如?上曰,依爲之。出擧條左根曰,上護軍李啓朝,旣登講筵,而謂有實病,不參次對,雖未知其病勢之何如,而萬萬未安,從重推考,何如?上曰,依爲之。出擧條說謨曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條以下缺。
上在昌德宮。停常參·經筵。
政院啓曰,行大司憲閔致成,執義李容直,掌令沈宜元在外,羅采奎,持平朴公鎭·白弘洙未肅拜,監察茶時之意,敢啓。傳曰,知道。
追上尊號都監啓曰,孝顯王后金寶篆文書寫官領敦寧府事金汶根,書出正副本,謹此封進,以備睿裁後入刻之意,敢啓。傳曰,正本入刻。
奉常寺啓曰,祭享所用秋等中脯進上看品二貼,封進之意,敢啓。傳曰,知道。
上號都監啓曰,郞廳朴顯奎,方帶漢城庶尹矣。職務相妨,令該曹口傳相換,何如?傳曰,允。
吏曹口傳政事,漢城庶尹朴顯奎,繕工副正申應模相換事承傳。
禮曹啓曰,卽接景陵官員所報,則本陵大王陵上莎草修改後,連日灑水,莎葉漸靑云矣,敢啓。傳曰,知道。
內醫院啓曰,今此咸鏡監營進上鹿茸,體硬品劣,全不成樣,其中茂山之茸,甚小且劣,萬萬駭然,該道臣越捧三等,茂山府使南百善,施以譴罷之典,雖以南北兵營封進言之,亦有一二對不成樣者,三處審藥,分輕重令攸司照律科治,何如?傳曰,允。
癸丑八月二十六日辰時,上御熙〈政〉堂。日講入侍時,日講官洪鍾應,參贊官宋廷和,檢討官趙憲爕,假注書柳致好,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,鍾應讀自蒹葭蒼蒼,止終南二章,仍釋義訖。以次奏文義,缺憲爕曰,此章旨義,大註曰不知其何所指,實難强解,而似是刺襄公之詞也,舊說曰蒹葭蒼蒼然甚盛,而必待露凝爲霜,然後堅固中用,以喩秦國之民甚衆,而必待禮義以敎之,然後服從上命,國乃得興也,蓋岐·豊之地,卽文王之故都,而其民厚重質直,猶有二南之遺風,若以禮導之,則可以易於興起而篤於仁義之道矣。秦人居之未幾,而一變其俗,尙氣槪先勇力,以富强之術爲務,故宋儒之言曰,襄公以射獵自力,而不知以禮義終成之者,此之謂也,夫人君治國之要,苟能修德敎而行仁政,則自底於化行俗美,置斯民於禮義之中矣。伏願此等處,澄省焉。
上在昌德宮。停常參·經筵。
夜自五更至開東,灑雨下雨,測雨器水深一寸五分。
政院啓曰,合辭許久闕啓,事甚未安。除在外,未肅拜呈告人員,竝卽牌招,何如?傳曰,允。
又啓曰,右副承旨曺錫輿,今日不爲仕進,卽爲牌招,何如?傳曰,允。
又啓曰,同義禁黃浩民,右尹朴宗休,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。戶曹參議朴齊璿,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
以大司諫李濟達,獻納鄭煥翼,正言李徹宰·金學初,掌令羅采奎,持平朴公鎭牌不進罷職傳旨,傳曰,只推。
弘文館啓曰,副校理宋謙洙,修撰尹秉鼎,竝卽牌招察任,何如?傳曰,允。
政院啓曰,卽者義禁府都事來言,時囚罪人趙翼增,當爲議處,而判義禁李啓朝有身病,次堂例不得擧行云,判義禁卽爲牌招,何如?傳曰,允。
又啓曰,判義禁李啓朝牌不進,推考傳旨今方捧入,而開坐命下之後,如是違牌,事甚未安。更爲牌招,何如?傳曰,允。
持平白弘洙啓曰,臣言議風采,本不合於淸朝耳目之任,而持憲新命,忽下於千萬夢想之外,感恩怵義,雖不得不張皇出肅,而第臣於本府,已經掌憲,揆以公格,在所當遞,請命遞斥臣職。答曰,依啓。
以副校理宋謙洙,修撰尹秉鼎牌不進罷職傳旨,傳曰,只推。
備邊司啓曰,卽見慶尙監司曺錫雨狀啓,則以爲公都會及各樣都試,當爲設行,而本道穡事,閱朔元旱,已判大無,在前如此之歲,多有退行之例,竝姑停止,待明秋合設事,請令廟堂稟旨分付矣。都會都試,雖有試取之期,停退合設,不無可援之例,其在省費除弊之道,無足有靳許,依狀辭許令退行,何如?傳曰,允。
又啓曰,卽見京畿監司徐左輔所報,則以爲抱川逋還二萬四千三百九石零內,一萬三十九石,特蒙曠絶之澤,無耗待豊收捧,而其餘一萬四千二百七十石零,皆是鬼錄,指徵無處,本邑小米大同二百四百一石零,依驪州例,限十年以詳定代納,取其剩錢,以爲排年除耗充逋爲辭矣。正供代納,有非容易,到他邑特施,不可牽援爲例,其何以隨請輒許,以啓日後之弊,而第念此邑,本以斗小局,積久流逋,轉成巨數,春間稟覆,未見實效,矯救沒策,非此莫可之狀,觀於道臣報辭,亦可推知矣。與其徒擁虛簿,毋寧方便善處,本邑小米大同,限五年特許代錢上納,使之趁限淸帳之意分付,何如?傳曰,允。
又啓曰,灣府管稅,卽收稅奉公之處也,大小公用,依辦於此而近來百弊蝟集,莫可支保,其中漏稅一款,無此廳乃已之痼瘼,內而京司各衙門,稱以公貿而免稅,外而營邑幕冊,或以私用,憑公免稅,或非其所用,而干囑圖免,因以其稅,爲肥己之資,每當門市,柵貨一半,盡入於各處牟利之需,雖以使行回卜言之,稱以房卜,無數踏印,一切以免稅爲主,所謂房卜,不過往來行具而已,安有許多卜馱,苟非房卜,而踏給許多印紙,不顧兩國經費耗縮之如何者,以使臣體國之義,寧有是也?夫四萬之納惟正之供,缺一分不可,而所謂收稅,去頭截尾,年減歲縮,而小大策應,依舊浩穰,於是乎剝膚刮毛,以充不足,哀彼商民,何以支保乎?辛卯筵稟定式,以京外公貿事,皆令報本司,待回題始爲擧行,庚寅筵稟定式,以房卜事,有査出嚴繩之朝飭,而遂復玩愒,未見實效,眞所謂法非不足,顧法不行,自今冬節行爲始,公貿則雖度支經用,使不得直關,轉報本司,自本司行關後,始許免稅,其餘各司及本道營邑之如前襲謬者,一切嚴禁,自灣府因循掩置,不爲枚報,則廟堂摘發重勘,而京各司,則爲先以此意捧甘,房卜則通三房各以七馱爲定,行中軍官醫驛畫寫如或有一張印紙之憑藉免稅者,施以定配之律事,分付使臣及灣府處,近來別行稠疊,公用不敷,朝家加用於原稅之外者,聞爲五六萬兩云,此則年前給貸十萬兩排納中,計給除之,其餘三萬兩零,更爲分數排捧,以爲一分紓力之地,何如?傳曰,允。
摠戎廳啓曰,本廳屬北漢管城將朴來益,千摠李忠求,俱有身病,勢難察任,竝改差,何如?傳曰,允。
刑曹啓曰,因李鎭浩擊錚原情判付內,列聖朝判下受敎,所重何如,而江民輩,請囑行賂,勒奪文券者,是豈成說乎?令秋曹一一推給,卽速歸正可也判下矣。謹依判下,江民李根培等勒奪之文券,今方推給於李鎭浩處,氷魚船稅,依前還屬,江民李漢等勒奪文券擅相賣買之罪,不可不嚴繩,竝嚴刑懲礪放送,何如?傳曰,允。
癸丑八月二十七日辰時,上御熙政堂。日講入侍時,日講官金學性,參贊官林肯洙,侍讀官權應夔,假注書李亨會,記注官白宗逵,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,學性讀自交交黃鳥,止黃鳥三章,仍釋義訖。
上在昌德宮。停常參·經筵。
自人定至開東,灑雨下雨,測雨器水深三分。
備忘記,天摩僉使金仁瑞下直,長弓一張,長箭一部,片箭一部,筒兒一箇賜給。
政院啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
又啓曰,判義禁李啓朝牌不進,推考傳旨今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁李啓朝再牌不進,推考傳旨今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
加上尊號都監啓曰,大妃殿玉冊文草圖書一本封進,待啓下令書寫官尹致秀,正書入刻之意,敢啓。傳曰,知道。
追上尊號都監啓曰,今二十八日,臣與禮官,進詣宗廟,冊寶欌奉審之意,敢啓。傳曰,知道。
弘文館啓曰,修撰金永秀,以禁衛營從事官,今日軍布上下時,晝仕出去之意,敢啓。傳曰,知道。
又啓曰,副校理宋謙洙,修撰尹秉鼎,旣有只推之命,竝卽牌招察任,何如?傳曰,允。
政院啓曰,判義禁李啓朝三牌不進,推考傳旨今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
又啓曰,判義禁李啓朝四牌不進,推考傳旨今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日五牌,何以爲之?敢稟。傳曰,更爲牌招,如有違牌,勿爲呼望。
以副校理宋謙洙,修撰尹秉鼎牌不進罷職傳旨,傳曰,只推。
以大司諫李濟達,獻納鄭煥翼,正言金學初,持平朴公鎭牌不進罷職傳旨,傳曰,只推。
追上尊號都監啓曰,臣等進詣宗廟,冊寶欌奉審,則第十六室玉冊欌狹窄,恐難奉安,故冊欌一層,今方新造入排之意,敢啓。傳曰,知道。
禮曹,追上尊號加上尊號初度習儀九月二十七日,二度習儀同月二十九日,三度習儀十月初二日。
以江原監司吳取善狀啓,橫城縣民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
都摠府啓曰,今日入直內三廳武兼禁軍及軍兵等,當爲中日習射技放,而雨勢,不得設行之意,敢啓。傳曰,知道。
又啓曰,副摠管尹穳,以刑曹參判,坐起進參事,晝仕出去之意,敢啓。傳曰,知道。
以慶尙監司曺錫雨狀啓,薦新進上石榴,節序差早,姑未成熟,限內不得封進,惶恐待罪事,傳曰,勿待罪事回諭。
御營廳啓曰,本廳千摠申榏,身病甚重,勢難察任,改差,何如?傳曰,允。
禮曹啓曰,因楊州崔氏擊錚,其媤家先祖忠景公南在祀孫事,使其門長,亟議停當,俾無敢更煩錚籲之意,覆啓蒙允矣。卽接其門長楊州幼學南瀅等聯名呈單,則以爲十三代祖太祖朝開國元勳領議政宜寧府院君贈謚忠景公南在祠版,卽配食太廟,永世不遷之廟也,祀孫東徵,以戊申極逆伏法後,英廟朝下敎,元勳奉祀,不可廢也,特命立後,以世寬爲後,俾奉忠景公祀,傳其子建中,無後而歿,諸宗呈訴春曹,以迪老立建中之後,承蔭官至縣監,傳其子履運,又不幸無後而沒,諸宗方議立後,無可合之人,故去壬寅年,宗中相議於故府使進和,創建別廟,使其第二子永詩,奉忠景公祠版,至于筵稟,而不爲傍題,蓋示其權奉之意也,第以宗事言之,前乎建中之無後,而俾立其後,得奉元勳之祀,今於履運之無後,則獨不許更立其後,使之永絶其宗者,非但人情之所不忍,揆以義理,實無依據,以履運家言之,以二百年元勳大宗之孫,無他事端,而一朝遭此移宗之擧,不得奉祀先祖者,卽是千古所未有之至冤也,履運之姪婦崔氏,以移宗明冤事,或鳴金蹕路,呈單禮部,非止一再,事未及成,而老病危劇,歸伏墓下,日夜號泣者,亦有年矣。近又擔舁上來,復抱諺草,呈于禮部,至蒙自宗中會議,更爲呈單之題,而今正月十九日動駕時,因又鳴金,日前本曹回啓內,年前議定,出於權宜之政,到今呼籲,不無依據之端,而元勳祠版,旣在不祧,祀孫移定,亶合審愼,使其門長,亟議停當,俾無敢更煩錚籲之意,入啓蒙允,故自宗中會議,以忠景公次孫直提學簡之十四代孫允儉之子龜獻,立爲履運之後,還奉元勳大宗之祀,以此事狀,依已例啓稟,以爲立案成給云矣。宗中諸議旣如此,依願施行,立案成給,何如?傳曰,允。
吏曹啓目粘連,觀此敦寧都正金重夏上疏,則以爲臣本無敦寧,揆以格例,自在當遞亦爲自有臥乎所,旣無敦寧,則揆以法例,不可仍置,改差,何如?啓依允。
癸丑八月二十八日辰時,上御熙政堂。日講入侍時,日講官徐戴淳,參贊官洪淳穆,侍讀官朴商壽,假注書柳致好,記注官姜晢一,別兼春秋金完植,各持詩傳第四卷,以次進伏訖。上曰,史官分左右。上誦前受音一遍訖。仍開卷,戴淳讀自鴥彼晨風,止無衣三章,仍釋義訖。
上在昌德宮。停常參·經筵。
政院啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
又啓曰,右副承旨曺錫輿,今日不爲仕進,卽爲牌招,何如?傳曰,允。
以右副承旨曺錫輿牌不進罷職傳旨,傳曰,只推。
以大司諫李濟達,獻納鄭煥翼,正言金學初,掌令羅采奎,牌不進罷職傳旨,傳曰,只推。
以吏曹參議李秉珪牌不進罷職傳旨,傳曰,只推。
傳曰,判義禁有闕之代,前望單子入之。
判義禁前望單子入之,李鶴秀落點。
弘文館啓曰,副校理宋謙洙,修撰尹秉鼎,旣有只推之命,竝卽牌招察任,何如?傳曰,允。
加上尊號都監啓曰,王大妃殿玉冊文草圖書一本,謹此封進,待啓下令書寫官徐念淳,正書入刻之意,敢啓。傳曰,知道。
追上尊號都監啓曰,翼宗大王玉冊文草圖書一本,謹此封進,待啓下令書寫官李景在,正書入刻之意,敢啓。傳曰,知道。
持平朴公鎭啓曰,臣言議風裁,本不合於淸朝耳目之任,而持憲新命,忽下於千萬夢想之外,感恩怵義,雖不得不張皇出肅,而第臣於本府,已經掌憲,揆以公格,在所當遞,請命遞斥臣職。答曰,依啓。
備邊司啓曰,睿皇后祔廟詔書,將順付出來矣。當有進賀及謝恩之擧,於冬至使行,使名以進賀謝恩兼冬至使爲稱,令政院,政官牌招開政下批,表咨方物,照例擧行,使名旣兼謝恩,則副使及書狀官,當以從二品及堂上陞品人差送,副使李玄緖,書狀官李綱峻,依近例陞資陞品,何如?傳曰,允。
有政。吏批,判書李鶴秀進,參判黃浩民,參議李秉珪牌不進,同副承旨宋廷和進,進賀謝恩兼冬至使單尹致秀,副使單李玄緖,書狀官單李綱峻,贈吏參韓致翼贈吏判例兼,故同知韓箕溥贈吏參例兼,已上前判尹韓鎭庭考祖考移贈事承傳,故通德洪秉健贈吏議,洪錫泳贈僕正,已上前右尹洪永圭祖考·曾祖考移贈事承傳,故學生朴永源贈吏參例兼,朴師麟贈吏議,故通德朴弼奭贈僕正,已上右尹朴宗休三代。政事冊無兵批,以李龍求爲管城將。
義禁府啓目粘連,向前趙翼增亦,身爲陪從,行禮時不卽整待,以致闕參,自歸占便,揆以法紀,難逭重勘,以此照律,何如?啓依允。
判義禁李啓朝疏曰,伏以臣於日前,退自講筵,素患疝癖,猝然發作,按住不得,舁還私次,未登賓筵,罪固自訟,大僚論警,罰止問備,惶隕震懍,尤靡所容措。顧臣病勢,數日以來,一倍添劇,抱此奇症,于今二十餘年之久,亦旣屢煩於章牘之間,庶幾聖明之所俯燭者,而近因晨夕之過涼,疝冷亘腹,癖火塡胸,不通呼吸,全却食飮,四體投地,轉側須人,奄奄垂盡,莫保朝夕,而開坐有命,違牌路阻,以若病狀,束帶趨造,其勢末由,玆敢忙陳短章,仰瀆崇嚴。伏乞聖慈,俯垂鑑諒,亟遞臣所帶金吾之銜,仍治臣前後逋慢之罪,以肅朝綱,以延殘喘,不勝伏願,無任云云。答曰,省疏具悉。所請依施。
癸丑八月二十九日辰時,上御熙政堂。日講入侍時,日講官金大根,參贊官申錫愚,檢討官睦仁會,假注書李亨會,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,大根讀自我送舅氏,止權輿二章,仍釋義訖。
上在昌德宮。停常參·經筵。
藥房提調尹定鉉,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,右承旨洪淳穆,今日不爲仕進,卽爲牌招,何如?傳曰,允。
備忘記,鍾城都護府使白樂莘,楸坡萬戶申泰益下直,各長弓一張,長箭一部,片箭一部,筒兒一箇賜給。
傳曰,禮房承旨馳詣宗廟·景慕宮,奉審摘奸以來。
政院啓曰,行大司憲閔致成,執義李容直,掌令沈宜元在外,羅采圭,持平李圭夏·金錫熙牌不進,監察茶時之意,敢啓。傳曰,知道。
以右承旨洪淳穆牌不進罷職傳旨,傳曰,只推。
以大司諫李濟達,獻納鄭煥翼,正言金學初,掌令羅采圭,持平李圭夏·金錫熙,牌不進罷職傳旨,傳曰,只推。
兵曹啓曰,今月各廳堂下武臣朔試射,臣曹連因有故,不得爲之之意,敢啓。傳曰,知道。
都摠府啓曰,副摠管尹穳,以刑曹參判,坐起進參事,晝仕出去之意,敢啓。傳曰,知道。
禁衛營啓曰,本營千摠鄭愚鉉,身病猝重,勢難察任,今姑改差,何如?傳曰,允。
司饔院啓曰,鷹師契貢人等呼訴內,各殿宮日下生雉,九月初一日爲始,例以本色封進,而今年則節候差早,草樹尙茂,網羅莫設,鷹獵末由,日供生雉,萬無趁限封進之路,限獵得間,仍爲代封云矣。在前如此之時,曾有稟旨代封之例,而莫重御供,自下不敢擅便,惶恐敢啓。傳曰,代封。
奎章閣啓曰,明日卽奎章閣朔奉審日次,進詣擧行之意,敢啓。傳曰,知道。
義禁府照目粘連,武臣兼宣傳官趙翼增矣本府議啓內,身爲陪從,行禮時不卽整待,以致闕參,自歸占便,揆以法紀,難逭重勘,以此照律,罪杖八十收贖,奪告身三等私罪,奉敎依允爲旀,功議各減一等爲良如敎。
兵曹啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
癸丑八月三十日辰時,上御熙政堂。日講入侍時,右議政趙斗淳,日講官李敦榮,參贊官洪說謨,侍讀官朴商壽,假注書柳致好,記注官白宗逵,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,敦榮讀自子之蕩兮,止東門之枌三章,仍釋義訖。上曰,文義奏之。敦榮曰,變風終於陳,而陳詩十篇,游蕩淫佚之詩,殆五之四耳,此顧無足取,然猶不刪者,蓋擧其不正以戒之,列國之道之升降,時之治亂,世之汚隆,於是乎皆可見矣。彼道降時亂世汚之所由然,得非遊蕩淫佚之故也,雖於遊蕩淫佚之詩,反求其不如是,則道當升也,時當治也,世當隆也之義而看之則亦好,常加硏究焉。日記廳堂上閔泳達,郞廳金思轍朴台淳。
上在昌德宮。停常參·經筵。
自前夜四更至開東,灑雨下雨,測雨器水深五分。
政院啓曰,同副承旨宋廷和今日不爲仕進,卽爲牌招,何如?傳曰,允。
以同副承旨宋廷和牌不進罷職傳旨,傳曰,只推。
以平安監司南秉哲狀啓,昌城府使韓元植身病罷黜事,傳曰,令該曹口傳差出,催促下送。
奎章閣啓曰,景慕宮望廟樓今朔奉審,無頉之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而雨勢不得設行之意,敢啓。傳曰,知道。
承文院啓曰,今此節行,兼付齎去睿皇后祔廟進賀方物一起,依例措備,詔書順付及謝恩,方物移准使臣賜食等事,以無方物三起磨鍊擧行之意,分付該曹,何如?傳曰,允。
加上尊號都監啓曰,大妃殿玉寶篆文書寫官南寧尉尹宜善書出正副本,謹此封進,以備睿裁後入刻之意,敢啓。傳曰,正本入刻。
禮曹啓曰,卽接東部幼學尹行殷所志,則以爲,同姓三寸叔暘嫡妾俱無子,以其同姓三十寸弟暄第二子行演,欲爲繼後,兩家諸族相議完定,而養家父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記曾筵奏定式,而門長尹行殷所訴旣如此,尹暄第二子行演,立爲尹暘之後,何如?傳曰,允。
又啓曰,因長城幼學金邦秀擊錚,其先祖文正公金麟厚祀孫立後事,本道査報,使其門長亟議定嗣,無敢更煩錚籲之意,覆啓蒙允矣。卽接其門長長城幼學金邦緯等八十八人聯名呈單,則以爲,先祖文正公祀孫立後事,已悉於金邦秀之錚籲及昨年道査時供辭,不必架疊,癸卯判付立宗之日,以義柱爲大中之後,而一門諸議皆以勉中立後,爲不易之正論,今此十年之後,始乃歸正,以昭穆言之,勉中之子侄行,只有義柱一人,而義柱旣爲大中之後,則移繼勉中之後,實合於經中之權,以金勉中八寸弟洛中之子義柱,繼勉中後,更爲啓達,成出禮斜,正其宗統,癸卯所去大中之後禮斜,勿施云矣。門長諸議旣如此,依願施行,立案成給,癸卯所出大中立後禮斜,亦依所訴還收,何如?傳曰,允。
奎章閣啓曰,卽接內需司牒報,則咸興·永興兩本宮十月別大祭時造燭封香吉日,今月十五日午時,衣襨香燭祭品奉詣吉日,同月十六日卯時俱吉云,以此日時擧行,何如?傳曰,十六日當詣摛文院,咸興·永興兩本宮衣襨香燭親傳矣,該房知悉,齋宿便殿爲之。
吏曹口傳政事,以任泰昇爲昌城府使。
癸丑九月初一日辰時,上御熙政堂。日講入侍時,日講官李㘾,參贊官曺錫輿,侍讀官權應夔,假注書李亨會,記注官姜晢一,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,㘾讀自衡門之下,止東門之池三章,仍釋義訖。
上在昌德宮。停常參·經筵。
傳曰,都承旨·左承旨·左副承旨竝許遞,前望單子入之。
承旨前望單子入之,金大根·兪鎭五·李升洙落點。
政院啓曰,新除授右承旨兪鎭五方在譴罷中,何以爲之?敢稟。傳曰,敍用。
洪淳穆啓曰,新除授右承旨兪鎭五,卽爲牌招,何如?傳曰,允。
政院啓曰,新除授同副承旨李升洙,時在谷山府任所,斯速乘馹上來事下諭,何如?傳曰,許遞,前望單子入之。
承旨前望單子入之,沈敦永落點。
以右承旨兪鎭五牌不進罷職傳旨,傳曰,只推。
傳曰,在外法司堂上許遞,政官牌招開政。
政院啓曰,吏曹判書李鶴秀,參判黃浩民,參議李秉珪牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
加上尊號都監啓曰,王大妃殿玉寶篆文書寫官領敦寧府事洪在龍書出正副本,謹此封進,以備睿裁後入刻之意,敢啓。傳曰,正本入刻。
有政。吏批,判書李鶴秀進,參判黃浩民,參議李秉珪牌不進,同副承旨宋達和進。以黃浩民爲知春秋,申錫禧爲谷山府使,趙一爕爲樂安郡守,趙秉爕爲童蒙敎官,承文博士單林秉悳,故學生李聲源贈童蒙敎官,孝行卓異,贈職事承傳,同春秋單黃浩民。
吏曹啓曰,司僕寺正洪鍾雲以其身病,呈狀乞遞,改差,何如?傳曰,允。
兵曹啓曰,新除授淸州營將沈魯元親病添劇,時日之內,萬無離側赴任之望云,依例罷黜,何如?傳曰,允。
兵批,副司勇金炳驪,兼昌城鎭管兵馬僉節制使淸北兵馬左防禦使單任泰昇。
政院啓曰,假注書李亨會有身病,勢難察任,今姑改差,何如?傳曰,允。
李亨會改差,代以李根弼爲假注書。
癸丑九月初二日辰時,上御熙政堂。日講入侍時,日講官尹致秀,參贊官洪淳穆,侍讀官宋謙洙,假注書柳致好,記注官金德興·姜晢一,各持詩傳第四卷,以次進伏訖。上曰,史官分左右。上誦前受音一遍訖。仍開卷,致秀讀自東門之揚,止月出三章,仍釋義訖。
上在昌德宮。停常參·經筵。
政院啓曰,左副承旨兪鎭五,右副承旨曺錫輿,今日不爲仕進,竝卽牌招,何如?傳曰,允。
又啓曰,左承旨沈敦永時在水原地,斯速乘馹上來事下諭,何如?傳曰,許遞,前望單子入之。
承旨前望單子入之,李承輔落點。
政院啓曰,新除授同副承旨李承輔,卽爲牌招,何如?傳曰,允。
傳曰,咸興·永興兩本宮衣襨香燭親傳傳敎,還入。
以司謁口傳下敎曰,大內有不潔之事,兩本宮衣幣不得奉詣,只香燭祭品奉詣,封裹處所以慶熙宮內閣爲之,香則以香室永爲取用。
以左副承旨兪鎭五,右副承旨曺錫輿,牌不進罷職傳旨,傳曰,只推。
備邊司啓曰,前武兼趙翼增依闕參諸郞官勘律矣。前者諸人旣以戴罪行公,則今不可同罪異律,一體仍其職名,何如?傳曰,允。
追上尊號都監啓曰,翼宗大王金寶篆文書寫官行判中樞府事朴晦壽書出正副本,謹此封進,以備睿裁後入刻之意,敢啓。傳曰,正本入刻。
又啓曰,孝顯王后玉冊草圖書一本,謹此封進,待啓下,令書寫官行上護軍趙鶴年,正書入刻之意,敢啓。傳曰,知道。
右承旨兪鎭五疏曰,伏以,臣猥以無似,頃叨匪據,萬不堪承,固所自知,而暫膺代斲,醜拙輒露至有臺憲誤擬,致煩大僚論警,惶隕震懍,無地自容。只緣臣疎謬愚昧,罔念銓注之謹嚴,厚招物議之駭惑,一則臣罪,二則臣罪,揆以法紀,合置何辟,而止於譴罷,在臣伊榮,杜門屛伏,自訟愆尤,不自意遽紆收簪之恩,繼有甄敍之命,臣敢不蹶趨走,而薄罰曾未蔽辜,情踪愈往恧蹙,且該房承宣至蒙問備,卽臣之故耳,至今追惟,尤增騂赧,玆敢略控情實,干瀆崇聽。伏乞聖明,俯垂鑑諒,更勘臣未盡勘之罪,以肅朝綱,以安私分,臣無任云云。答曰,省疏具悉。今何追引?爾其勿辭察職。
癸丑九月初三日辰時,上御熙政堂。日講入侍時,日講官徐有薰,參贊官宋廷和,檢討官尹秉鼎,假注書李根弼,記注官白宗逵,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,有薰讀自胡爲乎株林,止澤陂三章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,左副承旨曺錫輿今日不爲仕進,卽爲牌招,何如?傳曰,允。
追上尊號都監啓曰,憲宗大王金寶篆文書寫官行判中樞府事李憲球書出正副本,謹此封進,以備睿裁後入刻之意,敢啓。傳曰,正本入刻。
護軍李玄緖疏曰,伏以,先烈追揚,慈德加隆,泥金檢玉,彝典將擧,宸誠克伸於愴慕,群情胥切於蹈忭,伏念臣猥膺冬至副使之任,才具旣不稱矣,精力又不逮矣。固是往役,不敢爲控免之計,伏聞日昨,因兼使下批,千萬匪意,特授臣爲嘉善大夫,格外準資,見帶如舊,龍光遍體,鵷列聳觀,第其本銜當遞而不遞,新秩不當陞而陞,未效靡盬之勞,先侈匪分之渥,揆私義而厚冒非此莫可之嫌,論官制而重貽因循苟且之累,臣夙夜慙懼,實無以自措也。噫,臣材樗散,臣質蒲零,不敢比數於器使之末,卽同朝之所共知,拚昔遇而玷邇班,荷今眷而穢淸貫,涓埃莫報,涯量已過,況是爵也,階轉二品,官攝六參,地步漸進,責任隨移,率乃職則台斗播譽,忝厥位則鶴軒興刺,由其人賢不肖,而時政之得失係焉,故雖以前輩聞望爲世推重者,輒於此退讓弗居,夫弊袴藏而嚬笑,愛繁纓請而名假,賜予毋濫,徵物猶然。今臣所被誤恩,非德之命,非功之紀,適備其員,旋冒其秩,終使公議不行,人心不服,豈不有欠於昭代官賞之典乎?玆敢畢露衷懇,干瀆崇聽。伏乞聖明,曲垂諒察,亟改臣使銜,仍收臣資級,以愼寵擧,以適微願,不勝幸甚,臣無任云云。答曰,省疏具悉。卿其勿辭行公。
政院啓曰,假注書柳致好有身病,勢難察任,今姑改差,何如?傳曰,允。
柳致好改差,代以洪承裕爲假注書。
癸丑九月初四日辰時,上御熙政堂。日講入侍時,知事南獻敎,參贊官李承輔,侍讀官宋謙洙,假注書洪承裕,記注官姜晢一,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,獻敎讀自羔裘逍遙,止素冠三章,仍釋義訖。
上在昌德宮。停常參·經筵。
藥房提調尹定鉉,副提調金大根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝次仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,左副承旨曺錫輿今日不爲仕進,卽爲牌招,何如?傳曰,允。
以江原監司吳取善狀啓,橫城縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
禮曹啓曰,用齋規例,一依孝宗朝受敎定式,令儀曹裁稟施行事,因大臣筵奏蒙允矣。謹稽孝宗大王元年,因禮官覆奏,忌辰祭前一日與行祭日,不爲開坐,日月食外,正日不爲開坐,此外散齋日開坐,則勿爲拘忌事定式矣。今亦依此遵行,而忌辰祭齋戒日及正日各司開坐,外官辭朝文書出納,依大臣所奏,竝勿拘,惟用樂及刑獄開坐,依前停止之意,分付京外,何如?傳曰,允。
癸丑九月初五日辰時,上御熙政堂。日講入侍時,判府事朴晦壽,日講官李景在,參贊官宋廷和,檢討官金永秀,假注書李根弼,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,景在讀自隰有萇楚,止匪風三章,仍釋義訖。缺景在曰,領府事鄭元容,月前講筵,以江都鎭將事擧條,啓下臣曹矣。大臣旣已躬審形便,有此陳奏,則以本曹三窠與該營自辟窠相換,隨窠陞號,而保障有補益,官方無欠缺,依此著式施行,何如?上曰,依爲之。出擧條晦壽進前。
上在昌德宮。停常參·經筵。
政院啓曰,右承旨兪鎭五今日不爲仕進,卽爲牌招,何如?傳曰,允。
禮曹,今此進賀謝恩兼冬至使拜表來十月二十六日卯時,方物封裹同月二十二日。
以右承旨兪鎭五牌不進罷職傳旨,傳曰,只推。
禮曹啓曰,卽接景陵官員所報,則本陵大王陵上莎草修改後,連日灑水,庶爲着根云矣,敢啓。傳曰,知道。
癸丑九月初六日辰時,上御熙政堂。日講入侍時,日講官鄭基世,參贊官洪淳穆,侍讀官權應夔,假注書洪承裕,記注官白宗逵,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,基世讀自蜉蝣之羽,止候人四章,仍釋義訖。缺基世奏曰,帑庫反閱,每待中使或別軍職下來,守臣同爲看檢矣。乙未以後二十年之間,尙未得一開庫門,所儲之物,必多朽傷,待明春按簿詳閱,而此後則令守臣每年一次看審後狀聞,中使·別軍職之眼同反閱,以幾年一次,著爲定式,何如?上曰,以守臣之每年看審,依所奏施行,而中使·別軍職之眼同反閱,或三年或五年爲之,可也。出擧條基世曰,本府有內司各宮及三留營還米,而合爲一千一百餘石矣。每當糶糴之時,內司別提及各該宮監竝下來斂散,而文簿自本營照管矣。受戶每不實,納穀輒爲麤劣,如斯之際,不無害爲隣里,此後則內司及各宮宮監勿爲下來,自本府竝爲排戶糶糴,而待分留成冊,從實修送後,別提及宮監中輪回下來反閱,兩皆便好,各營則以文簿之初不相關於本營,穀簿無以詳知,而禁御兩營穀之分給軍在邑,自邑定式,且有昨年狀請,申明舊例,而蓋倉監輩拘於顔私,出於牟利,斂散於本府泛浪之類,因此而每有橫侵隣族之弊,其弊不可勝言,臣意則三留營還穀斂散,依前付之該營,監色文簿則依六宮例,自本營照檢,則在餉還少欠逋之弊,在府民無冤徵之端,竝知會於內司各宮及三留營,何如?上曰,依所奏施行,可也。出擧條基世曰,本邸今旣一新修補矣。凡家舍房軒,有人入處,然後可無漏濕毁畫之慮,前日守直人,仍使之入處,以爲守護之地,而所重自別,守直者豈可無餼料乎?每月以米七斗五升給朔料,衣資春給布二匹,秋給木二匹,料米則自本營公穀中會減,布木則儲置庫上下,何如?上曰,依所奏施行,可也。以下缺。
上在昌德宮。停常參·經筵。
政院啓曰,右承旨宋廷和今日不爲仕進,卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
左副承旨曺錫輿疏曰云云。答曰,省疏具悉。爾其勿辭救護。
癸丑九月初七日辰時,上御熙政堂。日講入侍時,日講官洪鍾應,參贊官李承輔,檢討官趙憲燮,假注書李根弼,記注官姜晢一,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,鍾應讀自鳲鳩在桑,止下泉四章,仍釋義訖。以次奏文義,缺憲燮曰,上章初言其儀之一,而知其心之固,復言其服之盛,而知其德之稱,末乃言身修國治,而至有表正四國之美矣。此言其君子用心之均平專一也。蓋心主專一,則威儀動作之間,自有常度,不少差忒,積於中而發於外者,莫不一出於正,故古語曰人主一心爲萬化之原,又曰君正莫不正矣。正心以正朝廷,以至於正萬民而正四方,此皆用心專一之效也。伏願此等處澄省焉,且以下章言之,此時王室陵夷,諸侯縱恣,無復知有尊王之義,而徵發之煩征伐之暴,惟小國偏受其害,故雖寤寐之間,眷懷宗周,而慨然興歎,其危亂之極,可以推知矣。此所以居於變風之終,而係之以思治之詩也,每於此等旨意,深加省察焉。
上在昌德宮。停常參·經筵。
政院啓曰,左承旨洪淳穆今日不爲仕進,卽爲牌招,何如?傳曰,允。
傳曰,明日日講停止,自再明日爲之。
以咸鏡監司趙秉駿狀啓,明川府定配罪人金鎭衡到配事,傳曰,特爲放送。
以左承旨洪淳穆牌不進罷職傳旨,傳曰,只推。
以江原監司吳取善狀啓,寧越府使成好謙,作鬧官隷,不卽禁止,致此無前之變怪,不得已罷黜事,傳曰,令該曹口傳差出,催促下送。
吏曹口傳政事,以洪在重爲寧越府使。
禮曹啓曰,全羅道觀察使封進今九月令宗廟薦新石榴,來十月令宗廟薦新柚子,今初九日薦進,而景慕宮薦新石榴·柚子,則慶尙道例爲封進矣。本道所封,未及上來,莫重薦新,不可後時,依前例以宗廟薦新加封石榴·柚子,同日一體薦進,何如?傳曰,允。
癸丑九月初八日辰時,上御熙政堂。日講入侍時,日講官金大根,參贊官兪鎭五,侍讀官朴商壽,假注書洪承裕,記注官金德興,別兼春秋李容殷,各持詩傳第四卷,以次進伏訖。上曰,史官分左右。上誦前受音一遍訖。仍開卷,大根讀自七月流火,止七月八章,仍釋義訖。
上在昌德宮。停常參·經筵。
備忘記,黃海監司金泳根下直,長弓一張,長箭一部賜給。
傳曰,右承旨·左副承旨竝許遞,前望單子入之。
承旨前望單子入之,趙然昌·李鍾愚落點。
政院啓曰,新除授右副承旨李鍾愚,卽爲牌招,何如?傳曰,允。
備邊司啓曰,卽見黃海兵使蔡學永所報,則以爲,本營屬隨營牌,散在各邑,輪回替赴,入防營下,而徵發之際,一道騷擾,實是民邑難支之瘼,昨再年則收布雇立,省弊甚大矣。見今荐歉餘氓,死亡居半,渙散太多,代布責納,猶患未易,徵番防戍,非徒繹騷,依昨年元保各捧二兩例,納番錢除出,應下支放,餘爲雇立賞饋之資,則可有安堵之惠爲辭矣。收布雇防,雖非重戎事之本意,然災歲權行,旣有一二年之例,今若按法調發,則不無繹騷之慮,今年則依昨冬例,特爲許施,而此出於恤民便民之政,元軍外保軍所納,各減一兩,而元軍入防之時,則依例各徵二兩於保軍之意,知委於新道臣,使之分付該帥臣後,具由登聞,何如?傳曰,允。
戶曹啓曰,海西長山以北十一邑稅太,每當經用苟艱之時,多以本色裝運,而見今太儲不敷,明春料祿,無以排比,癸丑條稅太,依昨年例,竝以本色上納之意,預先分付該道,何如?傳曰,允。
成均館啓曰,今九月初九日儒臣課試當爲設行,而大提學未差,限內不得爲之之意,敢啓。傳曰,知道。
兵曹啓曰,來十月初七日大駕詣宗廟齋宿,初八日太室追上尊號,親上冊寶,冬享大祭親行時,隨駕營門當爲磨鍊矣。禁御兩營鄕軍則今旣停番,何營軍兵隨駕,何營軍兵留陣,而禁軍及馬步軍以幾番幾哨磨鍊,餘軍留營,何以爲之?敢稟。傳曰,依今春例爲之。
義禁府啓曰,因咸鏡監司趙秉駿啓本,刊削罪人金鎭衡明川到配事判付內,特爲放送事,命下矣。金鎭衡卽爲放送事,分付該道道臣之意,敢啓。傳曰,知道。
政院啓曰,假注書李根弼有身病,勢難察任,今姑改差,何如?傳曰,允。
李根弼改差,代以權爕爲假注書。
上在昌德宮。停常參·經筵。
藥房提調尹定鉉,副提調金大根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根無時急稟定事,左議政未差,右議政趙斗淳有身病,不得來會云矣,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,黃海監司留待。
傳曰,黃海監司入侍。
傳曰,呈告臺諫許遞,政官牌招開政。
傳曰,摠管竝許遞,今日政差出。
政院啓曰,行吏曹判書李鶴秀,參議李秉珪,牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體牌招。
兵曹·都摠府啓曰,巡更法意何等愼重,而西所部將田源根,去夜四五更,不爲踐更,事極駭然,當該部將,令該府拿問勘處,何如?傳曰,允。
政院啓曰,卽見兵曹·都摠府草記,則西所部將田源根,去夜四五更,不爲踐更,巡更法意,何等嚴重,而有此闕更之擧,事極駭然,當該部將,所當重勘,而本院請推之外,無他可施之罰,何以爲之,而常時不能禁飭之兵,摠府入直堂上,不可無警,竝從重推考,何如?傳曰,允。拿處。
備邊司啓曰,寧越彰節祠事,誠亦無前之變怪矣。當初事端,雖曰失在儒生,而悍隷亂民,攔入院中,至犯位版,顚覆爐盒,則當場光景之無復顧畏,不見可知,而苟究其由,全出於憑藉官令矣。官令豈或如此,而其恚激推助,不能斂戢之罪,不可但以論罷而止,前府使成好謙,令該府拿問勘處,雖以道啓言之,末段論斷,有若微細官師之箴者,有欠事體,該道臣施以從重問備之典,攔入作拏之首唱幾漢,各別嚴刑,遠惡島限己身爲奴,其餘諸漢,一竝施以刑配事,分付,何如?傳曰,允。
刑曹啓曰,罪人金龍範,依本律咸鏡道會寧府發邊衛充軍定配所,卽爲押送之意,敢啓。傳曰,知道。
吏曹啓曰,宗簿寺正朴文鉉,以其身病呈狀乞遞,改差,何如?傳曰,允。
又啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,行判書李鶴秀,參議李秉珪牌不進,參判黃浩民進。以李公翼爲吏曹參判,洪敬爕爲掌令,盧鎭衡·申萬休爲持平,李謙在爲同經筵,金輔根爲知義禁,洪永圭爲工曹參判,李在明爲富寧府使,故監役李鼎商贈戶參例兼,故通德李世耇贈左承旨例兼,李瑀贈僕正,已上慶尙左兵使李根永三代,知義禁單金輔根,幼學盧時庸今超通政年七十,侍從臣持平盧鎭衡父加資事承傳。政事冊無。
兵曹啓曰,內禁衛將申命洪,五衛將徐星祿,文臣兼宣傳官李明老俱以病難供職,呈狀乞遞,文臣兼宣傳官鄭東奎除授在外,過限未肅拜,竝改差,何如?傳曰,允。
又啓曰,陞資拜營將者,瓜滿前以不職遞罷,則勿計朔數多少,還收資級,載在法典矣。淸州營將沈魯元未赴任前,旣已遞罷,所授加資,依例還收之意,敢啓。傳曰,知道。
兵批,判書李景在進。以永平君昱·金鍏爲都摠管,朴宗休·柳致明·李玄緖·李敏德·趙禹錫·李顯稷·吳顯文·鄭歧源爲副摠管,柳琡爲內禁將,李世贊爲五衛將,李泰鉉爲宣傳官,朴孝正爲文兼,李達榮爲部將,吳鶴善爲淸州營將,黃鍾求爲訓鍊習讀,前營將沈魯元今降禦侮。再政。林仁洙爲文兼,僉知單李世贊,淸州營將吳鶴善今加折衝加資事承傳。
吏曹參判黃浩民疏曰,伏以,臣本以無似猥叨,見識不堪承當之由,已悉於月前疏陳,而誠淺辭拙,未蒙兪音,嚴召荐降,怵畏義分,冒沒出肅,而臣人器最下,才識素蔑,閑司漫職,猶不堪承膺,今臣所叨,萬不近似,徒忝佐貳之重,虛辱聖簡之明,苟然爲一身之榮輝者,不但爲私心之愧恧也,在聖朝用人之道,顧不當如是,則此臣之所必辭也。且臣素有貞疾,積氣衝上之症,風眩昏迷之病,種種闖發,經夏以後,一倍添劇,委頓床席,蠢動無路,玆敢不避猥越,仰瀆崇嚴。伏乞聖慈,俯垂鑑諒,亟令鐫改臣所帶職名,回授可堪之人,實爲公私之幸,臣無任云云。答曰,省疏具悉。所請依施。
癸丑九月初十日辰時,上御熙政堂。日講,黃海監司同爲入侍時,判府事金興根,日講官金學性,參贊官李鍾愚,檢討官睦仁會,假注書權燮,記注官白宗逵·姜晢一,各持詩傳第四卷,黃海監司金泳根以次進伏訖。上曰,史官分左右。仍命黃海監司進前,泳根進前。上曰,卿所去之處,今年年穀旣登,民力庶可稍紓,往哉欽恤,務盡懷保之策,可也。泳根曰,謹當精白對揚矣。上曰,或有守令之貪墨者,無以顔私爲拘,以法按之,一以愛民爲本也。泳根曰,聖敎如是鄭重,敢不殫竭奉承,而又豈敢以私廢公乎?上曰,各道監司苟能明白廉察,則民隱可知矣。卿亦悉心按察,可也。泳根曰,考績黜陟,乃是方伯之職,而苟非審愼做去,則有難明察而洞悉矣。上曰,守令一或貪墨,則其所害及於民,有不可勝言,可不愼哉?泳根曰,守令貪墨,非徒守令之罪,責亦在於方伯矣。上曰,此言甚好矣。鍾愚曰,宣諭別諭,何以爲之乎?上曰,出去爲之,可也。上命黃海監司先退,仍誦前受音一遍訖。上開卷,學性讀自鴟鴞鴟鴞,止鴟鴞四章,仍釋義訖。以次陳文義,缺興根進前問候,各殿問候訖。仍奏曰,寧邊府西北六七里許,古有內城,而險據藥山,形眺原野,最爲一城要衝,故庀器儲餉,設置甚鉅,而典守無人,疎虞莫甚,此非但今行所目擊,臣於按節本道時,亦知其形便,而未及施措者也,道內之龍淵·白馬諸山城,皆有自辟鎭將,而今此藥城之爲關防重地,又非諸處之比,則援例設鎭,恐合事宜,藥山西城別將一窠,依龍淵·白馬等例,以該府土校,望報啓下,其選擇規例及將卒支放之節,自營邑爛商條列,成出節目,報籌司施行,因此而又有所仰達者,宣川以淸北防營,本無城池,邑西二十餘里,有釰山舊城,卽故忠愍公林慶業丁卯倡義樹勳之地也,年久荒廢,只有遺址,而左山右海,形勢陡險,儘是水陸要害之處,而足爲防營掎角之所矣。聞該府使銳氣修擧,改築城垣,葺廨繕械,功役垂訖云,此亦一例置鎭,作爲該府自辟窠,則其在奬武固圉之道,似不無少補,故敢此仰達矣。上曰,依爲之。出擧條興根曰,平山府田稅大同,昔由潮項浦發船矣。間因潮水漸縮,移設江厫於金川交界猪灘之上,而挽近以來,灘淺港塞,不得行船,更爲陸運於金川之烏池浦,越境裝稅,民力倍加,雇負傭賃,艱楚萬狀,且其運輸,每在農時,附近坊里,被害尤甚,此實平民難保之痼弊也。臣之今行,一邑之民,屢以此事呼訴,聞於本倅,而益知其弊到極處矣。曩在戊寅,道伯枚擧狀聞,代錢上納矣。行之數年,還作本色,雖未知其時緣何旋撤,而見今民情,又不啻幾倍落下於戊寅矣。第念沿邑之本納,山郡之折色,當初磨鍊,皆出於隨宜便民之政,故嗣後變通,惟視民隱,而或因筵白,或因狀請,特爲許施者,例有可援,以此切骨之瘼,還復已施之事,亦可無公私窒礙之慮,自今年爲始,特許代錢之意,分付,何如?上曰,依爲之。出擧條以下缺。
上在昌德宮。停常參·經筵。
趙然昌啓曰,左副承旨宋廷和今日不爲仕進,卽爲牌招,何如?傳曰,允。
以左副承旨宋廷和牌不進罷職傳旨,傳曰,只推。
義禁府啓目,西所部將田源根原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
政院啓曰,假注書洪承裕有身病,勢難察任,今姑改差,何如?傳曰,允。
洪承裕改差,代以張膺杓爲假注書。
癸丑九月十一日辰時,上御熙政堂。日講入侍時,日講官李敦榮,參贊官李承輔,侍讀官鄭錫朝,假注書權燮,記注官姜晢一·金德興,各持詩傳第四卷,以次進伏訖。上曰,史官分左右。上誦前受音一遍訖。仍開卷,敦榮讀自我徂東山,止東山四章,仍釋義訖。上曰,文義奏之。敦榮曰,先儒曰東山詩能得歸士之心,其曲盡人情,眞聖人之言也,然其辭但道得室家之間,不及於父母何也?蓋思慕父母,人情之常也,雖以歸士之下賤,尙可言於君父尊嚴之所,而室家私也,所不敢自言,故周公舍其所可言者,必言其不敢自言者,苟非情志流通,上下交孚,則其能如是乎?此歸士所以感悅誠服,忘其勞苦之久者也,周公雖聖人,無過是周之一大臣也,大臣之一言,尙可以入人如此,況乎君師之位寧或致一分壅遏,一分乖隔乎?似此處益加猛省之工焉。
上在昌德宮。停常參·經筵。
備忘記,昌城都護府使任泰昇下直,長弓一張,長箭一部,片箭一部,筒兒一箇賜給。
趙然昌啓曰,左副承旨宋廷和今日不爲仕進,卽爲牌招,何如?傳曰,允。
政院啓曰,知義禁金輔根除拜後過三日不爲出肅,依定式推考警責,仍卽牌招察任,何如?傳曰,允。
以右議政趙斗淳焚黃呈辭,傳曰,給由馬,澆奠床備給。
傳曰,別軍職成永龜減下,前別軍職李奎運別軍職還差。
兵曹口傳政事,訓鍊僉正加設單李奎運。
兵曹啓曰,闕內夜巡牌,所重何等愼嚴,而北所衛將巡檢之際,夜巡牌不能善護,至於見失,而歷日隱匿,替直之時,始乃現露,事未前有,萬萬驚駭,常時苟能審愼,豈敢若是?此不可以今幸推納,有所容貸,當該衛將池若淵,爲先汰去,其罪狀令該府拿問嚴勘,何如?傳曰,允。
政院啓曰,卽見兵曹都摠府草記,則北所衛將池若淵,夜巡牌不能善護,至於見失,歷日隱匿,替直之時,始乃現露,而雖幸推納,事未前有,萬萬驚駭,當該衛將,所當重勘,而本院請推之外,無他可施之罰,何以爲之,而常時不能檢飭之當該兵摠府入直堂上,不可無警,從重推考,何如?傳曰,允。拿處。
上號都監啓曰,憲宗大王玉冊文草圖書一本,謹此封進,待啓下,令書寫官李啓朝正書入刻之意,敢啓。傳曰,知道。
義禁府啓曰,同義禁李□□時無職名,令該曹口傳付軍職,何如?傳曰,允。
兵曹口傳政事,護軍單李□□。
義禁府啓曰,寧越前府使成好謙拿問勘處事,傳旨啓下矣。成好謙自任所未及上來云,依例發遣府書吏,拿來,何如?傳曰,待待令拿囚。
義禁〈府〉啓目帖連,向前田源根亦,禁中夜巡,何等愼嚴,而致此闕更,事未前有,囚供雖諉因病,法意有難曲恕,以此照律,何如?啓依允。
癸丑九月十二日辰時,上御熙政堂。日講入侍時,日講官李㘾,參贊官趙然昌,侍讀官宋謙洙,假注書張膺杓,記注官姜晢一·白宗逵,各持詩傳第四卷,以次進伏訖。上曰,史官分左右。上誦前受音一遍訖。仍開卷,㘾讀自旣破我斧,止伐柯二章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
金大根啓曰,右副承旨李鍾愚,同副承旨李承輔今日不爲仕進,竝卽牌招,何如?傳曰,允。
傳曰,明日九日製通方外爲之,試紙用大好紙,春塘臺親臨磨鍊。
以同副承旨李承輔牌不進罷職傳旨,傳曰,只推。
政院啓曰,因兵曹草記,參判未差,參議李文欽在外,明日九日製儒生試取時,無以備員,參知令政院稟旨變通,與參判未差之代,竝令該曹口傳差出,何如?傳曰,允。許遞。
吏曹口傳政事,以朴宗休爲兵曹參判,以趙禮根爲兵曹參知。
傳曰,吏曹參議有闕之代,前望單子入之。
吏曹參議前望單子入之,李裕膺落點。
傳曰,明日出宮門路,以協陽門爲之。
以慶尙監司曺錫雨狀啓,朔膳及薦新進上柚子,未及成熟,莫重包貢,不能盡誠,惶恐待罪事,傳曰,勿待罪事,回諭。
禮曹啓曰,卽接社稷署所報,則明日九日製試取時,本署官員俱爲觀光云矣。依定式本曹正郞具行益,假官差送,以爲代直後赴試之地,何如?傳曰,允。
又啓曰,卽接宗廟署所報,則明日九日製試取時,本署官員俱爲觀光云矣。依定式本曹佐郞缺假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日九日製試取時,本殿官員俱爲觀光云矣。依定式假官一員,令吏曹以成均館官員口傳啓下,以爲代直後赴試之地,何如?傳曰,允。
訓鍊都監啓曰,本局千摠李吉永身病猝重,勢難察任,改差,何如?傳曰,允。
義禁府啓曰,明日九日製通方外爲之時,本府都事皆爲赴擧,只有武都事一員當直入直,而本府入直,公事回公都事及集春門·月覲門·靑陽門·通化門·明光門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
刑曹啓曰,謹依判下,京囚殺獄罪人朱興石鬪敺殺罪,減一等,決杖一百後,全羅道興陽縣流三千里定配所,卽爲押送之意,敢啓。傳曰,知道。
義禁府啓目帖連,西所部將田源根矣本府議啓內,禁中夜巡,何等愼嚴,而致此闕更,事未前有,囚供雖諉因病,法意有難曲恕,以此照律,罪笞五十收贖,解見任別敍,私罪,奉敎依允爲旀,功減一等爲良如敎。
吏曹參議李秉珪疏曰,伏以,臣辭不獲命,忝叨銓地,已閱數朔,以臣至庸至劣之姿,擔此極淸極要之任,雖不得感恩惕義,黽勉出膺,而代斲之擧,亦旣一再矣。瘡疣醜拙,畢露無蘊,不惟臣本末長短臣所自知,抑亦淵鑑之已悉俯燭,早晚僨敗,理所必至,旋顧初心,放倒卽當,寤寐一念,恧蹙罔屆矣。且今淸朝群彦,磊落相望,毋論已經未經,不患無人,臣何可蹲仍妨路,不思所以免丐也哉?伏況臣今已老白首矣。杜蟄成習,惟養疴是事,而涼後餘熱,適當舊祟,風眩劇而遺忽居多,溏泄頻而蠢動無計,旬日間莫以供職,以若實狀,如不早籲於黈䌙之下,是乃重速臣不稱之辜也。玆敢不避猥越,仰瀆崇嚴。伏乞聖明,俯垂鑑諒,亟遞臣三銓之任,俾公器無褻,私分獲安焉。答曰,省疏具悉。所請依施。
癸丑九月十三日辰時,上御熙政堂。日講入侍時,日講官徐戴淳,參贊官洪淳穆,檢討官睦仁會,假注書權燮,記注官白宗逵·金德興,各持詩傳第四卷,以次進伏訖。上曰,史官分左右。上誦前受音一遍訖。仍開卷,戴淳讀自九罭之魚,止狼跋二章,仍釋義訖。
上在昌德宮。停常參·經筵。
金大根啓曰,今日殿座,承旨當爲備員,同副承旨李承輔不爲仕進,卽爲牌招,何如?傳曰,允。
傳曰,禮房承旨馳詣宣武祠,奉審摘奸以來。
傳曰,禮房承旨馳詣宗廟·景慕宮,奉審摘奸以來。
傳曰,同副承旨許遞,前望單子入之。
傳曰,呈告泮長與在外玉堂許遞,前望單子入之。
大司成前望單子入之,申錫愚落點。
玉堂前望單子入之,副校理許傳落點。
承旨前望單子入之,金穰根落點。
金大根啓曰,新除授同副承旨金穰根,卽爲牌招,何如?傳曰,允。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
以慶尙監司曺錫雨狀啓,進上黃栗節序差晚,限內不得封進,惶恐待罪事,傳曰,勿待罪事,回諭。
政院啓曰,假注書張膺杓有身病,勢難察任,今姑改差,何如?傳曰,允。
張膺杓改差,代以姜爲假注書。
癸丑九月十四日辰時,上詣春塘臺。九日製儒生通方外試取入侍時,行都承旨金大根,左承旨洪淳穆,右承旨趙然昌,左副承旨宋廷和,右副承旨李鍾愚,假注書權燮·姜,別兼春秋李容殷,提學金炳冀,直提學金炳國,檢校直閣申錫禧·金德根,直閣金炳㴤,檢校待敎金輔鉉·李秉文·尹滋悳·李容殷以次侍立,時至,通禮跪啓請外辦,上具翼善冠·衮龍袍,乘輿出宣化門,藥房提調李景在,副提調金大根進前問候訖。仍出協陽門,由建陽門·靑陽門,至春塘臺,通禮跪啓請降輿,上降輿陞座。大根奏曰,儒生今當入場,請出標信,開布城,何如?上曰,以已下標信擧行,可也。大根讀奏入門單子訖。仍奏曰,從陞中有試官蒙點人,使之下去,一體行禮乎?上可之,引儀引讀券官金輔根·洪鍾應·徐戴淳,對讀官沈承澤·金炳學·趙憲〈燮〉·李承九,行四拜禮訖。以次就位,上命試官進前,輔根等進前,上命書賦題兕觥,輔根等跪書讀奏訖。承九等捧出懸之,上命試官權退,仍入小次,大根以司謁入稟,出標信開布城,使呈券儒生次次出送,又入奏收券單子訖。仍稟考試,上命考試。傳曰,別雲劍·兵摠府堂上·堂上閣臣·入侍承旨·堂上對讀官竝讀券官加差下,堂下閣臣·入直玉堂竝對讀官加差下,使之分考,大根又稟取幾人,上命取七人,少頃,上出次,命科次爲之,承九讀奏第一張句訖。輔根跪稟書等。上曰,第一張書草三下,其餘竝書次上,輔根書等訖。上命坼祕封,承旨坼封內讀奏訖。上命書傳敎曰,九日製賦居首三下幼學李奎福直赴會試,之次次上幼學李尙翼給二分,之次次上幼學趙秉轍給一分,之次次上幼學徐麒淳等四人,竝令該曹考例施賞。又命書傳敎曰,入格儒生明日延英門外施賞。又命書傳敎曰,還宮當自內爲之矣,該房知悉。大根請出標信解嚴,上降座,仍自內還宮,諸臣以次退出。
上在昌德宮。停常參·經筵。
自巳時至申時,灑雨下雨,測雨器水深五分。
藥房都提調金左根,副提調金大根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿,口傳問安。答曰,知道。
傳曰,前黃海監司入侍。
傳曰,大臣·備局堂上引見。
奎章閣啓曰,景慕宮望廟樓,今望奉審無頉之意,敢啓。傳曰,知道。
弘文館啓曰,新除授副校理許傳,卽爲牌招察任,何如?傳曰,允。
刑曹啓曰,卽接黃海監司金泳根文移,則鳳山郡徒三年定配罪人奴永實限滿云矣。取考曹上配案,則永實以私掘未至棺罪,庚戌十月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
刑曹啓曰,卽接江原監司吳取善文移,則三陟府徒一年定配罪人金春培限滿云矣。取考曹上配案,則春培以詬辱叔母罪,壬子九月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,卽接江原監司吳取善文移,則春川府徒三年定配罪人金仁孫限滿云矣。取考曹上配案,則仁孫以搶奪人財罪,庚戌九月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,卽接全羅監司鄭朝文移,則長興府徒一年半定配罪人朴啓孫限滿云矣。取考曹上配案,則啓孫以墓碣亂鑿罪,壬子四月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又啓曰,謹依筵奏批旨,李鎭浩嚴刑一次後,忠淸道泰安郡定配所,卽爲押送,文券亦爲推給於元主李根培等處之意,敢啓。傳曰,知道。
義禁府啓目,北所衛將池若淵原情云云。傳旨內辭緣,泛稱遲晚,刑推得情,何如?判付。啓,除刑推議處爲良如敎。
癸丑九月十五日辰時,上御熙政堂。日講入侍時,領議政金左根,日講官洪鍾應,參贊官金穰根,侍讀官權應夔,假注書權燮,記注官金德興·白宗逵,各持詩傳第五卷,以次進伏訖。上曰,史官分左右。上誦前受音一遍訖。仍開卷,鍾應讀自呦呦鹿鳴,止鹿鳴三章,仍釋義訖。
癸丑九月十五日巳時,上御熙政堂。藥房入診,大臣·備局堂上引見同爲入侍時,都提調金左根,提調金大根,右承旨金穰根,假注書姜,記注官金德興·白宗逵,檢校待敎李秉文,右承旨金穰根,假注書姜,事變假注書朴來鵬,記注官金德興·白宗逵,領議政金左根,備局堂上李景在·金箕晚·洪鍾應·金輔根·徐有薰·洪鍾英·李景純·李熙絅,副校理權應夔以次進伏,醫官鄭有曾·金有鼎·金榘·李在瑗進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之,有曾等以次診候,退伏楹外訖。左根曰,脈候詳爲奏之。有曾等奏曰,脈候左右三部調均矣。上命醫官先退。上曰,次對爲之。左根奏曰,廟享陵享,元有定時,莫可後先,而近聞將事之節,輒未免失之太早,風雲岳瀆各宮之祭,無處不如是,均之爲觖禮,義欠誠愨,則尙何論歆格孚感之義?監察呈課之規,亦隨而慢不擧職,事近塞責,迹涉占便,言念所重,萬萬寒心,而況其各陵獻官之乘轎受香,不可但以駭瞻視壞體面言,事事之違古法,何故至於斯乎?顧今偸翫溢世,僥倖成習,凡屬策勉,視若文具,初不留心,漠無實效者,專由於寬恕之政太厚,懲勵之擧不行故也。從今一或犯科於此,凡趁早行禮,或按香占便者,及安常忸謬,不爲呈課之監察,竝隨所現發,施以加倍之律,始可爲一分振國綱之道,而爲其先事之飭,敢此仰達矣。上曰,所奏甚合當,依所奏施行,可也。出擧條左根曰,邇來講幄日開,聖學時敏,中外所蘄嚮,而相告歡祝,容有其旣哉?林下儒賢之屢勤敦召,尙未有幡然之喜,豈聖明所以延佇而倚遇之者,有所未盡而然耶?夫士之求其志,將以行其志也,上而有必致之心,則以平日劬經績學,堯·舜君民之學,寧或一向謙退,固守東岡之陂乎?惟聖明特降別諭,悉敷求助之盛念,使之出入經幄,期之以君德成就之效,則大小觀感,必有聞風興起之益矣。因此而又有仰達者,我朝以儒立國,而其於崇信尊儒之禮,亦必歷試而不一試,內而言論風裁經術講討之固可任也,外而民社百里之責,亦在所可任也。挽近此規寢廢,凡抄選而在弓旌之列者,一切不以字牧之官,擧似而掄擬之者,甚非祖宗盛際古事也。區區愚見,恒以此有所耿耿,際此聖化方峻,寤寐英賢之會,俾歷試著績,菀有存愛必濟之美,則民國誠幸甚矣。上曰,當敷心敦召,而試以百里,亦必有著績之美,依此爲之,可也。出擧條左根曰,親臨大政時,入侍注書及尙瑞院官員之輒令陞六者爲其竟日勞役,特施格外之恩賞,而如非親政之時,則尤是格外矣。因此而有積薪之嘆,故曾在純廟朝,因大臣筵奏,特賜開納寢惜爲久,挽近以來,復成按例應行之事,竊伏念聖朝愼爵賞杜倖門之義,元不在於官職之大小,此等處實合繼述,故敢此仰達,而因此而又有先事警咳者,來後凡於賞典下時,參外官則如幸行後陵園官之類,一切以陞敍判下,則非特爲於嚬笑之義,可免虛司果漸次積滯之患,竝爲留神,是臣區區望矣。上曰,所奏甚切當,當留念矣。出擧條左根曰,設官分職,何莫非綦重,而最是耳目之任,風勵一世,關係治忽,則其不可不愼簡也審矣。古昔固無論,而退計數三十年以前,文參上之未通臺銜者甚多,蓋非謂其地閥人器之不合是任而然也,而特以名器之不宜猥褻,遴選之必所難愼,故寧或積薪,無非濫竽矣。夫何近年以來,紛競成習,顔私爲勝,駸駸然無復防限,無人不通,有若應區處窠者然,祖宗綜名覈實之義,何故若是蕩然乎?由是而朝廷日卑,言路壅閼,官師之不能相規,姑舍是,繩糾不行,貪墨無所懲畏,民隱莫可上達,雖非一朝夕之故,而揆以國體官方,寧不惕然驚心乎?目下急務,莫先於開言路,則不得不爲官擇人,然後始可以責其擧職,繼自今以十分審愼於通擬之際,期復舊規之意,另飭銓曹,使之惕念對揚,何如?上曰,依爲之。出擧條左根曰,松禁卽三禁之一,而挽近法紀蕩然,封山島山,到處童濯,無復限節,此專由於第宅之侈大,費用之浩汗,而爲方伯·閫帥·守令者,又從以爲夤緣營私之資,致使營役不能副急,戰漕船過涉船,往往有取斫無所,遠求於數百里之外者,非但此也。山麓赭滌,陵谷流汰,良田美土,年年沙覆,苟究其患害所及,有不可勝言者,私養松之尙不許斫,自是經遠之慮,則況封山島山之爲公家所養乎?只以臣近來所聞言之,統營轅門內外,何等茂密之處,而今則殆無尋丈之木,如干尺寸之材,又復盡入於該營樻櫝云,一統營之如此,可知他處之無不同然矣。臣意則凡有封山島山處,道臣以春秋,發遣褊裨,嚴行摘察,毋論帥臣守令,如有矇不覺察及濫斫肥己者,則登時狀聞論罪之意措辭分付恐好,而萬一憑藉此令,橫捉島陸間饒民,勤加犯斫之罪,徵索操縱,則隨所現發,以贓律施行,容有其效,故敢此仰達矣。上曰,依爲之。出擧條上曰,近來百度懈弛,凡於松禁濫斫,已成痼弊,以京近言之,山麓擧皆濯濯,其培植禁護之道果安在哉?繼自今須各別禁斷,而況松禁酒禁牛禁三件事,自是國之大禁者,另加申飭,俾有實效也。左根曰,兼春秋卽西北文臣選職也,在前無槐院分館人之時,則以國子分館人排擬矣。今則新舊榜中,多有槐院人,此後則與國子通融差出之意,分付銓曹,何如?上曰,依爲之。出擧條左根曰,臣以嚮來鳴金人李鎭浩事,有所達者矣。其時判付,特出於敦恤之聖念,而追聞其系派,初非朱溪君之裔,則溯以上之,假托孝寧,已是罔赦,而喜雨亭扁額之稱以御筆,氷魚船基址之謂以世傳,節節誣罔,萬萬駭惋,李鎭浩施以刑配,因判付推給之文券,卽爲推出,還付元主之意,分付秋曹,何如?上曰,誠極駭然,依所奏施行,可也。出擧條左根曰,今日賓對,登筵備堂極其零星矣。雖未知該堂實病之如何,而前後提飭,不啻申複,而今又如此者,不成事體,國舅及耆社老病外,竝捧現告,施以越捧一等之典,何如?上曰,依爲之。出擧條穰根曰,諸宰奏事。景在等曰,別無所奏者矣。穰根曰,玉堂所懷奏之。應夔奏曰,臣於經筵,帀歲周旋,伏覩我殿下不待加勉,講學匪懈,臣欽仰攢誦,第伏念古人爲學,必經經緯史者,誠以經爲進修之康莊,史是得失之龜鑑,輪翼相須,不可偏廢,而召對停輟,屢月于玆,朱子曰,待有暇而後讀書,竟無可讀之日,韋布工擧,有此累次,況萬機殷繁,寧有間歇之時乎?政事文學,本非二致,臣愚見雖晉接臣隣之時,若有事務之攩着眼前,皆令入稟,稍涉擬難,下詢便否,務歸至當,則講對保〈無〉窒礙,機務自無濡滯,此是皇明古規也。仁·宣兩皇帝之致治郅隆,三楊蹇夏所以盡忠贊化,寔由此道,逮至我朝明·宣之際,亦嘗備以行之,伏願殿下,遠效皇明,近法祖宗,于以勤學,于以求治,豈不盛哉,豈不休哉?上曰,所陳甚切當,當銘念矣。出擧條上曰,史官就座。仍命大臣先退,又命退,諸臣以次退出。
癸丑九月十五日□時,上御熙政堂。前黃海監司入侍時,右承旨金穰根,假注書姜,記注官金德興·白宗逵,前黃海監司金鍏以次進伏訖。上曰,史官分左右。仍命前黃海監司進前,鍏進前奏曰,道內各邑舊陳田畓結之年例以還加起入錄者,多寡不均,少者止於四五把,多者殆過二三結,或相倍蓰,或相什佰,所謂加起,非實有土地之墾闢也,只是以文書逐年添錄而已,則土地有限,應稅無限,民將何以聊生乎?就中金川郡則孔路之劇邑,新溪縣則窮峽之殘邑也,而爲弊最甚,不可無別般蠲恤之政,其餘瑞興·遂安·海州·松禾等,弊亦不些,旣往雖不得追究,來後則隨其實起,從便存減,在朝家爲綜核之政,在若而邑祛積苦之瘼,令廟堂稟處,何如?上曰,令廟堂稟處,可也。出擧條仍敎曰,結數有定限,而今以不均云者,果何故而然耶?其結數有所增益之患耶?鍏曰,結數非敢增益,大抵本道各邑田畓,爲挽近水潦所漂落,田移爲溝,畓反爲川,土地之食力,漸就偏小,而應稅之籍,依舊載之文書,故其弊成痼,而且土地則爲頹波所剝,濃移生於彼此之岸,而結數則自來定式,猝難量尺而加減,故似有增益之患,非田畓墾闢而結數裒羨也。上曰,以土地體勢觀之,則果如是而弊誠不少矣。鍏曰,西沿各浦自數年以來,數千唐船,往來充斥,漁民失業,地方驚擾,萬一竊發,下陸作梗,將何禁止?揆以邊情,誠非細憂,海州·甕津·康翎·長淵·豊川等邑,元有追捕武士六百九十人,肄於水營專爲追逐,而法久懈弛,所謂武士,盡是浦民,太半虛伍,不知弓馬,望見彼船,畏縮隱避,追逐一款,非所可論。今若申復舊制,不拘浦民陸民,以壯健有技藝者,十分選擇,除其徭役,厚其衣廩,賞罰勸課,常時肄習,當其唐船之來,調發入防,大張軍威,而猛逐彼人,相戒不敢入境,則可紓邊憂,而但其糧費不些,以某樣間錢穀別般區畫,又或自營邑措辦,或使漁民裒斂,則庶可濟事而有實效,令廟堂稟處,何如?上曰,依爲之。出擧條仍敎曰,守番軍丁六百餘名,已是零星,若有不虞之事,何能防捍乎?另加申飭,期復舊規,甚好矣。鍏曰,此則在朝家處分矣。上曰,今年海西果登稔乎?鍏曰,各穀俱登,果豊稔,而沿海等邑,少有災損矣。上曰,聞兩西比前稍稔云,而所經處亦何如耶?鍏曰,到處俱登稔,罔非聖澤攸曁,曷不攢祝歟?上曰,史官就座。仍命前黃海監司先退,又命退,承史以次退出。
上在昌德宮。停常參·經筵。
傳曰,金文忠·金忠獻兩世祠版,方向祀孫任所云,入城日遣承旨致祭。
傳曰,藥院提調許遞,前望單子入之,內醫提調前望單子入之,李穆淵落點。
傳曰,都憲外在外,與呈告臺諫竝許遞,前望單子入之。
臺諫前望單子入之,執義金炳駿,司諫申佐模,掌令宋達洙·趙秉悳,持平申履祿·李晦榮落點。
禮曹啓曰,卽接景陵官員所報,則本陵大王陵上莎草修改後,連日灑水着根無慮云矣,敢啓。傳曰,知道。
義禁府啓目帖連,向前池若淵亦,莫重巡牌,致此見失,歷日隱匿,至於替直而始乃現發者,旣歸不實,又涉無嚴,不可以限內推納,有所容貸,以此照律,何如?啓依允。
政院啓曰,假注書權爕有身病,勢難察任,今姑改差,何如?傳曰,允。
權爕改差,代以申泰觀爲假注書。
癸丑九月十六日辰時,上御熙政堂。日講入侍時,日講官徐有薰,參贊官趙然昌,檢討官尹秉鼎,假注書權燮,記注官白宗逵·姜晢一,各指詩傳第五卷,以次進伏訖。上曰,史官分左右。上誦前受音一遍訖。仍開卷,有薰讀自四牡騑騑,止四牡五章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
追上尊號都監啓曰,翼宗大王玉冊文·金寶文,憲宗大王玉冊文·金寶文,孝顯王后玉冊文·金寶文一件,謹此書入之意,敢啓。傳曰,知道。
加上尊號都監啓曰,王大妃殿玉冊文·玉寶文,大妃殿玉冊文·玉寶文書出,眞諺各一件,謹此封進之意,敢啓。傳曰,知道。
追上尊號都監啓曰,今此追上尊號時,玉冊·金寶詣太廟,班次圖一件,謹此封進之意,敢啓。傳曰,知道。
加上尊號都監啓曰,今此加上尊號時,玉冊·玉寶詣闕,班次圖一件,謹此封進之意,敢啓。傳曰,知道。
備邊司啓曰,卽見慶尙監司曺錫雨狀啓,則備陳綿農判歉之狀,仍請各營各衙門軍身布,樂工保布純錢代捧,訓局保布限五分四許捧代錢事,令廟堂稟處矣。本道綿農之失稔,已悉於前後狀辭,而今此代捧之請,初無淺深之別,則雖無以强分優劣,至於全數許代,有不可容易議到,且況各營軍需,擧皆罄竭,今爲弩末之勢,則其在軫民弊重軍需之意,宜有參量,各司所納特許純錢,兵曹及各營軍布限折半代捧,砲保則從前許代時,以年事之分等,有特施之已例,而今軍〈年〉則通一道綿歉,旣無優劣,限四分一代捧之意,分付,何如?傳曰,允。
又啓曰,卽見東萊府使兪錫煥所報,則枚擧通信課官玄學魯手本,以爲,信行儀節,依辛未年馬州例,務盡省約,成出條件,且使行年期退定,而書契往復時,勿爲專价之意,飭諭於判掌倭及館守倭,另定飛船,通報江戶矣。回船今纔出來,故視其島主之抵兩倭處公文,則三件公幹,竝爲歸順矣。就中年期退定一款不可無書契往復之擧,而講課之隨機斡旋,克竣公事,亦極嘉尙爲辭矣。島主公文旣爲出來,則年期退定書契,不可不撰送,令該曹使之卽速擧行,禮單亦爲依例磨鍊,講課之前後效勞,不可無酬賞之擧,亦令該院從願施賞,何如?傳曰,允。
兵曹啓曰,卽接金虎門入直哨官李鍾植手本,則明禮門南邊外墻一間許蓋瓦椽木,因古木折傷,仆壓脫落云,爲先令紫門監急速修改,而此與體墻頹圮有異,該營入直軍量宜除出,限修改間晝察夜巡之意,分付,何如?傳曰,允。
訓鍊都監啓曰,因兵曹草記,明禮門南邊外墻一間許蓋瓦椽木折傷仆壓處,金虎門入直軍五名除出,限修改間書察夜巡之意,敢啓。傳曰,知道。
義禁府照目粘連,北所衛將池若淵矣本府議啓內,莫重巡牌,致此見失,事未前有,極爲驚駭,歷日隱匿,至於替直,而始乃現發者,旣歸不實,又涉無嚴,不可以限內推納,有所容貸,竝只以此照律,罪杖八十收贖,告身盡行追奪,徒二年定配,私罪,奉敎依允。
義禁府啓曰,時囚罪人池若淵杖八十收贖,告身盡行追奪,徒二年定配,照律公事,判付內,依允矣。池若淵黃海道安岳郡徒二年定配,而以議啓內辭意,有罪囚依例發遣府書吏,押送于配所,何如?傳曰,允。
癸丑九月十七日辰時,上御熙政堂。日講入侍時,日講官李景在,參贊官李鍾愚,侍讀官許傳,假注書申泰觀,記注官姜晢一·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,景在讀自皇皇者華,止皇皇者華五章,仍釋義訖。以次奏文義,缺傳奏曰,此詩遣使勞使之義,傳註之間,無復餘蘊,申覆玩味,言外之旨,亦自可見,愚臣何敢贅陳,而第伏念,古聖保國之道,必以保民爲本,每於保民之道,汲汲焉不自遑暇,然人君深居九重,去民絶遠,有不得接於耳目,故管子曰堂下遠於千里,門庭遠於萬里,步者十日,千里之情通矣。門庭有事,一年而不得知,蓋指其所壅蔽也,況眞在千萬以外民哉?是以明君誼辟,知其然也,乃遣使臣,巡行郡國,陳上德而達下情,故周有譚人之官,誦王志道國政,以巡天下,使民和悅,兩漢至于唐宋,亦皆有使,曰監察御史,曰部刺史,曰直指使,或歲遣之,或特遣之,或分遣之,或疊置之重設之,其人用謁者,用博士,博士,通經學古者也,用丞相史,用太中大夫,光祿大夫,太中,光祿,秩高者也,至皇明,每遣御史,一歲一易,又特遣大臣曰巡撫使,又有指揮·按察等使,化之流塞,政之行廢,俗之美惡,人之賢不肖,稼穡之艱難,暑寒之怨咨,鱞寡孤獨廢疾之窮無告者,無不博採而周訪焉,其於淸吏治除民害恤民隱也,若是其至矣。臣又按,唐臣陸贄以五術八計三賦四科六德五要,說當時黜陟使,自古遣使巡按之條目,莫詳於此,此在大學衍義補,可按而知也,臣又有愚見焉,三代用人,必先選而後試,故賢者在位,能者在職,官無瘝曠,雖以奉使一事言之,承君之命,忘己之勞,猶恐不及,蓄諸懷思,故使其在千萬里之外者,如在冕旈之下紸纊之近,後世則吏道多端,爲官者未必皆賢人,私義勝而公義沮,不能擧職者踵相襲焉,雖遣御史,無益於治,而反有害,伏願殿下,於擇賢之方,更加勉勵焉。以下缺。
上在昌德宮。停常參·經筵。
政院啓曰,明日常參·經筵,取稟。傳曰,停。
癸丑九月十八日辰時,上御熙政堂。日講入侍時,日講官尹定鉉,參贊官洪淳穆,侍讀官許傳,假注書姜,記注官金德興·白宗逵,各持詩傳第五卷,以次進伏訖。上曰,史官分左右。上誦前受音一遍訖。仍開卷,定鉉讀自常棣之華,止常棣八章,仍釋義訖。以次奏文義,缺傳奏曰,常棣之作,周公之處變也,然用以爲燕兄弟之樂歌者,蓋一篇之中,八言兄弟,極道同氣之至情,死生憂樂,無往非相須之義也,故取以歌之,使人感發,此聖人之敎也,夫敎莫大於孝悌,故稱堯·舜之道,則曰孝悌而已,言文王之德者曰,至于兄弟,以御于家邦,君陳之命曰,惟孝,友于兄弟,施於有政,先王之治,皆由孝悌而推之,故大學絜矩章曰,上老老而民興孝,上長長而民興悌,此爲修齊治平之本也。仍奏曰,唐開元初,賜五王宅,環於宮側,而置樓於其南,名曰華萼相輝,取此詩首章之義也,又作長枕大被及五王帳同寢處,史稱玄宗友愛,後世莫及矣。以下缺。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,原任待敎李裕元馳詣華寧殿,奉審摘奸,仍詣健陵·顯隆園,一體奉審以來。
傳曰,都承旨·右副承旨竝許遞,前望單子入之。
承旨前望單子入之,金炳國·徐相鼎落點。
李鍾愚啓曰,新除授同副承旨徐相鼎,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
禮曹啓曰,卽接全羅監司鄭㝡朝移文,則以爲,茂長縣鄕校聖殿正間瓦子破傷滲漏,東西邊風板盡爲破落,椽木朽傷,不可不及今修改,告由移還安祭香祝,自本曹啓稟下送云矣。茂長縣鄕校聖殿修改時,先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
承文院啓曰,今此進賀兼謝恩使回便齎來詔書一道,提調一員陪進,奉安于奉安閣後,仍行奉審之意,敢啓。傳曰,知道。
兵曹啓曰,吹螺赤及龍虎營兼內吹螺赤等,今秋等習角賞格木,謹依判下別單,分等施賞之意,敢啓。傳曰,知道。
又啓曰,禁軍習陣,當爲設行,而本曹連因有故,不得爲之之意,敢啓。傳曰,知道。
又啓曰,今九月二十日禁軍戎器點考日次,而纛所祭受杳相値,不得設行,後日退行之意,敢啓。傳曰,知道。
又啓曰,禁軍來夏春等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
政院啓曰,假注書姜有身病,勢難察任,今姑改差,何如?傳曰,允。
姜改差,代以奇慶鉉爲假注書。
癸丑九月十九日辰時,上御熙政堂。日講入侍時,日講官李㘾,參贊官金穰根,檢討官趙憲燮,假注書申泰觀,記注官姜晢一,別兼春秋李容殷,各持詩傳第五卷,以次進伏訖。上曰,史官分左右。上誦前受音一遍訖。仍開卷,㘾讀自伐木丁丁,止伐木三章,仍釋義訖。以次奏文義,缺憲燮奏曰,此詩卽燕樂朋友之詞也,伐木而聞其丁丁然相應之聲,鳥鳴而又聞其嚶嚶然相和之音,乃能篤朋友之好,終有和平之美,而先速伯父者,以示其親疎之別也,後及兄弟者,以辨其尊卑之等也,及夫有釃酒而陳八簋,以盡其宴飮之樂,尤可見恩厚之至矣。末乃以乾餱以愆爲言者,蓋人之失好,非必有大故,或以薄物之不以相分也,君子之於朋友,無所吝愛,不計有無,故下章曰有酒醑我,無酒沽我者,卽此之謂也,以乾餱之薄愆,而相爲戒謹如此,則其大者亦可以推知矣。每於此等旨義,省察焉。以下缺。
癸丑九月十九日未時,上御熙政堂。回還三使臣入侍時,右副承旨金穰根,假注書申泰觀,記注官姜晢一,別兼春秋李容殷,進賀兼謝恩正使姜時永,副使李謙在,書狀官趙雲卿以次進伏訖。上曰,史官分左右。仍命三使臣進前,時永等進前。上曰,遠路能無事往返乎?時永曰,王靈攸曁,無頉往來矣。上曰,彼境民情,與年事何如?時永曰,南方則有水災云,臣等所覩皇城近方與關內外,均是豊登,民情晏如矣。上曰,河南賊勢,何如云耶?時永曰,楊州江寗府瓜州爲賊所據,而官軍圍之屢次相鬪,賊勢雖挫,姑未克復,又有賊衆四千,偸渡黃河,至懷慶府城外,此則河南府地方,而距皇城一千七百里也,遣官軍未殄滅云矣。上曰,賊黨所據,合爲幾邑云乎?時永曰,河南四省,賊徒皆犯,或逐滅,不至於全數見奪矣。上曰,曾聞彼國財力耗損云矣。果然耶?時永曰,財力果爲乏盡,上自公卿大夫,下至富商,多者銀十萬兩,少者一二千兩,隨力捐納,以助軍餉云矣。上曰,關王神兵助勢官軍云者,果然耶?時永曰,賊至汴梁攻城之日,雷雨暴注,江水漲溢,賊軍太半未渡之際,有長身赤面之將,手執大刀,指揮神兵,賊衆驚畏,不敢攻城,故官軍將帥大異之,詢問軍中,則所見皆同,蓋其地有關帝之廟,而關帝顯靈之故也,以此奏聞皇上,皇上修廟致祭,議加崇號云矣。上曰,幺麽之賊,隔年未平,皇上必憂慮不少也。仍敎曰,我國地境,年事民情,何如耶?時永曰,兩西荐歉之餘,年事豊登,民情洽然矣。上曰,非但兩西,所經各處,擧皆何如?時永曰,雖以京畿言之,畓穀不被旱災,在在成實,摠爲豊年矣。上曰,路無流丐乎?時永曰,臣等回還之時,不見流丐矣。上曰,有他所聞乎?時永曰,彼國人言,皆謂出戰之將,懈怠不力戰尙未平亂云,且蒙古王卽皇上妹夫也,以兵四千人,馬六千匹助之,而此軍馬橫渡大凌河之時,臣等亦目覩矣。上曰,馬能渡河乎?時永曰,能泛水以渡矣。上曰,史官就座。仍命三使臣先退,又命退承史,以次退出。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳受由在外,不得來會云矣,敢啓。傳曰,知道。
傳曰,禮房承旨馳詣受香諸處,奉審摘奸以來。
傳曰,再明日眞殿茶禮當自內親行矣,該房知悉。時原任大臣·閣臣·宗親·儀賓二品以上入參。
政院啓曰,御營大將李熙絅,摠戎使李景純以東·南關王廟獻官,今方受香出去矣。李景純所佩命召及密符,李熙絅兼帶左邊捕盜大將命召及大將牌·傳令牌,何以爲之,而將兵之任,不可一刻無摠察之人,何以爲之,而捕將重任,亦不可暫曠,在前如此之時,有他邊大將兼察之例,今番則何以爲之?敢稟。傳曰,竝仍佩往來,御將訓將兼察,摠戎使禁將兼察,捕將他邊大將兼察。
又啓曰,御將訓將兼察,摠戎使禁將兼察,捕將他邊大將兼察事,命下矣。兼察御營大將洪在龍,兼察摠戎使金汶根,兼察左邊捕盜大將柳相弼,竝卽牌招聽傳敎,何如?傳曰,允。訓禁兩營從事官發牌聽傳敎。
傳曰,山林敦諭,令政院代撰。
禮曹啓曰,來十一月初三日行景慕宮冬享大祭,香祝親傳,取稟。奉敎恭依。
以司謁口傳下敎曰,上號都監再度習儀,兼行於初度習儀。
追上尊號都監啓曰,追上尊號冊寶封裹日時,令日官李秉洪推擇,則今九月二十七日午時爲吉云,以此日時擧行之意,敢啓。傳曰,知道。
加上尊號都監啓曰,加上尊號冊寶封裹日時,令日官李秉洪推擇,則今九月二十七日午時爲吉云,以此日時擧行之意,敢啓。傳曰,知道。
上號都監啓曰,本都監各房土役,今已完畢,匠手竝皆放送,堂上郞廳輪回仕進,監造官仍爲輪直之意,敢啓。傳曰,知道。
癸丑九月二十日辰時,上御熙政堂。日講入侍時,判府事朴晦壽,日講官徐戴淳,參贊官徐相鼎,侍讀官鄭錫朝,假注書奇慶鉉,記注官金德興,別兼春秋李容殷,各持詩傳第五卷,以次進伏訖。上曰,史官分左右。上誦前受音一遍訖。仍開卷。戴淳讀自天保定爾,止天保六章,仍釋義訖。
上在昌德宮。停常參·經筵。
承文院啓曰,進賀兼謝恩使回便齎來咨文中,有睿皇后祔廟詔書順付及謝恩方物移準賞使臣先食事矣。以今番節行奉表賀謝之意,撰出先通咨文,至於從人一名自縊身死事,旣經奏聞,則不可無玆承領,回咨亦爲撰出,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
都承旨金炳國疏曰,伏以,臣聞君道莫大於仁恩,而至於檢擧之政,必程能而施之,臣分莫先於嚴恭,而至於去就之節,必量才而受之,夫如是焉,然後上以無累於綜覈之治,下以獲免於瘝曠之譏,否則職守廢而官箴興,臣之所叨講官之銜,豈可一日安於其位哉?夏間控暴,未蒙恩兪,此正朱子所謂倚托欺謾,以取爵位而止已,將策勵疎頓,抗顔承職乎?終不見其萬一之可合,將齎積忱懇,披肝洊籲乎?滋有懼於再三之爲瀆,徊徨盤礴,歷屢月而莫究止屆,顧今講筵頻開,聖學緝熙,橫經之臣,日登文石,臣之竊位尸素,尤無以自贖其辜,而膠守泯默,亦義分之所不敢出也,職非恒設,而愼簡尤別,人或濫授,而貽累滋大,覲耿光備淸問,匡贊啓沃乎?繼續光明之業者,求諸老成宿德,望實俱著之人,猶復兢兢乎其難矣。臣以渺然新進,志慮未立,學殖不富,猛下三數年無滲漏工夫,冀趁於掇拾章句,淹貫口耳之末習,尙無以擔夯得去,其何能硏頣聖賢之旨義,裨補帝王之治理乎?此臣所以不揆僭妄,義在必辭,而亦不可自爲臣一身之計,恐無補於聖學之高明,祗足爲名器之瑕纇也,抑臣有區區私義之可以仰陳者,是職也卽臣父與選之地,則淸聯華貫,父子竝居,非不榮且幸矣。而盈盛之戒,忝墮之懼,亦人情之所不能已者也,公格縱無應避,私分寧不難安,此尤臣寤寐一念,如縛求解者也,玆敢罄悉衷悃,仰瀆崇嚴。伏乞聖明,俯垂鑑諒,亟遞臣日講官之銜,俾名選毋骩,微諒獲伸焉。答曰,省疏具悉。情懇如此,所請依施。
癸丑九月二十一日辰時,上御熙政堂。日講入侍時,日講官金學性,參贊官趙然昌,檢討官趙憲燮,假注書申泰觀,記注官白宗逵,別兼春秋李容殷,各持詩傳第五卷,以次進伏訖。上曰,史官分左右。上誦前受音一遍訖。仍開卷,學性讀自采薇采薇,止采薇六章,仍釋義訖。以次奏文義,缺憲燮奏曰,此詩前三章,言其征夫之出戌也,捨其室家之樂,不遑啓處,少無怨上之意,只思竭力致死於王事,而無復有懷歸之心也,後二章言其車馬弓矢之盛,警戒防禦之備,必欲成其三捷之功也,末章言其楊柳雨雪於往來之際,以見其行道之遲,憂勞之甚也,蓋當此玁狁侵凌之時,上之所以遣戌者,卽出於不得已,而其敍情㦖勞之辭,如是其丁寧懇惻故下之征戌者,雖有行役飢渴之苦,不顧別離之私情,徒知王事之爲重,而上下之間,情志交通,各盡其道,此所謂悅以使民,民忘其勞者也,凡人君御民之要,懋施懷保之政,克盡恩愛之道,以民心爲心,則皆欲親其上而死其長,自底於心悅誠服之美矣。伏願此等處體念焉。以下缺。
上在昌德宮。停常參·經筵。
傳曰,日講明日停止,再明日爲之。
傳曰,奉審閣臣入侍。
諭祭酒宋來熙,予自嗣服以來,深惟出治之要,莫若以延訪宿德,爲第一急務,前後敦勉,備極懇摯,期欲致爾於左右者,亦已屢年于玆矣。顧今先朝旌招之列,惟爾一人,尙有老成,巋然爲儒林之靈光,予所夙宵嚮往,非徒較倍於前,在爾追先報今之義,亦豈不自任以世敎之重乎?爾試思之,此何等時也,俗尙淆漓而無振勵之道,士趨渝薄而無矯警之術,八域臣庶之所蘄望,惟在於予之光明典學,懋闡大業,而學猶昧方,治不徯志,茫然若涉津無涯,雖尋常邁之士,宜有所耿耿憂愛,矧爾以文正肖孫,克紹先武,養德林下,嫡傳斯文,平日底蘊,必不出於輔世長民,曷其不以前人圖功,庸副予求助之至意也哉?値玆秋候淸佳,日開講筵,此時啓沃之責,尤不能無厚望焉。罄悉予意,遍告在野諸賢,想多于于而來,而爾亦不待予言之煩複,必當幡然改圖,予方臨軒而竢之。左承旨洪淳穆製進。傳曰,此敦諭遣地方官傳諭。
諭執義金炳駿,肆予沖人,叨承丕基,慄慄危懼,若將不克負荷,旁求當世之賢者,與共圖治之念,不翅如飢渴于中,自爾之名登薦剡,居然歲已周矣。賁園之儀,徒歸虛美,在野之招,莫廻遐想,亶由予誠禮淺薄,未足相孚,而亦不能不爲爾惜之,予聞蘊之爲經綸,發之爲事業,君子之達道也,爾以忠貞華胄,服習詩禮之訓,窮經績學,有可以宗儒林,篤志勵行,有可以敦風俗,博利施澤,有可以濟時艱,乃若朝夕啓沃浸〈濃〉光大,庸答我天命人心之眷顧蘄嚮者,此皆予所以厚望於爾,而爾亦必思所以出而有爲,大鋪兼善之術,今乃永矢考槃,浼浼若長往不返,爾是爾家之人,獨不念爾祖先正盡忠王室,世濟其美者乎?文忠·忠獻兩世祠版,聞方入闉,纔令致侑,以寓予曠感之誠,而見今秋深已屆,講筵日開,如爾之宏儒邃學,左右導迪,然後可臻緝熙之域,寤寐嚮德,轉益深切,復畀執憲之職,悉敷由衷之諭,爾須體予至意,幡然改圖,卽起簉朝,副玆側席凝竚之望焉。左承旨洪淳穆製進。傳曰,此敦諭遣地方官傳諭。
諭掌令宋達洙,予惟賢士之出處,可以觀制治之汚隆,自爾膺剡之初,每切側席之思,其所寤寐必致者,誠以爾讀書明理,有足以輔導寡昧,飭躬修行,有足以矜式世敎,前後敦勉,罄悉予意,而戔帛之聘,誠禮尙淺,孑旄之返,信息愈邈,是豈予厚望於爾者乎?士或有懷道長往,獨善其身者,此特其所遇之不得已也,乃祖文正,道接洙·泗之眞源,志存箕·潁之嘉遯,高潔自守之操,誠有所莫可勉回,而出際聖明,允升大猷,竟致堯·舜君民之盛,曷嘗終始於蠱之上九乎?爾是文正之孫,擩染有素,以乃祖之心爲心,幡然改圖,匡予不逮,贊我祖宗大業,爾亦必有所蘊抱於夙昔也,涼秋廈氈,講對日御,苟求啓沃之益,捨爾其誰?玆縻耳目之銜,申布心腹之諭,時敏之工,其將待爾而裨益,朝政之失,亦將待爾而糾繩,爾豈可一向浼浼,孤予凝竚之望乎?予不多誥,爾其諒之。左承旨洪淳穆製進。傳曰,此敦諭遣地方官傳諭。
諭掌令趙秉悳,自爾膺選以後,以諭以批,敷予心腹者,亦旣勤矣。而益堅東岡之志,尙稽前席之致,予心悵恧,曷有其已?爾以巖穴躬行之士,早得麗澤師友之益,平日之所劬經明理,講劘出處者,必不外乎扶敎正俗,致澤君民之術矣。士或有隱居而樂志,行義而達道,若將永矢於邁,而時君世主,苟能內積誠心,以道延訪,則亦往往勉回遐想,羽儀朝端,庸成一代待而弘之業,惟予寡昧,禮敬淺薄,雖不足以致此,而安得無厚望於如爾踐履之篤,見識之博乎?矧玆日御講筵,期欲置諸左右,憤悱而有所啓發,闕遺而有所裨補,又不可一日虛徐也,爰畀宿趼之職,庸伸中心之諭,趁此秋深,式遄登塗,以副予如渴之思焉。左承旨洪淳穆製進。傳曰,此敦諭遣地方官傳諭。
備邊司啓曰,卽見黃海監司金泳根狀啓,則以爲,公都會及都試當爲設行,而荐歉之餘,瘡痍未蘇,裹糧遠赴,爲弊不少,在前如此之時,請停退設,多有已例,本營及水營所管公都會及都試,竝姑停止,待明秋合設事,請令廟堂稟旨分付矣。歉餘之許令退行,多有已例,依狀請待明秋合設之意,分付,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而茶禮相値,不得設行之意,敢啓。傳曰,知道。
廣州留守徐念淳疏曰云云。答曰,省疏具悉。卿其往來焉。
癸丑九月二十二日,上詣眞殿。茶禮親行入侍時,都承旨金炳國,左承旨洪淳穆,右承旨趙然昌,左副承旨李鍾愚,右副承旨金穰根,同副承旨徐相鼎,假注書申泰觀·奇慶鉉,別兼春秋李容殷,檢校提學金洙根,原任提學金學性,原任直提學金輔根,直提學金炳國,原任直閣尹定鉉·李景在,檢校直閣申錫禧,檢校待敎金輔鉉·尹滋悳·李容殷以次侍立。時至,上具翼善冠·衮龍袍·玉帶·黑皮靴,出齋殿,通禮導上詣版位,跪啓請四拜興平身,上行四拜禮,通禮導上詣盥洗位,盥洗訖。仍導上詣尊所,近侍監酌訖。通禮啓請跪,上跪,炳國奉香,相鼎奉爐,上三上香,炳國奉盞跪進,上執盞以授相鼎,相鼎跪受奠于案上,上連獻三盞,次詣第二室第三室第四室第五室第六室,行禮如儀訖。通禮導上降復位,跪啓請四拜興平身,上行四拜禮,通禮跪啓禮畢,時原任大臣進前問候訖。上還入齋殿,仍命退,承史諸臣以次退出。
癸丑九月二十二日辰時,上御熙政堂。日講,奉審閣臣同爲入侍時,日講官洪鍾應,參贊官李鍾愚,檢討官睦仁會,假注書奇慶鉉,記注官姜晢一,別兼春秋李容殷,原任待敎李裕元以次進伏訖。上曰,史官分左右。仍命奉審閣臣進前,裕元進前奏曰,臣承命馳詣華寧殿,行焚香禮,仍詣殿內,奉審則無頉,仍詣健陵,陵上奉審則無頉,碑閣·丁字閣奉審則無頉,仍詣顯隆園,園上奉審則無頉,碑閣·丁字閣奉審則無頉之意,敢此仰達矣。上命奉審閣臣先退,上誦前受音一遍訖。仍開卷,鍾應讀自我出我車,止出車六章,仍釋義訖。
上在昌德宮。停常參·經筵。
政院啓曰,都承旨金炳國致祭進,左承旨洪淳穆,左副承旨李鍾愚,右副承旨金穰根須資出去,同副承旨徐相鼎式暇,院中只有臣一人,伴直無人,右副承旨卽爲牌招,何如?傳曰,允。
戶曹啓曰,時御所內各司修改,擇日擧行之意,敢啓。傳曰,知道。
上在昌德宮。停常參·經筵。
以京畿監司徐左輔狀啓永平郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司啓曰,卽見水原留守徐英淳災實狀啓,則事目災十結外,不足災一千三百三十二結三負四束特許劃下,推奴徵債,依前防塞事,竝請令廟堂稟旨分付矣。本府農形,始或㦖旱,而及夫霜退秋暄,晚移之穀,次第成熟,則足可謂康年矣。所請災結,殊欠稱停,以三百結劃給,俾爲均俵,推徵防塞,係是便民之政,依狀請施行,何如?傳曰,允。
又啓曰,卽見廣州留守徐念淳災實狀啓,則事目災十結外,不足災二百八十五結三十八負八束特許準劃,癸酉庚辰排捧還竝許仍停事,請令廟堂稟旨分付矣。今年穡事,夏間縱有惜乾之嘆,秋後不無食實之效,而本府農形,且稱稍優,則所請災結,猶涉過多,以八十結特許加劃,使之分俵,兩年排捧還,果難一時竝督,依狀辭許令仍停,何如?傳曰,允。
禮曹啓曰,來十月初九日,王大妃殿·大妃殿加上尊號冊寶親傳,致詞·箋文·表裏親上儀註,直爲書入王大妃殿·大妃殿之意,敢啓。傳曰,知道。
追上尊號都監啓曰,翼宗大王·憲宗大王·孝顯王后追上尊號時,各樣儀註五本,謹此書入之意,敢啓。傳曰,知道。
加上尊號都監啓曰,王大妃殿·大妃殿加上尊號時各樣儀註四本,謹此書入,而親上致祠·箋文·表裏·諺書四本,一體封進之意,敢啓。傳曰,知道。
癸丑九月二十四日辰時,上御熙政堂。日講入侍時,日講官李景在,參贊官金穰根,侍讀官權應夔,假注書奇慶鉉,記注官白宗逵,別兼春秋李容殷,各持詩傳第五卷,以次進伏訖。上曰,史官分左右。上誦前受音一遍訖。仍開卷,景在讀自有杕之杜,止杕杜四章,仍釋義訖。
上在昌德宮。停常參·經筵。
自開東至巳時,灑雨下雨,測雨器水深四分。
藥房提調李穆淵,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,備邊司郞廳來言,今日賓廳日次,而領議政金左根無時急稟定事,左議政未差,右議政趙斗淳受由在外,不得來會云矣,敢啓。傳曰,知道。
又啓曰,左副承旨李鍾愚今日不爲仕進,卽爲牌招,何如?傳曰,允。
以慶尙監司曺錫雨狀啓,宜寧縣民家漂頹事,傳曰,民家之漂頹,若是顆多,聞甚矜惻,元恤典外,別加顧措,使之從速結構奠接,無有一民失所棲遑之弊,而渰死人等如有生前身還布,竝蕩減事,廟堂各別措辭,分付。
以左副承旨李鍾愚牌不進罷職傳旨,傳曰,只推。
追上尊號都監啓曰,憲宗大王金寶篆文書寫官判府事李憲球書出正副本,謹此封進,以備睿裁後入刻之意,敢啓。傳曰,正本入刻。
以司謁口傳下敎曰,私婢也音全遠地定配。
備邊司啓曰,卽見江華留守鄭基世狀啓,則備陳穡事失稔之狀,仍請本府倉與各宮各鎭堡今秋當捧還米太限三分一以相當穀準折代捧,訓禁御三留營當捧還米太一例施行事,請令廟堂稟旨分付矣。今年島農,旣違始料,還穀代捧,多有已例,當捧米太與三留營還穀,依狀請許令代捧,何如?傳曰,允。
禮曹啓曰,卽接樂安幼學羅幸得所志,則以爲,同姓四寸弟一文嫡妾俱無子,以其同生弟海文第二子大光,欲爲繼後,兩家諸族相議完定,而一文夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得當聞者,許令該曹論理草記事,曾有送奏定式,而門長羅幸得所訴旣如此,羅海文第二子大光,立爲羅一文之後,何如?傳曰,允。
御營廳啓曰,東關王廟有頉處,臣監蕫修改後,別單書入之意,敢啓。傳曰,知道。
刑曹啓曰,謹依下敎,私婢也音全全羅道興陽縣定配所,卽爲押送之意,敢啓。傳曰,知道。
咸鏡監司趙秉駿疏曰,伏以,邦籙無彊,縟儀將擧,金泥玉牒,闡駿烈於追報,錦帕瑤函,揚洪號於加隆,愴昔慶今,帀域同情,臣待罪匪據,歲已過半,莫效涓埃,徒費厚廩,居常兢懼,若隕淵氷,旣伏見藥院關文到付者,以本營封進鹿茸體硬品劣,至有全數還下送,使之改封進之命,臣於此,驚惶震懍,直欲鑽地以入而不可得矣。上供之至重至愼,莫先於藥科,人臣之克敬克謹,無過於貢獻,此不盡分,其將謂何?臣苟能先事而嚴飭,臨封而精察,則寧或以全不成樣之品,冒昧貢進,致此退還之擧,無往非不能事事之罪,自揆義分,虧損無餘,以臣勘臣,合抵重律,而聖度包容,罰止越俸,匪罪伊榮,冞增惶蹙,今將擇品改封,自費時日,臣尤切惶隘,靡所容貸,一則臣罪,二則臣罪,以若辜負,何可一日蹲冒乎?玆敢馳驛自列,伏乞聖慈,俯垂鑑諒,亟勘當律,以爲爲人臣不能盡職者之戒焉。答曰,省疏具悉。向來問備,出於相規,卿其勿辭。
癸丑九月二十五日辰時,上御熙政堂。日講入侍時,判府事李憲球,日講官尹定鉉,參贊官洪淳穆,檢討官尹秉鼎,假注書申泰觀,記注官姜晢一·白宗逵,各持詩傳第五卷,以次進伏訖。上曰,史官分左右。上誦前受音一遍訖。仍開卷,定鉉讀自魚麗于罶,止南有嘉魚四章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,卽者吏曹郞廳來言,臺諫有闕,政事取稟。傳曰,政官牌招開政,如有違牌,勿爲呼望。
吏曹啓曰,寶城郡守金益鼎以其親年,呈狀乞遞,改差,何如?傳曰,允。
兵曹啓曰,宣傳官李邦鉉,五衛將李世贊·趙溆俱以病難供職,呈狀乞遞,竝改差,何如?傳曰,允。
又啓曰,景福宮衛將明佑晢,慶熙宮衛將金載基·金永植·羅鎭鼎,俱以病難供職,呈狀乞遞,竝改差,何如?傳曰,允。
有政。吏批,行判書李鶴秀進。以李圭祊爲大司憲,李鼎在爲戶曹參判,金炳喬爲左尹,洪祐順爲知經筵,洪鍾英爲知春秋,申錫愚爲同經筵,李公翼爲同春秋,李升翼爲南部都事,尹奎錫爲寶城郡守。再政。以李啓朝爲觀象監提調,韓奎錫爲全州判官,李魯翼爲靈山縣監,兼執義趙雲卿進賀兼謝恩書狀官減下,前察訪柳相翼,出身李錫培·趙兢夏·李羲鳳,已上今超通政加資事承傳,左尹單金炳喬,右尹單趙徽林。
兵批,判書李景在進。以李源命爲同知,吳致賢爲副摠管,趙用夏爲宣傳官,金鎭民·韓用履·李雲皐爲五衛將,李承益爲曹司衛將,文興奎爲景福將,李景瑞·劉宗善·李東根爲慶熙將,具奭祖爲武兼,知事單卞光韶,同知單李枝馨,僉知三單,金夏淵·洪容默·鄭明行。
吏曹啓曰,今此孝顯王后追上尊號親上冊寶敎是時,特捧金寶官前正朴文鉉塡差,而時無職名,令該曹口傳付軍職,何如?傳曰,允。
吏曹啓目粘連,觀此敦寧都正宋宗洙上疏,則以爲,臣於本府,旣無敦寧,玆敢接例陳章,伏乞聖明,俯垂鑑諒,仍令選部照例遞改亦爲有臥乎所,旣無敦寧,則揆以格例,不可仍置,敦寧府都正宋宗洙,改差,何如?啓依允。
吏曹參判李公翼疏曰,伏以,顯冊追上於太室,盛烈光闡,懿號加隆於兩殿,徽德丕彰,吉日已涓,縟儀將擧,宸誠冞篤,輿情胥悅,伏不勝慶忭頌祝之至,仍伏念臣於待罪水部之中,忽伏承除旨,以臣爲吏曹參判者,感激兢惶,罔知措躬之所。臣聞官非其人,謂之曠,任過其分,謂之災,是故明王之政,莫先於愼簡,人臣之義,必審於辭受,雖微官庶僚,尙猶然矣。況天官卽政本之地,小宰乃長席之亞,而其任爲綦重者乎?臣本才器無適,聲望蔑稱,而從前揚歷,罔非僥濫,每自循省,惶汗滿體,以是而榮觀華秩,要任選職,豈或意望攸及,兼以跡旣冗散,性又懶拙,班簿政格,一切茫然,所謂九流三塗,甄別品藻,不識爲何樣事,在今雖欲憑恃寵靈,冒昧趨膺,眇而視跛而履,理所不能,其將立見其僨敗,而重累我聖上則哲之明也。且臣狗馬賤疾,近又添劇,眞元內鑠,形觀外脫,委頓床席,不省四到,似此貌樣,彈束赴公,勢所末由,開政有命,召牌儼臨,義分所在,不敢晏然,强爲擔舁,隨詣朝房,而自顧情病之實,萬無承膺之望,臣身到此,尤覺懍惕,玆不得不猥暴衷懇,仰瀆崇嚴。伏乞亟收臣新授職名,以重公器,以安私分,千萬大願云云。答曰,省疏具悉。卿其勿辭行公。
癸丑九月二十六日辰時,上御熙政堂。日講入侍時,日講官鄭基世,參贊官徐相鼎,侍讀官朴商壽,假注書奇慶鉉,記注官姜晢一·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,基世讀自南山有臺,止南山有臺五章,仍釋義訖。上曰,文義奏之。基世曰,此章燕饗時通用之樂也,其曰邦家之基,邦家之光,民之父母者,美其已然之德也,其曰萬壽無期萬壽無疆,德音不已,祝其自然之壽也,其曰遐不眉壽,遐不黃耇者,頌其必然之壽也,其曰德音是茂,保艾爾後者,又贊其修德享壽,以及其子孫也,雖俱是贊美之辭,而未嘗不諷之以惠迪感召之理,此之謂盛世之雅也,德壽二字,相爲表裏,以明夫有其德則必得其壽也,凡所以頌禱祈祝者,莫不以壽爲先,而延壽之方,亦莫不以修德爲本矣。蓋仁君在上,賢臣在下,上下交勉,諸福俱至,如天保詩群下之祝其君之壽,而以偏爲爾德勉之,此詩則君上之祈其臣之壽,而以德音不已勉之,情志流通,氣像和平,如天地之交泰,若曰日月之恒升,君臣之同享壽考,福祿之盛者,可知其爲治世聖代也,豈不休哉?伏願講此等章,如是推看焉。上曰,此詩卽燕饗賓客之詩也。世基曰,誠然矣。朝曰君臣,燕曰賓主,雖君臣之間,若以讌禮,則當用賓主之禮矣。以此章言之,則是上下通用之樂也。上曰,南山有枸,是何樹也?基世曰,草木鳥獸之名,古今不同,今無以詳知,而此與俗稱枸杞之枸似有異,卽枳枸之樹,而小註曰人家前後有此木,則醞酒不成云矣。上曰,德音不已,德音是茂云者,可知其進進不已,則自至於茂盛,此是修德之次序也。基世曰,聖敎及此,可以仰揣聖學之高明,誠萬萬喜幸矣。德音是茂,言不但不已而已,而愈益茂盛,保艾爾後言,有是德而又安養其子孫也,其次序果如是矣。
上在昌德宮。停常參·經筵。
傳曰,左承旨·同副承旨竝許遞,前望單子入之。
承旨前望單子入之,李源祚·宋宗洙落點。
政院啓曰,新除授同副承旨宋宗洙,卽爲牌招,何如?傳曰,允。
以同副承旨宋宗洙牌不進罷職傳旨,傳曰,只推。
奎章閣啓曰,本閣文簿,毋論巨細,無非重大,而至於正書朝報,所重尤別,本閣庫舍不足,甲午以前則藏置於慶熙宮內閣樓下庫矣。今伏見辛卯壬辰兩年在於床廛,故捉致市民,問其委折,則買於嚴載仁云矣。莫重公簿偸出亂賣之狀,萬萬駭惡,出付捕廳,到底鉤覈,何如?傳曰,允。
弘文館啓曰,副修撰金永秀以追上尊號差備官,今日初度習儀時,晝仕出去之意,敢啓。傳曰,知道。
追上尊號都監啓曰,翼宗室玉冊金寶印出二件,憲宗室玉冊金寶印出二件,孝顯王后玉冊金寶印出一件,冊寶同粧一貼,列書製述官·書寫官職姓名,謹此封進之意,敢啓。傳曰,知道。
加上尊號都監啓曰,王大妃殿玉冊玉寶印出二件,大妃殿玉冊玉寶印出二件,冊寶同粧一貼,列書製述官·書寫官職姓名,謹此封進之意,敢啓。傳曰,知道。
兵曹啓曰,卽接慶熙宮入直衛將全載基牒報,則本宮內閣所在朝報,嚴載仁爲名漢,偸出行賣,見捉於捕廳云,事未前有,萬萬驚駭,分付捕廳,使之到底窮覈,雖以衛將言之,常時苟能巡檢,豈容若是?當該衛將全載基,令該府拿問嚴勘,何如?傳曰,允。
訓鍊都監·禁衛營·御營廳·摠戎廳啓曰,謹依下敎,三墓所植木枯損處,今月二十八日爲始,分掌補植之意,敢啓。傳曰,知道。
御營廳啓曰,今九月二十七日騎士都試時,各技優等人,別單書入之意,敢啓。傳曰,知道。
備邊司啓曰,北道先軍襦衣作木三十八同零,去核木花二千一百五十八斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
備邊司啓曰,卽見全羅監司鄭㝡朝狀啓,則以爲,本道年形,旣未免歉,而選武馬兵都試及公都會,今若如例設行,則擧子齎糧之弊,試邑供億之費,必將有倍於常年,多有請退之例,退行於明秋事,請令廟堂稟旨分付矣。本道年形,旣多失稔矣。都試都會,如例設行,則其所爲弊之端,誠如所啓,依已例待明秋合設之意,分付,何如?傳曰,允。
備邊司啓曰,卽見慶尙監司曺錫雨分等狀啓,則比安等三十五邑置之尤甚,大邱等二十二邑置之之次,知禮等十四邑置之稍實,執災一款,災傷浩多,到底査櫛,追于登聞計料,而後錄諸條,竝請令廟堂稟旨分付矣。其一,新還,尤甚邑尤甚面之尤甚戶,身還三分一停退,之次戶及之次稍實面之尤甚戶四分一停退,之次戶以相當穀限三分一準折代捧,之次邑尤甚面之尤甚戶四分一停退,之次面之尤甚戶,稍實邑尤甚面之尤甚戶以相當穀三分一準折代捧,待明秋還作本色,尤甚邑中比安·淸河·新寧·南海等四邑尤甚面之尤甚戶折半停退,之次戶三分一停退,之次及稍實面之尤甚戶三分一停退,之次戶四分一停退,而其餘當捧條,無論三等面戶,竝以相當穀限折半準折代捧事也,其一,漕運邑所在各宮屬稅米及樂工保米,一依戊子·丙申年例,每石五兩式收捧事也,其一,山城餉穀限折半捧留,平倉待明秋還納本所事也,其一,各年極劣米之分數上納,無論尤甚之次邑,限明秋停退事也,其一,比安等四邑所納身布,無論各軍門各衙門,竝純錢施行,而其中折半,限明秋停退,恭俟處分事也,其一,沿海魚鹽船稅限折半停退,待明秋收捧事也,其一,尤甚與之次邑限明秋勿定配所,推奴徵債依前防塞事也,本道穡事,最被旱災,雖勝於沿,畓優於田,統以論之,未免稔少歉多,三等分劑,必有酌量,依狀請施行,新還停退,目下雖似紓力,來後反爲厲民,不無十分難愼,而第念,荒歲民情,亦不容一切徵督,就所請中尤甚邑尤甚面之尤甚戶限四分一,之次戶及之次,稍實面之尤甚戶,之次邑尤甚面之尤甚戶限五分一許停,比安等四邑,尤當拔例軫恤,停退分數與相當穀代捧,依道啓施行,而其餘代捧之請,只令尤甚之次邑許施,稍實則勿論漕運邑,所在宮稅米及樂工保米,旣有已例,竝令全數代錢,城餉之折半平留,係是便民之政,亦爲許施,極劣米雖有年前定式,新還旣已許停,尤甚邑則停退,比安等四邑身布,纔有軍身布分數代納之覆啓,則更無以闊狹,但四邑以尤甚中最甚,又有此道臣之特請,此則純錢代捧,而折半停退,魚鹽船稅折半停退之請,卽沿海諸邑,俱入於尤甚故也,不可無別樣優恤之擧,許令三分一停退,待明秋收捧,推徵防塞等,令許施,配所則只尤甚邑勿定,何如?傳曰,允。
癸丑九月二十七日辰時,上御熙政堂。日講入侍時,日講官李㘾,參贊官金穰根,侍讀官朴商壽,假注書權燮,記注官白宗逵·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,㘾讀自蓼彼蕭斯,至湛露四章,仍釋義訖。
上在昌德宮。停常參·經筵。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
政院啓曰,明日常參·經筵,取稟。傳曰,停。
以京畿監司徐左輔狀啓,驪州牧使金箕絢牒呈內,敬奉敦諭,馳往傳諭于執義金炳駿所住處,則以爲,臣自承謬剡,積有駴懍,帀歲閱月,尙不省止控引之所,而迺者守土之臣,臨宣溫諭,勖之以忠貞,期之以導迪,至以致侑之恩,興感之意,念先故而詔後承,臣三復莊誦,不覺聲淚之俱逬,未諗聖明奚取於臣,而優禮奬借,若是之隆且摯也,臣顓蒙疎陋,蔑一可稱,莫襲家庭之訓,未有鄕黨之譽,規碌事爲,奔走於執事之末,猶懼夫不克任使,況玆獻納風儀之地,啓沃進修之責,臣以何學識,以何才器,藉手而進,若將有所展施,上以裨聖工而贊弘猷,下以惇世敎而端士趨乎?屛跡草野,不敢爲進身之計者,諒以以臣揆臣,莫知所以稱塞聖眷之萬一,寵靈恩禮,一往愈深,尤是臣不敢自安之端也。泥首恧縮,恭俟違逋之誅云矣。馳啓。踏啓字。
訓鍊都監啓曰,本局別將柳相弼身病猝重,勢難察任,改差,何如?傳曰,允。
吏曹啓目粘連,觀此敦寧府都正鄭晚敎上疏,則以爲,臣於是職,本無敦寧,揆以公格,自在當遞,伏乞聖明,俯賜鑑諒,照例遞改亦爲白有臥乎所,旣無敦寧,則揆例不可仍置,敦寧府都正鄭晚敎,改差,何如?啓依允。
義禁府啓目,寧越前府使成好謙原情云云。傳旨內辭緣,泛稱遲晚,所當請刑是白乎矣。曾經侍從勿爲請刑,載在法典,除刑推議處,何如?啓依允。
又啓目,慶熙將金載基原情云云。傳旨內辭緣,泛稱遲晚,刑推得情,何如?啓,除刑推議處爲良如敎。
吏曹參議李裕膺疏曰,伏以,臣至愚極憃,百不猶人,過蒙洪私,歷揚淸顯,居然廁下大夫之列,寵光殆遍於一身,報蔑絲毫,涯分易溢於小器,隕若淵谷,不意日昨,伏奉除旨,以臣爲吏曹參議者,臣聞命震駴,益不知措躬之所,夫三銓極選也,甄別進退,雖異於長官,承佐參席,弼成洪化,通塞與聞,緊任代斲,未始不有銓衡之責,顧其爲任之重,不可人人而輕授也審矣。歷擧已往,膺是任者,率皆是才猷望實,見推當世,而曷嘗有如臣無似,苟然充數者乎?況今群彦先進,不爲不多,而以臣眇末,一朝驟躐,糠粃居先,拔之於人望之外,授之以匪分之職,臣雖欲怵畏嚴命,冒沒趨承,其於下以速不衷之災,上而累簡心之明,何哉?若謂之承乏而試可,則庸陋初無可試之材,若謂之循次而推遷,則華顯本匪序次之任,揆以程能核實之政,俱無所據,臣何敢視若固有,揚揚冒膺乎?以分義則所不敢承當也,以才具則所不能稱塞也,安得不仰首疾籲,以冀終始生成之澤乎?政牌儼臨,呼望路阻,暫膺雖緣義分,仍冒有愧廉防,敢暴衷懇,仰瀆崇嚴。伏乞聖明,諒臣言之匪出例讓,念公器之不可濫授,亟遞臣新授職名,以重官方,以安微分,千萬幸甚,臣無任云云。答曰,省疏具悉。爾其勿辭察職。
敦寧都正鄭晚敎疏曰云云。答曰,省疏具悉。疏辭下該曹稟處。
癸丑九月二十八日辰時,上御熙政堂。日講入侍時,日講官金大根,參贊官李源祚,檢討官金永秀,假注書奇慶鉉,記注官姜晢一·白宗逵,各持詩傳第五卷,以次進伏訖。上曰,史官分左右。上誦前受音一遍訖。仍開卷,大根讀自彤弓弨兮,止菁菁者莪四章,仍釋義訖。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進上交感龜鹿湯,自今日停止事,榻前下敎。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳受由在外,不得來會云矣,敢啓。傳曰,知道。
傳曰,禮房承旨馳詣宗廟·景慕宮,奉審摘奸以來。
政院啓曰,來初八日宗廟冬享大祭祭文及初九日陳賀時頒敎文,當爲製進,而藝文提學未差,弘文提學李敦榮在外,未差之代,政官牌招開政差出,何如?傳曰,未差之代,前望單子入之。
藝文提學前望單子入之,金炳冀落點。
傳曰,吏曹參判有闕之代,前望單子入之。
吏曹參判前望單子入之,李謙在落點。
傳曰,藥院提調許遞,前望單子入之。
內醫提調前望單子入之,金箕晚落點。
弘文館啓曰,副修撰金永秀,以禁衛營從事官,今日軍布捧上時,晝仕出去之意,敢啓。傳曰,知道。
備邊司啓曰,卽見開城留守李源達狀啓,則備陳農形受損之狀,仍請舊豊德倉還餉米中尤甚面里以相當穀代捧事,令廟堂稟處矣。還穀代捧,雖非經法,旣以爲民紓力,有此特請,依狀辭許施,何如?傳曰,允。
又啓曰,卽見平安監司南秉哲分等狀啓,則尤甚各邑不爲擧論,平壤等二十邑置之稍實,義州等二十二邑置之之次,今年事目,比丁未元摠,而較準昨年元摠與當俵之災,則不足爲三百九十九結六十七負一束,更以戊申摠,特令劃下,後錄諸條,竝請令廟堂稟旨分付矣。其一,各邑鎭帳外火田限四分一權減,各鎭屬給代不足條,以各鎭間年儲留及營別置穀,從便區劃事也,其一,陳田火田還加起執摠依近例停免事也,其一,各宮房各衙門及奎章閣所屬屯田從實執摠,而其中閣屯之在於淸北者,一一籌摘,俾無冤徵事也,尤甚各邑不爲擧論,可知全省均稔,而比摠請換,歉餘民情,雖急於懷保,以其年形,較諸災摠,有難準許,更以一百結劃下,使之分俵,換摠之請,置之,其餘諸條,旣無靳許之端,亦多已行之例,竝爲許施,何如?傳曰,允。
又啓曰,卽見江華留守鄭基世狀啓,則伏奉聖敎,謹取各庫文簿,一一査櫛,則債錢都數爲一萬六千四百六十兩零,米爲一千六百六十石零,太爲二十九石零,而虛名簿錄,十居七八,抄其可捧,分數徵捧者,錢爲九千四百六十兩,米爲九百九十石,太爲二十石,此不可依前還分,更成債券,故自本府從便拮抾,永祛弊源,其外指徵無處者七千兩零,米八百七十石,太八石零,一竝蕩減,而蕩減錢穀則利條合爲二千四百兩零,而係是支放也,其給代之方,趁今措處,然後支放可以繼用,本營餉穀之散在湖西各邑者爲一萬六千四百六十石零,安興僉使以管餉將,主管斂散,每於需用之時,多有移劃之擧,至今年耗條爲七百石,就此耗穀中,自今年六百石式以詳定作來,則不足之數猶爲六百兩零,就本營餉穀中每年四百五十石,加分取耗,而兩南年例所來添餉錢中三百六十兩除出,以爲給代支放之需,其餘數則自本營某樣區處事,請令廟堂稟旨分付矣。今此蕩減錢穀,本係取殖補用於支放者,而旣無從他代劃之道,則以安興餉耗中逐年取用,在該道可以祛添還之弊,在本都足以繼不給之需,自今年以此穀耗中限六百石,每以以詳定例執送之意,分付湖西道臣,至於不足條之以加分耗及兩南添餉錢充用,實合於措處方便之擧,依狀辭施行,何如?傳曰,允。
奎章閣啓曰,明日卽奎章閣朔奉審日次,而臣進詣擧行之意,敢啓。傳曰,知道。
兵曹啓曰,去秋等能麽兒考講時,武臣兼宣傳官李寅熙,活人署別提具源祚二次不通,竝依定式從重推考,何如?傳曰,允。
司僕寺啓曰,旌義前縣監具秉愚遞任進上馬二匹今纔上來,禾毛色別單書入,依例內廐立養之意,敢啓。傳曰,知道。
兵曹啓曰,今九月各廳堂下武臣朔試,臣曹連因有故,不得爲之之意,敢啓。傳曰,知道。
癸丑九月二十九日辰時,上御熙政堂。日講入侍時,領府事鄭元容,日講官徐有薰,參贊官李源祚,侍讀官鄭錫朝,假注書權燮,記注官姜晢一·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,有薰讀自六月棲棲,止六月六章,仍釋義訖。上命陳文義。元容曰,諸臣所奏該備矣。周業積累久,而文·武·成·康之時,王業尤大而治化益盛,自昭王之南征不返,穆王之八駿周流,王綱不振,治敎日替,而至厲王暴虐,周室衰微,實無興復之望,宣王內修外攘,任賢使能,方叔·召虎·吉甫,討制淮蠻玁狁,而自古將帥在外有賢臣在君側,然後可以成功,此時仲山甫在內補衮,此所謂內外交修也,玁狁卽北狄,而歷代各異其名稱,唐·虞曰山戎,夏曰獯鬻,周曰玁狁,秦漢曰凶奴,唐曰突厥,宋曰契丹,國號遼,遼亡後別部曰蒙古,大抵北狄,卽歷代所有,而其禦撫之道,來侵則征討,返走則不窮追,不如後代窮黷之心,故此詩中至于太原者,是此是千古御狄之要道,吉甫之爲將,非但萬邦之爲憲,亦萬世之可法也,此章專言吉甫之賢,而終之以張仲孝友者,以吉甫有如此之友,故相資以成德也,況移孝則爲忠,移友則爲順,以盡其事君事上之禮乎?觀吉甫之友張仲則可知吉甫之成德,觀宣王之臣吉甫,則可知宣王之修德,蓋任賢使能四字,非但爲中興之業,人君致治之道,亶在於是矣。上掩卷,元容進前奏曰,深秋暄晴,聖體,若何?上曰,一樣矣。各殿問候訖。元容曰,纔陳文義,而吉甫大將也,嘗頌其武事,而曰文武吉甫,則誠以非文無以附衆,而有文然後武亦可以修備,故古之名將,雖陣壘之間,亦讀書看文者此也,況人君馭世治衆,何可舍文而爲之乎?近日勤開講筵,詩傳已爲五卷,可以從近訖工,而召對之通鑑,久爲停讀,歷代事蹟,何由詳知乎?明日爲冬令,歲月可謂如流,臨御已歷年,而春秋方鼎盛,古昔哲辟,年紀過二十,則國朝典章,必明習之矣。人臣臧否,必周知之矣。民事利病,必洞察之矣。今我殿下,聖學尙未臻高明,可惜寸陰之時也,見今中國有金革之事,嶺南有饑饉之憂,人心易騷,憂虞多端,以國勢則不可謂已治已安,以聖工則不宜以自暇自逸,一國群生之望以爲德者,皆係於聖上之一政一令,聖上亦豈不自視以職分內事,而一夫不得其所,則聖上豈不自念曰是予之責乎?自修之道,惟在於務學,須自今日連行召對,使諸臣輪讀幾行,各自解釋旨義以奏,不必專尙文義之敷衍,專以事蹟之貫通曉解爲主,且時時作行文,意之所欲言,以文字繹寫,習以爲常,則文思日進,此非難行之事,伏願惕省勤行焉。上曰,民事果予之責也,行文當留念,而召對久爲停撤,當於日間行之矣。上命史官就座,仍命大臣先退,又命退,諸臣以次退出。日記廳堂上閔泳達,郞廳金思轍·朴台淳
上在昌德宮。停常參·經筵。
自開東至人定,灑雨下雨,測雨器水深九分。
還內後,藥房·內閣·政院·玉堂口傳問安,答曰,知道。
政院啓曰,右副承旨金穰根今日不爲仕進,卽爲牌招,何如?傳曰,允。
傳曰,頒敎文中赦句添入。
政院啓曰,頒敎文中赦句添入事命下矣。某罪以下宥之乎?敢稟。傳曰,徒流以下竝宥。
又啓曰,頒敎文中赦句添入事命下矣。藝文提學金炳冀旣在闕中,使之添入,何如?傳曰,允。
以右副承旨金穰根牌不進罷職傳旨,傳曰,只推。
備邊司啓曰,頃因水原府年分狀啓,事目災十結外,不足災三百結,覆啓加劃矣。卽見該留守徐英淳狀啓,則復陳災傷之狀,仍請見減災結依前狀請準下事,令廟堂稟旨分付矣。事目外加給,不無較量於今年農形,然本府旣有流來舊災,除却每年例俵,則以今災可給者,誠不無不足之慮,更以二百結劃下,俾爲實惠下究之地,何如?傳曰,允。
奎章閣啓曰,景慕宮望廟樓今朔奉審,無頉之意,敢啓。傳曰,知道。
兵曹啓曰,卽接南所入直衛將李季淵牒報,則丹鳳門西邊墻垣半間許頹圮云,爲先令紫門監以杻把子堅實圍排,卽速修築,而把守軍兵,東營入直軍五名除出,限改築間嚴加守直之意,分付,何如?傳曰,允。
義禁府啓目粘連,向前成好謙亦,悍隷亂民,憑藉官令,攔入院中,無難作挐,平日居官,苟能隨事禁戢,當場光景,寧容如是,揆以事體,難逭重勘,以此照律,何如?啓依允。
又啓目粘連,向前全載基亦,空闕守護,何等謹嚴,有此偸竊之擧,而矇然失察,常時不能巡檢之罪,在所難免,以此照律,何如?啓依允。
癸丑十月初一日子時,上詣仁政殿月臺,太廟冬享大祭受誓戎親臨入侍時,都承旨金炳國,左承旨李源祚,右承旨趙然昌,左副承旨李鍾愚,右副承旨金穰根,同副承旨宋宗洙,史官缺,提學金炳冀,直提學鄭基世·金炳國,檢校直閣金德根,直閣金炳㴤,檢校待敎金輔鉉·李秉文·尹滋悳以次侍立,時至,通禮跪啓請外辦,上具遠遊冠·絳紗袍,乘輿出宣化門,藥房提調金箕晚,副提調金炳國進前問候訖。仍出協陽門,由肅章門,入仁政門月臺,通禮跪啓請降輿,上降輿,通禮跪啓請執圭,承旨跪進圭,上執圭,通禮導上詣版位南向立,炳國進前奏曰,從陞中有差祭人,使之下去行禮乎?上可之,贊儀唱四拜,諸享官及宗親·文武百官皆行四拜禮訖。吏曹判書李鶴秀讀誓文,刑曹判書金學性聽誓文訖。贊儀唱四拜,諸享官及宗親·文武百官皆行四拜禮訖。通禮跪啓禮畢,仍跪啓釋圭,上釋圭,承旨跪受圭,通禮跪啓請乘輿,上乘輿,出仁政門,由肅章門,入協陽門,炳國請出標信解嚴,上入宣化門還內,諸臣以次退出。
癸丑十月初一日辰時,上御熙政堂。日講入侍時,日講官徐戴淳,參贊官趙然昌,檢討官金永秀,假注書權爕,記注官白宗逵·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,戴淳讀自采芑,止采芑四章,仍釋義訖。
上在昌德宮。停常參·經筵。
政院啓曰,同副承旨宋宗洙今日不爲仕進,牌招,何如?傳曰,允。
傳曰,右副承旨許遞,前望單子入之。
以同副承旨宋宗洙牌不進罷職傳旨,傳曰,只推。
承旨前望單子入之,金炳溎落點。
政院啓曰,明日召對,取稟。傳曰,爲之。
政院啓曰,新除授右副承旨金炳溎,卽爲牌招,何如?傳曰,允。
追上尊號都監啓曰,宗廟第十六室玉冊奉安新造加欌,明日陪進之意,敢啓。傳曰,知道。
都摠府啓曰,今日入直內三廳武兼禁軍及軍兵等,當爲中日習射技放,而習儀相値,不得設行之意,敢啓。傳曰,知道。
左右捕盜廳啓曰,慶熙宮內閣樓下庫所在朝報及書冊偸竊漢嚴載仁,則莫知公簿,自犯罪戾,而買贓人李道信,則贓是三十冊,而納不過數,白華鎭等,敢以轉賣,專事漫漶,竝囚臣廳,以待處分,嚴漢移送秋曹,依例勘處,何如?傳曰,嚴漢罪犯,不啻罔赦,渠以無根着浮浪閹徒,自稱內侍者,尤極巧惡,嚴刑一次後,遠惡島定配,其餘諸漢,竝放送。
義禁府啓目粘連,寧越前府使成好謙矣本府議啓內,悍隷亂民,憑藉官令,攔入院中,無難作挐,平日居官,苟能隨事禁戢,當場光景,寧容如是,揆以事體,難逭重勘,以此照律,罪杖八十收贖,奪告身三等,私罪,奉敎依允爲旀,功減一等爲良如敎。
又啓目粘連,慶熙宮衛將全載基矣本府議啓內,空闕守護,何等謹嚴,而有此偸竊之擧,矇然失察,常時不能巡檢之罪,在所難免,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。
癸丑十月初二日辰時,上御熙政堂。日講入侍時,日講官金學性,參贊官李源祚,檢討官趙憲爕,記事官金勉根,記注官姜晢一·白宗逵,各持詩傳第五卷,以次進伏訖。上曰,史官分左右。上誦前受音一遍訖。仍開卷,學性讀自車旣攻矣,止車攻八章,仍釋義訖。上曰,文義奏之。上番文義缺,憲爕奏曰,此詩言宣王田獵之事也,夫田獵之制,蓋自三代以來,行之已久,此豈爲馳騁遊豫而作也?先王有四時之獵焉,春曰蒐,夏曰苗,秋曰獮,冬曰狩,蒐者擇取不孕也,苗者爲苗除害也,獮者順其肅殺之氣也,狩者圍取而無所擇也,而獵之必於農事之隙,以供俎豆而宴賓客,以講武事而數軍實,蓋國之大政也,故左傳曰,入而振旅,歸而飮至,昭文章,辨等列,順少長,習威儀也,古之明王,制田獵之禮,使在朝之士,藏農之兵,習之於平常無事之日,用之於征伐奮武之時,其爲制也豈不美且重哉?宣王當周道中微之後,撥亂反正,內修外攘,行東都之朝覲,復文·武之疆土,於是修車馬而備器械,因田獵而選車徒,其軍旅之衆,紀律之嚴,可見中興之大業,而治戎之盛,禮度之備,其見於田獵旣如此,則宜乎詩人,敍此田事之終始,贊美其君子之大成矣。每於此等旨義,省察焉。
癸丑十月初二日未時,上御熙政堂。召對入侍時,參贊官金炳溎,檢校直閣金德根,侍讀官許傳,檢討官趙憲爕,記事官金勉根,記注官姜晢一·白宗逵,各持通鑑第八卷,以次進伏訖。上曰,史官分左右。仍開卷,上曰,上番讀之。傳讀自乙丑杜預,止望旗而降,仍釋義訖。上曰,文義奏之。傳奏曰,帝王保國之道,在修德在得人,天險不足恃也,故孟子曰地利不如人和,人和德之致也,人和則衆心成城,天下無敵,不和則雖湯池千尋,石城萬仞,非國之利也,今孫皓驕愎殘暴,人心之離散久矣。一帶橫江,何足以固土崩之勢哉?況孫歆·陸景輩,顧安有勇略智謀,可能當杜預·王濬乎?此兵志所謂將非其人,以其國予敵者也。上曰,下番奏之,憲爕奏曰,此章卽晉吳戰伐之事也,別無文義之可以仰奏者,而晉主則用杜預·渾·濬之輩,以平蜀之威,臨一隅之吳,可謂破竹之勢也,吳主則不用陸抗·吾彦之策,專事暴虐,不修德政,所恃者只是長江也,而其所備禦,亦不過鐵鎖鐵錐之物而已,此何足恃其險阻也哉?故懼其張幟而起火,則有北軍飛渡之語,見其杖節而綏撫,則有望風迎降之擧,然則晉吳興亡之分,勝敗之勢,於此可以推知矣。
上在昌德宮。停常參·經筵。
自開東至四更,灑雨下雨,測雨器水深六分。
政院啓曰,同副承旨宋宗洙今日不爲仕進,卽爲牌招,何如?傳曰,允。
政院啓曰,明日召對,取稟。傳曰,爲之。
以同副承旨宋宗洙牌不進罷職傳旨,傳曰,只推。
禮曹啓曰,今十月初八日,行宗廟冬享大祭,永寧殿攝行祭,所用犧牲,小宗伯與本署提調當爲看品,而本曹參判徐元淳呈辭受由,無以擧行,令政院稟旨變通,以爲趁時看品之地,何如?傳曰,允。許遞。
政院啓曰,因禮曹草記,今十月初八日,行宗廟冬享大祭,永寧殿攝行祭,所用犧牲,小宗伯當爲看品,而參判徐元淳呈辭受由,無以擧行,令政院稟旨變通事,允許遞命下矣。未差之代,政官牌招開政差出,何如?傳曰,允。
吏曹啓曰,新除授南部都事李升翼以其身病,呈狀乞遞,改差,何如?傳曰,允。
政院啓曰,吏曹判書李鶴秀,參判李謙在,參議李裕膺牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
政院啓曰,吏曹判書李鶴秀,參判李謙在,參議李裕膺再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,牌招,參議只推,一體牌招,如有違牌,勿爲呼望。
以都摠府摠管變通差出事草記,傳曰,允。竝許遞。
兵曹啓曰,知中樞府事卞光韶,文臣兼宣傳官朴孝正俱以病難供職,呈狀乞遞,竝改差,何如?傳曰,允。
備邊司啓曰,卽見京畿監司徐左輔災實分等狀啓,則喬桐等十一邑鎭置之尤甚,楊州等十五邑置之之次,朔寧等八邑置之稍實,事目災五十結外,不足災五千九百十八結二十三負九束,特許準下,後錄諸條,竝請令廟堂稟處矣。其一,北漢·平倉城餉,楊·高兩邑與尤甚該邑四分三,之次諸邑三分二捧留,交河·仁川·抱川上城條中折半捧留,而耗條竝以代錢輸送摠廳事也,其一,大興·臨津·長山餉穀,捧留本邑,而附近民之禁御兩營江都留餉米太及守摠兩營壯抄牙兵身米竝以代錢收捧條,竝與癸丑許施待豊收捧條一例仍停事也,其一,沿海各邑拯劣米太年久停捧條,依已例仍停事也,其一,各衙門各宮房屯土從實收稅事也,其一,推奴徵債限明秋防塞事也,年形旣稱少康,則全省之不至失稔,可反三隅,而少康之歲,災摠之如是夥多,太過數,事目災外二千結特爲劃下,使之略綽分俵,分等依狀請施行,北漢餉穀之毋得捧留,係是事目,而近來抱川等邑之分數永留者,未免稍稍成多,城捧之數,自致減縮,則如今之年,固宜準數上捧,然朝家之優恤,每先於民情,畿民之倖望,亦狃於近例,不可無特施之擧,楊·高兩邑與尤甚諸邑四分一,之次諸邑五分一捧留,交河·仁川·抱川上城條中,亦許六分一捧留,而耗條竝依前本色輸送,大興餉穀,已有近例,折半上城,臨津·長山,全數捧留,耗條代錢輸送,其餘諸條,宜軫便民之道,連有特許之例,竝依狀辭施行,何如?傳曰,允。
左右捕盜廳啓曰,本廳啓目判付內,嚴漢罪犯,不啻罔赦,渠以無根着浮浪閹徒,自稱內侍者,尤極狡惡,嚴刑三次後,遠惡島定配,其餘諸漢,竝放送事命下矣。賊人嚴載仁,移送秋曹,買贓諸漢,竝放送之意,敢啓。傳曰,知道。
癸丑十月初三日辰時,上御熙政堂。日講入侍時,日講官洪鍾應,參贊官李源祚,侍讀官許傳,假注書權爕,記注官姜晢一·金德興,各持詩傳第五卷,以次進伏訖。上曰,史官分左右。上誦前受音一遍訖。仍開卷,鍾應讀自吉日維戊,止吉日四章,仍釋義訖。文義缺,傳奏曰,此雖但言蒐狩之禮,而爲國之政令制度,皆擧之矣。古者兵農爲一,乘馬出於井田,乘馬者,一乘四馬也,故首章曰四牡孔阜,他詩亦必以四驪四黃稱之,夫天子之提封百萬井則出兵車萬乘,諸侯十萬井則出千乘,所以立武備也,每於農隙練閱,以示安不忘戰之意,此佃獵所由行也,然則車乘者,佃獵所不可闕,而井賦又車乘之所本,是以呂氏以爲,車攻吉日,可以見王賦之復焉,周之再昌,實本於王賦之復古而已,後世則分爲二塗,農無制産,兵皆遊食,農之力作,反耗於養兵,此農困而兵亦無賴矣。至於我東田賦,名雖什一,而益輕之耳,朝宗成法,非不盡美,而法久生弊,今之橫斂,或有過於五六倍者,或有預收來年之稅者,故民不聊生,凶年則餓殍相望,雖値豊年,愁歎之聲四起,誠可哀也,上曰,賈誼所謂慟哭流涕者也,自予登極以來,生民失所而離散,其勢固然也,豊年何爲其然也?傳對曰,小民所納,田賦之外,又有還穀也身布也雜役也,凶年則或有停退,而豊年則竝徵新舊,故民力竭乏,不能辦備,畢竟至離散矣。上曰,王賦自有常定,倍收預收何爲也?傳對曰,無狀吏人,偸弄惟正之供,乾沒居多,而莫重上納不可闕,故敢爲法外之事,以充逋欠而然也,上曰,如此民弊,儒臣亦知,而大臣不言何也?或不知而不言耶?亦似無不知之理矣。鍾應曰,大臣自下種種申飭矣。傳對曰,向者大僚以都結事,奏達而董飭者,臣亦得見於朝紙,而在下者不能奉承,每以因循姑息爲事,以至於是也,此在殿下得人而任法也。
癸丑十月初三日未時,上御熙政堂。召對入侍時,參贊官趙然昌,檢校直閣金德根,侍讀官許傳,檢討官趙憲爕,假注書權爕,記注官姜晢一·金德興,各持通鑑第八卷,以次進伏訖。上曰,史官分左右。仍開卷,上曰,上番讀之。傳讀自漢魏以來,止勢傾內外,仍釋義訖。上曰,文義奏之。傳奏曰,文義缺,上曰,下番奏之,憲爕奏曰,夫戎狄之患,其來久矣。以虞舜之德化,七旬而有苗來格,以周宣王之中興,六月而薄伐玁狁,然則此非可以仁義化之者也,故古之明王,制要荒之界,辨內外之限,不敢與華夷,同其居而混其俗者,亦可見其防微慮遠之圖矣。今此鮮卑之處塞內者,害長史而爲民患,則其猖肆强暴,有莫可禁制之漸矣。晉主不聽郭欽之說而怠於政事,內有遊宴之樂,悉除州兵,外示虛弱之勢,是使夷狄,將至有輕侮中國之患矣。故江統徙戎論之所以作也,而永康以後,五胡之亂華,亦未嘗不由於此矣。
上在昌德宮。停常參·經筵。
備忘記,慶尙左兵使李根永下直,長弓一張,長箭一部,片箭一部,筒兒一個賜給。
傳曰,傳香承旨馳詣社稷·宗廟·永寧殿·景慕宮,奉審摘奸以來。
傳曰,都承旨·同副承旨竝許遞,前望單子入之。
承旨前望單子入之,李源命·南秉吉落點。
政院啓曰,明日召對,取稟。傳曰,爲之。
兵曹口傳政事,以兪章煥爲都摠管,李源命·李宜翼·李基碩·柳信儉爲副摠管。
有政。吏批,行判書李鶴秀,參判李謙在,參議李裕膺進,同副承旨金炳溎進。以黃浩民爲禮曹參判,金鼎集爲知義禁,洪說謨爲同春秋,金永均爲南部都事,成蓍默爲延豊縣監,尹致聖爲興陽縣監。再政。以李啓朝爲分內醫提調,金政源爲連原察訪,洪健厚爲長陵令,承文正字單權炫,學正單金載瓛,學諭單曺璟承。政事冊無。
兵曹啓曰,禁軍別將鄭泰東身病猝重,無望供職,呈狀乞遞,實病旣如此,則有難强令察任,改差,何如?傳曰,允。
兵曹,以任泰錫爲禁軍別將。
兵曹啓曰,五衛將金鎭民·李雲皐·韓用履,忠壯衛將南正祜俱以病難供職,呈狀乞遞,竝改差,何如?傳曰,允。
兵批,判書李景在進,以權大肯爲知事,李經在爲同知,李晉翼爲副摠管,李明錫爲內禁將,朴昌健·李熙誠·金昌孝爲五衛將,李承命爲忠壯將,閔馨在爲文兼,李昌五爲多大僉使,同知單文興奎,僉知三單,金鎭民·李雲皐·韓用履。再政。同知單李景瑞,僉知二單,金昌孝·李承益,任泰錫爲禁軍別將。
訓鍊都監·摠戎廳啓曰,津寬墓所植木,今已畢役之意,敢啓。傳曰,知道。
御營廳啓曰,重興洞墓所植木,今已畢役之意,敢啓。傳曰,知道。
平安監司南秉哲疏曰,伏以,臣於頃日乞免之章,只鐫閣銜,至於藩任,未蒙恩諒,臣誠仰感俯怵,益勉報效之不暇,顧何敢更事瀆擾,而況今檢田催科,秋務方殷,尤非外臣所可言私之時也,但臣父素抱貞痼之疾,近添積滯之祟,不撤床縟,已閱月于玆,臣離違之餘,情私焦迫,每接一番郵信,輒增一番怔悸,雖欲收召心神,黽勉視事,而不可得矣。以臣疎迂湔劣,百不逮人,縱令殫誠致志於承宣之地,猶懼其不克負荷,矧今臣之見狀,卽一坐衙之木泥塑而已,簿書堆畀,百度叢脞,而懵然莫省,一切抛置,畢竟瘝曠之誅,臣固甘心,而其於全省之民憂何哉?以公以私,決不可一日虛縻,方寸如灼,未暇緩聲,玆敢忙構短章,馳驛控龥。伏乞聖慈,俯垂矜諒,亟遞臣所帶藩任,俾得以不日歸護,幸甚云云。答曰,省疏具悉。所請依施。
癸丑十月初四日辰時,上御熙政堂。日講入侍時,日講官李景在,參贊官金炳溎,檢討官趙憲爕,記事官金勉根,記注官金德興·白文振,各持詩傳第五卷,以次進伏訖。上曰,史官分左右。上誦前受音一遍訖。仍開卷,景在讀自鴻雁于飛,止庭燎三章,仍釋義訖。
癸丑十月初四日未時,上御熙政堂。召對入侍時,參贊官金炳溎,檢校直閣金德根,侍讀官權應夔,檢討官趙憲爕,記事官金勉根,記注官金德興·白文振,各持通鑑第八卷,以次進伏訖。上曰,史官分左右。仍開卷,上曰,上番讀之。應夔讀自止文義缺,上曰,下番讀之。憲爕讀自永熙元年,止華等之功也,仍釋義訖。上曰,文義奏之。憲爕奏曰,晉武帝怠於政事,眈於遊宴,無足稱道,而其明達好謀,容納直言者,可見君德之美矣。且以惠帝時言之,朝政濁亂,將至有傾覆之患,而張華等同心輔政,以至朝野之安靜,蓋賢者之於國家,其賴以爲重者如此,可不愼哉?
上在昌德宮。停常參·經筵。
藥房都提調金左根,提調金箕晚,副提調李源命啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯本方中,加熟地黃二錢製入事,榻前下敎。
政院啓曰,備邊司郞廳來言,今日賓廳日次,而領議政金左根無時急稟定事,左議政未差,右議政趙斗淳受由在外,不得來會云矣,敢啓。傳曰,知道。
傳曰,兵曹判書有闕之代,前望單子入之。
兵曹判書前望單子入之,金洙根落點。
備邊司薦望,以李景在爲平安監司。
政院啓曰,新除授兵曹判書金洙根,卽爲牌招,傳授密符,何如?傳曰,允。
傳曰,自明日日講,待下敎。
義禁府啓曰,再明日擧動時,本府都事當爲全數進參,而都事姜濩·金泰衡,俱以頒敎文齎去官,奉命在外,無以推移,竝令該曹口傳相換,以爲分排擧行,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而肄儀相値,不得設行之意,敢啓。傳曰,知道。
內醫院啓曰,本院提調,例不得兼帶刑獄之官矣。副提調李源命所帶同義禁,今姑許遞,何如?傳曰,允。
吏曹口傳政事,禁府都事金泰衡,禮賓主簿徐瑀淳相換,禁府都事姜濩,東部令李民沼相換事承傳。
政院啓曰,卽者吏曹郞廳來言,平安監司下批政事,取稟。傳曰,當日爲之。
又啓曰,吏曹郞廳來言,政事當日爲之事命下,而判書李鶴秀,參判李謙在,參議李裕膺,俱以病不來,不得開政云,竝卽牌招,何如?傳曰,允。
有政。吏批,行判書李鶴秀,參判李謙在牌不進,參議李裕膺進,同副承旨金炳溎進。吏批啓曰,行判書李鶴秀,參判李謙在竝牌招不進,小臣獨政未安,何以爲之?敢稟。傳曰,只出緊任,以趙徽林爲同義禁,李若愚爲判敦寧。
傳曰,見窠皆令差出。政事冊無。
平安監司單李景在,訓鍊都監提調單金洙根,禁衛營提調單金洙根,御營廳提調單金洙根。
兵批,同知單劉宗亮,兼平安道兵馬水軍節度使,管餉使單李景在。再政。同知單李東根。
御營廳啓曰,本廳中軍李顯稷身病甚重,勢難察任,改差,何如?傳曰,允。
兵曹,以李敏敎爲御營廳中軍。
敦寧都正睦仁㘽疏曰云云。省疏具悉。疏辭下該曹稟處。
癸丑十月初五日辰時,上御熙政堂。藥房入診,日講同爲入侍時,都提調金左根,提調金箕晚,副提調李源命,直閣金德根,假注書權爕,記注官白文振·白宗逵以次進伏,判府事朴永元,日講官鄭基世,參贊官李鍾愚,檢討官睦仁會,假注書權爕,記注官白文振·白宗逵,各持詩傳第五卷,以次進伏。醫官鄭有曾·李鎭夏·黃道淳·金濟慶進伏楹外訖。上曰,史官分左右。左根進前問候,各殿問候訖。左根曰,醫官待令,使之入診乎?上可之,有曾等以次診候,退伏楹外訖。左根曰,脈候詳爲奏之,有曾等奏脈候訖。缺上命醫官先退,仍命藥房先退。上誦前受音一遍訖。仍開卷,基世讀自沔彼流水朝宗于海,止鶴鳴二章,仍奏釋義訖。上曰,文義奏之。基世曰,此二章皆類君子反求自修之義,則作此詩者必知道者矣。沔水則危亂憂愁之中,以一敬字爲反求之道,鶴鳴則誠之不可揜也,理之無處不在也,愛憎明於好惡也,修身治心之方,無事不備,而其中誠之一字,卽修內外貫始終之工矣。欲形容誠字,則如鶴鳴九皐,不求聞而自聞,卽目之於色,口之於味,豈容一毫虛僞爲哉?此所謂不誠無物也,人之日常言行,若非眞實眞做去,則言而爲虛言,行而爲僞行矣。豈可以集事而成工乎?學問之工,專在於一誠字,以誠爲本,則事理無所不明,而人之好惡,亦如明鑑之照物,此尤在上者之所體認者也,上曰,沔水章亦類比體矣。基世曰,誠然矣。有比而興之詩,有興而比之詩,興與比果多相類處,而以此詩言之,流水飛集,亦可爲比義也。
癸丑十月初五日申時,上御熙政堂。召對入侍時,參贊官李源祚,檢校直閣金德根,侍讀官權應夔,檢討官睦仁會,假注書權爕,記注官白文振·白宗逵,各持通鑑第八卷,以次進伏訖。上曰,史官分左右。仍開卷,上曰,上番讀之。應夔讀,自止文義缺。
上在昌德宮。停常參·經筵。
政院啓曰,卽者兵曹郞廳來言,明日動駕時,別侍衛不可不備,而行判書金洙根未肅拜,次堂例不得擧行云,何以爲之?敢稟。傳曰,次堂擧行。
禮曹啓曰,今十月初九日翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿·中宮殿,百官陳賀儀註,直爲書入各殿之意,敢啓。傳曰,知道。
傳曰,明日出宮內門路,以協陽門爲之。
傳曰,發遣吏郞,諸執事淸齋與否,摘奸以來。
備邊司啓曰,卽見忠淸監司沈宜冕災實分等狀啓,則瑞山等十六邑鎭置之尤甚,忠州等十八邑置之之次,淸風等二十一邑置之稍實,事目災二百結外,不足災一萬四千三百四十三結八十負一束,特許準劃,後錄諸條,竝請令廟堂稟旨分付矣。分等依狀請施行,本道穡事,始或痒損於暵乾,晚因秋候之調適,畢竟成就,與畿甸竝稱康年,則災結所請,殊涉過多,事目外八千結,特許加劃,俾爲均俵,其一,尤甚瑞山等十六邑鎭中,抄其尤甚面戶當納新還餉及各樣軍身米布錢,訓局砲保,樂工保米,守摠兩營牙兵收米,限折半特許停退,待明秋收捧事也,糴法雖云漸弛,似此之年,若許停捧,則來頭新舊竝督,將見逋負之滋多,反非便民之政,置之,各樣軍身米布錢,樂工保米,守摠兩營牙兵收米,限三分一停退,俾紓民力,而訓保事體尤別,限四分一許施,其一,尤甚瑞山等五邑鎭昨年停退拯米太,限明秋仍停,林川·韓山等兩邑今年致敗劣米當納者,亦許限明秋退納事也,諸邑旣係尤甚,退限亦多已例,許施,其一,沿海尤甚瑞山等八邑鎭魚鹽船稅錢,抄其最尤甚戶,今年新等,明年春等條,限折半退納明秋事也,以魚鹽船稅事,纔有筵飭,而充補之前,抄戶退限,無足靳許,依請施行,其一,壬子式魚鹽船點檢改案限明秋仍停事也,其一,軍保歲抄磨勘,勿爲定限,使之流伊充定,各鎭編伍軍兵歲米成冊一體退行事也,其一,各邑鎭戰龜防兵船改造改槊當限者,限明秋退行事也,其一,安興餉米之散在各邑者姑許仍留事也,其一,洪州等十三邑鎭各司所納箭竹量宜權減事也,其一,舒川等七邑苧納軍布限明秋以錢代納事也,其一,尤甚邑限明秋勿定配所事也,其一,推奴徵債限明秋防塞事也,俱係便宜之政,前亦有已例,竝爲許施,箭竹限三分一權減,何如?傳曰,允。
奎章閣啓曰,守宮檢校直閣徐有薰,待開門牌招,何如?傳曰,允。
追上尊號都監啓曰,別看役金箕斗方以居山察訪,職守絶遠,無以往來供役,今姑減下,其代以前五衛將朴麟源差下,何如?傳曰,允。
兵曹啓曰,今十月初八日宗廟·永寧殿冬享大祭親行時,守門〈將〉當爲塡差,而本曹郞廳,都摠府郞廳,五衛將,除入直與呈辭受由在外未肅拜,排擬苟艱,依定式軍門將官,代差以入之意,敢啓。傳曰,知道。
吏曹啓目粘連,觀此敦寧府都正睦仁㘽上疏,則以爲,臣本無敦寧,曾叨是職,已蒙恩遞,伏乞聖明,俯賜鑑諒,照例遞改亦爲白有臥乎所,旣無敦寧,則揆以公格,不可仍置,敦寧府都正睦仁㘽,改差,何如?判付啓依允。
吏曹判書李謙在疏曰,伏以,顯冊追上於太室,盛烈光闡,懿號加隆於兩殿,徽德丕彰,吉日已涓,縟儀將擧,宸誠冞篤,輿情胥悅,伏不勝慶忭頌祝之至。仍伏念,臣猥膺專對之任,歸而復命,今纔踰月矣。王靈攸曁,雖幸竣事,臣心自省,敢曰周諮,退伏私次,只切悚恧之忱,千萬不自意,忽伏奉除旨,以臣爲吏曹參判者,臣於是,惝怳震越,罔知所以措躬也,臣本以空疎之質,蔑劣之才,雖閑司漫職,有不堪稱塞者,矧玆亞銓,其職則進退人之賢愚也,其政則黜陟人之藏否也,佐貳雖殊於長僚,注擬有時乎代斲,鑑別之際,激揚居先,用捨之間,公私是判,則決非如臣者所敢竊叨,且況群彦林立,不無薪積之歎,臣雖欲貪榮冒據,其於上累則哲之明,下貽亦參之譏何哉?政牌儼臨,呼望路阻,暫膺雖緣義分,仍冒有愧廉防,玆敢略暴衷懇,仰瀆崇嚴。伏乞聖明,俯垂鑑諒,亟遞臣新授職名,以重公器,俾安私分焉云云。答曰,省疏具悉。卿其勿辭行公。
上在昌德宮。停常參·經筵。
大殿詣仁政殿月臺,入幕次後,藥房·內閣·政院·玉堂口傳問安。答曰,知道。冊寶祗迎,還入幕次後,藥房·內閣·政院·玉堂口傳問安。答曰,知道。仍詣宗廟,入齋室後,藥房·內閣·政院·玉堂口傳問安。答曰,知道。展拜還入小次後,藥房·內閣·政院·玉堂口傳問安。答曰,知道。省牲省器還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。
傳曰,隨駕軍兵各其營饋粥。
訓鍊都監啓曰,今月十九日習陣日次,而上尊號陳賀相値,不得行操之意,敢啓。傳曰,知道。
訓鍊都監啓曰,謹依下敎,隨駕將官·將校·軍兵及武藝別監等處,饋粥之意,敢啓。傳曰,知道。
摠戎廳啓曰,謹依下敎,隨駕軍兵等處,饋〈粥〉之意,敢啓。傳曰,知道。
兵曹啓曰,今十月初七日戊寅戌正二刻七分立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,議政府·內閣·承政院·漢城府,一體頒火之意,敢啓。傳曰,知道。
癸丑十月初七日巽時,大駕詣仁政殿,翼宗大王·憲宗大王·孝顯王后冊寶祗送,仍詣宗廟,春享大祭親行擧動入侍時,行都承旨李源命,左承旨李源祚,右承旨南秉吉,左副承旨趙然昌,右副承旨李鍾愚,同副承旨金炳溎,史官缺提學金炳冀,直提學鄭基世,檢校直閣申錫禧·金德根,直閣金炳溎,檢校待敎李秉文·尹滋悳以次侍立,時至,通禮跪啓請外辦,上具遠遊冠·絳紗袍,乘輿出宣化門,藥房提調金箕晚,副提調李源命進前問候訖。仍出協陽門,由肅章門入仁政門,至幕次前,通禮跪啓請降輿,上降輿入幕次,少頃,通禮跪啓請出次,上出次,源命奏曰,冊寶今當奉詣,請出標信開正路,何如?上曰,以已下標信擧行可也。通禮導上詣祗送位,西向立,通禮跪啓請執圭,承旨跪進圭,上執圭,都監都提調以下捧翼宗大王·憲宗大王·孝顯王后冊寶,各安于彩轝,以次陪進,通禮跪啓請鞠躬,上鞠躬,通禮跪啓請釋圭,上釋圭,承旨跪受圭,上入小次,少頃通禮跪啓請出次,上出次,通禮跪啓請乘輿,上乘輿,出仁政門外,通禮跪啓請降輿乘輦,上降輿乘輦,通禮跪啓請執圭,承旨跪進圭,上執圭,由進善門,出敦化門外,進發至宗廟大門外,通禮跪啓請降輦乘輿,上降輦乘輿,通禮跪啓請釋圭,上釋圭,承旨跪受圭,上由東挾門,至齋殿門外,通禮跪啓請降輿,上降輿入齋殿,少頃,通禮跪啓請出次,上改具冕服·玉帶·赤舃以出,仍步詣東神門外,通禮跪啓請執圭,承旨跪進圭,上執圭,通禮導上詣版位西向立,贊儀唱鞠躬四拜興平身,上行四拜禮訖。源命曰,侍衛使之待令于西神門外乎?仍詣殿內各室奉審訖。通禮導上詣省位,眡濯滌,執事者以次擧羃告潔,通禮導上出西神門外,仍詣永寧殿版位,西向立,贊儀唱鞠躬四拜興平身,上行四拜禮訖。仍詣殿內各室奉審,省器如上儀訖。仍出東神門外,時原任大臣進前問候訖。通禮跪啓請釋圭,上釋圭,承旨跪受圭,仍乘輿還入小次,少頃,通禮跪啓請出次,上改具遠遊冠·絳紗袍以出,通禮跪啓請執圭,承旨跪進圭,上執圭,禮儀使禮曹判書尹致秀導上詣省牲位南向立,諸大祝各巡一帀,進前奏曰,犧牲巡省,肥澤無欠,使之尺量,何如?上可之,尺量如例擧行訖。諸大祝率其牢屬,擧手告充,仍牽出犧牲訖。通禮跪啓請釋圭,上釋圭,承旨跪受圭,上乘輿還入齋殿,諸臣以次輪回詣閤。
上在昌德宮。停常參·經筵。
自辰時至申時,灑雨下雨,測雨器水深一分。
經宿後,藥房·內閣·政院·玉堂口傳問安,朝廷二品以上·六曹堂上單子問安。答曰,知道。冊寶親上入小次後,藥房·內閣·政院·玉堂口傳問安。答曰,知道。親祭後,藥房·內閣·政院·玉堂口傳問安,朝廷二品以上·六曹堂上單子問安。答曰,知道。還宮後,藥房·內閣·政院·玉堂口傳問安。答曰,知道。冊寶親上後,大殿·大王大妃殿·王大妃殿·大妃殿·中宮殿,藥房·內閣·政院·玉堂·朝廷二品以上,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,追上尊號都監都提調以下別單書入。
傳曰,親祭時亞獻官以下別單書入。
傳曰,明日出宮門路以協陽門爲之。
政院啓曰,卽者義禁府都事來言,今日動駕時衛外擊錚人洪亨謨等六人,移送秋曹云矣,敢啓。傳曰,知道。
忠淸監司沈宜冕狀啓,懷德縣監洪華謨牒呈內,齎奉敦諭,馳往傳諭于祭酒宋來熙所住處,則以爲,臣自六月以來,宿疾之外,加以泄痢,沈綿四朔,勢甚危惡,人謂必死,屢試藥餌,僅向少減,得延今日,而臣年踰六十,衰敗特甚,纔經大病,氣血虛奪,餘喘不翅如絲,熄滅之期,非朝卽夕矣。不料玆者,守土之臣,宣傳聖旨,丁寧懇惻,反覆提誨,可泣神鬼,噫,臣雖潔身長往者,殊渥至此,則當變其所守,況又嘗粗聞事君之道,則豈不欲卽日趨赴,少伸狗馬之忱,而精神筋力,一味昏憊,萬無起發之望,重犯逋慢之罪,祗伏隕越,惟竢朝譴而已云矣。馳啓,踏啓字。
備邊司啓曰,卽見江原監司吳取善災實分等狀啓,則三陟等三邑置之尤甚,原州等四邑置之之次,杆城等十九邑置之稍實,事目災二十結外,不足災一百六十四結五十一負,特許準劃,後錄諸條,竝請令廟堂稟旨分付矣。其一,平海·蔚珍·江陵·歙谷等四邑大同布特許代捧事也,其一,平海等四邑訓局·兵曹外,外軍門各衙門軍布亦許代錢事也,其一,新還當捧中三陟等三邑限折半,江陵限三分一特許停退事也,其一,尤甚邑限明秋勿定配所事也,其一,推奴徵債限明秋防塞事也,三等則劑,依此施行,本道穡事,夏澤雖閟,畓農能免受損,秋候頗順,田獲皆得善就,縱有優劣相錯,足云峽野齊稔,所請災結,有欠精約,事目外七十結加劃,使之分俵,平海等四邑大同代捧之請,正賦代捧,有非視同年例者,而麻農旣云失稔,民情在所當恤,特許代錢,訓局兵曹外,軍布亦令代納而新還停退,似此少康之年,難議闊狹之政,置之,尤甚邑勿配,推徵防塞,依狀辭許施,何如?傳曰,允。
又啓曰,卽見統制使李圭徹所報,則以沿耗屯祖,不能當支放元數,請就本營錢軍米中限三千石特爲許貸,排年充報矣。錢軍米雖與元餉有間,本係取殖增餉,以備緩急之資,則固無以隨請輒施,而沿耗旣減,閏需不足,重閫事情,在所當念,且多有已施之例,今亦以二千石許令取用,排年充報之方,依前爲之之意,分付,何如?傳曰,允。
奎章閣啓曰,大駕今已還宮,守宮檢校直閣徐有薰,依定式減下,何如?傳曰,允。
又啓曰,各殿上冊寶翌日,請出新冊,舊寶權奉書香閣,涓吉奉詣于沁都事,曾有定式,進詣仁政殿東月臺,請出之意,敢啓。傳曰,知道。
行兵曹判書金洙根疏曰,伏以,皇天眷棐,景籙彌長,顯冊親上於太室,徽烈將闡於兩殿,臣工愴忭,小大同情,臣於是際,伏奉除旨,以臣爲兵曹判書者,震駴兢栗,先爲朝廷惜此擧也,中權之職,實古司馬,制軍詰禁,熙九法董六師則尙矣。降及叔世,其致意於設官之重者,猶有可稽古猷沃上心,陳力大厥官,使天下國家,陰受其賜,顧其責不旣殷且厚歟?故曰夏官之重,位高久虛,殆所授匪其材,則寧曠毋苟也,挽近人才眇而官制墮矣。縱或自畫於有司,視成於胥吏,猶非如臣者所可濫據爾,靺韋跗注之所選授,鑑識精而檢擧公,然後可以平允物情,而臣曾承乏天官,甄別流品之無稱,則豈敢謂蔑效於東而試可於西乎?泉布封樁之所儲庤,約劑節而句校詳,然後可以補裕經用,而臣今待罪惠局,支調計會之常絀,則亦何可虛縻於彼,而重誤於此乎?淸禁警衛之莫嚴,而干棷或疎,諸營機務之攸萃,而靲束易弛,軍旅之事,臣未嘗學也,其何以典總廂旅,振勵紀律也哉?噫,臣蒙被聖朝陶甄之恩,揚歷華顯,遂躋孤卿之列,邇來處地,尤異他人,隆造優渥,愈往愈摯,盈亢之戒,踰溢之懼,不啻如臨淵而集木,若復憑伏寵靈,知進而不知止,則無藝之憂臣,將何辭自弭也?且臣素嬰痰濕之證,較甚於衰邁之境,少有勞動,悶喘欲絶,家常酬接,一任盤礴,時節起居,亦艱彈束,今乃執鞭弭屬櫜鞬,周旋奔奏於鉤陳豹尾之間,萬萬非筋力所可能焉,而大蒸親祼,鑾蹕曉旋,掌鹵簿備宿衛,官守攸繫,而庚牌狎至,積犯違傲,虧分瘝職,罪又何居,用敢刳剔衷私,仰瀆崇嚴,伏乞聖慈,俯賜鑑諒,亟遞臣所有新銜,俾幸公私,千萬大願云云。答曰,省疏具悉。卿其勿辭行公。
平安監司李景在疏曰,伏以,進寶冊於太室,聖孝冞隆,闡徽稱於長樂,縟儀將擧,凡在臣隣,孰不欽仰攢祝?仍伏念,臣本寒門弱植,偏被四朝恩造,前後踐歷,罔非踰分,居常兢惕,若隕淵谷,至於中權重寄,尤非微分所安,辭不獲命,因仍蹲冒,殆四朔于玆,有百瘡疣,無一稱塞,惟譴何是俟,千萬不自意西藩新除,又何爲而及於臣身哉?臣聞命惝怳,莫省攸措,方今國家,內有聖明憂勤之治,而外無綢繆可恃之備,虞憂之形,無智愚皆知,而方伯守令之能否,尤係民國之得失,若不得其人,則不可爲矣。況臣時登講席,凡係民隱,聖念憧憧,每當承聆,不勝欽歎萬萬,實不料不幾何,而誤恩遽降,而適以身當之矣。夫關西一路,檀·箕之所肇封也,遼·瀋之所聯疆也,山川之關防,人物之殷盛,素稱大處難治,而加以比年以來,旱澇荐臻,使蓋相望,閭里蕭條,府庫蕩枵,浸浸然莫可收拾,此時此任,尤所難愼,苟非剛明足以制事,恩信足以及人,吏憚威望,民服雅量者,則上無以宣揚仁化,下無以鎭壓物情,而乃於一朝,擧以畀之於迂疎湔劣百不猶人之賤臣,不少留難,則將不免國受其病,民受其害,此豈細故也哉?且臣曾祖文敬公臣台重,曾按是道,淸德茂績,遺愛尙存,臣今踵叨,非不榮幸,揆分量力,萬無繩武之望,徒切墜聲之懼,今若憑恃寵靈,冒據匪據,公以孤分憂之念,私以招忝先之譏,則臣之一身僇敗,固不足恤,誠恐大聖人日月之明,猶有所遺燭,而西民缺望,儻復如何?庸是懼,無路冒膺,玆敢悉暴衷懇,仰瀆崇嚴,伏乞聖慈,俯垂鑑諒,亟遞臣平安道觀察使之任,回授可堪之人,不勝大願云云。答曰,省疏具悉。卿其勿辭,往欽哉?
癸丑十月初八日子時,大駕詣宗廟,翼宗大王·憲宗大王·孝顯王后追上尊號冊寶親上,冬享大祭親行入侍時,行都承旨李源命,左承旨李源祚,右承旨南秉吉,左副承旨趙然昌,右副承旨李鍾愚,同副承旨金炳溎,史官缺提學金炳冀,直提學鄭基世,檢校直閣申錫禧·金德根,直閣金炳㴤,檢校待敎李秉文·尹滋悳以次侍立,時至,上具冕服·玉帶·赤舃,出齋殿,禮儀使禮曹判書尹致秀導上至東神門外,跪啓請執圭,源命跪進圭,上執圭,入詣版位西向立,禮儀使跪啓請鞠躬四拜興平身,上行四拜禮訖。禮儀使導上詣第十五室褥位北向立,源命進前奏曰,冊寶親上時,何承旨當爲對擧乎?上曰,以左承旨爲之,禮儀使跪啓請跪,上跪,代致詞官跪讀致詞訖。禮儀使跪啓請俯伏興平身,上俯伏興平身,禮儀使跪啓請搢圭,上搢圭,跪捧冊官,捧寶官各捧冊寶函·寶盝,以次跪授都監都提調金左根,左根跪受以次跪進,上以次跪受,以授鍾愚·然昌,鍾愚·然昌跪受以授捧冊寶官,捧冊寶官跪受,詣神室門內,鍾愚等傳捧冊函寶盝,以次安于案,禮儀使跪啓請執圭,上執圭,俯伏興平身,小退跪,上曰,開函等待可也,捧冊寶官等進跪,各開函展冊,翼宗室讀冊寶官行護軍金大根,憲宗室讀冊寶官行護軍趙得林,孝顯王后室讀冊寶官行護軍任百經以次進北向跪,讀冊寶訖。還復位,捧寶官等以寶還置於盝,擧寶案執事跪置案於當室神座前,捧寶官跪置寶盝於案,俱降復位,禮儀使跪啓請俯伏興平身,上俯伏興平身,禮儀使導上降復位,禮儀使跪啓請鞠躬四拜興平身,上行四拜禮訖。禮儀使跪啓請禮畢,上還入小次,親祭時至,禮儀使跪啓請出次,上具冕服出次,禮儀使導上入就版位,西向立,禮儀使跪啓請行事,軒架作保太平之樂,保太平之舞作,樂八成,禮儀使跪啓請鞠躬四拜興平身,上行四拜禮,樂九成,禮儀使導上詣盥洗位,盥洗訖。禮儀使跪啓請執圭,上執圭,禮儀使導上陞自阼階第一室尊所,登歌作太平之樂,保太平之舞,執尊擧羃酌鬯,禮儀使導上詣神位前,跪啓請跪搢圭,上跪搢圭,源命奉香,炳溎奉爐,上三上香,禮儀使啓請執瓚灌地,進幣瓚爵官行吏曹判書李鶴秀奉瓚跪進,上執瓚灌地,以瓚授奠幣瓚爵官吏曹參議李裕膺,禮儀使跪啓請執幣,鶴秀奉幣跪進,上執幣以授裕膺,裕膺跪受幣奠于案,禮儀使跪啓請執圭,俯伏興平身,上執圭,俯伏興平身,次詣各室監爵,上香灌鬯奠幣如上儀訖。登歌止,禮儀使導上降復位,執禮請進饌,軒架作豊安之樂,諸祝史撤毛血盤授齋郞而出,典祀官引饌入自正門,捧俎官等各捧牲匣,薦俎官戶曹判書金炳冀奉奠于各室,禮儀使跪啓請行初獻禮,導上詣第一室神位前,禮儀使啓請跪搢圭,上跪搢圭,鶴秀奉爵跪進,上執爵授裕膺,裕膺跪受奠于神位前,禮儀使跪啓請執圭俯伏興少退跪,上執圭,俯伏興少退跪,樂止,大祝副修撰趙憲爕跪讀祝訖。上次詣各室,酌獻讀祝如上儀訖。禮儀使導上降復位,退保太平之舞,進定大業之舞,亞獻官東寧尉金賢根行亞獻禮,終獻官興宣君昰應行終獻禮如儀訖。承旨曰,臣承命永寧殿監祭進去,將事安寧之意仰達矣。禮儀使導上詣飮福位,啓請跪搢圭受爵,上跪搢圭,鶴秀奉爵跪進,上受爵,飮福訖。以授裕膺,裕膺跪受,以授憲爕,憲爕跪受,復於坫,禮儀使啓請受胙,炳冀奉俎跪進,上受胙以授憲燮,跪受訖。禮儀使導上降復位,啓請鞠躬四拜興平身,上行四拜禮訖。禮儀使導上詣望燎位,諸大祝取祝幣,行望燎禮訖。禮儀使跪啓禮畢,仍導上出殿門,上釋圭,仍還入齋殿,少頃通禮跪啓請外辦,上改具遠遊冠·絳紗袍以出,通禮跪啓請乘輿,上乘輿出宗廟大門外,通禮跪啓請降輿乘輦,上降輿乘輦,通禮跪啓請執圭,源命進圭,上執圭,進發由敦化門·進善門·肅章門,至協陽門,通禮跪啓請降輦乘輿,上降輦乘輿,通禮跪啓請釋圭,上釋圭,源命跪受圭,兵曹判書金洙根跪稟放仗,源命請出標信解嚴,上仍入宣化門還內,諸臣以次退出。
上在昌德宮。停常參·經筵。
大殿詣仁政殿月臺。入幕次後,藥房·內閣·政院·玉堂口傳問安。答曰,知道。冊寶祗迎入小次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。加上尊號後,大殿·大王大妃殿·中宮殿,藥房·內閣·政院·玉堂·朝廷二品以上口傳問安。答曰,知道。王大妃殿·大妃殿,藥房·內閣·政院·玉堂·朝廷二品以上單子問安。答曰,知道。
藥房提調金箕晚,副提調李源命啓曰,太廟親祼,徹宵將事,顯冊追上,誠禮克伸,侵曉回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
傳曰,加上尊號都監都提調以下及陳賀時各差備官別單書入。
吏曹啓曰,在前頒赦時,有別歲抄書入之例,今番則何以爲之?敢稟。傳曰,書入。
又啓曰,別歲抄書入事,命下矣。勿限年禁錮,永不敍用,永刋仕籍,居中居下,一體書入乎?敢稟。傳曰,一體書入。
吏曹啓曰,司僕寺正徐翼輔以其身病,呈狀乞遞,改差,何如?傳曰,允。
政院啓曰,卽者吏曹郞廳來言,百官加下批政事,取稟。傳曰,當日爲之。
有政。吏批,行判書李鶴秀,參議李裕膺病,參判李謙在進。啓曰,行判書李鶴秀,參議李裕膺俱以病不來,小臣獨政未安,何以爲之?敢稟。傳曰,仍爲之。政事冊無。兵批,同知單朴昌健。
忠淸監司沈宜冕狀啓,藍浦縣監梁柱石牒呈內,齎奉敦諭,馳往傳諭于掌令趙秉悳所住處,則以爲,臣於昨冬,冒上辭本,畢露醜滓,冀禠匪分之任,聊爲究竟之法,微誠未極,天聽邈然,屛息窮山,惟譴何是倏,忽於玆者,復伏奉掌憲除旨,守土之臣,齎宣天體,首尾二百餘言,溫諄懇摯,札意俱隆,臣雙擎拜稽,惶恐震越,不知攸以自措也。噫,臣無實盜名以退徼寵,無往非死罪,而斥罰不加,官銜自如,至若聖諭中巖穴躬行,麗澤師友之目,尤豈容混施於賤臣分上者哉?臣如山壓頭,若鍼箚膚,有不敢厭然自恕,士生斯世,出處爲大,先失其身,何以事君?故曰人臣事君,守身爲上,報恩次之,臣嘗誦味斯言。思欲持循而寡過,蓋臣前後欺誣之辜,已矣難贖,則惟於出處去就,不至有披放倒,粗守一己之廉隅,不畔先儒之法門,卽所謂將此身心報佛恩也。先正臣李縡辭官之疏曰,臣若喪失素守,遵奉聖旨,則廉節壞矣,此眞爲臣今日準備語也。然先正以一代儒宗,又當出而仕矣。在朝在野,爲國輕重,而其言猶復如此,況如賤臣者,尤何足道,而若徒畏分義之至重,不思廉節之大防,以不肖之身,膺賢者之根,則竊恐倖門一開,僞冒日滋,一脈儒學,又緣臣殄絶,此臣不以寧受虞人之誅,而不敢悔也。臣又有萬分悶迫者,臣之父今年七十有九矣。日薄西山,奄奄澌頓,烏鳥私情,晷刻難離,狗馬賤疾,亦未暇恤,則雖欲冒進,其勢末由,乞垂矜諒,刋臣選籍,永斷召旨,使之杜門終養,沒齒省諐,則生成之澤,河海莫量,情發于中,不覺其言之僭猥,惟席藁胥命而已云矣。馳啓。踏啓字。
備邊司啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
禮曹啓曰,今此稱慶陳賀時,諸道所封箋中豐川府使白胤洙,礪山府使李重根,厚州府使李鶴周,順川郡守廉宗秀雖非應封官,俱以別軍職封進矣。一體看審捧入,而厚州府使李鶴周只封大殿箋文,不封各殿箋文者,事甚未安,推考,何如?傳曰,允。
又啓曰,今此稱慶陳賀諸道封進箋文,開坼看審,則南兵使鄭夏應,平安兵使金相宇,黃海水使李東植,全羅左水使柳光魯,安東府使金應均,昌原府使具載善,楊州牧使金漢淳,晉州牧使趙徹林,星州牧使尹滋一,淸州牧使徐兢輔,安州牧使鄭文升,宣川府使李元熙,鐵原府使元世顯,豐川府使白胤洙,鳳山郡守柳昌根所封箋文,印迹漫漶,殊欠敬謹,竝推考警責,何如?傳曰,允。
又啓曰,今此翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號,乃是國朝莫大之慶,設科取士,亦係應行之事,今番慶科,以何科設行,而以何間擇吉乎?敢稟。傳曰,除初試庭試爲之,日字以明春擇入。
宗簿寺啓曰,翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號,今已禮成矣。卽當紀載於璿源譜略,而國朝御牒·八高祖圖·王妃世譜,亦當一體修正矣。在前如此之時,或有設廳之例,多有自本寺擧行之例,今番則何以爲之?敢稟。傳曰,自本寺擧行。
義禁府啓曰,通禮院假引儀安祥浹拿處事,傳旨啓下矣。假引儀係是雜技,依例移送秋曹之意,敢啓。傳曰,知道。
敎中外大小臣僚耆老軍民閑良等人書,王若曰,纘鴻緖於三宗,秪奉謨訓,摭象行於五聖,率循典常,賁有休光渙其大號,恭惟翼宗體元贊化錫極定命敦文顯武仁懿孝明大王,溫文日就,孝友天成,齒學同聖賢之要,一有萬方之慶,心法承修治之道,四勿九經之箴,晨昏之定省,春秋之烝嘗,盡敬盡禮,雲漢之文章,日星之義理,立言立功,兩明著繼照之暉,少海騰重潤之瑞,丌祕牒而寓慕,念切風泉,樹貞珉而紀祥,源濬沮漆,瑤闈進爵,事孰大於顯親,銅邸流虹,慶則篤於錫胤,沛惠澤於蠲帑,庸紓水暵之憂,恢言路於轉園,誕囿山藪之量,亦粵王大妃哲範,寔符女中聖懿稱,安貞無疆,黃裳贊淸明之治,柔嘉維則,玄紞昭勤儉之功,嗣京室之徽音,婦道克備,享長樂之隆養,母儀彌尊,猗我憲宗經文緯武明仁哲孝大王,挺元后亶摠之姿,拊列祖累洽之業,一堂三聖,賴宗廟·社稷之靈,八域群黎,繫謳歌獄訟之望,沖年摠攬機務,宅丕后嗣先人,宴處諮訪治謨,諴小民祈永命,肆歷服維十五載,而史述難一二書,式禮莫愆,肅薦商寢之圭瓚,必信勿悔,虔奉灤朝之衣冠,寶鑑續三朝之編,孝準東海,玳檢祝萬年之壽,頌騰南山,若夫經邦詰戎,謹災恤窮,罔非典學中極致,以至斥邪崇儒,守法明制,皆是政令間弘規,嗟聖德助之者深,伊懿則至哉乃順,盥類詩禮,系出太母之近聯,簪珥警箴,尊爲聖人之元配,覃仁恩於避蟻,芳譽播造梁之初,襲慈訓於濯龍,英猷媲思齊之美,亦惟聖女之徽烈,允宜君子之好逑,慶毓名門,飭禮敎於鞶帨,德協厚地,昭儉光於練綈,宗禋薦藻之儀,誠敬是著,宮掖騰樛葛之詠,風化攸原,永念文丕顯武丕承之治,有此乾資始坤資生之德,驗世德作求之盛,旣闡詒厥燕謨,筮家人有嚴之休,允合受玆介福,逮寡昧叨守丕緖,乃洪芘奉有隆恩,艱大之基業誕承,何安踐其位行其禮,淑愼之梱猷載仰,蓋推刑于家御于邦,至澤永留於親賢,繼序思不忘,盛念冞篤於眷佑,報答將如何,爰究景行之煥巍,庸圖大冊之揚厲,前寧人受休畢,必得其名古哲王求聞由,於斯爲盛,追耿光拚懿烈,恒懼鉅典之未遑,議丕號進顯稱,實循彝憲之可述,虛靈已邈,慨聲容之難尋,寶婺彌光,忭物采之乃備,乃於本年十月初八日,追上翼宗大王尊號曰聖憲英哲睿誠淵敬,憲宗大王尊號曰體健繼極中正光大,孝顯王后尊號曰端聖,仍於初九日,加上王大妃尊號曰正仁,大妃尊號曰淑敬,奉琬刻於畫日,著存在心,頌寶籙於俔天,舞蹈不足,叶上下大同之願,玆宣鳳綍之十行,推中外胥欣之情,載播鷄竿之肆赦,自本月初九日昧爽以前,親犯死罪以下咸宥除之,在官者各加一資,資窮者代加,於戲,窮陬澨而滌瑕蕩垢,溢宮闈而協氣驩聲,駿惠昭垂,詒哲命於初服,庬化普洽,錫保極於庶民,故玆敎示,想宜知悉。藝文提學金炳冀製進
癸丑十月初九日辰時,上詣仁政殿月臺。王大妃殿·大妃殿加上尊號親上冊寶,仍御仁政殿,稱慶陳賀入侍時,行都承旨李源命,左承旨李源祚,右承旨南秉吉,左副承旨趙然昌,右副承旨李鍾愚,同副承旨金炳溎,史官缺提學金炳冀,直提學金炳國,檢校直閣申錫禧·金德根,直閣金炳㴤,檢校待敎金輔鉉·李秉文·尹滋悳·李容殷以次侍立。時至,通禮跪啓請外辦,上具遠遊冠·絳紗袍,乘輿出宣化門。藥房提調金箕晚,副提調李源命進前問候訖。仍由協陽門·肅章門,入仁政門至月臺,承旨請出標信。都監都提調以下宗親文武百官使之入就位,通禮跪啓請降輿,上降輿入小次,少頃,通禮跪啓請出次,上出次。通禮跪啓請執圭,承旨跪進圭,上執圭。源命曰,冊寶親上時,何承旨對擧乎?上曰,以左副承旨爲之。通禮導上詣版位北向立,通禮跪啓請鞠躬四拜興平身,上行四拜禮訖。引儀引都監都提以下,陞就階下西向立,通禮跪啓請搢圭,上跪搢圭。捧冊官捧寶官入詣案前,各捧冊函寶盝,由正門出,以次跪授都提調領議政金左根,左根以次跪授鍾愚·然昌,鍾愚·然昌以次跪進,上受之。以授尙傳,尙傳跪受,由正門入,還置於案,通禮跪啓請執圭,俯伏興四拜興平身,上執圭行四拜禮訖。通禮導上就階下祗送位西向立,源命曰,冊寶今當奉詣禮房,對擧承旨使之陪進,何如?上可之。尙傳各捧冊函寶盝,由正路出,通禮跪啓請鞠躬,上鞠躬祗送訖。尙傳以冊函寶盝安於腰彩轝,都提調以下承旨二人及史官陪隨之,通禮跪啓請釋圭,承旨跪受圭,上入小次。鍾愚進前奏曰,臣等承命陪進冊寶轝,謹詣協陽門後復命矣。少頃,上出次。通禮跪啓請執圭,承旨進圭,上執圭陞座。引儀引宗親文武百官入就位,贊儀唱鞠躬四拜興平身,宗親文武百官行四拜禮訖。代致詞官進當座前俯伏跪,贊儀唱跪,宗親文武百官跪,代致詞官讀致詞訖。贊儀唱俯伏興四拜興平身,宗親文武百官行四拜禮訖。贊儀唱跪搢笏三叩頭,宗親文武百官跪搢笏三叩頭,贊儀唱山呼,宗親文武百官加額齊聲曰千歲,又唱山呼,齊聲曰千歲,又唱再山呼,又齊聲曰千千歲,樂工軍校竝齊聲應之。贊儀唱出笏鞠躬四拜興平身,宗親文武百官出笏行四拜禮訖。展箋官二人對擧箋函,由東門入置於座前,贊儀唱跪,宗親文武百官跪,宣箋官校理朴商壽讀箋訖。贊儀唱俯伏興平身,宗親文武百官俯伏興平身,典儀跪啓禮物函出付攸司,通禮跪啓禮畢,時原任大臣進前問候訖,上降座。通禮跪啓請釋圭,上釋圭。上乘輿出仁政門,由肅章門入協陽門。兵曹判書金洙根跪稟放仗,源命請出標信解嚴,上由宣化門還內,諸臣以次退出。
上在昌德宮。停常參·經筵。
自前夜五更至開東,灑雨下雨,測雨器水深二分。
藥房提調金箕晚,副提調李源命啓曰,親上冊寶,誠禮克伸,臨殿受賀,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御歸茸君子湯,自今日五貼式日次製入事,榻前下敎。
政院啓曰,備邊司郞廳來言,今日賓廳日次,而領議政有身病,左議政未差,右議政受由在外,不得來會云矣,敢啓。傳曰,知道。
政院啓曰,右承旨南秉吉,左副承旨趙然昌,右副承旨李鍾愚今日不爲仕進,竝卽牌招,何如?傳曰,允。
傳曰,大護軍洪耆燮,護軍趙秉夔竝特加一資。
傳曰,今番上冊寶及陳賀時禮房承旨,對擧承旨竝加資。
以右承旨南秉吉,左副承旨趙然昌,右副承旨李鍾愚牌不進罷職傳旨,傳曰,只推。
政院啓曰,臣依定式,進詣香室奉審,則香祝櫃·祝板袱子精潔之意,敢啓。傳曰,知道。
又啓曰,臣今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
李源祚啓曰,行都承旨李源命藥院進,右承旨南秉吉,左副承旨趙然昌,右副承旨李鍾愚牌不進,同副承旨金炳㴤式暇,院中只有臣一人,伴直無人。右副承旨旣有只推之命,更爲牌招,何如?傳曰,允。
以右副承旨李鍾愚再牌不進罷職傳旨,傳曰,只推。
以親祭時亞獻官以下別單,傳曰,亞獻官東寧尉金賢根,終獻官興宣君昰應各內以大豹皮一令賜給,進幣瓚爵官李鶴秀,奠幣瓚爵官李裕膺,禮儀使尹致秀,薦俎官金炳冀竝熟馬一匹賜給,典祀官黃晦暎加資,廟司令李晉在,宮闈今韓珩和·李敏榮·金性河·尹致善·金壽吉·金在寬,堂上執禮趙然興,堂下執禮鄭錫朝,執尊朴文位·閔馨在·申佐模·李明老·李容翼·朴奎瑞·鄭漢然·尹載善·李綱峻·李貞夏·金永秀·柳來駿·黃鍾顯·宋謙洙·朴商壽·洪鍾雲,大祝趙憲爕·權應夔·任應準·成載球·徐翼輔·朴弘陽·洪奭鍾·李載元·李啓善·金德根·尹滋悳·金炳㴤·徐相至·李承九·趙在應·洪祐命,祝史鄭基稷·高時鴻·金麟爕·李彙承·金直淵·朴孝正·姜蘭馨·林仁洙·李容佐·兪晠煥·林翰洙·朴麟夏·李徹宰·金學初·尹定善·尹秉鼎,齋郞金永秀·李淵鶴·姜永奎·奇慶鉉·李允敏·申泰觀·沈東臣·張膺杓·任憲大·姜·洪承裕·嚴敦永·鄭基勉·李承游·李僖魯·李翊相,捧俎官金夔淳·徐有先·朴岱壽·朴孝憲·金友根·趙雲植·權宅善·崔瑨·趙秉履·金奭鉉·林喜鎭·徐亨淳·金胄鉉·李京鎬·金俊根·鄭基命,盥洗位黃履明·趙昌敎,洗位李亮和·白海運,亞終獻盥洗位金鼎獻,掌牲令閔德鎬,協律郞李圭昌,贊者曺百承·李宗赫,謁者金光錫·洪夔鍾,贊引李一薳·崔成在,祭監徐相祜·吳慶履竝兒馬一匹賜給,七祀獻官尹泰兢,祝史任圭白,齋郞鄭明源,功臣獻官尹致誠,祝史權鍾祿,齋郞柳寅喆各加一資,資窮者代加,其餘奏時官·事知守僕·守僕·員役等竝依今春例施賞。
追上尊號都監都提調以下別單,傳曰,都提調領議政金左根鞍具馬一匹面給,提調尹致秀·金炳冀·徐憲淳,都廳趙在應·洪祐命竝加資,郞廳鄭始容·金政源·徐亨淳·朴顯圭·兪致範·鄭民始,別工作李胤秀竝陞敍,監造官李國信·徐衡淳·金敬根·鄭基永·鄭顯奭竝陞六,禮儀使尹致秀,堂上執禮趙然興竝熟馬一匹賜給。堂下執禮鄭錫朝,翼宗大王捧玉冊官趙憲燮·尹滋悳,擧玉冊案執事李圭昌·任華準,褥席執事洪翰周,擧讀玉冊案執事朴端會·趙雲植,褥席執事金胄鉉,讀金寶官金大根,捧金寶官徐翼輔·金永秀,擧金寶案執事金用鉉·趙然三,褥席執事金百善,憲宗大王捧玉冊官尹秉·李啓善,擧玉冊案執事金正秀·沈宜絢,褥席執事李寅喬,擧讀玉冊案執事趙萬兢·兪雲煥,褥席執事朴齊韺,讀金寶官趙得林,捧金寶官林謇洙·李載元,擧金寶案執事金商礪·林喜鎭,褥席執事閔德鎬,擧讀玉冊案執事尹致誠·鄭性秀,褥席執事金友根,讀金寶官任百經,捧金寶官朴文鉉·成載球,擧金寶案執事徐有先·柳萬會,褥席執事李啓昌,擧讀金寶案執事朴岱壽·韓敦源,褥席執事南鍾夏竝兒馬一匹賜給。翼宗大王讀玉冊官金大根,大祝趙在應,憲宗大王讀玉冊官趙得林,大祝洪祐命,孝顯王后〈讀〉玉冊官任百經竝加資,翼宗大王玉冊文製述官領府事鄭元容,金寶篆文書寫官判府事朴晦壽,憲宗大王玉冊文製述官判府事金興根,金寶篆文書寫官判府事李憲球,孝顯王后玉冊文製述官右議政趙斗淳,金寶篆文書寫官領敦寧金汶根各熟馬一匹面給。翼宗大王玉冊文書寫官李啓朝,孝顯王后玉冊文書寫官趙鶴年各內下豹皮一令賜給,翼宗大王樂章文製述官李鶴秀,憲宗大王樂章文製述官金洙根,孝顯王后樂章文製述官金輔根竝加資,別看役安時赫·朴麟源竝守令待窠除授。彭在義相當職調用,東西唱引儀曺百承·李宗赫竝守令除授,代致詞官黃觀周·安祥浹竝陞敍,親上致詞陪進官權仁成兒馬一匹賜給,牌將金仲鉉·南聖甲竝邊將除授,金致郁從願施賞,玉冊北漆寫字官金淳內閣待令差下,宗廟都提調金左根鞍具馬一匹面給,提調李魯秉熟馬一匹賜給,令李晉在·尹致養,直長鄭基洙,副奉事任時準竝陞敍,政院禮房書吏金命鉉帖加。其餘畫員·寫字官·奏時官·計士·錄事·牌將·捕校·事知守僕·守僕·忠贊衛·員役·樂工·工匠等竝依今春例施賞。
加上尊號都監都提調以下及陳賀時各差備官別單,傳曰,都提調領議政金左根鞍具馬一匹面給,提調尹致秀·金炳冀·徐憲淳,都廳趙在應·洪祐命竝加資,郞廳鄭始容·金政源·徐亨淳·朴顯圭·兪致範·鄭民和,別工作李胤秀竝陞敍,監造官李國信·徐亨淳·金敬根·鄭基永·鄭顯奭竝陞六。王大妃殿玉冊文製述官判府事朴永元,玉寶篆文書寫官洪在龍,大妃殿玉冊文製述官領議政金左根,玉寶篆文書寫官南寧尉尹宜善各熟馬一匹面給,王大妃殿玉冊文書寫官徐念淳,大妃殿玉冊文書寫官尹致秀各內下豹皮一令賜給,王大妃殿樂章文製述官徐有薰,大妃殿樂章文製述官洪鍾應竝加資。王大妃殿捧玉冊官黃鍾顯·朴弘陽,擧玉冊案執事金俊根·權大澈,褥席執事李寅卨,擧讀玉冊案執事金命根,褥席執事柳承根,捧玉寶官許傳·任應準,擧玉寶案執事尹滋命·朴鳳夏,褥席執事鄭基命,擧讀玉寶案執事崔瑨,褥席執事李寅稷,大妃殿捧玉冊官洪奭鍾·柳來駿,擧玉冊案執事金夔淳·沈勛澤,褥席執事韓敎源,擧讀玉冊案執事申錫年,褥席執事朴順陽,捧玉寶官鄭基稷·睦仁會,擧玉寶案執事洪秉僖·趙興林,褥席執事李壔,擧讀玉寶案執事金奭鉉,褥席執事尹宗儀各兒馬一匹賜給。左通禮李貞夏,右通禮金永基竝加資,贊儀趙秉璿,東西唱引儀曺百承·李宗赫,擇日官李秉洪竝守令除授,代致詞官黃觀周·安祥浹,親上致詞陪進官任憲大·鄭基勉竝陞敍,親上箋文陪進官權仁成,捧箋文官金觀燮各兒馬一匹賜給,別看役安時赫·朴麟源竝守令待窠除授,彭在義相當職調用,牌將金仲鉉·南聖甲竝邊將除授,金致郁從願施賞,玉冊北漆寫字官金淳內閣待令差下,政院禮房書吏金命鉉帖加。宣敎官權應夔,左通禮李貞夏,右通禮金永基竝加資,贊儀趙秉璿,東西唱引儀曺百承·李宗赫竝守令除授,階下典儀崔浩鎭,代致詞官安祥浹,宣箋目官崔成在竝陞敍,展敎官白海運·金秉周,宣箋官朴商壽,展箋官安正淳·安永豐竝兒馬一匹賜給,箋文繕寫寫字官崔仁植永付司果,進表裏濟用提調金炳冀熟馬一匹賜給,捧表裏官趙秉老·李承洛竝陞敍。其餘畫員·寫字官·奏時官·計士·錄事·牌將·捕校·員役·忠贊衛·樂工·工匠等竝依今春例施賞。傳曰,太室追上尊號親上冊寶時祭侍鄭喜常·石泰元竝資窮,鹿皮一令賜給,翼宗大王玉冊差備姜元基·崔喜鎭,金寶差備金在寬·羅仁植,憲宗大王玉冊差備楊鳳協·金性河,金寶差備兪在應·李東源,孝顯王后玉冊差備楊鳳協·金性河,金寶差備兪在應·李東源,尙傳尹致善竝加資。翼宗大王玉冊差備李漢奎·孔道吉,案差備金得善·楊晙星,讀冊案差備朴相好,金寶差備金義璟·朴正淳,案差備李宜秀·嚴承達,讀冊案差備盧弘孫,憲宗大王玉冊差備鄭萬善·任存益,案差備朴弘萬·金永祿,讀冊案差備金炳斗,金寶差備林鶴說·韓致遠,案差備張昌祿·金性祿,讀冊案差備張日遠,孝顯王后玉冊差備崔宗煥·朱完基,案差備李大協·安思欽,讀冊案差備趙弘璧,金寶差備金振行·林之揀,案差備姜世吉·金漢逵,讀冊案差備盧遇賢竝依今春例施賞。傳曰,王大妃殿玉冊差備姜元基·崔喜鎭,玉寶差備李昌詡·金在寬,大妃殿玉冊差備楊鳳協·金性河,玉寶差備兪在應·李東源,尙傳吳在善竝加資。王大妃殿尙傳金夢說,資窮代加,玉冊差備李文盛·李奎翼,案差備李正植·朴敬碩,讀冊案差備申昇祿,玉寶差備宋鳳儀·李有勳,案差備金再鍈·閔浩昌,讀冊案差備金世應,大妃殿玉冊差備朴春盛·李鎭權,案差備崔昇麟·卓榮達,讀冊案差備曺命振,玉寶差備金義和·玉尙振,案差備金得喆·金殷吉,讀冊案差備金性澤竝依今春例施賞。傳曰,今番賞典中一人雖兼數事,毋得疊授。
傳曰,政官牌招開政,賞典下批。
傳曰,吏兵批歲抄點下者,依例捧傳旨。
傳曰,山林外臺諫竝許遞,今日政差出。
傳曰,自明日日講爲之。
吏曹啓曰,前領議政權敦仁蕩滌敍用事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
兵曹啓曰,前領議政權敦仁送西事,啓下矣。當次座目置處,而領中樞一窠,判中樞二窠,他大臣見帶,依例判中樞加設下批,何如?傳曰,允。
吏曹啓曰,陳賀時宣敎官弘文館副校理權應夔加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,行判書李鶴秀進,參判李謙在,參議李裕膺竝牌不進,左承旨李源祚進。吏批啓曰,臺諫多窠今當差出,而擬望之人乏少,外任竝擬,何如?傳曰,允。以李魯秉爲大司憲,李明迪爲大司諫,李啓善爲司諫,朴孝正·韓龍源爲持平,朴弘陽爲獻納,趙秉學·裴相奎爲正言,趙雲卿爲副應敎,任應準爲副校理。再政。以李彙重爲假監役,金畯爲泰川縣監。三政。以金鍏爲禮曹判書,金益亮爲孝陵參奉,軍資主簿單金敬根,兼執義單李綱峻,吏曹判書李鶴秀,兵曹判書金洙根,禮曹判書尹致秀,戶曹判書金炳冀,工曹判書徐憲淳,大護軍金輔根,右參贊徐有薰,知事洪鍾應,大護軍洪耆爕已上今加正憲,護軍金大根今加資憲,護軍趙得林·任百經今加嘉義,左副承旨趙然昌,右副承旨李鍾愚今加嘉善,副應敎趙在應,副司直洪祐命,奉常正黃晦瑛,左通禮李貞夏,右通禮金永基,副校理權應夔已上今加通政,護軍趙秉夔今加嘉義加資事,承傳。政事冊無。
兵批,判府事加設單權敦仁,守判府事單尹致秀,同知單李熙誠。
禮曹啓曰,翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號合五慶慶科庭試除初試設行時,有卽日放榜之例,亦有擇日放榜之例,今番則何以爲之?敢稟。傳曰,擇日放榜。
宗簿寺啓曰,璿源譜略修正事,命下矣。本寺郞廳三員,別工作監役官一員竝差祭安徐,凡公會勿參,使之專意董役,出草校讐編次之際,本寺忠義衛一人勢難獨當,依例加出忠義衛一人,付軍職冠帶常仕,與本寺忠義衛,同爲擧行,何如?傳曰,允。
又啓曰,今此璿源譜略修正事,命下矣。國朝御牒書寫官一員,校正官一員,以宗臣差出,而跋文製述官,依例令政院稟旨擧行,何如?傳曰,允。
奎章閣啓曰,今日臣等請出王大妃殿·大妃殿冊寶,奉安于書香閣之意,敢啓。傳曰,知道。
傳曰,趙秉鉉事,已於昨秋,有所洞諭,而渠以乃文之子,名在白簡,揆以全保之義,實有不思者,且今大霈之餘,合施曠蕩之典,亟令停啓。
左副承旨李源祚啓曰,臣卽伏見傳敎下者,有賜死罪人趙秉鉉亟令停啓之命,此罪人孤負,何如?關係,何如?昨秋宥釋之典,已是失刑,全保之聖念,雖甚欽仰,莫嚴之王章,有難遽弛,伏願聖明,亟寢成命焉。答曰,知道。予亦豈無商量而然?卽爲頒布。
備邊司啓曰,頃因京畿年分狀啓,事目外二千結加劃,北漢城餉,楊·高兩邑與尤甚邑四分一,之次邑五分一,交河等三邑折半,上城條六分一捧留之意,覆啓行會矣。卽見該監司徐左輔狀啓,則復陳災損之狀,仍請見減災二千九百十八結二十三負九束特許準劃,城餉依前狀請施行事,令廟堂稟旨,分付矣。當初減劃,寔爲災政之致愼,而道臣旣以民情,有此更請,特從寧之義,前劃外以三百結加劃,北漢城餉,揆以該廳事勢,有難更爲闊狹,而所請又如是懇摯,楊·高兩邑與尤甚諸邑限折半,之次邑五分二,交河等三邑上城條三分一捧留之意,分付。傳曰,允。
刑曹啓曰,謹按律文,則大明律雜犯條有曰,不應得爲而爲之,事理重者杖八十,安祥浹依此律,決杖八十,放送之意,敢啓。傳曰,知道。
刑曹啓曰,謹依擊錚啓目判付,全羅道康津縣薪智島島配罪人張完植,羅州牧智島島配罪人崔喜鎭,古今島島配罪人林兢淵等卽爲放送事,分付道臣之意,敢啓。傳曰,知道。
又啓曰,謹依判下,罪人嚴載仁嚴〈刑〉一次後,全羅道康津縣薪智島定配所,而待拷限加刑準三次,押送之意,敢啓。傳曰,知道。
上在昌德宮。停常參·經筵。
政院啓曰,左副承旨南秉吉,同副承旨金炳溎今日不爲仕進,竝卽牌招,何如?傳曰,允。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李源祚啓曰,臣以趙秉鉉停啓事,有所徼奏,而批旨有卽爲頒布之敎,第伏念,王章至重,公議莫過,大霈曠蕩之典,不可遽施,更爲仰籲,伏願亟寢成命焉。答曰,知道。前諭已悉,又何致煩?卽爲擧行。
李源祚啓曰,臣伏承批旨有卽爲擧行之敎,而以若負犯,以若關係,豈可與尋常罪名之遇慶霈澤,一例特施乎?伏願亟寢成命焉。答曰,知道。無端相持,徒煩酬應,爾則推考,斯速頒布。
傳曰,左承旨·右承旨竝許遞,前望單子入之。
承旨前望單子入之,沈敦永·李寅夔落點。
政院啓曰,新除授右承旨李寅夔,卽爲牌招,何如?傳曰,允。
以右承旨李寅夔,左副承旨南秉吉牌不進罷職傳旨,傳曰,只推。
傳曰,召對爲之。
傳曰,都承旨·左副承旨竝許遞,前望單子入之。
承旨前望單子入之,洪說謨·宋廷和落點。
政院啓曰,因宗簿寺草記,譜牒跋文製述官令政院稟旨擧行事,允下矣。譜牒跋文,文衡當爲撰進,而大提學未差,何以爲之?敢稟。傳曰,前大提學撰進。
宗簿寺啓曰,璿源譜略修正事,命下矣。子孫錄中未及書載,改錄處,有從便釐正之例,今亦依此擧行,何如?傳曰,允。
又啓曰,璿源譜略修正事,命下矣。進上以幾件封進,而五處璿源閣奉安件,依例以全帙爲之之意,敢啓。傳曰,知道。改張以入。
承文院啓曰,卽見盛京禮部咨文出來者,以爲,江界越邊今年夏季統巡査協領拏獲伐木等項匪犯八起送部懲辦,轉行知照云矣。回諮依例撰出,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
行大司憲李魯秉,行大司諫李明迪,司諫李啓善,持平朴孝正,獻納朴弘陽,正言裵相奎等箚曰,伏以,臣等卽伏見院啓批旨下者,始知有賜死罪人趙秉鉉停啓之命,臣等相顧愕眙,竊不勝憂歎之至也。噫,此罪人負犯果何如也,干係果何如也哉?昨秋有罪名爻周之命,而竟因輿輸之沸騰,寢而不行,曾未幾何。又有此非常之處分,臣等固知大聖人好生之德,當此大霈普洽之日,特軫念舊全保之意,而竊伏念,罪名至重,隄防莫嚴,斷不可以歲月之稍久,有所輕重於其間,則臺閣之爭執,亦豈以今昔而有所緩峻也哉?白簡自在,鐵限已成,則豈可視之如微眚薄過,一例施之以曠蕩之典乎?臣等職忝言地,不容泯默,相率仰籲。伏乞聖明,亟回淵衷,特賜反汗之命,俾公議得伸,王章無撓,不勝幸甚云云。答曰,省箚具悉。已諭院議之批,卿等勿煩。
副應敎趙雲卿,校理朴商壽·鄭錫朝,副校理許傳·任應準,修撰金永秀·尹秉鼎,副修撰趙憲燮·睦仁會等箚曰,伏以,臣等卽伏見院議批旨下者,始知有賜死罪人秉鉉停啓之命矣。臣等相顧愕眙,竊不勝憂歎之至。噫,此罪人之負犯,何如?關係何如?前後臺章之論斷,卽我殿下之所已燭,則今不必更事臚列,而不可低昂者王章也,不可撓奪者輿情也。今因慶賀之會,遽下非常之命,雖出於大聖人包荒之德,其於刑政之解弛,隄防之虧壞何哉?臣等職忝論思,不容泯默,玆敢相率聯籲。伏乞聖慈,淵然深思,特許反汗,以循群情焉云云。答曰,省箚具悉。已諭於院議之批,卿等勿煩。
領議政金左根箚曰,伏以,追闡之禮賁成,加隆之儀光昭,太室祼薦,大庭臨賀,情文允協,物采咸宜,小大愴忭,薄海惟均,臣以敦匠之列,周旋爲榮,攢誦有倍,不料覃恩之典,至及臣身,天閑上駟,圉人臨門,而鞗革有光,委巷焜耀,臣誠仰攀匪頒之隆,俯愧罔功之實,以感以悚,莫省容措矣。臣於是役,有提擧之名,而無奔走之勞,一再祗赴,不過按常之擧,則今與諸堂郞終始勤勩者,混被恩賞,不但私分之所不敢安,其於朝家懋功之義當,何如?而況康侯之錫典至重也,非他便蕃之比而已乎?伏乞聖慈,俯賜諒察,亟行反汗,以安區區之心,不勝幸甚云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
領敦寧洪在龍箚曰,伏以,追闡先烈,享利禴於太室,加隆徽號,擧縟儀於昕庭,愴忭交摯,小大同情,卽伏見別單下者,臣名猥廁於執事之末,獲蒙錫馬之典,躬覩晟禮,有事是榮,夫何勞勩之可紀?伏況天閑上駟,錫之便蕃,卽殊典也。非直嚬笑之可比,則其不可輕授也,明矣。微忱縱切於乘謝,私分實媿於竽濫,玆敢略控短章,冒瀆崇嚴。伏乞亟命收還,以重賞典,以安微私,幸甚云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
領敦寧金汶根箚曰,伏以,顯冊親上於太室,彝憲式遵,懿號加隆於兩殿,徽烈光闡,賀儀載擧,慶忭惟均,臣於是際,猥膺金寶篆文書寫官之任,有事爲榮,無勞可紀,及伏見別單下者,至蒙天廐上駟之賞,固知聖念出於廣慶覃施之義,而匪頒之式,王政之所愼也,蕃庶之錫,朝典之所重也。一或濫褻,功能何勸,爲是滋懼,未敢乘謝,略具短牘,冒干聰聽。伏乞聖慈,亟賜收還,俾安賤分焉云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
判府事李憲球箚曰,伏以,顯冊追上,闡盛列於太室,懿號加隆,揚徽德於兩殿,宸誠克伸,縟儀誕擧,愴昔慶今,小大同情,卽伏見別單下者,以臣有憲宗大王金寶文書寫之勞,至蒙錫馬之典,聞命惶愧,不知攸措。噫,臣於是役,與有榮幸,只不勝於乎莫逮之恩,而操毫濡墨,其所效力,實未敢比擬於諸執事之爲,則抑有何可紀之勞,而今玆匪常之恩賚,至及於臣身也。此非但名實之太不相副,在聖朝愼賞之政,恐非小失也。區區辭受之義,實無以冒昧承領,玆敢猥陳短箚。伏乞亟寢成命,俾重殊典,以安微分,千萬幸甚云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
癸丑十月十一日辰時,上御熙政堂。日講入侍時,領議政金左根,同知事申錫愚,參贊官李源祚,侍讀官許傳,假注書李喆南,記注官姜晢一·金德興各持詩傳第六卷,以次進伏訖。上曰,史官分左右。上誦前受音一遍訖。仍開卷,錫愚讀自祈父予王之爪牙,止白駒四章,仍釋義訖。文義缺傳奏曰,鷙鳥猛獸之所用以防身者爪牙,故禁衛之士,引以爲喩矣。夫畿甸近地也,旅賁親兵也。近而親者,猶且轉而之於憂恤之地,則況於其遠者疏者乎?詩人雖不敢斥王,然責祈父者,乃所以責王也。咎由祈父,而怨歸於王,人君用人,可不愼哉?漢鄭氏以爲,刺用祈父,不得其人,則職廢,臣謂非但司馬之於軍士,小大臨民之官,莫不皆然,必賢者處之,然後黎民無失所之歎矣。是以繼之以白駒,此則刺不能用賢,而又戒其誠心好賢,如此之篤也。
癸丑十月十一日未時,上御熙政堂。召對入侍時,參贊官金炳溎,侍讀官許傳,檢討官金永秀,直閣金炳㴤,假注書李喆南,記注官姜晢一·金德興各持通鑑第八卷,以次進伏訖。上曰,史官分左右。仍開卷,上曰,上番讀之。傳讀自缺仍釋義訖。上曰,文義奏之。傳奏曰,惟辟作福作威,而晉惠昏愚,倒授太阿,故齊王冏驕奢擅權,無所顧忌,人臣而擅權,亂亡之端也。況驕奢以益之乎?是以張翰料其必敗,潔身遠引而去,其亦異乎鄙夫之患得失者矣。苟使冏降志卑身,乃心王室,引用此等之人,夾輔共貞,則豈有異日之禍哉?上曰,冏殺趙王倫,而渠反如彼何也?傳對曰,初非斷斷爲國之忠,專出於猜疑忌克之心,故竟又見殺於穎等,穎等又如是,故竟取滅身。劉淵所謂骨肉相殘者此,而晉祚所以不長也。上曰,張方之逐成都王,更立豫章王爲皇太弟,必是熾煽而易制故耶?傳對曰,似然矣。上曰,食餠中毒,誰爲此也?傳對曰,綱目云太傅越鴆之也。上曰,其意有在矣。傳對曰,聖敎至當矣。此逆心也。
上在昌德宮。停常參·經筵。
傳曰,臺諫有闕之代,前望單子入之。
領敦寧金汶根疏曰,伏以,臣於軍旅之事,據其匪據也久矣。以臣揆臣,卽亦愚不自量之甚,而特以涓報一念,有倍餘人,俯效鞠瘁之分義,仰副曠絶之眷毗焉已,柰臣鹵莽蔑裂,柔懦成習,營壘卒乘之無所修擧,號令靲束之未能申明,每自循省,惶汗浹背。臣若徒懷嚴畏,不思陳暴,致使軍國重務,竟大僨誤大狼狽而止,則臣雖萬被威罰,亦安所補也。且臣兄臣洙根,新叨本兵之任矣。宿衛之地,兄弟聯武,在公格雖無所拘,於私分終涉難安,玆不得不以刳以剔,略入文字。伏乞聖慈,俯賜鑑諒,亟遞臣禁衛大將之職,使重任無曠,微諒獲全焉云云。答曰,省疏具悉卿懇。旣無應避之規,且有可援之例,以卿處地,何必如是?卿其安心勿辭。仍傳曰,此批答遣史官,傳諭。
行大護軍金大根疏曰,伏以,顯冊追上於太室,徽號加隆於兩殿,齊明盛服,聖孝冞篤,躬奉瑤函,縟儀誕擧,猗歟帝王之盛典,宗祊之洪休也。臣於此時,猥忝執事之列,粗效奔走之誠,私心愴幸,有倍凡品,於戲之思,縱獲少伸,勞勩之紀,本非可論,不意日前別單下者,臣名混入賞加之中,超階爲資憲大夫,臣惝怳震惕,誠不知攸措也。夫太廟之中,以事爲榮,盡分周旋,此固當然,乃於夢想之外,遽紆晉秩之寵,驟躐冥升之際,罔功履滿,過福之懼,匪今斯今,竊恐聖朝嚬笑愛,由臣身而漸致虧損也。念臣性賦庸陋,學昧稽古,旣乏塵刹之報,徒犯愆尤之積,幸蒙如天之洪造,拂拭之全保之,復齒任使,恩除聯翩,闔門浹于雨露,頂踵歸於陶鎔,古人云慈母愛子,但憐其無能,明君知臣,終護其所短,臣於今日,竊有感於此語,隕首結草,夷險不避,銘在心肺,矢死圖報者也。今玆所叨,乃是公孤之貳,將忝部曹之長,一朝畀之,無所留難,蓋器小則水溢,物重則衡輕,匪分之難安,猶屬一身之細故,公器之莫重,恐爲一世之所惜,歷日懍懍,中宵耿耿,繞壁彷徨,有不能自已者矣。臣敬奉誥紙,急趨而入告,則白首老父母仰天攢祝,兢懍而語臣曰,以汝無似,八座峻秩,此曷故焉?好謙而惡盈,天之理也。臣實爲人子而反爲貽憂,爲人臣而徒竊素餐,今者辭巽,詎敢爲一毫飾讓之計哉?旣無可酬之勞,又蔑冒承之義,則名器於是乎不尊,玆敢據實,仰瀆崇聽。伏乞聖慈,亟命還收臣新授資級,使爵賞無濫,私分獲安焉云云。答曰,省疏具悉。卿其勿辭行公。
領府事鄭元容箚曰,伏以,日辰良吉,情文允諧,兩廟上象德之冊,二殿奉揚徽之牒,追慕之宸誠克伸,加隆之懿典彌光,臣陪班瞻頌,愴忭交摯,迺者都監賞單之判下,以臣之撰進翼宗室玉冊文,特降錫馬之典,圉人宣旨,曷勝惶恧?臣於詞策耦儷之體,素蔑工程,繪畫天日,銘鏤琬琰之大述作,雖世所稱鴻匠鉅儒,猶難乎鋪張揄揚,極其摹寫之盛,況臣之本無藝能,而重以精思惛耗乎?亶以義重終事,誠切自效,不敢以不文辭焉。靜自循省,只以執役爲榮,免辜爲幸而已。今玆蕃庶之寵,有若酬勞奬能者然,非惟私分之是濫是褻,仰累聖朝懋賞之政,爲懼滋大,玆敢乞收所有賞典。伏願鑑諒而從許之,則臣之感頌恩榮,有逾於受賜者矣云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
判府事朴晦壽箚曰,伏以,景籙彌長,縟儀誕擧,玉牒金泥,進顯冊於太室,瑤函錦帕,加徽稱於兩殿,宸誠克伸,情文允叶,愴昔慶今,大小同情,昨伏見都監賞典傳敎,以臣印篆書寫,有熟馬面給之命,臣誠惶赧之極,措躬無所。臣之今番擧行,不過一時摸寫之役,勞勩則非比敦匠諸臣,事體則有異文字製進,上駟寵錫,國之重典,一例混施,無已屑越,不但私分之兢惶,實恐有乖於熙朝懋賞之政,猥控短箚,仰瀆崇聽。伏乞聖明,亟命收還,以重恩賞,以安賤分焉云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
判府事金興根箚曰,伏以,聖慕彌長,邦典有稽,摸天之冊,祗擧於兩廟,儷極之德,載揚於三聖,愴忭同情,陬澨惟均。臣於是時,進效嵩呼之忱,退頌川至之祿,手攢頂戴,慶祝冞切,迺者文駟蹀躞,是日牽來,蓋以臣濫叨撰述之任,賤名混入別單,宸判遽紆恩賚也。觚墨之事,程藝不工,範鏤之役,錄名爲榮,玆所以强策衰頓,冒沒承膺焉已。其果能發揮乎至仁盛德,揚厲乎嘉謨善政,有足稱當於修辭闡徽之義哉?臣方愴耿光之莫攀,愧薄技之無補,何敢自諉以榮寵之可恃,而罔念貽累於懋賞之政也?夫有功不賞,固無足以勸方來,無功而賞,又將爲干邀濫褻之歸。此在朝典大體,關係非細,臣安得自安於心,而輒效乘謝之禮也?伏願聖明,亟收謬恩,俾寵典毋濫,則臣當如新受賜也云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
判府事朴永元箚曰,伏以,寶冊親上,庭賀載擧,兩朝之謨烈丕彰,二殿之徽懿光昭,我聖上親尊闡揚之至誠隆報,合天理協人心,永有辭於百世,不勝懽忭頌祝之至。竊伏念,琬琰敍述,莫嚴莫謹,操翰摛藻,摸畫天日之光,非臣陋劣所可能也,而執役之與榮,控辭之不敢,兢兢慄慄,惟不克稱當之爲懼,如將有何問之是竢,不意匪頒之典,混及於臣,天廐上駟,降及蓬蓽,臣顧何功之可言,何勞之可紀,而靦然冒承此上賞乎?聖念雖軫於重其事,微分實愧於乘而謝,庸敢短牘仰籲。伏乞亟賜收還之音,俾恩典無褻,賤私獲安焉云云。答曰,省箚具悉卿懇。卿其勿辭,安心領受。仍傳曰,此批答遣史官,傳諭。
行大司憲李魯秉,行大司諫李明迪,司諫李啓善,持平朴孝正,獻納朴弘陽,正言裵相奎等箚曰,伏以,臣等昨陳聯籲,冀蒙允兪,及奉批旨,不惟不賜開納,反承勿煩之敎,臣等聚首相顧,實不勝悚恧憂歎之至也。噫,此罪人之負犯也關係也,前後臺章,已盡聲討,則亦嘗爲淵鑑之所俯燭矣。今不必更事張皇,仰煩聰聽,而第伏念,有國之所重,關和也。一或低昂,則國不得爲國,公議之所在,臺閣也。一或摧沮,則人不得爲人,此所以昨秋處分之不得奉而行之,而今日臣等之所以爭執而不知止者也。値玆廣慶之會以聖上全保之念,至下不忍之敎,而銜轡不嚴,隄防或弛,則將來之憂,有不可勝言。思之及此,自不覺凜然而寒心也。玆敢相率申籲,冒干崇嚴。伏乞聖明,亟回淵衷,特寢成命,不勝大幸云云。答曰,省箚具悉。一已過矣,又何相持?勿爲煩瀆,斯速停啓。
副應敎趙雲卿,校理朴商壽·鄭錫朝,副校理許傳·任應準,修撰金永秀·尹秉鼎,副修撰趙憲燮·睦仁會等箚曰,伏以,臣等昨以賜死罪人趙秉鉉停啓之命請寢事,聯陳瀝血之懇,顒俟反汗之音,及伏奉批旨下者,不惟不賜允從,以爾等勿煩爲敎,臣等相顧憂歎,繼之以萬萬抑鬱之至也。第伏念,刑章者馭世之大柄,而不可以撓屈者也。如或欽恤過於惟輕,參恕失之太寬,則無以嚴隄防而循輿情,可不懼哉?昨秋有罪名爻周之命,而竟爲臺閣之爭執,至於寢而不行,曾未幾何。又因大霈普洽之時,特軫念舊全保之意,臣等固知大聖人好生之德,出於尋常萬萬,而名字自在於白簡,公議猶峻於靑蒲,豈可以歲月之稍久,輒示不忍之心,遽施曠蕩之典乎?臣等玆敢聯籲,重瀆宸聰。伏乞聖明,淵然三思,亟寢成命焉。答曰,省箚具悉。已諭於前批矣。
行大司憲李魯秉,行大司諫李明迪,司諫李啓善,持平朴孝正,獻納朴弘陽,正言裵相奎等箚曰,伏以,臣等冒死再籲,冀回宸聽,而誠淺辭拙,未蒙反汗之音,至承又何相持,斯速停啓之敎,臣等益不勝悚恧抑塞之至也。噫,朝家之設置臺閣,豈亶然哉?臣等雖愚迷,非不知聖意之出於好生,而猶此屢瀆而不以爲悚者,誠以王法之不可撓屈,輿論之不可沮遏故也。臣等若怵於義分,徒爲承順之計,不知明張之義,則殿下將焉用臺閣爲哉?以若負犯,以若關係,有如薄瑕微眚之遽傳於遇慶解澤之典者,揆諸刑章,隳損極矣。玆又不避煩猥,荐瀆崇嚴。伏乞聖明,更加三思,亟從臣等之請,以靖世道,以一民志焉云云。答曰,省箚具悉。不念事體,徒煩酬應,此果道理乎?卿等遞差。
癸丑十月十二日辰時,上御熙政堂。日講入侍時,日講官尹定鉉,參贊官宋廷和,侍讀官許傳,假注書權燮,記注官金德興·白文振各持詩傳第六卷,以次進伏訖。上曰,史官分左右。上誦前受音一遍訖。仍開卷,定鉉讀自黃鳥黃鳥,止我行其野,仍釋義訖。文義缺,傳奏曰,今所講二詩,大意略同,民不安生,散而之他國,是豈治世之事也?婚姻云者,婦黨壻黨之稱也。人情自不能不相愛之地,而猶不收恤,則此必由於我躬不閱矣。孟子曰,仰不足以事父母,俯不足以育妻子,凶年不免於死亡,夫如是,則父母妻子之不能保,而奚暇於婣親乎?民窮到此,其亦戚矣。伏願殿下於此等詩,留神省察,參之以當今之事曰,吾東窮蔀之民,能無流離失所如此詩者乎?以時諮訪於臣隣,飭諭於牧守,則自然有補於阜安之治矣。上曰,安不忘危,致治之道,宣王稱明主,而何至於是也?傳對曰,此必末年事也。其或倦勤而然歟?詩曰,靡不有初,鮮克有終,聖王之德,所貴乎成始成終也。昔宋臣李沆,日進四方水旱盜賊之奏,便是安不忘危也。
上在昌德宮。停常參·經筵。
政院啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。如有違牌,勿爲呼望。
政院啓曰,左副承旨南秉吉今日不爲仕進,卽爲牌招,何如?傳曰,允。
以左副承旨南秉吉牌不進罷職傳旨,傳曰,只推。
傳曰,召對爲之。
傳曰,年前趙秉鉉事,已是罪其罪也,而今日處分,卽亦保世臣之義也。如此洞諭之後,若又相持,是務勝也。三司諸臣咸須知悉。
行大司諫朴宗休,司諫尹哲求,持平韓敬源,副校理金永秀,正言鄭夔容等啓曰,請書九亟施追奪官爵之典。措辭見上答曰,不允。
行大司諫朴宗休,司諫尹哲求,持平韓敬源,正言鄭夔容等啓曰,請物故罪人國榮亟施孥籍之典,措辭見上請物故罪人裕亟施孥戮之典,措辭見上請逆賊漢祿亟施孥戮之典,措辭見上請追奪罪人龜柱支屬應坐之類,一依尙魯例,施以散配之典,措辭見上請追奪罪人鍾秀支屬應坐之類,一依尙魯·漢祿例施行,措辭見上請大逆罪人鍾一·振采亟施适·雲之例,措辭見上請逆賊友文·光友加施孥戮之典,措辭見上請正法罪人宜學諸子亟施散配之典,措辭見上請追奪罪人魯敬亟施孥戮之典,措辭見上請謀反大逆不道知情不告罪人醇壽亟施孥戮之典,措辭見上請金甲島荐棘罪人徐相敎令王府設鞫得情,快正典刑,措辭見上請古今島荐棘罪人李應植,鹿島荐棘罪人申觀浩等,竝令王府,設鞫得情,快正典刑,措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑,措辭見上請宋能相逸名亟施刋削之典,措辭見上文慶愛事,缺。答曰,不允。
持平韓敬源啓曰,請古今島爲奴罪人韓鼎鎭亟令王府,卽爲拿來,嚴鞫得情,快正典刑,措辭見上新除授執義金炳駿時在京畿驪州地,掌令宋達洙時在忠淸道藍浦地,持平韓龍源時在平安道泰川縣任所,請竝斯速乘馹上來事,下諭。答曰,不允。下諭事,山林外許遞。
司諫尹哲求,正言鄭夔容等啓曰,請梟示罪人性世亟施孥戮之典,措辭見上請古今島爲奴罪人韓鼎鎭亟令王府,設鞫得情,快正典刑,措辭見上答曰,不允。兩司合啓中秉鉉諸子事,停啓。
備邊司啓曰,卽見黃海監司金泳根災實分等狀啓,則延安等七邑置之尤甚,長淵等十一邑置之之次,瑞興等五邑置之稍實,事目災五十結外,不足畓災三千四百九十二結八十二負九束,綿田災九百六十八結八十三負四束特許準劃,後錄諸條,竝令廟堂稟旨,分付矣。其一,還摠中小米,無論三等邑,限折半以相當穀準折代捧,待明秋還作本色事也,其一,訓禁御三營門結作米,以元錢上納事也。其一,海州·平山·鳳山司饔院納保米,白川掌樂院納保米,依已例每名二兩式上納事也。其一,延安等五邑均廳免稅米太,依已例以詳定價執錢上納事也。其一,金川所管大興城餉捧留郡倉事也。其一,本營牙兵入防停上事也。其一,推奴徵債限明秋防塞事也。其一,尤甚邑限明秋勿定配所事也。三等依分劑施行,西邑雖或失稔,統論全省,優可謂康年,如干傷損,何歲無之,所請災摠,有違始料,畓災一千結,綿災三百結,特許於事目之外,以爲均俵之地,還穀之準折代捧,荐歉之餘,民力宜念,不可無分數之擧,只令尤甚邑折半,之次邑三分一代捧,稍實邑則置之,結作米以錢代納與兩院保米五邑免稅,參以近例,多有代納之時,亦爲依請施行,大興餉穀,畿啓已許半留,依此折半捧留,入防停止,尤甚邑勿配,俱係各年已行之事,竝與推徵防塞,一體許施,何如?傳曰,允。
備邊司啓曰,卽見全羅監司鄭㝡朝災實分等狀啓,則興陽等十九邑鎭置之尤甚,光陽等二十三邑置之之次,茂朱等十二邑置之稍實,事目災三百結外,不足災三萬四千七百十三結七十六負五束特許劃下,後錄諸條,竝請令廟堂稟旨,分付矣。其一,常年新還尤甚邑中興陽等四邑限三分二,靈巖等十五邑鎭限折半停退,待明秋還捧事也。其一,高敞己巳反作條依已例仍停事也。其一,昌平今冬排捧條待明秋退捧事也。其一,城餉無論三等邑,城下近民輸納城倉,程道稍間處捧留郡倉,待明秋還納城倉事也。其一,尤甚邑訓局砲保折半代錢,兵曹及各軍門各衙門番布純錢代捧,之次邑折半蠲減事也。其一,尤甚邑勿定配所事也。其一,推奴徵債限明秋防塞事。分等依此施行,本以沃壤,雖値暵乾,被災旣淺,食實亦多,參互諸路,較看豐歉,初非嶠南之比,可與畿輔等,所請災結,太欠稱當,事目外九千結,特許加劃,俾爲均俵之地,新還請停,似此之歲,無以遽議,置之,高敞反作條,旣係年久,許令仍停,昌平排捧條,則當限之初,何可以之次邑,遽許其退捧乎?使之如或收捧,城餉捧留,已多近例,依請許施,軍布代錢之請,旣許於他道,則一視之義,合有均惠之擧,毋論尤甚之次邑,訓保四分一,兵曹及各營三分一,各衙門純錢代捧,以紓民力,箭竹,尤甚邑折半,之次邑三分一,使之權減,尤〈甚〉邑勿配,推徵防塞,依狀請施行,何如?傳曰,允。
草莽臣宋達洙疏曰,伏以,臣猥叨選籍,歲已矣。除命頻繁,招徠勤懇,責之以不堪任之職,加之以不敢當之禮,臣雖昏愚,粗有知覺,何可不量自己本分,而徒懷榮寵,冒沒趨承哉?是以臣悉暴徵悃,屢瀆淵聽,辭不達意,誠未格天。然臣竊自意,違慢之誅,雖或蒙聖度之寬貸,瘢釁之露,必難免淸朝之譏評,庶幾因是斥退,不復檢擬,又除憲職,諭召繼降,臣是何人,而年除歲遷,橫被異恩之至於此極也?伏讀聖敎,其委任之大,引諭之重,罔非臣喘息透汗,置身無所者也。每以臣先祖臣所以事聖祖之道,反覆期勉,感極榮溢,糜粉莫報,而臣實庸陋,家庭遺緖,將墜箕裘之傳,文字拙工,亦昧根銀之辨,至於升大猷贊大業,寧復有萬一之望,而妄自擔夯乎?純盜虛名,全欺聖聰,是臣在家而爲不肖之孫,在國而爲不忠之臣也。臣聞禮戒下賤,施忌浮實,臣本草茅寒品,樗櫟庸材,不知聖明何爲而然哉。噫,昔人買死馬而良馬自至,此蓋由於求之切而好之篤也。今臣之無用,殆若古肆之死焉,而區區愛戴,自不勝犬馬之忱。伏願殿下,以今日待賤臣之恩禮,誠心周咨,以聘賢德,則亦豈無懷寶待賈之士,感激出膺者哉?然後可以資緝熙之工,可以補闕遺之政,奈之何不審其實,不試其才,而縻以好爵,侈以殊寵,使命相續,朝廷視若固有之事,縣道看作應行之節,只憑已例,徒成浮文,匪其人而有其擧者,不亦虛僞乎?臣身之貽笑招譏,固不足論,而竊恐抱道蘊德者,恥與臣比列,擧皆望望然遠去也。然則微臣濫叨,實爲妨賢路而累睿簡也。臣之情實,已陳前疏,今不必加疊,而若以冒爲抗顔撓宸嚴爲懼,不復瀝哀控危,祈免誤恩,則是乃自外於聖明之仁愛,而益重其罪戾。故輒忘僭猥,敢玆號籲。伏乞聖慈,哀憐而財赦之,然後恩命一倂鐫改,俾得安放邱壑,永爲康衢祝堯之氓,則臣雖死之日,猶生之年也云云。答曰,省疏具悉爾懇。予之欲致爾等於經筵上者,誠以沖年蔑學,必待林下讀書之士,朝夕左右,啓沃是責焉耳。況爾以爾家之人,志在致澤之地,不欲以爾祖之事我聖祖者,輔予寡昧也乎?爾等之固守東岡,職由予誠淺禮薄,莫回遐心而然,可勝慙歎。顧今講筵日開,凝佇益切,爾其體予至意,從速上來,賁我朝端,是所區區之望也。仍傳曰,此批答遣地方官,傳諭。
護軍柳致明疏曰,伏以臣草莽賤微,鄕土疎逖,濫廁朝籍,旣無可紀之蹟,苟延縷命,又過懸車之年,朝夕顚壑,乃其常分,更蒙收錄,豈有倖望?乃殿下過聽臣僚,陞秩之恩,出於意念之外,臣理合陳章自列,懇辭乃已,而鄕野愚迷,不識常例,徒知已歷資階,未有辭疏,而不覺亞卿崇秩,事體自別,泯默無言,度日引月,則闇劣無知,固不足言,而其爲冒恥,有關廉防,是宜在所斥絶,不復檢擬,而乃有同義禁之除,左右尹之命,後先重沓,依例推恩。又及於臣父祖曾三世,臣祗奉敎旨,卜日焚黃,恩徹泉塗,榮動鄕閭,所謂生死而肉骨者,臣實感泣,圖報末由。顧臣癃疾,旣無以稽首天闕,仰答洪造,而晚始聞知,陳將鳴謝,又此稽緩,在臣惶蹙,萬萬難贖,今職名雖已遞改,而品秩依然故在,臣滿心慙靦,未知所措躬。是敢蹶入府,徑投短章,一以謝泉壤罔極之恩,一以效陳情自劾之義,至於名器濫竽之愧,疾病難强之狀,有不暇及。伏惟聖慈,天地父母,伏乞憐臣迷昧不稱之實,竝將臣前後所叨恩命,亟賜收還,仍命司敗,治臣違慢之罪,以爲爲人臣全昧體禮,而濫叨匪據者戒焉云云。答曰,省疏具悉。卿其勿辭行公。
癸丑十月十三日辰時,上御熙政堂。日講入侍時,日講官金大根,參贊官洪說謨,侍讀官任應準,假注書李喆南,記注官白文振·白宗逵各持詩傳第六卷,以次進伏訖。上曰,史官分左右。上誦前受音一遍訖。仍開卷,大根讀自止文義缺。
癸丑十月十三日申時,上御熙政堂。召對入侍時,參贊官宋廷和,侍讀官任應準,檢討官趙憲燮,直閣金炳㴤,假注書李喆南,記注官白文振·白宗逵各持通鑑第八卷,以次進伏訖。上曰,史官分左右。仍開卷,上曰,上番讀之。應準讀自止文義,缺上曰,下番讀之。憲燮讀自十一月以王衍,止龍驤大將軍,仍釋義訖。上曰,文義奏之。憲燮奏曰,今此王衍三窟之說,徒欲自全之策也。此時晉室危亂,方伯之任,必得其文武之才,然後可以賴以爲重,而王衍身居宰輔,不思經國之圖,只知營私之計,乃以弟澄督荊州,敦刺靑州,而竝以已之在朝,謂之以三窟,此其兄弟相率爲狡兔之營者,而竟未免被執於石勒,不得保其身,而乃使神州有陸沈之歎,可不惜哉?故山濤之言曰,誤天下蒼生者未必非此人者,卽此之謂也。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,左副承旨南秉吉,右副承旨宋廷和今日不爲仕進,竝卽牌招,何如?傳曰,允。
傳曰,禮房承旨馳詣宗廟·景慕宮,奉審摘奸以來。
以左副承旨南秉吉,右副承旨宋廷和牌不進罷職傳旨,傳曰,只推。
備邊司啓曰,頃因嶺南軍布代錢狀啓,各司所納純錢,兵曹各營折半,訓保四分一許代,而又於年分回啓時,比安等四邑各樣軍身布,竝施純錢折半停退矣。卽見該監司曺錫雨狀啓,則復陳綿農慘歉之狀,仍請其餘各邑,亦依前啓,兵曹兩營純錢砲保五分四許代事,更令廟堂稟旨,分付矣。綿農雖曰失稔,各邑不無優劣,則道啓之期欲必準前請者,殊非重軍需之意。然旣以民情切急,有此屢請,特付寧失,更以兵曹及兩營三分二,訓保折半許代之意,分付,何如?傳曰,允。
又啓曰,卽見慶尙監司曺錫雨狀啓,則備陳農形慘歉之狀,仍請折米五萬石區劃於近道,定差員趁期領送,船隻與格糧之費,自該道備送,俾無元數見縮之患事,令廟堂稟旨,分付矣。當賑邑名所入穀物之可以自本道措備者,追于登聞云矣。本道賙賑,非不深念,他省事勢,亦所當察,如或盡力於此,必致移疾於彼,左右稱秤,無所偏倚,然後始可謂一視之惠,目今諸路民力,無以擬議於移粟,而東北則亦因近年蠲蕩之夥多,穀摠不數,難以折米移送,關北交濟穀中米各穀三萬石,關東丙申別貿米中各穀一萬石許劃,使之趁期裝發,而格糧難費,仍令元穀外磨鍊,船隻及差員護送等節,一依甲戌年例擧行之意,措辭關飭於各該道臣處,何如?傳曰,允。
奎章閣啓曰,明日卽奎章閣冬孟朔大奉審日次,臣等進詣擧行之意,敢啓。傳曰,知道。
癸丑十月十四日辰時,上御熙政堂。日講入侍時,日講官尹致秀,參贊官金炳溎,檢討官趙憲燮,假注書李喆南,記注官白宗逵·姜晢一各持詩傳第六卷,以次進伏訖。上曰,史官分左右。上誦前受音一遍訖。仍開卷,致秀讀自誰謂爾無羊,止無羊四章,仍釋義訖。文義,缺上曰,下番奏之,憲燮奏曰,夫大人者,占夢之官,而凡夢有吉凶之不同。故先王設太卜之官,使之占夢,以驗其應也。周禮曰,獻吉夢于王者卽此也。今玆牛羊之蕃息,牧人之安逸旣如是,而又有休徵之著於夢者,乃是衆魚旐旟之象,則不待其占,可知其吉矣。此所謂朕夢協朕卜襲于休祥者也。蓋豐年穰穰,室家溱溱,實爲國之禎祥,故小註曰願乎下者,歲熟民滋,此所以因其吉夢而以爲頌禱之詞也。
上在昌德宮。停常參·經筵。
自前夜五更至開東,灑雨下雨,測雨器水深二分。
藥房提調金箕晚,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政有身病,左議政未差,右議政受由在外,不得來會云矣。敢啓。傳曰,知道。
政院啓曰,右副承旨宋廷和,今日不爲仕進,卽爲牌招,何如?傳曰,允。
傳曰,山林外臺諫竝許遞,前望單子入之。
承旨前望單子入之,金世均落點。
政院啓曰,新除授右副承旨金世均,卽爲牌招,何如?傳曰,允。
傳曰,在外摠管許遞,前望單子入之。
摠管前望單子入之,副摠管柳相弼落點。
兵曹啓曰,捕盜大將之不得兼摠管,載在法典,而右邊捕盜大將柳相弼摠管受點,何以爲之?敢稟。傳曰,捕將許遞。
政院啓曰,右邊捕盜大將柳相弼許遞事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
政院啓曰,右邊捕盜大將他邊大將兼察事,命下矣。兼察右邊捕盜大將李熙絅,卽爲牌招聽傳敎,何如?傳曰,允。
兵曹,以李膺緖爲右邊捕盜大將。
政院啓曰,新除授右邊捕盜大將李膺緖,卽爲牌招,傳授命召及大將牌·傳令牌,何如?傳曰,允。
又啓曰,行吏曹判書李鶴秀,參判李謙在,參議李維膺牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招,如有違牌,勿爲呼望。
奎章閣啓曰,景慕宮望廟樓今望奉審,無頉之意,敢啓。傳曰,知道。
又啓曰,臣等進詣奎章閣,御眞展奉,奉審無頉之意,敢啓。傳曰,知道。
有政。行判書李鶴秀,參議李裕膺竝式暇,參判李謙在進,右副承旨宋廷和進。吏批啓曰,行判書李鶴秀,參議李裕膺竝式暇,小臣獨政未安,何以爲之?敢稟。傳曰,仍爲之。以姜時永爲大司憲,洪翼燮爲大司諫,南鍾順爲司諫,鄭漢龍·白宗伶爲持平,洪鍾雲爲獻納,尹定善·成載瑗爲正言,徐憲淳爲知敦寧,洪祐順爲判尹,李鍾愚爲兵曹參判,金輔根爲弘文提學。再政。以金大根爲工曹判書,李容直爲掌樂正,承文著作單黃仁夏,司果金普源,前萬戶林榮周已上今超通政,加資事,承傳。政事冊無。
宗簿寺啓曰,璿源譜略修正時校官,以益平君,啓下矣。卽接宗親府移文,則身病猝重,萬無擧行之路云。改差,其代以慶平君差下之意,敢啓。傳曰,知道。
癸丑十月十五日辰時,上御熙政堂。日講入侍時,判府事朴晦壽,日講官徐憲淳,參贊官李源祚,侍讀官任應準,假注書李啓魯,記注官姜晢一·金德興各持詩傳第六卷,以次進伏訖。上曰,史官分左右。上誦前受音一遍訖。仍開卷,憲淳讀自節彼南山,止節南山十章,仍釋義訖。
癸丑十月十五日申時,上御熙政堂。召對入侍時,參贊官宋廷和,檢校待敎金輔鉉,侍讀官朴商壽,檢討官趙憲燮,假注書李啓魯,記注官姜晢一·金德興各持通鑑第八卷,以次進伏訖。上曰,史官分左右。仍開卷,上曰,上番讀之。商壽讀自止文義,缺上曰,下番讀之。憲燮讀自周顗奔琅琊王睿,止不見喜怒之色,仍釋義訖。上曰,文義奏之。憲燮奏曰,此時神州陸沈,中國士大夫多南渡江以歸,而王導在一隅之地,進南土之望士,以結人心,辟百六之椽屬,收其賢俊,自任以天下之重,故桓彝等雖見其微弱之勢,而謂之以無復憂,與之共論世事,而稱之以管夷吾,其言議經濟之有所見重於人者,可以推知矣。故雖未得克復中州之功,終能偏安江左,以成中興之業矣。蓋賢者處危亂之時,苟有竭力王室,以盡其撥亂濟世之策,則衆心得以賴安。故先儒之言曰,賢者之進退,係國家之安危,可不愼哉?
上在昌德宮。停常參·經筵。
未時,太白見於巳地。
政院啓曰,同副承旨金炳溎今日不爲仕進,卽爲牌招,何如?傳曰,允。
以同副承旨金炳溎牌不進罷職傳旨,傳曰,只推。
傳曰,明日日講停止,再明日爲之。
備邊司啓曰,平安前監司南秉哲才以遭故,新伯又以省掃,陳疏蒙批,而姑未下直矣。重藩曠任,一時爲悶,原疏勿施,使之不日內辭朝,何如?傳曰,允。
又啓曰,卽見咸鏡監司趙秉駿分等狀啓,則文川等十邑置之稍實,安邊等九邑鎭置之之次,富寧等六邑置之尤甚,後錄諸條,竝請令廟堂稟旨,分付矣。其一,乙未未捧停退蕩減餘條依前仍停事也。其一,文川流亡絶戶還及甲山·三水官屬逋還未捧條竝姑仍停事。其一,尤甚邑限明秋勿定配所事也。其一,明川以南進捧吏停止事也。其一,推奴徵債限明秋防塞事也。分等依施,乙未未捧及文川等三邑停退條之又爲請停,揆以糴法所重,有難課歲許施,而今年雖少康,民情旣難竝督,又當他道轉輸之役,其所優恤,在所當念,竝與俸吏停止,尤甚邑勿配,推徵防塞之請,一依狀辭許施,何如?傳曰,允。
奎章閣啓曰,原任直提學南秉哲父喪,依定式遣檢書官傳給內賜賻物以來之意,敢啓。傳曰,知道。
兵曹啓曰,丹鳳門西邊墻垣頹圮處今已畢築矣。把守軍兵解送直所之意,敢啓。傳曰,知道。
癸丑十月十六日辰時,上御熙政堂。日講入侍時,日講官李㘾,參贊官金世均,檢討官趙憲燮,假注書李喆南,記注官金德興·白文振各持詩傳第六卷,以次進伏訖。上曰,史官分左右。仍誦前受音一遍訖。又開卷,㘾讀自正月繁霜,止正月十三章,仍釋義訖。文義缺上曰,下番奏之,憲燮奏曰,夫天之降災,而有正月之繁霜,民之興禍,而有訛言之孔將。此是危亂之極如此,而周之君臣,不欲其敬天愛民,亟思消災彌禍之道。故其時大夫作此詩以刺之,而其愛君憂國之意,亦可以知之矣。先儒之言曰,國有失道,則天必出災害而譴告之,不知自省,則又出怪異而警懼之,卽此之謂也。古昔明王,每當災異之時,恐懼警惕,修德行政,必須感回天意,務悅人心,乃至於回災爲祥,轉危以安。故宋公之三徙熒惑,成王之顧畏民嵒,可見其格天心而得人和矣。蓋人主心爲萬化之原,身居兆民之上,懋君德而著孚應之道,施實惠而盡懷綏之政,與天無間,以爲民心,則自底於降之百祥,而導一世於雍熙之域矣。伏願此等處澄省焉。
上在昌德宮。停常參·經筵。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,吏曹參判有闕之代,前望單子入之。
吏曹參判前望單子入之,洪說謨落點。
傳曰,都承旨有闕之代,前望單子入之。
承旨前望單子入之,李源命落點。
持平鄭漢然啓曰,臣言儀風采,本不合於淸朝耳目之任,而持憲新命,忽下於無似之質,感恩怵義,雖不得不張皇出肅,而第臣於本府,已經掌憲,揆以公格,在所當遞,請命遞斥臣職。答曰,依啓。
持平白宗佺啓曰,臣言議風裁,本不合於淸朝耳目之任,而持憲新命,忽下於千萬夢想之外,感恩怵義,雖不得不張皇出肅,而第臣本府,已經掌憲,揆以公格,在所當遞,請命遞斥臣職。答曰,依啓。
吏曹參判李謙在疏曰,伏以,臣之虛縻銓銜,今幾數旬矣。積犯違傲,辜負恩命,實非義分之所敢出,而第念,臣樗櫟之散,斗筲之小,何嘗一毫髣髴於是職哉?感激洪造,辭不獲請,則黽勉出肅,實非初心,一再代斲,醜拙畢露。且臣自少善病,殆無寧日,而自經原濕之役,重傷淋濕,百症交攻,萬念都灰,再膺政命,力疾强策,尤失將攝,風痺闖發,眩暈隨作,阻食委席,眞元漸至消耗,形肉從以脫落,萬無時日內蠢動之望。玆敢不揆猥屑,冒入文字,仰籲於仁覆之天。伏乞聖慈,俯垂矜諒,亟遞臣所帶之職,以卒生成之澤,千萬幸甚云云。答曰,省疏具悉。所請依施。
兵曹參判李鍾愚疏曰,伏以,太室之顯冊追揚,寓聖慕於親祼,兩殿之懿號丕隆,展宸誠於加上,縟儀誕擧,群情胥悅。臣於是時,適忝邇列,趨走於執事之末,周旋於物采之間,區區下情,倍切欽頌,不意該房擧行,謂有微勞,翌日覃恩,有司宣旨,進臣以嘉善階,曾未幾何。又伏奉騎省新除,臣誠惝怳震惕,直欲循墻而不可得也。噫,臣之有今日,亦豈臣夢寐之攸到哉?天日回照於覆盆,雨露偏霑於枯荄,邇來所蒙被者,罔非踰濫,環顧儕流,罕有臣比,感激圖報,彝性所具而緣臣不肖,效蔑絲毫,居常愧恧,若隕淵谷,今又驟進不已,一歲之中,再超其資,有若才猷聞望,爲世需用者然,臣誠左右顧而莫曉其所以也。臣以顓蒙之姿,畏約之蹤,惟當低回下僚,謹守拙分,歌詠聖澤,以畢餘生,斷斷此心,作爲義諦,適値慶會,罔功冒賞,迺以貳卿命德之具,一朝加之,不少留難,未敢知我殿下奚取於臣,而有此誤恩之荐疊乎?不衷之災,負乘之懼,臣不暇爲臣憂,而爲朝廷惜此擧也。臣於秋間辭疏,略陳情私,庶幾聖鑑之所照燭,同朝之所矜諒也。今若以金貂之美,車服之寵,恬若固有,揚揚出膺,仰累則哲之明,俯負守分之義,則適足爲忘廉冒進之人也。梁鵜軒鶴,奚但見譏於淸議也哉?若其資級旣峻,地望自別,萬萬非如臣庸陋所可堪承者,臣不敢費辭崇飾,自歸例讓之科也。玆敢猥控情實,冒瀆崇嚴。伏乞聖慈,察臣由中之懇,特垂體下之恩,亟收臣新授爵秩,以重公器,以安私分,不勝顒祝云云。答曰,省疏具悉。卿其勿辭行公。
護軍趙然昌疏曰,伏以我,聖上重繼體之義,篤崇報之誠,乃於吉日令辰,追上顯冊於太室,加進懿稱於兩殿,摹畫勛華之至德,闡揚任·姒之徽音,情文允叶,物采煥備,凡在大庭呼嵩之列,皆昔年化育之餘,亦今日慈覆之下也。愴忭交竝,小大同情,臣於此時,適忝邇綴,周旋於奉璋之列,昵侍於擧笏之際,榮固爲大,勞於何有?卽伏見賞典下者,以臣冊寶對擧,特授嘉善階,銓臣唱注,華誥誕宣,臣拚命惶懍,背汗及踝,歷屢日而蹙蹙靡容也。夫貳卿之袠,古所稱命德之具,而班序差亞於八座,朝儀稍右於六聯,其爲難愼,有非庶僚之比。故有需用之才諝則進之,有可紀之勞勩則進之。或以聞望之宿,踐歷之久,進非一道,而槪是稱器幹而協物議,然後始可議及於此,臣於數者,無一可錄,而遽先林立之列,冒叨簡在之恩,竊爲聖朝惜此擧也。噫,臣策名以來,偏被洪造,前後揚躐,罔非踰濫,而試之外內,動輒顚㚄,特蒙聖化曲庇,式至于今,夷考平生,卽一淸世之倖人,竊祿之具臣而已。今反超之以寵秩,施之以恩命,過福之災,疾躓之戒,非但臣私憂然也,其於上累則哲之明,爲何如哉?寸箠之欲任崇棟,小筲之擬受累鍾,不待揣度,決知無理,則惟早卸誤恩,無至玷辱,未必非不報之報也。弊袴不惜,則朝政無以勸功,鞶帶若褫,則私榮反愈受錫。伏乞聖明,察臣本願,諒臣匪才,劃將新資,亟賜收還,俾名器無褻,賤分獲安焉云云。答曰,省疏具悉。卿其勿辭行公。
上在昌德宮。停常參·經筵。
自前夜三更至開東,灑雨下雨,測雨器水深三分。
政院啓曰,明日常參·經筵,取稟。傳曰,停。
政院啓曰,右承旨李寅夔今日不爲仕進,卽爲牌招,何如?傳曰,允。
以司謁口傳下敎曰,咸興·永興璿派子孫,令政院勞問,回糧題給事,分付戶曹。
以右承旨李寅夔牌不進罷職傳旨,傳曰,只推。
癸丑十月十八日辰時,上御熙政堂。日講入侍時,日講官李敦榮,參贊官李源祚,檢討官尹秉鼎,假注書李喆南,記注官白宗逵·姜晢一各持詩傳第六卷,以次進伏訖。上曰,史官分左右。上誦前受音一遍訖。仍開卷,敦榮讀自十月之交,止十月之交八章,仍釋義訖。上曰,文義奏之。敦榮奏曰,此詩幽王時之詩也。是時以俗則讒訛孔甚,以民生則困瘁到極,岌岌有朝夕危亡之兆,而天心猶仁愛其君,出災異以警告之,欲止其亂,是誠宜恐懼惕省,畏天之威,而盡其道也。其未能修德行政,用賢去邪,駸駸至亂亡而不自覺,千載之下,尙令人哀痛慨惜也。作詩之人,目見此災異,耳聞此讒訛,身當此困瘁,而其所爲言,乃曰天命不徹,我不能傚,我反自逸,其辭婉其志堅,毅然有安於所遇,而不可變者,豈但以忠厚論哉?
上在昌德宮。停常參·經筵。
未時,太白見於巳地。
政院啓曰,明日常參·經筵,取稟。傳曰,停。
禮曹啓曰,卽接江陵幼學洪裕錫所志,則以爲,族姪君澤嫡妾俱無子,以其同姓六寸兄仁澤第二子幸春,欲爲繼後,兩家諸族,相議完定,而君澤夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長洪裕錫所訴旣如此,洪仁澤第二子幸春,立爲洪君澤之後,何如?傳曰,允。
癸丑十月十九日辰時,上御熙政堂。日講入侍時,日講官徐有薰,參贊官李寅夔,侍讀官鄭錫朝,假注書李啓魯,記注官姜晢一·金德興各持詩傳第六卷,以次進伏訖。上曰,史官分左右。上誦前受音一遍訖。仍開卷,有薰讀自浩浩昊天,止雨無正七章,仍釋義訖。
上在昌德宮。停常參·經筵。
藥房副提調李源命啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳受由在外,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
政院啓曰,左承旨李源祚今日不爲仕進,卽爲牌招,何如?傳曰,允。
傳曰,山林外在外臺諫許遞,政官牌招開政。
政院啓曰,行吏曹判書李鶴秀,參判洪說謨,參議李裕膺牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
以左承旨李源祚牌不進罷職傳旨,傳曰,許遞,前望單子入之。
承旨前望單子入之,徐元淳落點。
政院啓曰,行吏曹判書李鶴秀,參議李裕膺再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判洪說謨陳疏,判書所當更爲牌招,而係是一日三牌,何以爲之?敢稟。傳曰,參議只推,一體牌招,參判疏批已下,亦爲牌招。
以全羅監司鄭㝡朝狀啓,興德縣監李明三遭母喪事,傳曰,令該曹口傳,各別擇差,催促下送。
吏曹口傳政事,以張敦根爲興德縣監。
以吏曹參議李裕膺三牌不進禁推傳旨,依例捧入之意,敢啓。傳曰,知道。禁推分揀更爲牌招。
有政。吏批,行判書李鶴秀,參判洪說謨進。以安喜壽·姜晉奎爲持平,徐相至爲正言,李玄緖爲戶曹參判,尹泰兢爲仁川府使,金在成爲軍資正。政事冊無。
備邊司啓曰,卽見水原留守徐英淳狀啓,則以爲,興陽大同米九百七十石零,順天添載米一百五十七石零,雜費米五十八石零,合米一千一百八十七石,所載船一隻水沈,止泊於本府楓島,而穀物擧皆腐爛。故査問其委折,則已自群山鎭,船底滲漏,僅得前進云,而該島處本府絶遠,民戶尠少,濕米分俵,極爲難便。且拯米之腐爛不可食者,勿爲分給,載在法典,不敢擅便,請令廟堂稟旨,分付矣。此與致敗處拯米有異,以船之滲漏,致穀之腐爛,而止泊於蕞爾遠島,則不可以拯米例,分給於民間,卸下穀物,更令該府,區別完腐,斛數之多寡,從民論定價發賣,至於監色船主沙格,待具格登聞,自當有該廳覆啓之意,分付,何如?傳曰,允。
禮曹啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則先農壇·先蠶壇·漢江壇·馬祖壇·祈雨壇·厲壇壇上及四面紅箭門墻垣階砌俱爲無頉,而南壇·司寒壇北邊紅箭門顚仆,卽爲修改事,分付該監,而此後看護,另加申飭之意,敢啓。傳曰,知道。
吏曹參判洪說謨疏曰,伏以,人臣之受恩於君父,必曰天地河海,而如臣之所受於殿下者,天地不足大,河海不足深。臣之汚衊身名,而殿下洗滌而薰沐之,混淪是非,而殿下昭晰而拂拭之,批旨飭諭,鄭重申嚴,竟使之復廁於班綴之末,昵侍於香案之前,逖違之餘,榮幸遂願,臣之感戴洪造,曷有其極?從玆以往,臣雖死之日,猶生之年,餘生之究竟,惟在屛處郊坰,優遊散地,只擬伸微誠於起居舞蹈之列,歌聖澤於動植雨露之間,至於世所稱名路要津,夢想之所不到,恩眷隆至,除旨聯翩,日昨又伏奉天官佐貳之命,臣誠驚感惶感,歷日靡措。聖明何所取於臣,而又有此誤恩也,夫是職也,其綦重何如哉?注擬之專,不及長僚,激揚之責,有遜三銓,而與聞末議,時或替行,均之爲權要之地,銓衡之任耳。豈如臣之所可冒膺者哉?無星之稱,不足以御天下之輕重,不界之尺,不足以裁事物之長短,今以萬不近似之職,加之一無可取之身,雖欲策勵魯鈍,奉承德意,其奈蚊蝱之負山,僬僥之扛鼎何哉?噫,曲遂萬物,各得其所,上天之仁也,器使群工,各適其才,聖人之明也。聖德涵囿,無物不被,聖鑑昭回,無微不燭,而獨於此,豈有遺哉?畢竟速戾,尙屬臣私,玷辱貽羞,有累聖簡,圖報之願,將歸辜負,生成之澤,莫保終始,臣罪至此,益無自贖,反復揣量,進身末由,坐違嚴召,冞增惶隕。玆敢略陳肝血之懇,仰請鞶帶之褫。伏乞聖慈,俯垂察焉,一以重公器,一以安私分云云。答曰,省疏具悉。卿其勿辭行公。
癸丑十月二十日辰時,上御熙政堂。日講入侍時,判府事李憲球,日講官金學性,參贊官宋廷和,檢討官尹秉鼎,假注書李喆南,記注官金德興,白文振各持詩傳第六卷,以次進伏訖。上曰,史官分左右。上誦前受音一遍訖。仍開卷,學性讀自昊天疾威,止小旻六章,仍釋義訖。
上在昌德宮。停常參·經筵。
備忘記,平安監司李景在下直,長弓一張,長箭一部賜給。
政院啓曰,同副承旨金炳溎今日不爲仕進,卽爲牌招,何如?傳曰,允。
傳曰,都承旨·左承旨·同副承旨竝許遞,前望單子入之。
承旨前望單子入之,金炳國·沈敦永·李鼎信落點。
傳曰,平安監司留待。
傳曰,平安監司入侍。
政院啓曰,卽者正言尹定善以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
備邊司啓曰,別使之還,以行中廚役事,至有北咨出來之擧,其爲貽羞而取侮也極矣。苟能揀選帶往於出疆之初,管束行止於留館之時,則豈有此意慮所不到之怪事乎?此不可以事屬旣往,置而勿論,當該三使臣施以譴罷之典,首譯令攸司從重科治,此不可按例回咨而止。別具咨文,以致悚恧之意,帶送於節行事,分付槐院,見今節行當發,凡干操飭之方,旣有前筵奏行會者,固不必架疊,而毋論罪犯輕重淺深,以一切以法從事,斷不饒貸之意,更爲知委於節行使臣及灣府,何如?傳曰,允。
備邊司啓曰,嶺南年分啓聞時,執災一款,災傷浩多,到底査櫛,追于登聞爲辭矣。卽見該監司曺錫雨狀啓,則事目災四百結外,不足災五萬九千六百九十八結四十六負六束特許準劃事,請令廟堂稟旨,分付矣。自夏徂秋,雨澤終閟,而樹藝皆登,農家之所不期,此實古未有之上瑞也。諸路農聲,固有參差之論,而獨嶺以南,未免失稔,災傷之諸般名目,如是甚多,參以所聞,較看年啓,亦未可曰大無矣。然而事目外加請結數,太過分數,三萬結特許劃下,使之精俵,何如?傳曰,允。
又啓曰,頃因海西年分狀啓,事目災五十結外,不足畓災一千結,綿田災三百結,覆啓加劃矣。卽見該監司金泳根狀啓,則復陳農形災損之狀,仍請見減畓災二千四百九十二結八十二負九束,綿田災六百六十八結八十三負四束特許準劃事,更令廟堂,分付矣。海西農形,參量所聞,前所加劃之災,非不適中,而道臣之期欲準請者,必有所不足之歎而然。爲念寧失之義,畓災二百五十結,綿田災五十結,特爲加給,以爲精略塗抹,俾無得更請之地,何如?傳曰,允。
禮曹,來十二月二十五日,行社稷臘享大祭,香祝親傳,取稟。奉敎敬依。
禮曹,來十二月二十五日,宗廟臘享大祭香祝親傳,取稟。奉敎敬依。
禮曹,來十二月二十五日,行景慕宮臘享大祭,香祝親傳,取稟。奉敎恭依。
敎平安監司李景在書,王若曰,與我共理,惟其人式藩于王室,非卿曷以?當此任庸簡自乃心,亶爲宣化而承流,夫豈重外而輕內?眷我海東巨鎭,實維關西陪京,溯檀箕四千年基,俗尙漸不猶古,綰遼薊七百里界,供頓困莫如今,比歲旱澇之相因,嗟甁罌之罄矣。近日商貨之不售,奈市里之枵然,譬若錯節盤根,須用職牛刀利器,苟非輕車熟路,疇任攬范轡良圖。惟卿,詩禮靑氈,端凝素履,登鑾坡璧府,粵從早歲蜚英,長玉署銀臺,俄膺中權寵命,文學政事之皆備,旣有德而兼有才,公廉威明之夙推,積于中而發于外,記昔嶺臬之著績,儘今浿路之翹望。玆授卿以平安道觀察使兼兵馬水軍節度使都巡察使管餉使平壤府尹,卿其益殫寸心,懋當方面,臥汲黯於東閣,人皆喜福星所臨,仗寇準於北門,予其無陰雨之慮,維彼懷保綏輯之策,往汝欽哉。若乃逖違戀結之誠,行且召矣。故玆敎示,想宜知悉。直閣金炳㴤製進
戶曹判書金炳冀疏曰,伏以,臣所叨大農之銜,豈有一分稱當之望哉?財賦之總,簿書之委萃,國計民命之所從,贏絀而休戚者也。以臣粗率憃暗,管其出納,而責其剸理,止竟僨績貽害,不啻燭照而算計,毋寧早圖遞解,冀幸不至大謬而甚敗,臣之此言,固非由於自占便宜,苟幸一己之私,而若其情私之甚切而不容己者,又不宜徒坐虛縻之職,自底於隳情曠理之歸矣。臣本生父臣泳根,頃承海皋旬宣之命,旌節西邁,關海杳阻,臣自離違,戀慕之私,無時或弛。且臣父今年爲六十一,而設弧之辰,其期將週,私心喜懼,益誦知年之訓,省視之願,倍深於他日矣。然而重任纏絆,無以進身於稱觴介眉之例,臣情到此,抑鬱難宣,夫擔重寄而控實請暇,以伸其區區者,時或有之。是由職與人稱,擇之旣審,任之當久,不可遽解其任,故有此格外之恩施也。若臣之不合是職,諒非一日,則又復淹曠旬朔,追勘積務,以才以勢,實有行不去之慮,惟有遞卸見任之重,自便其朅來而已。玆陳情實,仰瀆崇聽,伏望亟賜鞶褫,仍許恩暇,公私不勝大幸焉云云。答曰,省疏具悉。卿其勿辭往來焉。
癸丑十月二十一日辰時,上御熙政堂。日講,平安監司同爲入侍時,日講官金大根,參贊官金世均,侍讀官鄭錫朝,假注書李啓魯,記注官白文振·白宗逵各持詩傳第六卷,平安監司李景在以次進伏訖。上曰,史官分左右。上命平安監司進前。景在進前,上曰,本道道臣之數遞,使星之來往,莫近日若,想不無爲弊之慮矣。且今年穡事雖曰少康,荐歉之餘,可知民事之多艱,撫恤百姓之方,專係於監司,卿其下往,益殫旬宣之責。景在曰,臣以鹵莽,已試蔑效,而又當方面之任,將何以對揚萬一?只切兢惕矣。上曰,卿於講筵,每以民事,眷眷陳奏,則想必盡心察隱,而如有貪墨之守令,宜無不知,卽爲狀聞,勿爲容恕,可也,景在曰,旬宣之職,卽宣上恩德,保懷民生者也。曷敢不殫竭魯鈍,仰答洪私乎?上曰,奠安歉餘之民,則其爲有光,豈但在卿而已乎?景在曰,聖敎至此,欽仰穳祝之至,謹當悉心奉行矣。世均曰,宣諭別諭,何以爲之乎?上曰,出去爲之,可也。上命平安監司先退,上誦前受音一遍訖。仍開卷,大根讀自。
上在昌德宮。停常參·經筵。
未時,太白見於巳地。
政院啓曰,同副承旨李鼎信今日不爲仕進,卽爲牌招,何如?傳曰,允。
政院啓曰,時原任大臣有稟達事,率金吾堂上,來詣閤外請對矣。
傳曰,入侍,永恩府院君同爲入侍。
傳曰,推鞫爲之。
傳曰,委官領府事進去。
傳曰,金吾堂上竝許遞,前望單子入之,待下批牌招察任。
金吾堂上前望單子入之,判義禁尹定鉉,知義禁金學性·徐憲淳·李明迪落點。
義禁府啓曰,新除授知義禁金學性時無職名,令該曹口傳付軍職,何如?傳曰,允。
又啓曰,今此推鞫時,假都事十員,令該曹口傳差出,以爲擧行之地,何如?傳曰,允。
義禁府問事郞廳四單,成載球·朴珪壽·韓敬源·李鍾淳。
問事郞廳以鞫廳大臣意啓曰,捕廳在囚罪人金守楨·崔鳳周·洪榮瑾情節俱爲緊重,竝具格拿來之意,敢啓。傳曰,知道。
左右捕盜廳啓曰,因推鞫所標紙,本廳在囚罪人金守禎·崔鳳周·洪榮瑾等,竝移送義禁府之意,敢啓。傳曰,知道。
政院啓曰,卽者中樞府錄事來言,領府事鄭元容今此批旨之下,惶懍震迫,求死不得,走伏金吾門外,恭俟鈇鉞之誅云矣,敢啓,傳曰,大臣以俄下批旨,爲難安云。誤在予三字還收,以安大臣之心事,遣史官傳諭于領府事。
政院啓曰,卽者義禁府都事來言,領府事鄭元容金吾胥命云矣。係是大臣去就,敢啓。傳曰,知道。
領府事鄭元容箚曰,伏以,臣於病淹昏眩之中,伏聞捕盜廳査案之登徹,驚憤痛惋,義重輿討,力疾登對,伏承委官進去之命,臣略控公格私懇以奏,而筵席體嚴,未敢罄辭而退矣。臣再昨年,猥攀是旨,一日再辭,竟未免從權開坐,而旋又陳辭蒙恩諒矣。一之爲誤,其可再乎?凡重囚訊問,政府主之,時任外不得爲此任,而樞府則本不得與焉。中書規例,昭載掌故,今又怵畏冒膺,則是金石典式之自臣始毁劃也。臣豈敢爲是哉?且秋經重病,精力益耗,重患䁎耳之症,膿汴流漬,鳴聲擾眩,言語酬酢,裒如充塞,今於淸問聽辭之事,萬無自强之望,以公以私,不得不短牘疾籲。伏乞聖明,俯賜鑑諒,卽許變通,以存格式,以重鞫事焉云云。答曰,省箚具悉卿懇。誠如卿言,再昨年事,誤在於予。且今番事與再昨年事,有所輕重而然乎?卿其諒處焉。仍傳曰,此批答遣史官,傳諭。
吏曹參議李裕膺疏曰,伏以,臣於見叨,冒據匪據,遽然閱月于玆。此豈臣一分可堪而然哉?祗緣仰戴洪造,俯怵義分,遂未免黽勉承膺,而或時代斲,醜拙莫掩,至今循省,惶汗浹背,噫之闇劣寡陋,百無一能,卽淵鑑之所俯燭,而猶且縻以是職者,蓋亦試可乃已也。今所以試之於臣者,不見其可,則斯可已矣。況任重而不能稱塞,則釁咎之所由生也?臣初旣不能力辭者,已失量入之義,而今若憑恃寵靈,蹲仍不去,則雖若爲一身之榮耀,其於累聖簡而玷公器何哉?臣又有至切之懇,不容不陳暴,臣之老母年邁病痼,寧日恒少,近因節候之不調,素患痰積之症,一倍凘綴,倩人扶將,不遑曠侍,今臣情私,實無離側供仕之望。玆敢擧實仰籲,伏乞聖明,俯垂鑑諒,亟遞臣職名,以重官方,以安私分,千萬幸甚云云,省疏具悉。所請依施。
癸丑十月二十二日辰時,上御熙政堂。日講入侍時,日講官徐戴淳,參贊官金世均,侍讀官許傳,假注書李喆南,記注官姜晢一·白宗逵各持詩傳第六卷,以次進伏訖。上曰,史官分左右。上誦前受音一遍訖。仍開卷,戴淳讀自弁䮸斯,止不遑暇寐,仍釋義訖。文義缺,傳奏曰,讀關雎麟趾之詩,則便有懽忻和悅底意,看小弁之詩,則便有歎息痛恨之心,此乃詩之敎也。蓋有文王·太姒之德,則衆妾化而諸子仁,有幽王·褒女之惑,則正耦廢而長嫡逐,於此焉知周之所以興亡矣非獨此也有國之興亡,未有不由於閨壼,夏之興以塗山,而其亡也以妹喜,殷之興以有娀,而其亡也以妲己,此聖人所以終身齊家而後,可以化天下者也。且褒姒雖有長舌,苟無虢石父之比周爲讒,則亦何能獨行其計乎?噫,里克與謀,而晉有申生之禍,江充爲亂,而漢有戾太子之冤,楊素懷姦,而隋有子勇之變,是以宰相得人則國家安,宰相匪人則國家危,可不懼哉?夫讒人者,好其言甘其辭,似是而亂眞,故雖自謂明智者,或不能分辨,墮。
癸丑十月二十二日午時,上御熙政堂。時原任大臣率金吾堂上請對,永恩府院君同爲入侍時,都承旨金炳國,假注書李喆南,記注官白宗逵·姜晢一,領府事鄭元容,判府事朴晦壽·金興根·朴永元·李憲球,領議政金左根,右議政趙斗淳·永恩府院君·金汶根,判義禁李鶴秀以次進伏訖。上曰,史官分左右。上命大臣進前,仍命永恩府院君及判義禁進前。元容等以次進前。元容問候,各殿問候訖。上曰,諸大臣以何事請對乎?元容曰,近日捕廳事,國綱解弛,人心滔溺,世變無所不有,輦轂之下,凶徒悖類,思構亂之擧,謀議狼藉,臣等之驚痛憤惋,何可盡達?捕査之案,情節幾盡綻露,今當窮査覈得,而事體當自王府擧行,玆敢相率請對矣。上曰,捕廳文案,昨果見之,而諸大臣復爲輪視,可也。仍下捕廳啓目,元容等仍爲輪視訖。上曰,文案中凶徒俱極悖惡,而其中洪榮瑾,名以班族,如是凶悖,尤極庸惡矣。元容曰,誠然矣。晦壽曰,今此捕廳諸囚窮凶絶悖之情節,已於捕案,掀露無餘,驚痛憤惋,容有極乎?令王府設鞫盤覈,事體卽然,亟降處分,以爲擧行之地焉。興根曰,捕廳諸囚之凶頑悖類,不可勝說矣。國家於渠輩,有何可怨,而如是聚會,綢繆謀亂,憤惋之極?究覈之節,不容少緩,亟令王府,按法擧行焉。永元曰,遐鄕凶醜且無論,榮瑾雖曰卑微,亦是班族,而曾有仕宦者,與不逞之徒,聚輦轂之下,凶言悖說,若是狼藉,陰圖逆節,必有醞釀,驚心痛惋,何可盡達?亟令王府,窮覈得情,快伸王法,斷不可已也。憲球曰,捕廳三罪人中洪榮瑾,渠雖賤孽,以名在朝籍之人,締結匪類,凶言悖說,爛熳酬酢,究厥罪狀,尤極凶獰,而金守禎以九月山獄事時亡命之蹤,包藏禍心,出沒京鄕,潛與怪鬼輩,打成一片,做出凶說。崔鳳周渠是鄕谷卑賤之漢,而放懷不軌之心,無不參涉於洪·金兩漢綢繆之凶謀,寧不萬萬痛惋,亟令王府,拿鞫得情,不容少緩矣。左根曰,捕廳諸徒之凶謀祕計,若是絶悖,嚴覈得情,不可暫緩,亟令王府,推鞫擧行焉。斗淳曰,凶徒之陰謀逆節,亟爲絶悖,不可但以捕廳擧行而止,亟降處分,令王府嚴鞫得情焉。汶根曰,依諸大臣所奏,亟降處分焉。上曰,幺麽無賴輩之事,何必張大設鞫乎?元容曰,諸徒之凶謀,今旣綻露,嚴査窮覈,然後可以得情,豈可不設鞫乎?晦壽曰,旣無設鞠之法則已矣。國法自在,則不施於此等凶徒,而施於何處乎?興根曰,旣有推鞫之法,凶徒之逆節綻露,豈可不究覈乎?永元曰,設鞫然後刑章可伸,而根窩徒黨,亦可以鉤得矣。憲球曰,諸徒之凶謀,如是掀露,卽令設鞫焉。左根曰,到底窮覈,然後可以得情,設鞫斷不可已也。斗淳曰,設鞫不可暫刻少緩,亟降處分焉。興根曰,金守禎與柳興廉,同是再昨年海西凶徒,俱爲亡命,守禎今幸見捉矣。嚴査窮覈,則興廉亦可捉得伸法矣。永元曰,所謂守禎,似是再昨年自捕廳跟捕,而未捉之金漢斗也。榮川·永川,字音相似,守禎·漢斗,其名變幻,是不得捕捉,而今番諸囚之與海西諸賊脈絡〈相〉通,可推而知也。上曰,諸大臣之奏如是,當有處分矣。仍命書傳敎曰,推鞫爲之。左根曰,設鞫有命,金吾堂上,或有在外與實病之人,判義禁外竝許遞,政官牌招,開政差出,何如?上曰,金吾堂上竝許遞,前望單子入之,待下批牌招察任。左根曰,判義禁旣蒙許遞矣。使之先退乎?上曰,姑仍留,同爲筵退,可也。上曰,史官就座。仍命大臣先退,又命退。諸臣以次退出。
上在昌德宮。停常參·經筵。
未時,太白見於巳地。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
鞫廳罪人金守禎·崔鳳周·洪榮瑾等原情,傳曰,推鞫姑罷。
政院啓曰,前平安監司遭父喪事假都事狀啓十八日封發,望後巡檢大國人出來事義州府尹狀啓十六日申時封發者,今始到院,撥路申飭,前後,何如?而直撥之如是遲滯,萬萬未安。不能申飭之假都事及義州府尹,竝從重推考,當該陪持,令攸司科治,何如?傳曰,允。
癸丑十月二十三日辰時,上御熙政堂。日講入侍時,日講官洪鍾應,參贊官李鼎信,檢討官趙憲燮,假注書李啓魯,記注官姜晢一·金德興,各持詩傳第六卷,以次進伏訖。上曰,史官分左右。上誦前受音一遍訖。仍開卷,鍾應讀自鹿斯之奔,止小弁八章,仍釋義訖。文義,缺上曰,下番奏之。憲燮奏曰,夫后妃,君之正耦也,太子,國之長嫡也。幽王信聽憸邪之讒,而俱爲廢逐,於是夫婦之義絶,而父子之情隔矣,可謂昏暴之甚也。蓋人君御國之道,莫不以齊家爲先,正其倫理,篤其恩義自家而國,以至於天下治。故大雅曰刑于寡妻,以御于家邦,周易曰父父子子,夫夫婦婦而家道正。若使幽王,處骨肉之間,克盡恩愛之情,察浸潤之說,以致杜絶之方,使夫婦父子之道,各得其正,雖讒邪之言,安得以間之哉?故小弁之怨,可以見親親之意也。
上在昌德宮。停常參·經筵。
傳曰,推鞫爲之。
問事郞廳,以鞫廳大臣意啓曰,問事郞廳李鍾淳在外,今姑減下,前正徐翼輔,校理朴商壽,司成黃鍾顯,副校理任應準,竝差下,何如?傳曰,允。
問事郞廳,以鞫廳大臣意啓曰,臣等齊會而兩司,臺諫晚始來會,以致開坐之遲滯,事甚未安。不可無警,大司諫洪翼燮,持平安喜壽,施以譴罷之典,何如?傳曰,名以鞫坐,豈有似此事體?不可但以譴罷而止,施以刋削之典。
傳曰,臺諫竝許遞,與未差之代,前望單子入之。
臺諫前望單子入之,大司憲李圭祊,大司諫李濟達,執義申佐模,司諫李啓善,掌令李容翼·朴奎瑞,持平張仁遠·李容佐,獻納李容殷,正言金直淵·洪兢周落點。
問事郞廳,以鞫廳大臣意啓曰,今日鞫坐,參鞫臺諫纔已遞職出去矣。新除授臺諫,待下批,使之先進參後謝恩,何如?傳曰,允。
鞫廳罪人金守禎·崔鳳周·洪榮瑾等更推後,施威嚴問。
傳曰,推鞫姑罷。
鑄錢所啓曰,鑄錢換,舊例於各司各營遺在中取用,而見今遺在,到處罄竭,更無着手之道矣。在前如此之時,新錢啓稟行用,多有已例,今亦依前例,已鑄之戶字下月字新鑄,自今爲始行用,更以戶字下辰字立號,以爲繼鑄之意,敢啓。傳曰,知道。
奎章閣啓曰,原任直提學南秉哲父喪,依定式遣檢書官致弔,仍爲勸粥以來之意,敢啓。傳曰,知道。
弘文館啓曰,上番副校理臣任應準以問事郞廳,今日推鞫時,晝仕出去之意,敢啓。傳曰,知道。
兵曹啓曰,來十一月十二月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
癸丑十月二十四日辰時,上御熙政堂。日講入侍時,日講官李㘾,參贊官宋廷和,侍讀官任應準,假注書李喆南,記注官金德興·白文振各持詩傳第六卷,以次進伏訖。上曰,史官分左右。上誦前受音一遍訖。仍開卷。㘾讀自悠悠昊天,止巧言六章,仍釋義訖。
上在昌德宮。停常參·經筵。
未時,太白見於巳地。
藥房提調金箕晚,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而推鞫相値,不得來會云矣,敢啓。傳曰,知道。
弘文館啓曰,上番副校理臣任應準以問事郞廳,今日推鞫時,晝仕出去之意,敢啓。傳曰,知道。
傳曰,明日日講停止,再明日爲之。
傳曰,推鞫爲之。
鞫廳罪人金守禎·崔鳳周·洪榮瑾等竝更推後,刑問一次,訊杖第七度停刑。
傳曰,推鞫姑罷。
大司諫李濟達,執義申佐模,掌令朴奎瑞,持平張仁遠,正言金直淵,修撰睦仁會等啓曰,請書九亟施追奪官爵之典,措辭見上答曰,不允。
大司諫李濟達,執義申佐模,掌令朴奎瑞,持平張仁遠,正言金直淵等啓曰,請物故罪人國榮亟施孥籍之典,措辭見上請物故罪人裕亟施孥戮之典,措辭見上請逆賊漢祿亟施孥戮之典,措辭見上請追奪罪人龜柱支屬應坐之類,一依尙魯例,施以散配之典,措辭見上請追奪罪人鍾秀支屬應坐之類,一依尙魯·漢祿例施行,措辭見上請大逆罪人鍾一·振采竝施适·雲之例,措辭見上請逆賊友文·光友加施孥戮之典,措辭見上請正法罪人宜學諸子亟施散配之典,措辭見上請追奪罪人魯敬亟施孥戮之典,措辭見上請謀反大逆不道知情不告罪人醇壽亟施孥戮之典,措辭見上請金甲島荐棘罪人徐相敎令王府設鞫得情,快正典刑,措辭見上請古今島荐棘罪人李應植,鹿島荐棘罪人申觀浩等竝令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等竝令王府,設鞫嚴覈,快正典刑。措辭見上請宋能相逸名亟施刋削之典,措辭見上文慶愛事,措辭缺,答曰,不允。
執義申佐模,掌令朴奎瑞,持平張仁遠等啓曰,請古今島爲奴罪人韓鼎鎭亟令王府,卽爲拿來,嚴鞫得情,快正典刑。措辭見上新除授掌令李容翼時在京畿安山地,請斯速乘馹上來事,下諭。答曰,不允。下諭事,許遞。
正言金直淵啓曰,請島示罪人性世亟施孥戮之典,措辭見上請古今島爲奴罪人韓鼎鎭亟令王府,設鞫得情,快正典刑。措辭見上答曰,不允。
癸丑十月二十五日辰時,上御熙政堂。日講入侍時,右議政趙斗淳,日講官李敦榮,參贊官李寅夔,檢討官睦仁會,假注書李啓魯,記注官白文振·白宗逵各持詩傳第六卷,以次進伏訖。上曰,史官分左右。上誦前受音一遍訖。仍開卷,敦榮讀自彼何人斯,止何人斯八章,仍釋義訖。上曰,文義奏之。敦榮曰,此詩刺暴公也。被讒者,宜若忿懟之不暇,醜詆之必至,而忠以處己,恕以待人,欲與和好,極其開解,卽此而蘇公過暴公甚遠,而反被暴公之讒矣。夫讒人,讒其勝己者,不讒其不如己者,惟君上徐察於情僞之間,明辨於疑似之際,則雖欲進讒,得乎?此章文義,蓋亦人君之所當鑑戒而勉德者也。
上在昌德宮。停常參·經筵。
未時,太白見於巳地。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,委官金判府事爲之。
傳曰,委官右議政爲之。
傳曰,翰林召試,明日仁政殿,命官爲之。
傳曰,公事不審中官石泰元,令該府拿處。
政院啓曰,翰林召試明日命官爲之事,命下矣。領監事竝待開門,命招館閣堂上,一體牌招,何如?傳曰,允。
以石泰元囚單子,傳曰,飭已施矣。分揀放送。
傳曰,推鞫爲之。
鞫廳罪人金守禎·崔鳳周·洪榮瑾等竝更推後,刑問一次,訊杖第九度停刑。
傳曰,推鞫姑罷。
傳曰,三使臣入侍。
備邊司啓曰,今此東伯査啓,請令廟堂,稟處矣。取見元案,則不出於興訛妖騙人財産之計,而馴致詿誤轉深,騷越滋久,是誠伏莽之戎,而燎原之漸也。金是瑢之爲渠魁,三尺自在,無待更加閱實,令本道道臣大會軍民,梟首警衆,李寅昺·金秉珪·朴啓賢·郭采紀,或始終追逐,或到處傳說,竝嚴刑三次後,遠惡島減死定配,丁大綏嚴刑二次,邊遠充軍,其餘諸漢嚴刑一次外,輕重勘配或酌放,所謂李元直·魚進海,旣出於金是鎔前後供招,着意譏詗,當初發告之元用九,今於査事出場之後,不可無激勸之政,問其所願,從優施賞之意,分付,何如?傳曰,允。
禮曹啓曰,各陵園墓所今秋植木播橡,依定式擧行後,株數斗數,區別報來,故別單書入,而健陵·顯隆園植木,則本府留守已爲區別狀聞矣。敢啓。傳曰,知道。
領府事鄭元容箚曰,伏以,臣於日前,陳籲委官難冒之義,批敎惶懍,胥所俟譴,因罪開榮,降旨還收,臣他不暇顧,赴坐過三日矣。凡按獄訊問之任,隨供隨問,以聽爲官,而臣秋經聤膿之症,噪擾眩蔽,聾於聲音,貼坐無聞,便是瘝曠,重以連夜觸冷,滯感竝劇,頭烘氣喘,委叫不省,彈束造公,萬難自强,悶隘靡措,具牘仰懇。伏願聖明,鑑諒實狀,許免臣委官之任,以重國事,以安私分焉云云。答曰,省箚具悉卿懇。愼節奉慮,所辭委官許副,卿其安心調理。仍傳曰,此批答遣史官,傳諭。
判府事金興根箚曰,伏以,臣卽伏奉委官爲之之命,輿討義重,何敢以區區病實。仰溷於此時,而臣以自來衰劣,比添寒感,曉朝觸冒,歸輒委頓,夫鞫事主讞,自是莫重之任,而力疾旅進,尙難自强,況使之顓管於昏眩不省之中,其於事體,誠何如也?此非但爲臣家微私,義諦之有難自臣身遽繣而然矣。忙具短牘,猥暴衷懇,惟聖慈曲賜鑑諒,亟許變通,千萬幸甚云云。答曰,省箚具悉卿懇。愼節旣如此,而卿於此事,如是辭免,亦無怪矣。委官之任勉副,卿其安心。仍傳曰,此批答遣史官,傳諭。
癸丑十月二十六日巳時,上御熙政堂。三使臣入侍時,同副承旨李寅夔,假注書李喆南,記注官白宗逵·姜晢一,進賀謝恩兼冬至正使尹致秀,副使戶曹參判李玄緖,書狀官司僕寺正李綱峻以次進伏訖。上曰,史官分左右。上命三使臣進前。致秀等進前訖。上曰,彼地山西之亂紛紜矣。今未知平定與否,回還時詳探知也。致秀曰,聖敎如是,彼地消息,當爲詳知而來矣。上命賜貂帽扇子臘藥等種,寅夔受傳于致秀等,致秀等以次祗受訖。上曰,日寒如此,遠路無事往還也。致秀等起伏訖。上曰,史官就座。仍命三使臣先退,又命退。承史以次退出。
上在昌德宮。停常參·經筵。
自午時至人定,灑雨下雨,測雨器水深三分。
傳曰,翰林召試取四人。
傳曰,推鞫爲之。
鞫廳罪人金守禎更推後,刑問一次,訊杖第七度停刑,罪人崔鳳周更推後,刑問一次,訊杖第三度停刑,罪人洪榮瑾更推後,刑問一次,訊杖第七度停刑。
傳曰,推鞫姑罷。
吏曹口傳政事,檢閱單朴道彬。
御營廳啓曰,本廳千摠金正求身病甚重,勢難察任,改差,何如?傳曰,允。
癸丑十月二十七日辰時,上御熙政堂。日講入侍時,日講官徐有薰,參贊官李鼎信,侍讀官鄭錫朝,假注書李啓魯,記注官姜晢一·金德興各持詩傳第六卷,以次進伏訖。上曰,史官分左右。上誦前受音一遍訖。仍開卷。有薰讀自萋兮斐兮,止巷伯七章,仍釋義訖。
癸丑十月二十七日未時,上御熙政堂。翰林召試科次入侍時,都承旨金炳國,假注書李喆南,記注官姜晢一·金德興,領事金左根,弘文提學金輔根,同春秋洪說謨,直提學金炳國,對讀官鄭錫朝·睦仁會·趙昌敎以次進伏訖。上曰,史官分左右。仍命試官進前。左根進前。上曰,科次爲之。昌敎讀奏第一張句訖。左根仍書等。炳國坼封內讀奏訖。仍奏曰,左右史不可不備,召試被選人朴道彬,令該曹口傳單付,牌招入直,何如?上曰,依爲之。出擧條炳國曰,時政記纂修事緊,依近例使之署前行公,何如?上曰,依爲之。出擧條。
上在昌德宮。停常參·經筵。
未時,太白見於巳地。
傳曰,推鞫爲之。
鞫廳罪人金守禎更推後,刑問一次,訊杖第九度停刑,與告變人申錫範面質,崔鳳周更推後,刑問一次,訊杖第七度停刑,洪榮瑾更推後,刑問一次,訊杖第七度停刑。
傳曰,推鞫姑罷。
咸鏡監司趙秉駿狀啓,咸興府民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
吏曹啓曰,軍資正金在成以其身病,呈狀乞遞,改差,何如?傳曰,允。
承文院啓曰,文臣登科時年滿五十人分館後陞六,載在法典矣。今亦有如此之人,依例陞六之意,分付銓曹,何如?傳曰,允。
又啓曰,國子分館人曺璟承,尹致翼聞其地閥合置槐院,而次點公議稱屈云。在前如此之時,槐院亦多已例,上項兩人陞付槐院之意,分付銓曹,何如?傳曰,允。
吏曹啓目,權知承文院副正字朴周雲·姜漢奭·李啓魯·洪承裕·姜履浩·尹相說·閔達鏞·金鶴根·趙寅燮·金壽侃·趙秉協·李根弼·金炳休·姜世奎·曺璟承·尹致翼爲等如,口傳施行,何如?判付。啓,依允。
又啓目,權知校書館副正字韓錫權·申濬皞·朴來鵬爲等如,口傳施行,何如?判付。啓,依允。
又啓目,權知承文院副正字姜漢奭·閔達鏞以登科前年滿五十,依法典六品職遷轉,何如?判付。啓,依允。
癸丑十月二十八日辰時,上御熙政堂。日講入侍時,日講官金大根,參贊官宋廷和,檢討官睦仁會,假注書李喆南,記注官白文振,記事官朴道彬各持詩傳第六卷,以次進伏訖。上曰,史官分左右。上誦前受音一遍訖。仍開卷,大根讀自習習谷風,止蓼莪六章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
傳曰,推鞫爲之。
鞫廳罪人崔鳳周·洪榮瑾更推後面質,金守禎更推後,與崔鳳周面質,洪榮瑾·金守禎面質。
傳曰,推鞫姑罷。
癸丑十月二十九日辰時,上御熙政堂。日講入侍時,日講官鄭基世,參贊官金世均,侍讀官鄭錫朝,假注書李啓魯,記注官白宗逵,記事官朴道彬各持詩傳第六卷,以次進伏訖。上曰,史官分左右。上誦前受音一遍訖。仍開卷,基世讀自有饛簋飧,止大東七章,仍釋義訖。上曰,文義奏之。基世曰,此詩卽勞役愁苦者之所作,而辭意則婉微而有忠厚之風,章句則華燦而有諷詠之節,可謂好文章之詩人也。可以玩味詠歌,而亦人主之所當常常記誦者也。蓋小民出麻絲粟米,以事其上,田有定制,戶有恒役,若或煩重,則民必困瘁,故夏書曰底愼財賦,周書曰惟正之供,人君居深宮之中,不知稼穡之艱難,則凡物産與財用,易致輕視而賤施之,入不當出,則必斂於恒式之外,進一食則恒念農力之極艱,御一衣則常思女工之不易,省費節用,抑奢行儉,則利澤自及於民矣。臣前後冒忝臨民之官,目見小民一歲勤力,不能支一歲之食,若少加橫斂而濫徵,則流離顚連,不得奠安,卽必至之勢也。雖以此章言之,在上者若念念存恤民之意,則下豈有此等詩之愁歎者乎?古語曰,聖人無常心,以百姓爲心,伏願於一動靜一言語之間,必以愛民保民爲心,則於萬無疆之休,亶在於此矣。上曰,有箕有斗,皆取比而言也。基世曰,誠然矣。蓋此數星之名,與人間器用之物相似,故所以譬喩之,而末乃曰箕斗,非徒不可用,箕反若有所翕引,斗反若有所挹取,有若不恤東人,而反助西人之意者,皆由於勞苦之人,觸目生愁,呼天而訴之者也。上曰,舟人私人皆西人乎?基世曰,然矣。舟人與私人,皆至賤之類,而熊羆而裘之,官爵而用之,而東人之公子貴臣,未免葛裘履霜,此安得不必疚也哉?基世曰,其酒其長之句,有漢織女之句,亦似爲上下相照,可以玩味矣。酒之厚而曾不如漿,佩之鞙而曾不爲長,若挽天河以爲酒,煩織女以爲佩,則庶可滿其欲乎?此亦可見其用文章處也。大抵詩之諸十中用文之燦爛成章,惟此篇爲最,其所引譬,皆發前未發,意思所不到處,織女之不能成章,牽牛之不能輸物,啓明長庚之不能助日營作,天畢之不能掩捕鳥獸,箕斗之乃反呑引挹取,總數恒見之諸星,出語甚奇,顚倒變幻,生出許多波浪,眞文章之極工也。此所以先儒之論,以謂作此詩者,非惟怨得其正,其亦老於文墨者也。
上在昌德宮。停常參·經筵。
藥房提調金箕晚,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而推鞫相値,不得來會云矣,敢啓。傳曰,知道。
傳曰,傳香承旨馳詣宗廟·景慕宮,奉審摘奸以來。
傳曰,日講待下敎。
吏曹口傳政事,檢閱單李承游。
吏曹啓曰,卽接司僕寺牒報,則今此親傳香時,正李綱峻奉命出疆矣。其代以在京無故人卽爲變通,以爲及時擧行之地云。今姑改差,其代口傳備擬以入之意,敢啓。傳曰,知道。
吏曹口傳政事,以金爲司僕正。
傳曰,推鞫爲之。
傳曰,設鞫今至多日,出場無期,且諸罪人專事推諉,一直漫漶,萬萬狡惡,明白窮覈,無至曠日持久事,分付鞫廳。
鞫廳罪人金守禎更推後,刑問一次,訊杖第七度停刑,與崔鳳周·洪榮瑾面質,崔鳳周更推後,刑問一次,訊杖第五度停刑,與守禎面質,洪榮瑾更推後,刑問一次,訊杖第五度停刑,與金守禎·崔鳳周面質。
傳曰,推鞫姑罷。
備邊司啓曰,北關後運紙衣六百九十六領照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又啓曰,頃因湖南年分狀啓,事目災外九千結加劃,昌平排捧條,如或收捧之意,覆啓行會矣。卽見該監司鄭㝡朝狀啓,則後陳災損之狀,仍請見減災二萬五千七百十三結七十六負五束特許準劃,昌平排捧條,依前請待明秋退捧事,更令廟堂稟旨,分付矣。道臣復陳海沿災損較甚之狀,而今又加請,則前此所劃之不足於分俵之際,可知也。七千結特爲加許,使之分俵,俾知朝家軫恤之意,至於昌平縣,今當排限之初,若又退年,則畢竟竝督,窘難一般,依例收捧之意,分付,何如?傳曰,允。
奎章閣啓曰,明日卽奎章閣朔奉審日次,進詣擧行之意,敢啓。傳曰,知道。
宗簿寺啓曰,國朝御牒,璿源譜略,王妃世譜中草,今已修正矣。御覽還下後,譜略當爲付板入刋,國朝御牒·王妃世譜,亦當正書矣。御覽日字,令日官推擇,則來十一月初二日午時爲吉云,以此日時,本寺堂上郞廳校正官具儀仗鼓吹,陪進仁政殿,與承旨請承傳色奉入之意,敢啓。傳曰,知道。
兵曹啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
癸丑十月三十日辰時,上御熙政堂。日講入侍時,判府事朴永元,日講官徐戴淳,參贊官李寅夔,檢討官尹秉鼎,假注書李喆南,記注官姜晢一,記事官朴道彬各持詩傳第六卷,以次進伏訖。上曰,史官分左右。上誦前受音一遍訖。仍開卷,戴淳讀自四月維夏,止四月八章,仍釋義訖。文義缺道彬曰,臣以本館事,有所仰奏者矣。翰林召試被選人間月付職,古規卽然,而若値上下番不備之時,則每爲筵稟,翌月付職,亦或有當月連付之例矣。被選當次人李承游,令該曹口傳單付,牌招入直,何如?上曰,依爲之。出擧條道彬曰,時政記纂修事緊,李承游付職後,使之署前行公,何如?上曰,依爲之。出擧條日記廳堂上閔泳達郞廳朴台淳金思轍
上在昌德宮。停常參·經筵。
日有食之。
未時,太白見於巳地。
沈敦永啓曰,左副承旨宋廷和今日不爲仕進,卽爲牌招,何如?傳曰,允。
傳曰,發遣吏郞,諸執事淸齋與否,摘奸以來。
假注書□□□書啓,臣於本月初一日辰時量,以外南山植木摘奸事,敬奉聖敎,出崇禮門至南關王廟主山及案山植木處,看審是白乎則,松橡鬱密是白遣,自靑鶴亭至舊失火處,面面周審是白乎則,老木穉株,叢雜茂盛是白遣,自典牲署後面至冷井,則大木參差,擁蓋一山是白遣,下詣南壇看審是白乎則,壇砌門墻竝無圮傷處,而主山及案山,樹不甚盛是白遣,自文峴,至利泰峴後麓水閣峴,則土性瘠确,略有穉松是白遣,前至馬石橋,則松木蓊翳是白遣,仍詣漢江壇看審是白乎則,亦爲無頉是白遣,由斗湖詣司寒壇看審是白乎則,亦爲無頉是白遣,自無學峯所經外南山諸處,一一看審是白乎則,別無斫痕之意,敢啓。傳曰,知道。
忠淸監司沈宜冕狀啓,懷德縣監洪莘謨牒呈內,疏批一度,有旨一度,竝齎奉馳往傳諭于宋達洙所住處,則以爲,臣向於辭疏,備陳猥越不敢奉承之由,而不但未蒙遞改,又承乘馹召旨,所患宿證,見方添苦,無以陳力就列云,馳啓。踏啓字。
傳曰,公事濃墨中官,令該府拿處。
傳曰,明日出宮門路以協陽門爲之。
義禁府啓曰,今此推鞫方張之時,都事不可不備員,出使都事李民沼,令該曹口傳相換,何如?傳曰,允。
吏曹口傳政事,義禁府都事李民沼,司饔主簿李奎德相換事,承傳。
罪人金守禎更推後,刑問一次,訊杖第三度停刑,與崔鳳周面質,崔鳳周更推後,刑問一次,訊杖第五度停刑,洪榮瑾更推後,刑問一次,訊杖第五度停刑。
傳曰,推鞫姑罷。
備邊司薦望,以李鶴秀爲水原留守。
備邊司薦望,以睦仁培爲濟州牧使。
吏曹啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
奎章閣啓曰,參下檢書官金顯一,仕日已滿三十朔,依定式六品職遷轉事,分付吏曹,何如?傳曰,允。
又啓曰,景慕宮望廟樓今朔奉審,無頉之意,敢啓。傳曰,知道。
吏曹啓目,粘連觀此藝文館檢閱朴道彬上疏,則以爲,臣與同知春秋館事李公翼,有翁壻應避之嫌,臣所帶記事兼銜,在所當遞,伏乞聖明,俯垂鑑諒,亟命選部,照例鐫改亦爲白有臥乎所,相避之法,在下當遞,而史官春秋兼銜,法不當減下是白乎則,同春秋李公翼,似當許遞是白乎矣,宰臣兼帶遞仍當否,臣曹不敢擅便,上裁,何如?判付。啓,依回啓施行爲良如敎。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
都摠府啓曰,今日入直〈內〉三廳武兼·禁軍及軍兵等,中日習射技放,請出標信。傳曰,知道。
傳曰,禮房承旨馳景慕宮,奉審摘奸以來。
傳曰,吏曹判書有闕之代,前望單子入之。
吏曹判書前望單子入之,金箕晚落點。
傳曰,左副承旨·同副承旨竝許遞,前望單子入之。
承旨前望單子入之,李裕膺·趙然興落點。
義禁府啓曰,今此推鞫方張之時,時囚不可混處府中,時囚罪人梁柱台·李遇默,竝姑爲保放之意,敢啓。傳曰,知道。
政院啓曰,水原留守李鶴秀當爲下批矣。政官牌招開政,何如?傳曰,允。
又啓曰,新除授吏曹判書金箕晚,一體牌招,何如?傳曰,允。
又啓曰,吏曹判書金箕晚,參判洪說謨牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。如有違牌,勿爲呼望。
有政。吏批,判書金箕晚,參判洪說謨進,右副承旨宋廷和進。以朴永輔爲吏曹參議,許傳爲掌令,鄭鋈爲副應敎,韓鎭庭爲刑曹判書,李公翼爲戶曹參判,趙然昌爲右尹,任百經爲同經筵,李鍾愚爲同春秋。再政。以金炳㴤爲校理,水原留守單李鶴秀,濟州牧使單睦仁培,承文正字單權仁成,兼直閣單金炳㴤,故判官南久淳贈吏參例兼,前禮曹參判南秉哲考,故承旨趙民和贈吏參,弘提例兼右尹趙然昌考,軍資正李琇今加通政,滿三十朔依定式陞堂上。
兵批,兼摠理使單李鶴秀,兼濟州鎭兵馬水軍節制使全羅道水軍防禦使單睦仁培。
癸丑十一月初二日辰時,上詣仁政殿月臺。景慕宮冬享大祭香祝親傳入侍時,都承旨金炳國,左承旨李寅夔,右承旨沈敦永,左副承旨宋廷和,右副承旨金世均,同副承旨李鼎信,史官缺檢校提學金洙根,直閣金炳㴤,檢校待敎金輔鉉·李容殷·以次侍立。時至,通禮跪啓請外辦,上具翼善冠·衮龍袍,乘輿出宣化門。藥房提調金箕晚,副提調金炳國進前問侯訖。仍出協陽門,由肅章門,入仁政門,至月臺,通禮跪啓請降輿,上降輿。通禮導上入就褥位南向立,引儀引初獻官慶平君進詣褥位之左,香室官員奉香祝跪授廷和,廷和東向跪進,上受之以授,跪受訖。通禮導上降就階下祗送位西向立,奉香祝由正路出,上鞠躬祗送訖。仍入幕次,少頃,通禮跪啓請出次,上出次。乘輿出仁政門,由肅章門入協陽門,世均請出標信解嚴,上入宣化門還內。諸臣以次退出。
上在昌德宮。停常參·經筵。
政院啓曰,明日常參·經筵,〈取稟〉。傳曰,停。
弘文館啓曰,新除授副應敎鄭鋈,副校理金炳㴤,竝卽牌招察任,何如?答曰,允。
以副應敎鄭鋈牌不進罷職傳旨,傳曰,只推。
摠戎廳啓曰,本廳千摠崔寬錫身病猝重,勢難察任,改差,何如?傳曰,允。
義禁府啓目,興陽前縣監梁柱台原情云云。傳旨內辭緣,泛稱遲晚,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。
又啓目,中官李遇默原情云云。傳旨內辭緣,泛稱遲晚,所當請刑是白乎矣,長番內侍,勿爲請刑,載在法典,議處,何如?判付。啓。傳曰,飭已施矣。分揀放送。
上在昌德宮。停常參·經筵。
政院啓曰,明日常參·經筵,取稟。傳曰,停。
義禁府啓曰,保放罪人梁柱台還囚議處以入,而仍爲保放之意,敢啓。傳曰,知道。
上在昌德宮。停常參·經筵。
未時,太白見於巳地。
藥房都提調金左根,提調金箕晚,左副承旨李裕膺啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,〈竝此仰稟〉。答曰,知道。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
政院啓曰,備邊司郞廳來言,今日賓廳日次,而領議政·右議政無時急稟定事,左議政未差,不得來會云矣,敢啓。傳曰,知道。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
備邊司啓曰,頃以被謫人家率隨往事筵奏,請詢於原任大臣矣。領中樞府事鄭元容以爲,凡罪勿論島陸,酌施配典,則朝家之待以不死者也。使之家室相聚,資衣食救疾病者,本是熙朝盛代哀矜體下忠厚導俗之懿德至意也。又況犯流安置人家屬相從,卽皇律之所嘗著式者乎?近年之廢却成禁,未知緣何致此,而今此領相所奏,爲生民敦倫紀,爲人主行仁政,爲國家導和氣,臣於此,顧有何他議乎云。行判中樞府事權敦仁在外,行判中樞府事朴永元以爲,明律流囚家屬條,有犯流者妻妾從之之文,凡流者,謂人犯重罪,不忍刑殺,流去遠方,終身不得還鄕,卽斬絞之次律也。與我國島棘之典,其重無異,而亦使之許從,則今自島以下許從,未爲不可,玆因領相所奏,有此下詢之命,此誠爲盛代導和之仁政,臣於此,更無容他見矣云。行判中樞府事金道喜以爲,被配人妻子之許令隨往,旣有皇朝典式,雖以我朝言之,初非設禁之事也。中間之看之作艮限,未知緣何致爾,而今此變通之論,亶合愍恤之擧,臣無容他見矣云。行判中樞府事朴晦壽以爲,流徒安置者,妻妾從之,父祖子孫欲隨者聽,載於明律,我朝典憲,著令而許之,未嘗設法而禁之,其爲任他,自昔伊然,而便成禁制,挽近之事也。今因領相所奏,有此下詢,聖代愍恤之澤,至及於庶辜,仁恩所被,亦可以感召祥和,臣於此,無容他議云。行判中樞府事李憲球以爲,無論徒流安置,其家屬之願從者許往,昭載明律,我國亦遵此法,寔是朝家哀矜體下之至意,而邇來廢却成禁,亦旣無可據之定式,則到今修擧,實爲導迎和氣之一端,臣無容更達云矣。故獻議竝爲書入之意,敢啓。傳曰,知道。諸大臣議如此,著爲定式。
訓鍊都監啓曰,本局從事李載元,身病猝重,勢難察任,改差,何如?傳曰,允。
宣惠廳·禁衛營啓曰,卽接水原留守徐英淳狀啓,則以爲,興陽縣大同船一隻,今月初三日,止泊於本府楓島,監色沙格等,盤覈取招,則穀數一千五百五十九石零全數沈濕,船主李龍珠逃避不現云。船主則另加譏詗捉得,穀主官興陽前縣監梁柱台段,初運穀之晚時裝發,船價米之先給作錢,俱係法禁,令該府拿問處之。所拯穀物,旣已發賣,竝與劣米而卽爲代錢上納之意,分付,何如?傳曰,允。
掌令趙秉悳疏曰,伏以,臣於月初,祗奉恩綸,復授臣掌憲,諭以式遄登途者,臣惶霣悚恧,無地容措。猥控血懇於附啓,冀或惑回天意,亟賜處分矣。乃於夢寐之外,縣宰臣又宣傳本月十三日承政院成貼有旨,令臣斯速乘馹上來,臣於是,不勝駴惑,大失所圖也。玆敢不避瀆撓,更申哀籲,惟聖明垂察焉。臣本仕宦家常調場屋間棄材,濫竊讀書之名,重負欺天之辜,致令聖朝,眞僞莫辨,誤恩屢加,至於今番諭召荐降而極矣。臣實內省自疚,尙誰尤哉?然其咫尺之守,旣難以先後而有殊,則其不容一朝拚棄也明矣。仍竊念,勉聖學一事爲當今第一義,而謹按程子於宋哲宗時,上太皇太后書曰,今日至大至急爲宗社生靈長久之計,惟是輔養上德而已,又論經筵箚子曰,輔養之道在涵養薰陶而已。大率一日之中,親賢士大夫之時多,親寺人宮女之時少,則自然氣質變化,德器成就。又曰間日一開經筵,講讀數行,群官列侍,儼然而退,情意略不相接,如此而責輔養之功,不亦難乎?程子所以急於講學如是者,誠以國家之興替所係,無大於此故也。竊伏聞,我世宗大王日必四講,朝而繼晝,晝而繼夕,三講之外,又必夜對,至于宣祖大王,雖在干戈搶攘之際,猶日三開筵,孜孜不怠,亦粵我英廟八耋倦勤,而猶不停法講,蓋無一日之不講於學,無一念之不在於學,其好學之心,求道之誠,所以卓越前王,垂裕後昆也。猗歟,盛哉。斯爲殿下家法之所宜遵述者也。伏惟殿下聖質天挺,講筵頻啓,蓋將求多聞以建事,學古訓而有獲,非若記聞愚儒,詞章少技,誇多以爲博,鬪靡以爲工而已者,正如朱子之云也。然則此時輔養成就之責,政屬於古所稱當世第一流,而乃以如臣空疎譾劣最居人下者,苟然充數於收召之末,徒煩異數者,臣誠莫曉其故也。且霜臺風憲,其爲任之重,果何如也?卽古人所謂耳目之官,人焉而不可一日廢,耳目之用,人主烏可一日而廢諫諍之職哉?今又緣臣而等棄於草野引日延月,任其許久瘝曠,亦不幾於一誤再誤,而重貽後世之譏也乎?噫,臣之所以揆分度義,而不敢進一步者,皆有由焉。朱子有曰,士大夫之辭受出處,非獨其身之事而已,其所處之得失,乃關風俗之盛衰也。臣雖萬萬滓穢,靡足與數於士大夫之列,而其於辭受進退之間,不可以無是非黑白之分,今若弁髦四維,胡亂去就,則臣之一身,固不足恤,其有損於晟世之風化,顧不大歟?然則臣之累違召命,匪敢爲爲偃蹇之態,以取要君索價之誅,秪欲謹守一箇義字,庶或可爲不報之報,耿耿此心,神明可質,而若其目下私情之危苦迫隘。又有百陪繼日者,臣之老父癃病澌綴,近益添劇,臣亦衰瘁不振,而力疾扶護,累日焦遑,子父相守,宛轉辛苦,有朝夕難支之形,無頃刻可離之勢,縱欲忍死冒恥,一瞻龍光,而不可得矣。伏願殿下,推天之仁,回日月之明,察臣拙直非出飾詐,憐臣窮蹙不得其所,卽命鐫削職名,收還召旨,俾臣得於未死之前,安意救護,以盡賤分。仍詔攸司覈臣僞冒,以礪澆俗,治臣逋慢,以肅頹綱,千萬幸甚。答曰,省疏具悉爾懇。勉學一事之爲當今第一義,爾言誠然矣。所以欲致爾等於經席之上,資啓沃而任輔導之責者,爾何固守東岡,一向浼浼之若是乎?企佇之餘,大失所圖,爾父之病,一時無妄,自當不日遄復,爾其俟間上來,匡予不逮,是所望也。至於本職,旣已遞改,爾等之去就,何待乎職事爲哉?爾其諒之。仍傳曰,此批答,遣地方官傳諭。
癸丑十一月初五日辰時,上御熙政堂。藥房入診入侍時,都提調金左根,提調金箕晚,副提調李裕膺,原任直閣趙然興,假注書李啓魯,記事官朴道彬·李承游以次進伏。醫官鄭有曾·黃道淳·金榘·金濟慶進伏楹外訖。上曰,史官分左右。左根進前問候,各殿問候訖。仍奏曰,醫官待令,使之入診乎?上可之。有曾等以次進候,退伏楹外訖。左根顧謂有曾等曰,脈候詳爲奏之。有曾等奏曰,脈候左右三部調均矣。
上在昌德宮。停常參·經筵。
政院啓曰,明日常參·經筵,傳曰,停。
李裕膺啓曰,右副承旨宋廷和今日不爲仕進,卽爲牌招,何如?傳曰,允。
以右副承旨宋廷和牌不進罷職傳旨,傳曰,只推。
傳曰,左副承旨許遞,前望單子入之。
承旨前望單子入之,洪鍾序落點。
沈敦永啓曰,新除授右副承旨洪鍾序,卽爲牌招,何如?傳曰,允。
以忠淸監司沈宜冕狀啓,永同縣民家失火事,傳曰,聞甚矜惻,元恤典外,別加顧助,結構奠接之方,廟堂措辭,分付。
備邊司啓曰,移轉穀海運時,降香祝虔誠祭海,自是典例所在,故甲戌東北穀南運,亦令出穀道,必趁裝發之期,依禮文設行矣。今番船運時,亦依已例,齎送香祝,而裝發及所經諸道,竝爲及時設行之意,分付該曹該道,何如?傳曰,允。
承文院啓曰,卽見北京·盛京禮部咨文出來者,以爲,靉江西岸,冬季統巡出泒,蓋州城守尉廉至,自十月初一日起,至十二月底止,前往邊之內外,寔力査拏,先行知照,又睿皇后祔太廟詔書處該使臣帶往云矣。詔書順付咨文,係是追後出來者,而揆以事面,不可無答,一體撰出回咨,定禁軍騎撥下送于灣府,使之傳給鳳城將處,以爲轉致盛京·北京之地,何如?傳曰,允。
義禁府啓目,粘連向前梁柱台亦,稅穀之趁時卽發,已爲營報,船價之依例先給,亦據統關,參諸事理,無怪發明,揆以法意,有難全恕,以此照律,何如?判付。啓,依允。
上在昌德宮。停常參·經筵。
政院啓曰,明日常參·經筵,取稟。傳曰,停。
吏曹啓曰,宜寧縣監徐麒淳中路得病,萬無還任之望云,罷黜,何如?傳曰,允。口傳差出,催促下送。
吏曹口傳政事,以金膺根爲宜寧縣監。
禮曹啓曰,關東·關北穀南運時,發船及所經諸道海神祭香祝,分付該曹,及時齎送事,備邊司草記,允下矣。各其本道裝發時及過涉時海神祭香祝,令該司依甲戌年例磨鍊,急速下送,亦令各其本道,隨時卜日設行之意,竝爲分付,何如?傳曰,允。
吏曹啓目,粘連觀此敦寧府都正南尙敎上疏,則以爲,臣本無敦寧,揆以格例,自在應遞。伏乞聖明,俯賜鑑諒,照例遞改亦爲白有臥乎所,旣無敦寧,則揆以公格,不可仍置,敦寧府都正南尙敎,改差,何如?判付。啓,依允。
義禁府照目,粘連興陽前縣監梁柱台矣本府議啓內,稅穀之趁時卽發,已爲營報,船價之依此先給,亦據統關,參諸事理,無怪發明,揆以法意,有難全恕,以此照律,罪笞四十收贖,解見任別敍,私罪,奉敎依允爲旀,功減一等爲良如敎。
敦寧都正南尙敎疏曰云云。省疏具悉。疏辭下該曹,稟處。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
吏曹啓目,粘連觀此藝文館檢閱朴道彬上疏,則以爲,承政院同副承旨趙然興,臣之姊壻也。承宣例兼春秋之銜,則臣所帶記事官,在下當避。伏乞特命鐫改,以存公格亦爲白有臥乎所,相避之法,在下當遞,而史官春秋,法不得減下是白乎則,承政院同副承旨趙然興春秋館修撰官之任,今姑減下,何如?啓,依允。
檢閱朴道彬疏曰,云云。省疏具悉。疏辭下該曹,稟處。
上在昌德宮。停常參·經筵。
政院啓曰,明日常參·經筵,取稟。傳曰,停。
宋廷和啓曰,同副承旨趙然興今日不爲仕進,卽爲牌招,何如?傳曰,允。
宣惠廳·禁衛營·御營廳啓曰,卽見忠淸監司沈宜冕狀啓〈則〉以爲,海南縣宣惠廳納壬子條大同米及御營廳結作米,禁衛營移劃大同米都合一千三百五十一石零所載船一隻,九月十九日,沈水致敗於瑞山郡安眠面衣店里前洋,而監色沙格等盤覈取招,則致敗時乾卸米三百二石及船主徐學千先爲賃船載去米一百二十石,初不出載米九十石,邑屬例給米三十六石零,沙格等犯用米七十五石,船主犯用米一百五十二石零云。海南縣監權最煥,則裝發之晚時,九十石之初不準載,船漢之許多作奸,不能檢察,難免勘處,令攸司稟處,而地方官瑞山郡守趙秉文,則今此臭載,非直路則與不善檢飭有異,姑爲安徐,乾卸米,徐漢載去米,邑屬例給米,沙格船主犯用米,刻期徵捧,以本邑上納,已拯穀物,旣已改色分俵,竝與劣米,卽爲代錢上納之意,分付,何如?傳曰,允。
義禁府啓曰,咸鏡監司趙秉駿狀啓內,富寧前府使吳鶴善罪狀,令攸司稟處事,啓下矣。吳鶴善自任所未及上來云,依例發府書吏拿來,何如?傳曰,待待命拿囚。
兵曹啓曰,宣傳官柳永魯·趙秉善,五衛將朴昌健·李熙誠·金昌孝,景福宮衛將文興奎,慶熙宮衛將李景瑞·劉宗亮·李東根,文臣兼宣傳官閔馨在·林仁洙俱以病難供職,呈狀乞遞,守門將韓德履除授在外,過限未入仕,竝改差,何如?傳曰,允。
上在昌德宮。停常參·經筵。
未時,太白見於巳地。
藥房都提調金左根,提調金箕晚,副提調金炳國啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,明日常參·經筵,取稟。傳曰,停。
傳曰,直提學金炳國馳詣仁陵,奉審摘奸,仍留監祭,仍詣長陵,一體奉審以來。
傳曰,大臣備局堂上引見。
兵曹啓曰,每當儲窠之月,虛司果不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
癸丑十一月初十日辰時,上御熙政堂。大臣備局堂上引見入侍時,右承旨李裕膺,假注書權燮,事變假注書趙寅燮,記事官朴道彬·李承游,領議政金左根,右議政趙斗淳,備局堂上尹定鉉·李敦榮·金學性·金輔根·洪鍾應·金箕晚·李景純·李熙絅,校理任應準以次進伏訖。上曰,史官分左右。仍命大臣進前。左根進前問候,各殿問候訖。上曰,次對爲之。左根曰,目下鞫事雖姑未竟,而其造訛倡凶,好亂樂禍,馴致煽惑詿誤,圖爲不軌之端,則固已漸次掀露,寧不骨戰而膽掉也哉?昔淮南之謀憚一汲黯,承宗之削地,韓弘之輿疾,由於朝廷處置之得宜,如臣無似,猥居具瞻之地,苟能鎭撫彈壓,尊國勢於日月之上,則凶徒亂類,何敢若是之躑躅乎?此尤臣當退之大義諦也,伏願垂察焉。上曰,今番獄情,可勝痛駭。以卿處地,雖不在其位,固當鎭協之彈壓之,況在其位,乃反因此而如是乎?大非所望於卿者,卿勿復辭巽,俾有以仰成之也。出擧條左根曰,頃因嶺南災實狀啓,事目災外不足災三萬結,覆啓加劃矣。卽見該監司曺錫雨狀啓,則復陳慘歉之狀,仍請見減災二萬九千六百九十八結四十六負六束特許準劃,而田案所載山火田及各衙門屯土,各宮房折受,依甲戌年例,詳審災實,區別陳起,勿拘前摠,從實收稅事,竝令廟堂稟旨,分付矣。前此所劃,不啻優厚,而有此再陳,諒出於萬不獲已,一萬四千結,更爲加劃,俾有以實惠下究之地,而至於山火田及各衙門屯土,各宮房折受之隨歲增減,亦係恤民之政,依甲戌年例,使之區別陳起,從實收稅之意,分付,何如?上曰,嶺南民事,不可不十分顧念,竝依所奏施行,期有實惠下究之地,可也。出擧條左根曰,諸道災實,纔已稟覆行會,而第念俵災一款,上關國計,下係民命,則其不可不十分詳覈也審矣。一自敬差官都事踏驗之規停免以後,專付於道臣,而爲守宰者,若不能察奸防僞,任其操縱橫濫,以災處而損實結,做虛名而爲雜頉,竟致災民之莫得蒙惠,公納之由是減縮,則烏在其專委之義乎?苟令窮民,不當頉而蒙頉,不當俵而混俵,猶不諉之於寧失之義,而若其奸猾之輩,從中射利,看作家計,民國俱病之患,則揆以法紀,寧有是哉?誠能到底操束,別岐綜核,可杜諸般欺偸之習,今雖晚時來猶可追,以此意另加提飭,俾得悉心對揚之地,而今年嶺南,最多失稔之邑,方議賑救之政,哀彼近止之命,溝壑袵席,卽俄頃間事也。守令中如有莫可堪任者,則不待殿最,繣則譴罷,然後始可以豫先經紀,獲免窘跲,是爲目下救民之最急務,亦以此一體分付,以爲無憚大吏,勿事小忍,不至有失時敗事之歎,何如?上曰,俵災虛實,專係於守令之能否,各別操飭爲好,而嶺南尤當加意,竝以此措辭申飭,可也。出擧條左根曰,嶺南守令,無論公私賑邑,雖値儲窠與大政之時,遷轉則必以本道內守令排擬,如有自京差送之窠,則俾今斯速赴任,經紀賑事,而其在軫恤民命之義,不暇以虛司果積滯爲念,雖前銜,必以聲績素著之人,勿拘常格,另加擇擬,不日辭朝之意,預先分付銓曹,何如?上曰,依爲之。出擧條左根曰,詞訟爲任,係都下民命休戚也。故堂上之另擇久任,俾責成效者,法意至深遠矣。無緣不坐衙者,輒自喉院,論啓問備,顧其義意,豈徒然哉?至若諸郞官之職,惟待堂上推斷,分掌擧行,本自如許,遂不關由於該堂,有若自處以訟官,任自發差,無難推捉,決杖拘留,都不難愼,何其侵官厲民,一至之斯?此固朝綱之到處解紐之故,而亦未嘗不由於該堂之未能鎭日赴坐,恒常規察而然,今番齊日新式之後,各司開坐,旣無拘礙,另加申飭,無復如前占便,而郞官亦各自警束勉勵,俾得率職守分,來後復有入聞,則斷當嚴繩之外,該堂亦難免考績不實之責,而且以五部官言之,通編所載,元不許聽訟,中間特軫小民細事,難於煩訴法司者,限二十貫使之就辦於當部,而駸駸然踰濫不已,刑漢兩司之外,又添五箇法部,恣行非理之事,不有屢飭之嚴因,而閭里之騷擾愁怨,部屬之憑藉橫濫,日甚一日,轉無顧忌,甚至他部民橫侵,許多日拘係,無往非違式蔑法之端,苟能嚴其殿最,隨現懲勵,寧或若是之甚乎?另令京兆堂上,惕念釐捄,痛滌謬習,以爲除民若瘼之地,何如?上曰,依爲之。出擧條左根曰,京外民生之賴以爲資業者,專是公私債路,而公債之十一殖,私債之十二殖,係是法典攸載,屢經廟堂提飭,而特因射利者之操縱,謀生者之窘迫,輒未免靳定甲利,慢不顧朝禁之申嚴,由是而貨泉不流,民勢較棘,此誠非細憂也。目下軫恤懷保之方,莫先於修明舊規,釐捄此瘼,仍以此擧措,頒示中外,俾各憚令,毋敢犯科,而內而刑漢衙門,外而各道營邑,凡公私債推徵之訟,一切恪遵法典,無或以勢力顔私,曲爲之闊狹低昂之意,竝爲分付,何如?上曰,依爲之。出擧條左根曰,文科之年滿五十者特許陞六,載於法典,以其聰明衰減,未能責之以記注書寫之役故也。竊伏念,登科前年滿者,旣有體下之惠,則登科後年滿者,宜施一視之擧,自今凡三館文參下之年準五十者,每於歲初稟旨施行之意,著爲新式似好,故敢此仰達矣。上曰,依爲之。出擧條左根曰,近來吏兵批初仕借銜之擧,是豈古有之事乎?官人旣係不輕,受點尤所至愼,而認以不費之惠,遂作生色之資,豈有似此事體乎?受點之後,如或有意外事故之無以察任者,則雖不可不參互闊狹,而今則已自擬入之時,政官許以暫借,見差者一肅卽遞,有若應行之例,猥雜屑瀆,莫此爲甚。不可不一切防塞,以存事面,以社倖門,而因此思之,兩闕衛將,雖與正職有間,其備望點下則一也。亦何可若是之太無防限乎?另飭兩銓,俾爲十分惕念之地,何如?上曰,淸朝官人,豈有借銜之法乎?各別申飭,勿復如前之爲,可也。出擧條上曰,借銜者,何謂也?左根曰,假令今日爲初仕,而不數日遞改,蓋欲得職銜之故也。左根曰,近日都下竊發之患,傳聞可驚,類非一兩漢狙伏鼠竊之比,則其互成影迹,公行搶奪,豈無許多夥黨而敢爾乎?詗戢之政不嚴,閭里之擾轉甚,將安用兩捕廳爲哉?今此臣奏之後,毋論已發捕未發捕,如或有似此傳聞之更爲入耳者,則兩捕將直施刋削之意,分付,何如?上曰,聞甚驚駭,嚴飭兩捕將,各別譏詗,而如是之後,又復如前,則依卿奏論斷,可也。出擧條上曰,都下人民以盜賊之故,夜不能眠云,各別譏詗也。熙絅曰,嚴飭譏捕,何敢少弛,而竊發之患?尙不能除去,致勤下敎,小臣溺職之罪,不勝惶懍靡措矣。上曰,盜賊之有無,專係於捕將操飭之也。斗淳曰,目下獄事之爲驚痛憤惋,領相已有所奏,臣無容架疊於鞫覈未究竟之前,而第鉤訊而必得其實,論斷而必提其要,卽委官之職耳。臣之承命周旋,不爲不久,而尙不能剖劈掀發,致稽天討,臣之溺職,於是乎滋大,惟萬萬惶悶而已矣。上曰,鉤問論斷之至精至要,卿必有斟量,予何多誥?出擧條斗淳曰,禁御兩營正軍,有資保軍以助正軍,上番時資裝,每年所納,不過二兩零,而特以間三年合出四年番錢,爲九兩之多。故愚氓最苦是役,況虛額新疤,與夫隣族侵徵,係是臨急猝辨,安得無騷擾之患乎?臣於今番湖西之行,歷探物情,皆以爲,資保錢則每年上納,正軍上番時,則以各衙門上納錢,推移資裝後,具由文移兩營,自兩營計報各衙門,則此不過兌換而已。在兩營旣無所失,在民情優爲紓力云,依此施行。此弊非但湖西,一體知委於上番軍所在各道,何如?上曰,民情不可不念,依爲之。出擧條斗淳曰,洪州地元山,卽水軍虞候風和六朔出住處也。過去漕船,專管檢閱,至若再運,每値風高之時,而虞候撤還以後,則只使監色文牒擧行,事體已極疎忽。且稅船護送,始自庇仁煙島,至於泰安梧島,中間海路爲二百里許,元山之所俯仰相望處也。點檢雖在於虞候,護送專責於地方官,若或有臭載之患,則往來徒費日字,鉤拯未免失時,況海路要衝,異舶之出沒無常,瞭望問情,輒致葛藤,此邊情所關,臣意則創置一鎭別將,自本道監營,另擇營校中久勤可堪者,取才望報啓下,凡點閱護送瞭望問情,使之全管擧行,依他鎭例準朔交遞,虞候出住,不過是徒存名色之事,永爲停止,若然則別將所處,自有虞候廨宇,不費新建之力,廩料等節,道臣亦當有方便設施,敢此仰達矣。上曰,事甚便好,依所奏施行,可也。出擧條裕膺曰,諸宰奏事。定鉉等曰,別無所奏矣。裕膺曰,玉堂所懷奏之。應準曰,臣學識寡陋,猥廁啓沃之任,而區區芹忱,祗在於勤聖學一事也。夫學問之道,以立志爲本,所謂立志者,專向於道義,不爲事物所移奪也。雖有好學之心,而志或不立,則氣稟之拘,物慾之蔽,終無革去之時,而難望其成就德業,比如築室而不固其基也。伏惟殿下,挺天縱之姿,務時敏之工,頻御講筵,召接臣隣,好問明辨,酬酌溫粹,朝野相慶,庶幾聖學之日臻於緝熙光明之域矣。多日停閣,未承開講之命,臣固知冬晷極短,酬應至繁,姑未暇於繼講新篇,而讀書之法,當嚴立課程,不要間斷,今此葩經一部,自春始講,訖工無期,殿下春秋日富,歲月如流,而尙多未盡讀之經史,每念朱夫子工夫易間斷,義理難推尋之語,竊不勝憂悶之至。雖閭巷韋布,記誦之習,猶以寒曝爲戒,況帝王之學,受用甚大,應接萬幾,參贊位育,必待乎講學而成焉。此文王所以日昃不遑,大禹所以寸陰是惜也。伏願惕然警省,亟開講筵,以臻日新之功焉。上曰,所陳甚好,當留念矣。出擧條上曰,以講對之勿爲間斷爲勤者雖甚好,而訖工遲速,或緣事勢之不得不然者,亦難以計日定限也。應準曰,臣忝在啓沃之任,區區愚衷,每在於勤聖學講究文義,以備顧問之資,有講對之命,則欣欣相告曰,我聖上好學如此,或値停閣之時,則顒望之餘,亦豈無抑鬱之心?近日玉堂所奏,雖以按例文具,而旣伏承留念之批,勿以爲按例文具,益加體念焉。上曰,儒臣所奏,當悉心陳勉,何可謂之按例乎?玉堂之言非矣。應準曰,臣不敢謂按例爲之。所奏綴拾陳腐之言,而未能切實,故亦似按例文具,而皆出忠愛之心矣。上曰,其間有靡寧之時,姑未開講矣。應準曰,待康復後卽爲開講似好矣。上曰,當從近開講矣。上命史官就座,仍命大臣先退,又命退。諸臣以次退出。
上在昌德宮。停常參·經筵。
政院啓曰,藥房提調持粟米飮來待矣。傳曰,封入。
進御二錢重人蔘粟米飮,自今日一貼式限三貼煎入事,榻前下敎。大王大妃殿進御二錢重人蔘粟米飮,自今日一貼式限三貼煎入事,榻前下敎。王大妃殿進御二錢重人蔘粟米飮,自今日一貼式限三貼煎入事,榻前下敎。中宮殿進御二錢重人蔘粟米飮,自今日一貼式限三貼煎入事,榻前下敎。
都摠府啓曰,今日入直三廳武兼·禁軍及軍兵等,中日習射技放,請出標信。傳曰,知道。
政院啓曰,明日再明日仁陵忌辰祭齋戒正日相値,視事頉稟之意,敢啓。傳曰,知道。
備邊司啓曰,卽見京畿監司徐左輔所報,則枚擧喬桐府使李容純牒呈,以爲,本邑再昨年海溢後,居民太半離散,今秋荐歉,又此酷甚,窮春顚連,不知何境。賑資一千石,以沿海邑精實穀劃下爲辭矣。島農失稔,若是之甚,則其在懷保之政,不宜虛徐,海西隣近邑某樣還穀中折米五百石,量宜區劃,趁卽運致之意,分付海西道臣,俾有以悉心救濟,期著實效之地,何如?傳曰,允。
上在昌德宮。停常參·經筵。
政院啓曰,藥房提調持粟米飮來待矣。傳曰,封入。
備邊司啓曰,頃因全羅監司鄭㝡朝狀啓,加請災七千結,覆啓加劃矣。卽見該監司狀啓,則復陳災結塗抹不足之狀,仍請見減災一萬八千七百十三結七十六負五束特許準劃事,更令廟堂稟旨,分付矣。前所加劃,不無裁量,而近來災勘之必欲取準,亦一謬弊。然道啓中又以舊陳多混於新災,有此三徹之懇,豈懸空之度,不能無差殊於親執之勘而然乎?更以五千結加劃,另飭均俵,俾實惠下究,更無得陳請之意,分付,何如?傳曰,允。
禮曹啓曰,卽接行護軍金箕晢單子,則以爲,族孫道鉉,嫡妾俱無子,以其同姓十六寸兄守鉉第二子又暢,欲爲繼後,兩家諸族,相議完定,而道鉉夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金箕晢單辭旣如此,金守鉉第二子又暢,立爲金道鉉之後,何如?傳曰,允。
上在昌德宮。停常參·經筵。
政院啓曰,藥房提調持粟米飮來待矣。傳曰,封入。
傳曰,奉審閣臣入侍。
癸丑十一月十三日□時,上御熙政堂。奉審閣臣入侍時,左副承旨宋廷和,假注書曺璟承,記事官朴道彬·李承游,直提學金炳國,以次進伏訖。上曰,史官分左右。仍命閣臣進前。炳國進前奏曰,臣承命馳詣仁陵,陵上奉審則無頉,祭物·祭器·祭井看審則精潔,諸執事摘奸則無頉,仍詣長陵,陵上奉審則無頉,碑閣奉審則無頉。還詣仁陵,仍留監祭,將事安寧之意,敢達矣。仍奏曰,仁陵碑閣上下門階砌皆爲蹲縮,門內甎石亦多傾仄,長陵水刺間全頹無餘,極爲悚悶,不可不趁卽修改與改建,而時値冬節,難以工役,待明春卽爲擧行之意,分付該曹。長陵丁字閣前後薍簾,俱爲破傷,及今改備之意,一體分付,何如?上曰,依爲之。出擧條。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直三廳武兼·禁軍及軍兵等,習射技放,請出標信。傳曰,知道。
傳曰,禮房承旨馳詣宗廟·景慕宮,奉審摘奸以來。
傳曰,在外玉堂許遞,政官牌招開政。
傳曰,呈告與在外摠管許遞,今日政差出。
傳曰,同副承旨許遞,前望單子入之。
承旨前望單子入之,沈膺泰落點。
沈敦永啓曰,新除授同副承旨沈膺泰,卽爲牌招,何如?傳曰,允。
政院啓曰,吏曹判書金箕晚,參判洪說謨,參議朴永輔牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書金箕晚,參判洪說謨再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議朴永輔陳疏,判書·參判,所當更爲牌招,而係是一日三牌,何以爲之?敢稟。傳曰,更爲牌招,參議疏批已下,一體牌招。
政院啓曰,吏曹判書金箕晚,參判洪說謨,參議朴永輔三牌不進推考傳旨及罷職傳旨,今方捧入,而開政命之後,連事違召,無意承膺,事體所在,誠極未安。判書·參判,所當竝更牌招,而係是一日四牌,何以爲之?敢稟。傳曰,參議只推,竝待明朝,更爲牌招。
備邊司啓曰,卽見慶尙監司曺錫雨狀啓,則備陳本道綿農穡事慘歉之狀,仍請大同綿布特許純錢,漕邑米依該廳詳定價,每石六兩式代錢上納事,令廟堂,稟處矣。本道災荒最酷,民情轉急,道臣之前後控實,初非過情之語,在朝家救焚拯溺之政,豈或靳惜愼重於此,而第念,都民不事農業,朝夕延活,只於各等貢米之流布轉輸,則元穀之數爻旣縮,代錢之貿賣無路,其將如火所稱衣紈綺操金玉,坐餓而莫之救矣。八方民命,均在一視之下,而都民頷顑之狀,反有甚於耕耘之氓,此亦不可不爲先事之慮,則米代錢一款,恐不創行無前之事,至於木代錢,則設有山邑漕邑偏重輕之嫌,嶺民之受其賜則然矣。尤甚邑限三分一特許代錢上納之意,知委,何如?傳曰,允。
備邊司啓曰,田稅大同,有國經用,春裝夏納,程科甚嚴,挽近年來,法紀蕩然,爲穀主官者,稱以再運,最晚裝發,畢竟氷泊,公私消耗,歲初飭敎,不啻申嚴,而一向玩愒,終不動念,苟有一分畏憚,寧容如是?晚裝氷泊靈巖郡守閔致獜,羅州牧使南秉善,務安縣監鄭世昌,咸平縣監李鍾晚,海南縣監權最煥,淸風府使呂重燮,康津縣監金商玄,爲先罷黜,令該府拿勘。雖以道臣言之,不善董飭之失,在所難免,施以越俸二等之典,而沙格之受載逗遛,到處停滯,此亦難言之弊,憑考裝載日月,打計程站遠近,月日程站,罪在沙格,則令法司嚴刑二次,遠地定配之意,一體知委,何如?傳曰,允。
奎章閣啓曰,明日奎章閣望奉審日次,臣進詣擧行之意,敢啓。傳曰,知道。
吏曹啓曰,今此冬至祭祭官,當爲磨鍊,而除老病公頉,實無推移排比之路,依近例刑官,司饔院官員及年六十以上人員,通瀜塡差以入,而其中時無職名人,令該曹口傳付軍職,何如?傳曰,允。
禮曹啓曰,各陵園墓所今秋植木播橡,依定式擧行後,株數斗數區別報來,故別單書入,而健陵·顯隆園植木,則本府留守已爲區別狀聞矣。敢啓。傳曰,知道。
吏曹參議朴永輔疏曰,伏以,臣謏才庸品,廁迹朝端,微官漫職,尙難稱塞,至若淸貫要路,夫豈想望之攸到哉?迺者伏奉除旨,以臣爲吏曹參議,臣於是,惝怳恧蹙,不省措躬之所。夫周官六典,天官居首,唐部三銓,文部爲美,雖其太宰自有右位,左選右選,亦非專任,若夫總覈人物,澄淸流品,以制通塞之權,吏部郞中,其官甚要。是以居是任者,率皆行己有素,爲世所重,雅望足以鎭浮囂,淸裁足以鑑典則,曷嘗有如臣無似,冒忝充位,上以累則哲之政,下以失量己之戒哉?且伏念,是職之選,由國子而爲階梯,臣於年前,峻被臺論,其所爲言,在於泮銜之通擬,其源之受汚而其流之湜淸,事理之必無也。臣之所劖骨矢心者,旣當自劃於肇軔之地,而反復冒膺於更進之步,則其義諦之乖盭,皦然明甚,於是乎臣之去就,不待兩言而決,才之不合,分之不稱,又不暇論也。今此開政有命,庚牌屢臨,而鐵限自在,株守莫變,玆敢瀝盡肝血,仰瀆崇聽。伏乞聖明,洞賜鑑諒,將臣新授職名,亟行刋改,仍命選部永勿檢擬,俾公器重而私分安焉。省疏具悉。往事何必追提?爾其勿辭察職。
上在昌德宮。停常參·經筵。
藥房副提調金炳國啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,爾不必入侍矣。大王大妃殿·王大妃殿·大妃殿·中宮殿,口傳問安。答曰,知道。
備忘記,水原留守李鶴秀下直,長弓一張,長箭一部賜給。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳無時急稟定事,不得來會云矣。敢啓。傳曰,知道。
政院啓曰,左承旨沈敦永,右承旨李裕膺,今日不爲仕進,竝卽牌招,何如?傳曰,允。承旨之無難懸病,莫近日若,豈有如許道理乎?不爲仕進承旨竝推考。
兵曹啓曰,巡綽法意,何等嚴重,而今夜右邊捕盜廳不爲發巡云。未知有何事端,而揆以法意,萬萬驚駭,該廳大將李膺緖,令該府拿問處之,何如?傳曰,果緣何至斯,駭然極矣。施以罷職。
政院啓曰,卽見兵曹草記,則右邊捕盜大將李膺緖未知有何事端,而今夜不爲發巡云。巡綽法意何等嚴重,而有此闕巡之擧者,事未前有,萬萬驚駭,該捕將所當重勘,而本院諸推之外,無他可施之罰,何以爲之?敢稟。傳曰,已罷職矣。
傳曰,自明日日講爲之。
政院啓曰,右邊捕盜大將李膺緖罷職事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
傳曰,捕將兼察事何等嚴急,而有此遲滯,當該承旨罷職。
兵曹,以李定鉉爲右邊捕盜大將。
政院啓曰,新除授右邊捕盜大將李定鉉,卽爲牌招,傳授命召及大將牌·傳令牌,何如?傳曰,允。
傳曰,承旨有闕之代,前望單子入之。
承旨前望單子入之,朴永輔落點。
沈敦永啓曰,新除授同副承旨朴永輔,卽爲牌招,何如?傳曰,允。
傳曰,吏曹參議有闕之代,前望單子入之。
吏曹參議前望單子入之,沈承澤落點。
政院啓曰,卽者檢閱朴道彬,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
政院啓曰,吏曹判書金箕晚,參判洪說謨,參議朴永輔牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
吏曹啓曰,司僕正金,順寧園守奉官權燮,俱以身病,呈狀乞遞,竝改差,何如?傳曰,允。
政院啓曰,新除授吏曹參議沈承澤,一體牌招,何如?傳曰,允。
兵曹啓曰,卽接江華留守鄭基世移文,則井浦別將,今陞萬戶,而時任別將金致俊,乃是堂上,在所當遞云,減下,其代依新定式,自臣曹備擬以入之意,敢啓。傳曰,知道。
備邊司啓曰,關西後運襦衣二百二十領,紙衣一百領,照數稱量,木品亦爲看審,封授於齎去禁軍處,沿路輸送及本道頒給等節,更爲各別關飭之意,敢啓。傳曰,知道。
又啓曰,務安·咸平,素稱弊局,有難付之生手,以聲績著見人,勿拘常格,各別擇擬之意,分付銓曹,何如?傳曰,允。
又啓曰,卽見忠淸監司沈宜冕狀啓,則以爲,本道儒生公都會覆試,今當設行,而每値歉歲,多有停行之例,特許姑停,待明秋合設事,請令廟堂稟旨,分付矣。歉歲試士,往來齎糧之弊,不可不念,依所請待明秋合設之意,分付,何如?傳曰,允。
奎章閣啓曰,景慕宮望廟樓今望奉審,無頉之意,敢啓。傳曰,知道。
有政。吏批,判書金箕晚,參議沈承澤牌不進,參判洪說謨進,左副承旨宋廷和進。以吏批言啓曰,判書金箕晚,參議沈承澤竝牌不進,小臣獨政未安,何以爲之?敢稟。傳曰,仍爲之。政事冊無。又啓曰,羅州牧使今當差出,而本州以湖南雄邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。以尹滋悳爲應敎,李載元爲修撰,趙然昌爲刑曹參判,趙在應爲兵曹參議,徐英淳爲知經筵,尹致定·李宜翼爲同經筵,金大根爲知春秋,李源命爲同春秋,金箕絢爲羅州牧使,申檍爲淸風府使,鄭志鉉爲靈巖郡守,李鳳九爲通川郡守,朴光鎭爲固城縣令,李行奎爲康津縣監,柳淙爲海南縣監,徐用輔爲務安縣監,鄭在箕爲咸平縣監。再政。以金萬根爲右尹,沈宜復爲驪州牧使,金有淳爲富平府使,尹章善爲平昌郡守,趙秉珏爲文義縣令,趙永鎬爲淸安縣監。三政。以趙鳳熙爲沃川郡守,洪祐賢爲魯城縣監。四政。以尹致養爲山淸縣監,徐亨淳爲工曹正郞,兪駿煥爲健陵令,趙光淳爲順康園守奉官,成均博士單朴尙燁,贈吏參金琠贈吏判例兼,故通德金維城贈童蒙敎官,已上贈職事,承傳。知春秋單金大根,兵曹參議單趙禮根,參知單趙在應,左尹單金萬根,右尹單金炳喬,全羅中軍金成喜今加嘉善。兵批,金大根·趙然昌爲副摠管,李鳳周·魚在淵爲宣傳官,李錫培·趙兢夏·李明爔爲五衛將,韓喜驥爲景福將,金性道·金鎭完爲慶熙將,兪晠煥·朴鳳欽爲文兼,鄭龍喆爲守門將,李寅八爲井浦萬戶,知事單秦膺煥,守門將單張龍九,依定式陞實,長串僉使單高亨默,昇天堡萬戶單李芝秀,船頭堡別將李震炳,廣坪權管金翊相,及第李鍾淳·李啓沃·金謹秀,前判官異海謙,正方別將崔柔獻,今加折衝加資事,判下。再政。李奎會爲宣傳官,趙存昱爲訓鍊都監把摠,權錫祜爲武兼,李圭浩爲部將,同知單韓喜驥,僉知三單,李錫培·趙兢夏·李明爔,都摠管單金大根。三政。李公濂爲都摠經歷,張春汲爲訓鍊僉正,同知單金性道,及第朴永俊今加折衝加資事,覆啓判下。四政。尹善交爲都摠都事,金禹鉉爲訓鍊判官,同知單金鎭完。五政。許奎·梁柱甲爲訓鍊主簿。六政。李奎興·姜文澔爲武兼。
義禁府啓曰,靈巖郡守閔致麟,羅州牧使南秉善,務安縣監鄭世昌,咸平縣監李鍾晚,海南縣監權最煥,淸風府使呂重燮,康津縣監金商玄等拿勘事,傳旨,啓下矣。金商玄今方待命拿囚,閔致獜·南秉善·鄭世昌·李鍾晚·權最煥·呂重燮等,俱在任所云,依例發遣府羅將,竝拿來,何如?傳曰,待待命拿囚。
敎水原留守李鶴秀書,王若曰,瞻依則漢之西京,而體貌自有所重,保釐乃周之東洛,故耇德必惟其人,肆撤九棘崇班,庸畀一府摠理,眷彼隋城供護之地,寔我正廟志事攸存,眞殿之簾陛深嚴,天威不違咫尺,喬山之松柏密邇,地理非比尋常,樓櫓甲兵,壯兩都節制之勢,臺隍關阨,當三路要衝之形。惟卿,四朝老成,一代德望。儀可象溫粹端重,允矣大人典刑,志彌堅險阻艱難,確乎君子器度,襲傳家之詩禮,早膺先朝殊知,播華國之文章,屢貯內閣邇列,藝林則宗匠,掌銓則鑑別,惟其材無適不宜,廟籌而協贊,按藩而績庸,顧是任匪卿莫可。玆授卿水原留守兼摠理使,卿其袛服予命。愼簡乃司,有社有民,莫曰外輕而內重,爲屛爲翰,佇見城固而府完。故玆敎示,想宜知悉。知製敎李容殷製進
檢閱朴道彬疏曰,伏以,臣於持被之中,卽接家信,臣母素患痰積,近因寒候,一倍添劇,促臣歸視。玆敢忙陳短章,徑出禁扃。伏乞亟遞臣職云云。省疏具悉。爾其勿辭救護。
左副承旨宋廷和疏曰,伏以,臣卽伏見傳敎下者,以捕將兼察啓辭遲滯事,有當該承旨罷職之命,捕將兼察,不可一刻暫曠,則兼察啓辭,自是嚴急,而無端稽滯,致煩嚴敎,是何等萬萬驚悚,揆諸院規,雖以下位現告,而臣卽伴直均爲不察,何可諉之以非臣所掌,倖逭同勘乎?惶隕悚恧,靡所自容,玆敢短章仰徹。伏乞聖明,亟施臣當被之律,以嚴法紀,以安私分,不勝幸甚。省疏具悉。爾則推考。
上在昌德宮。停常參·經筵。
政院啓曰,明日常參·經筵,取稟。傳曰,停。
奉常寺官員,以都提調意啓曰,各陵園墓冬至祭享所用藥果煎造後,進上看品藥果二十立,依定式封進之意,敢啓。傳曰,知道。
傳曰,吏戶換房。
義禁府啓曰,今此推鞫方張之時,時囚例不可混處府中,時囚罪人韓宗範,姑爲保放之意,敢啓。傳曰,知道。
弘文館啓曰,新除授應敎尹滋悳時在慶尙道陜川地,經筵入番事緊,請斯速乘馹上來事,下諭。答曰,許遞。
又啓曰,新除授修撰李載元,卽爲牌招察任,何如?傳曰,允。
義禁府啓曰,江原監司吳㝡善狀啓內,通川郡守趙應和爲先罷黜,其罪狀令攸司稟處事,啓下矣。趙應和〈時〉在任所云,依例發遣府羅將拿來,何如?傳曰,待待命掌囚。
刑曹啓曰,大同氷泊沙格,令法司嚴刑二次,遠地定配事,命下矣。固當卽爲擧行,而沙格逗遛遲滯,尙不上來,隨其所泊,罔夜捉上事,分付各該道臣,何如?傳曰,允。
義禁府啓目,康津縣監金商玄原情云云。問目內辭緣,泛稱遲晚,所當請是白乎矣,曾經宣傳官勿爲請刑,載在法典,議處,何如?判付。啓,依允。
癸丑十一月十六日辰時,上御熙政堂。日講入侍時,判府事朴晦壽,日講官洪鍾應,參贊官沈敦永,檢討官趙憲爕,假注書曺璟承,記注官姜晢一,記事官李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,鍾應讀自陟彼北山,止北山六章,仍釋義訖。上曰,文義奏之。缺憲爕曰,此詩言其役事之不均也。此時爲人上者,苟能因其才而分其勞,無所偏役之苦,則豈至有從事獨賢之歎哉?蓋人主之御國也,貴其均平之道者,非獨役使一事也。若在用人,而賢愚混進,則此取舍不均也,恤民而撫字失宜,則此惠澤不均也。凡政令施措之間,不得其均一公平,則國雖欲治,而其可得乎?故魯論曰,有國家者不患寡而患不均,周禮曰,大均之禮恤衆也。伏願殿下,發政而盡公正之要,御衆而懋平均之道,則自底於無偏無黨,王道蕩蕩,而雍熙之治,可以復見於今日矣。懋哉懋哉。
上在昌德宮。停常參·經筵。
未時,太白見於巳地。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼·禁軍及軍兵等,中日習射技放,請出標信。傳曰,知道。
宗親府啓曰,璿源譜略今已改張矣。進上日字,令日官推擇,則今十九日巽時爲吉云。本寺堂上·郞廳·校正官鼓吹陪進仁政殿,與承旨請承傳色奉入,而奉謨堂奉安件國朝御牒·八高祖圖·王妃世譜改張印本,一體陪進,自內閣依例稟旨擧行,五處璿源閣奉安件,自本寺次第擧行,頒賜件亦爲收聚,改張還給之意,敢啓。傳曰,知道。
吏曹啓目,粘連觀此敦寧府都正鄭獻敎上疏,則以爲,臣本無敦寧,新除授之職,揆諸國典,在所當遞。伏乞特命該曹照例鐫改,以存公格亦爲白有臥乎所,旣無敦寧,則揆以格例,不可仍置,敦寧府都正鄭獻敎,改差,何如?啓依允。
敦寧都正鄭獻敎疏曰云云。省疏具悉。疏辭下該曹,稟處。
癸丑十一月十七日辰時,上御熙政堂。日講入侍時,日講官李敦榮,參贊官李裕膺,侍讀官朴商壽,假注書李錫宙,記注官金德興,記事官李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,敦榮讀自無將大車,止小明五章,仍釋義訖。上曰,文義奏之。敦榮曰,此曰靖共爾位,好是正直,神其聽之,介爾景福,夫正直者,正言直行之謂也。君子人始未嘗爲求福,而爲正言爲直行也。惟一言而無不正,一行而不無直,故自然爲神之所佑,而福祿至矣。苟有一分回譎邪詭之心,則天必厭之,何福可論也?正直人之受福,非大夫之福也,卽國之福也。賈山有言曰,人臣事君,言不切直,則不可以明道。故切直之言,明主之所欲急聞,常於臨讀之暇,必加省察之工焉。
上在昌德宮。停常參·經筵。
政院啓曰,明日常參·經筵,取稟。傳曰,停。
禮曹啓曰,咸鏡道觀察使封進今十一月令宗廟薦新生靑魚,今十九日薦進,而景慕宮薦新,則慶尙道例爲封進矣。本道所封,未及上來,莫重薦獻,不可後時,宗廟薦新加封生靑魚,同日一體薦進,何如?傳曰,允。
奎章閣啓曰,璿源譜略改張件,明日自宗簿寺陪來,而內上件,自本寺修正直入云。奉謨堂·書香閣所奉件,臣等進詣改張之意,敢啓。傳曰,知道。
義禁府啓目,粘連向前金商玄亦,稅船裝發,本有定限,雖曰再運,不能嚴督而趁期,竟至太晚而氷泊,漕法所在,焉逭當勘,以此照律,何如?啓依允。
癸丑十一月十八日辰時,上御熙政堂。日講入侍時,日講官金大根,參贊官宋廷和,檢討官李載元,假注書孟道植,記注官白文振,記事官李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,大根讀自鼓鍾將將,止鼓鍾四章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,藥院提調許遞,前望單子入之。
內醫提調前望單子入之,金鼎集落點。
傳曰,都承旨·左副承旨·同副承旨竝許遞,前望單子入之。
承旨前望單子入之,趙秉夔·金炳學·李廷憲落點。
沈敦永啓曰,新除授右副承旨金炳學,同副承旨李廷憲,竝卽牌招,何如?傳曰,允。
以同副承旨李廷憲牌不進罷職傳旨,傳曰,只推。
傳曰,宗簿提調以下別單書入。
以宗簿提調以下別單,傳曰,提調領敦寧金汶根子姪中初仕調用,璿源譜略跋文製述官右議政趙斗淳內下豹皮一令賜給,國朝御牒書寫官永平君昱,纂修監印校正官益平君,各熟馬一匹面給,慶平君,監印正宋謙洙竝加資,主簿趙雲植,直長韓敎源,別工作監役沈勛澤竝陞敍,忠義衛朴昌淳,加出忠義衛趙冕植竝陞六,寫字官韓弘迪,畫員白俊煥永付司果,其餘寫字官·唱準·畫員·計士·日官·捕校·錄事·員役·工匠等竝依今春例施賞。
備邊司啓曰,卽見慶尙監司曺錫雨狀啓,則以爲,尤甚與之次邑歲前救急,從便設行,而歲後公私賑救急邑,竝與營驛鎭堡,區別開錄,仍請公賑邑所用本道常賑太二千石,皮牟二萬五千五百石,別劃米一萬四千石,私賑租一萬石,粟二千石,皮牟四千石,備荒租一千五百石,鳥嶺修城太二千石,架山藥丸米一千石,租五千石,濟民倉租一萬石,左兵營華山築城米五千石,甲午救賑租五千石,丙申別貿米一萬石,信需租一萬石,留作租一萬石,倭糧補縮米三千石,合各穀十二萬石特令劃下事,令廟堂稟處矣。饑口多少,雖姑未詳,各穀十二萬之請劃,道啓必有斟量而然矣。依所請施行,使之設始,預先分排,無或有緩不及之憂,而此是一道穀摠之無異盡劃,待畢賑如有餘穀,一一還錄之意,分付,何如?傳曰,允。
又啓曰,顧今民生困窮,不啻塗炭,恩竭而上無可施之道,力屈而下無可控之所,邦本若是扤捏,民志愈往愁阻,念之及此,靡所止屆,守令之一分憚畏,惟在於一歲中兩次考績,而方伯之職不職,亦惟在此一事,苟能於民國二字,深惟永念,則其於課第黜陟,宜不待屢煩提飭,古人所謂一路一家輕重界分,寧忍坐視顚連,莫之救恤也哉?見今殿最封發在邇,先以此意行會,待開坼後,跡其公私,參以聽聞,一切以法從事之意,分付該道道帥臣處,何如?傳曰,允。
奎章閣啓曰,臣等進詣奉謨堂,所奉璿源譜略,書香閣所奉璿源譜略改張,還爲奉安之意,敢啓。傳曰,知道。
義禁府照目粘連,康津縣監金商玄矣本府議啓內,稅船裝發,本有定限,雖曰再運,不能嚴督而趁期,竟至太晚而氷泊,漕法所在,焉逭當勘?竝只以此照律罪,杖八十收贖,奪告身三等,私罪,奉敎依允爲旀,功減一等爲良如敎。
癸丑十一月十九日辰時,上御熙政堂。日講入侍時,日講官徐憲淳,參贊官洪鍾序,侍讀官任應準,假注書李錫宙,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,憲淳讀自楚楚者茨,止楚茨六章,仍釋義訖。
上在昌德宮。停常參·經筵。
未時,太白見於巳地。
藥房副提調趙秉夔啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮氣候安順,卿不必入侍矣。大王大妃殿·王大妃殿·大妃殿,中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根無時急稟定事,左議政未差,右議政趙斗淳有身病,不得來會云矣,敢啓。傳曰,知道。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,發遣吏郞,諸執事淸齋與否,摘奸以來。
禮曹,來甲寅正月初一日行社稷祈穀大祭,初四日行宗廟·永寧殿春享大祭,香祝親傳,取稟。奉敎敬依。
以平安監司李景在狀啓,朔州府使李鈺身死事,傳曰,令該曹口傳差出,催促下送。
癸丑十一月二十日辰時,上御熙政堂。日講入侍時,領府事鄭元容,日講官金學性,參贊官李廷憲,檢討官睦仁會,假注書孟道植,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,學性讀自信彼南山,止信南山六章,仍釋義訖。上曰,文義奏之。元容曰,同雲雨雪,得天之時,原濕經理,因地之利,酒食烝享,致人之和,以至瓜菜牡畜之蕃殖,可見其陰陽調和,人神歡悅,此可見政敎之美也,服田畝則思禹之功,霑雨雪則頌天之賜,此出於不忘本之義,凡人先思所本,則行事自合道理,忠于君孝于親,皆由乎敦本之心也,此可見風俗之厚也,爲臣民而欲其君之享壽考福祿,此天下之至美,而人之所大願也,求其本則稼穡勤而後衣食豐,衣食豐而後禮樂備,禮樂備而後和平興,和平興而後天神悅豫,日降之福矣。周家之八百年基業,亶由於稼穡,而信南山一章,御家治國,化民成俗之事俱備矣。上掩卷,元容進前問候,各殿問候訖。奏曰,文義之餘,有敷陳者矣。講對之餘,召接稀闊,臣嘗稽唐制,宣政殿爲正衙,紫宸殿爲便殿,正衙日見群臣,謂之常參,喚使入閣,不御正衙,則紫宸日見大臣及內諸司,是唐制之日見群臣也,後唐明宗,令群臣每五日一隨宰相入見,謂之起居,朔望行常參禮,宋朝仍之,每日百官,俟朝于前殿,不坐則宰相便殿奏事,出押百官,行拜禮於前殿,神宗時,侍從以上日,朝垂拱殿,是爲常參,百司官五日一朝,紫宸爲六參官,在京朝官,朔望一朝,爲朔參官,是宋制之日見群臣也,皇明則日御講筵,而閣老諸臣,常處禁中,無時不見矣。我朝朝儀,一倣唐宋明之制,有常參·三講·召對·夜對,又有承旨,儒臣無時見接之例矣。上曰,常參·經筵,同爲取稟,而經筵則前爲頻御,常參則尙未得行矣。元容曰,臣隣郞與共國事者也,常常接見,詢事聽言,然後其人之賢否長短,自上亦可俯燭矣。且機務政令之可以商議施發者,豈不衆且多乎?雖以目下言之,嶺南極歉,大賑方張,至有東北穀船運之敎,穀物裝載之節,賑民修擧之道,亦必多察飭檢董之可煩朝令者,而一無召見詢及之事,如此而何以副衆民之望乎?此由於未及奮發振勵而然也,伏願常常留念焉。上指示壁上大書龍字而敎曰,此字,何如?予於日前書字之時,適有大筆故試之耳。元容等仰瞻後奏曰,體勢遒勁,活動如鸞鳳翥,而氣像博大敦厚,有福祿無疆之像,誠天縱之聖藝而慶祝矣。聖學日以成就,又如書藝之聖,則尤豈不欣祝乎?上又下御書楹帖一對,賜元容曰,此予所書也,展見後卿持之,可也。元容曰,當奉作傳世之寶矣。今日登對,獲覩龍鳳之字劃,又荷賜書之恩榮,滿心歡悅而出矣。上曰,日講官則欲移摹此大字而賜矣。元容曰,昔唐文皇·宋仁宗,聖於筆藝,侍臣多蒙書賜,而唐時侍臣,爭取於帝前,至有登御床引手得之者矣。今欲賜講官,則書下尤盛矣。上笑曰,當於日間書下矣。上命史官就座,仍命大臣先退,又命退,諸臣以次退出。
上在昌德宮。停常參·經筵。
政院啓曰,明日常參·經筵,取稟。傳曰,停。
傳曰,推鞫爲之。
義禁府啓曰,定配罪人李明赫具格拿來,南間囚之意,敢啓。傳曰,知道。
洪鍾序啓曰,推鞫爲之事,命下矣。左承旨沈敦永所當牌招,而拘於廳規,不得請牌,何以爲之?敢稟。傳曰,牌招。
罪人李明赫原情,罪人金守禎·崔鳳周·洪榮瑾,竝更推後,刑問一次,訊杖第五度,停刑。
傳曰,推鞫姑罷。
吏曹口傳政事,以權爲朔州府使。
司饔院啓曰,今日統制使所封生大口魚進上各殿膳狀,殿號不爲書塡。膳狀所重,何等謹嚴,而不能審愼,致此稽忽,事體所在,萬萬駭然。當該統制使爲先罷職,進上物膳,雖不得不捧入,而膳狀則還下送,使之改修整,罔夜上送之意,分付,何如?傳曰,統使做錯,言之何哉?顧今嶺南無前大無,迎送之弊,不可不念,姑令戴罪擧行,施以越俸三等之典。
傳曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
左尹金萬根疏曰,伏以,臣賦命畸薄,年纔弱冠,早失所怙,形單影隻,惟依偏母,如孩在懷,賴以爲命,罪逆深重,不自死滅,禍延先母,崩隕痛迫,苟延歲月,頑忍之極,三霜已過,衣冠如舊,俯仰私痛,靡所逮及,不意際玆,聖念及於簪履之舊,京兆恩點,特下於賤臣之名,感恩怵義,固當不俟駕屨,而臣之情私,與人逈異,右已陳暴矣。雖不事章皇,惟聖明庶賜鑑燭矣。況復京兆詞訟之地,都民之苦樂係焉,有非如臣荒蕪久蟄之蹤所可剸理者也。以公以私,左右參倚,不敢晏然冒當,悉暴情理,仰瀆聖明。伏乞俯垂鑑諒,亟遞臣新授職名,以安公私,不勝幸甚。答曰,省疏具悉。卿其勿辭行公。
癸丑十一月二十一日辰時,上御熙政堂。日講入侍時,日講官金學性,參贊官洪鍾序,檢討官尹秉鼎,假注書李錫宙,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,學性讀自倬彼甫田,止甫田四章,仍釋義訖。
上在昌德宮。停常參·經筵。
未時,太白見於巳地。
大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹·大司諫冬至單子問安。答曰,知道。
傳曰,右承旨·左副承旨竝許遞,前望單子入之。
承旨前望單子入之,洪遠爕·金元植落點。
吏曹啓曰,新除授承旨洪遠爕,以前任安東府使,方在解由未出中,何以爲之?敢稟。傳曰,勿拘。
傳曰,玉堂竝許遞,政官牌招開政。
以全羅監司鄭㝡朝狀啓,咸平·淳昌·高山等三邑民家失火事,傳曰,聞甚矜惻,元恤典外,別加顧助,趁卽結構奠接之意,廟堂措辭分付。
政院啓曰,吏曹判書金箕晚,參判洪說謨,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金箕晚,參判洪說謨牌不進,參議沈承澤牌不進,同副承旨李廷憲進。以吏〈批〉言啓曰,判書金箕晚,參判洪說謨竝牌招不進,小臣獨政未安,何以爲之?敢稟。傳曰,只出緊任。政事冊無以徐翼輔爲應敎,李啓善爲副應敎,朴珪壽·尹秉鼎爲校理,朴浚愚·李鍾淳爲副校理,成容默·李晚運爲修撰,朴商壽·張仁遠爲副修撰,李源命爲同經筵。
再政。以尹滋悳爲司諫,尹定善爲持平,金鍏爲知春秋,李敦榮爲弘文提學。
三政。以任奎直爲假監役,金圭瑞爲宗簿寺正,柳萬會爲直長,宋謙洙爲敦寧都正,黃鍾奎爲禁府都事,慶平君今加顯祿,宗簿正宋謙洙今加通政加資事承傳。
兵批,以金弘律爲礪峴僉使。
政院啓曰,玉堂上下番俱空,事甚未安。新除授應敎徐翼輔,副應敎李啓善,校理朴珪壽·尹秉鼎,副校理朴浚愚·李鍾淳,修撰成容默·李晚運,副修撰朴商壽·張仁遠,待下批竝卽牌招,以爲推移入直,何如?傳曰,允。
以應敎徐翼輔,副應敎李啓善,校理朴珪壽·尹秉鼎,副校理朴浚愚·李鍾淳,修撰成容默·李晚運,副修撰朴商壽·張仁遠牌不進罷職傳旨,傳曰,只推。
禮曹啓曰,以翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號,合五慶慶科庭試,卽日放榜,擇日放榜取稟草記,傳曰,擇日放榜事,命下矣。令日官李秉洪推擇則文武科庭試來二月二十七日,放榜三月初七日卯時爲吉云,以此日時定行,何如?傳曰,允。
禮曹啓曰,今此冬至諸道所封賀箋中豐川府使白胤洙,礪山府使李重根,厚州府使李鶴周,順川郡守廉宗秀,雖非應封官,俱以別軍職封進矣。一體看審捧入,羅州牧使南秉善纔已坐罷,所封箋文,依前例不爲捧入之意,敢啓。傳曰,知道。
癸丑十一月二十二日辰時,上御熙政堂。日講入侍時,日講官徐戴淳,參贊官金炳學,侍讀官任應準,假注書孟道植,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,戴淳讀自大田多稼,止大田四章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,公事不審之當該中官,令該府拿處,堂上中官推考。
傳曰,推鞫爲之。
問事郞廳,以鞫廳大臣意啓曰,臣等今於鞫坐,開見推案下者,罪人啓議一度當書判付處,不踏啓字,今方還爲入啓,而當該中官不可無警,令該府拿問處之,何如?傳曰,已爲拿處矣。
問事郞廳,以鞫廳大臣意啓曰,捕廳在囚罪人李奎和前後所招,有到底盤覈之端,發遣府都事,具格拿來,何如?傳曰,允。
左右捕盜廳啓曰,因推鞫所標紙,本廳在囚罪人李奎和,移送義禁府之意,敢啓。傳曰,知道。
罪人李明赫更推後,刑問一次,訊杖第五度停刑,罪人李奎和原情後,施威嚴問,罪人金守禎更推後刑問一次,訊杖第三度停刑,罪人崔鳳周更推後,刑問一次,訊杖第三度停刑,罪人洪榮瑾更推後,刑問一次,訊杖第三度停刑。傳曰,推鞫姑罷。
吏曹啓曰,新除授繕工監假監役任圭直已爲身死,而矇然擬入,至蒙恩點,不察之失,臣不勝惶恐,原望筒勿施,何如?傳曰,允。
弘文館啓曰,副校理朴浚愚時在忠淸道陰竹地,經筵入番事緊,請斯速乘馹上來事下諭。答曰,許遞。
又啓曰,應敎徐翼輔,副應敎李啓善,校理朴珪壽,副校理李鍾淳,修撰成容默,副修撰朴商壽·張仁遠,旣有只推之命,竝卽牌招察任,何如?傳曰,允。
以應敎徐翼輔,副應敎李啓善,校理朴珪壽,副校理李鍾淳,修撰成容默,副修撰朴商壽·張仁遠牌不進罷職傳旨,傳曰,只推。
兵曹啓曰,翼宗大王追上尊號,王大妃殿加上尊號,憲宗大王追上尊號,孝顯王后追上尊號,大妃殿加上尊號,合五慶慶科庭試文武科來二月二十七日設行事,自禮曹推擇啓下,而武科則例有初試,依定式分京外試取矣。吉日令日官李秉洪推擇,則來正月十九日爲吉云,以此日擧行,而取考謄錄,則在前慶科庭試取人之數多寡不同,或取三四百人,或取五六百人,今番則取幾人乎?敢稟。傳曰,取三百人。
癸丑十一月二十三日辰時,上御熙政堂。日講入侍時,同知事尹致定,參贊官金元植,檢討官李晚運,假注書孟道植,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,致定讀自瞻彼洛矣,止裳裳者華四章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
備忘記,濟州牧使睦仁培下直,長弓一張,長箭一部,片箭一部,筒兒一箇賜給。
以慶尙監司曺錫雨狀啓,豐基郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
傳曰,推鞫爲之。
以司謁口傳下敎曰,向以都下竊發之患,有所筵飭,而每夜騷撓,愈往愈甚云,捕將苟能另加操束,豈有是也?今番申飭之後,又復如前,兩捕將斷當嚴處,以此意分付。
罪人金守禎更推後,刑問一次,訊杖第三度停刑,罪人崔鳳周更推後,刑問一次,訊杖第三度停刑,罪人洪榮瑾更推後,刑問一次,訊杖第三度停刑,罪人李明赫更推後,刑問一次,訊杖第五度停刑,罪人李奎和更推後,刑問一次,訊杖第九度停刑。
傳曰,推鞫姑罷。
弘文館啓曰,應敎徐翼輔,副應敎李啓善,校理朴珪壽,副校理李鍾淳,修撰成容默,副修撰朴商壽·張仁遠旣有只推之命,竝卽牌招察任,何如?傳曰,允。
以修撰成容默牌不進罷職傳旨,傳曰,只推。
兵曹啓曰,今日禁軍祿試射,騎芻當依定式試取,而馬路氷滑,勢難騎射,故以柳葉箭代行之意,敢啓。傳曰,知道。
又啓曰,禁軍來春夏等祿試射時,柳葉箭沒技人,別單書入之意,敢啓。傳曰,知道。
義禁府啓目,羅州牧〈使〉南秉善原情云云。問目內辭緣,泛稱遲晚,務安縣監鄭昌世原情云云。問目內辭緣,泛稱遲晚,竝刑推得情,何如?啓除刑推議處爲良如敎。
又啓目,中官韓宗範原情云云。傳旨內辭緣,泛稱遲晚,所當請刑是白乎矣,長番內侍勿爲請刑,載在法典,議處,何如?判付。啓,依允。
癸丑十一月二十四日辰時,上御熙政堂。日講入侍時,日講官李㘾,參贊官洪遠爕,侍讀官尹秉鼎,假注書姜,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,㘾讀自。以下缺。
上在昌德宮。停常參·經筵。
藥房副提調趙秉夔啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議〈政〉·右議政無時急稟定事,左議政未差,不得來會云矣,敢啓。傳曰,知道。
政院啓曰,明日常參·經筵,取稟。傳曰,停。
傳曰,右承旨許遞,前望單子入。
承旨前望單子入之,金漢淳落點。
政院啓曰,新除授左副承旨金漢淳時在京畿〈道〉楊州牧任所,卽速乘馹上來事,下諭,何如?傳曰,許遞,前望單子入之。
李廷憲啓曰,行都承旨趙秉夔藥院進,右承旨洪遠爕推鞫進,左副承旨未差,右副承旨金元植式暇,院中只有臣一人,伴直無人,左承旨所當牌招,而拘於廳規,不得請牌,何以爲之?敢稟。傳曰,牌招。
承旨前望單子入之,金會明落點。
傳曰,呈告泮長許遞,前望單子入之。
泮長前望單子入之,李寅夔落點。
備邊司啓曰,以都下竊發之事,筵奏特飭,何等截嚴,而近聞不但不熄,反又熾盛,往往有聽聞之絶可悖者,朝家設兩捕將,法意安在?兩捕將姑先罷職,如是之後,一向騷擾,則新差捕將,當施加倍之典,以此意分付,何如?傳曰,允。
政院啓曰,左邊捕盜大將李□□,右邊捕盜大將李定鉉,竝罷職事,允下矣。捕將重任,不可暫曠,在前如此之時,有曾經大將權察之例,今番則何以爲之,而所帶御營大將之任,亦不可無一刻摠察之人,何以爲之?敢稟。傳曰,竝禁將兼察。
政院啓曰,左右邊捕盜大將·御營大將,竝禁將兼察事,命下矣。權察左右邊捕盜大將兼察御營大將金汶根,卽爲牌招,聽傳敎,何如?傳曰,從事官發牌聽傳敎。
備邊司薦望,以柳相弼爲御營大將。
政院啓曰,新除授御營大將柳相弼,卽爲牌招,傳授命召,何如?傳曰,允。
兵曹,以李景純爲左邊捕盜大將,柳相弼爲右邊捕盜大將。
政院啓曰,新除授左邊捕盜大將李景純,右邊捕盜大將柳相弼,竝卽牌招,傳授命召及大將牌·傳令牌,何如?傳曰,允。
傳曰,推鞫爲之。
以李明赫更推議啓判付內,此囚之所以拿鞫者,卽出於諸賊之招故耳,旣知其無他躬犯,徒爲諸賊之所賣弄,諸賊固罔赦,而此囚則不無差殊,依年前處分,還發配所。
以崔鳳周更推議啓判付內,此囚旣以知情不告承款,鞫體至重,何可參恕,而見其前後供招,渠以蚩蠢之類,爲守禎·榮瑾輩所誑惑,陷此不測之科,而至於金·洪兩賊,許多情犯,不無由渠而掀發者,雖曰知情,合貸一縷,絶島減死安置。
以李奎和更推議啓判付內,此囚之爲守禎心腹,爲榮瑾奬詡,非不可痛,而端緖則別無更覈,特貸一縷,遠惡島限己身定配,勿揀赦典。
傳曰,嶺南賑資,自廟堂已爲區處,而言念明春民事,寢食靡甘,內帑銀子一千兩,丹木二千斤,白礬三百斤,特爲出給,以補賑資事,廟堂措辭下送。
備邊司啓曰,卽見全羅監司鄭㝡朝狀啓,則以爲,前後劃下災不爲不多,而災民當俵,莫可塗抹,見減災一萬三千七百十三結七十六負六束,更請令廟堂稟旨準劃,而屢煩申請,惶恐俟勘云矣。前後所劃災結,參以年事,不爲不多,而道臣之必欲準前請者非他,先入之見,過於自信之故也,再請三請,至於四請,事甚煩瀆,推考,旣以民情爲言,則損上益下之政,不宜靳惜,二千結更加劃下,以爲均俵之地,何如?傳曰,允。
又啓曰,傳曰,嶺南賑資,自廟堂已爲區處,而言念明春民事,寢食靡甘,內帑銀子一千兩,丹木二千斤,白礬三百斤,特爲出給,以補賑資事,廟堂措辭下送事,命下矣。在前賑資別下時,每自戶曹折本價從便下送,今亦依此擧行之意,分付該曹,何如?傳曰,允。
弘文館啓曰,修撰成容默旣有只推之命,卽爲牌招察任,何如?傳曰,允。
義禁府啓目粘連,向前南秉善·鄭世昌等亦,稅船漕轉,定限莫越,晚時裝發,當律自在,竝只以此照律,何如?判付。啓,依允。
又啓目粘連,向前韓宗範亦,公事擧行,何等謹嚴,而不能審愼,以致做錯,罪著溺職,有難參恕,以此照律,何如?判付。啓,依允。
領府事鄭元容,判府事朴晦壽·金興根·朴永元·李憲球,領議政金左根,右議政趙斗淳箚曰,伏以,臣等於鞫廳罪人議啓判付下者,相顧愕眙,有不勝長慮永憂者,臣等聯參訊問之坐,備閱諸囚爰辭,而年來騷訛之迭興,亂逆之層生,究其歸則李明赫之爲奇貨也蒿矢也,當喜佑諸賊之就逮也,赫兄明燮之在途自斃,國言疑憤,三載如一日,而曾未幾何,其弟之名,又出捕査鞫招,不啻大〈和〉盤之托出矣。守禎之一番委訪,縱曰記起之不能,榮瑾之千里誘來,必有聲氣之交關,況喜載·應道輩之夙相逢迎,積有醞釀,非一朝夕之漸也,天地好生,亦有霜雪之威,鈇鉞必誅,莫逃日月之明,則今此特貸之恩,適滋不軌之謀,至於崔鳳周之服事榮瑾,而旣以知情承款,李奎和之親密守禎,而莫諱凶圖所底,彼此之糾結,中外之綢繆,鳳賊則斷案旣成,奎漢則盤覈未竟,而酌處之敎遽降,聽聞之惑轉甚,天網之太恢,國綱之不振,豈細故也哉?生道殺人,卽古聖王辟以止辟之義也,一或失出,犯者益衆,苟以亂根逆柢,謂無躬犯,凶徒醜類,不足深誅,罄甸之刑不加,肆市之典莫施,則鬼蜮梟獍,安所懲畏,而躑躅跳踉,容有其旣也哉?義在沬飮,相率聯籲,惟聖明穆然澄省,亟寢三罪人末減之命,俾有以究天討而嚴鞫體,千萬幸甚云云。答曰,省箚具悉卿等之懇。李明赫旣知其無所躬犯,故有此處分,而崔鳳周則不過是愚蠢沒覺之類,李奎和則別無深覈之端,竝特貸一縷,不害爲好生之德,而卿等之言旣如此,李明赫則特施濟州牧安置之典,崔·李兩漢,依判付擧行,仍傳曰,此批答遣史官傳諭。
大司諫李濟達,持平李容佐箚曰,噫,彼明赫年前處分,寔出於好生之德,一縷尙貸,三尺未伸,今又屢出賊招,情狀畢露,惟其頑忍,抵賴不服,何可遽施還配之典乎?至於崔鳳周,則與守禎而許以死友,推榮瑾而作爲血黨,旣以承款於知情,李奎和則賊禎之脈絡共貫,逆榮之推詡相加,端緖旣著,盤覈未竟,亦何以從輕發配乎?臣等憂憤所激,玆敢忙陳短箚,冒瀆崇嚴。伏乞聖明,淵然深思,亟寢成命,以重獄體,以絶亂萌焉云云。答曰,省箚具悉,已諭於相箚之批矣。
大司諫李圭祊,執義申佐模,掌令許傳·朴奎瑞,正言洪兢周等箚曰,伏以,臣等卽伏見判付下者,有推鞫罪人崔鳳周·李奎和·李明赫分等酌處之命,有若尋常罪犯之從輕重勘處者然,臣等相顧錯愕,竊不勝憂歎之至。今玆處分,雖出於好生之德意,而今番鞫獄,卽窮天地亘古今所未有之極惡大憝也,其凶謀逆節,自有由來,醞禍釀亂,亦多年所,排鋪則嘯聚武士也,設施則乘夜火攻也,綢繆謀議,打成一片,島會觀相之說,塞謫負來之謀,掀露無餘,情跡莫揜,蓋此獄情,明赫寔爲亂本,而鳳周之接肚〈於〉禎·瑾,奎和之聯脈於禎·瑾,一串貫來,厥罪惟均,有何差等於其間者哉?三尺至嚴,萬戮猶輕,此皆殪滅之無遺者也,尋箇生路,置諸輕典,有違生道殺人辟而止辟之義也,臣等思之心寒,言之髮豎,忠憤所激,按住不得,玆敢相率聯籲。伏乞聖明,亟寢成命,到底嚴覈,竝施極律,永杜根窩焉云云。答曰,省箚具悉。已諭於相箚之批矣。
大司憲李圭祊,執義申佐模,掌令許傳·朴奎瑞,正言洪兢周再箚曰,伏以,臣等方進鞫座,卽伏見議啓判付下者,有罪人李明赫·崔鳳周·李奎和酌處之命矣。臣等相顧愕眙,竊不勝憂惋之至。今番鞫獄,卽窮古亘今所未有之一大變怪也。噫,彼李明赫,本以蟣蝨之類,素蓄梟獍之心,前後凶徒之視爲窩窟,作其根柢,而年前處分,寔出於好生之大德,一縷尙貸,三尺未伸,輿憤久而益沸矣。今又屢出賊招,而其凶肚逆腸,糾結醞釀之狀,畢露無餘,惟其頑忍凶獰,抵賴不服,則鞫覈方張,未盡究竟,何可遽施還配之典乎?至於崔鳳周,則凶謀逆節,無不同參,賊徒匪類,擧皆相通,與守禎而許以死友,推榮瑾而作爲血黨,究厥情節,與兩賊一而二二而一矣。旣以承款於知情,則豈可有容於王法?又此李奎和,則賊禎之脈絡共貫,逆榮之推詡相加,樂禍煽亂,圖爲不軌之陰謀祕跡,已出於衆招,而端緖旣著,盤覈未竟,則亦何以從輕而發配乎?似此諸賊之極逆大憝,萬戮猶輕,一國共憤,言之膽掉,思之骨戰,今若徑議於傅生之科,則竊恐伏莽之禍,不知在於何地,而亂臣賊子,將何所畏憚乎?玆敢忙陳短箚,猥瀆崇嚴。伏乞聖明,淵然深思,亟寢成命,以嚴鞫體,永絶亂萌焉云云。答曰,省箚具悉。已諭於相箚之批矣。
癸丑十一月二十五日辰時,上御熙政堂。日講入侍時,判府事金興根,日講官李敦榮,參贊官李廷憲,檢討官李晚運,假注書孟道植,記事官朴道彬,各持詩傳第七卷,以次進伏訖。上曰,史官分左右。上誦前受音一遍訖。仍開卷,敦榮讀自有頍者弁,止頍弁四章,仍釋義訖。上曰,文義奏之。敦榮曰,兄弟相與之情,固無窮已也,人之情雖知有餘日之尙多,猶恐未盡其歡而洽其意,此曰無幾相見者,所以感動兄弟親戚之心,必以有限之日,欲極無窮之情也,古之君子篤友式好,此可見也。是雖一家一人之私相燕樂,下之所傚,亶在於上之風敎,堯之協和萬邦,實自親九族始,似此處常加推省焉。
上在昌德宮。停常參·經筵。
政院啓曰,明日常參·經筵,取稟。傳曰,停。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙秉夔啓曰,右副承旨金元植今日不爲仕進,卽爲牌招,何如?傳曰,允。
以右副承旨金元植牌不進罷職傳旨,傳曰,只推。
傳曰,右副承旨許遞,前望單子入之。
承旨前望單子入之,金炳喬落點。
兵曹,庭試武科初試規矩,鐵箭三矢一百五十步,片箭三矢一百三十步一巡一中,貫革五矢一百二十步一巡三中,柳葉箭五矢一百二十步一巡三中,講書粗以上,取三技落點。
傳曰,推鞫撤罷。
政院啓曰,三司諸臣有時急稟達事,來詣閤外請對矣。傳曰,已有處分,卿等退去。
又啓曰,三司諸臣以爲,臣等聯陳短箚,乞寢三罪人酌處之命,未承兪音,及伏覩相箚批旨,有李明赫濟州安置,崔鳳周·李奎和依判付擧行之敎,臣等不勝憂惋,相率請對。卽伏奉退去之命,尤切抑鬱之至,今番鞫獄之亂根逆柢,卽明赫是耳,觀相之說,負來之謀,端緖畢露,斷案已成,似此劇逆,決不可島置而止,鳳周之伏事逆瑾,知情承款,奎和之親密賊禎,莫諱凶圖,俱係惡逆,合施極律,忠憤所激,不避瀆擾,更爲求對矣。傳曰,更勿煩瀆,卽爲退去。
又啓曰,三司諸臣以爲,臣等荐伏承退去之命,而元惡未伏常憲,兩賊尙逭當律,群情轉沸,屢瀆不避,玆敢更爲求對矣。傳曰,何如是煩聒乎?卿等遞差。
傳曰,法司堂上有闕之代,政官牌招開政。
政院啓曰,吏曹〈判書〉金箕晚,參判洪說謨,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體待明朝牌招。
義禁府啓目,罪人金守禎年五十四,根脚段,父拱辰,父矣父重默,母呂召史,母矣父健行,胎生於善山地,移居于永川郡,長養入籍居生,行凶節次段,綢繆於興濂諸賊,傾嚮於明燮兄弟,千里委訪,脈絡交關,詭托九月山之遊,醞釀已熟,固非一朝夕之故,自夫海賊之伏法,漏網之迹旣窘,乃與匪類而締交,不軌之圖轉急,始也視島孽爲奇貨,倡論可用與不用,終焉擬塞謫以盟主,力贊誘來而負來,至若義理人心之凶言,尤是逆魁亂首之斷案,星變證至月之應,肆發妖誕之口,火攻謀深夜之會,潛包危譎之腸,逆如榮瑾而結爲血黨,凶如鳳周而援作指使,論薦人材,至擬元帥之號,分排官爵,自拈承旨之銜,指劃天地,其意則興訛而煽惑,出沒京鄕,其計則聚黨而稱亂,謀反大逆的實遲晚,守禎段不待時凌遲處死。罪人榮瑾年四十九,根脚段,父大淵,父矣父景顔,母金召史,母矣父仁轍,胎生於南部泥峴,長養入籍居生,知情不告節次段,發迹靺韋之形,竄名纓弁之末,罔念圖報之意,敢懷凶悖之謀,守禎卽漏網之賊,而結爲卄年之死黨,鳳周是不軌之徒,而相與數朔之同室,南山論災異之應,四字之凶言肆發,北謫視奇貨之居,千里之負來先倡,樂聞可用之尙存,力勸能步之足任,擬火攻之憯計,與兩漢互相酬酢,慨海逆之庸才,惜千人之不能驅入,信借力之說而計在廣募,指論元帥之才而願欲一見,奈其巧譎工於飾辭,悍毒習於忍杖,眞贓斷案,雖未盡輸服,凶謀逆圖,無不與參涉,知情不告的實遲晚榮瑾段,不待時斬。
義禁府啓曰,守禎旣已正刑矣。應坐諸人,一一査出,修成冊牒報,籍沒家産,降邑號,罷守令事,令各該司捧承傳擧行,何如?傳曰,允。
義禁府照目粘連,羅州牧使南秉善,務安縣監鄭昌世等矣本府議啓內,稅船漕轉,定限莫越,晚時裝發,當律自在,以此照律罪,杖八十收贖,奪告身三等,竝只私罪,奉敎依允爲旀,功議各減一等爲良如敎。
又照目粘連,中官韓宗範矣本議啓內,公事擧行,何等謹嚴,而不能審愼,以致做錯,罪著溺職,有難參恕,以此照律罪,笞五十收贖,解見任別敍,私罪,奉敎依允爲旀,功減一等爲良如敎。
義禁府啓目,罪人崔鳳周更推公事判付內,此囚旣以知情不告承款矣。鞫體至重,何可參恕,而見其前後供招,渠以蚩蠢之類,爲守禎·榮瑾輩所誑惑,陷此不測之科,而至於金·洪兩賊許多情犯,不無由渠而掀發者,雖曰知情,合貸一縷,絶島減死安置,李明赫更推公事判付內,此囚之所以拿鞫者,卽出於諸賊之招故耳,旣知其無他躬犯,徒爲諸賊之所賣弄,諸賊則固罔赦,而此囚則不無差殊,依年前處分,還發配所,李奎和更推公事判付內,此囚之爲守禎心腹,爲榮瑾奬詡,情節非不可痛,而端緖則別無更覈,特貸一縷,遠惡島限己身定配,勿揀赦前事命〈下〉,而諸堂將欲陳疏,故今不得擧行之意,敢啓。傳曰,知道。
正言金直淵疏曰,伏以臣卽伏見傳敎下者,有推鞫罪人李明赫·崔鳳周·李奎和酌處之命,臣於是,愕然驚歎,繼之以憂惋之至也,噫,今番鞫獄,卽今古所無之極逆大憝也。其醞釀禍機,嘯聚凶徒,已多年所,若其窩窟根柢,卽李明赫是已,年前處分,雖出於好生之德,而尙假一縷,已是失刑之大者,今又屢出賊招,凶謀逆節,掀露無餘,惟其獰頑不服,鞫覈未究,何可遽施以從輕之律乎?至於鳳周之接肚於禎·瑾,奎和之聯跡於禎·瑾,其樂禍煽亂,圖爲不軌之狀,可謂一串貫來,厥罪惟均,思之膽掉,言之髮豎,揆以王法,皆是殪滅之無遺者也,又何分等於其間,只施發配之典乎?此諸賊萬戮猶輕,今若徑議於傅生之科,則竊恐亂臣賊子,無所戢畏,又將接跡而起矣。此豈細故也哉?臣以家在城外,晚始聞知,玆敢忙陳短籲,仰瀆崇嚴,伏乞聖明,亟寢成命云云。省疏具悉。已諭於諸批矣。
獻納李容殷疏曰,伏以,臣伏見議啓判付下者,則有鞫廳罪人崔鳳周·李奎和·李明赫等分等酌處之命,臣竊不勝愕眙憂歎之至也。夫亂逆從古何限,而豈有如今番鞫獄之窮天地亘萬古所未有之極惡大憝者哉?其憯凶情節,旣有由來,醞釀禍亂,亦多年所。噫,彼明赫,以明燮之弟,特貸一縷,假息三載,邦憲而未伸,輿憤轉以益沸,今又屢出賊招,此卽亂本也,而守禎之委訪,榮瑾之誘來,聲氣必有交關,鳳周之知情承款,奎和之莫諱凶圖,腸肚若是綢繆,一串貫來,厥罪惟均,此皆殪殄滅之無遺者也,有何差等於其間,而今者處分,有若尋常罪犯之從輕重勘處者然,此雖出大聖人好生之德意,而實有違於生道殺人辟以止辟之義也。三尺自在,萬戮猶輕,思之膽掉,言之髮豎,忠憤轉激,按抑不得,玆敢仰籲,伏乞聖明,亟寢成命云云。省疏具悉。已諭於諸批矣。
應敎徐翼輔,校理朴珪壽,副修撰朴商壽等箚曰,伏以,臣等卽伏見鞫廳罪人李明赫·崔鳳周·李奎和等議啓判付下者,相顧愕眙,不勝憂慮之至。臣等以問事郞廳,日治獄案,諸囚之眞贓斷案,誠莫逃於閱實之下矣。噫嘻,辛亥諸賊之以爲奇貨者,卽明燮之兄弟也,而明燮之在途徑斃,已切於國人之疑憤,明赫之尙貸一縷,愈爲輿情之憂歎,今玆賊徒之相與造謀而煽亂者,又以明赫之藉口,則明赫之爲根柢於此獄,關捩於諸賊,畢露而無餘矣。守禎之年前往訪,縱諉記憶而不得,榮瑾之期欲誘來,必有聲氣之相通,由前則喜·應之醞釀,跡旣狼藉,由後則瑾·禎之綢繆,事已掀發,亂本不可以不絶,禍源不可以不塞,雖以天地好生之德,曲施特貸之恩,其於適足以滋不軌之謀,何哉?至若鳳周之趨附榮瑾,旣以知情而承款,奎和之親密守禎,莫掩稱詡之絶悖,一則斷案已成,一則究覈未竟,而酌處遽降,聽聞轉惑,天網太恢而凶醜得以倖逭,王章未伸而亂逆無以知戢,興言及此,諒非細故,臣等非不知大聖人欽恤惻怛之旨,而第伏念,關石之典,王政不得以低昂,伏莽之憂,聖訓亦爲之戒愼,所以辟止辟不得已而用之者也,今以亂本凶徒之如三囚者,謂無所躬犯而容之,謂不足深誅而貸之,付之惟輕,特從未減,則將無以折亂萌杜禍本,而刑政之失,於是乎大矣。玆敢相率聯籲,仰瀆崇嚴,伏乞聖明,亟寢成命云云。答曰,省箚具悉。已諭於兩司之批矣。
判義禁尹定鉉,知義〈禁〉金學性·徐憲淳,同義禁李明迪等箚曰,伏以,臣等卽伏見議啓判下者,有罪人李明赫·崔鳳周·李奎和等酌處之命,臣等相顧愕眙,竊不勝憂慮之至。噫,彼明赫,卽辛亥賊徒之所根柢,而尙貸一縷,雖出天地好生之德,惟其王章之未施,而亂本之未拔也,故今玆諸賊,繼以又起,視以奇貨,賊禎亟稱可用之尙存,逆瑾潛謀送人而誘來,脈絡交關於多年,聲氣遠通於千里,諸賊證招,同然一辭,綢繆之跡,和盤托出,而頑忍忒甚,牢諱爲事,乃以莫掩莫逃之眞贓,敢爲不聞不記之巧說,是宜到底盤覈,亟行天討,而還配之命,遽下此際,譬如薙草而不除根,障川而不塞源,其滋蔓之憂,汎濫之患,必有甚焉,豈不大可懼哉?至若鳳周,服事凶徒,參涉逆謀,知情之罪,渠自輸款,斷案已具,奎和則守禎薦其有用,榮瑾謂以顧見,其所糾結和應,端緖幾露,鉤覈未竟,以此輩貫盈之罪惡,寧可擬議於島置島配之輕典也哉?此非古聖王刑期無刑,辟以止辟之精義也。國綱之解紐,無以振整,人心之騷訛,莫可底定,思之及此,不覺凜然而心寒,臣等忝叨獄官,衷情沸鬱,玆敢相率聯籲。伏乞聖明,亟寢三罪人末減之處分云云。答曰,省箚具悉。已諭於相箚之批矣。
判義禁尹定鉉,知義禁金學性·徐憲淳,同義禁李明迪等箚曰,伏以,臣等聯陳憂惋之忱,仰冀允兪之音矣。卽伏見大臣箚批下者,有李明赫濟州牧安置,崔·李兩漢依判付擧行之敎,臣等尤不勝衷情轉激,明赫之爲亂賊嚆矢,已悉於前後鞫案,其不宜容貸一縷亦審矣。置與配之律名,雖有差殊,於陸於島,假息於覆載之間則一也,將何以銷伏莽之憂,而使羸豕不至蹢躅也?且以鳳周之已輸款,奎和之方鉤覈,不少留難,遽擬惟輕之典,非但失刑之大者,亂逆亦安所知懼哉?具瞻之地,諫爭之列,其所爲說,卽一世不易之公議也,於此而不賜採納,亦豈所望於聖明者乎?成命之下,無以擧行,其在義分,非不知萬萬惶蹙,而獄體不可以不嚴,王章不可以不伸,玆敢冒申聯籲,伏乞亟降處分云云。答曰,省箚具悉。已諭於前批,勿復爭執,卽速擧行。
副應敎李啓善,校理尹秉鼎,副校理李鍾淳,修撰成容默·李晚運,副修撰張仁遠等箚曰,伏以,臣等卽伏見大臣,兩司聯箚批旨下者,始知有李明赫·崔鳳周·李奎和酌處之敎,相顧愕眙,切不勝憂慮之至。噫嘻,辛亥諸賊之根窩,卽明燮也,而在道徑斃,輿情尙切疑憤,其時明赫,以明燮之弟,得保一縷,已是失之太寬,而今此凶醜之藉以爲奇貨者,亦惟明赫而是已,則其根柢於此獄,嚆矢於賊徒,畢露而無餘矣。守禎之往訪,榮瑾之謀致,招雖呑吐,情實叵測,由前而喜·應之肚腸相連,由後而禎·瑾之凶逆是藉,則惟玆特貸之命,雖出於天地好生之德,而其在杜亂萌塞禍源之道,何哉?至若鳳周之伏事榮瑾,奎和之親密守禎,旣已承款,自成斷案,而獄情之盤覈未竟,酌處之成命遽降,罄甸肆市之律,不加於梟獍鬼蜮之類,則典憲莫伸,而適足以滋不軌之謀,聽聞轉惑,而何以折伏莽之禍哉?王章不可以低仰,公憤不可以沮遏,臣等職忝論思,義在沬飮,玆敢齊聲聯籲,伏乞聖明,淵然深思,廓揮乾斷,亟寢三罪人末減之命,夬正典刑,以爲重鞫體而嚴天討焉云云。答曰,省箚具悉。已諭於諸批矣。
癸丑十一月二十六日辰時,上御熙政堂。日講入侍時,日講官徐有薰,參贊官金會明,侍讀官尹秉鼎,假注書姜,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,有薰讀自間關車之舝兮,止靑蠅三章,仍釋義訖。
上在昌德宮。停常參·經筵。
未時,太白見於巳地。
政院啓曰,明日常參·經筵,取稟。傳曰,停。
傳曰,前承旨金元植今日政,楊州牧使擬入。
傳曰,諸罪人配所磨鍊,尙不擧行,金吾之如是爭執,有何議諦乎?自政院申飭,草記卽爲捧入。
政院啓曰,三司諸臣有時急稟達事,來詣閤外請對矣。傳曰,課日紛紜,支煩酬應,卽爲退去。
又啓曰,三司諸臣以爲,臣等義明必討,相率求對,卽伏承退去之命,竊不勝抑鬱之至。今番鞫獄,是何等劇逆大憝,而李明赫之爲諸賊奇貨,凶言祕謀,莫不根窩於是,則眞贓畢露,斷案已成,崔鳳周之伏事逆瑾,知情承款,李奎和之親密賊禎,凶圖莫掩,俱係惡逆,合施極律,決不可島置島配而止,忠憤所激,不避瀆擾,更爲求對矣。傳曰,已諭於前批,斯速退去。
又啓曰,三司諸臣以爲,臣等達宵叫閤,未蒙兪音,益不勝萬萬抑鬱。元惡之根窩自如,諸賊之酌處遽降,王章莫施,群情如沸,玆敢不避屢瀆,冒萬死求對矣。傳曰,發啓猶或可也,而求對不可,退去。
金炳學啓曰,明日傳香禮房承旨當爲齋宿,行左承旨金炳喬所當牌招,而拘於廳規,不得請牌,何以爲之?敢稟。傳曰,牌招。
備邊司言啓曰,見今蔭官六品職中,經一考準六朔之人絶罕,五品窠無以循例排擬云,在前如此之時,未經一考,未準六朔之人,啓稟陞擬,多有已例,今亦依近例限都政前勿拘排望之意,分付銓曹,何如?傳曰,允。
司饔院啓曰,今日監膳時,日下生鮮,腐傷體小,屢次點退,使之改色,而其所改封,與前無異,日勢漸晚,雖不得不捧入,而當此合氷,捉得無路云,在前如此之時,曾有稟旨代封之例矣。莫重御供,自下不敢擅便,惶恐敢啓。傳曰,代封。
摠戎廳啓曰,本廳千摠趙秉善身病猝重,勢難察任,改差,何如?傳曰,允。
吏曹啓曰,軍資正李絅愚以其身病,呈狀乞遞,改差,何如?傳曰,允。
又啓曰,繕工監副奉事洪秉僖以其身病,呈狀乞遞,改差,何如?傳曰,允。
又啓曰,連山縣監洪秉瑋身病猝劇,萬無還任之望云,罷黜,何如?傳曰,允。
有政。吏批,判書金箕晚進,參判洪說謨,參議沈承澤牌不進。以趙亨復爲大司憲,韓兢人爲大司諫,崔琠爲執義,柳來駿·金錫謨爲掌令,李建春爲持平,金綺鉉爲獻納,李徹宰·任憲大爲正言,金德根爲應敎,李容直爲副應敎,朴商壽·任應準爲校理,許傳·姜冕圭爲副校理,朴珪壽·尹秉鼎爲修撰,睦仁會·鄭基稷爲副修撰,李㘾爲右尹,權應夔爲敦寧都正,金大根爲知經筵,鄭民和爲假監役,金元植爲楊州牧使,姜薰爲連山縣監。
兵曹,以沈樂臣爲訓鍊都監中軍。
政院啓曰,玉堂上下番俱空,事甚未安。新除授應敎金德根,副應敎李容直,校理任應準·朴商壽,副校理許傳·姜冕圭,修撰朴珪壽·尹秉鼎,副修撰睦仁會·鄭基稷,竝卽牌招,以爲推移入直之地,何如?傳曰,允。
以咸鏡監司趙秉駿狀啓洪原縣人命渰死事,傳曰,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
吏曹啓曰,罪人守禎,旣已正刑矣。降邑號罷守令,卽是本曹擧行,而守禎居生於永川地,守令則勿罷事,曾有定奪矣。永川郡守,降爲縣監,何如?傳曰,允。
吏曹啓目粘連,觀此敦寧都正宋謙洙上疏,則以爲,臣於見職,旣無敦寧,在法應遞,伏乞聖明,俯賜鑑諒,以存公格亦爲白有臥乎所,旣無敦寧,則揆以格例,不可仍置,敦寧府都正宋謙洙,改差,何如?傳曰,允。
義禁府啓曰,罪人李明赫全羅濟州牧安置,崔鳳周靈巖郡楸子島減死安置,李奎和羅州牧黑山島限己身定配所,依例遣府羅將,押送配所之意,敢啓。傳曰,知道。
敦寧都正宋謙洙疏曰,伏以,臣伏奉除旨,以臣爲敦寧府都正者,臣感恩怵義,粗伸叩謝之忱,而第臣本無敦寧,揆以格例,在所當遞,敢陳短章,仰瀆崇嚴,伏乞聖明,俯賜鑑諒,照例遞改,以存公格,以安私分云云。省疏具悉。疏辭下該曹稟處。
領府事鄭元容,判府事朴晦壽·金興根·朴永元·李憲球,領議政金左根,右議政趙斗淳等箚曰,伏以,臣等聯控必討之義,顒俟亟兪之音,及奉批敎,甚失所圖,懼民志之不壹,惕王章之莫伸,繞壁徊徨,靡有止屆,夫李明赫,一編耳,逆徒之必賣弄,醜類之必歸泊,前後所以鍼芥其脈絡,媒糱其聲氣者,今再發而幾再逞矣。苟非有邇通遙連,顯糾而潛締焉,則安有是也?然則除惡務去其本,殄凶先撥其窩,此理也勢也,低昂伸縮他不得之法也。年前處分,非不知爲大聖人天地好生之大德隆恩而由今觀之,禎·瑾之爲喜佑後殿,固自如矣。陸與島雖殊,亂根之不薙,而頑喘之不泯,又自如矣。伏莽之戎,嚆矢之資,安往而非海西而關北也?辟以止辟,經旨也,固已略陳於前籲,而辟而不斷,亂獄所由豐也,奚恤乎一編之爲亂逆所柢者,而使民志日以騷訛,王章日以頹夷也哉?崔鳳周已承款之賊也,李奎和未究竟之囚也,知情承款,厥有鈇礩,要囚丕蔽,宜倍盤覈,而遽使之生出獄門,勘止島置,援古引今,未之或聞,日來盈逆之言,卽擧國之論也,何聖明一切訑訑,不思轉圜反汗之盛也?憂惋之極,冒申瀆擾之悚,特許臣等之懇,將三罪人所犯情節,明正典刑,則得以誅罔不憝之訓,顧不有光於聖德也云云。答曰,省箚具悉卿等之懇。昨批已諭,又何相持,徒煩酬應,老成之地,何不諒此?還可慨然。仍傳曰,此批答遣史官傳諭。
癸丑十一月二十七日未時,上御熙政堂。翰林召試科次入侍時,都承旨金炳國,假注書李喆南,記注官姜晢一·金德興,領府事金左根,弘文提學金輔根,同春秋洪說謨,直提學金炳國,對讀官鄭錫朝·睦仁會·趙昌敎,以次進伏訖。上曰,史官分左右。仍命試官進前,左根進前。上曰,科次爲之。昌敎讀奏第一張句訖。左根跪稟書等,仍書等訖。炳國坼封內讀奏,仍奏曰,左右史不可不備,召試被選人朴道彬,令該曹口傳單付,牌招入直,何如?上曰,依爲之。出擧條炳國曰,時政記纂修事緊,依近例使之署前行公,何如?上曰,依爲之。出擧條。
上在昌德宮。停常參·經筵。
政院啓曰,明日常參·經筵,取稟。傳曰,停。
政院啓曰,三司諸臣以爲,臣等屢瀆,未蒙兪音,群情轉益抑鬱,必討者國賊也,莫嚴者王章也,逆節畢露於鞫庭,元惡尙逭於肆市,公議莫遏,忠憤愈激,玆敢冒死,更爲求對矣。傳曰,連事煩聒,豈有如許道理?卿等遞差。
傳曰,臺諫·玉堂有闕之代,前望單子入之。
臺諫前望單子入之,大司憲趙忠植,大司諫兪章煥,掌令洪鍾雲·朴鳳欽,正言朴麟夏落點。
玉堂前望單子入之,校理南鍾三·李載元落點。
政院啓曰,玉堂上下番俱空,事甚未安。應敎·副應敎,校理二員,修撰二員,副修撰二員未差,新除授校理南鍾三·李載元,竝卽牌招,推移入直,何如?傳曰,允。
弘文館啓曰,下番無他推移之員,不得已以上番姑降入直之意,敢稟。傳曰,知道。
吏曹啓曰,南原府使洪秉元身病猝重,萬無還任之望云,罷黜,何如?傳曰,允。
大司憲趙忠植,行大司諫兪章煥,掌令洪鍾雲·朴鳳欽,校理南鍾三·李載元等啓曰,請書九亟施追奪官爵之典。措辭見上答曰,不允。
大司憲趙忠植,行大司諫兪章煥,掌令洪鍾雲·朴鳳欽,正言朴麟夏等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采·竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺噫嘻痛矣,亂臣賊子從古何限,而豈有如榮瑾之窮凶絶悖者哉?本以鬼蜮之性,素蓄梟獍之心,親密守禎而結爲死黨,延接鳳周而相與同室,綢繆謀議,打成一片,論災異於南山,而肆發憯悖之說,視奇貨於北謫,而先倡負來之言,醞釀則嘯聚武士也,設施則乘夜火攻也。惟其狡譎飾辭,頑毒忍杖,辭逆之端緖,雖未盡輸,凶憯之情節,無不參涉,神人之所共憤,覆載之所難容,萬戮猶輕,三尺已施,而不可誅止其身,失之太輕,請謀反大逆不道知情不告罪人榮瑾,亟施孥戮之典。噫嘻痛矣,李明赫·崔鳳周·李奎和之罪,可勝誅哉?今番鞫獄,卽窮天地亘萬古所未有之一大變怪,而其亂根逆柢,明赫是耳,渠本以蟣蝨之類,素蓄梟獍之心,辛亥諸賊之視以奇貨,作爲窩窟,斷案已成,凶圖莫掩,而特因好生之大德,一縷尙貸,三尺未伸,久爲輿情之益沸,今又賊招之屢出,島會觀相之說,塞謫負來之謀,畢露無餘,由前而喜·應之醞釀,跡旣狼藉,由後而禎·瑾之綢繆,情已掀發,惟其頑忍凶獰,抵賴不服,則尤當嚴加鞫覈,而不可遽議於傅生之科,至於鳳周,凶謀逆節,無不同參,賊徒匪類,擧皆相通,親密守禎,許以死友,服事榮瑾,作爲血黨,究厥情犯,與兩賊一而二二而一也。旣已承款於知情,則豈可有貸於王法乎?又此李奎和,則接肚於賊禎,聯脈於逆瑾,思樂禍亂,圖爲不軌之陰祕,糾結計議,已出衆招之丁寧,端緖旣著,盤覈未竟,則亦何以從輕而發配乎?似此諸賊之至凶絶悖,一串貫來,厥罪惟均,是皆殪殄滅之無遺者,而元惡未伏常憲,兩賊尙逭當律,酌處之成命遽降,憤鬱之輿論轉深,言之膽掉,思之骨戰,此而謂無所躬犯而容之,謂不足深而貸之,付之惟輕,不施極律,則伏莽之戒,燎原之漸,豈不大可懼哉,大可憂哉?請濟州牧安置罪人李明赫,楸子島安置罪人崔鳳周,黑山島定配罪人李奎和,更爲設鞫得情,快正典刑焉。答曰,不允。有所斟量者,故已爲處分,勿煩。
掌令洪鍾雲·朴鳳欽等曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授執義崔琠時在全羅道靈巖地,持平尹正善時在京畿果川地,持平李建春時左京畿利川地,請竝斯速乘馹上來事下諭。答曰,不允。下諭事,許遞。
正言朴麟夏啓曰,請梟示罪人性世亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫尹滋悳時在□□□□□□地,獻納金奇鉉時在□□□□□□地,正言任憲大時在□□□□□□地,請竝斯速乘馹上來事下諭。答曰,不允。下諭事,竝許遞。
大司成李寅夔疏曰,伏以,聖朝之官人也,因其才而器使之,不强責以所不能,故物議而僥濫者遠,人臣之受職也,量其力而承事之,不敢勉以所不敢,故著效績而僨敗者少,此綜名核實,礪世磨鈍之具,否則反是,況今臣所叨大司成者,卽周官國子之任也,古昔尙矣。而我朝盛際之選法與責成,最淸且峻者,以有國大政,莫善於首善故也。是以歷考先輩之居是者,皆以經行文術,素負朝野之望,培養人才,砥礪士風,夏禮冬詩明庠序之制,月講日課嚴考試之程,扶元氣而壽國脈,植世敎而黜邪說,菀然爲三代之隆,而非後世所及也,縱云世級已降,人才眇然,碩德名儒,莫可得來,而豈料如臣之空疎蔑裂,百不猶人者,尙復苟然承乏乎?顧臣早從蔭路,旋窩科名,而樗櫟散材,推枿於風霜,憂畏之餘,蟲篆薄技,漫漶於歲月,疾病之中,駑鈍之步,有非鞭策之可彀,庸陋之姿,莫賴粉墨之爲飾,而從前拂試之優渥,到底涯分之踰越,始焉通擬,已駭物情,今玆特點,尤係誤恩,臣若認以倘來,視如固有,自處以師儒之長,自任以成均之敎,則楦梁之譏,雖渠所速,負乘之戒,爲累非細,夫士生斯世,遭遇明時,翺翔華顯之地,裨補笙鏞之治,卽至願大榮,而今臣之居寵若驚,措躬無地者,誠以福過則災,器盈則溢,往旣有驗,來固可推,且臣之本末長短,曾在淵鑑之所照燭,則臣何敢費辭崇讓,重犯乎欺心欺天之罪哉?非不知趨走爲恭之義,而未遽爲冒沒進身之計,寔由量分甚熟,壞坊是懼也,玆敢不避猥越,悉暴衷懇。伏乞聖明,亟收臣新授職名云云。省疏具悉。爾其勿辭察職。
八道儒生幼學金七煥·金漢忠·楊錫龍·李豊淵·金漢轍·李燮奎·朴道壽·朴英謨·金漢鼎·白奎洙·張永達·李東謨·權尙夔·孔鳳源·白昌辰·朴奎璋·楊在義·李起·李義潣·李譍林·李憫林·李謙澤·崔輔翼·李德淵·崔相朝·黃元龍·韓友淳·朴奎燦·楊楫河·趙廷協·金鴻遠·李能淵·金漢倬·盧光浩·丁克臣·金致相·丁昌茂·崔相龜·崔守鳳·崔錫麟·權宗達·黃宇燮·安在烈·朴海豊·奇鳳鉉·朴頤休·閔龍赫·朴絢·朴泰休·奇正鉉·朴鎭東·李昌圭·羅學道·吳秉善·鄭㵯·吳翼善·鄭㵙·高慶柱·高時言·白蘭洙·金敬燦·金錫順·黃顯相·李龍模·白漢鎭·愼漢喆·白宇鎭·朴胤陽·申升九·鄭鍾常·安秀翼·鄭基源·金鴻奎·尹百烈·高厚相·高翼相·鄭德朝·尹樞·金洛煥·朴淇鍾·鄭鍾殷·鄭謹一·奇仲鎭·李儒漢·金載銓·金鉦·金辰澤·姜正煥·李培秀·宋學仁·羅鍾玄·金陽根·金震休·金勉休·奇晉行·金澈休·金準休·金堯瓊·李源植·任泰義·宋錫敏·崔警國·李萬植·任性謨·安瑛·宋焮·李一煥·奇商協·朴濟邦·閔麒赫·金應鉉·李龍奎·金學洙·閔致斗·白容鎭·柳基豊·朴柱祜·柳漢謨·李喜燾·崔尙泂·崔翰東·金陽璜·郭致根·趙一浩·高廷弼·王翼輔·朴學謨·羅用淳·金堯一·柳琠·鄭·高可鎭·吳倬圭·高濟淵·柳祜錫·鄭海豊·金龍采,進士朴道煥·柳鼎烈·宋敎渙·趙鎭元·奇鳳鎭·金鍾休·權棨·徐莘輔·金九淵·鄭煥忠·曺振九·李鶴遠·鄭遠弼·金衡根,生員李秉㘾·曺禮圭·鄭東植·金炳礪·奇文鎭·金漢休,幼學金在愚·金明·鄭在斗·鄭東藎·申奉九·金亮淵·柳肯烈·金在天·李儒喆·羅鍾崙·黃基震·李鎬豊·金履季·辛慶琦·成寅源·徐相烈·柳相培·李文孝·成錫琬·安錫龜·黃基直·鄭在謙·金秉恒·金履應·愼養浩·李東煥·金錫奎·沈能蓍·成錫文·成在政·鄭復·權應周·金在鶴·沈能奎·吳致明·兪文煥·韓應奎·金鏞·吉仁周·兪致殷·朴民榮·宋汶洙·金永來·申錫斗·李魯傅·金德淵·金鎭亨·金宗洽·韓鎭齋·李晦植·李源陽·金最善·康時永·朴能錫·金光秀·朴相基·崔秀南·尹秉周·申浚永·鄭聖任·安東永·安成·李昌純·趙德和·朴相駿·閔仁行·金義兊·白五珍·鮮于升·朴益陽·白鳳三·洪憲述·洪純孝·崔國鎭·鮮于冽·李承奎·吳仁泰·廉熙朝·金最淵·趙秉珏·朴允永·李在鎭等疏曰,伏以,臣等竊伏念,建院腏享,朝家之晟典也,尊賢躋配,士林公議也,臣等謹稽楊州之石室書院,卽古右議政文忠公臣金尙容,故左議政文正公臣金尙憲,兄弟爼豆之所,而以故領議政文忠公臣金壽恒,故右議〈政〉文忠公臣閔鼎重,故副提學文貞公臣李端相,故判書文簡公臣金昌協追配焉,一室之內,三世同享,竝世之中,兩賢偕祀,聖朝之崇報,儒林之欽仰,靡有餘憾,而第伏念,故徵士贈判書文康公臣金昌翕,當門闌隆赫之日,以介石堅確之姿,脫屣榮塗,遯世無悶,其踐履之篤實,風節之高尙,百世之下,可以廉頑立懦,而若其爲學之始終本末,則詩禮於鯉庭,伯叔於程門,麗澤於朋友,指南於後學,造詣由是而精透,見識由是而超卓,河洛象數之妙,天人性命之微,以至音律度量之細,無不毫分縷柝,渙然氷釋,而若其人物性同異之辨,則發前賢之所未發,俟百世而不惑矣。文敬公臣金元行,天挺英邁,世襲理學,眞積力久,默識心通,心性理氣之說,則闡明考亭之徽音,明德鬼神之辨,則發揮大老之緖言,早値辛壬之禍變,絶意仕宦,晚被元陵之恩遇,屢勤招來,而其秉執之堅貞,出處之正大,屹然若泰山喬嶽,惟以闡明斯道,成然後進爲己任,四方摳衣之徒,莫不以爲依歸,而其藏修之地,又密邇於書院,只隔一岡,元行揭示學規,以盡其提撕,月設講會,以考其勤慢,春秋院享之餘,仍行鄕飮酒禮,衣冠濟濟,絃誦洋洋,遺風餘韻,至今未泯,弟子之出而仕朝廷者,政事文學,菀然有親炙之效,後生之處在鄕塾者,詩書禮樂,粲然有私淑之美,則其所繩家學牖後學之功,爲如何哉?故祭酒臣金履安,克趾世美,允蹈庭訓,精純之學,老而冞篤,講靡之工,久而益專,和順之積中,盎粹之發外者,望之如氷壺水月,卽之如瑞日祥雲,不惟其醴泉靈芝,有源有根,而其天姿之卓越,學文之克養,有如是矣。肆惟正廟朝禮賢之日,側席如渴,袞褒旌招,前後相望,而介然自守,超然遐擧,日與吾黨小子,講道不倦,學者河飮而各充,遠近山仰而矜式,其有功於吾道,有補於聖化,顧不大歟?蓋昌翕之於昌協,棣蕚聯美,無愧於二祖,履安之元行,箕裘襲休,有光於先烈,而兩世講學,皆在於是院,履安之三洲舊廬,又是文簡考槃之地也。尙今故老相傳爲美談,行路指點而興感,則其出於秉彝之好德者,從可知矣。洪惟列聖朝家法,培養元氣,尊崇道學,昌翕則英廟癸酉,因多士請配享之章,卽下貤贈之命正廟丙申,不待太常之狀,特許易名之典,元行之贈官賜諡,又在純考卽祚之初,則以若履安之宿德儒賢,崇報之典,豈有間於三朝褒贈之盛擧也哉?可惜者,獨於三賢講學所,尙闕一體配享之禮,豈不爲昭代之缺典,而士林之齎鬱乎?今年二月,六道諸儒陳疏仰請,則批旨有曰,三賢之躋配是院,夫孰曰不可,而公議則愈久愈好,大哉王言,休哉聖意,此臣等所以不避瀆擾,齊聲仰籲者也。伏乞聖明,俯循輿情,博採廷議,亟降兪音,俾擧令典,以文康公臣金昌翕,文敬公臣金元行,故祭酒臣金履安,配享于石室書院,以光聖德,以幸斯文焉。省疏具悉。疏辭許令廟堂稟處,爾等退修學業。
上在昌德宮。停常參·經筵。
藥房副提調趙秉夔啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿不必入侍矣。大王大妃殿·王大妃殿·中宮殿,口傳問安。答曰,知道。
金會明啓曰,備邊司郞廳來言,今日賓廳日次,而領議政金左根無時急稟定事,左議政未差,右議政趙斗淳有身病,不得來會云矣,敢啓。傳曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙秉夔啓曰,行左承旨金炳喬今日不爲仕進,卽爲牌招,何如?傳曰,允。
金炳學啓曰,明日傳香禮房承旨當爲齋宿,行左承旨金炳喬牌不進,所當更爲牌招,而拘於廳規,不得請牌,何以爲之?敢稟。傳曰,牌招。
傳曰,傳香承旨馳詣宗廟·景慕宮,奉審摘奸以來。
大司憲趙忠植,行大司諫兪章煥,掌令洪鍾雲·朴鳳欽,校理南鍾三·李載元,正言朴麟夏等啓曰,請書九亟施追奪官爵之典。措辭見上。
大司憲趙忠植,行大司諫兪章煥,掌令洪鍾雲·朴鳳欽,正言朴麟夏等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請金甲島荐棘罪人徐相敎,令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請宋相能逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和,更爲設鞫得情,快正典刑。措辭見上答曰,不允。有所斟量者,故已爲處分,勿煩。
掌令洪鍾雲·朴鳳欽等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言朴麟夏啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
政院啓曰,卽者中樞府錄事來言,右議政趙斗淳以爲,臣於兩司合新啓榮瑾事末端措辭中,身爲委官,有萬萬懍慄,求死不得者,走伏金吾門外,恭俟鈇鉞之誅云,仍納命召,何以爲之?敢稟。傳曰,還傳命召。
又啓曰,義禁府都事來言,右議政趙斗淳,今方胥命于金吾門外,係是大臣去就,敢啓。傳曰,知道。
政院啓曰,右議政趙斗淳又以錄事,來納命召,何以爲之?敢稟。傳曰,還傳命召。
傳曰,未肅拜外臺諫竝許遞,前望單子入之。
政院啓曰,卽者校理李載元以其親病,陳疏徑出,原疏纔已捧〈入〉矣。所當直捧禁推傳旨,〈而〉此與無端徑出有異,推考警責,何如?傳曰,允。
傳曰,臺諫·玉堂有闕之代,前望單子入之。
臺諫前望單子入之,執義徐翼輔,司諫金樂壽,獻納鄭錫麟,持平安喜壽·金宗泰,正言李庭垕落點。
玉堂前望單子入之,副應敎李啓善,副校理朴商壽·姜冕奎,修撰朴珪壽·李鍾淳,副修撰尹秉鼎·睦仁會落點。
政院啓曰,新除授持平安喜壽方在刊削中,何以爲之?敢稟。傳曰,蕩滌敍用。
傳曰,卿之此擧,誠萬萬意慮之外也。臺啓句語,必是無妄說去者,則老成之地,何庸如是過當乎?卿其安心,卽爲還第事,遣史官傳諭于右議政。
假注書金載瓛書啓,臣敬奉聖諭,馳往傳諭于右議政趙斗淳胥命所,則以爲,臣於泥首俟勘之中,邇密之臣,臨宣聖諭,所以開導而牖敎之者,旣敦且摯,臣雖顓劣,寧或迷不知變,而第按獄而一有所失,其出其入,均是委官之責,榮瑾,劇廷也大憝也,苟使臣悉心盤覈,到底窮詰,則只伏知情之律,宜無是理,而臣顧不能於是,徒循渠所承款,遽然奏當,夫以此賊之知情之犯,律止禎賊之次,臺啓所論,失之太輕者,誠切當合下之語也。獄事之至重,而議讞之大輕,是誠何等辜戾,而諉以遂事,泯默自如,則愈往爲無憚畏,自毁大防之人,惟願遄被當勘之誅而已云矣,敢啓。傳曰,知道。
傳曰,俄諭已悉,而蔽一言,渠只以知情承款,則何可勒捧他律乎?此鞫體所無之事,則於卿何有?予言至此,卿其諒之,卽爲還第事,遣史官傳諭于右議政。
假注書金載瓛書啓,臣敬奉聖諭,更爲傳諭于右議政趙斗淳胥命所,則以爲,臣以有罪當勘之蹤,過蒙寬假優恕之恩,深夜陋次,王人再辱,開諭之勤,愈往鄭重。臣於是,伏地瞻天,萬倍惶蹙,而第廷尉當云者,責其議之得其當也,亂逆之罔不憝,凡民所知也,議之讞之於此,而一或失當,厥罪顧何居也,況委官之任,非一廷尉比也哉?臣旣不能窮訊痛覈,必得其要,又不能量情揆犯,必審其律,一則疎率也,一則緩且歇也,今於鞫亂鞫逆,去處疎率,緩歇之至此,臣將何所據而自解也?恩言荐煩,瀆擾是懼,雖不敢不包慄戴悚,歸伏私次,而收召悸驚之神思,謹當冒入文字,顒俟處分云矣,敢啓。傳曰,知道。
政院啓曰,撥路申飭,前後何如,而進賀謝恩兼冬至使渡江入去狀啓,今二十五日巳時封發者,今始到院,直撥之若是遲滯,事甚未安。不能申飭之道臣·義州府尹竝推考,遲滯之陪持令攸司從重科治,何如?傳曰,允。
奎章閣啓曰,明日卽奎章閣朔奉審日次,臣進詣擧行之意,敢啓。傳曰,知道。
弘文館啓曰,下番闕直,事甚未安。新除授修撰朴珪壽·李鍾淳,副修撰尹秉鼎·睦仁會,竝卽牌招入直,何如?傳曰,允。
以修撰朴珪壽·李鍾淳,副修撰尹秉鼎牌不進罷職傳旨,傳曰,只推。
弘文館啓曰,應敎金德根時在全羅道任實地,副修撰睦仁會時在京畿安山地,經筵入番事緊,請竝斯速乘馹上來事下諭。傳曰,竝許遞。
兵曹啓曰,每都政,新資五窠,例爲差出,而營將·中軍·虞候姑無準二十朔者,雖未滿朔數,依例推移內遷,何如?傳曰,允。
又啓曰,知中樞府事秦膺煥,宣傳官趙用夏·趙萬赫,五衛將李錫培·趙兢夏·李明爔,文臣兼宣傳官朴鳳欽俱以病難供職,呈狀乞遞,竝改差,何如?傳曰,允。
校理李載元疏曰云云。省疏具悉。爾其勿辭救護。
補漏兵曹啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
癸丑十一月二十九日辰時,上御熙政堂。日講入侍時,判府事李憲球,日講官金大根,參贊官洪遠爕,侍讀官南鍾三,假注書孟道植,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,大根讀自賓之初筵,止賓之初筵五章,仍釋義訖。日記廳堂上閔泳達。郞廳金思轍朴台淳。
上在昌德宮。停常參·經筵。
未時,太白見於巳地。
政院啓曰,明日常參·經筵,取稟。傳曰,停。
又啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
傳曰,傳香承旨,馳詣受香所,奉審摘奸以來。
傳曰,都摠管竝許遞,前望單子入之。
都摠管前望單子入之,金鼎集·金輔根落點。
傳曰,左承旨·右副承旨·同副承旨竝許遞,今日政差出。
政院啓曰,行都承旨趙秉夔,左承旨金炳學,右承旨洪遠爕,竝卽牌招,何如?傳曰,允。
備邊司啓曰,全羅監司鄭㝡朝,今已箇滿矣。其代,政官牌招差出,何如?傳曰,允。
政院啓曰,翰林召試被選人李翊相薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢校單李翊相。
禮曹,來甲寅年正朝朝賀時應行節目,參考前例磨鍊爲白去乎,依此擧行,何如?啓權停爲良如敎。
弘文館啓曰,下番闕直,事甚未安。修撰朴珪壽·李鍾淳,副修撰尹秉鼎,旣有只推之命,竝卽牌招,推移入直,副應敎李啓善,副校理朴商壽·姜冕奎,竝卽牌招察任,何如?傳曰,允。
以應敎李啓善,修撰朴珪壽·李鍾淳,副修撰尹秉鼎牌不進罷職傳旨,傳曰,只推。
弘文館啓曰,下番無他推移之員,不得已以上番姑降入直之意,敢啓。傳曰,知道。
漢城府啓曰,今癸丑年獻民數時,京中及八道戶口摠數抄入啓,而濟州三邑民數姑未上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
奎章閣啓曰,景慕宮望廟樓,今朔奉審無頉之意,敢啓。傳曰,知道。
兵曹啓曰,前全羅監司鄭㝡朝,自吏曹送西矣。瓜滿監司,例爲隨品付樞銜,而資役係是嘉善,同中樞當爲下批,而時無見窠,依例作闕下批之意,敢啓。傳曰,知道。
又啓曰,五衛將金夏淵,身病猝重,無望供職,呈狀乞遞,改差,何如?傳曰,允。
有政。吏批,判書金箕晚,參議沈承澤進。以洪祐吉·權應夔·宋謙洙爲承旨,李穆淵爲大司憲,黃浩民爲大司諫,朴浚愚爲司諫,白宗杰·李彙承爲掌令,任應準爲獻納,高時鴻爲正言,趙遠永爲應敎,許傳爲副修撰,鄭基世爲全羅監司,洪在兢爲南原府使。
再政。以李鍾愚爲禮曹參判,李時敏爲海州判官。
三政。以柳致明爲兵曹參判,黃裕秀爲槐山郡守。
四政。以徐眉淳爲振威縣令。
兵批,判書金洙根進。以金鼎集爲知事,沈樂臣爲副摠管,徐相五爲兼訓鍊都正,李信永·鄭斗源爲宣傳官,尹溵爲內禁將,李琇爲兼司僕將,李鷹周·金樂文·趙羲純·金兼弼爲五衛將,李胄遠·李熙明爲忠翊將,李基祖爲忠壯將,卞光元爲慶熙將,許奎爲都摠都事,朴公鎭爲文兼,李章煥爲部將,辛聖文爲保山別將,同知單鄭㝡朝,同知作闕單李宜翼。
再政。權憲文爲訓鍊主簿,同知單卞光元,僉知三單李琇·李鷹周·金樂文,兼全羅道兵馬水軍節使單鄭基世。
摠戎廳啓曰,本廳中軍沈昌奎,身病甚重,勢難察任,改差,何如?傳曰,允。
兵曹,以李顯稷爲摠戎中軍。
執義徐翼輔,持平安喜壽·金宗泰,校理南鍾三,正言李庭垕等啓曰,請書九,亟施追奪官爵之典。措辭見上答曰,不允。
執義徐翼輔,持平安喜壽·金宗泰,正言李庭垕等啓曰,請物故罪人國榮,克施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應生之類,一依尙魯·漢祿例施行措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請金甲島荐棘罪人徐相敎,令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
執義徐翼輔,持平安喜壽·金宗泰等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言李庭垕啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫金樂壽,時在。缺地,獻納鄭錫麟,時在缺地,請竝斯速乘馹上來事下諭。答曰,不允。下諭事許遞。
癸丑十二月初一日辰時,上御熙政堂。日講入侍時,日講官洪鍾應,參贊官金會明,侍讀官南鍾三,假注書,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,鍾應讀自魚在在藻,止采菽五章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
洪遠爕啓曰,同副承旨宋謙洙,今日不爲仕進,卽爲牌招,何如?傳曰,允。
傳曰,吏兵批歲抄點下者,依例捧傳旨。
備邊司薦望,以李魯秉爲江華留守。
政院啓曰,卽者檢閱李承游,以其親病,陳疏徑出,原疏,纔已捧入矣。所當直捧禁推傳旨,而此與無端徑出有異,推考警責,何如?傳曰,允。
行大司諫黃浩民,執義徐翼輔,掌令白宗杰·李彙承,持平安喜壽·金宗泰,校理南鍾三,副校理姜冕奎,獻納任應準,正言李庭垕等啓曰,請書九,亟施追奪官爵之典。措辭見上答曰,不允。
行大司諫黃浩民,執義徐翼輔,掌令白宗杰·李彙承,持平安喜壽·金宗泰,獻納任應準,正言李庭垕等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府,設鞫得情,快正典刑。措辭見上請古今島荐棘罪人李應植等,竝令王府,設鞫得情,快正典刑。措辭見上請蝟島安置罪人李能權等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
執義徐翼輔,掌令白宗杰·李彙承,持平安喜壽·金宗泰等啓曰,請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
獻納任應準,正言李庭垕等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫朴浚愚,時在忠淸道陰城地,正言高時鴻,時在全羅道昌平地,請竝斯速乘馹上來事下諭。答曰,不允。下諭事許遞。
弘文館啓曰,副應敎李啓善,修撰朴珪壽·李鍾淳,副修撰尹秉鼎,旣有只推之命,與新除授應敎趙遠永,副修撰許傳,竝卽牌招察任,何如?傳曰,允。
以應敎趙遠永牌不進罷職傳旨,傳曰,只推。
檢閱李承游疏曰云云。答曰,省疏具悉。爾其勿辭救護。
癸丑十二月初二日辰時,上御熙政堂。日講入侍時,同知事李源命,參贊官權應夔,侍讀官姜冕珪,假注書孟道植,記事官李承游·李翊相,各持詩傳第七卷,以次進伏訖。上曰,史官分左右。上誦前受音一遍訖。仍開卷,源命讀自騂騂角弓,止菀柳三章,仍釋義訖。
上在昌德宮。停常參·經筵。
政院啓曰,明日常參·經筵,取稟。傳曰,停。
又啓曰,右承旨洪遠爕,今日不爲仕進,卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳曰,藥院都提調有闕之代,前望單子入之。
內醫都提調前望單子入之,判府事朴永元落點。
以右承旨洪遠爕牌不進罷職〈傳旨〉,傳曰,只推。
持平金宗泰,副校理姜冕奎,副修撰許傳,正言李庭垕等啓曰,請書九,亟施追奪官爵之典。措辭見上答曰,不允。
持平金宗泰,正言李庭垕等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府,設鞫得情,快正典刑。措辭見上請古今島荐棘罪人李應植等,竝令王府,設鞫得情,快正典刑。措辭見上請蝟島安置罪人李能權等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
持平金宗泰啓曰,請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
正言李庭垕啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
政院啓曰,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。判書金箕晚,參判洪說謨,參議沈承澤,俱以病不來,不得開政云,竝卽牌招,何如?傳曰,允。
又啓曰,吏曹判書金箕晚,參判洪說謨,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書金箕晚,參判洪說謨牌不進,參議沈承澤進,左副承旨洪祐吉進。以吏批言啓曰,判書金箕晚,參判洪說謨竝牌招不進,小臣獨政未安,何以爲之?敢稟。傳曰,只出緊任。政事冊無以李容直爲司諫,李明老爲正言,李敎俊爲慶源府使。傳曰,見窠皆令差出。
再政。以李泰鎭爲慶基殿參奉,金洙根爲宗廟提調。
兵批,僉知二單金兼弼·趙羲純,兼鎭撫使單李魯秉。
弘文館啓曰,應敎趙遠永,旣有只推之命,卽爲牌招察任,何如?傳曰,允。
領議政金左根箚曰,伏以臣之猥叨藥銜,今焉閱朔矣。臣不敢以久於職次,爲丐解之計,而保護之地,趨走爲恭,則疾病之所侵尋,不免曠墮而止者,亦非義分也道理也,臣自夏秋以來,素患痰濕,間朔闖肆,苦無一日之健,而近因極寒之候,重嬰外氣,貼席叫痛,轉動末由,顧臣見狀,時日之間,萬無彈束趨承之望,玆敢冒綴短牘,仰暴實病。伏乞聖慈,俯賜鑑諒,劃賜變通,千萬幸甚。取進止。答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳曰,此批答,遣史官傳諭。
判府事李憲球疏曰,伏以臣於今春相職之丐免也,猥附乞休之意,冀蒙曲遂之恩,而辭不達意,竟蘄命準,固知聖念特推帷蓋之庇,未忍簪履之遽棄,臣顧分揆義,雖不敢更事煩瀆,抱玆苦衷,有難終默,今又冒昧申暴,冞增死罪,噫,臣之長短本末,固莫逃於堯鑑舜衡之下,而偏蒙我四聖朝恩遇,前後所以揚歷者,有若節次推遷,輥到崇極,隆天厚地,曷以仰塞,才性所局,無能可紀,補報蔑聞,辜戾滋積,而居然犬馬之齒已滿七耋矣。記大夫七十而致事,自其彊仕而言,則人臣服官之日,不過三十年,此禮經之大防也,而皇明洪武年間,年六十而見任官者,聽其自請休致,宣德中,擇吏員年五十以上有疾而不諳文移者,皆令罷去,較諸古記年限,雖若差蚤,然此自二三十年決科從宦時而計之,則在官要亦爲三四十年而已,吏職猶然,況臣所踐歷而可以止者乎?六十五十而猶聽其退,況臣年已至而宜其去者乎?苟使臣,尙可以一分自效,雖厚招棧豆之譏,冒犯鍾漏之戒,曷敢不自託於鞠瘁之義,生死向前,而其於天賦之莫可能,人力所不容,何哉?材不稱器,莫效埃報,病與年深,僅存綿息,最其頑痰寒濕,自成貞痼,昔在少也,猶或可彊,今焉衰頹,百症交發,膈氣之凝痞而冒路隨敗,脚部之痿痺而步履失常,以至視瞀聽瑩,便成聾瞽,自今天廢者久矣。旣朽之木,理難久全,將頹之景,勢莫復挽,臣雖欲彊自策勵,實無其望,上雖欲彊加驅使,亦無其路,是所謂莫知致而致者也,古人云,慈父不能愛,無益之子,仁君不能畜無用之臣,今臣於殿下,留無所益,去無可惜,而顧以臣受恩罔極之蹤,白首不死,尙此徊徨,竟無效忠之跡,忍有便訣之心,臣情到此,吁亦慼矣。今若許臣歸休,得免於貪榮冒祿傷廉沒恥之科,則非惟成就臣身,其有光於遂物之仁,有輔於勵世之方,爲如何哉?餘生至願,斷斷至此,伏乞聖慈,軫經訓之不可不遵,諒微懇之不得不伸,亟許恩退,俾臣得以往來郊坰,隨分飮啄,涵泳聖澤,安意歸化,以迄天地生成之大造,千萬幸甚。答曰,省疏具悉卿懇。自卿釋負,倀倀一念,寤寐如結,休致之請,又何如是懇懇也?夫古人之年五十六十,或聽退去者,以其時無甚艱虞,亦其人不甚關係而然耳。顧今民憂國計之茫無涯畔,此果何等時也?以卿體國之誠,豈忍便訣爲也?且愼節,不過一時無妄,自當不日遄復,郊墅之隨便來往,何必懸車而後可乎?卿其體予至意,亟斷來章,是所區區之望也。仍傳曰,此批答,遣史官傳諭。
癸丑十二月初三日辰時,上御熙政堂。日講入侍時,日講官徐戴淳,參贊官洪祐吉,檢討官許傳,假注書李錫宙,記事官朴道彬·李承游,各持詩傳第七卷,以次進伏訖。上曰,史官分左右。上誦前受音一遍訖。仍開卷,戴淳讀自彼都人士,止都人士五章,仍釋義訖。文義缺傳奏曰,此遇亂思治而作也。是時風俗奢麗,習尙巧僞,士無常德,民不歸壹,都邑尤甚,故詩人,追述古昔聖時以嗟惜之,蓋都邑者,政敎所先,德化之本,上有文·武之聖,下有周·召之賢,則草偃桴捷之效,日新月盛,非但在位者咸有君子之德,雖婦人女子,亦皆知禮法之爲美,故服飾則不過狐裘也緇冠也草之笠也石之瑱也短髮之曲而捲也,此所謂服與德相稱也。至於容者德之表也,言者身之文也,威儀之則,可畏可象,德性之發,爲經爲法,則其爲萬民之所望,豈不宜哉?故箕疇五事貌言爲首,貌曰恭,恭作肅,言曰從,從作乂,肅乂之效,終致雨暘之以時,顧不重且大歟?是以孔門九容之訓,程子四勿之箴,實是造道之功,復禮之本,此奚獨人臣長民之所觀感哉?實爲有國之所當鑑誡也。易曰,出其言善,千里之外應之,書曰,俾萬姓咸曰大哉王言,此等處,益加省察焉。
上在昌德宮。停常參·經筵。
政院啓曰,明日常參·經筵,取稟。傳曰,停。
司諫李容直,持平安喜壽,副校理姜冕奎,正言李明老,副修撰許傳等啓曰,請書九,亟施追奪官爵之典。措辭見上答曰,不允。
司諫李容直,持平安喜壽,正言李明老等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典,措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞫得情,快正典刑。措辭見上請古今島荐棘罪人李應植等,竝令王府,設鞫得情,快正典刑。措辭見上請蝟島安置罪人李能權等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
持平安喜壽啓曰,請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
司諫李容直啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
吏曹啓曰,全羅道都事趙廷祖,以其身病,呈狀乞遞,改差,何如?傳曰,允。
兵曹參議單趙在應,參知單金永基。
吏曹啓曰,成均典籍金羽林,受由過限不上來,改差,何如?傳曰,允。
訓鍊都監啓曰,本局中軍沈樂臣,身病猝重,勢難察任,改差,何如?傳曰,允。
兵曹,以李元夏爲訓鍊都監中軍。
吏曹啓目粘連,觀此弘文館校理南鍾三上疏,則以爲,臣之父年滿七十,素患積氣,嵐瘴所傷,衰疾轉甚,飱粥少失其時,則眞元暗鑠,藥餌或違其方,則病氣越添,朝晡曠甘毳之供,冬夏失燠寒之宜,乃使七旬病父,不堪簞瓢之憂,反躬慙痛,安得不日夕焦遑,許畀一小縣,獲遂捧檄之喜,一效專城之養,則臣父餘年,莫非我聖上攸賜。伏乞聖慈,恕其瀆而憫其情,俾伸至切之願亦爲白有臥乎,而鍾三之家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
右議政趙斗淳疏曰,伏以臣厚有辜戾,過徼恩庇,牖誨析諭,一夕再頒,時則更鼓轉深,荐瀆是懼,雖不敢不退伏私次,歷日摽拊,而天討由臣而失其秩,王章由臣而失其綱,致使亂逆罔畏,憝慝無懲,顧其罪不金木則嶺海耳。今其偃息起居與同平常,威罰不及,爵位自如,此在事理,豈無謂而止哉?然聖明於臣,旣幈幪之涵貰之,必欲囿之於大化陶甄之中,臣非木石豚魚之頑,顧何敢以此更引屢煩而不一煩也?第臣所有職名,非臣所宜居也久矣。臣以世祿之裔,從事進取之塗,鞠瘁之義,亦嘗奉敎於君子,則生死向前,矢有涓滴之報,彝性也,而奈其才舛用違,不當其器,鶢鶋之饗,侏儒之飽,在臣身匪滎伊災,而擧一國所具瞻,爲此子參政之請,歷考今昔,有無與臣倫者,一日二日,滋見公餗之覆,而素餐之爲可怍,此臣所以仰媿俯怵,不遑食息寧也。伏況衰年貞痰,轉成癃廢,神思旣涸,運用隨窘,房闥動作,家常事爲,全不能管領收攝,索然無生人樣子,蓋緣眩冒障瞖,表裏迭攻,劇歇無常,銷鑠到極,似此委實,廷紳所供諒也。夫筦庫紀網之役,至微末耳。尙有藉於氣力聰明之用,曾謂匡輔弼亮之地,而爲蕞爾軀養病坊已也哉,臣之抱玆耿耿,半載于玆,而若又因循,則行將爲閱歲匪據矣。隆天厚地,慨酬報之無術,饕恩戀祿,嗟究竟之何歸,拊躬循分,明發不寐,猥綴切至之懇,仰乞生成之澤,苟聖慈憫恤而斥黜之,俾有以粗全微私,竱心砭焫之工,則餘生幾多日月,皆聖明賜也,終始渥榮,宜如何可效也?臣無任屛營云云。答曰,省疏具悉卿懇。今玆巽牘,奚爲而至也?大獄甫畢,末俗易囂,其所以鎭安之彈壓之,無往非論道經邦大去處,則卿何可强引不當引之義,有若自劃者然乎?至於愼節,非不奉慮,而此是一時無妄也,亦不當遽爾求解,卿須念國計之至艱,體予意之切摯,更勿以此事相聞,是所望也。仍傳曰,此批答,遣史官傳諭。
知事金鼎集疏曰,伏以臣一縷甚頑,三霜奄過,頫昂穹壤,廓然靡依,慨流景之迅駛,痛人事之嬗變,百感膠纏,萬念灰宿,每思古人劬勞之句,未嘗不愴焉惚焉,明發捫心,不圖我聖上,垂記簪之眷,已自中月,授臣爵秩,又於日前,本兼恩除,有隕自天,臣攀旨徊徨,聲淚交逬。噫,服盡從政,先民攸行,臣何人敢違斯義?況臣無似久備任使,平昔周旋,多在近列,邇來逖違,倍切戀結,區區犬馬之忱,豈不欲蹶趨承,獲遂覲耿之願,而遇境掁觸,誠有所不能自抑者,塵箱點檢,朝衣試拂,手中之線猶在,機上之訓莫聞,雖有榮觀,孰爲喜之,縱有墜行,誰爲正之,此臣所以欲起還仆,未語先涕也,情理到此,不亦至苦而絶悲乎?往日之檄,不可復奉,則毛義力辭徵辟,百里之米,不可復負,則子路哀切風樹,惟昔賢哲,績學足以經世,砥行足以敦俗者,猶於親沒之後,輒皆無意進取,如臣愚鹵莽乏才,能從前仕宦,冥升不已,徒爲霑祿,反哺之私,非謂無尺寸之可稱報效,而今焉㷀然,無復怙恃,臣雖頑如木石,尙何忍黽勉舊步,自同恒人也哉?且臣孱質衰齒,自罹愍凶,疾病隨就,外尩內鑠,形息僅存,而最是痰喘之祟,源委深痼,晝宵咳咯,寢食都癈,淹頓床席,宛轉叫囈,似此貌樣,彈束供職,諒非時日之可議,見帶諸任,宜不容任臣虛縻也,以情則疚怛由中,以病則痛楚切膚,玆將苦衷,猥徹崇嚴。伏乞聖慈,特賜矜恤,遞臣職名,仍刋仕籍,俾得以歸身丘壠,俯伸不洎之私,安意調治,仰圖不報之報,則始終閔覆之澤,惟銜結是期焉。答曰,省疏具悉。卿其勿辭行公。
校理南鍾三疏曰,伏以臣庸才劣識,百不猶人,而濫竊科第,廁跡朝端者,居然十六年於玆矣。猥叨瀛選,昵陪耿光,周旋經幄之列,趨走顧問之班,榮耀已極,寵渥踰分,居常一念,只在於區區殫竭而已。至若陳私丐恩,是豈臣分之所敢出心之所敢安哉?第臣有切迫之私蘊結于中,而嚴畏居先,趑趄已久,畢竟疾痛之呼,有不容自阻於仁覆之天,玆敢短章陳籲,惟聖明少垂矜憐焉。臣之父年滿七十,素患積氣,嵐瘴所傷,衰疾轉甚,飱粥少失其時,則眞元暗鑠,藥餌或違其方,則病氣越添,臣旣蔑誠孝,莫負百里之米,且拙謀生,未樹五畝之桑,朝晡曠甘毳之供,冬夏失燠寒之宜,顧今孝理之世,雖田夫野丁之賤,無不知竭其力而養其親,臣名忝朝籍,身縻華銜,而乃使七旬病父,不堪簞瓢之憂,反躬慙痛,安得不日夕焦遑?竊伏念知年喜懼,人子之常情,猶已饑寒,聖王之深仁,惟我主上殿下,天地於臣,父母於臣,若蒙體下之恩,分付選部,許畀臣一小縣,獲遂捧檄之喜,一效專城之養,則臣父餘年,莫非我聖明攸賜,臣雖生隕死結,何足爲萬一之報也?伏乞聖慈,恕其瀆而憫其情,特準所請,俾伸至切之願焉云云。答曰,省疏具悉。疏辭,許令該曹稟處。
癸丑十二月初四日□時,上御熙政堂。日講入侍時,日講官金學性,參贊官宋謙洙,侍讀官姜冕奎,假注書孟道植,記事官朴道彬·李翊相,各持詩傳第七卷,以次進伏訖。上曰,史官分左右。上誦前受音一遍訖。仍開卷,學性讀自。自止文義缺
上在昌德宮。停常參·經筵。
藥房提調金鼎集,左承旨金炳學啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
進御加味拱辰湯,自今日停止事,榻前下敎。
大王大妃殿進御歸茸君子湯,自今日停止事,榻前下敎。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳無時急稟定事,不得來會云矣,敢啓。傳曰,知道。
政院啓曰,明日常參·經筵,取稟。傳曰,停。
掌令李彙承,獻納任應準,副校理姜冕奎,副修撰許傳等啓曰,請書九,亟施追奪官爵之典。措辭見上答曰,不允。
掌令李彙承,獻納任應準啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞫得情,快正典刑。措辭見上請古今島荐棘罪人李應植等,竝令王府,設鞫得情,快正典刑。措辭見上請蝟島安置罪人李能權等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
掌令李彙承啓曰,請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
獻納任應準啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答曰,不允。
備邊司啓曰,牛禁之全無法義,莫今時若,而懸房外閭巷間私自宰屠,在處皆然,爛熳和賣無公庖,而法司之莫敢誰何者,一則士夫家之憑托也,一則法司下隷之締結也。無故不殺,載於經訓,不食耕牛,列於傳記,況國家設法而禁之者乎?挽近紀綱之解紐,雖曰無復餘地,而身爲法司之官者,苟能悉心探察,一切以法從事,則似此易禁之事,豈有袖手抛置之理哉?見今歲除不遠,尤當加倍操飭,以此意,分付刑·漢·兩司·左右捕廳,萬一有所入聞,則當該堂上及捕將,直施譴罷之典,自外操縱之法隷及校卒,嚴刑遠配,此弊不但都城內外爲然而已,一體關飭於八道·四都,雖以懸房言之,疊屠之法禁何如,而無難犯科,看作應行之事者,嘗所駭然,除非有一番懲創,無以下令於流水之源,自成均館,各別曉諭,各別廉探,毋令如前玩忽,自陷罪戾之地,何如?傳曰,允。
癸丑十二月初五日辰時,上御熙政堂。日講入侍時,判府事朴晦壽,日講官尹定鉉,參贊官權應夔,檢討官許傳,假注書李錫宙,記事官朴道彬·李翊相,各持詩傳第七卷,以次進伏訖。上曰,史官分左右。上誦前受音一遍訖。仍開卷,定鉉讀自隰桑有阿,止白華八章,仍釋義訖。文義缺傳奏曰,讀詩之法,以意逆志,最是喫緊工夫也,卽辭而論事,則有膠固不通之時,如此章之作,乃世亂之後也。且置勿論,就周南之詩,反對而觀之,甚好矣。夫有文王·太妣之德之化,則關雎之詠,樛木之興,不期頌而自頌矣。此聖王之所當知者也,又有一說焉,此雖廢寵妾之事,推之於君臣之道,則亦有可以旁通者,蓋管茅之相須,則明良之相須也,雨露之下澤,則君德之下澤也,桑薪之美者,而烘于無釜之竈,則賢人之沈於卑位也,宮鍾之響者,而鼓于不聞之地,則下情之不通也,鶴淸鶖濁,而或飽于梁,或飢于林,則養小人而棄君子也,石之卑而履亦卑,則臣之惡而君之累也,如是看,亦自有益矣。上掩卷,晦壽進前問候,各殿問候訖。上指示殿壁上龍字曰,大臣見此乎?予之所書者也。晦壽曰,今始仰瞻矣。上命諸臣仰瞻,諸臣以次仰瞻訖。晦壽曰,直書壁上尤難,而盡力遒勁,氣勢蒼健,不勝萬萬欽頌。上曰,字樣不甚留意,而一筆書之矣。晦壽曰,騰飛之勢,果非尋常矣。此與皇壇所奉龍字,同其大矣。上曰,大報壇龍字,是何皇帝所寫乎?晦壽曰,皇明神宗皇帝御筆也。上曰,又有所書者,而終不若始書者矣。仍命挾侍,取在內所書二本,分賜大臣·講官,晦壽與講官,跪受奉玩訖。晦壽曰,承此恩賜,萬萬榮耀,謹當奉爲傳家寶藏矣。仍奏曰,講讀之暇,或有翰墨之工乎?上曰,適有大筆,故偶書此矣。晦壽曰,曾伏聞時或留意於言志之詩,近來則無留意否。上曰,近日久不作矣。晦壽曰,翰墨吟詠,卽遊藝之一事,而亦不宜一向好着,時或因物而起興,則上擬帝舜南風之詩·勅天之歌,以及周南雅頌之什,如以古今不同,從事近體,則披覽程子·朱子·邵子之詩,必取其意寄之悠遠氣像之正大,或近騷人墨客月露浮華之作悽楚之音焉。上又命挾侍取所餘一張來曰,此一張,賜玉堂爲好耶?晦壽曰,一般恩數,甚是盛德事也。昔唐太宗,嘗書飛白賜侍臣,侍臣爭取之,至今傳爲美事矣。上命賜玉堂。傳奏曰,殿下於燕閒之時,以筆法爲工乎?上曰,此是近日書也。傳奏曰,臣伏覩筆力遒勁,一筆揮灑,氣象活潑浩浩矣。幸蒙恩賜,榮寵極矣,感頌極矣。將以爲傳家之寶矣。第伏念程子之言曰,作字時甚敬,非欲字好,卽此是學,又曰,書札,於儒者事最近,一向好着,亦自喪志,作字而敬,不害爲爲學之要,而若好着則亦足爲玩物喪志之歸,不必以此致力矣。臣伏見國史,宣祖大王,筆法精妙,提督求之甚艱,宣祖辭以疾,蓋不欲以小技示人也。無益之書,不若有益之學,近日之久停召對,臣未知何故也。上曰,非欲故停,神氣不平而爾也。傳奏曰,夫帝王之學,與韋布不同,經綸之業,與章句有異,玩經觀史,以明理爲先,以急務爲先,數召大臣,頻接儒臣,又延訪群臣,問以稼穡艱難,閭里愁怨,人才賢否,政令得失,古今治亂,則聖德日新,王業日隆矣。此非臣之言,乃程·朱之言,亦惟我列聖朝講規備,至有朝晝夕三講,又有召對夜對之無時晉接,討論吁咈,不遑自暇,非爲講其文辭而止,實政敎德化之所由施措也。殿下雖有神氣不平之時,使諸臣問難論辨,參酌取捨,則神氣亦自淸快矣。漢帝謂我自樂此不爲疲,伏願殿下,念哉懋哉。臣本以冗陋,學問鹵莽,知識淺短,猥廁經幄之列,僅足備數,不敢不少塞一日之責,而至於終始啓沃之任,有非如臣無似者,所可堪承,請亟退之博選賢士,置諸左右,以備顧問則民國幸甚矣。上曰,儒臣豈謂不能於學問乎?傳對曰,臣少習功令之業,以科目進身,何敢有儒術哉?上顧謂大臣曰,儒臣之言,忠愛之言也。其言懇摯,予將召對矣。上命史官就座,仍命大臣先退。又命退,諸臣以次退出。
上在昌德宮。停常參·經筵。
王大妃殿誕日,大殿·大王大妃殿·大妃殿·中宮殿,內閣·政院·玉堂·朝廷二品以上,六曹口傳問安。答曰,知道。王大妃殿,內閣·政院·玉堂·朝廷二品以上,六曹單子問安。答曰,知道。
政院啓曰,明日乃是小寒,日暖間視事頉稟之意,敢啓。傳曰,知道。
政院啓曰,今日都堂錄會圈,弘文提學李敦榮懸病不來,卽爲牌招,何如?傳曰,許遞,前望單子入之。
弘文提學前望單子入之,金學性落點。
傳曰,玉堂竝許遞,政官牌招開政。
傳曰,直閣金炳㴤,檢校差下。
傳曰,右承旨許遞,前望單子入之。
承旨前望單子入之,朴齊璿落點。
趙秉夔啓曰,新除授同副承旨朴齊璿,卽爲牌招,何如?傳曰,允。
以同副承旨朴齊璿牌不進罷職傳旨,傳曰,只推。
備邊司啓曰,本司堂上金輔根,除拜摠管矣。職務相妨,摠管之任,今姑許遞,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而誕日相値,不得設行之意,敢啓。傳曰,知道。
奎章閣啓曰,原任直提學南秉哲父喪卒哭日,依定式遣檢書官,勸肉以來之意,敢啓。傳曰,知道。
有政。吏批,判書金箕晚進。以趙雲卿爲應敎,金德根爲副應敎,韓鎭棨·朴孝正爲校理,朴麟夏·趙秉學爲副校理,李敎寅·宋欽翼爲修撰,朴蘭壽·成載瑗爲副修撰,金鍏爲知經筵,尹定鉉爲藝文提學,李晉在爲盈德縣令。
政院啓曰,玉堂上下番俱空,事甚未安。新除授應敎趙雲卿,副應敎金德根,校理韓鎭棨·朴孝正,副校理朴麟夏·趙秉學,修撰李敎寅·宋欽翼,副修撰朴蘭壽·成載瑗,竝卽牌招,推移入直,何如?傳曰,允。
以副應敎金德根,校理朴孝正,副校理朴麟夏·趙秉學,修撰李敎寅,副修撰朴蘭壽牌不進罷職傳旨,傳曰,只推。
都堂錄會圈四點,任百能·兪世煥·李網峻·金錫熙·李建春·安喜壽·宋欽翼·李敎寅·姜晉奎·張龍逵·林翰洙·金完植·金學初·李徹宰·尹定善·成載瑗·趙秉學·李崙夏·李裕奭·鄭東奎·高時鴻·韓鎭棨·鄭夔容·李在聞·朴蘭壽·朴麟夏·沈舜鐸·徐相至·朴孝正·兪晠煥·李承九·姜長煥,以上取三十二人。
以兵曹參判變通差出事草記,傳曰,允。許遞。
吏曹口傳政事,以韓兢人爲兵曹參判。
癸丑十二月初六日辰時,上御熙政堂。日講入侍時,日講官李㘾,參贊官宋謙洙,侍讀官朴商壽,假注書李錫宙,記事官李承游·李翊相,各持詩傳第七卷,以次進伏訖。上曰,史官分左右。上誦前受音一遍訖。仍開卷,㘾讀自綿蠻黃鳥,止瓠葉四章,仍釋義訖。
上在昌德宮。停常參·經筵。
政院啓曰,同副承旨朴齊璿,今日不爲仕進,卽爲牌招,何如?傳曰,允。
以同副承旨朴齊璿牌不進罷職傳旨,傳曰,只推。
政院啓曰,玉堂上下番俱空,事甚未安。應敎金德根,校理朴孝正,副校理朴麟夏·趙秉學,修撰李敎寅,副修撰朴蘭壽,旣有只推之命,竝卽牌招,推移入直,何如?傳曰,允。
以應敎金德根,副修撰朴蘭壽牌不進罷職傳旨,傳曰,只推。
弘文館啓曰,應敎趙雲卿,時在京畿果川地,校理韓鎭棨,副修撰成載瑗,時在京畿龍仁地,修撰宋欽翼,時在忠淸道淸州地,經筵入番事緊,請竝斯速乘馹上來事下諭。答曰,竝許遞。
司饔院啓曰,各殿宮日下生雉,因草記蒙允,姑爲代封矣。今則山雉漸出,自明日爲始,依例復舊封進之意,敢啓。傳曰,知道。
訓鍊都監啓曰,本局別將李南軾,身病猝重,勢難察任,改差,何如?傳曰,允。
掌令白宗杰,副校理朴麟夏·趙秉學,正言李明老等啓曰,請書九,亟施追奪官爵之典。措辭見上答曰,不允。
掌令白宗杰,正言李明老等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑。措辭見上答曰,不允。勿煩。
掌令白宗杰啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言李明老啓曰,請梟示罪人性世,亟施孥戮之典。措辭見上請古今島爲奴罪人韓鼎鎭亟令王府,設鞫得情,快正典刑。措辭見上答曰,不允。
癸丑十二月初七日辰時,上御熙政堂。日講入侍時,日講官金大根,參贊官權應夔,侍讀官趙秉學,假注書權爕,記事官李承游·李翊相,各持詩傳第七卷,以次進伏訖。上曰,史官分左右。上誦前受音一遍訖。仍開卷,大根讀自漸漸之石,止何草不黃四章,仍釋義訖。
上在昌德宮。停常參·經筵。
未時,太白見於巳地。
金炳學啓曰,右承旨洪祐吉,今日不爲仕進,卽爲牌招,何如?傳曰,允。
以右承旨洪祐吉牌不進罷職傳旨,傳曰,只推。
傳曰,同副承旨許遞,前望單子入之。
承旨前望單子入之,趙在應落點。
持平金宗泰,正言李庭垕,修撰李敎寅等啓曰,請書九,亟施追奪官爵之典。措辭見上答曰,不允。
持平金宗泰,正言李庭垕等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采·竝施适·雲之例。措辭見上請逆賊友文·光友,加施孥戮之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請金甲島荐棘罪人徐相敎,令王府設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府設鞫嚴覈,快正典刑。措辭見上請宋能相逸名,亟施刊削之典。措辭見上文慶愛事。措辭缺請謀反大逆不道知情不告罪人榮瑾,亟施孥戮之典。措辭見上請濟州牧安置罪人李明赫,楸子島安置罪人崔鳳周,黑山島定配罪人李奎和等,更爲設鞫得情,快正典刑,措辭見上答曰,不允。勿煩。
持平金宗泰等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答曰,不允。
正言李庭垕啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府設鞫得情,快正典刑。措辭見上答曰,不允。
弘文館啓曰,副應敎金德根,副修撰朴蘭壽,旣有只推之命,竝卽牌招察任,何如?傳曰,知道。
又啓曰,上番□□□,以都監郞廳,今日軍布上下時,晝仕出去之意,敢啓。傳曰,知道。
兵曹啓曰,卽伏見南兵使鄭夏應狀啓,則仁遮外萬戶鄭秀鉉,病却公務,不得已罷黜爲辭矣。遞付邊將,瓜滿前以病遞罷,近無已例,而鎭將之以病呈遞,帥臣之曲循請罷,殊未妥當,原狀啓勿施,該帥臣推考,何如?傳曰,允。
癸丑十二月初八日辰時,上御熙政堂。日講入侍時,日講官徐憲淳,參贊官宋謙洙,檢討官李敎寅,假注書李錫宙,記事官李承游·李翊相,各持詩傳第八卷,以次進伏訖。上曰,史官分左右。上誦前受音一遍訖。仍開卷,憲淳讀自文王在上,止文王八章,仍釋義訖。
上在昌德宮。停常參·經筵。
未時,太白見於巳地。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
癸丑十二月初九日辰時,上御熙政堂。日講入侍時,日講官金炳冀,參贊官洪祐吉,侍讀官朴麟夏,假注書權爕,記事官李承游·李翊相,各持詩傳第八卷,以次進伏訖。上曰,史官分左右。上誦前受音一遍訖。仍開卷,炳冀讀自明明在上,止大明八章,仍釋義訖。文義缺炳冀奏曰,臣於今番恩暇之行,竊見海西有切骨之弊,卽司僕寺小米作錢,是也。所謂京差人輩稱以年例,勒定時直,惟意刁騰,不充慾則不止,窮民一石當納,殆近數石之多,向以湖南位太事,臣父有所筵奏,而此事之爲民瘼,湖·海惟均,依湖南已施之例,特令本色上納,則恐或爲目下矯救之政,故敢此仰達,令廟堂稟處,何如?上曰,事係民瘼,亟令廟堂稟處,可也。出擧條炳冀曰,海西金川郡,有大興山城餉還輸納者矣。在前平山·白川所納穀,以其程道稍遠,特軫民情,許令下捧,而金川則尙未蒙一視之澤,羊腸鳥道,險阻難通,牛輸馬載,顚踣相續,本邑以界首孔路,策應浩多,十室殘氓,已無聊生之望,而重有此切骨之瘼,控因無階,臣謂金川城餉,依平·白兩邑例,許令下捧,則在山城雖不無些少所損,元穀固如前自在,在金民不啻息肩,故敢此仰達,亦令廟堂稟處,何如?上曰,事係民瘼,亟令廟堂稟處,可也。出擧條。
上在昌德宮。停常參·經筵。
未時,太白見於巳地。
藥房提調金鼎集,右承旨洪祐吉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,摠管有闕之代,前望單子入之。
摠管前望單子入之,副摠管李熙絅落點。
傳曰,右副承旨許遞,前望單子入之。
承旨前望單子入之,兪錫煥落點。
政院啓曰,新除授同副承旨兪錫煥,時在慶尙道東萊府任所,交代後斯速乘馹上來事,下諭,何如?傳曰,許遞,前望單子入之。
傳曰,玉堂有闕之代,前望單子入之。
傳曰,大臣·備局堂上引見。
以江原監司吳取善狀啓,旌善郡民家失火事,傳曰,當此寒節,民家之失火,若是夥多,聞甚驚慘,元恤典外,別加顧助,結構奠接之方,廟堂措辭分付。
兵曹口傳政事,以柳瓚爲兼司僕將。
敦寧府啓曰,翼宗大王追上尊號,王大妃殿加上尊號,憲顯王后追上尊號,大妃殿加上尊號,今已紀載於御牒及譜冊,故畢役之意,敢啓。傳曰,知道。
兵曹啓曰,今月十四日,二兼禁軍番次,而該番將李琇身病猝重,無望供職,改差,其代依承傳口傳擬入,何如?傳曰,允。
癸丑十二月初十日巳時,上御熙政堂。大臣·備局堂上引見入侍時,右副承旨權應夔,假注書權爕,事變假注書金載瓛,記事官李承游·李翊相,領議政金左根,右議政趙斗淳,知敦寧徐憲淳,行大護軍金輔根,知中樞府事洪鍾應,吏曹判書金箕晚,行大護軍李圭祊,御營大將柳相弼,摠戎使李景純,校理朴孝正,以次進伏訖。上曰,史官分左右。仍命大臣進前,左根進前問候,各殿問候訖。上曰,次對爲之。左根曰,卽見平安監司李景在狀啓,則以爲,本營戊戌別餉穀,乃是入防軍停番錢中所出,而己酉平壤防逋時,取用此穀,五年停番,更爲長耗,見今元摠爲二萬六千七百三十石零,就此穀中一萬四千八百六十石零,今冬發賣,與前前道臣別備留置錢二千兩,竝計爲四萬六千六百兩,其中二萬兩,輕殖救弊,一萬五千四百八十九兩,各庫補害條給代,五千三百九十五兩,記簿虛留充報,在錢五千七百餘兩,分俵取殖,救荒時貸用營別置穀,限內充報,入防軍,依已例又展限五年,特許休番,則元摠,可以限年準完,餉簿,亦可逐年會錄,而給代包稅之見縮,實爲方便,事關軍制,請令廟堂稟處矣。本營以關防重地,軍制極其要嚴,其在陰雨之備,不可一向撤防,以致疎虞之患,而第其自來事勢非此則無以着手,故一轉而爲戊戌,再轉而爲己酉者也。況目今窘渴,與夫來顯充補之方,比已往,尤有所憂憂哉?依所請本營入防軍,更爲限五年停番徵布,待元穀完摠,以其餘數,逐年從詳會錄之地,何如?上曰,箕營事勢,不可不念,依所奏施行,可也。出擧條左根曰,興農一款,尤爲目下最急先之務,第以八道時起元摠,較論於三四十年之前,則所縮恰爲累萬結,次次溯上,以至庚子改量時,殆減八分之一,固由於冒減漏頉之不能到底査櫛,而除其永作川浦者外,皆是民散土廢,轉致陳荒,遂使膏沃之地,仍作汚萊之田,通計一年生穀之數,假量一國食穀之口,則縱無侈濫糜費之患,難作新舊支繼之資,加以商販之徒,游食之類,幾乎相半,由是農民轉少,農利漸減,雖値康年,百窘竝萃,一遇凶荒,道殍相續,除今兩西洊經慘歉,嶺南又此失稔,流散者不復還集,陳廢者誰能起墾,元朝綸音,每軫勸相之政,而諸道擧行,未免按例之歸,空言無施,在在皆然,竊念農者,國之本而民之天也,周家八百年基業,亶在於豫之一字,則此歲已暮,東作不遠,若復依舊沁泄,不有別般團束,國計姑無論,民勢將益窘,亟令道臣·守宰,預先講究,悉心對揚,凡勞徠興勸捨末歸本之道,借本助糧竝力分種之節,委曲指導,辛勤捁据,期於墾闢乃已,而若其無主陳田,則遠近大小民中,如有自願出義擔當起耕者,計其結數幾許財力幾許,從實摘奸,以田之字號人之姓名,一一修成冊報籌司,依皇明舊制以勸分例,從願施賞,則此非創行之事,而亦兩漢孝悌力田必奬必用之義也。一以爲裕民之食,一以爲迓天之休,而遂作新規,永久按行,因令布諭坊曲,俾知朝家眷眷重農之意,何如?上曰,農者天下之大本,民失農時,國何以爲國乎?聞卿所奏,設施勸戒之道,井井有條理,以此意申飭於八道道臣,務盡勞來興作之方,俾無依之民,各安其業,可也。出擧條左根曰,見今國勢之岌嶪,民生之困窮,豈有他故而然哉?一則守令之罪也,二則守令之罪也。始旣濫用無節,終乃專事剝割,始欲一心精白,終乃惟意貪墨,畢竟患害所及,徒使至孱吏胥,坐犯無名欠逋,一邑二邑,擧八路無邑不然,蓋官旣濫用,所策應者吏胥也,吏胥有何財貨,辦納無限之納乎?於是乎無論某樣公貨,東攛西挪,以紓目前之罪,而官有所犯,吏尤緣奸,上下交黷,眼無國法,致使國無一年之蓄,至於剝割,則所犯公貨,猶患不足,許多溪壑,無路充慾,則於是乎移吏奴所逋,徵之於不受粒穀之民,而從中牟利,或稱鄕錄,或稱儒案,括盡甁罌之貯,以入囊橐之資,而末流之弊至於民邑胥溺乃已。嗚呼,此豈世祿士大夫所忍爲也哉?有國然後有家,有家然後乃可有禍福利害,而今於國以爲本之民命,初不暇恤,惟徇一己之私者,其亦不思之甚矣。大政時守令擇擬之飭敎,非不諭複,而究其末,則不過以分排劑量之稍爲均平,詭托公道,其於已試之績,可用之才,全不留心,蓋初倅則未試之人也,容或失檢,而此亦未必然者,自筮仕以後,以至當爲外任之頃,歲月旣久矣。只以聽聞所及言之,豈有賢愚莫辨之理乎?況自郡守以上遷轉,全以成績有無爲率,則不啻若黑白之辨別而已矣,有何難排而然乎?今臣此言,出於哀痛迫急大聲疾呼,先自聖明,惻怛申諭,期有實效,至於閫帥不率法者,以其無殿最黜陟之處也。故其所恣橫,尤無紀極,此則方伯之貴,而見今嶺南·湖南,災荒方亟,顚建相續,待開春分遣繡衣,一以監賑,一以按廉,以法從事恐好,故敢此仰達矣。上曰,守令愼擇,何時不然,而尤爲今日之方先務,另飭銓曹各別對揚,閫帥之不法,方伯豈可越視乎?一體申飭,至於開春,繡衣之分遣,從當有處分矣。出擧條左根曰,守令中文窠,爲其久任蘇瘼,不得不多屬蔭官,因此而侍從不旣有積薪之歎,已是可悶,而乞眷承傳,近多未區處者,其在孝理之政,有難許久淹滯,自今都政,隨窠差擬之意,分付銓曹,何如?上曰,依爲之。出擧條左根曰,公穀防納,朝禁自來截嚴,而年前畿·湖守令,至被行遣之典,未知捕廳擧行勤慢挽近何如,而大抵都民一年所仰給者,貢米則本自不敷,全以商穀之有繼無乏,爲命脈,而無論漕船·舟橋船·土地船,和同邑吏,必以最高價代捧於民,空船來泊,貿納商穀,畢竟贏利,爲渠輩溪壑之充,於是乎都市貿遷無路,時直日踊,往往有朝夕遑汲之時,夫以土地惟正之供,而爲涉格邑吏所飜弄,已是無法之國,而究其毒痛,遍及於都下幾萬民命,此不十分嚴察十分痛禁,則不但法無所施,方春憂虞,安所止屆,以此意,更爲申明於兩捕廳,使之除尋常譏察,雖一二包,如有現捉,則賣買同罪,嚴刑島配,雖以上納邑言之,隨所現捉,毋論石數多寡,守令則拿問勘配,不飭之道臣,施以判書有違之律,捕廳校卒,如或乘此,逞奸侵虐,徵索於無所犯之江民,則直以治盜之律治之,兩捕將刊削之意,分付,何如?上曰,依爲之。出擧條左根曰,故相臣文敬公鄭澔,問學師受之正,秉執出處之嚴,固已爲士大夫之模楷,而蓋畢生從事,不出於忠君衛道四字,其於陰陽淑慝之辨,斬釘截鐵,不以禍福流坎遷就之。顧今世敎日降,正論日熄,前輩典型,蓋所想望,聞其祠版,親盡當遷云,合施不祧之典,以樹百世之聲,而本家近甚零替,殆無以供其香火,祀孫不得年滿,問名錄用恐好,故敢此仰達矣。上曰,依爲之。出擧條左根曰,贈左贊成尹命烈辛巳一疏,所以辨聖誣而誅亂逆於天下萬世者也。蓋使此書依前流布,不有刊改之擧,則環東土戴髮含齒之倫,將何以自立於人域也哉?似此樹立,不可以例贈節惠之絶罕爲拘,待日後諡坐時,特施易名之典,以示褒嘉之意恐好,故敢此仰達矣。上曰,依爲之。出擧條左根曰,上護軍徐箕淳,知事金鼎集,大護軍姜時永·徐英淳,竝備堂還差,吏曹判書金箕晚,嶺南句管堂上差下,何如?上曰,依爲之。出擧條斗淳曰,上番騎兵,全爲闕內外各處所把守及四所夜巡而已,非有擊刺之技行間之役,比諸兩營正軍,不無差殊之別,而每當徵發之際,列邑之騷擾,隣族之替行,其爲弊固已不可勝言,而及其到京也,該掌吏視賄操縱,初無界限,徒使遐鄕蚩蠢之類,花消至孱橐饘之資,事之疎忽,莫此爲甚。謹稽通編兵典番上條,有騎兵未上番者,戶保皆收布,自本曹雇坊民依賴之需,且團束操制之節,坊民勝於鄕軍者,以其長在都下,不比間一朔倏往來者之無所統率故也。然闕內各門及廟社宮把守,法意至重,今不可遽議變通,而闕外各處所,則一依通編所載,許令收布雇代,凡係節目及把守數爻加減,自兵曹爛商停當,草記施行恐好,故敢此仰達,而係是軍制,下詢登筵大臣及兵判·將臣,何如?上曰,大臣之意,何如?左根曰,騎兵收布之論,厥惟久矣。右相所奏實爲方便,而至於闕內廟宮把守,事體至重,亦不敢自下遽然變通矣。上曰,將臣之意,何如?相弼曰,騎兵之闕外所立,坊民雇代,大臣所奏便宜,臣無容他見矣。景純曰,騎兵之未上番收布,坊民雇立,爲民除弊,大臣所奏事甚便好,臣無容更達矣。上曰,大臣將臣之意如此,依所奏施行,可也。出擧條上命大臣就座。應夔曰,諸宰奏事。憲淳等曰,別無所奏者矣。應夔曰,玉堂所懷奏之。孝正曰,臣空疎謭劣,萬不合當於論思啓沃之任,而冒忝經幄,昨始肅命,今又登對,有何所之可達者乎?第臣於年前,以記注官,亦嘗一再登筵,竊覸我殿下睿質天縱,聖學日新,其於講學一事,因無待群下之仰勉,而近日隆寒,課日開講,中外人心,欽仰攢誦矣。然而朱子有曰歲月易流邁,工夫易間斷,伏願殿下,服膺是言,益加勉勵焉。上曰,所奏甚切實,當留念矣。出擧條上命史官就座,仍命大臣先退。又命退,諸臣以次退出。
上在昌德宮。停常參·經筵。
傳曰,明日日講停,再明日爲之。
承旨前望單子入之,鄭獻敎落點。
玉堂前望單子入之,應敎鄭健朝,校理李亮信,修撰尹秉鼎落點。
副修撰申佐模添書落點。
權應夔啓曰,新除授同副承旨鄭獻敎,卽爲牌招,何如?傳曰,允。
以同副承旨鄭獻敎牌不進罷職傳旨,傳曰,只推。
備邊司薦望,以宋廷和爲東萊府使。
備邊司啓曰,因戶曹判書金炳冀所奏,以海西司僕小米作錢事及金川所納大興城餉下捧事,有令廟堂稟處之命矣。城餉之必上捧,非但爲備禦之資而已,山上居民,無他農業,全靠此遺秉滯穗之利,則永永下捧,合存商量,而本郡則以孔路供億之繁,又經荐歉,目下民力,果難責之以常例,蘇醒間姑令下捧,而如民因此而應納耗條雜費,不爲趁限輸送,則畢竟生梗,決難曲恕,以此意關飭該道道臣,至於司僕小米事,此事之爲民痼瘼,米與太無異,旣已施之於湖南矣。不可靳之海西,一依向筵稟定,以本邑上納之意,知委本道,何如?傳曰,允。
又啓曰,以卯酉仕事,前後提飭,不啻申嚴而怠慢成習,昨日摘奸,金吾郞之無緣不進者,至於八員之多,揆以法網,極爲駭然,一竝令該府拿問勘處,何如?傳曰,允。
義禁府啓曰,本府都事八員,今方就囚矣。本府入直都事李奎德,明日吏曹參謁時,以守令講,當爲進參,而本府入直及公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
癸丑十二月十一日辰時,上御熙政堂。日講入侍時,右議政趙斗淳,日講官李敦榮,參贊官趙在應,侍讀官朴孝正,假注書李錫宙,記事官李承游·李翊相,各持詩傳第八卷,以次進伏訖。上曰,史官分左右。上誦前受音一遍訖。仍開卷,敦榮讀自綿綿瓜瓞,止綿九章,仍釋義訖。上曰,蹶厥生,何謂也?斗淳曰,蹶生二字,釋以未詳,固非强解者矣。敦榮曰,註以動疾興起之意言之,啓未知其是否。斗淳曰,係是經義,不可闕如,故以或者之說附之,似非的確之論矣。上讀新受音五遍。上曰,今日所講,非爲行數之多,文理句讀,殆難易訖,未滿十遍而止。斗淳曰,課日進講,自朝至夜,而所讀爲幾許算乎?上曰,筵罷後讀至四更時分,而遍數以六十爲限矣。今日之書,似不可恰滿此數,限二日展讀,何如?斗淳曰,十遍講讀,係是移易不得之筵體講規,雖今日如是,切勿以此,爲他日已試之例啓好矣。上曰,然。豈可以是爲規乎?上曰,文義以次陳之。敦榮曰,周家積累之漸,誠遠矣。王業,自文王始著,自武王始成,文王·武王,實造周矣。然推原其始,則文王之前,固有太王,太王居邠,狄人侵之,將去之,曰不以養人者害人者,此卽傳所云一言可以興邦者也。及至岐,從之者如歸市,此卽橫渠所云民歸之則天命之者也,是故一代之興,未有不重其民,今讀此詩,益可驗也,營位處而創右社後市之制,正疆界而盡導洫治疇之法,使下而緩而不迫,得人而無所不具,此周家八百年基業之所權輿也。周公方進戒於成王,未嘗擧古先聖王以爲言,所言者不曰文王則曰太王,不曰太王則曰太姜,蓋祖宗之所行,尤爲子孫之所親切也。於太王·太姜·文王之事,未嘗擧他德媺以爲言,所言者曰迺疆曰胥宇曰質成,蓋國以民爲本也。周公之所拳拳於成王者,正欲其守家法以承先業也。似此處深留聖念,若親當焉。孝正曰,周公之以詩戒成王者多矣,而皆因祖宗之事以明言之,其旨深且切矣。言其稼穡之艱難,則作七月詩,詳陳其稷劉風化之源,言其天命眷顧之由,則作文王章,明言其文王代商之德,言其天人向背之理,則作大明章,備悉其文·武作興之源,言言有旨,字字致意,丁寧反覆,皆出於勉戒之誠,而至於此詩,則歷敍太王居岐之初,贊述文王受命之端,避狄遷邑之事,立門作廟之規,開基造國之功,柔遠用人之德,纖悉備載,辭簡而意摯,蓋後王之所觀感者,莫如祖宗之事也,耳目之所詳知者,亦莫如祖宗之事也。故成王明受周公之訓,善修文·武之業,克勤克戒,不敢自暇,能治四十年刑措之治,猗歟盛矣。先儒有言曰,欲法堯·舜,當法祖宗,伏願殿下,上念祖宗成立之功,次念列聖遵守之德,孜孜乎爲國之道,眷眷於得人之誠,則有周八百年靈長之治,豈可專美於前也?惟殿下懋哉懋哉。在應曰,缺上曰,契龜之法,果何以爲之乎?註謂以刀刻骨,如此而又何以知吉凶乎?斗淳曰,灼之鑽之,以爲觀禎者然,而龜卜之法,我國無之矣。孝正曰,以繩從之,以楚灼之,則各隨吉凶而兆見者也。上掩卷,斗淳進前問候,各殿問候訖。上命史官就座。上曰,明日則姑停日講,將讀此篇,諸臣勿詣閤也。斗淳曰,傳敎使之書下乎?上曰,出而書之,可也。仍命大臣先退,又命退,諸臣以次退出。
上在昌德宮。停常參·經筵。
藥房都提調朴永元,提調金鼎集,副提調趙秉夔啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿·中宮殿,口傳問安。答曰,知道。
都摠府啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙秉夔啓曰,左承旨金炳學,今日不爲仕進,卽爲牌招,何如?傳曰,允。
以左承旨金炳學牌不進罷職傳旨,傳曰,只推。
傳曰,日講待下敎。
傳曰,原任直閣金鼎集,馳詣顯隆園,奉審摘奸,仍留監祭,仍詣健陵·華寧殿,一體奉審以來。
傳曰,日寒如此,輕囚放釋。
趙在應啓曰,臣在應敬奉聖敎,馳往義禁府,取考囚徒案,則時囚罪人趙應和,以通川前郡守驛馬濫把罪名,旣係輕囚故放送,仍詣典獄署,收閱囚徒案,則罪人崔永業等二十六名,俱係輕囚,故竝放送之意,敢啓。傳曰,知道。
傳曰,日寒如此,內外各營入直軍兵及各門守門軍薄衣與流丐,遣宣傳官摘奸以來。
宣傳官權敎一書啓以爲,衣薄軍兵摘奸,則闕內各所各門騎兵金介不里·趙得卜等十一名,所着至薄矣,敢啓。傳曰,知道。衣資,令兵曹題給事,分付。
備邊司啓曰,卽見宣傳官廳薦記,則庶類出身,無一人越薦者矣。前後筵奏成命,不啻鄭重委曲,而必欲負勝,不爲奉行,事體道理,寧容如是?此等無嚴之習,在所嚴懲,行首宣傳官及所任宣傳官,爲先施以竄配之典,其代,令該曹口傳差出,使之卽日追圈之意,分付,何如?傳曰,允。
兵曹啓曰,謹依薄衣摘奸宣傳官權敎一書啓判下,闕內各門薄衣騎兵金介不里等十一名處,木各一疋,去核各二斤題給之意,敢啓。傳曰,知道。
內醫院啓曰,本院提調金鼎集,除拜都摠管矣。職務相妨,摠管之任,姑許遞,何如?傳曰,允。
兵曹口傳政事,以趙述永·閔宗鎬爲宣傳官。
奎章閣啓曰,檢校待敎金輔鉉妻喪,依定式遣檢書官,傳給內賜賻物以來之意,敢啓。傳曰,知道。
弘文館啓曰,新除授應敎鄭錫朝,時在龍岡縣任所,校理李亮信,時在京畿砥平地,經筵入番事緊,請竝斯速乘馹上來事下諭。傳曰,竝許遞。
又啓曰,新除授修撰尹秉鼎,副修撰申佐模,竝卽牌招察任,何如?傳曰,允。
義禁府啓目,靈巖郡守閔致麟,淸風府使呂重爕等原情云云。傳旨內辭緣,泛稱遲晚,竝所當請刑是白乎矣?閔致麟段,曾經宣傳官,勿爲請刑,載在法典,議處,呂重爕段,刑推得情,何如?啓依允爲旀。呂重爕段,除刑推議處爲良如敎。
又啓目,義禁府都事南浚·徐瑀淳·鄭學裕·盧觀河·尹滋命·尹孝善·李晚翊·趙嚞鉉等原情云云。傳旨內辭緣,泛稱遲晚,竝刑推得情,何如?啓除刑推議處爲良如敎。
又啓目,通川郡守趙應和原情云云。傳旨內辭緣,泛稱遲晚,刑推得情,何如?啓除刑推議處爲良如敎。
敦寧都正李貞夏疏曰云云。答曰,省疏具悉。疏辭,下該曹稟處。
癸丑十二月十二日辰時,上御熙政堂。藥房入診入侍時,都提調朴永元,提調金鼎集,副提調趙秉夔,假注書李錫宙,記事官李承游·李翊相,檢校待敎李容殷,以次進伏,醫官鄭有曾·金有鼎·安光杓·李在瑗,進伏楹外訖。上曰,史官分左右。永元進前問候,各殿問候訖。永元曰,醫官待令,使之入診乎?上可之。有曾等以次診候,退伏楹外訖。永元顧謂有曾等曰,脈候詳爲奏之。有曾等奏曰,脈候左右三部調均矣。
上在昌德宮。停常參·經筵。
政院啓曰,卽者義禁府都事來言,時囚罪人呂重爕等,當爲議處,而判義禁尹定鉉有身病,次堂例不得擧行云,判義禁卽爲牌招,何如?傳曰,許遞,前望單子入之。
傳曰,呈告金吾堂上許遞,前望單子入之。
金吾堂上前望單子入之,判義禁李啓朝,知義禁洪鍾應落點。
政院啓曰,江華府長串別將,陞爲僉使,井浦別將,昇天堡別將,陞爲萬戶,皆已下批,三鎭將所佩兵符,令本院新造下送事,允下矣。今旣新造,令禁軍下送于京畿監司及江華留守處,依例分給事,下諭,何如?傳曰,允。
宣傳官鄭雲龜書啓以爲,衣薄軍兵摘奸,則各門卜直康之夏等八名薄着畏寒之狀,實爲矜惻,仍往南門外流丐幕摘奸,則二十七名,呼寒啼飢,故一一勞問之意,敢啓。傳曰,知道。守門軍薄衣,令該營題給,流丐,空石與顧恤之方,令該廳題給事,分付。
宣傳官吳夏泳書啓以爲,衣薄軍兵摘奸,則各門卜直孫莫同等六名薄着畏寒之狀,實爲矜惻,仍往東部·中部流丐幕摘奸,則六十八名,呼寒啼飢,故一一勞問之意,敢啓。傳曰,知道。守門軍薄衣,令該營題給,流丐,空石與顧恤之方,令該廳題給分付。
政院啓曰,開坐事,命下矣。新除授判義禁李啓朝,卽爲牌招,何如?傳曰,允。
又啓曰,判義禁李啓朝牌不進,開坐命下之後,如是違牌,事甚未安。更爲牌招,何如?傳曰,允。
又啓曰,判義禁李啓朝再牌不進,開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,判義禁李啓朝三牌不進,開坐命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,許遞,前望單子入之。
判義禁前望單子入之,李若愚落點。
政院啓曰,開坐事,命下矣。新除授判義禁李若愚,卽爲牌招,何如?傳曰,允。
兵曹啓曰,謹因大臣筵奏,上番騎兵之闕內各門廟社宮把守外,許令收布,坊民雇代,凡係節目及把守數爻,自兵曹,爛商停當,草記施行事,命下矣。騎兵之當爲收布者,坊民之當爲雇立處,多般商確,一一査正,則騎兵一年分六番,每番上來之數爲二百二十八名,而闕內把守及夜巡傳漏之數,依前入把,廟社宮把門外,從其名數,使之雇立,其外各處,一竝雇代,則騎兵之當爲收布者爲一百名矣。自甲寅正月爲始,減番收布上納之意,自臣曹今方行會於各道道帥臣,坊民雇立,令衛將所,押其勤幹有根着者,隨闕塡補,各處派送等節,分軍部將,着意檢擧,而上番騎兵之存減,闕內把守之數爻,秩秩區別書入之意,敢啓。傳曰,知道。
訓鍊都監啓曰,謹依宣傳官書啓判下,本局字內彰義門卜直康之夏·康宗祺,敦義門梁學吉·崔俊伊等處,各木綿一疋,去核二斤,考例以給之意,敢啓。傳曰,知道。
御營廳啓曰,謹依傳敎,光熙門卜直孫莫同·尹巖回,興仁之門卜直梁學孫·劉命福,惠化門卜直韓奉孫·張奉吉處,各木綿一疋,去核二斤,考例以給之意,敢啓。傳曰,知道。
義禁府啓曰,慶尙監司曺錫雨啓本內,固城前縣令南履輪,時縣令李敏樹等罪狀,竝令攸司稟處事,啓下矣。南履輪下去京畿廣州地,李敏樹下去忠淸道德山地云,依例發遣府羅將,竝拿來,何如?傳曰,待命拿來。
義禁府啓曰,行首宣傳官李鳳周,所任宣傳官李佐熙等,施以竄配之典事,啓下矣。李鳳周平安道祥原郡,李佐熙咸鏡道德源府,竝定配所,而依例發遣府書吏·羅將伊押送于各其配所,何如?傳曰,允。
吏曹啓目粘連,觀此敦寧府都正李貞夏上疏,則以爲,臣本無敦寧,公格所在,無以陳就,伏願聖明,俯察微懇,亟遞臣職名亦爲白有臥乎所,旣無敦寧,則揆以格例,不可仍置,敦寧府都正李貞夏改差,何如?判府。啓依允。
上在昌德宮。停常參·經筵。
未時,太白見於巳地。
傳曰,禮房承旨,馳詣宗廟·景慕宮,奉審摘奸以來。
傳曰,發遣吏郞,諸執事淸齋與否,摘奸以來。
政院啓曰,卽者社稷署官員來言,今月十六日,祈雪祭神位版出安奉還時,提調一員,當爲進參,而都提調朴永元有身病,提調徐憙淳在外,不得進參云,何以爲之?敢稟。傳曰,許遞,前望單子入之。
社稷提調前望單子入之,趙冀永落點。
政院啓曰,卽者社稷署官員來言,今月十六日,祈雪祭神位版出安奉還時,提調一員,當爲進參,而都提調朴永元有身病,提調趙冀永在外,不得進參云,何以爲之?敢稟。傳曰,許遞,令該曹口傳差出。
吏曹口傳政事,以李敦榮爲社稷署提調。
備邊司啓曰,見今天序垂更,歲律將新,而一雪尙靳,冬旱曠前,來牟之枯,田疇之涸,言念民情,極爲悶渴,祈雪祭設行,雖曰絶罕,而亦有可援之近例,不卜日虔誠設行之意,知委該曹,何如?傳曰,允。
禮曹啓曰,祈雪祭,不卜日虔誠設行事,自廟堂草記,允下矣。宗廟·社稷·北郊,今十六日,依例遣重臣設行事,知委,何如?傳曰,允。
奎章閣啓曰,明日卽奎章閣望奉審日次,臣進詣擧行之意,敢啓。傳曰,知道。
兵曹啓曰,今十二月十六日,宗廟·社稷祈雪祭時,守門當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
義禁府啓目粘連,向前閔致麟·呂重爕等亦,稅船漕轉,定限莫越,晚裝氷泊,在法難恕,竝以此照律,何如?啓依允。
又啓目粘連,向前南浚·徐瑀淳·鄭學裕·盧觀河·尹滋命·尹孝善·李晚翊·趙嚞鉉等亦,卯酉仕進,不能趁時,有違典式,難以參恕,竝以此照律,何如?啓依允。
上在昌德宮。停常參·經筵。
未時,太白見於巳地。
藥房都提調朴永元,副提調趙秉夔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根,無時急稟定事,左議政未差,右議政趙斗淳有身病,不得來會云矣,敢啓。傳曰,知道。
傳曰,禮房承旨,馳詣社稷·宗廟,奉審摘奸,仍詣受香所,奉審摘奸以來。
傳曰,明日柑製,通方外爲之,試紙用大好紙,弘文提學,待明朝牌招。
傳曰,卽見湖南殿最,無一人中下者矣。全省俱是善治而然乎?眞若有實績則已,不爾而如是,則烏在其黜幽陟明之義也哉?道臣爲先施以緘辭推考之典,原啓本還下送,使之不日改修正上送。
又啓曰,卽者社稷署官員來言,今此祈雪祭神位版出安奉還時,提調一員,當爲進參,而都提調朴永元有身病,提調李敦榮在外,不得進參云,何以爲之?敢稟。傳曰,提調許遞,令該曹口傳差出。
吏曹口傳政事,以尹定鉉爲社稷署提調。
以京畿監司徐左輔狀啓,永平郡民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以全羅監司鄭㝡朝狀啓,鎭安縣民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
備邊司啓曰,向來兩捕將論罷以後,聞有二三賊漢就捕者,而其所指贓物,甚非穿窬探囊之比云,當該捕校,待都政,以優窠邊將,特令擬入,以爲激勸之意,分付兵曹,何如?傳曰,允。
禮曹啓曰,卽接宗廟署所報,則明日柑製試取時,本署官員,俱爲觀光云矣。依定式本曹佐郞李晉燁,假官差送,以爲代直後赴試之地,何如?傳曰,允。
又啓曰,卽接永禧殿官員所報,則明日柑製試取時,本殿官員,俱爲觀光云矣。假官一員,依定式令吏曹,以成均館官員,口傳啓下,以爲代直後赴試之地,何如?傳曰,允。
都摠府啓曰,今日入直內三廳武兼禁軍及軍兵等,當爲中日習射技放,而上前開坼相値,不得設行之意,敢啓。傳曰,知道。
忠勳府啓曰,本府今癸丑年秋冬等褒貶,當爲磨勘,而堂上不備,限內不得爲之之意,敢啓。傳曰,知道。
宗親府啓曰,本府郞廳今秋冬等褒貶等第,當爲磨勘,而堂上有實病,限內不得爲之之意,敢啓。傳曰,知道。
訓鍊都監啓曰,本局從事官禁松參軍及諸將官等今癸丑年秋冬等褒貶,當爲等第,而都提調臣鄭元容有身病,限內不得磨勘之意,敢啓。傳曰,知道。
奎章閣啓曰,今秋冬等褒貶,當爲磨勘,而直閣·待敎俱未差,不得擧行,外閣褒貶,亦爲不得爲之之意,敢啓。傳曰,知道。
禮曹啓曰,各陵·殿·園·墓本曹郞廳·四學童蒙敎官·通禮院·掌樂院·禮賓寺·東西氷庫·圖畫署官員等今癸丑年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·典牲署·東西活人署·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調·提調及堂上有故或不備,不得一時磨勘之意,敢啓。傳曰,知道。
又啓曰,今此所屬各司官員等褒貶時,仁陵參奉李純翼,與判書臣金鍏,有應避之嫌,不得同議磨勘,別啓本以入之意,敢啓。傳曰,知道。
兵曹啓曰,本曹今癸丑年秋冬等褒貶等第,磨鍊以入,而本曹所屬軍器寺·司僕寺·典設司·訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
兵曹啓曰,本曹今癸丑年秋冬等褒貶啓本中,刀擦一處之意,敢啓。傳曰,知道。
奎章閣啓曰,景慕宮望廟樓,今望奉審無頉之意,敢啓。傳曰,知道。
又啓曰,檢書官番次苟艱,檢書官金顯一減下,仍付兼檢書官,其代取才差下,何如?傳曰,允。
義禁府照目粘連,靈巖郡守閔致麟,淸風府使呂重燮等矣本府議啓內,稅船漕轉,定限莫越,晚裝氷泊,在法難恕,竝只以此照律罪,各杖八十收贖,奪告身三等,私罪,奉敎依允爲旀,閔致麟段,功議各減一等,呂重燮段,功減一等爲良如敎。
又照目粘連,義禁府都事南浚·徐瑀淳·鄭學裕·盧觀河·尹滋命·尹孝善·李晚翊·趙嚞鉉等矣本府議啓內,卯酉仕進,不能趁時,有違典式,難以參恕,竝只以此照律罪,各笞五十收贖,解見任別敍,私罪,奉敎依允爲旀,南浚段,功議各減一等,徐瑀淳·鄭學裕·盧觀河·尹滋命·尹孝善·李晚翊·趙嚞鉉等段,各功減一等爲良如敎。
上在昌德宮。停常參·經筵。
傳曰,左承旨持此御題,與弘文提學,偕往泮宮,試取以來。
金炳學啓曰,臣敬奉御題,與弘文提學,偕往泮宮,柑製儒生試取,則收券爲一千三百五十七張矣。捧入之意,敢啓。傳曰,知道。
傳曰,在院承旨·入直兵·摠府堂上,竝試官加差下,使之分考。
傳曰,都承旨·右承旨·右副承旨許遞,前望單子入之。
承旨前望單子入之,洪說謨·李亨夏·洪祐健落點。
政院啓曰,新除授承旨李亨夏,時在慶尙右兵營任所,交代後斯速乘馹上來事,下諭,何如?傳曰,許遞,前望單子入之。
又啓曰,新除授左承旨洪祐健,以前任伊川府使,方在解由未出中,何以爲之?敢稟。傳曰,勿拘。
承旨前望單子入之,金永爵落點。
傳曰,吏曹參判有闕之代,行護軍朴齊憲除授。
備邊司薦望,以金炳喬爲開城留守。
政院啓曰,卽見全羅道放未放成冊到院者,則不能審愼,有所錯誤,事未前有,極爲未安。該道臣推考,何如?傳曰,允。
義禁府啓目粘連,刑曹啓目內,今十一月初八日動駕時衛外擊錚人楊州幼學尹熙儉,爲其祖泰淵伸理事也,此非臣曹所管,令義禁府稟處,何如?判付內依允。向前尹泰淵事段,事在久遠,有難遽議,而前後回啓,以罪名本無深重爲辭,且同時株連,多蒙昭雪,則今此籲冤,容有其說是白乎矣,臣府不敢擅便,下詢大臣處之,何如?判付。啓,依允。
開城留守李源達疏曰,伏以臣待罪管理,今已一朞于玆矣。才本菲薄,年又衰邁,無以擔夯重務,而春間陳籲,未蒙恩諒,臣且惶且感,不敢屢瀆,冒沒蹲仍,竊冀殫竭駑鈍,對揚明命,而今則莅任不爲不久,癃痼轉以益甚,疎謬去而叢集,其所辜恩溺職,無往非罪盭也。臣於是已切萬萬惶懍靡措,而迺者初冬以來,虛脆之質,重感風寒,兼以咳喘,頑痰凝於胸膈,氣息窒於呼吸,胃弱而食飮全却,血燥而睡睫不交,小有動作,輒致顚踣,委頓床笫,無望蠢動,値此歲終,營務積滯,何可緣臣賤病,一任其瘝曠也哉?疾痛必呼,實係恒情,玆敢不避猥越,實暴衷懇。伏乞聖慈,俯垂鑑諒,亟遞臣居留之職,俾公事無僨,私分獲安焉云云。答曰,省疏具悉。所請依施。
上在昌德宮。停常參·經筵。
傳曰,呈告臺諫許遞,政官牌招開政。
政院啓曰,吏曹判書金箕晚,參判朴齊憲,參議沈承澤牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,允。參議只推,一體牌招。
又啓曰,吏曹判書金箕晚,參議沈承澤再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判朴齊憲陳疏,判書所當更爲牌招,而係是一日三牌,何以爲之,敢稟。傳曰,參議只推,與判書一體待明朝牌招。
傳曰,吏曹參判疏批已下,待明朝牌招。
奎章閣啓曰,新差檢書官金德淳時無職名,令該曹口傳付軍職,使之冠帶常仕,何如?傳曰,允。
義禁府啓曰,因本府擊錚回啓尹泰淵事,臣府不敢擅便,下詢大臣處之事,判付內依允矣。謹依判付,收議于時原任大臣,則領中樞府事鄭元容病未獻議,領議政金左根以爲,尹泰淵罪名之載在明義續篇者,一則曰交結厚·麟,二則曰出沒厚·麟之家而已。若以若淵之疏,歸之於泰淵之陰護厚·麟,則前後鞫訊,宜有可執之端緖,而初無的確著見處,此其所以輒煩鳴籲者歟。歲年旣久,刑政至重,膚淺之見,無以擅斷,伏惟上裁云。右議政趙斗淳以爲,明義一書,不刊之丹書也。凡名在其中者,苟不於正廟在宥時,得蒙伸雪之恩,則不可以歲年之久,輒許鳴暴,況輒議湔滌乎?第尹泰淵事,姓名不出於鞫招,竄謫始由於他事,故末後徑斃之時,臺啓所論,只曰爲厚·麟圈押中物而已,初無罪犯之把捉指的者,其孫之前後呼籲,容或無怪,而事關刑政,不敢臆斷,上裁何如云矣。大臣之意如此,上裁,何如?傳曰,旣曰無罪犯之把捉,則今此呼籲,容或無怪,特爲伸雪,可也。
又啓曰,因本府收議草記尹泰淵事,批旨內,旣曰無罪犯之把捉,則今此呼籲,容或無怪,特爲伸雪可也事,命下矣。謹依批旨內辭意,尹泰淵,施以伸雪之意,敢啓。傳曰,知道。
吏曹參判朴齊憲疏曰,伏以臣,才器百不肖似,文質兩無攸當,承藉先庥,厚受國恩,陶甄拂拭,歷揚華顯,節次推遷,滾到卿月之班,居恒愧懼,如集于木,斂遠榮塗,不敢爲進取之計,城闉郊坰,隨意散閒,庶以守拙規而安素分矣。迺者亞銓特除,忽下於夢想之外,臣聞命惝怳,且惶且感,未知聖明奚取於臣,而有此誤恩也。夫天官佐貳,亞於冢宰,人物之銓衡而輿論臧否,政注之代斲而不拘緊漫,其地望之淸切,責任之要重,何如也?苟非望實俱茂鑑識有裕者,將無以參激揚之地,裨淸平之政,故古之名碩,亦皆逡巡而却顧,乃以儱侗如臣闒茸如臣,擧以畀之,不少留難,其爲累聖簡玷名器亦已多矣。況此需新儲舊,俊彦林立,而中批特授,尤是近日之所罕,光寵所及,涯分太踰,簪履之記,眷念雖隆,糠粃之前,愧恧益切,又何敢視以倘來,恬若固有,憑恃寵靈,不顧物議,爲揚揚冒進之計也哉?左右參倚,承膺無路,見今開政有命,庚牌繼臨,一直違傲,悶隘轉甚,玆敢不避猥越,略暴衷私。伏乞聖慈,念是任之不可輕授,察臣情之非出飾讓,特賜鞶褫,以重公器,以安私分云云。答曰,省疏具悉。卿其勿辭行公。
掌令白宗杰疏曰,伏以臣以疎逖之蹤,百無肖似,幸會明時,濫竊科第,前後踐歷,已踰涯分,而猥通臺銜,屢蒙恩點,今又掌憲除旨,忽下於旅邸棲屑之中,臣感霣怵惕,罔知攸措,聲討方張,不敢言私,章皇出肅,已有日矣。內省之疚,無復敢言,而外至之評,有何可論?仍伏念臣家之受國恩,自辛未而尤渥,當其時臣父臣慶楷,以平安都事,間道赴亂,臣伯父臣慶翰,在家倡義,竟以身殉死,貤贈之典,及於泉壤,至以臣父,特授郡符,及夫己卯,臣父之被人言而勘遠配也。我純祖大王若曰,其兄之弟,特命疏釋,丁亥大慶,臣父隆資,乙未又以臣猥廁侍從之列,臣父又進一資,官至京兆亞尹。於是乎臣家之蒙恩,天地不足以大,河海不足以深,雖闔族隕首結草,何足以報萬分之一也哉?在臣之分,惟當夷險不擇,矢死向前,庶幾爲不報之報而已。至於冒玷淸銜,謂以宿趼,晏若固有,非臣意慮之所敢到也?伏願聖明,亟賜遞斥,以重公器,以安微分焉。臣於丐免之章,何暇贅他,而愛君之誠,根於秉彝,消鑠不得,玆敢悉暴愚陋,以效無隱之義。惟殿下察之於爾言之中,臣生長鄕曲,旣無見識,其於朝廷之大根本,政治之大得失,固所昧昧,而輒取其形現之症眉睫之見,爲殿下陳之。其一曰經界也,臣聞孟子曰,仁政必自經界始,我國田制,雖非井地之古,而其尺量分等,甚有條理,故賦稅之法,得以均平,民無徵虛之弊,而國有收實之效矣。第其川反沙覆,地不保其本形者,因仍抛置,則奸吏舞弄,良民甚害,故有二十年一改量之法,其深謀遠慮,至矣盡矣,而夫何恬嬉日甚,偸惰成習,竝與量田之舊章,而初不修擧者久矣。經界日紊,平民之受害轉甚,奸猾盜弄,公家之稅入漸縮,朝廷恩澤,莫可下究,農夫膏血,盡歸尾閭,南中諸路則有大同上納逐年踏驗之規,故田地界至,猶可指而爲說也。至若西北,則極其無謂,曰東而非東,曰西而非西,按簿而考,茫如捕風,薄土而結數,猥多,沃壤而稅納極歇,元無而白徵者有之,耕食而不稅者有之,隱結歸於吏橐,劃災徒肥猾民。況今西道則乙巳巨沈之後,田簿益紊,徵稅無藝,如不及今釐正,則後弊難言,今縱不能制民常産,如唐·虞三代,而奈之何有法不行,反以是病斯民耶?或以爲改量固好,而不得人而任之,則反益爲弊,嗚呼,此誠姑息之妙策,而今日國事之莫可奈何者,此言爲之祟也。何不另圖得人之大計,而遇事輒爲此言而沮敗之也?以實心而求之,以實心而行之,堂堂千乘之國,豈至無人而不得爲也?且不必別差均田使,亦不必一時竝擧,先從一二邑,擇守令而任之,處之有術,便宜從事,則必無騷擾之慮不濟之理矣。伏願殿下,下詢廟堂而處之焉。其二曰權量也,自古帝王之權量,其於天下則五歲巡狩而一正之,虞書同律度量衡是也,其於國中則每歲而再正之,禮記月令,日夜分則同度量勻衡石角斗角正權槪是也。故關石和勻,大禹以之與夏,謹權量審法度,武王以之造周,豈無大小大事而必於是乎惓惓,所以一風俗而息奸僞,納斯民於同軌者,有如是矣。我國權量之公私異用,未知眆於何時,必非國家之本意,而今於私之中,又有萬不同,非但道道而邑邑而異,甚至村村而異家家而異,歲歲年年惟意爲之,南之斗,不可通於北,北之衡,不可通於南,今日之尺,非昨日之尺,明日之升,非今日之升,其曲折之層疊,奸巧之閃倏,雖深於賈者,殆不可以周知而盡察,況日用不知之黔黎乎?大禹之泣辜曰,百姓各自以其心爲心,心不可見,惟於迹而見之,今百姓之各心其心,至此極矣。其百千爲害,姑無論已,是豈同之謹之之意,而其將曰國之法乎?伏願殿下,嚴飭有司之臣,亟宜整齊,俾海東千里,咸遵一軌,則愚夫愚婦易知易行,奸僞無所容於其間,豈不爲治道之幸哉?其三曰奢侈也。夫以天下而猶患其不足者,惟奢侈是已。人生一日不再食則飢,終歲不製衣則寒,衣至於不寒,食至於不飢,則斯可已矣。不飢而不足,必欲其雕鏤而方丈,不寒而不足,必欲其紈綺而羅縠,徒殄天物,果何益也?又況有國有法,衣服器用,各有限節,奈之何人心不古,習俗好奇,富者倡之,貧者效嚬,貴者得爲,賤者敢偪,如市井之帽鞋,奴隷之紬苧,今爲常事,已不爲怪,十數年愈出愈僭,士夫閭閻,惟日不足,天地之生,自有大分,耗於此則匱於彼,無怪乎財力之日竭而餓莩之相望也。財非天降鬼輸,不貪則不能侈,又無怪乎貪風之日振而掊克之寔繁也。古人云,奢侈之害甚於水旱,誠哉言也。臣遠方之人也,或二三年而一至京,或五六年而一至京,每至輒異於前,益見其所未見,京師,八方之所取以爲法者也。京師如是,則八方可知,臣之所以繞壁而自歎者也。風習日非,民生日困,而莫之或正,詩云其何能淑,載胥及溺者,不幸而近之矣。生財之大道,不出於生衆食寡爲疾用舒而已。國計之哀痛,不啻國非其國,而由今之道,不變今之俗,則有司之臣,雖勞於財,亦將何補?臣聞揚湯止沸,莫如去薪,苟欲旋乾而轉坤,莫若變而爲儉。伏願殿下,淵然深思,穆然遠覽,冠大帛衣大布,一如衛使公故事,爲八方先,招公卿百執事之臣,明示好惡,痛改前轍,有不容少緩,臣以爲國計之急者,無有過於此也。其四曰兵操也,臣謹按周書有曰,詰爾戎兵,又曰,張皇六師,其君則成·康也,其臣則周·召也,以聖賢之臣,而遇刑錯之君,猶汲汲以是爲言者,夫豈無所見而然耶?是故惕號勿恤,大易垂象,韎鞈有奭,詩人稱美,以詰戎之政,在治世而尤不容少忽者也。我朝右文之治,雖極彬彬,而陰雨之備,亦未嘗不嚴,只緣昇平日久,懦弛是事,人諱言兵,兵不知戰,百家之村,或之備盜之弧矢,七里之郭,殆無濠塹之足恃,武備隳廢亦云極矣。然臣書生也,素不知兵,豈敢深言,以犯傷手之戒,而第以其淺近者言之,束伍軍,卽鄕邑之所謂精兵也。行伍已多空虛,軍裝更無餘地,金鼓不知進退,旗幟不識方向,疎虞疲殘,越至於此,尙可望以臨陣赴敵,出入馳驟乎?精兵而如是,則他可知矣。在前帥臣之巡操也,列邑聳動,軍容整飭,不可謂無其效也,而一自只設邑操之後,逃老闕伍,自相彌縫,或鼓或罷,便同戲劇,近年則竝與邑操而亦有廢閣不行之時,浸浸不已,將至於莫可收拾之境,此非細憂也,不許兵操,蓋欲省弊,而抑未知道臣之行部,果能一一無弊也否。苟非其人,孰不爲弊,弊在於人,不在於法,要當爲得人之道而已,豈可因噎而廢食乎?夫觀風察俗,道臣之職也,鍊兵閱武,帥臣之責也,省耕省斂,固不可廢,而當此文勝武弛之時,尤宜詰戒而振礪之。臣意則許令道·帥臣,春秋分路,道臣行部之處,勿復行操,帥臣行操之處,勿復行部,互相回避,不使重疊,別下飭旨,必令簡其騶從,約其廚傳,毋或貽弊,違者繩之,儘合於安不忘危之道矣。臣竊伏念我國朝金科玉條動合三代,若使守而勿失,可期萬世無弊,而今所謂弊者,大抵不愆則忘也,所以愆且忘者,一私字爲之主,而姑息之念急也。爲今之戒,惟當奮發而振刷之,克復先王之舊而已,然在上而不以實心先之,則在下者亦不以實心應之,臣之縷縷所陳,亦將爲文具而止耳,有何分毫之益哉?所謂實心者,何也?卽誠是耳。誠有大小淺深之別,而其理則一也,顧在於能致與不能致之如何耳。假如一念之萌,知其天理也,則擴而充之,如好好色,一念之萌,知其爲人欲也,則遏而絶之,如惡惡臭,好之以誠,念念如是,日日如是,如是之積,身修而家齊,國治而天下平,以至於天之所以爲天,文王之所以爲文,亦不外是而他求矣。顧今百弊之源,惟不誠無實是耳。苟殿下之不能誠,而惟切切焉矯弊之是務,則將見其旋矯而旋弊,徒足以益其亂而已。然非學問,無以明善,非擇善,無以固執,伏願殿下,勤開經筵,諮訪選道於堯·舜·禹傳授之十六言人心道心之分,知之審而擇之精,以是而誠之於身,以是而誠之於國,誠之所到,自有天地位萬物育之功矣。彼瑣瑣之弊,顧安足言哉?臣聞至誠而不動者未之有也。我殿下以天縱之聖,御君師之位,全覆所付,呴濡涵育,宜其不賞而勸,不言而信,而何斯世之不動,至於斯也?臣愚死罪,殿下之於誠,猶有所未至耶?近年以來,天心未豫,星象愆度,水旱相仍,飢饉荐臻,民生殿屎,盜賊闖發,至於今番之鞫獄而極矣。伏莽之懼,潦原之漸,近日諸臣之合辭,未爲過憂,則此正君臣上下恐懼修省之日也。豈可伈泄,不思所以弭災之方乎?災不虛生,必有所召,伏願殿下,實心恐懼,實心修省,頻接臣隣,廣求治道,先於近民之地,擇人而任之,使斯民得以安居樂業,各遂其生而已。民旣安矣,則天之災異,不期弭而自弭,人之詿誤,不期息而自息,以至於百弊俱祛,衆祥畢臻,躋一國於太平之域,此在一轉移之間,而惟在於我殿下實心行之之如何耳。夫百千萬事誠之則存,不誠則亡,誠之少而小有效,誠之大而大有效,無其誠則無其效,丁寧此理,可質神明,惟殿下念之念之,擇守令抄繡衣,大僚已爲筵達,此誠目下之急務。見今歲籥將改,萬品惟新,伏願聖明,實心奮發,別下哀痛之敎,分遣廉明之臣,宣布德意,訪問疾苦,以慰八方之民,廣開言路,講究良策,究其所以治災之由與所以弭災之方,尤不勝大願。臣下土蔑學,不識忌諱,妄陳至此,死罪死罪云云。答曰,省疏具悉。所陳無非切實,當留念矣。爾其勿辭察職。
全羅監司鄭基世疏曰,伏以臣於今春,伏奉鎭撫江都之命,留司經序,無寸績可奏者,惟是祗領蠲恤之溫綸,宣布坊曲,與扶杖父老,北望攢手,歌詠德化之盛而已,念臣猥由鑾坡之列,出守龍興之邦,不能有施有爲,少答我聖上眷顧玆土之隆念,省躬數愆,惟譴斥是俟。迺者湖蕃報政,令臣往代,眷玆全省,州郡羅列,民物殷阜,誠封疆之大員也。今使臣碩牡瑲鸞衣綵導板興,則宗族之所爭艷,鄰里之所交賀,抑仕官家之所難求者,而臣身之至願也大榮也。復何敢修飾崇讓之美事,冒瀆黈纊之聽乎?然而臣之爲願爲榮者私也,才不稱而力不堪,却顧不敢前者公也,私不能掩公,則臣何以恬然若固有乎?完南一路介處嶺·湖之間,幅員棊布,畦塍繡錯,三壤九賦甲於群方,粟米麻枲楮竹之利,如靑齊之衣履,荊揚之篚包,而國計民産之所支調而資賴者也。邇來駸駸然衆瘼咸萃,浦耕荐荒,道州之征稅不完,蔀構懸罄,石壕之徵索方急,民俗轉漓,而禮讓不興,吏治靡章,而廉謹少聞,困瘁凋瘵,絲紛麻亂,全秤錯落,正難收拾,器之將欹,不得正則愈欹,載之方輸,不獲助則旣輸,牽補釐救之責,亶在於簡虞廷咨牧之材,畀漢朝共理之任,必其人上焉而儒學文理,潤飾吏術,周爰輒度,導齊有方,內存匪躬,休澤普及,攬轡則貪墨解綬,露冕則髫白攀轅,次焉而淸嚴勵操,綜鍊庶務,更張其不調,櫽矯其枸曲,達隱開蔽,黎庶安業,下之而猶且謹守典章,期會簿書,闔境絶煩苛之令,閭里無愁歎之聲,然後方可謂盡憇棠之責,而副分竹之號矣。如臣者識闇才劣,全昧事務,忝叨恩榮,歷颺中外,亦嘗試之於字牧矣。又嘗試之於保釐矣。去後靜省,則曾有何興利祛害之一政令乎?又有何擧直錯枉之一籌略乎?執論臧否,誠考課之所難赦,而今乃進陞藩刺之選,有若治行增秩之典者,不亦有違於核實之王政乎?且臣旣不能於一州一府之政,而處乎丞監令尉之上,將何以端表嚴準,使之是憲而是式乎?臣若徒懷奉檄之喜列鼎之養,而不思量入,竟取顚沛,則報效之誠,反歸於辜恩,榮悅之擧,徒致於詔憂。思之及此,懍然增惕,悉輸悃愊,更冀曲遂之私。伏望聖慈,俯察微衷,亟遞臣新授湖臬之任,俾民事幸而私分安焉。答曰,省疏具悉。卿其勿辭,往欽哉。
上在昌德宮。停常參·經筵。
未時,太白見於巳地。
洪祐健啓曰,右副承旨權應夔,今日不爲仕進,卽爲牌招,何如?傳曰,允。
都摠府啓曰,今日入直內三廳武兼禁軍及軍兵等,中日習射技放,請出標信,傳曰,知道。
以右副承旨權應夔牌不進罷職傳旨,傳曰,只推。
傳曰,禮工換房。
有政。吏批,判書金箕晚,參議沈承澤牌不進,參判朴齊憲進,同副承旨鄭獻敎進。以吏批言啓曰,判書金箕晚,參議沈承澤牌招不進,小臣獨政未安,何以爲之?敢稟。傳曰,仍爲之。政事冊無以李宗秉爲大司諫,朴商壽爲執義,李啓善爲司諫,姜鎭泰·金得秀爲掌令,李赫準·趙光濂爲持平,趙秉學爲獻納,洪兢周·金羽休爲正言,徐翼輔爲應敎,李承九爲校理,李謙在爲同春秋,李容直爲龍岡縣令。三政。以徐相至爲副校理,開城留守單金炳喬,東萊府使單宋廷和,承文博士單黃仁夏,著作單權炫,副正字單金壽侃,兼養賢庫主簿單李明夏。
兵批,判書金洙根進。以慶平君爲都摠管,鄭愚鉉·金正求·閔祥鎬爲宣傳官,吳吉善爲內禁將,洪永錫·金禹錫·全世貞·車益文爲五衛將,安榮·南齊衡爲忠翊將,李鎭淳爲忠壯將,崔東性爲景福將,李東鉉爲訓鍊僉正,閔達鏞·金宗泰爲文兼,李修謙爲武兼,吳翰泳爲守門將,李種赫爲慶尙右兵使,朴鵬源爲水原監牧官,僉知單柳瓚,兼管理使單金炳喬,兼東萊鎭兵馬僉節制使獨鎭守城將單宋廷和。
再政。以沈魯秀爲宣傳官,金啓瀚爲訓鍊主簿,同中樞單金禹錫,僉中樞三單金世貞·車益文·南齊衡。
三政。以許奎爲訓鍊僉正,同中樞單崔東性,僉中樞單李鎭淳。
四政。以權憲文爲都摠都事。
五政。以李敎永爲訓鍊主簿。
弘文館啓曰,新除授校理李承九時在平安監營,副校理徐相至時在京畿仁川地,經筵入番事緊,請竝斯速乘馹上來事下諭。答曰,竝許遞。
又啓曰,上番闕直,事甚未安。新除授應敎徐翼輔,與校理朴孝正,副校理朴麟夏,竝卽牌招,推移入直,何如?傳曰,允。
以應敎徐翼輔,校理朴孝正,副校理朴麟夏牌不進罷職傳旨,傳曰,只推。
兵曹啓曰,考見諸道今秋官鎭門聚點狀啓,則黃海兵使蔡學永狀啓中,道內軍兵聚點時,所已鎭器械破傷,老弱苟充,間或有之云。所當發緘取後照律施行,而係是宥旨前事,依例勿論,何如?傳曰,允。
上在昌德宮。停常參·經筵。
洪說謨啓曰,右承旨金炳學,今日不爲仕進,卽爲牌招,何如?傳曰,允。
備邊司啓曰,東萊以尤甚邑,方議公賑,此時交代一日爲急,新府使宋廷和,使之不日辭朝,卽速下送,何如?傳曰,允。
以右承旨金炳學牌不進罷職傳旨,傳曰,只推。
弘文館啓曰,應敎徐翼輔,旣有只推之命,卽爲牌招察任,何如?傳曰,允。
御營廳啓曰,本廳諸將官今年射講都計劃居首人,別單書入之意,敢啓。傳曰,知道。
吏曹啓目粘連,觀此承政院注書成彝鎬上疏,則以爲,新除授左副承旨金永爵,卽臣之姊壻也,揆以應避之嫌,自在當遞之列,伏乞聖慈,俯垂鑑諒,臣之所帶職名,特賜遞改亦爲白有臥乎所,相避之法,在下當遞,承政院注書成彝鎬,今姑改差,何如?判付。啓,依允。
吏曹啓目粘連,觀此弘文館校理朴孝正上疏,則以爲,臣父今年七十有八歲矣。雖使調補隨時,扶將有節,年旣耆艾,澌綴難保之狀,固所然矣,而臣家勢貧窶,至於口體之養,亦不得盡其道,冬夏而溫淸不適,晨夕而甘旨靡繼,居焉而無枕席之安,病焉而乏藥餌之助,臣旣不能耕田負米,以效恭爲之職,含菽縕絮,以致滋美之供,而西山崦嵫,餘景之無多,烏鳥反哺,莫以展誠,不但事親之誠,有愧於人,抑亦情理之所不敢出也。伏乞天地父母,俯垂鑑諒,特令選部,畀臣一小邑,少伸心誠,保有餘年,則至願畢矣亦爲白有臥乎所,朴孝正之家貧親老菽水難繼之狀,卽通朝所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
注書成彝鎬疏曰云云。答曰,省疏具悉。疏辭,令該曹稟處。
校理朴孝正疏曰,伏以臣倥倥一庸陋蔑劣者流,晚暮一第,亦云倖矣。而四三年間,偏荷洪造,屢叨言議之任,旋忝顧問之列,猥登前席,昵近耿光,始願不及此矣,餘生尙何望哉?第臣有區區懇迫之私,不顧干恩之嫌,妄效陳情之義,不任隕越,臣賦命畸薄,生未成童,慈母捐世,哀此人生,無母何恃,旣多疾病,重以終鮮,臣父矜臣靡依,憫臣單孑,携持保抱,夙宵勞心,推濕而就燥,哺飢而懷寒,以父而兼慈母之恩,旣長而如孩提之視,恩勤一念,至于今日。噫,子之於親,其罔極難報之德,人孰不然而至若臣之情私,其於人,尤有所戚戚者矣。然而臣少而蒙騃,長又荒嬉,乾沒半世,濩落無成,有百貽憂,無一養志,子道於此,隳亦大矣。況臣父今年七十有八歲矣。雖使調補隨時,扶將有節,年旣蓍艾,澌綴難保之狀,固所然矣。而臣家勢貧窶,至於口體之養,亦不得盡其道,冬夏而溫凊不適,晨夕而甘旨靡繼,居焉而無枕席之安,病焉而乏藥餌之助,臣旣不能耕田負米,以效恭爲之職,含菽縕絮,以致滋美之供,而西山崦嵫,餘景無多,烏鳥反哺,莫以展誠,每一思至,忽忽多忘生之時矣。方有孝理之化,逈出前古,優老之澤,遍及窮蔀,情地之如臣者,有或陳懇,輒蒙恩諒,俾遂便養之願者,前後相望,臣徒懷嚴畏之心,不一鳴暴於紸纊之下,使老父獨不蒙惠養之澤,則不但臣事親之誠,有愧於人,抑亦情理之所不敢出也,玆敢不揆猥越,罄渴衷曲,仰瀆崇嚴。伏乞天地父母,俯垂鑑諒,特令選部,畀臣一小邑,使之入而有毛檄之喜,出而詑潘輿之榮,受賜多矣,至願畢矣云云。答曰,省疏具悉。疏辭,令該曹稟處。
開城留守金炳喬疏曰,伏以臣日昨伏奉除旨,以臣爲開城留守,臣聞命震懍,五官迷錯,夫保釐之責,從古爲難,關防之重,何處不然,而惟玆松京一區,按勝國之餘,處三輔之要,灣商燕貨所綰轂也,畿甸海界之所喉吭也,爲治之難,視他倍蓰,而況荐經西歉,民力凋瘵,倉庾空枵,杼罄乏,必須通練優於剸煩,威望足以鎭俗,然後始可以宣布德音,懷保群情,而以臣之闒冗疎迂,才短而歷淺,詎或有絲毫髣髴於此者乎?鼎呂之重而委之於僬僥,祝磬之節而責之於聾聵,則勢必目瞠口呿,望望然去之,今臣所叨何以異斯,且臣竊有區區私義之所自劃者,臣先父先兄,受命純廟,世釐玆土,鞠躬仔肩,殫竭牽補,至今三十餘年之間,村巷故老往往說遺愛之尙傳,臣於是任,以地則無異桐鄕,以職則殆同箕裘,苟可承龍分寸,對揚萬一,則曷敢不不計夷險,蹶向前,思所以效涓報而繼家聲也哉?今若不自揆度,恬然冒當,究竟是僨誤國事,墮壞門風而止,則非直人之論臣唾罵不已,以臣視臣,當作何狀,左右參倚,承膺無路,玆敢罄控衷懇,仰瀆崇嚴,伏乞天地父母,俯垂鑑諒,亟命鐫改,回授可堪之人,俾重寄無玷,微分獲安焉云云。答曰,省疏具悉。卿其勿辭察任。
上在昌德宮。停常參·經筵。
自前夜人定至巳時,灑雨下雨,測雨器水深一寸四分。
藥房提調金鼎集,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必人侍矣。大王大妃殿·王大妃殿·大妃殿·中宮殿,口傳問安。答曰,知道。
政院啓曰,備邊司郞廳來言,今日賓廳日次,而領議政金左根有身病,左議政未差,右議政趙斗淳無時急稟定事,不得來會云矣,敢啓。傳曰,知道。
洪說謨啓曰,左承旨洪祐健,今日不爲仕進,卽爲牌招,何如?傳曰,允。
以左承旨洪祐健牌不進罷職傳旨,傳曰,只推。
禮曹,來二月初八日,行文宣王釋奠祭,香祝親傳取稟。奉敎敬依。
禮曹,來二月初九日,行社稷大祭,香祝親傳取稟。奉敎敬依。
禮曹,來二月十三日,行南壇祭,香祝親傳取稟。奉敎敬依。
吏曹啓曰,今日本曹開坼坐起時,考見各道褒貶啓本,則義城縣令李鼎民,以災實觀過爲目,漣川縣監王錫圭,以吏豈可信爲目,狼川縣監尹性善,以宜思屛客或累成績爲目,金郊察訪羅時鏞,以宜勉操飭爲目,祥雲察訪文基郁,以姑恕生澁爲目,俱宜置下考,而置諸中考,三水府使李熙忠,以良手亦苦爲目,南海縣令朴敏悳,以可哀顚連益勉寬恤爲目,永春縣監徐七輔,以良吏亦勞爲目,則俱宜置中考,而置諸上考,殊無嚴明殿最之意,六道道臣,竝推考警責,三水府使李熙忠,南海縣令朴敏悳,義城縣令李鼎民,漣川縣監王錫圭,狼川縣監尹性善,金郊察訪羅時鏞,祥雲察訪文基郁竝罷黜,永春縣監徐七輔,中考施行,何如?傳曰,允。
又啓曰,明川府使申泰善,以三年窠守令,兩次居中,而其間一中,雖因赦令蕩滌,其不治可知,罷黜,何如?傳曰,允。
訓鍊都監啓曰,本局諸將官,自今年正月至十二月射講居首人,別單書入之意,敢啓。傳曰,知道。
摠戎廳啓曰,本廳諸將官今癸丑年射講居首人,依例別單書入之意,敢啓。傳曰,知道。
上在昌德宮。停常參·經筵。
政院啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
備忘記,東萊府使宋廷和下直,長弓一張,長箭一部,片箭一部,筒兒一箇賜給。
傳曰,捧納承旨,推考。
傳曰,右承旨·同副承旨,竝許遞,前望單子入之。
承旨前望單子入之,申大膺·柳興奎落點。
傳曰,在外臺諫竝許遞,前望單子入之。
臺諫前望單子入之,大司諫洪翼燮,掌令李東韻·石基坤,正言姜長煥落點。
政院啓曰,新除授大司諫洪翼燮,方在職牒還授中,何以爲之?敢稟。傳曰,敍用。
政院啓曰,卽者,義禁府都事來言,時囚罪人南履輪·吳鶴善,當爲捧供,而判義禁李若愚,有身病,知義禁洪鍾應·徐憲淳,呈辭受由,同義禁李明迪,有身病,不得備員開坐云,判義禁李若愚,知義禁洪鍾應,同義禁李明迪,竝卽牌招,何如?傳曰,待明朝牌招。
政院啓曰,判義禁李若愚,知義禁洪鍾應,同義禁李明迪牌不進推考傳旨,今方捧入,而開坐命下之後,如是違牌,事甚未安,知義禁一員未差,判義禁李若愚,知義禁洪鍾應,同義禁李明迪,竝更牌招,何如?傳曰,允。未差之代,前望單子入之。
金吾堂上前望單子入之,知義禁徐有薰落點。
禮曹啓曰,祈雪祭設行後數日之內,雪雨交下,靈貺旣多,久旱之餘,誠爲萬幸,凡祈有應,則當有報謝之節,宗廟·社稷·北郊報謝祭,卽爲擇日設行,何如?傳曰,允。
都摠府啓曰,入直內三廳,武兼禁軍及軍兵等,當爲中日習射技放,而雨勢不得設行之意,敢啓。傳曰,知道。
上在昌德宮。停常參·經筵。
未時,太白,見於巳地。
吏曹啓曰,今月二十四日,都目政事爲之之意,敢啓。傳曰,知道。
以咸鏡監司趙秉駿狀啓,安邊府民家失火事,傳曰,當此寒節,民家燒燼,若是夥然,聞甚矜惻,元恤典外,別加顧助,結構奠接之方,廟堂措辭分付。
義禁府啓目,固城前縣令南履輪,富寧前府使吳鶴善,咸平縣監李鍾萬等原情云云。傳旨內辭緣,泛稱遲晚,竝所當請刑是白乎矣,南履輪段,曾經侍從,吳鶴善段,曾經宣傳官,李鍾萬段,曾經摠府郞,勿爲請刑,載在法典,竝只議處,何如?啓依允。
上在昌德宮。停常參·經筵。
申泰膺啓曰,右承旨洪祐健,今日不爲仕進,卽爲牌招,何如?傳曰,允。
傳曰,在外法司堂上許遞,前望單子入之。
法司堂上前望單子入之,刑曹判書徐箕淳落點。
以右承旨洪祐健牌不進罷職傳旨。傳曰,只推。
傳曰,藥院提調許遞,前望單子入之。
內醫院提調前望單子入之,金炳冀落點。
傳曰,玉堂有闕之代,前望單子入之。
傳曰,禮·兵換房。
玉堂前望單子入之,校理李承憲,副校理任百能落點。
傳曰,犒饋,來月初五日,春塘臺親臨矣。該房知悉。
傳曰,明日出宮門路,以協陽門爲之。
傳曰,西北殿最之純上磨勘者,是何故也?固當還下送,而莅任旣屬耳,則亦不無斟量者存,姑施以從重推考之典。
傳曰,發遣吏郞,諸執事淸齋與否,摘奸以來。
以江原監司吳㝡善狀啓,江陵·襄陽等邑,民家失火事,傳曰,當此寒節,民家燒燼,若是夥多,聞甚驚慘,元恤典外,別加顧助,趁卽結構奠接,俾無一民棲遑失所之弊事,廟堂措辭關飭。
禮曹啓曰,卽接前濟州牧使白希洙狀啓謄報,則十月令薦新唐金橘·柑子一一摘取,唐金橘爲二百二箇,柑子爲六十七箇,而肇慶廟薦新唐金橘十六箇,柑子十四箇封進,所餘唐金橘爲一百八十六箇,柑子爲五十三箇,宗廟·景慕宮薦新,排比無路,故謹援已例,都封上送于禮曹,以爲稟旨進獻之地爲辭矣。在前橘果稀結之時,已有減數薦獻之例,今亦依前例分排,當日薦進,何如?傳曰,允。
兵曹啓曰,今十二月二十五日,社稷·宗廟·景慕宮臘享大祭時,守門當爲塡差,而本曹郞廳·都摠府郞廳·五衛將,除入直與呈辭受由在外未肅拜〈外〉,排擬苟艱,依定式軍門將官,代差以入之意,敢啓。傳曰,知道。
兵曹啓曰,宣薦內禁衛取才三技入格別單及宣部守三薦參上武臣前銜作散人別取才入格矢數,落仕年條,居住薦名,各其名下懸註以入之意,敢啓。傳曰,知道。
訓鍊都監啓曰,本局千摠柳琡,身病猝重,勢難察任,改差,何如?傳曰,允。
義禁府啓目粘連,向前南履輪·吳鶴善·李鍾萬等亦,南履輪段,編配時守不能嚴束,以失逃失,在法難恕,吳鶴善段,聖廟擅移,民塚督掘,事極乖常,難免重勘,李鍾萬段,稅船漕轉,不容違限,晚裝氷泊,法所難恕,竝以照律,何如?啓依允。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安,答曰,知道。
傳曰,禮房承旨,馳詣社稷·宗廟·永禧殿·景慕宮,奉審摘奸,仍詣受香所,奉審摘奸以來。
傳曰,檢校待敎李秉文,馳詣徽慶園,奉審摘奸,仍留監祭。
傳曰,右承旨·右副承旨竝許遞,前望單子入之。
承旨前望單子入之,金炳溎·金永基落點。
傳曰,皇朝人忠臣淸白吏子孫西北松都人軍功人及落仕最久人,竝各別調用事,分付兩銓。
傳曰,臺諫·玉堂竝許遞,今日政差出。
傳曰,呈告弘文提學許遞,今日政差出。
傳曰,呈告泮長許遞,今日政差出。
傳曰,在外摠管許遞,今日政差出。
傳曰,敦寧都正許遞,前牧使金宅善除授。
以司謁,口傳下敎曰,力似不足,吏兵批爲先開政,別侍衛,次堂擧行。
備邊司啓曰,義城,以積弊之邑,今當差代矣。有難付之生手,長連亦有道臣狀請,倂勿拘常格,有聲績守令中,各別擇送之意,分付,何如?傳曰,允。
又啓曰,鏡城,今方差代,而積弊之局,不可付之生手,以聲績著見守令,勿拘常格,各別擇差之意,分付,何如?傳曰,允。
備邊司啓曰,卽見濟州前牧使白希洙年分狀啓,則以爲,大靜勝於濟州,旌義遜於濟州,統論三邑,截長補短,僅爲免歉,民事少康,而新舊還之一時竝督,恐傷民力,舊還姑爲仍停云矣。今年島農,優劣相補,足曰少康,爲之多幸,而至於新舊竝督,事勢之難,果如狀辭,舊還依近例,使之仍停,俾紓民力,何如?傳曰,允。
又啓曰,卽見水原留守李鶴秀狀啓,則以爲,儒生公都會,當爲設行,而適有身病,限內不得擧行,待明年合設事,請令廟堂稟旨分付矣。都會退行,多有其例,依狀辭施行,何如?傳曰,允。
以忠淸監司沈宜冕狀啓,黃澗縣民家失火事,傳曰,當此寒節,民家燒燼,若是夥多,聞甚矜惻,趁卽結構奠接,俾無一民失所棲遑之弊事,廟堂各別措辭關飭。
以全羅監司鄭㝡朝狀啓,光州牧民家失火事,傳曰,當此寒節,民家之燒燼,若是夥多,聞甚驚慘,元恤典外,別加顧助,趁卽結構奠接,無一民失所棲遑之弊事,廟堂措辭關飭。
都摠府啓曰,今日入直內三廳,武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
吏曹啓曰,考見平安道褒貶啓本,則龍川府使李玄瑞,以以若糴弊不可因循爲目,則宜置中考,而置諸上考,殊無嚴明殿最之意,該道臣推考警責,龍川府使李玄瑞罷黜,何如?傳曰,允。
吏曹啓曰,考見全羅道褒貶啓本,則高敞縣監李益相,以益勉終譽爲目,則宜置下考,而置諸中考,殊無嚴明殿最之意,該道臣推考警責,高敞縣監李益相罷黜,何如?傳曰,允。
又啓曰,谷城縣監嚴錫明,以三年窠守令,兩次居中,而其間一中,雖因赦令蕩滌,其不治可知,罷黜,何如?傳曰,允。
吏曹啓曰,宗簿寺正金圭瑞,以其身病,呈狀乞遞,改差,何如?傳曰,允。
又啓曰,慶尙道都事白時殷,以其身病,呈狀乞遞,改差,何如?傳曰,允。
又啓曰,今都目大政,各岐仕滿應薦者,相避及未準朔,監察禁府都事·戶曹·刑曹·工曹·漢城府郞官·平〈市〉署官員五部令各司久任時推人員竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?傳曰,允。
又啓曰,淸州牧使·晉州牧使,今當差出,而本州俱以營下劇邑,物衆地大,素稱難治,不可不擇差,同道及他道有聲績,已準朔·未準朔守令竝擬,何如?傳曰,允。
又啓曰,臺諫多窠,今當差出,而擬望之人乏少,外任竝擬,何如?傳曰,允。
都政。吏批,判書金箕晚,參議沈承澤進,以洪選容爲楊根郡守,李彙溥爲榮川郡守,李象愼爲舒川郡守,沈學永爲平澤縣監,朴端會爲石城縣監,趙徹林爲義城縣令,徐兢輔爲長連縣監,金宅善爲敦寧都正,金宜淳爲淸州牧使,趙命夏爲晉州牧使,鄭基大爲昌平縣令,宋禹錫爲歙谷縣令,李源龜爲丹城縣監,洪鍾華爲茂朱府使,鄭基年爲瑞興府使,韓璵爲鏡城判官,任景模爲昆陽郡守,趙羲稷爲价川郡守,張有豐爲機張縣監,曺炳奎爲鎭海縣監,李鎬俊爲林川郡守,徐經淳爲白川郡守,李景鎬爲鴻山縣監,洪翊周爲天安郡守,金胄鉉爲順安縣令,李寅卨爲江西縣令,成載璿爲黃澗縣監,金龍翼·朴賢楷爲掌令,尹載善爲獻納,柳光睦·權鍾祿爲持平,金鼎集爲大司憲,林基洙爲大司諫,徐翼輔爲執義,尹滋悳爲司諫,鄭基勉·奇文鉉爲正言,金炳㴤爲應敎,鄭錫朝爲副應敎,尹定善·朴珪壽爲校理,李敏德爲明川府使,尹秉鼎·韓鎭棨爲副校理,張龍逵·李玄文爲修撰,柳泰鉉爲狼川縣監,趙秉善爲穩城府使,方禹叙爲漣川縣監,任商準爲三水府使,朴仁泰爲竹山府使,白樂薰爲中和府使,李宅永爲南海縣令,鄭瑬爲光陽縣監,權泳夏爲奉化縣監,具明鉉爲高敞縣監,金炳冀爲弘文提學,姜時永爲知經筵,朴齊憲爲知春秋,金儀表爲濟州判官,任應準·林翰洙爲副修撰,金世均爲大司成,鄭㝡朝·李裕元爲同經筵,朴齊憲爲同春秋,李寅在爲谷城縣監,成永龜爲龍川府使,具冽爲洪原縣監,沈宜善爲敦寧參奉,徐佑淳爲永禧殿參奉,兪致長爲思陵參奉,李啓淳爲光陵參奉,李憲夔爲宣陵參奉,朴膺臣爲穆陵參奉,金灝根爲健陵參奉,李寅植爲景陵參奉,尹庚鎭爲顯隆園參奉,金鉉翼爲和陵參奉,趙學卿·朴履坤·柳德永·鄭奎爲引儀,典籍單林秉悳,軍資直長單朴鳳夏,廣興直長單金佑根,敦寧都正單金宅善今加通政,除授事,承傳。成均博士單金載瓛,崇靈殿參奉單李膺柱,開城分敎官單趙熙奭,同春秋單朴齊憲,兼春秋單白時殷,兵曹參議單李羲俊,參知單黃晦瑛,禮賓直長單金蘊淳,司饔直長單尹涑,已上相換,禁府都事李源永,濟用奉事兪建煥,已上相換,禁府都事金奭根,氷庫別檢南鍾夏,已上相換事,承傳。
兵曹啓曰,坼見諸道褒貶啓本,則統制使李圭徹啓本中,唐浦萬戶崔昌旭,以豈信謗言爲目,平安兵使金相宇啓本中,西林僉使裴聖稷,以果有小心庶無大過爲目,則俱宜置中考,而置諸上考,黃海兵使蔡學永啓本中,大峴別將閔碩連,以毁譽奚論爲目,黃海水使李東植啓本中,助泥萬戶李德彦,以病固可悶爲目,全羅右水使李容象啓本中,多慶浦萬戶文昌瑾,以昧何深責爲目,平安兵使金相宇啓本中,玉江萬戶康孝禹,以不避夷險乃是職分爲目,則俱宜置下考,而置諸中考,殊無嚴明殿最之意,各該帥臣,竝推考警責,唐浦萬戶崔昌旭,西林僉使裴聖稷,竝中考施行,大峴別將閔碩連,助泥萬戶李德彦,多慶浦萬戶文昌瑾,玉江萬戶康孝禹,竝下考施行,唐浦萬戶崔昌旭,前已中考施行,其不職可知,罷黜,何如?傳曰,允。
兵曹啓曰,散政除拜邊將,跨三朔赴任,瓜限在於四十月,則六臘都政差代事,曾有定式矣。龜山僉使崔相燁,跨三朔赴任,瓜期在於來四月,今日都政,依例差代之意,敢啓。傳曰,知道。
兵曹啓曰,五衛將權秉烈·李啓沃·劉錫豐·吳景煥·金義恒·鄭源忠,翊衛將李翼夏·金謹秀,忠壯將李錫龜·李應會,俱以病難供職,呈狀乞遞,竝改差,何如?傳曰,允。
兵曹啓曰,宣傳官金正求,以其病難供職,呈狀乞遞,改差,何如?傳曰,允。
兵曹啓曰,僉知中樞府事閔致訥,病難供職,呈狀乞遞,改差,何如?傳曰,允。
兵曹啓曰,新除授淸州營將吳鶴善,未赴任前,旣已遞罷,所授加資,依法典還收之意,敢啓。傳曰,知道。
兵曹啓曰,今都政,初仕應區處爲十窠,而不足七窠,依定式加設擬入之意,敢啓。傳曰,知道。
兵曹啓曰,參下官之報仕而遞罷者,甄復後有啓稟陞六之例矣。部將方禹龍,曾以乾原權管,仕滿而遞罷,今已復職,依例陞六,何如?傳曰,允。
兵曹啓曰,同知中樞府事柳信儉,僉知中樞府事尹慶集,五衛將李季淵·沈樂泰·金禹錫·全世貞·車益文,忠翊衛將南齊衡,忠壯衛將李承命·李鎭淳,文臣兼宣傳官閔達鏞·金宗泰,俱以病難供職,呈狀乞遞,五衛將洪永錫,前任平安兵虞候,忠翊衛將安榮,前任統虞候,俱在任所,上來間,該廳番次苟艱云,竝改差,何如?傳曰,允。
兵曹啓曰,宣傳官李信泳·金在淵·鄭斗源,內禁衛將李明錫,文臣兼宣傳官朴公鎭·兪晠煥,俱以病難供職,呈狀乞遞,五衛將李鷹周,前任尙州營將,金樂文,前任全州營將,趙羲純,前任羅州營將,金善弼,前任江華中軍,忠翊衛將李胄遠,前任公州營將,李熙明,前任忠州營將,忠壯衛將李基祖,前任晉州營將,俱在任所,上來間,該廳番次苟艱云,守門將朴昌植,受由在外,過限未上來,竝改差,何如?傳曰,允。
兵曹啓曰,今日都目政事時,本曹堂上,不可不備,而參知黃晦瑛,病不來,令政院牌招,同參政事,何如?傳曰,允。
兵曹啓曰,營將·虞候,今當差出,而擬望之人乏少,外任竝擬,何如?傳曰,允。
兵批,判書金洙根進。以沈昌奎爲同中樞,閔致訥爲僉中樞,權秉烈·李啓沃爲五衛將,申春熙爲武兼,劉錫豐爲五衛將,李承俊爲忠州營將,柳德魯爲公州營將,洪顯參爲羅州營將,李敎承爲全州營將,姜鎭元爲晉州營將,南錫圭爲訓鍊都正,金羲恒·吳景煥爲五衛將,李肯憲爲城津僉使,許奎爲從浦萬戶,鄭源爲五衛將,李錫龜爲忠壯將,沈能勳爲尙州營將,鄭濟成爲江華中軍,趙存澈爲忠淸兵虞候,李翼夏爲忠翊將,李應會爲忠壯將,權憲文爲訓鍊僉正,朴宗喆爲水原中軍,鄭友永爲平安兵虞候,金炳德爲僉中樞,具洛喜爲訓鍊正,李翔峻·郭致燮爲文兼,權寅秉爲統虞候,金謹秀爲忠翊將,李周學爲訓鍊都監把摠,尹㬚爲都摠都事,李勉鎭爲武兼,李奎衡爲茄波知僉使,李奎憲爲武兼,林寅根爲防踏僉使,金聖奎爲荏子島僉使,朴東憲爲龜山僉使,韓致成爲唐浦萬戶,權憲文爲鎭東萬戶,金禹鎔爲山羊會萬戶,文聚角爲幕嶺萬戶,洪暘羲爲金烏別將,趙熙駿爲大峴別將,尹㬚爲訓鍊僉正,安載豐爲椒島僉使,金在璇爲東里僉使,李晚緖爲包伊萬戶,陳景祥爲多慶浦萬戶,金璟源爲龍媒僉使,崔興完爲馬島萬戶,徐致雲爲助泥萬戶,林菖秀爲植松萬戶,具在厚爲金城別將,李勉鎭爲都摠都事,洪利爀爲西林僉使,白藺璧爲玉江萬戶,張世煥爲廢茂山萬戶,金鍾振爲元山別將,李鍾愚爲副摠管,吳顯文爲副摠管,金匡世·吳策良·許瓚·鄭明行·李運會爲五衛將,李鍾承爲宣傳官,崔寬錫爲忠翊將,宋持和爲忠壯將,李安民爲五衛將,安愼良爲忠翊將,鄭裕健爲忠壯將,金喜權爲首陽別將,李勉鎭爲都摠經歷,吳翰泳爲訓鍊主簿,元世爲武兼,吳翰泳爲都摠都事,金明浩爲守門將,尹㬚爲西水羅萬戶,吳翰泳爲都摠經歷,沈宜達爲訓鍊僉正,李龍會爲都摠都事,李奎興爲訓鍊主簿,具奭祖爲都摠都事,趙存昇爲武兼,李昌漢爲訓鍊主簿,孔彦周爲武兼,李勉鎭爲高山僉使,尹致殷爲宣傳官,李龍會爲都摠經歷,鄭克鉉爲武兼,張昌煥·趙廣夏爲訓鍊副正,閔義鎬爲都摠都事,李南輯爲宣傳官,李晉純爲訓鍊主簿,李敎昌爲武兼,朴履珪爲訓鍊僉正,林鎭基爲武兼,宋顯益爲訓鍊判官,鄭龍喆爲訓鍊主簿,李達和爲備邊郞,金箕弘爲淸州營將,梁惠秀爲守門將,金周成·鄭世用爲武兼,李萬緖·具翼亮·金旻祚·李睦爲部將,洪尙文·李命夏·姜周興·李義模爲守門將,栗浦權管單崔德潤,乫軒洞權管單胡應龍,楸仇非權管單康鵬起,同仁權管單朴基會,梁永萬洞權管單李元謙,小吉號里權管單韓宗奎,李春植爲訓鍊判官,申永祚·金泰亨·陳景祥·金在鉉爲訓鍊主簿,知中樞單邊植,訓鍊主簿單朱東洽,忠州營將李承俊,公州營將柳德魯,羅州營將洪顯參,全州營將李敎承,晉州營將張鳳羽,淸州營將金箕弘,以上今加折衝,加資事,承傳。同中樞單崔東性·劉錫豐·金義恒,僉中樞單趙存德·朴大榮·金性浩·權秉烈·李啓沃·吳景煥·鄭源·李翼夏·李錫龜·金謹秀·李應會·李安民,上護軍李東浹·張星一·洪受昌·金弘淳·朴永煥·梁致寬·金炳阮·李秉元,以馮世百爲大報壇守直官。
傳曰,守令·邊將初仕人,皆令明日待令。
政院啓曰,玉堂上下番俱空,事甚未安,新除授應敎金炳㴤,副應敎鄭錫朝,校理尹定善·朴珪壽,副校理尹秉鼎·韓鎭棨,修撰張龍逵·李玄文,副修撰任應準·林翰洙,竝卽牌招,推移入直,何如?傳曰,允。
以應敎金炳㴤,副應敎鄭錫朝,校理尹定善·朴珪壽,副校理尹秉鼎,修撰張龍逵,副修撰任應準·林翰洙牌不進罷職傳旨。傳曰,只推。
義禁府啓目粘連,固城前縣令南履輪,富寧前府使吳鶴善,咸平縣監李鍾萬等矣本府議啓內,南履輪段,編配防守,不能嚴束,以致逃失,在法難恕,吳鶴善段,聖廟擅移,民塚督掘,事極乖當,難免重勘,李鍾萬段,稅船漕轉,不容違限,晚裝氷泊,法所難恕,竝只以此照律罪,南履輪段,杖六十收贖,奪告身一等,吳鶴善段,杖一百收贖,告身盡行追奪,李鍾萬段,杖八十收贖,奪告身三等,竝只移罪,奉敎依允爲旀,各功減一等爲良如敎。
癸丑十二月二十四日辰時,上詣仁政殿月臺,社稷·宗廟·景慕宮臘享大祭香祝親傳入侍時,行都承旨洪說謨,行左承旨申大膺,右承旨洪祐健,左副承旨金永爵,右副承旨權應夔,同副承旨柳興奎,史官缺提學金炳冀,直提學金炳國,檢校直閣金德根,檢校待敎李秉文·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調金炳冀,副提調洪說謨進前問候訖。仍出協陽門,由肅章門,入仁政門月臺,通禮跪啓請降輿,上降輿,通禮前導入就褥位南向立,引儀引社稷初獻官上護軍李敦榮,宗廟初獻官慶平君,景慕宮初獻官東寧尉金賢根,進詣褥位之左,香室官員,奉香祝跪授興奎,興奎東向跪進,上受之以授敦榮··賢根,敦榮等以次跪受興,通禮導上降就階下祗送位西向立,敦榮等奉香祝由正路出,上鞠躬祗送訖。仍入幕次,少頃,上出次乘輿,出仁政門,由肅章門入協陽門,應夔請出標信解嚴,上入宣化門還內,諸臣以次退出。
上在昌德宮。停常參·經筵。
藥房提調金炳冀,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
大王大妃殿進御二錢重人蔘粟米飮,自今日一貼式,限二貼煎入事。榻前下敎。
政院啓曰,備邊司郞廳來言,今日,賓廳日次,而領議政金左根,無時急稟定事,左議政未差,右議政趙斗淳,有身病,不得來會云矣,敢啓。傳曰,知道。
以慶尙監司曺錫雨狀啓,慶州府民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
以咸鏡監司趙秉駿狀啓,咸興府民家失火事,傳曰,聞甚矜惻,元恤典外,別加顧助,結構奠接之方,廟堂措辭分付。
政院啓曰,玉堂上下番俱空,事甚未安,應敎金炳㴤,副應敎鄭錫朝,校理尹定善·朴珪壽,副校理尹秉鼎,副修撰任應準·林翰洙,旣有只推之命,竝卽牌招,推移入直,何如?傳曰,允。
以校理尹定善,副修撰任應準牌不進罷職傳旨。傳曰,只推。
弘文館啓曰,副校理韓鎭棨,時在京畿龍仁地,修撰李玄文,時在京畿楊根地,經筵入番事緊,請竝斯速乘馹上來事,下諭。答曰,許遞。
癸丑十二月二十五日辰時,上御熙政堂。守令·邊將初仕人入侍時,左承旨金永爵,同副承旨金永基,假注書孟道植,記事官李承游·李翊相以次進伏。守令初仕人進伏楹外,邊將序立階下訖。上曰,史官分左右。永爵奏曰,守令初仕人,使之進職姓名乎?上可之,守令初仕人,以次奏職姓名訖。永基曰,邊將,使宣傳官奏職姓名乎?上可之,宣傳官,以次奏職姓名訖。
上在昌德宮。停常參·經筵。
申大膺啓曰,右承旨金永爵,今日不爲仕進,卽爲牌招,何如?傳曰,允。
傳曰,奉審閣臣入侍。
以右承旨金永爵牌不進罷職傳旨,傳曰,只推。
奎章閣啓曰,兼檢書官金顯一,時帶司憲府監察,而職務相妨,令該曹口傳,閑司相換,何如?傳曰,允。
吏曹,口傳政事,監察金顯一,平市令李相璡相換事,承傳。
弘文館啓曰,副應敎鄭錫朝,校理尹定善,副修撰任應準,旣有只推之命,竝卽牌招察任,何如?傳曰,允。
以校理尹定善,副修撰任應準牌不進罷職傳旨。傳曰,只推。
刑曹啓曰,卽接江原監司吳㝡善文移,則高城郡徒一年半定配罪人朴近永,限滿云矣。取考曹上配案,則近永,以酗打羅將抗拒罪,壬子六月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
刑曹啓曰,卽接忠淸監司沈宜冕文移,則韓山郡徒一年定配罪人校奴成用,限滿云矣。取考曹上配案,則成用,以詬辱齋任罪,壬子十二月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
癸丑十二月二十六日辰時,上御熙政堂。奉審閣臣入侍時,左副承旨金炳㴤,假注書李錫宙,記事官李承游·李翊相,檢校待敎李秉文,以次進伏訖。上曰,史官分左右。秉文進前奏曰。
上在昌德宮。停常參·經筵。
未時,太白,見於巳地。
都摠府啓曰,今日入直內三廳,武兼禁軍及軍兵等,中日習射技放,請出標信。傳曰,知道。
弘文館啓曰,校理尹定善,副修撰任應準,旣有只推之命,竝卽牌招察任,何如?傳曰,允。
以校理尹定善,副修撰任應準牌不進罷職傳旨,傳曰,只推。
承文院啓曰,會寧·慶源交易事,禮部咨文,今纔出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
大司成金世均疏曰,伏以臣,姿不猶人,學未通方,卽儒素家不才子耳,偶竊科第,十數年間,滾躋緋玉,是豈臣有毫末可稱而然哉?徒以遭逢盛際,承藉先蔭,外內歷揚,罔非踰濫,簪筆邇綴,旣乏掌綸之譽,分符邊陲,竟蔑製錦之效,恩造莫報涓埃,愧惶若隕淵谷,區區矢心,只有謹守拙約,可幸無大過而已,迺者伏奉除旨,以臣爲成均館大司成者,臣誠惝怳震越,莫省自措也,夫官惟其人,何莫不然,而今臣所叨,尤有繤重焉,膠庠之設,敎化攸源,必揀有德望學識者,以之成其行而均其習,寔周官成均之法也,況今聖明在上,崇儒右文,比隆彬郁,而乃以如臣最下者,簡拔於林立之中,裒然處皐比之席,則取笑多士之列,猶屬已私,貽累則哲之明,諒非細故,在昔大司樂之典,恐不容若是苟也,雖使臣獲齒於諸生之後,執觚肄業,鼓篋而講藝,尙懼其謏陋無聞,矧曰其培育人才,扶植文風,又焉能端士趨而品藻英,仰賁我昭代菁莪之化哉?是無强跛而騁遠,責瞽而辨采也,臣雖不敢以出處辭受,自比於先輩崇讓之美,至若是職,有關世敎也,故亦不敢不以循墻之戒,先於駕屨之義也,參倚已熟,趨膺無望,玆敢畢暴衷懇,冒瀆崇嚴,伏乞聖慈,將臣新授職名,亟賜鐫改,俾公器無褻,私分獲安焉。答曰,省疏具悉。爾其勿辭察職。
上在昌德宮。停常參·經筵。
未時,太白,見於巳地。
申大膺啓曰,左副承旨金炳溎,今日不爲仕進,卽爲牌招,何如?傳曰,允。
以全羅道放未放成冊,傳曰,李應植·申觀浩·徐相敎·李能權·金健,竝量移。
傳曰,洪命錫放。
以左副承旨金炳溎牌不進罷職傳旨。傳曰,只推。
傳曰,秋判除拜,已至多日,尙無動靜,是何故也?自政院申飭,使之不日肅命。
傳曰,時原任大臣·永恩府院君,同爲來待。
政院啓曰,時原任大臣·永恩府院君,依下敎來待矣,敢稟。傳曰,入侍。
以都摠府摠管變通差出事草記。傳曰,允。竝許遞。
兵曹口傳政事,以權大肯爲都摠管,尹致定·成原默·李定鉉·吳一善·李顯稷爲副摠管。
右承旨金永爵,同副承旨金永基啓曰,臣等卽伏見全羅道放未放成冊下者,有荐棘罪人徐相敎量移之命,臣等相顧愕眙,不勝憂歎之至。噫,此罪人負犯何如,關係何如,而王章未伸,輿情益沸,詎可以日月之稍久,而遽議宥釋之典乎?此雖出於大聖人好生之德,第念不可弛者刑政也,有可壞者提防也,乃以名在丹書者,不少留難,有此非常之擧,若使絲綸一布,中外駭惑,其爲世道之憂,寧有極哉?至於荐棘罪人李應植·申觀浩,安置罪人李能權·金鍵,臺啓論列,若是深重,亦不可循例擧行,玆敢相率聯籲,伏願亟寢成命焉。答曰,知道。徐相敎事,五年海島,足懲其罪,不無參恕之端,李應植等,前旣頒布,則又何如是?卿等推考,卽爲擧行。
院議再啓曰,臣等俄於諸罪人量移之命,敢效徼還之義,冀降反汗之音,及伏奉批旨下者,乃以卽爲擧行爲敎,繼有問備之典,臣等悚蹙之餘,尤不勝憂歎抑鬱之至,莫嚴者提防也,莫遏者公議也。今此罪人負犯甚重,斷案自在,則豈可以五年海島,足懲其罪,曲加寬貸,遽議惟輕,使國家刑政,歸於失當之科也哉?臣等非不知瀆擾之是懼,而義在懲討,冒死申籲,伏乞更加三思,亟許收還焉。答曰,知道。惟允之地,如是相持,是何道理乎?卽速頒布。
行大司憲金鼎集,大司諫林基洙,執義徐翼輔,獻納尹載善等箚曰,伏以臣等,卽伏見院議批旨下者,有荐棘罪人徐相敎·李應植·申觀浩,安置罪人李能權·金鍵,竝量移之命,相顧愕眙,竊不勝憂歎之至。噫,彼諸罪人,負犯罔赦,干係甚重,海島逬竄,憤一縷之尙貸,臺閣沬飮,痛三尺之未伸,至今輿情,久而益鬱。迺者,非常之處分,遽下於神人共憤之餘,臣等固知大聖人好生之德,寧失不經,値國家廣慶之會,咸與維新,至有移陸之霈澤,而第念其罪名,未嘗昔重而今輕,懲討,未嘗前峻而後緩,五載島置之典,鐵案卽成,一國鼎沸之論,白簡尙傳,則其何可視同尋常罪籍,一例施之以廣蕩之典也?嗚呼,有國之所以振勵人紀,維持世敎,亶在於明好惡嚴隄防,苟或一有入出焉,則將見隄防不嚴,好惡不明,遂至於人不得爲人,國不得爲國,寧不大可懼哉?臣等職忝言地,義難泯默,玆敢相率聯籲,伏乞聖明,亟寢成命,俯循公議焉。答曰,省箚具悉。予豈無斟量而然?卿等勿煩。
行大司憲金鼎集,大司諫林基洙,執義徐翼輔,獻納尹載善等再箚曰,伏以臣等,俄於諸罪人處分下者,敢效明張之義,冀降反汗之音,及伏奉批旨下者,不惟不賜允從,諭之以勿煩,臣等不覺愕然失圖,繼又萬萬抑鬱矣。第伏念刑章者,取世之大柄,所以折奸萌而懼亂賊,故雖人主之尊,有不得低仰於天討,一循乎國論也。噫,彼諸罪人,負犯昭著於丹書,聲討具列於白簡,不必更事臚陳,而要之干係莫重,誠非遽議於移陸之輕典者也。得逭兩觀之誅,薄置三苗之竄,已是當日之失刑,今殿下以非常之典,曲施於不可貸之罪,則刑政之壞損,未有大於此者,臣等安敢不論刑政而討有罪,以效盡職之責乎?臣等固知聖衷之不以彼罪爲輕,而特以日月之稍久,姑此量移,與全釋有異而有是命也耶。然而屈法,不可以謂恩,違衆,不可以謂公,玆敢冒申聯籲,伏願聖明,淵然深思,亟收成命,俾邦憲嚴而公憤伸焉。答曰,省疏具悉。已諭於前批,勿煩。
副應校鄭錫朝,校理朴珪壽,副校理尹秉鼎,修撰張龍逵,副修撰林翰洙等箚曰,伏以臣等,卽伏見傳敎下者,有荐棘罪人徐相敎·李應植·申觀浩,安置罪人李能權·金鍵,竝量移之命,臣等相顧愕眙,繼之以憂歎,噫,彼諸罪人干係負犯,卽擧國共公之憤也,尙此假息於海島者,已是失之太寬,而今此非常之處分,又何爲而遽下也?王章不可以低仰,輿情不可以撓奪,而夤緣霈澤之行,輒施減等之典,其在尋常編配者,則猶或可也,至若諸罪人,則悖節畢露,斷案自在,禹鼎之所莫逃,魯觀之所必誅,雖以大聖人包荒之量好生之德,其於莫重之關和,莫嚴之隄防,不可得以撓屈而隳壞也明矣。嗚呼,國家所以振勵人紀維持世敎者,亶在於明好惡嚴淑慝,苟或一有出入而馴致於好惡不明淑慝不嚴,則將見人不得爲人國不得爲國,寧不可大憂哉,寧不可大懼哉?王綱不振,民志靡定,公議莫伸,義理斯晦,此臣等所以深慮竊懼撓壁徊徨者也。玆敢不避猥越,相率聯籲,伏乞聖明,淵然深思,亟收成命,以循物議,以重邦憲焉。答曰,省疏具悉。已諭於臺箚之批矣。勿煩。
義禁府啓曰,全羅道放未放成冊啓下,珍島金甲島荐棘罪人徐相敎,康津縣古今島荐棘罪人李應植,興陽縣鹿島荐棘罪人申觀浩,扶安縣蝟島安置罪人李能權,靈光郡荏子島安置罪人金鍵等名下,竝量移書下,雲峰縣定配罪人洪命錫名下,放字書下矣。洪命錫放送事,分付該道道臣,徐相敎·李應植·申觀浩·李能權·金鍵等,臺啓方張,不得擧行之意,敢啓。傳曰,知道。
癸丑十二月二十八日巳時,上御熙政堂。時原任大臣,永恩府院君同爲入侍時,右承旨金永爵,假注書李錫宙,記事官李承游·李翊相,領府事鄭元容,判府事朴晦壽·金興根·朴永元·李憲球,領議政金左根,右議政趙斗淳,永恩府院君金汶根,以次進伏訖。上曰,史官分左右。仍命大臣進前,元容等進前奏曰,冬候寒暖太不調,聖體,若何?上曰,一樣矣。元容曰,日前伏聞有滯候,數日靡寧,下情不勝憂悶矣。旋復常度乎?上曰,今則諸節如常矣。各殿問候訖。上曰,見嶺伯密啓,欲與卿等商議,故召見矣。仍下狀啓及凶書謄本曰,卿等輪見可也,諸臣輪覽訖。上曰,目見窮凶極惡之書,駭痛憤惋,不可堪抑,將奈何?其凶悖之甚者皆刪去,故往往越次而書之矣。元容曰,天下豈有如此大變怪乎?人心雖曰滔溺,苟有人形,則此等語,何敢萌於心而筆於書乎?凶言句字,不敢書之於謄書之中,未敢知爲何等語,而旣不敢書,則其絶悖可知也,雖以謄書者見之,其絶悖句語,非但止於指斥今日,自有天地有君民以來所未有之極變怪也,東國臣民之一日不共戴之讐也,骨顫膽掉,臆塞不知所言,其在主辱臣死之義,此賊,若不卽捕而伸法,則臣等何可爲生而自立乎?此不可晷刻舒緩,卽宜譏詗期捕,而乾道孔昭,作此罪者,何可逭乎?竟當就捕矣。晦壽曰,投書匿名之變,從古何限,而豈有如許至凶絶悖不道不執者乎?驚憤痛惋,骨顫膽掉,誓不與此賊共戴也,凶漢譏捕,一時爲急矣。天道孔昭,必有就捕矣。上曰,雖他國檄書,但道其治象之得失而已,豈可以如是極惡不道之說加之哉?判府事金興根曰,觀此凶書,卽窮天地亘萬古所未有之大變也,心戰膽掉,實無可以仰達之辭矣。永元曰,凶書謄書之首尾,已不勝髮豎膽掉,至於不敢謄書處,則可知其爲窮凶絶憯口不可道之凶言也,萬古天下,豈有如此之變乎?凶賊譏捕,晷刻爲急矣。憲球曰,今此凶書,滿紙橫豎,句語絶悖,往古來今,豈有似此變怪乎?心寒膽栗,無容形達,此不可晷刻容貸於覆載之間,亟命本道及兩捕廳,刻期詗捉,快伸王章,以雪神人之憤焉。左根曰,主辱臣死,天地之大經也,此賊未捕之前,臣等何敢以恒人自處乎?大抵使此賊輩,爲此凶言者,無非臣等之罪也,直欲溘然無知而已矣。斗淳曰,驚憤臆塞,直欲無生,固無辭可達,而雖一日之頃,此賊未捕,則臣等何以自立於覆載之間乎?凶逆之詬罵天日,莫雲·海若也,而今此凶書,雲·海所不敢道也,其於主辱臣死之義,直欲無生云者,尙屬緩后語矣。天道孔昭,此賊宜無不捕之理,嶺南則計已譏詗,而奉化旁近之關東,一體發捕之意,臣等退出,當分付於閤外來待之兩捕將矣。汶根曰,今見凶書,毛骨俱竦,亂逆何代無之,而未有若是之至凶絶憯者也,雖口磔手臠,不足以雪今日之憤,此必有指使參涉者,各別譏詗,纖悉窮覈,斷不可已也。永元曰,今此凶書之變,有天地有君臣以來所未有之事,凶賊未卽捕得,則何以雪神人之憤乎?本道雖當譏詗,而譏詗之事啓,不可但付之本道矣。上曰,凶言之生,皆予之過,而豈有如此極變怪乎?若止指平寡躬,則予心之驚憤痛惋,豈至此極乎?不可不趁卽譏捕矣。若此賊不捕,則豈可謂國有三尺乎?左根曰,三南五鎭營,譏捕之意,密關本道啓好矣。元容曰,該道自當譏詗,而京校中擇伶俐善詗者,嚴束下送,亦好矣。上曰,捕將使之入侍,何如?興根曰,臣等退出後傳聖敎于捕將處,俾刻期下送,豈敢不另飭乎?將臣,似不可遽然命招矣。晦壽曰,在昔潢池之弄兵,不過辱其朝廷而已,豈有如許凶悖之擧哉?此等凶逆,不可一日容宥於天地之間矣。上曰,詳觀末梢所言,此必昨年失捕者,如興濂·自性之類也。上曰,蔚陵島果何等地乎?凶徒每於此等地入據矣。元容曰,東南海口有此島,而樹木多焉,物貨興焉,故三陟營將,限式年入海摘奸,而挽近解弛,雖云三年一入,只見其外,未能一一遍觀,凶徒之有無,何可知也?汶根曰,日本之守護蔚島,甚於我國云矣。永元曰,蔚陵,是我國地方,而昔年日本,稱以其國地方,惹起事端,屢煩書契之後,始以我地歸正而空其地,兩國人民,皆不得入去者。興根曰,觀其辭氣,極其凶悖,必欲啓動人心,而似未必實有是事矣。晦壽曰,此是煽動之計,若其有凶謀之如此,則猶啓其或泄,豈敢如是肆發乎?上曰,然矣。此皆煽動醞釀之意也,然密啓之入,似甚遲滯矣。汶根曰,嶺南則無撥馬而來,故如是多日矣。上曰,狀啓頒布,則此言煽動,啓有妨於捕賊矣。興根曰,雖不頒布,自然實露,而如此貫天之罪逆,自當就捕矣。豈有失着之理乎?晦壽曰,密啓單本則當啓下,而凶書則不必頒布矣。
上在昌德宮。停常參·經筵。
藥房提調金炳冀,副提調洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,中宮殿氣候安順,卿等不必入侍矣。大王大妃殿·王大妃殿·大妃殿·中宮殿,口傳問安。答曰,知道。
傳曰,發遣吏郞,諸執事淸齋與否,摘奸以來。
傳曰,呈告判義禁許遞,前望單子入之。
判義禁前望單子入之,尹定鉉落點。
傳曰,玉堂有闕之代,政官牌招開政。
傳曰,臺諫竝許遞,今日政差出。
傳曰,幼學金炳弼,令該曹,口傳付司勇,使之承候。
傳曰,明日出宮門路,以協陽門爲之。
政院啓曰,卽者,兵曹郞廳來言,明日親傳香時,別侍衛不可不備,而判書徐念淳,時在廣州府任所,不得擧行云,何以爲之?敢稟。傳曰,次堂擧行。
政院啓曰,吏曹判書尹定鉉,參判朴齊憲,參議沈承澤牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,一體牌招。
弘文館啓曰,應敎·副校理一員未差,校理朴珪壽差祭,尹定善呈辭受由,上番闕直,事甚未安,副應敎鄭錫朝,副校理尹秉鼎,竝卽牌招,以爲推移入直,副修撰任應準,卽有只推之命,一體牌招察任,何如?傳曰,允。
兵曹啓曰,來正月初一日,社稷祈穀大祭時,守門當爲塡差,而本曹郞廳,都摠府郞廳·五衛將,除入直與差祭呈辭在外未肅拜,排擬苟艱,依定式,軍門將官,代差以入之意,敢啓。傳曰,知道。
兵曹啓曰,來甲寅年各處頒給信漢符別單及文宰二品以上武臣蔭官曾經摠管人員章標頒給別單,修正以入之意,敢啓。傳曰,知道。
訓鍊都監啓曰,本局千摠李周喆,身病猝重,勢難察任,改差,何如?傳曰,知道。
訓鍊都監啓曰,今十二月二十九日三十日年終放砲時,次知將官·將校姓名及兼別破陣等容貌年歲器械數爻,竝別單書入之意,敢啓。傳曰,知道。
有政。吏批,判書尹定鉉,參議沈承澤牌不進,參判朴齊憲進,右副承旨柳興奎進。政事冊無以尹定鉉爲吏曹判書,徐念淳爲兵曹判書,金鍏爲大司憲,金穰根爲大司諫,南鍾順·成載瑗爲獻納,姜漢奭·姜夏奎爲正言,李容殷爲應敎,李崙夏爲校理,李裕奭爲修撰,金箕晚爲右參贊,李東根爲松禾縣監。再政。以姜晉奎爲副修撰,金洙根爲禮曹判書,左參贊單徐有薰,右參贊單金箕晚,訓鍊都監提調單徐念淳,禁衛提調單徐念淳,御營提調單徐念淳。
政院啓曰,新提調兵曹判書徐念淳,時在廣州府任所,交龜後,斯速乘馹上來事,下諭。傳曰,允。
兵批,以梁光錫爲兼訓鍊習讀,明有輔爲西城別將,田邁曾爲劍山別將,訓鍊參軍單金啓哲,權訓參單呂禹鉉。再政。權訓參單孟浩鎔,權訓參單金得龍。三政。權訓參單姜彝璜。
吏曹判書金箕晚疏曰,伏以臣,年衰病痼,積勞而谻,陳力就列,實所不堪,辭單三上,恩暇荐加,大失所圖,不勝悶焉,猥以區區私梱,玆敢更溷天聽,煩瀆之罪,有不暇顧,臣本至庸極鹵劣,加以貞疾,半生沈苦,狗馬之齒,已邁六旬,古人鍾漏之刺,大易匪據之戒,臣實再犯,恬不知恥,自顧慙影,人將謂何,第念寵利之地,不宜久據,防賢之嫌,在所當避,況經大政,瘡疣百出,追惟悚恧,悔吝莫及,蓋京察,乃銓家之苽限,苽熟則蔕落,理之常也,以病以情,强所難强,又無其望,冒悚齎慄,敢干衷聰,伏乞天地父母,俯賜鑑諒,亟遞銓衡之任,俾公私兩便,千萬至祝。答曰,省疏具悉。所請依施。
行兵曹判書金洙根疏曰,伏以,臣之據所匪據,居然爲三數之久,而始拙怵畏,終諉瀆撓,旣又冒行京察矣。班簿而無所要領,甄拔焉無所斟量,滾急草率,謬錯疊出,退自搜檢,無往非莫掩之庇易索之瘢,而尙賴庇覆之慈,曲賜涵貸,三度加由,逈出常格,歷日惶赧,不知所以自措也,夫銓任之以大政爲苽限,便是故事,而臣亦不敢以是爲準也,臣之半生貞痼之疾,屢煩前後章牘,庶或淵鑑之所悉燭,而入此冬以來,轉益奇怪,平晝對人,迷懵而不能酬應,終夜失睡,煩悶而不得按住,種種危惡之兆,較有甚於往日,而日前政席,觸冒寒冷,所患諸證,一信添劇,坐臥俱有所妨,轉側亦未自由,呼吸喘滿,傍觀代悶,昏囈涔涔,殆無一半分省覺,以今見狀,萬難以時日動作,宿衛之地,顧何等嚴重,而徒爲臣養疴之坊已也,今若棲身寬閑,恬神斷慮,賴以水土之淸涼,隨以藥餌之滋補,則尙可以優游自在,少延殘喘,此臣所以寤寐一念,如縛求解者也,嗚呼,蟲豸肖耎,爲命雖微,卽亦造化中物,其有以涵育於喣濡渥澤者,天地所以爲仁也,況臣偏依日月之光,久沐雨露之澤,抱此切至之懇,而寧獨阻於仁覆之下乎?用敢疾聲仰籲,干冒宸嚴,伏乞聖慈,俯垂鑑諒,將臣本兵之任,亟許鐫改,得以臣隨意調治,卒遂生成之澤,不勝區區大願。答曰,省疏具悉。所請依施。
持平權鍾祿疏曰,伏以臣,卽伏見院議批旨下者,有荐棘罪人徐相敎·李應植·申觀浩,安置罪人李能權·金鍵,竝量移之命,臣誠愕眙,繼以憂歎之至,噫,彼諸罪人,負犯何如,干係何如?一縷久貸於海島,臺論未伸,三尺尙稽於王章,輿情愈鬱,迺者,非常之處分,遽下於神人共憤之餘,有若微眚細故歲久當寬者然,雖以大聖人好生之德,寧失不輕,値國家廣慶之會,咸與維新,而至於此罪人所係,無可新之期,其罪名未嘗有輕於昔時,懲討未嘗或緩於今日,五載島置,鐵限已成,一國共憤,白簡尙傳,何可與尋常罪籍,混被廣蕩之典也哉?明好惡嚴隄防,卽有國所以振勵人紀維持世敎者也,苟或好惡不明,隄防不嚴,則將見人不爲人而國不爲國,寧不大可懼哉?臣以無似,職忝言責,義不容泯默,玆敢仰籲,伏乞聖明,亟寢成命,俯循公議焉。答曰,省疏具悉。已悉於諸批,勿煩。
上在昌德宮。停常參·經筵。
親傳香入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。大殿·大王大妃殿·王大妃殿·大妃殿·中宮殿,內閣·政院·玉堂·朝廷二品以上·六曹·大司諫除夕單子問安。答曰,知道。
政院啓曰,備邊司郞廳來言,今日,賓廳日次,而除夕問安相値,不得來會云矣,敢啓。傳曰,知道。
傳曰,禮房承旨,馳詣社稷·宗廟·永禧殿·景慕宮,奉審摘奸,仍詣受香諸處,奉審摘奸以來。
備邊司薦望,以李圭祊爲廣州留守。
以禮曹判書金洙根等牌招啓辭。傳曰,允。參議許遞,前望單子入之。
以全羅監司鄭㝡朝狀啓,長水縣民家失火事,傳曰,當此寒節,民家燒燼,聞甚驚惻,元恤典外,別加顧助,結構奠接之方,廟堂措辭分付。
都摠府啓曰,今日入直內三廳,武兼禁軍及軍兵等,中日習射技放,而親傳香相値,不得設行之意,敢啓。傳曰,知道。
奎章閣啓曰,明日,卽奎章閣朔奉審日次,臣進詣奉行之意,敢啓。傳曰,知道。
司僕寺啓曰,水原監牧官徐憲城,身病沈重,呈狀乞遞,今姑改差,何如?傳曰,允。
司僕寺啓曰,分養馬故失瘦瘠不馴守令,每於畢上納後,依法典施罰,而有赦令,則例皆蕩滌矣。今年所納分養馬有頉邑現告成冊,今始來到,而係是宥旨前事,何以爲之?敢稟。傳曰,蕩滌。
癸丑十二月三十日辰時,上詣仁政殿月臺,社稷祈穀大祭香祝親傳入侍時,行都承旨洪說謨,行左承旨申大膺,右承旨金永爵,左副承旨金炳㴤,右副承旨柳興奎,同副承旨金永基,史官缺提學金炳冀,直提學鄭基世·金炳國,檢校直閣申錫禧·金德根·金炳㴤,檢校待敎李秉文·李容殷,以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調金炳冀,副提調洪說謨進前問候訖。仍出協陽門,由肅章門入仁政門至月臺,通禮跪啓請降輿,上降輿,通禮導上就褥位南向立,引儀引初獻官右議政趙斗淳,進詣褥位之左,香室官員,奉香祝跪授興奎,興奎東向跪進,上受之以授斗淳,斗淳跪受興,通禮導上降就階下祗送位西向立,斗淳奉香祝,由正路出,上鞠躬祗送訖。仍入慕次,少頃,上出次乘輿,出仁政門,由肅章門,入協陽門,永基請出標信解嚴,上由宣化門還內,諸臣以次退出。
