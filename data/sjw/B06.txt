上在昌德宮。停常參·經筵。
大妃殿·大殿·中殿·世子宮,政院·玉堂·二品以上六曹·大司諫歲謁問安。答曰,知道。
嬪宮,政院·玉堂歲謁問安。答曰,知道。
全羅監司書目,珍山郡守金益烈,棄官,罷黜事。
忠淸監司書目,扶餘縣監宋時默,母病深重,受由歸家,久不還官,罷黜事。出春坊朝報
傳曰,頻頻送人于鳳凰城,靈豐君出來之奇,探問于淸人,一一馳啓事,令備邊司,分付于平安監司。出內下記草
上在昌德宮。停常參·經筵。
傳曰,水原府使,今日姑勿下直,後日爲之。出春坊朝報
上在昌德宮。停常參·經筵。
下直,京畿監司趙啓遠。
傳曰,大臣·備局堂上引見。
有政。以南天澤爲持平,尹澄之爲持平,羅以俊爲平安都事,安後稷爲兵曹正郞,睦來善爲兵曹佐郞,權儁爲連山縣監,禹承緖爲鎭安縣監,李之馧爲三陟府使,趙汝秀爲開城經歷,崔尙崙爲珍山郡守,申洬爲公州牧使,沈檍爲錦山郡守,鄭榏爲延安府使,尹商擧爲龍潭縣令,權尙矩爲恩津縣監,李殷相·金志雄爲副司直。
禮曹啓曰,今正朝各殿進上,例以歲前封進,而慶尙道,過限不爲封進,極爲非矣。令該曹照例處置事,傳敎矣。莫重正朝進上,限內不爲封進,事涉可駭,該道監司,令攸司從重推考,何如?傳曰,允。出燼餘日記
答前正言李慶億疏曰,省疏具悉。於爾少無干涉,勿辭,從速察職。
同副承旨柳道三上疏。大槪,身名素輕,足病已痼,決難堪近密之地,而連値淸齋,今始陳情,乞蒙恩遞事。答曰,省疏具悉。爾其勿辭察職。
護軍鄭知和上疏。大槪,母病一向危急,陳情乞遞備局之任事。入啓。下該司。
府啓,黃瀗犯贓難貸之罪,論列已久,尙未蒙允,臣等豈不知聖意所在?第念瀗,本以貪汚無狀,見棄人類久矣。特以一時之功,濫陞宰列,累除閫帥,國家之所以酬報於瀗者,亦已多矣。爲瀗之道,所當感激自新,圖報國恩之萬一,而反恃功勞,益肆貪虐,自古贓吏何限,而未有如瀗之甚者。若以前功,不置大辟,貸以不死,則贓法自此廢壞,貪吏益無懲懼。請勿留難,亟命依律處斷。柳赫然還收承旨之論,非但以特除爲未安,武臣之爲銀臺者,絶無而僅有。曾在先朝,武弁中一二人素著才望者,雖或除是職,猶未免物議。況赫然,雖有英銳之稱,素無望實之著?且自莅畿輔重鎭,政令煩苛,有咈民心,則有可罪無可賞,而格外寵擢,遽置近密,公論不與,固其宜矣。爵以命德而僭授匪人,則臣等恐累聖明難愼之政,而啓下民輕視爵祿之心也。請勿留難,亟收柳赫然特除承旨之命。答曰,不允。
引見時,大司諫睦行善所啓,臣等,以開城經歷崔孝騫遞差之意論啓,而未卽蒙允,臣未知天意之所在也。開城經歷之任,雖似閑漫,臣往來西路時見之,實爲重地也。都事革罷之後,庶務皆摠於經歷,而崔孝騫,名稱未著,爲人庸劣,不合此任,請命遞差,其代擇送。上曰,依啓。
平安監司書目,陳奏使,去十二月十五日自北京回程,冊封勅使三員,去十二月二十六日起馬,進賀使行,則去十二月十三日無事得達永平等項緣由事。出春坊朝報
上在昌德宮。停常參·經筵。
下直,平安監司沈澤,水原府使金壽仁。
傳曰,平安監司·水原府使引見。
政院啓曰,事變假注書鄭樸,落馬重傷,勢難行公,當此多事之時,不可等待其差歇,改差,何如?傳曰,允。
傳曰,金虎門·弘化門內外將官及砲殺局別將等饋酒次,仁政殿庭中,使之來待。
以李觀徵,爲事變假注書。出燼餘日記
院啓,愼擇守令,爲今日之急務,臨政下敎,非不丁寧,而該曹注擬,未免苟充。新除授高原郡守車轉切,嗜酒顚妄,曾爲馬官,多有鄙瑣不謹之事,及爲守令,亦有昏飮曠廢之誚,及今年且老矣。當此北路凋瘵,賑荒多事之日,孔道要衝之地,不可付諸此手,請高原郡守車轉切遞差。郞官上應列宿,而儀曹最爲華膴,新進名流發軔之地,不可以庸瑣者苟充也。新授禮曹佐郞金時鉉,乃是西鄙庸品,曾爲海西守令時,處事顚妄,獲罪上官,患失奔走,事多可駭,爲一道笑囮。如此之人,不可猥置南宮之選,請禮曹佐郞金時鉉遞差。答曰,不允。
府啓,黃瀗依律處斷事。柳赫然特除還收事。措語見上寧邊府使李英發,拔身之後,專以雜術賭人,吹噓履歷,官職已至三品,然其處心行事,實無可取,識者之唾鄙久矣。況其子,有以淫悖之行,得罪於父,出走三年,偃然迎來,人或有嗤點其惡,則渠必以衝火陰害爲事,使不敢發說,鄕黨族人,無與相對。如此之人,若不明示常刑,以長其惡,則天理民彝,亦將泯滅無餘,而其違禽獸者,幾希矣,可不寒心哉?英發,旣知其子之惡,而初不能導之以義方,竟不能善處其變,使其子益肆其惡,以傷倫紀薄乎云爾,英發亦烏得無罪乎?請寧邊府使李英發,罷職不敍,其子則拿問定罪,以示邦刑。司饔直長李承敏,本以鄕吏,偶然拔身,闒茸鄙瑣,無所取材,歷試諸司,只爲下輩侮笑之資,人之嗤點久矣。及授本職,物議譁然,同僚亦羞與齒列。況此御供重地,如此之人,不可一日冒居,李承敏請命汰去。新除授持平尹澄之,時在京畿驪州地,請斯速乘馹上來事,下諭。答曰,不允。下諭事,李英發及其子事,依啓。
吏曹,遠接使吳竣,遠接都監提調李時昉,館伴鄭維城,問禮官沈儒行,郞廳八,蔡忠元·任善伯·姜琠·李雲根·趙嗣基·楊震行·李昌·沈瑞肩。出春坊朝報
傳曰,奏請使先來軍官等考例施賞事,言于該曹。出內下記草
敎平安監司沈澤書,王若曰,惟關臬爲重,固難其人,輟銀臺之班,夫豈偶爾?簡先定於予意,擧亦叶於僉諧。惟卿,才諝浚明,器度凝遠,夷險一節,乃其素心,文武兼全,特爲餘事。唯其燥濕之不擇,試諸內外而俱宜,曾爲耳目之官,進言諤諤,屢經盤錯之地,游刃恢恢,及殫夙夜之勞,益見出納惟允,久留左右,豈少補哉?眞知重輕,某其行矣。睠玆西藩重地,最爲東國關防,表裏山河,控引館穀之形勢,使价冠蓋,絡繹織路而往來,設施之事甚多,供給之需不一。況管餉之務,兼察乎兩西,而區畫之難,百倍於他道,從前旣稱重任,在今尤擇通才。念卿久殿南維,已著旬宣之實效,矧卿再莅西土,備諳本道之事情,歷選朝端,無出卿右,可屬十連之寄,寧靳一資之加?玆授卿平安道觀察使兼兵馬水軍節度使兩西管餉使,卿其毋懷獨賢之嘆,深體委任之意,寬猛竝濟,擧措得宜,黜陟須公,紀律可肅。遇鰥恤寡,惠化之當先,分貧振窮,荒政之攸急。列邑有期頤之老,則思所以拊存,十室有忠信之人,則思所以勸奬,廢墜在所當擧,疾苦在所當詢。興學之規,予所常講於開筵之際,恤刑之戒,卿亦親聽於讞囚之時,其他料理責應之方,曁夫勞來安集之事,卿必熟審,予不更論。罪大辟則稟裁,官通政則顓斷。於戲,暫辭北闕,豈憚關路之遠?未到西陲,已覺雪山之重。兄弟繼往,應遵大馮君之規模,父母重還,預傳新令尹之政績,益勉乃績,祗服予言。故玆敎示,想宜知悉。知製敎姜栢年製進出燼餘日記
上在昌德宮。停常參·經筵。
傳曰,今番則兼大司成,何不爲下批乎?問啓。
政院啓曰,命下矣。曾在去十月十三日政事,大司憲金益熙,以兼大司成,移拜大司諫,則傳敎內,大司成金益熙,雖移拜他職,大司成則以兼帶勿遞事,言于該曹事捧承傳。故今番大司成金益熙,除授大司憲,而非但有傳敎,且考前例,一番啓下之後,無更稟之事,故敎旨中,依前兼帶下批矣。今承下敎,惶恐敢啓。傳曰,知道。出燼餘日記
傳曰,下直差使員引見。
傳曰,史官一員待命,騎馬三匹立之,宗廟永寧殿祭所內摘奸。
江原監司書目,歙谷縣令趙時馨,伊川縣監洪宇亮等,濫率衙眷,令朝廷處置事。出春坊朝報
答禮曹草記曰,知道。彼於世子,出送誥命,則世子本無親受之事乎?丙戌年間冊封時前例,亦如何耶?考啓。出內下記草
上在昌德宮。停常參·經筵。
下直,鐵山府使金咸一,熙川郡守李綏邦,開雲萬戶劉百祥。
以咸鏡監司狀啓,壓死人等歛葬恤典擧行事,傳曰,前後壓死人等,令本道恤典擧行爲乎矣。今後復有此患是去等,一體施行。
戶曹啓曰,勅使起馬之報已至,支待雜物,所當依例分定於各道,而上年秋勅時,拮据節用,頗有餘數,而豹皮·鹿皮等物,亦有前期料理備儲者,故今番則若干結裹所用及鷄猪等物外,其他則不爲分定之意,敢啓。傳曰,知道。出燼餘日記
吏曹判書鄭維城上疏。大槪,冒死陳情,本職及兼帶等任,懇乞鐫免事。答曰,省疏具悉卿懇。卿其安心,勿辭察職。
京畿監司書目,朔寧郡守黃道明,今月初三日祖母代喪事。
注書金澄辭職上疏。答曰,省疏具悉。酗酒之言,不必相較,爾其勿辭察職。
兵曹判書元斗杓上疏。大槪陳情乞遞本職及兼帶判義禁事。答曰,省疏具悉卿懇。卿其安心,勿辭察職。
院啓,車轉坤遞差事,金時鉉遞差事。答曰,依啓。金時鉉事,更加詳察處之。
府啓,黃瀗依律處斷事,柳赫然特除還收事,李承敏汰去事,措語竝見上麒麟察訪權,卽權嶷也。往在丁丑之難,處其一□□之變,多有人理所不忍者,改名復官,物情甚駭,請命罷職不敍。淸州判官,掌印治民,其實牧使,非他貳官之比,且居營下,有彈壓之責,不可人人授之。新判官申瀚,庸拙生疎,名稱未著,請命遞差,其代各別擇送。六鎭守令,地望優重,自前必以名弁擇送,其意有在。新除授富寧府使邢浹,發身寒微,名論素輕,不合重鎭之寄,請命遞差。鎭安縣監禹承緖,處己交人,多有猥鄙之誚,居官莅民,必無廉謹之政,請命遞差。答曰,不允。
前正言李慶億上疏。大槪,情勢萬分悶迫,決難冒出,更申危悃,懇乞還收恩命事。答曰,省疏具悉。已諭,毋煩。
領敦寧府事金堉箚子。大槪,屯田之事,更申前懇事。答曰,省箚具悉。再三改令,事未妥當,卿其安心焉。
吏曹啓曰,臺諫及守令有闕,政事,取稟。傳曰,明日爲之。出春坊朝報
都摠府啓曰,今日中日試射時,內下弓六十張,內弓人芮富希所造,弓一張高坐折破,不得試射之意,敢啓。傳曰,知道。事極可駭,當該弓人,囚禁重治。出摠府謄錄
柳道三,以禮曹言啓曰,接見勅使時儀註,當爲磨鍊以入,而村間痘疫大熾,館所親臨下餞宴時,則王世子不爲隨駕似當。且勅使留館時,王世子一番臨見設宴,禮不可已,甲戌·乙酉前例,亦皆如此,而今番則不無方便之道,何以爲之?敢稟。傳曰,儀註則竝姑爲磨鍊,可也。出燼餘日記
上在昌德宮。停常參·經筵。
自昧爽至辰時,有霧氣。
下直,雲山郡守金國標,新溪縣令安廷煜,防踏僉使趙時亨。
傳曰,內三廳將以下局將·局出身等饋酒次,仁政殿庭中,使之聚會。
傳曰,大臣·備局堂上引見。
有政。吏批啓曰,判書鄭維城,時未出仕,參判洪命夏,呈辭受由,小臣獨政未安,何以爲之?敢稟。傳曰,只出緊任。參議南老星進
以成夏明爲司諫,洪處濬爲朔寧府使,李時煥爲高原郡守,趙績爲刑曹正郞,盧道一爲典獄主簿,潘瀗沂爲監察,洪重亨爲伊川縣監,李善基爲歙谷縣令,崔繼亨爲兵曹佐郞,尹鏶爲舍人,金時卨爲昌城府使,尹友諒爲富寧府使,尹榰爲麒麟察訪,柳元之爲鎭安縣監,韓鎭爲淸州判官,韓忠俊·羅星斗副爲司果。出燼餘日記
吏曹啓目,粘連江原監司狀啓云云,歙谷縣令趙時馨,則雖曰一時看病,率妻母來置衙中,不爲還送。伊川縣監洪宇亮,則外孫女及亡父同姓三寸姪子,冒法率來,仍置衙中。皆出於情理之切迫是白良置,濫率之罪,不可置之。歙谷縣令趙時馨,伊川縣監洪宇亮,竝只罷黜,何如?啓,依允。
平安監司書目,昌城府使南壽星罷黜事。
副提學趙壽益上疏。大槪,召牌臨門,不敢退伏私室,扶曳來詣闕下,而病勢深重,不得趨參於入侍之列,惶恐待罪事。答曰,省疏具悉。卿其勿待罪。
吏曹判書鄭維城再疏。大槪,更申危懇,本職及兼帶諸司,乞賜遞免事。答曰,省疏具悉。人非堯舜,每事何能盡善?卿其勿爲固辭,察職。
榻前,大司憲金益熙所啓,請黃瀗按律定罪,贓物沒官。上曰,黃瀗事,已諭,勿煩,沒官事,令大臣議處。又所啓,請還收柳赫然特除承旨之命。上曰,不允。又所啓,司饔直長李承敏汰去。上曰,不允。又所啓,麒麟察訪權,罷職不敍。上曰,依啓。又所啓,淸州判官申瀚遞差,其代各別擇送。上曰,依啓。又所啓,富寧府使邢浹遞差。上曰,依啓。又所啓,鎭安縣監禹承緖遞差。措語竝見上上曰,依啓。大司諫睦行善所啓,臣等,以禮曹佐郞金時鉉遞差事連啓,而昨有更加詳察之批矣。時鉉本以西鄙庸劣之人,不合於春曹郞官之選,而臣曾忝海西時,時鉉爲道內守令,熟知其居官處事之無形,與同僚相議論啓,初非出於徒然風聞,有何詳察之事,請禮曹佐郞金時鉉遞差。上曰,依啓。出春坊朝報
答工曹啓目曰,此何時而復設已減之自奉,重困民力乎?其安之。
答耆老所粘目曰,依允。士大夫公賤作妾所生願屬,則殊未妥當,今後勿許,似當。出內下記草
引見時,刑曹判書申埈所啓,御營別抄軍,在前則有馬者六十人,而今則有馬者只二十九名,依前六十名盡爲備馬,似好矣。上曰,分養馬上來後,分給無馬者,且雖有馬而不中用者授給,可也。出司僕謄錄
議政府舍人,以三公意啓曰,本府奴婢鮮少,無以成形。去癸巳年,逆家奴婢漏落者十二口,自本府聞見,以定屬本府架閣庫奴婢之意,移文掌隷院,非止一二,而該院不卽擧行,至於其中三口,定送他處。此奴婢旣是本府所聞見,而得之者,該院之移送他處,殊甚不當。餘存者九口及其三口,竝令該院定爲本府奴婢,何如?傳曰,允。出掌隷院謄錄
引見時,領議政李時白所啓,軍兵操鍊,慕華館地形狹隘,不便回旋,今後則露梁沙場爲之似當。上曰,依爲之。御營軍習操,一體爲之。慕華館將壇所豎旗竹,亦令撤去。又所啓,能亇兒廳所以設立之意,欲使年少武夫,解習陣法,故臣曾在兵曹,常常勸課矣。今則廢閣不行,自今申明擧行,何如?上曰,旣有古例則着實擧行,使年少武夫,曉解陣法,可也。又所啓,平昌郡守邊命益,爲都監郞廳時,監造弓弩等物,而今者移拜守令,使之仍存,以畢其役,何如?上曰,依爲之。出訓局謄錄
引見時,領議政李時白所啓,連歲凶歉,民不聊生,今年則勸農之意,分付各道,使之着實擧行,何如?上曰,以此意措辭,下諭于諸道,可也。上曰,今年秋京畿量田事,分付,可也。出春坊朝報
上在昌德宮。停常參·經筵。
自昧爽至辰時,有霧氣。自辰時至未時,日暈。
下直,祥原郡守李弘箕。
傳曰,大提學及大司成命招。
政院啓曰,大提學蔡裕後,大司成金益熙,命招來待矣。
傳曰,令大提學書題書入。
傳曰,左承旨持此書題,與大提學·大司成等,往于成均館,儒生等試取以來。
禮曹啓曰,今此冊封勅使回還後,當有謝恩之擧,勅使雖未越江,謝恩表文及禮物,令戶曹·承文院,預爲撰出措備之意,令廟堂議定,何如?傳曰,允。出燼餘日記
政院啓曰,來十一日,文臣殿講及輪對日次,取稟。傳曰,爲之。
開城留守書目,上疏上送事。答曰,省疏具悉。所陳弊瘼,當令廟堂議處。
兵曹判書元斗杓上疏。大槪,更申危懇,冀蒙鐫免事。答曰,省疏具悉。此決非卿引入之時,卿其安心勿辭,從速察職,以副予意。
府啓,黃瀗依律處斷事。答曰,毋庸堅執。柳赫然事,李承敏事,停啓。
傳曰,明朝,大提學命招,科次以入。出春坊朝報
答左參贊吳竣疏曰,省疏具悉。卿之所患如此,予當體念焉。出內下記草
上在昌德宮。停常參·經筵。
下直,安東府使南翧,朔州府使曺無敵,吾叉浦萬戶權亨吉。
政院啓曰,卽者大提學蔡裕後來言,以儒生科次事,承命來詣,而獨爲科次,事甚未安,提學吳竣,使之同參。提學有故,則副提學亦有參考之時,竝令來參,似合宜云,敢稟。傳曰,依啓。
有政。吏批,參議南老星進。
以李枝馨爲寧邊府使,柳爲平昌郡守,柳廷瑗爲監察,譯官皮日休今加通政。
備忘記,同知許積加資,遠接使差送。
以遠接使處有旨單子,傳曰,今來勅使,旣以冊封爲名,則世子固當隨駕郊迎,而方今痘疫大熾,世子曾未經痘,出外郊迎,極以爲悶之意,勅使行中,觀勢措辭言及,聽其所答馳啓事,有旨中添入。出燼餘日記
右副承旨柳赫然上疏。大槪,冒萬死敢懇,亟命遞改,以安匪分事。答曰,省疏具悉。自古文武一也。以君視之,寧有異乎?爾之英銳才華,素所可尙也,勿辭察職。
政院啓曰,同知許積加資,遠接使差送事,命下矣。似聞許積與新監司,今日交印於境上云,必須急速下諭,然後可無上來之弊,令該曹速爲稟處,何如?傳曰,今日政,卽爲下批,一邊下諭。
府啓,黃瀗依律處斷事,措語見上朝綱解弛,百隷怠官,識者之寒心久矣。頃日啓覆時,工曹判書李澥,稱以病重,咫尺之地,終不入侍,遂使六官未備,事體苟簡,大官之怠慢如此,小官何責焉?問備之下,又蒙分揀,無以正其失,請命罷職。人臣之義,有國無身,年不至於篤老,病不至於顚仆,而方立乎本朝,則遠近燥濕,唯上所命。況疆域之內,儐接之任,數月鞍馬之勞乎?左參贊吳竣,秩高重臣也。雖曰衰病,尙堪陳力,而當受命飮氷之日,爲引疾便身之計,投疏陳乞,終至遞免,事甚未安,請命罷職。刑曹郞官,各有房掌,決訟考律,須藉剛明。新除授正郞趙績,爲人迂疎,處事顚錯,不合詞訟之地,請命遞差。答曰,不允。趙績事依啓。
院啓,珍山郡守崔尙崙,爲人庸孱,不合臨民之官,況且家在至近,必多貽弊之事,請珍山郡守崔尙崙遞差。禮賓寺參奉姜游,身有罪犯,臺論重發,至被徒配,旋得蒙釋,亦云幸矣,而以雜術自衛,曾未幾何?濫廁衣冠之列,物情皆以爲駭,請禮賓寺參奉姜游汰去。守令之下直於臺官,其意有在,而近來國綱不嚴,人不畏忌,新溪縣令安廷煜,不爲下直於臺官,其不識事體甚矣。請新溪縣令安廷煜從重推考。答曰,依啓。姜游事,不允。
吏曹判書鄭維城三疏,大槪,久忝匪據,已極惶赧,而又犯召牌不進之罪,更申危懇事。答曰,省疏具悉。卿其勿辭,亦勿待罪。
兵曹判書元斗杓三疏,大槪,更陳危悃,乞賜遞改,仍爲待罪事,答曰,省疏具悉。予不多誥,卿勿固辭,速出察職。出春坊朝報
答禮曹啓目曰,依啓目施行爲乎矣。誠如陪持人之言,則極爲驚駭,令兩道監司,各別嚴明査出,從重處置。出內下記草
上在昌德宮。停常參·經筵。
下直,渭原郡守劉應文。
李行進啓曰,近來假注書,每以新進生疎者差出,至於擧行條件,未免疎漏,極爲未安。假注書沈梓,適以身病,不能察任,改差,其代以曾前擧職者,擇擬何如?傳曰,允。
以金益廉爲假注書。出燼餘日記
政院啓曰,右副承旨柳赫然,昨日呈疏出去後,不爲行公,牌招察任,何如?傳曰,允。
明日專經文臣殿講時,考官二,金光煜·閔應協,參考官四,趙珩·姜栢年·蔡忠元·趙復陽。
右副承旨柳赫然辭職上疏。答曰,省疏具悉。爾其勿辭,從速察職。
政院啓曰,明日專經文臣殿講時,命官,何大臣進去乎,敢稟。傳曰,右相進去。
院啓,臣等以禮賓寺參奉姜游汰去事論列,而未蒙允兪,臣等實未知聖意之所在也。凡業於醫術者,多廁仕版,姜游以士大夫子弟,得拜參奉,未爲不可,而旣云有罪,至被徒配,則旋卽蒙放,亦云幸矣。曾未幾何,猝敍東班之職,物情皆以爲駭,請禮賓寺參奉姜游,亟命汰去。答曰,勿煩。
府啓,黃瀗依律處斷事,工曹判書李澥罷職事,左參贊吳竣罷職事。答曰,不允。工曹判書李澥事,所論至此,推勘公事中,照律以入。
領敦寧府使金堉箚子。大槪,乞遞內醫·訓鍊提調,仍請致仕事。答曰,省箚具悉。卿其安心勿辭。
備忘記,居首進士徐文尙,直赴會試,之次進士申晸,給二分,參奉李至,通德郞尹坤,生員李瑞雨,進士柳英立·兪樟·洪萬衡·洪萬容·崔後遠,幼學柳宰,各紙四卷筆五柄墨三笏賜給。出春坊朝報
上在昌德宮。停常參·經筵。
金佐明啓曰,明日常參·經筵,取稟。傳曰,常參·朝講,竝爲之。
備忘記,文臣殿講居首,成均典籍金之沇,熟馬一匹,之次禮曹正郞李雲根,承文正字李敏徵,各半熟馬一匹賜給。
政院啓曰,卽者下番史官李堥,病重陳疏,扶曳出去,他無遞直之員,不得已姑以兼春秋代直,而李堥所患,似不輕歇,前頭察任,未可易期,似當有變通之道,令該館從速考例稟處,何如?傳曰,允。出燼餘日記
平安監司書目,龍川府使李東星病重,赴任無期,令該曹處置事。
全羅監司書目,金堤·任實·泰仁等邑守令,濫率衙眷,査覈事。
判敦寧閔馨男上疏。大槪病中,伏受新歲食物之賜,感激陳謝事。答曰,省疏具悉。先朝老臣,餘者幾何?予嘗不忘于懷矣。玆賜食物,誠慙不腆,卿宜安心勿謝。
院啓,禮賓寺參奉姜游,亟命汰去。措語見上答曰,不允。
府啓,左參贊吳竣罷職事。措語見上答曰,所論至此,從重推考。前啓黃瀗事,李澥事,停啓。出春坊朝報
上在昌德宮。有常參·朝講。
下直,黃海都事金禹錫。
傳曰,今日常參時,東邊設史官二員之坐,而終無入坐之員何也?回啓曰,今日無啓事之員,故史官之在庭下者,隨班退出,以致虛坐矣。傳曰,此後史官二員,分東西入侍,可也。
以擧行條件,傳曰,擧行條件中,未妥處改下矣。如此不解事之注書,遞差,以曾經熟諳之人差下。出燼餘日記
朝講入侍,領事具仁垕,同知事洪命夏,特進官元斗杓·金汝鈺,玉堂李延年·李慶徽,兩司金益熙·睦行善,承旨李行進,假注書李馥,兼春秋吳熙胤·金鼎敎。
常參時,左承旨金佐明所啓,今日常參,戶曹判書以別雲劍入侍,則他堂上當進,而終無進參之員,請推考。上曰,依啓。又所啓,政府郞廳,以舍·檢進參事,當初朝儀改定之時,已爲定奪,而今者舍人,稱以呈旬,使司錄來參,極爲非矣。請推考。上曰,依啓。又所啓,吏曹實郞廳見存者二員,而今以假郞廳來參,殊甚駭愕,請推考。上曰,依啓。
朝講時,大司憲金益熙所啓,常參時,戶曹判書以別雲劍入侍,則他堂上所當進參,而終始推諉,無一員進參者,事甚駭異。當該堂上,請命罷職。上曰,姑先推考。出春坊朝報
傳曰,局將·局出身內三廳將及禁軍等饋酒次,仁政殿庭中,使之聚待。
金佐明啓曰,明日齋戒,明明日國忌,此兩日視事頉稟。傳曰,知道。
金佐明,以吏曹言啓曰,守令有闕,政事,何以爲之?取稟。傳曰,過國忌後爲之。以上燼餘
上在昌德宮。停常參·經筵。
仁獻王后忌辰齋戒。
下直,兔山縣監鄭暹,開城經歷趙汝秀。
以備邊司進不進單子,傳曰,過國忌後,更爲來會。
政院啓曰,常參時,戶曹堂上,以承旨請推,旣捧承傳,臺諫罷職論啓,今日停啓,而一事推考承傳,不得疊捧之意,敢啓。傳曰,知道。出燼餘日記
忠淸都事書目,災傷差錯,靑山縣監柳煥然罷黜事。
戶曹啓曰,以憲府啓辭,傳敎矣。議于大臣,則領議政李時白,左議政具仁垕議以爲,凡罪人家藏籍沒,必於輸情後,次第擧行。今此黃瀗,罪名雖重,而旣貸其死,則沒官之典,似難輕議。至於被捉米布等物,已爲現出於兩道監司査啓之中,則此與家産籍沒有異,依臺啓屬公宜當,伏惟上裁。右議政沈之源議以爲,統營米布,現出於兩道監司査啓中者,明白如此,而林應信·林俊生等,旣以所招不直,依律定配,則黃瀗之特蒙天恩,屈法貸死,亦云幸矣。被捉贓物,依臺啓屬公宜當,伏惟上裁。領敦寧府事金堉,病不收議,大臣之意如此,上裁,何如?傳曰,依議施行。
春秋館郞廳,以領監事意啓曰,傳敎矣。史官李堥病重,不得察任,他無替直之員,至以兼春秋代行,事甚苟簡,而今無變通之路,不得已罷散史官,似當依前例,敍用察任,而自下不敢擅便,伏惟睿裁。傳曰,依啓。
吏曹啓目,粘連全羅監司狀啓云云,金堤郡守沈玖段,處女率去,成婚後方爲上京。任實縣監趙備段,病女長城地下去時,暫時率往救療,二十餘日,卽爲還送。泰仁縣監申在段,女息因其母病危重,暫爲來省,卽爲還去是如爲去乎。此三邑守令,非自初濫率之比,似不當據法論罪,旣已犯法自首,不可全然置之,竝依他罷黜,何如?啓,與在前罷黜者有異,今姑勿罷。
江原監司書目,辭職上疏上送事。答曰,省疏具悉。如是張皇辭職,似未妥當,可謂胥失之矣。勿辭,從速察職。出春坊朝報
上在昌德宮。停常參·經筵。
仁獻王后忌辰。
下直,衿川縣監李命賓。
柳道三啓曰,假注書金益廉,曾前擧職,故首擬受點矣。今聞下鄕已久,上來無期,金益廉改差,他假注書差出,何如?傳曰,允。
以安縝爲假注書。
備邊司啓曰,全羅右水使安鏡,除授之初,已多物議,而試可乃已,亦是用人之道,故臣等欲觀其到任後,擧措得失而處之矣。近觀前後所報本司文字,則語意不通,事事顚錯,此非獨不解文字而然也。如此之人,仍授重任,設施號令於所屬許多各鎭各浦,則其爲有害於軍政,庸有極哉?決不可仍置,貽害軍民,安鏡爲先罷黜,令該曹各別擇差,何如?傳曰似未有顯著之罪,更觀處之,可也。
傳曰,全羅右水使安鏡箇滿,在於何間耶?問啓。
政院啓曰,命下矣。安鏡,甲午五月十三日政除授,而兵·水使,例準二朞,箇滿尙遠矣,敢啓。傳曰,知道。出燼餘日記
上在昌德宮。停常參·經筵。
下直,定平府使李興□,□城縣監洪興祖。
以咸鏡監司李應蓍辭職狀啓。傳曰,已諭於臺啓之批,卿其安心勿辭,從速察職。
傳曰,大臣·備局堂上引見。
工曹啓曰,通信使齎去鞍子二部備送事,禮曹移文到曹,而取考癸未年信使時謄錄,則本曹適有勅使贈給鞍子二部,故其時啓稟定奪,以此鞍給送,今此措備鞍子體制,似不可前後異同,依癸未年所送鞍子,造作以送,何如?傳曰,允。出燼餘日記
吏曹啓曰,以春秋館啓辭,傳敎矣。史官罷散人員敍用,捧旨後方可差出,而前待敎李之翼,在罷散中,前待敎洪柱三,亦在奪告身,何以爲之?敢稟。傳曰,洪柱三敍用。
執義李袗上疏。大槪,病勢情勢,俱難冒居,懇乞鐫免事。答曰,遞差。
兵曹以金應海爲右邊捕盜大將。
引見時,右議政沈之源所啓,頃見全羅右水使安鏡所報公事,則文字荒亂,語意不通,且其處事之無形,人皆言之。如此之人,不可仍在閫帥之任矣。上曰,然則安鏡遞差,可也。兵曹判書元斗杓所啓,全羅左水使曺後益所送薪鐵,入火爛鍊,盡散無餘,事極可駭,而止於推考,殊無懲礪之意矣。上曰,然則奚止於推考?先罷後推,當該監色,令本道嚴刑定配。沈之源所啓,近來各司,皆以草注紙,責徵於長興庫,臣等取見草注紙·楮注紙品則亦非不好矣。今後則闕內所用,雖以草注紙用之外,上司進排則以楮注紙用之,而令該曹主管上下,何如?戶曹判書李時昉曰,闕內及諸上司所用之處,量其緊歇,楮注紙·草注紙上下之數,別單啓下後,自本曹主管上下,以爲定式遵行之地,何如?上曰,依爲之。出春坊朝報
傳曰,歲前北道罪人韓希愈,以全家定配改錄矣。厥後何至今無家口推刷入送之擧乎?事涉怪訝,問于該曹改啓。出內下記草
有政。以閔光勳爲承旨,李元老爲楊州牧使,睦來善爲禮曹佐郞,李沖淵爲珍山郡守,吳繼雄爲內贍奉事,金玎爲靑山縣監,崔尙崙爲刑曹正郞,洪柱彦爲掌樂主簿,都汝垣爲成均典籍,李慶恒爲慶基殿參奉,李斗徵爲禁府都事,李俊耉爲司僕正,元相爲龍川府使,元萬春爲司宰主簿,尹挺之爲典籤,安汝泰爲禁府都事,具文濟爲司贍主簿,金鍌爲淸州判官,具文治爲氷庫別檢,李慶徽爲校理,洪柱三爲待敎,南宮楀爲典設別檢,鄭麟卿爲宗簿正,柳昌辰爲工曹佐郞,蔡忠元爲執義,李維楨爲引儀,韓楯爲校書校理,洪重普爲兵曹參議,韓友琦爲校書正字,金命說爲校書著作,金夏鉉爲成均典籍,愼得慶爲臨津渡丞,崔尙節爲典涓直長,孫時賢爲典涓奉事,許應敏爲典涓參奉,內需司典需朴良臣,副典需尹正男,典會趙忠老,典穀朴毅男,典貨二朴敏·金天逸,掖庭署司謁閔得立,司鑰卞澤壽,副司鑰崔應善,司案二金胤宗·張來吉,愼果·安男·愼畬·李孝生,以上單望啓下。出吏曹謄錄
迎接都監啓曰,郞廳,前縣監李命聃,前縣監李騫,已爲啓下,依前例付軍職,冠帶常仕,何如?傳曰,允。出迎接都監謄錄
上在昌德宮。停常參·經筵。
卯時·辰時,有霧氣。夜五更,月暈。
吏曹參議南老星三度呈辭。遞差。
京畿監司書目,修撰洪葳落傷,不得上去事。啓遞差。
義州府尹書目,奏請使一行,正月十二日還渡江事。又書目,勅使牌文,正月十一日出來事。
遠接使書目,新授加資鐫改事,上疏上送事。答曰,省疏具悉。卿才允合擢用,安心勿爲控辭。
傳曰,明日晝講爲之。
副提學趙壽益辭職上疏。答曰,省疏具悉。卿辭至此,本職當勉副焉。出春坊朝報
迎接都監啓曰,都廳郞廳中,掌樂主簿李挺完,以憲府照本,已爲奪告身,其代洪柱彦,付標以入之意,敢啓。傳曰,知道。出迎接都監謄錄
上在昌德宮。停常參,只晝講。
傳曰,大臣·備局堂上引見。引見時,大司憲金益熙所啓,淸州罪人李俊,罪犯綱常,而拿來之後,尙無依法處置之擧,極爲未安,請命三省推鞫。上曰,更爲參酌處之。
晝講入侍,知事蔡裕後,特進官李浣,玉堂李延年·李慶億,承旨閔光勳,注書金澄,史官洪柱三,兼春秋吳熙胤。
全羅監司書目,淳昌郡守趙克善棄官,罷黜事。又書目,羅州牧使鄭基豐,到任未久,別無取怨民間之事,而殿牌偸出斫破,事係重大,朝廷以處置事。又書目,辭職上疏上送事。答曰,省疏具悉。卿其勿辭,調理察職。出春坊朝報
迎接都監啓曰,都廳任善伯,身病極重,不得察任,都廳蔡忠元,以守禦從事官,將有出使之事,竝改差,其代以司僕正李俊耉,奉常正孟世衡差下,使之察任,何如?傳曰,允。出都監謄錄
上在昌德宮。停常參·經筵。
傳曰,大提學·大司成命招。
備邊司啓曰,本司有司堂上鄭知和,以其母病危重,不得察任。當此多事之時,不可曠務,鄭知和遞差,其代以刑曹參判金汝鈺差下,察任,何如?傳曰,允。
吏曹啓曰,臺諫有闕,政事,取稟。傳曰,明日爲之。
府啓,李俊先蒸其繼母之說,狼藉人口,京鄕士夫無不言之,況其一家族屬奴婢,亦不無干訂,請命依法,三省交坐推鞫。答曰,依啓。
政院啓曰,三省推鞫事,命下矣。委官何大臣進去乎?敢稟。傳曰,右相進去。
政院啓曰,大提學命招來詣矣。傳曰,書題使之書入。
傳曰,都承旨與大提學·大司成,偕中官,往于成均館,儒生等製述以來。
禁府問事郞廳二,李慶徽·李端相。
暗行御史書目,靈光郡守洪柱一,多行不法,吏民愁毒,封庫已久,曠官可慮,爲先罷黜事。
掌令洪鍾韻·姜鎬啓曰,李俊先淫蒸繼母之說,浪藉人口,而京鄕士夫,無不言之,故臣等相議論啓,只以淫悖之行請罪矣。昨日引見時,以不爲分明說破,何所據爲省鞫爲敎,臣等當初論啓,不爲分明之失,在所難免,何可晏然而已乎?請命遞斥臣等之職。答曰,勿辭。
刑曹參判金汝鈺上疏。大槪,冒死陳請,乞遞備堂之任事。答曰,省疏具悉。卿其勿辭察職。
迎接都監郞廳蔡忠元·任善伯有頉代,李俊耉·孟世衡啓。
傳曰,明朝大提學·提學命招,使之科次。出春坊朝報
傳曰,今下弓矢,上土僉使朴應祥處給送。
答寧越居進士嚴愼疏曰,省疏具悉。爾之憂愛之誠,忠讜之論,深用嘉尙,不覺嗟歎也。可不體念焉?出內下記草
上在昌德宮。停常參·經筵。
永嘉府夫人小祥時,中殿望哭後,政院·玉堂·二品以上·六曹·兩司長官問安。答曰,罔極。
世子宮,政院·玉堂問安。答曰,知道。
戶曹啓曰,本曹正郞韓希卨,以北道之人,除授本職,夙夜供務之餘,猝得中風之症,情事可矜。故累日給暇,使之調治察任,而聞其症勢,一向危㞃,差復無期云。本曹事務之煩,非他司之比,且當勅行,不可久曠,正郞韓希卨,速爲改差,何如?傳曰,允。
藥房啓曰,慈殿進御二陳湯,幾至百服,諸御醫及柳後聖等皆以爲,此藥乃治痰之劑,而慈殿聖候,久已平復,不須連進,姑爲停止,更議丸藥相當之劑,似爲宜當云,敢此仰稟。答曰,依啓。
又啓曰,卽與諸醫相議,則皆以爲,安神丸一以補元氣,一以定心神,久服得效之良藥云,此藥一劑,爲先劑入,前入二陳湯,當盡於二十二日,爲九十五服,丸藥劑入之間,畢進湯藥似當云,敢稟。傳曰,依啓。
政院啓曰,大提學蔡裕後,命招來詣,提學吳竣,病不來矣。
傳曰,獨爲科次,大提學必不安矣。他無可以同參者乎?本院議啓。
又啓曰,傳敎矣。提學吳竣,病不來,副提學未差,則大司成金益熙,昨日同參儒生製述之時,可以同爲科次,而事涉規外,上裁,何如?傳曰,依啓。
戶曹啓曰,傳敎矣。草注紙復舊之數,只一千三百卷也。不時各陵殿闕內及諸處修理時進排之數,有難限量,故就元數中,恒式進排之處,參酌磨鍊之外,其餘則以備不時之用,至於以楮注紙代送之處,亦爲浩多,兩色紙地當用之數,別單書啓,以爲捧承傳,擧行之地,而諸上司各衙門,不計啓下之意,下吏輩如有中間操縱之弊,則自本曹移文刑曹,從重科罪,使殘司俾得支保,何如?傳曰,依啓。
慶尙監司書目,義興縣監鄭德生,今月初十日身死事。
府啓,近來官方大壞,名器混淆,識者之寒心久矣。孟山縣監李應善,卽祥原郡守李弘箕家未良之奴也。初以假吏,夤緣發身,冒陞堂上,圖占仕路,至於除授守令,此實古所未有之事也。其汚穢名器,羞辱朝廷,莫此爲甚。李應善,請命姑先削去仕版,且令法曹,査出賤派,如其的實,則治其冒法通仕路之罪,其所授告身,竝行燒毁。祥原郡守李弘箕,旣以李應善未良之事,私自言說,而不卽呈辨,甘與同列,其無識無恥甚矣。李弘箕請命推考。該曹用人,必須愼擇,如李應善未良之事,雖是意慮之外,其爲雜賤白丁,則宜必知之,而率爾收用,至擬臨民之官,事極非矣。吏曹當該堂上·郞廳,請命推考。答曰,不允。
來二十一日,朝參爲之事啓下。出春坊朝報
有政。以李英馧爲戶曹正郞,睦來善爲持平,李楫爲義興縣監,李垕爲靈光郡守,姜說爲渭原郡守,徐亨履爲麻田郡守,李山賚爲淳昌郡守,僉知權覞,今加嘉善,典籤朴東緯,郡守金尙復,今加通訓,年八十加資事承傳。出吏曹謄錄
上在昌德宮。停常參,只晝講。
自昧爽至辰時,沈霧。
晝講入侍,知事金益熙,特進官李時昉,玉堂李延年·李慶億,承旨金佐明,假注書安縝,史官洪柱三,兼春秋金鼎夏。
義禁府啓曰,罪人李俊先,蒸其後母之說,實是覆載難容之惡,不勝驚愕,昨已請刑,而莫重綱常之獄,旣無干訂,直爲鞫問正犯,揆以獄體,似未妥當。臣等反復思惟,未得善處之道,今承聖敎,極爲允當。臺臣所謂一家族屬,奴婢干訂者,亦當拿問,而但事在十年前云,奴婢中干訂者,到今現出未易,一家族屬,亦難指的。臣等孤陋之見,未知其何以則,可也,議于他大臣處之,何如?傳曰,依啓事,傳敎矣。議于大臣,則領議政李時白以爲,凡小大之獄,必因告者干訂,得其階梯,然後斷案,例也。今此李俊先之獄,無陳告看訂,只緣風聞而發,其所成獄,實涉未易,故頃日榻前,已陳其省鞫之難便矣。今見委官啓辭,則臣亦難更容他議。伏候睿裁,左議政具仁垕以爲,李俊先之繼母,卽臣之三寸姪女,不得獻議。領敦寧府事金堉以爲,此事顚末,臣不能知,但莫重綱常之罪,不可無陳告干訂而成獄,委官啓辭,領相獻議,備盡無餘,臣不容別議。領中樞府事趙翼在外,大臣之意如此,上裁,何如?傳曰,此事雖極驚駭,莫重綱常之獄無干訂無元隻,只以風聞,欲治十年前事,於獄體於事體,俱未妥當,似難成獄,善處之方,更議于諸大臣以啓。
備忘記,上護軍李明彬,直赴殿試。進士南聖薰,直赴會試。前主簿李齊賢,通德郞辛暅,進士徐文尙·南九萬,幼學安時秀,給一分。
晝講時,掌令洪鍾韻所啓,李應善·李弘箕事,吏曹堂上·郞廳推考事。措語竝見上上曰,李應善事,考見官案,則其人武科嘉善也。旣已登科,職至嘉善,則李弘箕,何無一言於其前,而今始言說乎?事涉怪異。李弘箕,爲先推考,其他事,不允。
傳曰,雨勢如此,明日濕庭,有難行禮,朝參停。出春坊朝報
上在昌德宮。停常參·經筵。
自昧爽至辰時,有霧氣。自巳時至未時,日暈。夜三更,月暈兩珥。四更,月暈。
兵曹參判蔡裕後上疏。大槪,懇乞先遞文衡之任事。答曰,省疏具悉。卿其勿辭察職。
義禁府啓曰,傳敎矣。李俊先事,更議于大臣,則領議政李時白議以爲,義母義子間暗昧之事,非家長同居族屬看訂之人,則難辨其虛實,而十年前無告之事,遽發於風聞,仍成省鞫,其傷損獄體甚矣。故敢將愚見,陳之於昨日收議中矣。聖明旣以似難成獄,善處之方爲敎,如臣昏庸,固不敢更有所容喙,而旣知其非矣,斯速改之,罷鞫之外,恐無他策。伏候睿裁,領敦寧府事金堉以爲,無干訂不可成獄之意,已陳於獻議之中。但聞此罪人,悖惡無狀,多有傳說之事,發於風聞,必有所以致之之由。令刑官鉤問覈實,處之以律,不違於元惡大憝之古法。伏惟上裁。領中樞府事趙翼在外,大臣之意如此,上裁,何如?傳曰,依領敦寧府事議施行。
府啓,昨承聖批,以李應善事,考見官案,則其人武科嘉善也。登科職至嘉善,李弘箕何無一言,而今始言說爲敎,聖慮所及,實非偶然。但臣等亦取兩銓官案見之,則應善皆以賞職通政書塡,非武科嘉善也。夫未出身而謂之出身,非嘉善而謂之嘉善,則此人之符同詐僞,此亦一端,而至於冒瞞御覽,其罪尤大。李弘箕之曾無一言,雖未可知,而及應善拜同道守令之後,則私議於族人搢紳家,藉藉傳播,有不可掩,自上先推弘箕,所以査其事也,而應先猶帶職名,豈有良賤未分之人,方見査覈而抗顔臨民之理乎?非但汚辱名器,揆以事理,亦不可一日在官。孟山縣監李應善,請命爲先削去仕版,仍令査其賤派,待其得實,依法處置。應善未良之事,雖是意慮之外,其爲雜賤白丁,則宜必知之,而該曹率爾收用,至擬臨民之官,事極非矣。當該堂上·郞廳,請竝命推考。李應善,以賞職通政,書塡於兩銓官案,而獨於內入官案,載以武科嘉善,上瞞睿覽,該吏符同用奸之狀,極爲可惡,該郞之不能覺察,亦不無所失,請當該修正郞廳推考,當該書吏囚禁治罪。答曰,依啓。李應善罷職,該曹堂·郞推考事,不允。出春坊朝報
迎接都監啓曰,勅行時,館中所用燒木,其數甚多,司宰監恒貢,不能辦出。一自經亂以後,每當勅行,以兵曹到坊軍士,採取柴木,一名所納,不過一束。其役不重而所捧者多,雖一年疊到之時,以此推移用之,已成近例,而自壬辰冬勅行時,該曹防啓。許多柴木,他無出處,特有令廟堂議處之敎,故以餘丁木十同,移送都監,給價貿備,十分節用。今過五度勅行,已爲用盡,而適與二月立番到防點考相値,依前例以軍士刈取補用,或以餘丁木移用,俾無臨時窘急之患宜當,令廟堂酌處,何如?傳曰,允。出都監謄錄
上在昌德宮。停常參·經筵。
午時,日暈。未時,日暈兩珥,暈上有冠,色內赤外靑。夜四更,月犯心前星。
工曹判書李澥辭職上疏。答曰,省疏具悉。卿其安心,勿辭察職。
司諫成夏明辭職上疏。答曰,省疏具悉。爾其勿辭,調理察職。
政院啓曰,李應善罷職事,命下矣。臺官方以削去仕版論啓,罷職傳旨,不得捧之之意,敢啓。傳曰,知道。
府啓,臣等將李應善事,屢日論列,而自上只以罷職爲敎,臣等竊悶焉。應善良賤之辨,自當現露於弘箕之緘答,則臣等不必復論,而至於未出身而謂之出身,非嘉善而謂之嘉善,符同詐僞,冒瞞御覽,則其罪決不可罷職而止。李應善爲先削去仕版,仍令査其賤派,依法處置。答曰,依啓。前啓當該吏曹堂·郞推考事,停啓。出春坊朝報
傳曰,今下弓矢,美錢僉使尹煒,淸城僉使劉成吉,麟山僉使權震鳴,訓戎僉使柳頲處,給送。
答兵曹粘目曰,姑勿照律,更觀前頭,猶不用心,則與前後罪,一時竝論宜當。
傳曰,江原監司徐元履上疏,啓下已久,而何至今不爲回啓耶?言于備局,從速爲之。出內下記草
義禁府啓曰,權大德,今旣拿來,而取考備局粘目內辭意,則以爲,大德以邊倅,殺越重事,不報朝廷,欲爲掩跡,生事國家,殊極痛駭。爲先拿囚,待本道査啓處置,似當云。以此觀之,別無徑先捧招之事,今姑仍囚,以待本道査啓,何如?傳曰,允。出禁府謄錄
上在昌德宮。停常參·經筵。
兵曹參判蔡裕後上疏。大槪,冒死再瀆,乞遞文衡之任事。答曰,省疏具悉。卿之才華,非有不稱之譏,亦於職任,未有可遞之事,豈可以因一時撝謙,而遽改其重任乎?卿其安心,勿辭察職。
傳曰,明日晝講爲之。
來二十五日,朝參爲之事,啓下。
禮曹啓目,粘連判下云云。議于大臣,則領敦寧府事金堉,左議政具仁垕,右議政沈之源議以爲,羅州之惡俗悍習,已不可勝言,而今者又有斫破殿牌之變,是可忍也,孰不可忍也?人心至此,不覺髮豎而膽寒,該曹之請用重典,以爲懲恥之地,誠有意見。此變之作,實出於逐倅之計,若罷其邑宰,則是啓日後無窮之弊也。臣等愚見,邑號宜降,邑宰決不可罷黜也。伏惟上裁,領議政李時白以爲,末世人心兇悍,凡百犯刑作變者,不一其端,而至於殿牌斫破之變,前古所無,該曹別用重典,似不可已。而降號之後,慮其後弊,仍置守令於其官,使行政令,臣未知其如何也。伏候睿裁,大臣之意如此,上裁,何如?啓,依領敦寧·左右相議施行。
院啓,淸州物衆地大,素稱難治之邑。自設兵營之後,上司策應之煩,吏民拊禦之難,有倍於前,而近來屢經匪人,日就無形,識者之爲慮久矣。新除授判官金鍌,名稱素輕,年近衰耗,曾爲小縣,亦爲不治見敗,彈壓剸煩之責,決不可付諸此人,請淸州判官金鍌遞差。其代以曾經臺侍有風力幹局之人,極擇差送。答曰,因本道監司狀啓,廟堂方有議處之事,更觀處之,可也。出春坊朝報
備邊司啓曰,以迎接都監啓辭,傳曰允事,傳敎矣。上番軍士,刈取燒木,不無其怨,該曹防啓。曾有餘丁木十同,移送都監,給價貿用之事,令該曹依前例,餘丁木三同題給,何如?傳曰,允。出都監謄錄
上在昌德宮。停常參,只晝講。
明日朝參時,初嚴卯初三刻,二嚴卯正二刻,三嚴辰初一刻。
晝講入侍,知事李厚源,特進官尹絳,玉堂李延年·李慶億,承旨柳道三,假注書安縝,史官洪柱三,兼春秋金鼎夏。
備邊司啓目,粘連忠淸監司狀啓云云。當初兵營,移設本州,意非偶然,而近來判官,非但屢經匪人,兵使亦不顧念本州之事,以致物力凋弊,民不息肩,潰散之患,極爲可慮。依狀啓,一如晉州例,兵使則除挈眷,革罷判官,差出牧使,令該曹極擇有風力善治之人,以爲鎭壓蘇復之地,何如?啓,依允。
府啓,闕內至嚴之地,非有籍不得出入,令甲甚嚴,近來國綱解弛,無籍女僕之闌入者,朝暮不絶。且東西往來之取捷徑者,皆由闕內金虎·宣仁之間,遂成大路,事極寒心。請兵曹郞廳守門將,竝命從重推考。此後別加申飭,一切禁斷。答曰,依啓。闕內出入人,則非有信符者,一切嚴禁,可也。
吏曹啓曰,守令有闕,政事,取稟。傳曰,來二十六日爲之。出春坊朝報
傳曰,明朝,司直任義伯,來待于政院事,分付。出內下記草
下直,楊州牧使李元老。
李行進啓曰,明日朝參擧動,視事頉稟。傳曰,知道。
戶曹啓曰,古稱國無三年之畜,國非其國者,蓋爲水旱師旅之備,不可不預儲之謂也。卽今歲入不過十萬石,而計其一年經費則多至十二萬石,推移拮据新舊之穀,僅能相繼,脫有不幸,無策可救,切急之憂,無大於此矣。上年冬間,別定郞廳,搜檢前後文案,抄出癸巳以上冬前未收,則米太通計,萬有餘石,而此外布木等物,亦皆稱量,査得實數,已爲移文諸道,使之督捧上納,而第念國綱解弛,怠慢成習,此後畢納,亦所難必,姑觀前頭上納形止,其中不卽畢納之官,稟旨重處,以杜後弊,何如?傳曰,依啓。
戶曹啓曰,各道年終錢穀會計,例於正月內修正入啓,而平安道會計,曾因本道狀啓,還上畢捧後,磨勘上送事,覆啓回移,故各道會計,限內未得修啓之意,敢啓。傳曰,知道。
以擧行條件,傳曰,多有未盡處,以此往問于禮判,改入。
都摠府啓曰,都摠管李厚源,以知經筵事,除標信,晝講入侍之意,敢啓。傳曰,知道。
都摠府啓曰,今日入直軍士中日習射,請出標信。〈答曰〉,知道。燼餘
上在昌德宮。停常參·經筵。
江原監司書目,冒萬死更申危悃,冀蒙斥退事,上疏上送事。答曰,省疏具悉卿懇。卿勿相較,安心勿辭,從速察職。
左副承旨柳赫然初度呈辭。傳曰,還出給,使之調理察職。
傳曰,明日晝講爲之。
兵曹參判蔡裕後三疏。大槪,更申危懇,乞遞文衡之任事。答曰,省疏具悉。已諭予意,卿勿固辭,從速察職。
刑曹啓目,李俊先發明,亦不明白,刑推,何如?啓依允。
傳曰,今後每歲正月,則勿拘經筵之稟不稟,朝參應爲,取稟事,言于該曹。
院啓,朝參盛禮,乃是稀有之擧也。當此歲首,出御殿門,親受朝謁,凡在百僚,所當駿奔,莫敢或後,而今日朝參時,不進者多,而西班尤甚稀疎,所見埋沒。宗親百官中,除有公故老病人員外,無緣不參者,請命査出推考,以懲其怠慢之習。答曰,依啓。不參宗室等,亦令該寺,査出推考。
司錄,以三公意啓曰,今日行禮時,通禮院官員,誤爲引接,以致臣等序立失次。莫重大禮,臣等亦難免不察之失,極爲惶恐。當該通禮院官員,請從重推考。傳曰,依啓。出春坊朝報
上在昌德宮。停常參,只晝講。
吏曹啓曰,社稷祭適與釋奠祭相値,而初獻官可差之員,一二品中,無故絶乏。兵曹判書元斗杓,乃禁府堂上。禮曹判書李厚源,左參贊吳竣,差釋奠初獻官實預差,吏曹判書鄭維城以館伴,方在呈告中。戶曹判書李時昉,以都監堂上,逐日詣館所。刑曹判書申埈,判尹李浣,或以刑官或以大將,本無差祭之規。工曹判書李澥,纔經宗廟大祭獻官,仍得脚病,昨纔出仕。此外無故者,只有全昌君柳廷亮,知事金光煜,光煜雖曰衰〈?〉邁,譬諸尹絅·洪茂績,年紀懸殊,故不得已以柳廷亮,差獻官實差,以金光煜,差預差矣。今日受誓戒時,皆不進參,尙未受誓戒云,事甚可駭,不勝惶恐。兩臣如有病患,則自當陳疏,以爲變通之地,而今乃臨時稱病不進,致有不前之事,極爲寒心。柳廷亮·金光煜,請命推考。獻官皆以亞獻官以下,次次陞實,薦俎官,則以壇上壇下執禮陞差,仍爲受誓戒之意,敢啓。傳曰,知道。事極驚駭,無緣不進獻官等,竝先罷後推,以懲其怠慢自便之習。
晝講入侍,知事洪命夏,特進官吳挺一,玉堂李延年·李慶億,承旨洪處大,假注書李觀徵,史官洪柱三,兼春秋金鼎夏。
吏曹判書鄭維城上疏。大槪,冒死陳情,本職及兼帶諸司,懇乞鐫免,以安愚分事。入啓。啓下吏曹。
領敦寧府事金堉箚子。大槪,不參大禮,惶恐待罪事。答曰,省箚具悉卿懇。式暇日不參公會,載在令甲,卿何引咎至此耶?卿其安心勿辭,亦勿待罪。
吏曹啓目,本曹正郞金壽恒,病滿三十日,佐郞李廷夔,除授後過限未肅拜,竝只改差。啓,依允。
校理金壽恒辭職上疏。答曰,省疏具悉。爾其勿辭,調理察職。
晝講時,同知事洪命夏所啓,上年,以國朝寶鑑印出事,差出春秋館堂上·郞廳,而臣亦兼帶矣。印出之事,時未停當,臣所帶春秋館堂上,減下,何如?上曰,姑爲減下。
金是聲所啓,會寧判官,別無治民之事,而只有迎送供饋之弊,似是剩官,革罷宜當。上曰,言于廟堂。出春坊朝報
傳曰,京畿各官寺奴婢所在數幾許耶?令該院趁卽考啓,奴婢數,分別以啓。出內下記草
有政。以沈榥爲淸州牧使,慶一會爲寶城縣監,鄭粲翰爲孟山縣監,金壽恒爲校理,潘潤沂爲刑曹佐郞,金澄爲典籍,姜渭興爲陰城縣監,尹以益爲監察,李袗爲副修撰,金弘立爲軍器直長,崔俊謙爲軍器奉事。出吏曹謄錄
上在昌德宮。停常參·經筵。
兵曹參判蔡裕後四疏。大槪,敢冒瀆擾之罪,懇乞亟遞文衡之任事。答曰,省疏具悉。卿其安心,勿辭察職。
政院啓曰,新除授注書金萬均,卽春秋館堂上李厚源妻三寸姪也。法當相避,在下應遞,金萬均遞差,假注書安縝,使之仍察,何如?傳曰,允。
左副承旨柳赫然辭職上疏。入啓。答曰,遞差。
注書金澄遷轉,代以李敏徵爲假注書。
傳曰,大臣·備局堂上引見,兵判亦令入侍。
傳曰,明日晝講爲之。
吏曹啓曰,承旨有闕,政事,取稟。傳曰,明日爲之。
刑曹啓目,李俊先,刑問一次,不服,加刑。啓依允。
備邊司啓目,粘連觀此吏曹判書鄭維城上疏云云。觀此疏辭,則多少陳懇,無非謙讓悶蹙之意,而但李應善,秩在頂玉,今已十年,又經兩處邊將,已著勤幹之稱。且監司許積,稱道其才,至於自辟於本道守令,則循例擬望,勢所當然,而應善根派,非但固難詳知,至於良賤與否,意慮之所不到,臺論之發,亦出於相,規而不必介懷,以此控辭,客使迫頭,儐接事急,使之從速察任,何如?啓,依允。出春坊朝報
引見時,戶曹判書李時昉所啓,各司奴婢都數十九萬,而收貢者只二萬七千餘名,誠極寒心矣。上曰,前者領敦寧及大司憲,以國用不足之故,至請收布於閑遊人,以爲補用之地,豈可以應爲收貢之奴婢而任他散失,不爲推刷乎?別爲設局,定送推刷官,一一推刷,而事目定奪之時,更爲,稟處。大司憲金益熙曰,臣意則此擧甚重,非刑曹所能爲,別設都監,使大臣主管,遣御史推刷,似有實效矣。上曰,一依大司憲啓辭爲之,而大臣則右相主之,其下堂上,亦以重臣差出,御史則以名官,各別擇差,如或苟充差出,則該曹當有重罪矣。
吏曹,各司奴婢推刷都監,都提調右議政沈之源,提調五,李厚源·李時昉·申埈·李浣·金汝鈺,郞廳六,洪處尹·李袗·李星徵·閔賀·安汝恒·安應昌。竝春坊朝報
司錄,以三公意啓曰,政府監兵使薦,例於正月內,合坐爲之,而左參贊吳竣,以推考不得行公,右參贊未差,限內不得爲之之意,敢啓。傳曰,知道。出政府謄錄
上在昌德宮。停常參,只晝講。
晝講入侍,知事金益熙,特進官申翊全,玉堂李延年·李袗,承旨柳道三,假注書李敏徵,史官洪柱三,兼春秋金鼎夏。
傳曰,將來農節迫頭,今此推刷之擧,宜速而不宜遲。且兩西因勅行,未遑他事,北道大雪與飢饉相仍,竝難爲之。五道則趁此未農前爲之,兩西與北道,待秋成爲之。以此分付于都監,凡節目等事,十分從速爲之。且農節旣已不遠,則不可以一御史,周行道內,皆以兩御史差出下送,分左右道爲之,可也。此望單子,直爲啓下矣。只江原道兩御史,此外加差,可也。
傳曰,推刷事畢間,五道監司·守令,切勿遷動遞易,雖滿瓜期,姑仍其職,以責其效事,言于該曹,分付都監。
奏請使靈豐君㵓,副使李時楷,書狀官成楚客入來。
靈豐君㵓上疏。大槪不察之失,專在臣身,而推勘獨免,惶恐待罪事。答曰,省疏具悉。此是尋常悤擾中例致之患,勿爲待罪。
晝講時,金益熙所啓,近來四學之事,漸就頭緖,儒生製述,亦爲着實勸課,而前敎授李殷相·李端相等,每於開坐時,托以相避,不爲課製諸生,極爲非矣。請竝推考,使不得以此推托,何如?上曰,在下者一人,遞差,可也。出春坊朝報
傳曰,司直任義伯,承旨除授。出內下記草
有政。以丁時傑爲司饔主簿,金澄爲禮曹佐郞,趙胤錫爲工曹正郞,南夢賚爲監察,都汝恒爲中學敎授。出吏曹政軸
上在昌德宮。停常參,只晝講。
自辰時至酉時,日暈。夜一更,東方有氣如火。五更,巽方有氣如火光。
同副承旨任義伯上疏。大槪新授職名,萬不近似,且未及解由,不敢冒法行公,懇乞遞免事。答曰,省疏具悉。特除與循例擬望有異,爾其勿辭察職。
晝講入侍,知事蔡裕後,特進官李時昉,玉堂李慶徵·李袗,承旨任義伯,假注書李敏徵,史官洪柱三,兼春秋金鼎夏,專經文臣崔繼亨,落點入侍。
傳曰,史官二名待命,騎馬六匹立之,四學內摘奸。
府啓,翰林下番,非有大故,不敢出直,事例至嚴。頃日檢閱李堥,身病陳疏,已極煩猥,政院捧入,又失事體。卽今李堥病勢輕重,雖未可知,而已過旬日,尙不出仕,新進怠慢之習,不可置之,請命從重推考。中部主簿尹虬,出於卑賤,身爲貢物主人女壻,居官莅職,不能號令坊民,請命汰去。答曰,依啓。尹虬事,更加詳察處之。
推刷都監都提調沈之源,請對入侍。
備忘記,朝廷勸課之方頗勤,而專經文臣等,全不用意。今日入侍之人,則開卷茫然,不解句讀,殊極痛駭,從重推考。出春坊朝報
上在昌德宮。停常參·經筵。
傳曰,推刷都監,非南·武所管,判尹李浣,刑曹判書申埈,竝遞改,他堂上差出事,言于該曹。
咸鏡監司書目,文川郡守金鼎鉉,受由上去,久不還官,罷黜。永興府使鄭傅賢,令該曹稟旨定奪事。
推刷都監啓曰,推刷御史齎去節目,臣等會于備局,相議磨鍊,別單書入,而倉卒之間,恐欠詳悉,未盡條件,則追後磨鍊以入之意,敢啓。傳曰,此磨鍊事目似好,而但念凡事,不可無漸,且御史猝然下去,蒼黃驅迫,則亦不無驚擾之弊,爲先急急分付于五道監司,使之知委于道內民間曰,朝廷將推刷各司奴婢之隱漏者,而其法甚嚴,趁御史未下來前,各各自首,則非但免其隱漏與冒屬他役之罪,前前身貢,竝皆蠲免矣,若御史下來後現發,則不但隱漏之罪甚重,從前身貢,雖數十年之多,沒數追徵之意,措辭嚴明知委後,御史追後下去,則奴婢等,預知其下來之意,似不至蒼黃驚擾,或不無自首者多,以此施行,何如?都監議處。
都監又啓曰,傳敎矣。御史猝然下去,則必有驚擾之弊,臣等亦以此爲慮,今承聖敎,誠爲允當。以前後下敎之意,五道監司處,措辭移文,嚴明知委之意,敢啓。傳曰,知道。
以推刷都監事目,傳曰,今此事目磨鍊,殊甚歇後,以今之人心,萬無以此有實效之理,色吏·監官頭目之尤甚者,御史卽爲啓聞處斬,守令之尤甚者拿來,論以一罪,斷不饒貸,監司之怠慢不爲動念者,御史之循私不爲盡職者,竝拿來問罪。守令則每一道,各有賞罰,數多居首者,論以重賞,數少居末者,論以重罪。御史則五道中,較其多少,居首居末,竝論以重賞罰之意,添改事目,而傳敎則只曰,尤甚而已,大槪言之,都監斟酌,措辭添入,可也。
傳曰,近來各司奴婢,代奴贖身之事,極爲虛疎。今雖推刷,此路不塞,則不出數年,亦將爲虛簿。自今年爲始,雖載在法典之事,切勿許贖身及免賤,如有切迫之人,則有旨乃許之意,分付于該院·該曹,使之各別擧行。出春坊朝報郞廳申命佐校正。日記廳郞廳李聖運書。
上在昌德宮。停常參·經筵。
吏曹,推刷都監堂上李浣,代閔應協,申埈,代許積改付標啓。
推刷都監啓曰,以都監草記,傳曰,今此事目磨鍊,歇後,措語添入,可也事,傳敎矣。一依聖敎添入,而前磨鍊中,亦有數三疎漏之條,故竝爲添入,其所添入之條頗多,而又有間間抹改處,難可付標,不得已他單子,改書以入之意,敢啓。傳曰,知道。事目則依此付標,更爲議處,且觀號牌事目,則守令多用永不敍用之律。此事目罷職條件中,稍重處,改以永不敍用,似可矣。御史欲於何間發送耶?
又啓曰,傳敎矣。今此事目,倉卒磨鍊,多有疎漏處,極爲惶恐。今承下敎,誠爲允當。卽爲相議,改付標以入,恭俟睿裁。各道御史,則來初旬間發送,何如?傳曰,知道。事目若先爲下送,曉諭各道各官及民間,則旬間發送御史,似爲促迫,無預先知委之本意,望念間下送似當。且三南癘疫頗盛云,以病出幕者,則似難進來逢點,亦不無因此用奸之弊,此一款,更議添入,可也。
傳曰,奏請正使以下員役,書啓。
禮曹監司薦,任義伯·洪重普·丁彦璜,兵使薦,李文偉·尹天賚·洪舜民。戶曹監司薦,洪重普·金佐明·曺漢英,兵使薦,尹天賚·白弘性。工曹監司薦,姜瑜·金重鎰·沈,兵使薦,李文偉·尹天賚·尹衡覺。刑曹監司薦,曺漢英·洪重普·朴安悌,兵使薦,李時挺·徐祥履·盧錠。出春坊朝報
宣祖大王忌辰。
下直,平昌郡守柳秠。
金佐明啓曰,來初二日社稷大祭齋戒,初三日大祭,此兩日視事,頉稟。傳曰,知道。
傳于金佐明曰,奏請使正缺員役,書啓。
任義伯,以推刷都監言啓曰,都監處所,初以備邊司啓下矣,前頭當有缺事,而勢甚難便,以古兵曹改啓。以下缺
弘文館副修撰李袗,司直洪缺戶曹正郞李星徵,刑曹缺掌隷院司議安汝恒,漢城府參軍安缺掌各道,使之檢飭之意,敢啓。傳曰,知道。
又以推刷都監言啓曰,以都監事目,改缺以入事及御史來初十日間發送何如事草記,傳曰,知道。事目若爲下送云云,傳敎矣。事目今已啓下,方爲移文各道,待其曉諭各官及民間,御史則會有發送,而三南癘疫,近來頗熾,必有因此缺之弊。依聖敎相議添入,付標以啓之意,敢啓。答曰,知道。出燼餘
上在昌德宮。停常參·經筵。
推刷都監啓曰,傳敎矣。事目今已啓下,方爲移文各道,待其曉諭各官及民間。御史則趁念間發送,而三南癘疫,近來頗熾,必有因此用奸之弊。依聖敎相議添入,付標以啓之意,敢啓。傳曰,知道。
又啓曰,都監處所,初以備邊司啓下矣。前頭當有文書査覈之事,而勢甚難便,以古兵曹啓下。郞廳六員中,副修撰李袗,司直洪處尹,都廳稱號,戶曹正郞李星徵,刑曹正郞閔賀,司議安汝恒,漢城參軍安應昌等,分掌各道,使之檢飭之意,敢啓。傳曰,知道。
遠接使正月二十八日成貼書目,勅行尙無聲息,迎勅吉日,令該曹改擇知委事。
傳曰,史官一員待命,騎馬三匹立之,社稷祭所內摘奸。
遠接使書目,柵門守直淸人言內,勅使病留中路云云事。出春坊春報
兵曹啓曰,二月京上番軍士點考時,年弱尺童,逢點於其間,招問曲折,則乃載寧騎兵李敬熙,考其年則今纔八歲也。軍籍事目內,年未滿十五歲者定役,則當該守令·監官·色吏,照律科罪,年壯間役價,徵於色吏云。朝家立法,非不嚴明,而各邑視之尋常,使襁褓之兒,亦未免被侵,殊極寒心。令本道兵使,李敬熙定役時守令摘發,監色捧招啓問後稟處,而役價則亦令徵納於色吏之意,分付,何如?傳曰,依啓。出兵曹謄錄
下直,歙谷縣令李善基,靑山縣監金玎。
金佐明,以延接都監言啓曰,都監郞廳趙嗣基,推刷御史安應昌,〈推刷〉郞廳以爲啓下,司評沈瑞肩,以本院啓辭,在應遞之中,此三人竝改差,其代以兵曹正郞□〈閔〉周冕,前都事具奎,工曹佐郞柳昌辰差任,何如?傳曰,允。
又以延接都監言啓曰,前數字缺時無付職,依前例付軍職,冠帶常仕,何如?傳曰,允。
以國朝寶鑑·儀禮經傳通解頒缺字傳于金佐明曰,兩冊各二件,留置追缺稟處。
傳于金佐明曰,史官一員待命,騎馬三匹立之。出燼餘
上在昌德宮。停常參·經筵。
自昧爽至巳時,有霧氣。辰時巳時,日暈。
戶曹判書李時昉,推刷都監堂上辭免上疏。答曰,省疏具悉。兩臣之遞,非以駑劣無能也。卿其勿辭察任。
以咸鏡監司李應蓍辭狀。傳曰,卿之不遞,亶在於重民命爲國事也。須體予意勿辭,從速察職事,回諭。
迎接都監啓曰,都監郞廳趙嗣基,推刷御史安應昌,推刷郞廳已爲啓下,司評沈瑞肩,以本院啓辭,亦在應遞之中,此三人竝改差,其代以兵曹正郞閔周冕,前都事具崟,工曹佐郞柳昌辰差下,察任,何如?傳曰,允。
府啓,中部主簿尹虬,出於卑賤,衆所共知,其妻父方爲廣興倉貢物主人,更無詳察之事,居官莅職,何以號令坊民?請命汰去。答曰,依啓。出春坊朝報
傳曰,今下弓矢,魚游澗僉使徐昇泰處給送。內下記草
訓鍊都監啓曰,焰硝煮釜元數四十餘坐,燃火起役之後,則晝夜不撤,故頻數破裂。添鐵改造之際,多費物力,常患難繼。只江都移置諸色火器所用,大小水鐵丸見儲之數,亦甚不敷,蓋由於水鐵之難辦,常以爲慮矣。今聞慶尙道蔚山地,有産鐵之處,卽空山也。滿山鐵脈富盛,費力不多,所獲甚廣云,如得募民採取,則改釜添鐵,火器所用,足以有裕。而一邊許民取用,且收其稅,則亦可有補於軍資。別遣差官,句管採鐵之意,知會本道,使之勿禁,何如?傳曰,允。出訓局謄錄
下直,珍島郡守姓缺沖淵,魚游澗僉使徐昇泰。
任義伯,以兵曹言啓曰,勅使之行,雖未渡江,謝恩一行,必於勅使回還後,卽當發行,入把驛馬,不可不預爲分定。忠淸道四匹,全南道七匹,慶尙道十匹,江原道二匹,咸鏡道五匹,依前例分殘盛缺前頭入送,可無未及之患。下三道則數字缺一日京中逢點,咸鏡·江原兩道則直送數字缺初一日逢點之意,各道監司處,行移,何如?傳曰,允。
洪處大,以都摠府言啓曰,副摠管金汝鈺,賓廳坐起進參後,仍爲缺坐起進去,請出標信。傳曰,知道。
又以都摠府言啓曰,今日入直軍士中日習射,請出標信。傳曰,知道。
疊以咸鏡監司李應蓍辭職狀啓。傳曰,卿之不遞,亶在於重民命爲國事也。須體予意勿辭,從速察職事,回諭。
洪處大,以宣惠廳言啓曰,頃日江華留守榻前所啓,本府一年宣惠廳所納之米,春秋等每結各捧八斗,量減其數,何如?上曰,保障之民,宣慰其心,宣惠廳收米,半缺以爲常事,傳敎矣。減半磨鍊之際,取考各年文書,則江都缺廳收米,自丙寅年爲始,春秋等十六斗內,特缺五升,已爲恒式流來,卽今時捧之數,通兩等缺五升也。依聖敎,時捧數中,又爲半減,只捧五斗七升零乎。元定十六斗內半減,支計丙寅以後所減四斗五升,通計准八斗減磨鍊乎?敢此仰稟。傳曰,元定十六斗內,半減,可也。
金佐明啓曰,今乙未年例守令邊將薦擧單子,京外通計三百九張捧入矣。此外應薦而不薦人員,令該曹缺處,何如?傳曰,允。
疊任義伯,以訓鍊都監言啓曰,焰硝煮釜元數四十餘坐,燃火起役之後,缺夜不撤,故頻數破裂,添鐵改造之際,多數字缺難繼。且江都移置諸色火器所用缺見儲之數,亦甚不敷,蓋由於水鐵之難辦矣。今聞慶尙道蔚山地,有産鐵之處,卽空山也。缺脈富盛,費力不多,所獲甚廣云,如得募民採取缺釜添鐵,火器所用,足以有裕,而一邊許民所用,且收稅,則亦可有補於軍資,別遣差官,句管採鐵,知會本道,使之勿禁,何如?傳曰,允。
金佐明,以禮曹言啓曰,今正月二十五日,行司直任義伯引見時,任義伯所啓,臣頃遞東萊府使上來,近來倭學古官解語者,若干人外,絶無稍解者,前頭接倭,誠爲可慮矣。上曰,譯舌一事,令該曹各別勸課擧行事,傳敎矣。文學譯官,一年兩等取才,在於法典,故本缺令司譯院提調,眼同取才。有故則雖退行未缺廢,而近來各學譯舌,漸不如前,倭學尤甚,誠爲寒心。此必勸課之方,不如前日而然也。二六考講院試缺是前規,而今方一一擧行與否,臣曹無憑詳知,本院自今多方勸課,期於作成。且聞譯官洪喜男,倭學所講,皆是古談寫字文語,以此取才,萬無缺之理。接倭之際,當時行用之語,以文字書之,作爲缺諺文譯之以倭語,作爲一皿,擇其年少有將來者,缺望前望後,訓上堂上試講,考其勤慢,優等大施賞,居末者施罰,禮曹取才時,亦以此冊爲之,則頗有補於通語云。蓋以卽今所講者,乃是倭書,禮官與提調,俱未解聽。倭學訓導,傳語於其間,以爲純通不缺以其言出粗略之栍,若以接語爲行用之倭語,以文字以諺文翻譯,則爲考官者,亦不知其通與不通。洪喜男言,似爲有理,亦令本院商酌揣摩,其言可用,令洪譯作爲一冊而敎訓生徒,誠有所益,則缺何如?傳曰,依啓。
任義伯,以兵曹言啓曰,二月京上番軍士點考時,年弱尺童,逢點其間,招問曲折,則乃載寧騎兵李敬熙,問其年則八歲也。軍籍事目內,年未滿十五歲者,定役則當該守令·監官·色吏,照律科罪,年壯間役價,徵於色吏云。朝家立法,非不嚴明,而各邑視之尋常,使襁褓之兒,亦未免被侵,殊極寒心。令本道兵使,李敬熙定役時守令姓名摘發,監色捧招,啓聞後稟處,而役價則亦令徵納於色吏之意,分付,何如?傳曰,依啓。又以兵曹言啓曰,連接各道將官仕滿啓聞,則武學·定虜衛·順·贊等雜色者居多,殊甚不數字缺官中哨官,雖最秩卑,亦是百人之長也。如得其缺後,可以號令其衆,而將卒尊卑,不甚相遠,數字缺畏服哉?此時出身,厥數甚多,無處無之,而逢差者,絶無而僅有,無非兵使守令,專不着心軍政,徒以姑息爲能事而然也,豈非寒心?自今以後,哨官以上將官,毋論上司及各衙門軍官出身,前缺必擇年少解事有才者差定,而或謀避,或請囑者,則一一摘發啓聞,依謀避邊將例,北道絶塞數字缺宜當,以此意諸道監·兵使及江華留守處,發文嚴飭,何如?傳曰,依啓。
大司憲金益熙,執義蔡忠元,掌令〈洪〉鍾韻·姜鎬,持平南天澤·睦來善啓曰,中部主簿尹虬,出於卑賤,衆所共知,其妻父爲廣興倉貢物主人,更無詳察之事,居官莅職,不可號令坊民,請命汰去。答曰,依啓。
備忘記,傳于任義伯曰,奏請正使靈豐君數字缺奴婢四口,田十五結。副使同知中樞府事數字缺加資,奴婢三口,田十結。書狀官司饔數字缺加資,奴婢二口,田七結。上通事韓後信加資,缺中一口,田三結賜給。譯官玄德宇,上通事徐缺加資。堂下通事朴守堅,熟馬一匹。崔貞,半熟馬一匹。譯官朴根厚·趙植立·張孝閔,淸譯缺軍官李宇柱·李昌臣·李伸·車永立·崔信數字缺坤,各兒馬一匹。寫字官朴惟濂,畫員權悅缺邊斗卿·金藎誠,各上弦弓一張賜給。別監缺賢,書員廉九翼。令該曹米布題給,護行中使缺燁,熟馬一匹賜給。
戶曹判書李時昉疏曰,伏以推刷都監堂上,爲任甚重,固非南·武之所管。判尹李浣,刑曹判書申埈,旣以此見遞,則臣於是職,實無異同,而駑劣則有甚焉,何敢晏然仍冒?伏乞聖明,亟命遞改。答曰,省疏具悉。兩臣之遞缺以駑劣無能也。卿其勿辭察任。出燼餘
上在昌德宮。停常參·經筵。
夜一更,東方有霧氣如火光。二更,流星出翼星上,入井星下,狀如鉢,尾長五六尺許,色赤。
世子宮誕日,大妃殿·大殿·中殿·世子宮·嬪宮,政院·玉堂問安。答曰,知道。
世子宮,二品以上·六曹·兩司長官問安。答曰,知道。
疊備忘記,奏請正使靈豐君㵓加資,奴婢四口,田十五結。副使同知中樞府事李時楷加資,奴婢三口,田十結。書狀官司藝成楚客加資,奴婢二口,田七結。上通事韓後信加資,奴婢中一口,田三結賜給。譯官玄德宇,上通事徐孝男加資。堂下通事朴守堅,熟馬一匹。崔貞,半熟馬一匹。譯官朴根厚·趙植立·張孝騫,淸譯申尙福,軍官李宇柱·李昌臣·李伸·車永立·崔信·黃致坤各兒馬一匹。寫字官朴惟謙,畫員權悅,醫員邊斗卿·金藎誠,各上弦弓一張賜給。別監金義賢,書員廉九益,令該曹米布題給。護行中使李燁,熟馬一匹賜給。
傳曰,明日晝講爲之。
右議政沈之源箚子。大槪,猝患疔腫,久曠職務,惶恐待罪事。答曰,省箚具悉。卿其安心勿待罪。仍傳曰,遣柳後聖看病。
備邊司以咸鏡監司狀啓回啓,前慶興府使金子文,先罷後推。
工曹參議鄭斗卿上疏。大槪,略陳愚悃,乞遞職名事。答曰,省疏具悉。所陳之言,無非至論,予用嘉尙,可不體念焉,爾其勿辭,調理察職。出春坊朝報
傳曰,頃日慶尙監司權堣推考緘辭,移送禁府,使之覆啓處之事,判下矣。厥後何無黑白耶?
答江華留守鄭世規狀啓曰,渰死人乙良,令本道恤典擧行爲乎矣。餘存人安接之方,更加募集之道乙良,另爲議處。出內下記草
政院,慈殿問安。答曰,知道。大殿,問安。傳曰,知道。中殿問安。答曰,知道。世子宮誕日,單子問安。答曰,知道。嬪宮問安。答曰,知道。
下直,缺縣監洪有一,撫夷萬戶朴夢星。
金佐明啓曰,明日常參·經筵取稟。傳曰,只晝講。出燼餘
上在昌德宮。停常參,只晝講。
推刷都監啓曰,推刷事目,旣已頒布諸道,而御史之行,亦在不遠,故臣等齊會都監,取見續案,更加商議,則或云,今此所謂各司奴婢十九萬零內,實貢奴婢二萬七千餘口云者,蓋指司贍所屬奴婢也。續案則司贍所屬各司外,如議政府·尙衣院·忠勳府·宗簿寺·成均館·四學奴婢·官奴婢之類,凡係公賤,無不畢載,均是公賤。今於推刷時,名在續案者,似當竝刷。或云,非司贍所屬各司,不特議政府等若干司而已,此則自各其司,定送差人査括,各自收捧身貢,元不係於該曹之經費,此類竝皆推刷,則必至經年,莫如先刷司贍所屬,何以爲之?且御史下去時,京中文書,當爲給送,而戶曹掌隷院所査總數,皆從辛卯續案云,甲午續案則今始上來,自辛卯至甲午,四年之間,必多生産,老故諸雜頉,亦必不少。故試將慶尙道續案相考,則甲午續案加出之類,壯弱竝六千六百九十四口,雜頉亦至四千四百三十八口,他道之事,推此可知·所當以甲午續案,憑考査出,而前日辛卯續案査考之役,過累朔始畢。甲午續案,今雖各自分掌,罔夜査考,計非若干日子所可完了。諸道御史,先須知其辛卯·甲午兩式年加減之數,且以甲午續案載去,方合事宜,而其査出之未易,事勢如此。御史發遣,以待甲午續案査考之畢乎,抑以辛卯先査之數,給與其式年續案下送乎?敢此竝稟。傳曰,依啓。兩式年續案持去事,都監議處。
禁府啓曰,傳曰,頃日慶尙監司權堣推考緘辭,移送禁府,使之覆啓處之事,判下矣,厥後何無黑白耶事,傳敎矣。王府之規,罪人捧招,則雖二員開坐,猶可爲之,此等回啓,不可不齊會爲之,而近日臣等,或身病呈告,或各緣公故,趁未擧行,致勤聖敎,不勝惶恐,敢啓。傳曰,知道。
晝講入侍,知事鄭維城,特進官金汝鈺,玉堂李延年·李袗,承旨金佐明,假注書李敏徵,史官洪柱三,兼春秋金鼎夏。
晝講時,上曰,慶尙監司交代狀啓,何以處置耶?吏曹判書鄭維城曰,當爲回啓,而以推刷事,有監司守令切勿遞易之敎,似難遞改矣。上曰,旣完大事,又爲仍任,則不無獨賢之歎,速出其代,催促下送,可也。承旨金佐明曰,政官入侍,政事,何以爲之?上曰,明日爲之。
鄭維城所啓,全昌君柳廷亮,謝恩使差下矣,頃以獻官事罷職,其代差出乎?上曰,見其緘辭,則似是實病,故分揀矣。敍用還差,其他兼帶,竝仍前勿遞。
特進官金汝鈺所啓,昨日推刷都監啓辭,辛卯·甲午兩式年續案持去事,都監議處事,傳敎矣。甲午續案,未及査正,則辛卯續案,當爲持去,而若差遲日子,則甲午續案,亦可及期査正矣。上曰,然則御史下去時,甲午續案持去,可也。
又所啓,慶尙道郡邑甚多,奴婢數亦至十餘萬口,御史雖分左右道,勢難竣事於一二朔內,此甚可慮。上曰,京畿·江原道御史二員中各一員,移送嶺南,或別爲加差事,令都監議處。
又所啓,事目中以癘疫出幕者,別件成冊,瘳病後,御史卽爲馳往點閱事,似未妥當,合有變通之事矣。上曰,此一款改之。
又所啓,事目中物故立案,非原籍官,如法成出,而冒出於他官者,一切勿施一款,若不變通,則其中必有實爲物故,而混被勿施之患者,此甚可慮。上曰,此一款,令都監稟處。
檢討官李袗所啓,小臣方差推刷都廳,而本館無替直之員,不得參於坐起時。闕員差出,俾得替直,往察都監之任,何如?上曰,依爲之。不爲開筵之日及經筵罷後,晝仕都監,可也。
參贊官金佐明所啓,篆文必多識字樣,然後似有着實之功,而朔書書呈時,只以二十字爲限,似爲太少矣。上曰,以四十字爲定式,可也。出春坊朝報
傳曰,明日晝講爲之。
下直,仇寧萬戶金宗伯。
傳于洪處大曰,今下弓矢,仇寧萬戶金宗伯處給送。出燼餘日記
上在昌德宮。停常參,只晝講。
夜一更二更,艮方東方,有氣如火光。
護軍趙壽益備局堂上辭免上疏。入啓。答曰,遞差。
晝講入侍,知事李厚源,特進官李浣,玉堂李延年·李袗,承旨閔光勳,假注書安縝,史官洪柱三,兼春秋閔熙。
以禮曹啓辭,工曹佐郞吳熙胤,單黃毛筆,禮曹·戶曹堂上同坐,看品定式之時,使之分付進來,他各司則無不齊到,而獨工曹色郞,以宗廟進排爲托,不爲親來,極爲非矣。先罷後推事,捧承傳。
晝講時,知事李厚源所啓,推刷事目中,陳告人六口賞一之令,欲廣自首之路,而但四口陳告者,只賞布,五口陳告者,落漏不書。且陳告人四口一賞,乃是祖宗朝法例,合有詳議更稟之擧矣。上曰,事不厭熟講,令都監議處。
又所啓,各司奴婢元數十九萬中,收貢實數二萬七千云者,非謂現存,止於二萬七千也。其中有兒弱,且兩南舟師所屬及諸宮家·諸勳臣賜牌,各其侍丁等,皆入於十九萬之中,其餘有頉者,亦多計除此等奴婢外,收貢實數二萬七千矣。上曰,令都監詳査抄出,可也。上曰,公主房應賜奴婢定給事,限推刷事畢間,姑爲停寢事,言于掌隷院。
特進官李浣所啓,都監郞廳閔熙,兵曹佐郞改差,專察都監之任事,捧承傳。
有政。以吳挺一爲戶曹參判,宋時烈爲吏曹參議,郭聖龜爲司藝,李燦漢爲刑曹佐郞,李廷夔爲修撰,金頊爲北靑判官,金鼎夏爲江原都事,洪葳爲京畿都事,鄭繼胄爲文川郡守,韓縝爲靈光郡守,許東岦爲永興府使,柳慶昌爲安東府使,南翧爲慶尙監司,李垠爲禮賓參奉,判校郭希泰,滿三十朔,依大典陞資,大丘府使李淀,軍器別備,特爲加資,靈豐君㵓,今加昭德,司藝成楚客,今加通政,譯官玄德宇,今加嘉善,上通事徐孝男,今加嘉善,上通事韓後信,今加通政,奏請使行功勞加資事承傳。出吏曹政軸
傳曰,慶尙監司日邊諭敎書下送,使之除朝辭赴任,安東府使,今日政差出。
傳曰,江原監司徐元履,江陵鎭習操時,又爲巧避,殊甚未便,推考,使之進參事,令該曹分付。出內下記草
兵曹啓曰,連接各道將官仕滿啓本,則武學·定虜衛·順·贊等雜色者居多,殊甚不當。將官中哨官,雖最秩卑,亦是百人之長也。必得其人,然後可以號令,而將卒尊卑,不甚相遠,則誰能畏服哉?此時出身,厥數甚多,無處無之,而將官逢差者,絶無而堇有,此無非兵使·守令等,全不留心軍政,徒以姑息爲能事而然也,豈非寒心?自今以後,哨軍以上將官,毋論上司及各衙門軍官出身,前銜中必擇年少解事有才者差定,而或謀避或請囑圖免者,則一一摘發啓聞。依謀避邊將例,北道絶塞充軍宜當。以此意,諸道監·兵使及江華留守處,發文嚴飭,何如?傳曰,依啓。出訓局謄錄
宗簿寺啓曰,本寺每式年,撰錄璿源,糾檢宗室,且兼宗室敎訓之責,衙門事體,極其重大,非他各司之比,而亂後現存奴婢,未滿五六口,常時使喚,不成貌樣,殘弊莫甚。故曾在先朝,外案付各司奴婢,欲爲啓請之際,適有嶺東往來人,襄陽·杆城·江陵及忠州等官,各司奴婢隱漏者,陳告于本寺。其時卽爲發遣郞廳,竝其前後所生,一一推出,積年隱漏奴婢,自本寺旣已刷出之後,特爲題給本寺,以爲蘇殘之意,具由啓請蒙允後,每年收貢,常時使喚,雇立價及凡諸需用,以此無弊支過矣。今此御史推刷時,各官不計移屬本寺,若有混同現出那移之弊,先朝旣蒙賜給奴婢,不無還失之弊。本寺前後推出奴婢,別爲謄書,移送都監御史下去時,以此意分付,詳細區別,俾無混錄推刷之弊,何如?傳曰,允。出宗簿謄錄
上在昌德宮。停常參·經筵。
備忘記,自前戒飭各司之開坐,非不勤矣,而司憲府尤甚自尊,不爲惕念,一朔之內,開坐者僅一二次,自處如此,何以責勵百司乎?居常痛駭矣。自大司憲金益熙除拜之後,恪謹乃職,開坐頗數,去正月則坐衙者,至於比前三四倍之多,此曾所未見之事,事甚可嘉。令該曹特賜表裏一襲,以奬其奉職不怠之誠。
政院啓曰,卽見全南左水使閔墡狀啓,則非但措語之間,多有猥雜之處,其所條列之事,不過爲自爲之地,而不先稟議于廟堂,偃然馳啓,有若指揮者然,其愚濫之習,不可不懲,請閔墡推考。傳曰,文字之不得委曲,武人之常患,其所條列之事,雖似未妥,營中之事,無過於此。且渠則自以爲深思而爲之,今姑勿推,以觀後日,可也。
京畿監司書目,廣州呈,以領中樞府事趙翼上疏及所進冊三卷上送事。出春坊朝報
迎接都監啓曰,郞廳崔繼亨罷職,具崟以家內染患,不得察任,竝改差,其代以兵曹正郞安後稷,尙衣別提李材吉差下,察任,何如?傳曰,允。出都監謄錄
兵曹啓曰,禁軍取才時,本曹及都摠府·訓鍊院,同議爲之,載在法典,而近日各司自便成習,訓鍊院堂上兼摠管者,例必兼進,殊甚苟簡,自今以後,依法典各參事,分付,何如?傳曰,依啓。出摠府謄錄
上在昌德宮。停常參·經筵。
答領中樞府事趙翼疏曰,省疏具悉。卿雖退處田野,愛君憂國之誠,不以此衰替,老而益篤,深用嘉悅。所進冊子,實多要語,常欲觀覽矣。仍傳曰,熟馬一匹特賜領中樞府事趙翼,以表予嘉悅之意。
政院啓曰,來十一日輪對日次,取稟。傳曰,爲之。
推刷都監啓曰,傳敎矣。奴婢之數多,莫如嶺南,以竣事遲速言之,則合宜變通。如不可不加送,則京畿·江原道御史中各一員,移送似當,而當念一道四御史,曾前所無之擧,竊恐益其驚擾。完役雖後於他道,莫如仍前差遣兩員之爲愈,唯在睿裁。事目中所謂非原籍官成給立案,則一切勿施云者,專爲其冒出於他官者而言也。逃避其役,出沒他境者,符同其邑下吏,圖出立案之類,寧有施行之理?其中雖非付籍之處,若無逃隱之事,而無弊納貢之人,則時居官成出立案之明白者,在所當施,而事目則只言其略而已,如此之類,非特一二,隨其所思量,竝於榻前稟定,御史下送時,分付以送,何如?傳曰,依啓。慶尙道御史則依榻前定奪,畿·江兩道各除出,加送二人,可也。立案事則初以物故者爲言,而今此回啓,似爲相左,更爲詳察議處。
傳曰,明日晝講爲之。
左參贊吳竣辭職上疏。答曰,省疏具悉。卿其安心,勿辭察職。
院啓,人臣分義,不敢擇事而安也。前靈光郡守李垕,以侍從求外,初出於爲養,而呈狀圖遞,在於推刷令出之後,跡涉厭避,委屬未便,請前郡守李垕,從重推考。西北沿邊守令,爲任甚重,而近來人皆厭避,例歸於老孱無用之人,誠可寒心。渭原乃是西邊要緊之地,而新郡守姜說,爲人庸拙,本無足觀,而年且衰耗,昏不省事,沿邊重地,不可付之如此老敗之人,請遞差。其代以年少有聲績人,各別擇送。司饔直長李承敏,乃是府官假屬小吏,偶因陳疏,猥通仕路,而其內外族屬,方爲人家廝役,則根派之至賤,可知也。請汰之論,頃發於憲府,而未蒙允兪,遽卽停啓。在渠之道,所當引分自退之不暇,而晏然行公,略無顧忌,同僚羞與爲列,呈告引入。提調使吏傳言,逼令勿仕,而猶不動念,其頑蠢無恥之狀,尤極可駭。如此之人,不可齒在衣冠之列,以汚名器,司饔直長李承敏,請削去仕版。答曰,李垕,先罷後推。李承敏事,不允。姜說事,更加詳察處之。
遠接使書目,勅使中一人,到塔山有病,換差他使,以致遲滯,初六日當到鳳城云云,虛實間,隨所聞馳啓事。
右議政沈之源箚子。大槪,推刷都監提調許積,以遠接使,方在西路。都監之任,不可兼察,請改差,其代以在京重臣差出事。答曰,省箚具悉。誠如箚辭,當令該曹,依箚辭施行焉。出春坊朝報
答備局粘目曰,依此施行,亦似便當,而曾聞先王朝,適因飢歲,京中艱窘,故令統臣,載送本營穀物數萬石於京江賣去,故其時果爲無弊轉賣以去云。此言誠然,則何以易於前,而難於今耶?其時載運之規,相考處之似當。出內下記草
訓鍊都監啓曰,前司右哨軍裵繼海,非但屢次逃亡,去月中旬時,無故不現,推問本哨旗隊摠,則繼海數日前,持軍裝逃走云。軍兵中逃亡者,間或有之,而未有持手器逃躱者,繼海情狀,極爲痛惡,故密飭旗隊摠,使之跟捕捉囚矣。不可以尋常棍罰,以懲其罪,明日操鍊時,逃軍裵繼海,軍前梟示,以爲懲一礪百之地,何如?傳曰,依啓。出訓局謄錄
上在昌德宮。停常參,只晝講。
大司憲金益熙上疏。大槪,意外誤恩,惶媿交竝,略陳所懷事。答曰,省疏具悉至懇,疏中勸戒激發之言,無非切實正大之論,允合予心,可不書紳而服膺焉。奬諭之事,雖曰有司掌分之事,能擧有司掌分之事者,今有幾人乎?自古人君,理難獨運。嗚呼,其可勝諭乎?卿其安心領受。
傳曰,諸道推刷處,未赴任守令等數日內發送事,言于該曹,未署經者,亦言于兩司。
推刷都監啓曰,以都監草記,傳曰,立案則初以物故者爲言,今此回啓,似爲相左,更爲詳察議處事,傳敎矣。草記頭辭,例書筵臣所啓之語及傳敎,然後回啓,而金汝鈺所啓中,旣有物故立案之語,故回啓中,乃以事目中所謂非原籍官成給立案則一切勿施云者,專爲其冒出於他官者而言也。逃避其役,出沒於他境者,符同其邑下吏,圖出立案之類,寧有施行之理爲辭矣,今承聖敎,更爲詳察,則符同其邑圖出之下,偶脫物故二字,果爲疎漏,不勝惶恐。御史處,以此意分付以送,何如?傳曰,依啓。
又啓曰,傳敎矣。京畿御史李慶億。江原道御史朴承休,移送嶺南,而安東都會則李延年,慶州都會則金始振,尙州都會則李慶億,晉州都會則朴承休,分差以送宜當。兩湖御史,亦分左右道,忠淸左道則崔逸,右道則吳挺垣,全南左道則朴增輝,右道則趙嗣基,使之分管,京畿御史睦兼善,江原道御史鄭麟卿則使之兼察左右道,何如?傳曰,允。
漢城府啓曰,卽者臣等坐起處,訓鍊都監壯抄哨官金柱廈呈狀內,去癸巳年,買得北馬,而卽今朝家痛禁之時,分義所在,不敢不告云。私奴得伊,私奴金伊等,各持割耳馬來告曰,奴得只則買得於義州,奴金伊則買得於康津,實非北馬,而以割耳之故,不敢掩置,不得不告云,北馬辨別,只憑割耳,禁斷不可以自已所言,有所分揀,而各人等旣已自告,則與被人陳告者自別,似當減杖而屬公。且金柱廈·得只等所持馬匹,實合戰馬,金伊所持馬則駑駘卜馬。戰馬則移給馬兵之無馬者,卜馬則移送兵曹,以給殘驛,未知何如,敢稟。傳曰,依啓。自首者則只屬公勿爲決杖,今後亦依此施行,而亦爲申飭于備邊司,毋得循私緩論,以弛此禁,可也。且旣嚴此令,則該地割耳之令,尤不可少忽,更爲申飭于該道監·兵使處。傳曰,此令如是行之,則奸細之徒,割耳之馬,必持往外方,或不爲入京之理。令備局行會諸道監司,務令嚴禁,或於場市等處,嚴察如法,贖公治罪,則庶禁北馬出來之路,以此分付施行。
答靈豐君㵓疏曰,省疏具悉。此是舊典常事,勿辭。
院啓,臣等以渭原郡守姜說請遞事論啓,而昨承詳察之敎。臣等之論,實爲沿邊重地,不可不極擇差送也。說之爲人,庸孱無比,本無足觀,而年且衰耗,老敗已甚,西邊要緊之地,決不可付之此手,有何詳察之事乎?請說遞差,其代以有聲績年少之人,各別擇送,臣等論李承敏事,聖批不允,臣等竊惑焉,聞承敏父母,俱是賤人,其內外族屬,方爲人家廝役,得廁仕版,已極猥濫·請汰之論,頃發於憲府,未蒙允兪,旋卽停啓,在渠之道,若知畏憚公議,則所當引分自退之不暇,而晏然行公,略無顧忌,頑蠢無識,莫此爲甚。臣等非不知微末庶官之事,兩司繼發,亦甚疲惱,而名器混淆,非細故也。公論益激,不當以微小而忽之,臣等之請,不容但已。不知聖明,何取於承敏而强拂至此乎?請亟命削去仕版。答曰,依啓。李承敏事,詳察處之。
晝講入侍,知事洪命夏,特進官李時昉,玉堂李延年·李袗,承旨洪處大,假注書李敏徵,史官洪柱三,兼春秋李英馧。
領敦寧府事金堉箚子。大槪,陳情待罪事。答曰,省箚具悉。國家大事,卿無沮焉。出春坊朝報
備忘記,今此領敦寧箚中,有違制嚴敎等語,此必是筵中說話,而其日擧行條件書入之後,以姑徐發落矣。何以仍爲傳播,至於大臣言及箚中耶?以此觀之,筵中說話之不密,槪可想矣。事極駭愕,其日入侍承旨,從重推考。
推刷都監啓曰,御史發送遲速,當在於摠數査出文書之完畢,故日三催促,而文書浩汗,未易査考。都監郞廳安汝恒,卽是掌隷院司議也。今此人歸去本院,罔夜檢督,使之速完,而該院書吏數少,本院乃是頻數開坐之地。本院坐起之時,則書吏等彼此奔走,不爲專一,事有緩急,本院之坐,雖或稍罕於常時,其間日字,亦且不多,令本院堂上,亦鎭日檢飭,勿役他事,期於二十日之前完畢,何如?傳曰,允。出燼餘日記
上在昌德宮。停常參·經筵。
夜一更,月暈。流星出北斗星下,入北方天際,狀如鉢,尾長一二尺許,色赤。二更至四更,月暈。
忠淸監司書目,瑞山郡守安廷燮病重,罷黜事。
傳曰,明日晝講爲之。
院啓,臣等以李承敏事,連日論列,而未蒙允兪,至有詳察之敎,臣等之惑滋甚焉。不知聖明,何取於承敏而堅執至此乎?承敏,本一無知常漢,聞其父母,俱是賤人,其內外族屬,方爲人家廝役,假令其跡,稍有可觀,賞以米布足矣。猥通仕籍,階至七品官,名器之混淆極矣。及臺論請汰之後,渠若有心腸,稍知公論之可畏,則所當引分退縮,不敢抗顔。而晏然行公,略無顧忌,其頑蠢無識,尤極可駭,決不可齒在衣冠之列,羞辱朝廷,請亟命削去仕版。答曰,依啓。出春坊朝報
下直,淸州牧使沈榥,寶城縣監慶一會,孟山縣監鄭粲翰,陰城縣監姜渭興,淳昌郡守李山賚,所江僉使韓公信。
訓鍊都監啓曰,前府使鄭傅賢,馬兵別將啓下,而方在罷散中,依例付軍職,冠帶常仕,何如?傳曰,允。
以二月初九日晝講時擧行條件,傳曰,此一款,又爲不是,問于戶判,改入。
司僕寺啓曰,內外寺巨達之役,不過喂馬刷馬而已。竝其當初定數外,前後加立之數,多至一百六名矣。臣等開坐本寺,詳察其使喚之事,非但厥數過多,數外加立,出於下吏輩營私之請,而雇立米布,其勢難支。故一百六名內,十五名減立之意,敢啓。傳曰,知道。出燼餘日記
上在昌德宮。停常參,只晝講。
自卯時至申時,日暈。
推刷都監草記。傳曰,依啓。推刷事畢後,陳告者五口以上,直爲陞堂上事,亦爲添入,可也。
晝講入侍,知事金益熙,特進官金汝鈺,玉堂南龍翼·李袗,承旨柳道三,假注書李敏徵,史官洪柱三,兼春秋李英馧。
刑曹啓目,忠淸監司啓本,李廷蕃打殺人命的實,令該曹處置事云云。李廷蕃豪强之律,全家徙邊,何如?啓依允。當初推官用情弄法之狀,極爲駭愕,拿問處置。
晝講時,金益熙所啓,近日守令不當送者有數人,而一則邊倅,一則大處守令,方有推刷之事,故鄭重未敢論啓矣。鍾城府使徐祥履,魯莽遲鈍,本非邊倅之才,然其出入侍從,可以强壓,而但聞其一子新死未葬,一子病重垂死,非但情理切迫,渠因喪患,飮酒失性,今難赴任,何能爲國事?雖修齋誦經,亦不得爲之,同僚欲爲論遞,而臣以其邊倅,姑不從矣。安東府使柳慶昌,律己則素稱淸簡,而其目疾沈痼,常欲看書,過三葉則不能分明。曾拜京職,亦不供仕,安東劇邑,簿牒倥傯,旦其推刷奴婢之數,至於萬餘名云。以其病廢之精神,決難堪任,此二人合有處置之擧矣。上曰,柳慶昌,自前稱有眼疾,而當今朝臣,率皆託病,慶昌之眼疾則的實乎,益熙曰,同朝之所共知也。上曰,邊倅乃人所厭避之地,不可輕遞,而卿如是言之,何可不聽?且徐祥履情事可矜遞差,柳慶昌亦爲遞差。
遠接使書目,勅行副使以下,初七日已到鳳城,上使落後,初九間當到鳳城云云事。
吏曹啓曰,守令有闕,政事,取稟。傳曰,明日爲之。
政院啓曰,來十五日,儒生殿講,取稟。傳曰,爲之。
假注書安縝改差,代以宋奎濂爲假注書。
備忘記,徐祥履·柳慶昌等事,似是不得已之事,故遞差矣。第念邊倅則國法甚嚴,安東則當此推刷時,大邑人皆厭避之地。只遞差則不無人人慕效之弊,無以嚴明國法,竝遞罷。出春坊朝報
答江華居忠義韓穡疏曰,省疏具悉。爾之所言,不無意見,深用嘉尙,予當採用焉。出內下記草
上在昌德宮。停常參·經筵。
禮曹啓曰,勅使入京,頒勅翌日陳賀時,諸道當有進箋之擧,陪箋差使員,連續上來,雖未知幾處已到,幾處未到,而守令之因此來京者,必非一二。勅使到京正期尙遠,當此推刷事急之日,守令不宜曠官,合有變通之道,在前陳賀日期,或因事故漸退,則箋文封置本曹,而差使員則許令下去,已爲前規,今亦依此施行,何如?傳曰,依啓。出春坊朝報
下直,靈光郡守韓縝。出燼餘日記
外軍營摘奸。出朝報
上在昌德宮。停常參·經筵。
左議政具仁垕箚子。大槪,亟治臣不能敎子之罪,以謝公議事。答曰,省箚具悉。遠外之事,卿何知之?卿其安心勿待罪。
傳曰,大臣·備局堂上引見。引見時,吏曹參判洪命夏所啓,前渭原郡守姜說,居官淸白,同朝之所共知也。渠以邊倅厭避之際,臺論適發,適足以遂其願矣。上曰,然則姜說勿遞,仍爲差送。
大司諫睦行善所啓,小臣未知姜說實狀如此,而但以年過六十,不合邊倅,故泛然論啓矣。今以洪命夏所啓,有勿遞仍送之敎,風聞失實,在所難免,請命遞斥臣職。答曰,勿辭。退待物論。
正言鄭植·宋時喆啓曰,臣等俱以無似,久忝匪據,絲毫無補,媿懼徒積。頃日本院之坐,長官言姜說之不合邊倅,臣等素昧其人之如何,而同僚所言,實非泛然,故相議論啓矣。今聞以論遞之不可,長官引避,率爾之失,亦所難免,何敢晏然,請命遞斥臣等之職。答曰,勿辭。退待物論。
獻納李逈啓曰,臣於渭原郡守姜說請遞之論,亦爲同參矣。今以論遞之不可,長官旣已引避,何敢一刻仍冒乎?請命遞斥臣職。答曰,勿辭。退待物論。
司諫成夏明啓曰,臣於除拜之初,長官以姜說論啓事,發言於席上,而姑止矣。其後姜說論啓之日,臣以式暇在家,而及見分發,則姜說請遞事也。今者同僚,皆以此引避,臣於論啓之日,雖未進參,當初席上,旣已參聽,則何敢自謂全然不知,而處置同僚乎?請命遞斥臣職。答曰,勿辭。退待物論。
傳曰,明日晝講爲之。出春坊朝報
傳曰,明日晝講後,司直李尙眞,使之來待。
引見時,校理南龍翼所啓,徐祥履·柳慶昌,有遞罷之敎,臣意則似有輕重矣。徐祥履則容或可罪,而柳慶昌則旣已下直,同被罷職之罰,似爲未妥矣。上曰,玉堂之言如此,柳慶昌勿爲罷職。出春坊朝報
引見時,吏曹參判洪命夏所啓,權大德必須元情,然後可知其實狀,而有憑閱之地矣。上曰,捧招,可也。兵曹判書元斗杓曰,柳天機,往見滿浦僉使之說,似非飾詐,而自上有刑推之命,臣等所見,則似爲過重矣。上曰,卿等之言如此,除刑推照律。出禁府謄錄
有政。以尹絳爲左尹,任善伯爲判校,金壽恒爲吏曹正郞,韓尙玄爲禮曹正郞,李枝茂爲直講,元格爲禮曹佐郞,金澄爲兵曹佐郞,尹澄之爲兵曹佐郞,金之沇爲工曹佐郞,韓希卨爲典籍,張世良爲典籍,鄭東燁爲典籍,金弘慶爲司饔直長,李俊耉爲安東府使,李時挺爲金海府使,姜柏年爲鍾城府使,具時勉爲韓山郡守,李雲根爲瑞山郡守,成岌爲天安郡守,李幼洙爲昌平縣令,尹趾美爲唐津縣監,沈瑞肩爲長城縣監,李維楨爲同福縣監,洪茂績爲繕工提調,金汝鈺爲典設提調,洪柱天爲氷庫別檢,鄭尙古爲渭原郡守,兼春秋二,金之沇·金澄,承文副正字二單,任座·李象震,會寧府使李尙敬,前牧使張仲仁,安岳郡守鄭䌖,降資事承傳,渭原郡守姜說,仍任事承傳。出吏曹政軸
答戶曹草記曰,旣已捧承傳,則何必每每捧承傳乎?今後則一一摘發,輕則移該曹治罪,重則入啓處之,可也。出內下記草
迎接都監啓曰,卽接遠接使狀啓,則勅使今月十一日,當爲渡江,而副勅有病,站站前進,必致處處留調,二十八日擇吉,勢未及入京云。令該曹急急改擇日下諭,而自前勅使有病,則例有遣官問疾之擧,亦令該曹稟旨擧行,何如?傳曰,允。出都監謄錄
吏曹啓目,粘連暗行御史書啓云云。觀此書啓中,兩湖各邑守令政治優劣,則韓山郡守申淯段,政治循常,雖無大疵,而倉穀偸竊之奸吏,旣爲摘發之後,未盡其罪,亦未畢徵。至於烟戶之役,以田結多寡,分作三等,雖稱戶役而其實結役也。力田者偏受其苦,場市屠牛不禁,至於自官收稅,此等所犯,難免其責是白乎旀,瑞山郡守安廷燮段,爲政平平,別無可稱之事,而官屬輩任其橫斂,村閭全不禁斷。至於大同給價之外,別定民結,草芚每一番,至捧六斗之米,烟戶之役,以田案出定,農民偏苦是如爲白乎旀。唐津縣監李洙段,別無異績,而但以要譽爲事,烟戶出米,人各三升,至於場市收稅,事多鄙瑣是如爲白乎旀。天安郡守李悅段,別無大段害民之政,而遊嬉爲事,吏輩用奸,出納之際,多有見欺之事,公事下紙,民結捧用,雖云踵行謬規,亦不無責是白乎旀。金溝縣令鄭世輔段,本縣官廳所捧,多至七百餘石,而六年居官,遞歸之時,餘儲未滿二百石,雖無入己之跡,難免不節之責是白乎旀。長城縣監鄭何段,爲政過猛,修擧官事,而嗜酒濫刑,下情不通,至於徵闕太濫,妾娚用事是如爲白乎旀。靈光郡守洪柱一段,書啓中幹辦自任,或蠲民役云。而其人木作米事,石首魚防納許給事,創捧白楮於民結事,席子·黃蜜混徵軍士等事,雖無現捉文書,事極駭異,酒色失儀,交結品官,亦駭瞻聆是白乎旀。昌平縣令金垕段,承前官猛治之餘,無彈壓風力,下輩徵斂村間,民不支堪,至於自奉豐肥,官用牛肉是如爲白乎旀。同福縣監李昌完段,不交品官,雖曰長處,全不檢下,下輩橫挐,侵害民間,罔有紀極,至於多費酒食,民甚苦之,官用紙地,多徵寺刹,責捧無節是如爲白有置。上項韓山郡守申淯,前瑞山郡守安廷燮,唐津縣監李洙,天安郡守李悅,前金溝縣令鄭世輔,長城縣監鄭何,前靈光郡守洪柱一,昌平縣令金垕,同福縣監李昌完等所犯,雖有輕重之別,俱無現捉文書,竝只罷黜爲白乎旀。禮山縣監任耋段,雖有恤民之意,而禦下無威,頗有弊端,減給紙價,僧多怨言是如爲白乎矣。別無大段可罷之罪是白乎旀,興德縣監金之聲段,到任未久,留心職事,而才鈍手生,容有可恕是白置。上項任耋·金之聲段,竝姑先從重推考,以責成效是白乎旀。鎭川縣監李翼徵段,政治之善,廉潔之美,稱說甚盛。至於流來害民弊端,一切革罷,修溝洫勸農桑,實得字牧之道,盡心職務,病不廢坐,闔境大悅,無一疵政是如爲白乎旀。咸平縣監金宇亨段,律己淸儉,聽訟公明,官事修擧,吏民敬畏,出捐官俸,濟活飢民。且減官供,多補民役,不要人知,惠及一境是如爲白臥乎所。上項李翼徵·金宇亨等,兩湖守令中,治績最著,合有褒賞之典是白乎旀。黃澗縣監蔡忠立段,政尙撫恤,律己廉簡,搜得漏卜,以充民結,民多稱譽,則爲政小威,亦不爲害是白乎旀。興陽縣監許恪段,居官廉謹,切不入己,聽訟剛明,禦下有威,民無怨言,治得其體,則單騎疾驅,所損無大是白置。上項蔡忠立·許恪等,治績之最,雖亞於李翼徵等,而亦皆可嘉,若全無所奬,則似欠勸懲之道是白乎旀。此外陰城縣監李祉遐,文義縣令許崙,沔川前後郡守閔燾·鄭榮漢,務安縣監蔡之沇,錦城縣監鄭基豐等段,或爲政平平,或到任未久,毁譽之間,別無可罪可賞之事,竝置之,其餘邊將等乙良,令兵曹覆啓處置,何如?啓依回啓施行爲乎矣。申淯之巧作名目,擅用民結之罪,李洙之要譽違令之罪,鄭世輔之鬻軍徵布之罪,洪柱一之防納縱酒之罪,俱極駭愕,竝只拿推爲旀。李翼徵·金宇亨乙良陞敍,蔡忠立·許恪乙良表裏一襲賜給,監司終不啓聞,尤極駭異,從重推考爲旀,其他貿納守令,亦令査覈重治。出朝報
上在昌德宮。停常參,只晝講。
自辰時至申時,日暈。夜自一更至四更,月暈。
執義蔡忠元上疏。大槪,病勢深重,決難供職,乞賜遞改事。答曰,只遞本職。
平安監司書目,勅使一行,初十日到鳳城,今日出柵馬轉止宿,明日渡江事。
遠接使書目,副使病不能跨馬,今日則仍留鳳城,使之入送駕轎事。
持平睦來善啓曰,日昨諫院全數引避,本府今當處置,而大司諫臣睦行善,卽臣同姓四寸也。處置之際,嫌不敢可否,勢難仍冒,請命遞斥臣職。答曰,勿辭。退待物論。
以掌樂正李尙眞呈辭單子,傳曰,使之過數日後下去。
晝講入侍,知事蔡裕後,特進官元斗杓,玉堂南龍翼·李袗,承旨金佐明,假注書宋奎濂,史官洪柱三,兼春秋李英馧。
政院啓曰,明日儒生殿講時,命官當爲進去,而三公皆有病故云,何以爲之?敢稟。傳曰,原任大臣進去。
府啓,竝引嫌而退。邊倅厭避,近成痼習,而姜說請遞,偶發此際,筵臣啓達,特許仍差,則發論臺官,勢所未安。言事之體,不厭商確,而循例同參,率爾論列,發論長官,旣引其嫌,則與論僚位,亦難晏然。席上發言,初雖聞知,式暇在家,終未參論,法有相避,事涉嫌疑,不敢可否,其勢誠然。請大司諫睦行善,正言鄭植·宋時喆,獻納李迥,遞差,司諫成夏明,持平睦來善,出仕。答曰,依啓。出春坊朝報
上在昌德宮。停常參·經筵。
自卯時至未時,日暈。
遠接使書目,勅行十二日出柵,十三日丁寧渡江云云事。
傳曰,政事,過國忌後爲之。
掌令洪鍾韻·姜鎬,持平南天澤·睦來善啓曰,凡臺閣論事之體,齊坐之時,長官適緣不參,而席上所發之論,旣已歸一,則構草簡通于長官,待其回報,卽爲傳啓,乃是舊規也。今日臣等齊坐本府,以近來守令之薦,極其雜亂,內外薦人者,或相換手,有如互市,或因呈身,混然雜進,人望所在,不得被薦者亦多矣。今歲首薦擧之中,尤甚猥雜者,令該曹澄汰之事及延安屯田別將朴增,多行泛濫,專事入己,分授屯田之際,隨其賂遺之多少,任意與奪,椎牛載酒,橫行寺刹。且受四百石種子,秋成所報,只是一百五十石。其所獲反不及於落種之數,況於始事之初,別無可紀之績,而先蒙加資之典,揆諸事體,亦甚無謂,故請還收其所授之資。且令攸司拿問定罪之意,席上發論,僚議歸一,而長官適往學宮之坐。故以此論啓之意,援例簡通,則長官答以兩啓皆好,而在此不得請,城上所構草,謹悉於來草,亦非舊例云。臣等更以他司開坐之處,曾無城上所進去之規,且完席已發之論,亦不可停止,自明日連有齋戒,不得不趁今論啓。故構草以送之意答通,則長官又答以他司開坐處,城上所果難進來,雖發完席,姑待後坐云,而臣等之意以爲,在家簡通之事,則雖待後坐,亦非不可,而第以完席之議,旣無異同。長官之答,亦以爲好,而惟以構草一款,終始持難,臣等何敢創開新規,如是相持乎?旣發之論,非但經宿之未安,又將延日,則虧損臺閣之體,自臣等始矣。臣等其何敢晏然仍冒?請命遞斥臣等之職。答曰,勿辭。退待物論。
備忘記,殿講居首,幼學李國祥,直赴會試,生員趙世煥,進士李耉徵·韓彬,給二分。進士李英馦,幼學金釴,給一分。幼學鄭載岳,紙三卷·筆四柄·墨三笏賜給。出春坊朝報
都摠府啓曰,今日入直軍士,當爲中日習射,而儒生殿講相値,不得爲之之意,敢啓。傳曰,知道。出摠府謄錄
上在昌德宮。停常參·經筵。
夜一更,月出時,月色赤。
大司憲金益熙啓曰,臣於昨日聖廟焚香後,仍聚多士,通讀製述,未得參本府之坐。及見同僚簡通二事,自爲構草,自爲擬律。凡新啓措語,必出長官擬律,又是構草後斷案,自前未有簡通長官,如是作用也。臣故答其簡曰,謹悉於來草,有違規例,同僚若知古事,則可以反顧商量,而續又發簡,敦迫不已,臣答以雖發完席,時未構草,且非時急之事,姑待後坐何妨?蓋同僚雖自構啓辭,而非長官所構,不可謂之構草,思其兩事,俱非係關急務故也。意謂如是往復,體統事例,可以相悉,交起而作鬧,實是不料。國家置臺諫,雖許各以其意論事,而裁斷輕重,實在長官,故不敢越首席而自構草自擬律,若其所論緊急,不可引日,則長官雖往推鞫之坐,城上所亦必入來相議,若其閑漫之事,可待後日,則他司開坐處,不必進來,此是舊規,同僚之不欲進來他司,宜矣,獨不可少耐數日乎?臣以無似,忝居首席,使同僚自構啓草,迫臣據例曉諭,又不見信,至於相率引避,臣之見輕甚矣。不可暫冒,請命遞斥臣職,以重臺閣體面。答曰,勿辭。退待物論。
遠接使書目,勅使一行,十三日午時,無弊渡江事。
院啓,竝引嫌而退。齊坐之後,僚議歸一,而已發之論,旣爲簡通,則不欲經宿,乃是循例之意也。論事之際,不厭商確,而來在他司,未得構草,則欲待後坐,深得詳愼之體也。彼此意見,初不相左,俱無所失,何必爲嫌?請掌令洪鍾韻·姜鎬,持平南天澤·睦來善,大司憲金益熙,竝命出仕。答曰,依啓。出春坊朝報
迎接都監啓曰,勅使副使,纔經痘疫,渡江之後,必有請醫之擧云,令內醫院擇定醫官,爲先下送,何如?答曰,問于內醫院,自前彼人相見御醫下送,可也。出內醫院日記
上在昌德宮。停常參·經筵。
迎接都監啓曰,都監都廳李俊耉,郞廳李雲根,頃日政移拜外任,其代以濟用正尹珩,禮曹佐郞元格差下,察任,何如?傳曰,允。
傳曰,近來鄭相所患,何如云耶?遣柳後聖看病以啓。
傳曰,明日晝講爲之。
領議政李時白箚子。大槪,賤疾沈痼,差復無期,懇乞遞免事。答曰,省箚具悉。卿之所患至此,予深慮念,卿宜安心勿辭,調理察職。出春坊朝報
迎接都監啓曰,都監都廳李俊耉,郞廳李雲根,頃日政皆移拜外任。其代以濟用正尹珩,禮曹佐郞元格差下,察任,何如?傳曰,允。出都監謄錄疊書
遠接使書目,勅行十四日仍留義州,十五日將發向前路,路程記謄書上送事。出朝報
上在昌德宮。停常參·經筵。
司成朴承休上疏。大槪,請於出使之路,歷覲病父,以伸至情事。答曰,省疏具悉。所懇之事,當令依願施行焉。
傳曰,史官一員待命,騎馬三匹立之,風雲雷雨祭所內摘奸。
傳曰,今日晝講,停。
府啓,朝家旣難守令之才,特設薦擧之法,則內外應薦者,所當體朝廷難愼之意,秉心至公,擇人以擧,而或相換手,有如互市,或因呈身,混然雜進,故人望所在,不得被薦者,亦或有之,識者之寒心久矣。今番歲首薦擧之中,亦多有猥雜不似之類,若不爲澄汰,而銓曹執簿呼名,循例備擬,則設薦擇人之意,終歸虛套。其中尤甚不稱者,請令該曹明査汰去。延安屯田別將朴增,受任下去之後,多行泛濫,專事入己,至於分授屯田之際,乃以形勢之溫涼,賂遺之多少,任意與奪,屯民呼冤,每與隣近豪猾之輩,聚飮爲事,椎牛載酒,橫行寺刹,其他種種作弊之狀,不一而足。且四百石種子受去之後,秋成所出,只以一百五十石,瞞報都監。上年海西之農事,雖非豐實,亦不至大無,則豈有所獲,反不及於落種之數乎?增之從前泛濫入己之狀,據此可知。況於其始事之初,別無可紀之績,而先蒙加資之典,揆以事體,亦甚無謂。增之罪犯,旣極狼藉而仍授加資,斷無是理。如此之輩,置而不治,則濫猾之徒,無所懲戢。請朴增加資爲先還收,仍令攸司,拿問定罪。答曰,依啓。出春坊朝報
有政。以南老星爲大司諫,睦行善爲刑曹參議,趙復陽爲執義,尹塏爲正言,元斗樞爲司䆃正,鄭植爲兵曹佐郞,兪瑒爲司僕正,吳斗寅爲正言,李齊衡爲獻納,黃琠爲平市令,宋時喆爲刑曹佐郞,權俒爲典設別檢,蔡忠元爲應敎,韓希卨爲禮曹正郞,朴萬榮爲司評,朴崇古爲引儀。奉敎洪柱三,學正姜時儆,學錄李廷機,校書博士金宇正,東學敎授鄭東燁,中學敎授張世良,春秋編修官二,任善伯·尹珹,記注官三,洪葳·金鼎夏·成後卨單付。引儀金尙炫,中部主簿愼暻相換,濬源殿參奉李惟新,顯陵參奉徐行健相換,刑曹佐郞李昌炫,禮曹佐郞金志顔相換。出吏曹政軸
答大司憲金益熙疏曰,省疏具悉卿懇。卿則旣無査覈之事,自當臨時方便處之,何必遞改乃已?卿其勿辭,調理察職。出內下記草
上在昌德宮。停常參·經筵。
夜一更二更,南方巽方東方艮方北方,有氣如火光。
大司諫南老星啓曰,頃在朝參之日,適緣病㞃,未得進參,法府方爲覈推,不參者尙未畢勘,不意新命,遽及此際,感激惶恧,無地自容。臣旣以應推之人,罪名在身,決不可冒居言地,請命遞斥臣職。答曰,勿辭。退待物論。
政院啓曰,新除授注書安縝,時在京畿水原地,斯速乘馹上來事,下諭,上來間,他假注書差出,察任,何如?傳曰,允。
以慶㝡爲假注書。
備忘記,設此推刷都監,欲爲修擧百餘年未行之事,其間必多有隱漏投良者,此律在法甚重,固難免不率之大戛。第念屢世落漏之中,或至有登科司馬者,則本朝自古重待文武兩科人,亦莫不以此自大忽,一朝還屬賤籍,則不已矜惻乎,亦安有重待之意乎?況一張一弛,君子之道也。國法亦豈獨不然乎?寧失國家公賤,而不忍使吾民,有流離愁歎之苦也。其令都監,自其祖父,或登科生進,而其子與孫,仍以冒良者,則特用蕩曠之典,仍許爲良。自其父始登科與生進,其子仍以冒良者及或其祖其父,雖隱良而未及登科,其孫始爲出身及生進者,則竝許令代贖,女子皆視男子同。其外勿論如法,雖三代以上登科者,必自首而後,論以如右特恩之典,如不自首,或因陳告推覈,而現發者,則雖屢代之久勿論,還屬賤籍,以肅朝綱。
推刷都監啓曰,代奴婢贖身年限一事,事目中所當卽爲付標以入,而退限時文書,該院趁未考出,故今始付標以入之意,敢啓。傳曰,知道。
又啓曰,數日間落漏奴婢,自首於都監者三十七口,而皆以外方案付奴婢之所産,時居京中者也。原籍官不知已現於都監,必有混同侵責一族之患,開錄移文,使之勿侵,何如?傳曰,允。
院啓,引避而退。身病猝劇,未及參禮,則實非無故,而法府方査,推勘未入,則勢難在職,請大司諫南老星遞差。新除授正言吳斗寅,時在咸鏡道高山任所,請斯速乘馹上來事,下諭。答曰,依啓。
吏曹啓曰,臺諫有闕,政事,取稟。
遠接使書目,勅行十六日林畔止宿事。
上在昌德宮。停常參·經筵。
夜二更,灑雨。
推刷都監啓曰,忠淸左道御史崔逸,與永同縣監李壽翼,同生同壻,法當相避云,右道御史吳挺垣,相換以送,何如?傳曰,知道。
又啓曰,文書已爲修正,御史今將發送,故臣等今日會于都監,聚會諸道御史,以事目及前後下敎,商確分付之意,敢啓。傳曰,知道。
又啓曰,各道御史趁念間發送事,曾已啓下矣。續案中各道都數,該院今已修正,方爲正書入啓云,御史何日發送乎?敢稟。傳曰,所當依前傳敎發送,而第念春農方急,不但有害農之患,御史下去之期限,如是促迫,則中外奴婢之隱漏自首者,三代以上登科司馬之自首者,必以期限促迫,未及聞知爲言,事畢後慮有紛紜之患。諸道御史,今姑停止,待初秋下送,以寬其限,仍令各道方伯守令等,盡心搜括成冊,上送于都監,以爲讎校之地,而方伯守令之不爲用心者,依前事目論罪,斷不饒貸。且如是寬限,付諸各道之後,御史下去,察其能不能,其時不能者之罪,則倍重于元事目中本科,都監就審此意,各別措辭,知委于諸道,而都監亦毋得怠忽,益用欽哉。出春坊朝報
答刑曹粘目曰,忠州官吏之事,極爲駭愕。牧使所當罷黜,而以推刷事分揀爲在乎,照律除良,令本道拿致營門,從重決杖爲旀,色吏及得先等九名,竹山色吏,竝以令監司移囚營下,各別嚴刑後,考律稟處。出內下記草
迎接都監啓曰,勅行今已渡江,都監官員,不當遞易,而郞廳安後稷,病勢極重,本司呈旬,久不得察任。不得已改差,其代以兵曹正郞鄭植差下,察任,何如?傳曰,允。出都監謄錄
遠接使書目,勅行十七日定州止宿事。
上在昌德宮。停常參·經筵。
自昧爽至辰時,有霧氣。
藥房啓曰,自今月旬後,早風連吹,寒暖不節,春和發生之時,氣候異常。伏未審此際,聖候,若何?臣等不勝區區之慮。且慈殿進御丸藥之後,別無異前之效耶?劑入之藥,畢進在於二十六日,當加劑以入,故敢來問安,竝此仰稟。答曰,知道。慈殿丸藥進御之後,別無顯效,而似不可收效於一二劑,連爲劑進,似當矣。
常平廳啓曰,以禮曹啓辭,東西活人署出幕病人等,令宣惠廳題給米穀,俾無飢餓之患事。傳曰,依啓事,命下矣。東西活人署,今方出幕病人四十二名,及此後傳染出置者,一依前例,計口題給米鹽,每五日,本署官員,親進受去,均一分賑,嚴飭巫女等,着實賑救。公家題給之物,俾無中間花消,飢病之民,未蒙實惠之弊,何如?傳曰,允。
推刷都監啓曰,以諸道御史何日發送事草記,特下,春農方急,期限促迫,待秋下送之敎,其所以軫念民事,且使冒法之徒,自首遠辜之意,出於尋常萬萬,遠近瞻聆,孰不感動?臣等卽爲聚會,傳敎內盡心搜括及方伯。守令不爲用心者,依前事目論罪。御史下去,察其能否,其中不能者倍重論斷等事,措辭發關,知會各道。而査得奴婢成冊,則參酌道里遠近,江原·忠淸兩道,三月內,慶尙·全南兩道,四月內,使之爲先上送。此後追査之類,亦令連續上送,而畿邑則不爲定限,隨其所得,成冊上送之意,亦爲枚擧嚴飭矣,敢啓。傳曰,知道。
遠接使書目,勅行十八日嘉山止宿事。
傳曰,政事,明日爲之。
上在昌德宮。停常參·經筵。
自昧爽至辰時,有霧氣。
義州府尹書目,進賀使,本月初一日,北京離發,先來出來,二十七·八日間,當爲越江事。
假注書李觀徵改差,代以金益廉爲假注書。
政院啓曰,卽者執義趙復陽,以前日朝參時不參來避矣。其時臺啓,只擧西班,則似無可避之嫌,以不得捧入之意,累次送言,終不回聽。臺諫避嫌,終始退却,亦似未安,何以爲之?敢稟。傳曰,勿爲捧入。
政院啓曰,事變假注書金益廉,曾經是任,能爲擧職,故前者再擬首望,皆爲受點。而或稱有病,或稱在外,一不來仕,昨日知其無故在京,又爲擬差矣。受點之後,又稱看山於畿邑,問其家人則亦不言所適,前後厭避之狀,殊極可駭。請從重推考,以懲其自便之習,而當此多事之時,不可等待累日,他假注書,差出察任,何如?傳曰,依啓。何爲如此罷軟之言乎?事極驚駭,拿推。
吏曹啓曰,以臺啓,今番歲首守令薦,多有猥雜不似之類,請令該曹明査汰去事蒙允矣。臣等取考各人薦擧名錄中,名稱未著,涉於猥雜不合之類,十分商確,二十員汰去。而其中或姓名誤書,或堂上被薦,或薦主職秩,不當薦而薦者,皆是違格,故竝與爻周於薦案,別單書入之意,敢啓。傳曰,知道。
三公箚子。大槪,因舍人誤爲薦望,致勤聖敎,惶恐待罪事。答曰,省箚具悉。卿等勿待罪。出春坊朝報
有政。以金敏敎爲瓦署別提,宋時喆爲高山察訪,閔思謙爲典籍,李迥爲弼善,韓震琦爲司藝,尹絳爲大司諫,南老星爲兵曹參知,閔應協爲同春秋,李忻爲同敦寧,李堥爲待敎,江界敎養官田皞民,尙州敎授柳榰,南學訓導曺挺宇,單付。出吏曹政軸
迎接都監啓曰,卽接遠接使,平安監司狀啓,則勅行入京吉日,以三月初三日,已爲停當云。凡干接待諸具,以此定日擧行之意,京畿·海西·開城府及都監各該司,分付,何如?傳曰,允。出都監謄錄
遠接使書目,勅行十九日安州止宿事。
上在昌德宮。停常參·經筵。
夜五更,月暈兩珥。
事變假注書金益廉,代以李廷機爲假注書。
領議政李時白箚子。大槪,病勢沈痼,今日賓廳,又不得進詣,懇乞遞免事。答曰,省箚具悉。卿其安心勿辭,調理察職。
左議政具仁垕箚子。大槪,今日賓廳,病未趨詣,惶恐待罪事。答曰,省箚具悉。卿其安心勿待罪。
右議政沈之源箚子。大槪,足病尙未完合,以致賓廳廢坐,惶恐待罪事。答曰,省箚具悉。卿其安心勿待罪。
傳曰,史官二員待命,騎馬六匹立之,四學內摘奸。
以四學摘奸單子,傳曰,有頉處則依例擧行,而在學儒生等,則令本館,明日聚會于四學中一寬闊處,以待明朝。大提學及大司成命招,書題書入命下後,偕承旨進去,製述以來,且濟州人雖闕,勿論。
副司果趙慶會上疏。大槪,奴婢推刷事。入啓。出春坊朝報
兵曹啓曰,卽接忠淸兵使李壽昌所報,則欲得曉解陣法之人,敎誨各營將官,而本道無其人,自京下送云,兵使所請,殊甚得宜。訓局事知旗牌官一人題給,刷馬下送,何如?傳曰,允。出訓局謄錄
遠接使書目,勅行二十日,仍留安州事。
迎接都監啓曰,卽接遠接使·平安監司聯名狀啓,則勅行入京吉日,以三月初三日,已爲停當云。凡干接待諸具,以此定日擧行之意,京畿·開城府·海西及都監各該司,分付,何如?傳曰,允。出朝報
上在昌德宮。停常參·經筵。
辰時,日暈兩珥。暈上有冠,冠上有背,色內赤外黃。自午時至酉時,日暈。
備忘記,今此上疏人趙慶會稱名者,自祖宗朝應行推刷之事,十分張皇毁謗,譏弄君上,至於斥以慾心,極爲駭愕,此必是公賤隱漏者之所爲,不可尋常置之,以墮其計。令該曹囚禁,詰問其族派之如何,以重事體。
掌令洪鍾韻·姜鎬,持平南天澤啓曰,本府凡推勘擬律之規例,以傳旨內辭緣,引以可當之律,照斷入啓,而不得當律,則率以比律議啓矣。頃日本府開坐時,以承旨任義伯推緘,擬律之際,考諸律文,則傳旨辭緣可比之律。惟漏泄軍情條,若近侍官員,漏泄常事,杖一百罷職敍,似是當律,故臣等反覆商議,以此照律矣。今聞政院,捉致本府律官,責之以擬律過重,又使汰去其律官而旋止云。奴婢推刷,非係於軍情,而近侍官員,漏泄常事等文,載於軍情條下,故雖擧軍情二字於照律頭辭,而臣等所擬,只是近侍泄漏常事等語而已。豈直以軍情,擬之以不當擬之律乎?考出律文,雖是檢律之任,而擬律低昂,實在於臣等,何敢委之於律官而晏然而已乎?請命遞斥臣等之職。答曰,擬律雖或過重於此,豈政院所可糾責之事乎?如此濫越之事,則本府所當據法論刻,以正事體,可也。何避嫌之爲?勿辭,退待物論。
兵曹啓曰,參議臣南老星,病未肅拜,參知臣洪重普,病未入來,判書臣元斗杓,今日習禮時,侍衛進去,臣蔡裕後,方在直,今將承命出去,請假參知差出,使之替直。傳曰,不必假參知差出,南老星,牌招肅拜入直,可也。
忠淸監司書目,燕岐縣監李惟淸,生父在喪。遞。
持平睦來善啓曰,政院以承旨任義伯照律過重,致責於本府律官,汰去旋止,故同僚俱以此引避,而照律曲折,已悉於同僚,避辭,臣不敢更陳,而使律官考出律文之後,商確照律,實在於臺官,則被勘之人,方在政院,而有此恨怒致責之擧,揆諸事理,實爲寒心。臣旣與同僚,同參照律,則所當偕避,而臣方以服制在家,不得行公。今始追後來避而請出承旨,則答以政院,旣承嚴旨,不敢出待,再三往復,終不回聽。臣不得已問諸前規,則下吏以爲,諸承旨若因嫌而不爲出接,則直請承傳色傳啓云,故遵例傳啓,而是亦罕有之擧也。臣何敢晏然仍冒?請命遞斥臣職。答曰,勿辭,退待物論。
傳曰,明朝,大提學·提學命招,使之科次。
平安監司書目,勅行二十二日順安止宿事。
吏曹啓曰,臺官有闕,政事,取稟。以上朝報
上在昌德宮。停常參·經筵。
夜二更,巽方艮方,有氣如火光。
下直,天安郡守成岌,同福縣監李維楨,安東府使李俊耉,永興府使許東岦。
大司憲金益熙啓曰,竝引嫌而退,筵說先播,容有曲折,任義伯所坐,係是無情,而擬以一切之律,政院之所以不平,而至於推責律官,曾所未聞,殊失事體,多官之不糾而避,意必有在。而大槪,旣被侵逼,理難晏然,方在服制者,不得偕避,又其勢也。請掌令洪鍾韻·姜鎬,持平南天澤·睦來善,竝命出仕。答曰,依啓。
推刷都監啓曰,御史之行,退於初秋,先運成冊捧上之期,旣以道里遠近酌定,則各邑守令,所當從容査出。俾無一口漏落之患,而守令中多有未赴任之人。奴婢搜括之事,非兼官所能爲,空官之時,亦不無鄕所色吏夤緣用奸之弊,未赴任守令,令該曹催促發送,何如?傳曰,未赴任守令催促下送事,曾已傳敎,而至今不赴者尙多云,殊甚駭異,不爲惕念該曹堂上·郞廳推考。今明日內,盡數發送,而猶爲落後者,抄啓,稟處。
禁府啓曰,罪人朴增,旣已拿來,而以臺諫所啓,改正加資,則卽無職一庶孽也。自王府推治,其違法例,移送該曹,何如?傳曰,旣有拿命,則雖下賤之甚者,唯當奉行而已。嫌其處置,敢言移送他處,殊甚不當矣。
備忘記,居首幼學孟萬始,直赴會試,之次幼學申胤錫·李得·李積·李浣,各紙五卷·筆五柄·墨四笏賜給。
府啓,推勘照律,出於一時低仰,設或過重,只可付諸公議而已。政院多官,越職推責本府律官,事未前聞,殊極無謂,除其日未仕進承旨外,竝命遞推。答曰,其中豈無主張者乎?主張者遞推,可也。
吏曹判書鄭維城上疏。大槪,臣以館伴,前頭勅行入京後,館所不離,侍衛重地,不可曠職,兼帶摠管乞遞事。答曰,省疏具悉。卿辭至此,當勉副焉。
政院啓曰,以臺諫所啓,有主張承旨遞推之敎矣。右承旨臣洪處大,以其日,與左承旨金佐明,右副承旨柳道三同事之故,未分主張者之前,不敢晏然在職,卽刻出去,請都承旨李行進,命招入直,何如?傳曰,允。出春坊朝報
政院啓曰,明日乃司饔院親臨習儀,且有開政之敎,而廳中只有臣行進,左副承旨閔光勳,更無仕進之人,習儀差退,何如?傳曰,允。
延接都監啓曰,卽接遠接使許積狀啓,則勅使病中所用淸心元盡用,難繼應副云。令兩醫司,淸心元十餘丸,急速付送撥便,何如?傳曰,允。出都監謄錄
傳曰,政事,明日爲之。
遠接使書目,勅行二十三日,平壤止宿仍留事。
上在昌德宮。停常參·經筵。
夜二更,東方巽方坤方乾方,有氣如火光。
下直,西北萬戶金孝寶,富寧府使尹孝諒。
都承旨李行進,左副承旨閔光勳啓曰,去十七日臣行進,以式暇不進,翌日仕進,戲謂同席曰,得見照律,以漏泄軍情擧論,此乃一罪也。不勝驚懼,同僚答云,廳中所見亦如此,招問律官而退之,相與善謔而罷矣,不料本院厄會之至此也。其日臣光勳,仕進而旋聞母病,申前出去廳中,方有左承旨金佐明,右承旨洪處大,右副承旨柳道三,同副承旨任義伯。而其中金佐明,以自己嫌避之事,波及同僚,恒懷未安之心,及見照律,不覺招問律官之爲失體,此外寧有律官汰去之擧乎?臣等雖無狀,待罪近密,且有年矣。歸咎照律之重,而有所頡頏於其間,臣等必不爲也。然臺論至嚴,何敢晏然而行公,獨令金佐明當之乎?臣等不勝惶媿之至,伏地待罪。傳曰,知道。勿待罪。
政院啓曰,主張承旨遞推事,命下矣。臺諫,以其日未仕進承旨外,竝命遞推事,方以論啓,故主張承旨遞推,承傳不得捧之之意,敢啓。傳曰,知道。
左承旨金佐明上疏。大槪,主張自首事。傳曰,遞差。
刑曹啓目,趙慶會元情云云,罪狀,上裁,何如?啓所供殊甚奸詐爲置,嚴刑得情。
院啓,國綱解弛,人不畏法,各司奴婢逃避欺隱之弊,愈往愈甚,今此推刷之擧,實是應行之事也。今者趙慶會,不識朝家事體之重,徒見列邑搔擾之弊,妄陳疏章,誠可惡也。然其鄕曲之人,言語無倫,何足深責?且其供辭,似無奸狀,而至以嚴刑得情判下。凡在視聽,莫不疑惑,其人雖濫,上章被刑,恐非聖世事,而亦有妨於言路也。請加三思,還收成命。答曰,渠以忠義自稱,而其父則以校生爲言,眞是忠義,則應爲世襲,其父寧有獨爲校生之理乎?此是違端處,不可不窮問矣。出春坊朝報
迎接都監啓曰,三度習儀時,軒架雜像曳出陳設,非但許多市民調發有弊,亦不無破傷之慮。故自近年以來,習儀時則不爲曳出,勅使入京前一日,早出陳設,慕華館兼試習儀,已成規例,今亦依此爲之,何如?傳曰,允。出都監謄錄
上在昌德宮。停常參·經筵。
夜一更,艮方有氣如火光。
下直,慶興府使權信道。
兵曹啓曰,佐郞尹澄之,本以夙病之人,流寓畿鄕,今已三十年,前後除職,俱未能供仕矣。今見呈狀,則添得內感外傷之症,宿病轉劇,委頓床席,不得運身,決無上來供職之望,斯速入啓處置云。客行已迫,本曹事務,視前尤劇,尹澄之改差,其代以在京無故人差出,何如?傳曰,允。
忠淸監司書目,吏曹參議宋時烈辭職上疏上送事。答曰,省疏具悉至懇。予意則欲其將母上來也。豈可每每固辭乎?須體至意,幡然上來。
三公箚子。大槪,敢陳愚見,請收趙慶會刑推之命事。答曰,省箚具悉。臺論尙未結末,允從與不允從,猶未判焉,卿等務爲愼重之論,宜矣。
政院啓曰,卽者持平南天澤,以前啓闕啓來避,而考諸院中謄錄,則闕啓勿避,明有先朝受敎,此避嫌,還出給之意,敢啓。傳曰,知道。
持平睦來善啓曰,昨者同僚,以臣出仕單子未及啓下之故,代行茶時,而前啓之或連或否,因病呈告,未及呈當矣。卽以闕啓引避,臣亦不得辭其責也。臣於昨日出仕單子啓下之後,當爲察任,而適緣賤疾猝劇,情勢難安,呈單見阻,以致闕啓,臣之所失,固大矣。且臣頃聞故參議洪瑱喪柩發引之日,行到水口門,城門已開,直爲出去之際,一有喪車,停留道上,乃是佐郞李端相叔母之喪也。其擔軍,先自齊聲而起,打洪家之擔軍,遂有戰場,至於登城驅石,打破喪柩,亂石堆積於棺上,多有傷痕,幾至破棺。而彼此護喪士大夫,目見其狀,莫能禁抑,洪瑱只有弱子一人,而不能從喪,其壻護往,不忍立視,請入瑱之妻娚應敎蔡忠元於亂石之中,僅得救解而出,其後洪家,具由呈狀於本府,請治其作拿契人,則本府捉致兩契軍各二人,不分輕重,略施一次之刑而放送,聞者莫不慨然而寒心。臣於頃坐,議於同僚,兩契下人,發牌捉囚之後,連値禁刑,且緣服制,未及決罪矣。長官送言于臣曰,旣往之事,更擧支離,放釋爲當云。臣以契下人,打破士夫喪柩,實是無前之變,而前日本府之治罪,似爲未快。其首唱者,遠避難得,旣囚其同惡之人,不爲痛治而旋卽放釋,則頑風惡俗,將無以糾正,亦不可以一次之刑,懲其罪惡,待後坐刑放之意,答送矣。卽者下吏來言,長官,乃以白牌不可囚人,兩契下人,皆爲放送云,臣實未曉其意也。本府推捉之事,若非長官及亞長參坐之日,則不得開廳,故坐起或茶時,白牌捉囚,實是流來之規,而非臣所創也。且凡風聞囚禁之人,雖有可恕之端,必議於出令之同僚,然後處置,乃是規例。而長官,不復通聞,徑先放釋,吁亦異矣。臣竊觀今日之世道,見忤於形勢者,莫容於朝,而臣之愚意,雖極疲劣,旣叨法官,則職分之事,所當盡心,凡干禁制,一切如法,被人怨謗,固已多矣。而至於此事,大有關於風俗,故妄欲痛治而糾正,反被同席之輕侮,以此以彼,決不可一刻仍冒,請命遞斥臣職。答曰,勿辭,退待物論。
持平南天澤啓曰,臣自旬間,重得寒疾而不敢言病,代行城上所之任矣。昨朝自茶時還歸,猝然寒縮,前患轉劇,殆不省事,卽出辭單,使呈政院,而下吏言,城上所服制出任單子,今已啓下,前啓之或停或連,或停當,爲停當矣。乃見分發,則城上所,以身病又爲呈單,未及連啓,勢則然矣。而臣旣見茶時,則連啓與否,似當通告於同僚,而茫不覺察,以致闕啓,闕啓之失,專在臣身,昨緣日暮,今始來避,而卽見持平睦來善避辭,兩契作挐人發令推捉,臣亦同參之事也。其日之事,長官雖適不參,而其人等罪狀,旣極悖惡。又是同僚齊坐相議之事,則相喩處之,不害於相敬之道,而不爲通議,徑先放送。臣之見輕,與同僚無異,以此以彼,決難仍冒,請命遞斥臣職。答曰,勿辭,退待物論。
院啓,臣等伏見聖批,以不可不窮問爲敎,是何聖人之量,尙有歉於包荒之道耶?趙慶會,以鄕曲微賤之人,妄論朝家已行之大事,不可謂之無罪也。但疏入而遽加刑訊,則遠近瞻聆,擧懷疑懼,必不欲爲國家言事,臣等之慮,只爲此耳。古者,君子言於朝,庶人謗於市,今者此事,有關言路,非細故也。聖明若以臣等之言,有不足信,則廣詢朝臣,卽可知物情之如何矣。臣等不知慶會之爲人與根派,而以人情推之,則渠何敢假托於功臣後裔,以飾告君之辭乎?供辭設有違端,因渠陳疏,有所窮問,實非聖世之事,請加三思,還收成命。答曰,勿爲代囚人分疏,以傷事體,令該曹姑勿刑推,其父獨爲校生之由,更爲捧招處之。
掌令姜鎬啓曰,城上所有故,則次次代行,乃其常例,而臣於昨日,前患胸痛,猝然危劇。且有事勢之難便,冒呈辭單,見阻政院,仍致闕啓,臣之所失,亦已大矣。且故參議洪瑱喪柩打破之狀,及許多曲折,已悉於持平睦來善之避,臣不敢更爲煩瀆,而臣於其日喪柩發引之時,目見其變,故頃日之坐,與同僚相議,更爲捉來兩契下人。而適値禁刑,未得決罪,以待後日開坐,完議處之矣。今者長官,不爲通議於同僚,輕先放釋,有違於可否之常規,此無非臣見輕之致,何敢晏然仍冒?請命遞斥臣職。答曰,勿辭,退待物論。
遠接使書目,勅行二十五日中和止宿事。出春坊朝報
上在昌德宮。停常參·經筵。
夜一更,艮方有氣如火光。三更,巽方有氣如火光。
掌令洪鍾韻啓曰,凡臺論旣發之後,或連或停,未及停當,而城城上所有故,則次次代行,乃是規例也。臣自月初,臀腫重發,針破流汗,而不敢言病,黽勉隨行,仍致病加少愈,轉成瘢疧,痛勢匪細。況於此際,又有情勢之難便,冒呈辭單,見阻政院,闕啓之失,臣亦無辭。但兩契擔軍作挐之變,同僚目見而言之,故其時卽發差使,致捉兩契人各二名,推問事狀,則作變應變,雖有先後,因衆同惡,均有其罪,而囚禁多日,首從亦難分別,故無論罪之輕重,各施刑一次而放之矣。頃日坐,同僚又發白牌,捉囚兩契人,臣意以爲,士夫行喪,擔軍作變之擧,有關風俗,一番痛治,在所不已。而但首唱旣難捉得,同惡已施刑訊,則今又侵捉,恐涉支離,而同僚所爲,不敢沮解,循例看過而罷矣。近聞兩契人,再送捉囚之際,非但有中間侵虐之弊,罪疑逃散之輩,鳥驚獸駭,多未完集。當此勅行多事之時,坊民散亂,實非得宜,欲待後坐相議處之矣。白牌囚人之規,其來已久,長官之徑先放釋,意必有在,而同僚皆以此引避,臣亦安得晏然而已乎?請命遞斥臣職。答曰,勿辭,退待物論。
政院啓曰,開城府問安承旨,何以爲之乎?敢稟。傳曰,任義伯,牌招發送,可也。
右副承旨任義伯,牌招不進,依承傳罷職傳旨。傳曰,勿爲罷職。
大司憲金益熙啓曰,白牌囚人,乃廢朝臺官行私自恣之弊習也。癸亥反正,一切痛革,己卯年間,又復申明,凡府坐,長官·亞長有故不參,不得開印,而罪有關於風敎者,許以白帖拘留,以待後坐,茶時亦然。啓下公事,不翅丁寧,夫何數年來,成令漸壞,往往復踵前習,良可寒心,無賴香徒,鬪鬨於士夫喪行,一番治罪,在所不已,故臣於前月,捉囚兩契牌頭各二人,訊問於月臺上,此乃法司重刑也。其後同僚,又發禁吏,窺何累日,捕得數人,而閭閻爲之不寧,臣謂此等罪犯,豈至於株連鉤索,使其洞人,皆不得安接乎?議於同僚而放其囚人,以爲僚席之怒,迄可止矣。不料經月之後,持平睦來善,不待同僚之會,別定兩吏,以白帖又捕兩契人,夫以國家大獄,事體至重者而言之,尙慮橫侵濫及,未能苗耨髮櫛,香徒作拏,此何大事,而旣已刑訊牌頭,又復窮捕逃者,連月不解,貽擾坊里,不暇顧恤,寧非惑乎?況告君之辭,毋論輕重,一切從實,可也。今者來善開坐之前,獨自發牌,而乃曰,議於同南天澤·姜鎬·洪鍾韻開坐之後,始因下吏告譯而聞之,而乃曰,同參看過,相率相蒙,務爲遂非,此豈知事君之道者哉?蓋來善,亦覺獨自發牌之爲違法,爲此遮攔彌縫之事,而天澤等,不欲違異同僚,不覺同歸於告天失實之地,殊可惜也。臣頃患面部浮病,蒙恩調理,不得行府事,故但送言同僚,以更囚貽擾爲未安矣。及至昨日,同僚皆入,臣代行茶時,見其本府囚徒,則此人等,經旬在獄,他僚白帖所囚亦有之。臣以爲,此皆非法濫囚,吾爲長官,豈可曲循同僚顔情?往在先朝,持平沈演,以白帖囚人,獄官稱有承傳,拒而不受,演遂自劾,今不當復舊例除近弊乎?遂皆放之,遍通此意,臣謂同僚因此,知遵令式,未必無補,豈意反疑見輕,張皇至此?且已自爲非法,而欲望其通議可否,此亦過矣。大槪,刑人囚人,重事也。必待齊坐用印,意有在焉,而來善於茶時發牌之外,往往在家,使其皂隷,捉人付獄,旋輒放之,刑吏亦不與知。此則反正後所無,旣曰發於風聞,至於囚禁,則又何以不下一杖而放之?堂堂國家憲令,豈爲一臺官喜怒之資乎?以此謂之盡心職分,禁制如法,臣不之信,至於他僚,亦多效尤,囚徒日繁,乍繫乍放,刑吏未暇告詳長官,而放帖已下者亦有之。臣意此弊未除,民將無以措手足,故凡諸濫囚,悉令放送,欲以矯一時之弊,此所以重觸群起之怒也。抑臣又有慨然於諸僚者,疾病之來,雖人所難免,而豈有四員一時俱病之理乎?所論之事,未及究竟,而緣無城上所,不得停當,使被參之人,難於進退,喉舌一空者累日,事甚未安。再三送人同僚,懇止呈單,而皆邈然不聽,及其有所忿懥,則相率起鬧,不以病爲解,此何事體也。臣以無似,忝居首席,常時不能見信同僚,隨事生瘡,誠難抗顔,請命遞斥臣職。答曰,勿辭,退待物論。
院啓,竝引嫌而退,喉舌之任,適當多事之時,而竝劾諸官,不卽結末,先自引入。又以闕啓爲嫌,難免苟且之失,臺閣事體,本無上下官之別,多官相議而囚之,則雖以白牌爲謬例。而不待可否,徑先放釋,亦非相敬之道,請竝命遞差。答曰,依啓。大司憲若遞差,則憲府多官等,續續任意濫雜囚人之弊,無以防遏出仕,以明國法似當。出春坊朝報
上在昌德宮。停常參·經筵。
夜一更二更,艮方坤方,有氣如火光。四更五更,有氣如火光。
政院啓曰,臺論已結末矣,諸承旨牌招肅拜,何如?傳曰,允。
吏曹啓曰,臺諫有闕,政事,取稟。傳曰,明日爲之。
大司憲金益熙就職後啓曰,臣之愚妄,自速官謗,見斥物議,聖明特令勿遞,召牌來臨,義不敢不進,而被遞臺官,更出行公,揆以廉恥,斷無是理,聖明亦何必强違物議,使臣益其狼狽乎?竊見多官避辭,白牌囚人爲斷案,而處置中略不擧論得失,而但陰提引入一款,以爲結語,意所左右,固可知矣。而至欲令臣,弁髦先王之明敎,敬信廢朝之謬例,惡,是何言也。白帖旣曰謬例,則雖同僚相議囚之,斷不可曲循,放之,要自得體,況一人獨自發牌,非可誣也,何以謂之相議乎?可謂慣却代人分疏矣。諫院以臣爲非,而臣又復云云,非不知更添罪戾,而事係國家憲令,顧念忝叨之重,不避一時之嫌。且聞昔者名臣先正,居言地,直斥攻己之臺諫曰,彼有何識見。或謂曰,彼方攻公,何不避嫌?答曰,欲爲國事,不可避嫌,且吾亦言官,何可不言彼失?臣之庸陋,萬萬不及古人,非敢妄擬,若其欲爲國事,不苟避嫌之意,則又何間哉?臣之慨然之懷,索言至此,冞增惶恐,至於不可冒出之勢,如上所陳,請命遞斥臣職。答曰,予之所欲言而未發者,卿悉吐之。凡人意見之不甚相遠,槪可見矣。噫,今日諫院處置之官,非舊日憲府之長官以下乎?自己之曾前慣行非法之事,寧可自掩而長短他人乎?以此言之,則不爲擧論白帖一款,不是怪事,而第念朝家寄以耳目而付之法憲,則諫長以下。所當洗心惕慮,覺前非而悔之,責將來而守法,俾國家有所恃,使民生措手足,可也,豈可矇矓論事至此哉?卿之避辭中,所謂若不除此弊,則民無所措手足之說,予實三復而嘉歎焉。不此之思而徒爲媕娿之態,反遞守法無故之官,其可謂忠乎?其可謂公乎?所謂臺閣如此,其他何足云喩,言念國事,只自痛歎而已。勿辭,退待物論。
左承旨洪處大,左副承旨柳道三上疏。大槪,遞推之罪,旣及同僚,同參之人,理難獨免。且臺論亦無明白停當之事,尤難强顔行公,乞遞職名事。答曰,省疏具悉。兩司措語,槪可見矣。勿爲引嫌,速出察職。
正言尹塏啓曰,庸陋微臣,猥忝言地,自知不似,人謂斯何?其於臺閣體例,論議是非,實所昧昧,有同聾瞽。昨日處置憲府之時,以白牌囚人,固爲近日之謬例,憲長之欲其矯弊,意非不美,而輕先放釋,亦欠周詳,故相議竝遞矣。不徒公議不以爲然,昨承聖批,有特出憲長之命,臣之處置乖當之失,著矣。昨緣夜深,今始來避,所失尤大,請命遞斥臣職。答曰,勿辭,退待物論。
說書呂聖齊上疏。大槪,陳情乞遞事。答曰,遞差。
右副承旨任義伯上疏。大槪,前有罪同罰異之嫌,後有逋慢應遞之罪,乞賜鐫免事。答曰,省疏具悉。予已洞燭,爾其勿辭,從速察職。
大司諫尹絳啓曰,臣旣見大司憲金益熙引避之辭。又伏見批答之敎,臣不勝悚然,無地自容,益熙之張皇滿紙,無非攻斥之語。而其中意所左右,代人分疏等語,實未知其意之所在也。臣與睦來善,素無一面之雅,設有相識事,尋常處置之際,豈以愛憎爲左右哉?至於拈出前日批答中分疏之敎,爲臣罪案,則臣與慶會不相識,不啻楚越,臣不欲多辯也。此等數語之意慘刻,不但逆詐而已,則似非仁人君子之言也。如臣無狀,立朝以來三十餘年,忝叨憲府之職,不爲不多,曾有白帖囚人之事,則益熙以同朝之人,必已聞之,以此爲臣罪案,則臣實甘心。凡處置之事,以避辭中一二緊語,定其立落,例也。憲府多官,皆以論事未結末,旣卽引入,難免苟且見遞,而白牌謬例之語,亦在其中。若曰,措語未盡,則猶或可也,乃以不爲極言其非,便謂之意所左右,則曾所未料也。大槪,法府,必開印然後出帖囚人,乃其前例,則不待開印之坐,汲汲以白帖囚人,失體甚矣。然而業已捉囚,況經諸僚同議,則長官之不待可否,徑先放釋,前所未有。他日雖有罪關風敎,及時可囚者,而非亞長以上則不得囚,或仍請囑任意放釋者,據此以爲執言,則其爲後弊,亦甚不貲。大司憲金益熙,意在矯弊,則據法出避,不患無辭,至於劾正,亦非不可。而只自擅放,實非穩當之擧,玆與同僚,相議請遞矣。旣有處置乖當之失,且承嚴旨,不可一刻仍冒,請命遞斥臣職。答曰,勿辭,退待物論。
司諫成夏明啓曰,卽見正言尹塏避辭,則乃憲府處置乖當之失也。處置簡通中,臣亦同參,則乖當之失,與同僚無異。繼伏見大司憲金益熙避辭,批答之敎,尤不勝驚慄之至。昨於處置措語中,有曰,雖以白牌爲謬例,而不待可否,徑先放釋,亦非相敬之道云。臣以爲,白牌爲非法之意在於其中,而請遞憲長,只是有欠於相敬之道,故循例謹悉矣。臣誠庸魯,所見不明,則論事矇矓之敎,實所甘心。而爲耳目於聖明之前,不思惕慮,而但爲媕娿之態,亦非臣之所忍爲也。緣臣無狀,致勤嚴敎,臣罪萬死,請命遞斥臣職。答曰,勿辭,退待物論。
遠接使書目,勅行二十七日,鳳山止宿事。以上春坊朝報
上在昌德宮。停常參·經筵。
院啓,竝引嫌而退,白牌囚人,實是謬例,憲長之欲爲矯弊,在所不已,而當其放釋之時,不待可否,殊欠相敬之道,故本院處置,以此請遞,而自上特出之敎,蓋亦出於防遏濫雜之弊也。第念被遞之後,雖有出仕之敎,不敢行公,臺閣體例,勢難强出,憲長引避之後,聖敎至嚴。本院之引嫌自列,勢所當然,而處置措辭之中,旣已白牌爲謬例,則請遞之擧,專爲有欠於相敬之道也。臺閣規例,固當如是,不可以此輕遞多官,請大司憲金益熙遞差,正言尹塏,大司諫尹絳,司諫成夏明,竝命出仕。答曰,嗚呼,人各有是非之天,爾獨無是非之心,何也?可謂專喪其義理之良心者也。尹絳等,不但欲廢先王成憲,亦不欲杜將來之弊,其志將以玩弄無窮也。其罪豈但止於遞差而已乎?白牌之謬例二字,有何關重於是非立落,而人皆執此,以爲自解乎?未滿一笑,良可歎也。大司諫以下諸官,竝遞差,以懲其循慾蔑法之罪。
獻納李齊衡啓曰,本院之請遞憲長,主意結語,只在於僚席間,有欠相敬之道,則元非以守法矯弊爲不可,而嚴批之下,不得不略陳曲折,實出於未安而然也。以臣愚昧之見,似無必遞之事,故敢請出仕矣。今承聖批,惶悚之至,無地自容,而處置乖當之失,亦所難免,何敢晏然在職?請命遞斥臣職。答曰,勿辭,退待物論。
以獻納李齊衡避嫌,傳曰,使之今日內卽爲處置。
玉堂箚子。大槪,獻納李齊衡請命遞差。答曰,依啓。出春坊朝報
有政。以金益熙爲副提學,呂曾齊爲兵曹佐郞,郭聖龜爲掌令,尹宣擧爲持平,金益廉爲說書,李時楷爲大司憲,趙復陽爲輔德,李明傳爲禮曹正郞,睦來善爲魚川察訪,尹大亨爲司圃別提,朴增輝爲司書,李枝茂爲掌樂正,李昌炫爲兵曹佐郞,安後說爲正言,趙珩爲大司諫,李袗爲司諫,崔孝騫爲司藝,尹衡啓爲禮曹佐郞,李袗爲兼弼善,李元圭爲司藝,金振爲戶曹參議,金時鉉爲典籍,李秞爲工曹佐郞,柳經立爲禮曹佐郞,柳俊昌爲掌令,趙龜錫爲獻納,兼南學敎授閔思謙,兼東學敎授金夏鉉,學諭二單,羅萬葉·李觀徵,單付。出吏曹政軸
遠接使書目,勅行二十八日,瑞興止宿事。
忠淸監司書目,連山呈,以判中樞府事金集辭職上疏上送事。啓下該曹。
兵曹啓目,粘連判中樞府事金集上疏云云,前冬辭職時,有春和上來之敎,而年高病深,不能登道,肆切未安之心,有此乞免之章是白在果,重臣進退,自下不敢擅便,上裁,何如?啓安心勿辭事,使之回諭。出朝報郞廳申命佐校正。日記廳郞廳李聖運書。
上在昌德宮。停常參·經筵。
夜二更,流星出亢星下,入坤方天際,狀如鉢,尾長七八尺許,色白。五更,有霧氣。
下直,魚川察訪睦來善。
政院啓曰,卽聞領中樞府事趙翼,病患極爲危篤,欲得醫官云,係是大臣急患,敢此仰達。傳曰,令內醫院定送。
禮曹啓曰,童蒙分敎官,例自本曹差出,敎官得其人,然後庶有望於成就童蒙,故每於差出之際,非不欲極擇其人,以畀其責,而臣等非但聞見孤陋,官無大小,得人亦難,前此爲是任者,旋差旋遞,莫有其效。頃於分敎官朴乃文,本官差出之時,令實敎官,使之訪問私敎官中,多學徒善敎誨者以薦,則有以朴愼重爲言者,欲知其實狀,令人往見其家,則果爲聚會童蒙敎訓云,故乃以此人,入啓差下矣。今聞愼重,縱其童蒙,橫行作挐於市街之上,至於歐打衣冠之人,又使童蒙,掠奪食物器盂之類,聞者莫不唾鄙。如此無狀之人,不可使一刻付以訓蒙之任,朴愼重汰去,何如?傳曰,允。
傳曰,大臣·備局堂上引見。
大司諫趙珩辭職上疏。答曰,省疏具悉。爾其勿辭,從速察職。
刑曹啓目,趙慶會功臣子孫與否,移文忠勳府,相考後,稟處,何如?啓依允。出春坊朝報
引見時,副提學金益熙所啓,四學養士之規,今卽別爲申飭,而四學典僕,多寡不同,中·西學則奴婢多至六百餘口,東·南學則僅八九十云,在昔平時,亦有分給之事,今亦依此分給,何如?上曰,分給,可也。出掌隷院謄錄
遠接使書目,勅行二十九日,平山止宿事。又書目,勅行三十日,開城府止宿事。
義州府尹書目,進賀使二行,本月二十七日渡來事。出朝報
上在昌德宮。停常參·經筵。
自昧爽至辰時,有霧氣。
藥房啓曰,春寒不解,山雪尙在,和煦之氣,使爲澟烈,感冒爲病,高下難分,臣等固爲聖躬慮矣。伏聞有不安之節,臨筵尙御煖帽,不勝驚慮。擧動臨迫,徑進解表之藥,恐或有妨,未知何以則爲當,欲與諸醫,相議可當之劑,而不知聖候,若何?敢來問安,竝此仰稟。答曰,趁時解表,旣已差愈,而但些少餘熱,尙未盡祛,亦非大段矣。
藥房再啓曰,伏承聖批,有餘熱未盡之敎,臣等之憂慮更切,此際又有郊外擧動,熱勢必添。與諸御醫及柳後聖等商議,則皆以爲不可無預防之劑,加減涼膈散三貼進御宜當云,此藥劑入之意,敢啓。答曰,知道。
大殿,政院·玉堂問安。答曰,知道。
備忘記,白帖囚人,旣是法外,此甚有弊。前大司憲金益熙所謂,不除此弊,民無所措手足之說,誠是也。今後毋得擅犯之意,命招臺官,明白傳諭,以爲永久遵行之地。出春坊朝報
藥房都提調金堉啓曰,前參奉姜游,稍解醫術,諸醫皆薦,故啓下入屬矣。其人本在嶺南,以其亡親遷葬,來呈由狀,率爾許之矣。今聞本院入屬之醫,不可以由狀許歸,卽令主人招還,而尙不來現,臣之不識舊例,輕許下去,不勝惶恐待罪。本道監司處移文,催促上送,何如?答曰,依啓。卿其安心勿待罪。出內醫院謄錄
傳曰,卽見遠接使狀啓,則副使,明日及請宴日,皆不來參云。彼旣如此,則似當從容,而況世子小疾新愈,明日出參,則或不無添傷之患,依前定奪,請宴日相見,明日則勿參事,分付該曹。出司饔院謄錄
兵曹啓曰,本曹事務,比他司甚劇,而郞廳八員內,正郞閔周冕,佐郞鄭植·金澄,以把守,俱往迎接都監。除本司,而都監米麪色郞廳李昌炫,昨日政,移授本曹佐郞,肅拜後,卽往都監。當此勅使入京之日,迎勅擧動及接見等時,非但侍衛不能成形,至於本曹事務,除內外司入直外,餘存者只二員,殊甚可慮。佐郞李昌炫,都監郞廳改差,使之專察本曹之任,何如?傳曰,允。
傳曰,世子當爲行酒於仁政殿請宴時,此儀註,速爲磨鍊以入。出都監謄錄
禁府啓目,洪柱一供辭,令道臣詳査馳啓後,稟處似當,上裁?啓査問本道,未免文具是在果,姑令道臣,各別嚴明親査以啓。又啓目,申淯,似無身犯現著之跡,而自下不敢擅便,上裁?啓雖云監司分付,此事於大同本意,何如?令該廳參商,覆啓處之。
又啓目,鄭世輔,似當從重論斷,而自下不敢擅便,上裁?啓照律。
又啓目,李汧等,俱有所失,而權堣似重,上裁?啓竝只照律。出朝報
上在昌德宮。停常參·經筵。
藥房啓曰,伏未審夜來,聖候,若何?餘熱未盡之候,倘或差減耶?進藥之後,亦覺有效耶?臣等區區仰慮,敢來問安。答曰,進藥之後,漸似差減矣。
大殿,政院·玉堂問安。答曰,知道。
禮曹啓曰,春塘臺儒生庭試,依上年例設行事,命下矣。以晦初間臨時擇日擧行,何如?傳曰,允。
大駕詣慕華館後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹·大司諫問安。答曰,知道。
府啓,新除授執義李尙眞,時在全南道全州地。掌令郭聖龜,時在康津地。持平尹宣擧,時在忠淸道尼山地。請竝斯速乘馹上來事,下諭。答曰,依啓。
政院啓曰,頃日憲府之論承旨多官也,主張者,自首見遞之後,憲府全數呈辭,終無停啓之人。其時勅行已迫,將廢松京問安之例,故不得已承命牌招。任義伯則牌不進,又不得已承命,以同副承旨改送,其翌日,又承命牌招諸承旨,則皆上疏待罪。而又有速爲察職之批,故諸承旨非無悶蹙之心,而勅行已到坡州,適有國忌,兩日之內,無路開政,故皆以爲一向退在,則擧動時無以成樣,寧冒苟且而忍恥出仕矣。今聞物議非之云,臣等率爾啓請牌招者,亦安晏然而已乎?不勝惶媿待罪。答曰,知道。勿待罪。
大司憲李時楷上疏。大槪,濕瘡熾爛,勢難供職,本職及兼帶,乞賜鐫免事。答曰,省疏具悉。卿其勿辭,調理察職。
院啓,無論事之輕重,臺論未停之前,被參者不敢行公,自是尋常規例也。頃日承旨遞推之論,發於憲府一啓之後,因多官引入,趁未結末,昨始停啓,喉舌之地,曠務多日,雖似未安,而其時政院之啓請牌招,未免率爾,則在其自處之道,豈可一番陳疏,旋卽出仕乎?揆之體例,不容如是。請左承旨洪處大,左副承旨柳道三,竝命從重推考。答曰,憲府諸官,視國事如楚越,終無停行之期,狼狽莫甚,故姑觀一日,而亦無如之何,特命出仕矣。此非渠之失,勿爲煩論。出春坊朝報
迎接都監啓曰,副使不爲一時詣闕,自中路卽入館所事,已爲停當云。兩使頒勅,未及還館之前,副使處,似當有別遣近侍,先爲致問之擧,敢此申稟。只自上接見兩使時,旣有應行茶啖,副使處,自館所一樣設行事,分付擧行,何如?傳曰,依啓。
又啓曰,卽接京畿都差使員馳報,則勅使分付內,勅行入京時,道路橫過人外。左右觀光人,切勿禁斷云,係是勅行所言,故敢啓。傳曰,知道。
又啓曰,各色郞廳各一員,今日爲始,直宿之意,敢啓。傳曰,知道。
又啓曰,卽刻使差備譯官等,以行中各樣不緊差備軍及呈才人·鷹連竝卽放送之意,言于大通官,則以爲,差備軍,依例放送,呈才人,諸勅使前頭,有更爲觀戲之意,擇其善才三十餘名留待,其外亦爲放送。鷹連,姑爲留待,觀勢更議處置云云,故坊民房守各樣差備軍,放送四十五名,姑放六十九名,而各樣差備順贊一百十一名,則竝爲放送。而如有不時出入之擧,以不緊把守軍,推移充數計料,而呈才人,亦依其言,擇其能才三十名留待,而其餘二百六十名,卽爲分付放送之意,敢啓。傳曰,知道。
司饔院啓曰,仁政殿請宴時,王世子行酒事,傳敎矣。王世子入參行酒,而勅使若有離次酬酌之意,則御前及勅使前,似當有果盤之擧,何以爲之?敢此仰稟。傳曰,姑勿爲之。
禮曹啓曰,明日當行本朝陳賀之禮,見官禮,亦在明日云,先行陳賀之後,見官禮爲之之意,令都監措辭開諭,何如?傳曰,允。
迎接都監啓曰,以禮曹啓辭,允下矣。卽令譯官,以此意言及大通官,則卽告諸勅出言曰,事勢如此,早行陳賀後,差晩見官行禮宜當云,敢啓。傳曰,知道。
又啓曰,令差備譯官下馬宴設行事,言于諸勅,則勅使以爲,今日闕庭行禮時,副使病不得參見,國王前,不可不一番瞻拜,數日調理,若病稍間,則下馬宴時,欲爲同參,設宴之期,不可預定云,明日探知病勢,觀勢更請之意,敢啓。傳曰,知道。
又啓曰,自前勅行時,彼中賜物,例有計開別幅,同封勅書以來,而今番則只送物件而無別幅,有違前例。問于大通官,則答云,前日賜物,出於禮部,故有計開文書,而今番賜物,直出內院,以此無別幅,因其臨發受出,未及稟定而來云。槪觀氣色,則發行之際,忘却不爲齎來,到此所答,似是權辭,敢啓。傳曰,知道。
又啓曰,卽刻副使分付內,玄琴·琵琶覓入云,此乃自前例爲之事,故依其言入給之意,敢啓。傳曰,知道。出都監謄錄
上在昌德宮。停常參·經筵。
藥房啓曰,昨者日氣陰寒,擧動甚早,郊外闕內,行禮待客,重勞玉體,伏未審夜來,聖候,若何?臣等不勝區區之慮,敢來問安。且加減涼膈散,今日當爲畢進御,加劑以入乎?竝此仰稟。答曰,旣已差愈,湯藥勿爲劑入。
政院啓曰,頒赦百官加爲之事,命下矣。某罪以下竝宥乎?敢稟。傳曰,雜犯死罪以下,竝宥。
右副承旨任義伯上疏。大槪,臺論未停前,行公之失,與同僚少無異,冒死乞遞事。答曰,省疏具悉。喉舌之地,其可一空乎?勿爲過辭,從速察職。
院啓,昨日伏承聖批,以非渠之失爲敎,臣等亦非不知其時事勢之如許,而今日之論,不過存體面而薄物議也。薄罰相規,亦出參酌之意,請左承旨洪處大,左副承旨柳道三,竝命從重推考。答曰,然則拘於體例之微小,致誤國事之重大乎?毋庸堅執。
敎,王若曰,定國本而申請,實出輿情,宣帝命而加恩,式闡封典。玆敷誕告,用示同歡。念王者務樹弘猷,莫重乎先立元嗣。蓋祖宗積累之業,永綿於貽謨,而邦家久長之基,益昌於繼體。惟儲位固宜早建,顧冊禮未敢擅行。肆陳呼籲之章,遽紆允副之眷。誕揭正名之旨,一札昭回,兼頒在笥之珍,十襲燦爛。彌增守祧之重,遹侈主器之儀,媿寡躬幸紹丕圖,喜元良夙著仁德。延頸願戴,亦想爾臣庶之心,扶杖往聽,其承此渙汗之號。天時且協,正値陽和,解澤方流,合垂涵貸。自本月初四日昧爽以前,雜犯死罪以下,咸宥除之。在官者各加一資,資窮者代加。於戲,重暉重潤,知福祚之無强,竝育竝生,見覆燾之咸遍。故玆敎示,想宜知悉。大提學蔡裕後製進
戶曹判書李時昉箚子。大槪,今此推刷之事,略陳便宜數條,冀蒙材擇事。入啓。啓下推刷都監。
吏曹啓曰,開城留守有闕,政事,取稟。傳曰,當日爲之。
京畿監司書目,兼輔德趙復陽辭職上疏上送事。答曰,春坊兼帶,今姑遞差。出春坊朝報
答迎接都監草記曰,明日不欲來臨之言,似非實狀,大通官處,更爲詳探以啓,請宴,亦爲依願,從速爲之,可也。出內下記草
延接都監啓曰,差備譯官,以上勅使之言來傳曰,副使重病之餘,食飮不甘,思喫生雉·生獐膾,故來路各站,覓得進排,而入京後,又如是求食,活雉·生獐,某條覓入云云。病中如是懇求之物,勢難防塞,活雉則令京營庫,給價覓納,而至於生獐,則雖不得逐日入給,猝然辦得爲難。依前例,令訓鍊都監善放砲手,獵得若干首,以爲應副,何如?傳曰,允。
又啓曰,見官禮,今日待晴行禮之意,纔已啓達矣。卽刻差備譯官,以勅使之意來言曰,今雖雨晴,庭際尙濕,多官行禮難便,明日爲之云,敢啓。傳曰,知道。
又啓曰,勅使令差備譯官,問於臣等曰,開城府官員,俺等之行,多有蔑待之事,遠接使,已爲狀啓請罪云。而未聞論罪之擧,朝廷何以處之耶?臣等以留守及經歷,竝罷職交代,今已差出之意,卽爲回報矣,敢啓。傳曰,知道。
又啓曰,使差備譯官,明日下馬宴設行與否探問,則諸勅以爲,俺等不可久留於此,應行宴禮,亦難遲滯。明日早朝,行見官禮後,宴床卽爲排設,差晩出受云,敢啓。傳曰,親臨爲之。
又啓曰,上使令差備譯官傳言曰,自未渡江前,兩眼有眛肉,症勢漸至添重,欲得名醫,診視病處,以爲劑藥治療之計,內醫中術業精明者,趁明朝入送館內云,敢啓。傳曰,中路醫官,使之又爲往見。
又啓曰,卽接上三使令差備譯官傳言曰,明日下馬宴,主上將爲親臨云。其於款接之意,不勝感激,而但念同行之人,病不得出參,俺等獨承盛禮,非但心所不安,郊外遠臨,勞動之餘,又蒙來臨,亦甚未安。明日之宴,切勿親臨,宴床排設,則俺等自當臨時區處云云。且大通官言內,諸勅之意,正殿請宴時,瞻拜王世子,禮不可廢,若或遲延屢日,則副使差病,强欲一時進參,則事極難處,闕中請宴,莫如速行之爲愈云。觀其辭意,則今行專爲王世子出來,速欲承拜,出於實情,故如是云云,敢啓。傳曰,明日不欲來臨之言,似非實情,大通官處,更爲詳探以啓。請宴,亦爲依願,從速爲之,可也。
又啓曰,命下矣。更爲探問于大通官,則以爲,病使不得出參,兩使獨當盛禮,心切不安。前頭亦必有親臨宴禮之日,病勅待差,欲爲同參,故諸勅相議牢定後,旣令告達主上,欲盡待客之道。今雖更請來臨,已定之事,萬無中改之理,無已則明朝別遣中使,以不敢强拂客使之意,未得親行宴禮,不勝缺然等語,措辭致問。仍請闕中宴禮,事極便當云,明日下馬宴,旣不得親臨,則似當遣大臣替行。令政院,稟處,何如?傳曰,依啓。請宴,明日爲之,可也。出都監謄錄
上在昌德宮。停常參·經筵。
備忘記,祗謁章陵之禮,旣退來秋,而第念國家多事,每當春秋之節,不得閑暇,未伸至情,以此言之,則雖期以數十年遍謁諸陵,未可必也。豈不有歉於爲子孫霜露之感乎?如康陵,道路孔邇,且無聚船役民之弊,其令該曹,今晦間擇日擧行。
政院啓曰,領中樞府事趙翼,病勢危急,欲見醫官趙德奎云,係是大臣病患,敢稟。傳曰,趙德奎,給馬卽爲下送。
吏曹啓曰,頒赦後例有別歲抄之事,今則何以爲之?敢稟。傳曰,依例爲之。
又啓曰,別歲抄爲之事,命下矣。永不敍用,災傷罷黜,准期不敍,褒貶居中居下人等,依前例竝爲書啓乎?敢稟。傳曰,依啓。
左承旨洪處大,左副承旨柳道三上疏。大槪,再被臺評,無地自容,而分義嚴重,不得不趨詣於召牌之下,陳情乞遞事。答曰,省疏具悉。勿爲煩瀆,從速入來供職。
江原監司書目,三陟呈,以海水氷合,變異非常事。
推刷都監啓曰,都廳洪處尹,身有病患,不得仕進,以弘文應敎蔡忠元,差下察任,何如?傳曰,允。出春坊朝報
傳曰,請宴明日爲之事傳敎,而日勢如此,熟設則使之觀勢爲之。且勅使來詣闕中,則世子似難獨爲接見。旣已親臨,則世子又難接待,故不得已行宴之次,世子入來,一巡行酒,以爲致款於勅使爲計,而不爲預言,臨時猝然行之,則勅使不無致訝之弊。令都監以此措辭,預言于大通官處,俾先知之,可也。
又啓曰,命下矣。卽將傳敎內辭意,令譯官措辭,言于大通官,使之轉告勅使,則以爲,闕中請宴進參之計,專爲王世子瞻拜之地,雖不預言,俺等豈不知相接之事乎?行酒瞻拜節目,一從本朝儀註擧行,俺等何敢與於其間云,所答如此,敢啓。傳曰,儀註入給,行酒間禮,使之預知,可也。
又啓曰,卽刻百官,行見官禮後,罷出之意,敢啓。傳曰,知道。
傳曰,請宴時,世子旣與勅使相接,則似當有禮單,而一番行酒出去之後,更無接話之端,何由傳給乎?事勢如此難便,而專無禮單,則彼之所望,似在於此,不爲之落莫乎?令該曹議處。
戶曹啓曰,云云事,傳敎矣。仁政殿請宴時,世子只爲行酒而已,則此與世子親行茶禮時有異,禮單傳給,似爲難便。朝者,招致差備譯官等,彼若有問,以此措辭言及之意,使之微通於大通官矣。今承聖敎,全無禮單,果涉落莫,勅使還館之後,令宮官或中使,措辭致問,仍給禮單,似合便宜,禮單雜物,則依世子館所茶禮時例磨鍊,何如?傳曰,依啓。
又啓曰,勅使言于臣等處曰,義州留養馬,若不別樣肥健,則回程之時,必致狼狽,各別善養之意,申飭本道云,故依其言,枚擧移文之意,敢啓。傳曰,知道。出都監謄錄
觀象監,夜三更下雪。啓。
上在昌德宮。停常參·經筵。
夜一更,月入東井星。
禮曹,康陵親幸吉日,今三月二十七日丑時,推擇。啓。
接見後,大殿,政院·玉堂問安。答曰,知道。
吏曹啓曰,百官加下批政事,取稟。傳曰,明日爲之。
刑曹,趙慶會蒙宥事。出春坊朝報
延接都監啓曰,大通官,以勅使之意傳言曰,十二日回程之期,已爲牢定,決不可延退,發賣之事,在所急急,而今日請宴之故,雖未及擧行,而明日則凡發賣之物,一一整待,俾無不齊生事之弊,禮單應給之物,亦爲速爲磨鍊入給云云,敢啓。傳曰,知道。
又啓曰,今日當行翌日宴,而旣已請宴,先行於闕中。明日,似當以翌日請行,而翌日宴則禮曹以親臨啓下。請宴時,直以親臨爲辭乎?或令譯官措辭以探乎?敢此仰稟。傳曰,必不出受,直以親臨言之,可也。
又啓曰,衙譯張孝禮,其同生兄張孝忠,其妹夫金好男等兩人,來待館門外,孝禮懇請許入相見云。觀其情勢,似難防塞,諸譯所會處,許令暫時相見,卽令還出,何如?傳曰,允。
又啓曰,王世子別贈物件,勅使前進呈,則諸使一一計捧後,多有喜感之色。上使則贈物,寘諸坐右,再三手撫曰,今日得接世子,風儀動止禮節,令人敬歎,實是東土臣民之福也。見物珍玩不釋者,非以此爲貴也。向慕之心,不弛于中,對譯輩,縷縷言說不已之意,譯官等備傳,故敢啓。傳曰,知道。
又啓曰,禮曹啓辭內,世子親臨館所,別設宴禮,已有前例。世子雖不親臨,不可不遣官代行,宴床及禮單,令都監一依已行之例,磨鍊擧行,何如?傳曰,依啓。代行事,臨時觀勢爲之,可也事,傳敎矣。乙酉年冊封勅使時謄錄,詳細相考,則下馬宴及郊外餞宴,王世子皆爲進參,代行正朝宴,因傳敎稱以別宴,王世子亦爲親行。禮曹所謂別設宴禮,已爲前例云者,蓋指此例而謂也。王世子親臨參宴之時,則別無難便之端,至於不得親臨,遣官代行一款,事異常規,不可不熟講定奪。令禮曹更爲參商稟定後擧行,何如?傳曰,遣官代行一款,令禮官稟定後擧行。
傳曰,今日行酒,便是相接,此後更無參宴之事,別設代行等事,竝勿擧論,置之,可也。出都監謄錄
上在昌德宮。停常參·經筵。
未時,日暈。
禮曹啓目,粘連咸鏡監司狀啓云云,癘疫尤可驚愕,別遣近侍,北靑中央處,致祭,何如?啓依允,人民之死亡至此,其爲驚愕,孰有大於此者乎?此外可以救濟之方,令道臣商度啓聞。
吏曹,北道中央祭,遣近臣李慶徽。啓。出春坊朝報
迎接都監啓曰,前頭應行宴禮,有回禮·別宴·上馬宴。而回禮宴則當行於明日,三度宴禮中某宴,以親臨停當言及乎?敢稟。傳曰,上馬宴,以親臨言之,可也。
又啓曰,明日回禮宴設行之意,言于諸勅,則當次宴禮,依例設行云,敢啓。傳曰,知道。出都監謄錄
上在昌德宮。停常參·經筵。
自辰時至申時,日暈。午時,白雲一道如氣,起自艮方,橫過日傍,直指坤方,長竟天,廣尺許,良久乃滅。夜一更至三更,月暈。
傳曰,大臣·備局堂上引見。
兵曹啓曰,庭試初試依榻前定奪,令日官推擇,則今十一日·十二日,連吉云,當於何日設行乎?傳曰,十一日爲之而取二百人。
兵曹,庭試武科初試規矩,六兩三矢百步·片箭三矢一巡一中·騎芻一次二中。啓。傳曰,三技中取二技。出春坊朝報
引見時,右議政沈之源所啓,前敎官許穆,前參奉尹鑴,多讀古人書,行誼過人,皆有學問工程云,特出六品,或置臺諫,似可矣。上曰,言于該曹擧行,可也。竝春坊朝報
迎接都監啓曰,大通官等,自再昨促入禮單甚急,其意專在於以此發賣之資,故措辭彌縫,以至今日,而又爲督促不已。都給元禮單,爲先入給,而世子別贈,則將觀勢追給矣。且前頭發賣,未知何以完了。而以卽今徵求之物觀之,則如休靴·銅鍋等種種雜物,比前倍多,該曹若干備儲之物,將盡於此行,極爲渴悶。自前如此之事,因通官輩間或周旋,而今番則凡干求索,直以勅使,分付勒定,尤涉難處。昨日三勅使,出送差備譯官等,各求大圓盤一竹,而上勅使則又求人參,以爲藥用,此等物,雖非重難,若一開路,則後弊可慮,使譯舌,略陳其未易辦得之意,求索不已,人參則上使以藥用爲言,只求六七兩,勢難防塞,以十兩應副,而大圓盤則三使處,亦各給五立之意,敢啓。傳曰,知道。出都監謄錄
上在昌德宮。停常參·經筵。
全南監司書目,全州等三十七官,染病方痛,五千三百七十七名,死亡,八百三十九名,而傳染死亡之患,愈往愈甚,極爲悶慮事。出春坊朝報
迎接都監啓曰,昨日都給元禮單,先爲入給,則多有點退之物。至於白紬則勒令換以色紬,此是無前之擧,據例爭之而終不回聽,使韓譯多般彌縫,而又爲書示世子別贈之數,則勅使等頗以爲喜。只令換入綠紬若干匹,而所求甚切,此則三勅使通計,不過數十匹,依其言換給矣。且促入禮單者,專爲發賣之計,而今番則其大慾,想必有倍於前,使譯輩預爲開諭,韓譯使之盡力周旋矣。昨夕書出發賣物目,白綿紙·水獺皮·靑黍皮·樻枝三·細布·苧布·黃獷皮·海蔘·全鰒等物也。不定其數,唯以多數覓入爲言,雖未知其幾許覓給,然後可充其慾,而此等物,已爲給價於市民,預先措備者也。若不大段濫觴,則雖不責辦於市民,庶可完了。此事從中操縱,在於通官輩,故韓譯等處,密贈之數,姑不言及,先以若於國事,終始盡誠,自此豈無優報之意,常常熟聞於其耳,以此似有宣力之色。槪觀其所望,則南漢定配人蒙放,與其侄子,願受禁軍帖也。此事,臣時昉,已爲陳達於榻前,其姪之陞差邊將,後弊可慮,決難輕許,故已爲據理防塞。而此兩件事,若於此際,以副其望,則渠之感激周旋,必倍於前,敢此仰稟。傳曰,知道。定配罪人及禁軍帖事,都監與該曹,不敢擅便,微稟于上,則巨源,多有爲國宣力之事,此何難也。竝依願施行事判下云云,以此言之,可也。且諸勅處,世子別贈之物,明白言說傳授,可也。何以書示微通,有若人情者乎?似未妥當矣。
又啓曰,昨日大通官等,欲知世子別贈有無,使譯輩來問,故一依前謄錄啓下之數書示,則卽爲入告勅使處云矣。以先爲通示,今承似未妥當之敎,臣等急遽之間,率爾書示,不勝惶恐。卽刻大通官等,使差備譯官傳言曰,諸勅之意以爲,今番之行,專爲王世子而出來,世子若有別贈,則上下員役所贈之物,雖不無差等之殊,一二等以下所贈,只有銀兩,無他物種,家丁等擧皆落莫,俺等獨受,豈安於心乎?三等則雖不擧論,至於一二等,若干物種加給事,縷縷來言,臣等以一依前謄錄磨鍊之物,不可輕易加減之意,擧理防塞,則又爲送言曰,其時謄錄旣如此,則雖難强請,許多家丁之落莫,無以開慰,勅使所得物種,當爲分給云。顯有不平底辭意,勢難終始牢塞,令該曹皮紙若干物,一二等處,略爲磨鍊入給,何如?傳曰,允。出都監謄錄
上在昌德宮。停常參·經筵。
自辰時至未時,日暈。自二更至五更,月暈。
司錄,以右議政意啓曰,臣伏聞前敎官許穆,前參奉尹鑴,篤志好學,行誼過人,當此收拾人才之日,正合擢用,故頃日登對時,以陞六擢用之意,陳達榻前矣。卽見朝報,則有置諸臺諫之語,此非臣所達之辭也。記事之錯誤,乃至於斯,殊甚可駭,請當該注書從重推考。傳曰,允。
兵曹啓曰,今此庭試初試,錄名期限,只在今日,遠方之人,勢難齊到,恐未免埋沒冤抑之弊。錄名日期,量宜退限,使之隨錄許赴,似爲便當。且以常規言之,京外赴擧之人,該部該邑,容貌疤記成冊及具三保單子上送後,入門官等,方爲許錄,今若一從前規,則遠外之人,決難及期爲之。今番則只捧保單,嚴飭錄名官,捧招於擧子等,如有冒赴者,則雖或參榜,治罪拔去之意,各別分付擧行,似爲便當,而事異常規,自下不敢擅便,上裁,何如?傳曰,依啓。
又啓曰,命下矣。或限三日,或限五日,自下不敢擅定,敢此仰稟。傳曰,退限五日,可也。
同副承旨成楚客啓曰,伏見右相啓辭,則頃日引對時,以擧行條件錯誤事,請推注書矣。不能致察之失,臣亦難免,惶恐待罪。傳曰,知道。勿待罪。出春坊朝報
迎接都監啓曰,韓譯處,彦述放送及其姪禁軍帖成給事,以傳敎之意,措辭言及,則再三稱謝,國恩罔極,何以報答云云,感激之意,溢於辭色。且一二等頭目處,世子別贈中皮紙加給之數,大槪言之,則韓譯以爲,水獺皮則彼之所望甚切,雖不可闕也。一二等勿爲差等,各給水獺皮二張·靑黍皮五張·白綿紙十卷,所給適中,渠輩亦必喜感云。依此改磨鍊,則水獺雖有添入,而靑黍皮·白綿紙,比前磨鍊,所減之數亦多,不至大段加費,若不副其所言,必致落莫,依此加入給,何如?傳曰,允。出都監謄錄
上在昌德宮。停常參·經筵。
卯時辰時,日暈兩珥,珥上有冠,色內赤外靑。自巳時至酉時,日暈。
武科一所差備官,以試官意啓曰,以兵曹啓辭,錄名退限五日事,傳敎矣。臣等所當擧行,而但近來人心不淑,擧子之代射再射冒錄冒赴之弊,愈往愈甚,故掌試之臣,欲矯此弊,審察容貌,且考單子,防奸之道,固非一二,而隨機變詐,必售其計者,比比有之。況今開場之後,隨其來到,追錄其名,則兩所才落之輩,非但互相追錄,其間濫雜之弊,有不可言,而且使差備官,捧招擧子,雖出於防奸之擧,設科以來,曾所未有。揆以事理,亦甚未安,臣等所懷,不得不稟。而已錄名之數七百五十餘人,則其中入格多少,固難預知,而顧念一時之埋沒,創此無前之後弊,誠非細慮,請令廟堂,更稟定奪,何如?傳曰,允。
侍講院啓曰,領中樞府事趙翼,今月初十日卒逝云,取考前例,則曾經師傅大臣之喪,皆有王世子擧哀,遣宮官致弔祭之儀。今當依此擧行,而第擧哀一節,則壬辰年故領敦寧金尙憲之喪,因本院啓稟,議于大臣,以王世子沖年,不爲行禮,今則何以爲之?令禮官稟旨定奪,何如?傳曰,允。
假注書慶最病,代以沈梓爲假注書。
備邊司啓曰,傳敎矣。今番庭試,期限最迫,遠方擧子,勢難齊到,而如或近道之人,裹糧上來,未免虛歸,則落莫甚矣。依兵曹啓辭施行,而追錄至於五日,則恐不無紛紜混雜之慮,試官啓辭,亦有所見,限三日追錄許赴宜當。至於擧子捧招,曾所未有之擧,亦涉未妥,此一款,使之勿施。至於兩所才落之輩,如有互相追錄,冒赴再射之弊,則雖或參榜之後,考其兩所錄名冊,摘發削去,錄名官,從重科罪,何如?傳曰,依啓。出春坊朝報
答東昌尉權大恒疏曰,省疏具悉。卿辭至此,當令改差焉。
答禮曹粘目曰,依允。諸道癘疫至此,驚慘之懷,無以爲喩。亦依咸鏡道例,別樣可救之方,使之商度,啓聞。
答京畿監司狀啓曰,爲藩臣者,規外之言,如是馳啓,殊甚猥濫矣。出內下記草
迎接都監啓曰,自昨日大通官等,會坐西宴廳,督入發賣物種,他物則鱗次入積,而白綿紙則以市上難得之意,措辭防塞,故昨夕招入平市署官員,督責甚急,不得已先以若干卷入之,以示艱乏之色矣。今曉密問于韓譯,則以爲,上勅本以多慾之人,凡於徵求之際,苛刻太甚,最是難待者也。留館以來,俺之爲國周旋之事,不一其端,初欲往觀碑閣,十分力爭,僅得停行,而又欲出去漢江與關王廟,援例措辭,亦爲挽止,爲本國省弊之念,庸有極哉?今此發賣時,白綿紙難得之事,曾所詳知,而但彼之大慾,專在於此,終不可闕,勅使及一二等,若各得一百卷則可以完了,他物亦皆稱是云。以此計之,白綿紙,若不出於三千卷之外,而水獺皮·靑黍皮·枝三等各種之物,其數不至浩多,則以該曹預爲備置之數,可以應副,似無市民等落本呼冤之弊,誠爲可幸。韓譯又言,今日內發賣事,期於完畢,可也。其後則勅使等,雖欲更生加索之計,吾可以擔當防塞,勿以爲慮云。其言似難準信,而旣已如是云云。故發賣物種,今方入給之意,敢啓。傳曰,知道。
傳曰,勅使以十一日發行爲言矣。今雖無動靜,待客之道,似不當如是,令都監觀勢,依例請留,可也。
迎接都監啓曰,傳敎矣。卽刻十三日發行牌文,卽今書入云,前日十二日回程云者,必是禮單雜物促入與發賣速完之計也。今已的定回期,自都監依上敎,措辭請留之意,敢啓。傳曰,允。
備邊司啓曰,觀此權大德·蔡允立等各人招辭,則與本道査覈狀啓,別無異同。大槪,慶源府使權大德,其時因公出去,果爲的實,越境斫木之事,雖未預知,其常時不能檢飭,及其事覺,不卽啓聞之罪,固所難免,蔡允立則使金忠一等,斫木我境,而忠一等,任自越去云。自明之辭雖如此,以忠一·銀山等所供觀之,則難免指揮之罪。銀山則先往越邊,看審材木,通于忠一。忠一則率領役丁,犯越斫來,全己玉則與銀山,同往看審,又爲隨往斫木。全希京則初隨銀山看審,而終不與於斫木之時,此兩人,不過爲隨從役夫。阿山萬戶金文世,則斫木之人,由本堡越去,不能禁斷,柳士英·金元一等則淸人潛來越境,已犯防禁,而仍與買賣,厥罪亦重,第殺越一款,終始發明,麻布·豬口則淸人說稱,所斫三木,各以五疋布爲贖云,故渠等私備十五疋以給,則淸人亦大解而去,殺人之說,雖不出口而去云。渠輩自明之說,雖不可盡信,各人所供如此,殺人一事,果爲難明,而以犯越斫木之罪言之,允立最重,忠一·銀山次之,權大德·金文世又次之。已玉希京,旣是役夫,似不必擧論於回咨中,柳士英·金元一,自有潛商之律。令承文院,參考本道査啓及各人招辭,撰出回咨。亦令監司,將此事意措語,言及於大通官,何如?傳曰,依爲之。而措語不至支蔓,各人等,又不必盡擧姓名而言之,以此各付都監,可也。
迎接都監啓曰,云云事,傳敎矣。備局啓辭未及來至之前,因韓譯之問,臣等以犯越人等,已爲拿致京獄,相臣·六卿,全坐捧招按覈,則自明稱冤,事係難明,故今方刑推,得其實情,然後回咨,稟處計料等語,措辭回答之語,纔已啓達矣。今此罪人等,勅使在館時,別無直爲按問處置之擧,而只令本國査處云,則未及回咨之前,似不當歷擧各人姓名,詳細先言。旣因通官之問,大槪,査處之狀,已爲言及後,又以備局啓辭之意,更加煩說,事欠妥當,何以爲之?敢稟。傳曰,令廟堂議處。出都監謄錄
上在昌德宮。停常參·經筵。
自昧爽至辰時,有霧氣。自巳時至申時,日暈。夜,自一更至四更,月暈。五更,月暈。流星出箕星上,入艮方天際,狀如鉢,尾長五六尺許,色赤。
戶曹啓曰,領中樞府事趙翼之喪,出於廣州,而禮曹旣以禮葬啓下。初喪,例有護喪節目,本曹郞廳,依前例給馬下送,使之限成服治喪,何如?傳曰,在前他大臣之喪,亦皆用此例乎?考啓。
又啓曰,傳敎矣。取考本曹謄錄,則曾在壬辰,領敦寧金尙憲之喪,出於楊州地。因禮曹啓辭,戶禮曹郞廳,給馬下送,限成服治喪,已有前例矣,敢啓。傳曰,依例爲之。
禮曹啓曰,以侍講院啓辭,傳敎矣。師傅之喪,王世子擧哀臨弔,載在禮文,今此領中樞府事趙翼之喪,似當依禮文擧哀,上裁,何如?傳曰,依金領府事例爲之。
進賀使麟坪大君,副使李一相,書狀官沈世鼎入來。
武科二所差備官,以試官意啓曰,近來武試混雜,冒赴代射之弊,愈往愈甚。人言藉藉,而又有追錄之擧,故臣等益慮其或有奸僞,應射擧子等,一一以字標,呼入庭中,分左右鱗次試射,嚴禁外人之混入矣。今日開場後,有擧子與一外人,相與立談,爲監試官所現發,卽捉其所與私語者問之,則乃時任宣傳官鄭昌翰也。雖未知所語之爲何事,而莫重國試,開場發矢之際,昌翰以衣冠之人,公然攔入,與擧子綢繆之狀,極爲該愕。其擧子則自試所停擧,鄭昌翰,令攸司推治,何如?傳曰,允。出春坊朝報
備邊司啓曰,傳敎矣。通官欲知罪人等査覈曲折,旣有所聞,則捧招辭緣,依上敎措語言及,有何煩說未安事乎?犯越犯木之罪,固所難免,淸人殺害之事,未有可據,端緖不可不因渠所問,略爲言及,依前啓辭施行之意,分付都監,何如?傳曰,朝者內官之去,旣已言之,今姑置之,可也。
迎接都監啓曰,中使又爲請留,而諸勅之意,十五日定發,牢定不退云。牌文勢將發送,而且上馬宴,旣以親臨停當,十三十四兩日中,以何日請宴乎?敢稟。傳曰,知道。明日請行,可也。
又啓曰,以戶曹草記,傳曰,三達加資事,何以爲之耶事,傳敎矣。使譯輩探試,則三達之意,不在於親受加資,而其姪有爲義州將官者,欲得相當職帖而不敢直言,托以自己加資爲言云矣,敢啓。傳曰,知道。此事施行與否,都監議啓。
都監啓曰,命下矣。三達與巨元,皆以大通官出來,旣是一體之人,巨元則其所請兩款事,皆已准許,而三達獨無所懇。巨元,反慮其不滿之意,三達姪子職帖,亦當一體成給之意,顯言於譯輩處云。臣等旣有此所聞,又承下問之敎,以此啓稟矣。今承下敎,以姪子某人某職帖願受與否,直爲探問于三達,則答以前後往來,旣蒙國恩深厚。此外更何所望,姪子則遐方迷劣無功勞之人,濫受無名職帖,則非榮反災,切勿受帖云,不言其姓名,渠之所言如此,不必强授,敢啓。傳曰,寧有此理乎?必有隱情,從容探處之。出都監謄錄
上在昌德宮。停常參·經筵。
酉時,白雲一道如氣,起自艮方,直指巽方,長竟天,廣尺許,良久乃滅。
傳曰,予暫有微恙,上馬宴明日退行事,言于都監。
大殿,政院·玉堂·二品以上·六曹·兩司長官問安。答曰,知道。
藥房啓曰,伏聞今日擧動,有未寧之候,命卽停止。臣等不勝驚慮之至,必詳知症候,議藥以進,雖未卽入診,詳細下敎,然後與諸醫商議,敢來問安。答曰,雖不至大段,而身有微恙,夜來取汗,故爲慮汗孔着風,退行擧動,而旣已差愈矣,但欲服止汗補中之劑耳。
藥房再啓曰,伏承聖批,卽與諸御醫及柳後聖等商議,則以爲,此則從前聖候之所患,況此風日不調之時,不可以少愈而不戒。加減補中益氣湯,加麻黃根七分,桂枝三分,浮小麥五分,姑進十貼爲當云,此藥三貼,先爲劑入。但汗後觸風,尤極可畏,擧動亦不可一日差退,更調一兩日,郊外餞宴時,觀勢擧動似宜。此意令都監,預通於諸勅使前,何如?答曰,知道。旣已差愈,擧動勿爲退行。
藥房三啓曰,伏承明日擧動,勿爲退行之敎,柳後聖等以爲,汗孔觸風,極爲可慮。不可以少愈而忽之,明日則決不可擧動,若或添傷,則郊外餞宴之不行,輕重懸殊,更加睿思,以盡鎭疾之道宜當云,諸御醫之意,竝皆若是,敢此申稟。答曰,啓辭至此,試令都監措辭,可也。
政院啓曰,自前大臣之喪,成服日,例有遣承旨致弔之擧,而今此領中樞府事趙翼之喪,則出於畿內三息之程。且値客使在館之日,致弔一節,何以爲之?敢稟。傳曰,姑徐。
吏曹啓目,粘連禮曹判書李厚源箚子云云。佐貳之官,代行贊禮,自有前例,不可以此,輕遞宗伯重任,至於經筵·內局,亦有兼帶他員,旬望未還之間,足以推移察任,似不當遞改是乎矣。重臣進退,該曹不敢擅便,伏惟上裁,摠管及推刷提調等任,令該曹與都監,稟處,何如?啓依啓。
傳曰,知事金光煜,僉使申時豪·獨孤義·李洽·金天龍,縣監南溟振·沈日遵·李永賢·金汝旭·金迋·邊宥·李杭·尹璾·柳時亮·尹舜擧·李廷沃·柳時成·廉友赫·洪有量·韓智一·李必馨·金壽弘·宋時點·盧亨達,縣令朴純仁·許崙·趙時亨·李惟源·黃渙·李命寅·任重·鄭世輔·李光鎭·柳煥然,承旨嚴鼎耉,參議尹善道,府使張自好·權勛·安信敏·尹汝徵·張應一·鄭就道·李憪·李惕然·崔文湜·權躋·沈櫶·李東顯·成以性·邊麟吉·李回寶·任有後,郡守徐忭·尹檄·高處明·李時中·朴世堅·金益烈·趙克善·金鼎鉉·南斗極,府使沈之溟,監司崔惠吉,都事李奎老·具崟,掌令崔煜,判官許灌·呂閔齊,佐郞鄭必達·吳熙胤·魚尙儁,牧使韓德及·李坰·權諿,待敎李之翼,留守申濡等,敍用。府使閔晉亮·柳時定·尹㻩·鄭埏·吳䎙·李弘淵,正字李溟翼,監司尹順之,淸陵君金振聲,都事沈光渭·申善繼·安伶,參奉李燾,坡平君尹鞏,郡守李承健·李·韓有良·李崇元·朴自凝·尹昈,正郞申恜,佐郞朴宗胤,牧使柳碩,察訪金后夔,正韓詠,檢閱柳命立,學正姜就武,僉正柳希安,典籍宣世徽·康文翼,別提金瑞龍,司諫崔護等,職帖還給。牧使張仲仁,府使申景琥,郡守鄭䌖等,降資還授。去甲午秋冬等褒貶,居中居下,竝勿論事,下吏兵曹。出春坊朝報
迎接都監啓曰,以三達事草記。傳曰,寧有此理乎?必有隱情,從容更探處之事,傳敎矣。三達爲姪求職之言,旣出於巨元之口,而渠之所答如此,臣等亦疑其有所隱情。今承聖敎,使譯官玄德宇,乘其閑隙,密探其意,則答曰,前後往來時,蒙國厚恩,非一非再。至於濫受堂上之職,此外更何所望,近日則冒授族屬官爵與官奴婢免賤等事,旣爲命守科罪之一端。況我則本非賤人,族屬之居在本國者,能文能射,則雖以科第,出身仕宦,未爲不可。遐方之人,若遽授職名,則非但反有災殃,彼此聽聞,必曰某人,以某之族屬,得除官爵云爾,則於我亦不無後患,所以不敢生心云云。聽其所言,且探氣色,則似是實情,爵帖則不必强給。此外如有所求之物,令該曹參酌應副,以慰其心,似當,敢啓。傳曰,知道。
又啓曰,丙戌年謄錄中,有王世子再次茶禮禮單,而今番世子,雖不得相接,彼若援例爲言,則似難不副之意,臣時昉,頃於登對時,已爲陳達矣,近日觀其氣色,則世子宴禮相見後,所贈之物,旣有喜感之色,而別贈銀貨等物,其數亦多,入給之際,大喜過望,相謂曰,此乃王世子所贈,何敢點擇,縷縷稱謝不已云。此後似無加贈之擧,而通官輩亦不提起前事,設或有後言,今番則與前接見時有異,在我亦可有辭,贈禮之物,更爲磨鍊之意,敢啓。傳曰,知道。
又啓曰,傳曰,予有微恙,上馬宴明日退行事,言于都監事,命下矣。以此意言于勅使,則主上有未寧之候,退行明日,敢不唯命云,敢啓。傳曰,知道。
又啓曰,命下矣。卽招差備譯官,以此曲折措辭,先通大通官,使之探試勅使之意,則韓譯以爲,上使爲人苛察,凡事不爲放過,勅行留館累日,每以親臨爲言,明日親行宴禮之意,丁寧告知諸勅。病使亦以從答拜謁,苦待之際,猝以上候未寧,勢難親臨之意言及,則或不無致訝落莫之心,觀勢乘便,從容探試云。而以其諸勅卜物結裹紛擾之故,未卽乘便,良久次且之際,日已向夕,更令速爲探問,則韓譯不告勅使。以己意言曰,察見諸勅氣色,不敢以此意直告云。譯官等,不得直探勅使之意,而通官等如是爲言,末由探試,臣等不勝切悶。槪觀韓譯之意,明日以聖候未寧之故,不得親行宴禮,則郊外親臨,亦未可必,慮有埋沒之歎,終日躡嚅,如是持難者,蓋以此也。更令譯官等,多般開諭韓譯,使之乘隙探問,則上勅使以爲,病使必欲從容拜謁,故企待之久矣。上候不意未寧,則明日何必冒風親臨乎?郊外餞宴,若得拜謁則此亦幸矣云云,明日宴禮則依例遣大臣代行似當,敢啓。傳曰,知道。出都監謄錄
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。勿爲問安。
藥房啓曰,伏未審夜來,聖候,若何?春序已晩,日氣寒嚴,少無和煦之候,臣等不勝憂慮之至,敢來問安。昨日劑進加減補中益氣湯,已爲進御,而聖候比前有差勝之效乎?竝此仰稟。答曰,湯藥昨已進御,症候日漸差愈矣。
備邊司啓曰,泰川縣監李廷衡,聞喪而歸,站上支待之事,必多未備,殊甚可慮。新縣監,令該曹極擇差出,使之罔夜馳赴,何如?傳曰,允。
吏曹,全南道中央祈穰祭,遣近臣李廷夔。啓。
武科二所差備官,以試官意啓曰,今日六兩畢試射後,片箭爲始試射。地字擧子崔杜,三矢俱不,旣載試冊。同地字擧子金虎英邊一中,擊鼓後卽爲上冊,所中之矢,拾箭官例爲裹紙封上,而移時不爲進呈。良久之後,金虎英邊一中之矢,則不爲封上,以不中崔杜之矢,換書邊一中以上。監試官,卽捉拾箭官及監箭書吏·拔箭冶匠等詰問,則用情昭然,莫重國試,受賂行私之習,愈往愈甚,極爲駭愕。當該拾箭官及監箭書吏·拔箭冶匠,竝令攸司,依法處置,何如?傳曰,竝拿推。出春坊朝報
有政。以吳挺垣爲副修撰,金徽爲直講,姜裕後爲禮曹佐郞,洪儆禹爲泰川縣監,睦兼善爲校理,李廷夔爲兼南學敎授。出吏曹政軸
迎接都監啓曰,發賣今已完畢,而所貿之數,不過樻技三一萬七千匣,白綿紙二千九百卷,益山紙一千八百卷,白紙一千四百卷,靑黍皮二百六十張,生布二百四十四疋,白苧布五十疋,海蔘二百九十斤,黃獷皮二百七十令,文魚十尾,全鰒八貼而已。元數比前多減,且以戶曹已備者入給,故市民則不與焉,別無落本稱冤之事矣,敢啓。傳曰,知道。
又啓曰,勅使以初吹辰初,二吹巳時,三吹巳正出軍令,使差備譯官傳言,以自上强疾親臨,不可早犯風露,差待日晩作行之意,言于大通官。則答曰,勅使必先送卜物,然後發行,故軍令雖如是,豈無臨時方便周旋之事乎?待主上出臨郊外,傳語入來後,自此當爲三吹云矣,敢啓。傳曰,知道。出都監謄錄
上在昌德宮。停常參·經筵。
藥房啓曰,夜來調攝,聖候,若何?今日有郊外擧動,而風色已起,向晩必甚,臣等極爲憂慮,敢來問安。答曰,知道。卿等勿以爲慮。
政院啓曰,勅行臨發,兩司不齊,泰川縣監洪儆禹署經,何以爲之?敢稟。傳曰,除署經,當日發送。
下直,泰川縣監洪儆禹。
大駕詣慕華館後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹·兩司長官問安。答曰,知道。
院啓,今玆大霈,霑及者甚多,孰不欽仰大聖人思與同慶之意,而第昏朝凶孽賊适餘黨,罪關倫紀,百世難貰者,亦在職帖還給之中。其時得逭刑章,只令竄配,已是寬大之典,豈可以其身已死而混施恩宥,復其舊爵乎?凡在瞻聆,莫不驚駭。取考歲抄單子各人等罪目,則其中亦不無輕重之差。除朴自凝·柳希安·柳命立·朴啓章外,尹鞏等十六人,請竝收職牒還給之命。前延安屯田別將朴增,曾受本任,種種作弊之狀,狼藉於前日憲府之啓。聖明亦已洞燭,使之拿問,而適値大赦,未及原情,遽入蒙宥之中,此人罪犯,西來之人,至今言之不已。今若不治其罪,全然釋免,則無以慰海西人心之憤惋,而濫猾之徒,亦何所懲懼?請朴增還爲拿問定罪。地部官員,爲任緊重,若非解事勤幹之人,決難勝其任,其害有不可言。正郞李英馧,爲人昏庸,全昧事務,自受本任,漫不省察,委諸吏手,多被輕侮,如此之人,不可〈置〉諸務劇之地,請戶曹正郞李英馧遞差。答曰,依啓。
傳曰,今日臺諫所啓,昏朝時罪人等,職牒還給者還收之類,此後歲抄中永爲削去事,言于該曹。出春坊朝報
迎接都監啓曰,今日發程時,上三使則騎馬作行,副使病不得跨馬,自館門乘駕轎,詣慕華館入作門後,由東邊經路,到御幕近處下轎,與兩使一時進詣宴所事,相議停當云,敢啓。傳曰,知道。
又啓曰,臣等先詣沙峴底,依例列立祗迎之際,兩勅駐馬不進,使譯官送言曰,諸官列立路左,騎過未安,請回避後過去云。臣等答以禮不可廢,何敢回避之意,再度回報,則曰,雖禮然矣,俺等不敢安心過去云。良久駐立,强請不已,故不得已暫爲回立後,疾馳過去。旋又送言曰,諸官因俺等之行,貽勞甚多,不勝感幸云,敢啓。傳曰,知道。出都監謄錄
訓鍊都監啓曰,南蠻之人,投入勅行,曾所不意,聞來極爲驚駭,欲知某人之投入,卽聚南蠻人等點考,則其中南北山·南二安二名,不現矣。得接遠接使狀啓,始知投入者北山,逃走者二安也。投入者則不須言,而逃走之人則不可不及時追捕,故別定旗牌等官,各率軍人,彰義門內外諸山,使之搜覓,城中要路,亦爲詗察矣。卽者東營入直軍兵,逢着二安於東小門路上,執捉來告,俱枷杻囚禁之意,敢啓。傳曰,知道。善爲開諭,俾安其心,一邊譏察其行止,可也。出訓局謄錄
戶曹啓曰,南別宮西宴廳,自經上年霖雨,將有傾頹之勢,後翼閣則添木支撑,僅過兩度勅行,而去秋請爲修改,則以待明春爲之事下敎矣。今番館所修理時看審,則後面傾頹,比前尤甚,趁此時不可不急速修改。工匠役軍之價,令該曹依例題給,起傾時,必用衆力。衛軍,亦令該曹,量宜限日定送,以爲及時完役之地,何如?傳曰,允。出兵曹謄錄
上在昌德宮。停常參·經筵。
大殿,政院·玉堂問安。答曰,知道。
藥房啓曰,昨日冒風郊外,勞于餞宴,伏未審夜來,寢睡,若何?臣等耿耿憂慮,敢來問安,前者劑入加減補中益氣湯三貼,昨已畢進御矣。止汗少有其效耶?詳知聖候,然後或更議他藥,或連進此藥,竝此仰稟。答曰,別無添傷,氣候平安,汗亦止矣。而補中益氣湯,則欲爲連服矣。
藥房再啓曰,伏承聖批,有別無添傷,汗亦止矣之敎,臣等不勝喜幸,卽柳後聖等商議,則此藥初以十貼請進,今雖得效,不可遽止,聖敎欲爲連進允當,此藥加劑三貼以進之後,更爲稟處之意,敢啓。答曰,知道。
江原監司書目,江陵等官,海水氷合,變異非常事。
左承旨洪處大初度呈辭。傳曰,還出給。
武一所差備官,以試官意啓曰,本所擧子錄名之數,竝二所移送律呂調陽四字,都合一千二百七十六人,六兩·片箭·騎芻三技,取二技入格者,僅至五十二人。兩所設場,各取百人,其意有在,而以此出榜,則論以額數,幾半不足,六兩·片箭中一技入格,而騎芻一中者,當在才落之中,雖未充額,一依事目,以兩技入格者五十二人出榜乎?令該曹稟旨定奪,何如?傳曰,莫重國試,不宜如是苟且,一依入格數出榜。
兼司書徐必遠上疏。大槪,乞得數旬暇,歸見老母,仍爲率來事。答曰,省疏具悉。爾其勿辭往來。出春坊朝報
答兵曹草記曰,今番擧動,不但半日之程,正値農時,不欲擾民,留都軍兵,勿爲徵召,如何?本曹議啓。
備忘記,今番陵幸道路,前日穆陵擧動之路,旣已修治矣。不得已處橋梁外,切勿更爲發民修治,道傍雜草,亦勿除去事,分付京畿監司。出內下記草
武一所出榜,詣闕。
上在昌德宮。停常參·經筵。
昧爽,流星出東方天際,入艮方天際,狀如拳,尾長二三尺許,色赤。卯辰時,日暈。申時,日暈兩珥。夜五更,月暈。
禮曹啓曰,曹啓辭,康陵親幸時事目,當爲磨鍊,而閭閻間痘疫,尙未寢熄云,大駕出宮時,王世子闕門外祗送,及還宮時城門外祗迎,俱似難便,何以爲之?敢稟。傳曰,勅使回還後,更稟處之事,傳敎矣。勅使之行,旣已回還,何以爲之?敢此申稟。傳曰,世子隨駕。
左承旨洪處大上疏。大槪,病勢情勢,俱難在職,懇乞遞免事。答曰,省疏具悉。頃日之事,實因事勢而然也。臺論亦非深文,已往之事,何必乃爾,況前頭擧動稠疊,苟非熟諳事例者,何以周旋乎?勿辭,從速察職。
備邊司啓曰,慶興府使權信道子,呈狀于本司曰,其父辭朝後,行到抱川,病勢危急,勢不得登途,氣息奄奄將盡云,信道下直於臣等處時,病色滿面,呼吸喘促,臣等深慮其難以得達矣。本府空官四朔,信道之病勢,若是危重,邊邑之事,十分可慮,信道改差,其代,令該曹極擇差出,從速發送,何如?傳曰,允。
三公箚子。大槪,災異愈往愈甚,策免臣等之職,改卜賢德,以濟時艱事。答曰,省箚具悉。災異之作,咎由寡躬,恐懼之懷,其可云諭?卿等宜安心勿辭,輔予不逮,益修國政,上下交相勉勵,得有寅協之美,則弭災消患之道,亶不外是,卿等益用欽哉。
武科二所差備官,以試官意啓曰,本所試取,入格無頉,九十九人,雖未滿一人,依啓辭判下,仍爲出榜之意,敢啓。傳曰,知道。出春坊朝報
兵曹啓曰,訓鍊都監軍兵等觀武才初試,則依前例,自都監前期試取,何如?傳曰,允。出訓局謄錄
京畿監司書目,勅行十六日,馬山止宿事。
武二所出榜,詣闕。
上在昌德宮。停常參·經筵。
藥房啓曰,郊外遠將之後,又有貽慮之事,伏未審數夜來,聖候,若何?劑入之藥,當盡於今日,依前啓請畢進十貼之數乎?敢此問安,竝稟。且陵幸旣定,雖不可進退,時刻之定太早,恐有風露之所傷,程途不遠,寅卯間擧動,拜陵後還宮,亦必早矣。臨時令該曹,退定時刻,何如?答曰,依啓。湯藥今日當盡矣。繼進之藥,議啓。
再啓曰,伏承聖批,卽與諸御醫及柳時聖等商議,則補中益氣湯,加麥門冬·五味子各五分,黃柏酒炒·紅花各三分,十貼進御爲當云,此藥五服,姑先劑入之意,敢啓。答曰,知道。欲爲日再服,十貼竝劑入。
禮曹,康陵親幸吉時,二十七日卯時,改付標。啓。
答左副承旨柳道三疏曰,省疏具悉。已諭矣,毋庸固辭,從速察職。
備忘記,出納之事,茫然不察,當該承旨,先罷後推,昨夕入直承旨,亦爲推考。
應罷,現告右承旨閔光勳。
同副承旨成楚客上疏。大槪,請與前承旨閔光勳,同被罪罰事。答曰,遞差。
傳曰,閭閻間痘疫,尙未寢息云,世子勿爲隨駕。
吏曹啓曰,承旨有闕,政事,取稟。傳曰,明日爲之。出春坊朝報
藥房啓曰,卽伏見禮曹啓辭批答,有王世子隨駕之敎,臣等極爲驚慮,近日閭閻間,痘疫尙熾,勅使之來,不爲行禮,正以此也。今若隨駕,出於闕門之外,則經過城內外閭閻擧動之際,雜人紛畓,其中纔歷痘患者,不知其幾許,且勅使未及渡江之前,或有奸人,透漏此擧,則必有致疑之意,此亦不可不慮也。百爾思之,不爲穩當,伏乞更加聖思,亟寢世子隨駕之命。答曰,卿等勿以爲慮。出內醫院謄錄
南兵使姜瑜辭職上疏。答曰,省疏具悉。卿之所患,無非爲國勤勞之致,狼狽情實,亦已洞燭,勿爲固辭,調理,從速察職。出朝報
上在昌德宮。停常參·經筵。
推刷都監啓曰,高陽郡,本無案付奴婢,則似無侵擾民間之事,而郡守尹勉之,不察事目本意,毋論良民·私賤,混同搜括,以致闔境騷屑,多有流散者云,殊甚可駭,先罷後推,何如?傳曰,姑先推考,觀其緘辭而處之,可也。
忠淸監司書目,報恩呈,吏曹參議宋時烈,母在喪事。
右副承旨任義伯上疏。大槪,請與同僚,罪罰同被事。答曰,省疏具悉。卿其勿辭察職。出春坊朝報
答兵曹草記曰,知道。駕後侍衛宣傳官,亦爲戰服·戰笠,而竝與禁軍,擇其年少伶俐豪健者,以便使令,可也。出內下記草
備邊司啓曰,以本司草記。答曰,知道。押來蠻人,卽令嚴囚耶事,傳敎矣。北山,昨日申時入來,卽爲分付都監大將,使之堅囚矣。敢啓。傳曰,知道。
訓鍊都監啓曰,十九日習陣日次,而非但客行,發還未久,今此觀武才初試,軍兵之願試者甚多,前頭陵幸擧動前,恐未畢試,姑停操鍊,明日爲始,試取之意,敢啓。傳曰,知道。出訓局謄錄
司諫李袗,春坊兼任辭免上疏。答曰,省疏具悉。爾其勿辭察職。
校理南龍翼辭職上疏。答曰,遞差。
伴送使書目,勅行十八日,平山止宿事。出春坊朝報
上在昌德宮。停常參·經筵。
政院啓曰,廳中位不齊,今已屢日,極爲未安,左承旨金佐明,右副承旨權堣,牌招肅拜,同副承旨任義伯,再疏來呈,此疏還出給,亦爲牌招,何如?傳曰,允。
左承旨金佐明上疏。大槪,病勢情勢,決難冒進,乞賜鐫免,以礪廉隅事。答曰,省疏具悉。旣往之事,不必提起,勿辭,從速察職。出春坊朝報
答刑曹粘目曰,許多罪人中,只擧五人,塞責啓聞之狀,殊甚駭異,今此大赦,更爲詳審,無遺書啓後稟處,宜當。出內下記草
有政。以睦行善爲吏曹參議,李後天爲刑曹參議,金徽爲應敎,盧尙賢爲奉常僉正,具崟爲戶曹正郞,任重爲直講,尹鏶爲副校理,柳志立爲典籍,鄭以重爲慶興府使,兼西學敎授金時鉉,承文博士申圭,奉常直長李彙晉,校書著作韓友琦,副正字吳得天,以上單付。出吏曹政軸
上在昌德宮。停常參·經筵。
備忘記,國無綱紀,士無知識,惟利是居,惟便是從,莫問義理之如何,圖安厥身,爲計之得,小事如此,大事何望?良可歎也。今此陵擧動,不過半日程往來之苦,而人皆厭避,呈辭下鄕,露章自免者,紛紜而至,是誠何心哉?是亦何義耶?其習不美,擧動前一切呈辭上疏,本院知悉,勿爲捧入。
戶曹啓曰,本曹所屬各司,甲午秋冬等褒貶時,司䆃寺則因提調奉使出去,限內不得磨勘矣。今始同議等第以入之意,敢啓。傳曰,知道。
伴送使書目,勅行十九日,瑞興止宿事。
京畿監司書目,校理睦兼善病重,上去不得事。啓遞差。出春坊朝報
上在昌德宮。停常參·經筵。
申時,日暈左珥。
司饔院官員,以都提調意啓曰,黃海道新産生石首魚,入樻封鎖,不爲照氷,全數腐餧,惡臭不敢近鼻,莫重進上,如是不謹,殊無享上之意,極爲駭愕,封進官從重推考,以懲日後怠慢之習。傳曰,允。出春坊朝報
伴送使書目,勅行二十日,鳳山止宿事。
上在昌德宮。停常參·經筵。
藥房啓曰,陰雨連朝,晴日常少,伏未審近來,聖候,若何?前日劑入之藥,日再進御,則當盡於昨日,其有顯效乎?詳細下敎,然後加劑以入,而諸醫皆以爲,此雖連進之藥,至於日再進御,則似或少妨於水刺云,敢來問安,竝稟。答曰,湯藥旣已盡服,連劑以入,而欲爲一日一服矣。
禁府啓目,朴增所犯虛實,未覈出之前,似難論斷,令本道明査啓聞後,稟處,何如?啓觀其招辭而想其事狀,則見惡豪强之說,似非飾辭,當初陳告屯田之功,亦不可謂專無,分揀,放送。
全南監司書目,全州呈,以三月初五日下雪事。出春坊朝報
上在昌德宮。停常參·經筵。
備邊司啓目,粘連江華留守鄭世規辭狀云云。觀此辭狀,則雖以老病,懇乞遞免,所患不至大段,服藥調治,則自可差復,不可輕遞,調理察職之意,回移,何如?啓依允。出春坊朝報
上在昌德宮。停常參·經筵。
忠淸監司書目,尼山呈,以持平尹宣擧病重,上去不得事。出春坊朝報
上在昌德宮。停常參·經筵。
明日康陵親幸時,出宮,初嚴寅初三刻,二嚴寅正二刻,三嚴卯初一刻,開門,四更二點。出春坊朝報
訓鍊都監啓曰,以留都大將狀啓。傳曰,觀都監軍案,則局出身都數五百三十四人,而留都大將狀啓,則以三百九十餘人書,何如是數少耶,問啓事,傳敎矣。局出身元數五百三十四人,而入番者九十三名,九處斥候及二十一處伏兵,定將出送者三十人,身病·在喪·受由·雜頉十四名,時存者三百九十七名,故沒數移送留都之意,敢啓。傳曰,知道。出訓局謄錄
上在昌德宮。停常參·經筵。
卯時辰時,日暈兩珥。午時,白雲一道如氣,起自乾方,長竟天,廣尺許,良久已滅。自午時至酉時,日暈。
大駕詣晝停所後,藥房·政院·玉堂問安。答曰,知道。
詣陵所後,藥房·政院·玉堂問安。答曰,知道。
備忘記,今下虎皮一張,京畿監司趙啓遠,弓子一張·長箭一部,楊州牧使李元老,弓子二張,陵參奉二員賜給。
傳曰,還宮時,捧上言。
大駕詣晝停所後,藥房·政院·玉堂問安。答曰,知道。
還宮後,大殿·世子宮,藥房·政院·玉堂·二品以上·六曹·兩司長官問安。答曰,知道。出春坊朝報
上在昌德宮。停常參·經筵。
大殿,政院·玉堂·二品以上·六曹·兩司長官問安。答曰,知道。
世子宮,藥房·政院·玉堂問安。答曰,知道。
藥房啓曰,昨日拜陵,冒風還宮,調攝之餘,驅馳行禮,程道雖近,必勞聖躬,伏未審夜來,寢睡,若何?臣等不勝憂慮,敢來問安。前日劑入之藥,昨未進御,則今日當畢進五貼,加劑以入,慈殿進御丸藥,來日畢進御矣。一劑又爲加劑以入之意,敢啓。傳曰,知道。氣候無事矣。此藥自前多服爲佳,議于諸醫,定其服數之後,勿爲啓稟,循例連續劑入,可也。
藥房再啓曰,伏承聖批,有氣候無事之敎,臣等不勝忻喜之至。與諸御醫及柳後聖·鄭後啓等相議,則此藥進御,已十五貼,此後更加二十服,日氣向熱,則不可連進,觀聖候,或停止或連進,似當云。十貼姑先劑入之意,敢啓。傳曰,知道。
慶尙監司書目,梁山郡守金鳴遠,母在喪事。出春坊朝報
傳曰,仁城夫人造墓軍一半,以役軍題給事,言于該曹。出內下記草
侍講院啓曰,世子敦化門乘馬時,司僕寺官員,不能擇進坐馬,以致世子下令,然後始爲改進他馬,事甚未安,且世子還宮時,日傘傷破,良久撤去,有駭瞻視,司僕預備日傘,不爲持去,未卽代張他傘,尤甚未安,請當該官推考,該吏令攸司推治,何如?傳曰,允。出司僕謄錄
刑曹啓曰,道掌金憲,書員金海益兩人,以書題趙忠老子有行擊錚之故,本曹依判付,溫陽內奴致,旣有捉來一處憑問之擧,則罪同三人,似不當先後加刑,覆啓蒙允,前項金憲·金海益,仍爲停刑嚴囚,以待致致之上來矣。卽接典獄署牒呈,入直官員之廳直卓巨禿稱名者,因刑房軍人輩物故二屍運置門外之際,且乘其官員熟睡之時,偸出開金,潛出金憲,以此辭緣,捧招廳直,則不能隱諱云。事極驚駭,所謂卓巨禿則自本曹使之囚禁,開門出囚,自有卓巨禿,而當該入直官員·刑吏·鎖匠軍士等,不謹檢飭,不能守直之罪,在所難免,其夜入直官員,從重推考,刑吏·鎖匠·軍人等,依法推治,在逃金憲,令左右捕盜廳跟捕,何如?傳曰,依啓。典獄官員,先罷後推。出春坊朝報
上在昌德宮。停常參·經筵。
傳曰,史官一員待命,騎馬三匹立之,雩祀祭所內摘奸。
黃海監司書目,豐川府使朴宗寧罷黜事。
禮曹,春塘臺儒生庭試,來四月初十日設行,何如?啓依允。出春坊朝報郞廳申命佐校正。日記廳郞廳李聖運書。
萬根,中部主簿金尙炫相換,書題單,朴愛源。出吏曹政軸
右副承旨權堣,卒領中樞府事趙翼致弔事,廣州地出去。
伴送使書目,勅行二十八日良策止宿事。朝報
上在昌德宮。停常參,只晝講。
獻納兪瑒啓曰,湔劣如臣,又叨匪據,驚惶踧踖,自顧不似,雖無他故,固難冒居。況臣親,迫喜懼之年,身有萬里之役,期日漸近,方寸自亂。至於吟詠之事,有所不能暇及,春課闕製,推勘在身,不可一刻仍冒,請命遞斥臣職。答曰,勿辭,退待物論。
咸鏡監司書目,身病危劇,差復無期,乞罷臣職事。傳曰,人臣事君之道,自有輕重。人言雖畏,責以民命國事,則固當盡瘁爲期,安敢固辭,有若規避者然乎?殊甚不當,勿辭,速爲行公事,回諭。
推刷都監啓曰,今此奴婢推刷,成冊上送日期,雖已定限,而隨後現出者,連續追錄以送事,已爲啓下,分付矣。各官一番成冊上送之後,置之相忘之域,雖有落漏者,及其御史巡歷之時現露,則守令·鄕所色吏頭目等,依事目重究之意,更加嚴飭於各道,何如?傳曰,依啓。推刷分付之後,日子非不多矣。而諸道監司中,無一人待罪論罰者,其爲視之尋常,不肯用心之狀,據此可知,極爲痛駭。五道監司,今姑竝推考,追後更觀所爲,論以重罪之意嚴飭,可也。
又啓曰,郞廳刑曹正郞閔賀,病勢深重,累次呈狀,不得仕進,閔賀改差,其代以刑曹佐郞洪南立差下,使之察任,何如?傳曰,允。
晝講入侍,知事洪命夏,特進官申埈,玉堂蔡忠元·李慶億,承旨洪處大,假注書沈梓,史官李堥,兼春秋金之沇。
傳曰,明日晝講爲之。
院啓,引嫌而退,旣被推勘,勢難在職,請獻納兪瑒遞差。答曰,依啓。
府啓,昆陽郡守李克和,本以闒茸之人,不合字牧之任。凡干政令,一委下吏之手,官庫出納,矇不省察,聽決詞訟,不辨曲直,吏緣爲奸,民受其害。苟非所聞十分詳實,則當此農務方殷推刷未完之前,豈不思遞易之弊,迎送之勞,而强爲之請乎?請李克和,亟命罷職。答曰,不允。
吏曹啓曰,臺諫有闕,政事,取稟。傳曰,明日爲之。春坊朝報
上在昌德宮。停常參,只晝講。
議政府,翰林薦取才,洪汝河·宋奎濂,左傳略。
晝講入侍,知事鄭維城,特進官李時楷,玉堂蔡忠元·沈儒行,承旨權堣,假注書沈梓,史官李堥,兼春秋金之沇。
晝講時,大司憲李時楷所啓,昆陽郡守李克和事,旣已備悉於啓辭中矣。苟非所聞,十分詳實,則當此農務方殷,推刷未完之前,豈不思遞易之弊,迎送之勞,而强爲之請乎?請李克和,亟命罷職。上曰,所論至此,所當允從,而旣有當初事目,推刷過後處之,可也。出春坊朝報
李時楷所啓,白帖囚人,固是昏朝循私濫雜之弊也。反正之初,痛革其弊,而憲府則若無長官及亞長,雖開坐之時,不得開印,故中間又有更爲定奪之事。在家之官,不得任意囚人,而坐起時則雖不開印,事係重罪者,以白帖囚禁事,先王朝有受敎,未知以此施行何如。上曰,非但有先王朝受敎,且事勢如此,坐起時,則非一二員循私之事,依受敎爲之,可也。出春坊朝報
有政。以南老星爲大司諫,吳挺垣爲弼善,李迥爲獻納,朴世模爲兵曹正郞,盧尙賢爲祥原郡守,姜鎬爲司僕正。出吏曹政軸
傳于金佐明曰,羅星斗尙未敍用,而何以付軍職耶?
兵批啓曰,云云事,傳敎矣。羅星斗,以宣惠廳郞廳時,無職名,付軍職冠帶常仕事,自本廳已爲啓下,故依例付祿矣,敢啓。傳曰,知道。
以降勅謝恩表,世子冊封謝恩表,傳于任義伯曰,或有未盡處,更令詳察。出燼餘日記
上在昌德宮。停常參·經筵。
春秋館郞廳,以領監事意啓曰,擧動臨迫,而左右史不備,事甚未安。被薦人,已爲取才,趁擧動前爲政下批,使之察任,何如?傳曰,允。
政院啓曰,史官取才人,爲政下批事,命下矣。今日至初八日,連有齋戒,何以爲之?敢稟。傳曰,初九日爲之。出春坊朝報
以奏本草,傳于洪處大曰,柳士英招內,說稱辛卯三月日,奪羊皮衣云。淸國咨文中,亦言某年事乎?金元一,則以爲何年事乎?此一款似乎詳審矣。察啓。
以承文院草記,傳于權堣曰,似不可矇矓作事。蔡允岦供辭,則癸巳年斫木以來云。柳士英招辭,則辛卯三月奪來羊皮衣云。金元一所供,以爲何年云耶?更考文書以啓,而金元一招辭中,若不言某年,則今日雖國忌,其令該曹更爲捧招,詳知其某年,然後可以更議處之,卽爲回啓。
以奏本草,傳于權堣曰,付標處太多,另書別紙以入。出燼餘日記
伴送使書目,勅行,初二日仍留義州事。
上在昌德宮。停常參·經筵。
政院啓曰,今十一日,專經文臣殿講日次,適與擧動相値,應行日有故,則次日退行事,曾已定奪,而十二日拜表,十三日擧動,十四日齋戒,十五日國忌,連日有故,不得爲之之意,敢啓。傳曰,知道。
兵曹,庭試武科別試殿試規矩,片箭三矢一巡二中,落點。出春坊朝報
洪處大啓曰,來十一日輪對日次,而觀武才相値,頉稟之意,敢啓。傳曰,知道。
權堣,以戶曹言啓曰,本月初一日引見時,巴將及禮部尙書處,別贈之物,參酌磨鍊,付諸謝恩使入送事,臣時昉,親承傳敎矣。曾於大君之行,所送物種,洛規終不領受,故移給于巴屹乃處云,而此兩人處,別贈物目,一依前例磨鍊,別單書入之意,敢啓。傳曰,知道。此外海蔘·海帶菜·大口魚等物,加磨鍊送之,可也。且前日入送倭長劍等物,無形云,凡物,皆以品好者擇送。出燼餘日記
內醫院官員,以都提調·副提調意啓曰,慶尙道四月令封進靑大竹,尖細不合取汁。莫重藥用之物,如是不擇,極爲不當,封進官吏,令本道推考,何如?傳曰,允。
禁府啓目,粘連京畿監司放未放啓本云云,本府所管罪人未放秩中,尹仁化等三人段,依啓本施行爲白乎矣,稟秩中柳時禎段,前任明川還上未捧米,多至五千餘石,金贊先段,前任碧潼還上各穀,不爲畢捧,林茂業段,以呼唱官,景元紅不中矢,以中呼告,安汝周段,以都試差備官,不中騎芻,令軍士行私擊鼓,則所犯具重,事難徑議是白在果,景元和段,試射時不中矢,呼唱官林茂業,雖已得中呼告,用奸相應之跡,今已著現,今又累經赦令,似當分捧,而自下不敢擅便,上裁,何如?啓依回啓施行。朝報
上在昌德宮。停常參·經筵。
自卯時至午時,日暈。未時,日暈,白雲一道如氣,起自巽方,橫過暈邊,直至乾方,長竟天,廣尺許,良久乃滅。申時,日暈。夜一更,月暈。五更,有氣如火光。
京畿監司書目,高陽呈,以右參贊金光煜,病重上去不得上疏,上送事。出春坊朝報
義禁府啓曰,來初十日,春塘臺親臨庭試時,本府都事十員,皆將入場。本府入直一員·當直一員·公事郞廳一員·試場禁亂官一員,竝假都事四員,令該曹依例差出,試場罷出間,使之察任,何如?傳曰,允。出禁府謄錄
金佐明,以都摠府言啓曰,副摠管金河鈺,備邊司坐起,進去晝仕,請出標信。傳曰,知道。
以訓鍊都監習操頉啓單子,傳于金佐明曰,大將所患少差,則强疾行操事,言之。出燼餘日記
上在昌德宮。停常參·經筵。
答右參贊金光煜疏曰,省疏具悉。卿其勿辭,從速調理上來。
持平趙嗣基辭職上疏。答曰,省疏具悉。爾罪雖重,不可比之於洪宇遠。勿辭,速出察職。
禮曹啓曰,以庭試時刻單子。傳曰,更觀雨勢,稟處事,傳敎矣。若未開霽,則勢難行禮,而十一日亦平吉云,令政院更觀雨勢,臨時稟處,何如?傳曰,允。
又啓曰,命下矣。雨勢如此,尙無開霽之望,依禮曹啓辭,退行於十一日,何如?傳曰,允。出春坊朝報
有政。以金徽爲輔德,曺漢英爲兵曹參議,尹鏶爲舍人,柳志立爲奉常僉正,檢閱單,洪汝河。出吏曹政軸
訓鍊都監啓曰,今日習陣日次,而雨勢如此,不得爲之之意,敢啓。傳曰,雨勢不至大段,雖差晩爲之,可也。
又啓曰,馬兵鄭時英梟示事,傳敎矣。馬兵鄭時英,卽爲捉囚矣。今日操鍊時,軍前梟示,以爲警衆之意,敢啓。傳曰,知道。出訓局謄錄
上在昌德宮。停常參·經筵。
自辰時至未時,日暈。
推刷都監啓曰,京畿·忠淸兩道奴婢,推刷成冊,今已上來,而詳細査考,則有違於事目本意。各項雜頉,混淆無倫,終未解見,成冊體樣,有如手掌者,看來不似公家文書,殊甚可駭,其中尤甚守令,所當一一請罪。而推刷未畢,遞易之際,恐有疎漏之患,今姑置之。而兩道監司,不爲申飭列邑,只捧成冊以送,其爲不察,據此可知。京畿監司趙啓遠,忠淸監司李後山,請從速推考。兩道各邑成冊,竝爲退送,成冊式例,自都監磨鍊分送,使之明白知委,依此改成冊,斯速上送之意,移文各道,何如?傳曰,依啓。事極駭愕,不可尋常治之。推刷畢後,兩道監司及尤甚守令,更稟,各別重處。
判尹李浣上疏。大槪,以臣蹇步之病,決難進參於試官之列,亟令該曹,速爲變通,俾無顚倒之患事。答曰,省疏具悉。卿之所患,尙未快差,當允副焉。卿其安心調理,俾不至添傷。仍傳曰,遣柳後聖看病。出春坊朝報
答平雲君俅疏曰,省疏具悉。當允副焉。卿其勿辭。出內下記草
上在昌德宮。停常參·經筵。
答執義李尙眞疏曰,省疏具悉。爾何爲如是罷軟之言乎?罪人設有自明自解之辭,其可掛齒乎?爾其勿辭,從速上來。
答掌令郭聖龜疏曰,省疏具悉。爾其勿辭上來。
政院啓曰,來十五日,儒生殿講日次,而國忌相値,頉稟之意,敢啓。傳曰,知道。
文科庭試讀券官七,金堉·吳竣·蔡裕後·尹絳·李時楳·申翊全·金益熙,對讀官十,安獻徵·睦行善·鄭斗卿·曺漢英·洪重普·南龍翼·李殷相·李慶億·沈儒行·李端相。
吏曹啓曰,近來百隷怠慢,自便成習。今日庭試收券官,實豫差四員,前期啓下知委,而收券臨迫,累度催促,互相推諉,以致顚倒,事極可駭,終始稱頉,不進人員,姑罷後推,何如?傳曰,允。
庭試試官,加出十六,鄭維城·崔惠吉·洪命夏·閔應協·金汝鈺·李一相·申濡·金壽恒·李慶徽·閔周冕·朴世模·安後稷·鄭勔·呂曾齊·鄭植·金澄。
吏曹啓曰,新恩政事,取稟。傳曰,過國忌後爲之。出春坊朝報
宗簿寺啓曰,諸宗殿講定日已迫,臣等,今日會于本寺,聚會諸宗,各其所讀書試讀,則能通者不多。其中尤是不通者,依事目笞奴施行,以示警責之意。且諸宗中完陵副令岦,菁原監敬行,烏川監炯深等三員,則宗學被抄後,前後考講,一不進參。故依事目曾已入啓罷職,而猶不懲戒,復職後每朔考講,無意進參,今此試講,亦不進參,事極可駭,依事目罷職,何如?傳曰,依啓。出宗簿寺謄錄
上在昌德宮。停常參·經筵。
平安監司書目,順安呈,以四月下雪,變異非常事。
謝恩使全昌君柳廷亮,副使吳挺一,書狀官姜鎬出去。
傳曰,使臣引見。
院啓,翊衛寺,卽春宮陪從之官,乃蔭仕極選之地,而侍直申碩亨,以孽裔卑微之人,不可冒居本職。侍直申碩亨,請命遞差。上曰,更加詳察處之。
忠淸監司書目,忠州呈,以應敎金徽,上去不得上疏,上送事。答曰,遞差。又書目,瑞山呈,以私婢道正,一生三男,事係異常事。
明日擧動時,殿坐正時,卯初一刻,開門破漏後。出春坊朝報
上在昌德宮。停常參·經筵。
院啓,申碩亨門地,臣等旣已知之,別無更加詳察之事。若是庶官,則似無不可,而至於春宮陪衛之官,乃初筮極選,決不可使之仍在其職。侍直申碩亨,請命遞差。答曰,依啓。出春坊朝報
新恩政事,典籍單柳炅,東部主簿李天賚,文·武科第一人。出吏曹政軸
備忘記,今觀副護軍金是聲,不但膂力過人,其志可尙,特爲加資。
備忘記,大護軍申景琥,今日試射時,雖不中,矍鑠可尙,特賜熟馬一匹。出內下記草
上在昌德宮。停常參·經筵。
大司憲李時楷啓曰,再昨庭試試官,雜坐大臣前後,分考試券,地形偪側,自爾如許,及其拆封時,人皆聳見,心不在他,臣亦坐在大臣之後,不知某某得中,意欲速聞,而試官則例爲進看,故紛擾之中,殊不覺諸官之遮擁大臣之坐。伏聞大臣以兩司不爲糾正爲非,當糾不糾,責實在臣,何可一刻仍冒?請命遞斥臣職。答曰,勿辭,退待物論。
大司諫南老星啓曰,伏聞大臣,以庭試拆封時,諸臣多有遮擁紛擾之事,兩司不能糾正爲非,臣不勝瞿然之至。其日試官及諸臣雜坐,地勢偪側,及其拆號之際,果有雜亂之事。臣坐於試官後行,欲知某人得中,引領聳見,自不覺離席失行。非但不能糾正,顚倒失儀之罪,臣亦有之,何可一刻冒居乎?請命遞斥臣職。答曰,勿辭,退待物論。
府啓,引嫌而退,紛擾之中,自不致察,勢所固然,不可以此輕遞,請大司憲李時楷出仕。答曰,依啓。
正言吳斗寅啓曰,三昨同僚相會時,司諫臣李袗,發申碩亨遞差之論,言其祖派之微。臣與碩亨,素所昧昧,全未知世系之如何,而意謂莫重之論,同僚必不輕發,率爾同參矣。論啓之後,如得詳聞,則碩亨,乃故承旨蔡洛之外曾孫,其門地之不卑,據此可知。今所云云者,蓋指碩亨外邊遠祖李菤之有外妻,而其後世世婚嫁,皆是閥閱。況其兄碩蕃,曾在先朝除拜大君師傅。其時臺官,論以監宗室之後,而至於特遞臺官,則到今斷以孽裔,尤所未曉。槪聞碩亨兄弟,學識過人,爲嶺南巨擘,而性本剛直,不能隨人俯仰,衆謗交加,則今日傳播之說,未必不由於此云。論人門地,不過欲廢其前程,而臣旣有矇然參啓之失,又未免論事失實之罪,不可仍冒耳目之地,今始來避於旣已允兪之後,臣之所失尤大。請命遞斥臣職。答曰,勿辭,退待物論。
獻納李迥啓曰,臣與申碩亨,素所昧昧,頃忝春坊,僅得一見,只聞其才望,爲士類之所推許,至於門地,則臣何從而得知乎?日昨諸僚相會之時,孽裔之說,猝發於席上。臣初甚驚怪,以爲論人門地,是重論也,不可容易從之,而發論之人,言其世代頗詳,意謂如此重論,必有所據,及其發簡,答以謹悉矣。今聞外議,皆以失實爲非,同僚以此引避,則臣之不能愼重,隨人俯仰之失,著矣。何敢仍冒乎?請命遞斥臣職。答曰,勿辭,退待物論。出春坊朝報
上在昌德宮。停常參·經筵。
夜三更至五更,月暈,月犯□□星。
司諫李矜啓曰,申碩亨門地卑賤,臣聞其詳,故頃日齊坐,相議論啓矣。得見同僚避辭,張皇營救,無所不至,其亦異矣。碩亨之母,卽李菤之妾曾孫,而故臣李安訥之門孽也。菤之本貫,乃是德水,則昔年臺官,論以監宗親之後者,此不過風聞之誤耳。春宮翊衛之官,最是蔭路之極選,何可使孽裔,濫授冒居,以混名器哉?大司諫南老星,贅入李門,其知碩亨根派,亦豈不詳於臣也?商確論啓,再啓蒙允,而退有後言,曲爲救解,臣不知聽於何人,而有此擧耶?噫,私意橫流,公論不行,費辭出避,眩亂是非,良可慨然。臣愛惜名器,不得不擧劾,而終未免起鬧,此無非臣不能見信之致,且臣直在春坊,已入省記,而日勢又暮,經宿來避,大違格例。請命遞斥臣職。答曰,勿辭,退待物論。
正言安後說啓曰,頃者擧動本院齊會之日,同僚以侍直申碩亨,門地卑微,不合於春宮陪衛之班,仍歷擧其孽派根因,發簡之後,僚議歸一。臣亦曾有所聞,而未得其詳,及聞此言,心實無疑,相與論啓。翌日簡通中,獻納李迥,以碩亨外家,乃是有妻娶妻,不當以孽裔治之爲答,而長官亦以爲有妻娶妻,法典以庶孽論之,別無等級間隔之事,仍爲商確連啓。大槪碩亨之外家,設曰有妻娶妻,其爲門地,據此可知,學識之過人與否,不當言也。昨見正言吳斗寅避嫌,則初同其論,旋變其辭,分疏太過,多有贅語,臣實未曉其由也。臣旣參此論,反歸失實,決不可仍冒,而昨緣日暮,今始來避,所失尤大。請命遞斥臣職。答曰,勿辭,退待物論。
府啓,引嫌而退,紛擾失儀,勢所固然,不可以此輕遞。請大司諫南老星出仕。論人門地,何等重事,而不詳其實,率爾參論,事過之後,始爲說破,殊欠詳愼。曾論碩蕃,出於南中之鬨,臺閣起鬧,在於先朝,到今更論,殊涉已甚。請正言吳斗寅,獻納李迥,司諫李矜,正言安後說,竝命遞差。答曰,依啓。
大司諫南老星,就職後啓曰,頃日申碩亨事,臣旣同參矣。今者同僚,以此引避,俱爲見遞。臣理難獨免,請命遞斥臣職。答曰,勿辭,退待物論。出春坊朝報
答領敦寧府事李景奭疏曰,覽卿疏章,始知還京,欣喜曷極,而追想昔年之別,感懷實多,夫復何言?卿其明日入來,欲爲相見,以紓惄焉之懷耳。出內下記草
傳于任義伯曰,參判蔡裕後,明日來待事,分付。
任義伯啓曰,前領敦寧府事李景奭,今日入來上疏到院,而以國忌,留院之意,敢啓。傳曰,入之。批答見上
傳于任義伯曰,前領敦寧府事李景奭處,月俸依前題給,而前領中樞府事李敬輿入來,則亦爲一體施行事,言于該曹。出燼餘日記
忠淸監司書目,全義呈,以校理李延年,病重上去不得事。
全南監司書目,南原呈,以前縣令朴世重,三月二十二日身死事。
吏曹啓曰,臺諫有闕,政事,取稟。出春坊朝報
上在昌德宮。停常參·經筵。
府啓,引嫌而退,論事失實,處置不可異同,請大司諫南老星遞差。答曰,依啓。
答副提學金益熙疏曰,省疏具悉。此試官應爲之事,非所可論,卿其安心勿辭。
吏曹啓曰,臺諫有闕,政事,取稟。傳曰,明日爲之。
以校理李延年辭狀,傳曰,勿爲遞差,使之調理上來。出春坊朝報
李行進啓曰,明日常參·經筵,取稟。傳曰,停。
又啓曰,兵曹參判蔡裕後來待矣,敢啓。傳曰,引見。
又啓曰,前領敦寧府事李景奭來詣賓廳矣,敢啓。傳曰,引見。
權堣,以都摠府言啓曰,今日入直軍士,中日習射,請出標信。傳曰,知道。
李行進,以弘文館言啓曰,本館上番四員內,應敎臣蔡忠元家,有可疑之疾,不敢入直。校理臣南龍翼,遠行只隔數日。副校理臣李延年,受由在外,只有校理臣李慶徽,入直累日,方有身病,而他無輪替之員。後日政,上番闕員差出,牌招肅拜,推移入直,何如?傳曰,允。
李行進啓曰,假注書沈梓,差任已久,而重患胸腹痛,未能察職,改差,何如?傳曰,使之調理察任。
權堣,以兵曹言啓曰,平安兵使金逷,今已箇滿,依近例,使備局議薦,何如?傳曰,允。
李行進,以承文院官員,以都提調意啓曰,以日本缺數字國書祭文單子,傳曰,殿下之稱,自前行用之語,缺三行半未穩,亦爲改之。以禮曹參判,送日本國諸執政前書,傳曰,異國所送文書,雖或有未妥處,更加詳察爲之事,傳敎矣。稱號之規,一依癸未年尹順之等,賀生若君文書式例,而爲之矣。頭辭竝爲書入,以備睿覽,且其書契首語,有曰,逖聞殿下云云矣。國書及祭文連書之事,則臣裕後,紛擾之中,不能覺察,不勝惶恐。今以別紙書入,至於硫黃兵器換貿之書,則臣裕後誤聞,此非島主所敢爲,執政處所送文書,通示與否,問于島主,而或傳或不傳云,故如是撰進矣。今承下敎,以島主處爲書,而添補數語以入,恭俟睿裁。兵器,書中循例禁斷等語,果涉稜露,依聖敎刪改以入,敢啓。傳曰,已言于筵中矣。
以江華留守鄭世規辭職狀啓,傳于權堣曰,勿辭。調理察職事,回諭。
權堣,以兵曹言啓曰,依榻前定奪,禁軍所持馬,令左右別將,親見抄擇,則上馬一百五匹,其次一百五十四匹,合二百五十九匹矣。甲冑則今方分給,被抄馬,每一日各太一升加給事,分付該曹,而此後被抄之馬,亦依此規題給,何如?傳曰,依啓。出燼餘日記
上在昌德宮。停常參·經筵。
判尹李浣辭職上疏。答曰,省疏具悉。卿其安心勿辭,調理察職。
傳曰,讀書堂文臣選擇事,分付已久,而何至今不爲擧行乎?使之速爲選擇。
傳曰,今番推刷,俾勿驚擾民間之意,再三申飭,而今聞各官,不善推刷,或有愚民,抱冤莫伸,至於自縊云,心甚驚駭,此意言于都監。
政院啓曰,右承旨洪處大家,有可疑之疾,陳疏到院,不敢捧入,而出入近密,實爲未安,合有變通之道,敢稟。傳曰,遞差。
左承旨金佐明上疏。大槪,瘡毒甚盛,將成頂腫,允賜遞免,俾得生全事。遞差。
江陵進士朴震楷等上疏。大槪,請先正文成公李珥書院賜額事。入啓。下該曹。
入侍時,大司憲李時楷所啓,金是聲·鄭傅賢·趙必達·金汝水等,加資改正事。上曰,卿之論執,固是職分當然,而出於一時特恩,不必改正。出春坊朝報
有政。以洪重普·成楚客爲承旨,李敏敍爲正言,姜允亨爲右通禮,金徽爲司諫,吳挺垣爲獻納,鄭植爲正言,許積爲同義禁,李一相爲大司諫,南翃爲順陵參奉,李奎元爲兵曹正郞,朴始漢爲東部主簿,李厚先爲通禮,李迥爲弼善,李時楳爲戶曹參判,元永海爲南部參奉,柳汝爲中和府使,黃㦿爲漢城左尹,姜裕後爲兵曹佐郞,尹鏶爲副校理,李志遠爲司饔參奉。學正單李廷機,東部主簿李天賚,登科前資窮,依大典陞資,今加通政。出吏曹政軸
上在昌德宮。停常參·經筵。
卯時至申時,日暈。
藥房啓曰,日氣凄冷,初夏疑秋,頃者連日出御,恐勞玉體,臣等不勝區區憂慮,且進御補中益氣湯二十貼,當盡於今日,卽與柳後聖諸御醫,皆爲商論,則皆以爲,暑熱湯藥,不可連進,而日氣如此,聖候多勞,似難遽停,加進二十貼,觀暑熱向甚而更議,宜當云。臣等敢此問安,竝稟。答曰,知道。湯藥多服之後,今始有效,限五六十貼,連次劑入,可也。
戶曹正郞姜琠,禮曹正郞李明傳,工曹佐郞金之沇等,禮單各樣物種,尤甚麤惡,先罷後推事,捧承傳。
判決事安獻徵初度呈辭。入啓。傳曰,還出給。推刷事畢間,使之調理,仍爲察任。
府啓,金是聲·趙必達·鄭傅賢·金河水等,新授加資改正事。答曰,已諭毋煩,一中賞加之言,傳者之誤也。出春坊朝報
宗簿寺啓曰,今二十二日,宗學被抄宗室殿講時,除實病事故外,應參人十二員,各其所讀書,名下懸錄,別單書啓,而宗學置簿外,諸宗中自願應講者,亦皆竝錄以入之意,敢啓。傳曰,知道。別單中未滿一卷者,有同兒戲,似難入參矣。
又啓曰,命下矣。所讀未滿一卷之類,亦爲懸錄,臣等非不知苟簡,而被抄人員不多,其中未解義口讀之類,不入於應講之中,試講時稍解文理者,抄擇懸錄矣。今承下敎,以不得入參之意知委,則讀未滿一卷者三人中,益豐君涑,淸興副正淳,則已爲熟講一卷云,以專書改錄,朗原正偘,則勢未得畢誦云,別單中竝改付標以入之意,敢啓。傳曰,知道。出宗簿寺謄錄
備邊司啓曰,本司有司堂上一員,有闕,其代以知事許積差下,仍差有司之任,何如?傳曰,允。朝報
上在昌德宮。停常參·經筵。
禮曹啓曰,讀書堂文臣選擇事,分付已久,何至今不爲擧行乎?使之速爲選擇事,傳敎矣。長官出使未還,莫重詞臣之選,以臣等佐貳之員,有難擅便。似當待判書上來後,與吏曹·弘文館,同議擧行,何以爲之?惶恐敢稟。傳曰,允。
吏曹參判洪命夏上疏。大槪,冒昧陳情,懇乞遞免事。答曰,省疏具悉。卿辭至此,本職當勉副焉。
政院啓曰,卽者奉敎洪柱三,以其妻子方患染疾,不敢出入近侍之意,上疏來到,而不得捧入,何以爲之?敢稟。傳曰,遞差。
府啓,金是聲·趙必達·鄭傅賢·金汝水事,加資改正事。答曰,此非堅執之事,亟停勿煩。
校理南龍翼上疏。大槪,請於去路,歷見父母事。答曰,省疏具悉。爾其依願焉。
卯時,有霧氣。申時,日暈。春坊朝報
上在昌德宮。停常參·經筵。
政院啓曰,領府事趙翼致祭祭文,今已啓下矣。取考前例,則皆以弘文館官員別遣,今亦依此爲之乎?敢稟。傳曰,依例爲之。
禁府啓目粘連,全南監司,前靈光郡守洪柱一査覈啓本云云。査覈及所送文書見之,則洪柱一所犯,不至著現,而御史書啓,如彼之重,必有所據,而自下不敢輕議,上裁。啓。屠牛讌飮,諉以無從査出,矇然掩護之狀,殊涉可駭,今此査啓,何足信乎?御史書啓,似非偶然,今姑限年定配。
修撰李慶億上疏。大槪,陳情乞遞事。答曰,省疏具悉。當依允焉,爾其專意調治。
黃海監司書目,陳情乞遞上疏上送事。答曰,遞差。出春坊朝報
禁府啓目,忠淸監司放未放啓本云云。放秩中鄭之虎·李商霖·李翀雲等,所犯皆不輕,似難輕議,上裁。未放罪人羅復昌等,依啓聞施行,何如?啓依允。李翀雲乙良,放送爲乎矣,鄭之虎·李商霖等段,罪重而定配未久,今姑置之。又啓目粘連慶尙監司放未放啓本云云,放秩中尹緯賢段,當初定罪時,公木沒數還報,然後方可稟處,稟秩中鄭晳段,當初定配,出於特命。上裁。未放罪人李克昌,依啓聞施行,何如?啓依允。尹緯賢,依前定奪施行爲旀,鄭晳段,到配屬耳,今姑置之。出朝報
上在昌德宮。停常參·經筵。
寅時卯時,有霧氣。申時,日暈,白雲一道如氣,起自巽方,橫過日邊,直至乾方,長竟天,廣尺許,良久乃滅。
傳曰,使臣銜命出疆,固是職分內事,而去其父母妻子,遠涉大海,音問無憑,予甚念焉。不可無別樣顧恤之典,使臣等父母家屬處,以時題給糧饌,如有疾病,覓給醫藥事,分付該曹。
吏曹啓曰,臺諫有闕,政事,取稟。傳曰,過擧動後爲之。
咸鏡監司書目,北靑判官金頊,今月十七日身死事。又書目,會寧·穩城·慶源等官呈,以四月初五日,下雪事。
明日,親臨諸宗殿講時,考官三,沈之源·鄭維城·蔡裕後,參考官四,南老星·鄭知和·李袗·金壽恒。
明日宣政殿殿坐,正時卯初一刻,開門差早。
司憲府照本,禮山縣監任耋,色吏方仁龍等矣,雖有恤民之意,而禦下無威,頗有弊端,減給紙價,民多怨言,罪各杖八十。任耋段,收贖,奪告身三等。啓依允。任耋乙良,推刷畢後,稟處。
政院啓曰,應敎蔡忠元辭職上疏,屢次退却,今又來到,而觀其疏意,則曾以家間可疑之疾,至達於榻前,而自數日前,重患寒疾,亦不能無慮,勢難供職云。此上疏,不得捧入,何以爲之?敢稟。答曰,遞差。出春坊朝報
上在昌德宮。停常參·經筵。
自卯時至午時,日暈。
備忘記,福寧君栯,檜原君倫,靈川副令翼賢,靈陽副令翼俊,完豐監頊,竝加資。淸豐副正沃,淸興副正淳,海陵副令時龍,蓬江令炯伋,靈昌副令翼哲,竝各陞一級。益豐君涑,兒馬一匹賜給。
刑曹參議李後天三度呈辭。入啓。遞差。
傳曰,明日晝·夕講爲之。
禮曹,前監司兪榥卒逝,弔祭置賻,依例擧行,何如?啓依所啓施行。以上春坊朝報
上在昌德宮。停常參,只晝·夕講。
五更,流星出河鼓星上,入坤方天際,狀如鉢,尾長五六尺許,色赤。
平安監司書目,郭山呈,以移石變異非常事。
晝講入侍,知事蔡裕後,特進官許積,玉堂尹鏶·李廷夔,承旨成楚客,注書安縝,史官李堥·洪汝河。
副應敎李袗牌不進罷職傳旨,傳曰,此習殊甚駭異,所當如法,而今姑分揀,使之趁卽察任。
夕講入侍,知事鄭維城,特進官申濡,玉堂尹鏶·李廷夔,承旨洪重普,注書安縝,史官李堥·洪汝河。出春坊朝報
有政。以朴世模爲文學,閔煦爲戶曹正郞,李袗爲副應敎,徐正履爲工曹佐郞,尹鏶爲舍人,呂曾齊爲兵曹正郞,李杭爲持平,魚尙儁爲禮曹正郞,金夏鉉爲禮曹佐郞,蔡裕後爲吏曹參判,任義伯爲黃海監司,金素爲刑曹參議,鄭知和爲兵曹參議,李尙眞爲同副承旨,廉友爀爲北靑判官,沈儒行爲副修撰,洪命夏爲兵曹參判,安後說爲兵曹佐郞,李命寅爲戶曹佐郞,閔熙爲兵曹正郞,李梓爲執義。中學訓導單柳之芳,西學訓導單李守恒,東學訓導單金縝,南學訓導單元樀,奉敎單洪柱三,檢閱單宋奎濂。福寧君栯,檜原君倫,今加崇憲,靈川副令翼賢,靈陽副令翼俊,完豐監頊,今加明善,殿講入格,竝加資事承傳,原川君元橚,承禁村君事承傳。出吏曹政軸
答同知尹絳疏曰,省疏具悉卿懇。廟堂之薦,似非偶然,卿其勿辭,益用欽哉。出內下記草
傳曰,頃日譯官李亨男入去時,島主以爲,關白處禮單,略加數種以送之語,似有之矣。今此所送禮單中,何物比前加送耶?問于該曹以啓。竝內下記草
傳曰,明日晝夕講爲之。
吏曹啓目,粘連校理南龍翼上疏云云,論思重地,不可久曠,依例改差,何如?啓依允。朝報
上在昌德宮。停常參,〈只〉晝·夕講。
傳曰,近來上言,率多猥濫,而各該司回啓,以移文外方,啓聞處置者頗多,殊甚不當。今後則十分不得已之事外,毋得如是事,分付各該司。
傳曰,明日晝講爲之。
忠淸監司書目,公州等官,三月二十四日地震事。
晝講入侍,知事李一相,特進官崔惠吉,玉堂金益熙·李廷夔,承旨權堣,假注書沈梓,史官洪汝河·宋奎濂。
黃海監司任義伯上疏。大槪,新授職名,萬不近似,懇乞遞改事。答曰,省疏具悉。卿才允合此任,勿爲控辭,速往欽哉。
夕講入侍,知事洪命夏,特進官金汝鈺,玉堂金益熙·李廷夔,承旨成楚客,假注書沈梓,史官洪汝河·宋奎濂。
晝講時,副提學金益熙所啓,知春秋李厚源,卽臣之同生妹夫也。臣之兼帶修撰官,法當相避,請令該曹減下。上曰,言于該曹。出春坊朝報
傳曰,今下弓矢,慶興府使鄭以重處,給送。
答前領中樞府事李敬輿疏曰,覽疏具悉。予用缺然,無以爲喩。此決非元老大臣退處田野之日,安心勿辭,從速上來,以副予日望之懷。出內下記草
傳曰,近來上言,率多猥濫,而各該司回啓,以移文外方,啓聞處置者頗多,殊甚不當。今後則十分不得已外,毋得如是事,分付各該司。出掌隷院謄錄
府啓。新除授執義李梓,時在京畿積城地,持平李杭,在振威地。請竝斯速乘馹上來事,下諭。答曰,依啓。朝報
上在昌德宮。停常參,只晝講。
政院啓曰,卽見司鑰手本,今日世子書筵時,宣傳官等,不有禁喧之令,喧譁高多云,事極可駭,不可推治下人而止,請當該宣傳官等,竝從重推考。傳曰,允。
傳曰,頃日諸宗殿講時,兵曹參知曺漢英,非其任而多預於試官之事,其他諸宰,或有下問之語,而不爲離席以對,事甚不當,而諸承旨,何不致察而糾正耶?今後勿爲如是,放過,可也。
晝講入侍,知事蔡裕後,特進官李時楳,玉堂李廷夔·沈儒行,承旨洪重普,假注書沈梓,史官洪汝河·宋奎濂。
平安監司書目,三登等官呈,以霜降枯損頗多,前頭民事,極爲可慮事。出春坊朝報
答漢城府粘目曰,依允。此雖至微至細,係干民弊,且官家模樣,不可不成,本府何不致察而嚴禁,俾無此弊耶?今後悍頑不從令者,則勿論宮家·上司,入啓處置,宜當。出內下記草
上在昌德宮。停常參·經筵。
備忘記,推刷都監堂上等,全不念國事,徒爲行私之地,無罪之人,至請重罰矣。及今査覈,則本郡奴婢數十口之多,而敢曰,無一口之現付,其爲妄言不察,已極可駭。而觀此緘辭,則有曰,推刷初頭,累被都監之嚴責,聞見之事,亦卽停止云。都監之所主何事,而敢爲嚴責抑勒,使不得盡心國事乎?據此可知其他,不亦駭愕之甚者乎?此而置之,則前頭行私蔑公之弊,將必不勝。高陽郡守尹勉之則棄,當該都監堂上,依事目禁推,以肅國法。
推刷都監堂上,禁推現告,元斗杓·李厚源·李時昉·金汝鈺·閔應協。啓。
傳曰,諸堂上,必不一時開口秉筆,當該一人,使之現告。
京畿監司書目,加平呈,以斑貓一頭,兩身,兩尾兩身,連接前二足後四足,又一足倒生於兩背連接之間,變怪非常事。
右議政沈之源箚子。大槪,尹勉之請罪啓辭,實出於臣手。而今者禁推之命,獨及於當該堂上,臣不勝惶恐,伏地待罪事。答曰,省箚具悉。卿其安心,勿待罪。
傳曰,明日晝講爲之。
以京畿監司,日福等,東坡驛等地到配事啓本,傳曰,近來松禁日弛,京城四山,將成濯濯矣。刑官全不念國事,徒爲私情之地,如此痛惡之罪人,何敢至近之地定配乎?事極寒心,當該堂上推考,遠地改定配。
推刷都監郞廳,以都提調意啓曰,以都監堂上禁推傳旨,傳曰,諸堂上,必不一時開口秉筆,當該一人,使之現告事,傳敎矣。高陽郡守尹勉之,推刷之際,不遵事目本意,毋論良賤,混同搜括,致令闔境騷屑,流亡相繼之言,傳播已久,而適値勅行,未卽請罪矣。勅使回程後,三月十八日,備局坐罷,臣與提調臣兵曹判書元斗杓,戶曹判書李時昉,刑曹參判金汝鈺,漢城右尹閔應協,相議都監之事。臣先發言曰,向者所聞高陽郡守尹勉之之事,今日入啓,請罪何如云,則元斗杓·李時昉·金如鈺·閔應協等,一時應之曰,前日所聞,皆眞的云,故臣口號啓草,使郞廳秉筆而書之。堂上中實無獨當而先發者。禮曹判書李厚源,不參於請罪啓辭之時,而前日都監,申飭移文之時,則厚源亦爲同參,故竝爲現告,別無當該之人,敢啓。傳曰,知道。箚中所請堂上中考出言之者,似乎當之矣。
推刷都監,當該堂上禁推現告,李時昉。
吏曹啓曰,承旨有闕,政事,取稟。傳曰,明日爲之。
兵曹判書元斗杓,刑曹參判金汝鈺,右尹閔應協等,上疏。大槪,猥陳危懇,請與李時昉,同被罪罰事。傳曰,寧有一邊嚴勅,而一邊行文緩弛之理乎?諸堂上所爲,殊甚無據,李時昉·李厚源,竝從重推考。
以禁府李時昉囚單子。傳曰,似非獨爲之事,分揀放送。
以推刷都監,堂上李時昉·李厚源,推考承傳,傳曰,諸堂上等名,竝一體書入。出春坊朝報
答前參贊趙絅疏曰,省疏具悉。卿其安心勿辭。末端所陳之辭,實是極言至論,可不書紳而服膺焉?出內下記草
上在昌德宮。停常參,只晝講。
自昧爽至卯時,有霧氣。自辰時至未時,日暈,白雲一道如氣,起自西方,直指東方,長竟天,廣尺許,良久乃滅。
江華留守書目,病重辭職上疏上送事。答曰,省疏具悉卿懇。卿辭至此,當令廟堂議處焉。
晝講入侍,知事蔡裕後,特進官李時楷,玉堂李廷夔·沈儒行,承旨成楚客,假注書沈梓,史官洪汝河·宋奎濂。
全南監司書目,光州牧使洪處亮,聞老母病重,未暇受由,徑先發行,而推刷成冊方急,令該曹催促下送事。
修撰李慶億辭職上疏。答曰,省疏具悉。爾其勿辭,調理察職。出春坊朝報
有政。以金素爲左副承旨,權堣爲右承旨,蔡忠元爲舍人,李慶億爲修撰,洪處大爲戶曹參知,尹鏶爲副校理。出吏曹政軸
上在昌德宮。停常參,只晝講。
刑曹判書申埈辭職上疏。答曰,省疏具悉。卿其安心勿辭,調理察職。
晝講入侍,知事洪命夏,特進官尹絳,玉堂金益熙·沈儒行,承旨金素,假注書沈梓,史官洪汝河·宋奎濂。
以兵曹忠淸監司狀啓回啓,忠州牧使朴安悌,結城縣監柳天樞,淸風郡守金震標,槐山郡守李道基,延豐縣監李性恒,永春縣監鄭脩等,推考。兵使李壽昌,沔川前郡守閔燾,淸安前縣監李溫,藍浦前縣監白昌後,陰城前縣監李祉遐等,竝罷黜。啓。自古國家,未嘗不敗於姑息之政是去乙,本曹回啓,殊欠於奉法剛猛之道,實非所望於卿等。是方再三覆逆,定奪之後,兵使以下守令等,終必上欺朝廷,下伸己志,自用擅貿之狀,極爲可駭。原其本情,則罪不容誅,而推考之請,何意耶?此事雖微,漸不可長。李壽昌以下,竝拿來勒問處置爲乎矣,明日爲政,竝爲擇差,卽日內除署經發送,俾無未盡推刷之弊。出春坊朝報
晝講時,副提學金益熙所啓,平安道宮家築堰處,自上軫念民隱,特命停止,甚盛事也。宜出朝報,使四方小民,咸知朝廷恤民本意,且宮家立案處,率稱從某處至某處,其間雖有元起民田,而混同挪入,不爲區別,南中等處,民怨頗多,不可不嚴明査辨矣。上曰,諸宮家立案處,從某至某,爲民弊瘼者,言于該曹,移文該道,明査啓聞,俾無民怨。上曰,以頃日該曹草記見之,則一年稅入,似不能備一年之用,誠極寒心,故汰冗省費事,下敎矣。今聞諸臣之言,則雖使減省,似無大段補益,其公事,置之,可也。上曰,前日副提學所啓,守令當罪,而待畢推刷後處置之類,自以應遞之官,不盡奉公之說,誠爲有理,附近守令,使之抄啓,稟處事,言各司。金益熙曰,小臣所達之意,則米價減報之守令,亦在其中矣。上曰,竝皆稟處。竝春坊朝報
備邊司啓曰,戶曹啓辭,上年乃是奴婢推刷式年,嚴明事目,生産及隱漏之類,一一現出之意,陳達於榻前。則推刷尤甚數少者,差使員論罪事,特令下敎,故卽爲申飭該院,而亦自本曹,直爲行會諸道,使之着實擧行矣。推刷續案,今已畢到,詳細査考,則所謂生産加括,壯弱竝多至一萬八千七十一口。而其中應爲收貢者,亦且八百餘口,各其都會官所得,隨其奴婢元數多少,而生産係焉。似無尤甚減報之處,有難指一科罪也。且舟師格卒,必隨船隻之數,自有定式,不容逐年增加。而兩南海邑等寺奴婢,以專屬舟師之故,雖有剩數,不入於收貢之中,事甚無據。今以甲午式年所得者,比較辛卯式年,則所加至於六百六十餘口之多,數無定限,年年增益之狀,推此可知。船隻旣有定數,而格卒且有限,其餘可爲本寺收貢之奴,行會于兩南監司·統臣處。各船格卒實數,均定啓聞,以爲永久遵行定式,而元額內,倘或有頉,則以他奴代定,似爲合宜。令廟堂酌處,何如?傳曰,允事,傳敎矣。兩南舟師分防不足處,則除出海邑寺奴,以充闕數,而各船格軍,皆有定額,數外加定,似無其理。今此啓辭,如此分番,寺奴元數,成冊啓聞後,處置之意,兩道監司處,行移,何如?傳曰,允。出掌隷院謄錄
上在昌德宮。停常參·經筵。
政院啓曰,新除授守令,除署經發送事,已爲命下矣。兩司城上所命招言送之意,敢啓。傳曰,知道。
忠淸兵使柳赫然,忠州牧使元斗樞,淸風郡守金光燦,延豐縣監沈之澳,永春縣監朴崇古,槐山郡守李長英,謝恩後,仍爲下直。
傳曰,明日晝·夕講爲之。
傳曰,今此新差下送守令等,到官之後,若諉之於前官所爲,凡推刷之事,多不致察,未免疎漏之弊。御史下去後現發,則其罪與自初所爲守令之罪同,以此意嚴飭下送事,言于都監。
吏曹判書鄭維城上疏。大槪,冒萬死陳情,本職及兼帶,懇乞遞免事。答曰,卿辭至此,本職當勉副焉。
戶曹判書李時昉上疏。大槪,冒陳危懇,冀蒙遞免事。答曰,省疏具悉。卿其安心勿辭。出春坊朝報
有政。以柳慶昌爲刑曹參議,金光燦爲淸風郡守,李長英爲槐山郡守,沈之澳爲延豐縣監,元斗樞爲忠州牧使,安鎭爲結城縣監,朴崇古〈爲永春縣監。〉典籍單,洪柱三,奉敎單李堥。出吏曹政軸郞廳申命佐校正。日記廳郞廳李聖運書。
上在昌德宮。停常參,晝·夕講。
政院啓曰,新除授守令,方爲下直,而結城縣監安鎭,以子息成婚事,受由,舒川地下去,時未上來云。故今日內不得發送,何以爲之?敢稟。傳曰,使之催促,除朝辭赴任。
晝講入侍,知事蔡裕後,特進官金汝鈺,玉堂尹鏶·沈儒行,假注書沈梓,史官洪汝河·宋奎濂。
刑曹判書申埈再疏。大槪,冒死陳懇,乞遞事。答曰,省疏具悉。卿辭至此,當勉副焉。
府啓,昆陽郡守李克和,尤甚不治,論啓請罷,以所當允從,而推刷過後處之可也爲敎,日久相持未安,故相議姑停矣。昨於筵中,有附過守令,稟處之敎,李克和,依前所啓,請命罷職。答曰,今姑令本道決杖,勿罷,可也。
院啓,湖西査覈之啓,只擧自首,十邑守令之瞞報倖免,已極可駭,而按察之臣,何敢乃爾殊欠嚴明査覈之意?請忠淸監司李後山,從重推考,更令明査,一體論罪。答曰,依啓。
夕講入侍,知事蔡裕後,特進官金汝鈺,玉堂尹鏶·沈儒行,承旨成楚客,假注書沈梓,史官洪汝河·宋奎濂。
傳曰,明日晝講爲之。出春坊朝報
上在昌德宮。停常參,只晝講。
備邊司啓目,粘連忠淸監司狀啓云云,當初以水使兼府使,意非偶然,而觀此狀啓,則種種弊端,不一而足,至於吏民俱困,將不保朝夕云。依淸州例,還罷兼府使,保寧縣監,令該曹擇差以送,何如?啓依允。
左議政沈之源初度呈辭。傳曰,不允批答。
假注書李廷機病,代以呂聖齊爲假注書。
晝講入侍,知事洪命夏,特進官申翊全,玉堂尹鏶·沈儒行,承旨金素,假注書沈梓,史官洪汝河·宋奎濂。出春坊朝報
有政。以吳竣爲禮曹判書,柳頲爲禁府都事,權堣爲左承旨,金素爲右承旨,曺漢英爲左副承旨,出吏曹政軸李厚源爲吏曹判書,洪重普爲江華留守,鄭世規爲刑曹判書,南天澤爲保寧縣監。
吏批啓曰,新除授江華留守洪重普,時無加資之命,何以爲之?敢稟。傳曰,依例爲之。
以工曹佐郞柳昌辰瑞午帖,傳曰,此五言詩中,應不及伾·文,何意耶?承旨察啓。
政院啓曰,傳敎矣。臣等觀其詩意,則似是以今日胄筵,無王伾·王叔文之徒,稱頌爲說,而用事謬妄。此人製進詩文,拔去不用之意,敢啓。傳曰,知道。順字,何如主,伾·文,亦何許人耶?此人所爲,似涉譏嘲,謬妄莫甚,從重推考。
下直,豐川府使李箕男,梁山郡守金迬。
傳于權堣曰,先王朝,賜日本御筆時,字體大小,何如?用何樣紙乎?絹乎?其時事,詳問聽考以啓。出燼餘日記
上在昌德宮。停常參·經筵。
右議政沈之源初度呈辭。不允批答。王若曰,存亡危急,正爲今日而言,釋負丐閑,不料若何而至。禮必歉也,誠未至歟?惟卿素著忠勤,坐鎭雅俗,彌綸大度,社稷所賴而安,翼亮宏才,搢紳無出其右,歷試宥密,旣簡予心,擢置巖廊,允叶輿望。所以大小事之咸委,庶見廢墜典之一新,何意若浼之章,遽及如渴之際?豈寡德之接下未盡其誠?或施爲之過中,不安於位,心膂攸寄,休戚匪輕,矧玆民役之繁興,不徒國事之可慮。心私搜刷,予已洞燭其以僞亂眞,簿領校鉤,卿何獨嫌於務精核實,上下相勉,唯在交修而各盡其心。卿我之間,不宜潔身,而獨爲便計,休言榮衛之少損,惟思體國之良圖。於戲,倚毗何人,罔知攸濟。竭股肱而盡瘁,惟義之歸,敷心腹而明言,其忍如遺,式副至意,亟回遐心,所辭宜不允。故玆敎示,想宜知悉。知製敎尹鏶製進
刑曹啓曰,新除授判書鄭世規,時在江華府任所,依例乘馹上來事,下諭,何如?啓。
以刑曹判書鄭世規,乘馹上來事,有旨單子,傳曰,交代,則自當上來,今姑置之。
政院啓曰,刑曹,以判書鄭世規乘馹上來事,敢爲啓請,不識事體,創開無前之規,殊極猥濫。當該堂上,請命推考,其草記勿施,何如?傳曰,允。
注書安縝受由,代以孟胄錫爲假注書。
傳曰,今日晝講停。
戶曹判書李時昉再疏。大槪,更申前懇,乞賜遞免事。答曰,省疏具悉卿懇。卿辭至此,當勉副焉。
備邊司啓曰,四月二十八日登對時,以副提學金益熙所啓,付過守令,使之抄啓,稟處事,命下矣。步兵價布歲幣次木,從時直作米時,慶尙道守令中,以十斗定價者,慶州等八邑,以八斗定價者,密陽一邑,而其中減折,密陽爲甚,敢啓。傳曰,慶州等八邑,則姑先推考,密陽,則拿問定罪。
左副承旨曺漢英上疏。大槪,病重乞遞事。答曰,省疏具悉爾懇,爾其勿辭察職。
備邊司啓曰,以本司草記,傳敎矣。取考慶尙監司歲幣次木,米價時直,訪問報狀,則乃正月二十日成貼,而密陽府使交遞,在於此時,新舊中某人當之,自本司無路査出。令本道當該守令,摘發啓聞後,拿推,何如?傳曰,允。出春坊朝報
傳曰,大臣·備局堂上引見。
政院啓曰,傳曰,先王朝賜日本御筆時,字體大小,如何?用何樣紙乎?絹乎?廣考以啓事,命下矣。考諸壬午年日記,則其時,以備邊司意啓曰,日光淨界彰孝道場八字書給事,蒙允矣。書諸紙上,似爲埋沒,令該曹,或綾或紗太染。此下缺
推刷都監啓曰,今此推刷時,奴婢族屬自縊官守令,楊根郡守李聖基,通津縣監權大運,本道監司趙啓遠,旣已査出啓聞。而都提調沈之源,方在呈告中,待其出仕,回啓之意,敢啓。傳曰,知道。
傳曰,日本賜筆,當爲下送,令通信使,等待發船事,分付。
傳曰,歸厚署棺板一部,卽送于內需司事,分付。
禮曹啓曰,御筆所盛筒,一依今番國書所盛例,令該司精緻預先着漆,而所入諸具,亦爲一體措備事,分付,何如?傳曰,允。
以兵曹領中樞府事趙翼禮葬造墓軍士粘目,傳于金素曰,此與凡禮葬造墓軍題給之規有異,何耶?問啓。出燼餘日記
上在昌德宮。停常參·經筵。
未時申時,日暈。夜五更,白雲一道,起自艮方,直指西方,長竟天,廣尺許,良久乃滅。
右議政沈之源再度呈辭。傳曰,不允批答。
吏曹啓曰,戶曹判書有闕,政事,取稟。傳曰,明日爲之。
兵曹啓曰,內三廳禁軍等,自祖宗朝以來,堂下武弁,曾經牧府使者,竝皆屬焉,非特重其宿衛,如堂上官之送西矣。屢經變亂,專尙酬勞,不問誰何,有功輒隷,因此混淆,閥閱子弟,不肯爲伍,中外士族之業武者,抱才沈沒,終無拔身之路,豈非朝家之欠事哉?士族中武才超等者,毋論出身·閑良,竝許取才,口傳而已。出身人,則雖無本廳之薦,四祖單子,俱保收捧。宣傳官·部將·守門將中,隨其才局而擬望,未出身人,則登科之後,亦依右例施行,而禁軍新出身,除赴防,已有成命。自今以後,竝依此擧行,以爲恒式,何如?傳曰,依啓。士族武臣中,如有蔑視汚穢,從中作梗者,則雖時任都摠·經歷宣傳官者,竝一一降定禁軍,而毋得循私撓改。
平安監司書目,嘉山縣監李正英,擅殺人命之罪,朝廷以處置事。
兵曹啓曰,以領府事趙翼造墓軍士粘目,傳曰,此與凡禮葬造墓軍題給之規有異,何耶?問啓事,傳敎矣。禮葬造墓軍例,自該曹磨鍊,啓下定數,移文本曹後擧行,而取考近例,則故右議政李行遠·南以雄·韓興一,三臣禮葬時,皆以二百五十名題給。今此禮葬,在於忠淸道大興地,故烟水軍每名一朔役價,價布一疋爲准題給者,亦據前例,敢啓。傳曰,近來外方烟軍之役甚重,依他禮葬例,以價磨鍊題給。出春坊朝報
上在昌德宮。停常參·經筵。
右議政沈之源再度呈辭。不允批答。王若曰,君不可獨理也。一念方勤,卿未喩前意耶?再辭奚遽,欲退難退,此時何時?惟卿,智圓而行方,質沈而量偉,跡謝昏曀,幾年東山,羽儀淸朝,大鏞西序。考績用而茂著於外內,詢志操而無愧於後前,秉公明於銓衡,水鑑讓色,任激揚於臺閣,氷霜斂容,頃擢置於巖廊,冞倚毗於柱石,吾之相定矣。衆情所恃而安,政以國聽焉,庶務咸聚而決。若論以處戰國之世,則楚令尹而齊夷吾。槪語其措事業之規,則伯蕭·曺而仲魏·丙,素節靑史,嗟嗟幾人,白髮丹心,斷斷一介。那知隆委之日,有此請急之章?百爾所思,旣無解去之義,再斯其可,莫究巽避之嫌,顧禮貌之或衰,予實爽德,苟誠心之未至,卿可恕情。居寵思危,雖切介石之志,任重責鉅,難孤若礪之望。抑或榮衛之乍愆,亦有神明之所佑。矧今時急之溢目,豈合輔臣之乞骸?國計民艱,如火益烈。天災地變,式月斯生,邊圉緩急之可憂,制置無策,推刷事務之方殷,剖覈誠難。捨卿而何?增我之慼,若瞽無相,倀倀焉其何能之?將伯助予,岌岌乎?有難言者,寧可允許?實係安危。於戲,去就進退之幾,卿非不審,存亡休戚之義,其未之思,亟回遐心,共圖治體,所辭宜不允。故玆敎示,想宜知悉。知製敎李延年製進
政院啓曰,今日爲政事,昨已命下矣。政官,例爲趁開門入來開政,而判書李厚源時未還朝,參判蔡裕後健元陵差祭出去,只有參議睦行善,而日已晩矣。尙不開政,極爲未安,睦行善推考,以懲怠慢之習,何如?傳曰,允。
刑曹啓目,粘連平安監司狀啓云云。李正英所犯,似非尋常濫刑之比,姑先推考,觀其緘辭而處之,何如?啓。李正英段,旣自經幄,出典外郡,則朝廷之所望,異於庸賤之類。渠之自任,亦非南武之無識,而何作事之無狀,至此之甚耶?以濫刑,擅殺人命,而無一毫顧忌之心,一何至此?其爲處事,極爲驚駭兺不喩,觀此狀啓及回啓之意,則監司與該曹,俱未免糢糊之態,顯有畏忌之狀。今日之事,誠爲寒心,此乃正英之所以爲恃,而無忌者也。其間,亦不無故犯解職之計,似不可尋常治之,更議處之。又啓目,李正英,移義禁府處置,何如?啓依允。出春坊朝報
以謝恩使行中人馬數別單,傳曰,此別單中,安州庫·義州營庫·成川雇馬廳·安州行錢鋪子·龜城鋪子,皆送貿販馬,曾所未見之稱,何其多耶?或稟于備局而送之耶?問于備邊司以啓。出燼餘日記
上在昌德宮。停常參·經筵。
夜五更,巽方有氣,如火光。
右議政沈之源三度呈辭。傳曰,不允批答。
全南監司書目,臨陂呈,以三月二十四日,地震,變異非常事。同福呈,以四月二十四日夜,客舍殿牌奉安處衝火,殿牌及客舍中大廳燒火,事係重大,同福縣監李維楨,朝廷以處置事。
備忘記,再昨李正英事,刑曹回啓,極爲駭愕,當該堂上,遞差後推考。
遞推現告,刑曹參判金汝鈺,參議柳慶昌。
以持平李杭上疏,傳曰,在家避嫌,曾所未見之事,殊涉自便。此上疏,還爲下送。出春坊朝報
政院啓曰,命下矣。取考前後使臣越江時人馬別單,則安州泉流庫·義州雇馬廳兩處,貿販人馬,例爲入送牛莊,以爲生財之地,流來已久,而至於義州營庫·安州行錢鋪子·成川雇馬廳·龜城鋪子,貿販人馬,非但旣無前規,且無稟報之事,而創開於今番之行,極爲駭異。平安監司沈澤,義州府尹洪處厚,竝從重推考,何如?傳曰,允。出燼餘日記
上在昌德宮。停常參·經筵。
自昧爽至卯時,有霧氣。辰時,日暈。巳時,黑雲一道,起自日傍,直指東方,漸移北方,長四五尺許,廣尺許,良久乃滅。午時至酉時,日暈。
推刷都監啓曰,新除授保寧縣監南天澤,時在慶尙道安東地,推刷成冊,一日爲急,催促赴任之意,令該曹稟處,何如?傳曰,除朝辭,卽爲赴任事,直爲催促。
右議政沈之源三度呈辭。不允批答。王若曰,倚毗彌深,予意已諭於前後,撝謙太過,卿辭何至於再三,豈若是恝焉?斯可以已矣。惟卿,瑚璉美器,山斗高名,外典州郡,內歷淸要,多績夙著,才秉銓衡,旋居台鉉,裨益良多。肆於六七年艱虞,悉以大小事咨訪,嘉猷密勿,宗社所賴兩安,雅操貞堅,縉紳無出其右,頹綱可肅。予不忍坐視國亡,隆委非輕,卿豈宜自爲身計?何意仰成之日,遽見丐閑之章?神明所扶,方俟昔疾自愈,休暇之請,不圖今日又來。豈無夙夜之勞?大臣不親細事,亦有喜怒之失,寡德實媿中情,君臣貴乎相知,去就豈不爲重?矧今所可憂者,比昔尤有劇焉。時變天災,孰任消弭之責,籌司政府,久曠裁決之期,宜回奉身之心,勉副加額之望。於戲,罔居寵利,縱有保衡之言,在讓丕時,合遵元聖之訓,須思休戚之大義,克體心腹之誕敷,所辭,宜不允。故玆敎示,想宜知悉。知製敎李廷夔製進
忠淸監司書目,木川呈,以四月十七八日,霜降事。
吏曹判書李厚源箚子。大槪,冒陳危懇,乞遞新除職名事。及江華留守洪重普上疏。大槪,亟收成命,以安愚分事。國忌齋戒,留政院。出春坊朝報
上在昌德宮。停常參·經筵。
自午時至酉時,日暈。
執義李梓,在外入來後啓曰,臣與持平李杭,同生兄弟,而兄弟一司,法當相避。請命遞斥臣職。答曰,勿辭,退待物論。
吏曹啓曰,傳曰,從二品官,自下備擬於六卿之望,曾所未見之事,而前日政,何以擬望耶?問啓事,傳敎矣。今者戶曹判書擬望,乃是大臣之薦,本曹依此書入,而自前亦有從二品以下備擬之時矣,敢啓。傳曰,知道。似是稀罕事矣。
備邊司郞廳,以領議政意啓曰,從二品官,自下備擬於六卿之望,曾所未見之事,而前日政,何以擬望耶?問啓事,傳敎矣。臣於初五日朝,吏曹參議睦行善,以戶曹判書擬薦事,來議於臣,而臣意以爲,地部之職,事務煩劇,非老病之人,所可堪任。鄭世規曾經是任,而以衰老纔遞,江華留守鄭維城·許積之外,無他可擬之人。考見前例,則曾在先朝,自丁丑年以後,尹毅立·閔聖徽·鄭太和·金世濂·李時昉·李基祚,俱以從二品薦擬,壬辰年許積,亦爲末擬,而皆無啓稟之事。故洪命夏,曾擬正卿之望,且年少有才局,故臣妄料敢擬末薦矣。今承聖敎,不勝惶恐,敢啓。傳曰,知道。勿爲惶恐。
府啓,引避而退,相避之法,在下當遞。持平李杭,雖未上來,勢難仍在,執義李梓,請命出仕,持平李杭,遞差。答曰,依啓。出春坊朝報
訓鍊都監啓曰,今月初九日,例以暑熱停操,而但春間操鍊,適以客行,累次未行,厥後日次,又因雨下,亦未行操,以至停操之期,委屬可慮。明日仍爲操鍊後,依例停操之意,敢啓。傳曰,知道。出訓局謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,過國忌後爲之。
右議政沈之源四度呈辭。傳曰,安心調理。
平安監司書目,嘉山縣監李正英,擅離任所,徑先上去事。出春坊朝報
上在昌德宮。停常參·經筵。
自巳時至申時,日暈。
正言李敏敍上疏。大槪,略陳狂愚之說,以備樂聞之聰,仍乞罷免,以便公私事。以國忌,留政院。
京畿監司書目,楊根呈,以持平趙嗣基病重,上去不得事。出春坊朝報
上在昌德宮。停常參·經筵。
自昧爽至辰時,有霧氣。
答校理李慶徵疏曰,省疏具悉。爾以其時之最末,不必混同論罰,而固辭至此,今姑依允焉。
答江華留守洪重普疏曰,省疏具悉卿懇。卿才允合擢用,勿爲控辭,速往欽哉。
答吏曹判書李厚源箚曰,省箚具悉卿懇。卿其安心,勿爲控辭,從速察職。
右議政沈之源五度呈辭。傳曰,卿辭至此,予實靦然,無以爲喩。卿若不出,其於國事何?卿須體予至意,速出論道,以副上下之望。
以持平趙嗣基辭狀,傳曰,遞差。
全南監司書目,同副承旨李尙眞辭職上疏上送事。答曰,省疏具悉爾懇。爾之忠直,實合擢用,爾其勿辭,從速上來。
吏曹啓曰,光州牧使洪處亮,棄官上去之後,因本道監司狀啓,屢度催促,使之下去,而稱有難便之勢,每每呈狀,無意還官。此時守令,不可久曠,依法罷黜,何如?傳曰,勿爲聽理,一二日內,催促發送。
榻前,左議政具仁垕所啓,楊州牧使李元老,上京病重,久不還官,藥物題給,何如?上曰,係是功臣,遣內醫看病,藥物題給。大司諫李一相所啓,楊州牧使李元老,有遣內醫看病之命,臣伏聞祖宗朝故事,遣醫看病,乃是盛典。大臣重臣處,則例或爲之,而今此李元老,雖曰勳臣,職是外官,自上軫念,實出於一時之恩,而後弊可慮,請還收李元老處遣內醫看病之命。上曰,然則令該司,藥物題給。戶曹判書元斗杓所啓,贓法至嚴,不可容貸,而其中前縣監宋相弼,無現捉文書,其時監司趙啓遠査覈狀啓中,本縣應捧米二百七十石內,六十石無置處,其餘則皆有去處,而被囚受刑,已至三十八次,與現捉文書者,似有間矣。上曰,其時監司,旣已覆啓,後監司權堣更査時,亦無分明之語,故持難矣。卿言如此,議大臣處之。又所啓,光州牧使洪處亮,上來已久,無意還官,當此刷擧方急之日,極爲不當矣。承旨金素曰,廣州府尹沈棇,旣有推考之命,洪處亮,一體推考,何如?上曰,允。
答正言李敏敍疏曰,省疏具悉。嘉爾愛君之誠,良用喜悅,可不體念焉?爾其勿辭察職。出春坊朝報
有政。以金徽爲舍人,尹絳爲刑曹參判,閔熙爲持平,金佐明爲刑曹參議,金光煜爲左參贊,鄭維城爲右參贊,李袗爲司諫,朴世模爲持平,洪重普爲益興君承襲事承傳。出吏曹政軸
上在昌德宮。停常參·經筵。
吏曹參判蔡裕後辭職上疏。答曰,省疏具悉。卿其勿辭,調理察職。
右議政沈之源箚子。大槪,伏承不敢當之敎,惶恐罔措,敢陳懇迫之情,仍乞遞免事。答曰,省箚具悉至懇。已悉予意於前日之批,而卿之固辭,又至於此,予用缺然,不知所諭。策免之言,尤爲未安,是予薄德,不合天心,降厥災沴,譴責寡躬,所以夙宵憂煎而不遑寧處者也。其敢諉諸大臣,而欺天以自解乎?卿宜安心勿辭,速出論道,以副至望。
吏曹判書李厚源箚子。大槪,再陳危懇,乞遞職名事。答曰,省箚具悉至懇。卿之固辭至此,是予禮有所未盡而然也,良用靦焉。卿其安心勿辭,速出察職,以副予意。出春坊朝報
政院啓曰,前領中樞府事李敬輿,來待賓廳矣。傳曰,引見。出燼餘日記
上在昌德宮。停常參·經筵。
司憲府啓目,光州牧使洪處亮傳旨內,辭緣抗拒,收職牒進來,推考,何如?啓。棄爲乎矣,妄語無倫,責有所歸,於渠何有使之?勿爲因滯,從速還官爲旀,監司李曼所爲,殊甚無據兺不喩,五十餘口公賤,矇然出給之計,亦極駭愕,推刷之不實,據此可知,爲先從重推考。
禁府啓目,前居昌縣監宋相弼事,議于大臣,則領敦寧府事金堉,領議政李時白,左議政具仁垕議以爲,旣無入己踏印着押,現捉文書,屯田與元穀有異,收布之說,亦出於其亡妻賻儀云,而受刑三十餘度,則法官之原情請宥,似乎得宜,而自下擅便爲難,上裁。右議政沈之源,病不收議,大臣之意如此,上裁,何如?啓。定配宜當。
傳曰,明日晝講爲之。
右議政沈之源六度呈辭。傳曰,安心調理。
禁府,宋相弼禮山縣定配。啓。出春坊朝報
傳曰,大臣·備局堂上引見。引見時,吏曹判書李厚源所啓,小臣往湖西時,泰安南面居品官百姓等,以其田畓二百餘結,將爲被奪司僕,稱冤呼訴,安眠串內,有稱內場者,掘浦之外,又有稱以中場·外場者。以此推之,則似是牧場,而果是牧場,則完豐府院君李曙,曾於廢朝時,居在安眠串內,慣知其處之事,卽今司僕寺一應所爲之事,多是李曙爲提調時所定之式也。且有各處牧場,圖畫屛風,而獨於泰安牧場,不爲還推者,未知其故,㧕有所以而然歟?設若明是本寺牧場,以其本寺不推之故,民人等,各自執耕,以爲高曾承業。今過百年之後,本寺,自上年始爲還推,將欲收稅,渠等則認以祖上舊物,一朝見奪,有所呼冤。且泰安爲邑,壤地至小,六面之中,四面則已屬於牧場。安興等處,只以邑內及南西兩面行用,而南面二百餘結,又入於司僕寺,則只以一面,何以成形?此亦不可不念,似當變通矣。上曰,言于該寺,覆啓處之。出司僕寺謄錄
上在昌德宮。停常參,只晝講。
假注書孟胄瑞病,代以金萬基。
政院啓曰,三月初八日引見時,上曰,儀禮經傳通解,宋時烈則內賜,而宋浚吉則未及頒賜,本道必有餘件,使之上送賜給,可也事,命下,故此冊一件,自本道上送矣。依他頒賜例,安寶以給乎?敢稟。傳曰,允。
慶尙監司書目,以歲幣次木,作米減折定價,其時密陽兼任淸道郡守沈長世事。
晝講入侍,知事洪命夏,特進官申翊全,玉堂金益熙·李慶億,承旨權堣,注書安縝,史官洪汝河·宋奎濂。
吏曹參判蔡裕後上疏。大槪,腫患日漸危劇,本職及兼帶,竝賜遞免,俾得全活事。答曰,省疏具悉。卿辭至此,本職當勉副焉。出春坊朝報
入侍時,上曰,今年京畿量田之事,勢不可撓改,申飭各邑,使之精習算法事,言于該曹。
禁府,李壽昌鐵原府,朴安悌禮山縣,柳天樞延安府,金震標安岳郡,李道基德山縣,李性恒沔川郡,鄭脩堤川縣,閔燾廣州府,李溫木川縣,李祉遐忠州牧,定配。啓。
禁府啓目,白昌後,令本道當初設局時,所報文書,査出啓聞,稟處,何如?啓依允。竝春坊朝報
上在昌德宮。停常參,只晝講。
右議政沈之源七度呈辭。傳曰,遣承旨敦諭。
晝講入侍,知事洪命夏,特進官崔惠吉,玉堂李延年·李廷夔,承旨金素,假注書金萬基,史官洪汝河·宋奎濂。
傳曰,明日晝講爲之。
全南監司書目,光州牧使洪處亮,終不還任,則推刷成冊,勢難及期上送,極爲悶慮,令都監參酌,從長善處事。
備忘記,災異之慘,莫有甚於近日,以予之涼德,遑遑莫知攸措,可不求助於臣隣乎?承旨代予草敎,廣求直言,以補寡昧之不遞。
以禁府李壽昌等定配單子,傳曰,竝限年定配。
領敦寧金堉箚子。大槪,請用法得宜,無欠子視之道事。答曰,省箚具悉。國勢岌岌,殆難保也。苟有犯法者,雖吾之子孫,不敢輕赦,況其他乎?卿其安心勿慮。
禁府,李壽昌等,限三年定配事,改付標。啓。
右副承旨曺漢英書啓,臣承命往諭于右議政沈之源,則以爲,臣以無似,猥忝重任,絲毫無補,罪戾徒積,愧懼之至,食息不安。加以積傷之餘,眼病猝劇,調治已久,未見寸效,冒死請急,實出於不獲已,而天聽邈然,至於近侍臨諭,臣誠惶恐感激,不省所達云矣,敢啓。傳曰,知道。
推刷都監啓目,粘連全南監司狀啓云云。同奴婢等良賤辨覈,付諸守令,觀其立落,定其是非,然後處之,乃道臣之責,而金岳呈狀之中,遽以與叛奴無異等語,加之於訟官,則洪處亮之不安處官,嫌其行査,事勢之當然。道臣被推,亦由於緘辭,則更莅前任,似不無難便之事是白在果,推刷事重,成冊逼期兺不喩,催促下送,已有成命,自己之嫌,不暇顧恤,令該曹從速下送,何如?啓。此人,旣激於無倫之言,其肯逆君之命乎?必已下去,今姑置之。出春坊朝報
備邊司啓曰,自前聞之,信使之行,入往彼中之時,各站供帳禮單等物,其數雖多,使臣則一切揮却,而從人等,則私自收聚封授,島主已設饌物,則折價捧銀,故缺二字之人,莫不唾鄙云。見侮隣國,莫此爲甚,極爲寒心。今番,則申飭使臣,嚴束下輩,一切痛禁,無踵前習,而如有犯者,則論以重律之意,分付,何如?傳曰,依啓。此非細事,使之各別惕念擧行。
兵曹啓曰,禁軍等,夏節馬草價,依前日榻前下敎磨鍊,則公私馬時方所持者,五百九十人,而每一匹草價,各三疋計之,三十五同二十疋矣。一倣前例,一半則以順贊木,一半則以餘丁木題給,而追後受之者,則亦依前例,連續題給,何如?傳曰,允。出燼餘日記
左副承旨曺漢英敬奉傳旨。王若曰,嗚呼,予以否德,叨承丕基者,七年于玆矣。念祖宗付畀之重,畏皇天視聽之嚴,夙夜憂勤,不敢遑怠,而天災時變,疊見層出,可駭可怪者,愈往愈甚,予之所恐懼者,非其誠歟?予之所修省者,無其實歟?旣往之災,難以畢擧略,以目前所覩聞者言之,積雪海氷,春夏雪霜,地震移石之變,八路之報,相繼而至。有一於此,足以喪亡,況上下數千載間間所載錄者,咸萃於一時者乎?此誠君臣上下載胥及溺之秋也。遑遑汲汲,若無逮及,究厥所由,豈外於予一人哉?嗚呼,予之服御之美,有愧於菲衣歟?宮室之費,有過於露臺歟?股肱之良,不及於古昔歟?用捨之道,不明於賢愚歟?野多遺逸,而未盡用歟?朝有直臣,而未之容歟?好惡不出於公,而是非混淆歟?喜怒不中於節,而擧措乖舛歟?政令多門,而未之杜歟?刑賞失宜,而未之察歟?至於推刷之擧,祖宗朝成憲,而民怨以興,致有流離之弊歟?仰觀天象,俯察人事,則陰盛陽微,上凌下替,紀綱頹廢,風俗紊亂,年比不登,癘疫相仍。哀我赤子,曷其爲生?天災時變之若是其極,無足怪矣。消災弭變之道,專在於予一人,予當改圖而惕念焉。唯我大小臣工,上自廟堂,下至草野,其各竭其忠慮,指陳闕失,無有忌諱,言雖不中,亦不之罪。出議政府謄錄
晝講時,特進官崔惠吉所啓,禁軍及都監軍,皆試射於中日,而入直有廳軍士,中日可射者,以無前規,不參於試射。今若於中日一體試射,則可知操弓矣。上曰,言于兵曹,施行,可也。出摠府謄錄
上在昌德宮。停常參,只晝講。
夜一更至五更,月暈。
右議政沈之源箚子。大槪,連章籲呼,未蒙恩許,至於近侍臨諭,惶恐罔措,更申懇迫之情事。答曰,省箚具悉至懇。當此災異孔慘之日,予所仰成者,莫非二三大臣,而卿之撝謙不出,一至於此,惟予之懷,亦孔之哀,念彼國事,尙寐無訛,卿豈忍諸?速出論道,毋使困我。
傳曰,禁府李壽昌等定配單子,入之。
傳曰,律文中喪前所犯,喪後發覺,則十惡外,皆從輕論云。此中在喪者,依律文施行事,言于該府。
院啓,三尺者,人主所與一國共之者也。若不循一時之公議,不用有司之奏當,以喜怒輕重之,則必貽後日無窮之弊,滋生民累足之害。是以古昔聖王,尤愼於刑法之際,文王之聖,而罔敢知于庶獄,文帝之明習,而從廷尉之奏,此所以致刑措之治者也。今此湖邑十一邑守令,違朝家命令,則固有罪矣,而原其本情,或期限迫促,或匠手難得,爲恤民弊,捐俸貿備,是豈强伸己志,自取罪戾者哉?禁府之律,已非輕科,至於杖配,實是過重。臣等,固知聖意,出於懲礪,而用法之道,必當罪而後,人心悅,參情而後,罪人服。今此守令原情,則有可恕之端,考律則當違令之條,特旨加等,恐非明允之義。況隆寒極熱,許贖笞杖,祖宗欽恤之典,意非偶然。請還收杖配之命,依禁府照律施行。答曰,所論至此,勿爲決杖。
晝講入侍,知事洪命夏,特進官元斗杓,玉堂尹鏶·李廷夔,承旨曺漢英,假注書金萬基,史官洪汝河·宋奎濂。
政院啓曰,以諫院所啓,李壽昌等,勿爲決杖事,命下矣。臺諫方以依禁府照律論啓,勿爲決杖承傳,不得捧之之意,敢啓。傳曰,知道。
禁府啓曰,傳敎矣。今番定配中,前陰城縣監李祉遐所犯,發於喪後,依律文科斷,則杖配竝宜收贖,故元單子中付標以入之意,敢啓。傳曰,知道。出春坊朝報
晝講時,上曰,內禁衛·羽林衛·兼司僕等三廳,自祖宗朝以來,堂下武弁,曾經牧·府使者,竝皆屬焉。如堂上官之送西,亦所以重宿衛之地也。近來士族之業武者,蔑視禁衛,皆以隷名其中爲恥,殊可寒心。自今以後,凡士族之出身者,必先隷內禁衛等三廳,然後乃許宣傳官·部將·守門將等職,如文科之先分三館,而薦入翰林。宣傳官·部將·守門將各廳先生等,必以曾經三廳,或時任之人,爲將鬼薦,而未經三廳者,雖可合之人,不得與於將鬼薦,永爲定式,毋得撓改事,嚴明知委擧行。竝春坊朝報
兵曹啓曰,今五月十五日晝講時,特進官崔惠吉所啓,禁軍及都監軍,皆試射於中日,而入直有廳軍士中,可射者,以無前規,不參於試射之日,而若於中日,一體試射,則可知操弓矣。上曰,言于兵曹,施行,可也事,傳敎矣。分付各廳衛將,依禁軍例,使之試射於中日,而其中忠翊衛,例以原從功臣,及各其嫡長承蔭人,口傳而已。元無試才之規,年壯者,則今雖學射,未能成習,年老者,則强令操弓,似無成就之理。其他有廳軍士,亦多年衰者,每當番次,當該衛將,抄擇其中時年四十以下之人,試射,何如?傳曰,依啓。
又啓曰,今五月十五日晝講時,侍讀官李延年所啓,湖西各邑將官,必使出身差定,故閑良則雖有兩班可合者,率多未參其中,知軍務能擧職,則出身·閑良,何以二而觀之也?出身中常漢不識文字者,爲將官,非徒不成貌樣,又不能鎭壓管下,至於無出身之邑,則求諸隣邑,不但難得可合之人,號令他邑之人,多有掣肘之事,其弊甚多矣。上曰,言于該曹事,傳敎矣。遍閱各道束伍都案,則有廳軍士輩,逢差將官者居多,此輩皆是賤孽常漢,決不合於百夫之長。故一邑中必擇有計慮有武才出身年壯者,差定事,啓下分付,而士族閑良,勿定將官一款,專不擧論,其意有在矣。今見李延年所啓,各邑守令,未曉啓辭本意,無出身之邑,則至於求諸隣邑而差定云。掣肘之弊,誠如所陳,若無可合之出身者,各其境內士族業武中,雖未及出身者,實爲可合,則差定將官,亦當,以此意,知會各道,何知?傳曰,依啓。
刑曹啓曰,在逃罪人金憲,罪犯甚重,不可不設機跟捕之意,再三申飭,而至今不得捕捉。左右捕盜從事官,姑先從重推考,以爲警飭之地,何如?傳曰,允。出燼餘日記
上在昌德宮。停常參·經筵。
自卯時至辰時,日暈。
嬪宮誕日,政院·玉堂問安。答曰,知道。
右議政沈之源八度呈辭。傳曰,安心調理。
推刷都監啓曰,今月十五日晝講時,侍讀官李延年所啓,今此推刷,離原籍移他邑者,當自時居現出,而守令爭務多得。原籍·時居,互相成冊,不但文書混雜,有違耳目,尙不當矣。上曰,言于都監事,傳敎矣。離其原籍,移居他邑,而自時居官現出者,不問根脚,直爲錄案,則多有錯亂難覈之端,爲先移文原籍官,問其根派後,姑以時居現出之邑,成冊上送,則推刷完畢,續案査正時,從其情願,開錄之意,頃因延城君李時昉箚子,覆啓允下,明白知委各道矣。如有互相成冊之弊,則違越事目者,自有其罪,以此更爲發文,知會各道,何如?傳曰,允。
傳曰,地部劇務之地,判書不可久曠,從速上來事,下諭。
政院啓曰,命下矣。問於戶曹,則判書許積,今月十五日,自忠州乘船,今明間當爲入來云,下諭事,何以爲之?傳曰,置之。
答工曹判書李澥辭職上疏曰,省疏具悉卿懇。卿其安心,勿辭察職。
院啓,請還收李壽昌等定配之命,依禁府照律施行。措語見上答曰,亟停勿煩。
戶曹判書許積上疏。大槪,新授職名,萬無堪任之望,懇乞遞免事。答曰,省疏具悉卿懇。方今度支之任,捨卿其誰?卿其勿辭,亟出察任。出春坊朝報
傳曰,曾在先朝,賜筆日本時,凡事,考出注書日記,則無明白現出處,終不得憑考依據。其爲記事之不爲詳悉,據此可知,不職莫甚,事極駭愕,其時注書,摘發推考,以爲懲後之地,可也。
政院啓曰,命下矣。取考壬午年日記,則日光山賜筆定奪事,及抄擇諸臣十人製述詩文,付送于平差之還事,現出於二月三月日記。而其時假注書李郊,已爲身死,推考傳旨,不得捧之之意,敢啓。且壬午年二月二十七日日記中,有備邊司啓曰,日光山詩軸頭辭八字,初以爲一帖書之,昨見備局啓辭,何以二帖書之乎?問啓事,傳敎矣。內間書給之事,自外未能料度,字體稍大,則一幅恐或不足,且以預備加入無妨,故以二幅磨鍊之意,敢啓。傳曰,知道矣。頃日一件二件之說,似或因此而誤傳,又同月二十八日日記中,有上曰,倭人詩軸,高八寸五寸,書頭一寸半書下一寸,依此樣書之,俾無長短參差之患事,言于各人事,載錄矣。此則善其一行半缺記中,有備邊司啓曰,御筆與諸宰詩文下送時,不可同盛於一樻,御筆則紅色樻,以金起畫,而袱則以錦線及彩段袱,重裹以送,諸宰詩文,則都盛於一樻,而勿爲起畫,以某色段袱裹之,似當,故以此,分付于該曹之意,敢啓。傳曰,知道。盛書紅樻,自內已爲造作,不必以金起畫,其日,又有日光山詩明日發送之敎矣,敢此竝啓。傳曰,知道。
下賜日本御筆,靈山法界崇孝淨院八大字于政院。本地則熟絹,大槪灑金,末端書乙未仲夏下浣六小字,安寶還入,印文則爲政以德四字也。出燼餘日記
上在昌德宮。停常參·經筵。
政院啓曰,自前溫繹間,常參·輪對,例有頉稟之規,常參及來二十一日輪對,頉稟之意,敢啓。傳曰,知道。
假注書呂聖齊服制,代以崔錫祐爲假注書。
院啓,三尺者,人主所與國人共之者也。若不循一時之公議,不用有司之奏當,以己意輕重之,則民無所措手足。是以古昔聖王,最愼重焉。文王之聖智,而罔敢知于庶獄,文帝之明習,而一任廷尉之平,此所以致刑措之美者也。今此湖西拿推守令,違朝家命令,則固有罪矣。原其本情,非故欲違拒而方命也。蓋徒知苟且充敎之爲便,不知奉令承敎之爲無罪,若謂强伸己志,抑恐非其實情,禁府之律,已非輕科,特旨加等,實爲過重。臣等固知聖意,出於懲勵振肅,然用法之道,必當罪而後,人心悅,參情而後,罪人服。記曰,刑肅而俗弊。宋祖之言曰,堯·舜之時,四凶之罪,止於流竄,何後世法網之密也?近日殿下,用法過嚴,徒流之典,用之太輕,此豈古人適重適輕之訓乎?況當遇災警惕之日,尤宜恤刑而平法。請還收李壽昌等定配之命,依禁府照律施行。金吾郞屬,乃蔭路之最選,都事安汝泰,爲人庸瑣,性且嗜酒,頃日出使湖西之時,行止擧措,多有貽笑之事。如此之人,不可仍置王府重地,請汰去。答曰,不允。
傳曰,李壽昌等押去羅將等,不爲下去耶?問啓。
禁府啓曰,傳敎矣。李壽昌等照律公事,十三日啓下,而十四日,則十五日望祭齋戒,十六日,則乃望日也。未及決杖之際,院啓發於十六日,而雖有減杖之命,臺諫還收定配之論,尙未停止,減杖承傳,時未下本府,故壽昌等尙在獄中,羅將不得下去矣,敢啓。傳曰,知道。出春坊朝報
上在昌德宮。停常參·經筵。
未時,太白見於午地。
右議政沈之源九度呈辭。傳曰,安心調理。
答戶曹判書許積疏曰,省疏具悉。已諭予意,卿其安心勿辭,從速察職。
禮曹啓曰,上年四學內摘奸時,東齋闕番儒生等,限一科停擧事,啓下矣。今年春塘臺親臨庭試,已經一科,令四館解停之意,敢啓。傳曰,知道。
政院啓曰,以禁府草記,傳曰,羅將等馬牌傳旨,其時未及捧之耶事,傳敎矣。馬牌單子,則十四日,已爲啓下矣,敢啓。傳曰,羅將等,尙未發送,而馬牌單子,則何以徑先啓下耶?
又啓曰,傳敎矣。問于兵曹,則以爲馬牌單子,例因各司移文,卽爲啓下,故十四日禁府移關來到卽時,啓下云矣,敢啓。傳曰,馬牌,是何等重事,而敢爲徑先移文啓下乎?兵曹及禁府當該堂上·郞廳,竝從重推考。
檢閱洪汝河上疏。大槪,旣被糾正之論,不可晏然在職,乞賜遞免事。答曰,省疏具悉。旣過之事,不必提起,爾其勿辭察職。
榻前,大司諫李一相所啓,請還收李壽昌等徒配之命。措語見上上曰,所論至此,減其年限。又所啓,禁府都事安汝泰汰去事。上曰,依啓。副提學金益熙所啓,凡罪自有輕重,李壽昌,以閫帥廢格,朝令不可與守令,同科減年矣。上曰,依啓。出春坊朝報
傳曰,大臣·備局堂上引見。
引見入侍,領議政李時白,左議政具仁垕,禮曹判書吳竣,延城君李時昉,平興君申埈,兵曹參判洪命夏,大司憲李時楷,行大司諫李一相,行副提學金益熙,右承旨金素,假注書金萬基,事變假注書崔錫祐,記事官洪汝河·宋奎濂入侍。李時白曰,近來日氣甚寒,閭閻下賤,尙未脫襖衣,伏問上候,若何?上曰,頃者日氣,朝涼晝熱,已憂其旱徵。今則風氣凄冷,有同秋後,必是大旱也。近來連歲失稔,今春則雨水頗洽,開墾頗多,庶有西成之望,而今又如此,悶迫奈何?具仁垕曰,前年則似稔矣。上曰,亦非八路同然,北道則飢饉甚矣。上曰,祈禱雖是事務之末,是亦出於切迫也,若過時則雖得雨無及矣。吳竣曰,祈禱亦不可廢也,當觀勢爲之。時白曰,近來災變疊出,海水春氷,三月下雪,四月霜,五月雹,今又旱災,歷觀前古,未有若此之酷者也。臣以不似,忝叨相位,天災之荐臻,是皆小臣之罪也。上曰,卿之任咎如此,予甚慙靦,無以爲答。時白曰,人君,若得賢才,以任三公,不瘝厥職,以至朝廷正而百姓和,則自能致祥,而今日之災,實小臣之咎。以狗馬之疾,欲爲受針,而當爲待罪,故入侍矣。具仁垕曰,近來囚人中,亦或有冤抑者,贓吏之事,所不當言,而李圾當元情時,與虞候相約,而虞候背之於後,故渠獨當此罪也。曾爲定州牧使時,亦以淸稱矣。時白曰,祈雨祭時,禁樂等事,雖是文具,而亦是前例,次第擧行,何如?上曰,臨時依爲之。李一相曰,應災之道,不特禳祈而已。引見時,與諸臣相爲警勵,自上固當訪其闕失,大臣亦當引咎自責,方盡交修之道也。上曰,然矣。李一相曰,大臣纔告李岌之事,渠之所犯甚重,雖赦一贓吏,安能弭災也?仁垕惶恐起謝。上曰,大臣之言,亦非必欲釋之也。金益熙曰,今雖有旱徵,而尙未及爲旱,求諸人事,固莫先於祈禱也。上曰,然矣。一相曰,求諸人事者,最善。若以祈禱爲先,則失其本矣。上曰,上下必欲其交修也。上問時昉曰,卿新自外來,兩麥如何?畓將盡涸乎?時昉曰,麥則不長,粳稻則有水處頗秀,而尙不岐矣。且以木實言之,則櫻桃已當節晩,而今纔可食,是知節候之晩也。時白曰,小臣方在待罪中,固不當言是非,而大司諫之言最善也。自上雖自惕厲,而亦必待上下之共濟。頃者李敬輿,自外來,陳弊于榻前,金堉,憂國之誠,非不至矣,而自上辭氣甚峻,凡待老臣之道,必示優容,至於論列之事,亦當平心省察,如此則言路可通,而君德可輔也。先臣,每於榻前有所論列,小臣嘗以自上或厭其支離,則答以每當入侍,仰見天顔,則忠悃激切,自不能已,豈可他顧哉?故臣亦不敢隱諱。近見李敏敍上疏,亦多可採者矣。且小臣數歲時,常有客來見臣父,臣母使臣覘之,則答以,昨日與吾父爭論者又來矣。是知古者朋友責善,至再至三。今則朋友雖甚相切者,但言其善,不言其非。此習不除,故雖當入侍,未嘗論列君上過失,今日痼弊,莫此爲甚。自上軫念此等事,然後方可爲國也。上曰,領相所言,皆是忠實老成之言也。當言害於民者,何事也?時白曰,營將之事,曾已屢陳矣。大抵事目太重,以堂上奉命,待之於習陣,時係守令之頸,棍打於兵使之前,習陣之數,一月有二次三次者。束伍軍,若如都監軍,則營將甚好,而此皆作農供役者也。兵使春秋習陣,尙以爲苦,而以今日言之,則營將十二,把摠十二,若各二巡習陣,則爲二十四番矣。民生何時作農雇役乎?今雖不罷營將,亦當自某月至某月,特賜農暇,方可保民生,而營將亦可擧行,不然則營將必多恤己之罪,不能憂民之弊矣。上曰,卿言君臣交修者,甚善,上下固當論難,各採其善也。且以紙砲言之,卿則以爲可用,左相則以爲不可用。凡事必以吾缺二行半以此觀之,則一月中二三次,必虛用也。凡事,不爲則已,若爲之則安能不動民哉?父敎子學,尙且或怨之,況百姓乎?但改其節目之有弊者,可也。凡君臣當各改其過,乃所以交修也。今設營將事目至嚴,尙不易之。若使守令辦此,則安能有成乎?其中節目之不合者,當改之矣。時白曰,聖敎至此,不勝幸甚。臣雖未得目睹,而人言多爲可弊,故敢此上達矣。金素曰,小臣居鄕,目見營將操鍊之弊。凡營將巡行,則守令必先期整齊聚會,故一巡操鍊,有三巡逢點之擧,此所以有曠日之弊也。上曰,自四月不爲操鍊,則何如?時白曰,三月不得覆種則奈何?上曰,八月,則何如?時白曰,凡三農,播之以三四月,耰之以五六月,收之以八九月,其間皆不可習操也。時昉曰,以三冬操鍊則好矣。上曰,三月則固不當操鍊矣。時白曰,洪舜民爲定州營將,黃海監司嘗言,營將若皆如此,則善也。上曰,言于該曹,操鍊軍兵,自某月至某月。缺出燼餘日記
上在昌德宮。停常參·經筵。
未時,太白見於午地。
禁府啓曰,以大司諫李一相榻前所啓,朴安悌等,減其年限事,命下矣。減半年乎,減一年乎?自下不敢擅便,敢稟。傳曰,依功減一等例施行。
幼學朴浚源上疏。大槪,陳時弊五條,應求言之旨事。答曰,省疏具悉。前後進言之誠,不但嘉尙,愛君之忠,且在人先,尤足可觀,可不體念而採施焉?
傳曰,此人前後進言之誠,可嘉,似非碌碌。本院招致,其爲人及文理與年歲,諸承宣詳察以啓。
政院啓曰,命下矣。卽者招致本院,使讀其疏,則似非借述,其年歲則四十四歲,爲人則凡常矣。傳曰,知道。
禁府啓,本嘉山縣監李正英,矣身爲守令,擅殺營行差人,罪杖一百,徒三年,追埋葬銀一十兩,告身盡行追奪。啓依允。所追埋葬銀,自官徵給。又啓目,私門拘留,仍致落胎,南壽星所犯,自有其律,上裁,何如?啓。非其罪而至于墜落孕子,事極驚駭,此而輕論,則無告小民,何以措手足乎?刑推得情。
吏曹判書李厚源箚子。大槪,冒萬死更申危悃,遞改本職,以便公私事。答曰,省箚具悉。卿之前後固辭至此,令人媿歎,尙何言哉?卿其勿辭,亟出察任。
右副承旨成楚客辭職上疏。答曰,省疏具悉。情勢切迫,當依允焉。出春坊朝報
上在昌德宮。停常參·經筵。
禁府,李正英,春川富昌驛,徒三年定配單子。傳曰,不必求配樂地,平安道內定配。
右議政沈之源十度呈辭。傳曰,遣承旨敦諭。
禁府,李正英,江西縣,徒三年改定配。啓。
左副承旨金素書啓,臣承命往諭于右議政沈之源,則以爲,臣賤疾深痼,無望供職,瀝血籲天,兼蒙恩遞,而微誠未格,兪音不下,至於再遣近侍,諭以聖旨,臣誠惶恐,不知所達云矣,敢啓。傳曰,知道。
政院啓曰,左承旨南老星,以猝得傷寒,症勢極重。家間且有可疑之疾,臥痛者前後相繼,不敢出入近密之地,上疏來呈。旣有可疑之疾,則勢難供職,而上疏捧入,亦爲未安,何以爲之?敢稟。傳曰,遞差。
又啓曰,同副承旨李尙眞,時未上來,而左承旨南老星,今又遞差,廳中位甚不齊。請明日內爲政,差出其代,牌招察任,何如?傳曰,允。
正言李敏敍啓曰,臣以渺然新進,蒙無知識,聖明過擧,置之諫諍之地,臣仰感聖恩,俯慙職名。且目見天災孔慘,時事罔極,憂愛之誠,自不能已,妄陳瞽說,言語無倫,不知裁擇,狂僭之罪,萬死難逃,慷慨之外,實無他腸,區區愚悃,可質神明。伏聞頃日筵中,殿下以得名爲敎。臣慙懼踧踖,措躬無所,亦臣不能無憾於天地之大父母之慈也。夫爲名,卽爲利也,爲人臣者,懷利心以使其君,厥罪伊何?臣愚蒙無狀,不知立朝事君之義,一言妄發,而又不知自陷於以利爲心之重辟,臣將何顔面,强居臺席,論列是非乎?筵說語祕,不卽聞知,今始來避於五六日之後,負罪行公,亦已久矣,臣失尤大。請命罷斥臣職,以爲人臣懷利不忠者之戒。答曰,勿辭,退待物論。
傳曰,今此正言李敏敍避嫌中,所謂得名之說,無乃言之而忘耶?全然不能省記,殊涉可怪,其時引見及經筵時注書草冊中,有無察啓。
政院啓曰,傳敎矣。取考注書草冊,則元無得名之敎,而入侍史官及臣等俱未記有此敎矣,敢啓。傳曰,知道。說與正言李敏敍。
政院啓曰,明日爲政,承旨差出事,啓稟蒙允矣。今聞,自前誕日,不得開政云。臣等未及致察,不勝惶恐。明日爲政,實爲未安,過後爲之,何如?敢稟。傳曰,知道。出春坊朝報
有政。以李端相爲校理,趙嗣基爲兵曹正郞,李守綱爲淸道郡守,南老星爲左承旨,權堣爲右承旨,金素爲左副承旨,曺漢英爲右副承旨,沈儒行爲獻納,朴安仁爲嘉山縣監,尹檄爲仁川府使,吳挺垣爲副修撰,李殷相爲文學。折衡李瓊,護軍曺興立,今加嘉善,金三傑·盧譓·鄭士仁,今加通政,竝老職加資事,承傳。出吏曹政軸
傳曰,柳慶昌等,曾已推考,私罪奪告身矣,何以擬望耶?
吏批啓曰,傳敎矣。柳慶昌私罪,杖六十,奪告身一等,以照律,功臣付標入啓,則以功減一等判付啓下,當解見任,故以前護軍擬望矣。
傳曰,私罪,杖六十,奪告身一等,照律功減一等,則杖六十及奪告身竝減乎?問啓。
政院啓曰,命下矣。招問律官,且考律文,自杖六十,始用奪告身,故杖六十減一等,則笞五十,笞五十則奪告身竝減解,見任別敍矣,敢啓。傳曰,知道。出燼餘日記
上在昌德宮。停常參·經筵。
大殿誕日,政院·玉堂·二品以上·六曹·兩司長官問安。答曰,知道。
大妃殿·中殿·世子宮,政院·玉堂問安。答曰,知道。
右議政沈之源箚子。大槪,辭單十上,未蒙恩遞,至有再遣近侍,敦諭之擧,臣誠惶恐,冒死陳情事。答曰,省箚具悉。前後之批,自以爲懃懇備盡心曲,而卿之固辭,愈往至此,辭竭意窮,無以爲諭。卿何不諒寡昧之情,若是其甚乎?卿之忠厚篤實,固未有慊然於廊廟,而必欲丐閑乞遞者,誠以寡昧之不足與有爲故也。其爲慙靦,有難勝言。不德而無可諉之地,時艱而有焚溺之急,不得不耐赧强焉。卿其幡然改圖,亟出察任,以副朝野之望。
禮曹啓曰,國忌素膳供上,有三時六時之規,在先王朝,則成廟以上五位爲三時,中廟以下五位爲六時矣。仁祖入廟之後,所當卽爲稟定,而事係變通,仍循至今,實涉未安。以今言之,中廟以上爲三時,仁廟以下爲六時,此乃五廟應行之舊典也。以此意,分付司饔院及各該司,以爲遵依擧行之地,何如?傳曰,允。
院啓,引嫌而退,筵席語祕,詳知無階,傳者之錯誤,出於意外,而旣有所聞,則不敢自安,勢所固然,不可以此輕遞言官,請正言李敏敍出仕。新除授獻納沈儒行,時在忠淸道忠州地,請斯速乘馹上來事,下諭。答曰,依啓。
政院啓曰,卽者正言李敏敍,以傳聞外言,率爾引避來避,而本院處置,旣以傳者之錯誤,出於意外,旣有所聞,不敢自安,勢所固然,請出則似不可,又以此引避,一事再避,不爲捧入,已有成憲,而係是臺諫啓辭,何以爲之?敢稟。傳曰,勿爲捧入。出春坊朝報
上在昌德宮。停常參·經筵。
未時,太白見於午地。
禮曹,祈雨祭,來二十六日設行事知委,何如?啓。問于大臣處之。
禮曹啓目粘連,議于大臣,則領敦寧府事金堉,領議政李時白,左議政具仁垕以爲,頃於榻前,更觀數日,祈雨設行,已有成命,而凄風日吹,旱氣太甚,若過此時,則民事已矣。依該曹啓辭,趁速設行,宜當,伏候睿裁。右議政沈之源,病不收議,大臣之議如此,上裁,何如?啓依議。出春坊朝報
以京畿水使,澂·潚病症狀啓,傳曰,令內醫持藥物下去,及時治療。出內醫院謄錄
上在昌德宮。停常參·經筵。
未時,太白見於午地。夜三更,流星出天津星下,入艮方天際,狀如拳,尾長二三尺許,色白。五更,有霧氣。
吏曹啓目,粘連全南監司,以各官推刷成冊式例,或有違格處,使之改成冊,而前頭褒貶當前,如有新舊交遞之擧,則不無障礙疎漏之弊,應罷守令,自朝廷或有仍任者,褒貶似當退行,令該曹參酌指揮事,狀啓云云。殿最考課,自有定限,不可撓改,而推刷方急,遞易障礙之患,誠如狀啓內所陳是白乎矣,褒貶退行與否,自該曹不敢擅便指揮,伏惟上裁。啓依狀啓施行爲乎矣,五道一體分付。
憲府箚子。大槪,應旨進言事。國忌,以留政院。
以祈雨祭文,傳曰,罪己之言小,何以感神?使之添改以入。出春坊朝報
傳曰,喬桐圍籬安置,內官,吳邦璿交替事下去,下諭于本道監司及水使處。
政院啓曰,淸道郡守沈長世囚單子,到院,而以國忌,留院之意,敢啓。傳曰,知道。出燼餘日記
上在昌德宮。停常參·經筵。
自昧爽至卯時,有霧氣。辰時至申時,日暈。
禁府啓曰,伊川弑夫罪人㗡德,旣已拿來,事係綱常,依法例,三省推鞫之意,敢啓。傳曰,知道。
政院啓曰,三省推鞫事,命下矣。委官,何大臣進去乎?敢稟。傳曰,左相進去。
刑曹判書鄭世規辭職上疏。答曰,省疏具悉。卿其勿辭,安心調治,從速上來。
洛陽令碩胤上疏。大槪,宣廟御筆簇子二幅奉進事。答曰,省疏具悉。爾之敬愛之誠,深用嘉尙矣。仍傳曰,此人之誠可嘉,令該寺相當賞典,稟處。
答憲府箚子曰,省箚具悉。縷縷懇懇之說,無非格言至論,可謂救時之藥石。予雖不敏,可不體念而服膺焉?卿等亦宜奮發慷慨之志,各盡乃職,庶無缺於交修之道,豈非今日國家之大幸乎?上下宜自勉旃。
領議政李時白箚子。大槪,憲府箚子,有黃閣無人之語云。聞來不勝慙悚之至,請削臣職,以答天譴事。答曰,省箚具悉。今日之事,相宜責善而勉勵,何必固辭而遞職?卿其安心勿辭。出春坊朝報
有政。以李一相爲吏曹參判,李時術爲直講,鄭知和爲左承旨,朴尙質爲監察,金光煜爲典設提調,沈世鼎爲司成,趙仲耘爲禁府都事,趙胤錫爲掌樂僉正,蔡裕後爲大司諫,南老星爲兵曹參議。出吏曹政軸
以內醫,澂·潚看病書啓,傳于政院曰,澂·潚病症狀啓,往來有弊,勿爲煩數書啓事,內醫處分付。出內醫院謄錄
政院啓曰,禁府郞廳,以委官意來言,三省推鞫,自前祈雨祭時,例不爲之,自今日至明日,不得開坐云矣,敢啓。傳曰,知道。出禁府謄錄
戶曹啓曰,本曹所重,在於田政,而各道田案,無一存者,如有憑考之事,則取來於各道,事涉苟簡,亦有弊端。今聞本曹正郞李星德之言,曾爲江華經歷時,考閱庫中所在經亂後本曹下送休紙,則量案之雜在休紙中者,甚多云。此必量案之見失於兵亂中者,居多,故視爲無用之文書,而混置於休紙中,輸送於江都者也。下送本曹郞廳,詳細搜出,一一取來後,散失不在者,分付該邑,謄書上送,以爲留上憑考之地,何如?傳曰,允。
內醫院官員,以都提調意啓曰,前日以男胎水檢飭事,言于提調之意,下敎,臣等不勝惶恐,考諸方書,則胞衣變水,必積年而後可成,曾所埋置者,用下已多,餘者只六缸,而年皆不久,勢未及成也。自今以後,廣取多埋,以俟取用,爲當,而各部生産者,匿不以納,首産之男,亦所稀罕。醫學正傳曰,壯盛次胎亦好。令部官另加聞見,有産卽納,首胎·次胎,分標埋之,御用啓下,別其輕重,則得之不難,用之不足。自今以始,雖似晩矣,此正七年病三年艾之類也。部官·醫官,不遵此法,則當有重罰,別立科條,以爲檢飭之地,何如?傳曰,允。出燼餘日記
上在昌德宮。停常參·經筵。
自辰時至酉時,日暈。
假注書金萬基改差,代以李守恒爲假注書。
右議政沈之源箚子。大槪,臣之連章籲呼,實出於肝膈,而誠未格天,反承未安之批,進退狼狽,置身無地。伏聞憲府箚中之語,慙悚之至,決難抗顔出仕,不得不更申危懇,冀蒙恩遞事。答曰,省箚具悉卿懇。遇災處之之道,莫若責善而勉勵,益盡其道,虛受容人,豈但人君之事而已乎?不必因辭遞職,卿其安心勿辭。
傳曰,明日晝講爲之。
左議政具仁垕箚子。大槪,尸居鼎席,不能矯弊救時,亟罷臣職,以答天譴事。答曰,省箚具悉。臺臣之言,不過責善責備之意,何必介懷辭免乎?卿其安心勿辭。
藥房啓曰,卽伏承下醫官之敎,王世子有眼疾熱上之候,臣等不勝驚慮。此是旱熱流行之症,而必須令醫官入診,詳察症候,然後可以議藥,或下鍼,敢此仰稟。答曰,今日則已晩矣。明朝入診,可也。
世子宮,藥房·政院·玉堂問安。答曰,知道。出春坊朝報
上在昌德宮。停常參,只晝講。
世子宮,藥房口傳問安。答曰,知道。夜間別無加減。
世子宮,政院·玉堂問安。答曰,知道。
藥房啓曰,昨伏承明朝入診之敎,臣等早已來詣,伏未審王世子症候,夜來何如?好雨知時,誠爲可喜,而天陰如此,診視不明,時刻無退之意,敢啓。答曰,知道。
領議政李時白,左議政具仁垕初度呈辭。傳曰,不允批答。
右議政沈之源十一度呈辭。傳曰,安心調理。
藥房再啓曰,卽與入診醫官等商議,則眼疾無眥赤眵汁之患,實出於胃火太盛之所致,上熱面浮,專由於此,不可以眼疾治之,宜用升麻黃蓮湯十貼,以祛胃火,則上熱面浮,自然止息。此藥五貼,姑先劑入之意,敢啓。傳曰,知道。
宗簿寺啓曰,以洛陽令碩胤,宣廟御筆二幅奉進事,上疏。傳曰,此人之誠可嘉,相當賞典,令該寺稟處事,傳敎矣。宣廟御墨之寶,不敢私自家藏,今乃奉進,其誠實爲可嘉,不可無褒賞之擧,而宗室曾無進獻御筆者,本寺無可據之例,恩賞之典,自下擅便爲難,伏惟上裁。傳曰,加資。
傳曰,明日晝講爲之。
吏曹參判李一相上疏。大槪,陳情乞遞事。答曰,省疏具悉。卿其勿辭察職。
晝講入侍,知事李厚源,特進官李時楳,玉堂李延年·吳挺垣,承旨鄭知和,假注書李守恒,史官洪汝河·宋奎濂。
晝講時,上曰,三公一時呈辭,予甚悶焉。右相處,致予懃懇之意,別爲敦諭。
政院啓曰,禁府郞廳來言,三省推鞫,委官呈辭,不得爲之之意,敢啓。傳曰,知道。
晝講時,知事李厚源所啓,都目大政,必得守令窠闕,以六品遷轉,然後參下積仕之人,次次陞出矣。今則五道褒貶,旣令退行,積仕之人,將無以陞出六矣。上曰,何以爲之?實爲難處。參贊官鄭知和曰,似聞各道推刷成冊,或有修整上來者云。殿最封進,以成冊乎?上送爲限乎?以御史往還爲限乎?上曰,言于都監,使之議處。
特進官李時楳所啓,各司奴婢收貢之事,殊甚疎漏,戶曹收貢案,則無頉,而奴婢所在各官,或以賜牌稱云,不爲徵貢上送者,甚多。移文問于掌隷院,則該院文書,似欠明白,亦難憑準。令該院,賜牌奴婢,成冊移送本曹事,捧承傳施行,何如?上曰,依爲之。出春坊朝報
以平安兵使啓本,兵曹粘目,傳曰,頃日筵中,因領相啓辭,不必定軍役事,定奪矣。此則無乃與彼有異耶?
漢城府啓曰,卽接北道監役官所報,曾聞成均館浦洞近處人,結黨偸斫禁松,嚴飭山直等,使之晝夜窺伺矣。今月二十五日,衙日呈課後,山直等巡到北靑門外東邊,則名不知人六名,成群斫伐生松,大中椽竝二十三株,執捉之際,盡爲逃去,只捉成均館奴一命稱名者一人,上府窮問治罪云。一命推問同黨,則非但終不現告,飾辭稱冤,情狀痛惡,所當嚴刑窮問,而本府非用刑衙門,令攸司推問,依律處置,何如?傳曰,允。
禮曹啓曰,東萊府上送渡海譯官李亨男齎來倭國進上物件看審,則其中孔雀羽,非全體二曳也。有輳合雜亂之形,自前倭人封進,本不如此,事甚虛疎,且有陳省塗改之處,尤極駭異。領來監官·色吏等,令攸司從重囚推,東萊府使韓震琦,齎持譯官李亨男,竝爲推考,何如?傳曰,允。
吏曹啓曰,臺諫有闕,政事,取稟。傳曰,明日爲之。出燼餘日記
司僕寺啓曰,云云事,傳敎矣。取考辛未年撰成謄錄,則已去丙戌十二月二十二日,本寺提調啓辭曰,臣等待罪太僕,常悶馬政日漸虛疎。雖未知各年欠縮之數,久遠文書,參考近年各道文書,則中廟初年馬籍之數,多至三萬五千九百九十匹,而比諸卽今現存減縮之數,一萬四百二十七匹。今若因循不卽改圖,則其能復祖宗朝盛時之蕃息,蓋無幾矣。本寺有古輿地圖,故抄出八道諸島馬場,開錄於後云,而泰安安眠串,亦在其中。丙戌年,今至七十年,則民人等所訴中,已過百餘年之說,似非實狀。且完豐府院君李曙,任怨盡職,隨事修擧,本寺之至今支保,無非李曙之力,而壬辰以後久廢之事,昏朝十五年循私蔑公之習,安能盡革於提調時八九年之間哉?癸巳秋間,本寺僉正金益勳,以三南點馬,目見各處牧場,或年久陳廢,或冒屬公私不干之處,具由馳啓。故本寺因此覆啓,査問各道,而今此安眠串,現出於本道監司狀啓,則此非本寺,只憑聞見,抑揚冒占之計,而民人等,反以被奪本寺,稱冤呼訴,豈其實狀哉?本寺所屬牧場,通八道計之,陳廢者過半,起耕處移屬公家屯田者,亦多有之。雖欲還推,移屬屯田者,更無奈何。民人冒耕者,亦皆爭起呼訴,必遂其計而後已。今若欲免怨謗,盡副其願,則地有盡而民之求無已,本寺事勢,豈不悶乎?頃者陵幸時,安眠串所居出身趙新傑等十一人,以此上言,故前監司李後山,定差員摘奸,則今此舊安眠串,自古以來牧場之地云。而奸民等僥倖生心,又爲呈訴於摘奸處決之後,殊甚痛惡之意,覆啓蒙允,則此乃曾已啓稟區處之事。又考該寺收祖案,則泰安郡元結,多至一千六百二十六結零,境內只有梨山串,今方放馬場一處,而本邑六面之中,四面則已屬牧場,餘存只一面,何以成形云者,亦未知其由,此必出於該邑守令之剩說也。本寺用度,視前漸廣,各場稅入,隨歲減縮,百爾思度,罔知攸濟。此外隱漏,亦欲現出,而重臣出外,所聞如此,他處民人之呼冤,亦可推此而知。國綱解弛,民俗日渝。若是明白之公家物,乃謂高曾所傳之永業,必欲得其所欲而後已,良可歎也。以事理言之,則其爲牧場之明白,如右所陳,而重臣所啓,亦非偶然。臣等不敢擅便,上裁,何如?傳曰,馬政,不但國之大事,且不可以違道干譽,一依舊籍,從公處決。出司僕謄錄
晝講時,特進官李時楳所啓,各司奴婢收貢之事,殊甚疎漏,戶曹收貢案,則無頉,而奴婢所在各官,或以賜牌稱云,不爲徵貢上送者,甚多,移文査問於掌隷院,則該院文書,似欠明白,亦難憑準。令該院賜牌奴婢,成冊移送本曹事,捧承傳施行,何如?上曰,依爲之。出掌隷院謄錄
晝講,入侍座目見上上讀前受狼跋章。檢討官吳挺垣進講小雅鹿鳴章,上受而讀之。挺垣曰,鹿鳴,言上下懽悅相得之意也。上曰,治與不治,今古判焉。古者飮酒而如此,其懽忻相得之意盛矣。挺垣曰,先王任人以誠,待臣以禮之道,如斯而已。延年曰,君臣之間,待之以誠,然後必上下交通矣。卽今見憲府批答,責善相勉之敎,足見聖上懃懇之意,而今者旱災之餘,得此好雨,此是孚誠之能格天者也。上曰,何以謂雅二也?挺垣曰,風一·雅二,故謂二也。李厚源曰,前者入侍時,陳達泰安牧場事,問於提調,則尙不擧行云,此必史官記事疎漏之致也。上曰,考見史官草冊,可也。上曰,近日三公,皆爲呈辭,何以爲之?厚源曰,各有所見而然矣。鄭知和曰,前則三公中,或有一二人呈辭而不出者矣,今則三公一時俱入,此前所未有之事也。聞右相則呈告已久,方欲出仕,而因憲府箚子,繼以呈辭矣。上曰,右相處,予欲別爲勸諭,承旨須出去敦諭,致予懃懇之旨,可也。大臣有虛受之量,豈無幡然之心乎?厚源曰,古者,相臣呈辭之際,自上勸諭而不允批答,非止於三度而已。上曰,古規然乎?知和曰,古者,或五六度爲之矣。厚源曰,北京去齎咨官,三月初旬發行,已過七十日,尙未還來,可怪。上曰,渠有病乎?抑其處有相議之事乎?厚源曰,或不無其理矣。上謂李時楳曰,卿以祈雨祭獻官,盡誠設行,而得此今日之雨,深用嘉尙。時楳曰,行祭之後,少無雨徵,臣極悶慮,今致大霈,此聖上至誠,所以感天也。臣何與於其間哉?厚源曰,今者不雨,纔數十餘日,不可謂旱災之甚也,而當此立苗之時,猝然枯渴,深以爲悶矣。上曰,自春雨水均和,而猝然如此,予甚悶焉。厚源曰,臣實錄相考時,見明廟故事,其時有欲行推刷之議。明廟曰,久廢之事,不可復設。問於大臣,則曰,三年續案,二十年正案,法典所謂五年,改所耕二十年量田也。甲辰後,不復設行,已至四十三年,今年若不失稔,則設行可矣。上曰,古者,亦有玩愒之弊也。厚源曰,明廟朝推刷設行時,一道敬差官,分遣三人,而明廟曰,推刷大事,不可不愼重,令都監量處,可也。以此仍傳敎于政院矣。知和曰,以推刷事,當初兩司亦有所啓矣。厚源曰,今者續案,雖已成冊,而守令畏㤼事目,不善奉行。至於奴婢所生推問之際,過用刑杖,故民不堪其苦,或以子枝之已死者爲生,而懸錄於成冊,如此類多矣。上曰,事目雖嚴,奉行者,當務盡其情實而已,豈有如是之事?極爲驚駭矣。厚源曰,各司奴婢,一人所納,殆過十疋,以此民皆稱冤。聞其奴婢之言,則必有變通,然後可以料生云矣。凡式年推刷時,差使員下人供饋,皆責出於奴婢等處,其間橫侵之弊,罔有紀極。貧寒之民,納其應納之貢極難,而況續案,以今年生懸錄者,亦捧虛貢,此則尤可冤痛處也。內需司,十年後爲續案,依此爲之,則民可喜也。沿海則以米貢之,而給人情,則幾至三十餘斗。寺奴婢楮貨,計日捧之,而有閏則不計捧,若減楮貨,則庶可有資生之路,民皆垂淚言之矣。內需寺捧貢時,宮家差奴,雖十人皆給人情,而凡有徵索,其數甚多。若變通而使渠直納,則爲民之喜幸云矣。缺厚源曰,湖西,大同一結,五斗作木。雖是定規,而一疋之木,或用十斗,或用十餘斗,此固在於歲之豐凶,而以八結通計,則其數多矣。上曰,一結之役如此,況八結則其數可知,此則朝廷不得守令之所致也。知和曰,各邑有私大同,或恐其濫費也。上曰,今則無私大同,此何言也?厚源曰,兩南無私大同,則不可以應役。大同徵捧之際,或未捧於豪右之家,而貧民則有疊捧之弊。往在昏朝,爲守令者,每番貸出大同於民,而有官貸下,衙中貸下者,至於五六同,見遞之後,又捧於民,今則雖無此習,亦不無濫用之弊矣。上曰,賦役自國家均定,而貧民受苦,可駭之甚也。厚源曰,湖西,京大同設行之後,凡各邑官中所用之物,以米給官屬而貿易,官屬難保,至於油與末醬,以山僧而立役。以下缺出燼餘日記
上在昌德宮。停常參,只晝講。
世子宮,藥房口傳問安。答曰,知道。夜來寢睡稍安,服藥非一二日所可見效,今後,勿爲問安。
左議政具仁垕,初度呈辭,不允批答。王若曰,安危所係者重,肆予之眷注方隆,進退不可以輕,何卿之遜辭遽至?須存大體,亟回遐心,惟卿,名冠搢紳,功存社稷,西山家世,熊羆百萬之韜鈐,北斗傑魁,龍虎山林之變化,咸稱眞宰相之器,綽有古名將之風,久典親兵,操鍊明有紀律,進長司馬,揀選俱得公平,肆置黃閣之尊,再答蒼生之望,周親股肱之義,休戚與同,衛翊夾贊之猷,緩急是賴,何期閑退之請,遽發仰成之辰?若謂卿之棄予如遺,卿不宜爾,以爲予之待卿有闕,予未嘗焉,況此時何等時耶?所可言有難言者,艱虞溢目,國計民力之已窮,變異驚心,靑臺太史之告祲,治安條列,縱有臺閣之泛論,震撼擊撞,固宜廊廟之坐定,雖群工共理而陳力,猶恐顚隮,矧大臣一時而告休,疇克匡救,須思大義之所在,毋以細故而爲嫌。於戲,李綱有報國之心,未嘗拘礙小節,王曾以消災爲意,亦不退歸私家,宜思古人,益勵今日,所辭宜不允。故玆敎示,想宜知悉。知製敎吳挺垣製進
領議政李時白,初度呈辭,不允批答。王若曰,國之有輔相,猶人股肱,卿不可退休,敷我心腹,何恙不已?尙冀無遐,惟卿,德鉅才全,量宏器偉,功存社稷,咸推忠義之家,志在經綸,夙負公輔之望,旣夷險之一致,亦勤勞之備嘗,先朝之寵擢克隆,俾輔後嗣,寡躬之倚毗冞篤,圖任舊人,允諧選衆之公,式多同心之助,風雲有昭瀜之契,喜甚得賢,山岳無運動之形,利自及物,前後出入,係朝廷之重輕,密勿謀猷,摠軍國之大小,百責所萃,二年于玆,方玆仰成,如倚大廈之棟,遽爾求退,若失中流之舟,夙宵所傷,雖或致愆於榮衛,精力尙强,何忍釋負於艱危?無乃圖任之誠,有所未盡,抑亦寡昧之德,不足與爲?念今日災異之遄臻,矧大臣引入之相繼,國事爲重,宜恢有容之量,諫官曰非,不害相規之道,蒼生望爲霖雨,奚貴霢霂蘇枯?賢者責備春秋,所冀終始盡瘁,雖欲捧身而退,敢曰在家不知。於戲,上下旣孚,豈容浮議所撓?休戚與共,毋作私便之圖,須體予心,勉安厥位,所辭宜不允。故玆敎示,想宜知悉。知製敎洪處大製進
政院啓曰,來初一日輪對,取稟。傳曰,爲之。
左承旨鄭知和書啓,臣承命往諭于右議政沈之源,則以爲,臣賤疾深痼,旣無供職之望,而臺臣箚中之語,又非泛論之比,廉恥所係,決難抗顔就列,瀝血籲天,實出於不獲已,而不意玆者,近侍臨諭丁寧,臣誠惶恐悶蹙,不知所達云矣。傳曰,知道。
禮曹啓曰,專經文臣,再經新榜之後,尙未加抄,依例今玆抄啓,而前抄中身死者二員,竝爲付標,且業經冊各偏多者若干人,亦依前例推移,改付標之意,敢啓。傳曰,知道。
禁府啓曰,沈長世元情公事判付內,沈長世姑爲仍囚,密陽鄕所朴璈,拿來憑問後,處置事,命下矣。發遣羅將,拿來之意,敢啓。傳曰,知道。
左議政具仁垕再度呈辭。傳曰,不允批答。
政院啓曰,凡呈辭,一司不得兩呈,已成規例,而掌令郭聖龜,三度呈辭單子,今日不爲連呈,故不得覺察,大司憲李時楷呈辭,又爲捧入,不勝惶悚,敢啓。傳曰,知道。大司憲呈辭,今後勿爲捧入。
假注書李守恒改差,代以呂聖齊爲假注書。
晝講入侍,知事鄭維城,特進官申濡,玉堂金益熙·吳挺垣,承旨曺漢英,假注書呂聖齊,史官洪汝河·宋奎濂。
右議政沈之源箚子。大槪,別遣近侍敦諭之擧,又出於千萬意外,惶恐之至,罔知攸措,廉恥所係,決難抗顔就列,不得不更申危懇,冀蒙恩遞事。答曰,省箚具悉卿懇。予之禮貌未盡,致令臺臣,輕言大臣之事,自歎奈何,第念大臣,不能容人之言,則無乃長人主不美之習乎?大臣與庶官不同,其能視國家如弊屣乎?三公一時引入,國朝以來,所未聞者也,亦豈安於卿等之心乎?亟回若浼之志,速出論道,以副至望。
晝講時,知事鄭維城所啓,李正英,自上改定配於其道,而聞拿來之時,益堅之子,窺伺中路云,意外之變,亦可慮矣。參贊官金益熙曰,國法尙在,屍親豈敢害人,而必爲配送本道,恐有損於事體矣。上曰,然則以當初定配處,送之。出春坊朝報
有政。以朴承休爲司䆃正,具文濟爲工曹佐郞,申碩亨爲童蒙敎官,柳昌辰爲工曹正郞,李杭爲正言,柳炅單付東學敎授。出吏曹政軸
政院啓曰,假注書李守恒,昨日筵中草冊,語無倫理,不能成形,決難察任,改差,何如?傳曰,依啓。如此之人,何以擬差耶?殊甚未便,今後則本院詳察爲之。
兵曹啓曰,以本曹平安兵使啓本粘目,傳曰,頃日筵中,因領相啓辭,不必定軍役事,定奪矣,此則無乃與彼有異耶事,傳敎矣。今月十九日,領議政榻前陳啓,乃各廳數外軍官投屬者,不必一一汰去,盡數勒定軍役爲當之意,而今此文明憲等八人,則名不在於綾川府院君軍官案中,明是託稱軍官,中間避役之徒也。原回啓還入之意,敢啓。傳曰,知道。
政院啓曰,傳曰,昨日經筵時,以推刷定限事,令都監議處事,傳敎矣。何不出擧行條件耶?問于入侍承旨,以啓事,命下矣。昨日入侍承旨鄭知和,今日以病不進,而取考擧行條件,則只以殿最封進事,承旨啓稟,以成冊畢上送爲限乎?以御史往還爲限乎?上曰,言于都監,使之議處事一款,而別無推刷定限之語矣,敢啓。傳曰,此事是矣。
戶曹啓曰,忠淸監司,移文本曹曰,各邑還上,一半留庫,一半分糶事,依本曹啓下公事擧行,則一半之穀,數甚零星,民皆呼訴,願得受公加數分給,以副民願,且除經夏色惡耗損之弊,公私兩便云云,而近來旱氣頗甚,西成難必,或不無明春賑救之慮,故不爲啓稟矣。今則甘雨大霔,庶望有秋,卽今望哺之民,不可不救,且湖西之穀,元數本來不多,與西北許多還上勒給,難捧處,有異,一半留庫中,又爲除出一半,趁卽分給之意,分付忠淸監司,何如?傳曰,允。
又啓曰,各司凡百需用之物,請報本曹之時,貪官汚吏,或矇然不察之官員,則多有濫數磨鍊之弊,故本曹就將其所報之數,或減其半,或減三分之一,而上下,故各司又爲料度本曹應減之數,而倍蓰磨鍊,以此見之,則本曹之所以減之者,適足以益長其奸之弊,而見欺耗費,則與不減時無異也。上下相賊,事甚無據,且各司官員之廉明自守,不欲欺上司者,則從實數請報,而亦不免混被減下,每患不足於用,亦涉難便。自今以後,申明約束,使之一從實數磨鍊,切勿濫報,本曹亦勿減下,而該入之數,頻頻發遣郞廳,詳細摘奸,本曹堂上,亦勿拘常時事體,有時親自審視,所入之物,不及所報之數,則這這入啓,請罪治以貪汚之律,以杜後來弊習,何如?傳曰,依啓。
以兵曹,綾川府院君具仁垕,御營大將申埈等軍官,口傳啓目,傳曰,閑良軍官,何如是多耶?問啓。
下直,黃海監司任義伯。
敎守黃海道觀察使任義伯書。王若曰,久典股肱之郡,已著通才。暫輟喉舌之班,俾膺重寄。縱循僉擧,實軫獨賢。惟卿,志慮宏深,器度凝遠。淸芬酷似,早襲訓於家庭,大材晩成,遂颺聲於臺閣。敢言難言之事,足見先見之明,有汲黯於漢庭,寧貽發蒙之刺,召李佖於通判。寔在除賊之初,親除諫官,益厲謇諤之節,超授邊臬,屢陳設施之方,屬當夙夜之勞,咸稱出納惟允,職是近密,輔益雖多,任大旬宣,遷擢匪例。眷玆海西一道,實惟我東關防,州縣僅二十餘,賦役最缺數百里,事務孔殷,粵自喪亂以來,民生困矣,繼以飢饉之慘,物力蕩然,而事機頗異於曩時。故凋瘵尤甚於他道,使价相屬,供給有難支之憂,兵食俱空,緩急無可恃之勢,非卿孰當是選?與我共理惟良。玆授卿黃海道觀察使兼兵馬水軍節度使·巡察使,卿其申明敎條,宣布德意,周旋策應。卿所慣經於南州,勸課作興,予已熟講於前席。玆不多誥,惟在勉行,若其措置便宜,務得長算,至於稟處裁斷,悉遵定規。於戲,夷險不渝,外內何間?家邦扤隉,若涉川而無津,牖戶綢繆,宜掇土於未雨。故玆敎示,想宜知悉。知製敎缺
晝講時,金益熙曰,旱災慘酷之餘,祈雨得雨,不勝幸甚。上曰,雨則好矣,而三大臣,一時引入,心甚未安。鄭維城曰,大臣,此時豈敢引入,亦出於不得已也。上曰,大臣不如小官,狂妄之言,容受可矣。金益熙曰,自上有求言之敎,而臣方在經幄,時時入侍,可以陳達所懷,何必循例露章乎?雖監門守卒之言,可用則卽爲採用,可也。下該司回啓,似爲文具矣。鄭維城曰,安保百姓,卽今急務,而近以推刷事,五道之民,騷動極矣,脫有事變,無可恃矣。上曰,推刷事,然則然矣。皆是已往之事,善後之策,可以思之矣。維城曰,臣見大臣於私室,則大臣,至有垂涕而言之者,至於入侍,則不能盡言云矣。以營將事言之,一朔試才,少不如意,則刑推鄕所,作弊郡邑,罔有紀極,故諸軍不能安頓,長立官門云,以此軍情,當亂則奈何?金益熙曰,大臣不言,則誰當國事?鄭維城所達之言,自上不可不體念處也。上曰,此皆寡昧之責,今聞此言,尤可驚矣。益熙曰,貢案變通事,前已陳達矣。量田,祖宗朝故事,改量則雖不加賦,其數自多,民力可舒矣。天災雖由於民怨,陰雨之備,不可不慮,前以閑遊人收布事,陳達,則人皆且笑且嗔,而量田收布,若不爲之,則他無善策,兒弱收布,實爲可矜,收布於閑遊人,則可缺上曰,太白見於午地,前所罕見,極可驚心。益熙曰,自漢至宋,太白晝見,不知其幾,經天二十餘度矣。上曰,天災如此,國事如此,而大臣以廉恥引入,何以爲之?益熙曰,所懷,何敢不達於咫尺之天乎?兪棨·沈大孚,雖有妄作之罪,兪棨,博學通古之人,其才可惜,蕩滌用之,則似宜矣。朴潢·沈東龜,當初雖有不當之事,朴潢則收敍,沈東龜尙在棄置中,罪同罰異矣。上曰,沈東龜,則其父之事不美,先朝之不聽,必有所以耳。鄭維城曰,其父之事,何至延及耶?金益熙曰,東龜之子沈攸,亦不得蒙敍矣。曺漢英曰,黃㦿·嚴缺耉·李時萬·李海昌等,罪同而黃㦿·嚴缺耉,收敍,李時義·李海昌,獨未蒙敍矣。上曰,兩人以有缺維城曰,旣久之事,且是同罪之人,不可異同矣。益熙曰,固不可輕易論之,而一體之罪,或敍或未敍,故達之矣。金汝水,則齒在衣冠之列,李圾則受刑,豈不冤乎?上曰,李圾之罪,亦狼藉,金汝水,則御史査覈,皆有去處,只一馬無去處,而渠已直招,則不可以一馬廢人,故初治其罪,今始收用矣。益熙曰,先立紀綱,後用此下缺出燼餘日記
上在昌德宮。停常參,只晝講。
未時,太白見於午地。
領議政李時白再度呈辭。傳曰,不允批答。
右議政沈之源十二度呈辭。傳曰,安心調理。
傳曰,祈雨祭,獻官以下,書啓。
左議政具仁垕再度呈辭,不允批答。王若曰,國勢危如九卵,寡躬罔知攸爲,臣僚殫乃一心,元老豈宜告去?卿辭奚至於申請?予意已諭其未安。惟卿,社稷功存,柱石望重,年踰七袠廉頗之筋力不衰,績記太常,馬援之忠奮愈著,肆予卽位以後,再置宅揆之班,疆場之務,樞機之要,當任其責,匡救不遞,鎭定不靖,非卿伊誰?方當倚毗之辰,遽控辭免之牘,豈卿股肱之隳?抑予禮貌不誠,應旨言實出於工師,箴規何損厚德?弭災責本在於君上,修省不及大臣,漢庭之策,三公蓋有識刺,宋朝之諉,一老已多評論,卿豈有纖毫之嫌?予實深靦面之懼。況今大旱之後,民靡有遺民,卽玆孔艱之時,國何以爲國?引疾相繼,未宜自便於在家,協心交修,惟當加勉於臥閤。於戲,義雖君臣,情猶父子,昔嘗以兩句諭卿,川而舟楫,羹作鹽梅,今豈可一日舍我?亟回遐心,毋過遁思,所辭宜不允。故玆敎示,想宜知悉。知製敎李元圭製進
判中樞金藎國上疏。大槪,因喜雨進言,仍上喜雨頌一篇事。答曰,省疏具悉。仍審詞章,稱美過多,已極不當,而況微誠何足以感神乎?只自羞媿而已。箚中所進勸誡之言,切實諄懇,嘉歎老臣之爲國至誠,敢不書紳焉?
晝講入侍,知事洪命夏,特進官尹絳,玉堂李延年·吳挺垣,承旨金素,假注書呂聖齊,史官洪汝河·宋奎濂。
左議政具仁垕三度呈辭。傳曰,不允批答。
政院啓曰,仁川府使尹,數日內署經發送事,命下矣。問于兩司,則憲府已爲署經,而諫院則或在外或呈辭,位不齊,不得開坐云,何以爲之?敢稟。傳曰,使之除署經發送。
晝講時,上曰,近來敎書,只譽其人,而專無戒飭之言,殊失誥制之體,今後則去其浮華之辭,惟以勸勉爲主事,言于詞臣。
備忘記,獻官參判李時楳,豐安君趙潝,禮賓正田闢,濟用正尹珩,司藝崔孝騫,各熟馬一匹,典祀官兼大祝副奉事金璛,判官李慶龍,僉正柳志立,主簿孫志,直長李彙晉,各兒馬一匹,監察及諸執事,各上弦弓一張賜給。出春坊朝報
兵曹啓曰,以綾川府院君具仁垕,御營大將申埈等,軍官口傳啓目,傳曰,閑良軍官,何如是多耶?問啓事,傳敎矣。問于兩廳,則綾川府院君以爲,三廳軍官,皆屬本廳,故從前入屬閑良,至於五十一人云,御營大將申埈以爲,出身之人,得之未易,故閑良,多至一百三十六人云,敢啓。傳曰,知道。今後,則閑良勿爲濫屬。出燼餘日記
上在昌德宮。停常參·經筵。
自卯時至申時,日暈。
大司憲李時楷上疏。大槪,賤疾方重,進退維谷,懇乞遞免事。答曰,省疏具悉卿懇。遞卿之職,則大臣之心可安,而言路亦重,予不爲矣。卿其勿辭察職。
傳曰,明日朝講,爲之。
政院啓曰,明日朝講事,命下,而三公皆在呈告中,何以爲之?敢稟。傳曰,然則晝講,爲之。
領議政李時白,再度呈辭。不允批答。王若曰,鼎席一空,是誰之過,巽辭再至,非予所期,胡乃望望然若將浼焉,殆哉岌岌乎今之世也。歷觀大君子之靜以守中出而措事業者,豈若小丈夫之動於自外決然輕去就哉?伊臺閣職是糾繩,豈無過當之語,則廟堂務宜鎭服,能受責備之言,終無忤色於不能康濟之譏,士論益重,卽爲斂容於安得盡善之戒,相業冞彰,所以爲社稷臣,然後得宰相體。念先朝結君臣之契,千載一時,自初服猶父子之情,七年今日,勳勞蓋世,可列於漢廷周·霍之間,忠孝出天,不在於宋朝韓·范之下,出入將相,實兼柱石與干城,憂愛君民,奚趐飢渴於飮食,年彌高而德彌邵,位益高而心益卑,豈料丐閑之辭?遽及仰成之際,謂禮貌之不足,以卿之忠厚而必無介懷,謂誠意之未孚。雖予之寡昧而似非本旨,謂病而將退則神明所扶,謂老而宜休則精力尙健。世道人心與日愈下,誰使挽回,天災時變式月斯生,何以消弭,矧此相繼而引入,不暇有害於瞻聆,百爾所思,再斯不可。於戲,如喬嶽不見運動,功利實多,若大水其無津涯,拯濟尤急,須體至意,亟斷來章,所辭宜不允。故玆敎示,想宜知悉。知製敎柳道三製進
左議政具仁垕三度呈辭。不允批答。王若曰,置諸左右,予心方切於倚毗,至于再三,卿辭其決於引退,毋懷邁邁,玆用申申,念惟經國之憂。本以論相爲重,安危所係,必須老成之人,休戚是同,況在勳舊之義,試看今日之多難,此誠何時,若涉大川而無津,罔知攸濟,誰任予股肱之託,乃有卿肺腑之親,得良弼而仰成,不替注意之篤,追先王之殊遇,豈忘盡瘁之誠,災眚洊臻。方將動色而相戒,軍國重務,正賴叶心而共貞,何意乞解之頻,罔念圖任之切,顧時變咎實在上,惟當慄慄而思愆。雖言官語或過中,詎宜快快而求去,諸葛亮之勤攻吾闕,可見益勉於公忠,郭子儀之勳在王家,未嘗自輕其去就,矧三公引入相繼,而百爲曠廢已多,釋重負而有遐心,使吾誰與爲國?拘小嫌而忘大體,豈予所望於卿,亟斷丐閑之章,毋失惟終之義。於戲,入則相出則將,尙殫鞠躬之勞,川爲楫旱爲霖,庶慰加額之望,所辭宜不允。故玆敎示,想宜知悉。知製敎李慶億製進
左議政具仁垕四度呈辭。傳曰,安心調理。
京畿監司書目,刑曹判書鄭世規辭職上疏上送事。答曰,省疏具悉卿懇。卿辭至此,當勉副焉,卿其調理,從速上來。出春坊朝報
備局堂上引見時,右參贊鄭維城所啓,三省罪人,其人雖微,罪名極重,不可遲延,而以委官引入,不得開坐,未安,似當有變通之事矣。上曰,無時任大臣,金領敦寧進去。出禁府謄錄
兵曹參判洪命夏所啓,頃以吏曹判書李厚源所啓,船材長養處,限五里革罷,各處設屯事,分付於三南矣。今見全南監司李曼狀啓,則沿海禁山處成冊上送,而觀其成冊,則諸島無船材處,亦爲混錄,且諸宮家各衙門設屯,則必無革罷,而各營所屬,則全不載錄矣。慶尙監司狀啓,本道無設屯處云,別無回啓之事。忠淸監司狀啓,則自戶曹已爲覆啓矣。今此邊山·安眠兩處禁山,則皆在成冊中矣。吏曹判書李厚源,因以別錄,指點而啓,且曰宮家設屯火田之外,又有折受之田矣。上曰,火田及店舍與宮家折受處,盡爲革罷,而店舍則丁丑以後新設店舍新入民戶,爲先革罷,火田勿論各處設屯,盡爲革罷。又所啓,店舍中又久遠難罷處山店,久遠民家亦難盡黜。上曰,令本道明査啓聞,處置,可也。又所啓,鹽盆二十坐內十三坐,巡檢營所屬,二坐諸宮家所屬,訓鍊都監四坐,忠勳府一坐矣。上曰,巡檢營所屬外,盡爲革罷,宮家所屬二坐,令內需司代給,而此後摘奸,如有犯禁仍存者,則掌禁之官,難免重罪之意,各別申飭。又所啓,安眠皆是,串內無緊緩之別矣。上曰,山直外丁丑以後入接雜人,盡爲出之,火田亦爲撤罷。又所啓,安眠之害,鹽盆爲甚矣。上曰,鹽鐵所屬鹽盆外,盡爲革罷,宮家折受,亦令內需司代給,此乃重事,今後別遣郞廳,頻數摘奸。上司僕謄錄郞廳申命佐校正。日記廳郞廳李聖運書。
上在昌德宮。停常參,只晝講。
自辰時至午時,日暈。
晝講入侍,同知事李一相,特進官李時昉,參贊官李尙眞,侍讀官李延年,檢討官李廷夔,假注書呂聖齊,記事官洪汝河·宋奎濂。
晝講時,檢討官李廷夔所啓,四學居齋儒生,西齋則率皆鄕曲窮殘之人,皆願入學,故無闕直之日,東齋,以京居儒生,輪回入直,故依次入直者甚少,雖用齋罰,猶不懲懼,又以食堂到記,爲他日錄名之意,每加申飭,而亦不肯從,此不過科擧不常有,故其意,必欲臨科一番入直,以爲只免停擧之計矣。罰不得行,又無奬勵之擧,則事歸虛套,誠爲可悶,頃日自上特遣大提學,只令入齋儒生製述,特有直赴會試及給分之命矣。四學儒生,皆幼學也。明經欲占大科者,絶無而僅有,所願皆在於監試,祖宗朝直赴生進之規,臣未知其有無,而或命直赴監試·合試,且或給分,則恒式製述之外,必有聳動多聚之時矣。且製述人不必限以一時入直之數,不拘多少,咸聽自來,科次論賞之際,取考到記,到記之中,不載五日者拔去,則常時必多自來,居齋者矣。上曰,是矣。後日與大司成,同入議處。
李尙眞啓曰,以今日輪對官南學兼敎授洪聖龜所啓,本學奴婢還賤事,上曰,承旨取見前日該曹回啓公事,果如所言,則分付該曹,使之更爲覈啓事下敎矣。取見今年二月二十日該曹回啓,則本學婢愛眞,戊午年慶德宮營建時,納鐵一千斤免賤,己卯年還賤,己丑年因其駕前上言,還爲免賤,而回啓中,且言掌隷院文書燒燼之後,雖無可考贖貼,而院上曹上續案中,皆以戊午年納鐵免賤,明白懸錄,依前該院覆啓,免賤施行事蒙允矣。以此見之,則其間曲折,與洪聖龜所啓,似爲相左,分付該曹,更爲覆啓事,何以爲之?敢稟。傳曰,今姑置之。
左議政具仁垕五度呈辭。傳于李行進曰,安心調理事諭之。
領議政李時白三度呈辭。傳于權堣曰,不允批答。
右議政沈之源十三度呈辭。傳于李行進曰,安心調理事諭之。
武平君盧守元上疏。答曰,省疏具悉。憂愛之誠,予用嘉尙,所陳等事,當令廟堂採施焉。出燼餘日記
備忘記,旣謂之輪對,則所當各司輪回入對,俾無偏疊之患,可也,今日輪對官員頗多,去番入對之人,殊無本意,事甚未便,本院何如是不察耶。出內下記草
有政。以吳挺垣爲掌令,尹絳爲刑曹判書,閔應協爲大司諫,丁彦璜爲兵曹參議,崔惠吉爲刑曹參判,金佐明爲兵曹參議,閔熙爲兼春秋,任座爲承文副正字。出吏曹政軸
輪對時,司圃別提尹大亨所啓,本署數間公廨,在於僻巷人稀之地,而守直無人,日漸頹落,一二名軍士,似不可無矣。上曰,言于該曹。
兵曹啓曰,云云事,命下矣。本署定送軍士,雖在丁丑亂前本無之規,則當此軍額日縮,應定處量減之時,無前之規,不可創開,以此分付,何如?傳曰,知道。出兵曹謄錄
上在昌德宮。停常參·經筵。
午時至酉時,日暈。
權堣啓曰,明日常參·經筵,取稟。傳曰,停。
曺漢英啓曰,小臣,三省推鞫進去下直。傳曰,知道。
權堣啓曰,今日晝講事,命下矣。自前罪人行刑日,則百司例爲廢坐,今日晝講,何以爲之?敢稟。傳曰,停。
曺漢英,以義禁府言啓曰,罪人㗡德,弑夫行兇節次,旣已承服結案,取招照律施行,何如?傳曰,依啓。
又啓曰,弑夫罪人㗡德,已爲承服正刑,破家瀦澤,降其邑號,罷其守令,妻子爲奴等事,令各該司,依律文擧行之意,捧承傳施行,何如?傳曰,依啓。
領議政李時白四度呈辭。傳于權堣曰,嗚呼,此何時而卿等一時引入,視國事如楚越,曾不之恤乎?顧彼狂妄之言,雖或過激,宜存大體,綽綽然容而受之,何必乃爾,以損事體乎?自卿等之入矣。如失左右手,若瞽者之無相,予將疇依,軍國重事,委積而不決,亦將何賴,方今國事,無一可恃,憂虞溢目,而卿等,方且恤人言而諉之廉恥,爭相高尙而不知其他,吁亦異矣。或於卿等自爲之計,則得矣。而其於勳舊元老之義,顧何如哉?卿無困我,速出論道,允若玆,罔或改圖,無面見先王於地下矣。縱緣寡昧之不足與有爲,乘此機會而欲退,柳下惠,古之聖者,而猶不羞汚君,爾爲爾,我爲我,焉能浼我哉?孟子故曰,聖之和者也。卿未可法古聖之訓乎?災異日臻,元老竝退,時事可知,中夜無寐,撫枕發歎,此誠詩所謂尙寐無訛者也。卿其忍而不省哉,言出肝肺,不知所裁,擺脫陳陋之俗規,亟出察任,以副朝野之望事,諭之。
左議政具仁垕六度呈辭。傳于權堣曰,嗚呼,此何時而卿等一時引入,視國事如楚越,曾不之恤乎?顧彼狂妄之言,雖或過激,宜存大體,綽綽然容而受之,何必乃爾,以損事體乎?自卿等之入矣。如失左右手,若瞽者之無相,予將疇依,軍國重事,委積而不決,亦將何賴,方今國事,無一可恃,憂虞溢目,而卿等,方且恤人言而諉之廉恥,爭相高尙而不知其他,吁亦異矣。或於卿等自爲之計,則得矣。而其於勳戚元老之義,顧何如哉?卿無困我,速出論道,允若玆,罔或改圖,無面見先王於地下矣。縱緣寡昧之不足與有爲,乘此機會而欲退,柳下惠,古之聖者,而猶不羞汚君,爾爲爾,我爲我,爾焉能浼我哉,孟子故曰,聖之和者也。卿未可法古聖之訓乎?災異日臻,元老竝退,時事可知,中夜無寐,撫枕發歎,此誠詩所謂尙寐無訛者也。卿其忍而不省哉,言出肝肺,不知所裁,擺脫陳陋之俗規,亟出察任,以副朝野之望事,諭之。
李尙眞,以推刷都監言啓曰,五道改成冊,已上送者過半,未及上送者,亦將鱗次來到,査考之事,一日爲急,都廳郞廳二十餘員及各所掌算員書吏等,許多員役,分坐考準之際,必須各有容接之所,然後許多新舊案籍,方可考閱,而今此設局之所,廳事狹窄,僅容四五所掌,他無入接之處,不得已以南別宮移設,何如?傳曰,允。
執義李梓啓曰,臣本多病,每日當午,則痰輒昇精神昏潰,是臣積年所患之症也。頃日本府之坐,入九十二度,而其中平安監司及其營吏推考公事粘連啓目,誤爲換付,適於其日,罪人盈庭,推閱紛紜,左右酬應之際,所患之病,乘時尤劇,神迷眼昏,不能致察於細書文字,泛然看過,惟署是謹而已。自政院還爲出給之後,因下吏掩諱不告,亦未卽發覺,使旣成公事,稽滯數日,臣之矇然不察之失,在所難免,而病蟄私室,冒呈辭單還給之命,出於意外,臣之情病,俱極狼狽,惶恐縮伏,罔知攸爲,今始扶曳,來避於經日之後,所失尤大,請命遞斥臣職。答曰,勿辭。
持平閔熙·朴世模啓曰,臣等,伏見執義李梓引避之辭,則頃日本府開坐時,入啓粘目,誤爲換付,旣成公事,稽滯數日,臣等,亦旣參坐於其日,不察之失,與同僚無異,請命遞斥臣等之職。答曰,勿辭。
李尙眞啓曰,執義李梓,持平閔熙·朴世模,再啓煩瀆,退待物論矣。傳曰,知道。出燼餘日記
右議政沈之源箚子。答曰,省箚具悉。雖在呈告之中,念及國事,如是上箚,予用喜悅焉,箚陳之事,實合事宜,當令該曹,依此擧行矣。出內下記草
上在昌德宮。停常參·經筵。
午時未時,日暈。
權堣啓曰,明日常參·經筵,取稟。傳曰,停。
曺漢英,以吏曹言啓曰,臺諫有闕,政事,何以爲之?取稟。傳曰,明日爲之。
右議政沈之源十四度呈辭。傳于李行進曰,嗚呼,此何時而卿等一時引入,視國事如楚越,曾不之恤乎?顧彼狂妄之言,雖或過激,宜存大體,綽綽然容而受之,何必如是損傷事體乎?自卿等之入矣,如失左右手,若瞽者之無相,予將疇依,軍國重事,委積而不決,亦將何賴,方今國事,無一可恃,憂虞溢目,而卿等,方且諉之於廉恥,較人言之是非,爭爲高尙而不恤其他,吁亦異矣。或於卿等自爲之計,則得矣。而其於大臣與國同休戚之義,顧何如哉?卿毋困我,速出論道,允若玆,罔或改圖,無面見國人矣。縱緣寡昧之不足與有爲,乘此時而欲退,柳下惠,古之聖者,而猶不羞汚君,卿未可法古聖之事耶?災異日臻,三公竝退,時事可知,中夜無寐,撫枕發歎,此誠詩所謂,叔兮伯兮,裒如充耳者也。卿其忍而不省哉,言出肝膈,不知所裁,擺脫俗規,亟出察任,以副朝野之望事,諭之。
曺漢英,以戶曹言啓曰,今月初一日晝講時,特進官李時昉所啓,江原道炮手,其數二千餘名,而鳥銃,幾半不足,以本道物力,勢難打造,自本廳,方爲設局打造,而鍮鳥銃則將爲取來,改造大炮矣。但鐵物甚難,前日所貸訓局之鐵,亦不足,極爲悶慮,慶尙道軍木三十同及黃海道長山串,以北管餉各穀,量宜題給,則欲用於軍器打造與貿鐵之資矣。上曰,嶺南木,催促給之,而如或未及,則先爲推移貸用,管餉穀,則言于該曹,使之覆啓處之事,傳敎矣。近來國家儲峙,中外俱虛,需用之費,每患不足,而前者爲保障之儲,湖南再運米代海西管餉大米六千三百餘石,今方連催輸運於京倉,以此一隅觀之,尾閭之渴,有難勝言,日後軍餉虛疎之憂,爲如何哉?鳥銃打造之擧,雖出於不得已,而軍儲之重,亦不可不顧,一自各衙門設立之後,屯田之役,無處不然,而守禦廳所管屯田,亦非止於一二處,所出之穀,若無資用,則莫如所賴於如此等事,且管餉與屯穀,輕重緩急,亦甚懸殊,今此銃炮打造之時,以本廳各處所出屯穀,除出補用,似爲便當,以此分付,何如?傳曰,判書出仕後,更議處之。
權堣啓曰,傳曰,近來鄭相所患與氣力如何耶事,傳敎矣。入夏以來,氣力不如春間,所食甚少,渴病尤重,呻吟委頓之時常多云矣,敢啓。傳曰,遣知事柳後聖,看病,書啓。
曺漢英,以禮曹言啓曰,今六月初一日輪對官,南學敎授洪聖龜所啓,輪番入齋之擧,儒生輩厭憚不肯,故每患不齊,若干人依例施齋罰,而亦不肯濟濟入來,儒罰不足以懲勸,合有別樣變通之擧矣。上曰,知道事,傳敎矣。儒生等不肯濟濟居齋,而徒罰無以勸懲,則前頭科擧時,考其本學居齋點數之全無者,勿許赴擧,似爲宜當,此外無別樣變通之擧,此意知委四學,一體施行,何如?傳曰,旣曰知道,則似無回啓之事矣。
又以禮曹言啓曰,輪對官洪聖龜所啓,學中本無書籍,非徒有妨講習,課製之時,亦無攷題之帙,考官輩,不得已挾持私藏書冊而往試,殊甚苟簡,似當變通,且頃日禮曹所給小學四冊,使他學輪回覽之,以此決難從容講習,經史等切實之冊,頒於學宮,以爲儒生講習之地,何如?上曰,言于該曹事,傳敎矣。往在庚寅年,臣吳竣,待罪本曹時,因輪對官東學典籍朴慶元所啓,四學書冊,亂後蕩失,遠方來學之士,假借無處,小學及經書印頒事。上曰,言于該曹,伊時卽將允下之意,小學及經書各一件,令慶尙·全南道印出粧黃,俾卽四學頒給行會,已過六年之久,而尙不印送,殊無奉行之意,委屬未妥,更爲申飭知委,一二朔內劃卽印送,俾無如前稽滯之事,移文,何如?傳曰,依啓。
以刑曹,金汝立擊錚公事,傳于曺漢英曰,此人供辭中,某道某邑,何不書之耶?問啓。
掌令曺挺垣啓,竝引嫌而退,雖在紛擾,已涉不察,已成公事,且至稽滯,執法之官,勢難仍在,請執義李梓,持平閔熙·朴世模,竝命遞差。答曰,依啓。
引見時,右參贊鄭維城所啓,宗簿寺御帖奉安處,狹窄不潔,故欲爲改造數間,而物力無出處,求請於各道監兵營事,前已陳達而爲之矣。各道所送甚些,不能完役,物力之不足者,令戶曹題給,何如?上曰,言于該曹。
又所啓,安眠島偸斫材木及板材,何以處置乎?上曰,材木板材,竝給安興,可也。吏曹判書李厚源曰,安眠·邊山事,曾已榻前定奪,而摘奸之後,豈可全然棄之乎?以火田及偸斫言之,則邊山爲重,安眠爲輕,差等施罰,何如?上曰,安眠則水使及差員推考,監官·色吏刑推啓聞,邊山則監司推考,山內火田尤甚處及店舍許入守令·鄕所色吏,竝査啓。
又所啓,泰安牧場事,曾已陳達,而本寺防啓云,國家若不欲棄安興,則仍給其邑之民,以爲依前耕食之地,何如?上曰,司僕收稅,固無不可,而爲安興之地,司僕,姑勿收稅。
以京畿監司趙啓遠辭職書狀,傳于洪漢英曰,安心勿辭察職事,回諭,沈棇罪狀,令該曹議處。
刑曹參判尹絳辭職上疏。答曰,省疏具悉卿懇。卿之重厚篤實,允合擢用,卿其勿爲控辭,速出欽哉。
左議政具仁垕箚子。答曰,省箚具悉。卿其勿辭,安心調理。
領議政李時白箚子。答曰,省箚具悉。已盡予意於昨日之批,卿其勿辭,安心調理。
以備局堂上引見時,擧行條件,傳于金素曰,近來擧行條件之祕密,極爲可笑,初以不關之事,名爲祕密,入樻出入,及其分付各司之後,彼此但不致察,委諸下人之手,作爲草記,循例矇然出入,豈非可笑乎?今後諸承旨,須知此意,勿爲致笑,可也。今此祕密一丈,如前不關之事,名爲祕密,何必乃爾,與他循例,爲之,可也。此末端,言于酋胡之說,似爲非是,問于備局堂上,改入。
金素啓曰,傳敎矣。臣待罪該房,不能詳察,致勤聖敎,不勝惶恐,末端一款,問于備局堂上,改入之意,敢啓。傳曰,知道。出燼餘日記
初三日,上御熙政堂,兼兵曹判書元斗杓,行吏曹判書李厚源,禮曹判書吳竣,延城君李時昉,右參贊鄭維城,判尹李浣,平興君申埈,左副承旨金素,行副提學金益熙,行大司諫閔應協,假注書呂聖齊,事變假注書崔錫祐,記事官洪汝河·宋奎濂入侍。斗杓曰,今日別無稟定事,而前有下敎,且是日次,故臣等來會矣。上曰,唯。上曰,忠淸監司瓜滿,在於何時耶?厚源曰,在於八月。上曰,極擇差出,可也。斗杓曰,甲衣使軍士着之,則不能屈伸,若除出臂甲及裳,則可作一甲矣。浣曰,懷缺二字妨於張弓功役,且重除出臂甲,而又作一甲,缺二行恐其不掩於後矣。胡人見中國好制,必有缺一字效矣。曾見戰場所棄之物,其制極好矣。上曰,甲衣,必懷寬,便於張弓,而矢亦不易入矣。我國則常時着甲,而胡人則只於赴戰時着之矣。浣曰,臂袖禁軍軰不能善藏,則反爲無用之物,勿造光明甲,且除臂袖,則一部所入,可作兩部,功力,不可費也。上曰,好則好矣。禁軍,異於馬兵,欲使着光明甲耳。上曰,常謂胡人,善待軍士,而至於軍士之奴,以奉足定之,奉足外亦皆赴役於築城,我國以軍士之奴,爲奉足則人謂如何。斗杓曰,不知眞否,而出兵南方,其數三萬云矣。上曰,此亦不多,曾見汗家入直軍士,囚於一處,封鎖其門,似無信任之意,而自爲計則得矣。蓋以前有作變事,故有此事耳。斗杓曰,金逷,以平兵,遞來見臣而言曰,與韓巨元相約,以作隊牙兵云矣。逷言於巨元曰,我國有禁令,不習軍務,此後或有事請兵,則我未免死,此道軍兵,勿令用之,可也云云。則巨元,不以爲驚,鍊習作隊無妨云,故爲之云矣。鄭維城曰,卽見北兵使狀啓,則越邊胡人三名,來到撫夷堡,收得白骨,多有執此恐嚇之言,此必因買賣嚴禁之故,有此恐喝之計矣。此狀啓,今朝始爲覆啓矣。上曰,此狀啓回啓,纔已見之矣。彼若不來,則此處人,亦無互相越境犯禁之理,前日彼此無端犯越者,開諭嚴禁之意,別爲事目,移文嚴飭矣,今後彼人等處,以此意言及,禁斷形止,尙不缺二字莫知其由,更爲移文,申飭于監兵使處,可也。鄭維城曰,宗簿寺御帖奉安處,狹窄不潔,欲爲改造數間,而物力無出處,求請於各道監·兵營事,前已陳達,而爲之矣,各道所送甚少,不能完役,物力之不足者,令戶曹題給,何如?上曰,言于該曹。
又所啓,安眠偸斫材木及板材,何以處置乎?上曰,材木·板材,竝給安興,可也。李厚源曰,安眠·邊山事,曾已榻前定奪,而摘奸之後,豈可全然棄之乎?以火田及偸斫言之,則邊山爲重,安眠爲輕,差等施罰,何如?上曰,安眠則水使及差員推考,監官色吏刑推啓聞,邊山則監司推考,山內火田尤甚處及店舍許入守令·鄕所色吏,竝査處。斗杓曰,格浦·安興,吏判,專掌爲之,國家事急,人言,何可顧恤乎?上曰,作舍道傍之說有之,可爲之事,則堅定勿撓,可也。以我國事言之,金宗瑞設鎭北道時事,可以驗矣。李厚源曰,內醫院靑大竹,前日捧竹時,退其小者,欲爲請推矣。今行往見,則南方不曾經風霜,去年之寒,前古所無,竹皆凍死,只有小竹,故近來進上竹甚細,而不能退,事勢然矣。上曰,竹是易長之物矣。厚源曰,來年則必大矣。乃罷出。燼餘日記
上在昌德宮。停常參·經筵。
權堣啓曰,明日常參·經筵,取稟。傳曰,停。
世子宮,政院問安。答曰,知道。
藥房都提調臣金堉,提調臣李厚源,副提調臣李行進啓曰,伏聞王世子眼疾,白睛皆紅,上有白點如米粒,努肉突出,眠胞有浮氣,眵淚凝聚,臣等不勝驚慮,服藥累日,非但不見顯效。且有加重之候,似不可仍用前藥。請令醫官入診,詳察證候,然後或藥或鍼之意,敢啓。傳曰,知道。姜游,亦令相議。
再啓曰,入診後與諸醫商議,則脈候肺熱爲主,所以有白睛紅暈之症,宜用淸肺散五服,以瀉其熱,至於下鍼。今日有禁忌,明日問安後,更爲議定云,敢啓。
又啓曰,亦令姜游相議事,傳敎矣。姜游,曾以調病事下去畿甸,久不來現,卽令主人促之矣。今日因傳敎招之,則其奴來言,姜游初向水原。又移果川,留十餘日。又向振威,到振威問之,則不知去向云。想必直爲下鄕,其不辭徑歸之罪大矣,不可尋常治之,拿來,何如?答曰,下鍼事,知道。拿來事,依啓。
左議政具仁垕七度呈辭。傳于李行進曰,安心調理事,諭之。
李行進,以吏曹言啓曰,今日當爲開政,而本曹正郞金壽恒,自去夜猝得暑癨之症,不得行公,假郞廳差出,何如?傳曰,允。
有政。吏批,行判書李厚源內醫院坐起進,參判李一相進,參議睦行善進,承旨權堣進。
兵批,兼判書元斗杓進,參判洪命夏服制,參議丁彦璜在外,參知洪處大服制,承旨金素進。
以洪命夏爲大司憲,金徽爲執義,李敏敍爲持平,朴增輝爲持平,徐必遠爲副修撰,具橚爲載寧郡守,崔尙崙爲萬頃縣監,尹澄之爲京畿都事,元萬石爲司書,申濡爲兵曹參判,承文博士單沈攸,校書正字單吳得天,烏城令炯淵,以麟平大君爲副摠管,采岦爲五衛將,裵時亮爲曹司,衛將曺後益·鄭倜·閔晉亮·李梓·李時楷爲護軍,閔光勳·閔熙·朴世模爲副司直。
以吏曹廣州府尹罷黜事粘目,傳于權堣曰,推刷成冊,旣已磨鍊耶?問于都監以啓。
以禮曹通信使狀啓粘目,傳于權堣曰,此回啓事,非特此一款,而何以不察耶?
行大司諫閔應協,司諫李袗,獻納沈儒行,正言鄭植啓曰,靈豐君㵓,頃以北京使臣還到灣上之日,因一細微之事,移怒於下吏,酷施刑杖,曳出卽斃,一州之民,莫不驚愕慘惻,至今傳說,哀其冤死,如此濫刑之弊,不可不痛禁,以懲後人,靈豐君㵓,請命拿問定罪。萬頃爲邑,境接全州,而新除授縣令崔尙崙,家在全州,不宜注擬於隣邑,而至蒙天點,雖剛果無私者,固難免妨礙於行政,況尙崙,曾無素著之名稱乎,萬頃縣令崔尙崙,請命遞差。答曰,依啓。靈豐君㵓事,更加詳察處之。
右議政沈之源箚子。答曰,省箚具悉。卿其勿辭,安心調理。
刑曹參判尹絳辭職上疏。答曰,省疏具悉卿懇。已諭於前疏之批,卿其勿爲固辭,速出察任。出燼餘日記
備忘記,頃日諫院啓辭,湖西不爲煮焰,守令査啓事,至於監司,推考嚴飭矣,何至今不爲啓聞耶?李後山所爲,殊極駭愕,更爲推考,使之催促。出內下記草
上在昌德宮。停常參·經筵。
權堣啓曰,明日常參·經筵,取稟。傳曰,停。
藥房啓曰,王世子所患眼疾,少無所減,服藥未易見效。諸醫皆以爲,瀉熱之速,藥不及鍼,而昨日則適以瘟癀之忌,不敢請之。今日日氣淸明,令鍼醫入鍼,何如?答曰,依啓。
王世子,受鍼後政院問安。答曰,知道。
右議政沈之源十五度呈辭。傳于李行進曰,安心調理事,諭之。
備忘記,傳于權堣曰,賣國罪人沈諿,追奪官爵,以懲其惡。前司諫沈東龜,以沈諿之子,不可置於搢紳之列,削去仕版,以爲賣國者之戒。
禮曹啓曰,本曹通信使狀啓粘目,傳曰,此回啓事,非特此一款,而何以不察耶事,傳敎矣。信使狀啓結語回答書契,令該曹趁速成送云,故回啓時,泛然看過,只以此一款覆啓,而至於御筆及改撰書契,則下送已久,不爲擧論矣。今承聖敎,不勝惶恐,元啓目中改以入之意,敢啓。傳曰,知道。
領議政李時白五度呈辭。傳于李行進曰,安心調理事,諭之。
以生員裵緯等上疏,傳于權堣曰,此上疏時儒生,竝一一齊到乎,卽爲察啓。
權堣啓曰,命下矣。招問疏頭儒生裵緯,則上疏書名儒生一百十二人,而陪疏上來者三十五人云。使下吏,出見闕門外會坐處,則果是三十五人云矣,敢啓。傳曰,知道。首唱疏頭儒生,何郡人耶?問啓,是聯名各人之上,各其所居郡邑,卽令懸錄以入,此疏何承旨,以何樣意見,捧入乎?
權堣啓曰,命下矣。疏頭儒生裵緯,問其居住,則光州之人,而其他儒生居住,則各其名上,使之懸錄以入,此疏來呈時,臣等六人相議,以爲係是遠方多士所呈,故循例捧入矣,敢啓。傳曰,外方多士之疏,有難沮遏,捧入似爲無妨,而但此疏是非,如何?本院議啓。
李尙眞啓曰,傳敎矣。臣等觀此疏辭,旣以釋奠祭物穢辱爲言,則多士共憤,宜有此擧,而若論其間曲折,則彼此所失輕重自別,竊伏見京中凡係祭物陪去之官,路遇王子大臣,則王子大臣,先避祭物,而陪去之官,亦避王子大臣,以此言之,則白弘性之登樓俯視,可謂先失。儒生之不爲下馬,缺二行半而徑發暴怒,計不及此,致令擔夫驚散,棄置祭物於紛沓塵埃之中,穢辱之責,烏得免乎?此臣等所謂彼此所失輕重,自別者也。僚員不齊之時,猝當聖問,而不敢以孤陋自隱,惶恐敢啓。傳曰,爾等之論,何其屑屑而不知其要領乎?弘性之有罪無罪,不須論也。弘性若有重罪,則其校生等,直爲呈書於道主,未爲不可,而敢以通文於道內,蓋欲鳴鼓而斥逐之意也。朝廷命官,雖微末武夫,安敢生此心乎?朝廷之論,非以弘性爲是,而特惡其通文道內,顯有斥逐之計,故使之摘發治罪矣。今此儒生疏辭,則以爲興陽校生等,欲以此事,呈書於道臣,先通於道內多士云,其爲遁辭,不亦駭乎?儒生等,若無呈書於道臣之規,則雖通文道內,固已無益矣。上書與議送,皆可達於道臣,則道內通文,不已贅乎?以此以彼,欲逐營將之計,昭然可知,此輩,何敢聚會諸郡儒生於道內,欲爲伸救一二頑悍儒生之地,作此擧措乎?儒生聚會上疏,雖不無其規,實是重大之事,出於不得已後,方可爲之,何敢以不關之事,造次爲之,而殆無難意乎?此蓋湖南悍習,近益甚焉。思以一毫挫於人,若撻于市,全無內省反顧之廉恥,攘臂群起而好勝爭之,必成己志之習,不能自抑,如此農月,數十人敢爲裹糧上來,其習其志,不亦駭愕之甚者乎?所當治以重罪,以抑此習,今姑十分參酌,疏頭儒生,分付該曹,永永停擧,上疏還出給。
行大司諫閔應協,司諫李袗,獻納沈儒行,正言鄭植啓曰,臣等將靈豐君㵓,濫刑下吏,仍致枉死之罪,備悉論列,而聖批以更加詳察處之爲敎,臣等竊惑焉,此時西路奉使之臣,固宜謹愼省,仰體朝廷之所軫念,而敢以微細之事,酷施刑杖,終至殞命。其時一行及厥後往來西路之人,莫不見聞而傳之,則有何更加詳察之事?請靈豐君㵓,拿問定罪。答曰,詳察爲之。
答司直安應亨疏曰,省疏具悉。卿其安心勿辭。
右參贊鄭維城疏曰,伏以臣,頃日筵席入侍之時,副提學臣金益熙奏事之際,以沈東龜,久未蒙敍事,有所陳啓,臣亦常聞外議之稱冤,故不覺率爾繼達矣。卽者伏見聖敎,有沈東龜父子加罪之命,辭旨極嚴,臣之妄言之罪,固難逃矣。驚悚震惕,罔知攸措,伏願聖明,亟許鐫削臣職,仍治臣罪,不勝幸甚,臣無任云云。答曰,省疏具悉。卿其勿待罪。
行副提學金益熙疏曰,伏以臣於頃日晝筵,以沈東龜,與朴潢,所坐一律,而敍錮不同,臣意,恩敍則不可有異,用捨則隨其賢愚,可也。伏蒙聖敎,擧其父諿事,臣輒對,以聖意,在於懲礪,實是長遠之慮,而父子罪不相蒙,是以敢達云而退矣。卽伏見罪諿傳敎,辭旨至嚴,臣不勝悚然,臣之所陳,雖是東龜與潢,不宜異同之意,而至於諿事,親承聖諭,率爾妄達,亦安所逃其罪乎?伏乞聖明,亟賜鐫削臣職,以正其疎繆,臣無任云云。答曰,省疏具悉。近世之見皆謬,卿之所陳,亦不過循常之言而已。庸何傷乎?卿其勿辭。出燼餘日記
上在昌德宮。停常參·經筵。
世子宮,政院問安。答曰,知道。勿爲連日問安。
李尙眞啓曰,明日常參·經筵,取稟。傳曰,停。
李行進啓曰,臺諫有闕,政事,取稟。傳曰,明日爲之。
左議政具仁垕八度呈辭。傳于李行進曰,遣承旨敦諭。
領議政李時白六度呈辭。傳于李行進曰,遣承旨敦諭。
李尙眞啓曰,臣承命往諭于左議政具仁垕,則以爲臣老敗已極,氣力消餘,雖無疾病,亦難收拾,今兼得感冒,症勢危重,不得已冒呈辭單矣。不意玆者,至遣近侍,敦諭丁寧,惶恐感泣,罔知所達云矣。傳曰,知道。
權堣啓曰,臣承命往諭于領議政李時白,則以爲無狀之臣,冒居鼎席,以致今日之顚沛,而犬馬之疾,又劇於此時,累日調治,無望痊可,溫批累下,只自感泣,不意玆者,近侍臨門,敦諭至此,惶感之至,不知所達云矣,敢啓。傳曰,知道。
李行進啓曰,承旨入直二員之外,四人非式暇,則不敢不進,而如有一員仕進之時,則必有物議,則存古風而重其職也。今日三員有故不進,臣行進,獨自待漏院,直詣內局,則趨詣廳中者,無一人,此已寒心矣。況王世子受鍼問安之日,何敢偃然退在乎?緣臣疲軟,不能檢下,致有無前之事,不勝惶媿之至,伏地待罪。傳曰,知道。勿待罪,不爲仕進承旨,竝推考。
李行進啓曰,昨見裵緯等上疏,臣則不知過當,而事係重大,不得不捧入矣。今承令該曹疏頭停擧之命,臣等不勝未安之至。儒生等,名在校籍,目見興陽釋奠祭物顚沛之事,通文列邑,至於陳疏。其心雖在於鳴鼓營將之擧,而其所執言,缺五六字欲杜弊習,則不用其言而退之而已,奚至於停擧之重罰乎?數十多士,千里封疏,豈偶然哉?請還收裵緯停擧之命,不勝幸甚,臣等待罪近密,所懷不得不陳,惶恐敢啓。傳曰,湖南斫破殿牌之民,生此驅逐命官之計,而爾等不以爲駭,反欲勸其爭殺長吏之風耶?所論殊甚怪悖矣。
李尙眞,以禮曹言啓曰,今月初一日輪對時,東活人別提尹建之所啓,本署公廨,外無餘基,皆是私田,病人散處於山麓川邊,不能專一救療,不可無變通之擧矣。上曰,所達如此,言于該曹事,傳敎矣。公廨外旣無餘基,則基垈所管,自有該府,非本曹所知,令漢城府覆啓處置,何如?傳曰,允。
金素,以義禁府言啓曰,傳曰,頃日李正英配所處置,極爲無據,損傷國體莫甚,令該府,依前傳敎施行事,傳敎矣。李正英改定配時,以春川富昌驛,付標踏啓字以下矣,旣踏啓字,則付標處,自下浮取未安,故元單子還入之意,敢啓。傳曰,知道。
以備局堂上引見時擧行條件,傳于金素曰,所斤地所捕海賊首級,似爲荒唐,其間亦不無曲折,使之詳査一款,落漏矣。
金素,以備邊司諸提調言啓曰,卽者本司郞廳,以諸堂上所薦廣州府尹之薦,問于領議政,則以爲方在呈告中,備局之事,不敢干預,爲左右相亦不可否云,敢稟。傳曰,問于原任大臣處之。
右副承旨曺漢英辭職上疏。踏啓字。
上御熙政堂,備局堂上引見時,兵曹判書元斗杓,吏曹判書李厚源,延城君李時昉,右參贊鄭維城,判尹李浣,副提學金益熙,大司憲洪命夏,大司諫閔應協,都承旨李行進,記事官安縝,事變假注書崔錫祐,記事官洪汝河·宋奎濂,入侍。元斗杓曰,今日乃臣等例會之日,而別無大段稟定之事,故不欲呈單子矣,自上下問,故始呈座目單子矣。上曰,卿等,頻數會坐賓廳,故別無滯事之患,而大臣尙今不出,是用爲慮耳。領敦寧,自藥房,若不出去,則欲爲引見,旣爲出去,故不得引見耳。斗杓曰,卽見東萊府使狀啓,則乃倭漁船漂渡事也。鄭維城曰,漂倭漁船十九隻,而已給糧米各二石云,後狀啓亦當依前狀啓例回啓矣。上曰,卿等亦皆見之矣,所斤浦所捕賊船之事,卿等之意,以爲何如?斬首六級之外,其餘皆投水而死,且賊船缺二行國人耶?鄭維城曰,若不斬頭,生擒而來,則可知眞僞,而所捕六人,盡斬以來,果涉怪訝矣。元斗杓曰,更爲査問,何如?上曰,必有所以然,令本道詳査以啓。李浣曰,船中所載矢石棱杖,漢船例有之物也。李厚源曰,聞安興僉使李□,以賊船搜討事出去云,而尙無消息,此亦可怪也。上曰,賊船,似向西海矣。元斗杓曰,此不過西海出沒之賊船,不足深憂也。李厚源曰,世子服藥已久,而所患眼疾,尙無顯效,今日欲更請受鍼,而天陰雨濕,故未果,明日則雖未快晴,當請受鍼,伏未知加減,如何?上曰,明日受鍼事,當依爲之。而面赤之症,諸醫皆言有肺熱而然,而下邊多赤暈,近於黑睛,努肉亦多出,速差恐未易也。李厚源曰,服藥施鍼,則自可得效矣。上曰,頃日營將事,使之議處矣,何以爲之?元斗杓曰,當待大臣出仕後爲之,而大臣不出,故不得回啓矣。上曰,三南土賊,處處盤據,殺越人命,遠近傳播,孰不聞之?不卽捕捉,故以致滋蔓,營將之任,若爲捕此賊而設立云,則雖彼人聽聞,可爲有據矣。元斗杓曰,此意言于彼人乎?上曰,不必先言也。元斗杓曰,外方軍兵定朔習操事,前已陳達,而未有永定之規,何以爲之?上曰,自九月至二月六朔,則習操,自三月至八月則停止,以爲恒式。李厚源曰,都目大政,爲陞遷也。未準朔久任相避之人,次次陞拜,已出六品之人,至除守令,而今番則五道褒貶,未及爲之,事多難便矣。上曰,都目與常時政,何異?大槪爲官擇人,可也。五道殿最,未及上來,應遷而未遷者,雖或有之,而後政單子中,若以應遷未遷懸錄,則雖有先後,遷轉則一也。李厚源曰,今方爲都目,預儲守令之章,缺五六字將以次次遷轉矣。頃日載寧郡守具橚,不知其年之,幾何?擬望以副擬受點矣。今聞具橚年已七十云,請遞差,代以年少可堪之人,何如?上曰,具橚,京職交代已出耶?如此之人,例爲兩失矣。李厚源曰,京職交代,尙不出矣。上曰,具橚年歲,更加詳知,然後處之,可也。上曰,頃日李正英改定配事,鄭維城言之,故許令改配于江原道矣。更思之,維城之言,可謂不深思也。旣配本道,旋卽改配,似有損於事體也。果若有謀害之人,則自朝廷,當爲處置,若諉有此弊,至於改定配,實未妥於事體也。厚源·斗杓合辭啓曰,其時金益熙所達之言,可謂得體矣。上曰,於事體終未妥當也。上曰,金壽斗獄事時,何盲人告變耶?斗杓曰,盲人鄭時赫,言於臣,故臣言於相位,其時領相鄭太和矣。上曰,其盲人卽當論賞,而尙不爲之耶?其令該曹論賞,可也。斗杓曰,別無相當之賞,不過以米布論賞矣。洪命夏曰,全南道疏儒等,至有停擧之命,其疏中之言,若不合則不用,可也,何至停擧乎?上曰,白弘性之所爲,予非謂妥當也。湖南悍習,亦可謂難制矣。聚會上疏,雖云儒生之事,事事若如此,則後弊何可防乎?儒生若逐受命之官,則爭殺長吏之弊,安知其必無乎?如以一二人之所見,上來陳疏,則可謂有懷必達。而當此農月,三十餘人,上來陳疏,請罪弘性,其習可惡,予欲囚禁重治,而有害聽聞,故未果矣。斗杓曰,興陽倅許恪,先有所失矣。祭物擔去時,白弘性,果爲通路以給,而湖儒等,通文道內,欲逐王人,其習誠可惡也。缺二行斗杓曰,自本道査治,何如?上曰,卿言非矣。禮樂征伐,自天子出,則當自朝廷治之。何必付諸監司而處之乎?近來之事,都付於渠流,以致日非矣。前日館儒之付黃一事,已爲命去,而未卽快去,未知其儒,尙今付黃耶?白弘性·許恪等及通文首唱儒生,竝令拿推。且儒生等通文道內,欲逐王人,相率上來,敢爲陳疏,頭頭停擧,不足懲治,自疏頭至第三人,竝永永停擧。上曰,卿等,果以停擧之罰,爲過當耶?近來湖南儒生等,卿等皆以私意扶護,人君一身,置其掌握,凡事無任意爲之。爲人君者,其何能堪也?洪命夏曰,伏承嚴批,摧折太峻,人臣事君之道,豈有如此之理?若有此事,則何面目出之乎?湖儒等陳疏被停,恐累聖德,故職忝糾謬,不敢不達矣。其言不可用,則不用,可也。至於白弘性·許恪,竝拿推,則過矣。斗杓曰,首唱儒生,監司,亦以僈侮土主之律,治之云,何必拿推?金益熙曰,湖儒之無知妄作,固不足道,而至於拿推,實爲過重矣,儒生則自有當施之罰矣。上曰,欲用當罰,而使予不得爲之,故有此不得已之擧耳。益熙曰,南中士習,雖辱鄕先生者,例必通文施罰矣。斗杓曰,故儒臣金長生,在湖南時,儒生之薰炙其門者甚多,而近來則湖南士習,誠極可惡,自朝家快治,未爲不,可也。缺三四行李厚源曰,小臣掌京畿推刷,而京畿一邑,有免賤者二人,而一人文記分明,一人文記不分明。文記分明者之子孫,則不爲置簿於成冊,不分明者之子孫,載錄於成冊,故其人稱冤云矣。上曰,以何事免賤乎?厚源曰,一人則以壬辰年有功勞免賤,一人則昏朝時納物耳。凡免賤公文,例自掌隷院成給,他司不得與焉。若空名告身,必自吏曹爲之,自備局不得爲之事也。今此免賤立案一丈,自備局爲之,一丈自分備邊司爲之,此乃違格,而莫之覺,印信亦誤踏而莫之悟。其邑守令,乃曰,分明文記,其所見之昏,據此可知。以此見之,則非但推刷爲難,他餘處事,昏謬,如何?如此守令,仍置不遞乎?斗杓曰,如此免賤之事,當自該院,爲之立案成給,豈自備局爲之乎?免賤·免役文記唯在,御史與監司,詳細考準,畢刷上來後,大臣及推刷堂上,相議稟處,遠邑許多之民,何可逐名到京辨覈乎?上曰,其邑守令,爲人如此,則自都監請罪,可也。斗杓曰,此則厚源所掌,而其他各道,亦有如此者,將欲一時請罪矣。上曰,明覈處之。李時昉曰,廣州府尹沈棇,雖有催促下送之命,而旣往曠官久矣。前頭官事,極可慮也。上曰,沈棇旣已推考,當觀其緘辭處之,而守令,與道臣相換,則在官難便,沈棇罷黜,其代明日政差出,缺三四行。上曰,聞濟州雌馬,人多換來云,欲祛此弊,而誰能奉行?牧使鄭東道,養病而臥,只待遞日,官事何能修擧乎?斗杓曰,東道,淸白矣。上曰,雖不淸白,若奉行國事則善矣。不擧官事,徒尙淸白,則與秋毫不犯官庫板蕩者,何異乎?上曰,居山察訪李華封,北馬潛爲取來之人,屢次捉告,其奉行國法之意,誠爲可嘉,令該曹表裏一襲賜給。大司諫閔應協啓曰,靈豐君㵓,自北京還到灣上時,濫刑殺人,故臣等,據法論列,請其拿問,而聖上每以詳察處之爲敎,臣等竊惑,獻納臣沈儒行。其時以問禮官,亦往義州,詳聞其擅殺之事,此非泛然風聞之比,有何詳察之事乎?靈豐君㵓,請命拿問定罪。上曰,罷職。
李行進曰,湖儒之疏,旣已還出給,而燭其情狀,停擧一事,實有損於包荒之聖德也。緣臣所啓,又有二人加停之命,請還收成命。上曰,此非兒戲,勿爲煩瀆,乃罷出。出燼餘日記
上在昌德宮。停常參·經筵。
卯時,蒼白雲一道,起自坤方,直至巽方,長數十丈,廣尺許,漸移東方,良久乃滅。未時,太白現於午地,白雲一道,起自艮方,直指西方,長十餘丈,廣尺許,良久乃滅。夜一更,月犯第亢四星。五更,流星出危星下,入巽方天際,狀如鉢,尾長三四尺許,色赤。
權堣啓曰,明日常參·經筵,取稟。傳曰,停。
又啓曰,來十一日,輪對日次,取稟。傳曰,停。
藥房都提調金堉,提調李厚源,左承旨鄭知和啓曰,王世子眼患,服藥受鍼,未見顯效,臣等,竊伏念上貽憂疾之念,不勝區區之憂悶。昨日,世子當受鍼而潦雨甚盛,姑爲停止,今則雨勢稍歇。且缺四字故奏時入鍼之意,敢啓。答曰,知道。
世子受鍼後,藥房問安。答曰,知道。
世子宮,政院問安。答曰,知道。
李尙眞啓曰,卽伏見義禁府劉伯賢請刑公事,伯賢,乃曾經萬戶折衝衛將也。刑曹旣以係是朝官,請移禁府爲啓,則自本曹先施刑訊,事極無據,而卽接本府物故狀,則獄情未究,已致徑斃,無論其罪之輕重,而大違法例,亦關後弊。請刑曹當該堂上·郞廳,竝從重推考。臣待罪該房,惶恐敢啓。傳曰,依啓。所論甚是,今後亦宜如是致察。
右議政沈之源十六度呈辭。答曰,安心調理。
李尙眞,以司饔院官員,以都提調意啓曰,鷹師牌頭,非各司輪回陪進供上之比,逐日詣闕,生雉進排,似當有兵曹相議褒貶等第之擧,而曾無此規,難以號令,自今爲始,與兵曹相議等第,警飭御供,似合事宜,惶恐敢啓。傳曰,知道。
政院啓曰,以金壽斗獄事時,告變盲人論賞事,吏曹回啓,傳曰,特授堂上資級事,命下矣。當初金壽斗,卜得告變之日,過時不告,然後盲人卽先告於勳臣家,則頗自善處,其心可嘉,似當有激勵之擧,而事固有輕重,賞所以高下,大凡告者,無職之人,則成獄之後,方陞堂上,此則只以光一輩妖怪之事,終不成獄而事過旣久,追賞堂上,資級實爲過重。請還收成命,一依該曹回啓,以米布從優題給,何如?此事雖或微細,係是恩賞,不可濫授,故惶恐敢啓。傳曰,依啓。
吏批啓曰,新除授載寧郡守具橚年歲,更爲詳問,則已過七十之限云,依法改差,何如?傳曰,允。
李行進,以領敦寧金堉言啓曰,廣州府尹望,備邊司堂上,各有所薦,三望次第,定於大臣矣。三公皆在呈告中,不爲可否,聖敎以問于原任爲敎,臣固不敢薦此重任,而互相推諉,事體未安,以所薦分數見之,則成楚客五分,權堣二分,鄭知和二分,李袗二分,李尙眞一分,擬望之時,令該曹,分數多者爲望,次勿拘三人,何如?答曰,不必如是,依例三望備入,可也。
有政。吏批,行判書李厚源進,參判李一相病,參議睦行善進,右承旨權堣進。
兵批,兼判書元斗杓,司僕寺褒貶進,參判申濡進,參議丁彦璜在外,參知洪處大病,左副承旨金素進。
吏批,柳道三爲承旨,朴承休爲掌令,具仁廛爲寧遠郡守,李廷立爲龍川府使,元格爲萬頃縣監,洪南立爲咸興判官,李厚先爲左通禮,趙潝爲右尹,崔孝騫爲載寧郡守,李有謙爲工曹參議,鄭知和爲廣州府尹,李後奭爲右通禮,南老星爲承旨,李弘猷爲禁府都事,潘潤沂爲刑曹正郞,李後傑爲刑曹佐郞,金始振爲司藝,洪柱三爲禮曹佐郞,鄭斗卿·曺漢英·柳俊昌,爲副護軍。
以承旨望單子,傳于權堣曰,可合人加望。
吏批啓曰,義禁府移文內,弑夫承服罪人㗡德,忠淸道木川地胎生云。木川縣監李喜年,依法罷黜,而木川縣革罷,附他邑事,本道□察使處,行移,何如?傳曰,依啓。
李尙眞,以漢城府言啓曰,命下矣。臣等,招致本署別提尹建之,詳問本署前後左右可設病人依接之所,則尹建之以爲,本署前相去百步許,有私田,若於此處設幕,則可便於救療云。臣等卽遣本府郞廳,看審地之大小,且覓田主,則所謂可設處私田,一日耕之地,而厥主則館奴孝叔云。自本署廳事,地形俯臨,指揮救療事甚便好云。令該曹,題給價買,得厥田,以爲病人接濟之地,何如?傳曰,允。
領議政李時白箚子。答曰,省箚具悉卿懇。前日辭單之批,竭盡予懷,無有餘蘊,而卿之邁邁不諒,一至於此,只自愧歎而已。尙何言哉?卿須體予至懷,亟出論道,以副如渴之望。出燼餘日記
司僕寺啓曰,本寺事務,視他司煩劇,正之爲任,以一司之長,摠察諸務。且兼內乘,時或入直,似難久曠,而正姜鎬,以謝恩使書狀官,入往北京,還來之期尙遠,姜鎬改差,其代令該曹,後政差出,何如?傳曰,允。出司僕謄錄
上在昌德宮。停常參·經筵。
權堣啓曰,明日常參·經筵,取稟。傳曰,停。
權堣啓曰,都承旨李行進,式暇不進,左承旨南老星,左副承旨柳道三,俱未肅拜,廳中位不齊。請南老星·柳道三,牌招肅拜,使之察任,何如?傳曰,允。
李尙眞,以推刷都監言啓曰,推刷成冊考準,一日爲急,而郞廳司藝崔孝騫,刑曹佐郞洪南立,禮曹佐郞元格。今日政,竝除授外任,其代以直講任重,禮曹佐郞金夏鉉,司僕主簿具差下,卽出察任,今後則限考准完畢間,勿爲遷動,何如?傳曰,依啓。
備忘記,傳于權堣曰,前靈豐君㵓,酷刑殺人之事,極爲驚駭,人命至重,豈可以貴近而忽之?今年賞加外新除加資,令該曹,竝還收。
領議政李時白,七度呈辭。傳于權堣曰,安心調理。
李尙眞,以兵曹言啓曰,司饔院啓辭,鷹師牌頭,非各司輪回排進供上之比,逐日詣闕,生雉進排,似當有兵曹相議褒貶等第之擧,而曾無此規,難以號令,自今爲始,兵曹相議,等第警飭御供。傳曰,知道事,命下矣。鷹師牌頭等褒貶,與司饔院相議,別無所損於本曹,而但其人雖微,殿最事重,祖宗成憲,變改未安,不得不仰稟,仍舊擧行,何如?傳曰,饔院旣是糾檢之地,則同議殿最,似無不可矣。
傳于李尙眞曰,白弘性照律公事,入之。
李尙眞啓曰,臣等,伏見兵曹啓目判付內,有興陽儒生等嚴刑之敎,遠方儒生,不識事理,雖有妄作之失,原其本情,則不過爲尊聖廟,而凡係斯文,發文通告。自是古今京外學校之常事,若以有意作挐,驅逐命官,爲其罪案,至於拷訊,則不但用律過重,其在聖世培養士氣之道,恐有所損,遠外聽聞,孰不失望?從今以後,雖有係關聖廟,大於此者,以此爲戒,無敢發言,將來之弊,不可不慮。請少霽天威,特用寬典。臣等,待罪近密,區區所懷,惶恐敢啓。傳曰,知道。
正言李杭啓曰,如臣無狀,濫被洪造,歷試內外,只速罪戾,玆者新命,又出意外,驚惶隕越,若無所容,唯當勉策駑劣,報效萬一,而臣竊聞以扶安縣邊山,火田不禁,店舍許入等事,有前後守令査啓施罰之命,臣於上年春,除授此縣,雖未十朔而罷,在官一日,當任其責,方出査覈中,決難一刻苟冒,而新自外來,未卽聞知,今始來避,所失尤大。請命遞斥臣職。答曰,勿辭,退待物論。
行大司諫閔應協,司諫李袗,獻納沈儒行,正言鄭植啓曰,引嫌而退,莅任雖未滿十朔,方在査覈之中,勢難仍在臺閣。請正言李杭遞差。答曰,依啓。
左議政具仁垕箚子。答曰,省箚具悉至懇,前者辭單之批,竭盡予懷,而卿之邁邁,一至於此,尙何言哉?只自愧歎而已。卿其幡然改圖,速出察任,副上下之望。
以全南道生員金銈等,請與裵緯等,同被罪罰上疏,傳于李尙眞,還出給。
兵曹參議丁彦璜辭職上疏。踏啓字。出燼餘日記
上在昌德宮。停常參·經筵。
自辰時至申時,日暈。夜一更,月暈右珥。
權堣啓曰,明日常參·經筵,取稟。傳曰,停。
世子受鍼後,政院問安。答曰,知道。
右議政沈之源十七度呈辭。傳于權堣曰,安心調理。
領議政李時白八度呈辭。傳于權堣曰,安心調理。
正言鄭植啓曰,疏儒等通文之擧,實是過激,而士氣寧激而毋渝,其情宜恕而不可罪。白弘性,呵禁犯馬,刑杖下吏,致令祭物棄置路上,儒生之共憤,固其宜也。抗疏千里,來叫天門,而反下情外之敎,至有停擧之命,多士之失望爲如何哉?若謂均有所失,則置而不論,亦或可也,而弘性終無罪責,疏儒獨被停罰,待士之道,不亦太薄乎?弘性之設犒於國忌,已極無識,而若以儒生之犯馬爲非,則祗送祭物之後,待其罷齋,從容治罪,亦未晩也,而徒知犯馬之爲重,不識祭物之致敬,捉致下人,恣意刑杖,此豈但湖南多士之所共憤?抑亦一國儒林之所共憤。弘性職是營將,旣非戎事,則以自明之事,何敢偃然馳啓乎?其爲愚濫,不一而足,臣意以爲,還收疏儒停擧之命,請治弘性悖妄之罪。發簡同僚,前後往復,非止一再,而僚議參差,終未論啓,此莫非臣見輕之致,何敢晏然仍冒?請命遞斥臣職。答曰,勿辭,退待物論。
行大司諫閔應協啓曰,再昨正言鄭植,以請罪白弘性,還收疏儒停擧事發簡,臣以事勢與同僚有異,隨後商確之意答之矣。翌日送簡,更申前意,臣又以營將狀啓,儒生疏語,俱未得見,待得其詳,欲於登筵仰對之意答送,而日間適無入侍事,非故延拖,勢固然矣。同僚諉以見輕,遽爾引避,實臣之所未曉也。弘性所爲,出於無識,直謂侮聖,未免忿懥之發也。通文之擧,雖曰弊習,封疏被停,無乃摧折之甚者乎?臣於是事,本謂輕重間俱有所失,則雖不至一如僚議,缺四五字强爲異同,而惟其衰耗疲軟,不能遇事風生,致使同僚,不伸己見,往復參差,語實指臣,何敢晏然仍冒?請命遞斥臣職。答曰,勿辭,退待物論。出燼餘日記
上在昌德宮。停常參·經筵。
太白,見於午地。未時申時,日暈。夜一更至四更,月暈。
權堣啓曰,明日常參·經筵,取稟。傳曰,停。
李行進啓曰,臣等齊到待漏院,催促開門,則及其過時,至於打破鎖鑰以開,極爲駭愕,金虎門當該司鑰,從重推考,何如?傳曰,允。
左議政具仁垕九度呈辭。傳于李行進曰,安心調理。
領議政李時白九度呈辭。傳于權堣曰,安心調理。
備忘記,傳于李尙眞曰,世龍妻則移配處所定奪後,其道監司處,亦爲下諭。
有政。吏批,行判書李厚源進,參判李一相進,參議睦行善進,都承旨李行進進。
以洪柱三爲正言,李廷夔爲吏曹佐郞,李惕然爲兵曹參議,潘潤沂爲興陽縣監,朱震楨爲刑曹佐郞,柳俊昌爲司僕正,蔡忠元爲應敎,呂閔齊爲京畿都事,丁時傑爲禁府都事,李慶徽爲修撰,柳炅爲監察,徐正履爲刑曹正郞,前靈豐君㵓今降中義,今年賞加外,上年新授加資,竝還收事承傳。
兵批,兼判書元斗杓,尙衣院褒貶進,參判申濡病,參議洪處大進,右副承旨金素進,以丁彦璜·姜鎬爲副護軍,李杭·李廷夔爲副司果。
以司憲府金茂生照律粘目,傳于李尙眞曰,此公事,三月初十日啓下矣,何往而今始啓聞耶?似涉慢忽,令該府察處。
大司憲洪命夏,執義金徽啓曰,興陽儒生等,以該曹照律,至有嚴刑之敎,遠近瞻聆,孰不震駭?儒生旣與白弘性,均有所失,則朝家施罰,似無所異同,而弘性則論以公罪,儒生則施以刑訊,刑訊章甫,曾所未有,國家自祖宗朝以來,培養儒生,靡極不用,雖有過激之擧妄作之失,未嘗不優容者,豈非扶植士氣法有所屈而然也?儒生通文,雖曰弊習,旣非創自今日,而又以尊聖廟爲辭,則疏儒停罰,亦云過中,群情莫不落莫,況又從而刑訊之乎?朝家待士之道,決不可如是,請還收丁晳等嚴刑,裵緯等停擧之命。奢侈之害,甚於天災,此國人之明戒也。近來國綱日頹,人不知禁,誇靡鬪麗,罔有紀極,至於閭閻下賤,服飾之僭,擬於卿相,婚喪之費,不翅累千,物價騰踊,實由於此,若不痛革此弊,則上下無章,國不爲國,豈不大可寒心哉?禁亂之法,非不申明,而豪勢家下人,則禁吏莫敢下手,間或見捉而反被其亂打,且如契房之弊,不可以尋常刑訊,懲治其罪。自今以後,嚴立科條,如有犯禁尤甚者,則請論以全家徙邊之律。三曹郞官,乃蔭路之極選,非人人所可冒據之地,新除授刑曹佐郞李後傑,名稱未著,遽授本職,物議皆以爲不合,李後傑,請命遞差。殷栗縣監鄭時僑,爲人麤鄙,行己無狀,人人唾罵者久矣。及授本縣,專事肥己,剝割生民,決不可一日在官,以重民怨,請鄭時僑罷職。答曰,不允。李後傑事,全家定律。以下缺
柳道三,以戶曹言啓曰,今六月初三日備局堂上引見時,右參贊鄭維城所啓,宗簿寺御帖奉安處,狹窄不潔,故欲爲改造數間,物力不足者,令戶曹題給,何如?上曰,言于該曹事,傳敎矣。其所入雜物,則當自本曹上下,工匠·役軍料米,亦當自本曹題給,而至於工匠·役軍價布,依例令兵曹題給,何如?傳曰,允。
柳道三,以吏曹言啓曰,都目大政,當前而當出六品者,殆近二十之數,旣停五道褒貶,許多窠闕,無以得之,故欲爲儲闕之計,必以時任人中次次推移注擬矣。朝者禁府都事差出時,披閱官案,主簿別提中歷歷指點,未得可合之人,座中或言,丁時傑合於此任,乃以時傑首擬受點,而此非外議。故初不致察於時傑之爲都監郞廳,罷政後始覺之,臣等不察之失著矣,不勝惶恐,禁府郞廳,非如該司官員之兼仕,都監丁時傑,禁府都事改差,何如?傳曰,允。出燼餘日記
備忘記,予聞盛夏蒸雨之苦,峽裏尤甚,本土平居之人,猶必常近烟火,以避蚊虻之毒云。況世龍妻生長禁中,一朝狹窄圍籬,何以耐過?每一念至,不覺傷懷,且以殘邑之民,供饋別將·內官及立待軍丁之弊,尤有甚焉。豈可使累當之而不恤乎?其令該府世龍妻,移配善地。且寬其圍籬,以便居住,暑月氷丁及時菓,亦令本官,以時入給,庶免疾恙,飮食事,喬桐一體,分付。出禁府謄錄
上在昌德宮。停常參·經筵。
上在昌德宮。停常參·經筵。
未時,太白見於午地。夜自一更至四更,月暈。
李尙眞,以吏曹言啓曰,臺諫有闕,政事,何以爲之?取稟。傳曰,明日爲之。
左議政具仁垕十一度呈辭。傳于權堣曰,遣承旨敦諭。
南老星啓曰,臣承命往諭于左議政具仁垕,則以爲臣雖無狀,粗識分義,有一毫陳力之望,則豈不知聖恩之浹骨,而一向疾呼不自知止也哉?第臣賤疾已入難醫之域,更無回蘇之望。而數日以來,又添暑症,專廢食飮,委頓昏迷,氣息奄奄,朝夕將盡,缺七八字兪音久閟,又遣近侍,溫諭懃懇,臣惶恐感泣,罔知所達云矣,敢啓。傳曰,知道。
傳于金素曰,世龍妻移配處所,旣已改矣。內官及都事,竝召還,使之聽傳敎以去。
傳于金素曰,三公雖引入,如此大事,豈敢曰不知乎?卽爲收議以啓,前領敦寧領中樞府事處,竝收議以啓。出燼餘日記
前領中樞府事李敬輿,前領敦寧李景奭議,以爲伏覩傳敎,聖意藹然,不勝感動,而今此領敦寧臣金堉箚辭,亦出於深思,依此行之,則聖德有加而民弊省矣,伏惟上裁。領議政李時白議,以爲頃仍領敦寧金堉來問此事,臣已言其便當,到今更無他議,伏惟睿裁。左議政具仁垕,右議政沈之源議,以爲領敦寧府事金堉箚中所陳,允合事宜,依此施行甚當,伏惟上裁。大臣之意如此,伏候上裁。傳曰,依議施行。出禁府謄錄
上在昌德宮。停常參·經筵。
未時,太白見於午地。夜自一更至四更,月暈。
以兵曹烽燧單子,傳于金素曰,去夜初昏,月色明朗,不爲雲暗而何如是書啓耶?殊涉怪訝,問啓。
金素啓曰,傳敎矣。去夜月色,果爲明朗,而南山前面,自初昏,黃黑道盡爲掩蔽,咫尺不辨,故南所部將等手本內,雲暗不見擧火書呈,仍爲,書啓矣。以傳敎內辭緣,更招部將及烽燧將,詳細推問,則去夜南山雲蔽不見擧火,故從實手本云,此意,敢啓。傳曰,知道。
大司憲洪命夏,執義金徽啓曰,臣等取見白弘性狀啓及儒生等査啓,則其間情實,不難知矣。國忌日設犒之擧,出於無識,釋菜儒生等犯馬,不過不識。缺三行唯當執其兩端,察其情跡,以爲施罰適中也。弘性則聖明洞燭,旣已特罷,足以懲其罪矣。至於儒生,不恕其本情,深治其妄作之失,以缺中外多士之望,此豈聖朝美事乎?請還收丁晳等嚴刑·裵緯等停擧之命。殷栗縣監鄭時僑,行己麤鄙,人皆唾罵,及授本縣,事多不謹,貽笑道內,役民不均,民不堪苦,此非泛然風聞之比,請罷職。國綱日漸解弛,士夫動輒犯法,識者之寒心久矣。諸上司,非公事不敢擅囚朝士,則犯馬人外,亦無知家之法,而近來諸上司,有法外之囚朝士,至以推奴徵債事,私自知家,侵虐萬端,民不堪苦,其爲蔑法,莫此爲甚。請自今嚴立科條,一切禁斷諸上司法外之囚,令攸司,直送囚徒于本府,朝士之私自知家者,則使知家人,亦爲來告,以爲論啓科罪之地。答曰,依啓。儒生事,不允。且儒生之本情,爾等何以知之乎?良可笑也。
正言鄭植辭職上疏。踏啓字。
有政。吏批啓曰,判書李厚源,參議睦行善,俱以病不來,小臣獨政未安,何以爲之?敢稟。傳曰,仍爲之。
以朴世模爲持平,沈儒行爲副修撰,徐必遠爲獻納。出燼餘日記
義禁府啓曰,罪人劉伯賢元情公事判付內,姑停刑推,檢屍後更議處之事,命下,而伯賢今旣物故,似無自本府更議之事,敢啓。傳曰,知道。出禁府謄錄
李尙眞,以義禁府言啓曰,世龍處圍籬處所,以喬桐改付標以入之意,敢啓。傳曰,知道。
又以承文院言啓曰,本院官員及肄習官等,今春夏等褒貶,當爲等第,而都提調,皆在呈告中,限內不得磨勘之意,敢啓。傳曰,知道。出燼餘日記
上在昌德宮。停常參·經筵。
司錄,以右議政意啓曰,領左相方在呈告中,本府褒貶限內,不得爲之之意,敢啓。傳曰,知道。出政府謄錄
上在昌德宮。停常參·經筵。
金素啓曰,傳曰,伊川出使內官都事,使卽召還,而何至今不爲回來耶事,傳敎矣。問于禁府都事,則今十二日二更量,卽爲移文成貼,東擺撥將楊天龍處出給,使之星火飛傳事,三更捧招,而元招辭持示本院,敢啓。傳曰,至今不爲回來,則其不爲趁卽發送可知,事極駭愕,當該官員,爲先推考,卽爲更送他人,催促召還,若終有狼狽之患,則政院與該府知之,以此擧行。
金素啓曰,更送他人事,傳敎矣。事係時急,別定驛子,撥馬下送之意,敢啓。傳曰,知道。
成均館進士李嵇等上疏。答曰,省疏具悉。朝家處置,似非偶然,亦非侮聖而然也。爾等毋事紛擾,退修學業。出燼餘日記
藥房都提調金堉,提調李厚源,右承旨權堣啓曰,卽伏聞右議政登對時,聖候有未寧之敎,未知有暑症乎,感冒乎?近來日氣極熱,開窓脫着或失其宜,則易以觸傷,臣等不勝驚慮,而未知其詳,尤以爲悶。伏願明白下敎,亟令醫官入診,以爲議藥之地,何如?敢來問安,竝此仰稟。答曰,頃有暑症而近已差愈事言及矣,何乃爲問安乎?卿等勿以爲慮。
世子宮,藥房問安。答曰,雖似差歇,時未永差矣。出藥房日記
上在昌德宮。停常參·經筵。
金素,以都摠府言啓曰,都摠管李時昉,推刷都監坐起,進去晝仕,請出標信。傳曰,知道。
有政。吏批,行判書李厚源病,參判李一相病,參議睦行善進,右承旨權堣進。
兵批,兼判書元斗杓進,參判申濡進,參議李惕然,參知洪處大進,右副承旨金素進。
吏批啓曰,判書·參判病不進,小臣獨政未安,何以爲之?敢稟。傳曰,仍爲之。
吏批,以李時術爲正言,呂聖齊爲注書,閔應協爲都承旨。
兵批,以鄭世規爲知中樞,吳挺柱爲翊贊,具仁墅爲慶德將,宋岦爲曹司衛將,鄭植爲副司果,李敏迪爲洗馬,曺後益·李久源爲五衛將,韓義民爲方山萬戶,金千鎰爲水口萬戶,李希曾爲同知,李暻·李潤基爲僉知。
以左議政具仁垕,十二度呈辭,傳于權堣曰,安心調理。
傳于李尙眞曰,金領府事箚子中,伊川有大江,可以順流以下云,其江,卽今可以乘船乎?必須詳知而後,分付以送,令該府察處。
李尙眞,以義禁府言啓曰,云云事,傳敎矣。臣等曾不往來於東路,山川形勢,未能詳知,而但聞今番往返,都事趙仲耘之言,則臨津上流,雖自伊川縣前而下,水淺石險,非水漲之時,商賈之船,亦不得通。今若由水路行,則到畿甸,漣川縣前方可乘船,下于長湍·豐德之境,替乘海船,達于喬桐,而以陸路計程,則自伊川至安峽六十里,自安峽至朔寧五十里,自朔寧至漣川五十里,而仲耘犯夜疾馳,亦未詳知。問于京畿監司,然後可知水陸道里形止,敢啓。傳曰,知道。
李尙眞,以推刷都監言啓曰,提調閔應協,今日政,除授都承旨,勢難兼察都監之役,閔應協改差。其代以右參贊鄭維城差下,使之察任,何如?傳曰,允。
又以推刷都監言啓曰,郞廳任重,重得吐血之症,久未察任,而遞易有弊,姑爲遲待矣。到今病勢轉甚,差復無期云,改差。其代以義興庫主簿鄭采和差出,俾無査准遲滯之弊,何如?傳曰,允。
大司憲洪命夏,執義金徽,掌令朴承休,持平朴增輝啓曰,自古帝王用刑之道,必須原其本情,施其當罰,然後處得其中,而人無異辭矣。今此湖儒所失,毋論輕重,旣以尊聖廟重祀事爲辭,則朝家處置,豈無容恕之道乎?凡罪之疑於輕疑於重,情理之相缺三字從輕典,此國朝愼刑遵行之法。而況待士之道,與凡民有異,故雖有妄作之擧,必爲之優容者,蓋爲其扶植士氣,意非偶然,則何可不重其情,偏施重罰,至於刑訊章甫,以失中外多士之心乎?請還收丁晳等嚴刑,裵緯等停擧之命。殿最之法,至嚴且重,而近來國綱解弛,黜陟不公,識者之寒心久矣。以今番西北殿最觀之,高嶺僉使黃道昌,乫波知僉使鄭好信,俱以堂下,超授本職,初旣過濫,而赴任未久,謀避之說已行,繼有中下之考,缺二行不無人言。渭原郡守姜說,自初圖遞之後,自上特命還授,非他循例差遣之比,且居官日淺,至於居下,事體殊常。北兵使鄭榏,南兵使姜瑜,前黃海監司呂爾載,平安監司沈澤,竝命從重推考。答曰,不允。推考事,依啓。黃道昌·鄭好信·姜說等中下考,竝勿施。
正言洪柱三啓曰,新除授正言李時術,卽臣同姓四寸妹夫也。在法應避,請命遞斥臣職。答曰,勿辭,退待物論。
領議政李時白箚子。答曰,省箚具悉。卿之所患至此,予亦慮念,卿其勿辭,安心調治。仍傳于權堣曰,遣內醫看病。出燼餘日記
上在昌德宮。停常參·經筵。
左議政具仁垕十三度呈辭。傳于權堣曰,安心調理事,諭之。
金素,以都摠府言啓曰,今日入直軍士,當爲中日習射,而雨勢如許,不得爲之之意,敢啓。傳曰,知道。
備忘記,傳于金素曰,大臣旣已出仕,言不可不踐,丁晳等勿爲刑推,依該曹公事施行。
權堣啓曰,明日仁政殿儒生殿講時,命官何大臣進去乎?敢稟。傳曰,右相進去。
金素,以左邊捕盜廳言啓曰,承旨典獄署摘奸,書啓內節該,各衙門所囚罪人三十四名內,罪名重者,不敢輕議,而其他勿論大小久近,宜決不決者,亦不可謂全無,竝使之從速疏決,何如?傳曰,依啓事,傳敎矣。本廳所囚賊人李萬英,則締結無賴,諸處作賊之由,旣已承款,而其所援引同倘等,知幾逃避,時方跟捕,故不得輕易處決之意,敢啓。傳曰,知道。
李尙眞啓曰,臺諫有闕,政事,何以爲之?取稟。
又啓曰,儒生殿講試官洪處大,以兵曹當該堂上,今日被論,此望單子付標以入之意,敢啓。傳曰,地位最下,豈爲當該?此望筒還下。
李尙眞,以義禁府言啓曰,藍浦縣監洪禹民,以欺罔朝廷誣陷前官之罪,杖九十·徒二年半照律啓下,已定配於江華府鐵串鎭矣。所當遣羅將拿來決杖,而在前自上軫念一路夫馬之弊,此等罪人,有待其自現處置之時,今此洪禹民,何以處之?敢稟。傳曰,今亦待其自現後,處之,可也。
藥房都提調金堉,提調李厚源,右承旨權堣啓曰,頃者玉候傷暑,而臣等未及知之,不卽問安,雖有今已差復之敎,而溽暑方極,霖潦連日,伏未審聖候,若何?敢此問安,慈殿所進之藥,以日計之,則來二十日當盡,而伏聞間日進御,未知所餘者幾許,必預爲劑入,以爲連進之用,而與諸醫商議,則所進幾至三劑,當此三伏之熱,姑爲停進,以待秋涼似當云,何以爲之?敢稟。王世子所進之藥,已盡於昨日,若未永差,則今日當劑五貼·洗藥二貼,亦當劑入,敢此竝稟。答曰,知道。慈殿所進丸藥,則待畢進御後,傳敎,連爲劑入,可也。世子所服藥,亦爲劑入。
正言李時術啓曰,臣本庸下,缺四字薇垣新命,出於意外,驚惶感激,罔知攸處。且正言臣洪柱三,卽臣妻同姓四寸娚也。在法當避,何敢冒居?請命遞斥臣職。答曰,勿辭,退待物論。
行大司諫蔡裕後,司諫李袗,獻納徐必遠啓曰,竝引嫌而退,相避之法,在下當遞,請正言洪柱三遞差,正言李時術出仕。臣等伏聞,以大臣之言,特收湖儒施刑之命,果見大聖人作爲,出尋常萬萬也。然臣等愚見,又有進於是者,裵緯等千里詣闕,合辭陳章,以尊先聖重祀典爲言,則其間雖有過激之擧,直須置之而已。若以此施之以停擧之罰,則待士之道,不亦太薄乎?待士太薄,則儒道病而士氣不振,此豈細故哉?且以殿下常日待士之厚,而今也痛折之,以失多士之心,臣等竊爲殿下惜之,妥當特賜涵貸,而申以敎導,不宜預虞後弊,而先以責罰,請還收裵緯等停擧之命。白弘性,敢於宣祖大王忌辰,設飮張樂,已極無狀,且因校儒犯馬,發怒追捕之際,致令釋奠祭物,汚穢於路次,而坐視不禁,此等缺二字寧有一毫論以公罪之理乎?雖以愚昧之見,亦必知公私之判,而該曹矇朧遣辭,敢以公罪照律,該曹所爲,殊極可駭,當該堂上,請命罷職。繕工假監役鄭輔漢,爲人愚騃,全不解事,不合百執事之任,請命汰去。答曰,不允。處置事依啓。該曹堂上罷職之論,奚爲而發也?以予之故,餘波及於該曹耶?爲儒生好勝之心雖重,安敢乃爾耶?弘性之忌辰設飮,實出於無知妄作,應爲公罪,缺一行半之計,其爲駭愕可勝言哉?該曹所爲,設或未穩,其心果出於挾私之計乎?爲國之外,斷斷無他,爾等持論深刻,殊失論事之體。且有好勝挾私之意,予甚不取,痛歎而已。
大司憲洪命夏,執義金徽,掌令朴承休,持平朴增輝,啓曰,臣等卽伏見丁晳等停刑之敎,日月之更,孰不欽仰?第念依該曹公事施行,則是以侮辱命官之律,罪之也。臣等亦未能無惑焉,白弘性,若無所犯,而儒生輩有缺二字弘性之計,則固不可置而不問,弘性以釋菜儒生之犯馬爲失禮,不念祭物之爲重,至閉城門,捉挐紛紜,則儒生輩,不勝忿憤,有此過激之擧,大槪原其本情,則弘性所爲,初豈有侮聖之心?不過武人無識所致,儒生輩所爲,亦豈有侮辱王人之心哉?惟以尊聖廟重祀典爲辭,自不覺其歸於妄作,則朝家處置,豈無容恕之道乎?停刑之命,實是盛德事,而終以此律科罪,則亦豈聖明待士之道也?裵緯等千里陳疏,出於一道多士之論,而至被永停之罰,此群情之所拂鬱,而大臣之所以力爭者也。請還收丁晳等照律,裵緯等停擧之命。答曰,此則斷不撓改,毋庸煩論。
都承旨閔應協上疏。答曰,省疏具悉。卿其安心勿辭,察職。出燼餘日記
上在昌德宮。停常參·經筵。
左議政具仁垕十四度呈辭。傳于閔應協曰,安心調理事,諭之。
領議政李時白十一度呈辭。傳于閔應協曰,勉從之意,遣史官傳諭。
權堣啓曰,今日儒生殿講時,參考官洪處大,方在被論中,而昨日有望單子,勿爲付標之敎,不敢退在,來詣闕門外,而事勢決難進參,欲呈上疏云。日勢已晩,事甚窘迫,何以爲之?敢稟。傳曰,旣下疏批矣。
行大司諫蔡裕後,司諫李袗,獻納徐必遠啓曰,伏承昨日聖批,不勝震駴之至,爲人臣而有所憾於天地,萌一毫波及之意,則罪當死,至於好勝挾私,以爲洩憤之計,則罪又當死。竊伏念湖儒責罰之擧,外而校塾,內而館學,莫不缺望,上自大臣,下至臺閣,皆欲回天者,豈盡挾私而然哉?好勝而然哉?公私之分,唯視輿論而已。向使該曹奏當,一循公議,則今日之士心,豈至於拂鬱,朝議豈至於紛紜哉?臣等愚妄之見,以爲弘性旣已罷矣,又失該曹照律之失,使國人,感見我聖上蕩蕩平平之道,則庶可以慰士心而定朝論矣。臣等誠未上格,非但自陷於不測之罪,致有聖上過中之敎,臣等之罪,尤大,不可一刻仍冒。請命遞斥臣等之職。答曰,卿等之欲罷元斗杓之職,其意不但在於爲儒生好勝而已。近來盡心國事,莫如兵判,而卿等便欲斥去,卿等何補於國家,而敢爲乃爾耶?爾等數人之於國家,如九牛之一毛,重臣之於國家,不啻泰山,安敢以好勝私憤斥逐之,惟意所欲而曾不少愼哉?以矇朧遣辭,爲兵判之罪案,以予觀之,卿等正所以自狀也。請罷重臣,實非尋常之擧,所當明白,何敢矇朧遣辭,不欲予覺察乎?節節不美,可不痛歎乎?
正言李時術所啓,請還收裵緯等停擧之命,請該曹當該堂上罷職,請繕工監役鄭漢輔汰去,措語竝見上竝引嫌而退。白弘性·丁晳等該曹擬律,輕重失當,則請罷之論,斷無他意於其間,而前後嚴批,出於情外,亦不有害於聽言之道乎?不可以此輕遞言官,請大司諫蔡裕後,司諫李袗,獻納徐必遠,竝命出仕。答曰,不允。大司諫以下,竝遞差。
以平安監司沈澤辭職狀啓,傳于李尙眞曰,勿爲控辭,從速安心察職事,回諭。
兵曹參知洪處大辭職上疏。答曰,省疏具悉。臺諫旣謂之當該,則意有所在,槪可想矣,其心豈獨爲照律而發也?爾則勿爲引嫌,可也。
備忘記,傳于權堣曰,殿講居首幼學閔鐄,直赴會試,之次生員鞠旻·李懿缺一字各給二分。
持平朴增輝啓曰,近以湖南儒生事,上下相持,爻象不佳,除刑之命,雖出於日月之更,而永停之罰,尙加於陳疏之儒,使三百年培養之士氣,我聖上崇儒之盛意,至此而掃地,則此豈所望於聖上者哉?該曹,因白弘性狀啓,前後回啓議律之擧,節節失當,公議沸騰,衆論非之,而臣身居臺閣,旣不及糾正該曹之失,只請收儒還生之罰,論事苟且,常自愧恧,昨見諫院啓辭,則尤不勝瞿然之至,識見昏謬,疲軟至此,不可一刻苟冒。請命遞斥臣職。答曰,勿辭,退待物論。
閔應協,以吏曹言啓曰,臺諫有闕,政事旣已,取稟,而大臣處置政事,何以爲之?敢稟。傳曰,明日爲之。出燼餘日記
上在昌德宮。停常參·經筵。
左議政具仁垕十五度呈辭。傳于金素曰,固辭至此,勉從之意,遣史官傳諭。
有政。吏批,行判書李厚源病,參判李一相進,參議睦行善進,行都承旨閔應協進。
兵批,兼判書元斗杓被論,參判申濡被論,參議李惕然進,參知洪處大被論,右副承旨金素進。
以李時白爲延陽府院君,金佐明爲大司諫,李梓爲司諫,沈儒行爲獻納,安後說爲正言,具仁垕爲綾川府院君,蔡裕後爲副護軍,金尙·徐必遠爲副司直。
正言李時術啓曰,臣於昨日,伏承大司諫以下竝遞差之命,處置乖當之失,臣所難免,昨緣日暮,今始來避,所失尤大,決難仍冒,請命遞斥臣職。答曰,勿辭,退待物論。
大司憲洪命夏啓曰,近以湖儒一事,累日爭執,而誠未格天,兪音尙閟,群情拂鬱,愈往愈甚,諫院之請罷該堂,不過出於公議之激發,而天怒震疊,摧折太甚,凡在瞻聆,莫不沮喪,豈但臺閣索然而已哉?該曹擬律,雖失輕重,一時糾正之擧,兩司不必俱發,而同僚,旣以論事苟且引避,臣忝居首席,難免疲軟之失,何敢晏然?請命遞斥臣職。答曰,勿辭,退待物論。
掌令朴承休啓曰,近以湖儒事,轉輾至此,可勝歎哉?諫院多官,旣遞之後,群情之拂鬱,愈往愈激,同僚旣以論事苟且引避,臣何敢仍冒?請命遞斥臣職。答曰,因一鄕曲校生之事,不恤國家,徒爲好勝,轉輾至此,幾乎亂我朝廷,迄可止矣。而愈往愈激,不顧事理,必待大段處置而後,方可止息耶?今日之事,非予之所知也。勿辭,退待物論。
執義金徽啓曰,該曹擬律之失,當諫院先發,則此不過一時相糾,亦非兩司俱發之事,而同僚旣以此引避,則臣何敢晏然乎?抑臣之愚見,臺諫之所可引避者,不獨此也。大於此者有之,臣伏見自上答諫院之批,有卿等,何補於國家?爾輩數人之於國家,如九牛之一毛,其蔑視群下之意,太露於辭氣之間,此雖諫院之批,非諫院所獨當者,諫院旣爲蔑視,則憲府其獨免蔑視乎哉?諫院·憲府,旣皆蔑視,則擧朝諸臣,夫孰非蔑視者乎?缺二行其流之弊,必至於衛侯言計和者,如出一口,夫子所謂惟其言而莫之違者,不幸近之。臣竊爲殿下惜之,近日臺官,誠無補於國家,然臺官自言,則可也。在殿下諭臺官,則不當如是之太薄也。君之於臣也,不可用則去之,有罪則譴罰之,予奪生殺,無施不可。而唯其相與之義,則使之以禮,接之以恭,誠千古百王之常典,未有如殿下之輕視侮罵,如草芥犬馬者也。昔漢光武於祭遵死後,每發安得憂國,如祭征虜之言。姚期曰,陛下之念祭遵至矣。但群臣缺五六字卽不復言,光武之意,只惜遵之死而已。猶缺四五字臣未知殿下之言,與光武,何如?而今日群臣,少有廉恥,則豈但慙懼而已。然此皆如臣等輩,備員臺閣,每當厲聲莊色之時,徒懷悚慄踧踖,不敢以一言矯非之罪,如使以嚴見憚,如古人者,任其言責,則殿下亦何得發此言也?臣忝叨臺席,非止一二,每切慨然,未嘗進規,庸陋如臣,實合斥逐,以此以彼,決難苟冒。請命遞斥臣職。答曰,勿辭,退待物論。出燼餘日記
上在昌德宮。停常參·經筵。
金素,以都摠府言啓曰,副摠管趙潝,漢城府坐起,進去晝仕,請出標信。傳曰,知道。
李尙眞,以都摠府言啓曰,今日入直軍士,當爲中日習射,而射庭泥濘,不得爲之之意,敢啓。傳曰,知道。出燼餘日記
上在昌德宮。停常參·經筵。
卯時,有霧氣。未時,太白見於午地。
閔應協啓曰,今日開政時,兵房承旨金素,病不能仕進,代房承旨李尙眞,式暇出去。兵批,何承旨進去乎?敢稟。傳曰,吏·兵批兼進。
有政。吏批,行判書李厚源病,參判李一相進,參議睦行善進,都承旨閔應協進。
兵批,兼判書元斗杓被論,參判申濡被論,參議李惕然進,參知洪處大被論。
以安後稷爲正言,羅八紀爲藍浦縣監,洪聖龜爲刑曹佐郞,李敏敍爲持平,尹鏶爲副修撰,曺漢英爲刑曹參議,安後說爲副司果。
柳道三,以義禁府言啓曰,世龍妻移配事,旣已定奪,而但念當此農務方急之日,七八日程水陸往來及造作家舍築墻設圍等事,無非役民,其弊不貲,農歇後移配,如何?令該曹議處事,命下矣。當此農務方殷之日,水陸往來築墻設圍役民之弊,誠如聖慮所及,而事係重大,臣等,不敢擅定,便否議大臣處之,何如?傳曰,允。議于大臣,則右議政沈之源議,以爲農務之急,莫甚於此時,水陸往來,必不止於七八日,築墻設圍造作家舍之役,亦必浩大,稍待農歇,移配甚當,伏惟上裁。領敦寧府事金堉議,以爲農歇移配之事,臣等之所未及思也,所不敢言也。聖敎甚當,豈容他議?延陽府院君李時白·綾川府院君具仁垕,病不收議,大臣之意如此,上裁,何如?傳曰,依議施行。
大司諫金佐明,司諫李梓,獻納沈儒行啓曰,近日湖儒之事,臺閣爭之,大臣言之,館學陳辨,一國之公論,槪可見矣。此豈盡爲丁晳·裵緯等好勝而發哉?若使丁晳等,無端起鬧,侮辱王人,則不可以名在儒籍而有所容貸也。此則不然,。所失先在於弘性,而朝廷處置,未盡得宜,致令多士齊聲,千里叫閽,雖未能曲從其言,其在待多士之道,固當慰諭以遣之,豈可科其罪而停其擧,以失中外之望哉?殿下初疑其弊習而罪之,後恕其妄愚而赦之,實元於蕩蕩平平之道,何必强拂群情,久閟兪音乎?數輩鄕生之被罰,似若無損於國家,而其有傷於事體,則莫此爲甚。請還收丁晳等科罪,裵緯等停擧之命。白弘性,張樂設犒於國忌之日,其無識,甚矣。不敬於粢盛,固其所也。但其事發於儒生相鬨之後,故該曹意欲矯弊,曲彼而直此,缺二行益著,此公論之所以激,而請罷之論所以發也。殿下,何不徐究事理之如何?而折辱之慢罵之,至此極乎?臣等,不可畏威,順旨緘口而退,請加三思,亟賜一兪。繕工假監役鄭輔漢,爲人愚騃,全不解事,不合百執事之任,請命汰去。答曰,不允。
柳道三,以吏曹言啓曰,今日本曹開析坐起時,各司官員牌招,大典考講,而典獄主簿盧道一,稱病不進,汰去,何如?傳曰,允。
又以吏曹言啓曰,五道褒貶退行之擧,出於推刷之未畢,則其餘都事·察訪·敎授·審藥·檢律之類,自當依例等第啓聞,而兩南·京畿外,忠淸·江原兩道,則不爲磨勘啓聞,殊欠詳察,兩道監司推考,依他道例,使之速爲等第啓聞,何如?傳曰,允。
以刑曹館書吏金聲遠照律公事,傳于柳道三曰,前啓目中,刑推後照律云,而今日何無刑推之語耶?承旨察啓事,傳敎矣。招問該曹色郞,則以爲前啓目中,刑推後照律事,旣已允下。今日坐起時,依法刑推,而別無加刑之請,故刑推一款,不爲擧論,只以照律公事啓稟云,敢啓。傳曰,雖不爲,書啓,似爲無端,此公事還出給,使之改入。
傳曰,大臣·備局堂上,引見。
上御熙政堂。引見右議政沈之源,延城君李時昉,右參贊鄭維城,判尹李浣,平興君申埈,戶曹判書許積,大司憲洪命夏,副提學金益熙,大司諫金佐明,左承旨南老星,記事官呂聖齊,事變假注書崔錫祐,記事洪汝河·宋奎濂入侍。沈之源曰,近來日氣甚熱,聖體,若何?上曰,予則無事,而霖雨支離,恐有傷於農事矣。之源曰,霖雨今晴,農事,似好矣。小臣無所知識,領左相皆遞職,臣今獨在,國事可悶,似當速爲卜相。上曰,唯。領左相,何以不出而皆遞耶?湖儒事,欲其大臣之出而聽之矣。卿則出仕,他相不出,不安於心矣。沈之源曰,儒生,只爲先聖之意,雖有過激之事,容貸而慰諭,可也。曾有出仕後相議之敎,故臣今出仕,而尙有依該曹照律爲之之敎,朝野落莫,士林失望,全釋則幸矣。古亦有過激之事,鄭仁弘,有被削籍而其時不之罪,士氣不可摧折也。上曰,春秋無將,雖有大於此者,無情則可恕,而今之士,皆有將心,何以寬貸耶?沈之源曰,祖宗朝,唯以培養爲重,待士之道,不當如是矣。上曰,近日則非士之戰,乃爲朝官之戰,臺諫,若以主掌者,明白請罪,可也。泛稱矇朧遣辭,以眩是非,極爲不當矣。沈之源曰,豈以元斗杓之盡心國事,爲非也?臺諫論例如此也。上曰,元斗杓之罪,非爲國事而何也?是非中擔當國事者,只斗杓也。臺臣,以九牛一毛之敎,執以作鬧,尤極不當,豈敢爲儒生好勝,攻擊兵判若是乎?大官被論,不可速出,國事誰可爲之,雖經年論執,決不可聽從,若或推考,可也。請罷則尤不可也。蔡裕後,本非喜事之人,似必主掌此論,而必以閔應協之事,爲或循例聽從耳。沈之源曰,王言一下,傳播八路,頃日之敎,指儒生以頑悍,至曰斫破殿牌,爭殺長吏,如此輩爲之。且於臺啓之批曰,卿等,何補於國家?至曰九牛一毛,待儒士旣如彼,薄諫官又如此,興邦喪邦,在於一言,臣竊悶焉。臣下有罪,則黜之,可也。名士自初揀擇,置之臺閣,今聞此敎,將何面目,仕宦於朝端乎?此聖上,必因好勝而發,此後勿爲如此之敎,幸甚。上曰,常謂朝臣,何不擔當國事?今番兵判,亦遭大狼狽,如此故不欲擔當耳。臺諫不必擇人,宰相子弟則自得紅牌,循例爲之有若己物,其與立賢無方之義異矣。所謂名官,視國事如楚越,及見機關,雀躍而出,猶恐或後,事甚不可,故心常痛之矣。沈之源曰,更達未安,而湖儒全釋則幸甚。上曰,皆欲庇護,其習不美矣。鄭維城曰,大臣縷縷陳達,豈偶然哉?請加三思。洪命夏曰,此非大段事,而自上處置過激,以致如此,諫院若欲攻擊斗杓,則豈以此爲啓乎?臣亦見其公事,則可知其兩邊之事矣。金益熙曰,大臣旣達之,臣不必贅陳,而儒林之規,雖小事,例有通文之擧,朝臣則不以爲怪,兵曹擬律,果爲失當,循例論啓,未爲不可,而至於罷職,則過重矣。上曰,然則朴增輝,何以猶恐不及,而汲汲避嫌耶?不與同僚相議爲之,無據,甚矣。予欲問啓,而無益故答以勿辭矣。洪命夏曰,朴增輝,生長鄕曲,不諳規例,及見答諫院之批,驚惶引避,不問於小臣,故臣亦不知矣。金益熙曰,有罪則以其罪罪之,可也。前後聖敎,實難解惑,欲與同僚陳箚矣。今日登對,敢陳所懷,亂我朝廷之敎,群臣皆以爲未安。上曰,謂其幾亂也,非謂實亂朝廷也。洪命夏曰,蔡裕後,本非喜事之人,李袗,亦以直截得名,徐必遠素稱周遍而質直,不知出於誰手,而臺閣論事,例如此矣。上曰,今日諸臣,小則恐被臺論,大則恐爲故人之捉去,畏首畏尾,不欲擔當國事,豈有如此之理乎?自中之事,則爭先救護,而論劾則只及於部參奉輩,是何臺閣之事乎?偏係,甚矣。金益熙曰,諫官皆是直截之人也。上曰,李袗頭已白矣,而染論於年少輩,不可論有識之人也。洪命夏曰,大臣,旣已曲達解釋則幸甚。上曰,予則不可聽從,元斗杓出仕,則必以公事場爲之,不出則可知其挾私矣。金佐明曰,元斗杓事,臣亦論列,而臺論豈可堅執,觀兵判出仕,則可知其公事場事矣。沈之源曰,推刷成冊,已爲畢査準之道,則勿爲等待他道成冊之盡査準,御史爲先發送,何如?上曰,依爲之。許積曰,今此推刷成冊査準,則錯誤處甚多,臣意則以爲自都監,缺二行此類,則令御史下去後,詳覈處決宜當,而或以爲差誤處,懸錄於成冊,竝令御史,下去査決宜當云,群議不一,何以爲之?沈之源曰,臣意亦然,自都監可決者卽決之,可疑者則移文該道,問其曲折,一一査正,難於遙決之事,則令御史下去詳査,或報都監,或具由狀啓,稟處,何如?上曰,一從大臣所言爲之。許積曰,近以推刷稱冤呈訴者,紛紜而其間節目,有不可不稟定者,今番事目中,非啓下免賤者,則使之還賤矣。壬辰以後,納米陣中而免賤者,其公文中,只有依承傳免賤之語,而無該院依例入啓,承旨次知判下公文,故各邑皆錄於還賤之類,臣意則亂中納米者,不能受啓下公文於行在所,事勢固然,其公文中,旣有依承傳之語,則無異於啓下公文。其所持公文,違端現發者外,似不當還賤矣。沈之源曰,亂中納米免賤者,到今還賤,事甚冤抑矣。上曰,依事目免賤之類,雖非啓下公文,公文明白者,勿爲還賤。許積曰,免賤之類,閪失公文,後或有受出,閪失立案者,或有竝與立案不爲受出,而以免賤,懸錄於從前續案者,則何以爲之?沈之源曰,雖失公文,旣受立案,或懸錄於續案中者,竝爲還賤,亦似冤枉矣。上曰,此則不可率爾定奪,商議,稟處。許積曰,今此事目中,寺奴娶私賤所生子女,贖身於其上典,則從父役,使之錄案,此一款,似未穩當,寺奴娶私賤,贖其妻於上典,則其妻已爲良女。其所生固當論以良妻竝産,而爲寺奴婢,至於贖其子女於上典,則當爲良人,不當爲公賤矣。上曰,此一款,諸堂上,商議稟處。沈之源曰,濟州則以海島之故,推刷與否,初不擧論,而濟州奴婢身貢,本無上納之規,自其處以米收捧會錄,此則何以爲之?上曰,本州推刷,令牧使爲之,奴婢之移居陸缺二行半主簿·判官等帖,而無免賤公文者,何以處之?上曰,令都監稟處。許積曰,法典,有大小人員文武官生進,娶公私婢爲妻妾者之子女,有代奴婢贖身之法,而厥後大小人員之下,添入及良人三字,自此以後,或削去或還添入者,非止一二番,而旣非士夫,則竝與良人所生代奴婢免賤,事涉不當矣。沈之源曰,此事誠極無據,不可不變通也。上曰,及良人三字,削在勿用,可也。許積曰,士夫公賤作妾所生子女代奴婢免賤之類,其代奴婢未及十年而物故者,今當還賤,而渠輩以爲,前日代納之奴婢,雖是物故,旣是應爲代奴婢,免賤之類,願爲更爲代納奴婢而免賤,多有呈訴者,何以爲之?南老星曰,士夫公私賤作妾所生,則依法例許令代奴婢贖身,何如?上曰,如此之類,日後雖以特恩處置,而卽今不可開此路,一切還賤,可也。許積曰,三和縣令,不必以武人差出,令該曹,文蔭中擇差,何如?上曰,依爲之。許積曰,本曹郞廳,表表勤幹擧職者外,遷轉,何如?上曰,依爲之。沈之源曰,高嶺僉使黃道昌,波知僉使鄭好信,渭原郡守姜說等,今番褒貶,有中下考勿施之命,而僉使等,旣陞堂上之後,旋卽圖遞,謀避之跡,誠極可駭,至於姜說,前以厭避,多有人言,今此褒貶,正中其計,中下考則依殿最施行,本鎭本郡傍近地充軍,以爲準期之地,何如?上曰,依大臣所言爲之。申埈曰,納粟通政趙義敏,癸巳年四月本廳價布八十同,空末保木二十同,合一百同,折銀二千九百六十兩受出,周年內邊利,焰硝三千斤及本銀二千九百六十兩,已爲畢納,似當論賞矣。上曰,令該曹斟酌論賞。洪命夏曰,近以湖儒事,轉輾至此,天威震疊,摧折臺閣,氣象不佳,孰不沮喪?掌令朴承休引避之批,至以亂朝廷爲敎,豈獨承休缺二行仍冒處置同僚乎?請遞臣職。上曰,勿辭,又所啓,丁晳等除刑之命,出於日月之更,凡在瞻聆,孰不感激?但依該曹照律施行,則是以杖配之律科之也。朝家處置,因一儒生過激之擧,至施杖配於章甫之徒,此豈聖朝待士之道乎?裵緯等千里抗疏,出於一道公共之論,而還給其疏旣云摧折。又從而永停之,此群情之所拂鬱者也。請還收丁晳等照律裵緯等停擧之命。上曰,勿煩。又所啓,引嫌而退,前避嚴批,旣出情外,繼有開釋之敎,有何可避之嫌?請掌令朴承休出仕。上曰,依啓。乃罷出。出燼餘日記
上在昌德宮。停常參·經筵。
自巳時至未時,日暈。夜四更,流星出北斗星上,入乾方天際,狀如甁,長五六尺許,色赤光照地。五更,沈霧。
藥房都提調金堉,副提調閔應協啓曰,近來伏熱方極,雨後愈甚,伏未審聖候,若何?臣等不勝區區憂慮,敢來問安,王世子所患,尙未快差。而所服之藥,昨日已盡,前藥五貼,洗藥五貼,更爲加劑以入乎?敢稟,答曰,知道。世子所患,幾盡差愈,湯藥更觀劑入,可也。
吏曹判書李厚源箚子。答曰,省箚具悉。卿其安心勿辭,調理察職。仍傳曰,遣內醫看病。
大司憲洪命夏,執義金徽,掌令朴承休啓曰,臣等,近以湖儒一事,累日論列,天聽邈然,兪音尙閟,臣等竊惑焉。除刑之命,固是聖德事,撥配之律,亦豈章甫可施之罰乎?彼諸生,若無故而有所犯,則誠難容恕,此則不過因一時犯馬之失,輾轉相激,至於齊憤而發者,其爲尊聖重祀而已。則雖有過激之失,朝家處置,何可不恕其情而必致之法,以失中外之望乎?一道多士,千里叫閽,旣却其疏,摧折已甚。而況又從而永停之乎?夫士可以言敎,不可以力制,今此施罰之擧,雖出矯弊之意,其在聖朝培養之道,不亦乖乎?請還收丁晳等照律,裵緯等停擧之命。答曰,毋煩。
大司諫金佐明,司諫李梓,獻納沈儒行啓曰,近日湖儒事,臺閣爭之,大臣言之,館學陳辨,一國之公論,槪可見矣。此豈盡爲丁晳·裵緯等,好勝而發哉?若使丁晳等,無端起鬧,侮辱王人,則不可以名在儒籍,而有所容貸也。此則不然,所失先在於弘性,而朝廷處置,未盡得宜,致令多士,齊聲叫閽,雖未能曲從其言,其在待士之道,固當慰諭而遣之,豈可科罪停擧,重失中外之望哉?殿下初疑其弊習而罪之後,恕其愚妄而赦之,實合於蕩蕩平平之道。何必强拂群情,久閟兪音乎?請還收丁晳等科罪,裵緯等停擧之命,兵曹堂上罷職之請,不過官師相規之道,豈有他意於其間?而重聒天聽,終累聖德,此無非臣等不見信於君父之致,固當自反之缺一行半摧折以言爲戒,則日後朝家處置之失,當雖有大於此者,將不待震之以威,而無復敢言者,此豈國家之福哉?請勿留難,亟賜一兪。答曰,勿煩。
慈殿,藥房問安。答曰,知道。無事。
中殿,藥房問安。答曰,無事。
金素,以司饔院言啓曰,本院下輩人情刁蹬痛禁事,前因御史書啓粘目,至有別判付,而矯弊之難,無異捕風捉影,尋常痛歎。今聞去春勅使時,本院宴享廳,有人情刁蹬之說,而旣遠之事,難以覈實,雖未得題名請罪,懲一礪百之擧,似不可已。其時宴享廳監役汰去,何如?傳曰,囚禁鞫問處置。出燼餘日記
備忘記,信使一行,到彼之後,則順治二字,似不當書於文字,如何?令廟堂卽爲議處。
答司憲府粘目曰,李後山罪狀,令廟堂議處。出內下記草
上在昌德宮。停常參·經筵。
自昧爽至辰時,有霧氣。自巳時至申時,日暈。
金素,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管崔惠吉,刑曹坐起,進去晝仕之意,敢啓。傳曰,知道。
京畿監司趙啓遠上疏。答曰,省疏具悉。卿其安心往來。
閔應協啓曰,忠淸監司李後山拿來事,命下矣。新監司差出交代後拿來乎?敢稟。傳曰,依啓。
又啓曰,命下矣。忠淸監司,似當速爲差出,政事何以爲之?敢稟。傳曰,明日爲之。
金素,以兵曹言啓曰,高嶺僉使黃道昌,乫波知僉使鄭好信,渭原郡守姜說等,本鎭本郡傍近地,準期充軍事,啓下矣。黃道昌等三人定配單子入啓,自赴任日子支計,依前例準期充軍事,咸鏡·平安兩道監司處行會,何如?傳曰,允。
大司憲洪命夏,執義金徽,掌令朴承休,持平朴世模啓曰,請還收丁晳等照律·裵緯等停擧之命。措語見上
工曹正郞楊震行,爲人庸陋,遇事茫然,本曹雖是閑局,郞署之任,不可付諸如此之人,請命遞差。答曰,不允。遞差事,依啓。
大司諫金佐明,司諫李梓,獻納沈儒行啓曰,請還收丁晳等科罪·裵緯等停擧之命。答曰,毋庸堅執。措語見上出燼餘日記
上在昌德宮。停常參·經筵。
有政。吏批,行判書李厚源病,參判李一相進,參議睦行善進,左承旨權堣進。
兵批,兼判書元斗杓病,參判申濡病,參議李惕然進,參知洪處大病,右副承旨金素進。
以洪柱三爲兵曹佐郞,權堣爲忠淸監司,洪處大·成楚客爲承旨。
閔應協啓曰,同副承旨李尙眞,病親受由,全州地下去矣。雖趁卽往來,必費數十日子,病患輕重,往來遲速,亦不可預料,本院事故煩緊,不可等待,合有變通之擧,煩稟。傳曰,今姑遞改。
以京畿監司宮家下人作弊事狀啓,傳于金素曰,前日因高山察訪所報,宮家下人有橫行作弊之事,故該曹覆啓,將以治罪矣。厥後何無擧行形止耶?問啓。
大司諫金佐明,司諫李梓,獻納沈儒行,正言安後稷啓曰,請還收丁晳等照律·裵緯等停擧之命,措語見上監察,卽殿中之任,而蔭官之極選也。監察韓耉,爲人庸劣,各司分臺之時,迷不省事,多有人言,請命遞差。近日仕路之不淸,實由筮仕之多逕,夤緣冒進者,非止一二,發軔如此,則居官處事,從可知矣。長興直長柳埴,冒襲傍親之蔭,以爲通仕之階,內贍直長李匪衛,本以鄕曲白徒,濫登仕版,急於進取,心跡敗露,人言藉藉,莫不唾罵。請長興直長柳埴,內贍直長李匪衛,削去仕版。答曰,不允。韓耉·柳埴·李匪衛等事,更加詳察處之。
大司憲洪命夏,執義金徽,掌令朴承休,持平朴世模啓曰,請還收丁晳等照律·裵緯等停擧之命。措語見上答曰,毋庸瀆擾。出燼餘日記
上在昌德宮。停常參·經筵。
下直,龍川府使李廷立。
南老星,以吏曹言啓曰,去五月三十日引見時,上曰,忠淸監司差出時,久任與否,稟處事,傳敎矣。忠淸監司旣已差出,久任事,何以爲之?敢稟。傳曰,令廟堂議處。
金素,以刑曹言啓曰,以京畿監司,宮家下人作弊事狀啓,傳曰,前日,因高山察訪所報,宮家下人,有橫行作弊之事,故該曹覆啓,將以治罪矣,厥後何無擧行形止耶?問啓事,傳敎矣。咸鏡監司,以居山察訪所報,宮家下人,橫行作弊事馳啓,去五月十四日啓下本曹,今此聖敎中,高山察訪,似是居山也。其時本曹,卽以宮奴順建上京與否,問于本宮稤奴,囚禁治罪之意,覆啓蒙允之後,卽招稤奴張後鎰捧招,則其招有曰,順建,以宮差奴收貢事,下去于咸鏡道,時未還來,渠若上來,則卽當捉現,故本曹姑緩督現,待其來現治罪計料矣,敢啓。傳曰,知道。
以京畿監司趙啓遠狀啓,薦新之稻米等物,限內未及封進,待罪事,傳于成楚客曰,勿待罪事,回諭。
南老星,以禮曹言啓曰,禮單改備譯官入送之由,島主處文書撰送事,備局已爲啓下矣,書契中例書本曹參議之銜,而參議時未差出,事勢急迫,不得已以前參議金尙之名,塡書以送,何如?傳曰,允。
傳于金素曰,大臣·備局堂上,引見。
上御熙政堂,右議政沈之源,延城君李時昉,右參贊鄭維城,判尹李浣,平興君申峻,戶曹判書許積,大司憲洪命夏,副提學金益熙,右副承旨金素,大司諫金佐明,記事官呂聖齊,事變假注書崔錫祐,記事官洪汝河·宋奎濂入侍。沈之源曰,日氣甚熱,聖體,若何?上曰,予則無事。沈之源曰,金溝客舍柱上,付一匿名書,縣令柳蘊,往見監司言之。則監司亦爲難處,使柳蘊,委往京中,通告于大臣處之云,故柳蘊再昨上來,示其匿名缺一行半播京中士夫,亦多有知之者,當初柳蘊,不卽善處,以致如此,極爲驚駭矣。此事不必上達,而京外之人,無不傳說,處置之道,不可不明白。金溝縣令柳蘊,依律處置,監司李曼,亦爲推考,其匿名書取來,備局燒火,何如?上曰,依爲之。匿名書,所當置而不問,若開此路,則後弊無窮,柳蘊·李曼所爲,俱極無據,不可不明白處之也。沈之源曰,忠淸監司久任與否,有令廟堂議處之敎。臣意,則除絜眷二周年久任事,議于諸大臣處之。許積曰,忠淸水虞候黃應都,搜捕海賊之日,乘船二日,稱以海暗,不卽前進,事極駭愕,似當有推治之擧矣。沈之源曰,李竚,旣已拿推,則黃應都,亦當一體拿問矣。上曰,拿推。許積曰,卽見忠淸水使報狀,則安眠串內居民,使虞候今方驅出,而其中一家父子,或爲船匠,或爲山直,何以處之云,驅出之擧,似不可已,而船材斫伐之弊,實由於監司水使帖許末端木矣。上曰,船匠不可入接於其地。且末端木帖子,亦不可不一切嚴禁,此後亦有現發者,從重科罪之意,忠淸·全南監司水使處,一體嚴飭,可也。洪命夏曰,三南新造津船,今將上來,而聞仁川府使尹言,則濟物近處上下十里之地,本無人家,決難募入以居,濟物雖廢,舊城尙在,或復設萬戶,或置別將,使之句管舟楫,而本堡水軍,移屬鐵串者,數雖不多,若難還屬本堡,除守本州束伍典守,設倉堡內,以爲緩急之備云。臣意,則缺二行半鐵串所屬水軍二十餘名,時在舊堡云,此卒還給濟物,以爲使喚根本之地,本州所在束伍之數,問于摠戎使,斟酌割給,以爲典守船隻之地,而猶爲不足,則募民入居,可也。沈之源曰,臣聞尹之言,此後全家罪人,送于紫燕島,則似好云矣。上曰,言于該曹,依爲之。洪命夏曰,湖儒施罰之擧,苟不貽累於聖德,有關於斯文,臣等,何敢逐日力爭,期回天聽乎?當初曲折,已悉於前後啓中,今不敢更煩,而朝家處分,因一儒生過激之擧,施以不當施之律,有若治土豪者然,以失中外多士之望,此豈聖朝之美事乎?聖意雖出於矯弊,而士氣摧折,莫甚於此,其在朝家培養之道,不亦乖乎?請還收丁晳等照律,裵緯等停擧之命。上曰,勿煩,金佐明所啓,丁晳·裵緯等事,臣等論執,而上批一向不允。臣等竊惑焉。湖南風習,誠有可惡者,而但今此擧措,則所重存焉。若以治豪强之律,罪儒生,則其何以服人心乎?臣等,有何顧惜,而論執至此乎?請加三思,還收丁晳·裵緯等科罪停擧之命。上曰,不允。又所啓,監察乃蔭官淸選,而監察韓耉,本以內三廳出身,其爲雜類可知也。且其爲人,不合此任,臣等熟諳而論之,請命遞差。上曰,依啓。又所啓,近來仕路之不淸,實由初入鑽進之多蹊,柳埴冒稱故相柳灌之奉祀孫,夤緣得職,臣等取見初付職望單子,則果以奉祀孫懸錄,人之無狀,乃至於此,更無詳察之事,請命削去仕版。上曰,依啓。又所啓,內贍直長李匪彪,初從白徒,濫登仕籍,行身處事,無一可觀,頃於司饔直長李承敏見遞時缺一行半上曰,罷職。金益熙曰,湖儒事,大臣陳達,兩司爭執,館學上疏,此豈私於數三鄕生,足知一時之公議也?勿失人心之言,方發於榻前矣,今因此事,重失一道多士之心,豈不可惜?彼儒生輩,雖若無用,而維持人心民俗,勝於數千健兒,輕重豈不較然乎?聖人之心,本無適莫,殿下,初爲矯弊而折之,後因公議而貸之,實合事理,請加三思。上曰,已諭於兩司之答矣。洪命夏曰,全羅道人心極惡,至於鄕客,爭權相攻擊,故其習如此云矣。金益熙曰,偏僻之倅,亦有以啓之也。上曰,必得權勢而後已,故爭權之弊如此耳。金益熙曰,大北餘孽,雖或放釋,而尙多廢棄於其道,故人心如此矣。上曰,無異於紂之沬鄕,其習久而如此,誠極痛駭矣。洪命夏曰,朝廷爲表準,而分裂如此,外方之事,無足怪也。自上鎭定,而大臣調劑,則在此諸臣,亦當責勵矣。上曰,大憲所達之言,出於憤慨,而君上若御之得其道,則其流之弊,不至如此,君臣上下,各自反求處也。沈之源曰,退如臣者,得賢相,則國事可爲矣。上曰,卿言,乃是撝謙之說,而才不借於異代,卿何有如此之言乎?金益熙曰,大臣之言,亦似非矣。今之大臣,何能每事盡善乎?上曰,人非堯·舜,何能盡善?古有其說,況今人,何能盡善乎?此下缺
以大臣備局堂上引見時,擧行條件,傳于成楚客曰,洪命夏所啓,仁川事,頗爲非是,察改。黃應都拿推事,右相所啓,而誤以許積之言,書之矣,亦爲改入。
成楚客啓曰,李匪彪罷職事,命下矣。臺諫,方以削去仕版論啓,罷職傳旨,不得捧入之意,敢啓。傳曰,知道。出燼餘日記
司僕寺啓曰,濟州牧使蘇東道遞任,進上馬三匹上來,依前禾毛色別單書入,而內廐留養之意,敢啓。傳曰,知道。出司僕謄錄
上在昌德宮。停常參·經筵。
未時申時,日暈。
懿仁王后忌辰,齋戒。
成楚客啓曰,以大臣備局堂上引見時,擧行條件,改入事,傳敎矣。仁川事,昨日注書出草,示于洪命夏,則筆削以送,故仍爲書入。其中本府束伍軍折給事,右相及洪命夏,俱爲建白。缺二行半。且黃應道請罪事,許積先發,而右相亦爲陳達,故只以許積所啓書入矣。矇朧書啓,不勝惶恐,亦爲改書以入之意,敢啓。傳曰,知道。更思之,則昨日處置,似爲未盡,依此付標,施行,可也。
洪處大啓曰,金溝縣令柳蘊,依律處置事,允下矣。令備局覆啓處置乎?令該曹照律乎?敢稟。傳曰,旣曰,依律,則照律處之,可也。出燼餘日記
□□□□□□□□□□□□□□□□□□□耶事,命下矣。此四臺官,雖或有以病勢情勢不獲已之事,不赴召牌之事,倉猝間未能考出,惶恐敢啓。傳曰,知道。
又啓曰,臣等伏見臺官牌不進考出之命,臣等不勝惶悚震越之地,今此臺官之請對,實欲陳忠於前,而適値玉候未寧之時,不能引接,咫尺天陛,有懷未達,則其所以自別者,蓋出於憂愛之誠,而亦所以存臺閣之舊例也。復豈有他意於其間哉?今此下敎,有欠和平,恐非大聖人包容之道,臣等忝在近密,區區所懷,敢此仰達。傳曰,欠於和平,在於予耶?啓辭之意,予實未曉也。
又啓曰,臣等,伏見諫院多官避辭之批,不勝惶悚震越之地,臺諫雖有過激之事,在聖上包容之道,不宜遽加以聲色,今此下敎,有非人臣所可忍□者,不料聖上,有此過中之擧也。王言一播,關係非常,臣等在出納之地,不敢不封還,惶恐敢啓。傳曰,寫出實狀之如何耳?更無所減矣。
又啓曰,臣等伏承聖批,以更無所減爲敎,臣等不勝悶鬱焉。諫院多官之批,末端之敎,不但臺官之所不忍聞者,臣等亦不敢仰承而奉傳,不得不更爲封還,而當此靜攝之中,再三瀆擾於夜深之後,臣等之罪尤大,不勝惶恐敢啓。傳曰,勿煩。
答大司諫以下避嫌曰,予之誠意,豈料爾等,目之以□□,早知爾等之心腸,有不平,怒氣盛大,病之死生輕□□□沽受此辱乎?宜予之自取也,爾等,祛其盛氣,勿辭。
大司諫閔鼎重,司諫李敏迪,獻納宋時喆,正言金□均□□臣等,伏見下答之批,相顧驚愕,莫知措躬之地,數行嚴旨,無非臣子之極罪,臣等死有餘責,臣等俱在言地,昵侍多年,豈不知聖明,推心待下,誠意素孚,而敢以聖敎,爲托疾之歸乎?只以聖候,雖有愆度,暫時臥內之賜接,亦何至大妨,而咫尺天陛,願見而不得,故愚忠所激,敢有陳列,夫豈有一毫他腸哉?言不達意,致激天怒,至下臣子所不忍聞之敎,臣等,固不敢更有所達。而區區所懷,終欲開陳於聖明之下,曾在先朝,臣父待罪玉堂,先王屢有微愆,久停引接,本館上箚陳戒,先王卽日賜對,從容開誨,至以見箚警惕。
□□□治之道,惶恐敢啓。傳曰,事極駭愕,當該內官等,査出重處。
大提學蔡裕後辭職上疏。答曰,省疏具悉。卿其安心,勿辭察職。出燼餘日記
掌令吳挺垣·朴承休聯名疏曰,伏以推刷各邑,新舊文書,差誤棼棼,査核之役,未易就緖,雖廢他務,專一於此,猶恐稽滯。竊念臣等忝冒之地,非如等閑該司之比,不可以除本司之故,而全抛職務。況此秋三朔城上所,掌令當次知,逐日茶時,傳啓參坐,不敢代行,乃是舊例,皆非卯酉仕進之人所可兼行。伏乞聖明,俯察本府體例,亟許遞改臣等之職,以便査準之役,不勝幸甚,臣等無任云云。啓下吏曹,吏曹回啓粘連啓下是白有亦,臺官之兼察都監,前後非一,除本仕之規,實非創始於今日,不可以一疏,容易遞改是白在果,但念推刷査準之役,浩繁且急,有非等閑都監之比。城上所之任,亦不宜每令監察代行,事勢體例,俱涉非便,似當有變通之擧,而臺臣進退,非該曹所敢擅便,伏惟上裁。啓。依回啓施行。竝燼餘日記
上在昌德宮。停常參·經筵。
金素,以都摠府言啓曰,今日入直軍士,中日習射,請出標信。傳曰,知道。
柳道三,以備邊司言啓曰,中江開市,例在八月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
大司諫金佐明,司諫李梓,獻納沈儒行啓曰,請還收丁晳等照律·裵緯等停擧之命。請橫城縣監洪興祖,姑先罷職。請楊州牧使李元老,遞差。措語竝見上答曰,不允。洪興祖事,依啓。當初祭物之來,弘性卽令許入,許入之後,校生犯馬,故治其校生之下人,未有祭物奉持人治罪之事,而如是虛稱罪目,以駭聽聞,是誠何心哉?事極駭矣。
大司憲洪命夏,持平李敏敍啓曰,請還收丁晳等照律·裵緯等停擧之命。措語見上匿名書,雖父子間,不得相傳,非但國法然也,無根兇誕之言,尤非有識士夫所可傳說也,今番柳蘊事,自上處置得宜,以鎭湖南人心。凡在聽聞,孰不悅服,而柳蘊之當初來告,已極無據,而平興君申埈,以有識宰臣,袖其書,奔告諸處,其處事謬妄,與柳蘊無異,請命罷職。士夫之不得捉入閭家,前後禁飭,不翅丁寧,而近來國綱解弛,全不畏法,多有擅入民舍,閱月不還者,一時避病,雖出於不得已,而久留貽弊,無所顧忌,請令漢城府一一摘發啓聞,以爲糾正之地。本府糾察百官,非他各司之比,而監察南夢賚,本府晝直之次,稱病不來,至於禁物,亦令下吏,呈課其家,怠慢之習,不可不懲,監察南夢賚,請命罷職。答曰,不允。令漢城府摘發事及南夢賚事,依啓。
成楚客啓曰,臺諫有闕,政事,何以爲之?取稟。燼餘日記
上在昌德宮。停常參·經筵。
下直,忠淸監司權堣。
傳于金素曰,忠淸監司引見。
柳道三,以漢城府言啓曰,前因壇直黃時雨等上言,漢江司寒壇,以附近居民擇定事,禮曹覆啓蒙允,移文本府矣。壇直定差,與軍役無異,搜得閑役,事甚未易,故時存壇直中,子姪不無漏閑之弊。取考本府上前後壇直案詳覈,則見存之數,多至三十名,黃時雨等,太半欺隱,冒呈上言,情狀痛惡。雖不加數充定,以此現出之數,分定各壇直,且有裕各其壇下,分定名數成冊,輸送該曹,使之依此施行,黃時雨等欺罔上言之罪,不可不懲,令攸司從重治罪,何如?傳曰,允。
大司諫金佐明,司諫李梓,獻納沈儒行,正言李時術啓曰,臣等近將湖儒事,爭執逾月,誠意淺薄,未能回天,常切愧恧。昨者伏見批旨,有虛稱罪目,以駭聽聞,是誠何心之敎,臣等不勝瞿然之至。弘性怒儒生騎馬,捉拿祭物護送禮吏·校奴輩,竝爲棍打之狀,俱在於狀啓中,故日昨論啓之時,以此遣辭矣。臣等雖極無狀,豈有虛稱妄說,以駭聽聞之理哉?且大小人員,路遇香祝宣醞之類,下馬鞠躬,齎奉人不下馬,遇供御之物,則拱立等語,載在法典。以此觀之,則儒生騎馬,固無所失,而識禮解法,非所責於弘性。故臣等,不曾擧此而論之,臣等有何愛憎於弘性·晳·緯等,一則救解,一則虛捏,自陷於誣罔之地乎?殿下每於筵中,責言者以不盡言,意甚盛也,而至缺二行不能見信於君父,而反速虛妄之罪,何可一刻仍冒?請命遞斥臣等之職。答曰,勿辭,退待物論。
大司憲洪命夏啓曰,諫院多官引避,本府當爲處置,而大司諫金佐明,卽臣同壻也。法當相避,何敢處置?請遞臣職。答曰,勿辭,退待物論。
持平朴世模·李敏敍啓曰,請還收丁晳等照律,裵緯等停擧之命。請平興君申埈罷職。措辭見上近來各衙門法外之囚,事甚無據,故一切禁斷之意,纔已論啓捧承傳,而兵曹先自犯之,捉囚京江之人,以凌辱兩班爲罪目,不有國法,私自擅囚,其縱恣之狀,殊極可駭。自上雖有特推之命,不可以輕罰治之,當該官員,請命罷職不敍,竝引嫌而退。旣在臺閣,應被推勘,則勢難在職,祭物陪往之禮吏·校奴,混被棍打,則泛稱奉持,不過措語之或差,未安之敎,出於情外,不可以此輕遞多官。法當相避,不得處置,勢所固然,別無可避之嫌,請正言安後稷遞差,大司諫金佐明,司諫李梓,獻納沈儒行,正言李時術,大司憲洪命夏竝出仕。答曰,丁晳·裵緯等事,不允。申埈推考,兵曹官員,則觀其緘辭,而處之未晩,處置事,依啓。諫院諸臣,雖非有意,旣有不察謬誤之失,則所當只自論辨而已。欲爲文過遂非,橫說豎說,無所不至,今日之爲君,不亦苦乎?雖云言語之過差,此其小事乎?陽若不知之狀,殊涉未便矣。且儒生騎馬固無所失之言,尤極無據,未滿一笑矣。
副護軍李時楷上疏。答曰,省疏具悉。卿其勿待罪。
傳于閔應協曰,政事,明日爲之。燼餘日記
成楚客,以禮曹言啓曰,續接各道啓下農事狀啓,則皆稱雨水周足,而慶尙道大邱等十一邑,自五月初二三日灑雨之後,點雨不下,堤堰防堡之水枯渴,而豆太黍粟,盡爲焦黃云,嶺南民事,殊甚可慮。目今數日前,東風長吹,害於方秀之穀,近山之地,則雖或雲陰欻翕,若將作雨,而旋復杲杲,亢陽如故。前頭立秋,只隔兩日,若不及今得雨,則無以慰三農之望,祈告初次,則前日已行矣。再次虔誠,依舊例次第設行,期回霈然之澤,似不可已,大臣之意亦如此,敢啓。傳曰,依啓。
金素啓曰,申埈推考事,命下矣。臺官方以罷職論啓,推考傳旨不得捧之之意,敢啓。傳曰,知道。竝燼餘日記
上御熙政堂,同副承旨成楚客,忠淸監司權堣,記事官呂聖齊,記事官洪汝河·宋奎濂入侍。上曰,卿纔遞嶺南,今又出去,不無獨賢之歎。權堣曰,連受重任,恐有僨事之患,豈有憚勞之心乎?上敎如此,不知攸達。上曰,已知卿盡心國事矣。頃者備局,薦擬廣州,而欲送此處,故留之矣。上曰,卿見吏判,有何所言於卿耶?堣曰,吏判之意,以缺四字爲急務矣,臣到彼後,可以相議處之。上曰,吏判詳見而來,亦不自信己見,欲使柳赫然,更見之矣。卿久在銀臺,詳知本末,到彼後善思而爲之,城址則待秋設築,可也。難期者天下事,兵連秋結,何以及圖?陰雨之備,不可不預慮,前日土賊時,方伯無庇身之所,逃避而已,豈可無入據之地哉?監司一周年遞來,故未見實效,欲使卿久任察事,卿其盡心,有若卿在時逢難者然,極力圖之。堣曰,臣才疎,恐未堪當,旣受重任,豈敢少忽哉?臣意欲以本鎭僉使,兼防禦使,重其位號,又兼巡營,中軍,主管營鎭之事。雖有事變,使之留守,勿往江都,戰船亦爲留待,以爲本鎭捍禦之具,而必欲使僉使,領其戰船,入往江都,則本鎭無他代守之人,莫如先移僉使於他處,預設別將於本鎭,營鎭之事,專掌措置,似或一道,不敢擅便矣。上曰,令廟堂議處,可也。國家事有名無實,狀啓有煩聽聞,以私書,通於吏判,引對時定奪,可也。前日海伯去時,亦以此意言之矣。堣曰,藩臣不敢直請,例以狀啓爲之,而曾在政院,已知下敎之意。安興爲地,生理極難,民無願入者,欲以漁採船缺一二字入,雖戶曹案付船,入於其地者,則頉減於戶曹,以監營所屬定給,則似或便當,臣到任後,移文戶曹,而爲之伏計。上曰,依爲之。堣曰,柳赫然,看審云矣。上曰,何如云耶?堣曰,時未聞赫然之所言,而城址看標而來云矣。上曰,今日出去時,往見吏判,言之,可也。堣曰,受命出去之日,不可往見,當以書札通報耳。上曰,然矣。堣曰,臣到任之後,多有所幹之事,所帶軍官,不可不擇人,以前郡守柳天機,自望啓下,而今聞以扈衛廳綾川府院君具仁垕軍官,不許帶去云,勿拘常規,而帶去,何如?上曰,依爲之。缺二行仍宣弓箭·胡椒·臘藥,權堣拜受而出。燼餘日記
敎守忠淸道觀察使兼兵馬水軍節度使巡察使權堣書,王若曰,鎭一方而任旬宣,自古爲重,疏宿弊而布新政,在今尤難,必得其人,可以濟務。唯卿受才周敏,立心端方,襲訓名家,夙播世濟之美,蜚英妙歲,卽通昵侍之班。柏府·薇垣,揚歷旣遍,銀臺玉署,啓沃亦多,逮授嶺藩,益奏成績,盡糾繩之法,郡邑自淸,得蒐補之宜,兵民不擾,可謂出入俱著,足見內外咸當。眷彼百濟舊疆,寔是三韓要鎭,京邑資輸之地,陸海交連,閭閻缺二字之鄕,湖·嶺相接,豈期因循成習?馴致廉察不嚴,貢賦新均,適當變通之際,什伍多闕,只益騷屑之端,加以兵械之不修,遂使軍政而日懈,朝家施設,能體念者幾人?簿書應酬,惟文具之是事,不有通才利器,何以起廢蘇殘?玆輟喉舌之司,重畀股肱之寄,予所求者已試,卿豈憚於賢勞?今授卿以忠淸道觀察使兼兵馬水軍節度使巡察使,卿其往卽乃封,深體予意,褰帷問俗,惟先拊摩之方,攬轡按行,益厲澄淸之志,明黜陟而淑慝自別,布寬惠而賦徭從平。肅簡閱之政,則擺去虛文,修器械之用,則務盡實效。大辟以上之罪,稟予處分,通訓以下之官,任卿裁斷,其他大綱小紀,亦在竝擧畢張。於戲,人臣義無險夷,寧自間於中外?國家事有難易,宜不渝於始終,庶弛宵旰之憂,或副期待之志,故玆敎示,想宜知悉。知製敎缺名
上在昌德宮。停常參·經筵。
有政。吏批,行判書李厚源鍼灸受由,參判李一相服制,參議睦行善進,都承旨閔應協進。
兵批,判書元斗杓呈辭受由,參判申濡病,參議李惕然進,參知未差,右承旨洪處大進。
吏批啓曰,判書受由,參判服制,小臣獨政未安,何以爲之?敢稟。傳曰,只出緊任。
以姜裕後爲正言,沈爲參知,柳俊昌·權緝爲掌令,羅衻爲金溝縣令,李慶徽爲副校理。以李行進爲判決事,吳挺垣·朴承休爲副護軍,安後稷爲副司果。
以藝文館祈雨祭文製述官望單子,傳于南老星曰,極擇差出。
以吏曹祈雨祭諸官望單子,傳于南老星曰,社稷預差,宗廟實差竝改差,不至老病人擇差。
南老星,以吏曹言啓曰,云云事,傳敎矣。今此再次祈雨祭獻官實·預差,十分擇差,而正二品以上見在宰臣中,禁府·刑曹堂上及衆所共知老病人外,絶無可合之員,從二品中,亦無無故之人,而聖敎如此,不得已推移,改付標以入之意,敢啓。傳曰,知道。
大司諫金佐明,司諫李梓,獻納沈儒行,正言李時術等上疏。答曰,省疏具悉。爾等勿辭察職。
兵曹判書斗斗杓辭職上疏。答曰,省疏具悉卿懇。浮議雖重,勿改初志,益勵乃心,速出察職,以輔我國家。
同副承旨李尙眞辭職上疏上送事。答曰,省疏具悉爾懇,爾之職任,曾已姑遞,爾其盡心救護,差卽上來。
以全南監司李曼辭狀,傳于南老星曰,卽今所爲之事,亦云非輕,勿爲控辭,須速察職事,回諭。
持平朴世模·李敏敍啓曰,請還收丁晳等昭律,裵緯等停擧之命,請平興君申埈罷職,請兵曹當該官員罷職。措辭竝見上答曰,已諭毋煩。出燼餘日記
上在昌德宮。停常參·經筵。
夜一更,流星出氐星下,入坤方天際,狀如鉢,尾長四五尺許,色白。
洪處大,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
以吏曹獻官付標望單子,傳于南老星曰,禁府堂上中,久不參坐者,査差。
南老星,以禮曹言啓曰,傳曰,雨勢如此,祈雨更觀爲之乎,仍爲設行乎?令禮官議處事,傳敎矣。臣等竊聞畿甸農言,則近來雨澤久慳,禾穀盡枯,田家望雨,不啻飢渴,大臣亦以爲,及時祈告似當云,故昨日啓稟矣。今朝過雨,一霎旋止,雲陰雖未解駁,而難期沛然之澤,況祭物旣已備待於祭所,遽爾中止,未知何如?伏惟上裁。傳曰,仍爲之。
以七月初六日成均館內摘奸單子,傳于成楚客曰,明朝大提學及大司成命招,今日摘奸時,守齋儒生等使之聚會于成均館。
持平朴世模·李敏敍啓曰,請還收丁晳等照律,裵緯等停擧之命,請平興君申埈罷職,請兵曹該官罷職不敍。措語見上答曰,不允。兵曹該官事,依啓。
知中樞鄭世規上疏。答曰,省疏具悉。當令該曹改差矣,卿其安心焉。出燼餘日記
答咸鏡道北靑居出身朴義赫,進士吳振翼等疏曰,省疏具悉。深嘉爾等獻忠之誠,所陳等事,當令廟堂採用焉。出內下記草
南老星,以成均館言啓曰,今七月初七日儒生上旬輪次,知館事蔡裕後病未肅拜,不得爲之之意,敢啓。傳曰,知道。
備忘記,史官三員待命,騎馬九疋立之。出燼餘日記
上在昌德宮。停常參·經筵。
金素,以都摠府言啓曰,副摠管崔惠吉,刑曹坐起進去,請出標信。傳曰,知道。
傳于南老星曰,令大提學,書題書入。
注書呂聖齊病,代以金壽興爲假注書。
傳曰,都承旨與大提學·大司成,往成均館,昨日摘奸時,守齋儒生等製述以來。
獻納沈儒行啓曰,再昨伏見幼學柳用魯等,爲其叔父前直長柳埴,言其宗派之受誣,斥以臺官之失實,元疏雖未上達,而士夫間傳說,稱冤甚多。埴卽故冤死相臣柳灌之四代孫,而以最長房,時方奉其祀事者也,此非嫡長孫,則固不當以奉祀孫,懸錄於初入仕望單子,而冒襲旁親之說,則實是誤聞而發也。論人世系而失實,至請削版而蒙允,攻斥之來,固其所也。旣參其論,勢難晏然,所當卽爲引避,而適患暑癨,連日委頓,今始來避,所失尤大,請命遞斥臣職。答曰,勿辭,退待物論。
南老星啓曰,來十一日專經文臣日次,取稟。傳曰,爲之。
大司憲洪命夏,執義金徽,持平朴世模·李敏敍啓曰,請還收丁晳等照律,裵緯等停擧之命。措語見上新除授掌令權緝,時在忠淸道韓山地,請斯速乘馹上來事,下諭。答曰,不允。下諭事,依啓。
兵曹判書元斗杓上疏。答曰,省疏具悉。已諭毋煩,速出察職,以副予意。
兵曹參判申濡辭職上疏。答曰,省疏具悉。卿其勿辭察職。
副校理李延年,修撰李慶億上疏。答曰,省疏具悉。當令都監議處。出燼餘日記
上在昌德宮。停常參·經筵。
洪處大,以都摠府言啓曰,副摠管趙潝,漢城府坐起進去晝仕,請出標信。傳曰,知道。
閔應協啓曰,傳曰,昨日方外儒生等,亦有多聚而還散乎?言于都承旨事,命下矣。臣昨日承命,進詣成均館,則方外儒生等,聞有七夕課製之奇,坌集泮下,大提學及本館堂上,欲以方外儒生亦多聚會之意,啓稟,而臣之愚意,則自上摘奸居齋儒生而後,有此課製之敎,至於缺二行奬礪居齋之儒至,如方外儒生,不無他日之課試,今番來會者雖多,而不來者亦多,不敢啓請云,左右亦以爲然而止矣,敢啓。傳曰,誠如卿言矣。
南老星啓曰,大提學蔡裕後命招來詣,而獨爲科次未安云,提學命招乎?敢稟。傳曰,允。
又啓曰,提學命招來詣矣。傳曰,與大提學,課次以入。
備忘記,傳于南老星曰,居首進士安塾,直赴會試,之次生員尹輔殷,生員朴自振,各給一分。
以藝文館祈雨祭文分排單子,傳于南老星曰,民事至此,寡人寧欲代犧,罪在寡躬,萬民何罪?降釁于寡躬,以活民生,實所甘心焉。其令詞臣,勿爲忌諱,極盡其詞,以副予意。
成楚客啓曰,傳曰,朝者祭文製述官啓下時,特有別敎矣,今見祭文,則未有委曲感動之語,何以如是耶?承旨之意,如何?察啓事,命下矣。凡祭文,必以四字製進,已有成規,故四字措語,例難懇到,臣等伏見朝者備忘,竊恐今番祭文之未盡,再三締觀,則雖無委曲之語,而自上引咎之意,則比諸前日所製,似爲多矣。此祭文未盡處,使之改入乎?敢啓。傳曰,祭文亦末也,今姑置之。
以李元圭敎可,傳于成楚客曰,漢江祭文中,神亦不仁之一句,使之改之。
成楚客,以禮曹言啓曰,目今旱災太甚,祈告之祭,當鱗次擧行,而各處事知壇直,以漢城府啓辭,方被囚禁捧招矣。初十日山川·雩祀·漢江等處及十三日城隍發告祭時,若無事知壇直,則壇所內外修掃之事,無以成樣,事甚狼狽。所囚壇直等,令攸司姑爲保放,使之修掃各壇,無弊設行,何如?傳曰,允。
以備邊司東萊府使粘目,傳于洪處大曰,此事雖已過之後,不宜洩漏,缺一行半耳屬于垣,何不愼也?其時當該有司推考,以懲日後之弊。
洪處大,以備邊司言啓曰,本司武郞廳副司正權儔,奔走勤仕,已至十五朔,依例六品遷轉,或守令除授事,奉承傳施行,何如?傳曰,允。
司諫李梓啓曰,臣於柳埴,平生素昧,而頃日齊坐,初聞席上發論,則故相臣柳灌被禍之時,養子光纘,罷繼無后而死,柳埴以傍親後裔,冒除蔭職云,故臣亦以爲駭而論啓矣。及聞光纘旣死之後,又以姪子澈爲後,而澈之嫡長孫,則已爲親盡,埴以最長房,遞奉其祀,以此得職,旣非嫡長,則其爲冒稱,一也,而至於當初冒襲旁蔭之說,果未免失實之歸,同僚旣以此引避,臣亦何敢晏然仍冒?且臣素患痰火之症,近來極重,委頓屢日,今始來避,所失尤大,請命遞斥臣職。答曰,勿辭,退待物論。
正言李時術啓曰,臣於頃日,伏見答憲府處置本院之批,驚惶震越,措身無地,聯疏未蒙恩遞,呈單見阻政院。方爲縮伏之除,適因同僚引避,臣當處置,而身爲言官,負此罪戾,雖蒙聖度優容,不加誅罰,而更以何顔就職行公,論別是非乎?請命遞斥臣職。答曰,勿辭,退待物論。
大司憲洪命夏,持平朴世模啓曰,今此湖儒施罰之擧,在斯文,苟無所關,在聖德,苟無所累。臣等何敢苦口力爭,日事瀆擾乎?以聖上天地之量,日月之明,洞燭情跡,平心舒究,則是非自別,裁處精當,寧有一毫偏係之失乎?竊念聖明,唯以矯弊習爲主意,反失培養之道,不惟摧折之過,至以文網治之,此豈國人平日所望於殿下者乎?韋布之士,跡雖微賤,自古帝王,未嘗不屈意而下之,雖有過激,優容奬礪,以養其氣,非威不能制也,待之以禮者,此也。況聖廟祀典,是何等事,而武夫無識之罪,止罷缺二行半鄕生而忽忽哉?請還收丁晳等照律,裵緯等停擧之命。臺諫啓辭,事體甚重,出納之際,不可暫時淹滯,而近來政院,古規頹廢,專事自便。昨日城上所詣闕傳啓之時,注書正寫已久,而承旨淹置院中,不卽傳授承傳,揆諸事理,極爲非矣,當該承旨,請命推考。答曰,不允。推考事,依啓。
同副承旨成楚客辭職上疏。答曰,省疏具悉辭意,爾其勿辭察職。出燼餘日記
上在昌德宮。停常參·經筵。
元敬王后忌辰齋戒。
洪處大,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
事變假注書崔錫祐服制,代以卞榥爲假注書。
閔應協啓曰,昨日憲府,以啓辭淹置,請推當該承旨,廳中皆懷不安,左承旨南老星,左副承旨柳道三,右副承旨金素不爲仕進,竝牌招察任,何如?傳曰,允。
又啓曰,推刷御史發遣不遠,新除授守令等,固宜催促赴任,而憲府則已爲署經,諫院則適會多官竝皆呈告,不得開坐,若待其出仕,則漸漸遲滯。金溝縣令羅衻,則時在全南道羅州地,似當有變通之擧,何以爲之?敢稟。傳曰,竝除署經下送,羅衻則使之除朝仕,赴任。
傳于閔應協曰,今日除署經守令等,竝今明日內,發送。
執義金徽啓曰,臣於再昨,得見同僚簡通,則承旨請推事也,臣不知某員之爲當該,而右副承旨金素,是臣從兄,故答以政院有相避,不敢可否。又於昨日,簡通繼至,而臣已知當該之爲從兄,故以事雖微細,以弟論兄,於義爲悖書送矣。大抵事無大小,論無輕重,親屬相避,自有法例,士夫相敬,貴先僚席,而同僚傳啓之時,旣知出接承旨之爲某人,則必知爲臣之從兄。旣知爲臣之從兄,則知臣之必不得參,而再次簡通,必使之同參者,抑何意耶?一番簡通,猶可諉於體例,至於知臣之必不得參而後,又送簡通,有若督迫者然,臣實未曉也。此無非臣平日見輕之致,不可晏然仍冒,更受侵困,請命遞斥臣職。答曰,勿辭,退待物論。
持平李敏敍啓曰,臣嘗聞故事,政院察邇宸嚴,天威只尺,故諸承旨待漏赴衙,終日守廳,常存對越之敬,知申·東壁,雖或迭休,夾房·西壁,則盡日於廳中,至於同副,尤不敢暫離。是以公事無滯,體面亦尊,近來承旨,平明詣闕,未申罷出,待漏虛設,廳事常空,散入便房,徒事自便,各司公事,或引入房中,或使下吏受之,臺諫之來,始着冠帶,緩緩出待,每致遲滯,臣嘗慨然。欲一糾正,而慮痼弊非一日,怠習非一人,故只就目前慢忽之狀,發簡請推,此不過官師相規之通義,其怒氣相加,掩非誣斥,曾所未料。伏見同副承旨成楚客疏辭,忿懥缺二行半不自便乎?是欲以只尺天陛,爲千里也。且其日,臣入坐臺廳,始聞午鼓,未時傳啓云者,其果實狀乎?臣傳啓之後,奇別書吏來言,啓辭畢寫,上于廳中云,臣移時苦待,不請承傳。臣累次送人看之,則啓辭捧置廳中空案上,諸承旨便服閑坐房中云,臣欲爲催促,而事體未安,發論請推,果使政院,卽爲捧入,臣以何故,無端請推哉?至於招致憲吏,略爲言及者,臣所未聞,承旨若言於下吏,俾傳於臣,下吏俱在,非可誣也,豈下吏聞而不傳於臣耶?傳與不傳,固不足言,而至以此疑人者,亦待人之薄,而不自覺其自薄其身,但推考,薄罰也,告君不實,異事也,生怒同席之薄罰,不憚自己之異事,臣切怪之,臺諫之因前草傳啓,今日謬習,而臣亦未免或自蹈之,此則臣之罪也。仍念臺諫糾劾官邪,是其職也,一小開口,便自辨斥,挺身作氣,攻不遺力,今日之爲臺閣,不亦難乎?況政院,昵居近密,而如此至微至細之事,猶不欲擧其實,如此分明難掩之狀,反自掩護其跡,相率呶呶,是誰欺乎?小事如此,大事可知,竊恐非美事也。且臣伏見執義金徽避辭,以知其爲從兄,而發簡往復爲見輕,凡臺閣規例,同席之論,有可避者,重則引避,輕則不爲可否而已,以此謂見輕,未可知也。臣與金徽,未行相會禮,故昨日城上所,代臣送簡,臣造次發論,亦未覺金素之爲執義之從兄,代臣送簡者,安知承旨之爲誰,而不爲例送之簡乎?初不聯名,足矣,必爲引避,何哉?臣旣被近臣之誣斥,且有自犯之謬失,決難仍冒,請命遞斥臣職。答曰,勿辭,退待物論。
大司憲洪命夏,持平朴世模啓曰,再昨同僚,以傳啓事詣闕,目見政院淹置啓辭,以請推當該承旨之意,在臺廳發簡,臣等俱缺二行半金徽答簡中,有不敢謹悉之語,臣等固未知該房之爲誰某,而以金徽所答見之,則其日該房,似是同僚相避之人。但念旣已歸一之論,以同僚相避之故,無端停止,非但有違體例,發簡同僚,亦必引嫌,以此起鬧,殊涉無據。且以臺閣故事言之,僚席相避之人,如有可論之事,則隨事輕重,或引避,或不聯名而已。臺廳·政院明有定式,而卽見執義金徽引避之辭,則至以於義爲悖,困侵督迫等語,反斥臣等,顯有不平底辭色,此臣等意慮之所未及處也。此等請推,乃是尋常事,有何所損於被推之人,又豈有一毫輕忽同僚之意哉?前後構草,同封一簡,通于在家諸僚,乃是例也,諉以不同可否,初不簡通,其亦可乎?此臣等所未曉也。政院之頹廢古規,未有甚於近日,識者之寒心,久矣,同副承旨成楚客,爲同僚先自分疏,力攻臺閣,諸承宣相繼陳疏,當此淸齋之日,如是紛紜,其亦異矣。無非臣等妄論之致,何敢晏然在職?請命遞斥臣等之職。答曰,勿辭,退待物論。
閔應協·洪處大啓曰,臣等俱以無似,待罪近密,常懼不克稱塞,今見憲府啓辭,以古規頹廢,識者寒心爲言,臣等相顧瞿然,無以自解也。兩昨啓辭淹置之事,臣等適未參見,故幸免臺評,而頹廢之斥,實所難逭,不勝惶恐,伏地待罪。傳曰,知道。卿等勿待罪。
閔應協啓曰,領敦寧府事金堉箚子到院,而今日以齋戒不得入啓,留院之意,敢啓。傳曰,入之。答曰,省箚具悉。卿宜安心,依箚辭施行。
答右副承旨金素疏曰,省疏具悉。自有公論,爾其勿爲過當之擧,速出察職。
答左承旨南老星,左副承旨柳道三等疏曰,省疏具悉。爾等旣無所失,則亦必有公論,勿辭察職。出燼餘日記
領敦寧府事金堉箚曰,伏以臣之獨請用錢,非有他意,直以古聖人制作,通行天下,而不行於我東,故欲行其法,以裕國而便民也。惜乎,一世之人,同志者少,十年之限已半,臣之齒髮,亦日衰矣,不幸先於朝露,則非但事不得行,必且貽笑於死後,晝朝不忘,坐歎而已。今則地部之長,幸與同料理可行之條,欲爲申稟,若有沮撓而敗之者,則更無可望矣。伏願殿下,委臣以此事,令與兵·戶兩部,通議爲之,或有所害於兵民,則治臣之罪,以彰愚而自用之失,臣雖萬死,小無悔恨。取進止。啓下兵曹。出兵曹謄錄
上在昌德宮。停常參·經筵。
自未時至酉時,日暈兩珥。
元敬王后忌辰。
下直,安山郡守洪琂,昌寧縣監柳仁壽,藍浦縣監羅八紀,橫城縣監朴宗亨,殷栗縣監嚴聖耉。
藥房都提調金堉,副提調閔應協啓曰,昨昏伏聞下醫官之敎,世子所患眼疾,久未差愈,尙有眵汁,臣不勝驚慮。近來旱熱極盛,而停藥已久,以此添傷而然耶?請令醫官直爲入診,或藥或鍼,期於見效,何如?答曰,依啓。
再啓曰,卽與入診醫官等商議,則眼楞緊急,瞼赤睛疼,缺五六字神效明目湯十貼云,此藥五貼,姑先劑入之意,敢啓。傳曰,知道。
閔應協啓曰,右承旨南老星,左副承旨柳道三,右副承旨金素,昨因牌招,俱詣闕門外,得見持平李敏敍避辭,皆懷不安,陳疏退去。同副承旨成楚客,以擧名被斥之故,亦不仕進,其所不安,在所當然,而院中幾空已兩日,揆以事體,殊甚不當。今日不進承旨,竝命牌招,使之察任,何如?傳曰,允。
傳于洪處大曰,全南道守令等,所犯不輕,故不得饒貸,而第念此輩,御史未及下去之前遞改,徒遂其願而已,推刷間,姑爲仍任乎?未知如何?令都監議處。
洪處大,以推刷都監言啓曰,傳敎矣,各邑成冊,雖已上來,錯誤處甚多,有詳覈査出之事,守令今若遞改,代以他手,則不但諉之於已遞之人,亦必有生疎之患,限推刷事畢間仍任,實合事宜,敢啓。傳曰,依啓。
閔應協,以弘文館言啓曰,兩司俱避,本館當爲處置,而同僚或有服制,或有相避,只有臣尹鏶,方在直所,所見孤陋,除本仕僚員應敎蔡忠元,副校理李延年,修撰李慶億,請牌招同參。傳曰,允。
閔應協啓曰,明日仁政殿專經文臣殿講時,命官,何大臣進去乎?傳曰,右相進去。
以南老星·成楚客罷職傳旨,傳于閔應協曰,勿爲罷職。
傳于閔應協曰,明朝大提學·大司成命招。
掌令柳俊昌啓曰,兩司之官,全數引避,昨者臣當處置,而非但日勢已晩,臣自去月初,猝得眼病,內障蔽睛,視物不明,雖當白晝,若隔緦縭,鍼藥調治,久未見效。適當此際,新命又降,驚惶震越,置身無地,縮伏累日,昨始出謝,逋慢之罪,在所難逭。加以昨晩,重患暑癨,症情危急,欲起還仆,終使多官處置,未免經宿,所失尤大,尤不可一刻仍冒,請命遞斥臣職。答曰,勿辭,退待物論。
答左副承旨柳道三疏曰,省疏具悉。不宜乃爾,爾其勿,從速察職。
答右副承旨金素疏曰,省疏具悉。此等細事,輾轉至此,彼此俱未妥當,爾其勿辭,速出察任。
弘文館應敎蔡忠元,副校理李慶徽·李延年,修撰李慶億,副修撰尹鏶所啓,竝引嫌而退,旣非嫡長,則奉祀懸錄,在所當論,而冒襲旁蔭之說,未免失實之歸。嚴旨之下,呈單見阻,則不敢處置,亦所固然,事在相避,勢難可否,循例送簡,初非侵困,請推之論,事體固當,而前草傳啓,不免襲謬。前後送簡,非有別意,陳疏詆斥,失不在己,疾病之來,人所難免,處置經宿,有何可避?請獻納沈儒行,司諫李梓,持平李敏敍遞差。正言李時術,執義金徽,大司憲洪命夏,持平朴世模,掌令柳俊昌出仕。答曰,依啓。出燼餘日記
上在昌德宮。停常參·經筵。
世子宮,政院問安。答曰,知道。
金素啓曰,大提學命招來詣矣,殿講不得入參,何以爲之?傳曰,使之書題書入,試官則改落點,可也。
傳曰,右承旨與大提學等,傳于成均館儒生等製述以來。
金素,以吏曹言啓曰,臺諫有闕,政事,何以爲之?敢稟。傳曰,明日爲之。
柳道三,以兵曹言啓曰,去六月二十一日大臣·備局堂上引見時,平興君申埈所啓,納粟通政趙義敏,癸巳四月本廳價布八十同,空末保木二十同,合一百同,折銀二千九百六十兩受用,周年內邊利焰硝三千斤及邊利銀二千九百六十兩,已爲畢納,似當論賞矣。上曰,令該曹論賞事,傳敎矣。今此趙義敏本職,納粟通政云,依他例加設僉知除授,似當,而事係恩典,自下不敢擅便,上裁,何如?傳曰,依啓。
傳于柳道三曰,明朝大提學命招。
柳道三,以兵曹言啓曰,以本曹草記,去六月初三日備局堂上引見時,申埈所啓紙砲事。上曰,看役官,令該曹前例相考,施賞事,命下矣。監造之人,問于該廳,則大將申埈回答內,看役官則折衝金是鳴,監官則前司果余鳳吉云,而前例取考,則缺丑四月日,以紙砲一百柄造作功勞。所謂都監缺數字郞廳金是鳴陞堂上,監官余鳳吉六品遷轉,此乃前例,而自下不敢擅便,上裁,何如?傳曰,此例過濫,其下相當賞典,前例相考,稟處事,傳敎矣。他例取考,則甲申七月日,前司果尹相殷,摠戎廳鳥銃一千四百六十柄監造,故陞敍邊將除授,癸未十二月日副正黃應吉,軍器寺鳥銃一千一百四十柄監造,故熟馬一匹賜給,而今此金是鳴·余鳳吉,則紙砲一百五柄監造,視尹相殷·黃應吉似輕,而此外似無恰當前例,上裁,何如?傳曰,金是鳴熟馬一匹賜給,余鳳吉相當職除授。
備忘記,承文院副正字沈梓·李亨千·權大載·黃道宏·李敏徵,各熟馬一匹賜給。
洪處大,以忠勳府言啓曰,本府專爲待勳臣設,而所屬奴婢田畓,自祖宗朝以來,或公田·官奴婢·各寺奴婢,或逆家田民,有時折受,僅成模樣。取考亂後收拾若干謄錄,則寺奴婢二十石·官奴婢三十口,賜給於光國·平難兩功臣冊封之初,又各寺奴婢五十口,賜給於反正之初,而未卽收拾,多有落漏者。故庚午冬間,事目啓下,發遣本府都事李䓲,稱以敬差官,巡歷各邑摘發,其後所生開錄成案,今已二十六年之久,而丙子經變後,亦有隱漏者,續續推出矣。今番推刷時,各邑乃以各寺奴婢,移屬本府,懸錄於成冊中云,本府久遠謄錄,幾盡見失於前後兵燹之時,只擧見存謄錄所付者而言之,遠者已過六七十年,近者亦三十餘年,則子枝之蕃息,蓋可知矣,而都監未詳曲折,若謂之無所移屬,而或有那移之擧,則本府事勢,誠爲悶慮。祖宗朝優待,似非偶然,而因此變更,則亦有乖於當初賜給本意,故臣等待罪有司,不避煩瀆,敢此仰稟,令都監,此奴婢等,依舊案施行。且謄出成籍,以付御史之行,一一點簡,俾無如前隱漏之弊,何如?傳曰,允。
以祈雨祭祭文,傳于柳道三曰,紺岳山祭文末端,予過之多,予罪之積之下,神毋怒予一句,似爲不通,使之改入。
大司憲洪命夏,持平朴世模,啓曰,臣等待罪臺閣,無一裨補,而因一請推承旨之擧,鬧端大起,輾轉至此,致損朝家事體,臣等之罪,固已大矣。卽赴召命,來詣臺廳,伏見承旨金素之疏,則推緘未答之前,又爲爭辨,至以目見無據等說,詆斥臣等,不遺餘力,此何意也?曾在先王朝,故臣李楘爲臺諫時,以政院不卽出待臺諫,請推六承旨,其時承旨未聞有爭辨者。頃者睦來善,亦以微事,論疏房承旨,而亦未聞有爭辨者,而獨於今日,缺二行蝟起,互相掩護,不有公議,蔑視臺官,今日爲臺官,不亦困乎?聖明待臺臣之禮,或有所未盡,一下嚴旨,則皆懷不安之心。至於政院,例有封還之擧,而臺諫以微事,請推政院,則一則曰,勒成罪案,一則曰,先有所犯,今日各陳一疏以斥之,明日又陳一疏,必欲飜案而後已。臣等何敢諉之於旣遞之同僚,而自以爲是,晏然苟冒乎?請命遞斥臣等之職。答曰,勿辭。
同副承旨成楚客上疏。答曰,省疏具悉。本院常時,雖或不免其失,李敏敍因其事而發之則不可,爾等何必怵怵乃爾,同歸於失乎?殊涉不當,勿辭速出察職。
左承旨南老星上疏。批答上同。
答正言姜裕後疏曰,省疏具悉。爾其勿辭察職。出燼餘日記
正言姜裕後疏曰,伏以臣才不及人,爲貧求擧,幸忝科第,備員淸朝,上答君恩,下養老稚,是臣志願,至如淸班名宦,本非所期,千萬夢寐之外,猥叨言責之任,臣誠驚惶隕越,罔知攸措。臣竊伏念,諫諍之職,責任甚重,與人君爭是非,而天下之得失,一時之公議係焉。故苟非剛明正直之士,不能承當,豈宜如臣疲劣所可忝冒也?且伏惟念,殿下英睿邁倫,聰明有臨,而聖學未充,聖量不弘,故傲然自座,輕視臣隣,喜怒不中,擧措失宜,逆耳之言,不求諸道,少有忤旨,輒厲聲色,慢罵群臣之際,或發鄙悖之辭,此豈人君穆穆之道乎?殿下之臨御寶位,七年于玆,而群臣之以言獲罪,不止一二,囚繫竄逐,前後相踵,臣竊爲聖朝惜之。朱子曰,前年逐二諫官,去年逐一御史,上下不交,而天下將至於無邦,殿下試看今日,前年之所逐者幾人,去年之所逐者幾人乎?雷霆所加,無不摧折,大小臣僚,咸懷疑懼,緘口結舌,循默成風,言路壅隔,上下相阻,臣不敢知若是而將保其有邦乎?上年金弘郁應旨進言,而妄犯傳敎大禁,天怒震疊,親臨鞫問,數日之內,斃於杖下,遠近瞻聆,莫不沮喪,以言爲戒,至此而極。士大夫相接之際,尋常所勉勵者,未嘗不在於緘默二字,而人之視臺閣,如視陷阱,噫嘻,此何景象也?去冬以來,求言之旨再下,而應旨進言者,絶無而僅有,至使殿下,臨朝嘆臺官之不言。裵矩前後一人,而仕隋而爲佞臣,入唐而爲直臣,以此言之,則今日臺官之不言,孰使之然也?殿下誠若慮臺官之不言,則當開心布誠,嘉納直言,言雖過中,亦當優容,以培養敢言之直氣,而反有不然者,近以湖儒之事,大臣·三司相繼論執,而殿下不惟不從,慢罵摧折,日甚一日,拒諫如此,而責其不言,則是何異於鉗其口,而使之言也?缺二行半觀時事,則言路之閉,如上所陳,自度臣身,則賦性狷狹,不能俯仰,雖當言責,絲毫無補,而徒爲身禍,不待入而已自量,如無感激恩私,緘默苟容,隨行逐隊,呼唱道路,則不但行路指笑,自顧臣心寧不愧恧?且臣受氣羸弱,素善疾病,而往在壬辰,叨守邊邑,三年瘴鄕,重得土疾,入京之後,多般調理,病根深痼,完復無期。加以近日,重兼暑症,專廢食飮,委頓床席,情勢病勢,俱難冒居,而屢呈辭單,見阻政院,不得不冒萬死仰籲。伏乞聖明,諒臣情勢之難冒,憐臣疾病之沈痼,亟遞職名,以安微分,不勝幸甚,臣無任云云。批答見上竝燼餘日記
上在昌德宮。停常參·經筵。
夜一更,流星出箕星下,入坤方天際,狀如鉢,尾長五六尺許,色赤。
下直,寧遠郡守具仁廛。
有政。吏批,行判書李厚源針灸受由,參判李一相服制,參議睦行善進,都承旨閔應協進。
兵批,兼判書元斗杓進,參判申濡進,參議李惕然進,參知沈進。
以李時楷爲大司諫,蔡忠元爲司諫,郭聖龜爲獻納,安後稷爲持平,安後說爲兵曹佐郞,崔寬爲典籍,黃㦿爲洪州牧使,金佐明·權坽·李梓爲護軍,沈儒行·李敏敍爲副司直,金壽興爲副司正。
以修撰望單子,傳曰,後日政差出。
洪處大,以都摠府言啓曰,今日入直軍士,當爲中日習射,而政事相値,不得爲之之意,敢啓。傳曰,知道。
以慶尙監司狀啓,傳于閔應協曰,推刷成冊畢上送磨勘後,褒貶等第事,定奪矣。慶尙監司徑先等第上送,殊甚不察,監司推考,此褒貶,還爲下送。
南老星啓曰,大提學蔡裕後,提學吳竣,命招來詣矣。傳曰,此試券,使之科次以入。
備忘記,居首進士徐文尙直赴會試,今此入格儒生等,竝令進參於明日宣醞。
閔應協啓曰,右副承旨金素,同副承旨成楚客旣已遞差,左承旨南老星,右副承旨柳道三,玉堂箚子,雖不擧論其名,以終始同參再次陳疏之人,不敢自安,竝爲出去。揆以事體,在所不已,合有變通,而曾無是例,不敢仰請。臣應協,以慈殿進御安神丸監劑,今明日當連仕內局,廳中只有右承旨洪處大一人而已。喉舌之地,事務繁緊,不可暫曠,政官命招,當日內,更爲開政窠闕兩員,竝以在京無故人差出,牌招肅拜,俾卽察任。臣亦忝叨首席,一般被斥之人也,强顔在直,實切慙悚,而迫於事勢,惶恐敢稟。傳曰,依啓。金素之跡,則果爲不當,玉堂之論,遞宜矣,而初非敏敍之失,則何紛紜至此耶?因一人之事,而一時竝遞四承旨,殊涉過重。南老星·柳道三呈辭,則還出給,勿爲捧入,曾前請於承旨之時,非不多矣,而今獨紛紜缺五六字然也,此是推恕處也。
有政。吏批,判書李厚源針灸受由,參判李一相服制,參議睦行善進,都承旨閔應協進。
兵批,兼判書元斗杓,參判申濡,參議李惕然,禁軍新取才坐起進,參知沈進,右承旨洪處大進。
以閔光勳爲左副承旨,柳道三爲右副承旨,曺漢英爲同副承旨,李杭爲持平,李彙晉爲監察,金素·成楚客爲副護軍,朴世模爲副司直。
洪處大啓曰,卽者執義金徽,以前啓闕啓來來,而考諸院中謄錄,則闕啓勿避,明有先朝受敎,故還爲出給,則金徽必欲入啓,臺諫啓辭,不可一向退却,何以爲之?敢稟。傳曰,勿爲捧入。
大司憲洪命夏,執義金徽啓曰,請還收丁晳等照律,裵緯等停擧之命。措語見上湖南査覈守令,旣用杖罷之律,而自上特念刷擧之未完,有姑爲仍任之命,此出於一時之權宜,而揆諸國體,苟簡莫甚。推刷一事,雖未完了,各邑成冊,旣已上來,設有錯誤處,本官鄕所色吏缺二行半請還收湖南査覈守令仍任之命。答曰,不允。守令等事,旣已議處,勿爲煩論。
副提學臣金益熙,應敎臣蔡忠元,校理臣洪葳,副校理臣李慶徽·李延年,修撰臣李慶億等〈啓曰〉,伏以士夫之間,禮讓爲重,雖有所爭,只可卽事明辯。若追擧前失,仍以扞持,則乃鬪者之事,非淸朝之士行也。前持平李敏敍,論政院頹廢自便,實中近日痼病,而出於彼此相校之後,未免因激索言之失,爲政院者,受過加勉,無遽忿競,則是非之分,自可定矣,而不此之思,效尤而甚焉。承旨金素·成楚客等,迭上自明之章,毛擧臺諫已事,指爲咎愆,不啻刺訐,夫前啓之不改書,啓辭之不展讀,批答之不卽承受,俱失臺諫之體。果有如此之事,則出納敷奏之臣,所宜明言顯議,以防後弊,而暗不上聞,只自私說,及乎交憾,始乃抉發,以爲相挻相扼之地,其意甚不美也。況承旨異於臺諫,公事被推,但當對簿而已。今者金素等,逐日陳疏,張皇務勝,其煩猥不識事體,甚矣。且李敏敍,旣以仍傳前啓草,見遞,持平朴世模亦有此失,雖方呈告,而旣墜舊規,物議非之,不可待其自遞,請右副承旨金素,同副承旨成楚客,持平朴世模,竝命遞差。取進止。答曰,依啓。出燼餘日記
傳曰,庸讀舊典,特賜銀盃二部於本館,非以侈矣,欲其久也,非以酒矣,欲其和也。唯爾師生,用彰厥義,式敬勿替。成均館宣醞時,使中使傳諭出內下記草
上在昌德宮。停常參·經筵。
自昧爽至卯時,沈霧。未時,太白見於午地。
洪處大,以吏曹言啓曰,來十五日,都目政事爲之之意,敢啓。傳曰,知道。
又以都總府言啓曰,都摠管李時昉除標信,賓廳坐起進去之意,敢啓。傳曰,知道。
以備邊司進不進單子,傳于洪處大曰,過齋戒後,更爲來會。
備忘記,明朝右相命招,使之卜相。
備忘記,萬穀收成之節,不雨殆一月,滿野禾稼,立而焦爛,哀我民生,將與之同盡,國亦何依而保存焉?以予不德,曷忍視此?莫若溘然而不知也。其令攸司,審理冤獄,而勿爲如前文具,審察至冤而解之。且令中外疏決庶獄,俾無久滯濫及之患,外方殺獄,至有累年不決者,尤極可駭,亦令趁卽處決。
備忘記,旱災至此,而囹圄尙滿,予用愍焉。承旨體予至意,進往典獄署,審察罪人,放釋輕囚。
南老星,以吏曹言啓曰,義州府尹洪處厚今已箇滿,依近例,令備邊司議薦,何如?傳曰,允。
正言姜裕後啓曰,請還收丁晳·裵緯等科罪停擧之命。措語見上楊州牧使李元老,受任之初,已有不治之聲,客使過去之後,以病歸家,淹留四朔。其間官事之廢棄,有不勝言,而今纔還任,又廢坐衙,民不見面,有瘠罔訴,只尺王畿,衆目難掩。卽今推刷之事,前頭量田之擧,不可付諸此人,任其疎漏,請楊州牧使李元老遞差。批答缺
答戶曹判書許積箚曰,省箚具悉。焦灼之餘,罔知攸爲,卿辭至此,可不體念焉?出燼餘日記
上在昌德宮。停常參·經筵。
巳時午時,日暈。
傳于南老星曰,當日政事爲之。
以義州府尹薦望,傳曰,堂上中加望。
南老星啓曰,審理之時,例有別歲抄之事,今則何以爲之乎?敢稟。傳曰,依例爲之。
傳于柳道三曰,大臣·備局堂上引見。
洪處大,以義禁府言啓曰,遵奉聖旨,收聚前後罪籍,就問于大臣,罪涉逆黨贓汚,或犯殺人,科場用奸者,俱不敢擧論,此外罪名雖重,其情可恕者,勿論被罪人久近,分秩開坐別單,而各其名字下,仍書大臣獻議文字以入。且囚推之類,則未及原情者,不敢輕議,其中已爲元情者,亦於別單書入,伏候睿裁。傳曰,依付標爲之。
洪處大,以刑曹言啓曰,遵奉聖旨,收聚京外罪籍,就問於大臣,而京獄所囚,只是破船沙格及殺人罪人,罪人旣重,不敢輕議,外方則缺二字全家充軍徒流之類,其數甚多,而以其名下懸錄罪觀之,則其所負犯,俱不輕歇。反復參考,難究實狀,不得已以全家等罪中,罪名稍輕者,及京囚若干人別單開錄,各其名下,仍書大臣獻議文字以入,伏候睿裁。傳曰,依付標爲之。
南老星,以吏曹言啓曰,去甲午五月初三日晝講時,參贊官李惕然所啓,宗簿寺官員,必以文士擇差後,宗學一事,庶得以着實矣。上曰,宗簿寺官員遷轉時,以文官擇差事,言于該曹事,傳敎矣。且宗簿寺啓目內,本寺主簿·直長,皆以文官學術精明,可堪師表者,別爲擇差,敎訓之事,着實擧行事,允下矣。宗簿直長仕滿者,今都目政,將陞出,其代,當以文官差出,而第考大典,則宗簿寺,乃糾察宗室愆違之地,而敎訓非其任,掌敎誨之任者,宗學也,以成均館司成以下典籍以上兼云,而且宗學之下,四品導善一員,五品典訓一員,六品司誨二員載錄矣,法典之外,不可創開新規。且參下蔭官累經省減,改官制之後,其數益減,今若以宗簿直長·主簿,變作文臣遞兒,則參下缺二行半直講以上擇差,使之兼察,何如?傳曰,已言于筵中矣。
南老星,以吏曹言啓曰,別歲抄事,命下矣。永不敍用,準期不敍,災傷罷黜,褒貶居中·居下人員,依前例,竝爲書入乎?敢稟。傳曰,允。
洪處大,以義禁府言啓曰,各道定配罪人放未放修正,自有該掌郞廳,故昨日審理命下之後,卽令該郞,使之抄出罪目,臣等親自就問于大臣,取捨之際,徒年定配罪人洪柱一,亦以抄啓定奪。大臣仍書獻議文字於其名下,使所掌都事權衍,監寫別單矣。權衍不察其所掌之道,付諸新進都事,以致落書,臣等不能檢飭之責,實所難免,極爲惶恐。權衍則爲先推考,洪柱一則別單書入之意,敢啓。傳曰,知道。
以黃海監司狀啓,稷米再三退封事,待罪狀啓,傳曰,勿待罪事,回諭。仍傳于曺漢英曰,薦新與藥用不同,不必待其十分堅硬,務爲從早薦進宜當之意,令該曹,分付。
曺漢英,以漢城府言啓曰,司憲府啓辭內,士大夫之不得捉入閭家,前後禁飭,不翅丁寧,而近來國綱解弛,全不畏法,多有擅入民舍,閱月不還者,一時避病,雖出於不得已,而久留貽弊,無所顧忌,請令漢城府,一一摘發啓聞,以爲糾正之地。答曰,依啓事,傳敎矣。將此辭意,招致部官等,所掌各契中,閭家奪入人員,一一査覈,成冊進呈之意,嚴明,分付矣。卽接部官等所報,各部閭家所接者二十四員,招致家主,推問擅入與否,則或以上典避接於自己奴婢之家者,或以家主上典之切族避病來接者,缺二行半放良奴婢之家,稱以舊上典,驅逐入接者,又有兩班避接於本契下人之家者,如此之類,則分付當部,劃卽捲黜,使之還給本主矣。各部現告家主姓名及入接人員,竝別單書入,請令該司相考,稟處,何如?傳曰,允。
持平李杭啓曰,臣以前任扶安縣時,邊山店舍許入事,方在査覈中,故頃忝諫職,以此卽遞矣。矧此風憲之地,尤不可一刻苟冒,請命遞斥臣職。答曰,勿辭,退待物論。
司諫蔡忠元,正言姜裕後啓曰,請還收丁晳·裵緯等科罪停擧之命。措語見上請楊州牧使李元老遞差。措語見上答曰,毋庸煩論。
有政。吏批,行判書李厚源進,參判李一相服制,參議睦行善病,左承旨南老星進。
兵批,兼判書元斗杓賓廳坐起進,參判申濡病,參議李惕然病,參知沈進,右副承旨柳道三進。
以承旨望,傳于吏批曰,何如是數少?加望。
以金堉爲領議政,蔡裕後爲左尹,金應祖爲禮曹參議,李尙眞爲刑曹參議,鄭植爲兵曹正郞,柳道三爲左副承旨,李惕然爲右副承旨,趙潝爲右尹,元萬石爲正言,李彙晉爲禮曹佐郞,元萬春爲司評,金廷弼爲內資主簿。校書博士單金命說,著作韓友琦,成均學諭鄭叔周·申重寶竝單付。
副修撰尹鏶辭職上疏。答曰,省疏具悉。爾其勿辭,往來救護。
都承旨閔應協辭職上疏。答曰,省疏具悉。卿其安心勿辭。
江原監司徐元履上疏。答曰,省疏具悉。日者不諒寡昧之誠意淺薄,且念辭意拙訥,不能感動人心,而徒懷災異之懼,欲爲求助臣隣,而含默成風,讜言不聞,只自反躬慙靦而已矣。卿之忠赤之疏忽至,再三觀覽,嘉歎不已也。疏中戒誨之言,予雖不敏,可不體念?係干弊端事,亦令廟堂詳盡議處焉。
右副承旨閔光勳辭職上疏。踏啓字。出燼餘日記
引見時,兼兵曹判書元斗杓所啓,李竚原情中,水使所犯,極其狼藉,以下訐上,似有後弊,而其言亦有所據,水使以主管禁斷之人,私竊板材,所犯不輕矣。上曰,其罪當如何?右議政沈之源曰,此罪似當拿推矣。斗杓曰,金漢文旣已被罪,則李竚,告訐上官之人,不可還赴本鎭,金友仁雖已放送,亦不可更遣矣。上曰,金漢文拿推,李竚照律,金友仁遞差,其代,明日政,竝爲擇差,可也。大司憲洪命夏所啓,各司開坐,每因祭享齋戒,多有稽滯之事,自今罷齋後,則雖勿用刑,不爲廢坐,何如?上曰,依爲之。出禁府謄錄
上在昌德宮。停常參·經筵。
夜一更二更,月暈。
南老星,以弘文館言啓曰,本館下番見存二員內,修撰李慶億,以都監之務,除本仕已久,只有副修撰尹鏶,而昨以親病,陳疏出去,終不入來。故不得已臣慶億,姑替夜直,而旣除本仕,勢難仍直,上番一員,姑降入直之意,敢啓。傳曰,知道。
正言元萬石啓曰,臣以殿講不通,方在推勘中,不可冒居言地,請命遞斥臣職。答曰,勿辭。退待物論。
傳于南老星曰,連仍外山川祈雨祭所摘奸而問之,則言旱言不旱不同,近來祈雨祭連次設行,而豈可矇然不知而爲之若此之甚乎?其在事體,殊甚不當,卽令該曹,問于京畿監司,馳啓各邑旱氣之如何,而守令等,例以虛語相蒙爲能事,甚爲可駭。今則令監司嚴飭,毋得一毫欺誣,以實馳報,然後可據而處之,各邑所報,隨到隨啓,而必於一二日內,畢啓事,分付。且兩湖監司雨澤狀啓,近日全不爲之,亦甚未便,使之催促馳啓,可也。
傳于南老星曰,四次祈雨祭,獻官以下,書啓。
傳于南老星曰,兼內乘金益勳之代,極擇除授,僉正爲兼內乘,仍察內外廏馬,一如金益勳之爲,此意言于該曹。
洪處大,以兵曹言啓曰,本曹所屬軍器寺官員,今乙未春夏等褒貶,當於限內封進,而本寺都提調綾川府院君具仁垕,方在呈告中,未得磨勘矣。今始等第啓聞之意,敢啓。傳曰,知道。
洪處大,以司僕寺官員,以提調意啓曰,僉正兼內乘金益勳之代,極擇除授,兼察事,命下矣。臣斗杓在政廳,與吏曹,反復相議,當中可堪此任者,未得其人。且一人兼察內外寺馬政,則雖在常時,或未免苟簡,脫有緩急調用之擧,必多拘礙難便之端,僉正·內乘,各爲極擇差出,以專內外馬政,何如?傳曰,然則依此爲之,而駕轎馬,不可付之閑漫外司官使,內乘兼掌,如何?議處,可也。
傳于洪處大曰,左右內乘,今日內差出,使之察任。
備忘記,獻官淸平君洤,陽原君許選,東昌尉權大恒,綾峯君偁,靈愼君瀅,各兒馬一匹,典祀官兼大祝主簿孫志,著作宋胤吉,正郞具崟,典籍李河·都汝恒,各上弦弓一張,監察以下諸執事,各不粧弓一張賜給。
洪處大,以司僕寺官員,以提調意啓曰,云云事,命下矣。駕轎馬三十疋,使兩內乘,各分掌十五疋,迭爲往來外司,看養調習,値擧動時,則與內廏馬,一體出入,似爲便當,敢啓。傳曰,依爲之,而但許多馬疋看檢調養等事,固非小事,而外寺官吏內乘,諉之於內寺之官,而不肯聽從,則事必掣肘矣,本寺商量處之。
司諫蔡忠元,正言姜裕後啓曰,請還收丁晳·裵緯等科罪停擧之命,請楊州牧使李元老遞差。措語竝見上正言元萬石,以殿講不通,方在推勘中,不可冒據言地,引嫌而退,旣被推勘,勢難在職,請正言元萬石遞差。答曰,不允。遞差事,依啓。
大司憲洪命夏啓曰,請還收丁晳等照律,裵緯等停擧之命。措語見上湖南査覈守令,旣施杖罷之律,旋有仍任之命,此出於一時之權宜,而揆諸國體,苟簡莫甚。刷擧雖未完了,各邑成冊,旣已上來,與當初事勢有異,後官足以釐正。且旣罷之官,身負重律,何以號令一邑乎?請還收湖南査覈守令仍任之命。自前朝家詢訪民弊,非不勤矣,而各道啓聞,初不着實,該曹覆啓,亦未免文具之歸,可勝歎哉?目今天災孔酷,民怨日深,自上憂勤,方講消災之方,消災之方,夫豈外於安民哉?臣聞湖南沿海各邑,常賦之外,雜役偏重,終歲勤勤,不得取其贏,海民怨苦,莫甚於此,不可不速爲變通,請令本道監司,一年應供之役,査錄啓聞,以爲變通之地。近來各衙門法外之事,一切禁斷,而猶未懲戢,事極寒心。漢城府郞廳,以徵債一事,私自捉致知家,而所謂負債者,乃曾經邊將郭姓人也,其不有國法,擅自犯禁之狀,極爲可駭,當該郞廳,請命罷職不敍。近來士大夫,多有奪人閭舍,貽弊民間,故令漢城府,別單書啓,則有勢力士夫,多有落漏,只以若干人員抄啓,以爲塞責之地,殊極可駭,漢城府當該堂上·郞廳,請命從重推考,更爲明査以啓。別單現告中,除其奴婢家舍,旅宦人外,入接士夫,竝令推考。答曰,依啓。丁晳·裵緯等事及湖南査覈守令事,不允。
都目政。吏批,行判書李厚源進,參判李一相進,參議睦行善進,都承旨閔應協進。兵批,兼判書元斗杓進,參判申濡進,參議未差,參知沈進,左副承旨柳道三進。
吏批啓曰,今都目政,各岐仕滿應遷者,相避及未準朔監察·禁府都事,各司久任時推人員,竝擬,何如?傳曰,允。
傳于南老星曰,長城府使,今政不爲差出乎?言于該曹。
吏批啓曰,長城府使,今政不爲差出乎?言于該曹事,傳敎矣。推刷雖未完畢,今政差出乎?敢稟。傳曰,與他處有異,今政差出。
吏批啓曰,取考曹上謄錄,則乙未四月二十二日親臨殿講時,右議政沈之源所啓,前日登對時,領相以李星徵,差長城府使事,定奪矣。李星徵,前爲推刷都監郞廳,而曉暢事務,無出其右,今若出送,則句管之事,恐有疎漏之患,限推刷事畢間,勿爲遷動,何如?上曰,推刷方急之時,彼此遞易,俱極重難,推刷事畢後,擧行,可也。吏曹判書鄭維城曰,然則長城陞號事,何以爲之?上曰,姑徐事,傳敎矣。前日榻前,大臣定奪,雖如此,以李星徵,擬望差出乎?敢稟。傳曰,以他人擬望。
吏批啓曰,昨於榻前,得聞宗簿寺提調等陳達之言,則本寺直長田乃績,最善於敎誨宗室,而今者田乃績,因仕滿,陞授內贍主簿,實爲可惜。凡用人,當隨其器,內贍主簿田乃績,與宗簿主簿崔蘤,相換,何如?傳曰,允。
兵批啓曰,卽接羽林衛將廳所報,則衛將吳士儉身有重病,添得暑疾,除授過限,不得行公,斯速處置云,宿衛之任,不可久曠,吳士儉改差,何如?傳曰,允。
傳曰,山城守堞及有功勞人等,各別收用,守令十分擇擬事,言于兩銓。
吏批,以李箕徵爲司贍主簿,金湍爲長興直長,尹宗之爲刑曹正郞,吳竣爲知經筵,徐必遠爲吏曹佐郞,李星徵爲司宰僉正,權碖爲典籍,崔寬爲工曹佐郞,朴榥爲內贍直長,金庭謹爲西部主簿,郭齊華爲持平,尹以宣爲司贍直長,林一儒爲司饔主簿,柳益三爲內資奉事,都愼與爲典籍,具鋈爲司僕判官,鄭東燁爲監察,李材吉爲監察,南老星爲冬至正朝聖節副使,安後稷爲書狀官,李時術爲司書,田乃績爲內贍主簿,許憲爲右水運判官,閔偉爲濟用直長,趙漢叟爲軍資奉事,尹弼殷爲戶曹佐郞,李克泰爲典籍,成晩達爲監察,白瑞翰爲軍器僉正,安應昌爲軍資判官,李梓爲輔德,金時爲瓦署別提,李齊衡爲濟用正,成雲翰爲掌樂直長,趙錫祿爲司宰主簿,金麟錫爲引儀,李愼爲活人別提,鄭采和爲司僕主簿,李斗長爲尙衣別提,李秞爲工曹正郞,安後說爲正言,李松老爲典獄主簿,安弘毅爲北部主簿,沈廷老爲義盈直長,李尙淵爲長興主簿,李邦鎭爲監察,崔時卨爲引儀兼參軍,宋儒韓爲繕工監役,柳斗章爲引儀,安宗遇爲禮賓奉事,李稹爲禁府都事,金佐明爲兵曹參議,姜頊爲戶曹佐郞,吳斗寅爲海運判官,鄭伯基爲尙瑞直長,尹長卿爲義盈奉事,沈之瀗爲繕工假監役,金益廉爲兵曹佐郞,李經爲甑山縣令,李后白爲松禾縣監,具義俊爲濟州牧使,金重明爲甲山府使,金益厚爲鐵山府使,申時豪爲龜城縣監,權以明爲渭原郡守,崔克寯爲博川郡守,都汝恒爲幽谷察訪,盧世珍爲碧沙察訪,具崟爲黃州判官,朴尙質爲康津縣監,權穆爲咸興判官,李必馨爲慈山郡守,金徽爲義州府尹,李汝發爲永興府使,黃埏爲明川府使,權衍爲三和縣令,任重爲慶尙都事,尹塏爲咸鏡都事,李禮男爲大靜縣監,李積爲德源府使,洪天龜爲金溝縣令,鄭尙古爲平海郡守,邊義一爲波知僉使,金素爲五衛將,黃士誠爲所斤僉使,李仁慶爲高山里僉使,李大仁爲潼關僉使,吳達尊爲宣傳官,李枝遠爲安興僉使,李萬齡爲永宗萬戶,鄭秀男爲舒川萬戶,全尊性爲五衛將,朴時雨爲忠翊將,金壽增爲衛率,李垕爲文兼,姜弼文爲神方仇非萬戶,李時靖爲阿吾地萬戶,薛觀徵爲忠淸水虞候,徐挺然爲文兼,尹思智爲森森坡萬戶,文尙周爲玉連萬戶,李賢爲豐山萬戶,閔繼逸爲包伊萬戶,南宮奕爲蛇梁萬戶,金伸先爲景福假衛將,閔錡爲宣傳官,梁應涵爲兼司僕將,朴長卿爲宣傳官,鄭傅賢爲慶尙右兵使,金樑國爲武兼,黃埏爲訓鍊副正,崔徽之爲副率,元相爲兼內乘,尹思晟武兼,海原君暎爲副摠管,申壕爲同中樞,李汝博爲內禁將,黃應吉爲忠壯將,南澳爲訓鍊主簿,趙義敏爲僉知,李公望爲都摠經歷,成釴爲忠淸水使,鄭就道爲羽林將,李碩老爲守門將,任翊夏爲都摠都事,洪受九爲部將,李東顯爲順天營將,崔廷顯爲羅州營將,兪益聖爲武兼,鄭倜爲滿浦僉使,尹時建爲守門將,趙安孝爲宣傳官,趙猷爲淸州營將,安忠益爲武兼,沈承亨爲玉浦萬戶,閔昇爲訓鍊副正,柳泰陽爲守門將,權勛爲五衛將,禹濟民爲越松萬戶,朴鳴漢爲洪州營將,元萬石爲副司果,李基定爲摠摠經歷,劉屹爲訓鍊主簿,具元弼爲兼內乘。
政院啓曰,臣等伏見備忘記,四次祈雨祭獻官以下賞給之命,不勝未安之至,目今旱暵孔慘,百穀如焚,一番驟雨。況宿舂之地,亦不能遍及者乎?當此天災未弭,民命近止之日,自上正宜慄慄危懼,益加修省,期使至諴上格,天怒底豫,而遽以一霎爲喜,有此行賞之擧,竊恐上而未契於天心,下而有駭於瞻聽也。臣等俱以無狀,待罪近密,苟有所懷,不敢不達,請還收祈雨祭獻官以下賞給之命。答曰,不但自前有賞格之規,此時點雨,亦爲有關。此下缺出燼餘日記
傳曰,昨日五冠山·松岳山·紺岳山·德津等處,摘奸進去史官·宣傳官等,招致本院,一路所見農事及雨澤有無,從實問啓。出內下記草
上在昌德宮。停常參·經筵。
巳時午時,日暈。
柳道三,以兵曹言啓曰,四更五點量,東所部將安汝翊進告內,四更三點量,巡到弘化門,軍號相應之際,有一砲手,若夢壓猝然急呼,同宿百名砲手,一時齊聲相應云。卽招哨官李翔問之,則所答與部將安汝翊無異,不勝驚駭,哨官常時不能檢飭之狀,據此可知,請推考。傳曰,允。
又以都摠府言啓曰,四更五點量,東所部將安汝翊進告內,四更三點,巡到弘化門,軍號砲手夢壓高聲,則同宿入直砲手,一時齊聲相應云。卽招哨官李翔問之,則所答與東所部將所言無異,不勝警駭,哨官常時不能檢飭之狀,據此可知,率領將官推考,何如?傳曰,允。
洪處大啓曰,卽者都摠府郞廳來言,四更三點時,巡更部將,到弘化門內,軍號相應之後,有一軍士忽作呼聲,一哨砲手轉相驚呼,移時乃定,此雖初出於軍士輩夢壓之致,而大內不遠之地,有此非常驚動之擧,極爲驚駭。首發軍士,從重科罪,當該將官,亦推考,何如?傳曰,允。
都目政事。兼吏批,行判書李厚源進,參判李一相進,參議睦行善進,都承旨閔應協進。
兵批,兼判書元斗杓進,參判申濡進,參議金佐明未肅拜,參知沈進,左副承旨柳道三進。
吏批啓曰,新除授松禾縣監李后白,呈狀于政廳曰,丙子之亂,其父母節死於江都云,出站之際,果有難便情勢,改差,何如?傳曰,允。
以權碖爲監察,沈儒行爲司僕寺正,尹瑊爲司䆃正,趙錫祿爲義禁府都事,李斗陽爲司僕僉正,李斗長爲監察,金敏斅爲工曹佐郞,朴世模爲直講,柳晉三爲直講,元萬石爲直講,李秞爲戶曹正郞,吳熽·李德夏爲戶曹佐郞,卞時煥爲典籍,金湍爲禁府都事,李廷夔爲兼司書,李東溟爲說書,金廷望爲內資直長,鄭始大爲典籍,徐貞履爲軍器僉正,金志顔爲工曹正郞,李廷相爲刑曹正郞,金琥爲瓦署別提,金琳爲活人別提,權儔爲義盈主簿,韓宜吉爲尙衣別提,李后白爲司宰主簿,鄭伯基爲禁府都事,申瀁爲禮賓別提,尹以益爲刑曹佐郞,沈儒行爲修撰,金庭謹爲監察,宋孺悌爲西部主簿,尹宗建爲繕工副奉事,金寅爲開城敎授,鄭瀷爲忠州敎授,孫海英爲淸州敎授,崔根厚爲南原敎授,尹瑛爲平壤敎授,金濬爲原州敎授,崔鎭南爲慶州敎授,朴繘爲公州敎授,朴興宗爲吉州等敎養官,崔大年爲漢城參軍,申圭爲奉常直長,金光瑨爲奉常參奉,金璛爲成均博士,李喜爲長興直長,許橄爲長興奉事,朴元開爲尙瑞直長,尹材爲宗廟奉事,朴隆阜爲司饔參奉,元撤爲濬源殿參奉,權說爲健元陵參奉,李時燦爲靖陵參奉,鄭載厚爲敬陵參奉,李郈爲繕工監役,沈樞爲典設別檢,李恒鎭爲繕工假監役,權沈爲童蒙敎官,南熀爲中部參奉,李汝恪爲典獄參奉,黃渼爲假引儀,辛喜季爲鳳山郡守,金宗沇爲松禾縣監,趙䃏爲昌樂察訪,李廷機爲金泉察訪,南宮楡爲景陽察訪,尹埛爲省現察訪,李咸吉爲慶安察訪。
兵批,以張道奎爲守門將,南澳爲呂島萬戶,梁侙爲都摠都事,李有相爲衛率,鄭萊彰爲都摠經歷,朴進益爲部將,丁天輅爲訓鍊判官,李敏行爲都摠都事,偰泓爲武兼宣傳官,朴璿爲部將,朴振翰爲宣傳官,卞時悛爲黔毛浦萬戶,裵尙禛爲訓鍊主簿,張遴爲副護軍,權儔爲副司果,金夢龍爲訓鍊參軍,朴相漢·李奎長爲四山監役,洪茂爲洗馬。
正言姜裕後啓曰,請還收丁晳,裵緯等科罪停擧之命,請楊州牧使李元老遞差。措語竝見上答曰,不允。李元老推考。
大司憲洪命夏,掌令柳俊昌啓曰,請還收丁晳等照律,裵緯等停擧之命。答曰,毋煩。
曺漢英,以宣惠廳言啓曰,當初大同磨鍊之時,事目非不嚴明,而歲月已久,奸情百出,各邑色吏領納大同木之際,與市民同謀,以其本色好木,換納市上劣木之說,頗有所聞,而不能明白摘發矣。今年五月,公州甲午條大同木納廳之時,外裹空石及結裹藁索,顯有改結裹之狀,試看其木品,則不但升麤尺短,有印跡而僅可用者二十一同一疋,而雖有印跡,不合大同木者,五同三疋也,稍似大同木,而無印跡者,五同二十九疋也,旣無印跡,升品亦且麤劣者,至於十一同缺二字疋之多,事甚可怪。故推問其領來色蔣士龍稱名者,則稱以此木,收捧於空官之時,發程之日,始爲作同,踏印於官前。故紛擾之中,多有未及踏印者云,雖曰紛擾之中,不踏印之木,至於十七同之多,似無是理,而或是本色,則以其無印跡麤短之故,而沒數退送,係干民弊,故姑爲捧置別庫,以爲日後聞見處置之地矣。今者本州後運大同木領來色吏金元吉,卽大同次知本色吏云,故出示其木於元吉,則元吉招內,渠以終始監捧,色吏所捧木品,渠所詳知,此木升品,皆非本州上送之木。且上納之際,如有點退之弊,則還給其納者而改備,乃是規例,故所捧之木,各其疋頭,書其納者姓名及所居面名矣,此木則皆無納者姓名面名書塡之事,中間換木之狀,明白無疑云云。偸用本色好木,換納麤木之色吏,情狀明白現露之後,若不繩以重律,則後弊無窮,而其時色吏,來接於本州京主人趙汗之家,趙汗必是知其事狀者,故爲先發差推捉,則已先知幾而逃走,尤極痛駭。令捕盜廳窺伺捕捉,色吏蔣士龍,令本州執捉上送,與金元吉,一處憑閱査得實狀後,依法重治,以杜後弊,何如?傳曰,依啓。
領議政金堉箚曰,伏以人臣受恩命,其辭之者,非一道也。有以禮而辭者,有以病而辭者,有量其才而辭者,有畏人言而辭者,有知時勢不可有爲而辭者,有知其力不可救而辭者,其辭者有輕重,而同歸於不可任其責則一也。今臣卽已試無用之人也,國人知之,朝廷知之,臣亦自知之,國人之知,朝廷之知,不如臣之自知,而摠不如聖主之知臣也。加衰已敗之臣,豈可更爲收用而責其效乎?伏櫪之驥,雖使百王良鞭之,猶不可進一步,況駑駘之齒長者,拂拭而加錦幪,其何能當大路而奮迅乎?臣之精神氣力,日減一日,行二年矣。忘前失後,如墮霧中,若使置之於震撼擊撞辛甘燥濕之地,則憒憒怳惚,貽笑朝廷,尙奚足一日而居其位乎?其身之得罪顚沛,固不足恤,而將奈國事何,奈萬民何,奈隣境何?此非臣循例之禮辭,亦非托病而固辭也,實出於肝膈之至情。伏乞聖明,亟收成命,更擇賢德而改卜焉。取進止。答曰,省箚具悉。卿其安心勿辭,亟出察職,以濟時艱。
南老星啓曰,領相箚子批答,政府無郞廳,遣史官傳諭之意,敢啓。傳曰,知道。
洪處大啓曰,李元老推考事,命下矣。臺諫方以遞差論啓,推考承傳不得捧之之意,敢啓。傳曰,知道。出燼餘日記
上在昌德宮。停常參·經筵。
柳道三啓曰,十四日引見時擧行條件,其數甚多,自上有問于諸堂上,書啓之敎,故罷出之後,卽與注書,達夜抄出,遍問入啓。十五日夜,始爲啓下,則當出於十六日朝報,臣方在政廳,分付該吏,再三催促,而卽見外司朝報,則不爲書出。招詰曲折,互相推諉,已爲摘發,治罪除名,而臣待罪該房,未免淹滯,惶恐待罪。傳曰,知道。勿待罪。
柳道三,以都摠府言啓曰,副摠管崔惠吉,以缺一字獄事刑曹坐起進去晝仕,請出標信。傳曰,知道。
備忘記,傳于南老星曰,嗚呼,寡昧之爲國無狀,不得於天心,使民替受其殃,予心若割,寧欲溘然,頑雲乍凝,若雨而不雨者,久矣。一日二日,望望而至此,若復過數日,穡事已矣。淺薄之誠,難望其感應之鈔,何敢坐而付之於無可奈何乎?予欲代犧親禱,其令該曹,不卜日趁卽擧行。
備忘記,傳于南老星曰,今將親行禱雨之禮,本院檢飭攸司,淨掃闕內,嚴禁雜人,務令肅淸安靜,毋得有喧擾陋穢之弊,時時摘奸,以察能否,各別惕念擧行。
備忘記,傳于柳道三曰,頃者雖行審理之擧,許多罪案,半日之內,安得盡遍而詳悉乎?其間若或有抱冤而未伸者,則難望其雨澤之遍溥,其令有司,就議于大臣,無論罪目之輕重,惟察其情,更爲抄啓。
備忘記,傳于南老星曰,今年諸道農事,槪可想矣。民將救死不贍,安忍受其享乎?令該曹諸道方物,限明秋,大妃殿外,竝令停罷,而作木作米之類,亦爲權罷,以除一分民弊。
備忘忘,傳于南老星曰,自忝位以來,驚心慘目之災異,式月斯生,恐墜祖宗付畀之重,夙夜憂懼,不遑寧處,及至今日,旱暵之慘,出於金神按節之後,百穀立而焦枯,無有西成之望,哀我民生,大命近止,是誠誰咎?靜言思之,有靦面目,其可罪歲而自安乎?罪實在予,天乎天乎,何不降殃于寡躬,而活我齊民之命乎?興言及此,若隕淵谷,無以爲懷。自今日避正殿,以爲益加責躬省愆之地,減膳禁酒等事,令該曹,另爲擧行,承旨代予草敎,廣求直言,使予得以遷善改過也。且念今日之事,亶在寡躬,今日之臣僚,亦安得晏然而已乎?唯我中外大小臣隣,體予憂遑煎灼之至意,各自惕慮奉職,以盡上下交修之道。
南老星啓曰,臣等伏見備忘中,有承旨代予草敎廣求直言之敎,臣等相顧缺二字不知所諭。竊念應災求助之道,誠實爲本,王言一出,瀉盡宸衷,憂畏之誠,溢於辭表,凡在聽聞,莫不涕泣,至諴感神,矧玆臣民,臣等雖欲更爲模寫,固不足彷彿萬一,循例代言,反歸虛文,直以備忘,播告中外,實轉移天人之幾,允合事宜,惶恐敢啓。傳曰,言辭拙蕪,不足以感動人心,而啓辭至此,依爲之。
傳于李惕然曰,今年鷹連領去,內官入去處,亦依上年例,錦女處,賜物入送。
柳道三,以試射所差備官意啓曰,今此朔試射,雖與科擧不同,亦是國試,故分付差備官,切勿循私之意,再三申飭,而呼唱官訓鍊奉事皇甫一,邊中之人,虛稱貫中,意謂出於無情不察,詰責而止矣。不中之人,又稱邊中,一人再犯,必是循私用情之致,決非出於無情,莫重國試,循私用奸之罪,不可不治,令攸司推治,何如?傳曰,允。
南老星,以禮曹言啓曰,卽以備忘記,自今日避正殿,以爲益加責躬省愆之地,減膳禁酒等事,令該曹,另爲擧行事,命下矣。減膳,依聖敎自今日擧行,而禁酒等事,亦令該曹,劃卽擧行事,分付,何如?傳曰,允。
南老星,以禮曹言啓曰,祈雨親祭,不卜日趁卽擧行事,命下矣。自前雖有不卜日之敎,若有拘忌,則例不爲行祭,問于日官,則十九日·二十日,皆有拘忌,二十一日平吉云,以二十一日定行爲當。凡干預備之事,卽爲分付于各該司,而日期臨迫,祭官以下諸執事官,除肄儀,二十日早朝,先詣祭所,依前例習禮之意,亦爲分付,何如?傳曰,允。
又以禮曹言啓曰,祈雨祭親行事,命下矣。自前祈雨親行,或社稷,或南郊,出於一時下敎,而未有定規,今則設行何處乎?敢稟。傳曰,社稷爲之,可也。
又以禮曹言啓曰,今此親祭時,王世子方在未寧之中,隨駕及闕門外祗迎·祗送,似難行禮,節目中不得磨鍊之意,敢啓。傳曰,知道。
又啓曰,自前親祭時祭文,有命招大提學製述之擧,今番親祭祭文,待開門,命招大提學,製進,何如?傳曰,允。
行大司諫李時楷,獻納郭聖龜,正言姜裕後啓曰,請還收丁晳·裵緯等科罪停擧之命。措語見上楊州牧使李元老,自恃秩高,厭薄吏事,委政下吏,民不見面,不治之聲,藉藉難掩,遞差之請,亦云太輕,一日在官,爲害不貲,此非觀其推緘後處置之事,請楊州牧使李元老遞差。康津爲邑,介於兩營,且爲濟州都會,事務浩繁,號稱劇地,必須得人畀之,然後可無僨敗之患,新除授縣監朴尙質,爲人庸下,素無名稱,海邊饒邑,決不可付諸此人,康津縣監朴尙質,請命遞差,其代極擇差出。答曰,不允。朴尙質事,依啓。李元老,必因頃者之落馬,久不治事矣,何必深責?毋庸煩論。
大司憲洪命夏,執義成夏明,掌令柳俊昌,持平安後稷·郭齊華啓曰,請還收丁晳等照律,裵緯等停擧之命。措語見上新除授忠淸水使成釴,所管之事,時未就緖,遽授閫帥之任,殊無責效調用之意。況家在本營至近之地,決不可差遣,忠淸水使成釴,請命改差,仍授前任。秋節已屆,缺四五字焦枯,民命近止,今日回天之望,不但在於圭璧缺四五字之道,以盡感應之誠,而四次祈雨之後,雖得一陣驟雨缺二字之中,猶未遍及。況望其四野之蘇枯乎?今此祭官等賞格,雖出於聖上憂旱之至意,而反未免虛授之歸,請還收祭官等行賞之命。近來年少武弁,別無可紀之勞,且無表著之才,而驟陞堂上者太多,物情之不快,久矣。新除授鳥嶺僉使金益輝,以年少之人,筮仕未久,超授明川府使,亦已濫矣。頃纔赴任,政績未著,又陞頂玉之班,除目一下,皆以爲駭,且邊邑數遞,民弊不些,鳥嶺僉使金益輝,請命改正。新除授三和縣令權衍,雖有勤幹之稱,陞出六品,纔經二年,遽授五品,揆諸政體,殊甚未妥,三和縣令權衍,請命改正。康津爲邑,物衆地大,介於兩營。且爲濟州都會,累經匪人,將爲棄地,苟非有風力之人,無以憚壓,新除授縣監朴尙質,請命改差,以有風力善治文官,各別擇送。新除授活人別提金琳,本以卑賤之人,冒授東班六品實職,仕路之不淸,未必不由於此,活人別提金琳,請命汰去。答曰,不允。朴尙質事,依啓。四次祈祭之後,開城府·長湍等官,馳啓雨澤,亦多施賞,似無不可矣。
南老星啓曰,政府無郞廳,求言傳旨,以史官往諭之意,敢啓。傳曰,知道。
又啓〈曰〉,禁酒事,命下矣。刑曹則已爲分付矣,憲府一體,分付乎?敢稟。傳曰,依啓。出燼餘日記
上在昌德宮。停常參·經筵。
洪處大,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
南老星啓曰,雨勢如此,大提學觀勢命招之意,敢啓。傳曰,知道。雨勢如此,親祭仍行與否,令禮官議處。
南老星,以禮曹言啓曰,命下矣。親祭祈雨事,命下,而旋有缺一行自昨日甘雨始下,達夜如注,川渠漲溢。凡在朝野臣民,莫不欣欣鼓舞,霈然之勢,尙今不止,親祭之禮,姑爲停止,何如?傳曰,允。
政院啓曰,臣等伏見昨日備忘記,丁寧再三,旣已罪己求言,減常膳停方物,而至於刑獄,乃民命之所係,故審理之擧,頃雖已行,而猶慮罪籍之中,或有抱冤而莫伸,至令有司,無論罪之輕重,唯察其情,更爲抄啓,哀矜惻怛之意,溢於言表,卽日甘霔之澤,可見感應之捷。有司之臣,所當仰體聖旨,十分詳悉,雖常赦所不原,苟情有可恕者,竝皆抄啓,以冀流曠蕩之澤,銷冤枉之氣,而只以若干輕囚疏釋,爲應文塞責之地,而至於前日別單中罪人,諉以已經睿裁,更不抄啓,使聖明畏天恤刑之至意,反歸虛套,古人之將順我后之德,恐不當如是也。今此審理單子,還爲出給,依聖敎,無論輕重,使之一一開錄以啓,何如?答曰,不允。
洪處大,以禁府言啓曰,備忘記,頃者雖行審理之擧,許多罪案,半日之內,安得盡遍而詳悉乎?其間若或有抱冤而未伸者,則難望其雨澤之遍溥,其令攸司,就議于大臣,無論罪目之輕重,唯察其情,更爲抄啓事,命下矣。當此旱暵孔慘之日,聖心焦煎,若無所容,其於弭災得雨之道,靡所不用其極,旣行審理曠蕩之典,猶慮夫匹夫之抱冤莫伸。又有此惻怛之敎,德音纔下,甘霔旋降,天人感應之理,可謂捷於影響,臣等不勝欽仰感激之至。就將前後罪籍,議于大臣,無論被罪久近,商量情法,罪名雖重,容有可恕者,徒流以下,至於時囚,分秩抄出,別單書啓,而罪名稍重者,竝不入於今此別單之中,則前日抄啓未蒙恩宥之類,或不無情有可恕者,而旣經睿裁,不敢更爲抄啓之意,敢啓。傳曰,知道。
洪處大,以刑曹言啓曰,云云事,傳敎矣。頃日伏承審理之敎,卽將諸道定配罪案,就議於大臣前,逐名看閱,夜深乃盡,而非但文書浩穰,且其名下,皆以重罪懸錄,徒憑文字,莫究情犯之如何,抄啓之外,必多抱冤莫伸之人,臣等心切慨然。今日聖上憂災之意,靡所不用其極,旣行審理疏放之典,又有惻怛懇切之敎,天心感應,亟沛甘霔,臣等不勝欽仰欣忭之至。,就將京外罪籍,問于大臣,更以罪名或似輕歇,或涉可疑者,抄錄別單,各其名下,仍書大臣獻議文字以入之意,敢啓。傳曰,知道。
南老星,以禮曹言啓曰,備忘記,今年諸道農事,槪可想矣。民將救死不贍,安忍受其享乎,令該曹,諸道方物,大妃殿外,竝令停罷作木作米之類,亦爲權罷,以除一分民弊事,傳敎矣。作木作米權罷之事,則戶曹當爲擧行,而甲冑筒箇,在前方物特減之時,亦爲封進矣。依前封進事,知委各道,何如?傳曰,允。
曺漢英,以左右捕盜廳言啓曰,十六日二更量,軍官洪湛來告,以爲渠以四牌巡邏軍官,行到廣州京主人契,逢着犯夜人,執捉之際,脫身逃走,軍官率軍士,追趕執捉於士夫家墻缺處,則被捉之人,自呼其名曰,立伊爲捕盜被捉,趁卽救我云云。言未了,男女竝十餘人,齊出亂打軍官·軍士,軍士皆走,而軍官猶不放所捉人,則猝髮軍官,驅迫入庭,仍爲綁縳倒置。軍官高聲曰,要奪犯禁人,如是亂打,至於結縛,困辱至此,古今所未有之事,斯速殺我云,則厥人等聚首相議,乃曰何假稱捕盜,作弊閭閻,當送法府而重治云,仍索軍官所帶之牌,取見後,佯若始知捕盜者然,溫言開諭,解縳以送云。臣聞來驚愕,招見洪湛被毆之狀,肌膚雖無破傷之處,衣冠盡破,被髮結縳之痕,極爲驚駭。如此之輩,若不懲治,則前頭夜巡軍官,將無以措手足,極爲可慮,所奪犯夜人立伊及作挐各人等,令攸司摘發,從重治罪,以杜後弊,何如?傳曰,允。
行大司諫李時楷,司諫蔡忠元,獻納郭聖龜,正言姜裕後啓曰,請還收丁晳·裵緯等科罪停擧之命。措語見上畿邑至近之地,凡干政令,朝發夕聞,非如外方泛然風聞之比,楊州牧使李元老,一自莅任以來,漫不知官務之爲何事,鄕所執權,下吏弄奸,一境嗷嗷,民不堪命,萬口藉藉,有難掩護,其因病廢務,特其餘事耳。殿下何慳於不治一守令,而相持累日,俾傷臺閣體面乎?請楊州牧使李元老遞差。答曰,已諭毋煩。
大司憲洪命夏,掌令柳俊昌啓曰,臣等頃聞漢城府官員,以徵債事,捉致曾經邊將之人,私自知家於典醫監近處,審理命下之日,又爲移置於僻巷,欲掩其跡,多有人言,而臣等慮有風聞失實之患,開坐之日,招致所謂知家者,問其事狀,果與所聞相符。問其役名,則曾經萬戶及別將缺三四字開其姓名也,仍出其所持文書,至於號訴,而此非臣等請理之事,故卽爲退送,且招漢城府書吏,備問曲折,仍爲論啓矣。卽見判尹李浣張皇陳辯,爲郞廳救解,徵債等事,雖是京兆之所關,而曾經邊將之人,杖之囚之,宜無不可云者,未知載在於何令甲耶?分付知家,雖出於堂上,而郞廳之不辨事理,越法擅缺一字豈非可駭之甚者乎?臣等論一微事,反被詆斥,無非疲軟之致,何敢晏然仍冒?請命遞斥臣等之職。答曰,勿辭。
大司憲洪命夏,執義成夏明,掌令柳俊昌,持平安後稷·郭齊華啓曰,請還收丁晳等照律,裵緯等停擧之命。請忠淸水使成釴改差,仍授前任。請還收祈雨祭官等行賞之命。請鳥嶺僉使金益輝改正。請三和縣令權衍改正。請活人別提金琳汰去。措語竝見上答曰,不允。金琳事,依啓。今見京畿監司狀啓,則十四日之雨,三十餘官幾盡遍及云,前日之賞,薄略不稱,爲慮矣。
領議政金堉箚子。答曰,省疏具悉。卿其勿辭察職。
漢城判尹李浣上疏。答曰,省疏具悉。郞廳之事如此,予當體念,卿其安心,勿辭察職。出燼餘日記
審理別單抄啓中,時囚罪人李後山,削職放送,李竚,充軍,南斗格·閔永·閔善·李景蘭·趙三立·鄭思適·全奉立·金汝徽,定配,李洵,徒年,田大穗·李翼老·尹悌顯,放歸田里,朴長遠等,放送。出禁府謄錄
領議政金堉箚曰,伏以臣之決於難進,已盡於前箚,而聖批不許,勉以速出,臣有何心,可以得安而急於趨命乎?逋慢之中,必將增煩瀆之罪矣。伏見昨日罪己之敎,辭旨懇惻,誠出淵衷,綸音纔降,甘注沛然,信乎感通之理,疾於桴鼓,天其或在佑我東方,壽國脈而延民命乎?漢武之免於秦續,實賴秋風之悔,臣不勝感涕而竊祝焉。第念今玆之旱,莫可救藥,畿甸之慘,人所目見,側聞兩南已失移秧之節,寧有不稼而求其穡者乎?國之根本,專賴兩南,兩南失稔,則宗廟粢盛之供,倉庾租稅之納,從何出乎?臣竊伏念東南缺二行聲徹於穹蒼,雖使雨順風調,無暇念及於田作。況遭無前之繼魃乎?聖上深居九重,必不盡燭此狀,而群臣畏罪相戒,唯恐奉行之不及,莫有以此上達者,臣亦其中之一也。學不足以上格君心,才不足以下救民命,尸居伴食,與已遞之臣,何異哉?不可强顔仍冒,招辱貽譏,以僨國事而危身命。伏願聖明,亟賜遞免,以全終始之恩,博訪田野之伏,以付霖雨之任,公私幸甚。批答見上竝燼餘日記
上在昌德宮。停常參·經筵。
藥房副提調臣閔應協啓曰,世子所進神效明目湯十貼,今日當盡,故卽者問候,則症候與前無異,藥則連爲劑入爲答。更與諸醫商議,神效明目湯加用宜當云,此藥五貼劑入之意,敢啓。傳曰,知道。
洪處大,以義禁府言啓曰,濟州罪人放未放啓本,自刑曹移送本府,而判義禁元斗杓,方在呈告中,待其出仕,回啓之意,敢啓。傳曰,知道。
洪處〈大〉,以訓鍊都監言啓曰,前兵使許東岦,中部千摠已爲啓下,而方在罷散中,時無職名,依例付軍職,冠帶常仕,何如?傳曰,允。
大司憲洪命夏,執義成夏明,掌令柳俊昌,持平安後稷·郭齊華啓曰,請還收丁晳等照律,裵緯等停擧之命。請忠淸水使成釴改差,仍授前任。請鳥嶺僉使金益輝改正。請三和縣令權衍改正。措語竝見上答曰,不允。權衍事,依啓。
行大司諫李時楷,司諫蔡忠元,正言安後說·姜裕後啓曰,請還收丁晳·裵緯等科罪停擧之命。請楊州牧使李元老遞差。措語竝見上監察之任,號稱殿中,武弁之參是選者,古稱其難。新除授監察成晩達,莅歷旣微,名稱未著,糾檢各司之任,不可濫授此人,請命遞差。答曰,不允。
掌樂正李枝茂疏曰,伏以臣,竊伏見殿下悶旱罪己之敎,恐懼修省之意,溢於辭表,臣又伏見殿下求言手敎,至誠惻怛之意,可以感神。凡在瞻聆,孰不感涕?嗚呼,王言纔出,霈雨卽下,天人相感之速,於此益見,臣雖愚劣,亦有所懷,豈忍含默,終無一言於今日乎?臣竊嘗聞天如影而人如形,物必有形而後有影,未嘗有有形而無影者也,亦未嘗有無形而有影者也,今也無前之變,罔測之災,式月斯生,加之以旱暵,則人事之有闕失,不待明者而可知也。嗚呼,非天降災祥,唯人召禍福,非人召禍福,唯心有吉凶。然則降災祥,雖在於天,而其所以召禍福,實在於人也,召禍福,雖在於人,而其所以有吉凶,奚在於心也?夫所謂心有吉有凶者,不過曰公與私之間而已。臣以爲,今日災異之如是,國事之如是,正坐於一箇私字,朝紳之黨比,由於私,論議之携貳,由於私,是非之不明,由於私,仕路之混濁,由於私,紀綱之不振,由於私,政令之不信,由於私,今日之凡所施措之爲,未嘗非私,則國事安得不如是,災異安得不如是乎?臣願殿下,勿以災異爲憂,唯以祛私爲先,如能盡祛私之道,以至無私之地,則災異自消,而國事可成矣。雖然,私有大小,而祛之之道,亦有先後,臣願殿下,先祛一心之私焉。一心之私旣祛,則宮闈之私,可祛矣,宮闈之私旣祛,則朝廷之私,可祛矣,朝廷之私旣祛,則一國之私,可祛矣。臣非不能指陳某私爲某事之私,而今缺二行心下不大管,若係私己,便只管橫在胸中,念念不忘。臣願殿下,點檢平日行事,心下不大關者,乃是公衆,便只管橫在胸中者,乃是私己,出於公衆者,則擴而充之,係於私己者,則遏以絶之,如是則殿下一心,自然光明正大,如靑天白日,廓然而無私矣。嗚呼,殿下一心,爲萬化之原,如能光明正大,廓然無私,如明鏡如止水,則以之別賢愚,以之辨曲直,則黨比者,安敢容其私,携貳者,安敢不歸正哉?是非安有不明,仕路安有混濁,紀綱安有不振,政令安有不信乎?嗚呼,今玆數者之私未祛,而災異如是,國事如是,則臣恐殿下之心,或有所偏係而然也。殿下之心,有遍係之私,故宮闈不能無私,朝廷不能無私,一國不能無私,以致私意橫流,而不可遏也。嗚呼,世降俗末,私意充塞,則雖使殿下一心,無有一點私己之念,固不足以祛今日之弊習也。古人亦有以專責君上爲非者,臣觀於人家,而知其不然也。一家之事,專在尊長,尊長而盡其道,則父父,子子,兄兄,弟弟,夫夫,婦婦,而此下缺出燼餘日記
上在昌德宮。停常參·經筵。
下直,洪州牧使黃㦿。
柳道三,以都摠府言啓曰,副摠管海原君暎,以武臣講書事,除標信,賓廳進去之意,敢啓。傳曰,知道。
李惕然,以戶曹言啓曰,以開城留守狀啓粘目,傳曰,此特令革罷之言,革罷宮家屯田之意耶?似爲未瑩,使之察啓事,傳敎矣。今此覆啓,只論火田禁耕,與缺二字而已,非革罷宮家屯田之意,而前因本府狀啓,有缺二行罷二字矣。今承下敎,更爲詳察,則革罷二字,有若革罷屯田者然,果爲未瑩,不勝惶恐。元啓目中,改付標以入之意,敢啓。傳曰,知道。
李惕然,以常平廳言啓曰,錢雖無用之器,可以通天下之貨,故古今海內諸國,莫不通行。以我東言之,東國重寶·海東通寶·三韓重寶等錢,得以行用於麗朝,而聖王制作,獨不得行於我朝,誠是欠事。我國卽今行用之貨,不過銀·蔘·米·布,而銀·蔘歸於南北,米則食而盡,布則衣而盡。不衣不食,不歸他國,而留作不渴之貨,轉環流行者,莫過乎錢,故請得行用,卽蒙允許,而令出五年,尙未大行者,不但臣等奉行之際,不得善策之致。人心狃於故常,習俗駭於新創,未及設施,已有異議,閭巷之間,固不足言,而朝中士夫,亦不無異議,臣等不得不動於情外之謗,況於愚下之民乎?民見其然也,皆以爲我國之令,雖擧朝同聲者,亦不過三日而罷,矧此行錢,不過若干人所見耳。必無遵守之理,我輩傾産聚錢之後,如有還罷之擧,則不免有失本之弊,民志之未定也如此,宜乎錢貨之不通行也。國家如不欲用錢則已,如欲用之,則豈宜乍行旋止,玩愒時月,有同兒戲者然哉?今若如斯而止,則人民之不信朝家命令,必甚於前日,此後雖有良法美制,利於國而便於民者,其可以行之乎?只合拱手而坐,以待日之暮而已,豈但錢幣之行不行而已哉?此事,初則只係通幣之利害,而今則轉以爲政令之輕重,已費之物力,亦甚可惜。故臣等反復商議,可行之條,別單書啓,恭俟睿覽,以此頒布民人,依式擧行,以示堅定必行之意,何如?傳曰,姑徐。
柳道三,以兵曹言啓曰,今日武臣賓廳講書時,通禮院引儀閔傑,通鑑不通,內禁衛金汝兼,大學不通,請竝推考。傳曰,允。
以中殿掌務內官手本粘,傳于曺漢英曰,頃因親祭齋戒,禁雜人事,傳敎矣。厥後仍以爲之耶?似爲膠柱鼓瑟矣。
行大司諫李時楷,司諫蔡忠元,正言安後說·姜裕後啓曰,請還收丁晳·裵緯等科罪停擧之命。請楊州牧使李元老遞差。請監察成晩達遞差。措語竝見上答曰,不允。成晩達事,依啓。
大司憲洪命夏,執義成夏明,掌令柳俊昌,持平安後稷·郭齊華啓曰,請還收丁晳等照律,裵緯等停擧之命。請忠淸水使成釴改差,仍授前任。請鳥嶺僉使金益輝改正。答曰,不允。
掌令柳俊昌啓曰,臣以無似,屢叨匪據,只以隨行逐隊,奔走道路爲事,未嘗進一言畫一策,以效塵露之補,尋常愧懼,若無所容,加以病伏窮巷,罕與人接,其於時論物情,有同聾瞽,墑埴冥行,罔知津涯矣。頃在五月間,亦忝本職,同僚有陳箚之擧,臣亦參論,而遣辭之際,未免有語及大臣,致令大臣相繼請告,臣於伊時,已極惶悚。今見領議政箚辭,則臣不勝瞿然之至,臣雖無狀,職忝言責,則論列得失,有何所難,而何必托以應旨,矇然攻斥,自同於苟且之歸哉?人之賢邪,聖明在上,臣不欲多辯,而其不敢揚揚使氣,復入臺閣,臣亦可以當之,不可一刻仍冒,請命遞斥臣職。答曰,勿辭。退待物論。
以平安監司沈澤辭狀,傳曰,勿辭察職事,回諭。
領議政金堉箚曰,伏以臣,伏聞王世子眼患,尙未少愈,有加劑前藥之令,臣方在提調之列,不得趨走於問候,逋慢之中,又加以此罪,勢不可斯須忝也,本職及內局之任,爲先遞免。且臣伏念,國家名器至重,流品有截,堂陛不尊,等級不明,則自下凌上,將無所不至,故大臣居近君之地,位絶百僚,人皆敬待,以存體貌,然後朝廷尊而紀綱立焉。殿下初不擇人,如臣無狀,又叨首席,後患之來,烏得免乎?頃者一二大臣,以社稷高勳,王室至親,年皆老成,淸謹無過,而憲府之官,托以應旨,專攻太甚,視廟堂如無物,方在其職,而謂黃閣寥寥,侵辱之言,不一而足。大臣有罪,則拈出所失而言,甚則一會而劾之,可也,何敢矇矓混稱,無所忌憚,一擧而空台鼎累日乎?閭巷憤歎,路人所知,而殿下謂其發於求言之際,優答而寵秩之,此臣之所大懼也。人主之職,莫急於進賢而退邪,謂二臣,非賢則已,二臣而非不賢,則邪者,當斥之也。豈可揚揚使氣,復入於臺閣?伏乞聖明,亟遞臣職,與二臣而同歸,不勝幸甚。取進止。答曰,省箚具悉。意謂君相之言,人皆可言,不料大臣之事,則難言至此矣。末端所謂與二臣同歸之說,尤所未曉也。卿其安心勿辭。出燼餘日記
上在昌德宮。停常參·經筵。
自昧爽至卯時,沈霧。未時,太白見於巳地。
柳道三,以都摠府言啓曰,今日入直軍士,中日習射,請出標信。傳曰,知道。
南老星,以宗簿寺官員,以都提調意啓曰,花山監文憲呈單內,內禁衛稱名人朴從善,與私奴㖌卜同惡,無端突入詬辱,至於頭髮曳下,以石塊無數亂打,肩臂破傷,不勝駭憤,請依法懲治雪憤云。宗室雖極殘弊,爲常漢毆打,近來所無之變,不勝缺二行故從善等,乘憤發惡,移怒亂打,果如呈狀辭緣,國綱頹弛,上下名分,雖至紊亂,而無賴常漢,蔑法恣行,乃至於此,極可寒心。如此之人,若不依法重治,則末裔疲殘宗室,難以行世,朴從善及同惡人㖌卜,令攸司囚禁,依律重治,何如?傳曰,允。
柳道三,以兵曹言啓曰,當日幼學方有光稱名人,自金虎門入來,閑良許寔,自宣仁門入來擊錚,極爲駭愕,令攸司囚禁治罪。金虎門守門將李承健,宣仁門守門將朴希聖,常時不能禁斷,以致闌入,亦爲非矣,請推考。傳曰,允。
慶尙監司南翧,殿·最經封事,待罪請罷狀啓。傳曰,勿待罪察職事,回諭。
司諫蔡忠元,正言姜裕後啓曰,請還收丁晳·裵緯等科罪停擧之命。請楊州牧使李元老遞差。措語竝見上答曰,毋庸煩論。
南老星以成均館官員,以知館事意啓曰,全南道扶安地蝟島,靈巖地楸子島,羅州地都草島,靈光地角里島·鵲島·紫雲坪等六處,自祖宗朝,折給本館,以補多士供養之資,今至數百年,上司宮家,曾不敢侵占。往者鹽·鐵設立時,靈·羅所屬五島,則皆屬鹽·鐵,而蝟島一島,猶屬本館。近年以來,本道本官缺一行半主投獻宮家,凡島中魚物興産之處,本館皆不得下手收稅,國學供饋,日益無形,誠非細慮。其本道本官,檢察宮家諸所冒占者,竝一一還屬本館,以重養士之地,何如?傳曰,令該曹,査覈處之。
大司憲洪命夏,執義成夏明,持平安後稷·郭齊華啓曰,請還收丁晳等照律,裵緯等停擧之命。請忠淸水使成釴改差,仍授前任。請鳥嶺僉使金益輝改正。措語竝見上引嫌而退,聯名進箚,出於應旨,而言責所在,循例隨參,則別無可避之嫌,請掌令柳俊昌出仕。答曰,不允。成釴則頗能其職,不可無勸奬之擧,金益輝,如此乏人之時,不可不擢用,其表表者,勿爲煩論,出仕事,依啓。
南老星,以吏曹言啓曰,守令有闕,政事,何以爲之?取稟。
兼兵曹判書元斗杓疏曰,伏以臣,數年來,衰遂日甚,精力漸盡,百疾交攻,藥餌隨身,三單請急,不是但應故事,而加由之命,出於格外,臣誠惶迫,狼狽轉切。仍念狗馬賤疾,實非偶然,積傷所發,源委甚痼,必須及時調治,專意醫藥,庶奏一缺二行半之罪,顧影自媿,人謂斯何?前此受是任者,類皆先輩宿德,而未嘗不一年二年而止,未有如臣之久且專也。使臣而設施得當,職事修擧,猶不可輕加異典,以誤天眷,況臣之觸事顚錯,動招刺議,不待臣言,而聖明已洞燭之矣。堂堂盛朝,何苦難釋於如臣已試者,而玷辱名器至此哉?言抽肺肝,實不敢絲毫外飾,情悃之竭,何待於連章而累牘。伏乞天地父母,俯諒危悃,亟遞臣所帶本兵·金吾之任,毋致重地之久曠,公私不勝幸甚。答曰,省疏具悉卿懇。卿其安心,勿辭察職。
行吏曹判書李厚源箚曰,伏以臣以無狀,謬當銓地,累辭不獲,冒昧就職,譏誚外集,慙懼內積,居常懍懍,若隕淵谷。雖無疾病,亦宜早退,以避賢路,況臣衰憊日甚,眞元日耗,危機敗徵,種種雜出,非復當官塞責之望,而都目大政,世稱銓部瓜期,謂當例改,專意調養,不至久爲淸朝之累,加由之命,反出常格之外,臣誠悶蹙,不知所處也。臣才淺識短,素無藻鑑,性且迂疎,不諧於俗,加以自少多病,全廢交游,奉職之外,閉門守拙,聞見甚狹,不翅盲聾輩流,長短亦旣不知,蔭武常調,尤所昧昧,若何以審其賢否,而器使之也?才無實儲,則遴揀何以得當?見無素定,則用舍必至顚倒,此臣之所大懼,病國陷身,豈細故哉?且臣日者所患,出於積傷,雖荷天地生成之德,得以減歇,第其病根甚痼,餘熱極盛,眼病尤劇,眩氣亦重,沈頓莫起,一任昏仆,其可以銓衡重地,爲臣養病之坊乎?伏乞聖慈,曲察微悃,遞臣職名,以畀其人,則國事幸甚,私情幸甚。答曰,省箚具悉卿懇。卿其安心,勿辭察職。
行副提學金益熙,校理李端相·洪葳,副校理李慶徽·李延年,修撰李慶億,副修撰尹鏶等箚曰,伏以殿下閔旱責躬,手札求言,其憂勤惻怛之意,宛然與雲漢,千載同符,肸蠁之頃,天心感應,大雨霶沛,劃蘇群生,嗚呼,天人之理,果不爽,而天人之際,亦可畏也,何以言之?殿下朝有善言,甘雨夕注,不啻桴鼓之捷,其理可謂有爽乎?今之感於善言者如此,向之示以疾威者,可知其際,豈不可畏乎?然則殿下,盍亦知其不爽,而益加側修,思其可畏,而亟圖消弭乎?臣等蒙學淺識,固不足以語休咎之徵,然考諸洪範傳,曰,僭,恒暘若,豫,恒燠若,說之者曰,乂之反爲僭,政不治,則僭差也。僭則旱,故恒暘若。哲之反,則猶豫不明,故爲豫,豫則稽緩,故恒燠若。五行傳曰,君亢陽而嚴刑,臣畏刑而鉗口,則怨謗之氣,發於歌謠,其罰爲常陽京房。易傳曰,欲德不用,玆謂張,厥災旱,其旱,陰雲不雨,上下皆蔽,玆謂隔,其旱天赤,庶位踰節,玆謂犯,其旱澤物枯,卽此論之,則今日之事,豈無可言者乎?蓋殿下卽祚以來,願治之心,非不孜孜,而要領未得,委任無人,事敗於媕娿,績隳於姑息,賦役苦於不均,而不思釐正之術,經界幾乎慢棄,而不知整理之策。人才不興,士逐利祿,而不講成周作聖之法,版籍不登,軍擁虛簿,而不擧三代井賦之制,馴致王綱解紐,百度潰裂,不止於僭差不治,解緩不明,則恒陽恒燠之徵,固無怪矣。殿下至德恤刑,以承天心,然雷霆所擊,萬匀所壓,豈無摧折摩滅,使群下震懾,而不敢言者乎?且方外滯獄,或有數三朔一訊,八九年不決者,拘囚幽繫,老於狴犴,亡論有罪無罪,皆足以感傷和氣,則怨謗之爲常暘,理亦然矣。王者勞於求賢,佚於得人,古先哲王,率由是道,叔世人才渺然,雖使旁招畢集,協心共力,猶恐不足了一世事。況所好不承權輿,所進不知其亡,淸名姱節之士,往往未契於上心,而奊詬持祿之臣,又不可以奮勵底績,則今日之用人,可謂舛矣。孟康曰,人君欲得賢者,徒張其意,而不用則不雨,豈不然乎?君臣一體相須,自古未有情志不缺二行其所懷,頃聞筵臣之言,數三大臣,深憂國事,而不敢達,至於對人涕泣。昔袁安之流涕,以其主幼,外戚擅權也。明良相逢,肝膽畢照,而未能兪咈於一堂,徒事涕泣於其家,臣實慨然。殿下可不反求於身,思所以然乎?夫君者,出令者也,臣者,行君之令者也,令便則順之,不便則爭之而已。入順於殿氊之上,出異於闕門之外,雖或勉强,儘不誠實,浮議乘而作焉,浮議旣作,終必壞事,近日之弊,此其尤者,此等氣象,其可謂上下同德而無蔽隔乎?上下之蔽隔若是,無惑乎天赤而旱也。近來凌夷之甚,踰躐無等,士夫冒上,庶人犯分,閭閻之間,不法之事,日以益甚,而國家所以表則下民者,亦有未盡焉。公主第宅間架,載在法典,而結構連延,不啻累百間,高明侈麗,殫極土木之巧,國人皆以爲言。殊非殿下遵典章,服節儉,貽子孫苟完攸寧之至意,成事已不說矣,卽事猶不諫乎?時屈擧贏,古人有戒,毋論缺數字布卽內帑之財,獨非民之膏血乎?春秋譏築臺,而缺二字踰制之營作,皆招澤物枯之災也。蓋此數者,俱有古人議論,臣等援古訂今,冀欲效其一得,亦願殿下,勿徒諉之傅會,而亟思所以修明政敎,迓續景命者,爲治,則毋狃於苟安,毋憚於更張,征謀治法,講究無遺,以戒僭差猶豫之失。審刑,則盡其哀敬,凡中外犴獄,皆令所在,悉心速決,其負冤抱痛,沈鬱莫伸者,亡間生死,一體加恤,以絶歌謠怨謗之患。用人,則敷求極其誠,委任盡其才,無厭自重,無厭難進,勿以亢塞而疎之,勿以眚災而棄之,聚精會神,共治天職,以免徒張其意之譏。祛蔽隔,則開誠布公,虛心聽納,但觀事之是非,理之當否,勿以遜逆好惡,先定聖心,使大小臣僚,畢達其情,無有攸伏,然後折衷取舍,斷自宸衷。群情如有不便,則亦許明言顯爭,以求至當,必使上下同歸,退無後言,如此而蔽隔旱赤,必無是理也。禁踰制,則缺二行而其未逮者,一從法典施行,然後閭閻卿大夫士庶之違越常制者,申命法府,一切毁撤,以懲木妖,如此而節踰物枯,亦無是理也。且念殿下至誠求言,將以廣忠益也,而曾前言事之臣,尙累累編配,殆非所以大開不諱之門也。亡論辜犯輕重,悉垂渙汗之恩,益有光於聖德。臣等待罪邇列,臣之所懷,不敢不竝達,彌增惶恐,伏惟聖明加察焉。取進止。答曰,省覽箚辭,於我心,有戚戚焉。凡係寡躬之失,敬聞闕矣,中外犴獄,皆令所在,悉心速決,可以申飭戒諭,而大臣憂國之淚,痛自刻責而已。反躬慙赧之外,不知所諭,大小闕失,皆欲聞知,而獨於事爲上便否之明言顯爭,寧有靳惜不許之理乎?其他等事,亦當體念焉。
大司憲洪命夏,執義成夏明,持平安後稷·郭齊華等箚曰,伏以近年以來,天災地變,人妖物怪,疊見層出,不可殫記,危亡之象,吁亦可畏,而目前切迫之憂,未有甚於旱災之慘。今日回天,若遲數日,民之類將滅矣,何幸責己之敎一下?滂沱之澤旋洽,成湯之六責,宋景之一言,眞異世而同符矣。臣等於此,益知感應之理,捷於影響,而爲人君者,不可自絶於仁愛之天,而不盡修省之道也。殿下誠能操存此心,終始如一,則天怒可回,民怨可弭,言路可開,弊政可改,其於爲國乎,何有?易曰,洊雷震,君子以恐懼修省。先儒釋之曰,君子恐懼之後,必以修省繼之者,所以盡畏天之實者也。徒恐懼而不修省,則變至而憂,變已而休,猶無懼爾,旨哉言乎。蓋恐懼者,作於其心,修省者,見於行事,遇災之日,雖有恐懼之心,行事之際,終無修省之實,則一時之恐懼,何補於敬天哉?臣等竊伏念聖明前後遇災,責己求言,非不至矣,而以其發於政者觀之,則未見實效,反歸文具,不幾於向所謂變至而憂,變已而休者乎?今殿下,又以缺二行豈不大可懼哉?臣等伏覩聖旨,以改過遷善爲敎,是殿下反躬自責之意,有如日月之更,人孰不仰?第不敢知聖明,自訟者何事,欲改者何失歟?若以臣等愚見言之,則聖上喜怒失中,辭令不擇,群下之言,稍咈聖意,輒下嚴峻之旨,或加情外之目,壓之以萬匀,震之以雷霆,以致大臣不敢言,臺諫不敢爭,上下阻隔,言路杜塞,此殿下闕失之大者也。以殿下明睿,豈不知此,而英氣太露,聖學未純,常有自聖獨運之志,故雖有過,而或未能精察,雖知過,而或未能亟改,雖能改,而不能不貳過,臣等竊恐不改此病,則聖德未易就於純一之域也。程子曰,治怒爲難,唯克己,可以治怒。朱子曰,過而能改,則復於無過。伏願殿下,味乎斯言,痛自克治,使淸明本然之體,常在常覺,不爲意我固必之所撓害,則應物處事,無不當理,自底於無過之地矣。臣等伏覩聖旨,以大小臣隣,各自惕慮奉職,以盡上下交修之道,爲敎,是殿下策礪群工之意,至矣。今日君臣上下,誠能協心同德,交修不逮,則何事不做,何功不就,而近來紀綱頹廢,玩愒成風,朝廷之上,私意恣行,士夫之間,氣習偸靡,上自廟廊,下至庶采,憂國如家,謀國如身者,果有幾人乎?竊覵聖明,夙夜憂勤,頻接臣隣,咨訪之擧,可謂勤矣,而上旣不能深究得失,下又不能明言利害,唯唯諾諾,酬答如響,當其登對之時,若有所爲,纔出閤門之外,終歸虛套,今日如是,明日如是,悠悠泛泛,竟無所就,此固廷臣之罪也,亦殿下使之然也。蓋治國之道,有本有末,緩急之序,聽言之方,有是非從違之分,而今殿下凡有所作爲,聖意一定,則不審本末,不究緩急,唯速成是務。故雖有獻議之臣,不復精辨是非,制以嚴威,群臣不敢矯正,以是强者摧,懦者縮,甚則至於窺測淺深,有逢迎之怨,如是而策厲群工,如是而欲立治道,不亦難乎?伏願聖明,先自猛省,亟去此病,使廷臣竭智缺二行議而變通,意在必行,反有掩護之事,持議者,亦宜商確利病而共濟,徒知其弊,不思弛張之道,聖明亦不平心虛意,集群策而從其長,輒疑其沮撓,此所以令出弊生,卒無以善其後也。況復朝議潰裂,人心淆薄,政令未行,訛言先起,不辨虛實,罔念利害,各自爲說,遠近波蕩。若不委任腹心,號令出一,則終無以鎭定浮議,萃合群志,歷觀前代,雖有賢君明辟,未有不得其臣,而共理其國者也,亦未有有君而無臣者也。今日朝廷,雖曰無人,自上苟能奮發有爲之志,痛革委靡之風,核其名實,明其黜陟,且能登賢拔能,風厲一世,則孰不竭忠效力,以副如渴之志乎?伏願殿下留念焉。臣等伏覩聖上,有曰頃雖審理,若有抱冤者,毋論輕重,是爲抄啓,是聖明伸理冤枉之意,至矣。前後疏滌,霈澤旁流,凡在聽聞,孰不感動?第以言獲罪者,猶有戴盆之歎,臣等實未知聖意之所在也。上年洪宇遠之疏,雖曰怪妄,聖度包容,終不罪之,此固盛德事也,而其時臺諫李晩榮·鄭晳等,因宇遠事,獨被流竄之典。此兩臣,雖有所失,罰已過中,日者審理之初,只有限年之命。聖明旣不罪宇遠,則於此兩臣,尙靳曠蕩之恩,何哉?況鄭晳有八十老父,若因思戀生病,一朝奄忽,則其父子之含痛,當如何哉?前都事李以馨,罪名雖重,情有可恕,且有老母,朝夕奄奄云,此數人,宜蒙矜惻於孝理之下也。沈大孚·兪棨等事,前後進言者,非止一二,而聖明終無釋然之意,臣等固不欲縷縷煩達,恐不宜終始廢棄,以累聖人含垢滌瑕之德也。伏願殿下垂察焉。臣等伏覩聖旨,有曰民將救死不贍,安忍受享,諸道方物及作木作米之類,竝令停罷,是聖明恤民益下之意,至矣。第念卽祚以來,勤恤之敎,前後屢降,而廟堂之所講論者,亦缺二行實則豈不可以蘇民而固邦乎?目今中外民弊,雖不暇一一毛擧,若言其大者,則如軍保隣族之受害,科外聚斂之無藝,工匠·樂生之價布偏重,詞訟獄囚之久滯抱冤,各衙門興販罔利,諸宮家山澤冒占是已。宜令大臣,會同諸攸司,十分明覈,可以釐正者,釐正之,可以變通者,變通之,勿循常格,必務實着,則弊政豈有不祛,惠澤豈有不敷?古人曰,興一利,不如除一害。先儒又曰,能除一分之弊,民受一分之惠,伏願聖明留神焉。今日之事,可言者多矣,而臣等知識短淺,未效一得,只就聖旨,略陳愚見,臣等不職之罪,固已多矣。然而應天之道,貴於眞實,聽言之要,在於必行,唯願聖明,先加修省克復之功,使聖學日進,聖德日新,建極於上,照臨群下。凡於聽納注措之際,洞辨是非得失之幾,政令合於人心,惠澤洽於民生,則天心底豫,災沴自消,此在聖上一心之誠不誠如何耳。伏願聖明,更加留神省察焉。取進止。答曰,省箚具悉。所論忠直,予用嘉尙。凡係寡躬闕失,可不體念焉?李晩榮·鄭晳等,當令放釋,其他等事,令該司議處啓下。備邊司回啓粘連啓下是白有亦,憲府諸臣,志切憂愛,當聖上遇災求言之日,思臺臣繩愆糾謬之責,上自聖躬闕失,下至民生弊瘼,極言竭論,無有餘蘊,事皆當理,語多切直,而聖明,求諸道於逆耳,念瘳疾於苦口,旣下褒嘉之批,又有體念之敎,凡在瞻聆,孰不欽仰?常存此心,念玆在玆,則致治之基,始自今日,臣等所望,不外於此。軍保逃故,侵及隣族,人民流散,職此之由,目今之弊,莫大於此,前後言者,必先及此,從前講究,非不熟矣,而事勢所礙,終無善策,唯有末務,猶賢乎已。老除物故之類,逃亡年滿之輩,依前事目,卽令代定,則雖未塞萬民之望,亦可除一分之弊,經亂之後,國家多事,酬應之費,比前倍蓰,科外之徭,所由起也,而財散民聚,聖人垂訓,寧有盜臣?於傳有戒,如非萬分缺一行半所納一名六疋,役之偏苦,誠如箚辭,而頃因筵臣陳啓,加定樂生之額數,折半分徵,以紓其力,工匠·樂生價布升尺,不遵定式,倍他擇捧,偏重如前,事甚無據。分付該曹該掌,使之遵式捧上,京外之官,不體欽恤之德,久不折獄,致有煩冤之聲,疏決之命,不止一二,而桎梏痛楚之累年,圓扃洞開之無日,冤結之氣,足以召災,使之無訟,今不敢望,聽訟猶人,亦不可得,而秉心公平,克祛己私,趁卽決折,本非難事,或牽於顔情,或拘於形勢,或置度外,或欲免謗,當決不決,遷延時月,直者不勝其冤,曲者長待官門,事甚無據,亦有民弊。今宜申飭該曹該院,亦當分付各道各邑,獄無輕重,劃卽疏決,訟無大小,亦勿遲滯,使冤氣消泄,曲直有別,權設衙門,急於功利,興販百物,有同商賈。漢之榷酤,不如是甚,唐之爭利,不幸近之,傷損國體,貽弊民間,問於各廳,皆言停止,而臺臣所言,必有所聞,亦當分付各該衙門,雖未生財,切勿轉販。山林川澤,與民共之,王者之政,莫先於此,而宮家獨占,有若私物,芻蕘者有禁,雉兎者不往,有乖無私之道,大貽民間之弊,而頃因筵臣之啓,有査覈之擧,宜令該曹,着實擧行,弊之可以釐正者,事之所當變通者,當與攸司,詳盡講論,勿循常格,務祛積弊,而登對之時,不能明言利害,設施之際,未免悠泛之習,無非臣等之罪。只當各自勉勵,生成之恩,已加被罪之臣,而雨露之澤,或有不沾之物,臣等於此,更有所望,而箚中所謂操存此心,終始如一,恐懼修省等語,尤爲切實,大有補益。伏願聖明,更加留神省察,何如?啓依允。出燼餘日記
上在昌德宮。停常參·經筵。
都承旨閔應協異姓孽三寸姪女,業武金英迪妻元召史身死,服制已行四日,出仕,何如?傳曰,允。
柳道三,以漢城府言啓曰,今月十七日東道監役所報內,祭基居人等,生松木二駄滿載入來之際,山直等執捉,其中一人逃走,生松所載馬匹,竝上府,依律處置云。臣等取見其犯物,則生松椽木及枝木,極其狼藉,事甚可駭,推問犯禁人姓名,被捉者則私奴景立,逃走人則私奴興吉云。缺一行半其爲情狀,尤極痛惡。令該曹,依法處置,何如?傳曰,允。
大司憲洪命夏,執義成夏明,持平安後稷·郭齊泰啓曰,請還收丁晳等照律,裵緯等停擧之命。請忠淸水使成釴改差,仍授前任。請鳥嶺僉使金益輝改正。措語竝見上答曰,已諭毋煩。
司諫蔡忠元啓曰,請還收丁晳·裵緯等,科罪停擧之命。請楊州牧使李元老遞差。措語竝見上臣聞至誠感神,唯德動天,今番殿下閔旱下敎之後,大雨卽降,雖景公三言之徙星,成湯六責之致雨,何以加之?此無他也,方殿下下敎之際,至誠攸感,上格皇天,斯須之頃,惠以甘雨,天人影響之理,居可知矣,天且不違,況於人乎?於穆不已,天之所以爲天也,純亦不已,聖人之所以爲聖也。誠使殿下,至誠純一,常如下敎之時,則天必可享,國命維新,寧復有如此微細之事,逐日相持,而不能交孚者乎?此則聖明純一之誠,或有所間斷處也。請垂澄省,而益加勉焉,則宗社臣民之福也。答曰,不允。末端事,當體念焉。
領議政金堉箚曰,伏以臣,求退不得,勢窮力盡,竭其素蘊,庶冀恩遞,而反承嚴批,無地置身,臣之老妄,覺日深矣,不勝惶恐待罪之至。臣之深惡於憲府者,非有別意,只是尊國勢而折姦萌也。夫大臣,任重而責大,人人而非之,事事而毁之,則少有廉恥者,皆懷不安而去,遞易甚煩,人材亦難,欲得其位者,皆思逐之,國不爲國,而危亡至矣。是以動搖大臣者,有罪,毁譽大臣者,亦有罪,祖宗之立法防患,其慮深矣。諸葛亮之言曰,諸公勤攻闕失,子産不毁鄕校者,欲聞其過而改之也,今之爲臺官者,皆與大臣,情意相通者也,是其所是,非其所非,則大臣豈有不從者乎?今乃不然,枉費饒舌,馳辭奏章,不擧一失,不指一人,混亂前後,凌蔑不憚,此誠訏以爲直,而亂朝廷之計也,其漸不可長也。一世之缺二行八十將近之年,何敢强顔復出,蹈二臣之轍,而犯古人生行死歸之戒哉?伏乞聖明,治臣妄言之罪,遞臣新授之職,俾得保存餘齡,公私幸甚。答曰,省箚具悉。卿辭深遠,良用歎賞,而撝謙過矣。卿其安心勿辭,速出論道。
南老星啓曰,領相箚子批答,政府無郞廳,遣使官傳諭之意,敢啓。傳曰,知道。
傳于南老星曰,政事,明日爲之。
正言姜裕後疏曰,伏以螻蟻微臣,庸愚譾劣,最居人下,而猥蒙寵擢,濫叨言責,愧懼窘迫,罔知攸措。冒上辭章,敢暴微悃,而未蒙恩遞,反承溫批,惶恐感激,不敢一向退伏,黽勉出仕。今日國事,非無可言,而新忝言地,恐犯古人驟諫之戒,屢詣臺廳,一無所論,惟以前啓及一二庶官殫章,塞責論啓,上負國恩,下違初心,每歸私室,茫然如失。伏覩今月十七日,求言傳敎,憂旱之誠,罪己之意,溢於十行,奉讀未畢,感涕先零,宜乎天心,降格於頃刻之間,而甘霔大沛也。凡在臣庶,尙皆感泣,思盡其懷,況臣身當言責,啞無一語,則當受墨刑,臣何敢畏斧鉞之誅,而終默不言乎?臣請以伸冤枉開言路之說,仰瀆宸聽,伏願殿下,試垂察納焉。臣伏覩殿下寬仁惻隱,重惜人命,恤刑之敎,前後屢下,苟有濫刑,雖在貴近,不少饒貸,好生之德,洽于民心。不幸上年,金弘郁應旨進言,而妄犯缺二字天怒震疊,直以庭鞫治之,竟死杖下,而致令吾聖上好生之德,終不免殺言者之名,臣竊痛之。弘郁死後,自上特令弘郁子弟叔姪强近之親,世世勿敍東西班,此則承服罪人緣坐所無之律也,其有累於聖德,爲如何哉?殿下卽位後過擧,未有大於此事,而大臣不救其失,臺諫不言其非,臣不敢知殿下信以爲其時處置,合於典則,洽於人心,而人不得是非耶?弘郁鞫問之日,天怒之震,急於雷霆。至於弘郁所親之人,皆被斥退,故在庭之臣,莫不戰慄沮喪,無敢論其是非,遂使聖人之過,未見日月之更,中外人心,至今拂鬱。嗚呼,匹婦號冤,尙且召災,矧伊弘郁强近之親,無辜而被錮者,豈特匹婦之號冤哉?近以旱災,自上憂懼惕慮,倍於平昔,數日之內,特令再行審理,戒以勿如前文具,審察至冤而解之,此實無前之盛擧也。臣之愚意,竊以爲必有大段曠蕩之恩典,及見禁府審理,則前後所釋,皆是尋常輕罪之人,而弘郁子弟叔姪强近親禁錮之律,不得蒙疏釋之恩澤,烏在再行審理之意也?臣竊惑焉。臣多病性拙,公故之外,未嘗出入,其於時政,有同聾瞽,臣不敢知審理之時,大臣初不擧論此事耶?大臣雖言之,而殿下不爲採納耶?大臣初不擧論,則是大臣徒懷保位之計,而負殿下也。大臣雖言之,而殿下不爲採納,則殿下戒以勿爲如前文具之意,果安在哉?伏願殿下,特釋弘郁子弟叔姪强近親禁錮之律,以伸冤枉,以慰人心。嗚呼,言路之開閉,關國家之興亡,自古聖帝賢王,未嘗不以開言路爲先務。堯之舍己從人,舜之樂取諸人,夏禹之拜昌言,成湯之從諫弗咈,尙矣無以議爲,漢武帝·唐太宗,後世中主,而武帝能容汲黯之直,太宗能納魏徵之諫,前史美之,後世稱之,此非今日之可法乎?臣竊惟殿下高亢獨運,顚倒一世,求治之誠徒切,而受言之量未弘,一言忤旨,便加斥逐,囚繫竄黜,前後相繼,以殿下之盛德,反不如漢武·唐宗之容直臣,竊爲聖朝恥之。仁祖大王,撥亂反正,功光朝宗,德洽黎元,陟方之日,深山窮谷,莫不奔走悲號,如喪考妣,而況兪棨·沈大孚·趙贇等,遇知先朝,受恩隆厚,崩天之痛,當倍他人,而議諡之日,兪棨等所論,臣未詳知,不過各陳所見而已,豈敢有一毫貶薄先王之意乎?昔漢宣帝詔令群臣,議上武帝廟號,而夏侯勝,顯斥武帝之過失,至於無德澤於民爲言,初雖囚繫,竟釋爲諫議大夫。今者兪棨等,七年廢棄,有同禁錮,此眞聖德事乎?申恦·李泰淵·朴長遠,則臣嘗熟其爲人,申恦·李泰淵,性本戇直,遇事敢言,當初竄謫囚繫,尙云過矣,而至今未蒙恩敍。朴長遠,平生小心謹愼,未嘗論議,此則朝臣之所共知也,入侍承問,略陳是非,而殿下過疑其護黨,至於遠竄,今纔蒙宥,臣切惜之。洪宇遠之疏,語多怪妄,謂之應旨進言,而初不論則已,如論則其罪,豈止於遞差?李晩榮·鄭晳等,乃以遞差論啓,誠失臺閣論事之體,然論事錯誤之失,胡大罪也,而至施流放之典乎?其他補外之人,臣不敢枚擧,而殿下臨御七年,群臣之以言獲罪者,至於如此,此所以人皆畏禍,含默成風,缺五六字天地相遇,品物咸章,今者上下不交,氣象愁慘,亦豈非致災之道乎?孔子曰,天子有諍臣七人,雖無道,不失天下,諸侯有諍臣五人,雖無道,不失其國,諍臣之有關於人,國家尙矣,而今日朝廷之上,無一諍臣,豈不大可寒心哉?伏願殿下,惕然改悔,因此審理之擧,特施曠蕩之典,以言獲罪之人,毋論輕重,竝皆宥之,罷散者收敍,補外者召還,以開言路,以幸國事。臣旣忝言責之任,又承求言之敎,愚忠所激,言不知擇,伏惟殿下,裁其罪焉。且臣三年瘴鄕,重得土疾,還京之後,藥餌爲命,加以近來逐日詣闕,奔走之餘,不堪煩惱,過飮氷冷,疾患極盛,夜不交睫,元氣日敗,以此病勢,決難供職。伏惟天地父母,亟遞臣職,以便調治,不勝幸甚,臣無任云云。答曰,省疏具悉。李晩榮等事,旣已放釋矣。爾其勿辭察職。出燼餘日記
上在昌德宮。停常參·經筵。
自昧爽至辰時,有霧氣。未時,太白見於巳地。
傳曰,大臣·備局堂上引見。上御熙政堂。右議政沈之源,吏曹判書李厚源,延城君李時昉,右參贊鄭維城,判尹李浣,平興君申埈,戶曹判書許積,左尹蔡裕後,大司憲洪命夏,副提學金益熙,承旨柳道三,記事官呂聖齊,假注書卞榥,記事官洪汝河·宋奎濂入侍。沈之源曰,近有涼氣而或熱,聖候,若何?上曰,予則無事矣。沈之源曰,頃日雨澤,得於久旱之餘,誠極多幸,而但兩南郡邑中,初不得移秧之處,則更無可望,而嶺南爲尤甚云,此乃根本之地,而民事如此,賑救之策,似當預究矣。上曰,蠲役·賑救等事,令該曹十分講究爲之。沈之源曰,咸鏡道各司奴婢身貢,自前以米捧之,今有以布代捧之令,北民貧賤,有異他道,米布之價,貴賤懸殊,依前以米捧之,何如?李厚源曰,臣曾按本道,備諳物情,布雖土産,其價極高,且米貢,則隨歲豐歉,加減斗數,而今若一切捧布,則非但勢難準捧,必失遠地人心。況北路儲粟,其意有在,依前捧米,似爲宜當。上曰,北路缺二字有何着實之事乎?但各司奴婢,久爲歇役,代捧之際,似當有酌定之事,令該曹參酌爲之。沈之源曰,北民流散,蓋由於本道之凶荒,將爲空虛,今年稍豐云,因此時畢刷,何如?上曰,此是不可不爲之事,自前爲之,而事皆無實,只爲騷擾而已。洪命夏曰士夫之率畜北路官妓者,亦不卽爲入送,可見紀綱之不振。曾以此事,至於請推刑曹,使之着實擧行,而該曹不爲惕念,終無擧行之實,極爲非矣。上曰,刑曹當該堂上·郞廳推考,別爲事目,更爲督刷,曾先擧行形止,爲先書啓。李時昉曰,行錢事,自上有姑徐之敎,新事目,雖不用之,曾前行會事,仍爲之,何如?上曰,依前爲之。缺二行上曰,兩南及江原道罪人全家定配於西北者,當此審理之日,不可無曠蕩之典,令該曹,就議大臣,抄其罪名稍輕者八十戶,量移于畿·湖內地。之源曰,長城新陞府使,爲一重地,常時不無檢飭屬邑之事,而脫有緩急,尤不可不重其號令,爲事目給送,何如?上曰,依爲之。且其事目,不可不熟講矣。之源曰,今此審理,多釋罪人,凡在遠近,孰不感激?至於非理好訟者,難知其眞僞矣。鄭維城曰,兩界多有充軍之人,必多怨國之輩,似當議處。上曰,然則然矣。奸僞百出,不可輕許矣。李厚源曰,非理好訟者,旣施其罪,其間不無曖昧之人,遇災之時,一體蕩滌,似當矣。上曰,非理好訟者全家之意,必惡其情而然也。各道方伯,輕用全家之律,此則不可不申飭禁斷也。蔡裕後曰,厥罪重則遠寄,未爲不可,豈可以災異,爲放釋罪人之地哉?遇災釋罪,臣未知其可也。之源曰,前都事李以馨,初不知弘郁之罪重,使往見者見之,固有其罪,其情可恕,且有老母,似當分揀。上曰,當初拿來者,必以庭鞫爲之,而任使其類,私相迎見,議論後入來,以國法論之,其罪當死,而特用寬典矣,到今言之者,皆是出往同參之人也。洪命夏曰,其時出往者,不過婚姻一家之人也。當初指點某某人出去,傳說紛紜,深以士禍爲慮矣。到今缺數字其情可恕,且有老母之故,陳達缺數字下也。金益熙曰,其時多有指點之說,而名士大夫,豈有往見之理乎?李厚源曰,臣於其日,往慕華館習儀,以贊禮急急入來,而至以臣指點出往之類云,以是知其虛說也。洪命夏曰,洪茂績,亦入指點中云,亦知其虛說也。沈之源曰,近日風俗不美,下官被罪者,必捉上官,其弊甚矣。李竚,捉金漢文,宋明奎,捉呂爾載,多以贅說,搆捏太甚,事極寒心。上曰,宋明奎之事,不當,甚矣。沈之源曰,呂爾載,何敢爲子築堰,金漢文,何敢以木板載來乎?洪命夏曰,宋明奎之事不足言,呂爾載之推緘中,亦以雜說鋪張,其淫悖之事,亦不當也,似當論啓,而時未決末,故不得爲之矣。李厚源曰,築堰之事,非呂爾載所爲,乃厥子之所爲云矣。鄭維城曰,臣亦聞之,明奎雖以監司,分付爲之,非呂爾載之所言云矣。洪命夏曰,呂爾載築堰之事,雖云其子所爲,父子似無異同,而李厚源·鄭維城,敢爲營救之言,請竝命推考。上曰,此非直爲營救,而臺閣風采可尙,依啓。又所啓,請還收丁晳等照律,裵緯等停擧之命。上曰,勿煩,又所啓,請忠淸水使成釴改差,仍授前任。上曰,依啓。使之仍授前任,其代,卽爲差出下送。又所啓,請高嶺僉使金益輝改正。措語竝見上上曰,依啓。又所啓,護軍呂爾載,曾爲黃海監司時,築堰除軍之言,出於本道守令供辭,非但虛實有難取信,亦慮有告訐之風,不爲論啓矣。卽聞重臣所陳,則所謂築堰者,乃其子所爲云,身爲道主,爲子設築,其不謹則一也。不可置而不問,呂爾載請命罷職不敍。上曰,此出於下官告訐之後,未知其如何,更爲商量處之。沈之源曰,湖儒事,前已屢屢陳達,而未蒙允許,八方之士,皆懷憤鬱,到今還收,則豈非聖德乎?上曰,雖未全釋,豈至於杖配乎?鄭維城曰,自上以旱災求言懇惻,多士缺望缺二行沈之源曰,柳蘊之事,頃日善處,故其地之人,莫不感愧,至於湖儒事,雖有其失,亦非驅逐命臣之計,若使尊聖重祀之儒,至被重罪,則不可使聞於後世也。三司大臣,豈皆爲湖儒地哉?金益熙曰,杖配之律,殊非待士之道,自古有學宮夏楚之罰,何必深治乎?大臣所達,亦非偶然,亟賜還收,則多士之感悅,爲如何哉?上無發落,乃罷出。
有政。吏批,行判書李厚源進,參判李一相受由,參議睦行善進,行都承旨閔應協進。兵批,兼判書元斗杓上疏,參判申濡病,參議金佐明進,參知沈病,左副承旨柳道三進。
以閔晉亮爲南原府使,姜琠爲三和縣令,李昌炫爲康津縣監,柳聖缺爲河東縣監,李后白爲奉化縣監,丁時傑爲活人別提,崔繼亨爲兵曹佐郞,李梓爲副修撰,卞時煥爲東學敎授,鄭時大爲南學敎授,李克泰爲中學敎授,愼天翊爲大司諫,李時楳·許東岦爲副護軍,李長馝爲副司正。
南老星啓曰,處暑已過,則例以常參·經筵,取稟矣。日氣尙暑,姑觀日勢,取稟之意,敢啓。傳曰,知道。
洪處大,以備邊司言啓曰,刑曹判書尹絳,本司提調差下察任之意,敢啓。傳曰,知道。
閔應協,以吏曹言啓曰,來八月初一日,行宗廟朔祭,初六日,行文宣王釋奠祭,初七日,行社稷祭,一時稠疊,文官應差之數,多至六十餘員,決難推移塡差。至於獻官,每患不足,不得已以常時不爲差祭之員,依前例,竝皆磨鍊,而釋奠祭,亦以蔭官中生·進人員,充差,何如?傳曰,允。
柳道三,以都摠府言啓曰,都摠管申埈,以備邊司堂上,除標信,賓廳進去之意,敢啓。傳曰,知道。
以大臣·備局堂上引見時,擧行條件,傳曰,北路推刷一款,多有落漏之言,察改,末端一款,刪去。
兵曹判書元斗杓辭職上疏。答曰,省疏具悉至懇,惟是重器缺一行古典如此職任,未嘗不久而責效也。卿勿固辭,懋殫乃心,益用欽哉。出燼餘日記
上在昌德宮。停常參·經筵。
下直,所斤僉使黃士誠,安興僉使李枝遠。
藥房提調李厚源啓曰,王世子所進神效明目湯,前日劑入五貼,今日當盡,故卽來問候,則以劑入之藥,連爲進服,比前似減,而猶未快復,加劑以入之意,下令矣。更與諸御醫等相議,則神效明目湯,加用宜當云,此藥五貼劑入之意,敢啓。傳曰,知道。
柳道三,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
以七月二十三日引見時擧行條件,傳于柳道三曰,抄擇時,多取于兩西,少取于北邊事,言于該曹。
閔應協,以禮曹言啓曰,祗謁章陵之禮,秋成退行事,傳敎矣。九月望後,似當擇日,而自下不敢擅定,以何間擇日乎?敢稟。傳曰,前例相考處之。
又以禮曹言啓曰,今七月十四日引見時,吏曹判書李厚源所啓,先賢冤死,淸白吏子孫錄用事,似當有一定之規。上曰,問于大臣處之事,傳敎矣。議于諸大臣,則前領中樞府事李敬輿以爲,此事旣有先朝成命,則該曹唯當考出文案,遵依奉行而已。似不必更容別議,而抑恐文書散失於變亂,到今難徵也。伏惟上裁,前領敦寧府事李景奭以爲,臣比來連有賤患,雖不至大段,精神益覺昏耗,而依稀記得,淸白吏子孫保擧單子,令弘文館官員,參爲保證啓下事,定奪於先朝矣。今見右相之議,竝與先賢冤死者子孫,吏·禮曹堂上及弘文館官員,齊會考出可據文書,抄啓錄用事,啓稟允下云。若然則已爲照下之事,無容更議。而但念雜亂之患,非在於先賢冤死,淸白吏之難辨,正在於某某子孫之或有混淆抄錄之中,亦不無落漏之患。此則似非兩曹堂上與儒臣造次間,便可考出之事,吏曹須預知會申明門長及儒臣顯官保證之規,且必詳錄其宗派,以爲啓下錄用之地,似爲宜當。伏惟上裁,右議政沈之源以爲,先賢冤死,淸白吏子孫,隨其保擧單子而錄用,未免有雜亂之弊。故曾以禮曹堂上與弘文館官員,齊會考出可據文書,抄啓錄用事,啓稟蒙允,而尙未擧行,令吏曹,依此施行宜當,伏惟上裁。領議政金堉,延陽府院君李時白,綾川府院君具仁垕,病不收議,大臣之意如此,上裁,何如?傳曰,依議施行。
李惕然,以戶曹言啓曰,成均館官員,以知館事意,草記,傳曰,令該曹査覈處之事,傳敎矣。亂前文書,蕩失無存,蝟島當初折給成均館之公文,雖不得憑考,就得亂後稅案,詳細査出,則蝟島漁箭,或陳廢或收稅,年各不同,而自初竝屬成均館,其間雖有一二箭移屬他衙門者,旋卽還屬本館。以此見之,則可知蝟島之從前折給本館,而其中宋唜金·奴恰伊等兩箭,則庚戌年間,移屬巡檢營,奴皮同金箭,則取考內需司報本曹文書,辛卯八月,自淑靜公主房折受,而稅案中,則自初至今,以成均館收稅懸錄,其本以成均館收稅之箭,移屬宮家之狀,明白無疑,此本館之所以啓辭也。移屬巡檢營之宋唜金·奴恰伊等箭及移屬宮家之奴皮同金箭,所當還給成均館,以爲養士之資,至於本道本官所占之箭,則雖不錄於稅案,在於蝟島中成均折受之地,則亦當一體還屬本館,以此分付本道,何如?傳曰,依啓。巡檢營所屬,則便是國事,仍屬無妨矣。
領議政金堉箚子,伏以臣之悃愊,畢露於前,而聖批不許,諉以撝謙,當此國事危急,災異疊見之時,臣以許國一死之身,豈欲退托以自便哉?只以賢邪雜進,朝綱將壞,民心離散,邦本已搖,雖以德尊望重之人,尙難回天而鎭物,況如臣衰敗,不足爲有無於其間者乎?曾同一席之人,竝被譏斥,而忘廉喪恥,承召復入,則又添一倍苟且之誚,何顔見人,反助攻擊之資哉?臣之情勢,決不敢承命。伏乞聖明,憐臣悶蹙,亟賜遞職,仍令致仕,則此實優老之盛典也。結草之報,銘骨不忘。取進止。答曰,省箚具悉。固辭至此,勉從之意,遣史官傳諭。
司諫蔡忠元辭職上疏。答曰,省疏具悉。爾其勿辭,調理察職。
李惕然,以吏曹言啓曰,大臣處置,政事,何以爲之?取稟。傳曰,明日爲之。出燼餘日記
上在昌德宮。停常參·經筵。
夜五更,月入東井星。
下直,金溝縣令洪天龜。
柳道三,以兵曹言啓曰,再昨引見時,忠淸水使成釴代,卽爲差出事,傳敎矣。判書臣元斗杓,時未出仕,今日政,不得差出之意,敢啓。傳曰,問議于判書,今政差出。
兵批啓曰,云云事,傳敎矣。卽遣郞廳,問于判書臣元斗杓,則以爲在家無擬望之規,臣雖病重,卽當入來參政云矣,敢啓。傳曰,知道。
有政。吏批,行判書李厚源進,參判李一相呈辭受由,參議睦行善呈辭受由,都承旨閔應協進。
兵批,兼判書元斗杓進,參判申濡病,參議金佐明病,參知沈進,左副承旨柳道三進。
兵批啓曰,忠淸水使今政當出,而在京堂上以上武弁,除各衙門中軍外,可合之人絶無。且以文官差送,有前例,故不得已以文官擬望之意,敢啓。傳曰,知道。
以金堉爲領敦寧,成後卨爲兵曹佐郞,尹鏶爲輔德,洪宇定爲司宰主簿,黃德興爲禮賓主簿,崔錫祐爲奉常奉事,鄭叔周爲奉常副奉事,崔寬爲禮曹佐郞,徐必遠爲兼校書校理,李枝茂爲掌令,成釴·柳俊昌爲副護軍,韓壽遠爲副司果,金素爲忠淸水使,成釴仍任羅州營將。
兵曹判書元斗杓辭職上疏。答曰,省疏具悉。不但已諭予意,予意亦已堅定,勿爲無益之言,速出察職。
刑曹判書尹絳辭職上疏。答曰,省疏具悉。備局,乃政事堂也。六卿之參議朝政,自是常事,何必辭之至此?卿宜察任。
副修撰李梓辭職上疏。答曰,省疏具悉。爾其勿辭,調理察職。
南老星,以弘文館言啓曰,本館下番副修撰尹鏶,今日政移拜輔德,修撰沈儒行,方在服制中,無他替直之員,副修撰李梓,呈辭到院,而聞其所患,不至大段云,牌招肅拜,使之入直,何如?傳曰,允。
又以弘文館言啓曰,修撰李梓牌招到闕,以病陳疏,有調理之命,無他入直之員,不得已以上番一員,推移姑降之意,敢啓。傳曰,知道。
李惕然,以宣惠廳言啓曰,公州甲午條大同木四十三同十疋領來色吏蔣士龍,與本州京主人趙汗,同謀偸食本色好木,換納京中劣木之跡,明白現發於後運領來色吏金元吉之招,故趙汗,則令捕盜廳譏捕,蔣士龍,則令全州捉送事,入啓蒙允矣。得接捕盜廳所報,則窺伺軍官等,知趙汗在楊州地,追蹤出去之際,聞趙汗結項纔死於樓院近處,而來告屍身載來于東大門外,發遣從事官,與其里有司當部書員,一同檢屍,則趙汗縊死的實云云。此則出於趙汗自知其罪之應死,而自死者也。蔣士龍,則自本州捉送,使郞廳推問換木辭緣,則供稱大同木四十三同零領來之際,行到廣州地板橋,則京主人趙汗,送奴二名言曰,漢江津涉甚艱,故送奴護涉云云,而渠則以三駄馬駑鈍之故,追後入來,而十五駄,則經由水口門,疾馳先行,已到趙汗家矣。趙汗言,本廳郞廳,以服制不出仕,待其行公,方可納廳,莫重公木,不可不堅藏云,而盡數入置於其庫間,駄來馬夫,各給常木一疋,饋酒厚待,問其厚待之由,則曰主人待客之道,固當若是。翌日載其木,由行廊後小門,輸入本廳,納廳之際,果有點退之患,欲爲還去本官。改備以來,則趙汗言,我當改備以納,不必還本官云,始知其趙汗用奸換納之狀,而不告於本廳,此則固難免罪,而至於換木事,則全不干預,其日趙汗家中之人,則趙汗之同生弟及名不知着笠者二名也。今番被捉前一日,趙汗急送其奴,通其生事之由,使之逃躱,而渠則無所犯,故安坐不動,就捕上來云云。換木之事,旣已明白現露,渠亦不敢牢諱,全然歸罪於已死之趙汗,以爲倖免之計,其爲情狀,尤極奸巧,本州之所捧於民間者好木,而士龍身爲色吏,敢生奸計,換納累十同劣木,罪犯極重,若不繩之以律,則無以懲其罪而杜後弊。指揮作奸者,則實是趙汗,渠雖縊死,其弟之同情者欣景爲名者,亦得捉囚,竝令刑曹,嚴訊取服,依律處置,何如?傳曰,依啓。
以刑曹兩界人物刷還事目,傳于曺漢英曰,觀此別單,則無實莫甚,而此所謂別事目,未滿一笑,更議缺四五字嚴重磨鍊,俾有實效。
曺漢英,以刑曹言啓曰,大臣·備局堂上引見時,以大司憲洪命夏所啓,士夫之率畜北路官妓者,亦不卽爲入送,可見紀綱之不振。曾以此事,至於請推,刑曹使之着實擧行,而該曹不爲惕念,終無擧行之實非矣。傳曰,刑曹當該堂郞推考,別爲事目,更爲督刷,曾前擧行形止,爲先書啓事,命下矣。遵依聖敎,北道人物刷未刷,分類別單書入矣,表表士大夫,率畜官妓,則幾盡刷送,原籍官受到付,連續來呈,來卽考還於備局。其餘未及受到付之類,則或有一二實病,趁未入去,或多在外方,文移本道,分付所在官擧行之際,自至遲延,其間或不無厭憚入去,多般退托之事,以此事目,更爲啓下,另爲催促之意,敢啓。傳曰,知道。
傳于南老星曰,前領敦寧家,遣內醫看病。
南老星,以禮曹言啓曰,章陵展謁,取稟草記,傳曰,前例相考處之事,傳敎矣。卽考從前陵幸單子,則長陵展謁,辛卯年九月初九日,健元陵展謁,缺一字辰年九月初九日,穆陵展謁,癸巳年九月十四日矣。今此章陵親幸吉日,問于日官,則來九月初三日,同月十九日爲吉,而他餘日,則望後望前,皆有拘忌云。初三日,則路傍禾穀,必未成熟,十九日則似或收穫,此兩日中,以何日抄擇乎?敢此仰稟。答曰,當於此兩日中爲之,而臨時更稟處之。出燼餘日記
上在昌德宮。停常參·經筵。
柳道三,以吏曹言啓曰,臺諫有闕,政事,何以爲之?敢稟。傳曰,明日爲之。
傳于柳道三曰,忠淸水使,數日內催促下送事,言于該曹。
柳道三,以刑曹言啓曰,以本曹刷還事目,傳曰,觀此別單,則無實莫甚,而此所謂別事目,未滿一笑,更議于廟堂,各別嚴重磨鍊,俾有實效事,命下矣。昨日伏承聖旨,卽爲取考戊子年本曹刷還啓下事目,則別無條件列書之事,只以不遵國法。此下缺出燼餘日記
答靈平副守翼聖疏曰,省疏具悉。嘉爾憂愛之誠,所陳等事,當令該曹處之。
答司憲府粘目曰,還判付還入之後,此緘答中所付人外,亦必有落漏者,令京兆,更爲査問,嚴覈以啓事,分付。出內下記草
上在昌德宮。停常參·經筵。
有政。吏批,行判書李厚源進,參判李一相進,參議睦行善呈辭,都承旨閔應協進。
兵批,兼判書元斗杓進,參判申濡將官朔試射進,參議金佐明將官朔試射進,參議沈進,右承旨洪處大進。
以尹鏶爲司諫,吳挺柱爲工曹佐郞,羅萬葉爲養賢奉事,李枝茂·郭聖龜·吳熽爲兼春秋,洪聖龜·李時術·任重·尹塏爲兼春秋,李之屛爲江陵敎授,蔡忠元爲應敎,金璛爲司錄。
傳曰,大臣·備局堂上引見。上御熙政堂。右議政沈之源,兵曹判書元斗杓,吏曹判書李厚源,延城君李時昉,刑曹判書尹絳,右尹蔡裕後,大司憲洪命夏,副提學金益熙,承旨洪處大,記事官呂聖齊,假注書卞榥,記事官洪汝河·宋奎濂入侍。沈之源曰,近來秋氣,朝涼夕熱,聖候,若何?上曰,無事矣。沈之源曰,勅使出來,西路事可慮,必以權大德事出來,而又有冬間出來之奇,不知有何也。上曰,戶曹能儲所用之物耶?沈之源曰,李時昉備置云矣。上謂洪處大曰,戶判命招,故來耶?處大曰,然矣。上曰,兩西守令,今日署經,明日發送。李時昉曰,勅使以大臣出來云,而以小臣,爲遠接使,事機異前,恐或有應變之難也。沈之源曰,與吏判相議,差送李時昉矣。上謂李時昉曰,有何應變之難乎?沈之源曰,京畿推刷御使,勅使過後發送,兩西推刷,亦於勅使過後爲之,何如?上曰,依爲之。又所啓,西北全家罪人,擇其罪名輕者,則其數不多,何以爲之?上曰,量移事,過勅後,更稟爲之。又所啓,首相陳箚卽遞,恐非待大臣之體,五箚改差,古所未有,待之太薄,極爲未安矣。勅使又爲出來,三公不可不備,卜相速爲之,何如?上曰,然。李厚源曰,古規則卜相封入,則落點後,承傳出傳云矣。上曰,古事如此,則復古何難?洪命夏曰,大臣處,不用察職文字,乃是古例,而今有察職之批,外議以爲未安矣。沈之源曰,各司奴婢,遣御使點閱,可也,而忠勳府奴婢,則自本府句管,直捧其貢,不可一體點閱,內需司奴婢,亦勿使御史點考,何如?上曰,依爲之。元斗杓曰,尙衣院奴婢,同是公賤,似無異同,一體點考,何如?上曰,尙衣院奴婢,則司贍寺,一體點考,可也。沈之源曰,奴婢免賤之中,或有無公文而出立案者,或有竝其立案而失之者,流來續案,則雖以免賤懸錄缺數字案例委於下吏之手,不足取信,此類缺數字賤矣。元斗杓曰,屢經變亂,多失公文,不施立案,近於刻迫,公文與立案竝無者,還賤,何如?上曰,群議如此,依爲之。尹絳曰,晉州敗船沙·格事,死有餘罪,而受刑已久,尙不輸情,其中或不無輕重之別,造謀者,則論以重律,而其餘,則以次律施行,何如?上曰,今姑停刑推,更稟處之。李時昉曰,多有工役之事,而物力不足,空名帖百餘張,欲爲得用矣。上曰,依爲之。上曰,朴承休方在奪告身中,而旣已査準文書,詳知首末,若使他人代送,則必有疎漏之患,群意,何如?沈之源曰,嶺南推刷,比他道尤難,故擇差矣。今旣被罰,自下不敢仰請,惟在特命。上曰,法已行矣,推刷事重,敍用以送。李時昉曰,裵時亮,亦以奪入民家事,奪告身,其代難得,何以爲之?上曰,裵時亮一體敍用。洪命夏曰,臣等以湖儒一事,閱月論列,兪音尙閟,臣竊悶焉。上自大臣,下至館學,莫不陳辯,公議所在,大可見矣。聖明雖以矯弊爲主意,事係斯文,輿情拂鬱,請還收丁晳等照律,裵緯等停擧之命。上曰,毋庸煩論。元斗杓袖進黃海監司祕密狀啓曰,黃海監司直送於臣,故臣今來獻。沈之源曰,道臣狀啓,不由於政院,直送於兵判家,兵判進於榻前,臣意極以爲未安。上曰,卿見此狀啓否?沈之源曰,臣來詣賓廳,暫見之矣。上曰,大臣旣見之,有何未安?從容見後,當下備局,諸臣可以見之矣。尹絳曰,敗船沙格事,死有餘罪,受刑已久,罪之輕重缺一行半弱,似當寬恕,而前日混同請刑矣。上曰,國法以生爲死,全家之罪也。此則情狀過甚,故因人進告,上於京獄者,期欲輸情,而金汝鈺,頃爲刑官,以大索裹脚而加刑,豈有輸情之理乎?前判書,使之嚴刑,則金汝鈺,以判書之重刑殺人爲言,汝鈺之事,極爲無狀,此時,例以不盡心於國事者,爲名流,故汝鈺得參大諫望矣。不必爲兒戲之事,抄其罪重者,重刑,其餘論以次律,可也。洪命夏曰,大臣及吏判,今方入侍,用人之道,不可不商確矣。李昌炫爲康津縣監,其爲人則可用,而署經單子中,有前妻父德仁之名,逆賊書於四祖單子中,則執法之官,不可署經,故旣已越署經矣,無署經之職則爲之,至於守令署經,故不得爲之,宜有一定之規矣。沈之源曰,逆賊書於四祖單子者,不當在職。上曰,大臣言是矣。有何他議?乃罷出。出燼餘日記
上在昌德宮。停常參·經筵。
自昧爽至辰時,沈霧。巳時,日暈。自未時至酉時,日暈。
南老星啓曰,明日常參·經筵,取稟。傳曰,停。
下直,鐵山府使金益厚,鳳山郡守辛喜季。
閔應協啓曰,注書安縝,昨於罷仕還家之際,落馬重傷,不得運身,差復間,假注書差出,何如?傳曰,允。
以李伯麟爲假注書。
李惕然,以兵曹言啓曰,前抄騎兵,今日開坐,試才分等別單書入之意,敢啓。傳曰,知道。
南老星啓曰,王世子,以眼患,方在服藥中,迎勅時,勢難行禮事,大臣收議,去夜已爲啓下。遠接使·問禮官,亦爲下直出去,而禮曹草記,今始來呈,稽緩,甚矣。請當該堂上·郞廳推考,草記中事意,令該曹直爲移文於遠接使·問禮官處,何如?傳曰,允。
南老星,以迎接都監言啓曰,今此勅行,員役甚多,責應之煩,必倍於前日,各色郞廳,所當各別擇差,而可堪任事者,皆入於推刷都監,不得已以前銜中,曾經熟諳勤幹之人,過半塡差之意,敢啓。傳曰,知道。
南老星,以迎接都監言啓曰,都監郞廳前縣令李益培,前縣監黃道亨,成後益,李騫已爲啓下,而時無職名,依前例,口傳付軍職,冠帶常仕,何如?傳曰,允。
曺漢英,以禮曹言啓曰,王世子,久患眼疾,方在服藥之中,迎勅時,勢難行禮,依大臣收議,勅使處,預爲措辭言及之意,遠接使·問禮官處,令政院言送,何如?傳曰,不必言之。到近京平瑞間之後,始爲言及,而勿爲自我先示驚動之色,微言之,以觀其所爲,可也。
傳于曺漢英曰,今此勅使牌文,上使,以內大臣書之,則其爲尊重可知,中路遣內官問候之擧,亦有前例,似不可已,如何?令廟堂議處。
曺漢英,以迎接都監言啓曰,前縣監成後益,勤幹解事,曾爲都監郞廳,有擧職之名,故不知其有故與否,郞廳,啓下矣。問於本家,則下去楊州地,病勢甚重,決無上來察任之望云,成後益改差,其代,以前判官姜,改付標以入之意,敢啓。傳曰,知道。出燼餘日記
答刑曹粘目曰,事極駭愕爲置,柳浩然爲先拿推爲旀,成獄與否,議于大臣處之。出內下記草
上在昌德宮。停常參·經筵。
南老星啓曰,明日常參·經筵,取稟。傳曰,只朝講。
有政。吏批,行判書李厚源病,參判李一相進,參議未差,左承旨南老星進。
兵批,兼判書元斗杓備局進,參判申濡病,參議金佐明進,參知沈病,左副承旨柳道三進。
吏批啓曰,判書李厚源病不來,參議未差,小臣獨政未安,何以爲之?敢稟。傳曰,仍爲之。
傳曰,右相命招,使之卜相。
以李時白爲領議政,具仁垕爲左議政兼世子傅,李慶徽爲獻納,睦兼善爲副修撰,沈世鼎爲輔德,李益培·黃道亨·成後益·李騫爲副司果,睦行善·郭聖龜爲副司直,安後說·姜裕後爲副司果,朴承休爲副司直,裵時亮爲司果。
南老星,以迎接都監言啓曰,都監郞廳前判官姜,時無職名,依例口傳付軍職,冠帶常仕,何如?傳曰,允。
柳道三,以備邊司言啓曰,傳曰,今此勅使牌文,上使,以內大臣書之,其爲尊重可知,中路別遣內官問候之擧,亦有前例,似不可已,如何?廟堂議處事,傳敎矣,曾前勅使位號尊重,則有別遣內官,中路致問之時,今行亦依前例相問,似不可已,敢啓。傳曰,知道。令該曹依例禮單磨鍊給送。
柳道三,以御營廳言啓曰,前部軍兵,當於九月二十五日,京中逢點,來十月初一日,與各部軍兵替番,故依前各道監·兵使處,知會之意,敢啓,傳曰,知道。
柳道三,以御營廳言啓曰,本廳右部軍兵逢點缺五六字三十五名,而二千七百七十五名,分隷二十五哨,其餘派定各差備,已爲整頓矣。明日露梁沙汀,依例操練後,新營·東營·集春營,當爲入直,而東營·集春營,則與訓鍊都監軍兵,交替之意,敢啓。傳曰,知道。
柳道三啓曰,卽刻持平安後稷,以昨日憲府處置諫院啓辭中,一時引入,規外陳請兩款,拈出引避,而憲府處置,重在闕啓,則引入之失,非所當論,陳情後疏終缺三字則規外之事,尤不可諉此避嫌,似不當捧入,而係是臺諫啓事,何以爲之?敢稟。傳曰,勿爲捧入。
柳道三,以備邊司言啓曰,本司有司堂上金汝鈺代,尙未差出,吏曹參判李一相,本司提調差下察任,何如?傳曰,允。出燼餘日記
答待敎洪汝河疏曰,省疏具悉。爾其依願焉。出內下記草郞廳申命佐校正。日記郞廳李聖運書。
上在昌德宮。停常參,只朝講。
下直,義州府尹金徽,永宗萬戶李萬齡。
南老星啓曰,明日常參·經筵,取稟。傳曰,只晝講。
柳道三,以都摠府言啓曰,今日入直軍士,中日習射,請出標信。傳曰,知道。
大司憲洪命夏,執義成夏明,掌令李枝茂啓曰,持平郭齊華,以夏三朔月課外官,則例於七月製進矣。臣之外任海運判官時,課製未能前期製呈,而及忝本職之後,父病身病,一時危苦,憂遑度日,終未製進。應被推勘,理難苟冒,引嫌而退,課製違限,應被推勘,則勢難在職,持平郭齊華,請命遞差。答曰,依啓。
領議政李時白箚子。答曰,省箚具悉至懇,頃日之辭也。非不欲强出,而辭之甚固,故禮不敢迫,姑允其請,而意在於今日矣。卿之所患又如此,予用慮念,無以爲懷,卿宜安心,從速調理出仕,以副至望。仍傳曰,遣使官傳諭,遣內醫看病。
左議政具仁垕箚子。答曰,省箚具悉卿懇。頃日之辭也。非不欲强出,而辭之甚固,故禮不敢迫,姑允其請,而意實在於今日,今日之辭,豈又如是之固耶?予甚缺然焉。卿雖老,筋力尙强,況卿豈與他人同乎?卿其勿辭,速出論道,以副至望。
朝講入侍,領事沈之源,特進官元斗杓·李時楳,同知事蔡裕後,大司憲洪命夏,司諫尹鏶,參贊官曺漢英,侍讀官李端相,檢討官沈儒行,假注書李伯麟,記事官李堥·宋奎濂。
入侍時,大司憲洪命夏所啓,頃者刑曹,以劉伯賢徑刑致斃之故,當該堂上推考照律時,見其緘答,則聞伯賢,杖殺其庶母,卽爲捉囚刑推,而伯賢之曾經衛將,未及覺察,故以公罪擬律矣。卽者大臣,請治其時堂上尹絳濫刑之罪,臣之擬律失當,至此著矣。何敢晏然在職乎?請命遞斥臣職。上曰,勿辭。退待物論。司諫尹鏶所啓,引嫌而退,獄官用刑之際,或有邂逅致斃之患,公罪照律,不過無情,請大司憲洪命夏出仕。上曰,依啓。又所啓,近以湖儒事,閱月兩司論執,而聖批靳許,臣竊悶焉。此儒等,設有過激之擧,缺二行半群下之落莫,爲如何哉?請加三思,亟賜一兪。上曰,毋庸堅執。
大司憲洪命夏就職後啓曰,近以湖儒事,逐日論執,而天聽邈然,臣等之惑滋甚,聖意雖以矯弊爲主,而士氣摧折,大失中外之望,則輕重所在,豈不較然?聖明若平心恕究,則是非自別,寧有偏係之失乎?請加三思,亟賜一兪。上曰,勿煩。又所啓,蓬興令炯佐,爲人妄悖,凌辱嫡室,可駭之狀,不一而足,且其在燕禧宮近處,隣里之人,勒令使喚,少不如意,則侵虐萬端,至有流散者,請罷職不敍。上曰,更加詳察處之。又所啓,近來外方之事,有名無實,極可寒心。卽聞大臣之言,頃日金汝水築城之役,如是無形,而至於希功望賞,終被調用,不可以事在旣往,置而不問,請命姑先從重推考,監司之虛張啓聞,難免其失,亦爲推考。上曰,依啓。尹鏶所啓,御營廳,逼近宗廟,而常時鍊習時,每爲放砲,事甚未安矣。上曰,此外則門外空閑處爲之,可也。特進官元斗杓所啓,呂島萬戶南澳,統制使南斗柄之子,陞六之後,擬望受點,而其島在於湖南興陽地,與統營不無拘礙之事,諸議皆以爲可改云,故敢達。上曰,改差。又所啓,潼關僉使李大仁,以將官,擢授本職,而聞其父母年皆八十餘歲,情理可矜,宜有變通之擧矣。上曰,邊將不許輕遞,自是國法,而情理矜惻,不可無體下之政,改差。領事沈之源所啓,前慶興府使權信道,身病不至甚重,而下直之後,纔到一日程,使其子,呈狀圖遞,事極駭愕。如此之輩,不可不繩以重律矣。上曰,本鎭準期充軍。
傳曰,義州府尹金徽引見。出燼餘日記
引見時,兵曹判書元斗杓所啓,江華築堰之事,今將爲之,而但募入之軍,難以漁採,爲資生之地,不可不農作矣。聞通津·水原·富平等地居民等,有受價築堰之事,而一日之役,例給木三疋云。江華形勢言之,當用四十加乃,而一加乃人夫,至於十五名云。其所用之木,以本曹所在步木五十同,給送洪重普,使之隨便爲之,何如?上曰,依爲之。出兵曹謄錄
藥房啓曰,王世子眼患缺必須詳知症候,可議他藥,令醫官入診之意,敢此仰稟。傳曰,依啓。湯藥未有顯效,欲爲受鍼矣。
藥房再啓曰,卽令柳後聖及諸御醫等入診,則王世子所患眼疾,努肉已祛,又無赤暈,似與常時無異,而但勞動,則白睛便赤,此由於肺分餘熱未盡祛之致也。宜用淸火涼血之劑,鍼則盛夏濕熱之餘,恐傷元氣,今當幾盡平復之際,不須更試。涼血地黃湯,加桑白皮·地骨皮·升麻各一錢,甘草·片芩各五分,連進十五貼宜當云。此藥五貼,姑先劑入之意,敢啓。且鍼則諸御醫及柳後聖·金尙誠之言,皆如此,何以爲之?敢稟。傳曰,然則湯藥,姑爲劑入。
以禮部回咨草,傳于南老星曰,此所謂昻邦章,何意耶?察啓。
南老星啓曰,傳敎矣。曾見彼中前後文書,則昻邦章京,似是官名,而回咨草末端,只書昻邦章,不書京字。必是落書所致,此單子還出給,使之相考改入之意,敢啓。傳曰,知道。昻邦章,雖是彼地職號,而此文字中,似未襯着,令本院,與元咨文,竝詳細考見以啓。
上御仁政堂。朝講入侍,領事沈之源,特進官元斗杓·李時楳,同知事蔡裕後,大司憲洪命夏,司諫尹鏶,參贊官曺漢英,侍講官李端相,檢討官沈儒行,假注書李伯麟,記事官李堥·宋奎濂,武臣金汝水。上讀前受詩音一遍。李端相進講伐木三章,音釋一遍。上亦讀一遍。李端相曰,鹿鳴以下,皆有次第,天保以上治內,采薇以下治外,自兄弟至于朋友·君臣·上下引接之際,交相勉厲之意,開卷可見,雖三代吁咈之盛,豈外於是?洪命夏曰,君臣主恩,朋友主義,此可省念處也。沈之源曰,古人以酒相樂,今也崇飮太甚,至於廢事失儀,誠可寒心矣。上曰,廢事末也,而因酒,而喪性亡身者,有之矣,缺上曰,朋友責善,禮也,而今則相爲掩非,未免同歸於黨,豈謂有朋友之道乎?洪命夏曰,其勢似然矣。親者掩其非,疎者匿其善,末流之弊,終歸於黨也。蔡裕後曰,朱子以爲伐木君臣燕朋友之作,而詩人,以求友言之矣。洪命夏曰,朋友之道,古稱其難,而豈有如今日者乎?所謂黨比之習,未知有無,而相友之道無之,久矣。缺李端相曰,君子小人,分爲朋黨,可無憂矣,而末世之黨,邪正混雜,至於近日,其弊益痼,將至於不可救矣。洪命夏曰,黨論旣出之後,則雖尋常論議,亦相矛盾,其於國事,豈無貽害之患乎?沈之源曰,長城事目,已爲靡鍊以入,而詳聞其城形勢,極爲虛疎,築成之後,甚不着實,以此爲城,何所賴於緩急哉?上曰,聞來極爲驚駭,其城已多傾頹之處云,其初不堅築之狀,可知,然待新太守下去,使之觀便善爲之,可也。之源曰,其時金汝水監築,而不職如此,極爲非矣。元斗杓曰,臣爲湖南方伯時,慣見其城,李貴曾爲缺汝水連築立巖·金城,而皆如此不實矣。之源曰,前事已矣。今則不可不十分着實,俾無如前之弊,可矣。汝水曰,臣本不知築城之妙理,而其城地形,如笠帽之狀,土石極貴,其勢極難,而其時忙急築成,或不無雨水崩頹之患,而體城,則頗完實,女墻則似不能堅固矣。斗杓曰,金城稍勝於立巖矣。上曰,監司不能善爲分付,竝擧兩城之役,而皆不着實,可謂非矣。之源曰,新府使下去後,親見其城虛實之狀,啓聞後,罪其缺上曰,見原任大臣疏辭,以尹絳之罪,當重於尹履之爲言,罷職之外,當加重罪之乎?刑官專掌刑獄,而每爲延拖不決,如此輕罪,則重刑致斃,國法豈如是乎?尹履之被罪,無乃過中耶?命夏曰,履之過重,尹絳似是不察之罪矣。斗杓曰,仁同金烏城,形止絶險,雖不築城,亦可防守,且倉庫在於城下,臣雖未目見,亦曾詳聞於人矣。裕後曰,小臣往年,往赤裳山城,其城絶險,有倍於龍骨矣,臺官啓辭及擧條見上故不錄義州府尹金徽入侍。上曰,曾聞有病患,今已快愈耶?徽曰,多服藥物,僅得少差矣。上曰,今受重任而去,其處形止,已爲聞知耶?亦有欲言之事耶?徽曰,小臣平壤以後,皆未親見,到彼後難處之事,當狀啓定奪矣。上曰,其地之職,不過彼人接待,此外無他事,弛張闊狹,相時處之,可也。徽曰,恐不能盡職矣,上曰,非但接彼之爲難,國家事,亦可有無形跡可爲之事,當觀勢爲之。且白馬城,盡爲頹落,無倉庫門樓人民入接之所,今爲虛地,脫有事變,雖官員,何處可往?缺出燼餘日記
上在昌德宮。停常參,只晝講。
下直,白翎僉使徐尙卨。
南老星啓曰,明日常參·經筵,取稟。傳曰,只晝講。
閔應協,以吏曹言啓曰,臺諫有闕,政事,取稟。傳曰,明日爲之。
洪處大啓曰,蓬興令炯佐推考事,下敎矣。臺諫方以罷職不敍論啓,推考承傳,不得捧之之意,敢啓。傳曰,知道。
南老星,以承文院官員,以都提調意啓曰,以禮曹回咨草,傳曰,昻邦章京,雖是彼地職號,而此文字中,似未襯着。令本院,與原咨文,竝詳細考見以啓事,傳敎矣。臣等取考原咨,更加詳閱,則別無違錯。昻邦章京四字初頭,則不但沒了,末端則誠不宜更擧,略改數字以入之意,敢啓。傳曰,知道。
大司憲洪命夏,執義成夏明,掌令李枝茂,持平安後稷啓曰,臣等,以湖儒一事,閱月論列,而兪音尙閟,臣等竊悶焉。當初委折,已悉於前後啓辭中,辭已竭矣,不敢更煩,而臣等如是力爭者,事係斯文,恐貽聖德之累也,豈爲數三儒生地哉?聖意雖以矯弊爲主,而士氣摧折,大失中外之望,則輕重所在,豈不較然?聖明若平心恕究,洞燭情跡,則是非自別,寧有偏係之失乎?輿情拂鬱,久而愈激,請更加三思,還收丁晳等照律,裵緯等停擧之命,蓬興令炯佐事。措語見上答曰,不允。炯佐推考。
司諫尹鏶,獻納李慶徽啓曰,請還收丁晳·裵緯等科罪停擧之命。答曰,勿煩。措語見上
南老星,以吏曹言啓曰,咸鏡監司,今已瓜滿,而推刷事目,將爲頒布,其交代監司之下去,不容少緩,依近例,令備邊司擬薦,何如?傳曰,允。
晝講入侍,知事吳峻,特進官李浣,參贊官南老星,侍讀官李端相,檢討官沈儒行,假注書李伯麟,記事官李堥·宋奎濂。
入侍時知事吳竣所啓,秋節已晩,雨澤亦洽,還正殿後,常膳之意,敢啓。上曰,避殿屬耳,於心未安,玉堂之意,亦如何?李端相曰,避殿未久,自上雖不欲遽爾復常,而所以避殿者,以旱災之故也。卽今雨澤周足,不必以不久,有所持難,依禮官所達,似當矣。上曰,群議如此,依爲之。李端相曰,近來軍兵試才,可謂着實,而習放之擧,每於太學近處爲之,臣家適近太學,聞砲丸,至落於聖廟殿廡之前云,事甚未安矣。上曰,事甚驚駭,此後使之一切禁斷。李浣曰,頃日有一馬兵,其馬甚好,司僕以厚價買立于內廏,其出給與否,似不關重,而但此後如此之患,不可不一切嚴禁矣。上曰,當詳問處之,此後如有見利擅賣,則其弊不可言矣。出燼餘日記
迎接都監啓曰,卽接刑曹移文,則本曹郞廳六員中,正郞李廷相,在外未上來,正郞徐正履,推刷郞廳差下,佐郞尹以益,今又差下都監郞廳,詞訟繁劇之地,只以三郞廳,無以成形,別爲變通云云。刑曹以煩劇之地,無以成形,誠如移文內事意,尹以益郞廳改差,其代,以典牲主簿睦嗜善,差下察任,何如?傳曰,允。出迎接都監謄錄
晝講時,特進官李浣所啓,皮通連續造作事,命下,故取考前日造甲時所入雜物,其中全漆,都監元無出處,亦非市上興販之物,雖有價物,貿用極難,前頭取漆之時,不可不送人于所産之地,及時貿漆,漆價及皮張價,以餘丁木,量宜題給之意,分付備邊司,何如?上曰,依爲之。又所啓,工匠料布價,前例令戶·兵曹磨鍊上下,全漆今當料理貿取,而此物亦有不實之時,若專靠於貿用,而事不如意,則誠非細慮。工曹所捧歲貢全漆,本曹啓下應用處外,預爲留儲,以爲取用之地,何如?上曰,依爲之。出兵曹謄錄
特進官李浣所啓,南營移設之意,曾於榻前,已爲定奪矣。可設之地,有二處,而一則敦化門外東邊司僕直房處也,一則丹鳳門外東邊內圓頭處也。皆非都監缺二字之地,當設於何處乎?上曰,司僕寺直房,移設於他處,可也。又所啓,軍器寺·訓鍊都監,皆有焰焇煮取,鳥銃打造之役,故軍器寺,則折受柴場於楊根地,訓鍊都監,則折受於春川·洪川·楊根等地。以柴場底居民,許令耕作於場內,看其所耕多少,炭石及燒木折定取用,兩衙門軍物之役,專靠於此。今聞各官,因火田禁令,自折受初所耕之地,一體嚴禁,耕食人等,皆思渙散,誠非細慮。軍器寺·訓鍊都監柴場所耕處,一切勿禁之意,分付該曹,知委于京畿·江原兩道監司,何如?上曰,言于該曹,覆啓處置。出訓局謄錄
晝講,入侍座目見上上讀前受音一遍。李端相進講小雅天保六章,上亦讀音釋各一遍,講訖。李端相曰,文武功成治定之後,以鹿鳴以下五詩,燕其臣,臣受賜者,歌此詩,以答其君,此五詩,皆用於宴享賓客群臣之詩也。言君之待臣,情意相孚,故臣之稱訟,皆有規諷之意,觀於此六章,可以見矣。吳竣曰,小註極詳,考覽則極好矣,缺上曰,如月之恒等語,何義耶?端相曰,群下頌祝悠久無疆之義也。老星曰,福祿綿延不絶,愈久愈長之意矣。上曰,俾爾戩穀,何意耶?端相曰,聞人民之言,以戩與煎同,朱子之取之者,蓋有意矣,必欲盡善盡美,而受祿于天也。上曰,穀字,左傳亦有不穀等語,雖非聞人民之言,蓋善字之意也。上曰,諏日擇士,何意耶?端相曰,祭祀,三日齋七日戒,似是前期擇日,以筮其日行祭之吉凶矣。上曰,擇士,何意耶?老星曰,射者,必正心然後發矢,所以擇人之意也。上曰,蓋祭祀之禮矣。老星曰,君曰卜爾萬壽無疆之張本也。端相曰,吉蠲孝享四字,所以責望於君者,其義大矣。老星曰,儒書所謂如承大祭,亦此意也。上曰,五經,詩·書·易·春秋·禮記,所謂六經,何經耶?端相曰,合孝經,爲六經矣。吳竣曰,秋節已半,雨澤亦洽,還正殿後常膳之意,敢啓。上曰,避殿屬耳,於心未安,玉堂之意,何如?端相曰,避殿未久,自上雖不無遽爾復常,而所以避殿者,以旱災之故也。卽今雨澤周足,不必以不久有所持難,依禮官所達,似當矣。上曰,群議如此,依爲之。竣曰,頃者讀書堂,令吏·禮曹相議抄擇矣。卽今大提學及吏曹皆有故,不得趁卽抄啓矣,上無發落。上曰,聞成均館下人,稱以供士,各廛物産,任意白奪云,然耶?老星曰,此事,自前有之,而不至於白奪矣,且四學古規,每置儒生五人,而近日金益熙爲大司成後,又添五人,以此供費甚多,其弊自至於如許矣。浣曰,臣待罪京兆,極禁屠牛,而至於館下人,則禁之極難,雖隨現重治,切不懲戢,其賣肉之處,多至二十餘,每月納步木十二匹於漢城府·司憲府·刑曹,以爲圖免禁亂之計,官家雖欲別樣禁抑,無可奈何矣。卽今都監缺禁亂,替給於都監,使之收合其皮,以爲缺補用之地,則似爲便當,故敢達。老星曰,事似着實,而自朝家,特除禁亂,許給都監,揆以法例,似未妥當矣。上曰,嘗聞濟州牛隻甚多,或可得之於其處耶?浣曰,濟州之牛,其皮甚薄,不可用矣。擧條竝見上故不錄出燼餘日記
上在昌德宮。停常參,只晝講。
南老星啓曰,明日常參·經筵,取稟。傳曰,停。
有政。吏批,行判書李厚源進,參判李一相進,參議未差,右承旨南老聖進。
兵批,兼判書元斗杓進,參判申濡病,參議金佐明進,參知沈隷儀進,左副承旨柳道三進。
以朴世模爲持平,姜裕後爲司書,李慶徽爲副校理,尹鏶爲副應敎,朴世堅·李垕爲直講,吳挺垣爲司成,曺漢英爲吏曹參議,睦行善爲同副承旨,柳俊昌爲獻納,郭齊華爲咸鏡都事,李後奭爲左通禮,朴日省爲右通禮,閔希遠爲陽城縣監,閔應協爲咸鏡監司,蔡忠元爲司諫,蔡裕後爲都承旨,承文正字任座,成均學正崔錫祐,學諭柳之芳單付。
兵批,以裵時亮爲五衛將,黃應吉爲潼關僉使,李益善爲高嶺僉使,鄭儋爲翊贊,朴善立爲龜山召募別將,李伯麟爲司正。
李惕然,以漢城府言啓曰,傳敎矣。卽招五部官員落漏之人,更査牒報之意,十分申飭矣。今者東部·西·北·中四部官牒報,以爲部官等,親自出入各契,推問閭家入接之人,則前日所報人外,切無落漏人云。南部參奉元永海所報內,毛廛契居奴繼立家,其上典前縣監李命益,時入多坊洞契,故醫女古工空家,宣傳官李萬枚入接,書吏崔興雲家,刑曹參議李尙眞借入,市民張近忠家,寡婦李氏入接云。當初査覈時,非不嚴明分付,而今此李命益等,遺置不報,及今再査,始爲現告。當該部官所爲,極爲可駭,令攸司推考,現告各人,亦令司憲府,稟處,何如?傳曰,允。
慶尙監司狀啓,金海府私奴唜禮一産三男事。傳曰,令本道,依例賜米。
正言李時術啓曰,請還收丁晳·裵緯等科罪停擧之命。措語見上答曰,毋庸瀆擾。
大司憲洪命夏,執義成夏明,掌令李枝茂,持平安後稷啓曰,請還收丁晳等照律,裵緯等停擧之命,請蓬興令炯佐罷職不敍。措語竝見上答曰,不允。
注書安縝辭職上疏。踏啓字。
晝講入侍,知事鄭維城,特進官許積,參贊官李惕然,侍讀官李端相,檢討官沈儒行,假注書李伯麟,記事官李堥·宋奎濂。
入侍時,李端相所啓,同知趙錫胤,昨日身死,而其家貧甚,斂具亦未備辦云,聞來極爲驚慘,趙錫胤雖被一時譴責,旣蒙恩宥之後,遽爾身死,似當有別樣矜恤之典矣。上曰,此人久在經幄,異於他臣,分付該曹,覓給棺材。鄭維城曰,近日都監呈訴紛紜,以法言之,當有自此變通之擧,而但不可以渠之所訴,容易處之,御史下去後,使之從實處置。且按閱文書,則必有減縮之患,此意已言于江原道御史,而他道事,小臣亦爲代掌。忠淸道御史崔逸,將爲下去,亦以此言送,何如?上曰,以今番刷事,足知守令輩治績之如何矣。許積曰,守令之治不治,不可專以此斷之,但其人之如何,勤慢之如何,槪可知矣。維城曰,湖南皆未移秧,將爲大無之年云,民事極可慮也。上曰,渠輩不善治農,過時之後,如有凶荒之患,則歸怨於國家,豈不可悶?曾造水車之制,頒布國中,使之通用,而民皆不從,卒無其實,國事無可奈何矣。積曰,臣在關西時,其處多有引水之地,招集諸民,以示水車,而渠輩皆終不從矣。維城曰,嶺南刷數甚多,呼怨不已,今番嶺南之災,安知不由於此輩之所召乎?上曰,此意,亦詳言於御使,可矣。許積曰,仁川浦內不缺紫燕島,其他魚乙未島,則當以小船用之,尹檄頃日上來時,言於臣等矣。島中所用釜鼎等物,無路措送,過勅後,使海西造送,如江華入送之例,何如?上曰,依爲之。上曰,太僕木花,運送島中事,曾已分付,令戶曹持來,去核入送可矣。積曰,此後島中事,大事則陳稟種種,小事則臣與尹檄,相議處之,何如?上曰,依爲之。出燼餘日記
上在昌德宮。停常參·經筵。
南老星啓曰,明日常參·經筵,取稟。傳曰,停。
蔡裕後,以吏曹言啓曰,釋奠祭初獻官,以禮曹判書塡差,乃是舊例,而判書如或有故,則必以文官正二品塡差,而目今絶無無故見存之人,禮曹判書吳竣,雖爲館伴,勅使聲息尙遠,都監則他堂上可以推移兼察。且釋奠祭,無前期入齋之事,依近例,禮曹判書吳竣,初獻官差下之意,敢啓。傳曰,知道。
柳道三,以都摠府言啓曰,二更一點量,金虎門入直砲手八九人,高聲大呼曰,是何事,是何事,聲聞震動,極爲驚駭。詳問之際,東所部將尹鑌,亦爲來告曰,巡更回到時,入番砲手等,軍號則不答,而如是高聲,事極驚駭,率領將官,常時不能檢飭之狀,據此可知,哨官高嶸,請推考。傳曰,允。
行正言李時術啓曰,請還收丁晳·裵緯等科罪停擧之命。答曰,毋煩。
大司憲洪命夏,執義成夏明,掌令李枝茂,持平安後稷啓曰,請還收丁晳等照律,裵緯等停擧之命。措語見上士大夫之奪入閭舍者,漢城府査覈時,不辨其旅宦入接及奴婢家舍,只以若干寡婦儒生輩現告。其他名士大夫廣占隣舍者,則終不査出,乃於緘答中,矇矓擧名,其爲無據,甚矣。自上落漏之人,特命嚴査之後,又爲現出,則前後掩置,不能明査之狀,據此可知,請當該部官,先罷後推,漢城府當該堂上郞廳推考,該府啓辭中,現告人員,竝爲一體推考。畿內陽城等處數郡,乃三南交會之路,素稱賊藪,殺越之變,處處有之,而賊徒締結官吏,故被害之家,不敢發告,守令雖或聞知,亦不肯捕治,事極寒心。今此陽城殺獄事,臣等雖未知虛實如何,而所謂龍立稱名者,本縣以殺人捉囚,而自獄門,公然直出,至於上京擊錚,則缺二行半査覈之際,從其左右,難保其不爲逃躱,揆以國法,豈容如是?若不深治,一開此弊,則中外獄囚,爭相慕效,將無以治罪犯而振國綱,刑曹當該堂上,請命從重推考。答曰,依啓。越獄罪人,亦令依法治罪,丁晳·裵緯等事,不允。
答兵曹正郞趙嗣基疏曰,省疏具悉。爾其依願焉。出燼餘日記
備邊司啓曰,今初二日晝講時,特進官李浣所啓,皮甲連續造作命下,故餘丁木量宜題給事,分付備局事,命下矣。皮甲造作應入物力浩多,而都監果無辦出之路,前日則大將爲兵曹判書,故取用兵曹順贊木云。今亦姑先題給餘丁木十同,更觀前頭工役多少後,料理處置,何如?上曰,似爲略少,加給,可也。出訓局謄錄
領議政李時白再箚曰,伏以臣冒陳危懇,剔露肝肺,未蒙允兪,反降溫批,至遣近侍,傳諭丁寧,太醫看病,繼以珍劑,臣非木石,感淚無從,卽者客使之渡江不遠,國事之憂虞溢目,如臣庸陋,雖不能有無於其間,而驅策駑鈍,分所當然。臣之賤疾,苟有一分可强之勢,則何敢縷縷籲呼,不知自止乎?症勢輕重,已悉於前箚,今不必更塵天聽,而客行未到之前,若未及差復,則臨時顚倒之患,難保其必無。伏願聖明,諒臣病勢,遞臣職名,以便公私幸甚。傳于南老星曰,遣承旨敦諭。出燼餘日記
上在昌德宮。停常參·經筵。
柳道三啓曰,明日齋戒,明明日大祭正日,此兩日視事,頉稟。傳曰,知道。
藥房提調臣李厚源,副提調臣蔡裕後啓曰,世子宮前日劑入涼血地黃湯五貼,當盡於今日,故臣等卽來問候,則以症候幾已差愈,而猶未如常,藥則姑勿劑入爲答。柳後聖·鄭後啓等,亦以爲患候,旣入差境,不必連進涼劑云,前藥姑不劑入之意,敢啓。傳曰,知道。
洪處大,以兵曹言啓曰,以本曹巡將望單子,傳曰,巡將極爲數少,令該曹察處事,傳敎矣。取考軍職官案,則表表年老病重人及除訓鍊都監·御營·摠戎廳中軍·千摠·別將者外,其他或有可抄之人,而時在任所,未上來,故加抄若干人書入之意,敢啓。傳曰,知道。
正言李時術啓曰,請還收丁晳·裵緯等科罪停擧之命。措語見上答曰,毋庸堅執。
大司憲洪命夏,執義成夏明,掌令李枝茂,持平安後稷啓曰,請還收丁晳等照律,裵緯等停擧之命。措語見上答曰,毋庸堅執。
吏曹參議曺漢英疏曰,伏以臣以不才,偏蒙聖恩,前後叨竊,皆非所堪,三載之間,五入銀臺,榮寵非常,澤分已溢。惟思糜粉,仰報萬一,而尸素瘝曠,徒積譏誚,黽勉隨行,方深恧縮,夢寐之外,新命荐加,何取愚臣,有此誤恩?該曹充擬,只緣人乏,天點及末,實出常例,惶惑靡定,若無所容,竊念天曹政本,實司銓衡,雖於佐貳,豈合苟充?名器不重,政體乖當,將由臣始,豈敢承當?伏乞聖恕,諒臣情勢,實非飾辭,亟許遞免,不勝幸甚。答曰,省疏具悉。爾其勿辭察職。出燼餘日記
上在昌德宮。停常參·經筵。
社稷大祭齋戒。
下直,平海郡守鄭尙古。
夜四更,流星出五車星下,入巽方天際,狀如鉢,尾長四五尺許,色白。出燼餘日記
上在昌德宮。停常參·經筵。
南老星啓曰,明日常參·經筵,取稟。傳曰,只晝講。
南老星啓曰,來十一日輪對日次,取稟。傳曰,爲之。
下直,河東縣監柳經立,舒川萬戶鄭秀男。
蔡裕後啓曰,事變假注書卞榥,聞其父病危急,卽爲下去淸州地云,情雖切迫,不爲來告而去,未免其失,卞榥推考,其代差出,何如?傳曰,允。
以金壽興爲事變假注書。
以咸鏡監司李應蓍七月令生鰱魚未及封進待罪事,啓。傳曰,勿待罪事,回諭。
洪處大,以兵曹言啓曰,近來武弁,自便成習,出身之後,騎射·步射等技,非但視之外物,至於陳法,有同楚越,爵位雖高,專昧行伍間節操,將焉用此等武夫哉?春間大臣建白,爲設能麽兒廳,差出堂上·郞廳,仍抄年少武弁二十餘員,逐朔定日,講習勸課矣。得接本廳堂上所報,哨官金阜英,則四月·五月·六月連三朔一不進參,都摠都事李基定,則連四次,訓鍊判官李時培則連三次,都摠都事具元弼則連二次,無故不進。今若置而不論,則人皆效尤,終無成就之期。金阜英·李基定·李時培等,爲先汰去,具元弼今姑推考,以爲警責之地,何如?傳曰,允。
司諫蔡忠元,正言李時術啓曰,請還收丁晳·裵緯等科罪停擧之命。措語見上答曰,毋煩。
大司憲洪命夏,執義成夏明,掌令李枝茂啓曰,請還收丁晳等照律,裵緯等停擧之命。措語見上前參奉姜游,上年得罪於本道,以醫術自衒,圖免己罪,旣蒙放釋,至於授官名屬內局之後,旋生回避之計,頃者任意下鄕,已極可駭,而當此王世子議藥問安之日,終不來參,其爲情狀,尤極痛駭,請拿問定罪。答曰,不允。姜游推考。
左議政具仁垕上疏。傳曰,遣承旨敦諭。
南老星啓曰,臣承命往諭于左議政具仁垕,則以爲臣年齡已暮,氣血焦枯,昏忘太甚,遇事茫然,冒上辭章,實出肝肺,而微誠未格,日月遺照不唯未蒙恩許,特遣近侍,諭以溫旨,惶恐感激,不知所達云矣,敢啓。傳曰,知道。
領敦寧府事金堉箚子。答曰,省箚具悉卿懇。日者卿辭甚固,故本職不得已勉從,致仕之請,雖在平時不可,況此何等時,而休戚與同之臣,便欲退去乎?予甚缺然,卿宜安心焉。
答幼學朴浚遠疏曰,省疏具悉。疏辭縷縷,予用嘉尙其誠矣。出燼餘日記
答慶尙監司南翧疏曰,省疏具悉。卿其安心,勿辭察職。褒貶事,當令該曹議處焉。出內下記草
上在昌德宮。停常參·經筵。
南老星啓曰,明日常參·經筵,取稟。傳曰,只晝講。
睦行善,以吏曹言啓曰,守令有闕,政事,何以爲之?取稟。傳曰,明日爲之。
午時,日暈。未時,太白見於巳地。
傳于睦行善曰,大臣·備局堂上引見。
傳于南老星曰,今日經筵停,明日只晝講。
傳于李惕然曰,前領府事李景奭上疏回啓入之。
備忘記,不當擧論之言,誇張回啓,使人人解體,以致國事日就無形之狀,極爲駭愕,當該有司堂上,從重推考。
司諫蔡忠元,正言李時術啓曰,請還收丁晳·裵緯等科罪停擧之命。措語見上答曰,毋庸瀆擾。
大司憲洪命夏所啓,請還收丁晳等照律,裵緯等停擧之命。措語見上上曰,亟停毋煩,又所啓,前參奉姜游,請命拿問定罪。措語見上上曰,渠或有病而然也。置之,可也。出燼餘日記
迎接都監草記,郞廳睦嗜善改差,其代,以漢城參軍崔時卨差定,察任,何如?傳曰,允。出都監謄錄
傳于南老星曰,明日經筵時,大司憲洪命夏入侍。
睦行善,以推刷都監言啓曰,以三南事目及追後改定別單書入事草記,傳曰,知道。前事目中,平安道守令之所得奴婢數最少,居末者論罪事,全南監司有論理狀啓之事矣,其條何不抄出耶?此是後日缺誠爲緊關,其狀啓覓出追錄,可也。缺考則此條件,一族梟示之上,首字落書,如此關重之字,何以落書耶?以此觀之,則必多有落誤處,更爲詳察處之事,傳敎矣。事目別單書入時,非不反復考閱,而不免有數三脫誤不察之處,致勤下敎,不勝惶恐,事目及追後改定條件別單中,竝付標以入之意,敢啓。傳曰,知道。出燼餘日記
上御熙政堂。右議政沈之源,兵曹判書元斗杓,吏曹判書李厚源,右參贊鄭維城,判尹李浣,平興君申埈,戶曹判書許積,大司憲洪命夏,吏曹參判李一相,江華留守洪重普,同副承旨睦行善,應敎尹鏶,假注書李伯麟,記事官李堥·宋奎濂入侍。沈之源曰,日氣已涼,聖體,若何?上曰,時得平安矣。之源曰,頃見嶺伯之狀,七月二十七日淸道郡,雹雪交下,七月,乃炎節,淸道,卽南方,豈有如許之變乎?上曰,嶺南雖盛冬,無積雪,此變極可驚也。之源曰,東海合氷,已是無前災異,而此變又出,極可驚怪。頃日一下責己之敎,而甘注沛然,自上若能常存此心,則豈有如此災異,而無非如臣等冒居之致,卽今策免,擇授堪任之人,可矣。上曰,卿言至矣,而皆是寡昧之責,大臣寧有當之之理也?之源曰,勅行將到,領·左相,尙不出仕,小臣獨在,事多悶慮,缺之源曰,刑判不出,事多積滯,速爲差出事,言于吏曹,何如?上曰,依啓。前日政,何不出耶?李厚源曰,擬望之人方乏,雖有老病者,勢難堪任,有時推未畢之人,後日政,當差出矣。之源曰,江華留守,以取稟事上來,其處事,榻前稟旨定奪,何如?上曰,依允。元斗杓曰,江華,設鎭事,問於洪重普,則前留守所言燕尾亭·甲串·龍堂三處,皆可爲之云矣。重普曰,九老之,雖深冬,無流澌,船路易通,賊若由此而入,則事極可慮,其處人,皆無防守於此地云矣。斗杓曰,築堰事,其有成命,其鐵物諸具,趁秋前措備以送,可矣。重普曰,九老之必浚川然後可種粟矣。上曰,設堡之擧,何以則可耶?之源曰,此非重普所可獨當之事,當募人入接,邊將·使喚缺二行計四十名,而時未知本軍多少之如何耳。又曰,邊將差出事,何間爲之耶?上曰,過勅行後爲之。斗杓曰,募入之軍,難以漁菜爲食,不可不耕作,聞通津·富平等處居民等,有爲人築堰而受價者,且十日之役,例給木三匹云,臣曹所在步木五十同,給送重普,何如?上曰,依啓。上曰,守業之軍,只用於冬春,使喚人,別爲定給,而給價雇立,可也。重普曰,其近處之人,雖一年,亦當受價而立役矣。斗杓曰,燕尾亭等四處中,一處置監牧官,如永宗之兼紫燕,未知如何。上曰,好矣。其地形可論,甲串則當設鎭於何處耶?斗杓曰,甲串則有倉庫民人,不可竝擧其餘新設之處,作速經營,可矣。且近來外方軍器,多有失火之患,先造官廨,以藏軍器,爲急務。其餘事,一委重普,使之方便爲之,何如?上曰,默會爲之,可矣。重普曰,燕尾亭,有舟師廳舊基,廣闊缺設堡於其處,則似好,但其處,有士夫家奴婢田土,必買得然後,可以爲之,不然,難於措手矣。上曰,其田,幾日耕耶?重普曰,似是四五日耕矣。斗杓曰,以公田相換,而以本府官屯田,折給,可矣。上曰,其田地,誰人之物耶?重普曰,黃㦿家所有矣。鄭維城曰,此乃小臣外家世傳之物也。上曰,果爲切迫,而但國事爲重矣。重普曰,其處設鎭事,定奪,何如?上曰,依啓。重普曰,此處爲之,則別無作家之事,尤爲便好矣。且臣以所見言之,魚乙未島尤好,若設堡於此,而賊來時,埋大砲以禦之,則京江下來之賊,可以遏絶矣。且島中有閑曠之土,水田亦至五六石落種之處,兼可爲耕作,眺望則自城上,至昇天府,無不見之矣。上曰,其島,募人入居則好矣。維城曰,曾見其島形勢,人家必至數十戶然後,乃可居生,若數三戶,則勢難支堪矣。上曰,江華之木,延白人,每爲伐去,何能有餘存者?重普曰,募入人所結幕之資,則似難禁止矣。上曰,家材不可禁,至於私伐及煮鹽所用,禁之,可也。上曰,新設邊將,必無依止,其處所在船隻,給與邊將,兼爲官家之用,且邊將屬於本府,不屬於水使,可矣。之源曰,水使旣稱水軍節度,有變,則當率舟師,來赴江華,邊將使之不屬於水使,未知如何。上曰,此非爲邊將也。當依監官之類,屬之本府。許積曰,下三道,亦有召募鎭屬於監司,而不屬於水使矣。之源曰,得見全羅右水使狀啓,則江華差人賈邦烈稱名人,橫行各邑,作弊甚多。此後如此無賴之徒,切勿差送,何如?李一相曰,此後各衙門大小差人,必以曾經別將出身人,差遣,何如?上曰,依啓。重普曰,燕尾·龍堂日寒之後,則勢難始役,雖客使入來後,自本府隨便爲之矣。斗杓曰,龍堂等三處中,監牧官以何地兼之乎?上曰,以龍堂兼之,可也。斗杓曰,邊將猝難往住於九老之,先往德浦倉舍爲當矣。上曰,邊將雖結幕,直往當往之處,可也。重普曰,聞斗杓之言,四處邊將中,一處以本土可合人,差出爲當云矣。上曰,依啓。上曰,四鎭皆以萬戶稱號耶?斗杓曰,鐵串則以僉使爲號矣。龍堂則用功太多,以其處人爲之,則似爲着實矣。重普曰,九老之假牧子,仍給其田,使之入接,何如?上曰,殊非當初査覈出送之意,而依此爲之。厚源曰,前以鄕薦事陳達,而時無明白定奪,今後則罷之乎?或申飭外方,俾不濫雜乎?該曹奉行之際,不無顚錯之患矣。之源曰,此法甚美,而但或有周旋參薦者,其弊可惡,然流來古事,不可卒然革罷,申飭外方,使之精擇,何如?上曰,依啓。命夏曰,雖入薦中,若不知銓官,則雖可合之人,無擬望之理矣。厚源曰,鄕薦,豈但爲百執事而已,專爲遺逸及學行矣。上曰,蔭取才,以何書講之耶?厚源曰,三經則自願,四書則抽栍矣。之源曰,客行回還後,謝恩使當爲差出,上使則因前,副使·書狀改差,何如?上曰,依爲之。重普曰,司䆃寺貢米三十石太六十石,府民極以爲悶矣,上曰,戶判量處,可也。出燼餘日記
上在昌德宮。停常參,只晝講。
下直,包伊萬戶閔繼逸。
有政。吏批,行判書李厚源進,參判李一相進,參議曺漢英進,都承旨蔡裕後進。
兵批,兼判書元斗杓進,參判申濡病,參議金佐明式暇,參知沈進,右承旨洪處大進。
以鄭維城爲刑曹判書,李垕爲弼善,徐貞履爲南原府使,李翂爲文化縣令,崔繼亨爲康津縣監,吳挺一爲左尹,李梓爲兼輔德,姜鎬爲司僕正,李壽仁爲掌樂正,許積爲同春秋,李行進爲冬至副使,李枝茂爲書狀官,李延年爲獻納,李文柱爲軍器僉正,李應蓍爲工曹參判,洪鍾韻爲直講,李彙晉爲兵曹佐郞,金佐明爲右承旨,李慣爲典設別檢,鄭爲南部參奉,金光瑨爲校書正字,羅萬葉爲學錄,李守恒爲學諭。
兵批,以裵時亮爲曹司衛將,李應蓍爲同知,朴敏道爲羽林將,趙宅俊爲訓鍊判官,吳惇爲忠壯將,柳俊昌爲副司果。
洪處大,以兵曹言啓曰,在前則武弁堂上,如不至極老而病廢,則不敢退在鄕曲,其意有在矣,近來自便成習,受祿而居鄕者,間或有之,已極可駭,而前水使曺後益瓜遞之後,除拜五衛將,歸在利川鄕家,前春川府使梁應涵遞任之後,除拜兼司僕將,亦在砥平地,已經數旬,尙不來謝,本曹移文催促,終不起動。且內禁衛將李汝榑,受由下鄕,無意上來,曺後益·梁應涵·李汝榑等所爲,殊甚不當,竝姑先從重推考。傳曰,允。
司諫蔡忠元,正言李時術啓曰請還收丁晳·裵緯等科罪停擧之命。措語見上答曰,至今論執,極爲不可,數三鄕生,獨非王臣乎?勿爲無據之言,亟停勿煩。
大司憲洪命夏,執義成夏明,掌令李枝茂,持平安後稷·朴世模啓曰,請還收丁晳等照律,裵緯等停擧之命,請姜游拿問定罪。答曰,不允。姜游事,依啓。
右議政沈之源箚子。答曰,省箚具悉卿懇。卿其安心勿辭。
晝講入侍,特進官許積,同知事洪命夏,參贊官洪處大,侍讀官李端相,檢討官李梓,假注書李伯麟,記事官李堥·宋奎濂,武臣申景琥。上讀前受音一遍,李端相進講出車三章,音釋各一遍,上亦讀一遍。端相曰,采薇,竝言戍役將帥而遣之。此篇,則勞將帥之還,而下篇,勞戍役之還也。梓曰,出車之意,旣是出師之後也。自天子所無召來之理,蓋出師者,自謂承天子命而來矣。洪命夏曰,此章先言王命,次言戍役,次言執訊還歸,其丁寧勸戒之意,可見也。端相曰,簡書出於左傳,戎狄來侵,則不可不伐,故與隣國,作簡書相戒也。以今言之,知元帥出征時,賜敎書,方伯出外時,亦賜敎書,蓋此意也。憂心忡忡,以註觀之,似是南仲室家之事,而不必然,其時士卒室家,亦如此也。梓曰,其時戍役士卒之室家見時缺端相曰,凡戰勝之道,不在於軍卒衆寡,感激忘身,則當以一而當十矣。命夏曰,我國之不善戰,皆由於將帥之先走,非軍卒之罪矣。端相曰,得士卒之心,在於將,使其將而忘身,在於君,以我國事言之,壬辰之變,趙憲戰死,其麾下七百人,皆從而竝死於憲死之處,於此可見得人心之效也。上曰,趙憲其時,以孤軍,深入賊陣中,如不得人之死力,則能如是乎?命夏曰,憲,非但有忠義,才識甚高,能曉天文,其畢竟利害,豈有不知而爲之之理也?上曰,其死生,旣自知之,必以身殉國而然也。其人妙解天文,可謂異人矣。端相曰,憲望見天文,知賊鋒已迫行在,更見而言曰,賊直向北路,王子當爲被虜,其後以日驗之,兩王子之被虜,在其日,豈不異哉?上曰,昨日不爲從容,故欲更爲相議,而心中有怪訝者,問之矣,凡事有體統,戶判雖以爲同是國事,有所商確,苟無主管之人,則事難成就矣,尹檄無乃以此事,煩說於諸處,而句管之人,亦有未盡之歎耶?積曰,檄之局量似狹,而其爲國之誠,可尙矣,於洪命夏爲後妻三寸叔,故凡事,必先議於命夏後,來問於臣及兵判,命夏若仕備局,則當直爲陳達,而職在臺諫之故,不仕備局,且尹檄,亦非虛傳言語之人矣。命夏曰,雖是同在廟堂之人,各有所見,徒煩聽聞,積草等事,廟堂亦不知之矣。尹檄以爲,方受重任,脫爲不幸,則不但身被重罪,禍及國家,此甚可悶云矣。且聞仁川米穀,將爲輸入於紫燕,如有分散之事,則自其處,直爲發給云,此事好矣。上曰,予未知卿之盡力與否,且未知尹檄之如何,故問之,今皆知之矣。積曰,臣方忝地部,缺二行之事,非但爲日本通信一事,聞吳挺一之言,彼中於應巨大,以爲差出三使,使我國偕送日本,使之歸順於彼中,而所謂洛交者止之,今雖不爲,而後則可慮云矣。上曰,予在瀋陽時,慣知於應巨大爲人愚濫,其計不可測也。在前龍骨大,亦有此言,而其人多智,知事不成,還爲止之矣。南蠻事,渠輩以爲不關,今番勅使之來,專爲權大德也。彼中當初之議,有付咨本國,使之處置,或有差使詰問,如壬辰年之議云矣。且欲知彼中事情,則其中漢人甚多,若給厚賂,則必謄出本文書,事情易知矣。積曰,渠輩云我國文書,皆自政院·備局得見,且安州·定州·義州三處,布置私人,求得本國文書云,以言語傳說,無形跡可尋,不至難處,而至於文書傳播,誠極可慮。此後備局文書,勿使書寫書之,使文郞廳書之,何如?且文書,如非時急通議之事,則不必汲汲傳示,齊會時出見,似當矣。命夏曰,非但備局文書缺數字錄案者乎?每稱有才,輒請收用,其意何在?以沈諿事言之,國之維持,只以紀綱分義也。諿受國家之命,自稱假大臣,終使國事,至於不可言之地,其可謂無罪乎?所謂忠厚,不可用於此矣。李領府之言,徒知其一,未知其二,至於國脈維持之處,當用一切之法,不可以仁厚施之也。端相曰,外間不知上意所在,爭相傳說,至以求言之後,大臣陳箚,而未見採用,至於回啓,堂上亦被推考有所云云,則未知於事體,如何?上曰,群議如此,備局有司堂上推考還收。乃罷出。出燼餘日記
上在昌德宮。停常參,只晝講。
下直,陽川縣監閔希遠。
洪處大,以都摠府言啓曰,今日入直軍士,中日習射,請出標信。傳曰,知道。
以兵曹·都摠府入直軍士中日單子,傳于李惕然曰,此禁軍中四中人,別爲論賞事,言于該曹。
司諫蔡忠元,正言李時術啓曰,臣等以湖儒一事,累月爭執,而未蒙允兪,不意昨者,又承嚴批,此無非臣等誠未格天,辭不達意之罪也。夫人臣之所以竭誠而殫慮者,豈外於君德之得失,國事之是非哉?如知其不可,則何敢生至今論執之計乎?儒生等所爲,雖有過當失中之處,非無端起鬧,以侵王人,其心本出於尊聖廟重祀典,而其罰,乃至於照律停擧,則無乃有乖於國家培養之道乎?而獨非王臣之敎尤非臣子所願聞也。若泛以言之,數三鄕生之罪與不罪,似不大關於國家,而初以尊聖之意,至被重罰,則其坐失中外之望,貽累聖明之德者,爲如何哉?臣等雖無狀,若知其不可,而强爲無據之論,上負聖明,下欺素心哉?請念斯文之攸係,恢聖量之包荒,亟寢丁晳·裵緯等科罪停擧之命。答曰,勿煩。
大司憲洪命夏,執義成夏明,掌令李枝茂,持平安後稷·朴世模啓曰,請還收丁晳等照律,裵緯等停擧之命。答曰,不允。
答右承旨金佐明疏曰,省疏具悉。爾其勿辭救護。
傳于洪處大曰,遣御醫于領敦寧府事家,使之看病,書啓。
答刑曹判書鄭維城疏曰,省疏具悉。卿其勿辭,從速察職。出燼餘日紀
上在昌德宮。停常參·經筵。
未時,太白見於巳地。
南老星啓曰,明日常參·經筵,取稟。傳曰,停。
南老星啓曰,來十五日儒生殿講日次,取稟。傳曰,爲之。
睦行善,以禁府言啓曰,卽接罪人救療月令醫官柳湛手本,則罪人姜游,疲瘠骨立,呼吸轉促,氣息奄奄,吐血甚多,有時氣塞,言語不通,連用藥物,多般救療,有加無減云,各別救療之意,依例,分付,而今日開坐時,不得捧招之意,敢啓。傳曰,知道。姜游放送。
睦行善啓曰,傳敎矣。臣等未諳金汝水推考顚末,今承察啓之敎,取考初一日草記軸,則金汝水請推,出於大司憲洪命夏榻前所啓,末端有其時監司,亦爲推考之語,而曾無色吏請推之事,則今此憲府公事,未知何意也?此公事來呈,在於色承旨出去之後,臣亦難免矇然不察之失,惶恐,此公事還出給,使之改入,何如?傳曰,允。
大司憲洪命夏,執義成夏明,掌令李枝茂,持平安後稷·朴世模啓曰,請還收丁晳等照律,裵緯等停擧之命,措語見上金吾郞新進極選,自前必以生進擇差者,其意有在。禁府都事鄭伯基,爲人勤幹,而文筆俱短,不能擧職,請命遞差。軍器判官黃一夔,以臚唱發身,而爲人庸孱,非但不能擧職,見侮於下人,不成官員貌樣,請命汰去。尙方非他各司閑慢之地,而別坐韓宜吉,爲人庸劣,年且衰敗,不合此任,請命汰去。此下缺出燼餘日記
答延安幼學李希晳疏曰,省疏具悉。疏陳之言,當令廟堂,議處焉。
答府曰,不允。裵緯·丁晳等事,爾等敢以自中之私憤,擧嶺南一道士林幾半停塞,以爲威制一時之計,而有同大惡之罪,凡我大慶大赦,曾不與同焉。其爲已甚不正,莫此爲甚,而此則爾等,不以爲不可,反以予獨不可行法於國中,何也。士林則一也,而爾輩,何惡於嶺南,而何愛湖南耶?爾輩之所惡,則唯恐推折陷溺之不及,朝廷之所惡,則必欲培埴之不暇,是何是非也,是何心腸也,是何人臣之道也?此等心術之無狀,予非不知,而姑爲隱忍以觀之,至今堅執之狀,有若等待某樣可駭作變之事,故不得已言說矣。爾等,宜爲自反焉。出內下記草
上在昌德宮。停常參·經筵。
蔡裕後啓曰,明日私忌,視事頉稟。傳曰,知道。
下直,奉化縣監李后白,文化縣監李翂,蛇梁萬戶南宮奕,玉浦萬戶沈義亨。
未時,太白見於巳地。
傳于洪處大曰,禁軍一人差定,安州問安中使處有旨,騎撥急急傳致。
睦行善,以司饔院官員,以都提調意啓曰,八月初九日晝講時,仍洪命夏所啓,臣聞洪重普之言,司饔院所屬江華船隻,必有定數,而饔院之官,有一張公事,則本府不知多少,輒卽擧行。故其處有船人等,極以爲苦云,請令饔院,定其屬船之數,以爲永久遵行之地,何如?上曰,承旨言于饔院事,命下矣。大典兵科御供漁夫元額二百戶,續錄戶曹御供漁夫,蠲貢賦外,雜役竝免事昭載,頃於先朝,漁夫等船地稅侵責處官吏科罪,以重御供事,明有承傳,而經亂之後,漁夫餘存,未滿百戶,其役甚重,法當船地稅勿侵事,成冊下送,而漁夫等,有下海者,或有未得下海者,混同成冊,不無濫雜之弊。只下海者,提調隨其所訴,提調·郞廳,着署着印,帖文成給,少無濫越,其數又未嘗半百,而各道各邑,不有法典,輕視御供,間有勒取船稅處,殊甚駭異,方欲據例,入啓變通矣。今觀臺臣所達,雖未覆缺二行半擧行,島人極以爲苦,此必未詳知遠地事故也。從前喬桐·江華,尤不遵行法典,橫奪魚物,驅逐漁場,御供之魚,反歸官廚之用,豈非未安之甚者乎?頃於辛巳年間,臺臣請罷安山漁場,則以君上供奉,不如一縣監爲敎。本院據法御供漁夫船地稅勿侵帖文成給,規在百年之前,似難一時停革。又況臣等職掌御廚,係關御供,亦難輕議。第其中或不無詐稱之端,持帖文者外,假稱漁夫者,隨現隨報,各別重究事,論移江華府及各道,何如?答曰,筵臣啓辭,本非革罷之意,而支語太多,更爲詳察回啓。
傳于睦行善曰,遣知事柳後聖于領敦寧家,看審書啓,今後則使之往來看病。
大司憲洪命夏,執義成夏明,掌令李枝茂,持平朴世模啓曰,臣等以湖儒一事,逐日論列者,只欲納吾君於無過之地,豈有一毫私意於其間哉?誠意淺薄,未能格天,反下嚴旨,至有人臣所不敢聞之敎,惶恐震悸。若無所容,臣等負此罪名,何可抗顔於搢紳之列,以貽淸朝之羞辱,而臣等竊有憾於天地之大,不得不冒死略陳焉。今此湖儒之事,出於尊先聖之祀典,則何預於彼此,而乃以湖南·嶺南,岐而分之,作爲臣等之罪案,實未知聖意之所在也。還收之請,上自公卿三司,下至韋布,擧皆爭執,是豈盡爲湖南儒生之地,自陷於無狀之罪乎?殿下以日月之明,猶有所蔽,終未洞燭,無非臣等瞻前顧後,不能明白盡言,以致聖明無前過擧,此臣等之罪也。臣等雖無狀,職是言責,而聖上,視之若奴隷,慢罵之,推折之,使不敢復言,無非臣等平日言行不見信於君父之致,此又臣等之罪也。至於心術無狀,等待作變等事,乃人臣極罪也。臣等決不可一刻苟冒,昨日金汝水推緘公事中,不察之失,有不暇自列,請命罷斥臣等之職。答曰,勿辭。
持平安後稷啓曰,臣前後忝冒,未嘗進一言獻一策,隨行逐隊,竊位備員,心常愧恧,無地自容,缺二行半聖德也。伏見作日聖批,極其嚴峻,臣不勝瞿然之至,若使湖儒事,不關於斯文,罪實在於罔赦,則臣等有何愛惜,而必欲伸救乎?上自三公,下至韋布,莫不陳辯,則輿論所在,大可見矣。殿下不唯不從,反下未安之敎,殿下之待臺閣,何太薄也?日後之事,雖有大於此者,誰肯爲殿下盡言哉?嶺儒被削之事,出於館學,而無與於臺閣,則何必引此爲答,以爲牢拒之地乎?如臣無狀,亦忝言地,誠未格天,反承嚴旨,決不可一刻仍冒,請命遞斥臣職。答曰,勿辭。
正言李時術啓曰,臣伏見昨日憲府之批,辭旨嚴峻,慢罵太甚,臣不勝震駭之至,兩司爭論,前後同辭,則臣與憲府,二而一也。何可諉之於憲府之批,而獨爲晏然而已乎?今此湖儒之事,初出於尊聖重祀,而反被重罰,輿情拂鬱,久而愈激,此兩司之所以苦口力爭者也,豈有他意於其間哉?前日嶺儒之削,則出於館學之士論,何預於今日之臺閣,而殿下反以不當引之事,引而爲咎?此豈所望於殿下者哉?兩司之臣,受殿下耳目之缺二行半臣以式暇,退伏私室,而同僚有故,亦不得連啓之失,亦由臣身,以此以彼,俱難在職,請命遞斥臣職。答曰,勿辭。
正言元萬石啓曰,兩司多官,因昨日嚴批,竝引避,而臣於湖儒之論,有可避之嫌,初不聯名,則今此處置,勢所不敢,何可一刻晏然於職次?請命遞斥臣職。答曰,勿辭。出燼餘日記
備忘記,今此出來勅使,似非秩高之人,後弊可慮,且聞韓巨源出來云,似可以周旋矣,勅使入安州之後,中使來待之言,勿爲先通,使驛官潛言于巨源曰,牌文,以內大臣書之,故意以爲大官出來,中使持禮單來待矣。至此聞之,則不至大官云,後弊可慮,何以爲之乎?或去其禮單,只以問安言之,可乎?自朝廷,問議於爾處之敎矣,何以爲之乎?問之後,依其言爲之,可也。問安中使尹完處,有旨草,且入安州後相議,則不無窘迫之患,或某條先通于遠接使,使之潛議于巨源,預爲善處,可也。此兩條件中,從便好樣,爾其商量處之,添付送之。出內下記草
上在昌德宮。停常參·經筵。
自昧爽至卯時,有霧氣。辰時,日暈。未時,太白見於巳地。
南老星啓曰,明日常參·經筵,取稟。傳曰,停。
下直,甲山府使金重明,高山里僉使李仁慶,乫坡地僉使邊義吉,越松萬戶禹濟民,黔毛浦萬戶卞時俊,森森坡萬戶尹思智。
弘文館副應敎尹鏶,副校理李慶徽,副修撰李梓等啓曰,竝引避而退,湖儒一事,爭執至此,實出於一國公共之論,而情外之批,極嚴且峻,瞻聆所及,孰不駭悚?辭氣之發,不可不審,而罵詈摧折,非止一再,杜塞忠諫,貽累聖德,此殆平日涵養工夫,有所未至而然,唯在聖上念王言之重,存白圭之戒,益信樞機,勉加不貳之功而已。論事臺臣,有何所失,闕啓勿避,已成近規,嫌不連名,不敢處置,勢所固然。請司諫蔡忠元,大司憲洪命夏,執義成夏明,掌令李枝茂,持平朴世模·安後稷,正言李時術,竝命出仕。答曰,重觸時忌,宜乎譏攻之至也。第念人臣視君,不如私黨云爾,似不得晏然矣。
政院啓曰,弘文館上下番,見本館箚子批答,不敢晏然,乃爲出去,待罪于闕門外云,闕門旣閉,在家之員,未及替入,勢所固然,而徑出闕直,事涉不當,當該上下番,竝推考,何如?傳曰,允。出燼餘日記
備忘記,今下弓矢,乫波知僉使邊義吉,高沙里僉使李仁慶,森森坡萬戶尹思智,給送。出內下記草
洪處大啓曰,伏見玉堂箚子之批,以似不當晏然爲敎,而兩司出遞,無明白發落,何以爲之?敢稟。傳曰,予何言哉,予何言哉?依所謂公論爲之。出燼餘日記
上在昌德宮。停常參·經筵。
下直,南原府使徐貞履,康津縣監崔繼亨。
南老星啓曰,明日儒生殿講相値,經筵頉稟。傳曰,知道。
南老星,以迎接都監言啓曰,卽接遠接使馳啓,則上勅使有眼病,願見良醫,且求淸心元甚切云。令醫司擇定醫官中解鍼藥者,依例稱以問疾官,急急下送,以示其念病之意,淸心丸,亦令量宜下送,何如?傳曰,允。
蔡裕後,以吏曹言啓曰,穆陵秋夕祭獻官,以副司直成楚客,前頭差定,稱以不在家,終不受香,悤遽之際,不得已以預差李元龍,陞實改付標矣。卽聞李元龍,方有腫患,不得運身,自政院,纔遞迎慰使云,似非托病之比,以預差僉知李潤基,又爲改付標以入,而成楚客,則前後屢度差祭,一不來參,事甚可駭,請從重推考。傳曰,允。
洪處大啓曰,卽者正言元萬石,以命牌來詣闕外,呈疏之中,以多官出遞,尙無明白發落,揆以事理,不可晏然就職爲辭。本院還爲出給,仍傳昨日本院批答之意,則添入政院壅蔽等語以呈,臺諫章疏,不可一向退却。此上疏捧入乎?敢稟。傳曰,勿爲捧入。
南老星啓曰,明日殿講命官,何大臣進去乎?敢稟。傳曰,右相進去。
蔡裕後,以宗簿寺官員,以都提調意啓曰,頃日花山監文憲,呈單本寺曰,重被打傷於內禁衛朴從善及私奴卜等,依法治罪云,其所訴,亦難取信,故被打時看訂及切隣捉來推問,則與單子辭意相符,其時具由入啓,令攸司,請治朴從善等。矣及見刑曹朴從善等査覈啓目,則有曰,以張海男招辭觀之,則海男子年纔十三,而捉致于宗簿,方勒捧侤音云,不勝驚駭。本寺旣無海男子勒捧之事,而刑曹査啓如此,殊甚怪訝,捉致海男,推問其由,則其招內,花山監相鬪之事,其日適出他處,雖未目覩,而花山監被打,則洞里之人,無不言之,故得聞其說,刑曹納招時,只以此辭納供而已。矣子勒捧侤音之事,實爲無據,矣子今年十五,而刑曹啓目中,矣子年十三勒捧侤音之說,尤爲無據云云。刑曹若欲明査,則海男子及各人招辭作文,皆在本寺,所當取考後,捧招入啓,可無虛僞之事,而不此之思,不有法意,矇然回啓,所打之人,皆請分揀,反以勒捧之責,歸於本寺,豈非可駭之甚者乎?更令刑曹,各別明査,據實處置,何如?傳曰,允。
傳于南老星曰,歸厚署棺板一部,送于內需司事,卽爲分付。
答吏曹正郞金壽恒疏曰,省疏具悉。該曹之選,似非偶然,爾其勿辭。
答校理李端相疏曰,省疏具悉。該曹之選,似非偶然,爾其勿辭。出燼餘日記
備忘記,今此客行,雜人欲爲嚴禁,而有事勢拘礙,不得矣,今則通官輩有所云云。乘此幾會,各別惕念,嚴禁雜人,而不徒夜間止歇之處,行路之間,尤又致察,預爲送人,前路遠遠辟人,使無如去番南蠻人之弊事,別爲祕密,下諭于遠接使及三道監司處。且若不嚴禁,而有意外之患,儐臣及該道之臣,難免重罰事,嚴飭于下諭中。出內下記草
迎接都監啓曰,卽接遠接使馳啓,則上勅使,有眼病,願見良醫,且求淸心元甚切云。令醫司擇定醫官之兼解鍼藥者,依例稱以問疾官,急急下送,以示其念疾款待之意,淸心元,亦令量宜下送,何如?傳曰,允。出都監謄錄
上在昌德宮。停常參·經筵。
下直,德源府使李穦。
南老星啓曰,明日常參·經筵,取稟。傳曰,停。
洪處大,以都摠府言啓曰,副摠管崔惠吉,刑曹坐起進去晝仕,請出標信。傳曰,知道。
有政。吏批,行判書李厚源進,參判李一相進,參議曺漢英受由,都承旨蔡裕後進。
兵批,兼判書元斗杓尙衣院衣襨進上進,參判申濡進,參議未差,參知沈差祭,左副承旨洪處大進。
以沈爲同副承旨,李行進爲知義禁,閔光勳爲兵曹參議,金益廉爲禮曹佐郞,許積爲尙衣提調,崔惠吉爲掌苑提調,洪葳爲兼南學敎授,校書著作吳得天單付。
兵批,以呂爾徵·柳道三·金佐明·閔晉亮爲副護軍,呂聖齊爲副司正。
洪處大,以迎接都監言啓曰,卽接遠接使狀啓,則勅行今月二十七日,當爲入京云,以此日迎勅之意,分付各該司,一邊知委遠接使,何如?傳曰,允。
答大司憲洪命夏,執義成夏明,掌令權諿·李枝茂,持平安後稷·朴世模等疏曰,省疏具悉。卿等勿辭。
答正言李時術疏曰,省疏具悉。爾其勿辭。
注書呂聖齊辭職上疏。踏啓字。
大司憲洪命夏等再疏。傳曰,竝遞差。出燼餘日記
上在昌德宮。停常參·經筵。
下直,滿浦僉使鄭倜。
傳曰,今下弓矢,滿浦僉使鄭倜處給送。
南老星啓曰,開城府別迎慰承旨,何承旨進去乎?傳曰,同副承旨進去。
又啓曰,勅使接見問答說話,依前略爲加減書入,而其他問答間措語,令廟堂預講定奪,以備乙覽,何如?傳曰,允。
副校理李慶徽辭職上疏。踏啓字。
李惕然啓曰,司諫蔡忠元,就職後避嫌,而措語,與昨避,似無異同,一事不得再避,已成規例,此避嫌捧入乎?敢稟。傳曰,勿爲捧入。
蔡裕後,以吏曹言啓曰,臺諫有闕,政事,何以爲之?敢稟。傳曰,明日爲之。
睦行善啓曰,副校理李慶徽上疏,以鐫削爲辭,而踏啓字而下,何以捧傳旨乎?敢稟。傳曰,只罷其職。出燼餘日記
上在昌德宮。停常參·經筵。
下直,大靜縣監李禮男。
洪處大,以都摠府言啓曰,副摠管李行進,掌隷院坐起晝仕進去,請出標信。傳曰,知道。
藥房提調李厚源,副提調蔡裕後啓曰,伏聞昨日下醫官之敎,世子所患眼疾,至今彌留,不勝憂悶,卽來問候,仍與諸御醫及柳後聖·鄭後啓等,反覆商議,則皆以爲白睛赤色,則已盡消減,而但於日晡時,兩眼常多缺一行半補中益氣湯,加防風·白芷·蔓荊子各五分,連進十貼爲宜云,此藥五貼,爲先劑入之意,敢啓。傳曰,知道。
吏曹參判李一相辭職上疏。答曰,省疏具悉。卿其勿辭察職。
司諫蔡忠元上疏。踏啓字。
傳于洪處大曰,大臣·備局堂上引見。
答修撰沈儒行疏曰,省疏具悉。爾其勿辭,調理察職。
傳于南老星曰,今日引見,停。
有政。吏批,行判書李厚源進,參判李一相病,參議曺漢英呈辭,都承旨蔡裕後進。
兵批,兼判書元斗杓進,參判申濡進,參議閔光勳未肅拜,參知未差,右承旨洪處大進。
以李行進爲大司憲,姜鎬·李杭爲掌令,李敏敍·尹塏爲持平,金佐明爲兵曹參知,李壽仁爲執義,朴日省爲左通禮,尹珹爲右通禮,李垕爲司諫,安後說爲正言,李元俊爲同知,權克用爲忠壯將,李後天爲五衛將,孫義承爲武兼,鄭士興爲廟坡權管,洪命夏·成夏明·權諿·李枝茂爲副司直,安後稷·朴世模·李時術·李慶億爲副司果。
二品以上,大殿問安。答曰,知道。
副應敎尹鏶,副修撰李梓辭職上疏。踏啓字。
沈啓曰,副應敎尹鏶,副修撰李梓,陳疏辭職,以削臣等職爲辭,而踏啓字而下,此傳旨,何以捧之乎?敢稟。傳曰,依李慶徽例施行,而但徑出之推考,固無預於箚批,而諉之於推考,屢日偃然退在,全無不安之意,其驕慢無禮不足言,而全沒廉恥之狀,令人羞赧,不忍言矣。
藥房提調李厚源,副提學蔡裕後啓曰,伏聞下政院之敎,自上似有不平之候,臣等不任憂慮,敢來問安,近來天氣涼燠,朝暮異候,閭閻之人,亦多有感傷之患,必須詳知症候,可以議藥,敢此竝稟。傳曰,昔者疾,今已瘳矣。卿等,勿以爲慮。出燼餘日記
答推刷都監粘目曰,御史所爲,殊甚無據爲置,姑先從重推考,更觀後日處之。江原道御史事出內下記草
上在昌德宮。停常參·經筵。
藥房提調李厚源,副提調蔡裕後啓曰,伏不審夜來,聖候,若何?臣等待罪藥院,職是保護聖躬,而其有不安之候,漠然不知,不勝惶恐之至。昨日雖以今已瘳矣爲敎,臣等猶不能無區區之慮。且當天氣漸冷之時,前頭又有郊外擧動,若或卽未快復,則調攝之劑,不可不試,敢來問安,竝此申稟。答曰,今則已差,而但有些少餘熱,亦不至大段。更觀一二日處之。
大殿,政院問安。答曰,知道。
藥房再啓曰,聖候雖已差愈,尙有餘熱,則不可等待一二日,願以症候,詳細下敎,俾得議定當劑幸甚。答曰,夜間寢睡,似爲虛煩,而亦不至大段。更觀數日,日漸差愈,則不必用藥矣。
蔡裕後,以觀象監官員,以領事之意啓曰,鄭興周方有本監監董之任,日不暇給,而以家舍借入事,方在罷職中,取考漢城府捧招,家舍所借人朴佑俊侤音,則矣身與興周,有相切之分,而矣家有喪患空家之際,興周借家故許借云。以此觀之,則興周以三醫司微末之官,萬無攘奪人家之理,借入空家於其主,小無不可,而混同被罰,殊甚冤痛。況今專掌進上,三曆日課,七政等書及簡儀改造,禁漏漏水校正之事,所管甚緊。一朝易以生手,則授受之際,多有疎漏之弊,莫重所管之役,無以趁期完了。請鄭興周仍察久任,冠帶常仕,何如?傳曰,允。
掌令姜鎬啓曰,臣萬里歸來,復叨新命,驚惶感泣,罔知攸措。第臣在燕時,以譯官李茂等事,有使臣推考之命。凡行中之事,專在於臣,而不能檢飭之失,亦所難免,豈可以獨免推勘,而晏然於風憲之職乎?請命遞斥臣職。答曰,勿辭。退待物論。
大司憲李行進啓曰,引嫌而退,文書差誤,責有所歸,則還朝之後,有何可避之嫌?不可以此輕遞言官。請掌令姜鎬出仕。答曰,依啓。
大司憲李行進,掌令姜鎬啓曰,裵緯等停擧之日,臣行進,忝在政院,略陳所懷,未及聖批,及至賜對,下敎丁寧,有若耳提而面諭者然,臣誠惶感,不知所達而退矣。不料數月之間,上下相持,終至否隔而後已乎?臣不勝慨然之至。臣等仍竊伏念停擧者,稍變古者鳴鼓之罰,而用之士子者也。今或可矣,至於照律之擧,大有不然者。凡鄕閭士民,或謀陷土主,或詬辱使命者,方爲照律而定罪。今丁晳等,名在校籍,有所執言而發,則鼠可投,而器可忌也。當初設心,雖涉可惡,施罰之際,安得以亂民治之乎?此則終必爲聖世之過擧,請加三思,還收丁晳等照律之命。新除授執義李壽仁,時在全南道康津地,掌令李杭,時在京畿振威地,持平李敏敍,時在平安道宣川府,請竝斯速乘馹上來事,下諭。答曰,依啓。平安道,則只上來事,下諭,可也。丁晳等事,予雖疲劣萬萬,決不爲慕虛名而强從之,以致受制於下,而損國體,開將來無窮難言之害,可使論之百年,決無允從之理,此後則予不爲可否矣。爾等知悉。
正言元萬石啓曰,新除授正言安後說,時在京畿廣州地,請斯速乘馹上來事,下諭。答曰,依啓。
李惕然啓曰,勅使當前,掌令李杭,正言安後說乘馹上來事,何以爲之?敢稟。傳曰,然則姑令乘馹,可也。出燼餘日記
上在昌德宮。停常參·經筵。
下直,慶尙右兵使鄭傅賢,豐山萬戶李賢,玉連萬戶文尙周。
沈啓曰,明日迎勅初度習儀相値,視事頉稟。傳曰,知道。
蔡裕後,以吏曹言啓曰,臺諫有闕,政事,何以爲之?取稟。傳曰,明日爲之。
藥房提調李厚源,副提調蔡裕後啓曰,伏未審夜來,聖體若何?寢睡時虛煩之候,加減,亦何如?臣等累申議藥之請,未蒙允許,不任憂慮,敢來問安。答曰,比昨稍勝矣。
傳于睦行善曰,今下弓矢,玉連萬戶文尙周,豐山萬戶李賢處,給送。
傳于洪處大曰,慶尙右兵使鄭傅賢,順天營將李東顯引見。
吏曹參判李一相辭職上疏。答曰,省疏具悉。卿辭至此,本職當勉副焉。
領敦寧府事金堉箚子。答曰,省箚具悉卿懇。日者卿之所患甚重,予用慮念,今有勿藥之喜,幸不可言也。所患,皆不至大段,卿其安心勿慮,亦爲勿辭,善爲調攝。
護軍洪命夏上疏。答曰,省疏具悉。卿其勿辭。出燼餘日記
答司諫李垕疏曰,省疏具悉。慕虛名而受實害,予所不爲,須有謗於寡躬,苟有利於國家,予何避也?意本如此,爾毋深咎,亦勿辭職。出內下記草
迎接都監啓曰,卽接遠接使狀啓,則以鳳山越站時,人馬驅馳顚仆可慮之故,依黃海監司所報,止宿鳳山之意,通於勅使云。不慮止宿之大弊,反以百里驅馳爲慮。黃海監司所報,未知其合宜,至於狀啓中査事遲延之言,尤所未曉,而二十八日迎勅事,旣已言及於勅使,勢難更改,依狀啓,以二十八日迎勅之意,分付遠接使及各該司,何如?傳曰,允。出都監謄錄
上在昌德宮。停常參·經筵。
義禁府啓曰,臣等迎勅習儀罷後,仍爲開坐本府,罪人沈棇捧招,則重複縷縷,多至萬餘言,急書正本,校改之際,因致日暮,而本府之規,其所捧元情,則不敢經宿,故未免字畫不精,排行不均,亦未免昏黑後,入啓,雖緣事勢,極爲惶恐,敢啓。傳曰,知道。
又啓曰,前府使李洵,以北民率來事,有拿推之命,而洵,家在廣州地,故依例發遣羅將。矣卽接府尹鄭知和所報,則李洵審理蒙放,故羅將仍往李洵歸路云,勢將遲滯,敢啓。傳曰,知道。出禁府謄錄
答左承旨南老星,右承旨洪處大聯名疏曰,省疏具悉。如此懷忿不平之言,不必相較,爾等勿辭察職。
答遠接使處王世子迎勅事有旨,傳曰,此有旨,嚴飭禁軍,使之趁卽飛傳。出內下記草
有政。以李一相爲大司憲,柳俊昌爲司僕正,李枝茂爲弼善,李時楷爲判決事,李行進爲吏曹參判,李端相爲兼司書,權諿爲右通禮,李一相爲同成均,洪葳爲吏曹佐郞,徐挺然爲掌樂正,蔡忠元爲舍人,沈之淹爲順安縣令,李齊衡爲獻納,李一相爲同義禁,張時羽爲算學敎授。出吏曹政軸
司僕寺啓曰,濟州後運歲貢馬二百匹,而其中一匹,到康津下陸之際,致傷卽斃,一匹到長興病留,其餘一百九十八匹上來,依前本毛色別單書入之意,敢啓。傳曰,知道。
又啓曰,歲貢馬,例於初秋草未衰之時上來然後,箭串放牧,各邑分養之際,可免倒損之患,而今始到京,故推問濟州領馬色吏,則七月初九日,下陸於初面康津縣云,沿般遲滯,據此可知。今若不治,後弊難防,領馬色吏等,則自本寺,從重治罪,一路稽滯官吏,則令京畿·忠淸·全南三道監司査出,推考啓聞,何如?傳曰,依允。出司僕謄錄
上在昌德宮。停常參·經筵。
藥房提調李厚源,副提調蔡裕後啓曰,不審此時,聖體何如?虛煩之候,其已盡除耶?數日來,天氣涼冷,郊外擧動,又在不遠,臣等不任憂慮,敢來問安。答曰,旣已差愈,卿等勿以爲慮,亦勿爲問安。出藥房日記
答玉堂箚曰,朝廷是非,不可任他壞了,元萬石·姜鎬出仕,李垕遞差。出內下記草
禮曹啓曰,自前勅使之來,或有宣勅之時,故預爲下諭于遠接使處,使之探問宣讀與否,馳啓矣。今此勅行到闕,若有宣勅之擧,則必有臨時窘迫之患,而彼旣不言,則不必自我提起,先問只具宣讀節次以待之,似爲無妨,何以爲之?敢稟。傳曰,依啓。出迎接都監謄錄
上在昌德宮。停常參·經筵。
傳曰,推刷事目,旣已頒降矣,不可遲延,咸鏡監司,使之催促前進。
答京畿監司趙啓遠疏曰,省疏具悉。罪中求解之說,何足相較?況自有公論,卿其勿辭,速往松都,毋誤國事。
傳曰,頃年有平安道理山人潛越採蔘事,再三査覈,往復咨文矣,其時咨草,竝覓入。出內下記草
上在昌德宮。停常參·經筵。
答吏曹參判李行進疏曰,省疏具悉。如彼可笑之人,置之可笑之地而已,何必疲勞相較乎?卿才允合此任,安心勿辭,從速察職。
答院啓曰,出仕事,依啓。罪人丁晳等事,予不爲可否矣問于自中主張者,處之。
答判決事李時楳疏曰,省疏具悉至懇,刷事方急,卿其勿辭,從速出仕。出內下記草
有政。以朴世堅爲掌令,沈儒行爲副校理,吳挺一爲同義禁,柳俊昌爲司諫,洪柱三爲正言,金澄爲正言。出吏曹政軸
迎接都監啓曰,儺禮軒架雜像,今已畢役,而自前三度習儀時,例爲曳出崇禮門,而還入之際,非但有雜像破傷之物,調發四百市民曳出,亦甚有弊。今番則依近例,勅使入京前一日,早出郊外,兼行私習儀,以除弊端,宜當,敢啓。傳曰,知道。出都監謄錄
上在昌德宮。停常參·經筵。
沈,以禮曹言啓曰,今此勅使時,自上館所擧動之日,王世子闕門外祗迎·祗送及勅使前別設宴禮等事,竝依前勿爲擧行之意,敢啓。傳曰,知道。
洪處大,以備邊司言啓曰,勅行已迫,諫長在外,合有變通之擧,令廟堂議處事,傳敎矣。勅行入京之後,不可無兩司長官,誠如聖慮,大司諫愼天翼,在於遠地,上來遲速,未可的知,今姑遞改,其代,後日政差出,何如?傳曰,允。
持平尹塏啓曰,竊瞯近來特罷特遞之命,相繼而下,而無人敢言者,可謂先國家而後其身乎?此固臣隣之罪也。不察朝家時措之宜,而只爲無補之大言者,亦未免失中,此亦臣隣之罪也,而至於言可納則納之,可舍則舍之,本不害於來諫,則人君聽納之道,雖有不可從之言,平心徐究,開釋通諭,宜如父之誨子,而或示不平之色,或下未安之敎,以致上下之相阻,亦可謂君上之過擧,則上下相須,無非否隔,此豈非今日君臣之所共勉者乎?臺諫處置,一委公議,其意有在,玉堂請出之後,遽下特遞之命,聽聞所及,皆以爲不安。況李垕之忠讜直缺二行竝引嫌而退,閱月論列,恐累聖德,而未安之批,實出意外,嫌不處置,其勢固然,而一事五避,未免瀆擾,請獻納李齊衡出仕,正言元萬石遞差。答曰,不允。處置事,依啓。
蔡裕後啓曰,臣與右承旨南老星,迎勅三度習儀進去,下直。傳曰,知道。
獻納李齊衡啓曰,丁晳·裵緯等,卽幺麽一鄕生也。今日論事之臣,豈皆有一毫私護之心哉?閱月論執,尙今不止者,只恐有累於聖德,而不但兪音尙閟,聖批益嚴峻。伏想聖明,於群下之情,猶有所未洞燭者歟?前後臺臣之所以爭執者,實出公共之論,則寧有缺二行半固知未安,而事雖微細,所關則重,請還收丁晳·裵緯等科罪停擧之命。答曰,已諭矣。
吏曹佐郞洪葳上疏。答曰,省疏具悉。該曹之選,似非偶然,爾其勿辭。出燼餘日記
傳曰,今年農事,不但畿甸失稔,推刷與勅行之一時相値,民間之多事,不言可想。推刷則已成之事,雖不還罷,量田豈可仍以兼行,以增一倍愁苦乎?予心不忍矣。其令該曹,待明秋擧行。出內下記草
上在昌德宮。停常參·經筵。
洪處大,以都摠府言啓曰,今日入直軍士,當爲中日習射,而勅使入京已迫,回還間姑停之意,敢啓。傳曰,知道。
又以御營廳言啓曰,勅行已到近京之地,本廳軍兵操鍊及中日,依前例,回還間姑停之意,敢啓。傳曰,知道。
判決事李時楷〈上〉疏。答曰,省疏具悉。卿其勿辭察職。
李惕然,以義禁府言啓曰,世子郊外擧動時,禁喧都事二員,當爲進去,而本府郞廳十員內,九員隨駕,一員留司,他無餘員。假都事二員,令該曹差出,何如?傳曰,允。
睦行善,以訓鍊都監言啓曰,南宮移設事,前已定奪於榻前,故使監造人,尺量軍營及馬廏排設處,則地勢狹隘,東西南北未滿五十間,而其中司僕寺直房瓦家三間,中樞府·成均館直房,則皆草家四五間,與司僕直房,接屋造作。其勢不得不三處直房,一體移出,可成軍營,中樞府·成均館直房撤毁之意,分付各衙門,何如?傳曰,依啓。出燼餘日記
答推刷都監草記曰,祖宗朝受敎,固不敢變通,而第此則十二代,想必盡矣。況賤隷常漢冒屬之未安,反有甚於更改受敎之未安。明査摘發,則雖可爲之,僅杜一時之弊,而難防後世無窮之害。一邊明査已往之冒屬者,今後則一切勿施,永爲杜塞此路,除其混穢璿源罔極之大害。出內下記草
推刷都監啓曰,今二十三日引見時,右議政沈之源所啓,推刷奴婢中,多有稱以四王子孫,限十二代免賤受敎,欲爲頉下之地,何以爲之?上曰,此事,雖有祖宗朝受敎,其冒屬之弊,亦有所未安者,問于諸大臣處之事,傳敎矣。議于諸大臣,則領議政臣李時白,左議政臣具仁垕議,以爲祖宗朝傳敎,列聖相承,限十二代免役,流來已久,則今不可更改,而其中冒屬之人,則明査摘發,治罪後定役,似不可已,伏惟睿裁。領敦寧府事金堉,病不收議,大臣之意如此,伏惟上裁。批答見上出宗簿謄錄
上在昌德宮。停常參·經筵。
未時申時,日暈。
下直,阿吾地萬戶李時靖。
有政。吏批,行判書李厚源進,參判李行進未肅拜,參議曺漢英式暇,右承旨洪處大進。
兵批,兼判書元斗杓式暇,參判申濡迎慰使出去,參議未差,參知金佐明進,右承旨洪處大進。
以吳挺一爲大司諫,柳俊昌爲司諫,李尙眞爲兵曹參議,安後稷爲兵曹正郞,蔡忠元爲副應敎,姜鎬爲右通禮,柳炅爲兵曹佐郞,申濡爲知義禁,柳慶昌爲刑曹參議,辛啓榮爲左尹,趙潝爲右尹,閔光勳·愼天翊·李垕·姜鎬爲副護軍,趙嗣基·趙摶·沈儒行爲副司直,元萬石·安後說爲副司果。
以修撰望單子,司僕正望單子,傳曰,加望。
吏批啓曰,命下矣。玉堂被錄人中,無故之人絶乏,已陳於朝者啓辭,沈儒行昨纔以病見遞,故不爲擬望,而此外無可擬之人,不得已以沈儒行備擬司僕正,擧動臨迫,當以在京人擬望。且與諸寺正有異,必曾經臺侍,然後可擬,而在三品之列者,或多蔭官,或非臺侍,只有尹珹·徐挺然,而尹珹,則以落傷,遞職未久,徐挺然,則非但衰老,方爲掌樂正,協律郞,迎勅擧動時不可無,故不得擧論矣。除此兩人,則絶無可擬者,不得已以尹珹·徐挺然備擬,而乏人之患,莫甚於近日。每當注擬之際,誠爲渴悶,如太僕正之職,致勤加望之敎,不勝惶恐,敢啓。傳曰,竝後政差出。
藥房提調李厚源,左承旨南老星啓曰,世子宮前劑入補中益氣湯,盡於今日。此藥元以十貼議定,而通二巡劑入者,已滿其數,故卽來問候,則以眼疾幾盡差復,而藥則仍爲劑入爲答矣。此藥五貼,姑仍劑入之意,敢啓。傳曰,知道。
兵曹參議閔光勳辭職上疏。踏啓字。
領議政李時白請對,傳曰,引見。出燼餘日記
上在昌德宮。停常參·經筵。
自昧爽至卯時,有霧氣。卯時至辰時日暈,巳時,日暈兩珥。午時至申時,日暈。
傳于洪處大曰,有別爲稟定之事乎?問啓。
洪處大啓曰,傳敎矣。問于賓廳,則客使入京之後,則似無從容登對之時,且有稟定之事,故來會云矣。傳曰,引見,三司不必命招。
吏曹,口傳政事,兵曹正郞朴世模。守宮假注書金縝。
洪處大,以兵曹言啓曰,內禁將朴翰男,今日當爲入直,而卽者呈訴于本曹曰,以迎慰使西下復命後,猝得重病,不得運身云,似非托病,落點單子中,改付標以入之意,敢啓。傳曰,知道。
參知李尙眞上疏。答曰,省疏具悉。未畢推前行公,自是通行之規,爾其勿辭,從速察職。出燼餘日記
上在昌德宮。停常參·經筵。
大駕,詣慕華館,入幕次後,政院問安。答曰,知道。
還宮後,政院問安。答曰,知道。
傳曰,大臣·備局堂上留待。
世子還宮後,政院問安。答曰,知道。
大殿,藥房·玉堂·二品以上問安。答曰,知道。
還宮後,藥房·玉堂·二品以上問安。答曰,知道。
南老星啓曰,勅使出去時,遣史官問安,則答以遣近臣下問,不勝感激云矣。傳曰,知道。
又啓曰,戶曹判書許積來詣矣。傳曰,引見。
南老星,以迎接都監言啓曰,各色郞廳各一員,今日爲始,直宿之意,敢啓。傳曰,知道。
又以備邊司言啓曰,卽刻有急急分付咸鏡新舊監司之事,別定驛子,撥馬下送之意,敢啓。傳曰,知道。
以兵曹監軍巡將單子,傳于沈曰,此外竝仍番。
沈以司饔院官員,以都提調意啓曰,全南道九月朔膳各殿封進物種,今日捧入,而其中生梨,非但品劣,不合御供,腐破無用之梨,太半相雜,莫重享上之物,正當成熟之節,全不用意擇封,苟充封進,事極可駭。當該封進官,從重推考,陪持人,發程後多日稽滯,以致腐破,亦極駭愕,令攸司推治,何如?傳曰,允。
持平李敏敍辭職上疏。踏啓字。出燼餘日記
迎接都監啓曰,使差備譯官等,見官禮當行與否,言于大通官,使之探知,則勅使言內,明日早朝當行云,敢啓。傳曰,知道。
又啓曰,衙譯尹堅,患瘡疾極重,求服五香連翹湯二十貼。且求丸藥所入水銀一兩,朱砂·石雄黃各四錢,龍腦二錢,欲使帶來義州人之治瘡者合劑云,似不可不副,令兩醫司,覓給,何如?傳曰,允。
又啓曰,下馬宴設行事,使差備譯官,通于大通官,探知勅使前,則諸勅使,答以慶源査事遲速,時未詳知。此意纔使稟知於國王前,待回答後設行云,敢啓。傳曰,知道。
又啓曰,諸勅使,會于一處,使之覓入玄琴·琵琶等物,依前入給之意,敢啓。傳曰,知道。
又啓曰,副三使,與大通官衙譯及一二等頭目,齊會於上使房,盡辟差備譯官,出一貼冊,三使點閱其貼。冊中所記,移時相議之後,仍招譯官,送言于臣等曰,慶源査事,欲爲詳達於接見時,而日氣甚熱,恐上久勞,略陳其槪而退矣。九十罪人,皆是一邑之人乎?若有居在它官之人,則必各有指揮定送者,決非渠輩任意越去者。指揮之人,皆已捉來耶?如未及捉來,將此事意,卽爲啓知,推捉爲當。自上同査,有皇帝分付,如以俺等所言爲可,則急急推捉,如以爲不可,則亦須回答云云。臣等欲以權大德·金文世等,以地方守令·邊將,方在獄中,措辭答之,而所謂九十人中,安原·乾原兩堡居生者過半,此甚難處,彼令啓知,而臣等徑先回答,亦涉未安,姑以依其言啓知之意,回答矣,敢啓。傳曰,已言于都監堂上矣。
又啓曰,大通官,以第三使之意,傳言曰,行路中持數卷冊閱覽,而其冊覽了,欲得通鑑見之,四五卷覓入云。依其言,令校書館,五卷覓給,何如?傳曰,知道。出都監謄錄
上在昌德宮。停常參·經筵。
大殿,政院·玉堂問安。答曰,知道。
南老星啓曰,陽原君許選,勅使前問安進去,下直。答曰,知道。
洪處大啓曰,戶曹判書許積,來詣本院矣。傳曰,引見。
南老星啓曰,陽原君許選,馳進館所問安,則答以遣宰臣下問,不勝感激,俺等上德,好爲寢睡云矣,敢啓。傳曰,知道。
藥房提調李厚源,副提調蔡裕後啓曰,昨於郊外,勞動玉體,不審夜來,聖候,若何?臣等不任區區憂慮,敢來問安。且慈殿進御丸藥,以日計之,當盡於數日之內,連爲劑入乎?竝此仰稟。答曰,知道。慈殿丸藥,時未畢進,姑勿劑入。
杆城郡守朴吉應上疏。答曰,省疏具悉。疏辭無非忠言至意,而兩本冊子,亦莫非治身正心之格言,深用嘉悅,置諸左右,常欲觀覽矣。仍傳曰,今下虎皮一令,杆城郡守朴吉應賜給,以表予嘉尙之意。出燼餘日記
迎接都監啓曰,今日依例請行下馬宴,則大通官,使差備譯官傳言曰,宴禮若行,則自上親臨乎,宰臣代行乎?臣等答以規例言之,則自上當親臨,而近日上候未寧,以此爲悶云,則諸勅使,使差備譯官回言曰,俺等昨於接見時,見上體欠安,決難來臨,雖非今日,豈無他日乎?臣等更令譯官回報曰,諸老爺,以上候不安,軫念如此,不勝感謝。自上旣不得親臨,則宰臣例有代行之規云,則勅使又言,宰臣亦不必參宴,宴牀分入各房爲當云,敢啓。傳曰,主人之道,不可埋沒,欲爲親臨之意,試更言之,可也。
又啓曰,云云事,傳敎矣。卽招諸勅使差備譯官,以聖敎丁寧之意,反復通諭,則諸勅使同在結棚處,答稱昨日接見時,已知聖候未寧之色。況前頭必有仁政殿請宴之擧,此時可以奉拜,今日則願勿親臨云,敢啓。傳曰,知道。令宰臣,依例呈名帖排牀後,聽其言,爲之,可也。
又啓曰,卽使差備譯官,以行中馬上步下諸執事,各樣不緊差備軍及呈才人等,依前例,竝皆放送之意,告于大通官等,則答以差備軍,依例放送,呈才人,則副勅使,更欲觀戲,只留今日待令云。坊民房守差備軍等元數四百三十七名內,永放四十五名,姑放六十九名,而各樣差備順贊一百三十五名,竝皆放送,如有不時出入之事,則以不緊把守軍,推移充數之意,敢啓。傳曰,知道。
又啓曰,以都監草記,傳曰,知道。令宰臣,依例呈名帖排牀後,聽其言爲之,可也事,傳敎矣。諸勅使皆登結棚之處,竟日觀戲,待其還下,卽呈御帖,則答以旣設宴牀,又送御帖,不勝感激云。宴牀一半,分給才人及軍牢等一半,分入各房矣,敢啓。傳曰,知道。
又啓曰,明日當行翌日宴矣。當初雖以親臨啓下,而例有宰臣代行之時,必趁今夕當通勅使之前,以宰臣代行之意試探乎?敢稟。傳曰,允。
又啓曰,翌日宴宰臣代行探試事,草記,傳曰,允事,傳敎矣。上使已爲入宿,明早當爲探問之意,敢啓。傳曰,知道。出迎接都監謄錄
上在昌德宮。停常參·經筵。
夜五更,下霜。
睦行善啓曰,小臣館所進去,下直。傳曰,知道。
蔡裕後啓曰,戶曹判書許積來詣矣。傳曰,引見。
南老星啓曰,延城君李時昉來詣矣。傳曰,引見。
睦行善啓曰,小臣進法館所問安,則諸勅答以俺等,德分好爲寢睡矣,連日下問,不勝感激云矣,敢啓。傳曰,知道。
有政。吏批,行判書李厚源進,參判李行進進,參議曺漢英進,都承旨蔡裕後進。
兵批,兼判書元斗杓進,參判申濡進,參議金佐明進,參知李尙眞病,右承旨洪處大進。
以郭聖龜爲掌令,元萬石爲持平,朴世模爲兵曹正郞,李景先爲司䆃正,李杭爲直講,趙潝爲副摠管,李敏敍爲副司直。
南老星,以備邊司言啓曰,李應蓍,今已入來云,所答說話,卽當招致講定,而査事不可不速行,今日爲之之意,令都監,通于勅使,何如?傳曰,依啓。
蔡裕後啓曰,假注書羅萬葉缺五六字請改差,他假注書,卽爲差出,何如?傳曰,允。
以慶最爲假注書。出燼餘日記
迎接都監啓曰,卽刻大通官言,上使欲爲受鍼,卽招金尙誠云,係是御醫,何以爲之?敢稟。傳曰,使之往見。
又啓曰,使差備譯官,言於大通官,今日請行翌日宴,則勅使答以昨日分入宴牀,尙未盡食,前頭勢將久留,今日不必爲之云,敢啓。傳曰,知道。咸鏡前監司,何日入來云耶?更爲撥馬,催促上來事,分付。
又啓曰,今日不行翌日宴,故別雌牛,依例入給之意,敢啓。傳曰,知道。
又啓曰,今日空日,依例別茶啖排入之意,敢啓。傳曰,知道。
又啓曰,衙譯尹堅,送言於臣等處曰,病勢甚重,欲見繼母及四寸云,縷縷懇請,依願使之入見乎,敢稟。傳曰,允。
又啓曰,咸鏡前監司李應蓍來到之意,通於韓譯,則當與李譯,從容相議後,言於勅使云,故敢啓。傳曰,知道。
又啓曰,大通官等,以李應蓍入來之意,言於勅使,則諸勅使,與頭目等,同會一處,良久相議之後,招致差備譯官,傳言於臣等曰,俺等之行,定欲留京十日,不可久留,苦待監司之來矣。今已來到,明日早食後,當行査問,監兵使及罪人,竝令來待,所謂九十人,亦令催促。且主上同査,不但在於勅書中,俺等親聽皇帝分付,亦爲啓知云。親臨一款,臣等,令玄德宇·趙東立,方便更問於韓·李,探其所答之,何如?更啓之意,敢啓。傳曰,知道。
又啓曰,明日査問時,自上親臨一款,更問於韓·李兩譯,則答以非不盡力周旋,而諸勅使之意,極其落落,更無容力之地。諸勅使言內,非但有皇帝分付,此事明在於勅書中,朝臣必有能文者,可以解見勅中之語。自當依勅書擧行,此非自我催促之事云云,敢啓。傳曰,知道。
又啓曰,明日館所擧動時,査事旣畢之後,依前不設宴禮,只行茶禮之意,敢啓。傳曰,知道。出迎接都監謄錄郞廳申命佐校正。日記郞廳李聖運書。
上在昌德宮。停常參·經筵。
夜五更,流星,出畢星下,入東方天際,狀如鉢,尾長五六尺許,色赤。
世子宮,藥房問安。答曰,知道。眼疾幾盡差愈,能覩燈焰,藥則仍前劑入。
藥房啓曰,世子宮前劑入補中益氣湯,盡於今日,通前後爲五十貼矣。卽來問候,則以眼疾幾盡差愈,能覩燈焰,而藥則仍前劑入爲答。與諸御醫及鄭後啓等相議,則皆以爲症候幾盡差愈,則不須連用純補之劑云,何以爲之?敢稟。答曰,比前稍勝,而尙未快愈矣。仍服五貼,以準二十之數,可也。
大駕詣館所後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
傳曰,去月二十八日擧動時,失禮通禮,尙不請推耶?該房承旨,從重推考。
傳曰,當該通禮,先罷後推。
應罷,左通禮朴日省。
府啓,再昨本府開坐時,高敞居前史庫參奉柳鐵鳴,以其子萬千被殺於邑猝,呈狀訴冤,而土民之訴其邑猝,乃近來弊習也。臣等慮有此患,論題退却矣。旋卽廣問於士夫間,縣監金萬元,果仍萬千與隣人鬪詰之事,不報監司,徑加嚴訊,一次之刑,以致損命,萬千之所犯輕重,雖不可知,身爲守令,不報道主,擅自濫刑,至於殺人,道內人言,至今藉藉。當此聖上欽恤之日,不可不依法痛懲,以爲警厲之地。且本道監司,非不知萬元之不報徑殺,而不卽據法啓聞,亦甚可駭。高敞縣監金萬元,拿問處置。全南監司李曼,從重推考。今日摠管肅拜時,兵曹郞官,當傳敎旨,而初不來待,諸官停禮良久,屢度催促之後,始乃緩緩來到政院,循常舊規,亦將墜廢,新進怠慢之習,不可不懲。請當該郞官,從重推考,新除授掌令郭聖龜,時在全南道康津地,請斯速乘馹上來事,下諭。答曰,依啓。出春坊朝報
迎接都監啓曰,今日別茶啖,依例排入之意,敢啓。傳曰,知道。
又啓曰,翌日宴,以宰臣代行事,令差備譯官,通於大通官,則大通官等,言於勅使後回報言,明日設行云,敢啓。傳曰,知道。
慶源斫木人等,自上詣館所,與勅使同査時,進參宰臣領議政李時白,左議政具仁垕,右議政沈之源兼兵曹判書判義禁元斗杓,吏曹判書李厚源,工曹判書李澥,禮曹判書吳竣,刑曹判書鄭維城,戶曹判書兼知義禁許積,大司憲李一相,大司諫吳挺一。出都監謄錄
南老星啓曰,宰臣玉平君張弼漢,館所問安進去,下直。傳曰,知道。
又啓曰,玉平君張弼漢,館所問安,則答以連遣重臣下問,不勝感激云矣,敢啓。傳曰,知道。
大駕接見勅使,仍致罪人等於庭下,査問後,勅使以爲九十人捉來之後,可知眞僞矣。仍令出送罪人。
傳曰,宣傳官斯速下送于監營,九十人逮捕事,使之飛報北路,速爲擧行。宣傳官下送時,備局相議爲之。且幾人逮捕,幾日當到事,使之一邊飛報。
沈,以備邊司言啓曰,今日査問時,金忠一所引,安原人盧生,乾原人池所里·崔某·隱伊等,皆以首領,而緊出者也,而考諸前日忠一所納役軍抄錄,則三人之名,皆不在其中。九十人捕捉時,此三人,則必不捕捉。將漸至遲延,尤極不幸,急急捕捉,罔夜押來事,分付咸鏡監司之意,敢啓。傳曰,知道。
洪處大,以備邊司言啓曰,北路步撥,未免稽傳,當此客使在京之日,時急公事,不可不罔夜飛傳。限勅行回還間,自京城至安邊以北,令本道,亦爲一體立馬之意,分付,何如?傳曰,允。出燼餘日記
上在昌德宮。停常參·經筵。
自巳時至申時,日暈。夜五更,流星,出參星下,入南方天際,狀如鉢,尾長五六尺許,赤色。
兵曹啓曰,凡擧動時,大小百官除服制·式暇,竝皆進參,自有法例,至於都摠府,則專爲侍衛之地,而今日擧動時,本府郞廳隨駕者,只四員,所見埋沒,故査問本府,則一員守宮,一員以兼內乘進參,一員以備邊郞稱頉,一員無故不進云。新進武夫怠慢之習,不可不治,以備郞稱頉之人,則從重推考,無故不進之人,則爲先汰去,何如?傳曰,允。
汰去現告,都摠都事李敏行。
院啓,近來朝綱解弛,體統不嚴,訐上之風,比比有之,識者之寒心,久矣。前府尹沈棇,旣以贓汚,被按於監司,則在渠之道,只當陳辨虛實,以待朝家處置而已。乃以鄙悖駭醜之說,肆然上達,詬辱道主,罔有紀極,至於干係逆獄,是何等事,而矇然橫加,其計叵測,此習漸長,人爭效尤,則國勢不尊,無以維持,且道臣之糾劾貪汚,乃其職耳,唯當公正按察,隨實啓聞而已。京畿監司趙啓遠,當初按覈之際,不能平心,有若私事及其被人罔極之言,則人臣之義,當驚心喪氣,退伏請命,雖有難處之事,有不暇顧,而乃敢晏然在家,馳章爭辨,悖說鄙語,無不對擧,不念事體,互相醜辱,有同閭閻常漢鬪鬨街市之爲,是何擧措,是何氣象?貽羞搢紳,全沒廉隅,凡在瞻聆,莫不驚駭。前府尹沈棇,請令該府,本犯之外,別爲考律處置,以杜日後無窮之弊,京畿監司趙啓遠,罷職不敍。答曰,依啓。趙啓遠事,實出於不得已也,何必深咎?勿爲煩論。出春坊朝報
政院啓曰,臣等忝居近密,不能預先檢飭,以致諸事怠慢之失,不勝惶恐。又於今日,以下人闌入事,有推治之命,臣等不察之罪,著矣,尤不勝惶恐。都監軍色郞廳所掌館中禁喧,而昨日宰臣入來時,下輩紛踏闌入,至於軍牢相詰,事極可駭,而不能禁斷,請都監當該郞廳推考。傳曰,依啓。卿等,勿爲惶恐。
又啓曰,卽刻翌日宴押宴宰臣原平府院君元斗杓,與禮曹判書吳竣·密山君澯,來詣館所,請行宴禮,則勅使答以昨日國王來臨時,移時陪晤,氣力頗困,不得從命云。故原平府院君以下,御帖進呈後,退出之意,敢啓。傳曰,知道。
又啓曰,明日,是請宴日次,依例以仁政殿設行之意,請於勅使乎?敢稟。傳曰,再明言之,可也。
又啓曰,上勅使,自朝食後,有所患,入于房中,副三使,皆聚其房問候,而韓譯,送言于臣等曰,上使欲爲診脈,願見內醫云,敢啓。傳曰,使朴頵往見。
又啓曰,副三使,以問病,齊會于上使房,招致差備譯官,送言于臣等曰,俺等離北京時,則只知査問監·兵使,不知有等待九十人之事。今此査事,在於勅書,國王則必卽欲擧行,而所謂九十人,尙未來到,意者朝臣,隱置於近地,而故令不卽來現耶?須以此意啓知,明朝回答云。臣等以爲隱置不現,安有此理,數千里之外,雖飛去飛來,豈及於四五日之內乎?計其程途,則此後亦當費累十日字,本國渴悶之狀,無以形言,以此措辭回答之意,敢啓。傳曰,知道。諸勅留滯已久,困鬱渴急之狀已露,此正時矣,善爲周旋,可也。出都監謄錄
下直,高嶺僉使李益善,潼關僉使黃應吉。
李惕然啓曰,小臣館所問安進去,下直。傳曰,知道。
又啓曰,小臣館所問安,則答以每日近侍下問,不勝感激,俺等,德分無恙支過云矣,敢啓。傳曰,知道。
傳曰,今下弓失,高嶺僉使李益善,潼關僉使黃應吉處,給送。
傳于洪處大曰,昨日擧動還宮時,侍臣上馬之際,駕後喧聒特甚,當該官員推考,該色承旨,亦爲致念,可也。
沈,以刑曹言啓曰,以閔聖卿殺人獄事粘目判下內,姑停刑推,更議處之事,命下矣。所當趁卽議啓,而係是年久疑獄,未及詳察文案之前,不可率爾讞議。京畿監營自初流來推案取來,與本州文案,憑考詳察獄情後,議啓之意,敢啓。傳曰,知道。出燼餘日記
上在昌德宮。停常參·經筵。
司憲府啓目,錦城縣監鄭基豐矣,白日場時,有一儒生,侵辱主倅之語,書於正草,此卽匿名書也。推治儒生罪,各杖八十,鄭基豐段,贖,奪告身三等私罪。啓,觀此推緘,則其時臺臣之風聞失實,已不足言,而校生金有道·廉晉擧等所爲,殊極駭愕,決不可尋常治之,以開無窮之後弊是去乙,只定配于道內,殊極無據爲齊。近來京外士夫黨惡鄕生之弊至此,決不可矇矓置之。金有道等,特令定配于咸鏡北道,勿揀赦前,庶抑其頑悍之習爲旀,鄭基豐等乙良,棄。
吏曹,各司巡檢時,禮曹佐郞金益廉,西部主簿宋孺悌,西學敎授全洽,義盈奉事尹長卿,忠勳府假郞廳李萬實,司譯副奉事卞承後等闕直。啓。
院啓,臣等將趙啓遠事,備陳論列,而昨承聖批,以實出於不得已,何必深咎爲敎。臣等竊以爲不然。人臣得此不測之謗,固當驚心喪氣,退伏請命,雖有難處之事,有不暇顧,而乃敢以鄙說悖語,對擧醜辱,有同鬪鬨街市之爲,則其可謂出於不得已乎?何必深咎?固知出於聖上包荒之德,而貽羞縉紳,全沒廉隅,莫此爲甚,則臣等此論,烏可已乎?請京畿監司趙啓遠罷職不敍。答曰,已諭矣。
備忘記,宗宰落點,以臺臣之故,還入請改,臺臣固重也,而親臨猶可爲之,臺臣有何別樣尊重之事,而不敢請乎?近來朝臣氣勝,視君蔑如之風已成,故尋常擧措,自然如此,全不知其未安。尊臣抑君之習,事極驚駭,漸不可長,當該承旨,先罷後推。
應罷,承旨睦行善。
左副承旨李惕然啓曰,宗宰付標單子入啓之時,申復該房出去,故睦行善以在下,雖入直啓達,臣亦同在廳中,不可謂不知,而嚴旨之下,睦行善,以當該承旨,奔逬出去,臣何敢獨謂無罪,而晏然在職乎?請與行善,同被罪罰,傳曰,不允。
吏曹啓曰,承旨有闕,政事,取稟。傳曰,明日爲之。出春坊朝報
迎接都監啓曰,今日空日,別入雌牛,依例入給之意,敢啓。傳曰,知道。
又啓曰,卽刻大通官,令差備譯官,送言於臣等曰,上勅使之病,比昨雖似小愈,自上似當有別問之擧云,敢啓。傳曰,知道。
又啓曰,今日別茶啖,依例排入之意,敢啓。傳曰,知道。出都監謄錄
洪處大,以備邊司言啓曰,訓鍊都監皮匣造作時,物力不足,餘丁木十同題給事,草記,答曰,似爲略小,加給,可也事,命下矣。容入之數,問于都監,則加得十同之木,可以支用云,餘丁木十同,今又題給之意,敢啓。傳曰,知道。
李惕然,以禮曹言啓曰,前因本曹啓辭,乙未年誕日方物之外,物膳竝皆許減之意,入啓,蒙允,行會各道,此則只限今年姑減者,而今七月十七日備忘記,今年諸道農事,槪可想矣。民將救死不贍,安忍受其享乎?令該曹,諸道方物,限明年,大妃殿外,竝令停罷,而作木作米之類,亦爲權罷,以除一分之弊事,傳敎矣。卽將聖敎綣綣恤民之至意,旣已行會各道,使之申明擧行矣。卽接全南監司李曼移文於本曹辭緣,則方物旣爲停廢,前頭所封乙未年冬至,丙申年正朝誕日物膳,亦在停罷中乎云云。傳敎內,旣曰方物限明秋停罷,則物膳不在其中,而該道猶未免致疑,有此來問。大槪丁丑以後,各道封進,雖或暫時復舊,而輒因傳敎,旋卽停罷。十九年內,無連歲封進之事,揆以享上之儀,實爲未安。方物雖罷,物膳則依例封進之意,更爲移文各道,何如?傳曰,物膳,亦爲一體權減。
李惕然,以兵曹言啓曰,近因客使在館,巡將單子中,不敢懸頉,故司直李憪,雖云有病,不爲懸頉矣。受點之後,來到闕門外,病勢極重,無計入來受牌云云。自本曹,以日勢已暮,有難付標,必爲勉强扶曳入來之意,再三送言,而終始固拒,至以待命禁府爲言,纔已還去云。其所患之重,有不可知矣,而最晩進來,以致莫重巡將,有此窘束,事涉可駭,不可置之,請李憪推考。且今已日暮,改付標受點後請坐,勢必不及,而竊聞前例,如此之時,則不得已以內三廳將三員中,二員兼將,一員巡將啓下云。羽林衛將柳永祐,依前落點,巡將啓下,察任,何如?傳曰,允。
李惕然,以戶曹言啓曰,瀋陽祭用,年例所入送生梨一千箇·柏子二十斗·淸蜜十斗,自兩西措備,銀杏十斗,則分定於畿甸所産官。自本曹看品封裹,送于平安監司處,定差使員領送,已有前例矣。畿邑銀杏,今又畢捧,領去禁軍,令該曹,擇定,何如?傳曰,允。出燼餘日記
上在昌德宮。停常參·經筵。
自昧爽至卯時,有霧氣。申時酉時,日暈。
戶曹啓曰,年分,必趁九月畢踏驗,乃是規例,下雪之後,則災實難辨故也。踏驗之擧,一日爲急,而慶尙左道敬差官柳晉三,頃以親病危重,受由下去海西地,上來遲速,有難的知,事甚可慮,令該曹,各別催促,俾無踏驗過時之弊,何如?傳曰,改差,可也。
掌令朴世堅啓曰,臣以痼疾疲劣,遽叨臺閣,瀝血控辭,見阻政院,不得已連日冒昧行公,自知顚隕,而誠未上格,苟冒忘羞,臣之罪戾,無所逃焉。至於再昨本府齊坐時,鄭基豐擬律照本,則臣亦同參其事。大槪基豐之起疑推治之事,臣固僻陋無聞,而臺臣之所論,旣已失實,則臣等擬律,雖曰循例照入,而亦難免不察之失。況臣新入臺閣,未諳事例,然抑露其愚妄之見,則治其校生等驅逐獻官之罪者,邑倅監司也。然則遐方頑悍之習,不可不痛懲而究明實狀,方議其罰,亦未爲晩,而今者定配邊遠之敎,特出於基豐自明之推緘,則安得使下邑偏陋之輩,無辭而自服於心乎?錦城儒生之狃習惡風,分朋相角,播聞中外已久。臣常所痛惡,而竊恐聖上如此處置,不以調柔之道,則終未足以鎭服其家習,打破其久染也。區區固滯之見,實出於是而,旣參其事,何敢自以爲無失,而論列首末所未悉之事乎?心知未安,又不敢隱默,無非如臣固陋,忝冒臺閣,見識不逮之致,請命遞斥臣職。答曰,勿辭,退待物論。
大司憲李一相啓曰,臣於昨夕,伏見備忘記,以宗宰落點還入請改,有當該承旨罷推之命,而未究厥由,只自驚悚矣,俄聞臺官,卽臣也。宗宰單子中,改落點與還入請改曲折,則雖全未及聞知,而以臣之事,近密之臣,至被特罷之罰。況備忘辭旨,極其嚴峻,有非人臣所敢聞者,則臣何敢自以爲無所干預,而晏然而已乎?且因錦城縣監鄭基豐緘對之辭,校生金有道等,至有直配邊遠之敎,則臣等擬律,雖出於循例照入,而不察之失,在所難免。尤不敢仍冒言地,請命遞斥臣職。答曰,於卿,少無干涉,安心勿辭,退待物論。
持平尹塏啓曰,臣於再昨本府齊坐時,錦城縣監鄭基豐擬律照本,相議同參,循例照入矣。以基豐緘對之辭,金有道等,至有邊遠定配之敎,臣等何敢自以爲無失,而晏然仍冒乎?請命遞斥臣職。答曰,勿辭,退待物論。
府啓,竝引嫌而退,凡照律之規,只憑當初傳旨,則循例奏當,別無可避之嫌,付標請改,旣是政院所爲,則嚴敎之下,無預於己。旣參其事,同僚引避,則不敢晏然,勢固然矣。俱無可遞之失,請掌令朴世堅,大司憲李一相,持平尹塏,竝命出仕。答曰,依啓。
院啓,臣等將趙啓遠事,備陳曲折,而兪音尙閟,臣竊惑焉。人臣得此不測之謗,固當驚心喪氣,退伏請命,雖有難處之事,有不暇顧,而何敢對擧醜辱,有同鬪鬨市街之爲乎?貽羞搢紳,全沒廉隅,莫此爲甚,則臣之所論,烏可已也?請京畿監司趙啓遠罷職不敍。答曰,推考。出春坊朝報
義禁府啓曰,因罪人宋明奎原情,有議處之命,故前任黃州判官時所用米麪,各樣文書取考後,稟處之意,啓下,曾於七月二十七日,行文黃海監司處矣。今過三十七日,尙不上送,啓下査覈,是何等事,而遲滯至此,監司所爲,殊極非矣。任義伯爲先推考,用下文書,使之從速上送,何如?傳曰,允。出義禁府謄錄
有政。以李尙眞爲同副承旨,李時省爲右通禮,徐必遠爲修撰,成楚客爲兵曹參知,呂爲兼南學敎授,姜鎬爲左通禮。出吏曹政軸
迎接都監啓曰,副三使,齊會上使房,良久相議之後,招致臣等於西宴廳,使大通官韓巨源·李一善傳言曰,俺等在北京時,只以監·兵使上來間,留滯數日爲慮而已。九十人,則意謂囚待京獄,不料仍在慶源,俺等入京已久,而尙不上來,未知其故,無乃不卽催促而然耶?淹留多日,不勝悶鬱,須將此意,備細啓知,更加嚴督,而擧行形止,卽爲回報云。臣等以前後催促,非止一再,至於特遣宣傳官,持標信馳往催促,而道里絶遠,勢難往返於數十日之內,而纔過六七日,有此致責,竭悶罔措之意,措辭答之,則巨源等曰,其間事勢,通官則非不詳知,而勅使不計程途,如是督促,吾等亦以爲悶,不可不更爲催促,以勅使如此之言,卽爲啓達。自上回答之敎,趁卽來報云,敢啓。傳曰,宣傳官·禁軍,連續下送催促,而初頭下去之人,尙未回來,以此渴悶之意,措辭答之。且令備局,以此辭緣,具由十分嚴飭催促,別定禁軍,定日罔夜下送,星火督迫。
又啓曰,從前勅使入京未久,先促禮單,繼促發賣,例也,而今番,則再昨始發發賣之言,昨日則再三催促,而令譯官等,以未及措備之意,措辭回報矣。今日禮單發賣,竝爲催促,至於臣等進去西宴廳之時,大通官輩,面言於臣等,亦以權辭答之,更觀其氣色與事勢之意,敢啓。傳曰,知道。
又啓曰,軍色郞廳兵曹正郞鄭植,今日政慶尙左道災傷敬差官受點,數日內當發云。其代,兵曹正郞朴世模差下,何如?傳曰,允。
又啓曰,傳曰,聞勅使病患,尙未瘳云。見其病勢如此,而請宴,似欠誠實。今日則姑勿請宴事,言于都監事,傳敎矣。聖敎極爲允當,而但翌日宴後,卽行請宴,例也,而久無請宴之擧,則彼不無落莫之心,故以上勅使有病未瘳,此時請宴,事涉未安,不敢請之意,措辭言及於大通官,則韓譯,以爲勅使方以不請宴爲訝,此意不可不言及於勅使。仍卽入去,言於勅使後回報曰,不行請宴,事勢固然,而雖非次序,先行他宴無妨。此是勅使之意云,明日先行別宴事,言之乎?敢稟。傳曰,依啓。
又啓曰,明日別宴設行之意,使大通官,傳言于勅使,則答以依例設行云,敢啓。傳曰,知道。依例遣宰臣代行。出都監謄錄
上在昌德宮。停常參·經筵。
卯時,日暈。未時,太白見於巳地。夜三更,黑雲一道如氣,起自坤方,直指東方,長竟天,廣尺許,良久乃滅。
禁府啓目,沈棇之所犯,滿贓有餘,時任府尹報狀,監色等捧招文書,爲先取來,査考,稟處,何如?啓依允。
政院啓曰,趙啓遠推考事,命下矣。臺諫方以罷職不敍論啓,推考承傳不得捧之之意,敢啓。傳曰,知道。
刑曹判書鄭維城上疏。答曰,省疏具悉。摠管之任,當勉副焉,卿其勿辭,調理察職。
正言金澄啓曰,臣於再昨,伏見睦行善罷推傳旨之辭,有非人臣所敢聞者,奉讀以還,不勝驚悚之至,目今朝臣,雖未能盡事君之道,而豈皆全然無義,不識君君之分乎?殿下之敎,極嚴且峻,一則曰視君蔑如,二則曰尊臣抑君,斯乃人臣之極罪,不可容息於覆載之間者也。今日廷臣,果有如此之類,則何不明正其罪,付之常刑,以爲爲人臣不忠者之戒,而今乃太厲辭氣,混施諸臣,驅擧朝之士於賊亂之地,使人人懷不自安之心,懦者,長諂諛承順之習,剛者,有卷休退去之志,朝廷之上,景色愁慘,士夫之間,嘖舌相歎,則此果治世之氣象乎?古之聖賢,論接下之道者,必曰使臣以禮,必曰禮貌群臣而已,曷嘗曰震之以嚴威,加之以聲色云爾耶?此雖由於群臣不能至誠事上,以致上下之疑阻,而亦由殿下不能祛一箇私字,逆言未必求諸道,遜言未必求諸非道,多獨智駕馭之意,少虛己受人之量,每於接對臣隣之際,有同束縛猾吏之爲,此恐非君臣交孚,國家靈長之福,故長慮遠識之士,所以慨然於昨日之敎也。今此睦行善之事,徒見臺臣之未曾爲宗宰,而不知落點之後,請改之爲未安,不思妄作,有此顚倒之擧,謂之不察則,可也,原其本情,豈眞如聖敎之所云云者乎?若使行善,果有是也,則其罪,亦豈止於罷推而已乎?因一時不察之事,遽施以過當之罰,則恐非和平中正之發,故臣以還收之意,發言於齊坐之時,申問於簡通之中,相持兩日,僚議未一,耿耿之忱,終難苟同,此無非如臣新進,叨冒匪據,見輕同僚,言不見信之致,何敢一刻苟冒乎?請命遞斥臣職。答曰,勿辭。退待物論。出春坊朝報
迎接都監啓曰,別宴宰臣右議政沈之源,與東昌尉權大恒,吏曹參判李行進,來詣館所,請行宴禮,則上使有病,不能行禮,宴床分入各房云。依其言,呈御帖後,右議政以下退出之意,敢啓。傳曰,知道。出都監謄錄
南老星啓曰,丹城君光憲,館所問安進去,下直。傳曰,知道。
又啓曰,丹城君光憲,館所問安,則答以每遣宰臣下問,不勝感激,不知所達云矣,敢啓。傳曰,知道。
洪處大,以備邊司言啓曰,皇帝祭用年例瀋陽入送生梨·柏子·淸蜜,則自該曹,分付兩西,已令措備,銀杏亦自該曹,已爲下送,依前例,以義州地方邊將,定差使員,領送之意,敢啓。傳曰,知道。
傳曰,大臣·備局堂上引見。
洪處大啓曰,大臣·備局堂上命招事,命下矣。右相今日別宴,當爲進往館所,亦爲命招乎?傳曰,允。
洪處大,以兵曹言啓曰,謝恩兼冬至使一行入把人馬三十七匹,依例啓下,分定於下三道及江原·咸鏡道矣。追接掌務譯官手本,則使臣以下員役等所接馬四十三匹云,取考吏曹啓下單子,則果爲四十三匹,不足六匹,加定於五道之意,敢啓。□□□□傳曰,知道。出燼餘日記
上御熙政堂,領議政李時白,左議政具仁垕,右議政沈之源,兵曹判書元斗杓,吏曹判書李厚源,延城君李時昉,判尹李浣,平興君申埈,戶曹判書許積,副護軍洪命夏,大司憲李一相,大司諫吳挺一,玉堂蔡忠元,都承旨蔡裕後,假注書李伯麟,事變假注書金壽興,記事官李堥·宋奎濂入侍。李時白曰,日氣寒冷,且經擧動,聖候,若何?上曰,近已差愈,而猶未快復矣。上謂許積曰,以罪人久不上來,方爲周旋,而卿不聞他奇耶?積曰,時未詳知矣。上曰,聞上使有病,連日問病,而循例答送之外,不言査事之本末,雖自此周旋,而亦無明的回報之事,其勢將久留,何以堪之?極可慮也。欲與卿等,相對面議矣。上曰,新北伯下去後,形止全不啓知,漠然無所聞,未知其故也。積曰,報狀已來備局矣。元斗杓曰,前去宣傳官,六日內往高原,受缺付而來矣。上曰,聞九十人中,其中一人,不知去處云。若終始窮推,則將無奈何矣。斗杓曰,然則缺二行上曰,客行若因留一望,則其供億之費,缺民力何以責辦也?或有前期料理之事乎?積曰,許多所費,不可專責於畿民,令戶曹給價,貿用於市上矣。其中副使,渠輩中之不測者,其作弊貪虐,不可形言,大通官等所得之物,其中頭目七人,皆奪取之矣。上曰,久留,則其勢必至難堪,將何以處之?都監雜物捧上之時,俾無丑蹬之弊,可矣。積曰,罪人中,若或一人承服,則缺將稍緩矣。上曰,承服,則渠以爲必死,豈有其理?李浣曰,爲今之計,莫如重賂啗其心,使之盡力圖之矣。上曰,予亦有此意,而未知何以則,可也?洪命夏曰,重賂圖之,亦好矣,而罪人若及期上來,勅行在京時完了,則似好矣。缺上曰,報狀中,有嚴勅起送等語耶?沈之源曰,各別嚴勅,道路甚遠,未能速還云矣。重賂周旋,雖似便好,而此亦不可必也。支待之具,唯當作速料理,小臣缺時鷄兒,令坊民,有收納之規矣。斗杓曰,非但坊民,朝官亦有收納之規矣。積曰,朝官所納已盡難繼後,使坊民,收合以納,似當矣。上曰,過此十餘日後,以物力艱乏,難於久遠接待爲言,則渠輩或不無感動之心矣。上曰,今月欲爲陵幸,而事勢有所不便,然亦不可缺未知如何?船槍今將造成耶?之源曰,聞船人等,不缺往,每以預爲留待於京江,爲悶云矣。時白曰,人皆言浮橋,勝於結船,且無弊端云矣。時白曰,臣於丙寅年,爲水原府使,章陵陵幸時,目見人馬墮傷之患,今番,則軍馬比前似多,利涉甚難,雖用民力,以浮橋渡涉,宜矣。上曰,當觀前頭事勢而定之,可也。之源曰,客行遲速,未可預知,此事不可前定矣。命夏曰,慶源九十人到安州之後,渠若欲訊問,則自朝家,似當有差送使臣之擧。缺曰,以此事觀之,皆權大德之罪,邊將不可不擇矣。上曰,大德雖死,不足惜矣。斗杓曰,百餘人越境伐木之事,大德豈有不知之理也?上曰,以今番査問時事觀之,前頭九十人入來後,必有言語相違之患,此最可慮矣。之源曰,渠輩所答之言,預爲指敎,可矣。上曰,入來後,不必卽令入現,當從容指敎,而但迷劣之輩,豈能解聽所敎之言,終無參差之患耶?斗杓曰,査事專在於大通官矣。吳挺一曰,臣奉使回還之路,聞彼中之言,當初不至於如是重大,而權大德,薄待彼中酋長,故及出此事之後,渠輩不爲營救,且屍親多缺往彼立訟云。且聞韓巨源之言,大德必不至於死,且聞缺甫龍之言,其殺人與否,何以的知云云矣。上曰,時方無可爲之事,罪人過高原後,當觀勢爲之。之源曰,卽今事,不過送人北路,催促罪人,預備勅使支供之具而已。上曰,北路送人事,使之差退,待明日發送,缺蔡裕後曰,小臣迂暗,觸事昏憒,忝長本院之後,事多失當,前後屢承嚴批,古事院中有被推之事,則都承旨皆當之,昨日欲爲陳達,而惶恐不敢矣。上曰,卿意欲其責於己者,厚也,但有該房,都承旨何預焉?裕後曰,君父之前,何言不盡?傳敎之辭意,非人臣所敢聞,以臣等之事,更爲陳達,固知僭越,而但君父言語,書諸朝報,播傳中外,則或恐有累於聖德,今後待諸臣之時,勿露辭氣,似當矣。上曰,卿言如此,當思量爲之。罷出。出燼餘日記
上在昌德宮。停常參·經筵。
正言洪柱三啓曰,無狀小臣,濫叨言地,絲毫無補,瀆擾是事,罪合萬隕,今此睦行善之事,初出於因循近例,不察妄作,而情外之批,遽爾嚴峻,罷推之罰,亦涉過重,凡在朝紳,孰不驚悚?還收之請,發於僚席,則不可相持,有所參差,故臣亦以謹悉答之矣,論議未一,同僚旣以此引避,臣何敢晏然而已乎?請命遞斥臣職。答曰,勿辭。退待物論。
司諫柳俊昌啓曰,臣於再昨,與同僚相會,正言金澄,以睦行善先罷後推傳旨,有嚴峻未安之意,請還收成命事,發論於席上,臣意以爲,傳敎中辭旨,有非爲人臣者所敢聽聞,誠極惶悚,金澄之發論,未爲不可,而至於還收之請,則似涉過重,相議而止矣。昨晩金澄,又發簡通,至於在家搆草以送,臣性本愚魯,見識不明,不能俯仰隨人,復以前意答送,金澄旣以言不見信引避,則臣何敢自守己見,晏然仍冒乎?請命遞斥臣職。答曰,勿辭。退待物論。
大司諫吳挺一啓曰,猥叨新命,適當此際,瀝血籲辭,不敢屢瀆,冒昧就列,環顧慙懼而已。再昨同僚,以當該承旨特罷還收之事,旣發席上,更申簡通,再三往復,堅執不已。臣意以爲,備忘措語,極嚴且峻,有非人臣所敢聞者,王言一下,擧朝驚慄,誠非群下實恃,有損聖德包容,則欲爲匡捄,意非不美。且其還入請改之際,設有因循做錯之擧,至於罷推,實涉過重,而旣不無不察之失。又非言事獲譴之比,還收之請,似未洽當,迷見難回,未免參差,一院起鬧,實由臣身,當此宵旰憂殷之日,如臣昏闒,忝長臺閣,上不能一言裨補,下不能見信僚席,瀆擾是事,臣罪實大,決不可晏然苟冒,請命遞斥臣職。答曰,勿辭。退待物論。
獻納李齊衡啓曰,臣以迎接都監都廳,長在館所,本院齊坐,不得進參,而同僚以睦行善事簡通,臣意亦以爲然,答以謹悉矣,同僚以僚意不一,至於引避,臣何敢晏然仍冒?請命遞斥臣職。答曰,勿辭。退待物論。
掌令朴世堅啓曰,臣於再昨,以鄭基豐擬律不察事,引避自列,梗槪已露,而仍念金有道等之直配邊遠,有乖警頑之道,恐使弊俗之民,自阻遷善之意,愚慮所及,敢少陳之。夫守一州,猶一國也,治亂民,猶亂繩也。是以自古賢君明辟救世振衰之道,惟在推誠拊御,協心調劑而已。蓋帝王之戒頑民,不必疚之已甚,第須嚴明,乃卽自懲也。錦城之豪習相尙,不啻甘陵之南北部也。締結朋黨,攀連牧倅之怨,臣未目見,而可想見矣。今若治之不明,用法乖宜,則反如以水止水,以火救火,終不足鎭伏而徒激其忿誹也。本州,雄於一道,湖俗大抵皆然,今日處置之道,可不慮其後弊乎?今此有道等事,出於緘辭者,可見土習之難制,則身爲守宰,務宜安靜,而待之以化外,斥之爲亂邦,臣竊謂此其所以召鬧激成之機也。使此等人,狃習常怨,無所懲戢,則豪者益豪,頑者益頑,乃聖上痛戒之意,誠深長也。然今不究明實狀,平反彼此,而直以基豐推緘,遂命加律遠配,則渠輩想非一兩人,豈不有辭於自冤乎?誠使有道輩所犯,果爲實然,則厥習已痼,良不可長,玆以欲請姑寢徙邊之命,拿問有道等及被逐儒生金宗亮於京獄,査究得情,明罪施律,而今後邑宰,極擇差送,以爲鎭伏一方之地然後,方爲深得朝家拊御調劑之道,臣愚不識時宜,常恨乖亂日生者,由於處置之或差也。適懷妄慮,欲以此論,發簡往復,而僚議之低仰不一,唯恐有妨事體,屢次商確,終至參差,臣之鄙滯至此,勢難苟冒,而緣此一事,瀆擾至再,臣罪尤大。請命遞斥臣職。答曰,勿辭。退待物論。出春坊朝報
答陵幸節目曰,世子亦爲隨駕,還宮時,百官亦依出宮時例,陵所隨駕百官,則到江頭落後,留都百官之出坐江上祗迎者,仍以隨駕以入,俾無百官等渡頭爭渡,與衛士·軍卒混雜紛擾之弊。
答備局草記曰,依啓。監·兵使所爲,極爲驚駭,姑先推考,追後從重論罪之意,分付。且罪人雖不得一時盡捕,隨捕隨送,亦免一路多人紛沓之弊,似當一日二日客使久留,若至無窮,則民弊罔有紀極,監·兵使何不念此耶?不爲動念之狀,極爲未便,殊無主辱臣死之義,本司各別措辭嚴飭,可也。出內下記草
迎接都監啓曰,今日別入雌牛,依例入給之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,卽者大通官,使差備譯官,傳言於臣等曰,久不設宴,則勅使必有無聊之心,勿拘次第,某宴中從速設行云。臣等以雖未行請宴,當先行回禮宴,而過國忌後,方可設行之意,回答,則使之設行於初九日矣,敢啓。傳曰,知道。
又啓曰,彼之發言發賣事,則今已累日,而不至催促矣,卽刻大通官等,使差備譯官,傳言於臣等,使之必趁明早入給發賣物種,臣以未及措備之意,措辭回答,則李一善,遽發暴怒,咆哮恐喝,無所不至,至曰明日若不發賣,而差退一日,則吾輩所定之物,不可闕一種,亦不可減一分,旣不發賣於明日。又有闕種減數之弊,則今番當不發賣,而賸還戶曹,任意爲之云云。臣等多費辭說,累次往復,而李譯,怒氣益加,小不回聽,從前發賣遷延退托,以待回程臨時者,欲免相持多日,責納不已之弊,而今番事勢,異於前日,等待罪人,歸期杳然,設令方便周旋,防塞數日,決難延至回程之時,而彼之發怒,則至於此極,韓譯雖不至如李譯之咆哱,亦多有不平之語,何以爲之?敢稟。傳曰,其勢不得已,則入給,可也。出都監謄錄
司僕寺啓曰,大靜縣監權克中遞任,進上馬二匹上來,依前示毛色別單書入,而內廏立養之意,敢啓。傳曰,知道。出司僕謄錄
上在昌德宮。停常參·經筵。
未時,太白見於巳地。
平安監司書目,魚川察訪睦來善病重,令該曹稟旨處置事。
持平元萬石啓曰,同僚以錦儒事送簡,臣意以爲錦城土習,素稱頑悍,締結黨援,互相排擊,爲邑宰者,苟不臨之以嚴,處之以公,鮮不至乖激潰亂,世稱錦倅之難其人,良以此也。曾見鄭基豐緘辭,其所處置,果不無偏議激成者,而金有道等所爭,則自中鬪鬨之事,便是鄕論,奚遽至煩朝廷也?若謂基豐挾私陷人,則直論基豐之罪,仍請覈實科斷,容或可也,而今乃不明言如此,但欲拿處京獄,其意雖出於欲究實狀,使被罪者無辭,而凡拿致之類,必綱常重獄,本道·本邑所不能自斷者,若以土豪爭鬪之事,遽用重大之擧,則不其有傷於事體乎?臣之意見如此,故略及於答簡中,此不過論事愼重,務歸至當之意,豈料言不見信,竟至起鬧耶?且臣於三昨,以同僚處置事詣闕,仍受傳旨,睦行善推考,亦在其中,今者還收之論,發於諫院,則臣率爾之失,著矣。以此以彼,俱難仍冒,請命遞斥臣職。答曰,勿辭。退待物論。
持平尹塏啓曰,再昨就職後,掌令朴世堅,以錦城儒生事,爲言於座上,臣意亦〈以〉爲有道等所犯,果如鄭基豐緘辭,則此誠亂民也。定配之命,實出癉惡之意,而只憑緘辭,直爲擬律,則朝家處置之道,有欠詳盡,終無以厭服人心,亦有所執言稱冤之端,而亂者愈亂,靡有止定之期,其孰如拿問究覈,得情明罪之爲得當也。且此邑人心俗習之乖戾,其來久矣。唯在邑倅平反得中,矯揉鎭伏,尤爲今日之急務,故臣於商確之時,旣可其論,及其簡通,又書謹悉矣,僚議參差,竟未歸一,同僚旣已引避,則臣亦何敢晏然仍冒?請命遞斥臣職。答曰,勿辭。退待物論。
大司憲李一相啓曰,昨日掌令朴世堅,以金有道等事,發簡通問,臣以纔以照律不察引避,旋論此事,未知如何爲答矣。俄又送簡,更申欲論之意,而始見持平元萬石前後答辭,臣又以前者所答,只論臺閣上體例而已。僉議若皆歸一,則吾何獨强執也?但元持平,旣以拿致京獄有妨事體爲答之後,又欲以他事引避,不敢可否云。旣有此論,未及歸一,則其僚之引避,未結末前,似不當徑先論啓,未知如何爲答矣。更無通議之擧,而諸僚次第引避,臣亦何可晏然仍冒乎?請命遞斥臣職。答曰,勿辭。退待物論。
弘文館啓曰,兩司竝引避退待,本館當爲處置,而今日日勢已暮,明日待開門,牌招在家同僚,處置,何如?傳曰,允。出春坊朝報
迎接都監啓曰,今日別茶啖,依例排入之意,敢啓。傳曰,知道。
又啓曰,自今朝,李譯坐於西宴廳,催促發賣,比前益急,故不得已先以若干物種,塞責入給,終日相持,而一等中最惡者,率頭目點閱,詰責罔有紀極,李譯見其一等之來,則高聲促納,而渠則不至嗔責,韓譯,則稱病不爲出見,今日日昏後,姑罷之意,敢啓。傳曰,知道。出都監謄錄
上在昌德宮。停常參·經筵。
世子宮,藥房問安。答曰,知道。症候,朝已詳言于講院矣。
藥房啓曰,卽者,伏聞王世子下講院之令,前患眼疾,有復發之候,臣等不任驚慮之至,必須詳知近日症候,可以議藥,卽與柳後聖等及諸御醫等,入診,何如?答曰,症勢,已言于醫官矣,不必入診。
藥房再啓曰,以王世子症候,與諸御醫及柳後聖等相議,則救苦湯七貼劑進爲宜云,此藥三貼,爲先劑入之意,敢啓。答曰,知道。
玉堂箚子。大槪,請正言金澄·洪柱三,獻納李齊衡,掌令朴世堅,持平尹塏,大司憲李一相出仕,司諫柳俊昌,大司諫吳挺一,持平元萬石遞差。答曰,依啓。
吏曹啓曰,臺諫有闕,政事,取稟。傳曰,明明日爲之。
正言洪柱三避嫌,大槪,處置之中,旣以不當,斷以不察等語,論事不明之失,臣亦有之,請遞事,還出給。出春坊朝報
迎接都監啓曰,傳曰,上勅使旣已差愈云,明日請宴事,言于都監事,傳敎矣。使差備譯官,言于大通官,大通官傳於勅使,則勅使答以國王請宴,敢不唯命云矣,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,都給禮單,再昨入給,則副使以下,欲爲點退之際,上使以爲此非發賣之比,國王贈給之物,禮當敬受,有所點退,事涉不恭云云,而不爲點看,卽爲承受,故副使以下,不得不受,而副使,則顯有不平之色矣。自其夕,點退之物甚多,僅得措辭防塞,而上使送言于臣許積曰,俺雖年老,欲防虎患,願以禮單中,順刀換得長劍,依其言換給,則副三使,亦各換一柄,一等中最惡者,密送其差備譯官,請換白綿紙之好品,亦爲換給,禮單,則今已完了,而副使擇馬特甚,再三擇執。又復還退,至今相持之意,敢啓。傳曰,知道。
又啓曰,明日仁政殿請宴時,勅使館所離發初吹辰正一刻,二吹辰正四刻,三吹隨時出令之意,敢啓。傳曰,知道。出都監謄錄
南老星啓曰,戶曹判書許積來詣矣。傳曰,引見,史官一員入侍。
獻納李齊衡啓曰,京畿監司趙啓遠,旣被人臣不忍聞之言,而松都迎客之行,適在此際,則驚惶罔措,陳疏辨白,實出於不得已,而遣辭之際,有若對擧,殊欠體面,故今此所論,臣亦同參,而第缺館畿甸策應凡事,專靠於監司,曠廢之患,固已可慮,而況此事,元非大段,不過相規而已。至於累月連啓,亦涉支離,旣已被推,迄可休矣。玆以停啓之意,言及同僚,終末歸一,無非臣見輕之致,何可晏然仍冒?請命遞斥臣職。答曰,勿辭。退待物論。
昧爽,電光。未時,大白見於巳地。三更,流星出北極星上,入北方天際,狀如拳,尾長五六尺許,色赤。出燼餘日記
上在昌德宮。停常參·經筵。
昧爽,流星出柳星下,入東方天際,狀如鉢,尾長五六尺許,色赤。日出時,赤氣一條,直立日上,長數丈,良久乃滅。申時,雨雹,狀如大豆。啓。
世子宮,藥房問安。答曰,知道。
刑曹判書鄭維城辭職上疏。下該曹。
正言金澄啓曰,趙啓遠事,臣實首發,臣非有私惡於啓遠也,只欲存士夫廉隅之節,申官師相規之義而已。第惟重發之論,不可草草遽停,而獻納李齊衡一啓之後,便請停止,僚議牢拒,不得已從之,二啓之後,又請停止,僚議如前,又不得已從之,三啓之後,又請停止,僚議不一,又不得已從之,臣以連啓,趨詣闕下,途上又見齊衡簡通,以爲更思,則今日決不可連啓云,而同僚所答,皆以爲纔得推考,便卽停止,事體不當云。臣亦以此意答送,則齊衡又不得已從之,卽爲回答曰,僉意若然,則今日雖連啓,而明日,則不可不停云云。三日之內,五發請停之簡,乍從乍違,擧措異常,實未可曉也。然終旣歸一,則卽當連啓,而適於其日,本院多官,相率引避,故未果矣。昨日就職後,齊衡謂臣等曰,畿伯事,旣示公議,則斯已足矣,今日停啓,何如?臣答曰,重發之論,只得推考而遽停,則殊乖臺閣論事之體,故已有前日諸寮歸一之論,今以不可推考而止之意,略爲措語,一番連啓後,相議停止,似未晩矣,齊衡乃以緩辭切語,懇要不已,而臣之膠滯,不敢苟同者,是不過尊臺閣之體,重論事之規而已,豈料卒不見諒,徑先引避乎?大槪,齊衡,當初一啓,卽欲停止,則忍過三啓,亦是異事,而旣已歸一,復欲中變,終至爭些,一日遽爾左袒,累日同參之論,翻着歇後之語,或曰殊欠體面,或曰元非大段,或曰亦涉支離,不知臺閣風采,果若此而止乎?目今公道旣壅,私情大行,只此少事,亦且矛盾,則有大於是者,將若之何,此臣所以重爲世道慨然者也。臣以新進賤士,徒欲直遂,俯仰合變,學不曾慣,以致同席之間,惹起鬧擾,何敢自以爲是,而晏然仍冒乎?請命遞斥臣職。答曰,勿辭。退待物論。
慶尙左道推刷御史書目,榮川前郡守尹㩤,括得各司奴婢時,物故還現者變名懸錄之罪,朝廷以處置事。
吏曹啓目,粘連平安監司狀啓云云,守令·察訪病重罷黜,自是常規,而監司沈澤,至於啓聞稟處,未知其由是白在果,魚川察訪睦來善,病患如此,不得察任,則當此西路多事之時,勢難在職,睦來善罷黜,何如?啓依允。
擧動後,政院·玉堂問安。答曰,知道。
正言洪柱三啓曰,臣於昨日,不得不黽勉就職,而臣之避辭中,亦旣有不察等語,則處置立落,似無異同,而一遞一出,臣所未料,就職之後,卽以此引避,則政院,以一事再避,不許捧入,臣之終有所不安,與昨無異。且昨日獻納李齊衡,以趙啓遠事,欲爲停啓之意,發言問臣,臣亦以爲然,以與同僚相議停之之意,答之矣。竟緣論議不一,同僚相繼引避,臣尤不可晏然仍冒,請命遞斥臣職。答曰,勿辭。退待物論。
大司憲李一相啓曰,諫院多官,又皆引避,本府當爲處置,而正言洪柱三避嫌中,首擧玉堂處置措語,以遞出各異爲未安,睦行善之請改宗宰者,乃是臣也。不察與否,臣何敢是非於其間乎?請命遞斥臣職。答曰,勿辭。退待物論。
府啓,竝引避而退,旣明公論,議欲停啓,雖出調劑之意,而頻煩發簡,未免失體之歸,僚議欲停占恡,一日惹起鬧端,似乖同協之道,旣已推考,欲徇僚議,不無平停之意,實從公論,泛稱不察,亦非可引之嫌,嫌於己事,不敢處置,自是當然之勢,請獻納李齊衡,正言金澄竝遞差,正言洪柱三,大司憲李一相出仕。錦城之俗,相軋已久,而至於金有道·廉晉擧等作鬧轉激之狀,出於縣監推緘中,今者加律遠配之命,實是癉惡之擧,本府當爲奉行,而第念豪悍鄕生,旣已締搆煽動,則不問實狀,直配邊遠,殊非服罪無辭之道。且其實狀,若非兩對究詰,無以發其情僞,請錦城儒生金有道·廉晉擧及作書被逐者金宗亮等,一竝拿來,令攸司,推問明罪,依法施律,以爲鎭靜之地。答曰,不允。處置事,依啓。出春坊朝報
答兵曹鐵串僉使黃大振戰船二隻一時措備事粘目曰,依允,其爲盡職之誠,實爲可嘉,特賜表裏一襲。出內下記草
延接都監啓曰,請宴已爲停當,而雨勢如此,待晴設宴之意,言於勅使乎,終日不霽,則何以爲之?敢稟。傳曰,更觀日勢處之。又啓曰,回禮宴,當請行於何日乎?依當初啓下,以宰臣代行之意言及乎?敢稟。傳曰,依啓。依例明日請行。
又啓曰,發賣物種,自再昨入給,而初頭優給,則後尾難防,故從略入給,屢度相持,以示難辦渴悶之狀,則頭目中最惡者,率一二等頭目,來坐發賣處,多般詰責大通官輩,而大通官,頗有周旋之事,不至生梗矣。卽者頭目等,訴於勅使,則勅使出送李一善及衙譯二人於臣許積所在處,恐嚇之言,罔有紀極,臣以非不欲盡心擧行,而若干市民,力竭難辦之意,縷縷論辯,則李譯,別無怒色曰,此間事勢,吾豈不知,而勅使之貪慾無厭,曾所未有,頭目之凶險恃勢,亦無與此,吾輩處於兩間,日被侵困,不勝其苦,某條善處,俾得完了於明日,可也,吾當善辭,回答於勅使云云而入去矣,敢啓。傳曰,知道。出都監謄錄
以兵曹京畿水使狀啓粘目,傳于洪處大曰,造船之際,邊將多有私費力之事乎?令該曹問啓。
洪處大,以兵曹言啓曰,傳敎矣。邊將等或瓜滿或經數十朔而遞歸,職分內事,專不修擧者頗多,而今此黃大辰,到任缺朞,一時新造三船,則若不節減廩料,多般拮据,其何以造成?水使狀啓中所稱,誠爲可尙,所當論賞云者,蓋出於此,此外有何私費力之事乎?敢啓。傳曰,知道。出燼餘日記
上在昌德宮。停常參·經筵。
未時,太白見於巳地。
護軍呂爾徵上疏。大槪,癃病增劇,兼任提調,竝乞遞免事。答曰,省疏具悉。卿其勿辭。
院啓,臺臣付標,自是前例,則睦行善之請改,不過因循故常而已。情外之批,遽爾嚴峻,有非人臣所敢聞者,凡在朝紳,孰不驚悚,而其於聖德,不瑕有害乎?設令行善所爲,出於不察,原其本情,豈眞如聖敎所云哉?若以付標之規,爲不當遵襲,則自今爲法,下敎勿施,其誰敢有違,而今乃太厲辭氣,橫加無妄,匹夫辭令,亦宜愼重而發,況人君御世之道,豈宜若是乎?殿下若平心澄省,不待臣言而必已覺察其不然矣。當初罷推之罰,旣涉過重,而實非和平中正之發,則殿下亦何悋於改之也。請還收睦行善先罷後推之命。答曰,寧揚君父之過,而欲掩朝臣之不美,其意果在於忠乎?不可使聞於後世矣。
正言洪柱三啓曰,無狀小臣,添叨言責,絲毫無補,罪積丘山,今此睦行善之事,旣發於僚席,而臣之所見,實與相符,則還收之請,在所不已,故卽於就職之後,構草以啓矣。今承聖批,旨意極其嚴峻,臣奉讀以還,若隕深谷,無地自容,臣雖無似,職是言責,則隨事繩愆,固其職耳,豈有一毫他意於其間,而言不見信,反承不忍聞之敎,臣之罪戾,至此而無所逃矣,臣何敢晏然苟冒乎?請命遞斥臣職。答曰,勿辭。退待物論。
院前啓,京畿監司趙啓遠罷職不敍事,停啓。
府啓,錦城之俗,相軋已久,而至於金有道·廉晉擧等作鬧轉激之狀出於縣監推緘中,今者加律遠配之命,實是癉惡之擧,本府當爲奉行,而第念豪悍鄕生,旣已締搆煽動,則不問實狀,直配邊遠,殊非服罪無辭之道。且其實狀,若非兩對究詰,無以發其情僞,請錦城儒生金有道·廉晉擧及作書被逐者金宗亮等,竝一時拿來,令攸司,推問明罪,依法施律,以爲鎭靜之地,引嫌而退,還收之請,在所不已,辭雖未達,意斷無他,而情外嚴峻之批,有非臣子所敢聞者,則驚遑自列,勢所固然,不可以此輕遞言官,請正言洪柱三出仕。答曰,依啓。
京畿監司書目,危迫情勢,不可一刻仍冒,亟命鐫罷臣本職事。啓。傳曰,未畢推前行公,自是常規,臺啓措語,亦甚過中,卿其安心勿辭,從速察職。出春坊朝報
答兵曹草記曰,依啓。曺後益·梁應涵等,竝拿推。
答政院啓辭曰,旣下之後,還收似爲無益矣。出內下記草
有政。以李殷相爲正言,金益熙爲大司諫,李杭爲獻納,安後說爲持平,柳志立爲相禮,蔡忠元爲司諫,金澄爲魚川察訪。出吏曹政軸
迎接都監啓曰,卽接咸鏡監司閔應協狀啓,則九十罪人,初七日已到洪原云,而姑以初五日來到鏡城之意,使差備譯官,言於大通官,傳於勅使,勅使欲知鏡城之距京道里,以一千六百餘里,從實答之,則勅使聞之而已,別無更問之事矣,敢啓。傳曰,知道。
又啓曰,今日別入雌牛,依例入給之意,敢啓。傳曰,知道。
迎接都監郞廳,以回禮宴宰臣錦林君愷胤意啓曰,臣與兵曹參判申濡,大司憲李一相,來詣館所,令差備譯官請行回禮宴,則上勅以下三使,以爲昨日仁政殿宴時,旣荷繾綣之禮,不得不久坐,仍致脚力憊困,今日宴禮,勢難出受,床排分入各房云。故臣等,卽呈御帖後,仍爲退出之意,敢啓。傳曰,知道。
延接都監啓曰,上勅使,使差備譯官傳言,願見金德信爲名者,而問其由,則德信之妹,被擄於丙子,使喚於上使之家云,招問其人,則以都監馬兵,居在水標橋邊者,而其妹被擄的實,依勅使所言,使之入見乎?敢稟。傳曰,允。出都監謄錄
上在昌德宮。停常參·經筵。
自卯時,至未時,日暈。申時,日暈,暈上有冠,色內赤外靑。
世子宮,藥房問安。答曰,知道。服藥之後,症似小減,勿爲頻數問安。
持平安後說上疏。大槪,風憲之職,非但萬不近似,始聞臣名,亦參於湖堂抄啓中,決不敢承當,懇乞先削湖堂之選事。答曰,省疏具悉。該曹之選,似非偶然,爾其勿辭。
京畿監司書目,臣之情勢,不可一刻仍冒,更申危懇,乞賜鐫罷事。啓。傳曰,已諭予意,卿其勿辭,從速察職事,回諭。
全南監司書目,兵使柳廷益,今月初三日因病身死事。又書目,靈巖呈,以大司諫愼天翊病重辭職上疏上送事。答曰,省疏具悉。曾以不得已之故,暫且遞改矣。
全南監司書目,都事朴世城,限年分磨勘問仍任事,令該曹稟處事。出春坊朝報
政院啓曰,凡大小罪人拿來者,例下禁府,故今此錦城儒生等拿來事,以義禁府,捧傳旨矣。卽者都事,以判義禁意來言,係是儒生,當令該曹擧行云,何以爲之?敢稟。傳曰,依當初傳旨施行。出禁府謄錄
答光陽宣務郞梁信疏曰,省疏具悉。嘉爾進言之誠,所陳弊瘼,當令該司處之。出內下記草
迎接都監啓曰,今番一二等頭目之橫挐,比前特甚,故發賣物種責納之數,亦甚於前日,而其中最惡者,主掌發賣,率他頭目,督責不已,大通官輩,密通於臣許積曰,使之從便善處,約給若干物於所謂惡頭目,則渠卽周旋於他頭目,昨夕幾盡完了,而副使,則頗有不滿之色云矣。朝者,上副使,同會於三使房,良久相議之後,招致臣於宴廳,使韓·李兩譯及衙譯一人傳言曰,今番則家丁數多,而發賣物種數少,各人分執,極爲零星,水獺皮·靑黍皮,不但不優數覓入。且因等待罪人,留滯至此,頭目之無裘者,將不免凍死之患,貍皮·黃獷皮,亦爲入給云。臣以已入之物,過於前數,市民之力,亦又竭盡,難於辦出之意,措辭答之,則韓·李兩譯言,今番發賣,盡心擧行之狀,吾輩非不知之,市民力竭之狀,亦非不知,而勅使齊會所言之事,全然防塞,則必有無聊發怒之端,某條覓得,以副其望云云。故將以若干物塞責之意,敢啓。傳曰,知道。
又啓曰,九十罪人,某日到某地事,所當逐日言於勅使,而或不無留滯於高原之弊,不可不差退一日,以爲餘地,故以初八日到咸興之意,言於大通官,傳於勅使,則勅使聞之,頗有喜色云矣,敢啓。傳曰,知道。又啓曰,今日別茶啖,依例排入之意,敢啓。傳曰,知道。
又啓曰,韓巨源,使玄德宇等,送言于臣等曰,今番凡事,吾爲都監,盡力周旋者多矣,都監,亦可爲吾周旋耶?義州官婢莫乃,雖爲奉英雲之所奸,少無憑藉命守作弊之事,此則非但吾之所知,都監亦必知之,而特以見過於鄕中品官之故,爲其所構陷,定配於絶島,渠之冤枉,已不可言,而其子義得,卽吾如子者也。竝被定配,尤極矜惻。故已將此意,懇言於中使,冀其轉達矣。都監亦爲詳細啓稟,俾得蒙宥,使吾相見於未渡之江前,則其幸可言云云。臣等以罪重定配之人,自下不敢啓稟之意,回答矣,敢啓。傳曰,依願施行。出都監謄錄
上在昌德宮。停常參·經筵。
未時,太白,見於巳地。
吏曹啓目,粘連全南監司狀啓云云。都事遞易,適與年分覆審相値,果不無難便之事,都事朴世城,依狀啓仍任,何如?〈啓〉依允。
京畿監司書目,按道之任,不可耐彈而仍居,持身之道,不可忍恥而强進,寧受違命之罪,不敢不恤人言,敢此三上辭本,懇乞卽罷臣職事,啓下該曹,使之回啓。出春坊朝報
答大司諫金益熙疏曰,省疏具悉。査問之時,不必入參,卿其勿辭察職。出內下記草
延接都監啓曰,今日別茶啖,依例排入之意,敢啓。傳曰,知道。
又啓曰,臣許積馳到館所,使差備譯官,以九十罪人,今纔入來,而竝計前囚者及未來者,則數至九十六名之意措辭,通於大通官,傳於勅使,則勅使答以明日當爲査問,預備以待云矣,敢啓。傳曰,知道。
又啓曰,罪人査問時,自上又爲親臨,其在下情,不勝悶迫之意,使玄德宇·趙東立等,近日常常言於韓·李兩譯,俾入於勅使之耳矣。卽者九十人來到事言之之時,更申前言,則兩譯等,措辭言於上使,得其快諾,以上使之意,言於副三使,則皆以爲俺等,獨爲査問,與勅書相左,不可率爾許諾,明早同會相議爲之云,而韓譯言,明日吾當更爲力圖,設令兩使終始堅執,不得已有親臨之擧,至於罪人訊問時,自上出就幕次事,則吾當出死力爭之,期於得請云矣,敢啓。傳曰,知道。出都監謄錄
上在昌德宮。停常參·經筵。
政院啓曰,邊將·邊倅,以病罷黜,曾無前例,而統制使南斗柄,以加德僉使朴培元病重,狀啓請罷,非但大違法例。且啓日,後圖免之弊,統制使南斗柄,請命推考。傳曰,允。
慶尙監司書目,慶州提督官崔鎭南,母在喪事。
大駕詣館所後,藥房·政院·玉堂問安。答曰,知道。
吏曹啓目,粘連京畿監司辭狀云云。當此客行久留之日,畿輔策應之煩,萬倍於前,此非道臣辭遞之時,其所疏陳,已非一再,前後聖批,亦復丁寧,則唯當黽勉察任,不暇顧他是白去乙,今又上本陳請,懇懇不已者,豈不以方面之職,體面有別,旣被重論,不敢晏然行公之故歟?至以耐殫忍恥等語爲辭,必冀恩遞,其在聖朝體下之道,亦不當强其所不安,許令遞改,以副其願,似或無妨是白乎矣,方伯重任,該曹不敢擅便,上裁,何如?啓依回啓施行。
政院啓曰,京畿監司有闕,政事,取稟。傳曰,明日爲之。
大駕還宮後,藥房·政院·玉堂問安。答曰,知道。出春坊朝報
迎接都監啓曰,勅使非出入之時,則本無出軍令之事,而卽刻一邊出軍令,一邊初吹,使玄德宇·趙東立等,言其非例而詰,勅使以爲査問許多罪人,事體重大,非如常時坐堂之比,不可不出軍令云云,而終不回聽,更以三吹,則勿限早晩,必待擧動臨館所,隨時爲之事,力言停當矣,敢啓。傳曰,知道。
又啓曰,今日別入雌牛,依例入給之意,敢啓。傳曰,知道。
又啓曰,卽刻勅使分付言,今月十六日,當爲回程,依例出牌文云,敢啓。傳曰,都監,依例請留。
又啓曰,勅使前,依例請留,則答以俺等累日留館,亦是國恩,俺等趁速回報,則其在本國亦有益,不可更爲留連云矣,敢啓。傳曰,知道。
又啓曰,卽刻大通官,問牌文發送與否,答以紛擾未及送,則以十六日辰時,書塡於牌文,卽日出送云矣,敢啓。傳曰,明日親爲請留後,發送。
又啓曰,査出罷出之際,勅使言明日則早早來會行査云。臣許積與兵曹判書元斗杓,勅使所見處,面言於韓·李兩譯曰,上候方在未寧之中,而終日勞動,日暮還宮,明朝勢難早臨,待罪人畢査後,親臨議律之意,通於勅使云云,則兩譯皆言,從當依此爲之云矣,敢啓。傳曰,知道。
延接都監郞廳,以領·右相意啓曰,韓永彔奴永奉等獻服之後,與永彔同曳一木人李和永等十七名,勅使爲先招致於前,問曰金忠一·申銀山等,殺淸人奪牛之事,韓永彔等,非但直告實狀,至於兩牛毛色,亦明言之,汝等一體直告則生,諱之則當死云,則金汝乃等七名,則與永彔等言略同。故勅使謂之直告與永彔等一體解枷出送,李和永等十名,則乃曰不爲之事,雖死,決不可誣罔納招,忠一之殺人,全未聞見云。故勅使則憮然,大通官,則至於生怒,持杖毆打,謂之當死之類,還置於未推問之中,使之堅囚,令臣等罷出曰,明早更會,眼同推問云,故臣等罷出,而受刑兩人及出送七人,則分付該曹,使之安接閭家,還囚人,則亦爲分付該曹囚禁之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
上詣館所,與勅使,罪人査問時,進參三公·六卿,而罪人訊杖時,則上還出幕次,仍爲還宮,進參人員領議政李時白,左議政具仁垕,右議政沈之源,兵曹判書兼判義禁元斗杓,工曹判書李澥,吏曹判書李厚源,禮曹判書吳竣,刑曹判書鄭維城,戶曹判書兼知義禁許積。出都監謄錄
上在昌德宮。停常參·經筵。
傳曰,京畿監司敎·諭書,追後製給,今日內肅拜,俾卽察任事,分付。
忠淸監司書目禮山呈,以左尹辛啓榮辭職上疏上送事。答曰,省疏具悉。卿辭至此,姑當勉副焉,卿其調理上來。出春坊朝報
有政。以元萬石爲文學,沈儒行爲副校理,李時楳爲京畿監司,忠淸道檢律高復一單付。出吏曹政軸
延接都監啓曰,罪人畢査問後,自上親臨事,昨已言於大通官輩矣,通於勅使,依此停當云。今日擧動,似當待其畢査,敢啓。傳曰,知道。
又啓曰,前囚罪人中,金起玉爲名者,今方刑推究問之意,敢啓。傳曰,知道。
又啓曰,金起玉則姑爲停刑,而九十罪人中李和永,今方刑推究問之意,敢啓。傳曰,知道。
又啓曰,李和永姑爲停刑,全論乭屎今方刑推究問之意,敢啓。傳曰,知道。
又啓曰,追捕罪人盧生,地所里崔某隱來到之由,言於勅使,則盧生爲先捉入,與申銀山,面質究問之意,敢啓。傳曰,知道。
又啓曰,金忠一·申銀山更爲究問後,諸罪人等捉入,問忠一·銀山等殺越的實,則諸罪人等,高聲應對曰,忠一等所殺之事,吾輩皆聞之云云,故竝卽出送之意,敢啓。傳曰,知道。
又啓曰,罪人等査問纔畢,而日勢已暮,故明日擧動之意,三公·六卿,請于諸勅,則曰所請宜當,明早來臨,則査事亦當奉議云。諸勅使罷入各房矣,敢啓。傳曰,知道。
又啓曰,以牌文發送事草記,有親爲請留後發送之命矣,今日不爲親臨,牌文何以爲之?且査事已完,十六日定爲回程云,今日依例請留,明日親臨時,又爲請留,彼若終不肯留,則仍請上馬宴,似或便當,敢此竝稟。傳曰,大臣若在館所,則請留,旣。
上在昌德宮。停常參·經筵。
未時,太白,見於巳地。
世子宮,藥房問安。答曰,知道。頗勝於今番服藥之後矣。
藥房啓曰,世子宮前劑入救苦湯,盡於昨日,已滿初定七貼之數,故臣等卽來問候,則以頗勝於此藥進服之前爲答,症候未盡差復之前,不可停止,此藥,似非久試之劑,不可不更爲議藥,而擧動臨迫,還宮後招集諸醫,議藥以入,何如?答曰,依啓。
大駕詣館所後,藥房·政院·玉堂問安。答曰,知道。
獻納李杭啓曰,臣以前任扶安時事,方在査覈中,故曾忝憲府及本院,皆以此遞職矣。今聞有再査之擧,尤不可一刻仍冒,而朝因館所擧動,未暇引嫌,泯默隨駕,今始來避,所失尤大,請命遞斥臣職。答曰,勿辭。退待物論。
藥房啓曰,以世子症候,與諸御醫及柳後聖·鄭後啓等商議,則四物湯,加生地黃一戔,人蔘·吉更·梔子炒·黃連酒炒·白芷·蔓荊子·甘菊·甘草各五分,連進十貼宜當云。此藥五貼,爲先劑入之意,敢啓。答曰,知道。出春坊朝報
傳曰,備邊司所管西北入送襦衣幾領耶?且何時入送耶?問啓。出內下記草
迎接都監啓曰,昨者査問罷出後,勅使,令抄出各人供辭,以爲相準於渠所錄文書之地云,而書示之後,渠若持去,則後日奏文,不可異同,所關非細,故姑不書給,別單書入,恭俟睿覽裁處矣。勅使再三催促,何以爲之?敢稟。傳曰,旣已書示之後,則雖不持去,似不可異同,何必慮此?仍爲入視之,可也。
又啓曰,勅使,令臣等抄書査問時各人招辭,以爲相準之地,故依勅使之言,除去權大德諸人之招辭,只以蔡允岦·金忠一·申銀山·李起男等所招及九十人齊聲歸一之辭,列錄如左,而恭俟。
上在昌德宮。停常參·經筵。
未時,太白見於巳地。
兵曹,右邊捕盜大將金應海代,以趙必遠爲捕盜大將。
院啓,引嫌而退,臺閣體例,□與庶僚有異,査覈未結末之前,不可每先引嫌,獻納李秔,請命出仕。答曰,依啓。
弘文館啓曰,本館官員之不齊,□有甚於近日,蓋緣被錄之人,多在罷散之中,每於闕員差出之時,只以二三人,推移擬望,不成模樣,揆之事體,苟簡莫甚,取考弘文錄圈點謄錄,則或逐年或間一年爲之,本無一定之規,癸巳圈錄之後,已近三年,況且苟簡如許,續錄之擧□□□□□□□□□東壁,竝爲差出,何如?傳曰,允。出春坊朝報
延接都監啓曰,今日別入雌牛,入給之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,大通官輩,屢言三勅使,皆欲優得臘劑淸蘇,上使則兼求膃肭臍云,而以無儲難得之意,防塞不許矣,到今諸勅,直招差備譯官,送言懇求,勢不得不副,令醫司量宜覓給,何如?傳曰,允。
又啓曰,以都承旨蔡裕後書啓內,三件事,使玄德宇,言於大通官,問於勅使,則勅使卽會一處,良久相議後回答曰,豬布事,則蔡允岦,初欲歸之於金忠一·申銀山,及其兩人發明之後,則乃曰俺,果以木贖,備給豬布於江邊云云,渠旣自服,添入於罪目中,可也。十六人,則今此査事,初頭各人,皆欲牢諱,而此輩直招之後,各人不得不一樣直招,得其端緖,實是此輩之功,故俺等旣與國王,同議放釋,直陳實狀於奏文中,可也。潛商人事,本不干涉於上國,而初旣錯入於前奏文中,勢難全沒於今奏文,以本國依律治罪之意,措辭撰出,可也,而趁速撰出,示於俺等,俾無日後彼此文書相左之弊,宜當云矣,敢啓。傳曰,知道。豬布事,則明日更議處之,戶判亦爲來到郊外。
又啓曰,李一善,以前日姜蒙齒再次被囚事,累發怨恨之言,臣略已陳達於榻前矣。今日李一善,往韓巨源之房,與巨源同坐,使差備譯官,傳言於臣曰,吾於國家,有何死罪,欲殺吾而不得殺,至於移怒於吾之妻娚姜蒙齒,欲施緣坐之律乎?願聞吾之所犯,吾果有死罪,則請治吾之父與三寸,以快本國之意,蒙齒自有其罪,則亦當令吾手,殺以歸云云,而其咆哱之色,恐喝之言,罔有紀極云,臣答以前日,則廉繼忠,不孝於其母而逃走,故蒙齒在於其家,以次知被囚,繼忠就捕之後,蒙齒則卽爲放釋,厥後則聞蒙齒,私自越江,故依法例囚禁,見其招辭,則實非私自潛越者。故亦卽放釋,前後曲折,不過如斯,皆不干涉於汝,汝於國家之事,從前盡心周旋。故朝廷,嘉汝之功,汝之二寸,特除僉使,國恩至矣,汝不思乎?若以汝有罪,而推治汝之族屬,則當先治汝父及汝之三寸,豈有越次而治汝妻娚之理乎?此理甚明,不待多言而可知云,則一善,又言,旣聞私自越江,則朝廷之囚禁推覈,□理當然,而但私自越江之說,朝廷何從而得聞乎?此必與吾有嫌者,做出私越之說,而傳播於朝廷,以致如此者也。吾實切齒痛心,此怨則不可不報,況吾多付物貨於蒙齒,以爲轉販取殖分利之地矣,再次被囚之際,盡數閪失,此亦不可不懲,吾之讎人從速査出云,臣答以旣不知汝之讎人有無,何從而査出乎?一善曰,以吾言啓稟,則査出不難矣,臣答以蒙齒被囚,本非大段事,汝之欲爲啓稟査出,事甚不當,至於都監,尤不敢啓稟云,則一善,怒氣一倍,悖言益甚曰,此後,本國必殺蒙齒,蒙齒若死,則吾當告於衙門,送大官査出曲直,大槪今行,自義州至京城,吾輩族屬,不得出入,此是朝廷之分付耶。遠接使之所爲耶?朝廷有何事,而欲令吾輩,不得見族屬乎?朝廷之意,斷可知也。臣答以勅行越江之初,嚴禁雜人,乃是汝輩之言,旣令嚴禁,又復致疑,此何意耶?蒙齒事,則決不可査出云,則一善言,此事不可但已,而都監防塞,終不啓稟,無意査出,此亦何意耶?再三往復,彼不更言,而怒氣則未已,韓譯則與一善,同坐不得,從一善所言而贊助,至於一路嚴禁族屬事,則渠亦多發不平之言云矣,敢啓。批答則榻前定奪,故未下。出都監謄錄
洪處大啓曰,小臣館所進去下直。傳曰,知道。
又啓曰,小臣館所問安,則答以爲遣近侍下問,不勝感激,不知所達云矣。傳曰,知道。
蔡裕後啓曰,伴送使李時昉,下直事,來詣政院,仍有啓達之事云,敢啓。傳曰,明日郊外餞宴時,當爲引見,以此言送。
洪處大,以備邊司言啓曰,摠戎使之任,實非尋常,而在京可合之人乏少,不得缺使中擇擬,而柳赫然,則秩雖堂上,可合擢用,擬入之意,敢啓。傳曰,知道。
傳于李尙眞曰,明日擧動時刻太早,以辰末改入。出燼餘日記
上在昌德宮。停常參·經筵。
未時,太白見於巳地。夜一更,蒼白雲二道如氣,起自巽方,直指乾方,長各竟天,廣皆尺許,漸移東方,良久乃滅。二更至五更,月暈。
大駕詣慕華館後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。出春坊朝報
答備局草記曰,知道。百餘領,催捧以啓。出內下記草
迎接都監啓曰,諸勅使,會坐西宴廳,使差備譯官趙東岦傳言曰,今番撫夷潛商之人,奏文中依律論罪云,所謂律者,何律耶?律若決杖,則決杖度數幾何耶?別書一紙,與奏文草,一時來示於弘濟院云云。故敢啓。傳曰知道。
又啓曰,卽刻勅使,館所離發之意,敢啓。傳曰,知道。出都監謄錄
李尙眞,以備邊司言啓曰,臣等卽聞許積之言,則第三勅,見奏文草,其中論罪一款及文字未妥處,點示許積,使之改撰曰,俺等,只錄査問時所供而去,貴國奏文措語之當否,非俺等所知,而但奏文中措語,若是矇矓,則貴國恐未免生事,俺等旣被國王款遇。故不勝感激,欲爲報恩之地云,明日未發行前,別遣中官,爲致慇懃之意,何如?傳曰,不必別遣內官,使戶判別爲措辭致謝,可也。出燼餘日記
上在昌德宮。停常參·經筵。
大殿,政院·玉堂問安。答曰,知道。
藥房啓曰,當此天氣涼冷之時,遠臨郊外,勞動玉體,不審夜來,聖候何如?臣等不勝憂慮,敢來問安。答曰,平安矣。
忠淸左道推刷御史書目,稷山縣監尹埰罷黜事。啓。傳曰,尹埰,拿鞫定罪。
備邊司啓曰,京畿水使,明日開政差出,一二日內催促發送,何如?傳曰,允。
禮曹啓曰,章陵親幸吉日,今月二十八日卯時,二十九日申時推擇,取稟,則傳曰,兩日中臨時酌定,可也事,傳敎矣。當初推擇時,出宮以二十八日卯時爲吉云,而二十九日,則恐有臨時雨水之患,敢以預備推擇以啓矣。前頭冬享大祭臨迫,若過此日,則似有妨礙之慮,定以二十八日,預爲分付京畿監司及各該司,何如?傳曰,依啓。
府啓,頃於南別宮擧動時,嚴鼓旣下,外班排立之後,前判官姜,馳馬橫過闕門,其無識,甚矣。凡在觀瞻,莫不駭異,請姜罷職。昨日郊外擧動時,西班尤甚埋沒,近來自便之習,誠可寒心,無故不參人員,請竝從重推考。答曰,依啓。姜,先罷後推。出春坊朝報
洪處大,以備邊司言啓曰,以査問罪人奏文草本,傳曰,蔡允岦罪目中,私自越境之自字,似爲未妥,以遣字改之,如何,卽爲議啓事,傳敎矣。私自之自字有若允岦,躬自越境者然,果涉未妥,聖敎極爲允當,而但旣有指揮字。又下遣字,則語意缺二字私自二字,改以使之二字,恐或無妨,敢稟。傳曰,依此改之,卽爲往見。
以具仁墍爲摠戎使。出燼餘日記
上在昌德宮。停常參·經筵。
嶺陽君儇上疏。大槪,狗馬賤疾,特蒙鍼藥之恩,復續必死之命,猥達天眷罔極之懷,兼陳乞遞有司之任事。答曰,省疏具悉。卿其勿辭,安心調治。
吏曹判書李厚源箚子。大槪,眼疾極重,不能視物,又添感冒,腫患,本職兼帶,竝乞遞免事。答曰,省箚具悉卿懇,卿之所患,予豈不知,卿其安心勿辭,從容調治,俾不至添傷。出春坊朝報
傳曰,伊川圍籬移配,日氣寒凍,則不但往來難便,喬桐新造家舍,亦似不易,趁今分付于該邑,內官亦爲下送,入置家舍,爲先指揮造作圍排等事,整齊完畢後,依前定奪移配罪人,似當,以此言于該府。出禁府謄錄
有政。以趙潝爲漢城左尹,吳挺一爲右尹,愼憬爲監察,柳俊昌爲司僕正,李有相爲高敞縣監,沈㢇爲稷山縣監,白瑞翰爲理山郡守,典涓司奉事張孝昌單付。出吏曹政軸
南老星啓曰,假注書慶㝡,患得傷寒,病勢甚重,扶曳出去,當此多事之時,不可等待其調治,慶㝡改差,他假注書差出,何如?傳曰,使之調理察任。
李尙眞,以備邊司言啓曰,西北入送襦衣,數日內督捧,則其數至百三領矣,敢啓。傳曰,知道。慶源前後罪人,令該曹書啓。
又以刑曹言啓曰,備邊司襦衣草記,傳曰,慶源前後罪人,令該曹,書啓事,命下矣。當初來囚,蔡允岦等七人,及今番追後捉來罪人,九十三名,分秩別單書入,而今番罪人領來監官·色吏,竝書末端之意,敢啓。傳曰知道。
兵批,以申景琥爲京畿水使,許積爲副摠管,尹衡覺·李敏華爲五衛將,裵時亮爲宣傳官,山羊會權管金英發,以加德僉使望單子。傳曰,前僉使吳孝誠除授。出燼餘日記
上在昌德宮。停常參·經筵。
正言洪柱三辭職上疏。答曰,遞差。
傳曰,史官一員待命,騎馬五匹立之,典獄署內摘奸。
吏曹啓曰,臺諫有闕,政事,取稟。傳曰,明日爲之。出春坊朝報
義禁府啓曰,宋明奎·沈棇等不法文書,竝已上來,今日坐,似當査處,而文書極其浩繁,考閱未易。且知事臣許積,以服制未得仕進,同知事臣申翊全,以松都餞慰使未還,莫重贓汚議處之事,未免孤陋,待兩臣參坐,相議査啓之意,敢啓。傳曰,知道。出禁府謄錄
答工曹草記曰,知道植炬事,已言于政院矣。出內下記草
傳于沈曰,今番陵幸時,一路植炬乎?問啓。
沈啓曰,云云事,命下矣。京畿都事呂閔齊,招致分付,則以爲依前植立云,而該司郞廳,以分付事發牌催促,日勢已晩,尙不來待,事極駭異,當該郞廳,從重推考,何如?傳曰,依啓。植炬,陵所洞口及江岸左右外,切勿爲之事,分付。出燼餘日記
上在昌德宮。停常參·經筵。
巳時,雷動。夜三更,月入東井星。
禮曹參議金應祖上疏。大槪,冒死略陳所懷事。答曰,省疏具悉。自前爾之進言,率多誠懇,予常嘉之。今此疏辭,亦甚切實,予豈忽之哉?末端所陳,令御史訪問,民弊事則當令廟堂議處。出春坊朝報
有政。以宋斗文爲奉常僉正,趙啓遠爲戶曹參判,安後稷爲正言,李英馧爲禮曹佐郞,洪時迪爲引儀,承文副正字鄭樸,成均博士南宮鈺,學正柳挺輝,學諭元樀,竝單付。出吏曹政軸
讀書堂官員,以大提學意啓曰,湖堂抄選,出於久廢之餘,應行之事,卽當取稟,而近緣多故,未遑及此,今始考出謄錄,則賜暇讀書時供饋及員役等事,反正後亦不能行,以在我讀書時近例言之,書寫一人,書吏三人差定,其外雖不言使喚之數,而使令二名,庫直一名,不可不差定。紙筆墨,則考諸謄錄,只言量數仍存,別無一定之數。今宜從略磨鍊,令該曹逐月輸送紙一束·筆三柄·墨一丁,以爲別製時需用之具,至於朔啓別製等事,更於榻前稟裁施行,何如?傳曰,允。
上在昌德宮。停常參·經筵。
未時,太白見於巳地。
兵曹啓曰,谷山郡,今六月當番步兵價布,一百六十疋,過限累朔,終不來納,故再度移文兵使,使之催促矣。厥後聞之,則本郡價布一百六十疋,皆以綿紬代捧,私給京人,防納上來之際,到靑石洞,逢賊被奪,而金川郡,捕得賊人,還推綿紬云,而臣等未得其詳,發文査問於黃海兵使,則回答內,逢賊失紬,果如當初所聞,而綿紬八十二疋,還推輸送於谷山郡云矣。數日前本郡色吏,始爲來納本色價布,反復推問捧招,則本郡代捧綿紬一百六十疋,私給京人,換木來納,而木主鄭得民,時在京中云。又爲捉來,得民捧招,則一如色吏之言,步兵價布,乃軍民苦重之役,綿紬木布,輕重自別,而谷山郡守白弘一,不恤軍民怨苦,徒以行私爲計,初捧綿紬一百六十疋,逢賊見失七十八疋後,又爲準數疊捧,上送京中,換木納曹,其間事狀,極爲駭愕。白弘一,姑先罷黜,以爲貪吏輩侵虐軍民謀利者之戒,何如?傳曰,依啓。防納者,則不爲治罪乎?
忠淸監司,以稷山縣奴婢應錄色吏定配事,狀啓,傳曰,色吏頭目,令本道依事目科罪事,分付,則本道,泛稱以依律文決杖一百·徒三年定配云。都監所謂依事目,事目中何條件耶?該道所謂依律文,律文中何條件耶?俱涉矇矓,都監及該道,竝問啓。且如此奸詐現發,色吏頭目,旣令治罪,則本道,何敢定配於道內乎?其不爲用心之狀,擧此可知,監司權堣,爲先從重推考。出春坊朝報
以喬桐圍籬守直內官狀啓,傳曰,言于該府,速爲下送都事,卽爲開門,出給屍身,中使則今明日下去,內官鄭應聖,仍爲眼同,開門出給事,下諭。出禁府謄錄
傳曰,今五六日間,則新番御營軍,當爲上來,而未交遞之前,則便是閑遊之人,陵幸時空都之日,不可使許多軍兵,任意閑處,拘束節制之道,令該廳議處。出內下記草
上在昌德宮。停常參·經筵。
未時,太白見於巳地。
推刷都監啓曰,傳敎矣。當初推刷事目,收聚該曹及尙方奴婢推刷事目,逐條參酌,加減輕重啓下,其條多至數十餘件,各樣罪目,無不備載,而虛名錄案,前後推刷時本無之事。故今番事目磨鍊時,亦慮不及此,雖不擧論,此一款,頒布事目中一款內,監色頭目當人等罪犯尤重者,御史,直爲啓聞處斬,守令則拿來鞫問,論以重罪云,則虛名九口錄案,乃事目所謂罪名尤重者也。本道,所當依此條啓聞,稟處,可也。雖以法文論之,犯詐僞之罪者,杖一百·流三千里,乃其當律,而泛稱依律,杖配於道內安興地,果出率爾,臣等,亦不能詳擧事目,只以依事目科罪之意,循例回啓,矇矓之失,實所難免,惶恐,敢啓。傳曰,知道。忠淸監司所爲,殊極駭愕,其色吏頭目罪狀,自都監,照法處之,可也。出春坊朝報
上在昌德宮。停常參·經筵。
未時,太白見於巳地。
世子宮,藥房問安。答曰,知道。今則已盡差愈矣。
藥房啓曰,霜風連日,寒節逼冬,而拜陵之期,只隔數日,臣等不勝憂慮,敢來問安。且世子所服加入四物湯,盡於今日,更爲加劑以入乎?症候差復,則藥有效矣。不必連進苦口之湯藥,古人云,善服藥不如善保養,今此陵幸之時,旣下世子隨駕之命,臣等固不敢更有所達。但世子,僅得差復,而當此寒節,連夜早起,冒犯風沙,則必有復發之患,臣等極以爲慮,敢望變通之敎,諸御醫及柳後聖等之意,莫不如此,惶恐竝稟。答曰,世子所患差愈矣,湯藥勿爲劑入,且隨駕事,誠如卿等之言,而渡涉江津之行,實爲未易,三年經營,今始爲之,世子,若不及今祗謁園陵,則此後之再擧,亦難必也。其勢出於不得已也。些少之慮,似不可顧矣。
掌令朴世堅,副校理沈儒行,辭職上疏。入啓。答曰,遞差。
侍講院啓曰,今此陵幸時,王世子,當爲隨駕,本院之官,不可不備員,而兼輔德未差,輔德沈世鼎,兼文學金壽恒,兼司書李端相,以肄習官槐院殿最時,或居中或居下,皆在已遞之中,陪從之官,甚爲埋沒,明日內爲政,闕員盡數差出,何如?傳曰,允。
江原道推刷御史書目,推刷奴婢,多數闕點,至於虛名錄案,平康縣監尹杭,罷黜事。
慶尙左道推刷御史書目。慶州牧使鄭良弼,推刷之際,冒濫尤甚,至於私賤之自買其身者,稱以自願,混錄寺案,事係相訟奴婢,焚其本主文券,處事無據,厚招民怨,罷黜事。
吏曹啓曰,臺諫及守令有闕,政事,取稟。傳曰,明日爲之。
榻前,大司諫金益熙所啓,防納,國之大弊,所當痛懲,而前谷山郡守白弘一,兵曹,只請罷職,請令攸司更爲査問處置。上曰,依啓。出春坊朝報
今日入侍時,上曰,大司諫金益熙,移拜副提學,其代,明日政差出。
禮曹啓曰,今此陵幸還宮時,留都百官服色,依陵所隨駕下官服色,一體施行,何如?傳曰,允。竝春坊朝報
兵曹啓曰,以白弘一請罷事草記,傳曰,依啓。防納者,則不爲治罪乎事,傳敎矣。當初防納京人,則逢賊被殺,今此鄭得民,則再徵送來換木時木主,故昨日啓辭,不爲請罪之意,敢啓。傳曰,知道。出兵曹謄錄
上在昌德宮。停常參·經筵。
政院啓曰,推刷當道守令之赴任,最爲時急,而招問兩司書吏,則如稷山·高敞等新除之官,尙以位不齊,未及署經云。竝與今日政除授守令,今明內開坐署經之意,兩司城上所,命招言送,何如?傳曰,竝於當日內署經,仍爲發送事,明白,分付。
推刷都監啓曰,傳敎矣。若以事目中罪犯尤重之條論之,則色吏頭目,似當在於處斬之中。但此虛名錄案,在於甲午式年推刷時,則似不當用今番推刷事目。且伏承自都監照法處之之敎,以法論斷,則法文內犯詐僞之罪者,杖一百流三千里,乃其當律,而常漢,犯此律,則例爲全家徙邊,今此稷山縣虛名九口錄案色吏頭目,以此律減死論斷,令本道監司奉行後啓聞之意,移文,何如?傳曰,依啓。
推刷都監啓目,粘連全南右道推刷御史狀啓云云。金溝縣奴婢等換錄,多至三十五人,前縣令柳蘊拿問,色吏金應生等,囚禁刑推事,回移,何如?啓依允。色吏金應生段,其奸邪之罪,旣已現著,更無可問之事是去乙,累次嚴刑之言,何意耶?如是玩弄,徒欲自斃,則當初設法嚴重之意安在?都監之事,可謂徒事姑息,不務着實矣。殊未妥當,更議處之。出春坊朝報
傳曰,着頭冕御駕轎,則轎內甚狹,頭冕亦廣,轉側之際,難容不便,若不着笠,則當御何物乎?令禮官議處。出內下記草
有政。以尹珹爲司僕正,李時淵爲司贍主簿,柳俊昌爲司諫,尹珹爲禁府都事,李允傳爲西部主簿,閔周冕爲直講,洪命夏爲工曹參判,鄭援爲瓦署別提,具仁曁爲右尹,李翊相爲靖陵參奉,蔡忠元爲應敎,洪葳爲兼司書,李命聃爲司宰主簿,徐必遠爲兼文學,李箕徵爲司評,吳挺一爲大司諫,沈世鼎爲司藝,元萬春爲平康縣監,任奎爲司饔直長,柳道三爲谷山郡守,黃埏爲軍器僉正,李天基爲慶州牧使,成夏明爲輔德,金壽恒爲副修撰,權諿爲掌令。出吏曹政軸
上在昌德宮。停常參·經筵。
未時,太白見於巳地。
刑曹啓目,江陵府使李之馨,襄陽府使金德承等矣,丁玉殺獄正犯,刑訊三十餘次,今至六年,決斷無期,罪各杖一百,告身盡行追奪,私罪。啓畢推刷後,更稟處之。
推刷都監啓目,粘連判下云云。應生,依事目,直爲處斬之律,令御史卽爲擧行後啓聞,此後自首者,則降等用罰事,啓依允。又啓目粘連,江原道推刷御史狀啓云云。平康縣監尹杭,功臣丘史奴婢,應爲錄案之類,全數懸頉,拿問事,啓依允。
下直,平康縣監元萬春,慶州牧使李天基。出春坊朝報
上在昌德宮。停常參·經筵。
吏曹判書李厚源上疏。大槪,眼病不能視物,決不能奔走於宿衛之列,冒死陳疏,乞遞別雲劍,俾得隨參扈駕諸臣之後事。答曰,省疏具悉。卿之所患如此,別雲劍之任,當勉副焉,藥房則都承旨,足以兼察,卿其勿爲隨駕,專意調治。
明日章陵親幸時,出宮三嚴,罷漏後,開門,四更二點。
吏曹判書李厚源再疏。大槪,冒萬死更陳危悃,亟賜鐫改內局提調之任,或許仍爲隨駕事。答曰,省疏具悉。卿之所患,雖不必言,予旣不在,則保護慈殿之道,尤不可不謹,雖有都提調,大臣事體自別,況有闕門外鎭宿之敎,卿宜留在,入直本院。出春坊朝報
傳曰,今此經宿擧動之日,欲爲親見戒飭,留都大臣領相及判尹·平興君·綾豐君·兵判,竝命招。
答政院啓辭曰,誠以大祭齋戒爲未安,則陵幸亦不可爲之,若以親祭後未安,則祖宗朝,亦有此等事,未知其不可也。且驅馳短晷之言,則誠是也。諸近侍困苦之勞,予甚愍焉矣。出內下記草
上在章陵,停常參·經筵。
大駕,詣小晝停後,藥房·政院·玉堂問安。答曰,知道。
世子宮,藥房·政院·玉堂問安。答曰,知道。
大駕,詣大晝停後,藥房·政院·玉堂問安。答曰,知道。
世子宮,藥房·政院·玉堂問安。答曰,知道。
大駕,詣陵所後,大殿·世子宮,藥房·政院·玉堂問安。答曰,知道。二品以上·六曹·兩司長官問安。答曰,知道。
明日還宮時三嚴,五更一點。
傳曰,今下虎皮一令,京畿監司李時楳,弓子一張·長箭一部。郡守沈慣,弓子二張,□陵參奉二員,賜給。出春坊朝報
上在昌德宮。停常參·經筵。
行祭後,大殿·世子宮,藥房·政院·玉堂·二品以上·六曹·兩司長官問安。答曰,知道。
傳曰,還宮時,捧上言。
大駕,詣小晝停後,大殿·世子宮,藥房·政院·玉堂問安。答曰,知道。
大駕,詣大晝停後,大殿·世子宮,藥房·政院·玉堂問安。答曰,知道。
大駕還宮後,大殿·世子宮,藥房·政院·玉堂·二品以上·六曹長官·大司憲問安。答曰,知道。出春坊朝報
禁府啓曰,大駕還宮時,靑坡石橋近處,有一女人,擊錚,極爲駭愕,令攸司,囚禁治罪,何如?傳曰,依啓。出禁府謄錄郞廳申命佐校正。日記廳郞廳李聖運書。
上在昌德宮。停常參·經筵。
大殿·世子宮,政院·玉堂·二品以上·六曹·大司憲問安。答曰,知道。
世子宮,藥房問安。答曰,知道。冒風往還,慮有添傷之患,氣候平安無事矣。
藥房啓曰,喬山行幸,風雲變色,水不揚波,寒日可愛,群下之情,曷勝欣幸,但冒夜驅馳,玉體多勞,齋宮登降,霜露愴懷,還宮之後,丙枕,何如?臣等,不勝區區之慮,敢來問安。答曰,中外諸臣之供職無欠,不知其勞,氣亦安泰矣。
大司諫吳挺一啓曰,臣於昨日擧動時,隨駕到江頭,落後分散,蒼皇紛沓之際,所騎不調,驚奔未制,不及致察,未卽下馬於御船至近之地,至於該曹,推治下卒云。臣不勝驚惶震惕之至,雖緣紛沓馬驚,而顚倒失儀之責,臣實難免,何敢晏然臺席?請命罷斥臣職。答曰,勿辭。退待物論。
禁府,錦城儒生金有道·廉晉擧·金宗亮拿囚。啓。
正言李殷相啓曰,臣頃遭三寸叔母之喪,未及襄葬,悲慘之中,不遑吟詠,秋三朔月課,未及製呈,應被推勘,勢難仍冒,請命遞斥臣職。答曰,勿辭。退待物論。
江原監司書目,保安察訪崔浣,九月十二日父在喪事。
正言安後稷啓曰,臣喪患之餘,元氣澌敗,素患胸痛,發作無常,再昨擧動時,臣隨班到小駐停,腹中微痛,似有癨亂之漸,而强疾作行,馳至大駐停近處,自腹至胸,上下痞塞,渾身牽引,不得屈伸,昏仆馬上,此則同列之人,所共目見,適有遺以救急之劑者。故扶入村舍,欲爲鎭定追進之計,而症勢危重,少不止歇,終夕苦痛,吐泄無數,及至夜深,腹痛暫止,而頭部如剖,支節若解,寒熱交作,達夜昏憒,翌日之曉,須人强起,則眼眩身戰,殆不自定,而痛勢少歇,不敢退伏,扶曳跨馬,艱難隨駕,雖曰疾病,人所難免,而其不得終始隨班之責,固已大矣。決不可晏然仍冒,請命遞斥臣職。答曰,勿辭。退待物論。
獻納李杭啓曰,臣前月旬後,自外入來,而身病極重,屢呈疏單,見阻喉司,瀆差祭官,先詣陵所,疾病驅馳,不遑吟詠,秋三朔月課,未及製呈,應被推勘,勢難仍冒,請命遞斥臣職。答曰,勿辭。退待物論。
院啓,竝引嫌而退,紛擾之中,馬驚未制,勢所固然,而御船近地,不得下馬,推治下卒,則勢難仍在,月課未及製呈,方在應勘之中,則亦難在職,疾病之來,人所難免,癨亂猝重,不得終始隨班,有何所失,請大司諫吳挺一,正言李殷相,獻納李杭,遞差。正言安後稷出仕。答曰,依啓。
吏曹啓曰,臺諫有闕,政事,取稟。傳曰,明日爲之。出春坊朝報
訓鍊都監啓曰,昨日陵所動駕時,挾輦砲手,因侍臣騎馬紛沓,以致行伍亂雜,該房承旨,請推當該將官,而自上,有令都監治罪之敎云。臣聞來,不勝驚愕,其時挾輦把摠李晩,哨官金以誠等,卽於軍門拿致,從重決棍之意,敢啓。傳曰,知道。出訓局謄錄
義禁府啓曰,卽接京畿水使申景琥狀啓,則第三兒所患危重云,覓入藥物,急速救療,一邊病勢連續馳啓之意,回移,何如?傳曰,內醫旣已下送矣。出禁府謄錄
上在昌德宮。停常參·經筵。
京畿推刷御史睦兼善書目,本職辭免上疏上送事。答曰,遞差。
利城幼學金東奭上疏。大槪,有五條,爲本道陳弊事。答曰,省疏具悉。嘉爾進言之誠,所陳弊瘼,當令廟堂處之。
兵曹政事,以金汝水爲右邊捕盜大將。出春坊朝報
訓鍊都監啓曰,傳曰,今番擧動時,許多軍兵等,渡涉及行路,未有損傷者乎?問于都監及御營耶?以啓事,傳敎矣,二十九日曉頭,還宮擧動時,左廂軍兵,行到堀浦橋中,右哨軍一名,失足墮落橋下,以致腰傷,載馬還來,此外別無軍兵損傷之弊,敢啓。傳曰,知道。使之各別救療,俾不至致斃。出訓局謄錄
兵曹啓曰,年弱兒不得定役,非特有啓下事目,前後嚴飭,非止一再,而今十月當番上番軍士點考時,谷山騎兵朴萬金年五歲,金得宗年七歲,金應見·林永祿八歲,竝皆見頉,本邑官吏違越朝家禁令之罪,不可不治。當該守令及監官色吏,令該道監司姑先推考啓聞後,依事目,稟處,何如?傳曰,依啓。出兵曹謄錄
傳曰,大臣·備局堂上,引見。出內下日記
有政。以李後奭爲濟用正,姜鎬爲獻納,李時術爲正言,金佐明爲大司諫,姜時儆爲保安察訪,任座爲承文著作。出吏曹政軸
上在昌德宮。停常參·經筵。
慶尙右道推刷御史書目,行到高靈,病勢極重,朝廷以處置事。
大司諫金佐明啓曰,臣於前月在直廬,猝得傷寒,症勢極重,扶載還家,而翌日槐院之坐,臣痛勢苦劇,不得進參,方在推勘之中,今承召命,趨謝新除,而勢難一刻仍冒,請命遞斥臣職。答曰,勿辭。退待物論。
院啓,引嫌而退,病未參坐,其勢當然,而旣被推勘,似難仍在,請大司諫金佐明遞差。答曰,依啓。
吏曹啓曰,臺諫有闕,政事,取稟。傳曰,過齋戒後爲之。出春坊朝報
司譯院啓曰,本院四學生徒,擇其可合兒童試才入屬,每朔二六日考講所業,以爲成就之地,故昇平府院君金瑬,爲都提調時,因本院正玄德宇等聯名呈狀,以生徒中禁及他雜役一切勿侵事,入啓捧承傳,故邇來十餘年間,未有坊役侵責之事,至於今日,漢學前銜尹之徵,被侵於洞內有司之役,呈狀於臣處。臣分付本院,使之具由移文於漢城府,則該府,不但不爲動聽,反爲捉致尹之徵,遽加笞罰,譯官雖曰微官,亦是衣冠之人,何可脫帽決罪,有同奴隷乎?揆諸法例,斷不當如是,漢城府當該堂上郞廳,請從重推考,本院前銜及生徒等,依法典雜役一竝勿侵事,捧承傳施行,以爲保存之地,何如?傳曰,允。出司譯院謄錄
上在昌德宮。停常參·經筵。
未時,太白見於巳地。
推刷都監啓目,粘連慶尙右道御史李慶億狀啓云云。病勢極重,決難察任,似當改差,本道御史金始振,兼察未盡巡歷之邑便當,上裁,何如?依回啓施行。
領議政李時白初度呈辭。入啓。傳曰,不允批答。出春坊朝報
上在昌德宮。停常參·經筵。
慶尙監司書目,慶州呈,以左兵營虞侯朴就文,濫用刑杖,致斃人命,令該曹考律處置事。
領議政李時白初度呈辭,不允批答,王若曰,眷惟宰輔之臣,實係朝廷之重,故任用□乎勿貳,而進退奚可自輕,文太師之年高□不去位,呂申公之病篤猶且在朝。蓋古人亦豈苟然,唯大臣固當如此,今卿求解,非予所期,以卿爲老則精力尙强,以卿爲病則神明所護,自可臥閤而論道,何必釋位而就閑,矧卿,忠義得之天資,登庸協乎地望,黃河如帶,夙著浴日之功,巨川作舟,獨任濟時之責,予之倚畀者,旣云至矣。卿所自期者,倘復如何,時事漸艱,都在言語之外,天災沓至,不堪焦灼于中,猶有一二臣同,庶幾求濟,若使老成人去,於何仰成,省此引疾之章,爲之臨餐不飯,顧予涼德,無得罪於群臣,豈卿純誠,遽求退於今日,徒自靦顔,何暇多言。於戲,君臣貴相知心,寧有不孚之意,上下苟能戮力,自無難做之時,深體至懷,勉綏厥位,所辭,宜不允。故玆敎示,想宜知悉。知製敎洪葳製進
府啓,義盈庫奉事尹長卿,以該曹巡檢時闕直,推考,曾有覈處之敎,前後曲折,不可不更加査問。故頃日齊坐,招致延接都監及本司下吏,一處推問,則李義吉稱名者,自稱都監色吏,偃然納招,九月初二日夜,自都監,果有尹長卿發牌聽令之事云,本司下吏所供,亦如此,而下吏之言,不可取信,因爲移文于都監,問其實狀矣。今見都監回移,則其日本無出牌之事,下吏中,亦無李義吉之名,臣等不勝怪訝,更招本司下吏,則下吏輩,已盡逃走。蓋義吉者,本以義盈庫書員,假稱都監色吏,欺誣納招,其爲情狀,殊甚痛惡,尹長卿張皇飾辭,謀免己罪之狀,亦甚可駭,義盈庫奉事尹長卿,請命拿問定罪,下吏李義吉,亦令攸司,窺伺跟捕,囚禁處置。答曰,依啓。出春坊朝報
夜一更,月暈。流星出紫微西垣內,入乾方天際,狀如鉢,尾長四五尺許,色赤。二更,流星出天津星下,入西方天際,狀如鉢,尾長三四尺許,色白。出內下日記
答備局粘目曰,外方之人,以其弊瘼,千里來訴,而皆歸於防塞,無一見施,豈非落莫之甚乎?更爲詳察,以慰遐方民心。出內下記草
義禁府啓曰,昨接京畿水使申景琥狀啓,則圍籬家舍之役,今月初二日,已爲完畢云。前頭日氣漸寒,伊川罪人移配,何間擧行乎?敢啓。傳曰,方有病患云,待其馳啓,處之。出禁府謄錄
有政。以柳淰爲兵曹參議,愼天翊爲大司諫,李象震爲承文正字。出吏曹政軸
上在昌德宮。停常參·經筵。
自午時至申時,日暈。夜一更,月暈。流星出紫微西垣內,入乾方天際,狀如鉢,尾長四五尺許,色赤。二更,流星出天津星下,入西方天際,狀如鉢,尾長三四尺許,色白。
領議政李時白,再度呈辭。傳曰,不允批答。
假注書慶㝡病,代以鄭叔周爲假注書。
刑曹啓目,金川郡守柳椐矣,賊儻,殺越人命,偸竊價布之變,不爲登時馳報,罪杖一百,告身盡行追奪。白弘一段,以此罪,方在拿囚中,待決末後照律,何如?啓依允。
院啓,新除授大司諫愼天翊,時在全南道靈巖地,請斯速乘馹上來事,下諭。答曰,依啓。
伴送使書目,三勅之行,九月二十日起馬牌文,出來事。出春坊朝報
答仁同幼學張順命疏曰,省疏具悉。嘉爾憂國進言之誠,所陳等事,當令廟堂處之。出內下記草
上在昌德宮。停常參·經筵。
宗簿寺官員,以都提調意啓曰,京畿抱川居忠義衛李雲培,故忠義衛李雲栽妻朴氏等,一時呈訴於本寺曰,李雲培祖父孽同生德寧監墀,德昌監垍等,爲人本來悖惡,凌嫡行兇,無所不至,昨年矣父寢處,拔劍乘夜突入,而家人等,急救得免,莫重之變,出於嫡庶之間,因矣父禁止,終不發狀,其後悖惡愈甚,恐懼度日矣。九月十九日,德寧監兄弟,與矣兄相切之友,適會厥家,其友,邀致矣兄進去,則德寧監,向矣兄遽加嗔怒,詬辱萬端,矣兄,答以汝何愚乎云,則德寧監兄弟,揚臂突出,扶曳矣兄,顚隮下庭,裂破衣冠,無數削髮,而德寧監,踞坐矣兄胸上,蹴踏毆打之際,矣姪子李樂道,從後奔救,則德寧監兄弟,移怒於樂道,捽髮撞胸,極其亂打,德昌監子斗星,則蹂躪於膈胸上,矣兄及侄子,俱至死域,以孽打嫡,實關紀綱,人命至重,家變莫大,事非凡例,不得不告訴,依法入啓處置云。李雲栽妻朴氏,亦稱德寧監兄弟,癸巳年九月間,女矣舅父寢房中,乘夜拔劍突入之事,不忍更言,而去月十九日,德寧監兄弟,家翁同生弟李雲植,無端毆打之時,女矣子樂道,目見叔父之將死,呼泣奔救,則德寧監兄弟及斗星等,怒其來救,合力毆打,蹴踏胸脅,命在朝夕,女矣身寡婦,只有獨子,而所傷之重,必至殞命,辜限間此三人,依法囚禁,據法處置云。臣等以爲,宗室之不得居鄕,令甲至嚴,冒法在外,依例受祿,已極痛駭,而作孽嫡庶之間,傷害人物之患,又至於此,況至親之中?且有乘夜拔劍之變,則尤極駕駭,國有常典,不可任其跳踉,以致倫紀之盭,此而不治,無以爲法,德寧監墀·德昌監垍,及李斗星三人,拿問依法定罪,何如?傳曰,依啓。
禮曹,謝恩使拜表吉日,以十月二十八日改付標啓下。
禁府啓目,朴從善原情云云。刑推,何如?啓,此不過常漢之相鬪是齊,所謂宗室者,與常漢相鬪,豈非宗班之大可羞恥者是旀,所謂花山監,至於擊錚,尤極驚駭,此漢乙良,除刑推照律,花山監段置,罷職,以懲其悖戾之習。
吏曹,遠接使李時昉,問禮官朴世模,館伴鄭維城,迎接都監提調許積,郞廳八,李厚先·李垕·魚尙儁·李秞·成後卨·吳挺柱·李命聃·李尙淵。啓。
領議政李時白再度呈辭。不允批答。王若曰,前席引疾之初,諭以至意。上章乞解之後,申以溫言。謂遐心之已回,何前請之又至。自念渺末之質,屬承艱大之投。酬酢萬幾,雖慙動合事理。夙宵一念,唯在保我家邦。顧巖廊之間,所當陳力。而鼎席之上,皆欲奉身。果予不足與有爲,是豈無處而苟去。君必待相,譬之股肱。惟人家亦思妻,矧爾邦國之大。夙夜匪懈,吾有聞於往謨。寵利罔居,奚暇論於今世。文彦博之盡職,老亦愈恭。諸葛亮之鞠躬,死而後已。法當如是,卿豈無心。以勳庸之臣,爲輔弼之臣,誠不世遇也。卿王朝之子,朕眞宗之子,豈他人比耶?白髮丹衷,天地所鑑。淸名厚德,婦孺皆知。與其處江湖而隱憂,曷若濡手足而援溺。至如變怪之層疊,與夫時勢之艱虞。旣悉前言,今不更誥。於戲,任隆柱石,豈進退之可輕?身係安危,是上下之攸倚。所辭,宜不允。故玆敎示,想宜知悉。知製敎徐必遠製進
榻前,大司憲李一相啓曰,頃日陵所祭罷後還宮時,祇迎東西班列,甚爲稀少,西班則尤甚埋沒,不成貌樣,誠極寒心,今者玉堂長官,以本府査問後,不卽擧劾爲非,臣雖以病呈告,今始出仕,而當初査問時,旣已同參,則不可晏然仍冒,請命遞斥臣職。上曰,勿辭。
掌令權諿啓曰,頃日陵所祭罷後還宮時,祇迎東西班,甚爲稀少,不成模樣,長官送言于臣曰,今此班行,埋沒太甚,査考擧案,以爲擧劾之地宜當云。臣卽使下吏,歷數在列之人,則昏黑之際,雖未知某某未參,而東班則只十三人,西班則只六七人,所見誠極寒心,臣所當趁卽論劾,而適其時長官呈告請急。又値大祭齋戒,臣意以爲,當初旣與長官相議之事,獨爲論啓,亦似未妥,故姑待長官出仕開坐之日矣。今者儒臣,以不卽擧劾爲非,長官至於引避,趁未論啓之責,臣實當之,何敢晏然仍冒乎?請命遞斥臣職。答曰,勿辭。退待物論。
持平安後說啓曰,頃日陵幸還宮時,祇迎班列稀少,其中東西班尤甚埋沒,而臣序立最下,旣未同參査問,祇迎之後,各自馳出,昏黑之中,亦甚紛踏,無由査出,未卽擧劾,臣之尸居,從可知矣。今聞筵中,以此爲非,長官至於引避,臣亦何敢晏然仍冒?請命遞斥臣職。答曰,勿辭。退待物論。出春坊朝報
訓鍊都監啓曰,中軍金是聲,頃日政,除副摠管,今方入直摠府,當此操鍊中旬,多事之時,不可兼察,金是聲,摠管改差,使之專察中軍之任,何如?傳曰,不必改差。勿爲入直,可也。出訓局謄錄
傳曰,今見伊川圍籬守直內官書啓,則罪人所患,今已差愈云。客使未到畿境前,下送內官·都事,移配似當,令該府議處。出禁府謄錄
上在昌德宮。停常參·經筵。
慶尙左道推刷御史書目,寧海府使成台耉,罷黜事。
平安監司書目,嘉山縣監朴安仁,病重罷黜事。
領議政李時白,三度呈辭。傳曰,國家之多事至此,而領相,引入不出,決不可循常襲規,特爲遣承旨敦諭。
大司憲李一相啓曰,昨日諸僚,皆已引避,今當處置,而得見同僚避草,則以臣在告,未卽論啓爲言,臣何敢晏然處置乎?請命遞斥臣職。答曰,勿辭,退待物論。
右副承旨沈,三度呈辭。遞差。
吏曹啓曰,承旨有闕,政事,取稟。傳曰,明日爲之。
持平尹塏啓曰,臣久叨匪據,絲毫無補,且以宿病復發,遇寒轉甚,陵幸還宮之後,卽呈辭單,見阻政院,瘝曠逋慢之罪,在所難免,昨伏見同僚,以陵所排班不參祇迎之員,不卽擧劾,相繼引避,臣以其時留都之員,雖不與於査問之時,隨事論劾,旣有其責,則豈可有所異同而處置同僚乎?請命遞斥臣職。答曰,勿辭。退待物論。
備忘記,興陽校生等論罪事,臺論停止已久,而該道,尙不照律啓聞,極爲駭愕,全南監司李曼,姑先從重推考,以懲其畏勢觀望之罪。
同副承旨李尙眞書啓,臣承命往諭于領議政李時白,則以爲,臣雖愚魯,豈不知國事艱虞之日,引入之爲不可,而素患眼病,遇寒添劇,不得已請急矣,不意玆者,至遣近侍,敦諭丁寧,感泣之外,不知所達云矣,敢啓。傳曰,知道。
院啓,竝引嫌而退,目見班列之稀疎,旣有査考之擧,則擧劾之論,何待長官,査問之時。未及同參,則不卽論啓,有何所失,同僚避辭,旣擧其名,則不敢處置,其勢固然,初以留都,本不干與,則元無可避之嫌,請掌令權諿遞差,持平安後說,大司憲李一相,持平尹塏出仕。答曰,依啓。出春坊朝報
夜一更,月暈。出內下日記
義禁府啓曰,傳敎矣,客使行期,雖未的知,到畿之限,似在於念後晦前,而但日氣漸寒,有妨舟行,中官·都事,發送於旬間,則自彼到彼之間,新造房舍,亦必乾淨,事實便當,而自下不敢擅斷,伏候裁處。傳曰,依此爲之,而第念峽中江水,近因久旱,必難舟行,預爲探問後發送,俾無中路狼狽之患。出禁府謄錄
上在昌德宮。停常參·經筵。
領議政李時白箚子。大槪,敢陳情勢懇乞遞免事。答曰,省箚具悉至懇,噫,此何時而卿欲退閑耶?設有所患,神明所扶,勿藥之喜,想必有日,臥閤論道,庸何傷乎?況撝謙之言太過?使予惘然自失,不知所諭,是誠寡昧之誠意淺薄而然也。愧赧自訟之外,無以自解,予雖不足與有爲,唯卿須念先王舊恩,速出論道,以濟時艱,卿若不出,予將疇依,憂虞溢目,萬慮縈懷,不安於寢食,卿何獨恝然,邁邁至此,若無所係着者然乎?自古君臣,貴相知心,何用多誥,謹攄所懷,庶望幡然,亟回遐心,速出論道,以副至誠。
府啓,頃日陵所祭罷還宮時,祇迎外班,比前埋沒,東班則只十三人,西班則只七六人,雖在紛沓之中,揆以分義,誠極寒心,其日不參人員,請竝命從重推考,以懲其怠慢任便之習。前府尹沈棇議處事,命下之後,今已閱月,而尙不擧行,其在事體,誠甚可駭,請禁府當該堂上推考。答曰,依啓。
兵曹啓曰,本曹郞廳八員內,正郞朴世模,問禮官西下,鄭植敬差官出使,呂曾齊·佐郞成後卨,迎接都監郞廳,除本司上直,只有無故三員,而正郞鄭勔,病勢深重,久不察任,本曹非閑漫各司之比,前頭逐日都試。且有勅行,事務甚繁,鄭勔改差,今日政,以在京無故人,差出,何如?傳曰,允。
全昌君柳廷亮上疏。大槪,晩聞物議,亦以臣爲津頭犯馬,勿論身犯有無,旣有人言,則臣子分義,何敢晏然而已乎?不勝惶恐,伏地待罪事。答曰,省疏具悉。卿其安心,勿待罪。出春坊朝報
傳曰,新除西路守令等,竝明日內除署經發送。
都摠府啓曰,去夜發遣郞廳,闕內各處巡檢,則兼司僕文得兼·林世昌·庾晩·高信敏等四人,無緣闕直,內禁衛朴成吉·朴楦·曹萬立等三人,省記外加點,莫重禁內宿衛之地,或爲闕點,或爲加點,俱極可駭,各人等,令攸司,推問處置,而其餘若干雜頉之類,則自本府,從輕重決棍之意,敢啓。傳曰,知道。出都摠府謄錄
有政。以李廷相爲金川郡守,李後奭爲寧海府使,李克諶爲義盈奉事,宋搏爲宗簿主簿,閔鼎重爲副校理,李杭爲掌令,洪有量爲嘉山縣監,權諿爲濟用正,盧尙義爲刑曹正郞,李殷相爲兵曹正郞,權坽爲右副承旨,崔宣爲東部參奉,李時獻爲濬源殿參奉,申圭·任暎爲典籍,洪處尹爲直講,丁昌燾爲承文著作,金濤爲承文副正字,柳挺輝爲奉常奉事,韓得良爲驪州敎授,吳熙胤爲全州敎授,許苾爲慶州敎授,宋胤吉爲錦城敎授。出吏曹政軸
司譯院啓曰,本院典僕現存者,只有四名,一名則社稷守僕斜付,一名則南別殿守僕斜付,一名則移屬於大妃殿別監,唯一忠建方爲使喚,而本院許多官生差任知委之事,及開坐試才之際,不成貌樣。故往年忠建,入屬於大殿別監,提調臣尹絳,具由陳達,請減別監之任,特蒙允下,至於捧承傳。又於上年,忠建以大妃殿別監啓下,臣等又將悶迫之意,敢爲陳啓,請依前日捧承傳,減除忠建別監之任,亦蒙允許矣。今者忠建,又以大妃殿別監啓下,本院事勢,誠爲悶迫,忠建依前日捧承傳,特減別監之役,使之專察本役,何如?惶恐敢啓。傳曰,允。出司譯院日錄
上在昌德宮。停常參·經筵。
夜五更,流星出井星上,入畢星下,狀如甁,尾長五六尺許,色赤,光照地。
下直,金川郡守李廷相,嘉山郡守洪有量。
全南監司書目,執義李壽仁,掌令郭聖龜,病重上去不得事。答曰,遞差。
又書目,興陽儒生丁晳等,罵制使·敺制使兩律中,某律施行事,令該曹參酌,分付事。
宣惠廳啓曰,畿甸春秋收米八分之一,以錢代捧,已成規例,而民人等,皆貿錢於京中,防納之人,處處操縱,刁蹬其價,極爲未便。大槪,農民用米,市民用錢,則易於通行,以各官所納錢價米之多少,量宜分給於各前,如各司主人之例,使之納錢於本廳,受米而去,則民無防納之患,市有用錢之道,似爲便當,以此定式,自今行用,何如?傳曰,允。
吏曹啓曰,臺諫有闕,政事,取稟。傳曰,再明日爲之。
副校理閔鼎重上疏。大槪,冒死陳章,乞賜鐫免事。答曰,省疏具悉爾懇,爾雖曾有妄言之失,自是令前之事,何必至今爲累,而空棄可用之人乎?爾其勿爲惶恐,從速出仕。
副提學金益熙上疏。大槪,乞遞職名,以懲率爾妄言之失事。答曰,省疏具悉。卿其勿辭察職。出春坊朝報
答領中樞李敬輿疏曰,省疏具悉。念昔懿親之絶嗣,心用惻然,奉祀·除職等事,當令該曹一依疏辭施行。出內下記草
上在昌德宮。停常參·經筵。
備邊司啓曰,今日之坐,本司堂上,只二員來參,埋沒莫甚,除有公故及實病人外,竝推考,何如?傳曰,允。
慶尙右道推刷御史書目,到晉州點閱奴婢,則應頉奴婢,及良役良籍明白可據還賊中,法當許施者,竝依事目頉下,而數至於一百六十七名,同晉州牧使李有淐,爲先罷黜事。
政院啓曰,今十一日,乃文臣殿講日次,而以宗廟奉審頉稟矣,自前正日有故,則或有次日退行之時,何以爲之?敢稟。傳曰依啓。
政院啓曰,明日文臣殿講時,命官何大臣進去乎?敢稟。傳曰,右相進去。
明日文臣殿講時,考官二,吳竣·許積,參考官四,成楚客·金佐明·徐必遠·李殷相。
副校理閔鼎重上疏。大槪,冒死自列,特蒙恩貸,驚惶感激,卽宜出肅,而纔過喪制,冒昧從仕,終有所不敢安者,更陳至情,冀蒙遞免事。入啓。下該曹。出春坊朝報
今月十一日夜一更,流星出室星下,入巽方天際,狀如拳,尾長三四尺許,色白。五更,流星出柳星上,入張星下,狀如拳,尾長四五尺許,色赤。竝春坊朝報
儀賓府啓曰,本府奴婢,元數甚少,不比他上司,無以成形,而他上司,則自該曹,給價布雇立使令,本府則擯不與於上司之列,獨不給使令價布,堂上七員,不爲少矣,而差祭擧動時,無使令一名,曾以此悶迫情狀,啓請依他宗親府·儀賓府·中樞府·敦寧府使令價布,一體施行判下蒙允,而該曹,輒復防啓不施,其杳視本府,顯加擯斥可見,愧赧不敢更請,只以數少典僕,責立使令,一年四當番之役,責徵價布八疋,此國家公私賤所未有之苦役也。本府奴子,京居者小,而皆逃散不保,江居者則當此秋節,急於價布措辦,以興販出去未還,今此別監揀擇,令出急迫。且曾有別監守僕,勿爲揀定捧承傳,故不知卒然更有政院啓辭,一二日之內,無路收召遠出者,事勢如此,合有變通,而與他上司使令價布,一體施行事,亦爲更捧承傳,何如?惶恐敢啓。傳曰,今則已無別監揀擇之事,勿爲煩瀆,價布事,令該曹議處。
兵曹啓曰,云云事,命下矣。本府別設書吏使令,自丙子亂前,元無此規,故本府郞廳,以輸對官入侍啓請,啓下本曹,非止一再,每以無前規,回啓蒙允,則當此經費竭乏之時,自前所無之事,似難創開,以此分付該府,何如?傳曰,諸上司之所皆有,而獨無此府,則似涉不均,宜乎執言,更爲察處。
又啓曰,以儀賓府使令,似涉創開事,草記,傳曰,諸上司之所皆有,而獨無此府,則似涉不均,宜乎執言,更爲察處事,傳敎矣。本府亦是一品衙門,而曾在亂前,本無使令差出之規,雖未曉其由,當此經費匱竭之時,創開未妥,故前以此意回啓矣,不均執言,果如聖敎,依中樞府例,使令三名,給價雇立,何如?傳曰,依啓。出兵曹謄錄
上在昌德宮。停常參·經筵。
領議政李時白,四度呈辭。傳曰,遣承旨敦諭。
兵曹啓目,粘連全南監司狀啓云云,丁晳等,考出兩律,如是煩瀆,未知得宜,依前啓下科斷事,回移,何如?啓。監司李曼,畏忌觀望,終始巧避,不爲自當之狀,極爲駭愕,決不可仍置方面重任,削奪其官爵,以爲人臣不忠者之戒爲旀,擬律如是重難,則丁晳等,刻日捉來京獄,照律處置爲乎矣,毋得如前玩愒爲旀,本曹段置,難免推諉之失當,該堂上推考。
慶尙左道災傷敬差官書目,柒谷府使李俊漢,災傷差錯,罷黜事。
政院啓曰,來十五日,儒生殿講日次,取稟。傳曰,爲之。
備忘記,殿講居首西學訓導李守恒,學正曹挺宇,各熟馬一匹賜給。
工曹判書李澥上疏。大槪,病勢甚重,冒昧陳情,冀蒙恩遞事。答曰,省疏具悉。卿其安心勿辭,調理察職。
右副承旨權坽書啓,臣承命往諭于領議政李時白,則以爲緣臣賤疾,不獲已繼呈辭單,不意今者,再遣近侍,溫諭丁寧,臣是何人,受此異數。臣雖無狀,亦有知覺,豈不欲扶舁承命?仰體聖上之至意,第臣眼病,日以益甚,少無差減之效,陳力就列,其勢末由,感泣之外,不知所達云矣,敢啓。傳曰,知道。
吏曹啓曰,廣州府尹有闕,依近例令備邊司議薦,何如?傳曰,允。出春坊朝報
巳時,日有右珥。達夜下雨。出內下日記
傳曰,今日政,全羅監司差出,而有計慮至誠奉公之人,各別擇擬。出內下記草
有政。以柳淰爲廣州府尹,李厚先爲晉州牧使,朴世堅爲掌令,成夏明爲執義,尹宗之爲谷山郡守,閔昇爲柒谷府使,姜裕後爲兵曹正郞,鄭知和爲全南監司,吳燦爲刑曹正郞,吳斗寅爲司書。出吏曹政軸
上在昌德宮。停常參·經筵。
吏曹啓目,粘連副校理閔鼎重上疏云云。初疏自列之事,旣蒙聖諭之丁寧,則理宜奔走供職之不暇,而又此緘章,別有陳乞者,必欲自盡於情禮是白在果,近觀親喪服闋之人,雖以其月內從仕爲未安,不著於禮律,其所引踰月之說,本非從禫而言,則不可借一月字,移於禫後,而以爲其月不仕之明文是白乎矣,儒臣進退,亦關禮敎,該曹不敢擅便,上裁,何如?啓依回啓施行。
政院啓曰,前日兩西守令,今明內除署經發送事,命下矣。新除授谷山郡守,今已謝恩,當日內署經發送事,兩司城上所,分付之意,敢啓。傳曰,除署經卽爲發送。
假注書金壽興改差,代以李敏徵爲假注書。
領議政李時白箚子。大槪,更申前懇,乞賜遞免事。答曰,省箚具悉。前後之批,竭盡所蘊,以冀幡然,而辭之益固,全不諒寡昧之至意,予心惘然,若涉巨川,無有津涯,不知所諭,卿須體此至意,速出論道,以副至望。
弼善李枝茂上疏。大槪,行期已迫,身病極重,乞遞職名,調治登程事。答曰,省疏具悉。爾其勿辭,調理察職。
下直,谷山郡守尹宗之,廣州府尹柳淰。出春坊朝報
迎接都監啓曰,都監郞廳,以司評李箕徵差下,則本院,稱以司議安汝恒,推刷都監郞廳,除本司詞訟之地,郞廳不足云,至於啓請改差都監郞廳之任,都監之事,本來緊重。故旣以可堪者擇差之後,則本任雖是劇務,不敢請改,而如有不得已事勢,則或遞本任,或換差閑官者,乃所以重其事也。本院之請改都監郞廳,事未妥當,況司議安汝恒?近日則別無除本仕之事,本院不患無察任之員,李箕徵依前啓下,仍察都監之任,以防此後續續竝遞之弊,何如?傳曰,知道。出掌隷院謄錄
答禮曹粘目曰,明民,本非有功德於我家者,不過遵中朝之命,不爲差役而已。到今三百餘年之後,何必拘於此乎?依凡民例,一體差役,宜當。出內下記草
上在昌德宮。停常參·經筵。
掌令朴世堅啓曰,臣濫蒙洪造,忝叨風憲,自揣愧慄,若無所容,而況性旣昏鈍,病又顚眴,雖事咿唔,全不記誦,故於再昨殿講時,以專經自不之人,方在應推中,不可冒居言地,請命遞斥臣職。答曰,勿辭。退待物論。
明日儒生殿講時,考官二,吳竣·鄭維城,參考官四,曺漢英·金始振·洪葳·沈儒行。
迎接都監都廳李厚先外任,代權諿啓下。
政院啓曰,明日儒生殿講時,命官何大臣進去乎?敢稟。傳曰,右相進去。
刑曹啓目,韓山郡守具時勉等矣,殺人綱常大獄,淹滯已久,斷獄無期,罪各杖一百告身盡行追奪,私罪。啓,依允,具時勉乙良,畢推刷後,稟處。
侍講院啓曰,新除授司書吳斗寅,以海運判官時,在全南道,書筵入番事緊,請斯速乘馹上來事,下諭。傳曰,依啓。姑勿乘馹,可也。
府啓,引嫌而退,旣在應推之中,則勢將仍帶臺職,請掌令朴世堅遞差。答曰,依啓。
吏曹啓曰,臺諫有闕,政事,取稟。傳曰,明日爲之。
工曹判書李澥上疏。大槪,病篤,更申危懇,冀蒙恩遞事。答曰,省疏具悉。卿其勿辭察職。出春坊朝報
夜一更,月暈右珥。二更,月暈。出內下日記
上在昌德宮。停常參·經筵。
政院啓曰,新除授守令未署經者,俱是推刷當道之邑,雖或有御史巡歷處,文書修正,尙不可緩,至於客使支待,雖與西路有間,而空官酬應,亦不無弊端,遠路下去之際,自致費了多日,速爲開坐署經之意,兩司城上所命招,言送,何如?傳曰,依爲之,而但今日內兩司,皆可以署經發送,則大善,若或有故不得爲之,則竝除署經今日發送,可也。
領議政李時白,五度呈辭。傳曰,安心調理。
傳曰,明日晝講爲之。
備忘記,殿講儒生居首進士韓養吾,幼學金載顯,進士李文潑,竝直赴會試。之次生員黃霦,幼學李有湞,各給二分。幼學南暎·李世珪·姜皛,各紙四卷筆四柄墨三笏,賜給。
全南監司鄭知和上疏。大槪,冒陳情勢,冀蒙遞改,新授職名事。答曰,省疏具悉卿懇。卿其勿辭。稍待數日,母病痊可之後,卽往欽哉。
司憲府照本,漢城參軍崔大年矣,司譯院前銜尹之徵,勿侵洞內之役事,本院具由移文於漢城府,則不但不爲動聽,反爲捉致尹之徵,遽加笞罰,譯官雖曰微官,亦是衣冠之人,何可脫帽決罪,有同奴隷乎?揆諸法例,極爲非矣。罪笞五十,解見任別敍,判尹李浣段,抗拒上裁,啓,觀此緘答,則京兆之言,是也,諸各司之言,皆非也。雖曾有啓下公事,若有不便者,則一一覆啓論執,毋撓於上司爲旀,各樣生徒等,寧有不爲差役之理乎?人人如是攻治,則該府何以放心擧職,亦何以號令部下乎?尹之徵,爲先令該府差役,勿墜京兆之風采爲旀,李浣·崔大年等,竝棄。出春坊朝報
訓鍊都監啓曰,壯抄軍,今方連日鍊習砲藝,而中軍金是聲,以摠管入直之故,臣代行中軍之任,非但事甚苟簡,去夏秋等軍兵中旬試才,因客使未得擧行,將於明日設行,而各行才藝試取之際,不可無中軍,金是聲趁今日替直,使之察任,何如?傳曰,允。出訓局謄錄
夜,初更至三更,月暈。出內下日記
有政。以朴世模爲海運判官,李時省爲左通禮,柳志立爲右通禮,金佐明爲兵曹參議,權諿爲掌令,任座爲奉常直長,申圭爲兼西學敎授,任暎爲兼南學敎授。出吏曹政軸
上在昌德宮。停常參,只晝講。
下直,寧海府使李後奭,柒谷府使閔昇。
戶曹啓曰,卽接廣興倉所報,則領議政李時白今冬等祿俸,依他大臣例祿牌受出事,倉官親往其家,則不爲出給,科日已過,終不受去云。係是大臣祿俸,依前例令倉官領納之意,敢啓。傳曰,知道。
晝講入侍,知事洪命夏,特進官申垓,玉堂蔡忠元·徐必遠,承旨李尙眞,假注書鄭叔周,史官洪汝河·宋奎濂。
忠淸監司書目,丹陽呈,以副校理金壽恒,病重上去不得事。啓遞差。
傳曰,明日晝講爲之。
刑曹啓目,金有道等擬罪輕重,不敢擅便,上栽,何如?啓。雖有輕重之別,甲乙不可不竝治之,乙者亦爲捉來,一體捧招處之事判下云云。拿致京獄,則不無驚擾之端,應爲捉來者,睿旨明白奉行之地,何如?啓。此縣風習,不但怪惡,近來默觀而察之,甲乙各自攀援于所知,鄕戰轉爲京戰,氣象不美,將來之事,殆必有難言者,不可不及今嚴治重處,庶折其頑悍朋比之習,金宗亮·金有道等,決不可草草施罰。乙者之黨,所謂朴弘勳·柳糾亦爲捉來一體處之,似不可已。出春坊朝報
自卯時至申時,日暈。出內下日記
上在昌德宮。停常參,只晝講。
兼弼善李袗辭職上疏。答曰,省疏具悉。爾其勿辭察職。
領議政李時白六度呈辭。傳曰,安心調理。
大司憲李一相上疏。大槪,冒陳危悃,懇乞先遞備局有司堂上,以便公私事。答曰,省疏具悉。卿其勿辭察職。
平安監司書目,出來勅行停止牌文,還送事。
晝講入侍,知事鄭維城,特進官元斗杓,玉堂金益熙·徐必遠,承旨權坽,假注書鄭叔周,史官洪汝河·宋奎濂。
右議政沈之源箚子。大槪,伏覩李浣緘答判付,不勝慙悚之至,略陳曲折事。答曰,省箚具悉。未及致察也,卿其安心焉。出春坊朝報
晝講時,知事鄭維城所啓,康津敗船色吏安桂祥,沙工趙唜男等,京獄囚禁,已至三年,受刑亦至累十餘次,稟處事,曾已命下。此兩人罪狀,旣已陳稟,何以處之?上曰,安桂祥,則以色吏,不騎船由陸之罪,亦已懲治,分揀放送,沙工趙唜男,敗船之後,還家隱避,以生爲死,照律施行。又所啓,臣待罪宗簿提調矣,本寺主簿田乃積,死於直所,都提調,令寺中僅得斂殯,而決無返葬故山之路。彼雖微官,事勢甚惻,可令所經各官,傳給車牛乎?上曰,予觀國朝寶鑑亦有其規矣。車牛給之,可也。上曰,近日殿講儒生,皆以周易懸入者何意,而講畫又何多也?參贊官金益熙曰,此乃近來弊風也。在昔諸生之治周易者絶無,故特爲倍畫以勸之,自後諸生,利其畫數,爭趨周易,到今春秋,幾於絶響,欲救此弊,則周易還除倍畫,或春秋,竝爲倍畫,可也。上曰,議于大臣,而原任處亦議之。又所啓,前日李廷夔榻前所啓之事,與學宮及諸生相議,則皆以爲便當矣。大槪,舊例,四學輪次三人,公都會十人,合十三人,以其額數,分於四學,三學各三人,一學則四人,以爲每歲輪回之地。小學初試,元額十人,以其額數,分於四學,二學則二人,二學則三人,亦爲每歲輪回之地矣。今則製述畫數,則甚多,爭畫者不翅倍數,小學考講,則一學不過五六人,頗甚埋沒,臣之愚意,依李廷燕所啓,小學初試,十額內除出二額,添給製述之額,又給恩賜一額,合前數爲十六額,每學各取四人,小學初試,則每學各取二人,何如?上曰,依爲之。又所啓,四學久廢新設,無書籍,卽今各學,只有小學一件,每師生講論,共對一冊,事甚苟簡,聞忠淸道公州官,新刊小學,請命印送十二件,使四學,各藏三件,以爲師生通讀之資。且旣四學宮,則若干書籍,不可無四書三經,令其所在官,各數件印送各學,何如?鄭維城曰,書冊印送事,臣爲禮判時,入啓行會,而不爲施行,事極未安矣。金益熙曰,近日之事例,皆如此,請奉旨施行。上曰,依爲之。又所啓,近日百隷怠官之弊,甚矣。法典之內,一司之官,不得兩人呈辭,而成均館官員,連四人呈辭下去。臣推治掌務吏,而亦不得禁止,請初頭受由者外,其餘三人,竝命推考,何如?上曰,一司之令,行於一司,一國之令,行於一國,況長官,旣有分付之後,任意下去,豈但推考而止哉?三人,竝先罷後推。出春坊朝報
上在昌德宮。停常參·經筵。
傳曰,近日則鄭相所患,如何云耶?知事柳後聖,今雖下直,使之往見,書啓後下去。
領議政李時白七度呈辭。傳曰,安心調理。
傳曰,明日,晝講爲之。
吏曹啓曰,承旨有闕,政事,取稟。
府啓,臣等昨日之論,實出於欲救弊習,以礪頹俗,而伏承聖批,以不允爲敎,臣等竊惑焉。凡於推勘之際,被推之人,只擧問備辭緣,從實答通,乃是流來舊式,而近來時俗日,朝綱不肅,士夫之間,敢以冗瑣剩語,至瀆天聽者,比比有之,識者之寒心,久矣。判尹李浣,以秩高宰臣,非不知朝家體例之重,而頃因推治驛輩,大臣旣已請推,聖上又有允許,則在浣之道,所當只陳本事,明其曲折,以遵朝臣緘對之規,而不此之思,贅擧傳旨內所不問之語,張皇費說,未免自衒之歸,至於雖有蘇·張之辯,勢難一一陳云者,猥雜甚矣。時事到此,寧不寒心云者,過越極矣。告君之辭,曾無謹愼之意,見之者,莫不驚駭,朝廷之上,事體至嚴,宰列之臣,豈容如是?日後之弊,不可不慮,漢城判尹李浣,請命罷職。答曰,勿爲煩論。
戶曹判書許積上疏。大槪,冒陳危懇,爲先乞遞兼帶備局有司·金吾堂上,以便公私事。答曰,省疏具悉卿懇。卿辭至此,金吾之任,當勉副焉。
左副承旨李惕然三度呈辭。入啓。遞差。以上朝報
上在昌德宮。停常參,只晝講。
副校理閔鼎重上疏。大槪,冒陳危懇,乞遞職名事。答曰,省疏具悉。旣已出仕,則今復遞職,似爲無據,而但人之至情,不可抑而行之。入侍之時,則使下番替讀,可也。
晝講入侍,知事吳竢,特進官許積,承旨洪處大,玉堂閔鼎重·徐必遠,假注書鄭叔周,史官洪汝河·宋奎濂。
京畿推刷御史書目,高陽郡守尹勉之,處事無據,致有民怨,爲先罷黜事。
府啓,請判尹李浣罷職。措語見上答曰,京中人民,幾二萬戶,而應役者,廑二千戶,寧不爲之寒心乎?差役於常時所不爲者,以均民之苦歇,果利於李浣之身乎?此是當盡一日責之意也。雖非傳旨之所問,仍陳民弊,有何不可?苟無是也,輦下民冤,予何以知之?衆怒群猜,予所未曉也。如此之事,則雖或有未盡者,優容而置之,以盡其官守之責,可也,何必論之深文而不已耶?勿爲煩論。
傳曰,明日晝講爲之。
傳曰,政事,明日爲之。
正言安後稷三度呈辭。入啓。遞差。以上朝報
上在昌德宮。停常參,只晝講。
領議政李時白八度呈辭。傳曰,安心調理。
咸鏡監司書目,居山察訪李華封,病重罷黜事。傳曰,拿推。
義禁府啓曰,今日坐,宋明奎·沈棇等事,所當議啓,而知事臣許積辭遞,未及出代,同知事臣申翊全,以趙啓遠相避,不爲來參。循例捧招刑推之外,如莫重議處,則備員開坐,方可爲之,待許積代差齊會,議啓之意,敢啓。傳曰,知道。
禮曹啓曰,傳敎矣。議于大臣,則領敦寧府事金堉,左議政具仁垕,右議政沈之源以爲,治周易實難,故倍其畫以勸之,今者諸生實無治春秋者,此弊誠不可不救也。若除周易倍畫,則必無治易者,臣等愚意,春秋亦爲倍畫,似當,伏惟上裁。領議政李時白,病不收議,大臣之意如此,上裁,何如?傳曰,依議施行。
持平安後說啓曰,昨日啓辭措語中,臣欲刪改數字,與長官通議停當矣。得見同僚傳啓之草,則旣不盡改,亦不通問,事雖微細,臺閣體例,豈宜如是,無非臣見輕之致?且伏見聖批,不勝惶悚。大槪此論,非以均役爲不可,只明事體之不然,夫孰有憎怒而發哉?同參論啓,亦難晏然仍冒,請命遞斥臣職。答曰,勿辭。退待物論。
晝講入侍,知事洪命夏,特進官申翊全,玉堂蔡忠元·徐必遠,承旨南老星,假注書鄭叔周,史官洪汝河·宋奎濂。
掌令權諿啓曰,李浣請罷之論,只出於官師相規,而昨承未安之敎,臣不勝瞿然,而恐涉煩擾,不敢引避矣。今見同僚避辭,所事者不過數字間刪定耳,至以見輕爲言,臣何敢自謂無失,而晏然仍冒乎?請命遞斥臣職。答曰,勿辭。退待物論。出春坊朝報
夜四更,月犯鬼星。出內下日記
有政。以尹宣擧爲持平,洪命夏爲知義禁,朴世堅爲正言,金壽恒爲修撰,成夏明爲承旨,宋浚吉爲執義,申重寶爲學錄,金縝·姜象先爲學諭。出吏曹政軸
蔡裕後啓曰,此違格上言二十一張,啓字爻周之意,敢啓。傳曰,知道。
洪處大,以都摠府言啓曰,都摠管金是聲,以禁軍新取才坐起,進去晝仕,請出標信。傳曰,知道。
持平尹塏三度呈辭。入啓。遞差。以上出朝報
上在昌德宮。停常參·經筵。
禮曹參判申翊全上疏。大槪,昨日入侍之時,因腹痛猝劇,未免失儀,席藁待罪事。答曰,省疏具悉。卿其勿待罪。
大司憲李一相啓曰,三昨,同僚欲刪前啓數字,及之簡通中,臣卽書示意,宜當謹悉,以此答送矣。昨日同僚,以他僚之不爲通問,至於引避,則臣亦旣書謹悉,今何敢晏然處置乎?且臣等之論李浣,不過只欲明其事體之不然而己,豈有他意哉?伏承未安之批,不勝瞿然之至。臣忝居首席,已閱月矣,絲毫無補,徒事瀆擾,臣之罪戾,至此尤大,請命遞斥臣職。答曰,勿辭。退待物論。
掌令李杭啓曰,臣於數日前,重感風寒,冒呈辭單,退伏私室,伏見再昨答本府之批,臣不勝惶惑之至。臣等之論李浣,只出於事體上相規之意,豈有他腸哉?同僚旣以此引避,臣不可一刻仍冒,而病勢危劇,欲起還仆,今始扶曳來避,所失尤大,請命遞斥臣職。答曰,勿辭。退待物論。
院啓,竝引嫌而退。請罷之論,只明事體而已,非有他意,俱無可避之嫌。數字刪定,雖曰微細,旣與長官,更爲商確,則不爲通問,徑先入啓,殊欠體例,似難仍在,請持平安後說,大司憲李一相,掌令李杭,竝命出仕,掌令權諿,遞差。答曰,依啓。出春坊朝報
自昧爽至巳時,有霧氣。夜一更,流星出畢星上,入巽方天際,狀如鉢,尾長五六尺許,色赤。四更五更,月暈。出內下日記
洪處大,以都摠府言啓曰,都摠管金是聲,以訓鍊院兼都正,禁軍新取才坐起,進去晝仕,請出標信。傳曰,知道。
成夏明,以禮曹言啓曰,今十月二十日晝講時,知事吳竣所啓,進豐呈退行事,上年已爲稟定,似當以明年秋間擧行,何以爲之?上曰,更議于大臣及原任大臣事,命下矣。議于大臣,則前領中樞府事李敬輿以爲,豐呈大禮,情禮之所不容已者,尙今未行,亦出於意外之事,故內殿卽吉之後,則卽爲擧行,似無可議,至於夏秋進退,唯在該曹酌量事勢,從便稟處而已。伏惟上裁。前領敦寧府事李景奭,以爲豐呈莫重之禮,不幸因內殿遭大故而停之,內殿卽吉之後,則便可擧行,此等大禮,宜進而不宜退,徐待夏秋間,無乃太緩乎?然亦須酌量而行之,伏惟上裁。判中樞府事金堉,右議政沈之源以爲,進豐呈,甲午年定日啓下後,適以內殿私親之喪,議于大臣而退行,此雖出於事勢之不得已,盛禮之至今未擧,誠爲未安,定行於明年秋間,似當,伏惟上裁。左議政具仁垕以爲,豐呈大禮,每每退行,事甚未安,夏秋爲之之意,今該曹,稟旨擧行,宜當,伏惟上裁。領議政李時白,病不收議,大臣之意如此,上裁,何如?傳曰,依前領敦寧府事議,施行。出燼餘日記
上在昌德宮。停常參·經筵。
自辰時至申時,日暈兩珥。
領議政李時白九度呈辭。傳曰,遣承旨敦諭。
吏曹啓曰,臺諫有闕,政事,取稟。傳曰,明日爲之。
府啓,新除授執義宋浚吉,時在忠淸道懷德地,持平尹宣擧,時在尼山地,請斯速乘馹上來事,下諭。答曰,依啓。
府前啓,判尹李浣罷職事,停啓。
右承旨洪處大書啓,臣承命往諭于領議政李時白,則以爲,衰老如臣,病且纏身,前後兩章九單,備陳情勢,臣懇愈切,聖恩愈篤,溫綸聖批,異數稠疊,不意今者,又遣近臣,三臨圭竇,敦諭至此,臣是何人,受此非分,惶懼涕零,不知所達云矣,敢啓。傳曰,知道。出春坊朝報
洪處大,以都摠府言啓曰,今日入直軍士,中日習射,請出標信。傳曰,知道。
以兵曹禁軍別試才規矩單子,傳于洪處大曰,三技取二技。
傳于洪處大曰,有稟定之事乎?問啓。
洪處大啓曰,命下矣。問于賓廳,則以爲日次,故來會,而別無大段稟定之事云矣。傳曰,知道。
成夏明啓曰,統制使南斗柄,以母病辭職上疏及狀啓,到院,而邊將邊倅之辭職,曾無規例,不得捧入之意,敢啓。傳曰,統使,非厭避之職,今姑捧入。
成夏明,以兵曹言啓曰,宣傳官·武臣兼宣傳官·兩局將官等朔試射時,訓鍊都監把摠崔挺海,未滿四中,依前例,汰去之意,敢啓。傳曰,知道。
蔡裕後,以吏曹言啓曰,臺諫有闕,政事,何以爲之?敢稟。傳曰,明日爲之。出燼餘日記
上在昌德宮。停常參·經筵。
申時,虹見東方。夜一更,流星出淡雲中,入南方天際,狀如鉢,尾長二三尺許,色赤,電光。
統制使書目,乞遞本職事上疏上送事。啓下備局。
慶尙都事書目,推刷已過,災傷尤甚差錯,昌原府使郭弘址,罷黜事。
推刷都監啓目,粘連全南右道推刷御史狀啓云云。靈巖郡守李惟碩,拿來處置,何如?啓依允。
領議政李時白箚子。大槪,更申前懇,冀蒙恩遞事。答曰,省箚具悉至懇。前後之批,辭意已竭,而卿之不諒至此,愧赧之外,予尙何言哉?唯卿,須體至意,速出論道,以副朝野之望。
忠淸道儒生生員金洧等上疏。大槪,請亟釋丁晳之罪,仍解裵緯之罰,先正白弘性之惡,次治有司之失事。入啓。出春坊朝報
有政。以閔周冕爲兵曹正郞,元萬石爲掌令,兪㯙爲同義禁,李時昉爲副摠管,權諿爲副護軍,李翊漢爲五衛將,李聖燁爲方山萬戶,申愹爲月串僉使,成震翼爲濟物萬戶,河宗漢爲草芝萬戶。
蔡裕後,以宗簿寺言啓曰,通津居李應雲上言,啓下本寺,已過屢日,尙不現身,不得回啓之意,敢啓。傳曰,知道。
又以禮曹言啓曰,進豐呈,依前領敦寧府事議,施行事,命下矣。豐呈都監,曾已設局而停止,莫重之禮,宜進而不宜退,此亦臣曹之意,徐待明秋,殊似太緩,明年三四月間推擇吉日,卽爲擧行,宜當。且都監,則仍前設局,令吏曹,差出堂上郞廳,凡料理等事,趁速擧行,何如?傳曰,允。
以回咨草,傳于成夏明曰,語多未妥,使之察改。
成夏明,以備邊司言啓曰,前日謝恩使齎來禮部咨文中,有曰,沿道交易竝違例,私蔘二十斤缺數字違禁,自今以後,貂蔘等,須嚴査據實,竝具咨文中,今番使行,嚴禁私商之意,各別申飭,回咨,則令槐院,撰出,何如?傳曰,允。出燼餘日記
上在昌德宮。停常參·經筵。
夜五更,流星出井星下,入星星上,狀如鉢,尾長三四尺許,色赤,月暈。
全南都事書目,興陽呈,以校生丁晳等捉送之際,見失於同縣境內,事極駭異,各別跟捕事,一邊嚴飭,緣由爲先馳啓事。
傳曰,明日晝講爲之。
政院啓曰,以忠淸道儒生金洧等上疏,傳曰,丁晳等,一邊亡命,一邊使此輩投疏,事極驚駭,將何以處之?本院議啓事,傳敎矣。今日午後,忠淸道儒生金洧等,來呈上疏,臣等與都承旨臣蔡裕後,右承旨臣洪處大,同坐捧入矣。至初昏時,全南都事,以丁晳等亡命逃走事,馳啓,故臣等不勝駭愕,卽爲捧入,而如此無前莫大之變,以臣等孤陋之見,不敢率爾獻議,待明曉同僚齊會後,詳議以啓,何如?傳曰,依啓。此則治金洧等之事也。
又啓曰,云云事,傳教矣。又以本院啓辭有此,則治金洧等事之敎。金洧等,與丁晳等,居住懸遠,似無及時通應之理,而多士陳疏,意有所重,不宜輕加推究,姑待丁晳等捕得拿問,然後若有相通之跡,則所當依法治之,敢啓。傳曰,金洧等之欲爲藉聖濟私之情,極爲痛駭,將欲重處,以正士習,議啓如此,今姑依爲之。
金洧等上疏。還出給。
刑曹啓目,粘連全南都事狀啓云云。觀此狀啓,則丁晳·金起秋等捉送之際,多率奴子,結縛官人,亡命逃脫之狀,極可痛駭,作挐校奴及渠之妻子等,竝爲囚禁,使之嚴密跟捕,急急上送爲白乎矣。興陽縣監潘潤沂,啓下罪人,不爲嚴飭捉送,旣爲逃失之後,亦不動念捕捉,亡命緣由兺,偃然馳報,尤極可駭,爲先罷黜,何如?啓。觀此丁晳,所爲,則極爲驚駭,如此者曾有尊聖廟重祀典之心乎?中外之見欺妄尊之事,極爲可笑可惜矣。此漢,旣已亡命,則其爲發死心可知,囚其妻子兺以,似難捕得,捕告者,則以逆賊捕捉者論賞例,施賞爲旀,容隱者,則亦以逆賊容隱之罪,罪之事,知委道內,掛榜村落,以爲懸賞購捕之地爲旀,潘潤沂乙良,姑勿罷黜,使之盡心捕捉,以爲觀其能否,論罪輕重之地爲旀。新監司未及到界,則亦爲催促馳往,及時嚴捕爲乎矣,若或終不捕捉,則該守令及道臣,難免重罪之意,嚴飭爲旀,在逃罪人乙良,妻子外父母同生族屬,竝只嚴囚爲旀,其矣妻子段,必知其逃接之處,一邊嚴刑窮問,校奴首唱者,令道臣劃卽査出境上,梟示爲乎矣,脅從乙良,從輕重處決爲齊。今此本曹回啓,殊涉草率,亦甚未便爲置,此後是乃各別動念,連續嚴飭,期於捕捉爲乎矣,如有怠緩之事,則京外皆難免罪,知悉擧行。
應敎蔡忠元上疏。大槪,身居邇列,酷被醜誣,請下司敗,以正臣罪事。答曰,省疏具悉。如彼構誣,脅勒之言,何足掛齒?爾其勿辭。出春坊朝報
成夏明,以左右相意啓曰,本府奴婢,自古以來,切勿移定他役,其意有在。往在壬辰年間,府婢愛益,選入內庭,其時本府據例請出,卽還本役,而其後愛益,因國婚還入,事係煩瑣,不敢更請,則其不爲續續移定可知矣。經亂以後,本府奴婢被擄逃故尤甚,各處分差,每患不足,衙門體面,豈容如是哉?今者掖庭別監差出時,因政院啓辭,不拘常規,同抄出本府奴者斤立,在被抄中,終至於受點,此路一開,則數少奴子,將無以支保,本府使喚,亦將無以成形,殊甚可慮。者斤立,則更令政院,稟旨處置,今後本府奴婢,勿爲斜付事,捧承傳施行,何如?傳曰,允。
洪處大,以司僕寺提調言啓曰,各處牧場牧子,雖有老除病故者,該邑守令,視之尋常,逐年代定者,絶無而僅有。因此厥數漸縮,許多馬匹,看護無人,以之一年遺失,例多於一年孶息,而監牧官,則爵秩卑微,不敢有無於其間,故牧子充定雜役,依法勿侵等事,以地方官兼監牧守令,專掌擧行之意,臣斗杓,曾於去秋間,陳達榻前行會矣。連接蔚山監牧官崔中立所報,則場內屯民,本官差定烽軍,隨率勸農有司席匠等役,多端侵責,將至難保云。府使尹世任,身爲兼監牧,啓下,分付之事,全不擧行,越法橫侵,使若干屯民,不得支保,若此之甚,極爲可駭。尹世任,姑先從重推考,何如?傳曰,允。出燼餘日記
上在昌德宮。停常參,只晝講。
左參贊金光煜上疏。大槪,身病危劇,懇乞遞免事。答曰,省疏具悉卿懇。卿雖老,筋力尙强,卿其安心勿辭。
晝講入侍,知事李厚源,特進官趙啓遠,玉堂金益熙·徐必遠,承旨成夏明,假注書鄭叔周,史官洪汝河·宋奎濂。
傳曰,明日晝講爲之。
忠淸道儒生生員金洧等上疏。大槪,以白弘性事,陳疏,而適値丁晳亡命之變,陳情暴白事。呈政院。還出給。
全南都事書目,興陽呈,以罪人丁晳等見失是如,馳報之後,跟捕形止,終不更報,而同縣將吏等,押來罪人爲白有去乙,其間事狀乙,各人等處捧招爲白遣,更加嚴飭,罔夜押去事,緣由馳啓事。
吏曹啓曰,承旨有闕,政事,取稟。傳曰,明日爲之。
大護軍韓必遠上疏。大槪,病廢經年,死亡無日,所帶歸厚提調,懇乞遞改事。答曰,省疏具悉。卿其勿辭察職。出春坊朝報
洪處大,以都摠府言啓曰,今日入直軍士,中日習射,請出標信。傳曰,知道。
李尙眞啓曰,以議政府草記,別監者斤立,更令政院,稟旨處置,傳曰,允事,命下矣。每當別監抄擇之際,以若干殘司之奴,絶無可合之人,不得已以勿論上司之意,啓請蒙允。厥後被抄受點者,只是議政府·忠勳府奴各一名矣。大槪,前所不抄之司,各其奴子,京居無頉時,年自十五至六十者,考諸續案,則議政府九十七名,宗親府五十七名,忠勳府四十九名,儀賓府三十六名,司憲府二十七名,義禁府·弘文館各二十一名,司諫院十二名,吏曹九名,中樞府四名,侍講院·都摠府·承文院各三名,翊衛司二名,兵曹·藝文館各一名,以此見之,則司之殘盛,奴之多少,蓋可知矣。臣之初意以爲,掖庭使令之人,不可苟充,則揆以事體,宜無上司之別,故妄有此擧,致煩大臣之啓,臣誠惶恐,不知所以處稟之道,別監者斤立除下與否,何以爲之?且以勿爲斜付事,政院旣捧承傳,則他上司,亦必相繼啓請,終歸無實,徒致瀆擾,事涉未安,無寧中止本院前捧承傳,自今一體勿施乎?竝此仰稟。傳曰,知道。此奴則勿爲除下,今後則凡諸上司奴子,非別啓請,勿爲依例差下。
成夏明,以宗簿寺都提調言啓曰,列聖御帖奉安處所,隘陋未安,故湊合物力成造之意,曾已啓稟矣。新造之閣,今已完畢,今日臣等,齊會奉安之意,敢啓。傳曰,知道。
李尙眞,以備邊司言啓曰,統制使南斗柄辭職上疏,啓下本司,而斗柄,以他事已請罷職,故其上疏,不爲回啓之意,敢啓。傳曰,仍爲回啓,可也。
又以備邊司言啓曰,近來朝廷,尊卑無別,體統日紊,識者之寒心,久矣。至於軍門體面,尤不可不嚴,而今聞兩南舟師統營合操之時,因事詰責,則全南左水使閔墡,卽發怒,仍作大吹打,不辭而歸。人皆傳說,所聞藉藉,其間曲折,雖未詳知,管下諸將之凌侮主將,一至於此,事之驚駭,莫此爲甚,平日之不能節制如此,脫有事變,其何以號令乎?閔墡罪狀,已不可言,而統制使南斗柄,身爲主將,甘受管下之凌侮,終不馳啓請罪,亦甚可駭,南斗柄爲先罷黜,閔墡拿問定罪,何如?傳曰,依啓。南斗柄,姑先推考。出燼餘日記
上在昌德宮。停常參,只晝講。
夜五更,黑雲一道如氣,起自巽方,直指艮方,長竟天,廣尺餘,漸移東方,良久乃滅,流星出紫微東垣上,入東方天際,狀如鉢,尾長五六尺許,色赤,月暈。
備邊司啓辭,統制使南斗柄罷職,全南左水使閔墡拿問定罪事。傳曰,依啓。南斗柄,姑先推考。
明日拜表時,開門差早。
晝講入侍,知事李一相,特進官崔惠吉,玉堂蔡忠元·徐必遠,承旨李尙眞,假注書鄭叔周,史官洪汝河·宋奎濂。
刑曹啓目,粘連全南都事狀啓云云。昨日方物封裹開坐,紛擾之中,狀啓粘目忙迫,書呈措語,未免草率,致勤聖敎。臣等不勝惶恐是白在果,判下敎旨內辭緣,詳細査擧,丁晳等嚴密購捕,星火上送之意,密關成貼,卽爲發送爲白有如乎,今此狀啓內辭緣觀之,則丁晳·金起秋等,旋卽捕捉,將吏押直上送是如爲白有去乎,丁晳等亡命逃躱實狀,待渠上來,按覈處置爲白在果。興陽縣監潘潤沂,以守土之臣,如此無前可駭之事,視之尋常,逃失之初,所報之辭,殊極朦朧,全沒實狀,亦不卽跟捕,已極痛駭爲白去乙,一番馳報後,機捕形止及就捕後發送緣由,一不文報,將吏等自爲領來罪人是如爲白有臥乎所,處事無形之狀,不一其端,更無能否可觀之事,以其所犯論之,則厥罪不止於罷職是白乎矣,加等之律,該曹不敢擅稟,同潘潤沂,姑先罷黜,以爲懲礪之地,何如?啓依允,潘潤沂乙良,拿來鞫問處置。
領議政李時白四箚。大槪,陳情懇乞遞免事。入啓。
禮曹啓曰,進豐呈,依大臣議,施行事,命下矣。豐呈都監,曾已設局而停止,莫重之禮,宜進而不宜退,此亦臣曹之意,徐待明秋,殊似太緩,明年三四月間,推擇吉日,卽爲擧行,宜當。且都監,則仍前設局,令吏曹,差出堂上郞廳,凡料理等事,趁速擧行,何如?傳曰,允。
吏曹,豐呈都監提調三,元斗杓·吳竣·許積,郞廳四,徐挺然·趙胤錫·李秞·崔寬。
政院啓曰,再昨刑曹粘目判付內,有丁晳等妻子嚴刑窮問,校奴首倡者査出梟示之敎矣。今則丁晳等,方爲押來,其妻子更無推問之事,校奴亦當待丁晳按覈後處置,而旣是啓下,嚴明行會之事,外方之官,不敢稟啓,劃卽擧行,則不無未盡之弊,使之姑停其梟示等事,各別明査實狀,卽爲馳啓之意,令該曹,作急知委,何如?傳曰,允。
又啓曰,新除授同副承旨宋浚吉,時在忠淸道懷德地,斯速乘馹上來事,下諭,何如?傳曰,允。出春坊朝報
答領議政李時白箚曰,省箚具悉至懇。君臣之間,貴在誠實,何用多誥?卿須體此至意,速出論道,以副如渴之望。出內下記草
有政。以任有後爲司䆃正,崔煜爲昌原府使,李楘爲兼說書,宋浚吉爲承旨,李齊衡爲文學,李頤賢爲相禮,李雲栽爲禮賓正,李敏行爲興陽縣監,鄭勔爲靈巖郡守,金鍌爲典籍,都愼與爲監察,徐忭爲典籍,沈儒行爲執義,鄭植爲直講,曹挺宇爲兼養賢直長,姜象先爲兼養賢奉事。出吏曹政軸
傳于洪處大曰,喬桐圍籬,冬衣下送,禁軍定送。
洪處大啓曰,月串·濟物·草芝三鎭,前日革罷之時,兵符已爲燒火矣。今則三鎭,旣己復設,兵符更爲造作之意,敢啓。傳曰,知道。
蔡裕後啓曰,來十一月初一日輪對日次,取稟。傳曰,爲之。出燼餘日記
上在昌德宮。停常參·經筵。
答領議政李時白箚曰,省箚具悉至懇。君臣之間,貴在誠實,何用多誥,徒爲繁文乎?卿須體此至意,速出論道,以副如渴之望。
政院啓曰,來十一月初一日輪對日次,取稟。傳曰,爲之。出春坊朝報
辰時至未時,日暈。
蔡裕後啓曰,小臣慕華館査對進去,下直。傳曰,知道。
傳于權坽曰,使臣引見。
權坽,以忠勳府言啓曰,前萬戶廉震長等,聯名上言,啓下,而屢度招致,今旣過限,終不來現,不得回啓之意,敢啓。傳曰,知道。
權坽啓曰,卽者司錄來言,左議政具仁垕,去夜二更量,猝得胸腹痛,冷氣上衝,大小便不通,胸膈痞塞,手足厥冷,症情危劇,獨陰兩穴艾灸三壯,僅得回甦,而精神氣力,不能收拾,方在委頓昏迷中云,敢啓。傳曰,使鄭後啓,看病以啓。出燼餘日記
上在昌德宮。停常參·經筵。
左議政具仁垕初度呈辭。傳曰,不允批答。
夜一更,東方·南方有氣如火光。出春坊朝報
義禁府啓曰,觀此京畿水使申景琥狀啓,則圍籬中事,殊甚可怪,雖或發狂,婢子等決不可仍置其處,論化等兩婢,則竝拿問,詳知其曲折,稟處,世龍處所着男服,則令申景琥與別將內官,眼同收聚燒火後,馳啓之意,回移,何如?傳曰,依啓。都事,過數日後下送。出禁府謄錄
洪處大,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管許積,備邊司坐起及戶曹坐起,進去晝仕,請出標信。傳曰,知道。
司饔院提調鄭維城啓曰,慶尙道,來十一月朔各殿物膳,令朝臣,監捧以進,而其中柚子若干箇,或有色渝者,而近來日暖,寒序失節,遠道封進之物,皮色之稍變,勢所易然,數且不多,故不思啓稟,仍爲捧入矣。今承下問之敎,不勝惶恐待罪。答曰,勿待罪。但此非傳敎之事矣。
洪處大,以兵曹言啓曰,別抄騎兵,開坐試才,分等別單,書啓之意,敢啓。傳曰,知道。出燼餘日記
上在昌德宮。停常參·經筵。
京畿都事書目,災傷尤甚差錯,果川縣監閔忠亮,南陽府使金重鎰,罷黜事。
禮曹參議金應祖辭職上疏。答曰,省疏具悉。爾其勿辭察職。此下缺出春坊朝報
答備局粘目曰,旣非舊例,則本司之防啓,實爲得宜爲在果,朝廷之責以忠孝,渠欲自盡,俱是常理之當然兺不喩,目今無事之時,本任且非厭苦之地,依願遞改,似當爲齊,若拘於邊倅,而不允其請,使斗柄,有終天之痛,則國家何以使人臣乎?雖曰後弊,唯在朝廷處分之如何,自當隨時制宜,何必爲慮?出內下記草
傳曰,圍籬罪人,變着衣服,收聚燒火事,勿爲先通,都事下去時,一時移文事,言于該府。
傳曰,禁府都事,明明日發送。出禁府謄錄
洪處大,以都摠府言啓曰,都摠管許積,今日戶曹坐起,進去晝仕,請出標信。傳曰,知道。
以大殿薛里內官手本粘呈,傳于洪處大曰,監司,亦爲推考。
蔡裕後,以司饔院官員,以都提調意啓曰,昨日慶尙道朔膳各種監封之際,柚子不爲綿封,入盛封樻中,意謂本道封進時,日氣和暖,慮有壅鬱腐爛之弊,必不內裹,而中間開坼之事,專不致察,不爲詰問矣。今聞京主人家,有留滯開坼之擧,不勝驚駭,陪持人,捉致推問,則稱以樻中厚封之物,恐有腐敗生事之患,果與京主人,相議開見,取色之際,內裹紙綿,則京主人取用,不爲改封云。聞來事極痛駭,陪持人及當該京主人,令攸司,囚禁各別重治,何如?傳曰,此皆容護之言,非其罪也。勿爲囚治。
洪處大,以兵曹言啓曰,慶尙道分防餘軍布一百同,依前榻前定奪,一從各營軍兵多少,差等磨鍊分送,以某營幾同,別單書入之意,敢啓。傳曰,知道。
成夏明,以訓鍊都監言啓曰,自前京畿壯抄軍,一朔入番于北營,則還爲放送矣。今已準朔,明日當爲放送,而大將方在呈告中,令所屬千摠,試才論賞,明日放送之意,敢啓。傳曰,知道。
正言李時述·朴世堅啓曰,捕盜大將,乃武宰重任也。大將金汝水,濟牧時所犯,旣已彰露,當初之得免贓律,亦已幸矣,豈可復齒朝班,至授本任乎?物議爲駭,久而愈激,捕盜大將金汝水,請命削去仕版。凡守令邊倅之下直臺諫,其意有在,而北兵使金逷,拜辭之時,終不下直於臺官,事甚偃然。且人非宿望,齒髮已衰,不合於北塞重任,北兵使金逿,請命罷職。答曰,不允。出燼餘日記
司僕寺啓曰,各處馬場草衰之後,則使附近各邑,趁秋發民,刈草分積,造給假家,以爲過冬喫庇之地,其意誠非偶然,而近年以來,各邑守令,本寺號令,視之若無,積草假家等事,屢度移文,終不擧行處居多,以此之故,一經三冬,場馬致斃者,非特厥數甚多,馬畜之不盛,實由於此,豈不寒心?卽接晉州監牧官金汝俊所報,則興善島場馬千餘匹,過冬積草假家等事,冬節已深,地方官晉州牧,終不措置,再三移文,則稱托牧使已遞,只以下吏回答稱頉。且場內所居屯民等,本州哨官,謂之有闕,砲手抄定成送,無印信私牌子,多端侵責,監牧官,疑其白文,裂破不從,則哨官,捉去監牧官下人,無數重杖云。守令雖遞,自有鄕所色吏,年例之事,所當擧行,而過時廢置,哨官私發牌子,侵責屯民,重杖監牧官下人,尤極駭異。晉州牧當該實鄕所色吏等,令道臣,捉致營下,從重刑推,哨官,則令兵使,親査私侵與否,從重決棍啓聞,以重馬政,何如?傳曰,允。出司僕謄錄郞廳申命佐校正。日記郞廳李聖運書。
上在昌德宮。停常參·經筵。
左議政具仁垕再度呈辭。傳曰,不允批答。
院啓,捕盜大將,卽武宰重任也。大將金汝水,濟牧時所犯,旣已彰露,則當初得免贓律,亦已幸矣,豈可復廁朝班,至授大將之任乎?物議爲駭,久而愈激,捕盜大將金汝水,請命削去仕版。北邊閫任,宜用年少强壯之人,而北兵使金逿,非但年紀已衰,不合重任。且不下直於臺官,墜落舊規,事甚偃然,請命罷職。答曰,勿爲煩論。
晝講入侍,知事鄭維城,特進官許積,玉堂閔鼎重·徐必遠,承旨成夏明,假注書李伯麟,史官洪汝河·宋奎濂。
傳曰,明日,晝講爲之。
都承旨蔡裕後啓曰,本院六房,各有所掌,而同副承旨入直之時,則例當各房之任,若同副有故,則必須各房齊進察任。今者同副承旨在外,各房承旨,所當齊進,而左承旨洪處大不進,左副承旨李尙眞,連日不進,無非臣忝爲院長,不能擧職之致,不勝惶悚。左承旨洪處大,左副承旨李尙眞,請牌招,使之察任,何如?傳曰,允。
京畿監司書目,高陽兼任交河呈,以書狀官李枝茂辭職上疏上送事。啓。弼善遞差。
備邊司啓目,粘連統制使南斗柄上疏云云。南斗柄八十老母,新遭慘喪,病勢危劇,則人子情理,誠極切迫是白乎矣,從前閫帥,以私情乞免,蓋所未有,蓋以邊事爲重也。今此陳疏,殊涉猥濫,亦不無他人效尤之弊,似不當開路,而自下不敢擅便,上裁,何如?啓。旣非舊例,則本司之防啓,實爲得宜爲在果,朝廷之責以忠孝,渠欲自盡,俱是孝理之當然兺不喩,目今無事之時,本任且非厭苦之地,依願遞改,似當爲齊,若拘於邊倅,而不允其請,使斗柄,有終天之痛,則國家何以使人臣乎?雖曰後弊,唯在朝家處分之如何,自當隨時制宜,何必爲慮?出春坊朝報
上在昌德宮。停常參·經筵。
辰時巳時,日暈。夜一更·二更,未方·南方有氣如火光。三更·四更,東方有氣如火光。
兵曹啓曰,統制使有闕,依近例,令備局,議薦,何如?傳曰,允。
備邊司啓曰,本司武郞廳兼宣傳官閔暹,奔走勤仕,已滿十五朔,依例六品遷轉,或守令除授事,捧承傳施行,何如?傳曰,允。
推刷都監啓曰,去十月二十七日晝講時,同知事李一相所啓,傳敎矣。遠道各邑之御史,已經與否,自此有難詳知,從速問於各道御史,知其經過與否,然後處置,宜當。至於江原道·忠淸右道,得接御史所報,則已畢點閱,今方修正文書於都會官云。此兩道犯罪應遞守令,令各該司,爲先處置,何如?傳曰,允。
判尹李浣上疏。大槪,敢陳危懇,本職及兼帶,亟許遞免事。答曰,省疏具悉卿懇。卿其安心勿辭,從速察職。
左議政具仁垕再度呈辭。不允批答,王若曰,若涉水無津,方倚卿以爲重,庶勿藥有喜,何請急之愈堅?君臣貴相知心,進退其可率意?唯卿,通材雅量,喬木世臣,當先王改玉之時,乃樹不拔之績,逮小子嗣服之日,益輸盡瘁之誠。惟其視國如家,所以仰成冞篤。恩威竝著,典戎兵者幾年,望實俱隆,歸鼎鼐於大手。黃扉籌畫,咸稱默運之功,赤舃來歸,重叶蒼生之望。予固有待於贊化,卿豈無意於救時?方注意而推誠。共圖匡濟,胡引疾而丐退?連上封章,夙夜憂勞,縱或失於將攝,神明扶護,蓋無難於差愈。況今天譴孔昭,加以民憂政急,雖上下馳鶩,尙難弘濟于艱。伊輔相退休,不知大義安在,休戚與共,豈合棄予如遺?精力尙强,唯當臥閤論道,須思不忍去之義,此豈可以歸之時?於戲,諸葛鞠躬,蓋追先帝之恩遇,袁安流涕,每念王室之艱虞。古人有殉國之心,大臣無潔己之理。不欲多誥,毋庸固辭,所辭宜不允,故玆敎示,想宜知悉。知製敎洪處尹製進
護軍韓必遠上疏。大槪,更申前懇,乞遞歸厚提調之任事。答曰,省疏具悉。卿辭至此,當勉副焉。
左副承旨李尙眞上疏。大槪,應罷不罷,聖恩雖隆,疾劇曠官,臣罪尤積,乞鐫職名,仍治逋慢事。答曰,省疏具悉。出於不得已之故,予其洞燭,爾其勿辭,調理察職。
傳曰,左相家,令鄭後啓,頻頻往來看病,書啓事,分付。
院啓,捕盜大將金汝水,身犯重贓,才免常典,而未久蒙宥,人所共憤,以國家立法懲惡之意,豈有收敍更用之理乎?凡爲邊將邊倅者,苟非剝割民卒,貽怨朝廷,則無以爲肥己之資。況人心之服不服,正在擧措之枉直,而使此貪婪敗露之人,付以督察奸盜之任,其如壞了王法,不服人心,何哉?臣等所慮者,今若用此人,則無以振肅頹綱,懲戒他人,捕盜大將金汝水,請命削去仕版。北邊閫任,宜用年少强壯之人,而北兵使金逿,非但年紀已衰,不合重任,且不下直於臺官,墜落舊規,事甚偃然,北兵使金逿,請命罷職。答曰,不允。金逷推考。
傳曰,今日晝講,停。
檢閱宋奎濂上疏。大槪,卽聞母病危劇,情理罔極,冒萬死乞遞職名,及時歸見事。答曰,省疏具悉。爾其勿辭往來。出春坊朝報
上在昌德宮。停常參·經筵。
領議政李時白身病出仕。
吏曹啓目,粘連謝恩副使李行進辭狀云云。前此奉使赴燕之臣,職是閑漫,則或有仍帶往返之時,而至於銓曹佐貳之任,則不可久曠,似當許遞是乎矣,宰臣進退自別,不敢擅便,上裁,何如?啓依回啓施行。
院啓,金汝水,身犯重贓,罪狀已著,而旣免常典,又得蒙宥,物議之駭憤,固已久矣。曾拜本職,亦以此見劾,而彈墨纔乾,除命又下,不亦大乖於國家重贓律之意乎?況以盜言之,則盜莫大於贓,以贓言之,則贓莫過於汝水,乃以督察奸盜之任,付之於此人之手,則其何能振頹綱而服人心乎?捕盜大將金汝水,請命削去仕版。答曰,朝家旣已參酌用之,勿爲已甚之論。前啓金逿事,停啓。
吏曹啓曰,守令多闕,政事,取稟。傳曰,明日爲之。
刑曹啓目,本縣領來色吏等所供如此,丁晳等兩人,刑推得情,何如?啓。金起秋段置,官差領發之後,私留其家,亦甚可駭爲旀,丁晳之頑悍肆惡之狀,尤不可勝言,竝只刑推爲乎矣,丁晳乙良,各別嚴刑,押來色吏都將段置,本道都事捧招時,則丁晳乙,發軍追捕於其家是如爲旀,本曹捧招時,則還來之際,逢着中路是如爲有置,其間變辭之狀,極爲痛駭,此一款,更爲捧招處之爲乎矣,本曹前後所爲,不但不察,亦不免庇護之失,殊甚未便。
府啓,近來朝綱不嚴,俗習漸偸,士夫間眞實之風蔑如,識者之寒心,久矣。頃於南別宮擧動之日,前判官姜,馳馬橫過於闕門外,非但臺諫之所目覩,東西外班宰臣以下,亦皆在班親見,莫不驚駭,至於送言臺諫,卽送臺吏,追問其姓名。又於開坐時,招問之其日所帶都監該吏,更詳實狀,然後論啓矣。今見緘對之辭,稱冤乃如此,告君之辭,何敢如是?其情殊甚可惡,不可以微官而置之。全昌君柳廷亮,亦於陵幸還宮時,到江頭犯馬於御幕次近處,當初物議,固已藉藉,而臣等,則未得其詳,且見其疏,有若全無是事者然,故遂以人言爲虛矣。追聞江頭陪扈之臣,多有目見者,其時以犯馬引避之臺官,亦言柳廷亮騎馬在前,未及下馬云。此不過紛逮中無情之失,而晩始自列,猶不以實,朝廷之上,事體至嚴,崇品之臣,豈宜如是?亦不可以事在旣往而置之,請柳廷亮竝命罷職,以爲勵俗杜弊之地。答曰,依啓。柳廷亮事,更加詳察爲之。出春坊朝報
答前監察趙績疏曰,省疏具悉。深嘉爾憂國進言之誠,所陳等事,予當體念焉。原疏不下出內下記草
上在昌德宮。停常參·經筵。
夜一更·二更,東方·南方,有氣如火光。
判決事李時楷上疏。大槪,被訟者,詆毁,乞遞本職事。答曰,省疏具悉。決訟者之被謗,自是常事,何足云喩?卿其勿辭察職。
傳曰,明日晝講爲之。
禁府啓曰,以李華封元情啓目判付內,果爲病重與否,看審以啓事,判下矣。臣等今日坐,罪人李華封,出致目前,親自看審,則病勢實爲深重,氣息垂盡,僅餘枯骨,奄奄之狀,有不忍見,敢啓。傳曰,罷職放送。
政院啓曰,左副承旨李尙眞,牌招不進,殊極可怪,而再昨呈疏之後,連日不進,必是病重之致,同副承旨宋浚吉,未及上來,廳中位不齊,極甚未安,李尙眞病勢如此,合有變通之擧,敢稟。傳曰,今姑遞改。
忠淸左道推刷御史書目,陰城縣監姜渭興罪狀,令都監,處置事。
判尹李浣辭職上疏。答曰,省疏具悉。已諭予意於臺啓之批,卿其勿爲固辭,速出察職。
府啓,全昌君柳廷亮,頃於陵幸還宮時,犯馬於御幕次近處,其時陪扈諸臣及津頭同渡之人,多有目見者。初出於蒼黃紛遝之所致,此則不過無情之失,而筵臣上達之後,始乃陳疏,而猶不以實,人臣告君之辭,豈容如是?臣等糾劾之擧,實出於此也。首尾實狀,備陳於初啓之中,今無更爲商察之事,豈可使罷職之罰,獨及於微末之官乎?請全昌君柳廷亮罷職。答曰,不允。
院啓,臣等以金汝水事,備陳論列,而兪音尙閟,臣等竊惑焉。凡爲守令邊將者,雖或有貪汚之輩,亦不敢隨意肆毒,剝割民生者,蓋以贓律之至嚴,故自古爲國者,未有饒貸貪吏,而能振法綱,以保其民者也。今此汝水之所犯,狼藉彰露,國人之所共憤,而謂之參酌,遽滌重犯,彈墨纔乾,再授此任,則將何以服人心,又何以懲貪吏哉?且以其職言之,則所任者詰盜之責,以其才言之,則所築者無實之城,設使汝水,初無貪汚之罪,亦無可用之才。況以難貸之贓,使之更齒朝班,則不但大傷於國體,想必自媿於其心,臣等之請,豈是已甚之論哉?捕盜大將金汝水,請命削去仕版。答曰,毋庸堅執。出春坊朝報
有政。以鄭時諶爲直講,李憕爲司贍主簿,姜允亨爲司䆃正,金壽昌爲漢城庶尹,鄭植爲居山察訪,沈櫶爲繕工僉正,李晸爲司僕主簿,崔惠吉爲開城留守,南老星爲禮曹參議,金應祖爲左副承旨,李宇柱爲泰安郡守,李文柱爲林川郡守,洪鍾韻爲靈巖郡守,韓嵂爲沔川郡守,趙壽益爲吏曹參判,安鎭爲注書,鄭采和爲鴻山縣監,金時爲德山縣監,尹衡覺爲襄陽府使,朴渟爲南陽府使,閔洺爲果川縣監,尹塏爲禮曹正郞,任有後爲江陵府使,權諿爲弼善,李時淵爲楊口縣監,蔡忠元爲舍人,兪㯙爲歸厚提調。出吏曹政軸
傳曰,昭顯世子一女,化去云,不勝驚慘。令該曹,喪需題給,初喪及發引時,難辦之物,聽護喪內官之言,一一應副事,明白分付。出內下記草
禮曹啓曰,傳敎矣。此喪,出於不意,初喪及發引時難辦之物,該曹必聽內官之言,一一應副,而如擔持軍·烻燔軍·造墓軍等,分付于兵曹·刑曹·京畿,使之量移題給,何如?傳曰,依啓。
兵曹啓曰,命下矣。京中擔持及烻燔等人,各有該掌,而此事無前例,似難量度其多寡之數,自城外至墓,擔持軍一百名及造墓軍一百名,三日赴役事,知委宣惠廳及京畿監司處,何如?傳曰,依允。出兵曹謄錄
上在昌德宮。停常參·經筵。
夜五更,流星出翼星下,入巽方天際,狀如鉢,尾長三四尺許,色黃,光照地。出春坊朝報
答禁府草記曰,知道。論化等領來時,內官從容誘問,則論化以爲移配喬桐,及與諸男,同在不遠之地,皆已知之云。若非交通外間,則萬無得知之理,尤極駭異,竝爲嚴問以啓。出內下記草
義禁府啓曰,見此都事取來衣冠兩物,則殊極凶怪,其中紗冠,至用金畫,尤非圍籬中所辦之物,明日論化·梅秋等推問時,此兩物出處,添入於問目中,觀其所供,稟處之意,敢啓。批答見上出禁府謄錄
上在昌德宮。停常參·經筵。
推刷都監啓目,粘連忠淸左道御史狀啓云云。御史所供,自有大同所給,而稱以支供,奴婢等處,收捧木綿之狀,極爲痛駭,陰城縣監姜渭興,罷黜,何如?啓依允。
假注書鄭叔周受由,代以曺挺宇爲假注書。
政院啓曰,上番史官李楘闕直,故入啓,請推矣。卽者李楘上疏到院,而似涉煩瀆,故不敢捧入,而聞其病勢,實爲危重云。史局重地,不可暫曠,姑以兼春秋入省記,何如?傳曰,允。
府啓,全昌君柳廷亮請罷之論,已過累日,而殿下,只以不允爲批,臣等竊惑焉。柳廷亮當初所失,出於無情,而厥後陳疏,殊非告君以實之意,此與姜之緘辭,曾無異同,而朝家薄罰,獨不行於重臣,則臣等之竝擧糾劾,其意安在,而殿下聽言之道,亦不可謂一出於至公,其何以服人心而杜後弊乎?請勿留難,亟賜一兪。新除授沔川郡守韓嵂,曾無勤幹之稱,年紀且已衰耗,以京兆郞屬時,或不能拜起於開坐之際,精力之俱廢,從可知矣。此時湖右難治之邑,決非老人養病之坊,請韓嵂遞差。各道災傷覆審,以都事主之者,其意有在,前南陽府使金重鎰,必欲圖遞之說,行於縉紳間,久矣。及見該道啓聞,則果與人言相符,其用意之迹,著矣。人臣奉公之道,豈敢如是?請京畿都事呂閔齊,前府使金重鎰,竝命罷職。豐呈都監習樂諸事,樂院主之,而本院正徐挺然,聾病頗甚,勢難仍察其職,請命遞差。答曰,依啓。金重鎰,曾已罷黜,加等削職,可也。
憲府箚子。大槪,略陳所懷,冀蒙採納事。答曰,省箚具悉。此輩豈至於死乎?卿等,勿以爲慮。
正言李時述上疏。大槪,病未自列,冒死陳情,冀蒙恩遞,仍陳所懷事。答曰,省疏具悉。爾其勿辭察職。
獻納姜鎬啓曰,臣本多病,常患脹症,萬里行役之餘,前病加添,不能供職,悶縮度日矣。今者同僚,以丁晳事引避,夫丁晳所犯,誠極痛駭,而至於限日嚴刑,仍爲致斃,則不瑕有愆於聖明欽恤之典乎?臣之不能爭於初命嚴刑之時,致有今者過中之擧,則其所失與同僚無異,何敢晏然仍冒?請命遞斥臣職。答曰,勿辭。退待物論。出春坊朝報
有政。以李齊衡爲濟用正,李慶龍爲陰城縣監,權聖源爲軍器僉正,魚尙儁爲高原郡守,邊麟吉爲舒川郡守,李雲栽爲泰安郡守,金振爲江原監司,兪㯙爲刑曹參判。出吏曹政軸
答禁府草記曰,依允。觀此怪誕之言,則兩婢雖不發狂,世龍妻以爲失性,而其實則不然也。在伊川移配臨時,似有發狂之症,歌舞不輟,亂言不止爲如可,過一日後卽止,更不作怪,至於移配道路之際,全無狂悖之氣,到喬桐不作,又作此態,心實駭怪,而未究厥由,觀此內官所言之說,則始覺其謀矣。果爲失性,則何以任意作輟,到喬桐尤甚乎?此必渠輩之愚意,以爲若如是作怪變,則人皆疑惑之際,乘時越出,則可以相見其諸男之計也,不亦叵測乎?且見喬桐內官馳啓,則論化出言曰,罪人,今則旣已得送,故圍籬外事,皆能知之,勿生誑我之計云云。是則諸男近在之事,托於詭誕而將言之計也,不亦痛駭乎?今此詐狂之計,蓋出於聽內官言之日也。其內官所爲,誠極痛駭兺不喩,在伊川一日作怪之後,旋卽止息,亦必有所以然,無乃不久,將移配之意,內官亦言之乎?聞此而喜其移配,卽止乎?此一款,內官處,亦爲問啓。托稱仙怪詐狂之本意,嚴刑兩婢,窮問以啓。出內下記草
上在昌德宮。停常參·經筵。
大妃殿誕日,大妃殿·大殿,政院·玉堂·二品以上六曹·大司憲問安。答曰,知道。
中殿·世子宮,政院·玉堂問安。答曰,知道。
慶尙右道推刷御史朴承休書目,乞於歸路,歷見病父,以申至情事上疏,上送事。答曰,省疏具悉。爾其依願焉。
司諫柳俊昌啓曰,臣稟賦虛薄,素多疾病,前患眼疾,已至難醫,近得胸痛,極其危苦,冒呈辭單,見阻喉院,病伏之中,得見同僚避辭,則乃丁晳事也。臣似當處置,而臣於秋間,忝叨憲職,隨參於還收丁晳等照律之請,到今丁晳,又犯加一層之罪。臣追思前事,不覺慙悚,加以同僚避辭中,亦言丁晳,終始有罪也,故不能爭之於初云,何敢晏然處置乎?昨緣賤疾尤劇,欲起還仆,今始扶曳來避,所失尤大,尤不可一刻仍冒,請命遞斥臣職。答曰,勿辭。退待物論。出春坊朝報
答歙谷縣監李善基曰,省疏具悉。疏辭,當令廟堂議處焉。出內下記草
上在昌德宮。停常參·經筵。
京畿推刷御史書目,虛張名數,濫報成冊,驪州牧使邊復一罪狀,馳啓事。
傳曰,明日,晝講爲之。
全南監司書目,靈嚴呈,以大司諫愼天翊,病重上去不得事。海南呈,以護軍尹善道,論天命人心去就及時弊四條上疏,上送事。出春坊朝報
義禁府啓曰,論化·梅秋等,嚴刑不服,逐日刑推乎?依常例,間三日刑推乎?敢稟。傳曰,此非凡例罪人,似不可間三日刑推矣。出禁府謄錄
上在昌德宮。停常參·經筵。
玉堂箚子。大槪,敢陳所懷,冀蒙裁擇事。答曰,省箚具悉。箚辭知道。
答大司諫愼天翊,正言李時術疏曰,遞差。
傳曰,今日經筵,停。
掌令元萬石啓曰,諫院諸臣,以丁晳事,相繼引避,臣府當爲處置,而臣竊念,丁晳,雖緣見母,旣打官差,則頑悍,甚矣,金起秋,私留其家,稽滯朝命,則罪又次之。然而王者用刑,自有其正,苟或失中,便非原情定罪之道也。晳,至於死則爲冤,起秋至於,屢刑則爲過,人臣事君,猶恐一擧措或不當理,故晳欲其不死而已,起秋欲其不窮鞫而已。臣府之箚,亦此意也,臣之意見如此,故不果爭執於刑推命下之初矣。今見諸臣避辭,則以不爭初命爲言,臣何敢自以爲是,而況司諫柳俊昌提起前日還收之事,自咎其參論,此則臣之從前嫌不敢可否者也,尤不可晏然處置。以此以彼,俱難一刻仍冒,請命遞斥臣職。答曰,勿辭。退待物論。
刑曹啓目,丁晳等,刑問二次,不服加刑。啓依允。金起秋乙良,停刑仍囚。
大司憲李一相啓曰,諫院多官,以丁晳事,次第引避,臣之意見,則已悉於本府箚子之中,而至以勿以爲慮爲批,臣欽仰聖上終始欽恤之至意,方俟酌處之命矣。今者多官引避,皆以未卽事執於刑推命下之初爲言,則臣亦有此失也,何敢自以爲是,而晏然處置乎?請命遞斥臣職。答曰,勿辭。退待物論。
江原監司書目,杆城郡守朴吉應,襄陽府使金德承,進上闕封,罷黜事。都事書目,災傷尤甚差錯,橫城縣監朴宗亨,罷黜事。
護軍李尙眞上疏。大槪,感激之極,冒昧塵瀆事。答曰,省疏具悉。日者筵席,爾發此端,而未畢其說,予欲更問而未果,今玆疏陳之言,實出於憂愛之忠,予用嘉悅,可不體念?首陳人才事,當令廟堂議處。
政院啓曰,前月,以書堂朔製規式,稟定于諸大臣,已爲啓下。被選諸臣等,十日行公,十日讀書,十日製述,旣爲定式,則當自今初十日除本仕,以此永爲逐月之恒例,更爲明白分付,何如?傳曰,依啓。
執義沈儒行啓曰,丁晳等,頑悍無識,自觸邦憲,誰復有愛惜之心,而嚴刑之下,若或致斃,則恐有損於我聖上欽恤之至德,故前日本府之箚,略有所陳達,而聖批以此輩,豈至於死乎?爲敎,臣等以爲聖明之下,必有酌處之道矣。加刑之命,繼下,而兩司多官,連續引避,皆以未卽爭執於初爲言,初不爭執,果有失也,則臣之所失,何獨與多官有異?請命遞斥臣職。答曰,勿辭。退待物論。
禁府啓,本前慶尙左兵虞侯朴就文矣,兵使子喪柩擔軍整立之時,聽其下人之誣訴,糾察官李起宗,棍杖二十度,打下致斃罪,決杖一百,永不敍用,告身盡行追奪。啓。功減一等。出春坊朝報
上在昌德宮。停常參·經筵。
夜一更,南方有氣如火光。
黃海都事書目,災傷差錯,安嶽郡守鄭䌖罷黜事。
備忘記,予觀忠淸監司權堣上送,公州牧使申洬所編書,其愛民務本勸農不怠之誠,足可見矣。深用嘉尙,今下虎皮一令,申洬處賜給,以表予意。且此書,實非偶然,其於國家以民爲本之道,不可忽於民天,令本道,多數印出上送,廣布中外,庶有補於農政。
備邊司啓曰,本司堂上許積,有司察任,策應事務,比他煩劇,闕內入直之司,勢難兼察,請許積摠管,依近例許遞,使之專察本司之任,何如?傳曰,允。
持平安後說啓曰,臣賤疾比劇,瘝曠已久,呈單見阻,悶縮度日。今者諫院多官,以丁晳等刑推命下之初,不卽爭執,竝皆引避,苟有所失,臣亦難免,何敢諉之於呈病之時,而晏然處置乎?昨緣日暮,今始扶曳來避,所失尤大,請命遞斥臣職。答曰,勿辭。退待物論。
推刷都監啓目,粘連京畿御史狀啓云云。驪州牧使邊復一亦,本州上送免賤帖文,皆是僞造明白,而不知其僞造,稱以明白,許其免賤,上項邊復一,罷黜,何如?啓。拿問處置。
兵曹啓目,粘連忠淸監司狀啓云云。大興縣監閔㶵,庇仁縣監張汝衎,黃澗縣監蔡忠立等,依他被罪守令例,稟處,前韓山郡守申淯,爲先罷黜,何如?啓。大興等三邑守令,竝拿鞫定罪,申淯段,依前守令例,施行。
玉堂箚子。大槪,請正言朴世堅,司諫柳俊昌,持平安後說遞差,獻納姜鎬,掌令元萬石,大司憲李一相,執義沈儒行出仕。答曰,依啓。
領議政李時白,右議政沈之源箚子。大槪,敢將愚見,冀蒙察納事。入啓。
獻納姜鎬啓曰,無狀小臣,絲毫無補,唯以瀆擾爲事,臣誠惶悚,臣之引嫌,與同僚不能爭執於初之意無異,而同僚旣以此見遞,則豈可以先後之殊,而臣獨晏然仍冒?請命遞斥臣職。答曰,勿辭。退待物論。
掌令元萬石啓曰,臣於召命之下,不敢不就職,而但處置中,臣之避辭,則全沒可否,只請出仕,引避退待之意,安在?臺臣進退,不容如是苟且,何敢晏然仍冒?請命遞斥臣職。答曰,勿辭。退待物論。
館學儒生李璾等上疏。大槪,請亟還收丁晳加刑·金起秋仍囚之命,以爲愼刑罰振士氣之地事。入啓。
掌令李杭,左承旨洪處大三度呈辭。入啓。遞差。
傳曰,政事,明日爲之。出春坊朝報
上在昌德宮。停常參·經筵。
夜五更,流星出翼星上,入巽方天際,狀如鉢,尾長五六尺許,色赤。
答領議政李時白,右議政沈之源箚曰,省箚具悉。此輩豈至於死乎?卿等之論,似爲過矣。
副校理閔鼎重,修撰徐必遠上疏。大槪,伏見掌令元萬石避辭,無非臣等昏謬之致,請亟鐫削職名事。答曰,省疏具悉。爾等別無所失,勿辭察職。
執義沈儒行啓曰,獻納姜鎬,以引避同而遞出異,又爲引嫌,本府當爲處置,而臣之愚意,固未知初不爭執之爲非,紛然引避之中,不欲爲異同。到今請出之論,又不知其不可,而或遞或出,至爲再避之嫌,則臣亦一事同避之人也,何可晏然處置?請命遞斥臣職。答曰,勿辭。退待物論。
答館學儒生李璾等疏曰,省疏具悉。此輩豈至於死乎?爾等,勿爲過慮。
大司憲李一相啓曰,兩司又皆引避,而同僚避辭中,旣以一事同避之人,不可晏然處置爲言,則臣無異同,亦何敢晏然處置乎?請命遞斥臣職。答曰,勿辭。
大司憲李一相啓曰,竝引嫌而退。同僚之見避,不在於初不爭執,則何可引此而至於再避乎?處置之箚,立落旣著於頭辭,且有結末之語,則雖未及逐節擧論,豈有全沒可否之嫌?旣曰請出之論,不知其不可,則雖是一事,而循他更避,不已過乎?俱無可避之嫌,請獻納姜鎬,掌令元萬石,執義沈儒行,竝命出仕。答曰,依啓。出春坊朝報
有政。以吳挺一爲刑曹參判,洪處大爲戶曹參議,兪㯙爲大司諫,田闢爲禮賓正,柳俊昌爲掌樂正,朴承休爲司諫,洪處尹爲輔德,尹珹爲掌令,蔡忠元爲副應敎,徐忭爲禮曹正郞,權摶爲禮曹正郞,尹塏爲持平,閔周冕爲兼春秋,李杭·安後說爲直講,權大運爲副校理,沈挺豪爲奉常判官,蔡以恒爲司僕判官,崔寬爲兵曹佐郞,鄭援爲監察,成後卨爲正言,閔維重爲正言,李楘爲典籍,高斗興爲司贍主簿,李憪爲驪州牧使,任善伯爲永興府使,李汝恒爲林川郡守,李憕爲沔川郡守,李文柱爲安嶽郡守,丁彦璜爲杆城郡守,李晩天爲碧潼郡守,姜裕後爲京畿都事,李文會爲果川縣監,閔煦爲通津縣監,具爲大興縣監,李昌垾爲庇仁縣監,洪碩亨爲黃澗縣監,鄭始大爲橫城縣監,柳潝爲瓦署別提,鄭維城爲繕工提調,趙壽益爲掌苑提調,洪處厚爲同副承旨,李昉爲同義禁。出吏曹政軸
上在昌德宮。停常參·經筵。
午時雪。夜一更雨雹,狀如小豆。
忠淸都事書目,災傷差錯,瑞山郡守李雲根,罷黜事。
弘文館啓曰,新除授副校理權大運,時在京畿通津縣任所,經筵入番事緊,請斯速乘馹上來事,下諭。傳曰,允。
館學儒生李璾等再疏。大槪,更陳危懇,冀蒙明旨,以實好生之德,以慰多士之望事。答曰,省疏具悉。爾等之過慮,何其滋甚耶?勿爲瀆擾,退修學業。
院啓,凡貪墨將吏,不敢隨意肆毒,剝割生民者,唯以贓律至嚴,故自古爲國家者,未有縱貸贓法,而能保民者也,誤薦犯贓,尙且連坐,人才雖乏,豈可復用?金汝水所犯,國人所共憤,而所授者,捕盜之職也。彈墨纔乾,再授此任,則其如自媿何?況在法贓吏就服者,至其子孫,猶有錄案之典,今此汝水,雖不就服,其所犯贓,狼藉彰露,則豈於其身,親蒙宥拔之恩乎?國家急於用一貪武,而輕壞三尺之法,使猾手之輩,得售圖進之計,則將必爭相慕效而不憚,無以杜後弊而懲他人矣。捕盜大將金汝水,請命削去仕版。丁晳當其就命之日,欲與老母面訣者,固是人子之至情,而身爲罪人,私自歸家,豈非驚駭之甚者乎?其在朝家處置,固當痛懲,而第念丁晳,本以頑悍無識,不覺其自取罪受,若究其情,則不至於死罪,而不逾三日之限,嚴加刑訊,終殞杖下,則不瑕有愆於聖明好生之至德乎?請加三思,還收加刑之命。新除授司諫朴承休,以推刷御史,時在慶尙右道,正言閔維重,時在忠淸道堤川地,請竝斯速乘馹上來事,下諭。答曰,不允。下諭事,依啓。朴承休竣事,則自當上來,不必下諭,丁晳事,旣謂之驚駭頑悍,則數次刑訊,有何不可,而敢以私意,臆度君心,必曰殺之,何也?勒成君父之過惡,欲釣一時之虛名,予甚恥之,爾其休矣。
政院啓曰,新除授守令數多,而至於兩西及咸鏡道,則推刷當道,不可不急速下送矣。數日內,速爲署經發送之意,兩司城上所,牌招言送,何如?傳曰,允。
府啓,臣等以丁晳事,纔上一箚,敢陳所懷,伏蒙特賜溫批,開示丁寧,臣等欽仰感頌之餘,有以知聖意之所在,實非偶然,只欲治以邦憲,使不至死,而亦將因此以懲頑習而已,夫豈有他哉?臣等之未得爭執於初,亦出於此,而第念王者用法,輕重得宜,然後可無他日過中之悔。丁晳自作之罪,固難容貸,以聖上天地之量,旣燭其罪,不至於死,而猶且加刑,未有酌處之擧者,豈不以其罪有加於金起秋而然耶?但當初嚴刑之命,獨及於丁晳,則在朝家懲治之道,輕重已別,豈可一向加刑,以傷聖明終始欽恤之至意哉?冬寒漸深,囚繫已久,栲椋之下,或致殞命,則終非殿下只欲懲治之意也。請亟寢丁晳三次加刑之命。答曰,雖鞫逆之刑,猶不斃於三次,爾等愛之太過,保之太甚,日事紛擾,自取浮薄,是誠何心哉?予甚不取也。丁晳之罪,雖不至於死,決非兩次之刑,所可懲也。
獻納姜鎬啓曰,臣之愚意以爲,丁晳之罪,似不至於死,而累次嚴刑,則安保其必不死也,故敢爲論列,非有一毫私意於其間也。辭不達意,致有嚴旨,臣誠惶恐,罔知攸措。夫勒成君父之過惡,欲釣一時之虛名,人臣之極罪,天地之所不容,臣雖無狀,豈至於斯,而殿下遽以此疑臣,其在殿下待臣僚之道,亦豈無所傷耶?然無非臣平日事君無狀,不能見信之致,何敢一刻仍冒?請命遞斥臣職。答曰,勿辭。退待物論。
刑曹啓曰,丁晳刑推,旣準三日之限,今日乃是加刑日次,故臣等方爲開坐,罪人上曹之際,臺諫以還收加刑之命事,旣已論啓,臺論方發,日次加刑,姑停之意,敢啓。傳曰,此罪人原公事,入之。
傳曰,刑曹堂上,竝牌招。
傳曰,史官一員待命,騎馬三匹立之,典獄內摘奸。
傳曰,獻納姜鎬,本院長官諸僚,俱未出仕之際,獨當首發此論,其乘時釣名之狀,極爲可駭,遞差。
政院啓曰,刑曹堂上,竝牌招事,命下矣。判書·參議來詣,而參判則雖病未肅拜,旣出命牌,時未來詣矣。傳曰,旣已開坐,則已過未時,而罪人等尙未刑推,何意耶?將欲等待何事耶?問啓。
政院啓曰,云云事,傳敎矣。本曹開坐,不卽罪人刑推緣由,本曹堂上待罪,啓辭中詳盡陳達,敢啓。傳曰,事極駭愕,使之退坐待罪。
刑曹堂上啓曰,傳敎矣。臣維城,朝詣司饔院監膳,罷坐後日晩開坐,許多呈狀,依例先爲題出分房後,刑推罪人等,次第上曹之際,諫院啓辭入啓分撥,遽爾來到,旣聞臺諫論啓之後,不顧法例,仍爲刑推,實是曾所未有之規,故加刑姑停之意,敢爲啓稟矣。伏承將欲等待何事之敎,臣等不勝惶恐,伏地待罪。傳曰,知道。
掌令元萬石啓曰,丁晳悍頑之狀,臣等非不深惡,而第至於死,則爲冤,但欲其不死而已。此則已陳於箚啓中,聖明亦已俯燭之矣。但冬月久囚,受刑已多,安保其必不死也。欲其不死,而或至於死,則安知其不爲殿下他日之悔哉?臣等之論執,只由於此也。今承嚴敎,惶悚之極,置身無地也。臣等之爲此論,只恐聖明之一擧措,或有不當於理者,赤心爲殿下耳,夫豈有一毫爲丁晳地哉?言不見信,承此情外之敎,無非臣平日事君無狀之致,何敢晏然一刻仍冒?請命遞斥臣職。答曰,此罪人等,旣有該曹愛護之情,何必爲慮乎?勿辭。退待物論。出春坊朝報
答平丘察訪朴振禧等疏曰,省疏具悉。疏辭,當令廟堂處之。出內下記草
上在昌德宮。停常參·經筵。
備忘記,觀此摘奸單子,則該曹所爲,驚駭莫甚,不知所諭矣。嚴刑之丁晳,旣如此,他不足說,而金起秋之全無一痕,抑何也?國綱一至於此,在下者無小無大,皆以蒙蔽爲能事,莫不曰幾死將死云,是誠何心哉?雖有一番嚴刑之敎,不敢如是愛護,況再有敎乎?國家之覆亡,不在於寇亂,在於此輩之手矣。安敢爲一鄕生,甘爲欺君罔上至此哉?事極痛駭,刑曹判書鄭維城,參議柳慶昌,及色郞廳,拿鞫定罪,前參判崔惠吉·兪㯙,只參一坐,竝罷職,色吏及執杖使令,竝令刑曹,捉囚,自明日爲始,逐日嚴刑。
吏曹啓曰,臺諫有闕,政事,取稟。傳曰,過國忌後,爲之。
咸鏡監司書目,明川府使金益輝與兵使金逷父子,相避照例處置事。
大司憲李一相啓曰,臣,昨夕伏見答本府之批,不勝驚惶震悚之至。今此丁晳所犯,固宜以法懲治,而原其本情,則罪不至於死,前後聖批之意,亦出於此,故臣等仰恃聖上好生之德,敢以區區之悃,竊有望於終始欽恤之典矣。不意二次之後,又有加刑之命,冬月久囚,慮或致殞,終爲聖世過中之擧,猥將愚妄之見,略陳還收之啓,而未蒙察納,反下情外之敎,臣俯仰慙懼,措躬無所。近以此事,大臣三司相繼陳懇者,豈盡爲一鄕生地哉?竊恐殿下,尙未燭群下之本情也。如臣無狀,久忝臺席,未有匡救之益,徒勤今日之嚴敎,臣何敢一刻仍冒?請命遞斥臣職。答曰,勿辭。退待物論。
府啓,請寢丁晳加刑之命。措語見上竝引嫌而退。丁晳妄作之罪,聖意實在於待之以不死,而久繫凍獄,一向加刑,慮或徑斃,則臺臣論執,斷無他腸,只欲仰贊聖上欽恤之盛德,而未安之敎,出於情外,俱無可避之嫌,請掌令元萬石,大司憲李一相,竝命出仕。答曰,不允。出仕事,依啓。
榻前,右議政沈之源所啓,咸鏡道御史,曾已差出,而本道列邑雖少,道里遼遠,非但未易巡歷,至於往來文牒,亦有遲滯之弊矣。加差御史一員,分送南北道,何如?上曰,依爲之。兵曹判書元斗杓所啓,沈棇議處事,命下已久,而尙未査決,至於臺官請推,而如此等事,必待堂上齊會,然後方可議處,而同義禁申翊全,則以趙啓遠相避,不得同參,知義禁則數遞,不得齊會,仍致稽滯,極爲惶恐。上曰,申翊全遞差,其代,速爲差出。出春坊朝報
答禁府草記曰,近來私勝公,事事如此,殊甚駭異,當該堂上推考。出內下記草
引見時,上曰,禁軍所給之馬,常患不足,誠爲可慮矣。兵曹判書元斗杓曰,黃海道牧場馬,似當捉給,而今秋則以勅使出來之故,多事未遑矣。上曰,京畿諸島,亦必有實馬矣。且牧場之馬,虛老島中,非養馬之本意,待明春捉來,分給,可也。出司僕謄錄
都承旨蔡裕後三度呈辭。入啓。遞差。
上在昌德宮。停常參·經筵。
襄陽府使尹衡覺上疏。大槪,略陳愚見,以備採擇事。答曰,省疏具悉。嘉爾爲國之誠,所陳之事,當令該司處之。
備邊司啓目,粘連護軍李尙眞上疏云云。進言者,皆以薦人爲急時之務,故銓曹方爲講究節目爲白如乎,今者李尙眞,感激恩遇,以筵中所達之言,退而陳疏,以畢其說,殊甚可嘉,令該曹,稟定擧行。薦主不可不擇,從二品以上實職,承旨·三司長官·六曹參議·及監司,各自薦人,而如踵前習,容私謬擧,則論以重罪。薦賢受賞,古有其事,所薦之人,果是賢能,則竝與薦主而賞之,宜當,何如?啓依允。
傳曰,捕盜大將金汝水,以臺論久未察職,重任不可久曠,今姑遞改。
持平尹塏啓曰,臣於昨日肅謝之後,與掌令尹珹,行相會禮於臺廳,言及本府前啓,同僚引嫌等事,而長官時未來避,故處置立落,則不相可否而退矣。日晩後,尹珹在闕下,送簡於臣,乃前啓連啓事也。臣答以謹悉,且念長官,旣已退待,則處置簡通,亦當偕來,而獨不來者,誠可怪訝,及見分撥,則同僚出仕事,亦已竝啓矣。凡臺閣論事之體,雖一句一字,必待簡通歸一而啓,例也。臺臣處置,不爲不重,而處置之意,搆啓之草,終不爲發簡通示,而混同連名於臣所不知之事者,何也?尹珹,以多年侍從,非不知體例,而何乃爲無前之擧乎?其心所在,實未可曉,而臺席舊規虧壞此甚,無非緣臣疲劣,不能有無之致,臣何敢一刻仍冒乎?昨緣日暮,今始來避,所失尤大,請命遞斥臣職。答曰,勿辭。退待物論。
掌令尹珹啓曰,臣於昨日肅謝後,與持平尹塏,行相會禮於臺廳,仍爲言及在避同僚處置應出之意,則尹塏,答以唯唯,臣則以城上所留在臺廳,尹塏則先爲出去,臣以前啓連啓之意簡通,而至於出仕事,則意謂旣與之面議,不復簡問矣。同僚旣以虧壞舊規,至於引避,臣何敢晏然,請命遞斥臣職。答曰,勿辭。退待物論。出春坊朝報
上在昌德宮。停常參·經筵。
辰時,雪。夜一更,有霧氣。
兵曹政事,以南斗柄爲捕盜大將。
答護軍尹善道疏曰,覽此疏辭,無非嘉言至論,憂愛之忠赤,溢於言表,深用嘉悅,再三觀覽矣。條陳等事,當令廟堂議處焉。出春坊朝報
上在昌德宮。停常參·經筵。
大司憲李一相初度呈辭。傳曰,一日之內,豈有如是生病之理乎?此呈辭還出給,本院之捧入,亦甚無據矣。
忠淸監司書目,懷德呈,以前執義宋浚吉上疏上送事。答曰,省疏具悉爾懇。爾之固辭至此,是予有所未盡而然也。良用靦焉,爾其勿辭,體予至意,須速上來。
答掌令元萬石疏曰,省疏具悉。國事不宜如是巧避,爾其勿辭。
院啓,貪贓之法,三尺至嚴,誤薦之人,尙且連坐,豈可用身親重犯者乎?金汝水之貪贓,王法所不容,國人所共憤,而尙齒朝籍,旋遞旋授,使三尺之法,任其壞了,而猾手之輩,無以懲懼,決不如遞差而止,請命削去仕版。答曰,不允。
院啓,丁晳事,停啓。
政院啓曰,再昨大司憲李一相,執義沈儒行,掌令元萬石呈辭,相繼到院,臣等盡爲退却,而李一相呈辭,再次來呈曰,雖緣未妥,强疾就職,而病患實爲非輕云,故循例捧入矣。今承聖敎,不勝惶恐。傳曰,知道。
禁府,刑曹判書鄭維城,參議柳慶昌,佐郞朱震楨,元情公事判付內,國家之所恃而委任信用,莫不在於宰列之重,臣爲宰列者,不體上意,刑獄之或輕或重,一循私意而不遵君命,任自低昻,則不幾於擅作威福乎?以此推之,其爲由行也,無適不然,民何以措手足,國何以爲國乎?在法固難免刑章,而顧念待上大夫之義,且有所不忍矣。只竝削職定配。
執義沈儒行啓曰,臣纔經大病,幾死回生,元氣未蘇,餘症尙痼,奔走供職,決非可堪,而濫叨匪據,感激洪私,黽勉行公,亦有日矣。不但身病入寒深重,且有情勢之不得已者,冒呈辭單,見阻政院,乍出乍入,進退狼狽,病伏中方切悶蹙,同僚引避,或呈辭疏,昨日處置,臣實當之,而數日以來,又添寒疾,昏倒不省,欲起還仆,未卽處置,終至經宿,臣之罪戾,至此尤大矣,請命遞斥臣職。答曰,勿辭。退待物論。
掌令元萬石啓曰,一事論啓之臣,旣被特遞,則臣萬無獨免之理,露章自劾,誠不獲已,而巧避之敎,出於情外,臣奉讀未了,驚惶震標,直欲鑽地而入也。所謂巧避者,乍出乍沒,無可無否,終不身與其事,使人疑之,而不敢質言,此保身之奇術,而不忠之甚者也。臣果如此乎?臣寧受重罪,不欲效此輩爲此態也。如使臣有巧避之心,則先事自圖,不無其時,則何必淹至今日,自取狼狽哉?臣誠無狀,平日奉職固無一事可觀,而其所自期,亦不後於恒人,今因情勢之匪便,致令聖明,疑之至此,此無非臣不能見信之致,將何顔面,有所辨明乎?且同僚引避,本出於處置臣等一款,則臣何敢是非其間?以此以彼,俱難苟冒,請命罷斥臣職。答曰,勿辭。退待物論。
傳曰,新差守令等,速爲署經發送事,兩司城上所牌招言送矣。厥後何以爲之,而至今無下直守令乎?殊甚慢忽,問于兩司以啓。
政院啓曰,傳敎矣。卽招兩司掌務書吏問之,則司諫院書吏,以爲十二日獻納姜鎬,承受後,其日遞差,大司諫十三日罷職,司諫朴承休,正言閔維重俱在外,正言成後卨十五日肅拜,而位不齊未得開坐爲言。司憲書吏以爲,十二日掌令元萬石,承受後,因嚴旨避嫌退待,十三日執義沈儒行呈辭還出給,掌令尹珹,持平尹塏,肅拜後,未行相會禮,而因長官來避,位不齊,不得開坐署經云矣,敢啓。傳曰,知道。憲府,則明日內,竝令署經後,諫院,則位齊未易,除署經,從速發送,可也。
大司憲李一相上疏。大槪,嚴旨之下,益增惶悚,而病勢深重,不得與諸僚,次第引避,冒死陳情乞遞事。答曰,省疏具悉。卿其勿辭,調理察職。出春坊朝報
有政。以李惕然爲兵曹參議,金佐明爲參知,李翊漢爲刑曹參議,柳寅亮爲典籍,許積爲同經筵,洪命夏爲都承旨,許積爲同義禁,申翊全爲開城留守,李時昉爲刑曹判書,蔡裕後爲同經筵,蔡裕後爲禮曹參判,辛啓榮爲工曹參判,吳竣爲知義禁,洪宇翼爲軍器僉正,鄭勔爲直講,鄭世規爲歸厚提調,李克泰爲刑曹佐郞,李誠傳爲禮曹佐郞,李時術爲兵曹正郞,朴廷蓍爲繕工僉正,安後說爲兵曹佐郞,沈爲禮曹參議,沈櫶爲瑞山郡守,韓奇遠爲戶曹正郞,南老星爲大司諫,成楚客爲楊州牧使,李杭爲獻納,黃爲明川府使,沈攸爲承文博士,鄭叔周·柳之芳爲學錄,宋挺濂爲學諭,禁府都事金世鼎,氷庫別檢徐匡履相換。出吏曹政軸
上在昌德宮。停常參·經筵。
禁府,鄭維城廣州慶安驛,柳慶昌龍仁駒興驛,朱震楨金化生昌驛,定配。啓。
以禁府都事閔墡拿來狀啓,傳曰,此非死罪,病勢如此,則調治上來,俾不至殞斃事,令該府,從速分付。
吏曹啓曰,卽接咸鏡監司移文,則道內推刷,時未畢磨勘,秋冬等褒貶當前,而前此五道,以推刷未磨勘之故,守令褒貶退行,則本道亦當依他退行,明白回答,以爲奉行之地云。非但本道兩西推刷事目,亦已頒布,則三道褒貶及箇滿守令仍任與否,似當一體施行,而或以爲,一道內居下守令,不過一二,爲此一二,莫重褒貶,不必退行,箇滿守令,亦不過咸鏡道之安邊,平安道之宣川·定州·郭山四邑,而一時作闕,塡差尤難,莫如竝爲依例擧行云,而事係推刷,令都監,稟處,何如?傳曰,勿爲別生意見,竝依前五道例,施行。
榻前,大司諫南老星所啓,請金汝水削去仕版。措語見上上曰,旣已遞差,勿爲煩論。又所啓,竝引嫌而退。不爲簡通,混同聯名,虧壞舊例,責有所歸,處置同僚,事體重大,不爲通問,徑先入啓,謂之面議,事涉苟簡,疾病之來,人所難免,未卽處置,固也。嚴旨之下,震慄惶悚,在所當然,同僚引避,以其處置爲言,勢不敢是非,有何可避之嫌?請持平尹塏,執義沈儒行,掌令元萬石出仕,尹珹遞差。上曰,依啓。又所啓,以政院啓辭,有新除守令等,諫院則除署經之敎矣。臣今出仕,又有正言一員,今日仍爲署經,似爲便當矣。上曰,依啓。
府啓,丁晳事,停啓。
引見時,上謂大臣曰,今日引見卿等,欲與相議慈殿奉御之所也。曾御通明殿時,再有未寧之候,頃年雖已掘去汚穢之物,仍御此殿,心甚不安,夏間奉御于壽靜堂,而依山地窄,不合恒御。又欲移奉於前御舊摠府,則摠府乃是公廨,最爲狹隘。且無宮人入接之所,予則居處大內,而慈殿奉御之所,實無可合之地,於予心安乎?此時營造,非不知難便,而事勢如此,故欲爲別建一殿於欽敬閣基址,卿等之意,何如?領議政李時白曰,今此爲慈殿奉御之所,營造一殿,何可已也?右議政沈之源曰,通明殿不可仍御,壽靜堂形勢如此,不可不及時營造一殿也。兵曹判書元斗杓曰,間數不多,工役雖少,旣云營造,則別設都監乎?沈之源曰,事體重大,亦不可無都提調矣,上曰,依爲之。戶曹判書許積所啓,全南左水使全尊性,不合於水使之任矣。元斗杓曰,今日雖已辭朝,重臣旣已發論,改差,何如?上曰,全尊性前日入侍時,每每乘醉入侍,嗜酒之人,何事可做?遞差,可也。行都承旨洪命夏所啓,近來朝家命令,京外之官,慢不擧行,多有稽滯之事,自今以後,京各司,則凡回啓擧行等事,毋過三日,外方,則毋過三十日,以此爲限,使之着實擧行,而京外之官,如踵前習,則官吏科罪,何如?上曰,外方則依前定日,更爲申明擧行,而京衙門,則依所啓,爲之。副提學金益熙所啓,四學分差之官,或以下鄕之人差出,至於假官,則以算員差送,學宮事體,不當如是,今後則自吏曹開政之時,其所分差之官,下鄕與否,必通問于成均館,明知其在京,然後分差。且假官,雖不得以文官差送,亦勿以算員輩,依前差送,何如?上曰,依爲之。吏曹判書李厚源曰,非但四學假官,以算員差送,至於各陵假官,亦或以算員差送,豈不知未安之甚,而蓋出於文官不足之致也。上曰,陵寢假官,以算員差送,極爲未安,後勿如是事,分付該曹。又所啓,去七月二十四日恭陵參奉,以齋室典祀廳修理監董之勞,已蒙陞敍之典矣。今又以曲墻修改之勞,當有施賞之擧,而非但四朔之內,再次施賞,極涉無據。且慮各陵參奉輩,頹圮之處,不卽修補,待其盡壞,必欲希賞,其習可駭,故以今姑置之之意,回啓矣。上曰,前日賞典,亦爲勿施,可也。
政院啓曰,執義沈儒行,牌招不進,持平尹塏,就職後,以服制,卽爲出去,獨有掌令元萬石,故位不齊,諸邑守令署經,不得爲之云,敢啓。傳曰,然則竝除署經,明日內無遺發送。出春坊朝報
答鳳山幼學李長周疏曰,省疏具悉。疏辭,當令該司,處之。出內下記草
上在昌德宮。停常參·經筵。
戶曹判書許積上疏。大槪,懇乞遞改,新授經筵之任,以重名器,以安微分事。答曰,省疏具悉。卿其安心勿辭。
禮曹參判蔡裕後上疏。大槪,乞遞文衡之任事。答曰,省疏具悉。卿其安心勿辭。
吏曹啓曰,臺諫有闕,政事,取稟。傳曰,明日爲之。
備邊司啓曰,本司有司堂上鄭維城代,以副提學金益熙差出,使之察任,何如?傳曰,允。
吏曹,修理都監都提調沈之源,提調三,元斗杓·李澥·許積,郞廳六,洪處尹·李袗·呂曾齊·崔寬·金敏斅·李德夏。啓。
院啓,金汝水削版事。停啓。
下直,鴻山縣監鄭采和,襄陽府使尹衡覺,楊口縣監李時淵,陰城縣監李慶龍,靈巖郡守洪鍾韻,高原郡守魚尙儁,舒川郡守邊麟吉,林川郡守李汝恒,驪州牧使李憪,明川府使黃埏,昌原府使崔煜,黃澗縣監洪碩亨,通津縣監閔煦,大興縣監具,庇仁縣監李昌垾。
慶尙左道推刷御史書目。義城縣令尹惟謹,現出奴婢,虛僞甚多,且有曾前還賤文書差錯可駭之事。安東府使李俊耉,各司奴婢,不能整頓,且有代點現捉之事,竝罷黜事。
假注書曹挺宇病,代以吳尙爲假注書。
執義沈儒行上疏。大槪,冒死陳情乞遞事。答曰,遞差。
副提學金益熙上疏。大槪,乞遞備邊司有司堂上事。下備局。出春坊朝報
上在昌德宮。停常參·經筵。
夜自三更至五更,月暈。
下直,興陽縣監李敏行,江陵府使任有後。
刑曹啓目,丁晳,刑問三次不服,加刑。啓依允。
京畿監司書目,果川兼任衿川呈,以持平尹宣擧辭職上疏上送事。答曰,省疏具悉爾懇。爾其勿辭,調理上來。
吏曹參判趙壽益上疏。大槪,新授職名,不敢承當,加以疾病深痼,供職無路,陳情乞遞事。答曰,省疏具悉。卿其勿辭察職。
吏曹啓目,曾因司書元萬石,疏陳薦人之事,備局覆啓,令臣曹,酌定薦擧節目,稟旨擧行,臣曹以莫重薦擧節目,非該曹所能酌定,就議大臣,定其節目,二品以上亦議,大臣抄名啓下後,使之薦人之意,回啓蒙允,所當卽爲擧行是白乎矣,其後連値相臣不齊,未卽擧行,今者備局,因行護軍李尙眞上疏,令該曹,稟定節目,薦主,從二品以上實職,曾經六曹堂上及承旨·三司長官·六曹參議·各道監司,各自薦人,而謬擧則論以重罪,所薦之人,果是賢能,則竝與薦主賞之之意,覆啓允下是白乎等以,從二品以上實職,曾經六曹堂上人員,則別單書入,承旨·三司長官·六曹參議及各道監司·各府留守,則時任者當之,故不爲列名以啓。薦擧節目,就議於大臣,則元萬石原疏中,所謂隨人才器,各注名下,又不先定其數,俾得專意於薦,與李尙眞疏中,所謂勿論文武蔭有官·無官·名官·庶官,而門地之高下貴賤,指陳才實,以狀上聞,以爲需用之地云者,誠合於旁招揚側之道。前日別薦時,或以六條,或以五條,先定薦目,故難稱其目,率多牽合,名實不相符,莫如使薦者,各隨其人之才品,爲其題目,竝薦文武蔭及儒生,而門地高下貴賤,亦勿爲拘,要以得人爲主,宜當。以此知委各該司及諸道監司·開城府·江華府留守等處,京中·京畿,則十二月初十日,外方則十二月晦日爲限,竝於限內,呈單于政院,啓下後,更議於大臣,稟旨擧行,何如?啓依允。出春坊朝報
有政。以沈儒行爲副修撰,郭聖龜爲掌令,柳俊昌爲執義,李元鎭爲安東府使,安應昌爲義城縣令,李楘爲東學敎授,柳寅亮爲中學敎授。出吏曹政軸
上在昌德宮。停常參·經筵。
夜一更,有霧氣。二更,流星出鬼星上,入艮方天際,狀如鉢,尾長三四尺許,色赤。三更,月犯軒轅星。四更·五更,月暈。
禮曹參判蔡裕後再疏。大槪,更申危懇,乞遞文衡之任事。答曰,省疏具悉。卿勿固辭,安心察職。
政院啓曰,傳曰,歲律將暮,而尙無稟處之事,殊未知其故也。今年則啓覆,何以爲之耶?事,傳敎矣。李尙眞,前爲刑房承旨時,啓覆之意,已爲啓稟,而罪人雖不多,文書浩繁,時未盡爲修正,而無故之日亦少,故未及定日仰稟矣。今承聖敎,不勝惶恐,文書畢修正後,更稟之意,敢啓。傳曰,知道。
推刷都監啓目,粘連慶尙左道御史狀啓云云。還賤已久之奴阿春所生三口,公然落漏,不錄於成冊中,節節可駭,前義城縣令尹惟謹,拿問定罪,監色頭目,嚴刑後全家定配,何如?啓依允。出春坊朝報
上在昌德宮。停常參·經筵。
知事鄭世規上疏。大槪,病勢朝暮待盡,臣本職及新授兼帶,竝乞遞免,俾得專意調治事。答曰,省疏具悉卿懇。卿其安心勿辭。
弘文館啓曰,伏見今日,政院以苦寒,經筵頉稟,日氣如此,固無所不可,而但自前小寒之前,則未嘗頉稟,而況卽今御講冊卷,只餘四日所講,而前頭小寒尙遠,臣等之意,不若擇稍和之日,以盡此卷歲前,無令卷末之講及於新年,似爲便當,惶恐敢稟。傳曰,依啓。
政院啓曰,取考本院日記,則節屆深冬,視事頉稟,有隨日候進退之規,上年十一月十九日,亦以隆寒頉稟矣。近來日氣寒澟,故依近例,視事頉稟,而玉堂啓辭如此,臣難免率爾之失,不勝惶恐,依玉堂之啓,稍溫之日,視事,更稟之意,敢啓。傳曰,知道。頉稟則自有前規,似無率爾之失,而欲畢時講之餘耳。出春坊朝報
上在昌德宮。停常參·經筵。
下直,楊州牧使成楚客。
禮曹參判蔡裕後三疏。大槪,冒萬死瀆陳前懇,乞遞文衡之任事。下該曹。
修理都監啓曰,郞廳戶曹佐郞李德夏,病患極重,今方呈旬於本曹,兵曹正郞呂曾齊,佐郞崔寬,俱以郞廳啓下,而本曹事務煩劇,不但郞官有不足之患,呂曾齊,且有身病,李德夏·呂曾齊,竝改差,其代,以戶曹佐郞姜頊,掌隷院司評李箕徵,差下,何如?傳曰,允。
備邊司啓目,粘連副提學金益熙上疏云云。本司有司堂上,非人人所可堪,臣等之以金益熙啓下,意非偶然,雖有疾病,年且盛强,今此疏辭,謙讓太過,使之察任,何如?啓依允。
府啓,新除授掌令郭聖龜,時在全南道康津地,請斯速乘馹上來事,下諭。答曰,依啓。
京畿,今春夏等褒貶,振威縣令尹惟晉,龍仁縣令李命說,抱川縣監尹璜以上中,永平縣令禹敬錫下。出春坊朝報
引見時,上曰,義禁府,有身犯一罪者,旣爲承服之後,決案侤音,拒逆不着,以爲延引時日之計,而仍爲停刑,尙未處決,國政刑政,豈爲如是文具之歸耶?今覆啓時,此罪人文書,竝爲詳査以稟,以爲處斷之地,可也。出禁府謄錄
上在昌德宮。停常參·經筵。
答知事鄭世規疏曰,省疏具悉卿懇。卿辭至此,摠管之任,當勉副焉。
吏曹判書李厚源三度呈辭。加給由。
正言成後卨啓曰,臣於昨日,進參冬至習儀,罷出紛遝之際,路逢都承旨洪命夏,未及隱身以避,僅得回馬,心甚未安矣。仍聞陪吏,以此至於知家云。隔等隱避,法例當然,而身爲臺官,未免失體,不可晏然仍冒,請命遞斥臣職。答曰,勿辭。退待物論。
大司憲李一相上疏。大槪,病勢添劇,決無供職之望,更申危懇,乞賜遞改事。答曰,省疏具悉。卿其勿辭,調理察職。
傳曰,明日晝講爲之。
刑曹啓目,丁晳,刑問四次不服,加刑。啓依允。
榻前,大司諫南老星所啓,引嫌而退。隔等避馬,載於法典,雖在紛遝之際,旣已失體,陪吏亦以此知家,則身爲言官,勢難仍在,正言成後卨請命遞差。上曰,依啓。
館學儒生宋奎禎等上疏。大槪,快收雷霆之威,亟停丁晳之刑,以副前日之敎,以實好生之德事。入啓。
榻前,刑曹判書李時昉所啓,本曹久囚罪人中,晉州沙工加音破回·朴㗡金等二人,同船格軍二丁,承服時,告其故敗偸米之事,故二丁及他格軍,則以脅從,分揀放送,只徵敗米,而此兩人,則受刑四十餘次後,以首罪論斷,停刑仍囚,何以爲之?上曰,勿爲啓覆,直爲梟示,可也。上曰,禁府一罪承服之人,以不着決案之故,仍爲停刑,至今置之,事甚無謂矣。兵曹判書元斗杓曰,此人以租三百石·木花三百斤入己的實,已爲承服,其時照律,論以死罪,而結案侤音,拒逆不着,拘於規例,尙未處斷矣。昨者,有啓覆時竝査之敎,而但禁府,則曾無啓覆之規,直爲依律施行,何如?上曰,然則直爲依律處斷,可也。出春坊朝報
司僕寺啓曰,平安道定州都致串·鐵山大串·宣川身彌島等處,本以本寺所屬之地,放馬設屯,其來已久,而椵島漢人設鎭之時,侵害屯民,殺食馬匹,不得支保,因此革罷矣。此處土地肥沃,水草豐盛,空棄可惜,故曾於己丑年間,啓下捉出濟州場馬五十八匹,移放於身彌島,以本道人,差定監官,收拾舊時牧子。又令新募流民看護馬群,耕作陳荒處,其意專在於漸次復設三處,前後監官,皆不得其人,今已七年。馬群孶息,僅至百三十匹,屯穀所收,亦甚零星,仍循度日,不爲變通,則成就無期。定州居前縣監林大樴,素稱勤幹,家且不遠,想必備諳設施利病,復設監牧官,以此人差除,所用印信,則依他例,令該曹,給送,所食料米,則亦依他例,自本寺題給屯穀,以責成效,何如?傳曰,允。出司僕謄錄
訓鍊都監啓曰,右部千摠洪宇翼,頃日政,除拜軍器僉正矣。本寺與訓局,事務俱緊,勢難兼察,洪宇翼,本職改差,專責千摠之任,何如?傳曰,允。出訓局謄錄
上在昌德宮。停常參,只晝講。
辰時,日暈兩珥。自巳時至申時,日暈。
以館學儒生宋奎禎等上疏,傳曰,此輩所爲,殊甚浮薄,至爲未便,此上疏,還出給。
吏曹啓曰,臺諫有闕,政事,取稟。傳曰,明明日爲之。
晝講入侍,知事吳竣,特進官李浣,玉堂蔡忠元·徐必遠,承旨金應祖,假注書吳尙,史官洪汝河,兼春秋閔周冕。
左議政具仁垕箚子。大槪,賤疾危篤,不省人事,不得連章乞解,虛帶職名,已至閱月,冀蒙恩遞事。答曰,省箚具悉卿懇。卿之所患至此,予用憂慮,耿耿不安。今則已入差境,日望勿藥之喜耳。卿其安心勿辭,專意調治。
吏曹啓目,粘連禮曹參判蔡裕後上疏云云。觀此疏辭,縷縷陳懇,至誠祈免,實出於帶職日久,遜避不安之意,自古主文之任,必擇一時人望,本不限以年數,故往在祖宗朝,至於數十年典文衡者,亦有之,似不當因其控辭,有所輕許是白乎矣,莫重文衡之任,非臣曹所可擅便,上裁,何如?啓依允。
以備邊司粘目,慶尙監司南翧遞差。
館學儒生宋奎禎等上疏。大槪,未奉聖批,抱疏將歸,敢陳危懇,冀蒙裁察事。入啓。
刑曹啓目,御史已經,牙山縣監朴邁,平澤縣監徐相民,依前照律施行乎?敢此申稟,上裁,何如?啓依他一體施行。出春坊朝報
榻前,右議政沈之源所啓,近來守令,別無勅行時急之事,而每爲除署經督送,非但舊法廢弛,其間或有不稱者,臺臣未及擧劾,事理不當。況刻期赴任,則本官人馬,勢未及來,故責出人馬於京主人處,雇價倍蓰,民受其弊,至於辭朝之後,或有淹留門外,趁不赴任者云。今後則時急事外,勿爲除署經督送,何如?兵曹判書元斗杓曰,辭朝守令,多在城外云矣。上曰,除署經發送者,曾因政院催促啓辭,欲其及時赴任,而淹留門外,則事極駭異,摘發以啓,可也。知事吳竣所啓,儒臣卒逝之後,例有褒贈之典,而故參贊臣張顯光,丁丑年卒逝,時當亂離之餘,未遑於贈典,嶺南士心,頗甚抑鬱矣。上曰,旣有其例,則依他例施行,可也。特進官李浣所啓,漢城府,異於他衙門,事務浩繁,堂上例難遍察,故委之於郞廳,而參軍崔大年,風病口澁,艱於酬應,請命換差他官,何如?上曰,爲人如此,則何處堪任?遞之,可也。右承旨金應祖所啓,近來文敎,館學外,外方如前廢弛,請令各道都事,專掌其事,巡歷列邑,査覈提督及守令勤慢,報于監司,啓聞而賞罰之,則庶有顯效矣。上曰,此言甚是,依施,可也。又所啓,提督之設,祖宗右文興學之良法,而列邑守令,薄待提督太甚,提督以此厭苦,不肯巡歷列邑,而勸課之事,一向廢弛,今後則守令之薄待提督者,提督之不肯巡歷勸諫者,亟令査啓,科罪,何如?上曰,言于該曹,依所言施行,可也。出春坊朝報
答備邊司粘目曰,依允。旣有朝廷命令,則爲藩臣者,所當竭力奉行,視之尋常,厭其登陟之苦,矇矓啓聞爲有如可,更令親審,則諉之有頉,而亦不欲焉,是何事體耶?不但可駭,其習不可長兺不喩,其他處事,亦甚顚錯,無一可觀。監司南翧,今姑遞差。
答推刷都監粘目曰,近來深惡丁晳等所爲,可也,爲其自恃多助,任行頑悍之習,欲脅朝廷之故也。此輩,亦安敢乃爾耶?許多一道,無一曉習軍務者乎?其意以爲,如是群起而訴之,則朝廷不得不從也。然則將以力勝朝廷乎?其漸不可長,豈非大可寒心乎?四千之卒,八十之將官,一時齊聲來訴乎?李天基,安敢枚報監營,監司亦安敢啓聞朝廷乎?此而置之,則後弊難遏,首倡將官乙良,囚禁嚴刑後,邊遠定配,金聲澈段置,不無相應之迹,刑推啓聞爲旀,監司南翧,牧使李天基等,姑先從重推考。出內下記草
引見時,兵曹判書元斗杓所啓,彰義門外已浮之石,今方精鍊,門內外運石之路,不可不及時修治,以到防軍士赴役,何如?上曰,依爲之。出兵曹謄錄
上在昌德宮。停常參·經筵。
京畿監司書目,果川兼任衿川呈,以持平尹宣擧辭職上疏上送事。答曰,遞差。
答吏曹判書李厚源疏曰,省疏具悉卿懇。卿其安心勿辭,從速察職。
答館學儒生宋奎禎等疏曰,省疏具悉。勿爲瀆擾,退修學業。
大妃殿·大殿·中殿·世子宮,政院·玉堂·二品以上六曹·大司諫,冬至問安。答曰,知道。
嬪宮,政院·玉堂問安。答曰,知道。
京畿監司書目,慶安察訪李咸吉,病重罷黜事。
禁府啓曰,承服罪人金興祖,照律處斷事,今日始捧承傳,卽當擧行,而明日,乃冬至,故今日受香,二十六日擧行之意,敢啓。傳曰,知道。
刑曹啓曰,傳敎矣。加音破回·朴旕金等,所當卽爲梟示,而今日乃冬至祭受香,明日則冬至正日,二十六日,當爲行刑之意,敢啓。傳曰,知道。出往江上,聚衆梟示,可也。
政院啓曰,下敎矣。卽招該曹郞官,十分嚴飭,一一査出現告,則諸邑守令辭朝之後,或留一日,或留二日,皆已出去,而大興縣監具,襄陽府使尹衡覺,安嶽郡守李文柱,未及發行云,敢啓。傳曰,姑先推考,催促下送。
義州府尹書目,謝恩兼冬至使一行,本月二十一日越江事。出春坊朝報
上在昌德宮。停常參·經筵。
未時,日暈。申時,日暈兩珥。
獻納李杭辭職上疏。踏啓字。
左議政具仁垕箚子。大槪,更申前懇,冀蒙恩遞事。答曰,省箚具悉卿懇。卿其勿爲固辭,安心調理。
禮曹啓曰,本曹佐郞李晠傳,除授之後,久不謝恩,使之催促出仕,則呈狀內,數年來宿病沈痼,浮症大發,食飮專廢,不能起動云。症情危劇如此,決難供職,其代,以在京無故人差出,何如?傳曰,允。
政院啓曰,今日爲政事,命下矣。罪人行刑之日,各司不得開坐,意有所在,今當罪人行刑之日,開政未安,何以爲之?敢稟。傳曰,明日爲之。
忠淸監司書目,報恩官呈,以本月十二日地震事。
禮曹參判蔡裕後上疏。大槪,略辨回啓文字,乞遞文衡之任事。答曰,省疏具悉至懇。卿辭至此,當勉副焉。
吏曹判書李厚源上疏。大槪,冒萬死更陳危懇,乞遞職名事。答曰,省疏具悉卿懇。卿之所患至此,不得不體卿之意,藥房提調之任,當爲勉副焉,卿其安心,勿爲固辭,調理察職。出春坊朝報
答長水閑良梁澄疏曰,省疏具悉。嘉爾爲國之誠,所陳等事,當令該司,處之。出內下記草
刑曹,罪人加音破回·朴旕金等,江上梟示。啓。
禁府,罪人金興祖,堂古介處斬。啓。
上在昌德宮。停常參·經筵。
自辰時至午時,日暈。
江原道,今春夏等褒貶,橫城縣監洪興祖,安峽縣監李哲英以上中,伊川縣監洪重亨,平康縣監尹杭以上下。
吏曹啓目,奉常副奉事鄭叔周,受由過限未上來,改差。啓依允。出春坊朝報
有政。以李尙眞爲慶尙監司,吳竣爲內醫提調,蔡裕後爲大司憲,李一相爲禮曹參判,李厚源爲繕工提調,元萬石爲獻納,洪柱三爲正言,崔灝爲軍器僉正,李袗爲舍人,尹珹爲掌令,李弘猷爲平澤縣監,沈瑞省爲牙山縣監,南鎰爲永平縣令。出吏曹政軸
大司憲李一相三度呈辭。入啓。遞差。
上在昌德宮。停常參·經筵。
刑曹啓目,丁晳等刑問各五次,鄭仁刑問四次不服,加刑。啓依允。丁晳乙良,除加刑,照律爲乎矣,前日之所謂刑問,皆是誣罔之言也。金起秋段,更爲刑推。
左議政具仁垕三箚。大槪,敢申前懇,冀蒙恩遞事。答曰,省箚具悉卿懇。卿之勿藥之喜,予日望之,卿其勿爲固辭,安心調理。
吏曹啓曰,守令有闕,政事,取稟。以上春坊朝報
上在昌德宮。停常參·經筵。
夜一更二更,南方巽方有氣如火光。三更,雨雹狀如小豆,南方有氣如火光,下雪。
忠淸右道推刷御史書目,結城縣監安鎭,推刷之際,酷刑冒濫尤甚,積失人心,爲先罷黜事。
傳曰,今此修理之擧,雖出於萬分不得已之事,至於役民等事,則不可不愼。材木斫伐時,船材可合之材,則切勿混同濫伐,設使役民,參酌事勢,不至濫觴,或有如煙戶之役,可以減除者,則量宜蠲除,慰悅之擧,似不可已。以此嚴飭各該道方伯,各別擇定剛明差員,使之盡心奉行之意,令都監,明白措辭分付,而此後繡衣之行,必當廉問處之,以此知悉擧行。出春坊朝報
上在昌德宮。停常參·經筵。
吏曹判書李厚源,身病出仕。
江原監司金振上疏。大槪,病勢深重,乞賜遞免,以便公私事。下該曹。
傳曰,今此修理處外宮墻事,都監堂上,與大臣·備局堂上等及缺四字會同賓廳,使之議啓。
左議政具仁垕四箚。大槪,復申前懇,乞蒙恩遞事。答曰,省箚具悉。卿其安心調理。
大司憲蔡裕後上疏。大槪,略陳愚見,仍乞遞免事。答曰,省疏具悉。卿其勿辭。
假注書李敏徵病,代以李行道爲假注書。
工曹判書李澥上疏。大槪,重得傷寒,乞遞本職事。答曰,省疏具悉。卿其安心勿辭。出春坊朝報
答修理都監草記曰,豈可每每面稟,以損事體乎?宮墻退築,亦非閑事,圖形中可減間架,令領議政以下,相議量減以啓,勿爲推諉於都監堂上,明朝又如今日會同,趁卽議啓。出內下記草
訓鍊都監啓曰,自前京畿壯抄軍,一朔立番于北營,則還爲放送矣。今已准朔,明日當爲放送,而大將方在呈告中,故令所屬千摠,試才論賞,明日放送之意,敢啓。傳曰,知道。出訓局謄錄郞廳申命佐校正。日記郞廳李聖運書。
上在昌德宮。停常參·經筵。
傳曰,明日晝講爲之。
吏曹啓目,粘連江原監司金振上疏云云。今觀疏辭,且聞士夫間相傳之言,則其病勢實難赴任云。似當依願許遞是白乎矣,方伯進退,該曹不敢擅便,上裁,何如?啓依回啓施行。
傳,前府使朴宗寧·李弘淵·李景顔·李濬·金德承·尹㻩,博士柳以厚,縣監朴廷龍·李震夏·成玩·鄭之虎·鄭時僑·洪宇亮·崔攸之·韓翼文·沈光泗,判書尹絳,承旨睦行善,郡守朴吉應·柳當中·全昌君柳廷亮,牧使柳景緝,監司尹順之,執義李晩榮,持平鄭晳·朴增輝·鄭始成,監察南夢賚,著作尹棐殷,校理李慶徽,應敎尹鏶,修撰李梓,左通禮朴日省,佐郞金益廉,主簿宋孺悌,參奉元永海,學錄羅萬葉,縣令李從龍·李碩望,參軍黃玩,內侍梁達源,完陵副令岦,菁原監敬行,烏川監炯源,司猛鄭弘淵,護軍曺後益·梁應涵,僉使獨孤義·南宮煜,萬戶崔克一·禹濟萬·李時彬·白士哲,部將韓侃,奉事鄭尙輔,判官金繼信,奉事鄭忠亮,僉正李琳,哨官李尙信·李東老等,敍用。永安尉洪柱元,直長柳植,牧使張遇漢,著作尹棐殷·李堥,縣監尹益元,主簿朴始漢,佐郞李廷夔,縣監崔攸之,參奉元永海,郡守金鳴遠·柳椐·權順昌,判官姜,左通禮朴日省,縣監潘潤沂,府使柳時楨,僉使愼義信·李竚,萬戶劉廷烈·吳尙勳,習讀李道昌,宣傳官鄭昌翰,虞候朴就文,洗馬申命圭等,職牒還給事。下吏·兵曹。
工曹判書李澥辭職上疏。答曰,省疏具悉。卿辭至此,當勉副焉。
傳曰,政事,明日爲之。以上朝報
上在昌德宮。停常參,只晝講。
夜一更,南方有氣如火。五更,北方有氣如火光。
晝講入侍,知事李厚源,特進官李時昉,玉堂蔡忠元·徐必遠,承旨權坽,假注書吳尙,史官洪汝河,兼春秋閔周冕。
傳曰,明日,晝講爲之。
禮曹判書吳竣上疏。大槪,臣之兼帶,有妨於御藥監劑,乞遞知義禁事。入啓。下該曹。
政院啓曰,三司長官請對云,敢啓。傳曰,別無引對之事,有懷則,書啓而已,可也。
大司憲蔡裕後,大司諫南老星上疏。大槪,臣等請對,未蒙引接,不勝慙悚,請命竝遞臣等之職。答曰,省疏具悉。勿辭。
副提學金益熙上疏。大槪,咫尺請對,未蒙召見,無非誠意淺薄之罪,乞賜鐫免事。答曰,省疏具悉。勿辭。
府啓,五衛將朴霽曾,爲古阜郡守時,賊點奴子,因事到郡,則抗禮接待,醜態不一,至於旁縣庶孽之妻,越境㤼致,以悅其奴,南方之人,至今憤罵,如此之人,不可齒在衣冠之列,請命削去仕版。答曰,更加詳察處之。
政院啓曰,傳曰,旣有下問,則是非間固當有對,而三司長官請對,使之書啓所懷,則蒙然塞責,辭疏之後,便爾出去,茫無皂白,是何故也?政院察啓事,傳敎矣。臣等竊見三司長官疏本,則其意以爲,書啓不如面陳,故敢爲請對,而不賜引接,必是缺然而退,不敢更陳所懷矣。傳曰,此非自己之意請對也。下問之事,安敢不對而退乎?其意可想,不亦駭乎?明日竝命招,使之盡對。
有政。以朴世堅爲文學,丁彦璜爲江原監司,金櫓爲結城縣監,全東屹爲伊川縣監,林一儒爲恩津縣監,李恢爲禮山縣監,李浣爲工曹判書,李延年爲吏曹佐郞,尹順之爲司饔提調,尹絳爲平市提調,申埈爲漢城判尹,柳道三爲右承旨,趙汝秀爲直講,朴元震爲監察,金盛宙爲漢城參軍,洪柱彦爲軍資判官,閔思謙爲監察,李星徵爲南陽府使,南斗瞻爲杆城郡守,承文博士任座,司評李箕徵,司贍主簿高斗興相換。出吏曹政軸
答刑曹前谷山郡守金成一改照律草記曰,知道。今後則兒弱充定守令,應以此律施行。出內下記草
刑曹啓曰,以谷山前郡守金成一照律粘目,傳曰,此律似爲不當,更爲察處事,傳敎矣。金成一,上番軍士,兒弱充定罪頉,至於四名,違越禁令,莫此爲甚,照律之際,考見軍籍事目,則年未滿定役九人以下守令,杖八十,而此律似涉輕歇,故以杖一百照律矣。今承更爲察處之命,不勝惶恐,依軍籍事目,杖八十,私罪,奪告身之律,改付標以入之意,敢啓。批答見上出兵曹謄錄
晝講時,知事李厚源所啓,安興城,旣無典獄,又無入番軍兵,前頭各處守直及使喚,無辦出之路,該道監司以爲,兵營主鎭騎步兵,四百九十戶內,二百四十戶,則仍給兵營,二百五十戶,則移屬兵曹,癸巳爲始,收布上納。若以此軍,移給本城,每朔二十戶,分番磨鍊收布,雇人代立,則非但本城之事,可以成形,募入之人,亦有生理,必多願入者。每朔二十戶磨鍊,則十戶爲餘數,而可用於閏朔,若不得此軍,則某樣軍中,必須定給云,此軍移給,令該曹,覆啓稟處,何如?上曰,依爲之。出兵曹謄錄
右承旨金應祖三度呈辭。入啓。遞差。朝報
上在昌德宮。停常參,只晝講。
夜一更,東南方有氣,如火光。二更·四更,南方有氣,如火光。
備邊司啓曰,本司武郞廳司果盧益堅,奔走勤仕已滿十五朔,依例陞敍,或守令除授事,捧承傳施行,何如?傳曰,允。
判敦寧閔馨男上疏。大槪,病重,本職及兼帶太常提調,竝命鐫改事。答曰,省疏具悉。卿其安心勿辭。
晝講入侍,知事許積,特進官趙壽益,玉堂蔡忠元·徐必遠,承旨洪命夏,注書安縝,史官洪汝河,兼春秋閔周冕。
刑曹啓目,丁晳矣,頑悍肆惡,捉來之際,官差打下,任意歸家罪,杖一百,流三千里。啓。
左議政具仁垕五箚。大槪,復申危迫之悃,本職及兼帶,竝許遞免,以安朝夕待盡之命事。答曰,固辭至此,勉從之意,遣史官傳諭。
傳曰,修理都監都提調以下諸堂上,經筵後,當爲引見,竝卽命招來待。
傳曰,兩司長官,書啓後,仍爲留在乎?事,命下矣。大司憲,則書啓後卽爲出去,大司諫,則留待臺廳矣。傳曰,三司長官皆來待。
政院啓曰,京畿監司狀啓內,都事姜裕後,速爲署經,使之趁卽察任,以爲災傷文書,及期修正事,令政院,稟旨定奪云。京畿都事姜裕後,速爲署經事,兩司城上所牌招言送,何如?傳曰,允。
府啓,五衛將朴霽,削去仕版事。措語見上答曰,罷職。
吏曹啓曰,大臣處置政事,取稟。傳曰,明日爲之。出春坊朝報
傳曰,大司憲蔡裕後,大司諫南老星等之處心,極爲駭異,不可仍置重任,竝遞差。出內下記草
上在昌德宮。停常參,只晝講。
江原監司丁彦璜辭職上疏。答曰,省疏具悉。卿其勿辭,速往欽哉。
領敦寧金堉箚子。大槪,請以箚辭,更問朝廷事。入啓。下備邊司。
晝講入侍,知事許積,特進官申濡,玉堂權大運·沈儒行,承旨柳道三,假注書吳尙,史官洪汝河,兼春秋閔周冕。
推刷都監啓曰,都監堂上鄭維城之代,江原道,則以戶曹判書許積,黃海道,則以兵曹判書元斗杓,姑令兼察矣。斗杓·積,不但各有自初所掌之道,又以修理都監堂上,所幹繁緊,勢難兼察,而行護軍尹絳,曾以都監堂上,已知顚末,都監堂上差下,使之專察黃海·江原兩道推刷。且御史還朝,則將有正案査較之事,而郞廳中,司宰僉正李星徵,明敏勤幹,盡心擧職矣,昨日政,移授南陽府使,替付生手,必多疏漏之患,李星徵南陽府使遞差,仍授前職,以完都監之事。此外郞廳,限推刷完畢間,切勿除授外任,何如?傳曰,允。
大司憲蔡裕後上疏。大槪,寒疾添劇,本職及兼帶,竝乞遞免事。傳曰,自祖宗朝,十分寬假優待之人,到今不可輕遞,此疏,還出給,使之察任,以副時人之望。
備忘記,今此修理之役,雖出於萬分不得已之擧,念彼外方斫木役民之事,載船越海之苦,若痼在身,食息不能忘于懷,玆以慶德宮承暉殿·思藻堂,撤毁移建于正殿及別殿,以此數量減,分定材木,俾除民弊之萬一事,言于都監。
政院啓曰,臣等待罪近密,竊附於有懷必達之義,朝以蔡裕後等事,略陳所懷矣。卽者,伏見蔡裕後辭職上疏,還出給傳敎,臣等不勝瞿然之至。臣等非謂二臣之無所失,亦非謂嚴譴之下,更起察任,而只以聖上優容臺閣之道,恐不當如是太遽,故妄有所達,豈有一毫他意於其間哉?惶恐罔措,伏地待罪。傳曰,知道。勿待罪。
外各司內摘奸。出春坊朝報
有政。以具仁垕爲綾川府院君,閔傑爲南部主簿,尹㻩爲掌樂正,尹鏶爲校理,黃道亨爲禁府都事,權勛爲南陽府使,安汝羾爲監察,李慶徽爲副修撰,黃一夔爲引儀。出吏曹政軸
答政院大司憲蔡裕後,大司諫南老星遞差還收啓辭曰,留時引日,涉於文具,故今政,欲爲差出其代,院意如此,何必强遞?置之。出內下記草
上在昌德宮。停常參·經筵。
大司諫南老星上疏。大槪,惶恐縮伏之中,不得不冒死陳情,亟賜遞免事。傳曰,還出給,使之察任。
傳曰,慶德宮萬祥樓,亦爲撤毁補用事,言于都監。
副提學金益熙呈辭。給由。
工曹判書李浣上疏。大槪,亟賜鐫改新除職名,俾安微分事。答曰,省疏具悉卿懇。卿其安心勿辭,從速察職。
禁府啓目,前義城縣令尹惟謹元情公事判付內,姑停刑推議處爲乎矣,八十口奴婢,御史還爲私賤之說,極爲驚駭,令都監,明査處之。
副修撰李慶徽上疏。大槪,冒死陳情,乞遞職名事。答曰,省疏具悉。爾其勿辭察職。出春坊朝報
上在昌德宮。停常參·經筵。
巳時,太白見於午地。
大司諫南老星上疏。大槪,情勢蹙迫,不得不冒死再瀆,乞賜遞免事,及大司憲蔡裕後辭職上疏。傳曰,長官重任,不可輕遞,竝牌招,使之察任。
黃海監司書目,瓮津縣令朴安期,病重罷黜事。
吏曹啓曰,承旨有闕,政事,取稟。傳曰,明日爲之。
大司諫南老星啓曰,臣之悶蹙情勢,一節加於一節,冒死再瀆,未蒙准許,不意玆者,召牌又下,不得不趨詣,而負犯旣多,理難仍冒,請命遞斥臣職。答曰,勿辭。退待物論。
大司憲蔡裕後啓曰,臣之情勢之悶縮,蹤迹之狼狽,至此而極矣。引避恐致煩撓,體例不宜晏然,臣於二者,無以爲計,而負犯旣多,理難仍冒,請命遞斥臣職。答曰,勿辭。退待物論。
院啓,大司諫南老星,引嫌而退。旣遞復仍,嚴旨屢降,狼狽轉甚,勢難察任,請命遞差。答曰,似難自擅,而公議如此,依啓。
府啓,大司憲蔡裕後,引嫌而退。辭未達意,屢承嚴旨,旣遞還授,狼狽轉甚,揆以臺體,勢難察任,請命遞差。答曰,依啓。
正言閔維重辭職上疏。答曰,省疏具悉。爾其勿辭察職。
承旨成夏明三度呈辭。入啓。遞差。以上春坊朝報
上在昌德宮。停常參·經筵。
巳時,太白見於午地。
慶尙監司書目,都事任重,病重罷黜事。
忠淸監司書目,懷德呈,前執義宋浚吉上疏上送事。答曰,省覽來疏,固辭又至於此,良用缺然矣。日者所謂有所未盡之言,自視慊然,恐不我欲之意也,何用未安焉?所辭之職,今姑遞改矣。從容調意,徐待日暖後上來,以副予意。
副校理閔鼎重辭職上疏。答曰,省疏具悉。爾其勿辭察職。
右承旨金佐明上疏。大槪,與都承旨洪命夏,法當相避,亟賜遞免事。踏啓字。
都承旨洪命夏辭職上疏。答曰,省疏具悉。卿其勿辭察職。出春坊朝報
有政。以李一相爲大司憲,吳挺一爲大司諫,李弘淵爲左承旨,金佐明爲右承旨,李齊衡爲杆城郡守,成後卨爲慶尙都事,趙聖達爲瓮津縣令。出吏曹政軸
上在昌德宮。停常參·經筵。
巳時,太白見於午地。
吏曹啓曰,承旨有闕,政事,取稟。傳曰,過國忌後爲之。
禁府啓目,前義城縣令尹惟謹所犯,實在於此一款,自下不敢擅便,上裁,何如?啓。旣已還賤,則代婢有無,非所可論是去乙,當身及所生三口,公然不錄之說,極爲驚駭,有意用情之罪,在所難免,嚴刑得情爲旀,河春治罪輕重與否,令推刷都監,詳察覆啓處之。
全南監司書目,興陽呈,以前縣監潘潤沂,本縣官廳禮吏劉哲仁,稱以官廳米二十石偸食,撲殺劉哲仁之罪,令該曹,處置事。
吏曹啓目,司䆃正姜允亨,除授後過限未上來,改差。啓依允。出春坊朝報
上在昌德宮。停常參·經筵。
巳時,太白見於午地。
全南都事書目,災傷差錯,務安縣監金克和,罷黜事。
傳曰,昨見修理都監別單,體大難運之材,則幾盡減去,所餘者不多,各道方伯等,諉之於差員之手,不爲致察,依前役民,若有憑公營私之弊,則不體朝廷之意,莫此爲甚,其罪,當如何?況都事,以監司亞官,道內尊重者也,厭其深山出入之苦,遠往他處,專諉於監色,則濫觴之弊,難保其必無,監司必須十分參酌,役民差員,必須躬進親執,然後可無濫斫船材騷屑民間之患。令都監,體予至意,務欲除弊之意,各別嚴飭諸道,而怠慢不爲盡職之官吏,則一一拿推重處事,竝令知委。出春坊朝報
上在昌德宮。停常參·經筵。
巳時,太白見於午地。未時申時,日暈。夜一更·二更,月暈。
答左承旨李弘淵疏曰,省疏具悉。爾其勿辭察職。
大妃殿,藥房問安。答曰,無事。
大殿·中殿·世子宮·嬪宮,藥房問安。答曰,知道。
領敦寧金堉箚子。大槪,薦士人朴守眞,才局可用事。答曰,省箚具悉。卿辭至此,其時事目中難便處,更爲釐改以入,朴守眞才局如此,則何必爲疑,依此試用爲當,卿其安心,勿爲竢罪。
傳曰,副護軍蘇東道,遞任後上來乎?
政院啓曰,副護軍蘇東道,遞任後,時在全南道益山地云矣。傳曰,軍職雖非顯職,不爲來謝,殊甚駭異,推考。
傳曰,典獄摘奸,輕囚放釋。出春坊朝報
有政。以申濡爲宗簿提調,李應蓍爲刑曹參判,尹順之爲禮曹參判,金佐明爲兵曹參知,睦行善爲承旨,金壽恒爲吏曹正郞,李震夏爲兵曹佐郞,任暎爲良才察訪,吳斗寅爲兵曹正郞,許東岦爲會寧府使,閔晉亮爲坡州牧使,吳燦爲務安縣監,李端夏爲氷庫別檢,劉瑗爲假引儀。出吏曹政軸
兵曹啓曰,傳曰,薄衣軍士摘奸,令該曹,襦衣造給事,傳敎矣。闕內及外各處,發遣郞廳摘奸,則薄衣軍士一百十二名別單書入,所着襦衣,令該曹,速爲造給,何如?傳曰,依允。出兵曹謄錄
又啓曰,本曹郞廳八員內,四員有公故,只有四員,而除內外司上直,餘存者兩員,事務煩劇,勢難周旋。且步兵價布,經旬未捧,外方之人,久滯京邸爲慮,此弊,頃日具由入啓,正郞閔周冕兼春秋,以他員替代,使之專掌收捧矣。周冕再度呈病,終不察任,佐郞安後說,亦以病三度呈狀,不可久曠,竝改差,今日政,以在京無故人,差出察任,何如?傳曰,允。出春坊朝報
上在昌德宮。停常參·經筵。
未時,太白見於午地。
備邊司啓曰,本司郞廳,仕滿十五朔,則隨品陞敍,或除守令,固是,例也,而郞廳盧益堅,陞敍啓辭,不言於有司堂上,徑先書入公事郞廳,難免不察之失。此則當自本司施罰,而盧益堅之差下郞廳,本不滿十五朔,冒稱准期,欺其同官,有此啓辭,其爲心術,極爲奸巧,盧益堅,郞廳汰去,陞敍承傳,勿施,何如?傳曰,允。
同副承旨洪處厚書啓,臣承命馳進典獄署,點檢在囚罪人,則啓下罪人二十六名,計除各衙門移文各人等呈狀所囚罪人二十六名內鄭休歇,與他人同謀,防納歲幣時,歲木一匹·鹿皮一令,不爲備給罪,刑曹捉囚,梁時運,以其父得男,斫松逃走罪,刑曹捉囚,私奴乶音金·李義謙稱名者,呈狀刑曹捉囚,惠民署次知今生,以藥材不卽持來,舍人司捉囚,私奴羅斤,乃以負債人承生樂逃避罪,以切隣,常平廳捉囚,京主人羅海一·丁生等,以妓生催督事,豐呈都監捉囚,仁立以材木未卽進排,豐呈都監捉囚,私奴季會,以捕盜軍士,都監使令打下罪,兵曹捉囚,朴孝立,本廳銀子三十兩,貸用不納罪,御營廳捉囚,仁立·季會等,罪名雖重,俱是兒弱,孝立縱云負債,而似涉冤抑,故依聖上欽恤之敎,右十名,卽爲放釋,其餘十六名,則皆各衙門所囚,而或事係相訟,或罪干倫紀,故不敢輕釋,而其中別監金義直母愛香,以其子逃避之罪,囚禁累月,凍餒將死,義直之代,已爲差出,似當分揀,而係是掖庭下人,不敢擅便,仍爲囚禁矣。且本署無形,只有刑吏一人·使令一名,而刑吏則不識一字,罪人多少之數,全未省察,使令則貧孱病廢,僅自起動,多被諸上司侵責之故,不能支撑,獨有官員,束手以坐,莫知所爲,重罪所囚之地,不當如是虛疎,合有變通之擧,竝此敢啓。傳曰,依啓。
政院啓曰,今此別薦單子,以今初十日爲限矣。過限不薦者,令該曹,依例察推,何如?傳曰,允。
又啓曰,啓覆罪囚,當於今月內稟決,而近因該房遞易,未及仰稟矣。各件文書,則旣已修正,而取考日子,則前頭空日甚少,十五日以前,則連有空日,而各司褒貶,逐日相値,十六日十七日,爲空日而自十八日至二十一日,臘享大祭,齋戒,二十二日爲空日,而二十三日至二十四日國忌齋戒,二十五日至二十七日空日,而二十八日至二十九日國忌齋戒,如不得已,則十六日初覆,十七日再覆,二十二日三覆,似或得宜,而但自前啓覆,例於三覆之間,各間一日而十六日十七日,則初·再覆卽爲連日,自十七日計二十二日,則再覆·三覆之間,似爲太遠,而此外無他推移之日,何以爲之?敢稟。傳曰,雖然,依此爲之。
修理都監都提調以下請對入侍,榻前所啓,自上軫念民弊,慶德宮承輝殿·思藻堂·萬祥樓,特命毁撤,移用於修理處,中外聽聞,孰不感悅,臣等,仰體聖意,大小材木,減數磨鍊,已爲行會,而更爲思量,則承輝殿,乃世子所御之正殿也。他日或有移御之擧,則不無難便之勢。又況世子正殿,遽爲撤毁,事甚不當,又復思惟,終有所不安,外間物議,亦皆如此云矣。今此修理之擧,爲慈殿萬萬不得已之事也,一時民弊,何暇顧恤?請承輝殿,勿毁,何如?上曰,群下之意,誠然矣。然此何等時耶?明春運材之時,又與農時相値,徵發役民,誠所不忍。且其形勢,予思之熟矣。敬賢堂,實爲世子正寢,而承輝殿,則乃其次也。今雖毁用,不妨於事理矣。出春坊朝報
引見時,上曰,禁府所囚尹惟謹事,以法言之,則難免重律,而其間或有冤枉可恕之端耶?元斗杓曰,八十口奴婢之中,恐或不能盡察,以致落漏,婢河春及代婢彦介等,竝爲載錄於甲午式年續案與否,令推刷都監相考,稟處,何如?上曰,依爲之。出禁府謄錄
上在昌德宮。停常參·經筵。
刑曹參判李應蓍辭職上疏。答曰,省疏具悉。雖緣當初做錯之致也,有何難便之事乎?卿其勿慮,從速察職。
副提學金益熙上疏。大槪,病勢危重,決難供職,本職及兼帶大司成·備局有司堂上,懇乞遞免,以便公私事。答曰,省疏具悉。覺悟於卿言,得除民弊,有可賞之誠,無可罪之失,卿其勿辭,從速察職。
忠淸監司書目,新昌呈,以工曹參判辛啓榮辭職上疏上送事。傳曰,遞差。
政院啓曰,別薦單子,雖已過限,而隨其到院聚會以入之意,昨蒙下敎,而今至兩日,不但更無來呈者,而刑曹判書李時昉薦擧單子,亦於初十日夕呈院,以誤字改書,還爲持去,翌朝更呈云,元非無端過限者,此後則似無隨後來呈者,而前入單子,已爲啓下,李時昉單子,何以爲之?敢稟。傳曰,知道。入之。
又啓曰,昨於啓覆排日稟定時,以望前,則各司褒貶相値,念後,則將有大政,故不得已擇其中間無故日,稟奪啓下矣。其時,只憑禮曹書送空日,而卽考觀象監日記,則月食齋戒,雖在十五日,復圓在於十六日卯正,待其罷齋,則啓覆時刻,似爲太晩,十七日,亦在大祭散齋之日,無已則次次退行,二十二日初覆,二十五日再覆,二十七日三覆,似爲宜當,而第臣待罪該房,不能詳察,致煩再稟,極爲惶恐,伏地待罪。傳曰,知道。勿待罪。
府啓,林川,乃湖中大邑,號稱難治,自前必以名稱素著之人差送,而郡守李汝恒,曾爲海西守令,政委下吏,多有貽弊民間之事,及授本職,物情爲駭。且衰耗多病,政院七事應對之際,不能拜起,當此刷政多事之時,其整頓鎭定之責,不可付諸此人,林川郡守李汝恒,請命罷職。各道都事,必以侍從差遣,其意有在,苟非大段病故,不可容易數遞,而前慶尙都事任重,赴幕纔經數月,受由上來,以未及殿最之限,至於啓罷,其間疾病輕重,雖未可知,本道監司,方在遞推待罪之中,諉以殿最,乃敢馳啓,揆以事體,豈容如是?前慶尙監司南翧,請命推考。答曰,依啓。李汝恒事,更加詳察爲之。
右副承旨睦行善辭職上疏。答曰,省疏具悉。爾其勿辭察職。出春坊朝報
傳曰,凡馬之爲物,不爲肥澤,則非但所見埋沒,亦不得展其才,必須十分肥膘而後,方可用也,而但念御廏之馬,無朝夕使用之處,空立於槽櫪之間,肥而久立,則生病可慮,以此本寺之人,不思變通之策,徒以肥膘爲憂,減料瘦小爲能事,見之不似御廏飛龍之馬,豈非寒心而可笑者乎?今後則盡其料而養飼,務以肥大爲主,如右變通之條,而遵行勿替,則無生病之慮,而似御馬之模樣。依此擧行,一內廏御馬與外廏駕轎馬,春秋日長之時,則一月三次,每十日出往箭串,調習往來,而如洗馬之規,則擧措重大,不可常常爲之,內乘二人及外寺馬色官,輪回,只率下輩出去,而出往之馬,勿爲空牽,皆騎往箭串後,令本寺,出往官員以下,皆給一時糧饌點心,乘夕回來,冬夏之祁寒盛暑,則一朔二次,而望前望後爲之,暑月,則晝間似難往來調習,日次之前夕,內廏馬,則出宿于外廏,趁城門之開,乘涼出往放馬,終日吃草,乘夕涼回來,亦宿于外廏,翌朝還入,爲可,此乃拘於闕門開閉之故也。以此定式爲之,則似爲便當矣。出內下記草
正言洪柱三啓曰,新除授京畿都事姜裕後,速爲署經事,命下矣。大司諫臣吳挺一未肅拜,司諫臣朴承休以推刷御史,方在慶尙道,正言臣閔維重,以身病不得來參,雖不備員,臣與獻納臣元萬石,不得已爲署經齊坐之意,敢啓。傳曰,知道。出春坊朝報
上在昌德宮。停常參·經筵。
慶尙監司書目,臘獸進上闕封,靑松府使申湸,寧海府使李後奭,陜川郡守元簋,罷黜事。
大司諫吳挺一啓曰,臣稟氣虛薄,素多疾病,況自萬里行役,慘遭子喪之後,舊痾轉痼,新恙交侵,精神昏憒,有同木偶,種種症目,不敢猥瀆,而自分癃廢,望絶榮塗。今又諫長之命,遽出夢寐之外,前後誤恩,一何至此?非臣糜粉所可仰報,唯當奔走,庶竭駑鈍,而顧臣所患,症非偶發,況添外感,痛勢苦劇,末由就列,冒死呈單,見阻累日,罪積瘝曠,不得不强疾扶曳,今始趨謝,而逋慢之誅,自知難逭。且臣之愚意以爲,臣所帶之職,與凡官有異,方呈辭單,不能行公,則書呈薦單,恐涉難便,次且未果之際,限日已過矣。卽聞有別薦過限察推之擧,臣不勝惶恐之至,旣在應推之中,不可晏然仍冒,請命遞斥臣職。答曰,勿辭。退待物論。
正言閔維重啓曰,臣猥以無狀,驟叨匪據,陶甄之私,器使之恩,榮感已極,糜粉難報,而自顧品資庸陋,學識蒙昧,尋常百執事,猶懼其不能勝任,矧惟諫官,實當言責,其敢冒受虛竊,上欺聖鑑,下辱名器哉?人之才分,各有定限,縱欲强爲,難可踰越,量力而進,度能而處,方合事君之義,允爲盡職之道,故臣嘗自以爲,當官受職,必審其可堪者而居之,顯仕淸班,責望俱重之地,則不宜濫玷而混汚,此實臣之昏滯之見,雅定於心者也。且臣,賦命險釁,積戾招禍,旣失所恃,繼喪祖母,哀疚潰傷,疾病乘之,危惡之症,種種作苦,精神筋力,更無奔走供仕之路,始上辭章,悉陳情懇,而聖明假借,不賜允許,輒復呈單,以冀恩遞,而政院不諒,循例沮却,臣之進退狼狽,惶悶不安者,至此而尤有甚矣。臣旣有難進之勢,又抱採薪之憂,以此縮伏,不敢往赴於政府參謁之日,壞傷國體,重犯法典,考之於律,當被罪罰,請命鐫削臣職。答曰,勿辭。退待物論。
咸陵君李澥上疏。大槪,重得寒疾眩症兼發,臘祭獻官,請命改差事。答曰,省疏具悉。當令該曹遞改焉。
院啓,竝引嫌而退。未及肅謝,薦限已過,則勢所固然,而旣在應推之中,疾病之來,人所難免,而不赴參謁,有乖典例,俱難在職,請大司諫吳挺一,正言閔維重,竝命遞差。新除授守令之歷見臺官,自是常例,而泰安郡守李雲栽,果川縣監李文會,辭朝之時,終不爲下直,其怠慢之習,誠爲可惡,請竝推考。答曰,依啓。
府啓,林川郡守李汝恒,曾爲海西守令,政委下吏,多有貽弊民間之事,其時往來使行,亦有言之者,實非泛然風聞之比,及授本職,政院七事應對之際,至於不能拜起,此則政院諸臣之所目覩也。其衰耗病敗之狀,此亦可知,今無更爲詳察之事,湖邑剸煩之責,決不可付諸此人,重貽民弊,李汝恒,請命罷職。參下蔭官,與本司官員,有相避之人,非特命相換,則無故作散,例也。近日該曹,連以金世鼎·金盛宙等,積仕之故,至於啓請相換,法典所無之事,不可到今創開,設有中間一時謬例,頃者一蔭官,以本司提調相避,卽爲見遞,則何前後之不均,若此也。政曹尋常舊規,亦漸墮廢,誠極寒心,請氷庫別檢金世鼎,尙衣直長金盛宙改差,該曹當該堂上郞廳推考。南部主簿閔傑,乃是驪州居營吏之子,以局出身,直授引儀,又移部官,如此微賤之輩,非有表表可紀之勞可用之才,而容易擬差於東班實職,殊無臨政愼重之意,請該曹當該堂上郞廳推考,閔傑汰去,以除官方淆亂一分之弊。牙山縣監沈瑞省,曾任長城時,擅用元穀,多至數百石,而以備耗充上次,懸錄於重記文書,聞之者,莫不驚愕。沈瑞省,爲先拿問,且令監司,急速査啓,以爲處置之地。答曰,依啓。李汝恒遞差,閔傑事,更加詳察爲之。出春坊朝報
傳曰,昭顯世子一女喪事,祭廳墓幕各樣祭奠,令該道,造給,外棺板一部·石灰一百石,竝令該曹題給,此外亦有難辦之事,則令該道,問于次知內官擧行事,明白分付。出內下記草
吏曹啓曰,守令有闕,政事,取稟。
上在昌德宮。停常參·經筵。
全南監司書目,慶尙監司李尙眞辭職上疏,上送事。答曰,省疏具悉卿懇。卿才允合此任,勿爲控辭,從速上來。
京畿監司書目,廣州呈,以校理尹鏶上疏上送事。答曰,省疏具悉。爾其勿辭上來。
兵曹啓曰,卽接軍器寺所報,則都提調綾川府院君具仁垕,病未出仕,本寺官員今秋冬等褒貶,未及等第云。不得磨勘啓聞之意,敢啓。傳曰知道。
弘文館官員,以領事意啓曰,今乙未年秋冬等褒貶,當爲等第磨勘,而大提學·提學,俱未差出,副提學金益熙,身病呈辭受由,時未出仕,限內不得爲之之意,敢啓。傳曰,知道。
禁府啓曰,罪人尹維謹嚴刑事,命下,而河春續案載錄與否,令都監相考,稟處事,又有聖敎。今日坐,姑不得刑推之意,敢啓。傳曰,觀都監査啓,則此人所爲,殊甚駭異,依前判下施行。
政院啓曰,明日爲政事,命下矣。明日乃月食齋戒,且是褒貶上前開拆之日,百司廢坐,似難開政,明日政事,何以爲之?敢稟。傳曰,然則當日爲之。
都承旨洪命夏三度呈辭。遞差。
政院啓曰,都承旨洪命夏,呈辭遞差,右承旨權坽,同副承旨洪處厚,皆以服制出去,廳中只有臣弘淵,左副承旨柳道三,位甚不齊,右副承旨睦行善,所患向差云,睦行善牌招,使之察任,何如?傳曰,允。
又啓曰,今日爲政事,命下矣。卽招該吏,使之急速開政,則政曹堂上郞廳,皆在臺論中,褒貶,亦爲頉啓,不敢行公,未得開政云。今日政事,何以爲之?敢稟。傳曰,然則出仕後,卽爲爲之,可也。
府啓,南部主簿閔傑,乃驪州居營吏之子,驪是畿邑,非遐鄕難知之比,況曾經邑倅之人,知之甚詳,傑,以局出身,夤緣圖占官爵,終至於得除本職,自前東班實職,則不敢以微賤之輩,混雜擬差,其意有在,臣等此論,豈但爲一閔傑而已哉?近來官方,漸至淆亂,不可不隨聞擧劾,以爲澄汰之地,更無詳察之事,閔傑,請命汰去。答曰,依啓。出春坊朝報
上在昌德宮。停常參·經筵。
巳時,太白見於午地。夜四更·五更,月食,月暈右珥。
忠勳府啓曰,今乙未年秋冬等褒貶,所當限內磨勘啓聞,而綾川府院君臣具仁垕,病未行公,不得爲之之意,敢啓。傳曰,知道。
宗親府啓曰,本府有司堂上綾原大君·嶺陽君儇,俱有病患,今秋冬等褒貶等第,限內不得磨勘之意,敢啓。傳曰,知道。
傳曰,司憲府啓本,沈榥·李程等公事,覓入。出春坊朝報
上在昌德宮。停常參·經筵。
辰時至午時,日暈。
政院啓曰,京畿水使申景琥,忠淸水使金素,今秋冬等邊將褒貶,無一人居下,殊無嚴明殿最之意,請竝推考。傳曰,允。
執義柳俊昌啓曰,臣於再昨朝,以閔傑請汰之啓,往長官家,相議改構,長官言,金世鼎·閔傑之啓,皆有吏曹堂郞請推之擧,以朝報見之,則似是竝許,進詣臺廳,問諸政院下吏,若不捧傳旨,則末端,添入吏曹之請推。臣卽到臺廳,問於下人,則以已捧傳旨爲答,臣不爲更詰,率爾傳啓矣。今聞物議,以不爲添入,更捧傳旨,爲非云,臣之昏謬之失,著矣,不可一刻仍冒,請命遞斥臣職。答曰,勿辭。退待物論。
大司憲李一相啓曰,再昨執義柳俊昌,以閔傑汰去聯啓事,來到臣家,略加添刪搆草之後,臣以爲,本府以金世鼎等及閔傑事,竝旣請推該曹,而閔傑請汰之啓,則只以詳察爲之爲敎,該曹推考,若未蒙允,則今日連啓中,當依初啓而竝請之矣。詣臺廳,詳問政院,而爲之意與柳俊昌再三面約,且招掌務吏,於前,丁寧分付以送矣。及見朝報,則無請推該曹一款,臣意謂,城上所依約詳問,而不爲竝論矣。今見同僚避辭,不覺怪訝,臣忝居首席,致有做錯之擧,何敢晏然處置乎?請命遞斥臣職。答曰,勿辭。
府啓,引嫌而退。請汰請推,竝入於一啓之中,遣辭之際,意各有在,而及其連啓,終不詳問政院,而仍前竝論,其在臺體,難免顚錯之失,請命遞差。答曰,依啓。出春坊朝報
上在昌德宮。停常參·經筵。
府啓,頃日牙山縣監沈瑞省請拿之啓,只書臣一相之名,取見其日城上所座目簡通,則不爲聯書同僚之名,乃是政院,誤見簡通措語之致也。事甚駭異,請當該注書,從重推考。軍資倉見在之穀,較諸文簿,減縮其半,而本監尙今掩置,事極寒心,請令該曹,嚴明査出,當該偸用官吏,依法科罪。答曰,依啓。
南關王廟守直官吳杉,瓦署別提金琥,軍資參奉閔光尹,歸厚別提尹行得,別營代直算員崔松西,活人署參奉李贇雄,東關王廟守直官金得文,氷庫代直算員慶涵,西氷庫別檢洪柱天,東活人署參奉金應業,內摘奸時闕直,推考傳旨,下禁府。出春坊朝報
有政。以吳挺一爲都承旨,洪命夏爲工曹參判,蔡忠允爲執義,安後說爲正言,沈世鼎爲司僕正,李梓爲校理,金佐明爲大司諫,閔維重爲司書,鄭勔爲相禮,盧尙義爲漢城庶尹,李允傳爲監察,李浚爲尙衣直長,田瀣爲南部主簿,尹塼爲氷庫別檢,李箕徵爲戶曹佐郞,南守標爲軍器判官,尹弼殷爲刑曹正郞,朴守眞爲平市參奉,柳景緝爲安東府使,金壽昌爲林川郡守,李頤賢爲靑松府使,柳潝爲陜川郡守,鄭始成爲全南都事,姜允亨爲寧海府使,金敏斅爲牙山縣監,申混爲典籍。出吏曹政軸
上在昌德宮。停常參·經筵。
夜四更·五更,月暈。
下直,良才察訪任暎。
領敦寧金堉,楊州地掃墳呈辭。傳曰,給由馬,澆奠床備給。
禁府啓目,沈棇議處云云。上裁。啓。國家贓法至嚴,猾手泛濫,如是狼藉,三尺重典,安所逃乎,刑推得情。
吏曹啓曰,傳敎矣。今此別薦時,無故不薦人員,別單書入,而至於藩臬事體,與他尤別,不但薦其所知而已,當於所部之內,廉得薦聞。若諉以被推,終不擧薦,則外方沈淪之人才,何由得知而用之乎?聞見之際,設或差過日限,必皆薦擧之意,京畿及他道,一體行會,何如?傳曰,允。
刑曹啓目,廉晉擧等,刑問各三次不服,加刑。啓依允,廉晉擧·柳糾等,停刑仍囚。
刑曹啓曰,以刑曹朴弘勳檢屍事單子,傳曰,柳糾等,勿爲加刑事,傳敎矣。今日,乃在囚人刑推日次,故臣等趁早開坐,柳枓等加刑後,又爲依例,請刑矣。傳曰,知道。
傳曰,朴弘勳·柳枓等,刑推公事,入之。
傳曰,刑曹三堂上,命招。
政院啓曰,刑曹三堂上命招來詣矣。傳曰,朴弘勳等,未有嚴刑之敎,再刑而斃,何耶?問啓。
刑曹啓曰,傳敎矣。本曹刑推罪人,或至累十次而不爲殞命者多,今此朴弘勳,則旣無嚴刑之敎,不過循例刑推,而纔經二次之刑,遽爲致斃,臣等亦不勝驚駭之至。大槪,弘勳,年踰五十,久滯凍獄,仍此致斃,理勢或然,惶恐敢啓。傳曰,知道。
政院啓曰,啓覆排日,以二十二日初覆,二十五日再覆,二十七日三覆,稟奪啓下矣。第再覆,則雖自本曹爲之,而二十五日,卽中殿誕日也。自前誕日,不行考訊決罰,況此大辟論斷乎?再覆·三覆,雖或連日,不得已二十六日再覆·二十七日三覆,似爲宜當。且考禮曹正朝望闕禮習儀啓下單子,則二十二日初度習儀,初覆相値,二十六日二度習儀,與再覆相値,啓覆,則無他推移之日,而習儀則,不無臨時觀勢進退兼行之擧,亦該曹稟旨施行,但念臣待罪該房,不能詳察,屢次煩稟,極爲惶恐,伏地待罪。傳曰,知道。勿待罪。
都承旨吳挺一上疏。大槪,冒死陳懇,乞賜遞免事。答曰,省疏具悉。卿其勿辭,從速察職。
吏曹參判趙壽益上疏。大槪,旣被臺評,理難晏然,冒萬死略陳其槪,仍乞遞免事。答曰,省疏具悉。卿無所失,其安心勿辭察職。出春坊朝報
上在昌德宮。停常參·經筵。
備忘記,國家之政,孰不爲重,而莫大於刑獄,自古必愼必謹,係干人命之死生故也。近來爲刑官者,全昧此誼,當重而輕,當輕而重,任意低昻,無有祇肅將事之義,好犯擅作威福之戒,予懼民生之無所措手足。頃置該官於重典,以懲將來,曾未幾何,又有濫刑之擧,豈非大可驚駭者耶?今此朴弘勳之死,雖未知事狀之果如何,再訊而遽斃,誠極駭怪,不可置之,以蔓其弊,該曹堂上之自初參坐者,所當皆論重罪,而第念判書李時昉,所任重大,姑從末減之科,降奪三資,參議李翊漢罷職。
傳曰,當日開政,刑官等差出。
政院啓曰,在前啓覆時文書相考,則大臣,只一員入參,而壬辰年,則因上敎,領·左相竝入參,癸巳年,則本院取稟,時任三公,竝爲入參,甲午年,則因領·右相有故,左相只入參,今此啓覆時,時任大臣,竝爲入參乎?大臣仕進,必須預爲定奪,故敢此仰稟。傳曰,竝入侍。
司書閔維重上疏。大槪,臣於銓曹,有相避之嫌,而意外承此除命,揆以法例,不可苟叨,冀蒙遞免事。答曰,省此疏辭。爾之志氣,誠爲可嘉,予當體念焉。
都承旨吳挺一上疏。大槪,曾參刑部,旣已參坐,譴罷之下,理難獨免,請命鐫罷臣職事。答曰,省疏具悉。旣已酌處,不必混同論罰,卿其勿辭察職。出春坊朝報
有政。以尹絳爲刑曹判書,成夏明爲刑曹參議,柳景緝爲兵曹參知,李時昉爲延城君,沈儒行爲校理,吳聖蒙爲延歡察訪,權碖爲工曹佐郞,洪聖龜爲刑曹正郞,朴增輝爲司書,閔汝鎭爲軍資主簿,朴元開爲尙瑞直長,尹敏聖爲平市奉事,睦兼善爲修撰,李尙逸爲安東府使,正憲李時昉,今降嘉善,降三資事,承傳。出吏曹政軸
校理李梓上疏。大槪,非但情勢悶蹙,且念除拜相避至嚴,決難仍冒,照例改差事。入啓。下該曹。出春坊朝報
上在昌德宮。停常參·經筵。
傳曰,史官三員待命,騎馬九匹立之,社稷·宗廟·南別殿祭所內摘奸。
校理沈儒行上疏。大槪,臣與吏房承旨,法當相避,而該曹誤擬,至於受點,照例處置事。大祭齋戒,以留政院。出春坊朝報
上在昌德宮。停常參·經筵。
答兵曹參判申濡疏曰,省疏具悉。本職當勉副焉。
以校理沈儒行上疏,傳曰,雖有相避,未出仕前,有何相避乎?殊甚無據,還出給。
刑曹判書尹絳上疏。大槪,已試僨事,終不敢偃然承當,再誤刑獄,上累明愼之政,乞賜憐察,遞改職名事。答曰,省疏具悉。卿其安心,勿辭察職。
注書安縝病,代假注書金壽興爲之。
院啓,嶺西州縣武倅處,只春川·伊川兩邑而已,朝家固不可等閑差送,而伊川數遞之餘,殘敗已甚,非有幹局之人,莫可收拾。新縣監全東屹,爲人凡庸,驟除字牧之任,緩急得力,旣無可望,而蘇殘之責,決非所望,請伊川縣監全東屹遞差,其代,令該曹,各別擇送。新除授林川郡守金壽昌,性本弛緩,短於吏才,前任益山,多有不治之聲,李汝恒,纔以年老政拙見遞,而所易新吏,乃是前日傍邑不治之人,非但邑人之缺望而已,臺閣擇送之論,反歸虛套,朝家處置,不當如是,請金壽昌遞差。答曰,依啓。出春坊朝報
答任實縣監趙備疏曰,省疏具悉。爾以書生,爲國感恩,不避人笑,獻此陰雨之計,深用嘉尙,若非久在經幄,爲國如家者,何以至此?所陳事,當令廟堂,議處焉。出內下記草
上在昌德宮。停常參·經筵。
刑曹參判李應蓍上疏。大槪,金有道刑推時,不能敬愼之失,臣亦難免,請罷臣職事。答曰,省疏具悉。卿其勿辭察職。
弘文館啓曰,修撰睦兼善,以推刷御史,時在京畿道內,都會官經筵入番事緊,請斯速上來事,下諭。傳曰,竣事則自當上來,勿爲,下諭。
刑曹啓曰,錦城罪人朴弘勳致斃之後,臣等不勝驚駭之至,金有道·柳枓·廉晉擧等,覓給藥物,各別救療之意,累次嚴飭典獄署矣。卽接本署牒呈,則金有道,又爲殞命,尤極驚慘,本署不爲盡心救療,致令罪人,相繼而死,極爲可駭,典獄署當該官員,從重推考,何如?且廉晉擧·柳枓等,受刑之後,久滯凍獄,而典獄,素無溫堗,日氣近甚極寒,死者已無可及,而生者亦甚可慮,廉晉擧·柳枓等,保放救療之意,竝爲惶恐,敢啓。傳曰,依啓。廉晉擧等,一邊照律處之。
吏曹啓曰,今日本曹開拆坐起時,各司官員牌招,大典考講,則引儀朴尙哲,典獄主簿李松老,禮賓別提韓碩良,造紙別提柳之瑞,活人別提李時興,竝不通,汰去,何如?傳曰,允。
戶曹啓曰,軍資監軍員,非但各有所掌,事務緊繁,必備三員,然後請臺開閉庫門,出入米太,例也,而奉事趙漢叟,以藏氷出去,參奉閔光尹,以闕直拿推,判官洪柱彦,除拜本職之後,病未察任,今朔放料,尙未畢給,各邑米太,亦未卽捧,以致受料者呼訴,納米者久滯,只有正金光煥,主簿閔汝鎭,官員未備,不得請臺,判官洪柱彦改差,其代急速口傳差出,俾無出納遲滯之弊,何如?傳曰,允。
傳曰,史官二員待命,騎馬六匹立之,東西氷庫藏氷處內摘奸。
吏曹,口傳政事,以睦嗜善爲軍資判官。出春坊朝報
啓覆時,右議政沈之源所啓,卽今左·右史不備,當有變通之事,而取見前日文書,則居中史官,亦有啓稟蕩滌之時,今亦依此例,居中史官宋奎濂,蕩滌付職,何如?上曰,依爲之。吏曹判書李厚源所啓,今番別薦,當初啓辭中,與大臣相議停當,然後收用事定奪,而外方之薦,未及來到,今此大政,似難收用,何以爲之?上曰,外方之薦,雖未及來到,姑以京中所薦者,議于大臣而用之,可也。又所啓,臣昨於開拆坐起時見之,則咸興等敎養官韓汝虎,尙在其職,其爲麤鄙之事,不一其端,不可仍置於敎養官之任,臣非禮官,亦非臺閣,而忝居除拜之任,不敢不達。上曰,汰去,可也。又所啓,方今急務,莫如成就人才,而敎誨童蒙可合之人,實爲難得,分敎官,前日則求者甚多,蓋以幼學無蔭取才,則得職無路,欲以前敎官,爲得官之楷梯也,一自防塞其路之後,反爲厭避不爲云。常時規例,則生進及朝官,該曹,宜擬敎官,幼學,則有吏·禮曹同議之薦,然後乃可擬望,而雖生·進前朝官,豈皆能於訓誨,該曹亦何以知其誰某之可合此任乎?雖兩曹同議薦之,得人之難同然,而僉同薦擧之人,猶勝於政官之以所知泛然差授,臣意自今以後,兩曹同議,勿論生進·朝官·幼學,必以可合者薦擧,幼學則先差分敎官,若有實效,則或陞實敎官,或拜他職,無實效者,則禮曹卽爲汰去,生進朝官,則直拜實敎官,薦外之人,則毋得除授,如是爲之,則稍似着實,未知,何如?上曰,依爲之。出春坊朝報
引見時,兵曹判書元斗杓所啓,紫燕遮場築堰之擧,不可不爲,而募軍赴役,似爲便當,本曹軍木十同,爲先下送,何如?上曰,依爲之。江華留守洪重普所啓,本府募民中有身役者,皆願移屬於本府騎步兵,而至於以閑良募入者,旣已年久之後,其本官,謂之土民,侵責一族,勒定軍役,似無募入之意,而亦恐前頭未有應募之人也。上曰,閑良之定軍役,豈有此理,而凡事,不可不度輕重,雖騎步兵入接者,旣爲募入於本府,則移屬本府,可也。元斗杓曰,然則雖有本役之人,移定本府之役,令其本官,一一代定,何如?上曰,依爲之。募入中若有水軍,則仍爲定給于新設之鎭,可也,洪重普曰,此擧不可無後弊,限年,何如?上曰,此言是矣。限三年,可也。又所啓,甲串倉底,雖有若干居民,生理甚薄,濟物土兵,似難移入,甲串鎭頭室浦作畓,則可得五十餘石落種之地,而本府無他財力,若用米斛,則虛費正多,如欲盡塞浦口,則物力誠難,而如築作畓處,則不過用價布十同矣。上曰,此乃一朔虛費之物,兵曹價布,相議給送。出兵曹謄錄
上在昌德宮。停常參·經筵。
巳時,太白見於未地。
推刷都監,咸鏡北道推刷御史李杭罷職,代洪柱三。啓。
入侍時,上曰,李慶億之病,今則何如云耶?兵曹判書元斗杓曰,今雖小差,尙在危域,家貧,藥物亦難繼用云矣。上曰,雖非常規,令內局,遣鄭後啓看病,藥物,書啓。戶曹判書許積所啓,平安兵使元䎘,素有淸謹之稱,而年紀衰老,且有酒病,到任之後,專廢公事,尸居其職云,似當有處置之事矣。元斗杓曰,然則元䎘,今日遞差乎?上曰,依爲之。出春坊朝報
上在昌德宮。停常參·經筵。
延城君李時昉上疏。大槪,敢犯鈇鉞之誅,冒陳危迫之情事。國忌,以留院。
政院啓曰,卽見宣陵忌辰祭獻官安鏡狀啓,則其違格之處,不一而足,似當不敢捧入,而無事行祭之由,不可不啓知,故敢此捧入,安鏡,以曾經閫帥之臣,不識狀啓規式,至於此極,誠極駭異,當該未及進去謁者,請竝從重推考。傳曰,依啓。謁者,則拿推。
拿推現告,中部參奉南熀。出春坊朝報
上在昌德宮。停常參·經筵。
中宮殿誕日,政院·玉堂·二品以上六曹·兩司長官,問安。答曰,知道。
答延城君李時昉疏曰,省疏具悉。此非偶然之意也,卿其勿辭察任。
備邊司啓曰,本司有司堂上李一相,連以臺諫,久未察任,今姑改差,其代,以刑曹判書尹絳差下,仍察有司之任,何如?傳曰,允。
全南監司書目,全州呈,以慶尙監司李尙眞,今月十八日父在喪事。
備邊司啓曰,慶尙監司南翧,奪告身,不得行公,都事成後卨,尙未下去,而卽聞新監司李尙眞,遭其父喪云。本道之事,殊甚可慮,今日內開政,本道監司,卽爲差出發送,都事,亦於今日內,催促下送,何如?傳曰,依啓。
推刷都監,黃海道御史權大運·朴世城,平安道御史閔鼎重·徐必遠。啓。
院啓,朝家乏人,未有甚於近日,別薦之擧,實是明揚之美意,在廷諸臣,所當絶去私意,務循公正,以副聖上側席之求,而被薦之人,未免冗雜,苟非幼學之見格仕路,則類皆前銜之難於復職者,薦單纔上,物議沸騰,殊無抄擇薦主之意。就其中尤爲表著,人所共知者言之,禮曹參議沈所薦六人,前郡守崔繼勳,曾任淸州,以貪汚見敗,前縣令朴守玄,爲畿邑守令,多有不治之聲,前後按問之臣,至今言之,前奉事李後老,進士李汝淳,俱以凡庸之人,素無名稱。前參議李翊漢所薦,禁府都事徐匡敦,別無特異之稱,而乃以才藝爲言,幼學成昌秀,年少庸瑣之人,而乃以才器爲目,此等之人,雖自銓曹循例注擬,未必爲洽當之歸,況於別薦之日,安敢不畏公議,循私冒薦乎?不可不隨聞論罰,請禮曹參議沈,前參議李翊漢,爲先罷職,所薦崔繼勳等六人,竝令該曹,拔去,其餘薦單中不合之人,亦令該曹,更加訪問,嚴明澄汰,俾無混雜之弊。答曰,依啓。
忠淸監司書目,韓山呈,以弼善權諿上疏上送事。答曰,遞差。
兵曹判書元斗杓上疏。大槪,召牌臨門,病未趨赴,惶恐待罪事。答曰,省疏具悉。卿其安心勿待罪。仍傳曰,遣內醫看病。
刑曹判書尹絳上疏。大槪,冒陳事勢之難便,懇乞遞改事。答曰,省疏具悉。凡事不必如是執滯而論也。卿其勿辭察職。
下直,慶尙都事成後卨。
兵曹啓曰,平安兵使有闕,依近例,令備局,議薦,何如?傳曰,允。出春坊朝報
有政。以洪處厚爲慶尙監司,鄭時諶爲林川郡守,全澤爲安東府使,蔡時鎭爲伊川縣監,成夏明爲右副承旨,宋奎濂爲檢閱,出吏曹政軸。
下直,慶尙都事成後卨。出朝報
上在昌德宮。停常參·經筵。
吏曹啓曰,木川縣監李喜年,今年六月,以弑夫罪人駘鄕守令,見罷,而七月間別歲抄時,色吏不察,不爲書入,今於年例歲抄,又致落漏,色吏,則自本曹治罪,而李喜年,則似當依例書入,何以爲之?敢稟。傳曰,允。
推刷都監郞廳加出,軍資判官睦嗜善,禮曹佐郞李英榲,司宰主簿李命聃。啓。
奉敎洪汝河上疏。大槪,史局百年舊例,不容一朝頓墜,冀蒙鐫削,以整頹綱事。答曰,省疏具悉。爾其勿辭察職。出春坊朝報
義禁府啓曰,卽接喬桐圍籬守直別將馳啓,則三兒澂·潚兩處三日所給燒木之數,詳在謄錄中,依此入給者,已至四五年之久,而守直內官吳邦濬,不爲啓稟,元數外,兩處各五六丹,自本月十五日爲始,私自別入云。圍籬出納之物,不遵謄錄,又不啓稟,任意加入,吳邦濬所爲,殊甚可駭,姑先從重推考,何如?傳曰,圍籬何等地,而雖微物,敢爲擅自入給乎?係干後弊,拿問處置。出禁府謄錄
前木川縣監李喜年敍用事,承傳。
上在昌德宮。停常參·經筵。
啓覆時,麟坪大君所啓,閤門外會坐,此是朝廷大會,初覆時亦無與諸宰禮貌之事,事極無據,故今番則與大臣相議,相揖而去,而諸宰纔已行禮於大臣,與臣別無禮貌之事,臣曾於査對時進參,則亦有諸宰禮貌之事,而今則如此,未知其故,無非臣疲軟之致,極爲惶恐。上曰,於卿,有何所失?上曰,大君體面尊重,不爲行禮,誠甚不當,今日在坐之人,皆推考。大司諫金佐明所啓,臣於今日來到閤門外,未能行禮於大君前,臣非但不知前例之爲如何,亦未知行禮之爲得體,隨衆還坐,臣之所失,著矣。請命遞斥臣職。上曰,勿辭。退待物論。
大司憲李一相啓曰,朝者閤門外諸臣進詣之後,臣亦未得行禮於大君前,蓋緣倉猝之際,未諳前例之有無,且不知行禮之爲得體,未免循衆起立而還坐,臣之所失,著矣。旣以此至有特推之命,臣何敢一刻仍冒乎?請命遞斥臣職。答曰,勿辭。退待物論。
慶尙監司洪處厚上疏。大槪,冒死陳情乞遞,以重名器事。答曰,省疏具悉卿懇。卿才允合此任,勿爲控辭,速往欽哉。
海嵩尉尹新之箚子。大槪,非醫司時仕人員,而無取才分數者,差送審藥,旣無法例,似不可開路事。答曰,省箚具悉。箚辭當令該院,議處焉。
府啓,引嫌而退。前例有無,雖所未諳,循衆起立,似無所失,特推之命,出於意外,不可以此輕遞言官,請大司憲李一相出仕。答曰,依啓。
院啓,引嫌而退。前例有無,雖未可知,旣在應推之中,勢難仍在,請大司諫金佐明遞差。答曰,依啓。
僉知徐元履上疏。大槪,敢進出位之言,妄論修理當否事。入啓。
啓覆時,領議政李時白,右議政沈之源所啓,戶曹以軍資監官員下人輩倉穀無面事,啓辭有議于諸大臣之命,而自丁丑以後官吏一切論罪,亦有所難便,外方,則或於新舊官遞易之時,有反庫之事,故庫中多少之數,可以知之,而京中各司,則本無是事,積年流來無面之穀,今始發覺,多至累千石,而實未知某穀幾石,欠縮於某官某時,似無善處之道,戶曹啓辭,是矣。上曰,頃日已議於右相,而欲知他大臣之意,故問于諸大臣矣。領相之意又如此,依前定奪爲之,而自今以後,嚴飭官吏,必盡用一庫,然後移用他庫,使知其欠縮之數,以爲一一科罪之地,可也。右議政沈之源所啓,大提學遞已久矣。或有不時文書,則不可無主文之人,如製述科次等事,亦甚苟簡,大提學速爲差出,何如?上曰,過國忌後,差出。刑曹判書尹絳所啓,御史鄭麟卿,有推刷畢後論罪之命,此公事來于本曹,所當卽爲覆啓,而但大臣以爲,推刷文書,必與御史査準云,姑待文書査准後,覆啓耶?上曰,姑待文書完了後爲之,可也。
吏曹,成均館直講李迥身死,曾經臺侍。啓。別致賻。
上在昌德宮。停常參·經筵。
大司憲李一相,就職後啓曰,臺官被推,則引避卽遞,非但流來之規,自是理勢之當然,況兩司一體,元無異同,而諫院·本府,或遞或出,揆諸常例,處置無據,臣實莫究其由,牌召之命,出於意外,分義所在,不敢不趨詣,而應遞之官,決不可一刻仍冒,請命亟遞臣職。答曰,勿辭。退待物論。
吏曹啓曰,臺官有闕,政事,取稟。傳曰,過國忌後爲之。
傳曰,前大司憲蔡裕後,旣不付軍職,而諸兼帶晏然如舊,何所據而然耶?問于該曹以啓。
吏曹啓曰,傳敎矣。凡官或遞或罷者,例必捧承傳,然後該曹方可擧行差出其代,而蔡裕後,則旣非遞罷無捧承傳之事,且無可據前例,故諸兼帶交代,不爲差出矣,敢啓。傳曰,此所謂皮之不存,毛亦不存,無實職而有兼帶,誠可笑也。如知其非矣,斯速而已。
持平尹塏啓曰,臣以推考傳旨承受事,來詣臺廳,則兩司長官,亦在推勘中,自前臺官被推,則輒卽引避,故不捧傳旨,例也。率爾承受,事涉不當,況昨者長官處置時,同僚以請出之意,發簡相通,臣以謹悉書送矣。昨已請出,今又承受,尤有無所據。且卽見長官避辭,則以請出爲非,大君前行禮與否,近所未經,前例有無,雖不可知,而特推之命,出於意外,其在事體,似爲未安,故臣於請出之簡,循例答送矣。旣有處置乖當之失,又有傳旨,不敢承受之責,以此以彼,決不可一刻仍冒,請命遞斥臣職。答曰,勿辭。爾之不識事體,殊甚矣,退待物論。
執義蔡忠元啓曰,臣於昨日長官處置之際,徒念臺官之不可輕遞,不察推命之終難仍在,誤爲請出,致此再避,無據之失,在所難免,何敢一刻仍冒?請命遞斥臣職。答曰,勿辭。退待物論。
掌令尹珹啓曰,大君前作禮與否,旣無前例可據,況閤門之外,乃御座未滿盈尺之地,壓臨至尊,尤非朝臣行禮之所,憲府之官,不欲遽爾趨揖,似無所失,故與同僚相議請出矣。今見長官再避之辭,以無據等說,顯加詆斥,臣之處置乖當之失,著矣,何敢一刻仍冒?請命遞斥臣職。答曰,勿辭。退待物論。
右副承旨成夏明啓曰,臣於去夜,循次入直,而伏承推考傳旨中,兩司長官,何獨不捧之敎,臣以新入未解事之人,專昧規例,以爲,今此特推之命,實非尋常推考之比,故卽爲捧傳旨矣。今聞臺官,若有推勘之擧,則自爲引避,以待處置,而政院元無捧傳旨之規云。然則當初該房之不捧傳旨,實循舊例,而臣之遽捧傳旨,難免顚錯之失,惶恐待罪。傳曰,爾無所失,勿待罪。出春坊朝報
上在昌德宮。停常參·經筵。
大妃殿·大殿·中殿·世子宮,政院·玉堂·二品以上·六曹過歲問安。答曰,知道。
嬪宮,政院·玉堂,過歲問安。答曰,知道。出春坊朝報郞廳申命佐校正。日記廳郞廳李聖運書。
