上在昌德宮。停常參·經筵。
自昧爽至辰時,有霧氣。自巳時至酉時,日暈。
洪重徵啓曰,大司憲李宗白牌不進,執義閔遇洙,掌令宋能相在外,一員,持平二員未差,今日以監察茶時之意,敢啓。傳曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
備忘記,農者,周公重民之本,成周八百年業,由於稼穡,故周公之輔成王,先以此,每年下勸農之旨,而視若文具,可勝歎哉。方今三陽開泰,春元載回,咨方伯之臣,飭守令,懋哉懋哉。其爲勤慢,當令廉察而奬飭,以此,下諭于八道道臣·兩都留守。
洪重徵啓曰,正言沈墢,引避退待,而諫院無行公之員,處置歸於憲府。除在外外,大司憲李宗白牌招,以爲處置之地,何如?傳曰,允。
傳于兪最基曰,和緩翁主駙馬初看擇,以今月中旬前擇吉以入,只中道擧行,只吉日書入。
以禮曹駙馬揀擇草記,傳于洪重徵曰,以十二日擧行,自十三歲至十一歲捧單。
又傳于洪重徵曰,日子甚急,雖今日,分付外方原草記還入。
兪最基,以禮曹言啓曰,和緩翁主駙馬初揀擇草記。傳曰,以十二日擧行,自十三歲至十一歲捧單事,命下矣。自前駙馬揀擇時,國姓及他貫籍當代異姓八寸親,寡家子及後娶者,已冠者,形體有疾者,出繼者之已出立案者,竝勿禁婚,此八條外,家長之在喪中者及外方鄕品家僉萬戶之類,亦竝勿捧單矣。今亦依此例擧行之意,知委京外,而京中則今正月初四日,外方近道則同月初八日,中道則同月初十日定限,捧單上送事,撥馬行回,何如?傳曰,允。
又以禮曹言啓曰,太廟歲首展謁吉日,以何間推擇乎?敢稟。傳曰,以旬前擇入。
又以禮曹言啓曰,太廟展謁,取稟。草記傳曰,以旬前擇入事,命下矣。卽令日官推擇,則今正月初六日初九日初十日爲吉云,而初六日則春享大祭正日相値,以何日定行乎?敢稟。傳曰,以初六日定行。
副校理李奎采疏曰,伏以臣幸而生孝理之朝,又幸而忝金華之列。爲親陳情,雖有其路,臣屢叨見職,一味尸素,循省慙愧,不敢自處以經幄之臣,遂泯默至今,而親年漸邁,私情益急,不得不仰首陳聞焉。嗚呼,人子之情,莫不欲榮養父母,而顧臣有至恨之結於中者。臣父在時,臣之通籍,恰滿十年,而未獲一日之養,遽抱終天之痛,俯仰穹壤,尙何逮及?惟是區區之私,恒在於乞得一郡,以養偏母。蓋臣母病,累年沈痼,常有凜凜之憂。而家本貧窶,計拙謀生,菽水多艱,藥餌不繼,每一念至,只切傷痛。倘荷聖慈,獲遂微願,則庶幾俸祿之餘,以備藥物之資,而臣亦因此而自效於簿書之間,以圖涓埃之報,此臣所大幸也。伏乞天地父母,諒得悲懇之情,俾蒙矜許之恩,幸甚。
諭慶尙道觀察使閔百祥書。王若曰,以綏章而嶽臨百蠻,韓奕之所歌誦,以介圭而藩宣四國,崧高之所稱揚。是以王家樹屛,必簡賢者,侯衛假鉞,蓋委重焉。維嶺表之封疆,迺方內之扞蔽,直北負太白以爲鎭,區分者七十二城,極南緣滄海而設防,控制者五千餘里。地産儒學,登瑚璉之器於巖廊,館馴蠻奴,通橘柚之船於江漢。間者一路罹凶孽之累,二紀阻齒錄之恩,絃誦蕭條,眷名邦而太息,衣冠寂寞,望喬木而永傷。譬彼田畦,半畝枯而雨露不下,猶我肢倅,一股冷而氣血莫通。以恩則有姤初蹢躅之凶,以刑而無否二包承之吉。矧玆蠻性易怨,外釁多端,民志善搖,內憂難測。未危而未亂,周邦可以制治,不剛而不柔,殷士可以承化。欲命其事,孰任予憂?惟卿。於股肱爲冢孫,於肺腑爲近屬,風儀爽拔而飭之以端良,器宇淵弘而濟之以儒雅。乙科通籍,擅人譽於百僚之中,危辭叫閽,明父志於九地之下,雖薄竄於海服,猶不忘於邦家。居一代名論之宗,未嘗以進退自異,承三世忠亮之節,未嘗以禍福少隳輶車所齎。潔廉爲最,簡書之諍,開允居多,雪霜無以較其嚴,賁育無以奪其勇。爰從經幄之顯列,陞膺萊府之寵章,已踰年而滯予近臣,懷柔則廣,不出界而得吾方伯,詢謀攸同,宜易偏州之符,仍畀木路之節。玆授卿以守慶尙道觀察使兼兵馬水軍節度使巡察使大丘都護府使。卿其往祗屬寄,以旣布宣,非淸嚴不足以黜陟幽明,非公正不足以旌別淑慝。春生秋殺,而天道有所弛張,世變風移,而人情有所懲創。釐之以先王之明法,務令革心,導之以前哲之徽猷,必使改行,以澄淸其汚俗,以振拔其成材。至於錢穀與簿書,靡不綱紀而綜核,巡海壖而閱衆鎭之舸艦,爲予繕完,遵嶺徼而察諸郡之城池,爲予愼固。無平不陂,無往不復,卿宜豫銷于奸萌,立敬惟長,立愛惟親,卿宜遠布于彝敎。於戲,范希文名冠列帥,足致三軍之讙,蔡轉運擢自屬州,庶慰萬民之望。尙思屛衛,用副眷懷,故玆敎示,想宜知悉。知製敎黃景源製進
上在昌德宮。停常參·經筵。
下直,陽川縣監申鎭夏。
洪重徵啓曰,大司憲李宗白牌不進,執義閔遇洙,掌令宋能相在外,一員,持平二員未差。今日以監察茶時之意,敢啓。傳曰,知道。
又啓曰,正言沈墢,引避退待已經兩日,尙未處置。大司憲李宗白,卽爲牌招,以爲處置之地。諫院闕啓,亦已多日。獻納李應協,一體牌招,何如?傳曰,允。
朴弼載啓曰,卽者吏曹郞廳來言,今日爲政事,命下,而參判李天輔,參議沈星鎭,俱以病不來,不得開政云。參判·參議,竝卽牌招開政,何如?傳曰,允。
又啓曰,吏曹參判李天輔,參議沈星鎭牌不進,推考傳旨及罷職傳旨,今方捧入,而開政命下之後,不卽擧行,事甚未安。參判,所當更請牌招,而今已夜深,待開門牌招開政,何如?傳曰,卽爲牌招。
趙明謙啓曰,卽者副校理李奎采,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責。玉堂上下番俱空,事甚未安。應敎黃景源,由限已過,修撰尹尙任,自鄕上來云,竝卽牌招入直,何如?傳曰,允。
朴弼載,以兵曹言啓曰,正月初五日,仁政門百官朝參日次,而春享大祭齋戒相値。在前如此之時,有退行之例,而法典內當月十一日二十一日二十五日,俱是應行之日也,以何日定行乎?敢稟。傳曰,權停。
又以兵曹言啓曰,今初一日曉,敦義門·昭義門·興仁門等三門,罷漏前開門云。聞極驚駭,各別嚴覈,則雖謂以打鍾與否,不能的知,而罷漏前徑開,則果爲的實矣。城門開閉,何等嚴重,而慢忽不謹,有此徑開之事,事之寒心,莫此爲甚。三門護軍部將及守門軍,竝決棍二十度後,汰去除案,以示徵礪之意,敢啓。傳曰,知道。
又以備邊司言啓曰,北兵使李義翼,以前兵使趙德中新到時,吉州·明川,歷路行操,鏡城·富寧,未及巡操,因罪名中撤,兩邑之仍爲廢闕,甚非嚴巡操之意。若待三月本營移住時行操,則非但過時,亦違於秋南之例,何以爲之之意狀稟。又以使虞候替行點閱何如事,請令廟堂稟處矣。兩邑巡操,今已過時,有難追行,亦不可全廢,點閱使虞候替行之請,誠爲得宜。依此擧行之意,分付,何如?傳曰,允。
獻納李應協啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請徑斃罪人畬孥籍等事,亟命王府,依大逆律擧行。請戊申逆賊巨魁之子以年未滿未及施法者,亟命王府,竝行孥戮之典。請賊濂收孥籍産,亟命擧行。請還寢罪人龍發·斗齡·戒剛酌處之命,仍令鞫廳,嚴刑得情,夬正王法。請還寢八金·恒延·命垕·敏樞酌處之命,仍令鞫廳,嚴鞫得情。措辭竝見上正言沈墢以云云,措辭見上引嫌而退,攙及規警,臺體固然,過矣之敎,何必爲嫌?請正言沈墢出仕。答曰,不允。末端事,依啓。
朴弼載啓曰,出仕臺諫,所當出牌,而闕門垂閉,待明朝出牌之意,敢啓。傳曰,知道。
上在昌德宮。停常參·經筵。
下直,東萊府使鄭權。
洪重徵啓曰,大司憲李宗白,呈辭受由,執義閔遇洙,掌令宋能相在外,一員,持平二員未差,今日以監察茶時之意,敢啓。傳曰,知道。
朴弼載,以都總府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙東夏,以禁衛中軍軍兵等中日試放事,訓鍊院晝仕出去之意,敢啓。傳曰,知道。
吳遂采啓曰,右承旨趙明謙,今日不爲仕進,卽爲牌招,何如?傳曰,允。
趙明謙啓曰,上番兼春秋許彙,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,朱炯質兼春秋單付。
洪重徵,以義禁府言啓曰,南兵使狀啓,據兵曹粘目,北道兒弱充定,已遞來守令拿囚勘處時,安邊前府使朴春普,身病危重,故啓稟保授矣,去月二十四日,已爲身故云。置之,何如?傳曰,允。
以平安監司狀啓,理山等官居軍官金孝仁等爲惡虎囕殺事,傳于兪最基曰,渰死·囕〈死〉·燒死·壓死人等,令本道恤典擧行。
上在昌德宮。停常參·經筵。
下直,楊口縣監吳璿。
藥房提調李周鎭,副提調柳復明啓曰,歲鑰載新,日寒稍解,伏未審此時,聖體操攝若何?歲翻之後,尙未入侍。今日臣等依下敎,率諸御醫入診,詳察聖候,爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
大王大妃殿·中宮殿·賢嬪宮,藥房口傳問安。答曰,知道。
朴弼載啓曰,吏曹參判李天輔,再招不進,推考傳旨,今方捧入,而開政命下之後,不爲擧行,誠極未安。所當更請牌招,而一日三牌,有傷事體,何以爲之?敢稟。傳曰,卽爲牌招開政。
以吏曹參議沈星鎭牌不進,罷職傳旨,傳于趙明謙曰,只推,一體牌招。
傳于兪最基曰,吏判薦望入之後就寢,卽爲入之。
吏曹判書望,金若魯·鄭羽良·李箕鎭·李周鎭·徐宗伋·申思喆·趙觀彬·元景夏·朴文秀·申晩。
以吏曹判書望筒,傳于兪最基曰,輔相,歲換而心必新,則何如是乎?就寢下敎之後,始爲入來乎?擧動後,更爲議薦入來。
兵批,兵曹判書金尙魯病。參判李昌誼,參議柳萬重,參知宋昌明進。李宗白副司直,洪處仁副司果單付。
兪最基啓曰,卽者御營廳敎鍊官來言,明日動駕時,有擧行之事,而大將朴文秀,方在引入中,不爲擧行云。卽爲牌招,以爲擧行之地,何如?傳曰,允。
又以都摠府言啓曰,今此太廟展謁擧動時,侍衛不可不備員,而都摠管李春躋在外,海恩君爣,副摠管礪昌君柙,李天輔,俱有身病,勢難進參。一員未差,將不得備員侍衛,身病及在外人員,合有變通之道。令政院,急速稟旨變通,竝與未差之代,仍令該曹,以在京無故人,卽爲口傳差出,以爲備員侍衛之地,何如?傳曰,允。
又啓曰,因都摠府草記,今此太廟展謁擧動時,侍衛不可不備員,而都摠管李春躋在外,海恩君爣,副摠管礪昌君柙,李天輔,俱有身病,勢難進參,一員未差,將不得備員,令本院稟旨變通事,允下矣。未差之代,令該曹以在京無故人口傳差出,在外及身病人員,合有變通之道,何以爲之?敢稟。傳曰,竝改差。
兵曹口傳政事,以礪恩君梅·鶴陵君榯·洛豐君楙爲都摠管,李宗白·西城君焯爲副摠管。
趙明謙,以弘文館言啓曰,本館下番修撰臣尹尙任,以御營廳郞廳,價布捧上事,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
又以禮曹言啓曰,今此太廟展謁及永禧殿展謁時,王世子隨駕及祗迎祗送之節,何以爲之?敢稟。傳曰,竝置之。
又以禮曹言啓曰,太廟歲首展謁日,一體展謁於永禧殿事,曾已下敎矣。今正月初六日宗廟·永寧殿展謁後,仍詣永禧殿展謁,行禮事儀註,節目中磨鍊乎?敢稟。傳曰,已下敎矣。
又以禮曹言啓曰,每年親耕,歲首以稟事,曾已命下矣。今正月二十六日先農祭親行及親耕等節,所當循例取稟,而自上方在靜攝中,何以爲之?敢稟。傳曰,攝行。
又以兵曹言啓曰,今此宗廟擧動時,本曹兩驛騎馬四十匹內,除病傷馬,各差備應把之數,無以推移。依前例,京畿驛馬限十匹補把,以充不足之代事,本道監司處,分付,何如?傳曰,允。
又以義禁府言啓曰,卽者本府都事沈鑐,來見臣羽良以爲,以今番鞫廳文書見失事,拿鞫原情時,非不欲直陳所見,而朝家,只以都事之潛自拔去爲問目,故有所趑趄,而不得仰告矣。今則以自現事,特下傳敎,今至兩日,而尙無自現者,實爲慨然,文書持去之人,卽其時同義禁尹得和,而上達無路,玆以來告云。其指名現告雖如此,而其間事狀,不可不明覈後稟處。都事沈鑐,爲先拿問,何如?傳曰,宰臣旣自現,早晩當下敎。都事置之。
又以左右捕盜廳言啓曰,物故罪人用履干連諸人,旣有酌處之命矣。本廳拘留罪人鄭召史及私婢乭禮,何以爲之?敢稟。傳曰,竝放送。
又以摠戎廳言啓曰,上年因京畿監司分等狀,己未以下各樣舊逋,每年各四分一收捧,以紓民力事,自備局覆啓,允下矣。陽川縣壬戌甲子乙丑三年條,北漢軍餉移轉米未收通計三百八十七石十三斗零內,四分之一當納者,爲九十六石十四斗零,故前後累度行關催促,而本縣全不動念,延拖時日矣。及其歲末,只以六石十二斗,塞責收納,終無準納之意。若此不已,則前頭軍餉糶糴之道,將至於莫可收拾之境。言念及此,豈不寒心乎?此雖舊未收,旣有四分一收捧之令,則與當年條無異,而該邑之慢不擧行之狀,誠極駭然。且移轉米未收居末,邑守令抄啓拿問事,曾已定奪矣。其在懲後之道,不可仍而置之。陽川縣當該守令,分付道臣,指名現告,依定式令攸司拿問處〈之〉,何如?傳曰,允。
以左參贊元景夏上疏,傳于兪最基曰,其在分義,焉敢若是?給之。其令卽爲入城。
左參贊元景夏疏曰,伏以三陽回泰,歲運維新,畎畝賤臣,曷勝岡頌?日昨擅行,罪在罔赦,曲荷洪恩,不惟不罪,賜以溫批。瞻天九頓,不知死所。繼伏聞筵敎,又甚勤摯。此曾子之孝,未得慈母,而殿下庇臣,逾於曾母。臣雖生隕死結,何以酬報萬一?伏惟日月在上,更無憂虞讒謗,而情告身僇,自廢明時。臣每誦朱子臣之蒼顔白髮,已迫遲暮,竊仰天顔,亦覺非昔時之言,不自覺涕洟之被面也。曳病過江,稍邇城闉,拜章徑退,兼溷震悚微悃焉。向臣愚妄一疏,駟舌莫追。臣外從弟大司憲臣李宗白,陳疏引嫌,私義甚不安。相臣上箚,儒臣擧名,臺體豈容默默?臣疏只是汎論,非礙憲臣,今其疏何過分數?此則彼此不須深引,而得伏見左議政臣趙顯命之箚,惶慄不知所喩。嗚呼,大僚看文字,何若是過深?十數年同朝周旋,情志未孚,竊自慙歎,大僚平昔志業,顧不在調劑乎?故相臣崔鳴吉,嘗以張公藝百忍字,陳消朋保合之道。今大僚,但欲淸朝廷嚴國體,至曰此心皎然,天所鑑也。臣固欽嘆,長慮却顧,亦不宜泛忽。夫堤缺則潰,器釁則破,必至之勢。臣疏若謂過慮,則可謂以相疑,誠臣意慮所未到也。至於誣案疑案,剔抉較量,奚至於斯?遼東之銀,珍島之米,卽千古冤獄,大僚知之而已。臣則痛傷扼腕,考諸字義,以無罔人誣也,以無惑人疑也。若其捏無,誣與疑同,拈出疑字而釋之曰,似有似無之間,似此字義,非臣攸聞,尹氏諸昆見相箚,得無憾臣乎?其亦不幸也已,然不關本事,詎敢多辨?寅協推車,是臣苦心,而大僚之箚乃若此,已矣已矣。無復望矣。妄言之罪,恭俟鈇鉞。伏乞聖明,亟加嚴誅焉。
左議政趙顯命疏曰,伏以三陽回泰,天休鼎至,區區頌祝,曷有其極?顧臣淹病支離,已成癃廢,庭候常禮,亦且闕焉,跡涉慢蹇,惶恐無地。伏乞嚴誅,以爲具僚之戒也。仍念臣之情地,危卼甚矣。臣之平生所秉執者,破黨二字,而今以鍛獄激黨,爲重臣所憂,心口異行,頭腦大僇,生無以擧顔於明廷,死無以歸見於臣兄,痛心靦面,尙復何言?然此從廉隅上說耳。藉令無此情地,其病不可復從仕宦,則亦已審矣。臣以孤童,幼而失學,長益無聞,蓋庸衆人中最下流也。乃聖上,不以卑鄙,過加拂拭,出入將相,居然二十年于玆矣。日中則仄,月盈則虧,此天理之所必然,而亢滿之咎,遂以疾病當之矣。傳曰,陳力就列,不能者止。臣之於大臣之責,不能者多矣。格王正事,臣不能也。論道經邦,臣不能也。至於靖世道而尊國體,臣亦不能也。所可能者,只有筋力奔走一事,而今則筋力且盡矣,雖欲隨分自效於夙夜之事,其勢末由。養病私室,坐糜公廩,有關廉恥,尋單請急,宜已久矣。而繫戀於恩遇之隆厚,眷顧於宗國之憂慮,徊徨躑躅,不忍遽爲去就之決,而且意病在肢末,自當漸差矣。今則首尾八朔,歲律且更,而一味苦劇,有加而無減,是則天必欲廢臣,而引免之計,於是乎決矣。向於帳殿屢次入侍,其蹣跚匍匐,不成貌樣之狀,殿下已親鑑之矣。臣雖無恥,遲暮垂死之年,忍爲躄躠老狗之行也,抑臣亦嘗奉敎於殿下矣。戊申辭勳時,臣七上章,而數十違牌,末梢聖批,有他日成美於卿之敎,故臣奉信如金石,遂出而應命。今臣年迫六旬,位已亢極,如是而猶不知止,擔舁病軀,從事於富貴之場,則晩節無狀,大質都虧。殿下雖欲成臣之美,將何美之可成也?人主一言,信如四時,臣所藉手而要惠於殿下者此也。伏乞聖明,哀臣怜臣,先許遞臣相職。仍許放退田野,使之安意調攝,以卒餘年,上有以不失其信,下有以不辱其名,以爲臣主俱榮之地。答曰,省疏具悉卿懇。此等之時,所恃惟輔相,況相職,豈奔走供職之比,而歲初豈若此乎?已涉過矣。其撕捱尤過,卿其安心勿辭,亦勿引咎。俟其間視事,用副慇懃之意。仍傳曰,遣史官傳諭。
知敦寧李春躋疏曰,伏以三陽回泰,百僚忭賀,而臣將跧伏荒野,跡阻大庭。犬馬戀主之忱,曷有其極?臣之前後所被恩造,實從古人臣之罕得於君父者。闔家感祝,祗期殞結,則處外經歲,夫豈常情之所樂爲?而惟是深居窮巷,猶不免橫被口語,斂藏鄕曲,庶可以避遠駭機。昨冬縣道之籲,披瀝肝血,而不惟又未蒙鞶帶之褫,申之以業已知矣,何足撕捱?臣於此,冞增惶感,繼以抑塞。向伏聞當寒親鞫,連日侵夜,他不暇顧,進身京城,稍近承候之道,粗伸奔問之義,而輿疾蠢動,在途添感,吐血無算,若將垂絶,不得已投呈短章,駄還郊寓,一味悚縮,不敢更瀆。本兼諸職之一任虛縻,非但不安於臣心,亦有關於國體。況且宿衛之地,則輪番扈駕,俱係緊重,太廟展謁,又在不遠,肆又冒入文字,仰首鳴號。伏乞聖慈,先將都摠管之任,回授在朝無故之人,敦府槐院,竝許次第鐫免,幸甚。答曰,省疏具悉。此何撕捱者?過中之譏,業已下敎,其何介意?卿其勿辭,察職。
判尹鄭羽良疏曰,伏以臣於頃日帳殿,伏承詢問,偶陳微見,大僚旣斥以駭異,又請重推,臣不勝愧悚之至。夫可否相濟,卽古人之所貴,而臣之仰達,不過意見之適如此而已。初不涉於毫分私意,則大臣之不相諒至此何也?臣實慨然也。臣雖無似,猥從大夫之後,旣被大臣之筵斥,而靦然在職,斷無是理。鞫坐體重,不得不冒參,而因仍蹲冒,實非廉義所敢出。伏乞聖明,將臣本兼諸任,亟行鐫遞,仍勘妄論之罪,幸甚。答曰,省疏具悉。此何撕捱?卿心業已諒矣。卿其勿辭,從速行公。
副司直南泰良疏曰,伏以臣卽伏見備局啓下關文,以秋冬等殿最不封進事,責之以公然不封,前所未有,而仍有重推封進之令矣。臣之月前辭疏,蓋爲累遭特推,情地旣甚惶悚,哭子悲哀,神識難以擧行,引嫌陳懇,請待新監司封進,而及承批旨,諭之以新定式不必此請之敎。詳觀聖敎,似不以臣爲當行,故取考近年謄錄,則諸道褒貶,待新監司限滿封進,永爲定式事,曾有筵中特敎,已爲頒布八路。臣於是,始覺其泛引法例之失,而仍以依定式不爲封進之意,附陳於都憲辭疏之末矣。中因本職變通,疏未上徹,日昨狀啓,又不及登聞,致有廟堂草記嚴責之擧。考績重大,臣若創出無前之事,公然不爲封進,則臣之罪大矣。問備薄罰,豈足以贖之哉?惶懍震惕,無地自容。當初事實,姑勿暇論,目下情勢,萬無冒沒封進之路。況且喪病餘喘,去死無幾,黽勉奉行,其勢末由。伏乞亟勘廢閣重典之罪,仍寢封進殿最之命,幸甚。答曰,省疏具悉。新伯到任尙有日,莫重殿最,豈若是乎?卿其勿辭。其卽擧行。
副校理李奎采疏曰,伏以臣之偏母,素患關格之症,偶因飮啖之失宜,自夜間重發,胸膈閉塞,勺水不下,腹痛孔劇,冷汗如注,達宵昏昏,元氣澌綴。臣自聞此報,心神飛越,忙投短章,徑出禁門。伏乞特許鐫遞,以便救護。仍治臣擅離之罪,幸甚。答曰,省疏具悉。爾其勿辭護焉。
己巳正月初四日未時,上御歡慶殿。藥房入診入侍時,提調李周鎭,副提調柳復明,記事官朴師訥,記事官朱炯質·蔡濟恭,醫官金應三·玄起鵬·金壽煃·鄭文恒·許錭·方泰輿·金履亨·鄭志彥,次次進伏訖。上曰,都承旨先爲進來書之。復明進伏。上呼寫傳敎曰,噫,年近六旬,三復曾文,追慕之心一倍,追惟昔年,感懷尤倍。今當展謁,適値大祭之日,冞切愴感,只拜而來,此心何耐?展謁進定於翌朝,先行謁禮,當廟殿省牲後,依定式,展謁眞殿而回。其令該曹卽爲擧行。齋日相値,軒架鼓吹,陳而不作。復明書訖。上曰,太廟展謁時,眞殿展謁,同爲,取稟事,自上年定式耶?周鎭曰,然矣。太廟·眞殿同日展謁事定式矣。上曰,太廟秋展謁時,則又有自內展謁之事,故永禧殿,則只春展謁時同爲事,曾有下敎矣。周鎭曰,然矣。上曰,上番兼春秋,持此傳敎,出去分付,而侍衛單子及守宮單子,爲先入啓事,分付焉。炯質出去分付後,還爲入侍。周鎭進伏曰,歲鑰載新,日候稍解,聖體調攝若何?上曰,有與歲俱新之語,而予則愈衰矣。周鎭曰,大王大妃殿氣候何如?上曰,差勝後一樣矣。周鎭曰,中宮殿氣候何如?上曰,一樣矣。周鎭曰,王世子氣候何如?上曰,大體一樣矣。周鎭曰,聖候頃日,以有眩氣爲敎,卽今何如?而膈間氣升之候亦何如?上曰,眩氣有無無常,而是乃本症,何害乎?周鎭曰,先爲診察,宜矣。上曰,爲之。應三,跪診脈候而退伏曰,脈候左三部調均,右三部亦勝於頃日,大體好矣。起鵬次進,診察退伏曰,脈候左三部沈靜,右三部乍帶數意,而大體皆調均矣。文恒次進,診察退伏曰,脈候左右三部,大體則皆調均,而胃氣,稍有弱意矣。錭次進,診察退伏曰,脈候左右三部,稍有數意,而大體,則調均而好矣。泰輿次進,診察退伏曰,脈候左三部則調均,右三部則稍有數意,而亦不大段矣。履亨次進,診察退伏曰,脈候左右三部度數調均,稍有數意,而大體好矣。趾彦次進,診察退伏曰,脈候左三部則沈靜,右三部稍帶數意,而寸關脈好矣。周鎭曰,湯劑近久停止矣。茶飮及湯劑間問于醫官,議定繼進當否,爲宜矣。上曰,湯劑欲服,而近來頗有氣熱之意,卄八日卿等入侍之時,齒根稍有挑動之意矣。其翌日,唾涎有血,似是氣熱,故湯劑,欲觀勢進服矣。周鎭曰,此時則齒根何如?上曰,近來則雖不痛,而猶有氣矣。周鎭,顧謂諸醫曰,湯劑當否,達之爲宜。應三曰,齒根挑痛,果是熱候,湯劑姑爲停止無妨,而曾入丸劑,進御爲好矣。周鎭曰,比湯劑尤爲有益,必須進服爲望,而前入者,伏想已盡,更爲新製進御,爲好矣。上曰,歲則雖新,而予則愈衰矣。雖服丸劑,亦何益焉?應三曰,脈候如是調均,此時湯劑則雖不緊,而丸劑則異於湯劑,長服無害矣。連爲進御極好,近來亦爲進御乎?上曰,不服久矣。應三曰,伏望强勉進御矣。周鎭曰,淸心丸,更不進御乎?上曰,更未服矣。周鎭曰,淸心丸,雖半丸式進御,必有效矣。且聖算漸高,調補之劑,不可不各別爲之,而亦莫如食補,多有水剌過時之時,是用伏悶矣。此後則各別留念於食補,毋或水剌之過時,而必以滋味之屬進御伏望矣。上曰,常時滋味之屬,心甚不緊,且予性稟,本無自供之心矣。周鎭曰,聖體上關宗社,所重何如?而臣等忝在保護之列,伏見聖上,薄於自供,甚爲伏悶矣。上曰,述編亦言,而予之自捧之道,視彼民生,豈不太過乎?周鎭曰,不必如是爲敎矣。方今肝木漸盛之時,鮒魚膾進御爲好,且羘熟,最爲補元,此等之屬,使用於供上,爲好矣。上曰,羘熟雖日進三部,何益於氣衰耶?東朝供上,則使之連用,而予則常時不嗜,用之不緊矣。周鎭曰,然則羘熟,連用於東朝,而大殿則擇其恬淡之味用之,似好矣。上曰,予則乾魚等物稍愈,而此亦味鹹,則不好矣。周鎭曰,半乾大口用之,爲好矣。上曰,略干用之爲可。復明曰,此時松卵,亦一助味之物矣。周鎭曰,松卵亦進於東朝及大殿供上,似好矣。上曰,依爲,而此亦鹹則不緊矣。周鎭曰,俄以擧動進定事下敎,而卽今日候,猶未快解,調攝中觸寒,爲悶矣。且此時短晷,太廟·眞殿,一日內似難奉審。伏望稍爲退定,似好矣。臣與副提調,在閤外時,相議請退其初定日矣。今又進定,且將省牲爲敎,省牲在於未時,而伊後奉審於眞殿,則必侵夜還宮,豈不憂悶乎?上曰,未必暮矣。都承旨昨日修納御題詩,可知予意矣。今近六旬追惟昔年等語,蓋有深意。丙申年,便是今年也。予能今年,爲此展謁,誠異事,故特爲進定,親臨省牲,實非偶然也。大祭更參,亦豈易期?而進定省牲,庶爲一伸予心之道,故進定矣。今日脈候亦好,此亦異事也。周鎭曰,聖敎如此,不敢强請退行,而日候猶寒,衣襨加厚之意,敢達。上曰,依爲之,而明日似不寒矣。周鎭曰,太廟擧動時,王世子祗迎祗送,例爲稟定,今番何以爲之耶?上曰,元良近來,微有感氣故置之耳。周鎭曰,然則使金壽煃,診候於東宮,爲宜矣。上曰,依爲之。周鎭,顧謂醫官曰,金壽煃先爲退出。診候於東宮,爲宜矣。壽煃,先爲退出。復明曰,臣於御題中字句間,有可稟之事故敢達。御題中忝一辰之忝字,恐是添字,而無三水邊矣。上曰,然矣。是誤書耳。改書爲好矣。上曰,卿等常以世道勉予,而予見世道,終無愈矣。今則惟以民事爲心,農爲七事之最,而爲民大本,故首春勸農之敎,纔爲之矣。正月亥子日,有其人納炬之事,此乃自前例規,而謂燒害穀之物云,蓋爲農祈穰之意也。聞民間亦爲此事云,然耶?周鎭曰,亦有矣。謂以鼠豬害穀,而以子亥日,燒火於野中矣。上曰,頃聞戶判言,其人甚爲疲殘云。且觀今世道,區區燒炬於子亥日,誠爲可笑,故今番則其人炬,不爲入之矣。昔張綱以爲,豺狼當塗,安問狐貍?卽今貪官汚吏,一不能烹,而獨爲鼠豬之欲燒乎?朝廷方有食人之鼠豬,豈不甚悶乎?所謂亥子太,亦自司䆃寺入之,此則所謂煮蠹者,而目今世道之蠹,甚於衣蠹,此亦不緊,故炬與太,竝不入之,此蓋埋輪之意也。予旣與世道俱衰,已無可爲之勢,憂世之言,言之無益,而中心多慨,自發於言矣。周鎭曰,貪官汚吏,何代無之?而朝廷用人,常務崇尙廉謹,則貪汚自戢矣。伏望勿以貪汚之不去爲憂,而務用恬雅之士爲意,是好矣。上曰,當今之世,如此之人,何處得來乎?周鎭曰,惟在聖上之振礪不懈也。上曰,臨御卄五年,旣無所爲之事,今近六旬,更何做爲乎?復明曰,臣有區區之誠,敢獻新年之祝,伏祈聖候快復,寶算靈長,益礪世道,永致太平,更祈王世子睿學日就,衣尺日長,永受百福,萬世無疆矣。上曰,都承旨祝言雖好,予則與世漸衰之外,無可奈何,但願元良,如其所祝矣。復明曰,卽今紀綱風習,一無可觀,公道不行,私意橫流,凡百所爲,無非浮夸虛僞,若不振刷,則豈不可悶?惟願聖上,正當新年之發政,益用惕慮奮發,是臣區區之望矣。上曰,自前累經矣。筋力强壯,志氣不摧之時,猶不能見效,況今已衰,更何望焉?周鎭曰,臣於昨冬,以務實德·行實政,仰達矣。卽今浮夸之習,虛僞之事,誠如柳復明所達,若不以實德實政,砥礪世道,則紀綱,將無餘地。而其本,又在於保嗇聖躬,奮發聖志,故臣亦以此八字,竝達於昨冬矣。聖上若收用此八字,則淳風美俗,漸可挽回,而離昧罔兩,自然潛消矣。上曰,卿等之言雖好,而世道實難矣。復明曰,臣以職掌事仰達,慶州府尹徐命彬,方爲補外,而聞慶州營將李潤成,曾經幕下之人,今爲上官,體貌甚爲掣肘。而曾前,亦以如此之事,有特命移除他道之事,故敢達矣。上曰,然則慶尙道,更有他府尹乎?復明曰,慶州之外,更無府尹,而徐命彬,曾爲其道監司,不赴矣。上曰,然則雖不赴,其道守令,不可爲也。續大典新令如此矣。廣州瓜期,何如?復明曰,瓜期已滿云矣。上曰,禮判知之乎?周鎭曰,聞瓜期將滿,而方且以病,累呈備局,欲遞云矣。上曰,然則適從其願矣。上曰,禮判方帶經筵官乎?周鎭曰,不帶矣。上曰,徐命彬事,是果承旨可達之事耶?周鎭曰,徐命彬事,俄承下詢,而臣有婚家應避之嫌,初不敢仰對,而都承旨,雖以吏房職掌,有此提稟,大臣未入之前,如是陳達,事體未安,似當推考矣。上曰,今聞掣肘之端,雖已下敎,一承宣陳達,其涉輕先,推考,可也。抄出擧條上仍爲命書傳敎曰,今聞新除府尹徐命彬,與營將有掣肘之端,此亦已有往例。其時欲爲下問而不果,雖不赴任,曾爲本道道伯云,此續大典定式者也。更除廣州府尹,時府尹南泰溫,遞付京職,前府尹趙明鼎仍任事,分付該曹。復明書訖。上曰,近來年少輩,多欲出外,此亦弊風也。趙明鼎之出外亦可惜,故予欲留之矣,姑不爲之矣。復明曰,今日以祭享事,旣已發端,臣略有所達者矣。禮經論盥洗位一節,益加重焉,其可忽哉?臣以獻官,每見執事諸人,一經盥洗,仍爲入詣,到深更後,大祝以下,或有出入少避之時,而還入之際,更不淨洗,事涉不潔,心甚未安。臣謂自今大祝納主之時,盥洗一事,別爲定式,恐合事宜矣。上曰,所達,是矣。此後納主時,大祝宮闈令,更爲盥洗事,分付。出擧條諸臣仍爲退出。
上在昌德宮。停常參·經筵。
朴弼載啓曰,備邊司郞廳來言,今日賓廳坐起日次,而動駕相値,頉稟。傳曰,知道。
洪重徵啓曰,大司憲·掌令一員,持平二員未差,執義閔遇洙,掌令宋能相在外,今日以監察茶時之意,敢啓。傳曰,知道。
朴弼載啓曰,內乘來言,捲簾,取稟。傳曰,捲三簾。
大駕,太廟擧動,入齋室後,王世子遣宮官問安。答曰,知道。政院·玉堂·藥房口傳問安。答曰,知道。
吳遂采啓曰,小臣,大王大妃殿問安進去下直。傳曰,知道。
傳于趙明謙曰,行禮卽爲擧行。
傳于趙明謙曰,承旨先詣,正時入之,獻官以下呼唱,依例爲之。
吳遂采啓曰,小臣馳往于大王大妃殿,問安入啓,則答以知道之意,敢啓。傳曰,知道。
展謁後,政院·玉堂·藥房問安。答曰,知道。
以承傳色口傳下敎曰,領相箚子差後入啓事,下敎矣。徑先以入之,傳之當該中官推考,箚子還宮後入之。
親臨省牲後,政院·玉堂·藥房問安。答曰,知道。
大駕,永禧殿入齋室後,政院·玉堂·藥房問安。答曰,知道。
殿內奉審後,政院·玉堂·藥房問安。答曰,知道。
朴弼載啓〈曰〉,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後懸燈云矣,敢啓。傳曰,知道。
還宮後,政院·玉堂·藥房口傳問安。答曰,知道。
正月初五日巳時,上幸太廟。展謁後,仍幸永禧殿。展拜擧動時,行都承旨柳復明,左承旨吳遂采,右承旨趙明謙,左副承旨朴弼載,右副承旨洪重徵,同副承旨兪最基,記事官朴師訥·李顯祚·朱炯質·蔡濟恭隨駕。上具翼善冠·衮龍袍出宮,繖扇侍衛如常儀。上具冕服展謁。上曰,予將省牲,以此待之,可也。藥房提調李周鎭曰,步輦已待之矣。上曰,置之。周鎭曰,過神門後,乘步輦,何如?柳復明曰,前後例乘步輦,今日何獨不乘耶?上曰,予於今日,必欲步之者有意。上曰,殿司一人,率守僕進前。上曰,神位一位未當中,故予於俄者,手自正之矣,爾其仔細奉審。上曰,前後殿各室奉安,或欠當中。前殿朔祭時大祝宮闈令,後殿慰安祭時大祝宮闈令,竝從重推考。出擧條上具遠遊冠·絳紗袍,親視牲。上曰,前後殿牲,皆將親視,以此擧行。上曰,羊之牽來時,大祝初不隨後,亦不詳見,而直曰可用,極爲駭矣,可謂不能職。前殿兩大祝,事過後拿處。親視牲時,何敢如是?上曰,大祝則無預差耶?兪㝡基曰,只有都預差矣。上曰,予來時如此,則攝行時,無可言者,大祝,事過後遠配。抄出擧條上曰,今日大臣一人,豈隨來耶?若無入耆社原任大臣,則幾乎無大臣矣。重臣·吏判望,曾豈不一番停之耶?新歲何復尋舊戰耶?予與大臣,俱已老矣。大臣卽常談所謂山邊出家者也,而更隨朝廷之論,而爲偏論者,抑何也?昨日以新歲感懷,進定展謁,又以薦望入來後,就寢下敎,而曉鼓旣動之後,薦望始入來,亦豈非爲大臣可惜者耶?歲初展謁,事體自別,而大臣則不來,予實無展謁之面矣。比如子弟盡棄父兄而去,其父兄將何以堪之?此言,非可言於此處之言,而如是下敎者,予實有意矣。上曰,五羊皆立之於前。上曰,第三羊稍痩,以他羊易之。上曰,羊之牽退時,前殿獻官隨去,可也。上曰,後殿犧牲入之。柳健曰,第二羊似小,第四豕似不足。上曰,物之不齊,物之理也。只可論其肥痩,何論大小?犧牲事重,大祝旣曰不足,豕則以他豕易之。上曰,親視牲後,事體重大,此後雖攝行時,大祝牽犧事,嚴飭。出擧條上曰,今日下人過多,禁喧郞廳記過,各別嚴飭,詣眞殿後,亦爲嚴飭。上出太廟。乘輦時下敎曰,都承旨書之。御製絶句上曰,予今衰病,而予心只在於此處,故予强疾而來矣。先朝壬辰以後,未行太廟展謁矣。以予今日之氣,能爲展謁,誠是怪異,而大臣則終不來,以常談言之,野俗矣。大臣以一李宗城,斤斤如此者,其何事耶?爲大臣惜之。上仍幸永禧殿,具冕服展謁。上進伏於肅廟御容之前而流涕,久而乃起。上曰,予欲手摸影幀,褙貼而見之,而予感懷拭淚,故手指似不精潔,尙衣院手巾入之。上曰,親奉審又未易,曝曬今日爲之,可也。上曰,廟司及中官共扶之,奉世祖影幀曝曬訖,更爲奉安。周鎭曰,第二室影幀,今日親爲奉審,禮堂年例春奉審時,不必更爲曝曬矣。上曰,依爲之。出擧條上又流涕進伏於肅廟御容之前。周鎭曰,靜攝中如是,則玉體豈不損傷耶?惶恐敢達。復明曰,玉體豈不損傷耶?上久而乃起,上乘步輦時,下敎曰,都承旨書之。御製絶句上還宮時,趙明謙曰,今日太廟所用樂工來參,擧動今將還歸太廟,而今已夜昏,不可得入廟門云,故敢達。上曰,差備,樂工八十名,分付門部將及廟司,留門入送。上曰,兵曹禁喧郞廳記過分揀。出駕前下敎
上在昌德宮。停常參·經筵。
洪重徵啓曰,大司憲·掌令一員,持平二員未差,執義閔遇洙,掌令宋能相在外。今日以監察茶時之意,敢啓。傳曰,知道。
朴弼載,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房提調李周鎭,副提調柳復明啓曰,伏未審夜來,聖體若何?昨日展謁太廟,親臨省牲,仍又奉審眞殿,侵夕還宮,靜攝之中,不瑕有傷損之節乎?大王大妃殿氣候何如?臣等不任區區伏慮,敢來問安。答曰,知道。伸禮以回,一倍此心。慈殿氣候,差勝後一樣,予則一樣矣。
大王大妃殿·中宮殿·賢嬪宮,藥房口傳問安。答曰,知道。
柳復明啓曰,左承旨吳遂采,右承旨趙明謙,今日不爲仕進,竝卽牌招,何如?傳曰,允。
洪重徵啓曰,事變假注書趙台命,身病猝重,勢難察任,今姑改差,何如?傳曰,允。
又以御營廳言啓曰,宿衛騎士,每於上番之月,兩營各設都試,秋冬等計劃,各取居首一人,出身則加資事,前已節目啓下矣。自六月至十二月都合計劃,則七番鳳山騎士出身金聲潝,以六十七分半十步居首,別單書入之意,敢啓。傳曰,知道。
又以御營廳言啓曰,大將臣朴文秀引入時,未入啓騎士都試別單草記及下番騎士步軍賞中日別單,番中日單子,竝爲修正以入之意,敢啓。傳曰,知道。
又以左右捕盜廳言啓曰,本廳拘留罪人鄭召史及私婢乭禮,依下敎竝放送之意,敢啓。傳曰,知道。
領議政金在魯箚曰,伏以臣卽伏見下政廳之敎,責諭嚴切,有更爲議薦之命。臣於此,不勝惶懍愧蹙之至。臣於日昨,以銓長今當薦望,而李宗城,臺議尙激,銓注久枳,廟堂亦未嘗一番停望,姑爲勿擬之意,書議于僚相,則僚相謂以引入,全不可否。臣以如是則勢將頉啓,有所更議,則僚相以爲,此非有意於同異之爭,勸臣以卽爲擧行,毋致生事,而反復思量,終有所難於擅便者,果至於頉啓矣。及至夜中,銓堂復來,聖上又有待而就寢之敎,則不得已,以已議于僚相者書入矣。此非臣强執迷見而然,只欲一示公議,以爲鎭定之道,而聖敎又至於此,莫非臣誠意未孚,不能仰當上心之致。臣以何顔面,復當薦事?聖上亦何可强責臣以更薦乎?臣方將趨詣陪班之際,遽承此敎,情地兢臲,不敢偃然冒進,略具短箚,仰暴危懇。伏乞聖明,亟命鐫罷臣職,以警不職,以安賤分,幸甚。答曰,省疏具悉卿懇。向者旣下敎,而慨然之意且諭,此何若此者?噫,歲已新政當新,卿其安心勿辭,其卽擧行。仍傳曰,遣史官傳諭。
江華留守沈䥃疏曰,伏以臣頃忝諫職,病未趨召,罰止恩罷,旋蒙收敍,惶隕感激,不知死所。迺於夢寐之外,忽伏聞有沁都居留之命。臣誠驚惶失措,歷累日而不能自定,國家官職,孰非可以難愼者?至於臣所叨,係是保障重任,從來所視,爲緩急可恃之地,此何等職守,而乃反濫畀於萬不近似之人?臣之不稱,自知甚明。迂愚譾劣,曾無寸長,雖於下邑小州,尙懼其疏孄素餐,以負分憂之意。況可於專制海防之重,保釐陪都之責,乃敢厭然進當,有若毫分可堪者然,則人之姍笑,姑置勿論,內自循省,其果無瞿然歉愧之心乎?臣家世受國厚恩,臣又策名登朝,身非己有,隨分自效於冗散職事,偏小縣邑,筋力奔走,少酬涓埃之報,得祿養母,以遂反哺之誠,固臣之至願。如蒙朝家,矜其私情,以是處臣,則何敢爲辭遜之計?而至於分外之任,揣量人器,萬無堪承之理。玆敢進詣京闕之下,猥暴螻蟻之懇。伏乞亟許遞鐫,幸甚。答曰,省疏具悉。今者此任,意蓋深矣。卿其勿辭,其卽赴任。
上在昌德宮。停常參·經筵。
夜一更,月犯昴星,五更黑雲一道,起自巽方,直指乾方,長竟天,廣尺許,漸移東方,良久乃滅。
洪重徵啓曰,大司憲掌令一員,持平二員未差,執義閔遇洙,掌令宋能相在外。今日以監察茶時之意,敢啓。傳曰,知道。
趙明謙啓曰,來十一日,輪對日次,而上候方在靜攝中,頉稟。傳曰,知道。
傳于朴弼載曰,昨日犒饋時,食代相値,欲勿行中日矣。此後犒饋時,則勿稟中日。勿出朝報
趙明謙,以吏曹言啓曰,本曹判書更爲議薦事,依下敎,往問于大臣,則領議政金在魯以爲,不善議薦,致勤嚴敎,又添闕禮,之罪合被重誅,見方惶悚震越,席藁俟譴,更當薦事,非所可論,玆不得奉行云。左議政趙顯命以爲,乞免之中,例不得與聞廟薦,尤何敢干涉於首相已爲薦望之後云。大臣之言如此,不得擧行之意,敢啓。傳曰,知道。
又以吏曹言啓曰,本曹佐郞南雲老,受由過限未上來,依例改差,何如?傳曰,允。
又以成均館官,以同知館事行大司成意啓曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。
以全羅監司狀啓,谷城等官居匠人尹戒化等燒死事,傳于吳遂采曰,燒死人等,令本道恤典擧行。
又以全羅監司狀啓,萬頃等官居戰船繚手軍朴臥曷等渰死事,傳于吳遂采曰,渰死人等,令本道恤典擧行。
上在昌德宮。停常參·經筵。
趙明謙啓曰,來十一日,文臣殿講日次,而上候方在靜攝中,頉稟。傳曰,知道。
朴弼載啓曰,大司憲掌令一員,持平二員未差,執義閔遇洙,掌令宋能相在外,今日以監察茶時之意,敢啓。傳曰,知道。
吳遂采啓曰,右副承旨洪重徵,同副承旨兪最基今日不爲仕進,竝卽牌招,何如?傳曰,允。
以同副承旨兪最基,牌不進,罷職傳旨,傳于朴弼載曰,只推。
傳于趙明謙曰,典牲提調入來事,分付。
傳于朴弼載曰,戶曹久任郞廳入來事,分付。
趙明謙啓曰,典牲提調趙明履,戶曹久任郞廳李景祚·兪彦鉉,依下敎來待矣。傳曰,先入來者,先爲入侍。
傳于朴弼載曰,御史肅後留待。
傳于趙明謙曰,儒臣持夙夜箴一處來待。
傳于趙明謙曰,儒臣·御史同爲入侍。
趙台命改差,代以李宜馣爲事變假注書。
朴師訥呈辭代,以尹得養爲假注書。
判義禁前望單子,鄭羽良·趙觀彬·金始炯。
趙明謙,以禮曹言啓曰,今正月十二日駙馬揀擇人詣闕時,處所定於何處,而出入於何門乎?敢稟。傳曰,以通明殿爲之,門則通化門擧行。
又以吏曹言啓曰,本曹判書議薦事,更爲往問于大臣,則領議政金在魯以爲,負罪至重,今雖倖逭嚴誅,斷無抗顔仍冒於本職之理,玆不得擧行云。左議政趙顯命以爲,方以此事,欲爲陳箚,不得薦望云。大臣之言如〈此〉,不得擧行之意,敢啓。傳曰,知道。
朴弼載,以義禁府言啓曰,刑曹啓目內,齎咨官氷庫別提金昌祚,移本府處之事,允下矣。金昌祚,參覈使率去云,還渡後,依例發遣府羅將拿來,何如?傳曰,允。
又以義禁府言啓曰,高原前郡守鄭德載,以軍保兒弱充定事,旣已拿囚矣,依續大典名簿條加年九人以下杖八十之律,所當決杖,而大典恤囚條,隆寒時事干綱常贓盜外,其餘杖一百以下,竝收贖云。今此鄭德載,依法典,杖八十收贖後,仍前罪目,依例發遣府書吏,還爲押送於平安道泰川縣配所,何如?傳曰,允。
趙明謙,以奉常寺官員,以都提調·提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
朴弼載,以左邊捕盜廳言啓曰,因臺啓,懸房作挐人等,一倂發捕究問,而其中金贊爲名漢,下往長湍地云,故待其就捕,一體究問得情事,草記蒙允矣。所謂金贊捉來,一體嚴問,則作挐懸房之事,皆爲直招,而掠奪一款,終始隱諱,故其中作挐時首倡者,或施周牢,其餘竝從重決棍,累次嚴覈,而終無偸取情節之現露。且懸房人招內,雖有牛肉之見偸,元無錢物所失之事云爾,則其在審愼之道,不可輕施重杖,而深夜之後,成群作黨,惹起鬧端,歐打人物,無數作挐之罪,不可不嚴治。罪人金贊·李晩得·李春興·李守彬·洪二得·李順興等六名,移送秋曹,依法重治,何如?傳曰,允。
左議政趙顯命箚曰,伏以臣病伏垂死之中,伏見御製詩下政院者,臣奉讀以來,不勝慙愧欲死也。然區區情實,猶有未盡見察於天日之下者,玆敢冒死陳暴焉。臣於向者,以李宗城銓望事,與首相相持者,不過欲不負翟黑子之意也。每每角勝紛爭,以傷事面,非臣本情。今其停不停之間,初無適莫,而特以乞免之中,例不當干涉廟薦,故首相書問之時,不敢可否,勸令獨薦,其間委折,不過如此。乃首相過於審愼,至煩頉啓,遂生葛藤如此,良可慨惜。然首相之意,亦不過欲爲彌綸之計而已,夫豈有他哉?伏乞聖明,諒察而善察焉。臣之病難供職之狀,前疏已悉,曠廢職務,徒費廩祿,不但廉義之所不敢出,亦非國體之所宜有。伏乞更勿留難,卽命遞改,以幸公私焉。從當更入文字,今不敢煩瀆也。取進止。答曰,省箚具悉卿懇。噫,高宗不在,傅說何嘗爲鹽梅乎?于今若此,良〈由〉否德,其顧高宗,不覺自恧,前批旣諭,所辭過矣。卿其安心勿辭,俟間造朝,用副此意。仍傳曰,遣史官傳諭。筵中下批
正月初八日申時,上御歡慶殿。典牲提調入侍時,典牲提調趙明履,右承旨趙明謙,記事官李顯祚·朱炯質·蔡濟恭入侍。戶曹久任郞廳正郞李景祚,佐郞兪彦鉉,追後入侍。上曰,予近來精神不好,多有遺忘之事矣。大祭時,依周禮擧行事,前已申飭,今亦依前申飭耶?趙明履曰,連爲申飭矣。臣以職掌事,仰達矣。昨年牛疫,黑牛斃者,殆近三十,故湖西分養之牛,使之上送,又加貿取,而冬享·臘享·春享及社稷臘享,幾盡用之,今只餘十三首,而臣累次看審,則體甚小,皆是不合用者。雖兩三月喂養,有難合用,故昨冬已報禮曹,指揮湖南,另飭濟州牧,己巳條黑牛,使卽上送,而尙無來報。今雖上來,兩三月喂養,亦難合用。蓋聞島牛出來後,必經累朔,然後方爲壯大肥澤。今若上來未久,旋爲取用,則勢難壯大肥澤。臣意前頭夏享,則依昨年例,別貿六七首用之,似好,而若使貢人貿納,則徒有弊端,而不能善貿。今年則自戶曹,授價於畿營,使之貿取於畿內各邑,送于本署,恐合事宜。臣本欲與禮堂,同爲入侍陳達,而今適入侍故仰達。下詢禮堂而處之,何如?上曰,後日禮堂入侍時,當以此下詢而處之矣。上曰,每有御製,使故提學吳光運釐正,近則元景夏釐正矣。頃者冊一卷,欲爲下之,而元景夏,意如悍馬,不能靜坐,卽爲出去,故其冊,果未下之矣。近日小詩數篇,使都承旨編次矣。予新製慨世吟,以一人字爲韻,凡二十八句矣。欲使卿見之,故使之入侍,卿其見之。明履讀訖。上曰,兼史出金虎門留門。戶曹久任郞廳,使之入侍。明履曰,李福海已拿囚,而判金吾辭職,故尙未備員開坐矣。上曰,予當下敎矣。戶郞李景祚·兪彦鉉入侍。上曰,竝進前。予欲召問判書,而世道囂囂,故召問爾輩矣。其文書,幾何修整耶?景祚曰,御覽文書,幾盡修整矣。大抵多有裁稟處,而判書方引入,而無路裁稟,以是方爲憫矣。上曰,裁稟處多耶?郞廳亦見其文書而揀出耶?景祚曰,裁稟處多矣。有關於闕內事,有關於上司事,方使郞廳揀出,而每往稟於判書而處之矣。上曰,御覽文書,幾盡正書,則有何裁稟事耶?景祚曰,雖或付籤,實有不可不裁稟處矣。上曰,使戶判頻頻入侍,有涉如何,故果未爲之矣。凡事旣始之後,雖一事,必當分明爲之,而亦可以有始有終矣。此事盡爲修整之後,戶判雖可許遞,而其前則萬無許遞之理矣。世間事,必於始爲之時盡爲之,豈可謂今日不學,而謂有來日耶?此下敎,爾輩往傳於爾之判堂,可也。景祚曰,曹中有渴急陳稟事,臣等入來時,判書送言於臣等,使之陳達,而惶恐不敢達矣。上曰,陳達,可也。景祚曰,曹中錢財甚少,封不動外,只有八千餘兩。今春吉禮時,當入二萬餘兩,又有勅奇勅使行,當入四萬餘兩,以此見存八千餘兩之錢,萬無經過之望。聞平安監營,以錢五萬兩,木千餘同,充備於別餉庫云。若入庫中,則難於取用,趁其未入庫之前,以錢萬餘兩,木百餘同運來,而用之好矣。上曰,戶判若爲箕伯,則必將不給。彦鉉曰,判書以爲,貸用軍門之物,有似割肉充腹,故出此計矣。景祚曰,曹中一年所入錢,則九萬餘兩,而一年用入,則十八萬餘兩,故每每貸用矣。上曰,此則從當思量而下敎矣。上曰,兪彦鉉進前。爾父近來好在,而爾祖母何如耶?彦鉉曰,臣祖母,今年爲八十八矣。臣父則無事,而祖母,篤老多病,房內起動,猶不得任意爲之,故臣父,不得暫時離側矣。明謙曰,不可以離側,故歲時問候,大臣亦不得爲之矣。上曰,如可離側,則似必來矣。爾父情理予知之,而見之已久,殊覺鬱鬱,日暖後上來之意,爾其傳於爾父。上曰,已修整排設房文書中,可以付籤處,付籤而入之。出榻敎彦鉉曰,別無可以加減處,而書字間略有稟定者,此外又有可達者矣。上曰,如此等處,付籤以入。命承旨書之曰,凡事豈可開端緖無了當?有始有終,卽亦實事求是之意。今番度支事,爲國大計,設令戶判,有必可遞之端,事不了當之前,決無許遞之理。以此,申飭。其令卽爲擧行。
正月初八日二更,上御歡慶殿。御史·儒臣入侍時,右承旨趙明謙,聞慶御史金致仁,修撰尹尙任,記事官李顯祚·朱炯質·蔡濟恭入侍。上曰,御史進前,以廉問時事,先爲陳達,可也。頃聞大臣陳達,先聲已出云,果有之否?金致仁曰,先聲之出否,未能知之矣。未踰鳥嶺,已多不治之聲,見男負女戴而流散者多,故問之則以爲,不耐於本邑還上之捧上,而流散云矣。初問於民人及兩班,則皆不言,而數三言後,皆言之矣。往東南村店,欲益爲數三日廉問矣。李福海往巡營之時,禁府羅將已來,福海還官後,聞卽欲離發云。臣旣承文書收來之聖敎,福海若離發,則文書實難得之,故不得已直入東軒,得東軒所在文書,所謂帖子記者,卽進封記也。上曰,帖子記中有錢耶?致仁曰,皆是錢下記,而某宅送某兩者也。上曰,文書上之。上親閱曰,其所送處,則予不言之,而十兩二十兩,至於七十兩八十兩,無數送之,其邑多錢耶?用錢如水矣。致仁曰,嶺邑非如西路,例無錢,而福海則善爲錢出處,爲守令者一家,若送乞駄,則例爲酬應,而此則非乞駄酬應,乃是直爲帖子而封送也。如此文書,臣初見之矣。趙明謙曰,臣見此書啓,其所用錢如水,故其所害於民者,自未免爲之矣。上曰,立張件記,亦皆錢也。鷄一百首,將用何處?致仁曰,此則將爲乾鷄而饋遺矣。上曰,五十兩翰林宅送云者,似是李德海也。三十兩麟蹄送者何也?致仁曰,此則其養父,爲麟蹄倅,故送錢貿物而來也。上曰,內入亦多矣,內宅封送怪矣。內外盡爲封送如此,則百姓難矣。此皆出於百姓之膏澤,而任意用之矣。致仁曰,其中不書某家者,雖未的知,而奴某處下云者,福海自用也。其奴卽是衙奴,而下吏,以此告之矣。尹尙任曰,臣有所懷,仰達矣。李福海貪贓不法之狀,不待御史,而帳殿,已綻露無餘矣。帖子記,卽守令私物,此甚細瑣,其大數,則應在於書啓中草下記,恐不宜一一細覽矣。上曰,儒臣所達,可謂得體矣。文書雖細瑣,而此亦徵貪之道故覽之矣。明謙曰,旣送御史而得來,則經覽亦何害也?上曰,李泰事亦有所知耶?致仁曰,未能詳知,而蓋聞李泰,頃者來聞慶,不得入門而過去云,而此非民人之言,乃是衙中所傳之言,何可取信?上曰,若不得入門而過去,則今番豈有此事?致仁曰,自丙寅秋至丁卯十月,其間文書則不得矣。算板旣在,而下記則不在,故問於下吏,則以爲在於衙內,故臣以聖敎傳之,督令納之,則末乃納之,而其最下丈,拔而裂之,印跡相左矣。上曰,果然矣。致仁曰,戊辰火稅田,則似全用之矣。上曰,御史讀書啓。李福海瓜滿耶?明謙曰,四年矣。上曰,福海豈有勢力?而能如此者,乃錢勢力也。明謙曰,其姻婭自彬彬矣。上曰,南泰良,初爲嶺伯時,十一守令,置之下考,而福海,則何不書之耶?道臣廉問時,必能善爲彌縫故能免矣。如南泰良之監司,亦不能知之,則其能,可知矣。致仁曰,其還上事,尤極無狀矣。好穀則給兩班,皮雜穀則給小民,及其還捧時,皮雜穀則換捧於兩班,好穀則換捧於小民,大米代加俸小米,旣捧之後,小米剩數多,則一斗五分式定價斥賣,而其色吏,卽其吏房弟也。且買復之規,例以五年或六年買之,而此則半年之間,買之矣。封進文書外,又有他文書,而此則煩碎,故不爲封進,渠若發明,則臣將欲上疏而進之矣。上曰,儲置米盡無之耶?致仁曰,盡無之矣。上曰,此則欲用耗穀,故傾庫分給也,直如盜賊事矣。尙任曰,耗穀剩餘,例或用之,而廉謹者,猶不用之,此則意專在於用耗而爲之,其他事,不可但以不法論,直行盜賊之事矣。上曰,百姓多怨之耶?致仁曰,小民則戟手唾罵,兩班則不稱城主,而到處皆然矣。上曰,如此而監營廉問,何以不知之耶?此正傍若無人而爲之也。以此見之,韓光肇所論守令,則劣貪,而鄭弘濟,則不過欲爲能吏而然也。明謙曰,能吏之弊亦難矣。上曰,不貪而能者,亦有之矣。予則謂貪吏之弊,猶可卽爲釐正,能吏之弊,不可救。尙任曰,如此而能耐三年者難矣。今則一貪吏,固不足道,而外方百姓,將以朝廷知以爲何如耶?聞慶雖緣此事而知之,此外貪吏,將何以知之?明謙曰,雖至今不遞,而今始發覺者,亦可見天理矣。上曰,朝廷耳目,雖可欺也,其道臣,則非可以善事欺之者,而能欺之,可謂能矣。予於先朝,覽此等文書時,從傍多見,又於嗣服以來多見,而如此文書,則今始初見。李泰處所來件記,卽其一件事,此有八十兩饋問,承旨·儒臣,亦曾見如此饋問耶?明謙曰,豈有之?尙任曰,各邑本少錢,故一家親舊乞駄時,例以雜種帖給矣,乞駄賻儀,則自是好風矣。上曰,此則非乞駄非賻儀,直以錢幾兩,封送某某家者也。上曰,道路來往之時,亦聞不治者耶?致仁曰,未得聞之矣。此雖微事,旣係民弊故仰達矣。鳥嶺,卽嶺南去路第一關防也。鳥嶺有別將,而無一土卒,只其倉底,有閭閻酒幕,故使別將,率其居民而守城矣。嶺路險峻,故別星往來時,例乘籃輿,而至於監營·兵水營·守令之衙客,亦責出籃輿軍·負持軍。又可笑者,稱以前朝官,皆令責出,或多至五六名,而絡續不絶,小民不勝支堪,臣來時,百姓等狀矣。申飭道臣而禁斷,似好矣。上曰,籃輿軍,例以山僧爲之,而此則百姓爲之耶?然則百姓勞矣。致仁曰,且崇善酒幕,火賊入之,而聞慶上納錢三百兩,木幾同見失,一吏則死,兩吏則重傷云。忠州營將來見臣,故以着實機捕事,言及而來矣。上曰,尹得和·閔百昌自首單子,承旨讀之。致仁先爲出去。上曰,聞慶亦有獺馬耶?明謙曰,聞慶豈有之?必是來買於京中矣。上曰,不但以李泰處所得件記可問,御史所上文書中,錢數已爲不法矣。貞洞誰也?明謙曰,貞洞大矣,未知其爲誰矣。尙任曰,李衡萬,在小貞洞,此則指李衡萬也。上曰,閔百昌裂之,而尹得和知之矣。百昌其日,於同義禁之前裂之云,故予以爲尹得和,必知之矣。果如所料,予之從前見欺於人者多矣。黃梓則決不爲此等事,故予之疑,初不到於黃梓矣。明謙曰,黃梓則初不見之矣。上曰,當初得其文書,而使之除之者,尹得和也,裂之者,閔百昌,則予則以爲此皆尹得和所爲也。儒臣之意,何如?頃者閔判府事所達,則予以爲是矣。尙任曰,臣於其日帳殿,以病出去,故不知其曲折,而至於自首,則臣以爲非矣。七十兩中除獺馬價三十兩,則爲四十兩矣。以二十兩錢給親舊者,不甚多矣,豈可以此,裂之於鞫廳中耶?初不自現,而沈鑐事出後,始不得已自首者非矣。雖大於此之事,自國家問之,豈不可自首耶?上曰,儒臣以此錢爲小耶?無論十兩百兩,而旣曰錢則陋矣。尙任曰,其書札則雖不勝駭憤而裂之,至於錢件記,則尹得和雖使裂之,豈可裂耶?上曰,予面若赧矣。尙任曰,親舊間以婚喪親病饋遺,豈非好事?從他路雖送百兩,猶不可愧,而緣李泰而饋遺,則雖一分錢,可愧矣。上曰,儒臣所達,是矣,古亦有麥舟矣。此事明査,然後於渠好矣,若不明査而晦,則不好矣。尙任曰,御史文書中拔丈者,亦殊常矣。上曰,八十兩某宅封送者有之,以此見之,其所拔丈可疑矣。烹阿則當觀錢數而爲之,與受亦當同罪,明朝次對,欲爲廣問矣。尹得和以宰臣,猶不自首,李福海豈可自首?爲先當問於尹得和矣。尙任曰,此是李泰私件記,則何必裂之?上曰,其父則仔詳,而閔百行則尨濁,閔百昌則少似勝,而猶未詳明矣。常談有洗水飮之之語矣。此事甚惡,李衡萬·閔百昌,更爲搢紳難矣。尹得和,亦於沈鑐後,自首非矣。尙任曰,前判金吾,以待罪臣,將欲陳疏,故沈鑐事出,沈鑐出後,尹得和自首始出矣。上曰,然耶?然則此亦何可信也?命承旨書之曰,噫,人心之日下,一至於此乎?高允·翟黑子之直與不直,覽其前史,尺童可知,而莫重帳殿,文書私自傳授,放恣手扯,關係雖細,卽一事也,而頃者下敎之後,猶不自現,有節拍然後,方爲自現,此可謂高允乎?翟黑子乎?尹得和則身爲宰臣,非年少者比,而莫重文書,私自以授,其非一也。下敎之下,不卽自現,其非二也。其雖强忍自現,一猶隱諱,其非三也。閔百昌則交結李泰,行身不謹,其非一也。當初自現,一不直陳,其非二也。下敎之下,亦不卽達,宰臣自現之後,其雖追陳,語涉苟且,其非三也。大抵玆事自現之前,已不難知。大臣陳達時,百昌手扯於同義禁之前,而判義禁不知云,其時坐次,業已知矣。此非百昌得此,而往示手扯者也,必是同義禁之所授。若此之際,其所列紙,焉知無一時取去乎?此所以頃日筵中,謂宰臣曰,豈無又百昌,而問郞若此,禁堂亦焉知無此弊云者,意有在矣。今覽自現,果若所料,在於翰洞者卽百昌云者,已涉異也。慇懃授之,必欲扯之者,其心可知。設令授之於百昌,無所關緊,則當笑投之,與薦剡書簡有異,則有何手扯?似若掩跡,而必受之後,不見裏面,何意扯之乎?語涉窘遁,而又曰扯之更看,果是下記云者,亦涉巧飾。初以欺君,末又不悉,宰臣法從之義,焉敢若是?其在礪末世正臣分之道,不可置之,竝拿問。李福海貪汚不法,於渠斷案,而以錢饋遺,貽羞搢紳,締結非類。有此葛藤,其紙旣扯,則不可以得和不悉草草之自現,不可不問。七十兩饋遺,得和已陳,今焉敢隱諱?非徒此也,封進文書中,其所錢饋夥然,而身爲守令,用錢如水,扯紙列錄,亦焉知止於七十乎?其在淸朝徵阿之道,不可不嚴査。初招不陳,當嚴刑究覈,以此嚴問口招事,分付。此時判金吾,不可曠職,許遞,其代前單入之,待下批牌招,卽爲開坐。其他不法先問,于此後一例嚴問。此與他有間,申飭該府,俾勿疏虞。上曰,難以文字書出,故只書此矣。承旨出去分付該府,使之不相往來,不通書札,各置之,而使之障隔其間,依昔日,申飭事而爲之,可也。又命承旨書之曰,歲律已新,次對漠然,待朝爲之事,分付。又命承旨,讀左相箚,仍書批。上曰,領相引入耶?明謙曰,似引入矣。上曰,今大臣,皆以爲國之人,而景象不美,故予於省牲時,有所下敎而惜矣,朝廷無可信之臣矣。明謙曰,李天輔來政院之時,以重臣事,有所下敎矣。吏判望未入之前,殿下何以逆料其拔去而爲敎耶?恐非物來順應之道矣。上曰,吏判望出時,五尺之童皆知之,薦望之以何事不爲者,予豈不知?明謙曰,每當如此事,則自上當詳量處之,何必如是爲敎耶?指一下敎後,若不奉行,則始可責之矣。上曰,領相豈曲盡爲之也?雖以笑指蒼蒼一片雲之詩見之,予豈有心而爲之?明謙曰,其時多下不忍聞之敎,臣僚之心當如何?上曰,近六旬之大臣,頻頻相鬨,十年同志之大臣,情志若相孚,則豈如是?予之鹽梅詩有意矣,所謂鹽自鹽湯自湯也。左相謂領相欲爲彌綸云,而左相反欲彌綸領相矣。新歲何如是爲之?新歲無德談,而反爲寒心矣。此何景象?予果慨然,故作人字韻詩矣。予豈借手於大臣,而使之薦望?又豈如靈城君書下之事,而苟且爲之耶?大臣雖曰與人君相等,然有君臣分義,而予果於其時,下行臣下之事矣,今則予已有所思量矣。上曰,元景夏之胥命,何事耶?明謙曰,以批旨中焉敢若是之敎嚴峻,故胥命云矣。上曰,元景夏,若次次逐之,則必將入海矣。頃於帳殿領相陳達之時,元景夏卽爲出去,故予則意謂永出去矣。已而,又爲還來,擧措怪異矣。明謙曰,其時領相所達中,有獨字故然矣。上曰,元景夏,自是休戚與共之臣,不當如是矣。命承旨書之曰,噫,王者用人,自有其道,豈可拘於俗習,當用而不牽復乎?況冢宰,曠職已久,不可一向泄泄。行司直李宗城,吏曹判書除授。上曰,昔年,每以國事,下敎於予曰,汝則便矣。辛壬年,予豈便耶?今又如此,予不便矣,而無可往訴處矣。以予之筋力,此時更步未易,故展謁時,予果步矣。其時只有原任大臣一人,予甚慨然矣。明謙曰,欲治則治,不欲治則不治,殿下則不得其要,而每下不忍聞之敎,滿廷臣僚解體矣。上曰,搢紳戈戟,姑未相衝,而無殺伐矣。明謙曰,殺伐之不作者,已幾年矣,臣僚咸以生於今世爲幸矣。上曰,峻治緩治冷水治,予已多般爲之矣。使元良,爲予所爲則難矣。明謙曰,吏判望未出之前,殿下何以知之?上曰,予不欲爲碌碌君矣。吏兵判有闕,政事,所謂馬後輩皆知。古語曰兒童誦君實,兒童皆知之事,予爲人君,豈不知之?常談每謂出榜矣,予今日出吏判榜矣。上曰,頃日廣通橋南邊,有一婦人,使黑衣漢,持書擊錚。承旨見之耶?或是權繕等家,有所得而來告耶?予猶疑之而不問矣。明謙曰,若有所得,則必來告於禁府矣。上曰,夜已深,儒臣只讀大文。尙任,讀夙興夜寐箴。上曰,文義陳達,可也。尙任曰,此箴造詣深,而臣學識鹵莽,何敢仰達?上曰,所辭過矣。明謙曰,旣命陳達,而儒臣過謙,而不爲陳達,推考,何如?上曰,何必推考?尙任曰,或省舊愆,或紬新得者,此與溫故知新之意相似。舊知未習,新又未知,則不但凡事未成,工夫其將不得以有成矣。故能省舊日之過,而新有所得,則求其端緖而紬繹之,次第有條理而瞭然默識之,則豈非喫緊工夫耶?上曰,然矣。尙任曰,次第條理,旣已默識,而本立之後,事應旣已,我則如故,方寸湛然,凝神息慮者,氣象好矣。上曰,然矣。尙任曰,發舒精神者,與下文振發精明似異,而若其養精則一也。兼夙夜,已出科題,而其要則在於日夕乾乾。上曰,然矣,而此是自彊不息之道也。上曰,在外儒臣,曾已催促矣,今方上來云耶?尙任曰,未聞之,而見今玉堂,又多闕員矣。罷職之人,銓曹不敢循例請敍,故欲爲陳達云矣。命承旨書之曰,違牌儒臣·翰林竝敍用,前修撰金善行亦爲敍用。又命書之曰,開政命下之後,尙不開政,政官待朝牌招開政。又命書之曰,在外儒臣,申飭之下,尙無消息,分義道理,焉敢若是?竝禁推。上曰,雖命禁推,而待其上來,禁推,可也。出榻敎上曰,尹光紹則有承重祖母耶?尙任曰,然矣。上曰,尹光紹則下去時,似有不上來之意矣。以次退出。
上在昌德宮。停常參·經筵。
辰時,日暈。午時,日暈。夜一更,月暈。三更,月暈。
洪重徵啓曰,大司憲·掌令一員,持平二員未差,執義閔遇洙,掌令宋能相在外,今日以監察茶時之意,敢啓。傳曰,知道。
朴弼載,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房提調李周鎭,副提調柳復明啓曰,寒暄不適,伏未審此時,聖體調攝若何?臣等今日率諸御醫入診,詳察聖候,爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
大王大妃殿·中宮殿·賢嬪宮,藥房口傳問安。答曰,知道。
朴弼載啓曰,待朝次對爲之事,命下矣。兩司當爲進參,除在外·牌不進傳旨未下外,獻納李應協,牌招入侍之地,何如?傳曰,允。
趙明謙啓曰,前奉敎李德海,前待敎尹東星,旣已敍用,令該曹卽爲口傳付職,仍卽牌招,何如?傳曰,允。
朴弼載啓曰,事變假注書李宜馣,時無職名,令該曹依例付軍職,冠帶常仕,何如?傳曰,允。
以吏曹參議沈星鎭牌不進,罷職傳旨,傳于趙明謙曰,推考傳旨捧入。
朴弼載啓曰,卽者備邊司郞廳來言,領議政金在魯以爲,罪釁深重,情地危慄,疾病又方苦重,末由承命入侍,尤增惶恐云。左議政趙顯命以爲,脚病癃痼,方在乞免中,不得入侍云矣,敢稟。
趙明謙,以弘文館言啓曰,本館上番闕直,事甚未安。今日政新除授玉堂,待下批,仍卽牌招入直,何如?傳曰,允。
傳于趙明謙曰,判金吾望,更爲入之。
有政。吏批,判書李宗城未肅拜,參判李天輔進,參議沈星鎭牌不進,右承旨趙明謙進。吏批啓曰,判書李宗城在外,參議沈星鎭牌不進,小臣獨政未安,何以爲之?敢稟。傳曰,仍爲之。又啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。又啓曰,平海郡守,另加擇差事,命下矣。未準朔禁軍將,竝擬,何如?傳曰,允。又啓曰,侍從臣父,閫帥父年七十人員,每於歲初抄啓事,載於法典矣。侍從臣父及閫帥父年七十人員,別單書入之意,敢啓。傳曰,知道。以曺命敎爲大司憲,南泰溫爲大司諫,兪彦述爲司諫,鄭基安爲持平,李昌儒爲掌令,李壽德爲持平,李翼元爲正言,金善行爲校理,李應協爲校理,申晦爲修撰,金尙喆爲輔德,李奎采爲兼弼善,金陽澤爲兼司書,李喆輔爲右尹,南德老爲吏曹佐郞,閔百福爲平海郡守,尹尙任爲聞慶縣監,李鎭儀爲長興府使,宋濟愚爲延豐縣監,柳正源爲典籍,鄭恒齡爲典籍,尹潝爲繕工副正,洪銓輔爲工曹正郞,李明吾爲儀賓都事,閔鎭五爲造紙別提,洪大寅爲軍器主簿,盧賢鶴爲禮曹佐郞,李毅中爲兼中學敎授,金尙喆爲兼南學敎授,尹鳳五爲兼校書校理,尹光紹爲兼校書校理,朴盛源爲吏曹佐郞,閔堣爲正言,金若爲判義禁,洪益恕兼養賢主簿,綾雲君·金澤麗·鄭忠彦校書副正字,盧賢鶴兼春秋竝單付,趙明鼎慶州府尹承傳仍任。
兵批,判書金尙魯式暇,參判李昌誼入直進,參議柳萬重病,參知宋昌明病。左副承旨朴弼載進啓曰,同知中樞府事朴萬植·金昌赫·金尙宅,僉知中樞府事申鎭大,俱以篤老之人,病難供職云。西樞雖是閒局,不可虛帶。忠翊衛將崔泰彬,忠壯衛將朴思曾呈狀內,近得輪疾,差復無期,斯速啓遞云。宿衛輪番之任,不宜久曠,竝姑改差,何如?傳曰,允。又啓曰,忠淸水虞候柳春馛,前萬戶蔡相漢,及第金聲潝·金壽九,閒良卞興瑞·鄭宗和·張攀龍等,或拯活人命,或軍器修補,或試射居首,或捉得惡虎之功,俱有加資之命。而柳春馛·蔡相漢,雖已資窮,未經準職,金聲潝·金壽九·卞興瑞·鄭宗和·張攀龍,係是出身閒良,何以爲之?敢稟。傳曰,竝加資。以李宜馣副司正單付。
傳于洪重徵曰,判義禁,今已下批,卽爲牌招開坐。
尹得養在外,代以李尙允爲假注書。
朴弼載啓曰,領議政金在魯處傳諭承旨,右承旨趙明謙進去事,命下,而右承旨趙明謙,纔已申退矣。所當牌招,而拘於廳規,不得請牌,何以爲之?敢稟。傳曰,牌招。
以京畿監司狀啓,判敦寧李箕鎭病重上去不得事,傳于柳復明曰,卿其勿辭,調理上來事,回諭。
趙明謙,以禮曹言啓曰,今此駙馬揀擇捧單日子,近道則定限於今日,而江華府有無單子,日勢已暮,尙未上來,事甚稽緩。當該留守推考,使之催促上送事,分付,何如?傳曰,允。
江原監司洪鳳祚疏曰,伏以三陽交泰,萬品昭蘇,伏惟聖明,履玆新元,茂膺百福,樂育群生。此誠億萬斯年之慶,豈勝臣民無疆之祝?仍念臣年紀旣衰,疾病寢深,筋力精神,轉益消亡,見叨之任,實非所堪,而特以病狀不至沈頓,事務不甚繁劇,故感戴恩榮,殫竭心力。雖有可言之病,難安之情,而不計顚沛,一意勉强,惟以一分報效爲心。不意宿患痰火之症,乘虛陡發,已衰之氣,不能抵敵,火升則頭目眩暈,知識迷瞀,痰作則咳喘如鉅,呼吸難通,凡百酬應,不能自力,將使布政之所,便作養病之坊,則其不可一日尸居也,決矣。而且於此際,因大臣陳達,乃有尹光履拿問之擧。雖曰私書,旣已現發於鞫坐,至請其罪,則在臣處義,有不容泯默,而以此陳疏,亦涉呶呶,竝與目下病情,而未敢遽暴矣。今其供辭,異於私書,而亦有所可辨者。光履,於客冬差員歸路,歷入臣營,以隣官事,猝發臣所不知之說,而有若訟辨,語無倫脊。故臣以公堂事體,略治其吏,及其謝過,至勉而送,則此何近似於驅迫扶抑,而其所爲言,乃如是耶?不但此事,當其考績行査之際,亦有見過之端,則諺所謂橋下叱倅,猶或可也,而乃於淑問之下,敢以不成說之言,肆然粧撰,無所顧忌,則私書詈辱,特其餘事,尙何可論於上下官體貌?而第念臣於政令之間,擧措得宜,人心悅服,則豈有如此無前之駭擧,至發於管下耶?此亦可見臣不職之一端,則雖微疾恙,不可以其言之可駭,有所自解。而況今病勢,近益沈篤,決非時月間所可責效,則區區情病,雖不足恤,莫重藩務,有不可一任其曠廢。伏乞特許鐫遞,以便公私,幸甚。答曰,省疏具悉。此何若此者?卿其勿辭,從速察任。
正月初九日未時,上御歡慶殿。藥房入診入侍時,提調李周鎭,副提調柳復明,記事官李顯祚·朱炯質·蔡濟恭,醫官金應三·玄起鵬·金壽煃·鄭文恒·許錭·方泰輿·金履亨·李道吉入侍。李周鎭曰,聖候何如?上曰,昨夜引接時,夜深後氣似如何矣。罷後微有眩氣,平明以後,凡四次水泄,似是感氣或風入矣。時時泄瀉,自是本症,故意謂晩後必當得差,而俄又泄之矣。今日診筵,欲觀予之氣而爲之,故今始下批矣。周鎭曰,旣於靜攝中動駕,又聞昨夜至五更,引接臣僚云,臣固已憂憫矣。今聞下敎,實不勝憂憫,辟氣今則何如?上曰,泄餘氣稍低,辟氣亦微矣。周鎭曰,大王大妃殿氣候何如?上曰,平安後一樣。周鎭曰,王世子微感之候何如?上曰,今日則差矣。周鎭曰,使醫官診脈,何如?上曰,使之診脈,可也。夜深後腹似空,而猶爲忍而不食,罷後氣似虛乏矣。金應三曰,左三部有數氣,右三部似沈,微有外感,且外風似少入矣。當微微和散,不可多用發散之藥,非參橘茶進御之症,而當用參蘇飮一二貼。上曰,俄者予欲服參橘茶,使之煎置矣。玄起鵬曰,脈候微帶數候,似縮而未伸,不可用發散之藥,亦不可專補脾胃,參蘇飮,加防風好矣。金壽煃曰,右三部微沈,雖有感氣,不可用疏散之藥,補中益氣湯,入蘇葉好矣。鄭文恒曰,左右三部俱數,微有感氣,參蘇飮加白芍藥,數三貼進服好矣。許錭曰,左右三部少沈,而未知其顯有感氣矣,參蘇飮,加防風好矣。方泰輿曰,脈候則非感氣,而症勢則似感氣,參蘇飮,加白芍藥防風好矣。金履亨曰,左右三部調均,而右脈少似浮,似是寒痰觸冷,脾胃不調而然,參蘇飮好矣,而少加用人參以補好矣。應三曰,諸醫亦有直用補中益氣之議,參蘇飮,人蔘加五分,加白芍藥微炒防風各一錢,一二貼進御好矣。上曰,治表之道好矣。從多議,參蘇飮加入之數,依所達製入。若問安則東朝,必將憂慮,雖不問安,豈無可知之道乎?湯劑劑進日問候,可也。出榻敎周鎭曰,然則頻頻招見醫官,何如?上曰,若差則醫官,亦何必招見?周鎭曰,臣則先爲退出,劑藥以進,何如?上曰,依爲之。周鎭先出。上曰,注書出去,吳光運夫人上言,持入。臣顯祚承命,出去持入。上曰,承旨讀之。上曰,頃者重臣鄭羽良,以此事陳達矣。上言中所謂行權者,已得次養子耶?以法言之,吳大觀之子立後,可也。頃者達善君,無子而死,慈殿欲行權,予以當定達善之子,若行權,則達善,將無後云云,而牢守經道矣。下番翰林,似必詳知吳光運家中事矣。蔡濟恭曰,吳光運之子吳大觀先死,光運死後,次子大成亦死,次養子,上言而得之矣。蓋其家只有老夫人,婦人旣不知事理,在傍引導者,亦不能以義理之正道引導,而至此矣。臣平日,學書於光運,有師生之義,光運平日言議,以徵討黯宗道爲義理,而常一生持此論矣。其所得之養子,乃閔家之外孫也。自此臣亦絶跡於其家,而臣則常以爲,吳光運有知,必不歆享於其祭云矣。上曰,爾雖新進,予常以爲爾必爲吳光運所爲矣。爾以小官,能達其本末,爾心可知。爾其勿忘此心而加勉之,爾能伸暴吳光運心事矣。頃者重臣以爲,吳光運之子,請其墓文,故已搆置,而吳大成旣死,故今無可送之路,左相亦製置墓文,而不得傳之云矣。上曰,定立吳大觀之後者正矣。若定其後,則次養子,將何爲之耶?復明曰,若定大觀之子,則次養子,當自禮曹罷之矣。上曰,次養子於大成,爲弟耶?蔡濟恭曰,於大成,爲兄矣。上曰,旣得之子,其家似不忍罷養。其家不爲上言,禮曹不可罷養,則其養子,必自在矣。命承旨書之曰,故參判吳光運,非特戊申功存社稷,爲國誠心,亦已知矣,故今有錄後之命矣。其妻當初上言之際,不能知之。今番因此敎,聞重臣陳達,乃覺其家之做錯於倫序,深矜大觀之兄弟,而其妻更不請,則非朝家先爲指揮故不諭。今覽上言,倫序定矣,而上言中,無當初所請人區處之請,若此,於吳光運·大觀,俱皆立後乎?王者御國,所以正風敎,勿施前上言,特許今請事,分付該曹。上曰,其時吳光運·洪景輔,予有封勳之意,而又涉如何,而不爲之矣。今聞蔡濟恭之言,始知常絶閔哥,可謂美矣。鄭羽良之不得傳文字,固是矣。蔡濟恭之絶跡,亦美矣。復明曰,能絶閔哥,果美矣。上曰,勳臣奉祀,例自國家定之,吳光運雖未封勳,依勳臣例許之。且此上言,似無回啓之期,只必以休紙置之,故予如是下敎,定給此下敎,吳光運若有知,必將喜悅矣。復明曰,似然矣。上曰,今則國事急急,鳳凰城消息亦如此,而大臣,以吏判望事,至於呈單,實慨然矣。予旣親封辭單而着押,則雖大臣,豈敢開拆?復明曰,大臣聞此下敎,則豈不入來?復明又曰,元景夏,今方待命矣。上曰,元景夏,自好其待命而待命,姑爲置之,若下勿待命之敎,則必將又出去矣。命承旨書之曰,噫,此何等時?此何等時?君與相共勵國事,其猶難矣。況予衰耗之中,今年又近六旬,雖欲自勵,氣不能逮,逢歲興感之中,不自恧焉,而所恃者,惟大臣矣。歲律將新,當與歲俱新之時,此何景象?此何景象?左揆以脚疾,不能趨朝,只有卿矣。今又無端尋單,卿若此,而況左揆?若此歲初,國將無相,國無相而爲政,予莫之聞也。噫,其豈多諭?予已衰矣,年又深矣。卿等之日日勸勉於予者,其曰奮勵,國無相而君獨奮勵,又莫之聞也。噫,時乎時乎不再來,今之尋單非難,他日悔而欲追,其可及乎?噫,予與卿等,幾十年爲國,而今君與相,髮已白矣,年又衰矣,而爲元輔,若是悻悻,爲卿等慨然,爲卿等慨然。且凡事作事謀始,今卿尋單,其果謀乎?否乎?若此而何以調百僚之過中?不可使聞於中外。相臣初單,其令政院,勿出朝報,其單親自緘封,令承宣傳諭,仍與偕來。卿須遙瞻暮雲,顧今國事,安心卽爲偕入,用副此意事,承旨傳諭于領相,仍卽偕來。復明曰,何承旨進去乎?上曰,右承旨進去。右承旨雖與領相有嫌,而以國事則例不相避矣。其令進去。出榻敎以次退出。
上在昌德宮。停常參·經筵。
夜三更,月入東井星。五更,流出織女星下,入艮方天際,狀如拳,尾長三四尺許,色赤。
洪重徵啓曰,校理李應協,承牌來詣闕外,而今已夜深,待明朝肅謝之意,敢啓。傳曰,知道。
朴弼載啓曰,備邊司郞廳來言,今日賓廳坐起日次,而領議政金在魯,方在呈告中,左議政趙顯命,亦已乞免病告中,不得來會云矣,敢啓。傳曰,知道。
柳復明啓曰,今日賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
洪重徵啓曰,憲府之連日監察茶時,諫院之累日闕啓,俱涉未安。除在外未交龜外,未肅拜人員,竝卽牌招,何如?傳曰,允。
柳復明啓曰,左承旨吳遂采,今日不爲仕進,卽爲牌招,何如?傳曰,允。
朴弼載啓曰,假注書李尙允,時無職名,令該曹付軍職,冠帶常仕,何如?傳曰,允。
以校理金善行,修撰申晦等牌不進,罷職傳旨,傳于柳復明曰,竝推考傳旨捧入。
朴弼載,以弘文館言啓曰,校理金善行,修撰申晦,旣有只推之命,更爲牌招察任,何如?傳曰,允。
朴弼載,又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
朴弼載,又以耆老所言啓曰,本所進上駝駱粥,以牛疫停封之意,草記,允下矣。卽今牛疫寢息,而牛乳旣已喂養,莫重進上,許久停封,極爲未安,自明日爲始,駝駱粥封進之意,敢啓。傳曰,知道。
洪重徵,以刑曹言啓曰,頃因漢城府移文,鄭範龍爲名人,其兒婢順梅,火烙致死於西小門內,自當部檢驗,則明是順梅云。聞極驚該,順梅主範龍捉來,眼同更檢後,範龍處遲晩取招,照律定配於黃海道黃州牧矣。卽者範龍之妻,率見順梅於本曹,事涉怪駭。火烙處使之看審,則曾與致死檢驗之兒同。然而旣有順梅,則範龍之一向置諸徒配,宜乎稱冤。卽爲放送後啓聞之意,分付道臣,何如?傳曰,允。
持平李壽德啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請瑞虎·元諧等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴而年未滿者,亟令王府,考案抄出,竝依獜佐子追坐例擧行。請慶昷遠地定配。請徑斃罪人濂孥籍等事,亟令王府擧行。請亟寢罪人龍發·斗齡·戒剛酌處之命,仍令鞫廳,嚴鞫得情,夬正王法。請李之陽,遠地定配。今番鞫獄,萬萬妖惡,一字之巧解,三條之說問,可見情節之難掩,而兩妖不服徑斃,妖書根柢,尙未究得,王章莫伸,輿情愈憤。請其時干連人孔承彦·英梅等,更令鞫廳,嚴刑窮問,期於得情。用履投書情節狼藉,渠雖頑忍不服,而益年自斃,萬秀直招,則證左旣具,便是斷案。而宅履·德喜等私書句語,爛熳謀議者情狀,節節叵測,而徑先酌處,有乖於嚴鞫體之道。請尹宅履·德喜等,更令王府,拿鞫嚴訊,以正王法。新除授大司憲曺命敎,時在京畿楊州地,持平鄭基安,時在平安道江東縣任所,請竝斯速乘馹上來事,下諭。措辭見上答曰,不允。下諭事,依啓。
上在昌德宮。停常參·經筵。
下直,包伊萬戶皮弘淵。
朴弼載啓曰,大司憲曺命敎,執義閔遇洙,掌令宋能相,持平鄭基安在外,李壽德,掌令李昌儒呈辭,今日以監察茶時之意,敢啓。傳曰,知道。
朴弼載又啓曰,輔德金尙喆,司書金致仁,兼說書李顯重牌招事,允下矣。今已夜深,待明朝出牌之意,敢啓。傳曰,知道。
朴弼載又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
藥房提調李周鎭,副提調柳復明啓曰,伏未審日間,聖體若何?參蘇飮,其已進御,而調攝諸節,有差勝之勢乎?前劑入湯劑,當盡於今日。臣等率諸御醫入診,詳察聖候,有不可已。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則當下敎于入侍矣。
大王大妃殿·中宮殿·賢嬪宮,藥房口傳問安。答曰,知道。
傳于朴弼載曰,速爲開政。
有政。吏批,判書李宗城在外,參判李天輔進,參議沈星鎭牌不進,左副承旨朴弼載進。
吏批啓曰,判書李宗城在外,參議沈星鎭牌不進。小臣獨政未安,何以爲之?敢稟。傳曰,仍爲之。
以金相福爲左副承旨,以任爲獻納,以申晩爲知經筵,以金若魯爲同成均,以趙觀彬爲右副賓客,以金始炯爲知春秋,以李箕鎭爲司譯提調,以趙載浩爲掌樂提調,以李周鎭爲平市提調,以洪象漢爲司宰提調,以金始炯爲內資提調,以金始炯爲判義禁,以兪彦鉉爲平康縣監,以李毅中爲江東縣令,以金光緯爲禮曹佐郞。
兵批,判書金尙魯病,參判李昌誼病,參議柳萬重病,參知宋昌明入直進,右副承旨朴弼載進。
朴弼載,以兵曹言啓曰,僉知中樞府事趙興彬呈狀內,旣已移拜五衛將,勢難兼帶,斯速啓遞云。不可强令察任,今姑改差,何如?傳曰,允。
以黃梓爲副護軍,以金始炯·洪象漢·兪最基爲副司直,以金陽澤爲副司果,以李尙允爲副司正。
朴弼載啓曰,卽者說書李顯重,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
朴弼載,以侍講院言啓曰,本院下番說書李顯重,連日入直矣,以親病,陳疏徑出。司書金致仁,兼說書黃仁儉,謂有身病,俱不行公。兼司書金陽澤在外。他無推移之員。司書金致仁,兼說書黃仁儉,竝卽牌招,以爲推移入直。新除授輔德金尙喆,除拜累日,尙不出肅,卽爲牌招察任。新除授兼司書金陽澤,時在京畿楊州地,書筵入番事緊,斯速乘馹上來事,下諭,何如?傳曰,允。
朴弼載,又以禮曹言啓曰,丁卯四月十七日藥房入診時傳曰,樓舖器,旣飭三軍門,此乃重宗社爲都民之意,豈可專務軍門乎?惠廳三名日甲冑價一年條,除進上下三軍門,使之補用事傳敎。同年八月二十一日藥房提調·京畿監司入侍時,傳曰,畿甸以近道根本之地,連歲荐歉,今年穡事,又將若此。靜攝之中,夙宵奚弛?今日諸差員引見,意亦深也。而若無實惠,此亦文具。畿營與他道有間,生穀誠難,何以備歉?惠廳甲冑價米一年條,下畿營,以備不虞事,傳敎矣。丁卯戊辰兩年三名日進上甲冑,依傳敎已爲停封。今年爲始,三名日甲冑,當依例封進,以此分付軍器寺,何如?傳曰,允。
朴弼載,以禮曹言啓曰,卽接漢城府移文,則中道揀擇人中安岳郡守鄭履儉·孫基慶,淸州通德郞申起淵子任權,自鄕今始上來云。明日初揀擇時,一體入參之意,分付,何如?傳曰,允。
朴弼載,又以禮曹言啓曰,卽接漢城府移文,則楊州牧使趙暾子鎭完,今初九日遭母喪,生員趙曮子鎭寬,遭伯母喪,未經成服云。趙暾子鎭完單子,依例拔去,還爲出給,趙曮子鎭寬,前頭再揀擇時入參之意,分付,何如?傳曰,允。
朴弼載,以禮曹言啓曰,今此駙馬揀擇人詣闕秩,一依漢城府擧案,別單書入,而卽接漢城府移文,則揀擇捧單中生員徐命天子述修,重得寒疾,症情危惡,監司洪鳳漢子吉昌,方有身病,末由起動,郡守鄭履儉·孫基慶,郡守徐日修子有紹,通德郞申起淵子任權俱在外,未及上來云。徐命天·洪鳳漢子,病勢如此,則初揀擇時,勢難進參。姑待其差歇,鄭履儉孫,徐日修·申起淵子,未及上來,斯速起送,竝於前頭再揀擇日,使之入參事,分付,何如?傳曰,允。
朴弼載,以禮曹言啓曰,今此駙馬揀擇時中道捧單日子,以今月初十日定限,啓下知委矣。江原監司,無年歲可當男子單子一張上送,而本道各邑守令及境內元居流寓士大夫家男子有無單子,日限已過,無一張收捧上送之擧,事甚稽緩。江原監司洪鳳祚推考,使之催促上送之意,分付,何如?傳曰,允。
朴弼載,以義禁府言啓曰,忠淸監司狀啓,據刑曹粘目內,延豐前縣監徐海朝,移本府處置事,允下矣。徐海朝,今方待命於本府,卽爲拿囚之意,敢啓。傳曰,知道。
朴弼載,以兵曹言啓曰,今正月初十日,陳召史稱名女人,自丹鳳門入來,差備門外擊錚,極爲駭愕,令攸司囚禁治罪。同門守門將柳東植,常時不能禁斷雜人,以致闌入,亦難免其責,推考,何如?傳曰,允。
朴弼載,以儀賓府言啓曰,本府員役數甚零星,在前使令,則只是四名,軍士則二名,而每當公會,使喚極爲苟艱,故丙寅年八月,使令四名,軍士四名加出之意,草記請得矣。因伊時兵曹判書臣金若魯筵稟,只以使令二名,軍士二名加出,而本府行公堂郞,至於四員,則每當大小擧動時,諸堂上家陪使令,各以一名式元定分送,而上下內外依幕,無路推移使喚。至於給價雇立,以本府之淸寒,萬無支當之勢,且新堂上吉禮不遠,來頭有事之時,以此數少使令軍士,決難分排使役。使令二名,軍士二名朔布,令兵曹加出上下,以爲成樣使喚之地,何如?傳曰,允。
以咸鏡監司狀啓,還穀不得準捧惶恐待罪事,傳于朴弼載曰,勿待罪事,回諭。
領議政金在魯書啓曰,臣冒死請急,恭俟處分,千萬意外,承宣之臣,來傳聖敎。憂慨責勉之意,溢於十行之內,臣奉讀未半,隕心叩首,罔知所措。不肖如臣,奉職無狀,致令我聖上,遇新興感中,淵衷煩惱,辭旨荐嚴,至不敢聞此,其罪死無以自贖。臣濫據相府,已十有五年,進叨首席,又洽滿十年,而效蔑絲毫,罪積丘山,支離之譏,淟涊之誚,固不勝其噂矣。今則犬馬之齒,在禮經謝仕之年,只隔一歲,衰老癃病,益無餘地,若當新歲,決意必遞意,前已累言於人矣。精神氣力,日益墜下,不啻如下瀨之舟,雖欲强策從仕,實不可得。今玆尋單,素計有定,非但由於近日情地,而聖明不諒,不唯寬其重誅,猶責臣以輔相之職事,臣誠抑塞惶懍,覓死無地。臣與僚相,十年作僚,至誠相與,雖有一二同異,未嘗少失和氣,各自附於推車之義。今番薦望時事,亦無一言爭難,而聖敎,輒以交鬨疑之,莫非臣平日言行,不能見孚之致。反首慙痛,尙何言哉?至於君與相髮已白之敎,臣尤戚戚於中,涕泗不禁。臣雖求退,豈敢忘國家而負殿下哉?顧臣幾年勞瘁,支離老病,如上所陳,臨一議薦,不能仰當上心,以貽特簡之勞,僨事溺職又如此,抗顔蹩躠,仍冒本職,斷非臣義之所敢出。以聖上體下之明,寧不俯燭於斯?而長單之御押封還,近侍之陋巷相守,事未前聞,恩踰常格,驚隕悶迫,五情焦鬱。伏聞聖候欠安,瀆擾違慢,極知罪合萬戮,而尙庶幾深量事理,早降譴誅,改卜賢德,無曠相職,以幸國事,以安賤分,無任席藁祈祝之至。答曰,噫,今日相臣之請免,國人必曰過矣。薦注之不爲擧行之意,五尺可知。予雖衰矣,豈不敦勉?予雖昏矣,亦豈不當疑而疑乎?但非其時也,非冀卿也。不拘常例,緘封以傳,略諭予意。今覽書卷,爲卿慨然,爲卿慨然。時乎時乎之敎,意蓋深矣。非特達宵感風,眩氣轉甚而然矣,實因良欲無語而然也。因氣少愈,只諭慨然之意。卿須深思時乎時乎之敎。
說書李顯重疏曰,伏以臣於京中,得接家信,近因日候不適,臣之老母,宿病之外,又復添感,寒熱交作,食飮全減云。臣聞來,方寸煎灼,雖欲按住,而不可得也。噫,臣本以孤童,惟母是依,崎嶇成立,濫竊科第,榮途華貫,初非素期,薄官冗員,庶遂祿養。而立身昧方,但貽憂慼,年迫遲暮,疢疾常乘,此豈臣離捨從仕之時?而惟其偏性溺愛,不知臣之不肖,不足備數於淸朝下執事之末,惟恐復蹈違傲之科,孤負枚拭之恩。每當除旨到家,雖或病在床褥,輒强起加餐,勉臣趨承。臣上感君恩,內牽母情,區區去就,有不得自由者多矣。頃者大臣之箚,寔出於愼惜名器之意。在臣處義,無論實兼,固不宜冒進於胄筵勸講之列,而薄勘旋敍,新除荐加,則不敢以尺疏控辭,默默隨行,自同無故之人。不待人之嗤點,而臣心愧恥,騂發於面。今則母病越添,歸護甚急,玆不得不投疏陳情,徑出禁扃。伏乞聖慈,俯垂矜察,特許鐫遞,以便救護。仍治擅離之罪,以昭法紀焉。臣無任云云。答曰,省疏具悉。爾其勿辭護焉。
判義禁金若魯疏曰,伏以臣杜門病伏之中,忽奉金吾除旨,召牌踵臨,促令開坐,臣固當竭蹶趨承,而第於目下査事,不可冒當者有二。其一臣與前參判尹得和,有內外從親嫌,在法應避。其一嶺南御史金致仁,卽臣從侄也,以其封進文書,臣又主按,於國體,寧有是哉?以此以彼,決不敢承命,坐犯逋慢,短章仰籲。伏乞聖明,俯賜諒察,亟許遞免,回授無故之人,公私多幸。臣無任惶恐祈懇之至云云。答曰,省疏具悉。所辭如此,兼帶金吾許遞焉。
同義禁申思建疏曰,伏以臣於李福海按査事,有不敢自安者。蓋臣孫女之婚,過行於昨年臘月,而其時福海,以綿布五匹,文席梳帖及雉淸等物,有所送遺。福海,卽臣婦黨至親,且婚喪相助,不是無名之饋,故臣果受而不辭。今於究問福海之時,臣何敢自諉以其饋之有名,而晏然冒當於按査之任乎?玆陳微懇,仰瀆崇嚴。伏乞聖明,俯諒危懇,亟命鐫遞臣金吾兼任,以安私分,千萬幸甚,臣無任云云。答曰,省疏具悉。今者所辭,卽以錢饋遺也,所辭過矣。卿其勿辭,察職。
正言李翼元疏曰,伏以臣直一譾劣倥侗之姿,見識無以辨別是非,言論無以激揚淸濁,前後濫叨臺地,非止一再,而揣分量力,實無一分承當之望,屢犯違傲,積逋成罪,居常悚蹙,無地自容矣。乃於千萬夢寐之外,伏承諫省新命,怵分畏義,宜卽趨承之不暇,而本來自畫之地,旣無承膺之路,今於召牌之下,隨詣闕外,拜章徑歸,臣罪至此,萬隕難贖。伏乞天地父母,特垂矜察,亟許鐫削,以勵臣分,以嚴朝綱,不勝幸甚。臣於乞免之章,不宜攙及他說,而事在目下,不容泯默,敢此附陳焉。日前鞫廳文書之見失,實是前所未有之變怪。聖上特命自首,實出於嚴國綱慮後弊之意,而實犯諸人,聽若不聞,命下多日,終不自現,最晩禁郞直告草記已入之後,始乃以事理之語,名爲自首,而追納政院。政院所當據理退却,而矇然捧入,至煩啓達。事之駭然,莫此爲甚,臣謂當該承旨,不可不罷職也。臣無任云云。答曰,省疏具悉。尹得和·閔百昌之不卽自現,所非在彼。而金吾草記不下,意亦不作階梯,待其自現,則自現之後,政院稟達,其勢固然,何可深飭?爾其勿辭,從速察職。
正言閔堣疏曰,伏以臣賦命奇釁,早失所怙,只將偏母,相依爲命,晩竊一第,求占寸祿,庶報鞠養之恩,而風樹不停,麻苴已畢,此生此世,索然無樂生之心,屛伏窮巷,萬念都灰。豈意天地之仁,不遺螻蟻之微,甄錄如舊,恩除薦降,苫塊餘喘,再縻臺銜?臣誠惶兢感泣,靡所容措。在臣分義,固當竭蹶趨造,一謝恩命之不暇,而第臣於臺職,旣有自畫之義,難强之勢,其不容放倒廉隅,苟然倖冒之狀,卽通朝之所共知。頃叨憲職,嚴召儼臨,而不敢爲承命之計,略擧事實,猥進一疏者,有非强引苟嫌之比。喉司不諒,俾不得徹,畢竟違罷,祗今惶隕,顧臣危蹙之情,尙未一暴於日月之明。臣於此,尤不任抑鬱悶塞之至。仍伏念臺閣之任,卽人君耳目之寄,職秩雖卑,責任非輕,固非如臣罷劣者所可濫竽,雖微難安之跡,可避之嫌,猶不敢隨行逐隊,坐取不職之譏。而況臣自來情地,極其臲卼,豈敢厭然自恕,淟涊蹲據,以取人唾罵也哉?臣於辭疏,宜不敢贅陳他說,而願忠之意,不後於人,敢陳一言,以備澄省焉。向日妖賊嵇·䌖徑斃之後,根柢尙未究覈,而草草了當,未免疏虞,若有一分禍機潛伏於未覈之處,則其將何爲乎?朝家不以此爲念,以他事爲先,而至於鞫事,置而不問,可謂輕重倒錯矣。國家綱紀,無復可言,人心咈鬱,久而未已。臣以謂亟令王府,更加嚴覈,以夬輿情,斷不可已也。噫,錢進封之說出後,搢紳中錚錚者,孰不欲裂冠破衣,肥遯山澤也?而朝家之勵世澄淸之道,豈不宜嚴治也?第譬逆獄則有間矣。古語曰豺狼當途,安問狐貍?臣故不遑他說,而以妖獄娓娓焉,略效芹曝之誠,而其於本職,勢難蹲仍,如右所陳,咫尺天陛,不得入謝,自外徑歸,只切耿耿。伏乞聖明,察臣之懇,遞臣之職,以重臺選,以安私分,千萬幸甚,臣不任云云。答曰,省疏具悉。所陳事自有元犯,其所酌處,意蓋在矣。大抵今番此事之後,其若有請其不的指之請,囫圇泛云干連,黑白其將混淆矣,予莫知也。其勿辭,察職。
戶曹判書朴文秀疏曰,伏以臣昔遭李亮臣之誣,驚心痛骨。其時泣誓于心曰,此誣未雪,何以爲人臣?亦何以自立於天地之間乎?閱月經年,辨之又辨,畢竟得正矣。今者之誣,雖與此差間,而其所以誣之則一也。臣若不拚能力辨,則此豈人臣之所忍爲,亦豈不爲泉下李亮臣之所笑乎?臣自遭此誣,冤憤繃中,實無一分生世之心。昨伏聞郞官敬傳之言,且伏奉傳敎內辭意,臣不勝抑塞惶隕之至。噫,身名僇辱,旣不得自齒於橫目之列,則曹中事,雖大難急,非所敢與聞者,其所處義不若此,非爲人臣之道也。噫嘻,痛矣。人心世道,胡至此極?黨戰如火,倫紀大斁,人謂人曰汝逆也,汝護逆也。聞之者,無十分驚痛之心,言之者容易,聽之者尋常,將爲禽獸而後已。嗚呼,痛矣。君臣大倫,其將從此而墜地耶?臣則一無可稱,而臣家則忠孝相傳,臣若於此誣,終不痛辨,則臣將爲祖先之罪人矣。噫,臣之年前一疏,無隻字半句申救諸臣之語,一按可知。中間如沈益聖·李衡萬·李鎭儀·尹學東輩,其所以搆捏臣諂藉臣者,無所不至,而猶不敢以今者之誣誣臣,則今者之誣,於千千不襯萬萬不干,而適自爲無倫無嚴之歸矣。雖然臣旣遭此凶誣,自廢之外,更無他道。非不知成命之至重且嚴,而千思萬量,奉承無路。雖以此萬被誅戮,實所甘心,玆敢疾聲哀籲於天地父母之前。伏乞聖慈,曲諒臣危懇,卽遞臣諸任,仍命攸司,重勘臣違命之罪,千萬幸甚,臣無任云云。答曰,省疏具悉。噫,疑之勿任,任之勿疑,業諭常訓,任卿久矣。此等譏斥之目,於卿,有何毫分近似?斷斷血忱,予知熟矣。況此非李基敬之新斥也,不過掇拾之語,其章亦不過滿腔黨心讒訐之意。處分旣嚴白,今以此撕捱,則卿之若是齗齗,其涉過矣。予志固定,決無許遞之理。頃亦諭有使卿釐正之事,必釐乃已。卿勿過辭,從速行公。
正月十一日未時,上御歡慶殿。藥房入診入侍時,提調李周鎭,副提調柳復明,記事官李顯祚·朱炯質·蔡濟恭,醫官金應三·玄起鵬·金壽煃·鄭文恒·許錭·方泰輿·金履亨·金寶潤入侍。李周鎭曰,日氣甚惡,聖體調攝何如?上曰,昨者知其爲感氣矣,非感氣而似是本氣。周鎭曰,湯劑連爲進御,而眩氣泄候何如耶?上曰,湯藥一貼進服,而眩氣則猶有餘氣,泄射則少愈矣。周鎭曰,大王大妃殿氣候何如?上曰,安寧矣。周鎭曰,王世子氣候何如?微感之候快差耶?上曰,差矣。周鎭曰,使醫官診候,何如?金應三曰,左右三部微似數,而度數則好矣。挾感外,更無他症耶?上曰,差勝時痰勢少微,而有時似流下於肢末矣。應三曰,感氣不大段,而本有痰,故少有風寒則如是矣。參橘茶依前進服,似好矣。玄起鵬曰,左右三部微數,而度數則調均矣。今則春氣旺盛,當補脾胃,補中益氣湯進御,宜矣。金壽煃曰,胃氣不實,故痰現形,當調補胃氣,春時尤好,補中益氣湯好矣。且丸劑旣已劑入,連爲進服,敢望矣。鄭文恒曰,微有感氣,參蘇飮雖似好矣,而以大體言之,補中益氣湯好矣。許錭曰,度數調均,今則似不用湯劑。而補中益氣湯,宜於調理,進服好矣。方泰輿曰,補中益氣湯完備,而又宜於春時矣。金履亨曰,今則似不可用藥,而補中益氣湯,治痰補脾胃,極完備矣。周鎭曰,諸醫皆主補中益氣湯,而首醫獨主參橘茶,使之更爲消詳,何如?應三曰,補中益氣湯好矣,然丸劑不可不進御矣。以外間人言之,無病時服藥,以防病祟,況聖上則今已症顯耶?周鎭曰,首醫言是矣。丸藥功效,不可責之於一朝一夕,而緩緩有效。上曰,予何望緩緩之效?今方置之坐側,古人云命藥而病亦差云,予亦依此法,時時開見而置之。周鎭曰,丸藥異於湯藥,常服好矣。雖自明日,進服好矣,上曰,予每懶於服藥,如厭讀書者,眞所謂勿謂今日不學而有來日,予當服之。起鵬曰,前者丸劑,十六劑進御矣。不以藥餌扶護,更有何道?補劑中八味元,如陰陽配合,最好矣。下元不足,故眩氣生矣,丸劑何必於朝前進御?隨時空心之暇進御,亦好矣。上曰,予每欲於朝前服之,然則午後服之,亦無妨耶?起鵬曰,午亦何妨?外間亦多如此服之者矣。上曰,補中益氣湯,依前方五貼劑入。出榻敎上曰,予則每於氣升時,坐則難,而行步則少差,何耶?應三曰,氣還不足,故行步則差,人或有不行步而差者,此則在於氣血多寡。上曰,洗足則氣快,何耶?應三曰,氣下故然。壽煃曰,足掌汗出則好矣,足掌撫磨,則亦補下元。上曰,此豈補下元?以拳撫摩耶?應三曰,然矣。壽煃曰,或以兩足相磨矣。上曰,此似是養生法。予少時不爲之,今豈爲之?往往直欲懸足何耶?應三曰,人人如是矣。上曰,故尹淳,以爲降氣法,學於崔奉朝賀,欲爲之而不能善爲之云。周鎭曰,鄭羽良,亦爲此法,而未能爲之,幾至生病矣。此法,惟靜養者爲之,奔走之人,則不得爲之矣。上曰,此法,坐而爲之耶?臥而爲之耶?復明曰,坐而爲之,臥則不得爲之矣。周鎭曰,日昨典牲署提調趙明履,以祭享所用黑牛事陳達。自上有下詢禮堂之敎,故敢此仰稟矣。聞本署所養黑牛,上年牛疫之後,只餘十三隻。此是湖西留養上來者,體皆甚小。濟州己巳條黑牛,姑未及上來。設或從近來納,數三朔留養,然後始可合用,今番夏享,難保其必用。本署提調京貿之請,援據昨年禮曹草記前例,似當許施矣。上曰,無常時京貿,或有前例乎?周鎭曰,曾前京貿,多有其例,而皆因牛疫,本署無留養者,後始爲之矣。上曰,牛疫時京貿,事勢或然,而祭享體重,此似沽酒市脯,終涉未安,且此路一開,則亦關後弊矣。周鎭曰,濟州牛隻,知委已久,似當非久上來,更爲各別催促,而本署留養之牛,亦令申飭,善爲喂養,以備前頭祭享時所用,何如?上曰,依爲之。出擧條復明曰,典牲署祭享所用之豕,其數最多,如有欠縮不足之時,則員役及貢人輩,或不無私貿閭閻潛自充數之弊。其所不潔,極爲未安。宜令本署,必先優數預養,俾無臨時苟充之弊,恐宜矣。上曰,然耶?予則不知矣。今聞所達,誠爲寒心,嚴飭,可也。出擧條上曰,前者嬪宮冠禮,自禮曹擇日耶?自內擇日耶?周鎭曰,臣已考見謄錄,而本無自禮曹擇日之規矣。上曰,然則應自內擇日而用之矣。命都承旨書之曰,判金吾有闕之代,政官牌招開政,待下批仍卽牌招察任。上曰,判金吾望誰耶?復明曰,金若魯,纔已遞差,舊望有鄭羽良·趙觀彬·權矣。上曰,鄭羽良,更當爲之耶?趙觀彬,今方行公耶?復明曰,如此職,多不行公矣。上曰,金始炯,則未敍用矣。命承旨書之曰,前判義禁金始炯,前知義禁洪象漢,前同義禁黃梓竝敍用。命書申思建疏批。上曰,綿布與錢同耶?復明曰,豈同也?且婚喪扶助,則自前有之矣。上曰,若欲自現,則今何始爲自現耶?若以此自現,則將無餘人矣。予之使御史得來文書者,有意矣。錢饋果然壯矣,予初不欲下其文書矣。旣有錢封送,而不下之,則其事似晦,故下之矣。上曰,古人以甘誓,謂可見世道云,而今則錢字,至上於批旨,世道可知矣。命書李翼元疏批。上曰,禁府草記入後,尹得和自首單子,不當捧入耶?復明曰,何可不捧入?上曰,尹得和之遲遲呈單,渠自非矣。豈不可捧入?鄙諺所謂其處難舞者也。上曰,頃者廣通橋南邊,有婦人之聲,而一黑衣漢,打錚而來,或是權繕家,有所得而來耶?若有所得,則必當來告於當直,而無如此之事,婦人或例不來於當直耶?復明曰,二品夫人,則或上言於當直,而其外,則似當使奴擊鼓矣。上曰,似當如是。命書閔堣疏批。上曰,何不擧名,而只謂干連耶?復明曰,干連諸人,事當擧名矣。上曰,此是近來弊矣。不擧名,則豈知爲何人?予若聽施,則該府不知爲何人,而必將草記矣。上曰,戶判,頃者使之待令時,陳章而去,故還給矣。仍命書之曰,頃者下敎戶判之章,政院不可捧納,予當却之,而以重臣恒日之心,不批之前,如將一向撕捱,其在禮使之道,亦不可一例給之。今日下批,開釋無餘,其在分義,焉敢撕捱?卽爲牌招察任。上曰,以其在分義,焉敢撕捱?戶判亦將待命耶?元景夏,至今胥命耶?予若下勿待命之敎,則必將更爲出去。無寧羈縻而姑爲留置,猶勝於退去也。上曰,領相書啓,讀之。今年六十九云者,明年欲請致仕之意,已在於此矣。吏判望,領相則欲停之,左相則不欲爲之,此豈非相鬨耶?今日世道,如我今日氣矣。予亦用氣矣。以次退出。
上在昌德宮。停常參·經筵。
自昧爽至辰時,有霧氣。午時未時,日暈。夜自一更至三更,月暈。
朴弼載,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
吳遂采啓曰,新除授左副承旨金相福,不爲出肅,同副承旨洪重徵,連以臺疏,不爲仕進。竝卽牌招,何如?傳曰,允。
朴弼載啓曰,判義禁金始炯牌不進,推考傳旨,今方捧入,而金吾査事,不卽擧行,事甚未安。更爲牌招,何如?傳曰,允。
吳遂采啓曰,戶曹判書朴文秀,昨日特敎之下,不爲膺命,事極未安。卽爲牌招察任,何如?傳曰,允。
朴弼載啓曰,漢城府右尹李喆輔,除拜後過三日,不爲出肅,依定式推考警責,仍卽牌招,何如?傳曰,允。
禮曹再揀擇吉日以何間推擇草記,傳于朴弼載曰,直長崔普興子述曾,直長沈銶子必壽,判尹鄭羽良子致達,通德郞沈鎭子煒之,幼學趙載福子甲大,通德郞鄭東獻子基慶,竝再揀擇入,而其餘及徐述修·洪吉昌·趙鎭寬·徐有紹,竝許婚,擇單送中道外遠道四道,亦爲捧單,再揀擇,遠道捧單後,更稟擇日。
掌令李昌儒啓曰,請逆坦孥籍,一依王府草記擧行。請還寢泰績酌處之命,仍令鞫廳,嚴鞫得情,夬正王法。請瑞虎·元偕等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴而年滿者,亟令王府,考案抄出,竝依獜佐子追坐例擧行。請慶昷,遠地定配。請徑斃罪人濂孥籍等事,亟令王府擧行。請亟寢罪人龍發·斗齡·戒剛酌處之命,仍令鞫廳,嚴鞫得情,夬正王法。請李之陽,遠地定配。請其時干連人孔承彦·英梅等,更令鞫廳,嚴刑·窮問,期於得情。請尹宅履·德喜等,更令王府,拿鞫嚴訊,以正王法。新除授司諫院司諫兪彦述,時在江原道平康縣任所,請斯速乘馹上來事,下諭。措辭見上答曰,不允。下諭事,依啓。
上在昌德宮。停常參·經筵。
吳遂采啓曰,同副承旨洪重徵,疏批已下,卽爲牌招,何如?傳曰,允。
又啓曰,戶曹判書朴文秀,特敎之下,連日違召,尙不膺命,事甚未安,卽爲牌招察任,何如?傳曰,允。
朴弼載,以侍講院言啓曰,本院下番闕直,已至多日,事甚未安。司書金致仁,疏批已下,卽爲牌招入直,何如?傳曰,允。
又以禮曹言啓曰,今此和緩翁主駙馬再揀擇吉日,遠道四道,亦爲擇單後,更稟擇日事,命下矣。遠道揀擇捧單日字,來二月初四日定限,急急收捧,罔夜上送之意,全羅·慶尙·咸鏡·平安等道監司處,發馬行會,何如?傳曰,允。
又以兵曹言啓曰,今正月十二日,騎兵金兌榮稱名人,自丹鳳門入來,差備門外擊錚,極爲駭愕。令攸司,囚禁治罪。同門守門將許全,常時不能禁斷雜人,以致闌入,亦難免其責,推考,何如?傳曰,允。
正言閔堣啓曰,臣見識昏迷,言議巽耎,本不合於耳目之任,從前僨敗之地,義不敢復冒。而適當妖獄尙未究竟,鞫囚次第徑斃,根柢未覈,輿憤方切,臣不勝隱憂深慮,略以草草一疏,仰請嚴治干連之諸囚。而惟其誠意淺薄,言辭拙訥,不能明的論列,及承批旨,不惟不賜開納,至有囫圇之敎。臣誠俯仰慙恧,不省所措,而繼之以憂歎也。顧此鞫事,關係至重,嵇·䌖,雖不服而斃,英梅及承彦,旣有可疑情節,則或徑先放釋,或移送捕廳,甚非所以重獄體之道。而至於今番贓獄,固乃朝廷之羞恥,紳之汚辱,則固當嚴覈痛治,以懲勵一世者,而其視鞫獄,宜有所輕重先後,故此臣所以以鞫事之尙今抛置,不爲窮竟爲憂者也。臣之愚衷,斷斷在此,而辭未能達意,至承嚴敎,臣何顔面,一刻仍冒於職次乎?未諳臺體,今始來避,所失尤大矣,請命遞斥臣職。答曰,勿辭。金相福啓曰,正言閔堣,再啓煩瀆,退待物論矣。傳曰,知道。
同副承旨洪重徵疏曰,伏以臣姿本庸駑,年且衰暮,三朔近密,百事生疣,而猥荷聖度寬假,有若慈父之庇迷子。臣銘肝鏤髓,惶感交極,不計筋力之不逮,惟知奔走之爲恭。乃於意想之外,忽遭臺章之請罷,臣誠愕眙,莫知所以致此也。頃者禁堂問郞自首之命,極其嚴重,而數日寂然,金吾草記始入,而兩人自首,乃繼之矣。臣意以爲,自現之早晩與不成事理,固非本院之所可知,且金吾草記則只擧槪略,兩人自現則稍陳委折,而又相與參差,此不可不一經睿覽。故遂與僚員,相議啓達,如使臣退却不捧,如臺疏所云,而或以久無一人自首,致勤聖問,則當此之時,本院之沮却,又豈不爲罪乎?臺批之下,聖敎洞釋。臣亦不欲呶呶較辨,以傷事面,而臺言旣發,至請罷職,則在臣廉隅,決不可抗顔冒進。召牌之下,祗詣闕外,敢上短章。伏乞聖明,亟命鐫削臣職,以伸臺議,以安私分,不勝萬幸,臣無任云云。答曰,省疏具悉。其何撕捱?爾其勿辭,察職。
判義禁金始炯疏曰,伏以臣待罪獄官,奉職不效,相箚臺評,公議峻發,一時譴罷,何足以贖其罪?而恩敍寵除,忽下於蹙伏訟愆之中,臣誠惶恐感激,益無所措。噫,鞫獄文書,何等嚴重,而咫尺帳殿,一任遺失。今雖自首有人,事實已著,若臣之萬萬慙悚者,身爲首堂,矇未照管,畢竟事端,轉輾至此,靜言思之,莫非臣罪。況且僚堂問郞,方在吏對,未及出場,則臣以其時同席之人,厭然出而按査者,不但私心之恧縮不安,其在國體,決無是理。臣雖萬被誅戮,更無一分轉動之路,而如是撕捱之際,徒致査事之遷就,仰惟日月之明,體下之仁,不待臣畢辭,必有以卽賜處分矣。荐召之下,未免坐違,玆敢席藁私次,冒死自列。伏乞聖慈,亟許鐫遞,回授無故之人,以幸國事,重勘臣辜犯,以肅朝綱,不勝幸甚,臣無任云云。答曰,省疏具悉。豈有一毫撕捱之端乎?卿其勿辭,從速行公。
輔德金尙喆疏曰,伏以天休滋至,睿候遄復,春昫向永,胄筵且開。臣以此時,適叨宮銜,則新年獻祝之忱,豈不欲一參侍講之末?而況臣之前後是職,有除輒膺者,非謂才識之可堪,責任之可塞也,秪緣誠切延頸,義在陳力。雖不敢爲飾讓之例態,情私所迫,亦不能耐久行公之計,則此固同朝之所相諒,而乍遞旋授,區區惶悶則極矣。念臣父母,年益高而病益深,眷彼崦嵫,寸忱益激,每誦聖人喜懼之言,未嘗不慼慼于中,則乞身歸養,日已益急。而父訓難違,主恩未報,遲徊歲月,饕戀榮祿,進未能竭誠事君,退未能專意養親,不忠不孝,臣實自悼。顧臣老父,向經天行輪感,浹月彌留,今雖大勢少減,最是換節之交,痰濕作孽,素患飧泄之症,近益添劇,便道滑數,氣息澌綴,凜然床笫,轉側須人,則人子至情,實無離捨之勢,而近者番次苟簡,瘝曠爲罪,玆於嚴召之下,冒死陳籲。伏乞聖明,亟遞臣職名,以便省護,重勘臣辜犯,以肅紀綱,千萬幸甚,臣無任云云。答曰,省疏具悉。爾其勿辭護焉。
漢城右尹李喆輔疏曰,伏以臣奉使無狀,自速重誅,嶺海斧鉞,分所甘心,而聖德如天,乃從末減,善地薄竄,其譴伊榮,銜恩訟愆,慙悚交懷。不自意坐席未煖,雷雨旋霈,特敍恩除,不數旬而又復聯翩,隆私曠數,殆非負罪賤臣所當得者。臣誠惶隕感篆,靡所容措,揆分揣義,固當卽日祗肅,以伸叩謝之忱。而第臣向來所坐,諒非細故,滌瑕蕩垢,縱出聖朝之寬典,辱國僨事,實爲行人大僇,顧何敢以事在旣往,罪經已勘,而晏然冒進,自同無故之人乎?且臣自數日來,偶感風寒,症形特重,落席涔涔,作一僵尸,戶闥之內,亦末由起動,天牌臨門,祗承無路,臣罪至此,尤萬萬矣。伏乞聖明,將臣新授職名,亟賜鐫削。仍命有司,重勘臣溺職慢命之誅,以昭法紀,以懲來後,不勝幸甚,臣無任云云。答曰,省疏具悉。旣諭正使之批,卿其勿辭,從速察職。
司書金致仁疏曰,伏以臣於病伏中,卽以番次苟簡,天牌辱臨,固當竭蹶趨承之不暇。而第自數日以來,遇感〈添〉重,頭疼膈煩,渾身灑淅,負席呻吟,寢啖俱廢,而俱是素患眼病,越添於行役之餘,目睛浮突,赤絲遍滿,開睫之際,礙疼難堪。此蓋委源深痼,非一時偶發之比,若不及今藥治,則實有廢明之慮,登筵講讀,尤無可論。玆敢擔舁病軀,隨詣闕下,仰暴實狀,自外徑歸。伏乞聖明,亟遞臣職名,俾便調治,仍治臣慢蹇之罪,以嚴邦憲,千萬至祝。且臣之今番暗行嶺邑也,所得不法文書中南倉錢木條·復戶條,取利之件記與給錢時侤音及松木搜捉之置簿,太涉煩瑣,不合睿覽。故不入於封進文書,而以渠若發明,則臣當追納之意,仰陳於復命之日矣。或以爲旣係不法文書,則不避煩細,例皆封進,初旣當納而不納,不必待渠發明而始納。故敢此追納,而其中復戶貿得一款,臣初憑民間傳說及下吏所對,只餘大同條,每結以一兩五錢折價買得,論列於書啓中矣。歸後更爲詳考其文書,田稅大同竝計條,則每結,果皆以三兩給價,與臣書啓,無少差異,而至於只餘大同條,則每結價一兩五錢或六錢或七錢,其數不一,而臣則皆以一兩五錢書錄矣。以六錢七錢之少加以計之,則其所取利,略有減殺於書啓中一千三百九十餘兩之數。臣固有不察之失,不得不竝此陳聞焉,臣無任云云。答曰,省疏具悉,爾其勿辭。其文書,一體下該府。
判決事李濟遠疏曰,伏以臣罪逆不滅,遭罹禍故,荏苒之頃,喪制已畢,俯仰崩隕,豈復有一分人世之念?而乃蒙聖朝記識,除旨遄降,臣實驚惶摧咽,不覺感涕之被面。又況頃年臣父之訃聞也,深用愴悼之敎,從厚擧行之命,自天之渥,夐出常例,生死隕結,何以爲報?仍念臣父病中,嘗有所私識曰,從前去就,妄謂煞有商量,雖自知分義之惶恐,而終不敢遽進。近者特諭屢辱,誨責諄至,曾於以病請譴之章,以爲幸而無死,萬一行步,可以升降殿陛,言語可以參涉講說,則亦豈無一遭承命之日乎?此是實情,而行步言語,至今無所變動,竟爲頑慢聖明之歸,每念惶悸,益無措身之地云。前後疏籲,亦多以此爲辭,耿耿一心,炳然如昨,而今於年歲旣久之後,日月之明,亦何能俯加監燭也哉?語及于此,秪增號絶。噫,風樹之悲,匪莪之思,凡爲人子,孰不同然?而若臣則本以終鮮,不肖無狀,平日就養,常未自盡,及至擧扶,隱痛結轖,莫非臣惡極罪盈,獲戾神天而然。血泣腸裂,無所因極,頑忍至此,臣亦自苦,其可曰已經外除,而乃敢彯纓結綬,以爲貪冒榮祿之圖哉?然恩命之下,慢蹇爲懼,亟宜進身京輦,訴此哀悰。而苫塊餘喘,綴綴無起色,慈從縣道,略暴情懇,臣尤死罪。至若自來踪地之危臲,目下職務之曠廢,姑有未暇陳列者。伏乞聖慈,天地父母,曲垂矜察,卽許遞改臣職名,使臣退守丘墓,粗伸私分,得免忠孝俱失之科,千萬大幸,臣無任云云。答曰,省疏具悉。爾其勿辭,上來察職。
上在昌德宮。停常參·經筵。
朴弼載啓曰,大司憲曺命敎,執義閔遇洙,掌令宋能相,持平鄭基安在外,李壽德呈辭,掌令李昌儒,受由在外。今日以監察茶時之意,敢啓。傳曰,知道。
又啓曰,諫院闕啓,已至多日,事甚未安。正言閔堣,引嫌退待,而尙未處置。除在外,大司諫南泰溫,正言李翼元,竝卽牌招,何如?傳曰,允。
吳遂采啓曰,戶曹判書朴文秀,特敎之下,連日違召,尙不膺命,極爲未安,卽爲牌招,何如?傳曰,允。
朴弼載啓曰,判義禁金始炯牌不進,推考傳旨,今方捧入,而特敎之下,尙不擧行,事體極爲未安,更卽牌招,使之開坐,何如?傳曰,允。
又啓曰,判義禁金始炯,再牌不進,推考傳旨,今方捧入,而一向違召,尙不膺命,事體未安。當更請牌招,而一日三牌,有傷事體,何以爲之?敢稟。傳曰,卽爲牌招。
傳于朴弼載曰,今日次對爲之,戶判有下敎事,亦令入來。
朴弼載啓曰,今日次對爲之事,命下矣。兩司當爲進參,諫院則纔已出牌,而憲府,除在外外,持平李壽德,卽爲牌招,以爲入侍之地,何如?傳曰,允。
傳于朴弼載曰,備局堂上中有稟定事,使之入來。
又傳于朴弼載曰,備局堂上入來與否,卽爲探知以啓。
又傳于朴弼載曰,承旨先入詣閤,備局堂上有稟定事,皆來待。
又傳于朴弼載曰,何時下敎,而如是稽緩耶?判金吾牌招,卽爲擧行。
以江華留守權爀狀啓軍餉未捧惶恐待罪事,傳于朴弼載曰,勿待罪事,回諭。
朴弼載,以內醫院官員,以提調·副提調意啓曰,本院例有間三年造鍼之事,而丙寅春造鍼,今已四年,諸醫所持鍼,尖芒已鈍,更爲精造進上後,分給諸醫,何如?傳曰,允。
領議政金在魯箚曰,伏以臣之今日尋單,豈一分可已而不已哉?年益深而病益痼,奔走供劇,已絶其望,一可退也。支離槃礴於一國權要之地,報效全蔑,罪愆徒積,天道之所忌,人情之所惡,二可退也。區區彌綸之苦忱,未獲上孚,臨一薦望,不槪聖心,荐奉嚴敎,至煩特簡,而臣之罪尤著,三可退也。不惟臣自畫己,固擧世公議,莫不皆然,而日月之明,猶未悉燭,長單之親封還下,出於千萬意慮之外。近侍相守,特諭連下責譬之旨,有非臣子所敢承聞。臣誠惶凜悶塞,莫知所出。臣雖庸下,位在輔相,出處進退,爲人具瞻,癃老如是,釁負如是,而包羞抗顔,復進本職,斷不忍爲。仰惟靜攝之中,重貽淵衷之煩惱,臣有日夕憂恐,顒俟威譴而已。抑臣於日昨批敎,尤有所慙恧者。臣與僚相,平日未嘗一失和氣,今番以薦望事書議也。僚相謂方引入,不示可否,而又以爲此非出於爭難之意,縷縷勸臣以卽爲擧行,而臣猶過於兢愼,不欲擅當,有所頉啓,及至更促之命,下於深夜,則不得已書入矣。其間委折,僚相之箚,亦已備陳,而聖上過疑,有若臣等實有爭鬨而今反諱隱者然,莫非臣誠信不足之致,反求自責之外,繼之以慨鬱也。虛辱偕來之恩,適增慢蹇之誅,衷情煎迫,疾病頓劇,㱡㱡床褥,與死爲隣,跼天蹐地,靡所引極,不得不更瀝肝血,仰申哀籲於仁覆之下。伏乞聖明,諒臣情病之不容復出,察臣罪戾之終難倖逭,將臣職秩,亟先削。仍命重勘臣僨事違命之罪,使國法無屈,臣分粗安,千萬幸甚。取進止。答曰,省箚具悉卿懇。今卿此擧,決非其時,其所謂三件中二件,亦非其時。雖以第三件事言之,此不過一時陳箚者,尤何爲此擧?而今則列三件,而必欲解免,於卿去就,可謂適矣。於國事於輔相之義何?初批悉諭,其何復諭?孟春將半,昨閉政事堂之門,尙不開焉。今日只令有稟定諸臣,廑廑入侍,其涉慨歎,其涉慨然。卿須體小子之慇懃,顧于今之國事,安心勿辭,幡然偕入,聽我一諭。仍傳曰,使偕來承旨傳諭。
工曹判書趙觀彬疏曰,伏以臣痰病,轉成風痺,鍼藥無效,惟有浴溫古方,可以一試,敢請由暇,幸蒙恩許。臣誠仰感弘造,有踰常典,將俟日氣稍暄,駄疾往來。而得聞平山湯泉荒廢,不堪試沐,欲移往溫陽地,而有不敢擅自改路,玆冒煩瀆,更此仰籲,乞賜俯諒而準許焉,臣無任云云。答曰,無重宰,況是將臣而時又早,此章給之。
平安監司權爀疏曰,伏以囚人李福海,卽臣亡弟妻娚也,素有通財之義。臣無所騎,而福海有二騾子,故丁卯春,臣以錢八十兩,請買其一騾矣。同年初秋,福海謂以騾子不馴,不可騎,不送騾子,還送價錢。而來人請納一百兩,臣只受本錢八十兩,加數二十兩,則不受而還送矣。今伏聞臣之名字,亦入於福海文書中云,臣不勝驚訟之至,其事實如此,而臣方在遠,後時得聞,今始露章首實。伏乞聖明,亟賜勘處,不勝幸甚。臣無任云云。無批答而命下院,又命書罷職傳旨
吏曹判書李宗城疏曰,伏以臣於千萬夢寐之外,伏承特授銓任之命,驚惶震越,罔知措躬之所,繼而馹召之榮,遠辱蓬蓽,手奉恩旨,有霣如瀉。噫,臣之離違禁闥,倏已四載,犬馬之誠,豈無軒陛之戀?而獲罪當路,成一窮奇,雖天地包荒,雨露施澤,釁穢之極,身名已辱,便訣明時,竊自悼歎。至於職任之辭受,有不容猥自陳列,銓注之久枳,臺議之尙激,大臣已言之矣。柱後惠文,悚息以俟,唐突封章,固所不敢,而寵命之下,又不敢頑然如木石,玆引違逋之罪,仰請斧鉞之誅。伏乞聖慈,俯垂矜察,先刊臣職秩。仍勘臣慢命之律,以安微分,以嚴公法,不勝萬幸,臣無任云云。答曰,省疏具悉。往事勿說,乃聖人之言,一向齗齗,卽黨世之習。予則曰勿論彼此,今日塞于靑丘之間者,卽一黨字也。卿初不緊,旣已下敎,業亦處分,今予則遵聖訓而勿說,于今特授,意蓋在矣。卿勿過辭,從速上來行公。
十四日申時,上御歡慶殿。備局稟定堂上入侍時,右副承旨朴弼載,假注書李尙允,記注官盧賢鶴,記事官蔡濟恭入侍,戶曹判書朴文秀,禮曹判書李周鎭,兵曹判書金尙魯,大司成鄭益河,司書金致仁及兪漢蕭,追後入侍。承·史進伏訖。上命朴弼載,讀江留權爀疏。仍下敎曰,備局堂上及戶曹判書入侍事,分付。出榻敎臣尙允,承命將出。又下敎曰,江留疏,出置政院。金致仁追後封進文書已下禁府,持入,可也。臣尙允,偕備堂復命,而竝與文書敬進。周鎭曰,日氣甚不佳,聖體調攝若何?上曰,一樣矣。大上大妃殿氣候何如?上曰,差勝矣。周鎭曰,王世子微感之候,今已差復,臣不勝喜幸,而其後一向安順乎?上曰,好過矣。周鎭曰,湯劑連爲進御乎?上曰,近有偸鍼之氣,日服一貼矣。周鎭曰,偸鍼雖非大段痛處,有妨開睫矣。令鍼醫及首醫,召入診察,何如?上曰,不必診察矣。周鎭曰,丸劑進御事,前已仰達,而其已試御乎?上曰,姑未始服,而先厭其臭矣。上曰,元良讀聲,何如?周鎭曰,歲末書筵時,以新年祈祝,惜寸陰三字,有所仰勉,則以留意下答矣。臣又以新年讀新冊,則必新其心,而勤讀之意,又爲仰勉,而東宮,顯有新新之意,善爲讀音矣。上曰,帳殿出入之際見之,則春帖子,棄幼志勤讀書爲辭,予見而笑之。以諺文翻翻字書之,其後元良似見之,而未知如何也?周鎭曰,臣前日伏承此下敎,故書筵時,以此仰勉於東宮,則東宮,頗有傾聽之色矣。上笑曰,果如是耶?上曰,注書出去。春坊上下番持詩傳入侍事,分付。出榻敎臣出與金致仁·兪漢蕭,同爲入侍。東宮,亦已侍坐矣。尙魯曰,今年元日罷漏前三城門徑開之事,臣雖摘發嚴査,當該護軍部將及守門將,從重決棍汰去後草記,而蓋聞內兵曹之出給門鑰,在於四更一點云,從前若値元朝,則似不無如是徑開之弊。且城門開閉甚重,受鑰不宜太早。自今爲始,五更一點,出給門鑰,定式施行,何如?上曰,依爲之。出擧條尙魯曰,頃日請得之月課米,因惠廳堂上陳達,有所折半劃給之命矣。禁營許多軍器,旣不可不修改,而營中物力凋弊,實無着手之道。且此米,乃是本營應受之物,故當初請得者此也。卽今所得之數,不過爲二年半年條,銃打造之後,所餘只些,雖欲以此修改軍器,得乎?大違所料,非不狼狽,而但臣初旣陳達,而得五年條,惠堂追後陳達,而減其半,臣又陳達,而復得前數,則在禁營雖幸,在國體有損,此則臣不敢請矣。若就朝家初許之數,減一年條,而許四年條,則似好故敢達。上曰,其時予不知月課銃之同入此米,故只許兩年條矣。今聞所達,事勢誠然。依爲之。出擧條尙魯曰,三道作米中京畿·湖西之以己巳正月當騎·步布引年竝入,或受廟堂題辭,或因就議大臣。此則非道臣擅便之事,而其中湖西,則又以三月當,混同作米矣。大抵朝家所管之物,一石米一疋布,不經陳稟,則不可任自區處。雖各司之身布貢米,猶當若此,況莫重軍布乎?戊辰己巳年,條各殊,當初朝令,只在當年條,則翌年條,則決不宜移犯。故雖於廟堂題許正月當之時,臣尙往復爭難,況道臣之不爲狀請,擅犯三月當乎?湖西道臣事,極爲非矣。上曰,何可不爲稟請,而以翌年條,混同作米乎?備局初許正月當,故道臣又有此事矣。尙魯曰,已遂之事,雖不可還寢,藩臣之無朝令而任自下手,有關後弊。忠淸監司李日躋,從重推考,何如?上曰,依爲之。出擧條尙魯曰,三軍門勸武軍官,自初設置,意非偶然。近年以來,漸不如初。年前特敎申飭,極其嚴切,而其後,非但不能另擇,一年兩次,有旣定問安日,而在鄕之人,輒不肯來,爲大將者,終年閱歲,不識何狀,雖其同僚,亦多近十年不見面者。有勸武之名,而無勸武之實,今日事大抵類是矣。臣意則兩次問安時,使之齊會各其大將,親行試射,以觀其身手技藝,其中不成樣者黜之,而新入者,限兩次停免試射事,令三軍門,定式施行爲宜。御將今方入侍,下詢其意見,何如?上曰,御將之意,何如?文秀曰,臣意亦如兵判之見矣。然人存而政擧矣。兵判之爲國做事,可謂至誠,故精神注措,至及此等事,而此後之代掌刑銓者,安保其依此修擧乎?尙魯曰,臣之所達,蓋出於稍加勸奬,遵奉飭敎之意也。若於下敎定式之後,不爲擧行,則責在大將,何可慮此,而初不敢立法乎?上曰,所達誠是。依爲之,而三軍門,亦一例爲之。出擧條而後有命置之上授東宮詩傳,使讀之曰,人之着初衣也。心隨而潔,汝於新年讀新冊,則亦新其心而讀之,可也。東宮讀詩傳序文,自或問於余,至遂廢不講矣。上又命讀關雎章,凡三次進講訖。上曰,寤寐思服,轉輾反側者,以常人而作此擧,則事涉如何。孔子曰,周南,哀而不傷,樂而不淫。此章之所以爲不淫云者何在?而孔子之以此爲詩傳之首者,抑何意也?此果文王所作耶?抑亦孔子所作耶?東宮仰對曰,其時宮人,被文王之德化而作也。上微笑曰,予則以爲文王所作,而往者領相及趙明履以爲,宮人所作矣。今日汝之言,與領相趙明履之見相符,汝不曰文王所作,而必曰宮人所作何也?東宮曰,曾於入侍時聞之矣。上曰,姑舍是,孔子之取而首編者,何意也?寤寐思服亦有道,何以則入於是,而何以則入於非耶?東宮曰,若以得賢妃爲內助爲心,則公而是矣,牽於私,則私而非矣。上曰,私心云者,有含包意,何如則爲私心耶?東宮曰,私心則色之謂也。上曰,然矣。非知之爲難,行之實難。太娰貌與德俱備,固非可論,而若有太娰之德,而貌醜如無鹽及諸葛之黃氏,猶且求之乎?東宮曰,當以德求之矣。上曰,此必預備之言矣。賓客李周鎭曰,此以實心善對矣。致仁曰,常時旣如是知之,則雖預備,何傷乎?上曰,予之望於汝者深,故發此問,而意有所在,昭昭在上,明燭在前,則心不可欺矣。若得貌德俱備之人,則雖聖人之心,亦必喜悅,而如貌如無鹽,而德如太娰,則於心將如何?東宮曰,於心雖如何,有德則可取矣。上曰,此言則高矣。有兩人於此,一則德不足而貌則美,一則貌不美而德有餘,二者將奚取乎?東宮曰,俄者所達,已盡之矣。今何更達乎?上曰,雖然,於心必有如何,應意明日爲說,可也。東宮曰,人情則似不滿而然,猶取德矣。上曰,是矣,其止之。今汝所達,史官書之。諸臣聞之,昭昭在上,明燭在前,他日若不踐此言,則是欺予矣,欺諸臣矣。此中年少諸臣,亦必見汝之他日,汝若不如今日所達,則諸臣,豈無刺譏者?而其中剛直之臣,亦必直言今日之敎矣。昔趙普,與宋太祖,書金匱之約,至曰臣普署之云,而其後終不免一反其言。予之今日下敎,愼無若趙普金匱之署也。古人曰息壤在被,今日所達文義一通書入,揭諸壁上,使東宮常目在之,以爲視省,而若有動心處,以此爲鎭心符,可也。上曰,元良果有記誦之聰矣。致仁曰,邸下在前仰質者,雖日久更稟,無所疑晦矣。上曰,頗善於記誦,故恃此不讀矣。周鎭曰,古人云一言可以興邦。今日東宮講論之說,誠爲卓然。左右史記之,諸臣聽之,殿下此敎,必欲使東宮,踐而行之,此實我東迓續景命之會也。文秀曰,臣前以嶺伯辭陛時,有種松望亭之敎矣。今幾日月,而邸下之岐嶷若此,宗社有托矣。殿下有何憂哉?且以文義仰對觀之,睿學之優長,決非凡人之所及。臣不勝忭賀之至,而此時,正爲東宮勤學之會矣。及今加勉,斷不可已矣。自古英雄豪傑,幼時雖不讀,而旣覺其非,則孜孜不輟,後爲名儒。睿學雖若此,豈可恃此而不讀?三百年宗社之托在睿躬,雖欲不讀,其於宗社何?若加三四年之工,則庶爲大進矣。上曰,文字豈有可舍之日?無時不讀,可也。尙魯曰,今日諸臣,孰不贊歎?而宗社之福,曷可勝達乎?致仁曰,若加數年工夫,則其進何可量乎?上曰,賓客外,有不識面之重臣,勸汝勤讀,汝心則雖惡聞其言,亦何如耶?東宮曰,其勉是矣。上笑曰,此與俄者取德不取色之言同矣。上命東宮還內。尙魯曰,訓戎鎭,處於慶源,視沿江諸鎭,最爲重地,而以其程途絶遠,鎭況甚薄之故,久勤之類,擧皆不願,每當窠作,輒以承傳,或本道人中疲殘無勢者差遣,殊非重關防之意也。本鎭僉使適有闕,如作履歷窠,以有門地者,另擇以送則似好,而戶判,曾經道伯,想必熟諳此鎭形便,俯詢處之,恐不妨矣。上曰,御將之意何如?文秀曰,訓戎鎭,人戶甚多,無異大邑。今番彼人作舍處,亦此鎭咫尺之地也。彼地數百里大野,隔水相對,其任甚重,而近多以不勝任者送之,何以責固圉之道乎?雖以邊地施行無妨,兵判之言是矣。上曰,所達誠是,一依邊地例施行。出擧條益河曰,臣待罪太學,故頃發其端,而未及詳陳矣。本學養士之節,極爲苟簡,其中閱朔米,則不在一年應供之數,故自列朝,量入劃給,永爲定式施行。近來度支及本館堂上,數遞未遑,丙寅戊辰兩年閱朔米,尙未劃送。此若因循不推,則不特多士供饋事甚切迫,先朝盛典,將未免廢閣之歸,故以此意,累次往復於地部,方得若干石米太,而所謂餘數亦不多,更令該曹盡數劃送,以爲補用於養士之需,何如?上曰,令度支依定式,從近劃送,可也。出擧條益河曰,本學公廨,合爲四百餘間,而聖殿外其餘各廨,或有頹圮者,或有間間腐傷者,若不趁今年修改,則物力必倍入。且許多墻垣,盡皆傾頹,早晩若有設場之事,則必不成貌樣矣。所當捧甘於紫門監,以爲修補之地,而所入物力,地部每不劃給,仍終不免延拖之弊矣。度支長今方入侍,各別申飭,何如?上曰,分付度支,參酌擧行,可也。出擧條周鎭曰,前因高陽郡守金孝大稟達,有鄕校東西廡不備,依祭於廡者。若同祭於正殿,則不但事體苟簡,便是升堂禮制,大段掣肘。令該曹問其諸道無廡處,營建事,命下之後,臣曹依傳敎,行會知委矣。考見續大典祭禮條,有曰開城府及諸道界首官外,其餘州府郡學,則免祭兩廡諸位,縣學則免祭殿上十位,小註曰惟宋朝四賢,羅麗四賢,我朝八賢,則勿論州府郡縣,竝皆祀之云。且考二去癸亥年謄錄,則有曰外方鄕校,自有定制,各道界首官,一如太學之制,州府郡,則以十哲,從享於殿內。以宋朝四賢,我朝五賢竝十三賢,配享於殿內,蓋隨其邑之大小而差等也。自經亂以後,鄕校之制不齊,州府郡縣,或有應祀者而不祀,於式不當祀而祀者,或郡而無廡,或縣而有廡。令各道,一依定制,竝爲釐正,而其中郡而無廡者設建,縣而有廡者撤去矣。前則旣設而復撤,今則已撤而復設,事體重大,蓋五禮儀文宣王廟下註,有曰縣則無廡,當初州府郡之有廡,縣學之無廡,隨其邑之大小,而位數之差等故也。外方鄕校之有廡無廡,旣有定制,而今此無廡處令建之敎,出於欲爲釐正其禮制之掣肘者,八路縣學之一時建廡,其弊不貲。且當初國制之差等,意有所在,今不可遽然創設。因禮曹關之知委,勿論郡縣,無廡處,開春有爲營建之意,多有報來者,大臣雖不入侍,敢此仰達矣。上曰,州府郡皆爲設廡,而縣則俱無廡乎?周鎭曰,見各道所報,則州府郡,皆有兩廡,縣學則無廡矣。上曰,縣果無廡,則自從禮文矣。宋朝六賢陞配,事在先朝矣。尙魯曰,續大典,亦以六賢載錄矣。上曰,注書出去,持入續大典。臣尙允,承命取進。上仍命弼載書之曰,頃因前抱川縣監金孝大所達,縣無學廡,故當從祀於廡者陞殿云。其涉訝之,此後縣學,其令設廡矣。今聞禮官所達,更考其文,五禮儀中,松都及界首官,一依太學例,其他州府郡有廡,而只從祀宋朝四賢,羅麗四賢,我朝五賢,縣則無廡,宋朝四賢,羅麗四賢,我朝五賢,從祀殿內,昭載禮文。甲午六賢陞配時,松都界首官,一依太學例陞配,州府郡,則只以前祀四賢陞配,縣學則一遵舊規事,議大臣稟裁,故我朝,則昔之五賢,今爲八賢,至於宋朝四賢,一遵舊規矣。今番續大典纂集時,以此載錄,於縣今無更設之事,卽令置之,二去癸亥年違於禮文者,一倂釐正。而大抵法久,不無解弛之弊,因此令該曹五禮儀·續大典及二去癸亥稟旨,分付者,謄送諸道,諸道若或有更違法典者,卽爲釐正後狀聞之意,分付道臣。出傳敎尙魯曰,衛將所,以上番騎兵,分派各處,其不足之數,則以雇軍代立,而自兵曹,句管檢飭,例也。頃見曹司將所報,則近來諸司,各立私雇軍,而衛所定送之軍丁,退却不受,至於宗班家,則招致衛所書員,書給雇軍名數,勒令私立,書員㤼於受杖,惟令是從,或致元軍無所歸屬,間多閑遊云,聞來事極寒心。此後則毋論各司與宗班家,如此之弊,一切痛禁,而如有犯者,衛所卽報兵曹,兵曹草記論罪,何如?上曰,依爲之。出擧條文秀曰,本曹每年應捧之錢,不過谷山·遂安·新溪·瑞興田稅作錢及兩南漁鹽稅錢三萬餘兩,故嶺底七邑·長山以北田稅米太,每請作錢以用矣。嶺底七邑,則自朝家防塞,勢難作錢,而至於長山以北,則自前米太價,不無過多之弊,審理使從民願,狀請減價之後,未卽依其減價施行矣。今年爲始,依減價作錢,則本曹雖有所失,海西之民,其惠不少,且太則道臣,已狀請作錢矣。米亦依前作錢之意,知委本道,何如?上曰,依爲之。出擧條周鎭曰,寒殿久爲殿坐,夕水剌已爲過時,臣等請速退出矣。上曰,諸臣少退,而御史金致仁,則留待入侍。大司成,別無可達之事,先爲退去,可也。益河曰,臣則別無稟定事,而過歲後,尙未一瞻天顔,故因此入侍矣。諸臣遂小退。
十四日二更,上御歡慶殿。備堂少退後更爲入侍時,禮曹判書李周鎭,戶曹判書朴文秀,兵曹判書金尙魯,右副承旨朴弼載,假注書李尙允,記注官盧賢鶴,記事官蔡濟恭,司書金致仁入侍。大司成鄭益河,追後入侍。承·史進伏訖。上曰,禮判考見續大典乎?周鎭曰,臣出見禮曹謄錄及續大典,而壬戌年,先正臣宋時烈上疏,以宋朝六賢陞配於太學事,有所論列,收議於諸大臣,以六賢陞配停當,待年豐擧行定奪矣。其後甲子年,禮曹判書閔鎭厚,因江華留守金鎭奎上疏,宋朝六賢,陞配於殿內,而初有大聖殿改建之議,閔鎭厚以爲,殿內交倚甚大,稍減其交椅貌樣,則可容六賢交依,故殿內交椅,擧皆減削,變通爲之。而松都及各道界首官,一依太學之制,陞配宋朝六賢。其餘州府郡,俱以四賢陞配,續大典亦如此矣。上曰,不但續大典,先朝定式如此矣。上曰,權爀疏列,豈不異哉?文書中有之乎?致仁曰,臣暫見文書,則工庫文書,有權監司宅錢八十兩封送之文矣。上曰,然乎?工庫錢,豈可以騾子價送之耶?致仁曰,似以此錢送之矣。上曰,自有饋遺,無如福海,幾乎無月無之矣,可謂空邑而送之矣。御史封進文書中,有領相宅題標,而同入於封進中。此饋,公也,亦例也,而亦可見封進文書之體重矣。御史文書,本如是耶?文書今若不下,則朝廷必多疑鬱,故特下之耳。然權爀之知而疏列,豈不可怪乎?致仁曰,臣果以權爀亦入文書中之意,言及於臣父,則臣父以爲,名入文書之人,宜令知之云。故臣於再昨,見權爀所知之人,已言及矣。此疏以縣道上來,似未及得聞,而此可怪矣。上曰,御史先爲退出。致仁趨出。上曰,敎致仁先退者,予有意矣。入侍諸臣中誰爲知經筵,而致仁事何如耶?尙魯曰,臣方帶經筵,而致仁,於臣爲堂侄,故不敢仰達,然不善處事矣。上曰,極非矣。禮判意何如?周鎭曰,御史文書,何等嚴重,而先洩於人,不善處事矣。上曰,權爀之疏列何如?尙魯曰,權爀事,亦因致仁之事,嫌而不敢仰達矣。周鎭曰,兵判之引嫌不達,誠過矣。權爀之受錢,旣是騾子價,則事勢然矣。至以名入文書,陳疏自列,事涉輕先,事體未安矣。上曰,然矣。上曰,當與御史,竝有處分矣。仍命弼載書之曰,御史文書,其涉嚴重,雖下該府,問目供辭外,外人不敢知矣。況今番文書下該府,而尙不開坐,乃是不坼封之前,權爀之疏,名入於文書云者,已涉異矣。而亦不能記之,問其御史金致仁,則文書中,果有是事。而再昨,昏言於權爀所知之人云,金致仁之莫重文書,先洩外人,非嚴廉問之義。設使言之,其間決無聞之之理,此必聞於他者也。莫重御史文書,先何知而若是自列,亦涉寒心。金致仁·權爀竝罷職。上曰,戶判進伏。文秀進伏。上曰,度支修整文書,何時可以了當乎?文秀曰,臣方有罪未勘,故必欲解職尋鄕矣。夜深不敢張皇陳達,而臣之情勢,實有萬萬難顔者。凡人之凌駕危辱,孰爲可堪?而至若護逆二字,此豈人臣一刻忍聞之題目乎?顧今世道,日益寒心。無問彼此,人有目之以逆者,則聽之尋常談笑,而不知驚怵,故逆之一字,便爲辱人之好題目,而必欲加之於人人,是可忍也,孰不可忍?臣有何心,貪戀寵祿,揚揚冒出乎?殿下亦何以護逆之臣,備員任使乎?雖以李亮臣之持臣危迫,尙能陳疏,自列其論臣之失當,而今此李基敬之危辱,則又以萬萬不近似之名,持臣益急,臣意則斷爲不仕,庶幾幸免於無倫之歸矣。上曰,亮臣則有文,故能自服其非,而若基敬者,決不如是矣。文秀曰,基敬必是受人指嗾而爲此矣。前日洪啓禧之六萬錢私用之說,到今尋常矣。上曰,其時卿之邁邁何如?而今日尋常耶?文秀曰,臣家以淸白傳來,而及於臣身,猝得萬萬貪汚之名,臣每入臣父之廟,已不勝忸怩,而今此所遭,則尤有萬萬有加於此者。臣又何顔,歸見臣父於地下乎?上曰,過矣。若爾則自頸北闕耶?文秀曰,臣雖不死,行公則決非道理矣。上曰,卿今以戶判入侍耶?文秀曰,在前待罪將任時,有違召命,而其時大臣筵白,以將臣處之,自別拿處,故其後因爲定法,而今若不帶將任,則臣何顔面,抗然入侍乎?上曰,過矣。古人云心猿意馬,而元景之心如悍馬,故予常笑之,卿亦然矣。數年前,則予之胸中,如烟氣上升矣,心則便成心痛。日昨試射,欲其慰悅將士,試其開坐,而臥聽告牲矣。予於領相批旨,有時乎時乎云者有深意,而大臣不知矣。大臣呈辭,親緘傳授,自古無之,今日國事,可謂寒心。卿獨思先卿,而不念其君耶?卿若一向引入,而不顧國事,則他日,必有深悔矣。頃以度支釐正事,有所催促者,予有意矣。故判書徐宗玉,於國事,盡心力爲之,而殫瘁不起,予常悲之,今誰有若是者乎?今日度友事,則予欲委卿而一正焉。竣事後,引入乞免,惟卿所欲耳。周鎭曰,聖敎至此,文秀何敢復引私義乎?文秀曰,臣心蹙蹙,有何更達?上曰,然則當視事云耶?文秀曰,臣之去就,誠不可容易決定,當退而更思矣。尙魯曰,文秀極非矣。聖敎至此,但當奉承而已,何可更煩去就乎?周鎭曰,今承聖敎,臣亦感動,不勝其咽嗚。而在文秀,尤當如何,而乃復如是耶?上曰,予則有意於禮使之道,而今則伸廉太過,度支事,則必欲委卿而忘之矣。文秀曰,今日聖敎,臣不勝感激抑塞,而顧今貢人輩支應,比前日加,誠爲可悶。農商自有其業,而貢人則專賴於此,貢人豈非他日守城之民,而致令失利散去乎?不可不各別斗護矣。上曰,今此釐正,非特爲一時變通之美觀,仍欲定式行之,卿其告厥成功,可也。第費了幾日,而可以收殺乎?文秀曰,臣之處義,今不敢更爲煩陳,而顧以文書中名色甚夥,千條萬緖,如蠶絲牛毛,非時月間可以了當。而且貢人輩百物進排時,從中浮費,百倍於實入,雖以親鞫時進排燭言之,一夜所入,幾至三四百雙之多。此則無他,院隷從中弄奸。纔消寸蠟,而旋卽拔取,督令更爲進納,隨入隨拔,燭安得支當乎?若令義盈庫官員,親進揷燭,見跋而更揷,則庶革此弊矣。上曰,親鞫體重且嚴,他司官員,何可出入?而官員親爲進排,孰有肯爲者乎?文秀曰,一番酌定者甚多,而今則夜深,不可稟煩矣。仍奏曰,度支財用之竭,無如今日。而四月則當有勅行,若不另爲措備,則將不免狼狽。本曹舊捧垂盡,新捧尙遠,許多應給之貢價,全未上下,貢人方在渴閔中,實無推移之道,誠甚切急矣。臣聞前箕伯營中錢木,各別節用,別備錢多至四萬餘兩,別備木亦多至千餘同云。而若記付於別餉庫,則新有朝令,勢難依前取用。未記付前,錢萬錢木百同得用,以爲卽下貢價之地,何如?上曰,依爲之,而木則姑置,可也。上曰,注書出去,召入大司成。臣尙允承命出,與鄭益河,同爲入侍。上曰,鞫廳文書,禁堂親緘耶?問郞主管,則似是問郞封緘矣。益河曰,禁堂親押後,令問郞看守矣。上命弼載書之曰,貪吏推問,何等嚴緊,而判義禁金始炯,聽命奔走之際,不察僚堂之潛取文書。其勢固然,一時飭勵,過爲撕捱,分義寒心。若此貪官,息食於囹圄,君命淹滯於該府,烹鼎之油,何時燃柴?欺君之輩,何日懲戢?其在道理,決不若是。判義禁金始炯,從重推考,更卽牌招擧行。諸臣遂退出。
上在昌德宮。停常參·經筵。
夜三更,月暈。
朴弼載啓曰,備邊司郞聽來言。今日賓廳坐起日次,而領議政金在魯,方在乞免中,左議政趙顯命,方在病重乞免中,不得來會云矣,敢啓。傳曰,知道。
又啓曰,賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
又啓曰,大司憲曺命敎,執義閔遇洙,掌令宋能相,持平鄭基安在外,李壽德呈辭,掌令李昌儒,受由在外,今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又以都摠府言啓曰,今日入直內三廳,武兼禁軍及軍兵,中日習射,請出標信。傳曰,知道。
又啓曰,臣與右副承旨金相福,伴直矣。相福昨遭重制,今方出去,而都承旨柳復明,左承旨吳遂采,病不仕進。右承旨趙明謙,領議政金在魯偕來進去。同副承旨洪重徵,牌不進傳旨未下。伴直無人,左承旨吳遂采,所當牌招,而拘於廳規,不得請牌,何以爲之?敢稟。傳曰,牌招。
又啓曰,判義禁金始炯牌不進,推考傳旨,今方捧入,而累次特敎之下,連違召命,尙不行公,事體極涉未安。更卽牌招,何如?傳曰,允。
又啓曰,卽者備邊司郞廳,以大臣意來言。領議政金在魯,以爲情病,俱爲危苦,方在陳章待譴中,不得趨詣云。左議政趙顯命,以爲脚病添劇,不能運動,不得入侍云矣。傳曰,知道。
以同副承旨洪重徵牌不進,罷職傳旨,傳于朴弼載曰,推考傳旨捧入。
以吏曹參議沈星鎭,兼說書黃仁儉牌不進,罷職傳旨,傳于朴弼載曰,竝推考傳旨捧入。
以大司諫南泰溫,正言李翼元牌不進,罷職傳旨,傳于朴弼載曰,竝推考傳旨捧入。
以校理金善行,修撰申晦牌不進,罷職傳旨,傳于朴弼載曰,竝推考傳旨捧入。
傳于朴弼載曰,卒達善君造墓軍題給事,分付本道。
傳于朴弼載曰,外棺板一部,石灰一百石,送于內需司所捧處事,言于該曹。
朴弼載,以侍講院言啓曰,本院新除授兼司書金陽澤,自鄕纔已入來云,卽爲牌招察任,何如?傳曰,允。
左承旨吳遂采,右副承旨朴弼載等疏曰,伏以臣等,於諫疏之請罷該房承宣,有不勝瞿然者,蓋禁堂問郞之自首,雖後於金吾草記,而草記則只擧一人之名而已。兩人自首,則事狀稍備,有不可不一經睿覽,故該房捧入之時,臣等亦與相議矣。今者臺言,獨及僚臣,聖敎洞釋之後,亦事違牌。臣等以當初同議之人,何可諉之於該房,獨自晏然仍冒於職次乎?適値僚員多故,院直苟艱,不敢任情徑出,數日泯默,其爲惶愧,有不勝言,玆敢露章自列,聯名仰瀆。伏乞聖明,亟命鐫罷臣等之職,俾得與僚臣,同其去就,以靖私義,千萬幸甚,臣等無任云云。答曰,省疏具悉。此何撕捱者?爾等勿辭,從速察職。
上在昌德宮。停常參·經筵。
藥房提調臣李周鎭,副提調臣柳復明啓曰,春寒甚峭,伏未審此時,聖體若何?加減補中益氣湯進御之後,調攝諸節,其有差勝之勢乎?前入湯劑,已盡於昨日。臣等今日率諸御醫入診,詳察聖候,議定繼進當否爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。湯劑加劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
朴弼載啓曰,正言閔堣,引避退待,已經多日,尙未處置。未署經守令,亦至四員,事甚未安。諫院除在外外,呈告未肅拜人員,竝卽牌招,何如?傳曰,允。
吳遂采啓曰,右尹李喆輔,除拜多日,尙不出肅。詞訟劇地,不可久曠,卽爲牌招察任,何如?傳曰,允。
朴弼載,以弘文館言啓曰,本館上番,姑降入直,事甚未安。校理金善行,修撰申晦,旣有只推之命,竝卽牌招察任,何如?傳曰,允。
又以吏曹言啓曰,榮川郡守趙鎭泰,陽城縣監李道躋,今年洽滿七十云,年限旣滿,則法不當仍任,竝改差,何如?傳曰,允。
又以御營廳言啓曰,谷城縣本廳納丁卯條軍保米八十石,靈光郡法聖倉漕船沙工黃宇基·黃好夢,兩船隻分載,到泊京江之後,無一石入倉,持船逃走,事未前聞,極爲驚駭。此若不嚴懲,則後弊有不可勝言,故另飭地方官及該鎭營,上項兩沙工,不多日內譏捕,以爲亟施重律之意。上年六月十七日,自本廳草記蒙允後,仍卽行關,使之刻期捉納,而今已歲翻,尙未捉得。此莫非國綱大弛,朝令不行之致。當該地方官及道內該鎭討捕使,爲先從重推考,各別詗察,星火捕捉之意,更爲分付道臣,以爲嚴飭之地,何如?傳曰,允。
又以御營廳言啓曰,各軍門軍兵中日試才時沒技人,別單書入事,曾有定奪矣。本廳別破陣兼司僕崔尙俊,今正月十五日中日時,鳥銃一巡貫三中沒技,別單書入之意,敢啓。傳曰,知道。
上在昌德宮。停常參·經筵。
朴弼載啓曰,大司憲曺命敎,執義閔遇洙,掌令宋能相,持平鄭基安在外,李壽德服制,掌令李昌儒,受由在外,今日以監察茶時之意,敢啓。傳曰,知道。
柳復明啓曰,來二十一日,輪對日次,而上候方在靜攝中,頉稟。傳曰,知道。
又啓曰,左副承旨金相福同姓三寸姑母工曹參判申思建妻金氏,身死服制,出嫁降等,已行四日,出仕,何如?傳曰,允。
傳于吳遂采曰,戶判持貢次第文書入侍,而抄書郞廳亦率入。
吳遂采啓曰,戶曹判書朴文秀,依下敎來待矣。傳曰,詣閤。
傳于朴弼載曰,此封,使偕來承旨,傳于領相。
柳復明,以侍講院言啓曰,本院新除授輔德金尙喆,由限已過,兼說書黃仁儉,旣有只推之命,竝卽牌招察任,何如?傳曰,允。
朴弼載,以守禦廳言啓曰,本廳軍需,專靠於若干屯稅,其中平澤所在屯田畓所收需用最多,而近年爲潮水衝破,將至永棄之境,不可不及時掘開,以順水道,使役軍丁,請得各邑烟軍,爲弊可慮。從前此等之役,以附近邑所在本廳屬軍丁,定數出役矣。今亦依此例,該屯接界平澤·牙山·稷山·安城·陽城·振威等六邑牙兵及束伍軍,限容入赴役事,自備局,分付京畿·湖西兩道,何如?傳曰,允。
校理金善行疏曰,伏以臣於向日,遭諫臣疏斥,其所聲罪,極爲非常,而天鑑孔昭,照燭無餘。臣方杜門頌祝,以罪爲榮,曾未幾何,特旨收敍,恩除及降,臣惝怳驚悚,久而未已。在臣分義,何敢爲違傲之計?而第諫臣疏語避辭層節轉深處,非常例官規之比,決不宜抗顔更進於論思之地,而亦不敢張皇文字,與人呶呶,只自再犯逋慢之罪,以爲無辨自靖之計矣。不意聖恩,終是曲加,只推再下,庚牌三辱,臣情窮勢迫,不得不略暴事實。蓋伊日筵中殿下之所下詢者,只是其守令之爲某,厥書之爲誰札而已,故臣果以傳聞之云云,筆畫之近似,有所仰達。而至於閔百昌事,非但聖問,不及於此,且於臣所見之札,旣無百昌之名字,又未聞指的百昌之言,則臣何以不審不的之說,徑先上聞於未下問之前耶?伊時事狀,不過如斯,而今諫臣,直驅臣於爲百昌故爲掩諱之地,至有曰不能盡言,有曰有耳皆聞,有口皆言,末又結之曰,有欠告君以實之道。噫噫,言豈可若是乎?夫君上有問,不能盡言,言而又不以其實者,是何等罪惡?而彼諫臣,容易加人,不少爲難,是果出於平心相規之義耶?況其有口耳皆言聞之說,旣益以操持臣尤緊,而臣竊有所惑焉。夫傳說之狼藉,果如其言,則諫臣論百昌之言,何不直發於初疏,而必待大臣之首實而後發之耶?是未可知也。噫,臣本庸魯,無所短長,所以藉手而自立者,只是不欺君三箇字,而今忽見疑於此諫臣,臣實羞之。至若聖上所以別勘臣罪者,臣莊誦欽服,怳然有悟,顧無辭以自解,臣之不職,於斯著矣。其何敢更玷經幄,揚揚冒出乎?伏乞聖明,俯察臣危迫之懇,特削臣本兼之任,以謝人言,以靖私義,千萬幸甚,臣無任云云。答曰,省疏具悉。隨問無隱,過中之斥,其何撕捱?頃者,申飭之處分,分義攸在,焉敢爲辭?爾其勿辭,從速察職。
同義禁趙載浩疏曰,伏以臣幸蒙天恩,獲遞居留之任,旋叨金吾之除,未及交龜之前,詎敢爲冒膺內職之計?而其時,適因親臨帳殿,他不暇顧,蒼黃出肅。此雖由於事會之迫遽,而今以佩符之身,仍因蹲冒,終非常例,揆以廉義,決難行公。玆敢略陳微懇,冀蒙鐫遞,以循公格,以安微分,千萬幸甚。且臣素患痰癖,挾感重發,症情危惡,寢啖全廢,叫倒床席,轉側須人,旬日之內,無計蠢動,雖欲供職,其勢末由。況今本府査坐當前,而以此病狀,尤無自力强赴之望,玆不得不疾聲哀籲,仰瀆崇聽。伏乞天地父母,俯垂矜察,亟遞臣職,以幸公私焉,臣無任云云。答曰,省疏具悉。業已行公,復何撕捱?卿勿過辭,開坐有命,從速察職。
獻納任疏曰,伏以臣於日前,暫出郊坰,薇垣新命,適及此際,含畏義分,不敢久淹,旋卽還次。今因署坐,天牌下臨,輒此隨詣禁扃之外,而顧臣素患脅痰,挾寒作梗,自遭夭慘,症形越添,跬步之地,動輒隨人,以此病狀,斷無束帶供任之望,咫尺天陛,末由入肅,臣則死罪。伏乞聖明,天地父母,俯賜諒察,亟命鐫削臣職。仍勘臣罪,以嚴邦憲,以延殘喘,不勝幸甚。臣方乞解之不暇,而事在目下,不得不言,惟聖上垂察焉。今此贓査至嚴,獄不可老,而按獄命下之後,因禁堂不齊,尙不擧行,國體所在,誠爲寒心。禁堂之或以同席爲嫌,或以受饋自引者,其所處義,亦不爲無據。當此砥礪廉隅之日,不可一任其撕捱,徒使査事遷就,臣謂宜亟賜遞改,俾卽開坐也。近來法紀頹廢,殆無餘地,朝家命令,或至弛滯。雖以今番李福海拿來事言之,聞慶之距京,不過四日程也,拿鞫之命,何等嚴重,而發遣羅將,洽過一望,始爲緩緩就囚,僅及於繡衣復命之前,其蔑國綱而稽君命,尤可痛惋。臣謂此段,亦宜添入於李福海問目中,而當該羅將,令攸司從重科罪,斷不可已也,臣無任云云。答曰,省疏具悉。判義禁·同義禁,業已處分,其他所陳是矣。竝依施,爾其勿辭,從速察職。
刑曹判書具聖任疏曰,伏以臣本蠢然一武夫耳。天賦鈍滯,素蔑材能,惟於靺韋馳驅之外,無一可合於他職者,非但臣之自劃,天鑑亦已俯燭,而不意司寇重任,忽及於萬不近似之賤臣,臣誠惝怳兢惕,莫省置身之所也。伏念刑官之長,地望迥別,加以近來風化日乖,獄訟繁興,雖在强明之人,尙有難治之慮,如臣庸騃無能者,豈容一刻冒當?而適會僚堂之不備,辭章見阻,天牌儼臨,分義是懼,黽勉趨肅,而因緣蹲冒,斷無是理。且臣重患關格之疾,添劇於換節之時,頑痰激擁,胸膈痞塞,雜試鍼藥,終無分減,委頓床簀,方在人鬼關頭,雖於閑司漫官,尙無供職之勢。況以本曹事務之繁,職責之重,一日虛帶,有一日委厲之罪,病裏惶霣,益復罔措。顧念臣受恩罔極,待罪戎垣,今已十六歲矣。尙蔑絲毫之報,每增淵谷之惕,而惟以筋力奔走,不擇燥濕,爲一分報答之地。今若責之以戎務間事,則雖在顚殞之境,固當竭蹶趨承,而至於此詞訟等地,則揣量才分,已決不敢當之計。區區處義,便作鐵限,加之賤疾,又無强起驅策之望,玆敢不避瀆擾之罪,冒死控籲於天地父母之下。伏乞聖慈,俯察至懇,亟遞臣刑官之任,回授可堪之人,以幸公私,千萬幸甚,臣無任云云。答曰,省疏具悉。旣行公,復何尋章?卿其勿辭行公。
十七日申時,上御歡慶殿。戶曹判書朴文秀,率郞廳入侍時,戶曹判書朴文秀,左承旨吳遂采,假注書李尙允,記注官盧賢鶴,記事官蔡濟恭,戶曹郞廳李彦衡·李景祚·吳彦傅·趙祉命·權噵,以次進伏訖。上命戶判進伏。下敎曰,予之精神,日漸耗散,只此度支一事,欲爲及今釐正者,意蓋深矣。進排外上下,亦多濫耶?文秀曰,貢人輩百物進排之際,情債偕入,猝難變通,而蓋此貢人輩,卽他日守城之民,實爲緩急之用,而亦不可失彼之心矣。上曰,郞廳何如耶?文秀曰,自古事務之能幹者,不必求備於人,皆取其一能而收用,故功易著而人樂用。今此諸郞,則皆平日自期之不薄,而年少聰敏,且優於修明文簿,而純誠奉公,盡力不懈,尤可嘉奬矣。臣則事事,皆不猶人,而恃此諸郞而始事,故撮其綱領,而若其存可存減可減,亦多在諸郞之商確區處矣。地部許多釐正事,六郞廳,今方各掌文書,晝夜考出,深知本末。此時若遷轉,則新入者,不無生疏之慮。文書修整間姑勿移職之意,分付吏曹,何如?上曰,依爲之。出擧條上曰,諸郞廳以次持文書進來。彦衡進伏。上曰,爾之所掌何色?彦衡曰,臣所掌文書,則敦寧宗親內醫院之屬矣。上曰,丙寅壬申間謄錄耶?彦衡曰,參考然後,似可知之矣。上曰,長生殿文書上之,丙寅年卷上之。上親自披閱後,下敎曰,陵行時,有大小燭進排事,夜則燭不可無,而至於晝燭,則豈不可怪乎?文秀曰,不特燭也,若此浮濫者,實難毛擧矣。且其名色甚夥,亦何可一一俯覽乎?上曰,當觀大槪,而大應多濫入矣。文秀曰,雖以掖庭所屬言之,別監之草笠,例着樺皮,而着樺時膠液所入,豈不甚些?而入炭,亦不過數合,以價折定,則一合爲一錢,一石之炭,不下數百兩之價,則貢人輩支應,推此可知矣。上曰,諸郞以次入對。彦衡就坐。景祚進伏。文秀曰,諸郞皆誠心做事,而今日自上,更加飭勵,似好矣。上曰,欲爲面飭,故召入矣。景祚如其父,而能解事耶?文秀曰,甚詳明矣。上曰,政院進排,似多入矣。文秀曰,政院之勢,百司無敵,其所進排,雖欲爭之,而終不可得。至於鋪陳進排,支應甚多,而隨頉隨補,浮濫無節矣。上曰,此殿地衣,今過四年,而無改矣。上曰,郞廳以次入對。景祚就坐。彦傅進伏。上曰,所掌何色?彦傅曰,米別記色矣。文秀曰,名色各異矣。上曰,然矣。上取覽文書,而又下敎曰,彦傅就坐,其次命進。祉命進伏。上曰,何色也?對曰,米別應辦色矣。上曰,壬申謄錄上之。上曰,祉命就坐。權噵入對。噵進伏。上曰,何色也?對曰,銀色矣。上曰,東宮入學時,以執禮見之矣。文秀曰,在前則一年經費,不過一萬三四千兩云,而今則幾至八萬兩矣。度支何以酬應?而國計豈不寒心乎?以昨冬今春所費言之,昨冬則近九千兩,而今春則已入四千兩矣。上曰,今欲釐正者,正欲革此弊矣。仍下敎曰,今則元良,體長於予矣。凡人之易長若是乎?以此觀之,百年似可坐視矣。文秀曰,臣之曾往嶺藩時,有種松望亭之敎,而今邸下之岐嶷若此,此實宗社臣民無疆之休矣。上曰,元良可謂長於安樂矣。予之孜孜於此事者,欲爲貽便於元良矣。上命戶曹郞廳,先爲退出。文秀曰,目今國家,有大可憂歎者,財竭於上,而民困於下,紀綱不振,而贓汚成風。若不進廉雅·退貪墨,則國不爲國而民失其生矣。且不可不預思可授度支長者,而雖在堂下,勿拘常調,特擧委任,責效於三四年之久,則庶可少有裕國之道矣。上曰,予亦思之已久,而亦難其人矣。若吏·戶兵,則不可不各別擇材矣。文秀曰,人必廉白,然後可以嚴重,而亦可以服悅人心矣。遂采曰,威生於廉,故必待廉白而後,民可服矣。文秀曰,今世擧子,稍有勢力則多蓄文於家,而倖竊科名則歷揚淸要,無少疵累。其貪汚之風,專由於是,如此而何以爲國乎?若李台重·尹心衡·黃梓等諸人,皆可堪重任矣,廉退之類,必有白刃可蹈之志。上曰,顧今世道,無一可恃,而元良年少,朝象若此,此誠憂悶矣。文秀曰,自守禦廳捧京畿四邑田稅米,留作御供,其代及守禦屯出稅米,竝每年輸送本曹矣。昨年則守禦使趙觀彬,因貸銀事,執留不送,故兩番陳達俾送,而上敎以爲,此非相持之事,其令卽爲輸送,而至今送不送間,非但無皂白,每年應送之經費,越年不送,前所未有。此路一開,後弊無窮,誠甚難處矣。上曰,守禦使從重推考,不多日內,使之輸送,可也。出擧條文秀曰,近來中庶人才,甚多讀書甚勤而或專理學者,士大夫則率多遊惰無業,悖其常道者矣。上曰,此士大夫自强處矣。文秀曰,我朝專以科擧取人,而此亦掌試不公,流弊漸甚矣。若金鎭圭,則無論彼此,稱道其無私,至今不衰,而尹淳·李德壽·趙文命,皆出其手矣。近來則倩人文筆,而倖其一中,不肯低頭讀書,此誠寒心。臣有一見,放榜後,自上親臨,更試於殿庭,賦表詩策,令各取其所長而製進,若不能成篇者,卽爲拔去永廢,則必多讀書之士矣。上曰,此亦難矣。今世人心,實難挽回矣。仍下敎曰,戶判先爲退出。承旨少退,而儒臣持夙夜箴入侍。出傳敎諸臣遂退出。
十七日四更,上御歡慶殿。儒臣持夙夜箴入侍時,左承旨吳遂采,校理李應協,副校理李奎采,假注書李尙允,記注官盧賢鶴,記事官蔡濟恭,以次進伏訖。上曰,上番讀之。應協讀第一章沒註。上曰,下番讀之。奎采讀,自第二章至第三章沒注。上曰,承旨讀之。遂采讀第四章沒注。上曰,注書讀之。臣尙允讀,自第五章至第六章。上曰,兼史讀之。賢鶴讀,自第七章至八章。上曰,翰林讀序文。濟恭讀序文訖。應協曰,此箴工夫,次序脈絡甚明白,而其澹整云者,卽本體澹然不變之謂也。殿下多年講學,燭理旣明,而應事接物之際,不無激惱憧憧,不能忍耐於淵衷,伏願更加體認焉。奎采曰,夙夜箴一篇,卽工夫循環不已處,而貞則復元一句,尤爲明曉矣。其養之,又專在於夜氣矣。上曰,予少好此箴,必讀之矣。今則因無睡,令儒臣進講,而雖國事,如浮雲之過空,此意亦載於心鑑矣。應協曰,殿下春秋雖晼晩,何爲出此敎也?晉平公七十,猶秉燭矣。上曰,平公及如衛武公數君,甚年老而氣尙强,予則氣甚苶然故然矣。此時人心世道,可謂無可奈何矣。遂采曰,人心世道雖如此,自上勿爲如此下敎而後,百事可做。若如聖敎,則不幾於箴自箴之歸乎?伏願深留意於振發精明四箇字焉。應協曰,殿下自當强健奮勵,而乃反消沮退縮乎?臣伏見金吾査事,一向挽置者已屢月,而臣又聞備局之不坐,亦已三月云矣。上曰,豺狼當途,安問狐貍?予有慨然處,福海査事,可謂第二件事,而此亦有大臣,然後可爲矣。父兄老衰,則爲其子弟者,當有及時爲之之意,而頃日惜寸陰之敎,予有意矣。今日景色,不可使聞於隣國矣。雖以鳳城査事言之,有大臣然後,可以消詳矣。烹阿大夫時,未聞議大臣爲之,而我國則不然,大臣參議,然後自可決定矣,領相之再次呈單,極非矣。御押封下,前古未聞,而必欲引其情事,則豈無他道,而乃反更坼以呈乎?奎采曰,親押則何可坼呈乎?其所更呈,決是他本矣。上曰,親押封下,便是禁錮。雖以他單更呈,與坼御押何異?雖陳箚以懇,豈不便好乎?今則國無大臣,而左相之脚病漸深,難矣難矣。脚病雖愈,何望行公乎?遂采曰,此時時象,如此泮渙,左相脚病若少間,則何不行公乎?上曰,左相之以病引入,雖三尺童子,可知其意。領相則周便太過,而二大臣之心,明若照鏡矣。上命遂采書之曰,貪官汚吏,古豈無也?而豈若今番?以御史封進文書推之,爲斗筲之令,刮民之膏,用錢如水,非特帳殿被捉文書,此等不法之吏,曾所無聞。初招,渠若不直招,而末乃不烹於阿鼎,國曰國綱曰綱,而頃者嶺南諸貪吏,其豈心服乎處分?爲宰臣侍從,含默欺君,遊辭自現,下敎幾日,亦不一問。若此不已,國法紀綱,更無可言。申飭該府,卽爲擧行,公事到院,承色卽持登對。又命遂采書之曰,判義禁,其所撕捱,不無所據,而意涉過矣。故其欲申飭行公,臺臣之疏又若此,其在禮使之道,勢難强迫。同義禁申思建,此非撕捱者,而臺疏若此,亦不可仍令察任。竝許遞,其代待朝政官牌招開政,待下批牌招,卽爲開坐。傳曰,待敎尹東星,其所撕捱,已涉過矣。曾前此等之例已有,則今强撕捱,不過欲免之意,新進小官之習,焉敢若是?只推,更爲牌招察職。奎采曰,本館綱目,卷卷閪失,與春坊綱目,合成完秩。雖是曾已進講之冊子,而事體苟艱,且或有不時取入之命,則徒合冊子,不可持入,而聞完營板本甚精云。令完營,印出一秩,以儲本館,何如?上曰,依爲之。出擧條奎采曰,先正臣朴世采所纂六禮疑戢,卽其平生用工文學,而六禮儀節,彙分類釋,井井有序,開卷瞭然,甚便於公私考遵,而其書藏在篋笥,未及刊行矣。故贊成朴弼周,取爲繕寫淨本,將欲仰稟時剞劂而未果矣。此書,禮家之不可無者,分付西南,使之刊行,何如?遂采曰,第當一經睿覽後,可以入梓,一本先使本館,繕寫以入,何如?上曰,分付該曹,紙筆墨覓給于本家,繕寫一本以入,可也。出擧條濟恭曰,臣以職掌事敢達矣。故修撰臣兪彦好,以上番替直下番時,時政記,未及正書,身遽作故,自其本家,封緘入送矣。其時檢閱臣鄭光震·沈鑧,問議領事,稟達筵中,以彦好之下番李毅中改修正以納事,蒙允出擧條,而毅中,時在草土,不爲出付矣。臣於日前,開庫覓出,以彦好草本,送于毅中,則毅中坼見後,以爲雖至陳疏,決不欲替書云,故館吏還爲持來矣。毅中方除外任,辭朝似不遠,而莫重史草,久未正書,事甚未安,敢此仰達矣。上曰,詢問領監事後下敎。其在分義,焉敢若是?依前下敎,其令李毅中,詣公廨卽爲修史,封進修史後,下直單子捧入,可也。出擧條應協曰,臣曾待罪攝記注時,聖敎勉諭以臣外祖志事,縷縷勅諭,又於重試唱第時,又蒙勉諭。臣感泣銘骨,不知死所矣。蓋臣外祖一生苦心,一破朋黨爲己任。癸亥,承肅廟不世之遇,初出脚,而見世道有岐異乖裂之漸,老少名色之已播於縉紳間,蓋黨禍,仁廟癸亥後稍息矣。一激於甲寅禮訟,再激於庚申治獄,一邊之中,又有携貳之端。故先正,已知其玄黃之戰,釀成滔天之禍,故上告筵席,下規朋儕,必欲調劑保合,消融彼此,而言未見用,展轉磯激,則遂告歸矣。族子中有時名者,疏斥儒賢,有推助之漸,先正貽書切戒曰,黨禍之害,非但亡其國害其家,可以得罪祖先云,可見其苦心矣。上曰,先正出而供職耶?遂采曰,以吏議行公,至大拜,亦膺命矣。應協曰,戊辰,以大寵宰出肅,陳萬言疏四箚,皆以君德治道,惓惓於建皇極破朋黨之義矣。其欲調劑者,至以己巳人,背馳名義,而自中淸流如丁時翰·李東標·李萬元輩,亦欲洗滌甄用,以應寅協之化。依宋仁宗戒勅朋黨之事,請下大誥,肅廟嘉納之,仍命代撰王言。故先正,撰進大誥一通,不幸翌年卒逝矣。今我聖上二十年固持不撓者,卽我肅廟未卒之志事,尤宜保合貞偕,以臻大道矣。上曰,先正心事,予常貴之,而儒臣若稍涉黨議,則非但負國,負先正矣,尤當加勉,可也。應協曰,臣敢不仰遵聖訓乎?諸臣遂退出。
上在昌德宮。停常參·經筵。
李昌壽啓曰,大司憲曺命敎,執義閔遇洙,掌令宋能相,持平鄭基安在外,李壽德服制,掌令李昌儒,受由在外,今日以監察茶時之意,敢啓。傳曰,知道。
金相福,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙東夏,以禁衛中軍軍兵等中日試放事,訓鍊院晝仕出去之意,敢啓。傳曰,知道。
吳遂采啓曰,左副承旨金相福,今日不爲仕進,卽爲牌招,何如?傳曰,允。
傳于金相福曰,開政趁早爲之。
又傳于金相福曰,下敎如何,而至今如是耶?卽爲入之。
又傳于金相福曰,斯速爲之。
朴弼載啓曰,卽者議政府錄事來言。領議政金在魯以爲,罪重而未蒙勘決,情隘而未蒙照察,再單還下,益不勝惶懍,窮迫之極,不得不走伏金吾門外,以待嚴譴云,來納命召,何以爲之?敢稟。傳曰,遣史官傳授。
金相福,以吏曹言啓曰,年九十婦人,令該曹抄啓封爵事,載在法典矣。年九十婦人,別單書入之意,敢啓。傳曰,知道。
又以吏曹言啓曰,刑曹正郞閔百亨,漢城主簿洪益彬等呈章內,身病危重,勢難察任云,竝改差,何如?傳曰,允。
有政。
吏批,判書李宗城,在外未肅拜,參判李天輔進,參議沈星鎭進,右副承旨朴弼載進。
兵批,判書金尙魯病,參判李昌誼入直進,參議柳萬重病,參知宋昌明,受由在外,右副承旨朴弼載進。
吏批啓曰,平壤庶尹,今當差出,而本府,以營下劇邑,不可不各別擇差。他道有聲績守令,勿拘朔數,竝擬,何如?傳曰,允。
吏批,以鄭羽良爲判義禁,以李喆輔爲同義禁,以朴盛源爲司書,以朴致文爲司僕正,以李光瀷爲奉常正,以李秀得爲戶曹佐郞,以趙載洪爲敦寧主簿,以韓德一爲尙衣別提,以金相說爲中部都事,以李錫禧爲平壤庶尹,以元景濂爲榮川郡守,以洪欽輔爲陽城縣監,以白鴻擧·金聲爲典籍,學錄單洪受甸,以李昌壽爲左副承旨,以金相福爲右副承旨,以朴弼載爲同副承旨。
兵批啓曰,忠翊衛將林時茂呈狀內,近得輪疾,差復無期,速爲啓遞云。宿衛輪番之任,不可暫曠,今姑改差,何如?傳曰,允。
兵批,副護軍金應豪·閔震煋·李以濟,副司直洪重徵,廣州中軍單李錫佐,同知單李漢龍,僉知單鄭德鳴。
吳遂采啓曰,新除授承旨李昌壽,卽爲牌招,何如?傳曰,允。
朴弼載啓曰,判義禁鄭羽良牌不進,推考傳旨,今方捧入,而金吾開坐,累次特敎,申飭之下,如是違牌,不卽擧行,事體極爲未安,更卽牌招,何如?傳曰,允。
傳于朴弼載曰,開坐卽爲之。
又傳于朴弼載曰,下敎事,卽爲之以啓。
又傳于朴弼載曰,金吾開坐,申飭。
又傳于朴弼載曰,開坐卽時爲之。
又傳于朴弼載曰,有下敎事,元景夏,使之入來。
朴弼載啓曰,左參贊元景夏,依下敎來待矣。傳曰,詣閤。
以修撰申晦,兼說書黃仁儉牌不進,罷職傳旨,傳于朴弼載曰,竝推考傳旨捧入。
以咸鏡監司李鼎輔狀啓北靑等官居內奴海尺·贊伊等渰死事,傳于朴弼載曰,渰死人等,令本道恤典擧行。
金相福,以義禁府言啓曰,統制使狀啓據刑曹粘目內,加德前僉使趙尙傑,移本府處置事,允下矣。趙尙傑,時在任所,依例發遣府書吏,交代後拿來,何如?傳曰,允。
又以漢城府言啓曰,座更新定式頒下之後,自本府,每爲申飭各部,以爲均役申飭之地矣。卽接西部奉事李命膺所報,則部屬石橋契居宗班雲溪令梲家,當其座更應次之日,終不送奴直宿,怒其責役部吏及洞任輩,私自捉去,至施重杖,而洞任,替宿座更云。故自本府,捉來洞任及本家事知奴子,推問査實,則果如所報,此而置之,則朝家新令,將無以得行。雲溪令梲,令該府嚴處,何如?傳曰,允。
判義禁鄭羽良疏曰,伏以臣卽伏承金吾除旨,仍命促臣開坐者,夫金始炯之撕捱,全無意義,而諫臣之曲循請遞何也?今日朝廷之上,事事類如此,臣實慨然也。臣之巽軟,非欲苟避査事,而但初以區區微見,仰陳帳殿,遽遭大臣之駁論。聖上之曲許遞免,實出於俯諒臣事義之不可復當玆事也。今以俚俗所謂副急之用,以臣當之,而臣不顧前後之矛盾,沁沁冒出,則世豈有如許人哉?臣反覆思惟,斷無轉動之勢。伏乞聖明,亟許鐫改,仍勘重典,使査事無滯,私義獲伸,不勝幸甚云云。答曰,省疏具悉。於卿豈有撕捱之端,而下敎之下,若是乎?卿其勿辭,從速行公。
待敎尹東星疏曰,伏以臣逋召俟罪,久靳恩勘,縮伏惶懍,靡所容措。不意玆者,特敎遽降,誨勅嚴截,仍有只推牌召之命。臣於此,竝不勝感悚悶隘之至。臣雖頑迷無狀,亦嘗粗知分義之重,則顧何敢無故强引,有除輒違,徒爲便身之圖,而甚犯慢命之科哉?誠以奉職不效,了圈失當,遂致聖旨屢勤,罪郵畢彰,則不但臣之廉愧,有不敢抗顔更玷於誤事之地,一世之人,亦遂不以史職處臣矣。區區必辭之義,蓋已較然甚明,則今於威命之下,縱切兢畏之忱,而亦安可自喪微守,揚揚冒進,重貽史局之羞哉?臣雖眇末不足言,而凡臣進退,良係有國之四維。伏乞聖明,俯垂鑑諒,亟削臣職名。仍將臣前後逋犯,重賜譴勘,千萬幸甚,臣無任云云。答曰,省疏具悉。頃者更圈,不過廣取,事過之後,焉敢撕捱?爾其勿辭,從速察職。
大司憲曺命敎疏曰,伏以臣,伏承正月初十日敎旨以臣爲司憲府大司憲,仍諭以斯速乘馹上來者,聖恩所被,鄕閭爲榮。臣每於除命之下,以首頓地,鐫感到骨,繼不勝惶愧悶蹙之至。良以風憲之長,決非如臣者所可猥玷,自知不稱,輒辭乃已,今亦十有餘遭,名器屑越而官方淆矣,天眷彌辱而臣分虧矣,微諒屢懇而控辭竭矣。加以在肓之疾,老益日痼,如線之命,朝不夕謀,雖欲忘虛受之計,包冒進之羞,其勢末由也已。禮許四十而仕,七十而退,自四十至七十,爲三十年耳。念臣無似,立朝以來,洽滿此數,絲毫無補,神識先脫,殆甚於七八十篤老之人,而螻蟻賤微,無足齒數,則不特如鳧雁之去來,與其徒妨賢路,每煩瀆擾,曷若俾依松柏之餘庥,以終桑楡之頹景也哉?綿綴之息,忘譖哀籲。伏惟聖明,父母於臣,日月於臣,矜臣危病,遞臣憲職,加臣前後違慢之誅。仍命選部,勿復檢擬,得以安微分而保殘喘,千萬幸甚,臣無任云云。答曰,省疏具悉。卿其勿辭,從速上來察職。
判府事兪拓基疏曰,伏以臣老母宿病,自上年六月以後,至今彌留中,經寒冱屢臻添加,未有數日粗安時,故人子情理,不忍少離。元朝起居之儀,太廟陪扈之列,一未得入參,誠禮俱缺,義分都虧。又不敢猥煩文字,瀆擾聰聽,只自悚恐泯伏,恭俟譴何。伏聞日者,臣男彦鉉,以戶曹郞廳,承命入侍時,聖敎俯及微臣,委曲諄切,旣諭之以思想之意,仍命之以待病間入來。惟此異恩,一猶罕聞,曾未周歲,至再至三,凡在瞻聆,亦極榮感萬萬,矧臣親當,何以爲心?亟宜竭蹶趨詣於九閽之外,入覲日月之光,少伸犬馬之忱,兼暴區區惶隕之意,而顧臣母病,委身枕席,臥起須人者,已九朔矣。以望九篤老之年,雖在不病之時,氣力之日漸衰削,眠啖之日益減少,當不勝其懍然憂懼。況此沈篤危綴,殆若朝不慮夕,雖欲暫時離捨,實所末由,徊徨屢日,不知所出,瞻望宸極,心懸神馳,孤恩違命,罪合萬死,敢此仰籲於孝理之下。伏乞聖明,先命論臣違慢之罪,以肅朝綱。仍令鐫臣職秩,俾得以母子,便意將守,獲遂終養之願,千萬幸甚,臣無任云云。答曰,省疏具悉卿懇,見卿久矣。歲籥已更,思卿彌深。頃者筵席眷眷之意,略諭卿子,卿之情理,業已諒矣。不赴何傷?卿其諒小子慇懃之意,安心勿辭。春日向暖,俟間登道,用副此意。仍傳曰,遣史官傳諭。
敎江華留守沈䥃書。王若曰,永言副京委畀之重,自昔明廷遴簡之難,苟玆命不於其人,繄厥憂有甚諸路,今以汝往,簡于予心。惟卿恬潔敦朴之姿,貞確博雅之識,克承乃父之謙素,宜其相國家兒,樂與賢兄而講磨,自有儒者法則。身不退而自放野外,跡如畸而寢疏朝端。糲飯粗衣,益味淡泊,長裾華佩,不利走趨。間膺萊州之除,冞有蘗食之操。欲勵薄世浮競之俗,旣擢亞卿,爰軫重鎭鎖鑰之權,復申今命。眷玆沁府,若古晉陽,天作山河,翼神京而察邇,舟通江渤,控諸島而環包,戰伐荒塵,城都之草木不改,家國遺恥,海戍之壁壘猶存。嗟比日綢繆之或疏,亦百年訓聚之已遠,卒乘不練而虛簿孔多,城隍屢覆而厥功未集。惟其爲責之大,故欲得君而治,玆授卿以江華府留守兼鎭撫使。卿其欽玆敎言,往愼乃事,敹甲兵而繕樓櫓,宜亟遠圖,講武事而敦學規,毋或偏廢。地是先卿之舊莅,政有乃家之成規,遺化茂著於保釐,尙留碩畫,重寄惟均於前後,佇紹餘徽。於戲,自律以簡儉公淸,卽卿所長,爲治之振發剛克,亦予所期。勉彈純誠,以終令譽,故玆敎示,想宜知悉。知製敎左承旨吳遂采製進
十八日申時,上御歡慶殿。左參贊元景夏引見入侍時,左參贊元景夏,同副承旨朴弼載,假注書李尙允,記注官盧賢鶴,記事官蔡濟恭,以次進伏訖。上曰,景夏前進。景夏趨進前伏。上曰,今則國家同休戚之臣,只有卿一人,而卿不念國事,邁邁決去,此何道理?景夏曰,臣之去就率爾,屢勤聖敎,臣罪萬死。臣棲遑郊外,洽滿三年,而前後所遭,已極孔隘,世念都灰矣。臣伏承日昨批旨,及又聞筵中下敎後,感激憂遑,念絶江郊,尤不知死所矣。臣何敢更爲出城之計哉?今日國事之泮渙不收云者,可謂歇後語也。妖獄未及究竟,而贓獄繼起。領相胥命金吾,而左相引疾,國無行公之大臣,而中外之遑遑,已極矣。臣實憂歎,不知國計之安出,而伏願殿下,先思鎭安之策焉。上微笑曰,予則不知卿之有此心矣。今則能無遠去之意耶?予甚嘉之,鎭安之策將奈何?景夏曰,在廷之臣,孰不仰沐國恩?而臣則一髮,無非聖賜也。臣有懷而何敢不盡乎?臣於日前陳章,妄以三尹之說仰瀆,而批旨有大不襯着之敎矣。上曰,趙載浩,以卿疏爲若以科文看之,則不堪更而可外云矣。景夏曰,臣不能見信於娚妹間,故致有此云云,皆臣之過也。上曰,注書出去,宣傳官一員待命閤外事,分付。臣尙允,復命進伏。景夏曰,大臣陳箚,臣則以爲不緊,而可謂無事中生事矣。聖上鎭安之道,亶在此矣。上曰,權崇,卿前有稱道之事耶?景夏曰,臣果以文學夙成,每嘉奬矣。雖正法罪人,其才則有何不可於稱道乎?臣曾以堂郞任使,故知其能文,而又有吏才,故欲爲通淸,而適未果矣。其後鄭羽良,爲銓長時通淸矣。上曰,羽良亦云見欺矣。景夏曰,臣亦初愛其才,而非許其人矣。仍奏曰,一自贓獄之起,朝廷多疑阻,而幾乎半空矣。目今左相引病,而領相又胥命,時象之憂歎,已無可言,而鎭安之道,斷不可不體念矣。上曰,左相之當初陳箚果快矣。景夏曰,申思建之妻,於福海,爲六寸親,其助婚非異事,且福海,致四種歲儀於臣,而臣果受而藏之。若此饋遺,何得爲贓臣,敢不直陳所聞乎?今世之善饋者,不特倍蓰於福海矣。遂采曰,臣居以近於景夏,故聞景夏,以福海所遺物種,懸之樑上,不爲用之云矣。上曰,此則過矣。以其爲鶂鶂之肉耶?景夏曰,臣職秩不卑,外方進封,受之已厚,而臣非廉白之人,饋輒受之,何獨於福海所遺,辭而不受乎?蓋其自出贓獄,受而用之,分義惶恐,姑置之矣。上曰,此過矣。過於仲子之吐肉矣。景夏曰,昔光武,以王良與吏民交通文書付火,而致堂,稱其廓度,李泰文書,初當投火矣。上曰,此是矣。景夏曰,以一張文書之見失,轉致上聞,而朝象不佳,大臣陳箚,亦涉輕率矣。且因此而請罷崇品重臣,事體如何?而朝家之聽施,其在禮使之道,有傷國體矣。臣又有區區仰達者,喬木世臣,卽國家元氣,而矧今仁顯王后本宗,只有閔相家矣。百洙之事出,而大臣之不安,當如何哉?自上更加慰安,而凝聚調劑,則豈不甚美?而深體漢光武推赤心置人腹中等語,而開釋在廷之疑阻焉。上曰,卿言是矣。尹光紹亦有云云矣。大抵左相之病,在快一字矣。予亦少時有快意,見人之以氣相加,則必欲抑而屈之矣。一自衰暮之後,無此心矣。景夏曰,我國人甚疏於律文,故只用大明律。而以明律斷之,可考官文書見失,不過杖一百矣。雖以明律,繩此獄事,似可少浮於杖一百之律,而初不至大段矣。上曰,尹得和則誠慨然矣。曾以翰林任使,而爲人雖短於重厚,頗詳明,故予以此知之矣。今觀此事,可謂大相徑庭矣。左相則曰誠不足云,而此野俗矣。百昌所爲,大臣則不知耶?亦莫知其苗之碩矣。景夏曰,大臣則實不知矣。臣聞大臣,招其侄子責之曰,汝則必知之,而何不來言乎?汝又欺余耶云云。以此推之,可見其眞不知之矣。臣又聞大臣,却食憂泣,至欲求死,大臣之意,亦可傷之矣。上曰,然耶?大臣則氣色,亦似不知矣。景夏曰,臣取見左相箚本,則與領相,初無相較之語,人惟求舊。伏願殿下,敦勉出仕焉。上曰,雖不相較,其於有隙何?景夏曰,禮遇凝聚,斷不可已矣,而薦望事,各司陳箚,此可見同心矣。上曰,予有慨然者,歲翻後,尙不得一見大臣,如此而國可爲國乎?領相之呈單親押封下,便是禁錮,而乃更呈單,此何義理?紀綱攸在,不當若是矣。景夏曰,大事當以小事爲之,不可以小事,爲大事矣。殿下之苦心調劑者,今幾年哉?臣恐爲山九仞,功虧一簣矣。新進之臣,終不如老成,而保合凝聚,爲今日急務,伏願深加體念焉。遂采曰,物各付物,似好矣。上曰,雖十相呈辭,予心無所關慮矣。景夏曰,臣當先退矣。上曰,依爲之。未及趨出,上曰,判金吾何爲撕捱?景夏曰,以頃日大臣之駭然二字,必欲引入矣。上曰,此則大臣過矣。判堂旣聞駭然之字於大臣,則必欲伸廉者是矣,今則誰當此任者?景夏曰,若承批之後,羽良何可不出乎?遂采曰,俄者判堂,果爲陳章,政院事當退却矣。然臣獨在政院,俄與景夏私酬酢,而重臣,旣聞駭然字於大臣,則一番陳章,廉義當然,故皇恐持入矣。景夏曰,畢竟似行公矣。上命遂采書之曰,大臣陳達,雖或過中,旣遞職而伸廉隅,申飭之下,又無推他,而其在分義,豈若是乎?待開門牌招察任。又命書之曰,今日國事,可謂寒心。卿之尋單之非時,非特予言,國人共知。噫,我元良,至於志學成童之年,予則年益衰暮,此時於國,豈一刻無輔相乎?左揆以脚病爲辭,只有卿焉。卿勿尋單,此時豈循常例?親自緘封以傳,此亦爲國苦心。勿論其單他單,及其更呈也,便是坼也。此非下諭于卿者,則許免之外,封不可坼,義理較然。雖不尋單,自有他道,則緘封以傳之單,更呈喉院,予心不然。夜諭入侍諸臣,今者胥命,無乃由此乎?若然則卿又過矣,卿又過矣。噫,今何他諭?卿須深諒時乎時乎之敎,安心勿待命。卽爲偕入,用副十五年倚仗之意事,令偕來承旨,傳諭于領相,勿待命事,亦令傳諭。諸臣遂退出。
上在昌德宮。停常參·經筵。
自辰時至申時,日暈。夜二更,有霧氣。三更,月暈。
朴弼載啓曰,大司憲曺命敎,執義閔遇洙,掌令宋能相,持平鄭基安在外,李壽德服制,掌令李昌儒,受由在外,今日以監察茶時之意,敢啓。傳曰,知道。
李昌壽啓曰,刑曹判書具聖任,陳疏承批之後,不爲行公,詞訟劇地,不宜久曠,牌招察,何如?傳曰,允。
又啓曰,判義禁鄭羽良牌不進,推考傳旨,今方捧入,而特敎申飭之下,如是違牌,金吾開坐,不卽擧行,其在事體,誠極未安,更卽牌招,何如?傳曰,允。
朴弼載啓曰,待敎尹東星,疏批已下,卽爲牌招入直,何如?傳曰,允。
傳于朴弼載曰,三軍門勸武軍官在京者書入。
又傳于朴弼載曰,今日書入勸武軍官,明日待令於靑陽門之意,分付三處。
朴弼載,以禮曹言啓曰,卽接江原監司移文,則今此駙馬揀擇時,杆城郡守鄭錫範,平康縣監兪彦述,有子單子,追捧上送云,兩邑單子中,皆有年歲可當男子,而稱以後娶子,四祖單子,不爲修正上送。當初知委時,旣無後娶所生勿捧之事,則如是頉單,事極未安。杆城郡守鄭錫範,平康縣監兪彦述竝推考。道臣亦難免不察之失,監司洪鳳祚推考。兩邑揀擇四祖單子,急速修正上送,前頭再揀擇時入參之意,分付,何如?傳曰,允。
又以禁衛營言啓曰,騎士中日時沒技人直赴事,節目啓下矣。今正月十八日番中日時,十一番騎士閑良李命鵬,騎芻五中沒技,依節目別單書入之意,敢啓。傳曰,知道。
上在昌德宮。停常參·經筵。
巳時,日上有冠。未時,日暈兩珥上有冠。
藥房提調李周鎭,副提調柳復明啓曰,春寒無異冬冱,伏未審此時,聖體若何?加減補中益氣湯,連爲進御,而調攝諸節,其有差勝之勢乎?前入湯劑,當盡於今日,臣等率諸御醫入診,詳察聖候,議定繼進當否,爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。湯劑加劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
朴弼載啓曰,備邊司郞廳來言,今日賓廳坐起日次。而領議政金在魯,方在待命中,左議政趙顯命出城,不得來會云矣,敢啓。傳曰,知道。
柳復明啓曰,今日賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
朴弼載啓曰,因弘文館草記,校理金善行牌招事,允下,而陳疏入啓,不得出牌之意,敢啓。傳曰,知道。
柳復明啓曰,左承旨吳遂采,今日不爲仕進,牌招,何如?傳曰,允。
朴弼載啓曰,諫院闕啓,已至多日,事甚未安。除在外·牌不進傳旨未下·引避退待外,獻納任,卽爲牌招,何如?傳曰,允。
又啓曰,卽者左議政趙顯命,陳箚出城,使錄事來納命召,何以爲之?敢稟。傳曰,遣史官傳授。
傳于朴弼載曰,頃因兵判陳達,勸武軍官,有定式之事矣,今聞御營規式,是不必新定式,依此擧行事,分付禁訓兩營。今番擧條勿施。
又傳于朴弼載曰,禁衛營哨官尹秉淵,同爲待令。
傳于吳遂采曰,門鑰待下敎下之。
備忘記曰,勸武軍官設置,勸奬年少士夫武弁之意,盛意有在,而近者勸武科寢之,已過二十年。甲子年,有飭勉之敎,而頃聞兵判所達,今日特爲試才,意蓋深也。今番三軍門皆成樣,而在外者猶多,定日汰整。今番試射時,禁營勸武軍官金相玉,六兩一矢一百三十步,二矢一百三十六步,三矢一百三十五步。御營廳勸武軍官李晟,六兩一矢一百四十步,二矢一百四十步,三矢一百三十三步。具宅柱,六兩一矢一百三十三步,二矢一百三十四步,三矢一百三十五步,竝直赴殿試。身爲勸武軍官,不射騎芻者,十五人之多,其涉駭也,令該軍門,參酌決棍。軍職具世智,特令依柳葉箭例立射,一矢一百二十五步,二矢〈一〉百二十三步,三矢〈一〉百二十步,可謂壯勇,特爲加資。
備忘記,試射時呼名,何等嚴重?而有做錯之事,當該呼名官,令該府處之。
朴弼載,以弘文館言啓曰,校理金善行,疏批已下,修撰申暐,旣有只推之命,竝卽牌招察任,何如?傳曰,允。
朴弼載又啓曰,以玉堂草記修撰申晦牌招事,纔已允下,而申晦之晦字,草記中誤書以暐字,事涉不察。當該入直玉堂,推考警責。臣亦有不能照檢之失,極爲惶恐,而申晦改書出牌之意,敢啓。傳曰,知道。
又以侍講院言啓曰,本院新除授司書朴盛源,除拜之下,不卽出肅,兼說書黃仁儉,旣有只推之命,竝卽牌招察任,何如?傳曰,允。
李昌壽,以義禁府言啓曰,北兵使狀啓據刑曹粘目內,高嶺前僉使崔一衡,移本府處之事,允下矣。崔一衡,時在任所云,依例發遣府書吏,交代後拿來,何如?傳曰,允。
朴弼載,以戶曹言啓曰,故參議朴聖輅庚子年奏請使·書狀官恩賜田結,尙未準受矣。忠淸道靑陽縣數外官屯田畓竝壹結,自本家望呈,故査問本官,打量成冊,今已上來,依例折給,何如?傳曰,允。
又以兵曹言啓曰,今正月十九日,閑良金恒老稱名人,自金虎門入來,差備門外擊錚,極爲駭愕,令攸司囚禁治罪。同門守門將朴行健,常時不能禁斷雜人,以致闌入,亦難免其責,推考,何如?傳曰,允。
持平李壽德啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請瑞虎等兩賊孥籍,亟令王府擧行。請夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴而年滿者,亟令王府,考案抄出,竝依獜佐子追坐例擧行。請慶昷,遠地定配。請徑斃罪人濂孥籍等事,亟令王府擧行。請亟寢罪人龍發·斗齡·戒剛酌處之命,仍令鞫廳,嚴鞫得情,夬正王法。請李之陽,遠地定配。今番鞫獄,萬萬妖惡,一字之巧解,三條之設問,可見情節之難掩,而兩妖不服徑斃,妖書根柢,尙未究得,王章莫伸,輿憤愈激。請其時干連人孔承彦·英梅,更令鞫廳,嚴刑窮問,期於得情。用履,投書情節狼藉,渠雖頑忍不服,而益年自斃,萬秀直招,則證左旣有,便是斷案,而宅履·德喜等,私書句語爛熳謀議者情狀,節節叵測,而徑先酌處,有乖於嚴鞫體之道。請尹宅履·德喜等,更令王府,拿鞫嚴訊,以正王法。答曰,勿煩。
左議政趙顯命箚曰,伏以臣卽聞重臣元景夏昨日筵對,以臣前箚所論事,有所陳達。筵席語祕,雖未得其詳,其大意則可知矣。其曰左相之箚,無事中生事,其曰半朝廷已虛矣,其曰數十年調劑,功虧一簣。其意蓋謂臣,搆虛捏無,傾陷朝廷,以沮敗殿下至誠建極之治云爾也。重臣前此疏語意隱映,至爲危迫,臣意業欲引義自處,而姻親之間,事不可過露形迹,故不爲深辨矣。今則擧事直陳,無復餘蘊,苟如是者,臣罪萬戮而有餘矣。大抵臣與重臣,本無相失之事,而中間,適有不幸事端,以移乙之怒,齗齗於臣。數年以來,所以陰抵而顯斥者,非止一再,而臣深念大體,務爲含忍矣。今則被之持臣益急,無復顧藉,如是而遲回不去,則湛宗之禍,難保其必無。臣何敢一刻自安於京輦之下哉?玆敢擎納命召,逬出都門,席藁泥首,以俟處分。取進止。答曰,省箚具悉卿懇。重臣陳達,其思設或過矣。卽爲國之心,今卿此擧,豈恒日冀於卿等者?領相尋單,卿又此擧,于今國事,可謂寒心。卿須三十年知遇之意,十餘年倚仗之心,卿其安心勿辭,卽爲入城,輔我元良。仍傳曰,遣承旨傳諭。
上在昌德宮。停常參·經筵。
巳時,日暈兩珥。自午時至申時,日暈。
大殿·大王大妃殿·中宮殿·嬪宮·賢嬪宮,政院·玉堂口傳問安。答曰,知道。
世子宮,政院·玉堂單子問安。答曰,知道。
朴弼載,以都摠府言啓曰,今日入直內三廳,武兼禁軍及軍兵等,當爲中日習射,而王世子生辰相値,不得爲之之意,敢啓。傳曰,知道。
傳于柳復明曰,承旨·儒臣詣閤,儒臣持述篇入侍。
朴弼載,以義禁府言啓曰,今日開坐事,命下矣。卽當擧行,而今日,卽王世子生辰,依續大典,不得開坐之意,敢啓。傳曰,特敎爲之之事,三人原情捧入。
傳于吳遂采曰,金吾已開坐耶?問啓。
傳于朴弼載曰,判義禁肅拜已出矣,三人原情捧入,而承旨持入以啓,堂上待下敎。
金相福,以義禁府言啓曰,因傳敎,臣等今方來會開坐,而同義禁趙載浩病不進,令政院稟旨牌招,以爲備員之地,何如?傳曰,允。
金相福啓曰,因義禁府草記,同義禁趙載浩病不進,令本院稟旨牌招事,允下矣。同義禁趙載浩,卽爲牌招,何如?傳曰,允。
傳于金相福曰,以勸武軍官事,有下敎者,三軍門大將,使之入來。
三軍門大將依下敎來待事,微稟。傳于金相福曰,詣閤。
金相福啓曰,卽者左議政趙顯命,又使錄事,來納命召,何以爲之?敢稟。傳曰,偕來史官傳授。
朴弼載,以訓鍊都監言啓曰,勸武軍官不射騎芻者十五人之多,其涉駭也。令該軍門,參酌決棍事,命下矣。都監勸武軍官中騎芻不射人權抖·沈釋之·具世恪·具明勳·南得雲等,依下敎,參酌決棍十五度之意,敢啓。傳曰,知道。
又以禁衛營言啓曰,三軍門勸武軍官不射騎芻人,令該軍門,參酌決棍事,命下矣。本營勸武軍官中騎芻自不之金若礪·鄭濟寧·李堦·鄭淮漢·李復濟·李宗淵·李廷茂等七人,依傳敎,各決棍十五度之意,敢啓。傳曰,知道。
又以御營廳言啓曰,昨日內試射時,不射騎芻本廳勸武軍官李審·金道煥,依傳敎,參酌各決棍十五度之意,敢啓。傳曰,知道。
領議政金在魯疏曰,伏以臣罪積,難逭王章,情隘無所因極,泥首金吾門外,恭俟嚴命。不意特諭夜宣,以國事分義,責勵臣愈切,臣奉讀屢回,惶澟悸恐,不覺心隕魄喪,繼之以抑塞罔措也。噫,見今國事之罔涯,聖心之憂勞,臣非不知,君臣大義,亦豈不念,而其奈目下情界,萬萬卼臲,惟日夕俟譴之不暇,斷無一線冒進之路何哉?臣誠自悲而自歎也。臣十五年當軸,無一事報效,只速誚謗之盈車,而支離久蹲,老病垂死,將不免爲決性命饕富貴之人。一身廉義,已無足言,而時象風習之日益壞汚,罔非首輔匪人之致,其罪一也。自顧平生,心無偏係,事無過激,必欲至誠彌綸,隨事調劑,區區苦忱,天日下燭。今番銓薦一事,亦亶出於平物情鎭世道之意,而誠未上孚,荐承嚴敎,至煩薦外特除,臣之僨職大矣,其罪二也。初單之御押封還,前古未有,固知聖意在於必令寢止,臣故不敢卽呈再單。或箚或啓,遲回屢日,而更無控籲之階,則情窮勢迫,不得不復上請急之章。此意亦先已附達,非突然爲之者,而若御押之封,則至今敬奉尊閣,未嘗開坼。再單辭語,又與初單頓異,而聖敎謂臣擅坼而更呈,譴責甚嚴。藉曰事實不然,而職緣臣焦燥妄錯,自陷於違拒之誅,其罪三也。迷兒復命之後,渠自十分愼閟,未或發口,及至文書下府,朝夕當開,則不必使當之者全昧,故臣果以無妨爲答矣。臣子旣以此譴罷,則臣亦當引而爲嫌,而方負大罪,不遑細故,且嫌於爲子分疏,尙今泯默矣。聖敎謂臣可引而不引,則始覺臣不善思量,自不免爲冒沒之歸,其罪四也。臣老悖昏謬,觸事生疣,初以交鬨見疑,又以黨習見非,又以更尋辭單見疑,又以宣泄文書見非。筵敎之所發,批旨之所宣,無往而非臣之罪。身爲大臣,積罪至此,而惟幸譴罰之不加。復敢抗顔而冒進,則此誠無廉恥無忌憚之甚者,儓隷下賤,亦必戟手而嗤罵。臣雖혈詬,豈忍爲此?臣受恩如天,憂愛一念,耿結方寸。況今艱虞溢目,鼎席一空,雖平素必退之願,不翅若痿者之不忘起,而猶未敢爲遽然乞恩之計矣。今乃所遭,不幸輾轉崎嶇,雖欲更備任使,其道無由,孤恩負國,死有餘罪。明日東宮誕辰,亦無以進身班行,少效微誠,尤不勝戀係之下情也。玆敢冒萬死,瀝血更號於仁覆之下。伏乞聖明,哀臣蹤地之不容復出,察臣罪釁之不可終貸,亟先鐫削職秩,仍令重加勘處,使國法伸而私分安,千萬幸甚。臣無任云云。答曰,省疏具悉卿懇。業已諭,復何諭焉?噫,時乎時乎之敎,其意深矣。卿須諒小子十五年倚仗之意,顧今日國事之泮渙,安心勿辭。其卽偕來,輔我元良。噫,今日卿等,可謂冥行墑埴矣,胡不諒批旨中深意。仍傳曰,以偕來承旨傳諭。
獻納任疏曰,伏以臣得伏見判義禁鄭羽良疏本,以臣日前之請遞禁堂,謂之曲循。噫,是何言也?臣之疏論兩禁堂,夫豈有他意哉?兩臣引嫌,俱有所據,贓査遷就,國體寒心,臣果以此論列矣。今重臣,忽地持臣,拖出題外之言,誠非臣意慮之所及。苟使重臣,有可引之義,則陳章祈免,何患無辭?而以判金吾之作窠,歸咎於臣何也?臣固付之一笑。而身爲臺官,旣被重臣之疏詆,其何顔面,靦然仍冒,以重貽臺閣之羞乎?今於天牌之下,不得不隨詣禁扃之外,而情病俱苦,無路承膺,玆敢略陳短章,仰請威譴。伏乞聖明,天地父母,俯賜諒察,亟命鐫削臣職名,以謝人言,以安賤分,不勝幸甚。臣無任云云。答曰,省疏具悉。頃者所陳是矣,欲免其任,過中撕捱,其何對擧?爾勿辭,速察職。
左參贊元景夏疏曰,伏以臣得伏見大僚出城之箚,震惶之極,不知攸言。臣於前席,伏承聖上俯詢國事,而略陳國事泮渙,茫無涯津之狀。伊時筵話,臣尙歷歷記得,實無礙逼大僚者。其曰五六諸臣得罪,朝廷幾將半空云者,因權·閔·尹三臣事,而三臣得罪,在於自首,則本非關相箚也。其曰爲山九仞,功虧一簣云者,仰勉殿下調劑之心,固守靡解,毋若爲山虧功也。至於無事中生事云者,承聖敎仰對,而斷斷無他意。承宣·左右史皆知之。大僚若見臣筵奏詳而無訛者,亦必菀爾一笑,悔其去就過中也。臣於兩大臣敦勉,至引人惟求舊之語,反覆陳達,不啻再三。伏惟日月之明,俯燭臣苦心也。下段箚語,萬萬人情之外,臣抑塞惝怳,更有何言?大僚納符出城,則其何敢偃息京輦而不復過江之意。臣嘗筵達,杜門屛伏,恭俟斧鉞嚴誅焉。臣無任云云。答曰,省疏具悉。卿之所達,因下敎而陳達,其乃爲國苦心,而斷無他意,則相臣此擧,其涉料外,卿何撕捱?然其竊笑者,卽卿欲爲勉勅,而反爲促大臣去國之心,是予過矣,其誰尤哉?卿其勿辭,從速行公。
校理金善行疏曰,伏以臣情地危苦,瀝血仰暴,冀蒙重勘,以謝人言。及承聖批,不惟不加之罪,辭旨鄭重,若慈父之詔迷子,臣伏地莊誦,誠惶誠感,罔知所以自措也。在臣分義,固當竭蹶趨承之不暇,而第念臣至庸極陋,最居人下,職忝經幄,亦已經歲矣。其本末長短,天鑑在上,必已照燭無餘。臣旣無襪線之補,只積尸素之譏,而又不度己分,不量世路,徒恃寵靈,貪榮戀祿,知進而不知止,則畢竟顚沛,勢所必至。殿下雖欲終始曲庇,其可得乎?爲今之計,莫若退守拙分,規以私義而已。伏乞聖明,俯燭諒察,鐫遞臣職焉。噫,今日人心何如,世道何如?環顧左右,無一可恃。而賤臣之區區所望於殿下者,惟在奮發聖志,無爲物激,無爲事遷,勿退轉勿間斷,以爲轉移之機。而竊覵近來朝象,無湊泊之望,國事有泮渙之形。雖以銓長特除事言之,李宗城之昨年負犯,物議尙激,則拔去薦望,非大臣私意。而殿下,屢下嚴敎,旣特授冢宰,又勉出大臣,終使大臣,不安於位,胥命王府,此豈不有欠於禮使大臣之道哉?至於左揆之出城,實是意外。蓋此査事,本非大事,固不足上煩聖慮,付之一有司足矣。而獄官,互相推諉,尙未出場,轉輾而又致大臣逬出都門。顧瞻朝著,鼎席空,賓對闕,庶務曠廢,景色愁沮,實有朝夕澟然之憂。而尙何望振刷鎭安,以期一分挽回也哉?伏願聖上,亟寢吏判特授之命,勉出大臣,頻賜引接,以做國事,亦望申飭獄官,趁卽開坐,以了査事焉。臣雖不敢以館職自居,而目下景象,實爲憂悶。耿耿忠赤,不能自已,敢此仰陳。惟聖明,不以人廢言,千萬幸甚。臣無任云云。傳曰,今番特除,意欲止乎葛藤。今日所過,其先在君乎,在臣乎?予雖衰耗,決不以非爲是矣。頃日筵中,勉勅若何,而有何此章?年少輩猶若此,股肱輔相,焉知不若是。其章給之。
弼善鄭宲疏曰,伏以臣於前夏,得蒙恩暇,歸護母病,症勢彌留,不忍捨去。因循荏苒,屢違召命,末復春坊除旨,又辱於蓬蓽之中。罪積逋慢,心切兢惶,乃敢俶裝起程。纔到輦下,伏承特旨催促之命,臣誠隕越,出而肅命。及其儤直之日,侍我元良,入覲耿光於積年離違之餘,志願滿足,死無餘憾。乃於今月初,以臣方兼守禦從事之任,發向山城,點閱軍餉。今纔竣事,方欲返朝之路,得聞鄕信,則臣母病近添宿症,催臣歸視。聞來方寸自亂,實難堪抑,不得不自此徑歸,臣罪至此,無以自贖。伏乞亟遞臣職名,仍治臣擅行之罪,千萬幸甚。抑臣今番幹事之餘,有觸目興感者,竊自附於執藝之義,忘僭略陳焉。惟此南漢,卽國之保障也。比年以來,城郭之可修者修之,器械之可改者改之,至於各樣餉穀,亦皆充溢。凡爲陰雨之備者,可謂擧行略盡,而臣則謂又有大於此者何也?試以丙丁事言之,城郭非不堅也,器械非不利也,而終無救於天地翻覆,冠屨倒置。所幸有辭於天下後世者,賴有洪翼漢·尹集·吳達濟三臣在耳。噫,彼三臣,以藐然一身,獨扶天下大義,風聲所曁,喑聾,亦復增氣。使東土數千里之域,能知夷夏之防,尊攘之義者,是誰之功也?然則畢竟國家之所得力者,不在於金湯,而惟在於節義,其功豈不偉哉?肆惟我先大王,於戊辰年間,駐蹕此城也,慨然興思,特命起祠,仍又賜額而侈之,更令地部,量給物力,俾完其役,其後又以先正臣金尙憲·鄭蘊,一體俱享焉。宸藻荐降,留揭于板,至今赫赫然照人耳目。第揭虔以後,歲星重回,而尙未有一介典僕,半畝位田。廟貌荒涼,修護無人,墻頹階圮,全不成樣,使先朝辛勤表章之意,殆將泯沒而不揚,此豈非可慨之甚者乎?念昔朱子當南渡之時,尤重節義之類,雖山僧衛卒,無不闡發。蓋其世敎日衰,人皆知利而不知義,故於此每惓惓焉。今之時,與朱子之時又加遠,則激勸之道,不容少緩。噫,苟其樹立可尙,則溜流下賤,尙復表揚。矧今此祠之所崇奉者,其當日立慬果何如?其百世扶倫亦何如?而先朝所旌褒,若是其隆摯,則前日之所未遑者,似若有待於今日。臣聞列邑校院,皆有應給田結,載在續典,昭然可考,則此祠之獨闕而不論者,實是欠事。今若分付該部,昭例給結,又以若干奴婢,特令劃給,俾得守護院宇,毋至頹廢,則實有光於我聖上繼志述事之方,礪世樹風之道。故臨發陳章,敢此尾陳,惟聖明裁擇焉。臣無任云云。答曰,省疏具悉。爲忠臣感其歲陳章,意則是也。而江都忠烈祠,本府顯節祠,宜無異同,忠烈祠果有位田·院僕,則令備局,一例劃給。爾其勿辭,從速上來察職。
副護軍金鎭商疏曰,伏以臣向於徑歸之後,伏奉留疏之批,又擧人臣分義之無所逃,責臣之慢,病臣之執,仍察臣微守之難變,收臣樞銜,付臣軍職,使之任便承召,是許臣以堂下章服進見矣。臣於是,有以仰見我殿下曲遂之仁。雖使臣自爲之計,亦無以過此,私心榮感,繼以惶懍,益知臣率易退歸之爲罪也。蓋殿下之於微臣,庇覆恩勤,無異天地父母,而臣之所以報殿下,則不惟無絲毫可言。迹臣近日所爲,有若都無人心,全昧臣節者然。臣自知罪,人謂斯何?揆以邦憲,宜伏重誅,而尙此倖逭,是實意外。竊想聖度包荒,比如慈母之視子,矜其愚迷,不忍訶責,而明廷執法之論,恐不但已也。然臣雖甚狂疎昏謬,亦異木石之無知,其於君臣大倫,豈不欲自盡其誠?而區區妄意,欲粗守古義於去就之際,以爲不報之報,而轉輾蹉跌,以至此耳。當初未卽承命之由,則聖明,業已俯燭。而若臣旣發之行,不得復路,不但爲病狀方篤,歸死是急,告歸之蹤,待批還入,跡涉觀望,事近委索,決非臣意之所敢出。其時承宣之啓,蓋由於未諳臣實狀而然也。臣之在途一疏,固已略陳此意,而見却喉院,未獲登徹,以天日之明,何以俯燭乎?此尤臣悚澟抑塞,求死不得者也。噫,始臣西上,專爲一覲而退,終歸違劃,只爲負罪之身命窮矣。病隨而劇,歸家之日,暴至殊域,終幸而少延。尙委枕席,殆不省事,數行文字,亦無以締成。今始略伸籲呼,惟願亟被嚴誅,以昭法紀。且臣所叨經筵兼銜,亦係宰秩,倘蒙倂賜收還,俾便臣行止,則待臣病起之日,一遂瞻天之願,卽臣區區所至禱也。抑臣於前日聖諭中,竊有所感慨於愚衷者,不敢終隱,臣誠死罪。殿下以臣之好遊山水,意或有所得,思欲願問於淸燕之暇。而顧臣遊觀,只緣窮獨壹鬱,欲以寫憂而止,有何仁智之樂可以仰稱聖旨者耶?雖然傳記所載,可稽而知,此惟在殿下益味聖人之言,常服聖人之行,仁以爲體,智以爲用,質之以厚重不遷,文之以周通無滯,以之涵養一心,酬應萬變,則將見聖體享無疆之壽,邦國有從欲之治。其功效之廣大,豈止有補於一時靜攝之節耶哉?苟如是,則聖人二樂之趣,不出九重,而自得乎方寸之中,何待臣愚一二談乎?若曰某山之佳,某水之美,則是不過匹士之小規,固非聖上之所宜,問亦豈微臣之所敢對也。臣於分義二字,是人臣之所以自勉於事君者,而非君上之所以驅使群下者也。其出於傳記者,不過曰使臣以禮也,體群臣也,則何嘗有以分義,督責其臣下者乎?且以分義言之,分有士夫·婦寺之別,義有君子·小人之異。士夫·君子,以引君當道爲分義,小人·婦寺,以趨走承奉爲分義。而竊覵殿下,每以待小人·婦寺之道,責之於廷臣,不問其賢愚貴賤,一切以趨走承奉,爲人臣事君之第一道理。夫殿下之待群下,如此其薄,故群下,亦不自愛其身,惟爵祿是饕,進取是急,日趨於卑下汚賤之域。其流之弊,遂使嗜利無恥之輩,布列於朝著,懷道抱德之士,遁藏之不暇。此實殿下導率之化,有以致之。此臣所以深憂永歎,欲一謦咳於殿下之前,而不得者。臣旣抱此耿耿,輒敢附獻於疏末,而以冀聖心之有悟而改圖焉?此實畎畝賤臣,所以自畫於分義者也。惟聖明,恕其愚而諒其忠焉。臣無任云云。傳于吳遂采曰,金鎭商頃日之擧,其涉過矣。而縣道封章,亦違式例,則非大臣,亦非儒臣,而政院又爲捧入,其涉不察。雖嘉其操,朝廷紀綱,亦不可因一宰臣而虧矣。當該承旨,從重推考,其章下送。
二十一日巳時,上御歡慶殿。儒臣持述篇入侍時,左承旨吳遂采,校理李應協,副校理李奎采,假注書李尙允,記注官盧賢鶴,記事官蔡濟恭,以次進伏。上曰,元景夏前日所達,少無捱逼於左相,而左相之出城,若是遽然,景夏雖以不敢出城爲達,而其心若火,必與左相偕出矣。雖然朝廷之盡空,何關於予哉?諸臣必有追悔之日矣。今日時象如此,予心則泰然。若以試射一節觀之,亦可推知矣。上命遂采,讀鄭宲疏訖。上曰,顯節祠位田,本無耶?遂采曰,本無矣。八道校院,皆有田民,而此獨未及設置,寔爲欠典矣。上曰,儒臣之意,何如?應協·奎采,合辭奏曰,朝家於三學士,當用優典,而至於設置田畓及奴婢,則尤爲繼成先朝曠典之意矣。又命讀鄭羽良疏訖。上曰,古者大臣極嚴重,重臣以下,不敢以駭然等語見斥,有所分疏矣。左相之當初駭然云者,甚不緊矣。上仍命書傳敎曰,大臣頃日之奏,旣知其過,已遞其職,亦伸廉隅,則以二字過中之斥,豈有自劃於此任之理哉?判義禁鄭羽良,從重推考,卽爲牌招開坐。又傳曰,判義禁申飭,今日內卽爲開坐。又傳曰,判義禁,卽爲牌招開坐,而牌去來,勿復煩稟。右副承旨金相福只推,卽爲牌招。出榻敎傳曰,噫,領相之尋單,卿之出城,可謂暗中生事,無中生有矣。噫,予則已衰耗,更何諭焉?今卿等批旨中,已示予意,決非其時。決非其時,然冥行墑埴之敎,業諭領相箚批,三十年知卿之意焉在?大官若此,況小臣乎?爲卿等,深切慨然,深切慨然。命召,復令史官傳授。卿其安心勿辭,幡然悟心,卽爲入城,共輔元良事。遣史官傳諭于左相,仍爲偕來。仍傳曰,命召,使偕來史官傳授。又傳曰,左相處遣針醫看病。上曰,注書出去,頒布傳敎,催促判堂事,分付。臣尙允,復命進伏。上曰,上番讀之。應協讀序文訖。上曰,下番讀之。奎采讀內篇舜蹠之分,至他日於廟於陵,以事我之心,奉我皇兄。上曰,其止之。予之使讀止此者,有深意矣。予於孝悌,皆不能焉,故欲以此勉於元良,載入此敎於述篇。而非但孝悌之不能,亦於國事,皆無可言者,故又欲以此勉勅元良矣。應協曰,帝王之孝,專以繼志述事,貽燕翼子,挽回郅融之治,以建不拔之基,爲億萬年無疆之基,本是爲大孝矣。目今朝象泮渙,鼎席殆空,獨使我聖上,重貽社稷之憂,臣不勝憂慨之忱。伏願聖上,勿以春秋之晼晩,消沮退縮,益加奮勵剛,大振刷法度焉。上曰,予於時事,少無關心,而大臣箚批已諭意,冥墑等敎可知矣。遂采曰,臣雖不敢仰測聖意之出於如何,而今聞此下敎,實不勝抑塞隕墜之至。應協曰,聖上雖慨惋時事,何可因其激惱至下此等之敎哉?臣不勝戚戚于心,不知所以仰達矣。上曰,予與領左相,俱爲白首矣。領相則休退而欲久生耶?上命書金善行批旨,而有細量大臣欲快股肱字,故應協奏曰,此欲快細量字,似當更加聖慮矣。王言一出,播諸中外,盍思反汗之道乎?奎采曰,三司言事之疏,直令還給,似欠優容言者之道,伏望還寢焉。上曰,予之特除吏判者,非必謂李宗城之可以上來行公,欲爲鎭定之道耳。頃者善行,與黃景源入侍時,有所下敎。善行此疏甚不緊,如此疏,予不欲見之。予豈還給而止,欲以冷水治之,故只令還給。儒臣之救善行,亦不緊矣。奎采曰,頃者位高憲長之疏,亦爲還給,事甚未安。善行,適與臣爲同僚,臣以三司職責,仰陳還給之爲未安而已,非欲營救善行也。上曰,雖以外方官言之,不緊文書皆題給,則文書愈積。予以此出給者,欲杜後日不緊疏煩陳之弊矣。遂采曰,臣於述篇文義,有欲仰陳者,且於儒臣下番所達者,亦豈無意見之可達者?臣則自聞今日聖敎,臣心抑塞隕墜,不復略及於此等事矣。上命取入善行疏批,改抹下之。仍下敎曰,今日世道,可謂無可奈何矣。諸臣遂退出。
二十一日二更,上御歡慶殿。三軍門大將引見入侍時,御營大將朴文秀,兵曹判書金尙魯,訓鍊大將金聖應,右副承旨金相福,假注書李尙允,記注官盧賢鶴,記事官蔡濟恭,以次進伏。上曰,予於靜攝之中,召卿等者,深有意矣。御營廳觀武才科規何如耶?文秀曰,六兩則百三十步,片箭則三中,而騎芻則五中以上,別單書入直赴矣。上曰,勸武軍官,則三營皆有之耶?文秀曰,然矣。上曰,皆兩班耶?文秀曰,兩班中庶通融名屬,而春秋試才矣。上曰,彼注書,卽名相之孫矣,明廟大漸時,具書第參字之史官。黃大受,亦其時名史官矣。文秀曰,故相臣李浚慶,當明廟大漸時,駕過鍾樓,而勅其從者,緩轎勿驅曰,當此國家憂遑時,大臣若疾馳赴闕,則人心必致驚撓云。其處事之安靜若此,而其時相業,甚隆重矣。上曰,然矣。其時天使,亦有贊歎之語矣。上曰,訓將當初勸武時,過爲厭出矣,至今猶有冤意耶?文秀曰,好文而惡武,人情之同然,而且訓將家,以理學傳家,而至訓將之身,始爲武弁矣。今雖位致正卿,其心則必不如一生員字矣。上曰,訓將若以文出身,固未知如何,而外見則但非文士矣。聖應曰,臣常時,雖有不滿武弁之意,而今何敢以此仰達乎?然聖敎至此,臣當以實畢陳之。臣家本以儒家傳來,故無一武弁,而至於臣身,始失其世守矣。然人臣事君之道,旣無文武,而臣則素無學識,又乏才能,而猥蒙聖上簡拔之恩,致身及此。臣意則以武爲榮,顧分惶悸,不知死所,豈以臣家之素無,而敢有厭惡之念哉?上曰,此亦有不然者,趙廷緖與曺允德,皆以筆自許,而敦義門題額,曺允德書之,故廷緖,每過其門,必仰而太息云,一技尙如此,況文武之異乎?訓將安得無冤?但卿之爲人,決非文士矣。前日卿之子時默,予私覿於進士唱榜時,身手甚好矣。竊欲勸武以出,而父子,皆以此道勒用,似涉如何?姑置之矣。及觀節製被抄試文,則文亦有氣且富艶,足以洗父之恥矣。予甚嘉之,而非久當決科,可以繼卿矣。尙魯曰,時默身手旣好,則勸武以出,亦似無妨矣。文秀曰,時默爲人,勝於訓將矣。勸武以出六似好,此在自上裁處矣。上曰,此則不然,其文旣如此,則決科在朝夕間矣。雖以文拔身,可繼其父之職,今則特許時默,使之着力於文學,可也,當以文臣用之矣。文秀曰,時默聞勤學不輟矣。上曰,然耶?聖應曰,聖敎及此,天恩罔極,不知攸達。卽今則臣之子頗好讀,孜孜自期於決科。臣則不解科文,故雖不知之,見其所著者,多稱道其已臻決科之境云矣。尙魯曰,訓將旣非篤老之人,而時默之文又如此,豈可强出勸武乎?文秀曰,訓將家法,素以謹飭名於世,不喜交遊,而與世大異矣。上曰,此則然矣。其舊家遺風,至今猶存,雖年少輩皆雅飭,一見可知其爲儒家子弟矣。文秀曰,訓局則所係至重,而且其軍兵,脫有緩急,則不待晨夜,裝束以出。而若値夜,則不可無燭,見方燭政甚疏,無幾許雙遺在者,而臨時貿用於市蠟,極其苟簡。若不別加儲待,則緩急之需,實無可恃者。曾以臣營,劃送一萬柄燭,而以此不足於軍需,若得八萬柄,則似爲二十日不時之需。而若不急速造置,則易致遷延勿施,酌定物力,從近造燭似好。且各處軍器角弓,遇濕解膠,反不如交子弓之爲無頉,而竹弓,亦勝於角弓矣。以此分付諸軍門,角弓有頉者,代以交子弓或竹弓,似好矣。上命書傳敎曰,軍器中黑弓,非特置之不便,若値霧氣雨濕,將爲無用之物,常時所習,雖難一時釐整,留置軍器,決難用此。此後京外軍器修補時,昔之角弓,以交子弓或竹弓,代造事,分付。
傳曰,慶興府使金遇喆,除拜幾朔,尙不辭朝,國綱所在,其涉寒心。人人若此,邊地守令,孰肯赴任?其在懲他之道,不可循例申飭,一依厭避律施行,其代,依前下敎,以曾爲吏曹副學,薇垣長人,通融擇差事,分付。
傳曰,卽爲開坐事,分付金吾。聖應曰,臣猥以無似,久叨將任,居恒懍惕,而一自臺言之出,臣之情勢,轉益窮蹙。日前候班,亦闕趨參,臣罪至此,尤當萬死,而決無冒出之望矣。尙魯曰,巡邏牌將,因臺啓就拿,尙未勁勘,則爲主將者,以此難安,不是異事。而臣於日昨筵席,詳陳事實,則訓將之一向引入,已似太過,今以不得行公之由,又爲自達者,尤涉未安。訓鍊大將金聖應推考,使之行公,何如?上曰,依爲之。出擧條尙魯曰,儀賓府,以使令二名軍士二名加出事,草記,蒙允矣。在前該府,只是使令四名軍士二名,而丙寅年,因草記,加出使令軍士各二名。今則使喚,姑不至不足,而若又加出,則在該府,雖多多益善,在經費則一名加出,誠爲可悶。此草記勿施,何如?上曰,依爲之。尙魯曰,新除授吉州牧使金相紳,甲山府使南泰慶,俱是衰老之人,而特以無勢之故,得此邊邑,自朝家,作爲交替之窠,擇遣文官之意,果安在哉?近來邊地,在武臣,爲閫帥階梯,故人皆爭先,反不如差送武臣之爲愈,該曹事誠非矣。金相紳·南泰慶竝改差,令該曹擇差,何如?上曰,所達是矣。依爲之。竝出擧條尙魯曰,方見湖南道臣報備局狀牒,則濟州劃送米,依昨年例,以儲置米,姑先推移入送云,而廟堂許之矣。儲置甚重,移動不得,而今因濟州入送之事,一年二年,仍成應行之規,則法例漸弛,後弊可慮。如以儲置,已爲劃送,則其代卽以還米,使之充上,此後則雖一石米,各別申飭,毋得移動,何如?上曰,所達誠是,令備局嚴飭,可也。出擧條上命相福陳達尹得和原情而下敎曰,大臣去就,何如?元景夏所達,有何過激?文秀曰,景夏於臣爲四寸,而大臣則死生之友,此在倫常,臣不敢仰達矣。上曰,兵判之意,何如?尙魯曰,臣意則左相,似過中矣。上曰,景夏,家有以三尹,比之,左相,作一機關耶?文秀曰,二人皆狹矣。上曰,得和·百昌勘律,有難得當矣。文秀曰,臣竊有慨然於百昌者,其廟薦一節姑捨之,渠以一國大臣之子弟,豈與李泰交密私好,而山甫兄之說,尤爲駭然矣。鞫廳文書見失,此三百年所無之事,而尹得和之不卽自首,大失人臣事君之道矣。上曰,注書出去,持入尹得和自首文書。臣尙允,復命敬進。上曰,左相箚語中移乙之說,何謂也?文秀曰,臣則旣陳彼此難安之情勢,臣實難言於其間。若取入相箚,復經睿覽,則日月之明,自當燭之矣。上曰,左相箚持入。臣尙允,承命敬進。上命相福讀之。仍下敎曰,予則猶不知何所指道也。文秀曰,臣則嫌不敢仰陳,而兵判則無難顔情勢,下詢兵判及承宣,何如?上曰,兵判一一陳達,可也。尙魯曰,大臣·重臣,旣不明白爲言,則設有外間所聞,豈可以私家事仰達乎?上曰,左相意思,似過入矣。相福曰,臣亦近見趙載浩,而適忙甚,未及提問此事,故臣則不知矣。文秀曰,君父所欲聞者,臣子豈有不可達之事,而互相推諉乎?況此事本非大段矣,臣當陳之。此蓋趙載浩與元景夏,爲娚妹間,而多有不合者,故世有云云。而臣亦不知其緣何事而致其不合也。然左相移乙之語,似指此矣。上曰,然則大官當鎭壓,而相箚如此,此過矣。景夏則以人惟求舊,保合凝聚,勉出大臣等語,陳懇於予,而反遭左相之見疑,此誠可笑也。上曰,嬪宮冠禮後入宮涓日不遠,再明堂上入來,其令市人,塗排房屋,而鋪陳等物,則因舊件用之,可也。諸臣遂退出。
上在昌德宮。停常參·經筵。
申時,日有右珥。
下直。聞慶縣監尹尙任,長鬐縣監洪彦奭。
金相福啓曰,左議政趙顯命命召,以偕來史官傳授事,命下,而城門垂閉,待開門傳授之意,敢啓。傳曰,知道。
朴弼載啓曰,大司憲曺命敎,執義閔遇洙,掌令宋能相,持平鄭基安在外。掌令李昌儒,持平李壽德,受由在外。今日以監察茶時之意,敢啓。傳曰,知道。
又啓曰,諫院闕啓,已至多日,事甚未安。獻納任,卽爲牌招,何如?傳曰,允。
以李宜哲爲事變假注書。
掌令李昌儒疏曰,臣之蹤地情理,寧有從仕之勢,而客臘太僕之除,適在於爲省病母。乍入京第之時,方値親鞫,口傳見差,而他不暇顧,顚倒隨行。柏府新命,又忽降於此際,怵分畏義,不敢坐違,黽勉承牌,粗伸叩謝之忱。而言責之任,旣有素畫,因仍盤礴,斷無是理,尋單祈免,不容少緩。而念臣老父,處郊經歲,情切歸覲,乞暇辭出。父子相對,感祝恩私,而父病膈痰,近益添劇,晝夜咳喘,頻頻吐血。臣獨扶將救藥,身亦感疾非細,寒熱交攻,支節如束,擁衾廢食,委頓床玆,末由離捨蠢動,趁限反面,引日虛縻,冞增悚蹙。玆不得不縣道哀籲。伏望聖慈,俯加矜察,亟許鐫削臣職名,俾得安意將護,公私不勝幸甚。臣無任云云。答曰,省疏具悉。爾其勿辭,護焉。
二十二日四更,上御歡慶殿。承旨·儒臣請對引見入侍時,右副承旨金相福,同副承旨朴弼載,校理李應協,副校理李奎采,假注書李尙允,記注官盧賢鶴,記事官蔡濟恭,以次進伏。上曰,此何景色耶?何必乃爾?弼載·相福曰,臣等蒼黃罔措,不知攸達,而殿下何爲而下此敎也?上曰,予自戊戌甲辰以後,至于戊申庚戌,而老於憂患變故,實無南面之樂,而到今思之,保有今日,亦是異事。若國有嫡嗣,則予有歸老之所,而曾在己未,旣不獲予心,泣語賢嬪曰,孝章若在,予心可展云云矣。元良之年滿十五,予日望之。今年,卽予展心之日矣。己未年,待今日擧行之意,已言於大臣,而大臣,亦以奉承之意,明告於予。自歲初,予有定計,而今始下敎矣。弼載曰,此必其時大臣,幸其天意之輾環,姑爲此奉承之說仰對,而豈有定計哉?今日臣等,雖碎首於前,決無奉承之理矣。應協曰,臣等忽承半夜萬萬非常之敎,此必臣子所不敢聞者,而臣等,寧有奉承之理耶?聖學高明,燭理甚精,此何等世道,而作此萬萬必不行之擧措乎?上曰,予非如閉閤却膳之時,此則當從容處之,戶曹有三件事,必欲行之矣。予之無樂南面者,是予本心,而旣承三宗血脈丕托之敎,則不得已至有今日矣。且此事,國朝自有前例,必欲爲此者,將以展予之苦心,而又欲上不負皇兄矣。應協曰,丁酉辛丑,皆出於聖躬違豫萬不得已之擧。而今我聖上,雖在靜攝之中,非衰倦之期,而臣民之期仰,無異鼎盛之歲,此豈就早釋負之日?元良睿質英明,眞有堯·舜生知之聖,而此正孜孜講學,日就月將之時。晷刻爲急,悠悠萬事,無過於邸下惜分陰之計,而殿下,獨不念及耶?弼載曰,臣等俄過德成閤,則東宮已明燭而坐,必當力請反汗,而驚隕罔措,當復何如?而聖上,獨不爲悶乎?外間若聞此報,則必將波蕩震駭,而臣等已宣洩於大臣,大臣似爲來待闕外矣。上曰,明廟大漸時,故相臣李浚慶,駕過鍾閣,而戒其從者,緩轎勿驅曰,大臣若疾馳,則國人必致驚撓矣。此亦鎭世之道矣,其考來實錄,可也。若無前例,則何可創爲,予當止之。此似勉出大臣之意,而予心則雖伊·傅可致,少無動意矣。弼載曰,夜下封書,臣等果有坼見,而叔齊·仲雍等字,入眼驚惕,故已爲封請還收。而臣等,若不得繳還之命,則有死無歸矣。上曰,承旨似不欲持去矣,姑爲置前,可也,予有量處之道矣。奎采曰,東朝若聞此事,則其爲憂悶必多矣。殿下何不念此,而有此下敎耶?上曰,予不欺諸臣矣,予果微稟於東朝矣。應協曰,聖敎雖如此,群下決無奉承之理,而徒使國事,漸益叵測,此何擧措乎?乙酉年則五部坊民皆陳章,今必如此矣。上曰,己未年,蔭武二品以上及宗臣,皆請對喧聒,今則只令備堂入侍,可也。應協曰,己未年,宗臣·蔭武,皆盈殿上,合辭抗請,徒煩喧聒,而感回天聽,豈在於喧聒乎?人情自不得不如是耳。上曰,大臣入來,則當引見。諸臣小退,與大臣同爲入侍,可也。領議政金在魯處,勿待命事,使偕來承旨傳諭。仍傳命召事及左議政趙顯命處命召,使偕來史官傳授。出榻敎諸臣遂退出。
上在昌德宮。停常參·經筵。
入直承旨金相福·朴弼載,詣閤門外請對。
金相福·朴弼載啓曰,伏捧四更初封下手諭,臣等聚首祗坼。則初面有不敢承聞之下敎,故驚慌震剝,只得奉覽數行,旋卽緘封,奉詣閤門外求對。蓋此封下書諭,不可一刻捧留,故欲卽進納于榻前,而已至五更,尙未蒙引接之命,臣等焦遑罔措,敢此瀝血呼籲。伏乞卽時賜對,俾得汲汲敬納書諭,千萬至祝。
朴弼載啓曰,大司憲曺命敎,執義閔遇洙,掌令宋能相,持平鄭基安在外。掌令李昌儒,持平李壽德,受由在外。今日以監察茶時之意,敢啓。傳曰,知道。
金相福啓曰,卽者入直玉堂校理李應協,副校理李奎采,來詣請對矣。
朴弼載啓曰,諸承旨·玉堂請對矣。
又啓曰,藥房提調李周鎭,來詣請對矣。
又啓曰,領議政金在魯,左議政趙顯命,領府事金興慶,來詣請對矣。
又啓曰,備局諸堂上,行司直金始炯,來詣請對矣。
李昌壽啓曰,大司諫南泰溫,獻納任,來詣請對矣。
傳于朴弼載曰,乙酉年,大臣入侍,只備堂入侍,若如己未紛擾,則承旨入侍,亦當不許矣。此亦紀綱,申飭。
朴弼載啓曰,事變假注書李宜哲,時無職名,令該曹依例付軍職,冠帶常仕,何如?傳曰,允。
傳于趙明謙曰,大臣及禮官詣閤。
傳于李昌壽曰,春坊官員,同爲入侍。
以同義禁趙載浩上疏,傳于李昌壽曰,給之。
李昌壽,以禮曹言啓曰,今此備忘還收之擧,實是東方莫大之慶。取考謄錄,則己未年備忘還收後,依乙酉年例,百官進箋陳賀頒敎等節,卽爲取稟擧行矣。今亦依此例,不卜日來二十四日,王世子率百官,奉箋陳賀於大殿。而大王大妃殿·中宮殿致詞陳賀,亦爲一體磨鍊擧行。諸道箋文則隨所聞封進事知委,何如?傳曰,雖少伸予意,自顧初心,何心受賀,況以此陳賀,其幾次乎?置之。
朴弼載,以兵曹言啓曰,今正月二十三日,別破陣裵胤福稱名人,自金虎門入來,差備門外擊錚,極爲駭愕,令攸司,囚禁治罪。同守門將李弼大,常時不能禁斷雜人,以致闌入,亦難免其責,推考,何如?傳曰,允。
李昌壽,以義禁府言啓曰,傳敎內,慶興府使金遇喆,除拜幾朔,尙不辭朝,國綱所在,其涉寒心。人人若此,邊地守令,孰肯赴任?其在懲他之道,不可循例申飭,一依厭避律施行事,命下矣。取考續大典,則守令之厭避規免不赴者,各其地限三年定配事載錄。今此金遇喆,依法典,慶興府限三年定配,而依例發遣府書吏,押送配所,何如?傳曰,允。
同義禁趙載浩疏曰,伏以臣於金吾兼任,實有區區難冒之義,前日辭疏,旣已略陳,而今則情勢臲卼,比前益甚。蓋臣之叔父,積被人齮齕者,非獨以査獄一事,而轉輾至於扶病出城,則私心傷痛,已不可言。而出按斯獄,有乖公體,天牌之下,未免坐違,揆以分義,惶悚無地。玆敢略搆短章,仰請威譴。伏乞聖慈,亟遞臣金吾之任,使査事無滯,私分獲安,幸甚。因傳敎給之
己巳正月二十三日巳時,上御歡慶殿。大臣·備局堂上請對入侍時,領中樞府事金興慶,領議政金在魯,左議政趙顯命,行知中樞府事申思喆,行工曹判書趙觀彬,行副司直金始炯,判尹鄭羽良,行副司直金若魯,戶曹判書朴文秀,禮曹判書李周鎭,左參贊元景夏,右參贊徐宗伋,司直金聖應,刑曹判書具聖任,司直申晩,兵曹判書金尙魯,司直金尙星,行大司成鄭益河,司直尹汲,工曹參判申思建,吏曹參判李天輔,豐恩君趙載浩,行都承旨柳復明,左承旨吳遂采,右承旨趙明謙,左副承旨李昌壽,右副承旨金相福,同副承旨朴弼載,大司諫南泰溫,獻納任,正言李翼元·閔堣,掌令李昌儒,持平李壽德,校理李應協,副校理李奎采,副修撰金善行,記事官朴師訥·李顯祚,記注官盧賢鶴,記事官蔡濟恭入侍。上曰,殿坐後設席未備,當該中官推考。出擧條金興慶曰,雨勢如此,聖體若何?上曰,無事矣。興慶曰,大妃殿氣候何如?上曰,安寧矣。興慶曰,王世子氣候何如?上曰,好過矣。興慶曰,聞今日書下下敎於政院,臣則未能詳知。而領相,委通於臣云有不敢聞之敎,故臣强疾請對矣。臣未知此何事也。上曰,書封,卿等先見之。金在魯曰,曾以此後則不當爲如此之敎下敎矣。今又如是,何也?此是不可成之事,臣等雖死,豈敢奉行?上曰,予果欲不爲如此之敎,而此則苦心在矣。卿等先見書封,可也。今日予當雍容請於卿等,卿等不可阻搪矣。上曰,在後之人,皆令見之。鄭羽良曰,此下敎,臣則不欲見之矣。殿下何爲,而又爲如此之敎耶?各道習操事及廟務積滯矣。今日備堂多入來,與之同講國事,宜矣。上曰,此則異於廢閤却膳,予果欲調劑黨論而爲之,此則予苦心矣。羽良曰,臣等今日欲死。金尙魯曰,臣亦不見下敎而欲死。李周鎭曰,臣不敢見之而還納焉。上曰,予當言之,卿等聽之。予心如布衣,無樂乎南面,予之笑指浮雲之句,予心本如是矣。予之此心,可質蒼蒼。予於述篇云,不忍奉承,奄及甲辰,予伸此心後,可以謁于皇兄。且以私家言之,父兄必欲見其子之爲官,予見元良之爲政,則豈不好耶?庚申年,故左相,謂待十五歲,卿則謂待二十歲,故予果不忘此言,而晝夜待之矣。昨日嬪宮加冠,予於再昨,書此下敎以待之。外間則必將謂近日領左相之事如此,故予爲此敎云,而予非爲此也,予之本心如此。頃者輔我元良之敎,卿等則不知予意。再昨冥行墑埴之敎,予謂卿等,必知予意矣。予雖無學問,予豈以卿等之如是爭執,食言哉?予請於卿等,卿等活。不敢聞之敎金若魯曰,靜攝中,何如是耶?願止之。上曰,然故予不下大小公事留院之敎,而如是雍容言之。在魯曰,東宮今已長成,講學一日爲急,此時以萬機委之,則豈不妨於學工耶?趙顯命曰,此時正當力學之時,不可失分寸陰,萬機之暇,將何以力學耶?趙觀彬曰,其時十五歲二十歲之言,妄發矣。羽良曰,比如父母不食,則其子必欲食之曰,夕則雖或不食,願食此飯云云。此蓋憫切之辭,而非妄發,俄者大臣惜分陰之言是矣。上曰,卿等文辯矣。顯命曰,豈文辯也,臣等決無奉行之理。上曰,國朝故事,斑斑可考。在魯曰,久遠故事,何必爲引?若魯曰,今日宗社之計,莫要於東宮講學也。朴文秀曰,東宮如日方升,勤學則學問,當漸次成就。而殿下,以一身萬機之苦,欲解重位,而委之於東宮耶?上曰,予今老矣,年少元良爲政,則豈不好耶?顯命曰,殿下今已蒼顔白髮,臣等心之慼慼,曷可勝達。然殿下旣上奉東朝,則不當以老字,聞於東朝。今此下敎,東朝聞之,其將何如?殿下宜曰,國事則予當勉强,東宮則可以勉學矣。尙魯曰,上下酬酢漸長,不如早爲還收。羽良曰,願直爲還收。上曰,予幾年任使卿等,而猶非父子,乃是君臣之義,故卿等,如是野俗矣。顯命曰,恐不可如是下敎矣。在魯曰,非但臣等如是,一國民庶之心,亦與臣等同矣。上曰,予負民庶多矣。羽良曰,不可如是下敎矣。在魯,以兩封書,置之於御座下。上曰,此封若使卿持去,則事涉殊常。卿等欲置之而去,則任爲之。申思喆曰,旣已還納矣,退去,何如?上曰,此則重臣非矣。若魯曰,今日朝廷,盡爲入來,外間人心波蕩矣。此筵罷後,明朝次對爲之,則人心將妥帖矣。金尙星曰,還收二字速下之。上曰,今日予雍容下敎者有意,卿等話不敢聞之敎。元景夏曰,殿下屢下不忍聞之敎,臣等之心將如何?上曰,予爲可笑之君,予幾番爲此敎,予自笑之,輿儓下賤,亦將笑予。尙魯曰,人若笑之,則此逆心也。豈有此事?在魯曰,下敎不久,而聽納群下之言,卽爲還收,豈不有光?今則王世子之心,當復如何?觀彬曰,王世子雖以長成,而猶是弱年,殿下何爲此敎耶?柳復明曰,殿下何爲此敎?諸臣死不敢奉承,還收傳敎,臣當書之矣。上曰,昔年豈不有此擧耶?興慶曰,昔年下敎中,只以予爲禪位,而見辱於金鎭圭爲敎,然猶卽還收之矣。趙明謙曰,乙酉年,景廟春秋,已十八歲,而猶待丁酉年,則非今日之所可論。興慶曰,從諫如流,古豈不云耶?今日入侍之臣幾人也,而豈可奉承?惟願速爲還收。上曰,予之任使卿等幾年,卿等話不敢聞之敎,予今雍容乞於卿等矣。羽良曰,臣等之事殿下幾年,臣等亦願殿下之還收也。在魯曰,如此世道人心,殿下猶難之,而畀之於東宮耶?上曰,此實予苦心,予自兒時,已有此心,又是欲見皇兄之心。卿等使予伸此心。元景夏,則藥院提調時,有所陳達。而今乃如此耶?予必欲伸此心矣。羽良曰,何爲如此下敎?尙星曰,見闕門外,則可知都民之心矣。上曰,都民豈來耶?顯命曰,都民豈不來?八道之民,亦豈不來?雖微此,而筵中豈有如此景象耶?上曰,予若聽從,則予初何心後何心耶?卿等使予安心而。不敢聞之敎顯命曰,衛武,雖無此事,而猶至九十歲,周武王,亦百歲矣。殿下何爲,而每下如此敎耶?上曰,此是國朝故事。明謙曰,殿下每於常理外下敎矣。上曰,予言則常理,而諸臣之言,則理外矣。此非今日擧行之事,卿等退去講究,可也。景夏曰,此非講究之事。上曰,人臣欲其君長壽者,是耶,非耶?羽良曰,每爲如此下敎何也?景夏曰,殿下知臣下無愛君之心而然也。上曰,今日臣下,不愛君也。興慶曰,此下敎之不爲奉承者,豈非愛君耶?景夏曰,今日則故判書李德壽之耳聾不知者羡矣。上曰,予爲此事,而不召卿等,則事涉如何?卿等施予之請,可也。顯命曰,人君之請,人臣豈可聽之?況此事,豈可以請言之耶?王世子,來伏戶外泣涕。羽良曰,殿下見之,此何景像?諸臣皆起立泣請。趙載浩曰,爲人臣,目見東宮之如此,憂遑罔措。若奉承上敎,則不但其身不忠,其子孫皆可謂逆矣。上曰,春坊官必勸送,此則非矣。顯命曰,春坊官雖或仰勸,豈非也?且以東宮之孝,豈待仰勸而來?上曰,世子來前。上曰,世子來前。良久,世子來伏於御座前。上曰,此是例事,汝勿驚。顯命曰,速爲還收,使東宮速爲還歸。羽良曰,殿下見世子來伏於前,而猶不爲還收耶?在魯曰,速爲還收。上曰,予將何顔見皇兄?予當先數皇兄耶,先數元良耶?興慶曰,殿下勸學東宮,學業成就者,此是體景廟之意也。今日還收,亦豈非爲景廟之道也?上曰,此予幾年苦心耶?顯命曰,東宮久伏,豈不傷耶?今日之善敎元良學業成就者,豈非太平萬歲之基也?上曰,予以一伸此心,盟於心矣。如此時,可以見予苦心。在魯曰,元良雖已長成,而猶是沖年,豈不傷乎?上曰,東宮還去。羽良曰,殿下不下還收之下敎,故東宮不爲還去,速爲還收。上曰,今則所重在,今日雖或還收,將來更當爲之。卿等將奈何?周鎭曰,殿下如此下敎,故東宮如此爲之,東朝聞之,當作何懷?文秀曰,殿下終不還收,則臣等當請于東朝矣。景夏曰,嬪宮旣冠禮矣。殿下還收此敎後,與東宮進謁懿陵,則此是受付託之意也,豈不美歟?上曰,此皆文辯。周鎭曰,還收後,當自禮曹,仰請陳賀矣。顯命曰,辛丑年聽政命下時,臣以宮僚,侍殿下矣。殿下其時,流涕而臨講,多漏文字矣。殿下今豈忍見東宮此景象乎?殿下何不以殿下其日之心,度東宮今日之心也?上曰,春坊官,必勸送東宮也。上謂世子曰,春坊官勸汝來耶?若魯曰,何爲此下詢?以東宮出天之孝,豈不來耶?羽良曰,東宮方涕泣矣。殿下何忍見之,而不爲還收耶?觀彬曰,東宮如此涕泣,而殿下不爲還收耶?上曰,春坊官及中官,無據矣。顯命曰,東宮已驚心而挑動矣,必多傷矣。還收後,使藥院提調,率醫官診脈,何如?上曰,何至於診脈耶?顯命曰,無他王子,獨有東宮,而何使之如此傷懷耶?且億兆之望東宮者,何如,而使於沖年傷之耶?上謂世子曰,汝何爲而涕泣耶?汝過矣。顯命曰,殿下於辛丑,已過三十,而夜半召臣等,流涕下敎,而不成語音矣。東宮今日,何如於殿下其日之心耶?上謂世子曰,汝須入去,此是尋常事也。尙星曰,殿下,則雖知以爲尋常事,而此豈尋常事也?上曰,堯·舜相傳之時,八元·八凱,豈有相爭之事乎?景夏曰,此豈當於今日事耶?上曰,卿等少退,予當敎諭東宮矣。顯命曰,東宮來伏,而臣等,豈敢退去乎?上曰,予之此擧,豈無所重?興慶曰,所重豈不在於東宮耶?太祖大王以下所重,在於東宮矣。金善行曰,以大臣爭執之言,可以推知矣。惟願卽爲還收。任曰,卽爲還收後,東宮可以安心矣。顯命曰,殿下豈忍使東宮方長之心,有傷乎?上曰,怪異之春坊官,言之而然也。顯命曰,己未年,東宮方在幼稚之歲矣。見群臣多數入侍曰,今日何日也,而諸臣如是多入耶?其時廷臣,聞此下令,莫不流涕矣。上曰,少退,則予當勸諭東宮矣。景夏曰,夬下還收之敎,則當退去。上曰,沓沓矣。尙星曰,殿下旣於辛丑涕泣,而今又使元良涕泣,何不以殿下昔日之心,速爲還收耶?上曰,予當終伸此心。羽良曰,乙卯年如昨日,而東宮今已長成,侍伏流涕而如此爲之。殿下之心,豈無欣喜而爲此擧耶?顯命曰,俗談正月初一日,則猶不破器,殿下何於一年之元月,爲此擧耶?東宮尙未水剌,且逢此事,當如何哉?觀彬曰,殿下猶應未進水剌矣。上曰,予則無食心矣。顯命曰,臣等雖碎首盡死,決不奉行矣。上曰,止之,予當思量爲之矣。春坊官非矣。怪異之輩,自夜言於東宮,使東宮不能眠矣。顯命曰,此是春坊職責矣。殿下則何爲於辛丑,涕泣耶?殿下今若不聽,則臣等侍東宮,有往請處矣。上曰,卿爲春坊官所爲耶?君臣之間,豈可以抑志爲之?卿等使予,不爲此擧,則亦不欲使東宮代理耶?顯命曰,代理害於學業,則一也。上曰,予無謁景廟之面,予若臥則卿等,將何以爲之?代理古亦有之,使予見元良之代理,可也。顯命曰,以臣等之事,雖仰告於皇天,臣等是矣。殿下何爲此下敎?上曰,東宮代理於予之前,國事世道,豈不有益耶?代理則予當爲之矣。因高聲縷縷,下不敢聞之敎。顯命曰,此是爲宗社太平之機,而殿下,何如此高聲耶?上又高聲曰,今日臣下,豈皆是乎?雖以金善行言之,請寢李宗城吏判之除,請召領相者,豈非偏論耶?羽良曰,此豈大事耶?上曰,大臣過矣。今若收還,則予將爲何如君耶?見奇怪事,則予心痛矣。若魯曰,以此而責大臣則可也,豈可緣此而爲代理耶?興慶曰,我朝,已有參決之例,若使東宮參決,則何妨也?上曰,參決則予盟不爲之,偏論疏章,元良將何以決之?顯命曰,偏論疏章,殿下猶難決之,而欲使東宮決之耶?且雖有偏論,此何大事耶?第一件事則自在還收中,臣等請少退更入矣。上曰,予豈爲無所據之君也?代理二字,書出後出去,可也。景夏曰,東宮還歸後,與臣等從容更議好矣。上曰,參決則諸臣意見皆同耶?若魯曰,參決則與代理異矣。上高聲呼承旨曰,大小公事留院。顯命曰,此非臣等之私意也。殿下當低聲而下敎,何如是高聲也?上曰,代理下敎書出後,當使元良還歸,予豈低首於臣下乎?卿等偏論疏章,元良將何以知之而賜批耶?顯命曰,第一件,則旣在還收中,乞使東宮速還。第二件事,則臣等決不敢奉承矣。而況若如丁酉年節目,則臣等雖死,尤豈敢奉承耶?上曰,領相之意何如?在魯曰,臣意亦與左相同矣。其爲害於東宮學業,則一也。顯命曰,臣等退去,更當入侍矣。羽良曰,臣等退去講確後,更當陳達矣。上曰,如建儲事少緩,則焉知無異議也?若魯曰,代理參決,名雖異矣,而實則同矣。上曰,參決,則予身猶入坐於其間矣。若魯曰,凡事有漸次矣。上曰,此實爲國苦心也。代理則可爲,而參決則不可爲也?以予禪位之心,豈可爲參決耶?在魯曰,若如初下敎,則登對,將阻隔矣。豈不憫哉?上曰,予爲太上王,則好矣。政院日記,每書停常參·經筵,予以此,每以爲憫矣。顯命曰,殿下則必欲分勞,而臣等則必欲東宮之專於學業矣。若魯曰,在於節目,而實則參決代理無異矣。上曰,若然則參決代理間,顧何惜之,而使予,爲無所據之君耶?大小公事留院。在魯曰,殿下欲代理耶,聽政耶?上曰,代理是聽政,聽政是代理也。代理後則元良之身,尤尊大矣。代理命下之後,復有爭者,則是有二心於元良者也。使柳復明書之曰,噫,今番下政院之敎,卽予苦心。非徒苦心,恒抱風樹不停之痛,又因閱歷艱辛,而然仍成心腹之疾。而一自甲子以後,其症轉痼,酬應或繁,症隨輒加,若不及時靜攝,將有難醫之境,故有此敎。諸臣不諒,又爲喧聒,而然其心攸在,斷斷血忱,因此而起,感我元良,來侍泣請,誠難一向拒塞。而若此之故,又復收還其敎而止,此一以負我心,一以終難靜養。特寢半夜之敎,仍令世子,代理機務,分付該曹,一遵丁酉古事擧行。噫,今者此敎,豈予素心?而顧元良曁大臣諸宰入侍侍從臣之心也。而令世子代理者,亦爲國勢之苦心。吁嗟,大小臣僚,洗滌舊習,精白一心,一新我元良之政。上曰,此異於文宗朝參決。顯命曰,文宗大王,其時已至三十,故雖曰參決,而實則與代理同矣。顯命曰,大事則殿下,皆當決之。至於草記等文書可以允下者,可以入達於東宮矣。殿下不過一二分分勞,而適足有妨於東宮講學矣。在魯曰,聖意非只欲分勞而已。聖意有在矣。上曰,元良爲政於予之前,然後世道國事,可以知之。不然則何者爲白,何者爲黑,何者爲挾雜者,元良將何以知之?今則予心,似有勝矣。俄者元良,雖不言於予,而其涕泣,無異於請,故下請字矣。在魯曰,初下敎今已收還,東宮還去,何如?上曰,東宮退去。東宮侍伏不起。顯命曰,第一件下敎,今已收還,願邸下還歸。上曰,東宮退去。良久,東宮起去。顯命曰,節目則臣等少退,講確磨鍊而入來矣。上曰,依爲之。丁酉節目,當在於備局耶?當在於政院日記耶?顯命曰,臣亦未得詳知,而似在於禮曹矣。上曰,元景夏·趙載浩進前。上曰,所謂移乙者謂誰?顯命曰,今日大擧措之餘,如此細碎事,顧何足論?載浩曰,此不過臣等之以私事相鬨者,不過微細事,顧何煩聖慮,自明日謹當付之先天矣。上曰,趙載浩則俄見東宮來伏,出聲泣之矣。今則與元景夏,棄前日之相鬨,精白一心,輔我元良。景夏曰,此皆臣之罪也。然臣則疏章間,不爲顯斥之矣。文秀曰,今日當爲修理,而不得爲之矣。上曰,明日爲之,可也。南泰溫曰,臣等盡日爭執,終未收還而退,不勝憫然。臣則方在待勘中,故循例連啓,不敢爲之。上曰,事當如是耶?李昌壽曰,傳旨旣未下,則似不可連啓矣。上曰,似然矣。李昌儒啓曰,請逆坦孥籍,一依王府草記,卽令擧行。措辭見上,此下諸啓同上曰,此啓之不欲聞之,迄今幾十年,又當元良代理之命,其卽收殺,勿復强聒。請還寢泰績酌處之命,仍令鞫廳,嚴鞫得情,夬正王法。上曰,此啓之矛盾過中,業已下敎。況當今日,其勿復煩。請瑞虎等兩賊孥籍,亟令王府擧行。上曰,其勿更煩。請物故罪人夏宅孥籍,亟令王府擧行。上曰,此則已涉過矣。況當今日,其勿更煩。請逆畬孥籍等事,依大逆例擧行。上曰,勿煩。請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。上曰,勿煩。請慶昷,遠地定配。上曰,此啓之過,業已下敎。其欲一新,宜先此等,其勿復煩。請徑斃罪人濂孥籍等事,亟令王府擧行。上曰,勿煩。請寢罪人龍發·斗齡·戒剛酌處之命,仍令鞫廳,嚴鞫得情,夬正王法。上曰,勿煩。請李之陽,遠地定配。上曰,此啓已知過中,今番一新,其勿復煩。請孔承彦·英梅等,更令鞫廳,嚴刑窮問,期於得情。上曰,勿煩。請尹宅履·德喜等,更令王府,拿鞫嚴訊,以正王法。上曰,勿煩。昌壽曰,大臣之磨鍊節目,臣未知當如何爲之,而一遵丁酉古事,雖有成命,節目則似當有異於丁酉處矣。上曰,參決代理異矣,參決則予固如前決之矣。今則以負者言之,予脫九分,而猶有一分矣。此予苦心,予不爲無所據之君矣。予靜養則豈不有益耶?今日之事,如參橘茶入人蔘五分者也。若或有免冠排闥之擧,則極是怪事,故予果雍容爲之矣。昌壽曰,此後則絲綸之間,筵席之上,每加思量,勿復如前過爲下敎也。退出。
正月二十三日申時,上御歡慶殿。大臣禮官引見入侍時,領議政金在魯,左議政趙顯命,禮曹判書李周鎭,禮曹參判朴弼均,禮曹參議尹東浚,左副承旨李昌壽,記事官李顯祚·盧賢鶴·蔡濟恭入侍。輔德金相喆,說書李顯重,追後入侍。上曰,侍講院官員,使之入來耶?李昌壽曰,俄於閤外,書出傳敎矣。上曰,聞春坊官,求對於東宮云,非矣。兼春秋出去,春坊官率來,可也。盧賢鶴出去。金在魯曰,達夜酬應至于晝,聖體若何?上曰,心猶不快。在魯曰,初下敎還收後,自有擧行之事。乙酉·己未前例皆爲之,無告廟而只誕告矣。上曰,不必爲之。今番事,予實自愧矣。在魯曰,不待今日之暮,而卽爲還收,至於代理,豈非慶事乎?趙顯命曰,前例如此,卽今何可獨廢?李周鎭曰,備忘還收,旣是莫大之慶,且前例皆已爲之,乙酉年權停,而東宮,率百官陳賀,己未年則親臨受賀矣。上曰,勿論權停親臨,初無可賀之事。在魯曰,乙酉年頒敎,而己未年,無赦矣。上曰,此予苦心,非可受賀者也。金尙喆·李顯重入來。上曰,春坊求對於東宮者何事?尙喆曰,夜深後,政院送言曰,有書下之封書,此則宮官,亦不可不知之云。故臣等逢見承旨而問之,則承旨驚惶罔措,不能細傳,而只曰有不敢聞之敎云。臣待罪宮僚,聞有不敢聞之敎,則東宮邸下,當不可不知之,故臣等,果求對東宮矣。上曰,卽今求對者何事?尙喆曰,旣有代理之命,則有仰稟事請對矣。上曰,所欲稟者何事?尙喆曰,前例或有上疏之例,而臣等,若不仰達,則邸下將何以知有此例?此亦臣等之職責,故請對矣。上曰,以子事父,而如是引導,非誠實之事也。尙喆曰,第一件收還,而邸下於第二事,命下之下,猶不勝焦遑。上疏數日內爲之事,俄已下令矣。上曰,元良若不出草陳章,則春坊,亦有代撰之例耶?在魯曰,王世子若手自出草則好矣,而代撰,亦有前例矣。上曰,春坊下番出去,考出乙酉·丁酉兩前例以來,可也。顯重出去。在魯曰,俄者筵中,初下敎還收之後,以東宮喜悅之心,宜卽退去。而不爲退去,末乃不得已退去,睿意可以仰揣矣,善於處變矣。東宮於此下敎,又必不勝惶悚矣。在魯曰,此卽丁酉年節目,而亦有所仰稟者矣。上曰,上之。上曰,兼春秋出去,兵曹丁酉年儀仗侍衛節目,持來,可也。賢鶴出去。在魯曰,若盡如丁酉節目爲之,則東宮講學,似無暇矣。臣僚又阻隔於大朝,則下情,豈勝抑鬱?雖未知一月之內,幾次當進謁於大朝,而無名進謁,亦有未安。臣意則以某事,進謁於大朝事,明白定式。且外方狀啓之令廟堂稟旨者,臣等入侍於大朝而決之後,次對時以如此擧行之意,達於東宮,又以東宮如此決斷擧行之事,達於大朝,似好矣。顯重入來曰,考見前例,則無代撰之文字。丁酉年,東宮下令曰,憂遑罔措,未暇持筆,疏草疏紙,出送春坊,此本無可點改處耶問之。仍使宮僚書之爲令,而代撰則無之。故臣持其謄錄冊子而入來矣。上命承旨書之曰,凡事當務實,況近來一世浮僞者乎?方今命元良聽政之時,當勸以實。今聞春坊求對世子之事召問,則乃丁酉代理命下之後,景廟陳章故事也。此非循例所撰文字,奏予者,非予敎草,春坊代撰,亦無前例,若然則其誰代草乎?此非元良初政時導之者。且今日元良之擧,有勝於文章。子曰繪事後素,雖令元良撰之,不過若干行,以若干行遵故事,此非事父誠實底道理。若或傍人挾贊,此等界限,不可不嚴防於一初。元良曰,欲陳章云,其欲爲章,何必懋文?此下敎,亦足以代批,其令勿爲事,分付春坊。上曰,甲寅年,凡文字間,中官莫敢以一字仰達,故多有誤書字。其時嚴界限,如是矣。其後多讀馬史,至屢百讀,而至今自內,有懸吐馬史矣。在魯曰,然故其時下敎中,多有誤字,或有簡約處,故承旨入侍,輒仰稟而改之,至今傳以爲美事。顯命曰,至今閭巷,相傳以爲,其時齋廬,達夜讀書矣。上曰,春坊代草,則非誠實道也。元良豈可作屢行多文字乎?不過臣不敢奉承等語若干行而已,此何有益?予豈聽之哉?在魯曰,東宮疏草,安知不已爲善構而置之也?上曰,頃年予以柳鳳輝事上疏時,貌骨悚然四字,予不緊書之矣。上曰,春坊官持此下敎,卽往德成閤而讀之。使東宮,知一初之政,嚴堤防之意,可也。尙喆·顯重退出。賢鶴,持兵曹節目入來。上曰,不待卿等之請,而予有參酌損益之事,承旨書節目可乎?顯命曰,節目未書之前,臣等有可以仰達者矣。當初臣等之苦口力爭者,非他也,意專在於或恐有妨於東宮之講學矣。今雖代理,殿下豈欲全忘國事耶?上曰,如予初下敎則已,今則予豈恝視國事?在魯曰,此後聖候,若或有不逮,則從當漸次爲之,而今則恐不可全用丁酉節目矣。上曰,丁酉年,予亦參賀班矣。其時有欲舞之下敎,又太上皇三字下敎,今猶在耳。予於今日,若成予一生至願,則豈不欲舞?而今日之所成,如渴時飮熱水者。故今日,予以已脫九分之負,猶有一分之負,仰達於慈殿矣。至於祀典,則私家,亦有使其子弟代行,使卿等代行何妨?而每每攝行,實有如不祭之歎,祭祀則予必親行之矣。顯命曰,以孝思必欲親行,孰不欽仰?而靜攝之中,每每親行,豈不難也?且臣等爲殿下之心,當復如何?上曰,予於此,則步如飛矣。意謂卿等,如此陳請矣,今則果然,予心靈矣。李周鎭曰,丁酉年告廟矣。今亦先爲告廟後,擇日擧行乎?上曰,其時告廟爲之耶?顯命曰,其時疎率,初則不爲告廟,故郭萬績,疏請而爲之矣。周鎭曰,丁酉年朝參動樂,則因侍湯停止矣。上曰,今番則當爲之。在魯曰,刑政間東宮,似必有難決之者,且三司言事疏,亦可入達於東宮耶?上曰,奇怪之言,予厭見之。故左相每勸予,使東宮侍坐於傍,而酬應機務矣。然予則不欲以老論少論之名,使東宮知之矣。顯命曰,此則恐殿下行不得矣。言事疏,殿下不覽,而將何以爲之?臣下之若干偏論,此胡大事,而欲爲如此耶?在魯曰,東宮若以言事疏,持入於殿下之前,則將奈何?上曰,如是則何妨耶?顯命曰,殿下雖不欲見之,其爲見之一也。在魯曰,俄者臣所達狀啓稟裁事,未蒙發落矣。此亦將何以爲之耶?上曰,予厭之予厭之,使元良示予則可矣。至於上前開坼,則予厭之矣。東宮若來示,則予則當曰給之而已,只見元良之擧措矣。顯命曰,殿下必欲伸本心,故臣等不得已奉行。而雖以我朝言之,十五歲代理事則無之矣。難於裁決之文書,委積於前,則豈不大有妨於東宮學業耶?今則殿下之酬應,頗已減却矣。各司例爲啓下之文書,則入達於東宮,其外文書,則殿下皆裁決,而待東宮漸益長成,學業漸益成就之時,次次移送於東宮好矣,殿下何爲而如此乎?上曰,雖如此,而東宮必多使稟於予矣。近則巡監軍點下,則予使東宮爲之,政事亦或使東宮爲之。東宮本來甚勤,故如是者,必潛心見之矣。顯命曰,若潛心見之,則何暇爲學?上曰,若使怪人爲官,則豈不難耶?政事則予欲爲之。顯命曰,事有漸次,初則不當如是專委矣。上曰,卿等何如是爭執?卿等野俗矣。卿等欲使予不敢聞之敎耶?顯命曰,殿下於東宮,豈不野俗乎?上曰,予若以謀病欺臣,則明燭在前矣。予厭見偏論,而卿等必欲使見之,卿等野俗矣。若然則予當爲初下敎矣。顯命曰,臣非野俗於殿下,殿下野俗於臣等矣。臣實爲痛。上曰,予不敢聞之敎後,則卿何痛?痛云者卿言快也。顯命曰,臣萬死萬死,非言之快,爲國之過也。上曰,黃囊色渝,大臣抱泣云者,卿猶記得否?卿三十年事予,而今又如此爭之耶?在魯曰,夜將深,水剌太晩矣。上曰,今日東朝有賜物,故予已食之,夕飯雖不食,可以耐過矣。命書節目訖。顯命曰,東宮入對時稟定事,大朝入侍時陳達,大朝入侍時稟定之事,東宮入對時陳達事,出擧條定式,何如?上曰,依爲之。然何必出擧條,直書節目中,好矣。命承旨書之曰,凡事一遵丁酉前例擧行事下敎,而今覽其時節目,今則不可無損益者,何則?以大言之,其時有脚候,故以聖孝,莫能行祀典。而今予雖抱心腹奇疾,步履猶不甚衰,雖命代理,其在此位,豈可一例命攝?而更爲損益書下,依此節目書入事,分付。又命書之曰,世子聽政朝參,其令該曹卽爲擇日擧行,告廟曉頭設行,頒敎翌日擧行事,分付。又命書之曰,以祀典旣已下敎,凡京外展謁展拜一也,此則依例以稟。在魯曰,丁酉年則牌用粉柒,而書令字矣。昌壽曰,白色不好,以何色爲牌耶?上曰,用靑色牌,可也。在魯曰,三道統制使水操,每年必早稟擧行矣。今亦當以草記仰稟矣。上曰,依爲之。在魯曰,臣則病深才疎,已難獨爲國事,而今又罪釁沈重矣。必須勉出左相,而左相今又太過矣。上曰,今番閔百昌等處分,卿意何如?顯命曰,臣之前箚,但欲嚴鞫體·杜後弊·正世道,而此外斷斷無他腸。而重臣前後疏奏,語意隱映,若謂臣無文書,空中起獄,使擧朝遑遑,半廷空虛。今之世道甚險,時移事往之後,以重臣之言,作爲臣罪案,則其將何以自明?況調劑者,殿下之功業,臣兄之志事也。而若謂由臣而沮敗者然,爲弟而忘其兄之志事,爲臣而敗其君之功業,則將何以自立於天地之間?危怖痛迫之極,不得不出城待命矣。伏聞天日爀臨,處分嚴正,文書之閪失,尹得和·閔百昌,旣已自服矣。廟薦之躁競,百昌當之,李衡萬左右之矣。錢饋之交通,殿下寬大,特不究竟,而百昌亦不得淸脫矣。然則臣箚所論,皆實有是事,非臣空中做出之狀可知。雖時移事往之後,臣可以藉手免於危禍,世道國綱,亦可以稍振。臣竊欣幸,更無情勢之可言。顧今元良代理,臣曾以春坊事殿下,以來二十餘年,君臣皆已皓白。而又將得事元良,此實稀貴之事,臣心歡欣榮幸,尤當如何?上曰,今則正是可爲之時,元良與予同政。卿等參於其間,可謂稀有之事。己未年筵中罷後,中官輩皆有喜色矣。今日則互相來問,皆默默而去矣。顯命曰,臣自今日,果欲行公,而第病狀如此,臣之父母,俱有脚病,故臣亦有此病。今則腰脚本病之外,濕痰漸漸入裏,形神換脫,殿下察臣之面則可知矣。臣心自危,恐不能久事殿下矣。上曰,卿之瘦敗異前,而卿之心弱,又何如此也?錢饋事,翰谷閔百昌當之,貞洞李衡萬當之,不可謂不究竟矣。周鎭曰,今日東宮,心多動而驚矣。尙未診脈,下情極其憫憫,再明日入診時,使醫官診脈,何如?上曰,東宮每晏覺矣,今日則早覺云,故予已怪之矣。春坊官求對而然也。春坊非矣。上曰,日子則今月內擇日以入,可也。周鎭曰,謹當依下敎,擇屢日而入啓矣。禮出於情,朝者崩迫焦遑之餘,收還初下敎,則不勝慶忭舞蹈之忱,以草記仰稟陳賀矣。以置之爲批,群情抑鬱矣。上曰,予心猶未夬伸,何暇言此等事?上曰,坐更嚴飭之時,雲溪令之如是者,難矣。然其口招,能有條理矣。金吾坐起,待明朝爲之事,分付。退出。
上在昌德宮。停常參·經筵。
自昧爽至辰時,有霧氣。
朴弼載啓曰,大司憲曺命敎未肅拜。執義閔遇洙,掌令宋能相,持平鄭基安在外。李壽德,掌令李昌儒呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
趙明謙,以禮曹言啓曰,王世子聽政朝參,令該曹卽爲擇日擧行事,命下矣。聽政吉日,卽令日官推擇,則今正月二十七日,來二月初四日爲吉,書以何日定行乎?敢稟。傳曰,以二十七日爲之。
朴弼載,以義禁府言啓曰,臣等今日依下敎,來會開坐,而同義禁趙載浩病不進,令政院稟旨牌招,以爲備員之地,何如?傳曰,允。
又啓曰,因義禁府草記,今日依下敎,來會開坐,而同義禁趙載浩病不進,令本院稟旨牌招事,允下矣。同義禁趙載浩,卽爲牌招,何如?傳曰,允。
上在昌德宮。停常參·經筵。
藥房提調李周鎭,副提調柳復明啓曰,雨後春氣向暄,伏未審此時,聖體若何?加減補中益氣湯,連爲進御,而調攝諸節,今有差勝之勢乎?前入湯劑,已盡於昨日。今日臣等率諸御醫入診,詳察聖候,議定繼進當否,爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。湯劑加劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
傳于朴弼載曰,大臣·備局堂〈上〉詣閤,禮判持所持者,仍持聽政節目入侍。
朴弼載,以侍講院言啓曰,再明日王世子聽政朝參時,宮官不可不備員。而弼善鄭宲在外,似當有變通之道。令政院稟旨變通差出,待下批仍卽牌招,以爲備員進參之地,何如?傳曰,允。
又啓曰,因侍講院草記,再明日王世子聽政朝參時,宮官不可不備員。而弼善鄭宲在外,似當有變通之道。令本院稟旨變通事,允下矣。弼善鄭宲,合有變通之道,何以爲之?敢稟。傳曰,在外人改差。
有政。判書鄭羽良家在城外,參判李天輔進,參議沈星鎭受由在外,左承旨吳遂采進。以鄭羽良爲吏曹判書。吏批啓曰,判書鄭羽良家在城外,參議沈星鎭受由在外,小臣獨政未安,何以爲之?敢稟。傳曰,仍爲之。
又啓曰,吉州牧使,今當以文臣別擇差出,而堂上中可擬之人乏少,堂下侍從及曾經侍從人,竝擬,何如?傳曰,允。又啓曰,玉堂闕員,今當差出,而擬望之人乏少,相避竝擬,何如?傳曰,允。以鄭翬良爲大司諫,尹東度·魚錫胤爲修撰,趙載敏爲弼善,趙重晦爲獻納,任爲掌令,朴相德爲正言,徐命九爲左尹,尹得庚爲漢城主簿,崔昌愈爲刑曹佐郞,尹心宰爲刑曹正郞,李世璡爲判尹,尹鳳五爲吉州牧使,南泰耆爲甲山府使,洪重一爲慶興府使,趙宗裕爲溫陽郡守,南德老爲庇仁縣監,李有和兼引儀,李德海奉敎,尹東星待敎,全永壽校書著作,柳儼·菁陽君竝單付。
兵批,判書金尙魯病,參判李昌誼病,參議柳萬重病,參知宋昌明入直進,左承旨吳遂采進。啓曰,閑良南尙鼎·沈鳳德·南衍明,以捉得惡虎之功,俱有加資之命,而係是閑良,何以爲之?敢稟。傳曰,竝加資。以宋徵啓·鄭熙普·朴弼幹·鄭宲·南泰慶·兪彦摯竝副護軍單付,李宗城·魚有龍·徐命九·權爀·南泰溫·金相紳竝副司直單付,李宜哲副司正單付。
吳遂采啓曰,新除授吉州牧使尹鳳五,時無加資之命,何以爲之?敢稟。傳曰,加資。
趙明謙,以禮曹言啓曰,王世子聽政朝參吉日,以今月二十七日,推擇啓下矣。依丁酉年例,告宗廟·永寧殿·社稷祭,同日曉頭設行事,知委擧行,何如?傳曰,允。
又以禮曹言啓曰,卽接昭顯宮守直內官所報,則本宮正室後面三層階石二間許,忽然崩頹,聲震室內云。正室至近之地,有此階石崩頹之患,不可無慰安之擧。慰安祭,不卜日來二十六日設行,而崩頹處修改吉時,同日辰時爲吉云。所用雜物,令各該司,急速磨鍊進排,亦令繕工監,別定監役官,趁卽擧行事,分付,何如?傳曰,允。
吳遂采,以戶曹言啓曰,法聖倉虞字漕船沙工黃禹器,昌平·同福·玉果·谷城等四邑丁卯條稅穀六百石,逢載上來,而未捧上前,偸食米二十四石,仍爲逃躱,事未前聞,有關後弊。亟令所管討捕營及禹器所在官,斯速譏捕,從重勘律,懲一礪百事,戊辰十月日,自本曹草記蒙允後,行關嚴飭矣。今已歲翻,尙未捉得,此莫非國綱大弛,朝令不行之致。終不捉得嚴懲,則漕轉將至路絶。事關至重,勢難放過,而尙無皂白,事極寒心。道臣推考,當該地方官及該鎭討捕使,爲先從重推考,各別詗察,期於捕捉之意,更爲分付道臣,何如?傳曰,允。
朴弼載,以兵曹言啓曰,卽接東道監役官牒報,則惠化門北邊御營廳字內體城五間半,今日崩頹云。爲先令繕工監,把子圍排,令分授軍門,急速修築,而亦以該廳軍兵,量宜定送,限完築間,各別把守之意,分付,何如?傳曰,允。
又以御營廳言啓曰,因兵曹草記,本廳分授惠化門北邊體城五間半崩頹處,卽速修築,而把守軍,亦以該營軍卒,定送守直事,命下矣。修築則卽當擧行,而今日爲始,本廳鄕軍二十名,將校率領,改築間晝夜輪回守直之意,敢啓。傳曰,知道。
又以御營廳言啓曰,騎士中日時沒技人直赴事,節目啓下矣。今正月二十四日中日時,十一番安岳騎士閑良柳鳳杓,片箭一巡邊三中沒技,依節目別單書入之意,敢啓。傳曰,知道。
咸鏡監司李鼎輔疏曰,伏以三元載回,百休滋至,瞻望雲闕,岡陵之祝,曷有其極。臣病纏膏肓,無望生還,荐陳疾痛之呼,冀格慈覆之天。及承聖批,至以莫重藩任,不可輕遞爲敎,臣日夕企待之餘,大有所圖,悚憫抑塞,靡所容措。臣病源非一時所祟,經年沈淹,月增日加,今則澟澟有死生之慮。至於區區私情之悲切,則不敢更干宸嚴,而累代祠版,寄托無所,孑然一身,孤滯天涯,又嬰痼疾,撫念身世,只有涕淚。惟我殿下,至仁至明,無微不燭,無遠不及。臣隣之可哀可愍者,無不曲遂,而如臣之言,其情則至悲,言其病則至危者,獨未蒙天地生成之澤。玆敢冒萬死,復申血懇。伏乞聖慈,亟命鐫罷,使藩務不至久曠,殘喘得遂生還,則公私萬幸。因筵敎還爲下送
吏曹判書李宗城疏曰,伏以臣,伏聞聖上有半夜非常之敎,震迫驚霣,蒼黃登道,以爲叩閤號籲之計。昨夕始到城外,又伏聞收回前旨,有王世子代理之命,此實宗社無疆之福,臣民慶幸,曷其有極。朝參陳賀,亦已涓吉,區區慶忭之忱,豈不欲趨簉於呼嵩之列?而分外銓職,尙在身上,將此官名,冒進班聯,萬萬無是理。倘蒙天地父母之恩慈,特許鐫免,則庶可以自廁於散秩之後,以伸犬馬之誠,退塡丘壑,卽臣之榮。玆敢瀝血哀懇,冀賜處分。筵中以遞職還給
正月二十五日辰時,上御歡慶殿。大臣·備局堂上引見入侍時,領議政金在魯,左議政趙顯命,行知中樞府事申思喆,行司直金若魯,判尹鄭羽良,左參贊元景夏,禮曹判書李周鎭,戶曹判書朴文秀,司直金聖應,右參贊徐宗伋,刑曹判書具聖任,司直申晩,兵曹判書金尙魯,司直金尙星,行大司成鄭益河,司直李宗白,司直尹汲,工曹參判申思建,豐恩君趙載浩,吏曹參判李天輔,右承旨趙明謙,應敎尹光紹,掌令李昌儒,記事官李顯祚,事變假注書李宜哲,記事官盧賢鶴·蔡濟恭入侍。金在魯曰,雨勢如此,日氣陰蒸,聖體若何?上曰,再昨日雨來,今日又來,俄者卿等入來時又來,此雨欲洗滌大小臣僚而來矣。予氣則一樣,而猶於夜間,有煩躁之氣,故湯劑亦不進服矣。在魯曰,大妃殿氣候何如?上曰,差勝矣。在魯曰,王世子氣候何如?上曰,好過矣。予有下敎者,大臣就坐,承旨來前。命承旨書之曰,噫,予之固心,二十五年若一日,其間雖或有因慨而有過中之擧,卽其心則亦一也。噫,再昨已諭,而豈徒固心?庚子以後,抱莫攀之痛,其幾巡,求諸往牒。若予所經者其幾,君尙今若此,其亦異事。諸臣咸曰過矣,或曰不衰,是誰之過?寔予恒日不能誠孚之過。噫,豈徒無樂之心?萬念灰冷,蓋已久矣。加以抱心腹之疾。其疾由何?一則追慕,一則因世,及今不靜養,將有難醫之悔。而元良又至得大人之年,予之指日以待,正乎今日,其中亦有爲國苦心,故有初敎矣。因諸臣之苦爭,雖寢其命,有命旋寢,其幾番自負其心,徒駭聽聞,仍命代理,小伸苦心。而追惟丁酉,愴懷一倍,亦憶往歲,豈意元良?日月以長,乃有今日,愴感之中,爲國心幸。吁,今日朝臣中,事昔年兩朝者猶多,于今周旋國事於予與元良摠攝之時,豈不稀有乎?當此之時,若不洗滌舊習,精白一心,是非徒負我與元良,蒼蒼昭焉,陟降臨焉,此實負蒼蒼也,負陟降也。奚徒於予?不能調劑,而無歸拜之顔,吁嗟諸臣,亦豈有見乃祖之顔乎?噫,代理命下之後,幾年苦心,少伸一分。而噫,心雖灰冷,追慕之心,爲民之意不冷,莫重祀典,豈敢一攝?而且曰以君而臨焉。爲軍民之心,食息奚弛,再昨今日之雨,彼蒼無乃滌諸臣舊習而然乎?其所勉飭,向已幾次,而其無食效,今日此敎,奚冀有效,而中夜無寢,不能自默。吁嗟,大小臣僚,莫曰言敎,同寅協恭,輔我元良初政。噫,予見多矣,予見多矣。豈不猛惕,豈不猛惕?吁嗟軍民,亦莫曰其君已衰或忽焉。幾年御國,無一事恤之濟之,雖負爾等,今豈忍稱衰而忽於爾等乎?洞諭心腹,咸聽知悉。上曰,過中之過字,誤書以果字者,注書之墨抹者是矣。注書是有將來之人也,無愧於古之具書之史官矣。上曰,朝臣中事兩朝之人多耶?左相雖至大臣,其時則似不過假注書矣。鄭益河曰,似過三十人矣。上曰,告廟文,何人製之耶?鄭羽良曰,知製敎製之矣。上曰,此文則提學,似當製之矣。尹光紹曰,臣方製之矣,然則使提學製進好矣。上曰,何必爲讓,儒臣製之亦好矣。此傳敎畢書後,儒臣見之,先爲出去以製,可也。明謙,書傳敎訖,嗚咽不成讀。上曰,承旨過矣。然人情之其然,亦無怪也。何可强令讀之?尹光紹讀之。上曰,祭文大意,將何以爲之耶?羽良曰,在於術者之能。光紹曰,祭文則與頒敎文,亦異矣。上曰,社稷則公,太廟則猶似私,此是私情之私也。予思丁酉年,則心懷已傷痛,故不爲見之,而其時祭文,應以眼候爲言矣。予之靜攝,當稱某病,以某病稱之則可耶?光紹曰,衰字何如?上曰,衰字不可用。在魯曰,雖不可稱老,衰字何妨?羽良曰,以苦心追慕世道三件爲意,而靜攝,則以積傷爲言似好。光紹曰,告廟文則追慕字,將何以入之。上曰,先出以製。光紹退出。命承旨書之曰,再昨節目釐正之後,其中有做錯者,大覺其非,何則?凡事雖小,有規模然後可爲也。況爲國乎,代理何?卽攝理也。以一事一節之內分爲二,則非特其名之爲紊亂,亦非丁酉故事。且稟於予者,達於元良,裁於元良者,奏於予者,若往復於大小朝之間者,名分不然。元良裁決者,諸臣入侍,予當下詢而自可知,而當釐者當釐矣。稟於元良時,若關涉於予決者,則其時大臣諸臣稟大朝,而若是裁決之,可也。簿書期會,其何紛紛於大小朝之間,不顧省文書之意哉?於次對,則大臣之意亦過矣。今者代理,意欲省煩,旣在其位,付托在焉。豈可恝視國事?三件大者,旣已總攝,此等酬應,召見求對,將無曠日。且予之氣稟,本不任他在其位恝視其事,決無是理。節目中更爲釐正,而下備局,次對一依丁酉故事擧行。當稟于予者,大臣諸臣,勿拘其次,求對以達。予有當問者,其亦無時召見,其令備局知悉。上曰,陵寢獻官單子,旣命入啓,則祝文承旨,亦當與獻官單子,同爲入啓矣。在魯曰,三件事外,則雖過一朔,無可登筵之路,臣僚之心,豈勝憫鬱耶?上曰,大體則予欲見元良所爲而已。元良與卿等爲政,則予則當臥而見之。而元良,若或不善爲,則予當責之。且元良之所決,予當召承旨問之,若以裁決,互相奔走,陳達於大小朝,則何暇將爲國事乎?儒臣則予當數數召之,使之讀書而聽之。卿等予亦當召見矣。在魯曰,不必以次對爲名,而一月二次臣等入侍之事,定式好矣。上曰,何必如是?東宮次對,雖一朔六次,而予則當種種召見卿等,予意則不但在於一朔二次,後則卿等,還必厭之矣。顯命曰,聖敎至此,極爲好矣。金尙魯曰,下情終不勝抑鬱矣。一朔之內,若有二三次入侍,則固其幸矣。然此無定式,則心無所恃,而定式後,則雖或於一朔之內有故,而不得一二次入侍,臣僚之心,猶有所恃矣。金若魯曰,若無定式,殿下只召而見之,則無職之臣,亦將何以入來?朴文秀曰,雖一月三十日盡爲召見,不過若干臣而已。定式則雖無職之臣,亦可入來矣。李宗白曰,若無定式,則臣僚之心,無所恃,而曷勝抑鬱哉?明謙曰,殿下召之,而有官有事者外,誰可以入來?今日諸臣,有如私家舊奴,若不得入侍於大朝,其在情理道理,固當如何?申晩曰,諸臣之情皆然矣。趙載浩曰,只以職掌臣一二人召見,則猶有害於世道,直以次對樣,定式,好矣。羽良曰,一月二三次臣等侍東宮,爲次對於殿下之前,好矣。元景夏曰,鄭羽良之言,正合臣意,一朔中次對幾次,則爲之於東宮,幾次則東宮,侍坐於殿下之前而爲之。殿下見東宮裁決,而臣等,亦仰瞻天顔,則情禮俱伸矣。上曰,如判金吾之言而定之,則好矣。以元良侍坐次對爲名,則有壓尊之義,有代理之義。顯命曰,此是四面皆正之事也。在魯曰,以一月三次爲定,好矣。若魯曰,三次猶小。上曰,予豈辭卿等而去乎?何如是太過請耶?景夏曰,臣亦以爲三次小矣。上曰,二次爲之,好矣。景夏曰,日氣漸好,經筵爲之,好矣。上曰,旣無視事取稟,無常參,則亦當無經筵。益河曰,經筵異於常參,不當在於視事取稟之中矣。上曰,常參是視事,則經筵,亦豈非視事耶?在魯曰,經筵則似非視事也。景夏曰,使儒臣侍東宮,開講於上前,而臣等,亦爲入參,則其於睿學,豈可無將進之效耶?上曰,予非厭見儒臣,當頻頻召見儒臣矣。予初意,則欲爲閑居讀書矣。更思之,已命代理之君,猶復開講,豈不怪異耶?顯命曰,雖以閭巷下賤言之,其子若或久不見其父,則必流涕歎息,無知下賤猶如此。臣等一朔之內,不得一次入侍,則豈不憫痛耶?尙魯曰,屢次陳達,固知惶悚,而侍坐次對定式,宜矣。周鎭曰,指某日爲定,宜矣。在魯曰,一朔之內,初十日二十日三十日,東宮率臣等,爲次對於殿下之前事,定式,好矣。上曰,三次則猶多矣。雖不如是定式,卿等當連爲入侍,此後卿等見之,則可以知之矣。羽良曰,殿下之前,東宮之爲次對者,豈非盛事?上曰,後世必將爲美事,而予則厭之矣。顯命曰,鄭羽良之父,見羽良之爲吏兵判而喜之云,父子之情,自如此矣。羽良曰,臣爲公事時,臣父每穴窓而見之矣。上曰,予於此言,不覺傷痛矣。昔年予爲司饔院都提調時,有單子入啓者,則必下示之,或有予之署名處則喜之,見予題所志而下敎曰,此兒何時學文而能題之耶爲敎矣。今則予雖欲聞如此下敎,其可得乎?景廟朝,予過書筵,則與予同坐而讀書,此非但察予讀書而然也,乃友于之心也。予今聞穴窓之言,尤不勝傷心,侍坐次對,予當思量爲之矣。上曰,頃者予以漢·唐·宋備三望,問於東宮,則東宮,以宋之仁厚爲首望,唐則家法不正爲末望。其時予以爲喜矣。羽良曰,臣亦以凡於言語事爲之不可越規矩,亦不可不及規矩之意,陳達於東宮矣。景夏曰,晝講則當不入於聽政節目矣。武臣·宗臣,雖或不入,亦何害也?明謙曰,人多入則好矣。武臣·宗臣,亦何爲不入?上曰,晝講時宗臣例入,而中間不入,故予於嗣服之初,考舊例而入之。武臣亦何可不入?然晝講·常參,同是視事,旣無視事取稟,則晝講自可無之。政院日記,每以停常參·經筵書之,予常厭見矣,今則當無之矣。予雖代理,武士·軍民,予豈忘之?日昨試射,亦終條理也。上曰,大小官遞改,則抹去,可也。景夏曰,今雖以一月二次爲侍坐次對,而前頭,豈不可更以三四次定之乎?上曰,求對及召見,不在此數。在魯曰,殿最則何以爲之?上曰,添入節目,可也。在魯曰,京外習操,宮都城門,則何以爲之?上曰,添入,可也。在魯曰,軍兵歲抄,何以爲之?尙魯曰,此係軍兵之事,凡諸軍兵事,則勿論緊歇,入啓大朝,宜矣。上曰,然則依爲之。周鎭曰,朝參翌日,則當爲頒敎。而丁酉年,自上方在靜攝中,東宮在侍湯中,故親臨及王世子行禮,盡爲權停矣。今番則將何以爲之?上曰,盡爲權停,可也。周鎭曰,處所則仁政殿爲之乎?上曰,依爲之。出榻敎周鎭曰,丁酉年則節目,自議政府啓下矣。今亦依此擧行乎?上曰,依爲之。在魯曰,丁酉節目,則東宮西向坐,蓋慶德宮,地形如是,故其時禮判閔鎭遠,陳達爲之,從地形也。今則改以東向,何如?上曰,依丁酉例,隨便東向事添入,可也。尙魯曰,王世子常時動輿時,闕門外,兵曹摠府堂郞各一員陪衛,闕內則不爲陪衛,例也。而代理後,則陪衛武兼及禁軍軍兵皆加數。至於兵曹·摠府闕內陪衛,則丁酉節目中,獨不磨鍊。故取考其後謄錄,則己亥年進宴時,始以兵曹·摠府堂郞各二員陪衛事,磨鍊於節目中。而若値大殿動駕與王世子動輿時,則本曹以侍衛員數苟簡,堂郞各一員陪衛之意,草記矣。今番則自聽政朝參節目爲始,以兵曹·摠府堂郞各二員陪衛事,磨鍊,何如?上曰,旣有前例,勿論闕內外,動輿時,以兵曹·摠府堂郞各二員磨鍊,若値動駕時,則只以各一員陪衛,可也。出擧條上曰,翼善冠·黑團領·鼓吹等事,則何以爲之耶?周鎭曰,此則當入於儀注中矣。上曰,諸臣少退。左相則因爲往休,而不爲入來,可也。顯命曰,臣以此病脚,少退之後,更難入來。謹當依下敎不入,而有區區所懷,敢此仰達。以元亨利貞言之,今日殿下之貞,而於東宮,爲元也,其在貞則復元之義。殿下凡事,必皆收殺,而授之於東宮好矣。近來紀綱體統,太紊亂矣。此後則凡於政令之間,用諸葛亮治蜀之規,而雖於次對日,若或頉啓,而備堂亦多不入來,則先責臣等,而嚴責諸宰好矣。且近來三公,久不備矣。一初之政,不可不備,願從速卜相。上曰,所達皆是矣。卜相則今姑無暇,從當爲之矣。顯命曰,聽政前何可爲之?卜相之際,所可取者有三,忠厚長德之人,志節牢確之人,器局周通之人,似可取矣。擇於斯三者,何如?上曰,魏文侯不云乎,吾相定矣。顯命曰,一則有所拘礙,未及陳達,雖非當品中,亦願貯望也。上曰,大臣之材誠難矣,予當思量爲之矣。顯命曰,判府事兪拓基,老母之病甚重,如此時亦未得入來云,宜有顧恤之典,故敢達矣。上曰,然耶?分付內局,相當藥物,使之顧助,可也。出榻敎顯命曰,如此之時,肺腑之臣,不可使之在外,下詢於首相,畀以將任之事,留意焉。上曰,卿言如何矣?如此則跂足而望之者,亦將有之矣。然則將開其路耶?在魯曰,此議之行久矣。人豈不好,而臣則猶謂年尙少矣。上曰,洪鳳漢爲人,豈不好也?然此何必規矩耶?顯命曰,今則事面異矣,深留〈意〉焉。朴文秀則此後守禦使·摠戎使,豈不可隨窠爲之耶?上曰,雖不如是,御將每欲圖遞,而卿言之後,御將尤將欲遞矣。文秀曰,大臣旣有陳達,臣則許遞好矣。顯命曰,朴文秀,以自己事煩達,事體不當如是,從重推考,何如?上曰,筵體則然,依爲之。出擧條顯命曰,李宗城吏判之特除,固知出於抑揚之聖意,而旣不可行公,則亦不可强令察任。臣意則許遞,而更出新冢宰好矣。上曰,予非抑揚,然有微意而除授矣。予亦非曰李宗城之必爲行公,而卿之陳達又如此,然則許遞,可也。出榻敎顯命曰,宗城自是通才峻望,宜授之以胄筵之責,而亦不可使之歸去也。上曰,此豈可去之時,申飭使之入城。元良生時,李奉朝賀,何等爲喜悅耶?此下敎後,渠豈忘其父之心而去耶?賓客今盡行公耶?若魯曰,皆行公矣。顯命曰,近來李天輔之政事頗好矣。臣以吏判,曾經五都目,而無一請托之書矣。聞近則多有請托云,嚴飭禁之,何如?上曰,卿則有不聽之心,故無請矣。掌銓之臣,勿聽好矣。何必自朝家申飭耶?顯命曰,東宮一初之政,當使耳目聳動,勿論輕重,盡爲疏釋好矣。上曰,如尹光天者,亦當釋之耶?顯命曰,尹光天疏釋,亦何妨也?自戊申以後,多有枳塞之人。一邊之人,則專主枳塞,一邊之人,懼不敢言,其廢棄人中,豈無可用者?至如李天輔之檢擬姜必愼者,則好政矣。上曰,所達是矣。命承旨書之曰,今番世子朝參,卽一初政也。文武卿宰及侍從臣,勿論違牌特敎罷職及給牒人,竝敍用。顯命曰,松留黃梓,仍任何如?上曰,當下敎矣。在魯曰,其時文書,黃梓則終不一來見之矣。上曰,此誠難人矣,可見有志槪矣。頃者予見李福海文書時,尹尙任以爲,不宜親見,此蓋得體矣。予則猶見其文書,而黃梓則終不見之。人孰無欲見之心,而終不來於其近處者,志槪貴矣。然則權爀,亦當仍任耶?松留·沁留,俱皆巧得其人矣。顯命曰,臣欲以權爀之仍任仰請,而來賓廳聞之,有拘礙者,不爲仰請矣,聞是薦主云矣。上曰,李福海薦主耶?此可怪矣。李天輔曰,其薦主,乃是柳儼·沈聖希·權爀也。上曰,予則惜權爀,故欲同爲仍任矣。若是薦主,則其在國體,不可爲矣。命承旨書之曰,前開城留守黃梓,曾於薦注,以謂得人,今已敍用,特任開留。顯命曰,凡用人才之道,不可久枳。尹鳳朝,文學博識可惜,一自廢棄後,蹤跡齟齬,自上亦不一番敦迫,故不來京城。申致雲,亦善爲文學,一有妄言而有所坐,雖不能以宿趼用之,而承旨·守令,豈不可爲之?願殿下,拂拭而用之。上曰,所達是矣。尹鳳朝則今已老矣。顯命曰,趁其未甚老而當用之。丁未年間,臣等果枳塞矣。天道猶於一紀有變,人才豈可永枳而不用?上曰,申致雲則曾不爲承旨耶?顯命曰,前爲承旨,而還卽見枳矣。天生人才,豈可不用?而如李匡德之才學,亦不得見用而死,豈不可惜?殿下且以此等處遵守之意,敎東宮好矣。上曰,申致雲,則鄭羽良枳之矣。景夏曰,臣亦枳之。羽良曰,大臣之言好矣。已過二十年,今何可不用?顯命曰,無大提學,故湖堂尙未掄選矣。上曰,我國其將無大提學矣。顯命曰,今則已無主薦之人,以舊薦望入之,而聖簡好矣,願速爲之。上曰,如是外,更無他道矣,當速爲之。湖堂則參下,亦爲之耶?在魯曰,然則前後舊薦望,將盡爲入啓矣。顯命曰,歲後繡衣發送事,曾已下敎矣。今則東宮,似當爲之矣。上曰,然矣。顯命曰,臣得二人,一則文臣,一則南行。金尙迪瀋行時,臣果薦於領相矣。近見其狀啓,則其所周旋應辨之道,猶勝於與臣同作瀋行之時,可大用矣。上曰,此可笑也。若薦人則文臣外可爲之。至於金尙迪,則不待卿言,予已知之。尙迪之氣稟,與卿相近,故卿取之矣。顯命曰,一則蔭官中前牧使尹潝也。其爲人不碌碌,羅州·黃州之治,極其嚴確,聞其內行又美云。如此人之沈滯下僚,誠爲可惜。上曰,此人,元景夏曾以可用人稱之矣。將何以用之耶?顯命曰,臣亦豈知之?惟在聖上別爲調用矣。羽良曰,臣方待罪惠堂矣。惠郞中尹潝·韓德弼兩人之政爲首,至今稱之矣。景夏曰,內行亦美矣。文秀曰,此是男兒,可用也。上曰,金尙迪則自可升用矣。尹潝則政當求人材之時,其人可用,內行且美云,特爲加資奬用。抄出擧條上曰,修理盡爲之耶?文秀曰,參酌爲之,而別無多入之事矣。上曰,文書幾何修正耶?文秀曰,各司文書,姑未始之,內入文書,幾盡修正,今方正書矣。上曰,予所爲之事,予當爲之,盡書後入來,而兵判所修正者,亦一體同入,可也。而不必請對,只以依下敎來待,微稟,可也。文秀曰,大臣俄已陳達,旣有可爲之人,臣何可不賜許遞耶?上曰,御將則似欲遞解,而在予道理,則許遞豈不殊常耶?尙魯曰,俄者聖敎之下,戶判之如是更達,事體非矣。推考,何如?上曰,此則與辭職有異,何必推考。以次少退。少退,還爲入侍時,左議政趙顯命,因下敎不爲入來。上命承旨書之曰,元良初政,豈遵常例,翌日頒敎後,仍行次對事,分付。上曰,元良初於予之前爲公事,豈不難耶?卿等宜如現身樣,先往見之,故次對日,如是進定矣。又命書之曰,噫,今日紀綱之解弛,專由於臺廳之長閉。況今元良初政之時,不可不一新耳目,吏判有闕,政事今日擧行,其令另擇。李昌儒,避嫌啓曰,臣於言責之任,本不稱似,況且蹤地情理,尤難强抑行公,而日昨蒼黃登對,今又黽勉入侍矣。卽者開政之傳敎,有曰紀綱之頹弛,專由於臺廳之長閉,臣之前後叨冒,非止一再,而惟事違傲,一味瘝曠,若論其罪,臣實爲首,其何敢晏然於臺次乎?請命遞斥臣職。上曰,此時欲遞職耶?若魯曰,若欲避嫌,則臨罷時可爲,而如是徑先爲之,臺體非矣。李昌儒遞差,何如?上曰,此可避嫌之事耶?申晩曰,以事理言之,如欲避嫌,則亦可爲之,而徑先爲之則怪矣。上曰,從其所願,依爲之。羽良曰,近來筵體不嚴,申飭,宜矣。上曰,吏判薦望,吏參問於入侍大臣,出問左相而開政,可也。天輔曰,慶興·甲山·吉州三邑,今當差出,而慶興則以曾經吏議·副學·大司諫之人,差出事,命下矣。而沈星鎭,方爲吏議,吳遂采,方爲承旨,任珽·鄭翬良,俱有老親,尹心衡,曾已出補於鏡城,恐不可更爲出送,其外無他擬望之人,極爲惶憫矣。上曰,尹心衡,則似當入望,吏參從重推考。出擧條上曰,臺臣入於予之前,露其醜拙而去,故於予心,則多有不稱之人。而元良初政,若有如此之人,則元良豈不侮之乎?古語曰,今日乃知皇帝貴,糾檢專在於耳目之任。今審臺諫,吏參必極擇之,使元良,知忌憚臺臣也。天輔曰,謹當依下敎極擇矣。在魯曰,臣旣以薦望事僨敗,則今雖難於復當,然如此之時,敢復爲嫌。而於筵中,則已難書給薦望,旣曰大臣則出去書給而還爲入來,亦似難矣,故如是趑趄矣。上曰,然則可達之語,速爲陳達而出去,可也。上曰,俄者知經筵所達,是矣。掌令李昌儒,擧措徑先,罷職,可也。出擧條在魯曰,東宮次對,師傅拜禮,將何以爲之耶?上曰,書筵則有之,而次對時,則當無拜禮矣。在魯曰,然則似當爲直拜矣。上曰,然矣。金尙迪事,今則似已爲之矣。在魯曰,鄭忠若承服,則似當順成矣。在魯曰,此彼國禮部咨文也。以其諸王及中外各衙門寶印釐正篆法,改鑄頒給事奉旨,而亦爲送咨於我國。臣意則循例以領悉之意,撰出回咨,付送於此後齎咨官便爲好,不必專送齎咨官,請其速受也。上曰,左相之意,則何如?在魯曰,左相則以爲,速送齎咨官,爲宜矣。上曰,以今番事,似當有齎咨官矣。領左相之意相異,則諸臣之意何如?諸臣皆以順付某便仰達。上曰,然則循例回咨,順付日後,可也。抄出擧條在魯曰,此北兵使李義翼狀啓也。以爲巡操之春行六鎭,秋行其餘各邑,旣是應行定式,而初則依例擧行,中年以來,因本營有故,而有稟啓之事,自此以後,因成規例。今後每年稟啓與或直爲擧行,何以爲之事論稟,而依春等新令甲,六鎭今春巡操,亦請令廟堂稟旨,分付。北伯李鼎輔,亦爲狀啓。以六鎭中鍾城·穩城·慶源三邑,民飢孔慘,一邊賙賑,一邊行操,恐非恤民之道。今春兵使巡操,此三邑則停止事稟請矣。雖有春秋應行式例,而動兵重事,不可不每年狀稟,以此分付。今春巡操,則許令擧行,而三邑則姑停,何如?上曰,依爲之。出擧條在魯曰,此南兵使沈瑎狀啓也。以爲三甲巡操,則每年春設行,其餘邑則秋行,而兵使不行操之處,則各營將·衛將·別將巡點事,曾有定式。故三甲左右營今春巡操,依例擧行,而其餘前中後三營及端川別中營,居山別中司之習操當停止。各該營將巡點,亦依事目擧行事,稟啓矣。使之依此擧行,何如?上曰,依爲之。出擧條在魯曰,此卽統制使張泰紹狀啓也。以爲三道合操之停廢,已至五十年。丁卯年,嶺南左右道舟師,合操於閑山前洋,兩湖則各其前洋行操矣。今春三南,雖難合操,而兩南合操,不可不爲之事,有此稟請矣。合操之五十年不行,雖曰可憫,蓋此合操,專爲備倭,而湖西則與中國隔海,荒唐船出沒之地,決不可空營遠赴,湖南之赴操,亦難矣。雖以各操言之,每年一次赴操,率多敗船,許多軍人重大軍器渰死沈失之患相續,實爲重難,況千里海路之合操乎?今年亦姑令各道擧行,何如?上曰,然則何時當合操耶?文秀曰,湖西最遠,固難赴去,湖南亦遠,此則決不可爲之。景夏曰,臣曾於湖南沿海,目見數十水軍敗船,一時沒死。蓋大海往來之際,自多敗船之患,三道合操,事勢誠難矣。上曰,所達如是,王者豈特爲軍務。今則各令本道爲之,可也。出擧條上曰,諸臣或有勦說,亦不以次序陳達,推考。出擧條在魯曰,此黃海兵使申德夏狀啓也。以今春習操點視等事,依例擧行事稟請矣。依例擧行之意,分付,何如?上曰,依爲之。出擧條在魯曰,此卽京畿水使金潤狀啓也。以爲本道海西秋操,則各自本道設行,春操則間一年,互相往來合操,已有定式矣。今春則海西舟師,來到本營前洋,當爲合操乎,或令各操設行乎?請令廟堂稟旨矣。遠赴合操之有弊,與統營無異,今年亦令依前各操,何如?上曰,依爲之。出擧條在魯曰,此則全羅兵使趙東濟狀啓也。以今春巡操·巡點擧行事,請令廟堂稟旨矣。巡操則依例擧行之意,分付,營將巡點,則不必疊行,停止,何如?上曰,依爲之。出擧條在魯曰,此卽慶尙左兵使李泰祥狀啓也。束伍軍兵春秋操鍊,昨年以通信使之行,停止矣。今春兵使習操及營將巡點等事,請令廟堂,稟旨,分付矣。兵使習操,使之依例擧行,而營將·城將巡點,止之意,分付,何如?上曰,依爲之。出擧條在魯曰,此卽慶尙右兵使金亨魯狀啓也。以今春巡操與營將·節制使巡點事,請令廟堂稟旨矣。兵使巡操,依例擧行之意,分付,營將·節制使巡點,則停止,何如?上曰,依爲之。出擧條在魯曰,此卽平安兵使李義豐狀啓也。以爲各邑鎭堡巡操,淸北則每秋擧行,淸南每趁春擧行,已有定式。而自前巡操之時,或値兵使遞易,則報備局,待新兵使到任後擧行矣。今則兵使,旣已罪遞,不敢擧行,請令廟堂稟旨矣。兵使雖遞,未交龜前,亦有擧行之例。新兵使差出,下往尙遠,使之擧行,何如?上曰,使舊兵使,仍爲之,可也。出擧條在魯曰,此卽守禦使趙觀彬狀啓也。南漢今春面操,前營廣州當次,而從前每以春耕相値,待秋擧行。今則何以爲之?請令廟堂,稟旨,分付矣。正當農作之時,許令待秋擧行,何如?上曰,依爲之。出擧條在魯曰,此卽摠戎使具聖任狀啓也。本廳所屬三鎭列邑束伍軍春秋巡歷操鍊,丙寅春過行之後,廢閣不行。今春巡操,則依例擧行。請令廟堂,稟旨,分付矣。上曰,畿民比他道有間,特爲待秋擧行。出擧條在魯曰,守令之未署經者甚多,夫馬遲滯及邑事民弊,俱甚可憫。在前一司署經者,亦有發送之例矣。今亦依此爲之,何如?上曰,一司署經之守令,除署經發送,可也。在魯曰,全未署經者,則今日政臺諫,待下批卽爲牌招,以爲署經之地,何如?上曰,依爲之。出榻敎在魯曰,甲山·慶興·吉州新迎人馬尙今留滯之弊,極爲可憫。金遇喆,則其時臣引入,故未及請罪矣。三邑守令,今日政出後待下批,一旬內發送,何如?上曰,一旬則猶遠,其令不多日內催促發送,可也。出榻敎若魯曰,義州府尹韓德弼,除拜已久,尙不肅命,非但邊邑事可慮,亦損國體,宜有申飭之道。在魯曰,韓德弼在湖中,再次呈狀於備局,以爲重得風病,末由赴任云。故以從速往赴之意題送,而尙無動靜,宜加申飭。上曰,拿處,可也。出擧條在魯曰,濟州行査之時,自多時月,淮陽府使韓億增許遞,其代卽速差出,何如?上曰,依爲之。出榻敎在魯曰,今年是己巳,人人追思三忠臣,皆有愴感之心矣。朴泰輔·吳斗寅·李世華三臣處,自朝家,宜有特爲致祭之擧。而左相則又以爲,驪陽府院君閔維重處,亦爲致祭,其奉祀孫,別爲出六好云,故敢此仰達。周鎭曰,李世華則甲戌年,爲復位都監堂上矣。在魯曰,李世華,辛巳年死矣。故判書尹世紀挽詩曰,己巳能生辛巳死,公生公死異乎人云矣。上曰,李世華子孫有乎?羽良曰,故判書李廷濟子,爲其養孫,而有子云矣。周鎭曰,故左相陳達,特爲立後。上曰,海昌尉吳斗寅之支子也。在魯曰,朴泰輔,亦有養子云。上曰,此是昔年之事,致祭則於予,或似如何矣?在魯曰,頃年章陵擧動,過露梁時,三忠臣祠,難於祭文,而不爲致祭矣。若魯曰,其時還宮後入侍時,以難於祭文,當更思之爲敎,而仍未爲之矣。尙星曰,其時祭文,臣撰出以待,而仍不用之矣。上曰,今聞所達,興愴一倍,而致祭則曾已下敎,不可不詳愼。其奉祀孫,分付該曹,特爲錄用。驪陽府院君奉祀孫,特爲陞六,可也。抄出擧條在魯曰,頃者捕廳從事官還配之命,出於另加警飭。而從事官之罪,獨爲偏重,未免太過。而本事正犯,今已究得,遠配人中,亦有已故者云。聞甚惻然,今則歲已改矣。似當有霈宥之道,故敢達。上曰,特爲放送。出擧條在魯曰,扈衛三廳軍官,皆逐朔科射矣。試射,近則依聖敎爲之矣。臣所帶廳中,直赴者連出,而外面俱皆不似。臣意則優等中矢數會計後,大將亦爲親見其人,擇其爲人之稍勝者,而許其直赴,似勝矣。上曰,以其才爲之者,何可枳之,不似則汰去,汰去則予不惜之矣。如此則必有私囑,如此事,豈可鏤刻爲之?依前下敎爲之,可也。金聖應曰,臣以營門事,有所陳達者矣。都監財力,本不裕饒,而昨年災減,亦至於三十六同之多。因城廊火砲之役,木錢之儲,俱皆匱乏,夏等奉足,無以繼給。大臣今方入侍,許令稟處,何如?每以砲保事,有欲仰陳,而今因事端敢達。砲保,乃是軍兵,冬等衣資,每於十月捧之,卽爲分給者,卽當初事目。而近來各邑守令,慢忽成習,趁不上納之故,奉足之分給,或至於十二月,事甚駭然,不可無別樣申飭之道。今後若不趁限上送,則道臣推考,守令各別論責,何如?上曰,輦下軍兵之事,不可如是,此後如是,則道臣從重推考,守令拿處。災減事,令備局,稟處。出擧條具聖任曰,此慶尙監司南泰良疑獄狀啓也。上曰,旣令大臣收議,而收議何不入之?聖任曰,其時刑判,柳儼也。其時自上,有更當召見之命,而仍無召見之事,故大臣收議,未及爲之矣。上曰,大臣知此獄事乎?在魯曰,已久故未能記得矣。上曰,議大臣以入,可也。若魯曰,臣雖未知獄案之如何,而旣有議大臣之命,則何不趁卽入啓。而今始煩達於筵中乎?其時秋曹堂上推考,更令本曹,依格例書入稟定,何如?上曰,依爲之。出擧條聖任曰,黃海道疑獄,亦有之矣。上曰,此則議大臣書入之時,同爲持入,可也。羽良曰,月課米,兵判旣已再次陳達而得之,則臣固不得不輸送。第聞欲得黃海道大同米,而海西大同所納,不足以給此數,若以本廳所管詳定小米代給則爲好。臣雖未及問於領相,而左相則以爲好矣。領相方入侍,下問處之,何如?上曰,大臣之意,何如?在魯曰,詳定米,雖是惠廳所管,而與大同米有間,似爲不便。然禁營,旣以此願受,則此非惠廳慳惜本廳所在米之意也,許之無妨。但海西詳定米,山邑則太多,沿邑則不足,以山邑米劃給,似好矣。上曰,依爲之。出擧條文秀曰,惠廳月課米之不欲給之者,抑何意也?旣已給之,則訓鍊院·御營廳,亦當均給矣。聖應曰,此是掌三軍門之物也。三軍門,如有可用處,則當移用之矣,此非直爲惠廳之物也。尙星曰,今日則異於常時次對,當講治國大規模貽燕之謨,而大臣,以扈衛軍官事仰達,大將以月課米爭達,誠爲慨然矣。上曰,宰臣所達,是矣。貽燕之謨,當急爲之。予亦聞此言,實爲歉然矣。尙魯曰,所達雖好矣,今日亦次對,何可不爲如此言?上曰,月課米,訓將·御將,初不請得,公然隨兵判而陳達,從重推考。出擧條羽良曰,此後則月課米,臣當牢守之矣。上曰,依爲之。尙魯曰,今此久勤變通,蓋出於疏通正職之意。而各岐久勤,雖曰略加變通,每都目應用之數,猶不下卄七八人,一都政邊將之窠,決不至此多。此後此窠,若盡歸於各岐久勤之類,則正職疏通,恐無暇及。臣意則各岐久勤酌減之,正職久勤略增之,然後始可以正職及各岐。隨窠多少,推移參用,將有變通之效矣。訓鍊院則判官·主簿通融,出久勤一窠,武兼則元久勤一窠外,加出一窠,合爲二窠,部將守門將,則參上員數不多,兩廳通融出久勤一窠似宜,以此定式,何如?上曰,所達誠好,依爲之。出擧條尙魯曰,今此變通事,今方正書,而或未及,則當入啓於大朝耶?上曰,戶兵判所爲之事,皆入啓於予,可也。上曰,承旨讀禁府公事。上曰,以御史文書,能計其贓耶?羽良曰,可以計之。上曰,儲置米所重者,何如?羽良曰,儲置米豈不重也。比他贓,似可歇矣。上曰,八十兩用之如水,至於十兩,則滄海一粟矣。羽良曰,書啓中事,則未及問之矣。上曰,下記事,亦問之,可也。羽良曰,加入火稅錢一千六百七十兩無用處,入算板則有之,而出算板則無之,書啓中用下外,豈有算板云者?御史之言亦是矣。李福海,願考其官廳都錄云。都錄考之,何如?上曰,此是御史不持來之文書,而渠之文書也,考見如何矣。領相之意,何如?在魯曰,都錄猶似不仔細矣。羽良曰,左相則取見何妨云矣。上曰,南倉米事,陰譎爲之,而猶非貪汚也。御史持來文書,則雖寸紙可信,而至於都錄,則殊常矣。尙魯曰,都錄事,大臣所達,是矣。只有都數矣。尙星曰,都錄則不當矣。羽良曰,柳東茂時都錄,初則不見矣。末乃因大臣陳達而見之云,故渠欲納之矣。在魯曰,都錄則非巡營成貼矣。上曰,御史前聞此消息,安知不爲改之而踏印耶?只以御史文書,問之,可也。羽良曰,昔旣有考見之例,其在求生於必死之中之道,亦何害也?文秀曰,柳東茂時,乃重記也,非都錄也。下記在則可以知之,何待都錄?都錄則不如下記之仔細矣。上曰,十兩以上,盡問之,可也。李福海烹,然後可謂有法。李福海免於贓,李泰出獄門,則是國無法也。羽良曰,今則過盛禮後當開坐。上曰,依爲之。上曰,李泰,將於何處島配耶?黑山島,何如?尙魯曰,此是惡島,而李萬江,在於此島,李泰則配於濟州,似好。載浩曰,黑山島則凶人多在,濟州則有三官家,其在制御之道,亦似勝矣。上曰,予初則不欲公然杖殺人命矣。李泰則若生置,則當更辱搢紳,人君豈宜使臣下,直爲杖殺人也?而此漢則異於他漢,秋判當除尋常嚴刑,使不得及於配所,可也。聖任曰,謹當依下敎嚴刑,而過今七日後,始可開坐。在魯曰,聖敎如是,則雖齋戒日,亦當勿論而加刑矣。命承旨書之曰,李福海,旣不問錢饋,只問貪汚。福海自福海,李泰自李泰,其無更待者。此等逃命陰譎之類,不可一刻置之於輦轂之下。其令刑曹,依前下敎,連三次嚴刑後,大靜定配。文秀曰,月課米,本是三軍門補用之物,而今則惠廳,知其爲己物,賓反爲主矣。禁衛營旣令劃給,則兩軍門,何可獨不給之?臣等當一體,稟處矣。上曰,予以爲必如此仰達矣。御將今始達矣。然則從當草記,可也。上曰,今番兵判變通事好矣。尙魯曰,訓局別武士,當初則間間收用者,今則爲每都目遷躔。扈衛廳,雖大臣衙門,異於各軍門久勤,故臣以間二都目遷躔事磨鍊,而兵曹堂上軍官,亦爲間二都目矣。上曰,堂上軍官,旣間二都目遷躔,則其公心,可知矣。若魯曰,經筵·書筵講官講聲,自古有規,而近來書筵時講聲,或有低促者,古規亦將廢矣,宜有申飭矣。上曰,予在東宮時,召對時,則雖低聲讀之,而書筵則高聲徐讀矣。今則書筵讀聲不高耶?羽良曰,或有高聲讀之者,而大抵不爲徐讀矣。上曰,此後則書筵時,高聲徐讀,召對時,低聲讀之事,申飭,可也。出擧條若魯曰,聽政之後,書筵·召對,當依前行之。而與經筵有異,旣無承·史入侍,則賓客·春·桂坊進講文義之外,干涉朝政之事,不宜有所陳達。此意定制,申飭,何如?上曰,所達誠是。書筵·會講一也,一例嚴飭,或有是事,則予當隨聞重飭矣。上曰,入直承旨一人,與元景夏·趙明履,詣閤以待,可也。上曰,李鼎輔,又何陳章耶?明謙曰,渠旣有身病,本無嗣續矣。下去後卽爲喪妻,今則似欲娶妻而然矣。上曰,北伯陳章,今又過矣,還爲下送。吏判旣遞,其疏,無批答還下,可也。退出。
正月二十五日初更,上御歡慶殿。右參贊元景夏,行副司直趙明履入侍時,右參贊元景夏,行副司直趙明履,同副承旨朴弼載,記事官李顯祚·盧賢鶴·蔡濟恭入侍。上曰,方作諭元良之文,故召卿等矣。中庸九經章上之。朴弼載曰,先正臣李彦迪所製九經衍義,依大學衍義例爲之,未及卒工,而其文甚好矣。元景夏曰,玉堂·春坊,有此冊矣。上曰,注書新經春坊,必知之矣。此冊在於春坊耶?臣顯祚曰,春坊有此冊矣。上曰,兼春秋出去,春坊所在冊持來。盧賢鶴,出去持來。上命承旨,首書政訓二字,而仍書之。上曰,人當三五得大人,月當三五光滿天之句,是何人詩也?咸曰,不能記得矣。上曰,此詩予常好之,故得大人三字,出於此詩也。上曰,前判書鄭羽良之政注公矣。徐宗伋,則有洪羽漢之疏,李周鎭則有金硡之疏,而鄭羽良,則今無撕捱者矣。雖有小可爲嫌者,尹光紹渠謂無毫分挾雜之心,則何可以此撕捱,況今代理之初耶?景夏曰,然矣。似不可撕捱矣。景夏曰,臣於尊賢二字,有所仰達矣。北京覺迷錄,曾有之矣。曾正之師,卽呂留良,而留良之號,晩村也。孝廟與先正宋時烈之事,在於晩村集中,而有曰朝鮮王,與處士宋時烈,講春秋大義云。中原義士,若聞有此事,則必當記錄,故晩村集中,似有此記也。臣於使行時,輒使譯官,得晩村集以來,而終不得來。金昌祚以爲,晩村集有前後集,而在於江南云。今後亦將得來,而或於晩村集中有此語,則是孝廟事,有名於天下矣。晩村講義,則於明末講義中,段段入載,而其議論極好,見識亦深,誠難士矣。上曰,講義則有之乎?景夏曰,此則多有之矣。上披覽九經衍義曰,多用工矣。有臣謹按之字,似是欲獻者也。景夏曰,先正撰此訖工後,欲爲奉獻,而未及訖工,乙巳士禍,竄配而死矣。弼載曰,先正學問,盡在此矣。先正所撰文字本不多,而文集亦少矣。上曰,全保近習之仁道,好矣。景夏曰,臣未及仰達矣。諸葛亮治蜀雖尙嚴,而今日則異於其時矣。上曰,左相勉予以尙嚴,而予則以爲,今日則仁道好矣。景夏曰,況我朝,以仁厚立國耶?上曰,然矣。政訓書訖。上命明履讀之。上曰,卿等持此草出去,更爲詳見,有可以稟者則入來,無則繕書,作爲冊子,一件則入之,一件則送於春坊,可也。上曰,御製編次事,初則吳光運,掌而爲之矣,今則卿等爲之矣。景夏曰,凡例則臣專皆爲之矣。明履曰,臣未知判義禁已爲陳達否,而尹光履已更招,而平海御史書啓,尙未下之矣。上曰,未下耶?當下之矣。王府公事一律,則當稟於予,而如尹光履事,則非稟於予之事也。明履曰,用人刑人邊事,旣定式而稟啓矣,此亦刑人之事也。上曰,注書出去,節目持來,可也。臣顯祚出來,持節目還入。上曰,刑人則似當改之矣。承旨出去,禮判今日草節目,入之,可也。退出。
上在昌德宮。停常參·經筵。
柳復明啓曰,守令署經事,命下矣。憲府除在外外,大司憲曺命敎,持平李壽德,一體牌招,以爲署經之地,何如?傳曰,允。
趙明謙啓曰,奉敎李德海,待敎尹東星,旣已付職,竝卽牌招入直,何如?傳曰,允。
又啓曰,再明日頒敎文,當爲製進,藝文提學鄭羽良,明日待開門牌招,何如?傳曰,允。
柳復明啓曰,昨日筵中,大臣,以卿宰以下侍從臣罷散人,敍用付軍職,俾參於朝參及頒敎事,陳達蒙允。而昨日政,堂上以上敍用人,依例付軍職。堂下侍從,則三司·春坊遞職者外,元無坐罷被敍人應付軍職之規,故竝不付軍職。殊無變通進參之意,堂下曾經侍從罷散被敍人員,令該曹竝卽口傳付軍職,以爲進參之地,何如?傳曰,允。
兵曹口傳政事,以權賢·閔墡·任珣·李光溭·南泰爀·具允明·沈墢·黃景源·權抗·韓光會·林象老·金致仁·李耉齡·金朝潤·沈鑧·李基德·崔成大·趙載德·呂善應·成有烈·李敏坤·金尙耉·任震夏·朴·申晦·李翼元·趙重稷·趙明健·權扶·李塤·趙泰彦·韓啓震·姜必愼·李巨源·曺允濟·柳壽恒·金履萬·南彦彧·朴亨潤·安晟·朴徵賓·柳萬樞·趙昌來·李格·李大源·金霔·安允行·朱炯离·成大烈·李聖檍·金重熙·鄭純儉·洪樂性·尹尙白·黃柙·洪羽漢·兪彦國·李壽鳳·丁喜愼·鄭彦忠·李壽觀·南泰會·李克祿·南雲老·鄭玉·李東煥·李載厚·趙炳彬·李宗延·李世泰·金硡·朴聖源·李彦世竝副司果單付。
朴弼載,以弘文館言啓曰,新除授修撰魚錫胤·尹東度,卽爲牌招察任,何如?傳曰,允。
趙明謙,以禮曹言啓曰,取考丁酉謄錄,則其時因實錄,考出別單,本曹草記,以爲王世子受朝參,鼓吹量減以定。出宮時,用唐樂五雲開·瑞朝·用尾後,群臣拜時,奏唐樂水龍吟,入宮時,奏唐樂洛陽春。其樂器工人之數,方響·唐琵琶·洞簫·牙箏各二仍舊,觱栗六減二,唐笛四減二,大芩四減二,杖鼓八減四,鼓一仍舊,工人,從樂器數,用二十一人,服色亦仍舊事,啓稟量定矣。今亦依此例,磨鍊擧行之意,分付掌樂院,何如?傳曰,允。
又以禮曹言啓曰,取考謄錄,則丁酉年王世子受朝參儀註中,王世子卽座,翊衛二人,佩劍分立,左右司禦二人,佩弓矢分立座後,翊衛以下,分立庭之東西云。續五禮儀,亦以此儀載錄,而取見兵曹節目,則翊衛以下皆佩劍,陪衛於堂內,亦是丁酉前例云。而今此王世子受朝參儀註,一從丁酉謄錄及續五禮儀,磨鍊,以入於大殿·世子宮之意,敢啓。傳曰,知道。
吳遂采,以戶曹言啓曰,卽接廣興倉所報,則來二月朔頒料次,倉官進去于判府事閔應洙家,請受祿牌,則以爲情跡,萬分惶懍,今方蹙伏待勘,常廩不敢冒受,祿牌不爲出給云。係是大臣祿俸,何以爲之?敢稟。傳曰,令倉官,更爲輸送。
朴弼載,以兵曹言啓曰,今正月二十六日,幼學兪均稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將朴鳳章,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今二十七日王世子聽政朝參時陪衛節目,依丁酉年例,磨鍊以入之意,敢啓。傳曰,知道。
又以兵曹言啓曰,明日王世子聽政朝參時,禮曹儀註中,以翊衛二員,佩劍分立,左右司禦二員,佩弓矢分立座後,翊贊以下,分立庭之東西磨鍊。而取考本曹丁酉節目,則以翊衛二員,佩劍近前侍立,司禦二員,佩劍弓矢,其餘皆佩劍,堂內分立事,啓下擧行矣。其時節目,旣考出實錄,遵依故事,則禮曹儀註,雖如此,陪衛事重,不可變改。今此節目,依丁酉年例,磨鍊以入之意,敢啓。傳曰,知道。
持平李壽德啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。請慶昷,遠地定配。請徑斃罪人濂孥籍等事,亟令王府擧行。請亟寢罪人龍發·斗齡·戒剛酌處之命,仍令鞫廳,嚴鞫得情,夬正王法。請李之陽,遠地定配。請孔承彦·英梅等,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。措辭竝見上答曰,勿煩。
大司諫鄭翬良,正言朴相德啓曰,請充軍罪人李時蕃,依律處斷。請逆坦緣坐籍沒等事,亟命王府,依法擧行。請還寢泰績酌處之命,仍令鞫廳,嚴刑得情,夬正王法。請畬孥籍等事,亟命王府,依大逆律擧行。請戊申逆賊巨魁之子,以年未滿未及施法者,亟命王府,竝行孥戮之典。請賊濂收孥籍産,亟命擧行。請寢龍發·斗齡·戒剛酌處之命,仍令鞫廳,嚴刑得情,夬正王法。請寢八金·恒延·命垕·敏樞酌處之命,仍令鞫廳,嚴鞫得情。措辭竝在上正言閔堣,以措辭在上引嫌而退,辭欠別白,致勤誨責,其在臺體,勢難仍在。請正言閔堣遞差。答曰,不允。處置事,依啓。
朴弼載,以御營廳言啓曰,今此下番騎士別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十二番騎士五十人內,一人遭父喪下送,其餘四十九人及標下軍四名,已爲逢點整齊矣。來二月初一日,與東營入直十一番騎士替代後,舊番騎士放送之意,敢啓。傳曰,知道。
又以禁衛營言啓曰,來四月當忠淸道軍兵,當爲連續上番,而係是農月,故依事目,五番左部右司屬五哨,則四月一朔立番,五番左部後司屬五哨,則五月一朔立番。而當其番次,每於前月二十五日,京中逢點,十四番·一番海西騎士,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,來二月當四番左部中司屬五哨內,忠淸道六百四十四名,京畿八名,逢點實數六百五十二名,十二番海西騎士五十人,步軍標下四名,已爲點閱整齊。來月初一日,與內外各處入直將官馬步軍兵等,依例替代後,舊軍放送之意,敢啓。傳曰,知道。
以平安監司狀啓,別餉庫未記付前錢文上送地部事,實無奉承之勢,惶恐竢罪事,傳曰,勿待罪事,回諭。
上在昌德宮。常參·經筵,以代理停。
巳時,日暈。夜一更二更,有霧氣。
朴弼載,以都摠府言啓曰,今日入直內三廳,武兼禁軍及軍兵等,當爲中日習射,而王世子聽政朝參相値,不得爲之之意,敢啓。傳曰,知道。
傳于趙明謙曰,禮判·騎判,有下敎事,持丁酉謄錄今番節目,行禮前入侍。
趙明謙啓曰,內局提調李周鎭,本職旣已遞差,時無職名,令該曹卽爲口傳付軍職,何如?傳曰,允。
傳于朴弼載曰,兪判府事,似上來留待,兵戶判入侍,同爲入侍。
兵曹口傳政事,李周鎭副司直單付。
吏曹口傳政事,金尙喆·尹光紹·趙載敏·李奎采竝兼春秋編修官單付。兪漢蕭·李應協兼春秋記注官單付。朴盛源·金陽澤·李顯重·黃仁儉竝兼春秋記事官單付。
趙明謙,以禮曹言啓曰,大報壇祭,每年三月上旬,擇日擧行事,曾已定奪矣。吉日,令日官推擇,則來三月初九日爲吉云。而今此大報壇祭,當初則雖以親臨磨鍊,其後亦多有遣大臣攝行之例。自上方在靜攝中,今則何以爲之?敢稟。傳曰,當親行矣。
朴弼載,以備邊司言啓曰,本司堂上金始炯·李宗城·柳儼·徐命九,還爲差下,使之察任,何如?傳曰,允。
李昌壽,以義禁府言啓曰,陽川前縣令金宇槪,兼官富平府使洪樗等拿問事,傳旨啓下矣。洪樗,今方待命,卽爲拿囚。而金宇槪,時在楊州地云。依例發遣府羅將拿來,何如?傳曰,允。
以承傳色口傳下敎于金相福曰,世子朝參卽初政,而內有雜人,當該承言色推考,當該掌務,令該府處之。
趙明謙達曰,明日常參,頒敎相値,頉稟。令曰,知道。
持平李壽德達曰,請逆坦孥籍,一依王府草記,卽令擧行。請寢泰績酌處之命,仍令鞫廳,嚴鞫得情,夬正王法。請瑞虎等兩賊孥籍,亟令王府擧行。請夏宅孥籍,亟令王府擧行。請逆畬孥籍,依大逆例擧行。請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。請慶昷,遠地定配。請濂孥籍等事,亟令王府擧行。請寢龍發·斗齡·戒剛酌處之令,仍令鞫廳,嚴鞫得情,夬正王法。請李之陽,遠地定配。請孔承彦·英梅等,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。措辭在上答曰,勿煩。
正言朴相德達曰,請逆坦緣坐籍沒等事,亟令王府,依法擧行。請泰績,仍令鞫廳,嚴刑得情,夬正王法。請畬孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊〈濂〉收孥籍産,亟令擧行。請龍發·斗齡·戒剛,仍令鞫廳,嚴刑得情,夬正王法。請八金·恒延·命垕·敏樞,仍令鞫廳,嚴鞫得情。措辭在上答曰,勿煩。
驪川君增疏曰,伏以臣始遭天地間罔極之變故,卒荷天地間罔極之恩渥,拔之坑坎之中,置之衽席之上。臣於是,褫魄少定,惝況感祝,不知所以自措也。念臣屬旣疎遠,性又愚魯,而濫蒙聖明之敦敍,承藉祖先之遺業,秩崇俸厚,榮極寵隆。居常悚慄,若臨淵氷,惟以无忤世三字,爲謹身之方。鬼猜人忌,眇福難持,竟罹此不忍聞不忍言之變。若使古人當之,處之必有其道,而事出不意,五內震盪,倉皇迷瞀,莫知所爲。旣不能刳心剔腸,卽日滅死,只得趨詣九閽,指告事實,伊日遑遑景色,惟天日監臨之耳。尙何言?尙何言,罪人凶頑,不卽輸情,以致觸冒風寒,屢煩親鞫,一則臣故,二則臣故。每承此報,心顫骨掉,走伏闕下,席藁俟勘。而聖度天大,曲加庇覆,連下勿待命之敎。感戴恩造,雖還私次,自遭此變,便同喪性之人。椎胸號呼,坏蟄深奧,聞人聲則驚,見人顔則縮,一日二日,遽然歲已徂而春將半矣。只恨一縷支離,未卽溘然無知,而時收驚魂,瞻望宸極,則起居久廢,若隔前生。痛隆恩之莫酬,恨身名之大僇,仰天掩抑,恐作不瞑之鬼矣。頃日四叔侄,竝爲私覿之命,出於千千萬萬夢想之外,蹶然而起,顚倒趨侍,則玉音溫粹,天語諄複,其所開釋而慰譬之者,雖慈父之於迷子,蔑以加矣。且以於卿何有,更勿一分介滯爲敎,豈料此生復有是事。陰谷之回春,枯木之生華,猶未足以諭臣今日所被也。臣是何人,前後眷私,愈往愈摯,乃至於是耶?震慌感激,涕淚難禁,不能悉陳衷赤。抑情逬退,而闔門老少,踊躍歡迎,攢手北望,不語而涕,今日雖死,更何所憾?恩山德海,巍蕩難摸,隕首結草,猶屬歇後,兄弟叔侄所相禱祝者,惟在世世生生,圖效塵刹之報而已。臣旣忝宗籍,纔承前席懇惻之敎諭,從今以往,不敢爲永謝京輦,畢命松楸之計。而至如兼帶廚院提擧,親府有司,終非釁累如臣所可冒當者。臣以何心,酬應簿書,出入供上,自同無故之人耶?乞賜竝遞,只以所襲之節,俾得安意趨走於承候之班。而若其名字之當改,已陳於筵中矣。人之以此名者何限,而忽被凶人之巧解。每一念至,魂飛魄散,直欲割去而不可得。此名未改之前,罔非臣惴惴之日。特令該曹照例許改,卽臣日夜所祈望者,人之所欲,天必從之。伏乞竝賜矜可,以爲終始之大惠,千萬至祝。答曰,省疏具悉。頃者召見已諭,今何復諭?於名字曾諭,名字若此,於君號何?須諒卿心,豈有一毫介意之端乎?卿其勿辭,安意供職焉。
判中樞府事閔應洙疏曰,伏以臣所遭非常,情跡惶蹙,逬出城外,恭俟重勘,今殆兩朔矣。査事已了,臣子遠配則臣當次第被勘,而尙無處分者,豈殿下,雖俯悉臣子之所犯至重且大,而特以全保之眷,過屈刑章,薄施竄配,乃竝與臣罪而曲貸耶?苟如是,則在臣父子,惶蹙雖切,其於朝家之政刑乖舛,果何如哉?臣誠感隕愧蹙,益不知死所也。噫,以臣罪釁,冒沒妄進,自取僇辱,悔恨莫及,則決不可更爲抗顔於淸朝。而有子不肖,身陷大僇,每聞聖敎至嚴,置身無地。渠固自作,合被重辟,而不善敎導,罪實在臣。又以向日筵奏,臺言峻攻,聲罪甚重,其間委折,雖不必更煩,而揆以國體,決難倖逭於常憲。席藁泥首,循省自訟,一則臣罪,二則臣罪。殿下雖欲爲臣庇覆,司直之論,理宜層發,其在自處之義,尤不宜久淹於近城之地。而適値代理有命,朝參隔日,縟儀將擧,百僚咸聳。而顧此負罪之蹤,旣不敢趨造於末班,亦未免遲回留待。濡滯至此,臣罪滋大,敢此冒死自列,以冀快伏斧鉞之誅。伏乞聖明,亟勘臣罪,以嚴國法,幸甚。答曰,省疏具悉卿懇。噫,幾年苦心,今于少伸,追惟昔日,一倍此心。卿心已諒,於卿,豈有一毫若此乎?卿須安心勿辭,其卽登途,用副慇懃之意。仍傳曰,遣史官傳諭。
戶曹判書朴文秀疏曰,伏以臣無才無能,特一凡夫耳。無文而猥忝科名,無德而濫廁卿列,無一所長,無一可取,而感激眷遇,矢心圖報,惟以筋力精神,爲少效奔走之計。今則年迫六十,中經毒瘇,筋力衰矣,精神耗矣。度支繁務,戎垣重責,萃於一身。自曉至昏,文簿委積,酬應沓至。未滿一年,已衰之筋力益衰,已耗之精神政以之舛錯,事以之昏謬,若此不已,則身必斃矣。斃固不足惜,其於國事之僨敗何哉?度支,方有成命擧行之事,而其事,千頭萬緖,蠶絲牛毛,若不專心致志,則一失之害,當及百年,此不可不慮。且心無兩用,而大小戎事,鎭日撓之,故度支事實,無湊泊之勢。如此則彼此不當,無一所成,於公其受病,何待臣言而聖上俯燭之耶?仍伏念錢穀甲兵,國之重任,雖擇人分掌,猶患不勝其任,況可竝委於病衰臣一身,任其僨誤耶?噫,天道惡盈,鬼神害盈,臣之盈極矣,必爲天神之所惡害,此臣從前所以微懇顯辭,不能自止者也。度支則惟當少待變通事了當,而至於戎務,則及時卸解,然後可無大誤軍機,重陷罪戮之患矣。伏乞聖慈,先遞臣將任,俾得專意於度支事,幸甚。答曰,省疏具悉。相臣之達雖然,將臣任重,予豈輕許?卿其勿辭,其卽行公。
副司直權爀疏曰,伏以臣於屛伏頌愆之中,伏聞非常之敎,驚遑焦泣,罔知攸措。何幸傳敎,不日遄收,繼而有東宮邸下代理之命,臣攢手欣幸,曷有其極?伏念臣病滯外方,凡於時議,一未聞知。忽於今月十三日,臣之庶弟在京者,急足報曰,聞御史以聞慶錢事,有所云云之語云,且聞搢紳之間,有受聞慶來物者,陳疏自首云。此事雖是還推臣騾價者,而旣自李福海所來到,御史所傳,又如是明的,則其時委折,不可不一陳。故臣果卽日治疏,又急足送京,十四日午間,疏本到院云。自沁都至京,一百二十里,二夜二晝之間,其所往復,豈有異乎?其間事實,不過如斯,臣未嘗他路得聞。而近又聞禁坐開坼時,其八十銅,以馬價二字,明白載錄云,此則日月之明,想或有下燭者。而若使臣,早知有此載錄,則初何必汲汲疏列,以煩聖聽也哉?臣臨事妄率,未及周思,遽上自辨之章於文書未坼之前,致勤嚴旨,震惶之忱,至今未已。雖聖度天大,恩敍特降,而以臣情跡,亦未敢爲晏然進身之計。伏乞聖明,亟勘臣罪,以安私分,幸甚。答曰,省疏具悉。頃者下敎,意在勉飭,其何若此?卿勿過辭焉。
領議政金在魯,左議政趙顯命聯名箚曰,伏以我邸下,以沖年,受艱大之任,邸下將何以稱塞大朝付托之至意哉?臣等竊爲邸下,不勝區區憂慮之至。今當蹈忭之餘,敢以五條之說,仰備座右之銘焉。其一,願邸下立大志焉。所謂大志者,大人之志也。邸下雖在沖年,聽斷國政,實行大人之事,苟不能棄幼志,而立大人之志,則何以任大責而行大人之事也?大人志者,如堯·舜文武是也。誠有欲爲堯·舜文武之志,則堯·舜文武,斯可爲也。其一,願邸下敦孝悌焉。所謂孝悌者,順父母之心之謂也。父母之心,莫不欲其子之爲善也,亦莫不欲其子之不爲不善也。大朝之所欲爲,邸下必爲之,大朝之所不欲爲,邸下必不爲之。事無大小,惟以順大朝之心爲心。雖宮中微細之事,一皆咨稟行之,問寢視膳,承顔奉敎之際,益兢兢盡誠禮焉。其一,願邸下勤學問焉。所謂學問者,學爲堯·舜文武之事,而讀書窮理,以爲修齊治平之本者,不讀書則何以窮萬理而應萬事哉?勿以酬應之繁多,而有所間斷,一日兩筵,毋或停廢焉。方今春陽已舒,晝漏漸長,殿閣和風,誦聲洋洋,則大朝聽之,必欣然樂而忘憂,此孝親之一道。其一,願邸下屛玩好焉。所謂玩好者,珍寶聲樂花草禽獸,凡可以悅耳目者是也。一有愛好之心,則將使嗜欲長而志慮荒,其弊不但止於妨工害政而已。夏桀之酒池肉林,商紂之瓊宮瑤臺,皆由此出,可不懼哉?其一,願邸下嚴近習焉。所謂近習者,宦官宮妾之類是也。朝夕左右,易於親狎,邸下必須莊重自持,使此輩,戰兢嚴畏,灑掃使令之外,毋敢有毫分踰涯,而其中輕妄多言語者,必斥遠之。此事關國家治亂,前代覆轍,斑斑可考,在今日,尤宜嚴立防限也。是五說者,大朝所以致太平,而享壽福者也。臣等今以奉獻於邸下,此豈非邸下所當繼述者哉?嗚呼,惟敬則心不放,惟誠則事皆實,敬從九容始,誠從不欺始,惟邸下,念在玆焉。取進止。答曰,覽箚具悉卿懇。意外有聽政之敎,余之誠意淺薄,終不得反汗天心,情理焦迫,其五條則豈敢一時忽哉?當銘心服膺焉。仍令曰,史官往諭。筵中下批
輔德金尙喆,兼輔德尹光紹,弼善趙載敏,兼弼善李奎采,文學兪漢蕭,兼文學李應協,司書朴盛源,兼司書金陽澤,說書李顯重,兼說書黃仁儉等聯名書曰,伏以我邸下至誠至孝,仰格慈聽。日昨下政院之敎,不終日而遄得反汗,宗社之慶,臣民之幸,曷勝形喩。今玆代理之擧,實出靜攝中分勞之聖意,則以邸下無違之誠,不得不祗承明命,爰遵故典,誕受朝參之盛儀,延頸願死之忱,擧切先覩之喜。第伏念我邸下,今日以前,問寢視膳之外,不過專意於講學一事,而今乃聽斷國事,酬應庶務,則大朝付託之重,邸下憂責之殷,比前時益萬倍矣。猗歟盛歟?一部常訓,三條垂戒,何莫非至道要語?而至於政訓新製,尤是授受心法。在邸下服行之道,固不越乎日前傳敎中一實字。所謂實者,誠也,而邸下纔講中庸,曰順乎親有道,反諸身不誠,不順乎親矣。誠身有道,不明乎善,不誠乎身矣。噫,順親之道,在於誠身,誠身之本,在於明善。今邸下之勉膺成命者,固出於順親之孝,而仰惟大朝此擧,亦豈亶一時代勞之意哉?欲使我邸下,明習國事,以畀四百年宗社之托,要須蚤夜靡懈,洞洞屬屬,實心體行,實事求是。端本而正始,由體而達用,然後順親之道盡矣,誠明之效成矣。然而所謂明善,卽不外乎讀書窮理而已。恭惟我邸下,一遵講規,行之三歲,朝筵夕對,孜孜不已。而況當志學之年,政懋時敏之工,則臣等蔑學,忝在僚屬,雖未有尺寸之裨補,一段祈仰之誠,自倍他人。而臣等死罪,竊覵邸下臨筵引接,嚴穆太勝,開卷講討,酬答或簡,咫尺顒昻,每恨有懷而莫罄,臣等之以此陳規,亦已屢矣。伏願邸下,繼自今,益究講學之實,以盡誠明之實,仰體大朝實字之戒,而亦宜加意於上下交泰之方,爲學爲治,一率是道,以紓聖上憂勤之意,以答億兆顒若之望,則億萬年無疆之休,實基於此。惟邸下,懋哉懋哉。臣等昵侍离光,與覩盛擧,區區愛戴之極,寸忱自激。而其職則侍講而已,有不敢與論他事,玆將勉學之說,略效獻芹之誠。答曰,覽書具悉。第二件之事,終不得反汗,情理焦迫悶鬱,所陳切矣,當留念焉。
假注書趙台命啓曰,臣敬奉聖敎,傳諭于議政府領議政金在魯處,則以爲,臣於近日,眼病苦劇,全廢視物。而去夜,迫於翰圈催促之命,不得不忍死趨詣,仍致達宵於闕中,症狀十分添重,痒澁刺痛。晝夜漆室向壁,不忍見日光燈火,公私文字,皆不能看接,老境積瘁之發,實有遂成廢盲之慮。加以寒省永夜,受感甚重,百症交攻,冷泄兼作,見方昏昏委蟄,不省四到,待朝方欲陳箚乞免。此際有大臣·備堂明朝入來之敎,而末由蠢動承命,不勝惶恐竢譴云矣,敢啓。右承旨趙明謙啓曰,臣敬奉聖諭,傳諭于領議政金在魯處,則以爲臣於再昨書啓,畢暴危懇,冀伏嚴誅。卽者承宣,又臨傳聖敎,不惟未蒙矜諒,責勵之旨,轉益嚴切。臣奉讀以還,惶愧震隕,求死不得。臣負罪至此,雖聖度包荒,姑寬刑章,而尙何敢拭釁抗顔,偃然復進於大臣之列乎?衷情抑塞,疾病增劇,昏昏委綴,死亡無日。末由悉辭以對,徐俟神氣少定,冒萬死更瀝肝血,以請鈇鉞云矣。臣亦以聖諭若是隆重,不可不承命之意,縷縷言之,而大臣不爲變動。臣旣承偕來之命,姑爲仍留之意,敢啓。又啓曰,臣敬奉聖批,傳諭于議政府領議政金在魯處,則以爲臣悉暴危懇,顒俟嚴命。不意承宣之臣,臨傳聖批,又靳矜許,愈加責勉,至於如此。臣以首頓地,惶隕抑塞,不知置此身於何地也。臣之所引三件必退之端,俱是苦心血忱,而其中第三件,尤是最緊切撞頭,不容復抗顔者。擧世公議皆曰,今則雖欲苟冒,亦不可得。而聖敎反是,此豈一時陳箚而止者乎?臣以老病則無復餘地,以支離則古所未有,以罪釁則何等重大,而猶不知退,因仍蹲冒,則狗彘不食臣餘矣。雖承誨諭之諄切,而斷無一分變轉之路,惟有席藁私次,鈇鉞是俟。跼高蹐厚,無所因極,不得已今將冒死,更尋辭單,尙冀日月之明,父母之慈,俯垂諒察,亟降處分云矣。臣旣承偕來之命,姑爲仍留之意,敢啓。又啓曰,大臣今方待命於金吾門外,臣旣承偕來之命矣,仍爲隨往之意,敢啓。又啓曰,臣敬奉聖諭,卽爲傳諭于議政府領議政金在魯處,則大臣承批之後,惶恐隕越,不敢仍爲待命,今方還歸本家,更陳血懇云。臣亦隨往之意,敢啓。又啓曰,臣敬奉所下封緘,傳宣于議政府領議政金在魯處,則以爲,今此再單之封還宣下,又出於千萬夢寐之外,惶悚震越,抑塞煎迫,罔知所以爲達云矣。臣旣承偕來之命,姑爲仍留之意,敢啓。又啓曰,臣敬奉聖批,傳諭于議政府領議政金在魯處,則以爲臣悚伏俟罪之中,伏承聖批,末端下敎,不勝萬萬驚惶。心膽隕墜,抑塞崩迫,直欲頃刻滅死,而不可得,只自席藁涕泣,屛息引領,以俟鈇鉞之下降云矣。臣旣承偕來之命,姑爲仍留之意,敢啓。又啓曰,大臣今又待命於金吾門外,臣亦隨往之意,敢啓。假注書金養心啓曰,臣敬奉聖敎,傳諭于議政府左議政趙顯命處,則以爲卽者史官,來傳待朝入侍之命,而賤疾一向無減,末由趨承,不勝惶恐待罪之至云矣,敢啓。左副承旨李昌壽啓曰,臣敬奉聖批,馳往傳諭于興仁門外議政府左議政趙顯命所住處,仍傳命召,則以爲臣徑情妄作,留箚出城,泥首席藁,嚴誅是俟。千萬意外,銀臺之臣,來傳聖批,開釋至爲慇懃,奉讀再三,以首頓地,但有涕血沾衣也。臣之此擧,從外面觀之,誠涉過中,聖批過矣之敎,誠至當也。然事有積漸,臣自知之,蓋有萬萬不得已者故耳。臣腰脚本病之外,指瘡腦腫,一時俱發,方在昏痛中,稍俟少間,更入文字,以請嚴誅云矣,敢啓。假注書李宜馣啓曰,臣敬奉命召聖諭,馳往傳諭于興仁門外議政府左議政趙顯命所住處,則以爲史官,臨辱荒郊,命召再納旋還,批旨隆渥,開示諄切。至於御醫之看病,亦係異渥,皆非負罪賤臣所當得,已不勝惶恐感激之至。而共輔元良之敎,臣奉讀至此,哽咽抑塞,莫知所以仰對也。臣淹病垂死,神識昏昧,無以締構數行文字,容俟少間,從當仰控危懇,以請處分云矣。臣旣承偕來之命,姑爲仍留之意,敢啓。
副司直權,同義禁趙明履,副護軍黃梓,刑曹參判洪啓禧,兵曹參判李昌誼等聯名疏曰,伏以臣等,卽伏聞政院,以夜下手諭,有不敢聞之敎,而相率求對,不勝驚惶震迫,罔知所措,方此來會禁中。而繼又伏承傳敎,則大臣·備堂外,將不得入侍,臣等尤不勝抑塞煎悶之至。敢此聯名齊聲,涕泣呼籲。伏乞聖明,亟許同入,俾得罄盡血懇,千萬至望。以上書啓上疏,俱於今日,無批下政院
王世子聽政節目。一,處所,依丁酉例,以時敏堂。朝賀及引接等事,皆於此堂。一,聽政時坐向,依丁酉例,隨便東向。一,初聽政時朝參,一次爲之。常參,依例爲之以稟。群臣拜禮,依丁酉例。宗親及文武群臣一品以下,再拜庭下。世子不答。惟宗親伯叔及師傅升堂再拜。世子答拜。大臣則雖非師傅,一體先升堂再拜。賓客則朝賀時拜庭下,書筵時依舊行之。一,朝參及凡受賀時動樂,丁酉年,以侍湯停止,此則禮文所重,依禮文擧行。一,凡事一遵丁酉故事擧行,而祀典則豈可一例命攝事,下敎矣。凡祭享,依例啓稟擧行。一,凡京外展謁展拜一也,依前例以稟事下敎矣。一,大祭獻官單子,陵殿獻官單子則入啓。凡祭官單子則入達,祝文亦依此例。一,五日備局日次,亦依丁酉前例爲之。而此等之時,旣在其位,豈可恝視國務?一朔十五·三十,一次元良,率諸宰入侍裁決。方在靜攝,其所進退,隨時爲之,若有求對稟達,無時召見,不在此矣。一,大朝稟定者,一依丁酉節目。用人用兵關係,一律三件事及邊事,而凡箚疏及啓辭,藩閫狀聞,各司啓辭,亦依丁酉節目,入達東宮。而狀聞及各司草記中事係重大,有難自決者,稟裁大朝事下令。政院入啓疏啓中有稟裁者,依丁酉故事,其令自內以稟。兩銓除拜,金吾秋曹一律處決及兵曹軍兵上番,京外殿最習操,兩銓歲抄,宿衛遞代,軍號省記,宮都城門開閉等事,竝依丁酉故事入啓事下敎矣,依此擧行。一,每月六次大臣·備局堂上,入對於時敏堂。該房承旨隨參書筵外,凡係聽政引接,承旨亦進參,翰注各一員隨入,春坊官竝兼春秋聽政日當直人,亦入侍記事,依丁酉年例擧行。一,出納命令,承政院主之,侍講院曾所擧行者,侍講院擧行。一,傳旨稱徽旨,啓依允稱達依準,啓辭稱達辭,啓本稱申本,狀啓稱狀達,啓目稱申目,上疏稱上書,百拜稱再拜,上前開坼稱世子宮開坼,謹啓稱謹達,啓聞稱申聞,伏候敎旨稱伏候徽旨,稟旨稱稟令,上裁稱徽裁,疏箚末端規式仍舊例,令牌用靑牌。一,朝賀等儀註,令禮曹,憑據丁酉前例,參酌定式,而儀仗及宿衛軍士,亦令兵曹,依丁酉前例,加數擧行。
正月二十七日辰時,上御時敏堂。禮判·騎判入侍時,禮曹判書李周鎭,兵曹判書金尙魯,右承旨趙明謙,記事官李顯祚·尹東星·蔡濟恭入侍。文學兪漢蕭,兼說書黃仁儉,追後入侍。李周鎭曰,聖體若何?上曰,一樣矣。周鎭曰,大妃殿氣候何如?上曰,差勝矣。周鎭曰,王世子氣候何如?上曰,好過矣。上曰,前則翊衛二人,司禦二人升堂矣。今則儀注中,翊衛·司官,合數皆升,禮曹·兵曹,不相問而爲之耶?尙魯曰,今日王世子受朝參時,陪衛諸臣分立第次,不可不稟定矣。翊衛二員,司禦二員,乃是東宮官屬,依常例近前陪立,其下則兵曹·摠府堂郞次之,翊贊以下桂坊諸官又次之,武兼又次之,似宜。此後朝會,竝依定式擧行,何如?上曰,依爲之,而時敏堂狹窄,諸陪衛,似難竝入於堂內矣。尙魯曰,下敎誠然,堂內及階上下,區別分立,然後可以成樣矣。上曰,翊衛·司禦及兵曹·摠府堂郞,則堂內陪衛,其餘桂坊官及武兼,隨地形,分立於階上下事,一體定式,可也。出擧條上曰,注書出去,春坊官招來。臣顯祚,承命出來,與文學兪漢蕭,兼說書黃仁儉入來。上曰,摠府堂上廳坐,則郞廳,事當進前拜,而來揖,其禮怪異矣。尙魯曰,大臣前則例有拜禮,而堂上則皆揖,故他各司皆然矣。上曰,交椅坐則例揖,而摠府則堂上平坐,而郞廳之揖,豈不怪耶?兪漢蕭曰,王世子答拜時臚唱一節,見漏於儀注中矣。上曰,答拜時,一時俱拜,故臚唱無之矣。蓋答拜云者,一人書之,故自然如此而已。非先後拜之謂也。如范雎拜秦王,亦拜之謂也。尙魯曰,賓客相見禮時,不知不覺之中,東宮揖之,故不敢立受,自然避立於壁下矣。聖上一時拜之敎是矣。前則不知其文勢而然矣。上曰,此後則世子與師傅竝拜事,定式,可也。今日,是元良初政之日,禮文不可草草爲之,故予召卿等矣。常參時,承·史當入參,而今日朝參,政院以何承旨進參爲稟,朝參·常參一也。然則日日當稟耶?予何以酬應?今後則該房承旨入參,該房雖或不在,代房承旨當入參。尙魯曰,然則先再拜後當入矣。上曰,然矣。然則承旨當先入矣。尙魯曰,朝儀,承旨例先於大臣之前,亦當依此爲之矣。史官例隨承旨而入矣。上曰,史官所重在,承史當先上矣。世子動輿時,承·史當隨耶?尙魯曰,書筵外則承史,皆可隨之。上曰,自今日,世子之一動一靜,史官當記之矣。兪漢蕭曰,丁酉年動輿時,承·史不隨矣。周鎭曰,景廟代理後爲謁聖,其時有動輿矣。上曰,其時予見之,有承·史矣。春坊日記中似漏矣。上曰,今日則予若脫負,而身似輕矣。周鎭曰,乙卯年如昨日,而有今日之慶,不勝忭喜。尙魯曰,今日之慶,曷勝忭欣,而臣等之心,則猶如有失,在家時心未定矣。今當盛禮,故能抑制矣。上命承旨書之曰,凡世子答拜,則雖先文難同,書有先後,故以此每於受賀相見禮時,拜亦有先後,此滯看文字而然矣。今後則勿論受賀相見,禮文雖分先後,再拜則一時爲之事,分付春坊。又命書之曰,都承旨進去,世子朝參常參,承·史入侍,其意在焉。初雖已稟,此後常參,禮房承旨入侍,朝參·常參時,承·史與春坊官員,一例先再拜升堂入侍,承·史爲先。自朝參日爲始,春坊人員竝兼春秋,啓下備二員入侍,常參亦依此爲之。世子或有動輿時,則承旨·翰臣各一員陪從事,一例定式。此則何承旨進去,隨時以稟。上曰,如此則此後稟於予之朝參,則當無之矣。周鎭曰,朝參之不爲,誠難矣。自下似不可廢矣。尙魯曰,今日朝參,則代理後,禮節如此故爲之。大朝朝參,豈可廢乎?上曰,今正月則已過,此是來年正月事也,予當觀勢爲之。尙魯曰,前則朝參雖停之,而此後則恐不宜停之。代理後,爲朝參見百官,則上下之情,自然流通,豈非好事?上曰,予上有太廟,下有軍民,此外予何知之?周鎭曰,翰林兼說書之人與入直春坊坐次,將何以爲之?上曰,入侍時,則當在於輔德之上矣。春坊鍮硯,何以爲之耶?黃仁儉曰,昨送公事於戶曹,已令造之矣。漢蕭曰,春坊有舊件,故姑用之耳。上曰,鼓吹立於東庭耶,西庭耶?周鎭曰,似立於東庭。上曰,百官多入,東庭將狹矣。鼓則當中,他則分正路左右設之,可也。周鎭曰,軒架則有協律郞,鼓吹則無之矣。上曰,樂生則有之矣。昔通禮院書員鄭禹平,風神極好,習於儀注,某官所立處,必善敎之矣。尙魯曰,近來禮曹書吏馬贊龍,習於儀注,而其後,無如此之人矣。上曰,翊衛近前陪衛者,是親近世子之意也。雲寶劍差備,亦然矣。次對時,玉堂當入參耶?周鎭曰,當入參。尙魯曰,三司旣備,則玉堂何可不入?上命承旨書之。此後世子常參時,凡事當省繁,時原任大臣·六曹·漢城府堂郞·玉堂·兩司入參事,定式。明謙曰,趙雲逵方就理,故不參今日矣。命書之曰,禁推儒臣放送,其令進參。命書示意絶句而下敎曰,此詩,使御製編次兩臣,編次,可也。上曰,朝參罷後,戶判持修整文書,與騎判來待閤外。上曰,御製編次之兩臣留待,此則元景夏·趙明履也。退出。
己巳正月二十七日巳時,王世子坐時敏堂。朝參入侍時,都承旨柳復明,記事官朴師訥,記事官尹東星進伏。王世子具翼善冠·衮龍袍,堂中東向坐。左右侍衛,分立如儀。復明曰,大朝俄者,命臣先爲入侍,而以宗臣與大臣同陞之故,禮判遞差,而宗臣還降臺下矣。此意,敢達。令曰,唯。引儀,引師傅大臣,由北階陞堂。弼善趙載敏,贊請王世子就拜位。師傅大臣再拜訖。載敏,贊請王世子答拜。師傅·大臣,仍卽出去。載敏,贊請王世子陞座。引儀,分引宗親文武二品以上,入就堂庭再拜訖,仍卽出去。蓋前後拜禮時,皆樂作,拜訖樂止矣。載敏,告禮畢。兵曹判書金尙魯達曰,承·史不行先再拜之禮,徑先入侍,殊失事體,竝推考,何如?令曰,依爲之。擧條又達曰,今日朝參,乃邸下代理初政,而堂下官拜跪之節,多不成樣,誠甚可駭。東西押班監察,拿處,何如?令曰,依爲之。擧條載敏,贊請王世子降座。樂作。王世子入內。樂止。諸臣退出。
己巳正月二十七日巳時,上御時敏堂挾室。承旨入侍時,都承旨柳復明,記事官朴師訥,記事官尹東星進伏。上曰,俄者慮班行之或有不整,故以外朝則大臣外,惟正一品貳師陞堂,宗班則惟王子大君之爲伯叔父者陞之,其餘則雖一品宗臣,皆不得陞堂之意,已爲下敎于禮判,而節目中,亦已書之矣。今見從一品宗臣,亦皆陞之,誠甚矇然。今日朝參,乃東宮一初朝儀,而禮貌如是不整,禮判從重推考,當該通禮院官員,事過後科治,可也。承·史纔已承命退出,旋卽又命入侍。承·史進伏訖。上曰,以節目中王子大君伯叔陞堂之言見之,可知非王子則不可陞之意。而今使一初朝儀,致此紊亂,其在重事體之道,禮判不可推考而止,遞差,可也。通禮院則非引儀之過,乃下人之不善引導之致,官員則置之,下人科治,可也。抄出擧條復明曰,臣俄退時,大臣以爲,臺上宗臣,皆以一品崇班,已陞臺上,復令降臺乎之意,更稟云矣。上曰,大臣之意,亦慨然矣。旣乖朝體,則初雖陞臺,卽當降之,何論其已陞與否也?朝體不可苟簡,卽令降之爲可。承·史退出。
己巳正月二十七日未時,上御歡慶殿。判府事·戶判·騎判,御製編次二臣引見入侍時,判中樞府事兪拓基,左參贊元景夏,戶曹判書朴文秀,兵曹判書金尙魯,行副司直趙明履,左承旨吳遂采,記事官李顯祚·尹東星·蔡濟恭入侍。副應敎尹光紹,修撰林錫憲,追後入侍。王世子追後侍坐時,左副承旨李昌壽,記事官朴師訥·朱炯質·朴聖源,追後入侍。上曰,史官二員入對於世子宮時,若爲大朝入侍,則以預備兼春秋,入來於大朝,可也。此則不必出擧條榻敎,只政院知悉。兪拓基曰,歲後日氣連寒,此時聖體若何?上曰,一樣矣。拓基曰,大妃殿氣候何如?上曰,安寧矣。拓基曰,王世子氣候何如?上曰,好過矣。拓基曰,臣老母之病,九朔沈綿,故連有下敎,而臣一未躬入,仰瞻耿光。日昨晩,始得聞下不忍聞之敎而卽爲還收云,不勝慶忭。大擧措旣定之後,退在田野,其在分義,極爲惶悚,而其時情理,不忍離捨,故不能進身矣。今則老母之病,自一兩日,稍有一分之減,故今日大禮,欲伸區區分義而入參矣。方欲歸去之際,忽承留待之下敎,故入來矣。頃者內局藥物之命送,尤是罕有之異恩,母子相對,感泣而已。上曰,見卿已久,欲見卿,而聞卿來,故使之入侍矣。卿之母病,比前猶有異乎?拓基曰,臣母本多疾病,篤老以來,筋力初則以月而異,又旬望間,亦似有異,昨春以來,落下五六層,自五六月前暴虛。今日大禮,臣無進參之望,而幸自數日,少有減勢。故今日臣鷄鳴而發,朝前入來,罷對後,臣若得出城門,雖達夜,可以去矣。上曰,予於幾年,少伸此心,回思丁酉,心甚愴感。夫子之道,忠恕二字,卿之情理如此,今日之欲爲歸去者,道理當然。待諸臣罷對則必遲,卿則先退。予諒卿爲老親之心,前日許之者,今日使之先去者,是予誠心。今雖去,病若差勝,則體予此意,入來,可也。拓基曰,聖敎至此,不勝惶悚,母病若差,朝家有可以入來之事,豈不入來?上曰,今日則卿無消息而來矣。元良次對,欲令卿入侍,而不得爲之。此後必爲來見予與元良,可也。拓基曰,明日頒敎,豈敢不參,而情理如此,不得參,惶悚矣。臣以藥房都提調歸去時,宣政殿乍謁矣。今後似可連爲入來,而猶未可知,願乍許瞻望也。上曰,見之,可也。予不老乎?某儒臣頃者以爲,予勝於前冬云,可笑也。拓基曰,比前似益衰,白玉色,似有蕭蕭之氣,今日勞動之餘故然耶?上曰,予亦前則歲異,而近則幾乎以日而異矣。或以爲過衰云,則誠過矣。而大抵不知之中,漸漸如是矣。拓基曰,血氣之衰,聖人所不免,臣待罪藥院時,屢有所仰達矣。引接臣僚,或至夜至明云,此豈不害耶?調攝節宣之道,深留意焉。上曰,今則心似脫負而卿言如此,予當留意。拓基先退上曰,判府事之年幾何?朴文秀曰,卽臣之六寸,而與臣同甲,爲辛未生矣。上曰,今始知之,戶判年已多,而一髮不白,怪矣。文秀曰,臣母七十,猶未白髮,臣受父母之氣,而姑未髮白,然齒則皆落矣。上曰,戶判文書,盡爲修整耶?文秀曰,已爲修整,而其中,有可置者不可置者。今則多事,故未能看之,自明日將欲爲之矣。盡爲正書後,當依下敎來待矣。金尙魯曰,臣亦於明日後,可以爲之。上曰,修整後入來,可也。今日班列,何如?二品以上,有不來者耶?文秀曰,班行整齊,在外人皆來。元景夏曰,在遠位卑者,數人不來。尙魯曰,今日,乃是東宮初見百官之日,堂上班則整齊,而堂下班最末行,猶未整齊。故臣俄已請拿監察於東宮矣。上曰,然耶?一品宗臣之陞堂,心甚慨然,旣曰大君王子同云,則意已嚴矣。所謂伯叔者,乃伯叔之行也。今日宗臣,於元良,豈特爲伯叔之行也?然則宗臣,其將盡爲升堂耶?古則師傅大臣升堂,蓋在上之人,可以敬大臣故然矣。予之使大臣升堂者,亦量而爲之也。今日一品宗臣,踏王子座而來非矣。大臣使之拜於臺上,旣升之宗臣,使之下拜,雖似野俗,而名分不然故耳。都提調衙門尊嚴,故相臣徐文重時,下提調行下,爻周而不用矣。今則此等事例,亦不如前矣。接待大臣之道,元良來問於予。故予曰,師傅·賓客,書筵時則汝當於言語之間,敬對依前,而次對時則當例對矣。予又問曰,汝應有欲游之心矣。元良曰,自今以後,不欲游云矣。文秀曰,今日盛禮,豈勝欣忭之忱,而亦豈無缺然之懷?其日東宮,涕泣滿面,處義中節,外人聞之,皆以爲慶矣。聞兵判之言,東宮於批答之際,沈思而爲之云,是誠國家之福。上曰,丁酉年則以侍湯,不爲鼓吹矣。予豈意有今日之幸也?然聞鼓吹聲,而追思昔年,自然愴感,聞聲而淚下矣。元良予亦猶未知其淺深矣。昨見持一休紙,故奪而見之,則乃送書於洪鳳漢之草也。有曰近間安否,何如?聽政命未收還,罔措罔措,其下則予未思得矣。以私事誇於諸臣,雖似如何,而元良之意則美矣。文秀曰,東宮批答,雖或有未暢之處,此亦貴矣。願殿下,勿以爲憫。若不如此,則還不貴矣。數三年後,則自然長進矣。上曰,然矣。雖諺文,亦何害也。予不潤色之矣。上曰,儒臣持自省編入侍事,注書〈出〉去,分付。臣顯祚,承命出去,與副應敎尹光紹,修撰林錫憲入來。上使趙明履,讀新製政訓訖。上曰,此文則不錄於御製中,以活字印出,一件則入之,一件則送春坊而已。不必多印,此亦省費之意也。上曰,欲令世子入侍,而爲大臣箚子批答,承旨一人,春坊官一人,以兼春秋入來事,注書出去,分付。臣顯祚,承命出去,與左副承旨李昌壽,注書朴師訥,預備兼春秋朱炯質,春坊兼春秋朴盛源入來。上已命王世子侍坐,使尹光紹,讀新製政訓。上曰,承·史何如是多入耶?昌壽曰,具格而來,故如是矣。上曰,如是入來者是矣。予二十五年苦心,今日始伸,所謂今日乃知皇帝貴者也。上謂世子曰,政訓中保全,不曰保全,而曰全保者,有意矣。嚴者乃所以保全也。嚴者,非謂日日號令,使之畏懼也。必也正其界限,不威而嚴,使莫敢干預於政者,乃所以嚴近習也。近習之名固易知,而紛華云者,文字雖異,而實則謂色也。今則汝之初政,故只以當於初政者訓之耳。其夜不眠,自初更,召承旨諸臣,而製此文,曉鼓動矣。凡人之負者,脫其負,則必長嘯而休息,今則予脫負矣。予時時召儒臣,使讀自省編者,欲惺心而然矣。予讀自省編,猶以爲不足,時時召汝使見之,此乃爲國也。予雖欲惺心而讀自省編,安知予不爲唐玄宗也?其幾可畏,可不愼哉?汝看不緊書之時,亦當不爲懈怠,而至於看寶鑑之時,不洗不盥手不冠,則不可讀,必正衣冠而看之。看訖,亦當置之書案上。予於此等之書必敬之,寢時不置於臥側,必置於案上。汝或於此等書,有不盡之事,則豈不褻慢乎?褻慢豈不憫乎?相箚之批,汝當關由於予而爲之。汝於予之前,爲之,可也。上曰,前入承·史,則坐於南邊,後入承·史,坐於北邊。承旨以相箚,讀於元良之前,可也。昌壽讀之。上曰,箚語曲盡有條理矣。箚中大朝所以致太平云者,謂予耶?予以汝之故而受光色矣。其中嚴近習者,其語猶不如予政訓之切實也。景夏曰,大臣以眷眷憂愛之忱,爲此箚,言皆切實。聞左相製此箚,而入來賓廳,示領相,領相亦以爲好,而書進云矣。上謂世子曰,汝欲以何言先爲答之耶?凡製文者,同接在傍,則必問之,亦必相爲提告。予豈不欲提敎?而外間,必將謂大朝文矣。旣令聽政,而予爲提敎,而自取憂者,豈不愚耶?汝則異於景廟矣。其時景廟,則已長成,故凡於酬應,異於汝矣。今日汝以汝之文下批,則中外豈不爲貴之哉?汝其速爲之。予之今日爲此者有三,一則汝似足爲之。而百聞猶不如一見,故予欲見之也。二則欲知中官之干預與否也。三則欲見汝智慮也。汝其速爲之,或有不知之字,則問於承旨,亦何害也?卿懇,雖以爾懇書之,亦何害也?處女豈不羞愧,而婚日,猶能行拜禮,此蓋當行之禮故耳。汝雖有難之之心,豈不勝於處女拜乎?汝不爲難而速爲之。汝於酬酢之際,聲音每多低微,史官若或誤聞而誤書,當活之人,反至於科治,則將奈何?今日爲始,汝必高聲言之。汝雖善爲批答,今日不如是爲之,則諸臣,必將以汝批,謂大朝文。且章奏間,雖一言半辭,中官或干預而爲之,則不但事之不嚴,中外必將誤謂大朝文。若然則於予,豈不辱哉?一月次對,將兩次爲之,比如老家長,使小家長爲家事,而坐而見之矣。予爲此等之言,而至於批答,則少不言之。常談云,初匙豈飽,汝其速爲之。批答後,亦有傳批之規,其亦爲之。予當以批規言之,予則曰省,而汝則當曰覽,二品以上則書答曰,堂上以下則不書答曰,此例則汝其知之。世子曰,承旨書之。批見箚末景夏曰,臣等今日入侍,獲覩盛事,實億萬年無疆之休。上曰,汝今呼卿懇,予始當言之,相箚中如此箚批,例有卿懇。且陳戒及辭免箚,有卿懇,其他以國家擧行之事陳箚,而不爲辭職者,則例無卿懇矣。騎芻者,入其場中而後能走,汝之呼卿懇,如騎芻馬之入初芻矣。大臣箚語,是非間予不言之,汝任自答之。夙夜箴進獻時,聖祖手書以批,今日相箚,汝當手書以答。而今日欲觀汝所爲,而使承旨書之耳。汝批中敎字,當連書之耶?世子謂昌壽曰,敎字書之上行。上曰,天心字,亦當連書之耶?世子又曰,天心字書之上行。上曰,此雖細曲折,亦是學問之事。上曰,予果有小爲潤色之心,而予不爲之。相批予亦稱小子,汝豈不曰小子?此後則書小子,可也。景夏曰,雖不書小子,何妨也?上曰,俄者汝初爲箚批時,批規何以知之?世子曰,取見丁酉戊戌時起草謄錄矣。上曰,箚語汝若不爲留看,如風過耳,則將奈何?世子曰,當留中而看之矣。景夏曰,今日臣等,見盛事而出去矣。上曰,今日汝之初政,大小臣僚及軍民,皆係於汝,汝以數行文字,下令,可也。丁酉年景廟,此批答書時,予見之矣。今又見汝書批,愴懷曷已。昔漢文,春初下詔,父老醉呼歡忭而歸,熙熙氣像,有可見矣。汝其爲之,一則勉飭大小臣僚,一則軫念百姓。以臣僚則如是爲之,小民則如是爲之之意,呼寫,可也。代理後,則臣民必皆顒望,今日不可過也。人心,國之根抵,汝豈無諭?今日予之如此者,亦苦心也。汝於予前善爲事,而後日不善爲之,則是負予也。汝其速呼寫之,可也。世子曰,承旨書之。使昌壽書曰,今奉聖訓,以參政事,大小諸臣,一心輔國,勿使小民,一毫苦焉。上曰,今日元良呼寫之際,予不能無憧憧之心。景夏曰,至極之聖心,自然如此矣。上曰,一心二字,好矣。景夏曰,輔國二字,亦好矣。上曰,不曰聖敎而聖訓,訓字似出於政訓矣。景夏曰,俄者儒臣讀政訓,故用此訓字矣。上謂世子曰,訓字汝何以用之?世子曰,得於政訓,而以訓飭之訓,用之矣。景夏曰,臣等退去後,以此相傳,則中外諸臣,孰不欽仰鼓舞?而一心輔國四字下令後,孰不精白一心,同寅協恭耶?上曰,勿使二字,兒心見矣。景夏曰,勿使二字好矣,辭簡意遠矣。上曰,汝以十五歲元良,今有一心輔國之語,則爲今臣子者,豈不惕勵?銓官,雖一守令,若或不能善爲擇出,則是不遵汝之此意也。我國將至禽獸之域矣。如彼史官年少輩,皆是將來事汝者也。若以黨論,不能一心,則汝當嚴處之。此敎,汝若只爲漫應,則是自欺心也。上曰,世子退去。昌壽曰,大臣箚子,將何以爲之?世子曰,政院謄出後,還入,可也。出下令世子起去,追入之承·史,亦爲退出。上曰,俄者重臣,雖過爲贊揚,而大抵元良,今日善爲之矣。然苦字,或似兒言耶?吳遂采曰,聖人之辭簡,一毫字,有無一物不得其所之意,苦字亦好矣。博施濟衆之仁,將自此始矣。趙明履曰,勿使小民一毫苦焉之句,誠好矣。光紹曰,古語曰,朕憫天下士大夫甚苦,苦字豈不好耶?上曰,予非誇元良也,予猶不知元良之心矣。今日之能如此者,實予料外。景夏曰,一毫苦焉四字,有子庶民之意。遂采曰,一心二字與苦字,已具爲治之大規模矣。景夏曰,俄者儒臣讀政訓時,東宮潛心覽之矣。令寫徽旨之際,果呼訓字矣。上曰,訓字之義,予亦始學於元良矣。景夏·明履先退。上曰,上番儒臣,讀自省編序,下番儒臣讀跋。上曰,今日,是予釋負之日,豈不欲臥休?而其在衛武抑戒之義,此後儒臣,豈不可頻頻招見耶?元良勸學,一日爲急,元良學問,予則望於春坊,而無望於儒臣,儒臣其盡心爲之。光紹曰,臣等豈敢不輔導萬一,而此惟在聖上之身敎矣。因曰,當初下敎政院之日,臣等豈料今日,復挾此冊,重登文陛乎?明日退死,亦可無憾矣。林錫憲曰,臣今日登筵,仰瞻天顔,幸覩盛事,雖退死丘壑,無恨矣。遂采曰,小朝聽政之初日,入侍於大朝,賜批相箚,古史所罕有。上曰,寶鑑有憑几而聽之之文,元良長爲此事,而予又長見之,則豈不好也。此是英廟後初事,故鼓吹,特命奏之矣。丁酉則以侍湯,陳而不作,故予今日,聞聲而泣矣。予今釋負,諸臣之心,似必爲如何,故予欲鎭定,而今日命爲入侍矣。今日事,豈不好耶?然予猶小喜而有憂,此心實難擴充,予以唐玄宗開元·天寶,爲戒矣。光紹曰,殿下今日雖釋負,而大節目,豈可盡釋耶?上曰,大負則予猶持之,元良則此後學業,當易成矣。光紹曰,前則只爲勸學,而今則責任尤大,政與學兼之矣。倍功勸學,然後學可成矣。聖上不盡釋負,毋使有妨於東宮學業,而敎成之後,聖上方可養閒矣。錫憲曰,上番所達是矣。臣俄承世子取覽謄錄之敎,不勝欽仰矣。殿下於動靜云爲之間,身敎遇物之誨,尤所急者,不但可以取閒養靜,而留意政務,朝夕觀感,宜矣。上曰,元良讀書則不厭矣。十五歲兒,能如是者稀矣。此後則學業,似易就矣。予無可以自敎之事矣。光紹曰,便殿便服,頻頻召見臣僚,臣切望之。遂采曰,儒臣所達是矣。不必具講筵規模,便殿臥內,頻頻召見儒臣,顧何害乎?上曰,予豈不欲臥召儒臣,而臥見則固異矣。古者,亦不有臥見者矣。若可以臥見,則豈不頻頻召見於如此靜處,使之讀書也。政事邊事最重者,猶在於予,予心則只欲元良之速長矣。飮食·衣服眼前紛華之有可以動心者,予則幸而能忍之於二十五年之間矣。上曰,今日則世子入侍於予之前,故他承·史,使之別爲入來。而此後入對於世子宮時,予雖有世子入侍之命,當以世子宮入對之承·史移入,他承·史則不必疊爲入侍。出擧條上曰,世子宮差備,本則十六人,而丁酉年爲二十,予時爲二十,孝章時亦爲二十。今聽政之後,必將欲爲加出。侍講院,若或有請加出之草記,則政院不宜捧之。今日見在數,若減於丁酉數,則草記當捧,而若不減,則不當捧,政院當預知之。上曰,大小朝命令,政院一竝擧行。侍講院,不過小朝之弘文館,不可以聽政。侍講院,有所體重,以此若有貽弊小民之事,則非代理之意,政院知悉嚴飭。出擧條遂采曰,今日有中官推考及令該府處之之敎矣。當卽捧傳旨,而命令雖自大朝而下者,今日以後,當以徽旨捧入乎?此事不可不一經稟定,故玆敢仰陳矣。上曰,以徽旨捧入,可也。出擧條上曰,常時兼春秋草冊,何以爲之?蔡濟恭曰,例爲封傳於下番翰林矣。上曰,近則筵說多妄出,春坊亦以兼春秋,出筵說則難矣。此路可以嚴杜矣。兼春秋鍮硯,藝文本旣次知,則春坊兼官,入對於東宮時,藝文館廳直,以草冊筆硯,給春坊兼官,罷後卽其時,索還以來,可也。命承旨書之曰,史草莫重,代理之後,世子凡干政令,政院擧行。侍講院,不過元良之弘文館,雖以兼春秋,備史官入侍,其時卽藝文館官員,春坊日記,當只書某官某入侍而已。與政院日記有間,不必書其政令。凡諸史筆·史冊入侍節次,一依大典入侍兼春秋例。藝文館主張入侍後,記事草冊,亦依兼春秋例,封付實史官事,定式施行。
上在昌德宮。常參·經筵,以代理停。
趙明謙達曰,明日常參,取稟。令曰,停。
李昌壽啓曰,判決事李濟遠,自鄕上來,而不卽出肅。詞訟重地,不宜久曠,卽爲牌招察任,何如?令曰,依。
令于李昌壽曰,大臣·備局堂上入對。
備忘記,今日內乘宣傳官春等試射時,南行宣傳官鄭景曾,柳葉箭二十三分居首,直赴殿試。
備邊司薦望,平安監司李宗白·金尙星·洪啓禧,平安兵使具善行·趙東漸·金潤。
令于朴弼載曰,此玉堂箚子,政院謄出後還入。
趙明謙,以禮曹言啓曰,卽接禧陵參奉所報,則本陵陵上莎草自乙方至未方稀疎處,以針尺尺量,則長十尺,廣六尺。曲墻後面地臺際墻壁頹坐處有三處,而以周尺量之,則第一處長九尺高七寸厚四寸餘,第二處長六尺高九寸厚四寸,第三處長八尺高一尺厚四寸餘云。陵上莎草及曲墻有頉,至於如此,依例政府以下,進去奉審後,稟處,何如?傳曰,允。
朴弼載,以吏曹言達曰,本曹正郞宋德中,受由過限未上來,依例改差,何如?令曰,依。
柳復明,以議政府司錄,以領左相意達曰,本府每於歲首,例爲觀察使·節度使薦,而連値公事私故,限內不得議薦之意,敢達。令曰,知道。
金相福,以刑曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
又以義禁府言達曰,義州府尹韓德弼拿處事,徽旨達下矣。韓德弼,時在忠淸道公州地本家云,依例發遣府書吏拿來,何如?令曰,依。
又以刑曹言達曰,罪人李泰連,三次嚴刑後,大靜縣定配事,命下矣。所當卽爲擧行,而自明日至來月初一日,連以國忌齋戒正日,不得用刑,待無故日擧行之意,敢達。令曰,知道。
以江原監司狀達,春川等官居官婢銀合等嚂死渰死事,令于吳遂采曰,嚂死渰死人等,令本道,恤典擧行。
副應敎尹光紹,校理李應協,副校理李奎采,修撰魚錫胤·尹東度,副修撰林錫憲等聯名箚曰,伏以我邸下,誕膺聖旨,代理國務,今日,卽邸下之一初也。伏惟邸下,得大人之年,任大人之責,欲盡大人之道,宜本大人之學。臣等請就大學中條目,演出目前切近之說而略陳焉。夫所謂格致之要,無過於讀書而窮理。惟邸下,勤臨講筵,沈潛討論,明義理之辨,考治亂之原,勿以庶務叢前,而有所懈怠焉。所謂誠正之要,無過於謹獨而省察。惟邸下,毋或自欺,克祛雜念,審善惡之幾,察喜怒之萌,勿以幽獨得肆,而有所走作焉。所謂修身之要,無過於居敬而篤行。惟邸下,莊攝威儀,非禮勿動,節飮食而愼起居,屛玩好而絶嗜欲,勿爲外物所誘,而有所放忽焉。所謂齊家之要,在於正宮闈而嚴近習。惟邸下,行敦孝悌,而體無違之義,化本關雎,而謹正始之道,左右暬御,無或昵狎,宮禁內外,必嚴防限焉。所謂治國之要,在於正朝廷而恤萬民。惟邸下,砥礪名節,而抑躁競之風,整肅綱紀,而振委靡之習,躬行節儉,以裕國用,濟恤困苦,以固邦本焉。嗚呼,格致誠正修之功,邸下亦嘗講是書而留心矣。齊家治國二事,自今日始,而其本則皆在於修身,擧而措之,聖人之極功,可以致矣。而大朝之所付托,臣民之所祈望,亦不外是。伏願邸下,深留睿思,勿以淺近而忽焉。取進止。答曰,覽箚具悉。所陳切矣,當體念焉。
吏曹判書鄭羽良書曰,伏以昨者日辰良吉,協氣祥和,大禮順成,臣民延頸頌祝之私,曷有其已。臣伏聞昨日,兩大臣以五條進戒,春坊之臣,以典學上書云。臣雖未及見其箚書原本,而只是條目大體,切於邸下今日之受用,雖使臣言之,亦何以加此?然臣竊瞯我邸下,有聖人之姿,苟學而充之,則何憂不爲聖人乎?然學之道無他,惟勤而已,勤之道無他,惟强勉而已。强勉不已,知讀書之滋味,則悅心生而不得不勤矣。邸下試思天下之物,如玩好凡百,畢竟何益於吾身乎?悠悠萬事,皆屬身外,而惟此書中之所載,則可以長吾之智慧也,可以知古今之事變也。修身之法在此,治人之法在此,處事之法在此,辨小人君子之法在此,爲聖爲賢,皆在於此,其可不時時刻刻俛焉孜孜乎?書不多讀,則不識其味,不識其味,則厭心長在,而悅心無由而生矣。今則邸下一身擔負之事極大,而一日之間,酬應之事極繁,工夫之專一,又不如前時,臣實憂之慮之。一日兩筵,對宮僚例課之外,雖入宮之後,必將所受音釋,更讀二三十遍或四五十遍,要使書與我相涵,句與意皆熟,然後方可以得其滋味,而悅心生矣。卽今春序將半,舒景方長,雖以四十遍書課言之,分兩次,一次讀書二十遍,則兩次合爲三四時刻,可以畢讀。初若難以耐過,而定爲日課,過數日之後,則自然爲恒常工夫,而無難耐之患矣。此外如興寢坐臥,行步動作,務令詳緩端正,皆有定時定法。雖急遽造次之間,毋或踰越此法,忘廢此意,則日變月化,規模根本立矣。至於玉藻九容,此皆安頓身心之法,最切最要,前後書筵,亦嘗累陳其愚。伏想邸下,亦必記有之矣。今邸下年齡,已滿大學之歲,而又行大人之事矣。若無根本田地,則將何以酬酢萬變,而當其理乎?伏願邸下,以大臣之言,作大體切戒,以宮官之書,爲學問節度,以臣言,爲讀書日用之用,千萬幸甚。臣忝在賓僚,適當今日,敢貢微誠,伏乞留神省納焉。仍伏念臣於夢寐之外,忽承銓長新命,臣至愚極陋,實無寸長之可取。而當邸下初政之日,以臣爲此任,臣仰念大朝聖意,其眷顧倚毗之重,至於此極。臣感極而涕,不知死所,雖使臣赴湯蹈火,何足以辭?第臣於丙寅冬,以此職,遭兪彦民醜辱,無復倫理,爲搢紳之羞。自此以後,臣之不可復入銓任,不但臣之自劃而已,同朝知之,輿儓知之,婦孺知之。臣雖欲貪戀榮寵,冒沒趨膺,其可得乎?臣於昨日,以進參盛禮,敎文製進兩事,出肅而已。至於此職去就,則非所可論。今日頒敎時及次對初行之日,俱不得進參。有臣如此,生不如死。伏乞邸下,察臣萬萬無轉動之勢,終必至於被罪而後已。劃卽鐫遞,仍命重勘,以勵臣分,以安私心焉。答曰,覽書具悉。卿之撕捱,其涉過矣。所陳切矣,當服膺焉。而勿辭行公。
敎中外大小臣僚耆老軍民閑良人等書。王若曰,昔先王建儲副,承宗廟社稷之重,撫軍監國,載於史傳,其所從來遠矣。惟我先朝丁酉,以聖候久在靜攝,遠稽往牒,近採祖典,命我皇兄代理,斯義也。卽建天地考三王不謬,而雖爲子孫萬世庸行之典,可也。世變以降,或往往至於晦昧而不明,則可勝歎哉?惟予承皇考皇兄之付畀,托于臣民之上,二十有五年于玆矣。恐德不類,無以事上帝神明,臨深履薄,夙夜祗栗,不敢一日寧于心。惟其經閱艱貞,遭罹荼毒,重以我卿士,不遵彝軌,好是朋淫,以訓以磨,有怒有喜,而未見有錫福之休。所以憂虞思慮之內攻,而聰明氣血之日損于外。雖欲自勉於宵旰之際,而有不能自由者,幸賴天地祖宗之靈,有乙卯擊銅之喜。自是以來,歲月憧憧,日望衣尺之長。今則儲宮年算,已滿聖人志學之歲,而儼然具天人之表,睿智漸就于高明,習性已向于自然,仁孝恭儉,學問經史,億兆罔不願戴,宗社無疆之休,其在斯矣。予之懽欣嘉悅,又何可勝言?以予三十年脫屣之苦心,重有積傷之祟,所以及此年月,下前夜之緘封,而儲宮之涕泣懇至,予不能不動也,群下之血忱焦遑,予不能不顧也。於是收還前旨,而命攸司,考據丁酉故事,擇良日擧行。儀章禮節之間,頗有損益,而官爵兵刑之外,皆取專裁。已於本月二十七日曉,祗告事由於太廟,令世子聽政,朝參如儀。於戲,玆擧有三善焉。予之遂素心,一善也。軍國之事無停留,二善也。儲宮之明習政事,三善也。一擧而三善具焉。惟爾大小臣工,尙夙夜精白溫恭,以輔予不逮,以事我沖人,用弘濟時艱。故玆敎示,想宜知悉。藝文提學鄭羽良製進
正月二十八日未時,王世子坐時敏堂。大臣·備局堂上引接入對時,領中樞府事金興慶,領議政金在魯,左議政趙顯命,行知中樞府事申思喆,行工曹判書趙觀彬,行司直金若魯·金始炯,判敦寧李箕鎭,司直李宗城,左參贊元景夏,戶曹判書朴文秀,右參贊徐宗伋,司直金聖應,刑曹判書具聖任,菁陽君柳儼,司直申晩,兵曹判書金尙魯,左尹徐命九,司直金尙星·李宗白,行大司成鄭益河,司直尹汲,工曹參判申思建,豐恩君趙載浩,江華留守沈䥃,吏曹參判李天輔,大司諫鄭翬良,同副承旨朴弼載,掌令任,校理李應協,記事官李顯祚,記注官文學兪漢蕭,記事官尹東星入對。金興慶曰,日氣近甚不好,睿候何如?令曰,無事矣。興慶曰,大朝氣候何如?令曰,一樣矣。興慶曰,大妃殿氣候何如?令曰,安寧矣。興慶曰,坤殿氣候何如?令曰,安寧矣。興慶曰,癃老賤臣,病廢蟄伏,凡於大小朝儀,每多曠闕。而我邸下,新承代理之命,昨行朝參,今又引接臣僚,延頸之忱,自切于中,不得不强氣進參於諸臣之後。而今日,卽我邸下一初之政,愚衷耿耿,敢效一言以仰勉焉。夫仁孝二字,卽我列聖朝傳授之心法。仁者,四德之首,孝者,百行之源。仁則誠以愛物,寬以御下,推此以往,萬善足焉。傳曰,惟友于兄弟,施於有政。孝則順乎親而無違,克盡養志之道。伏惟我大朝於邸下,遇物訓戒之辭,固無所不用其極,而期望之聖心,當復如何?邸下祗奉訓辭而體行,以副我聖上期待之心,則可以入於聖域。而第天下事務,端緖非一,當事之是非,苟非在我之權度,精切不差,則無以擇定其取舍,其要,只在於博學審問。書曰,念終始典于學,厥德修罔覺,此雖老生常談,而其實,不外乎是。伏願邸下,視膳聽政之外,必惜寸陰,孜孜講學,以盡仁孝之實德,是臣區區之望。令曰,當銘心服膺。金在魯曰,邸下,今已受命於大朝而代理矣。聖上付託之重,臣民顒望之重,其責已大,從今勉勵之道,當各別爲之。昨日臣等,參朝參後,不勝欣忭,以草草數語仰白矣。批答委曲,辭章煥然,臣等豈勝感激喜悅之忱。又況有謄出後原箚還入之令,尤不勝惶感矣。大朝新製政訓,以中庸九經章中懷諸侯外,加入二條,而訓戒簡要,切實與典模相表裏。此是聖上至誠訓戒之語,惟邸下,常目在之而無違。爲聖爲賢,實基於此,敢以區區之望仰達。令曰,當體念矣。趙顯命曰,大朝訓戒之語,具在於政訓,臣等仰勉之誠,已悉於五條陳箚。邸下上體政訓,下察臣等之箚,銘心服膺而爲學,則實可以爲堯爲舜。昨今以來,邸下之憂多矣。若以此憂心,終始如一而無忘,則此是眞實之道,臣以是仰望矣。令曰,當如是爲之矣。在魯曰,此卽慶尙監司南泰良狀啓也。寧海爲邑,積弊難救,將爲棄邑,故府使鄭彦儒,自朝家擇送,使之某條蘇救矣。其後因彦儒疏陳,所請諸條,亦多許施。而其中還穀虛錄,合爲五千餘石,當初以未捧爲已捧,每年耗上加耗,至於此多。前後官員,皆已勘罪,而虛錄之穀,則令道臣,各別明査蕩減。而嶺伯,今又再次狀啓,以爲右項還穀,皆是甲子以後虛錄,同是民間未捧,而三年條一倂蕩減,終涉太多。其中最多一年條蕩減,似合便宜,請令廟堂,稟旨,分付矣。三年條不可全減云者,其所狀論,誠是矣。依所請,以最多一年條,許令蕩減,何如?令曰,依爲之。出擧條在魯曰,此卽平安監司趙榮國狀啓也。頃者戶曹判書朴文秀,以經用之苟艱陳達,請令平安監營錢萬兩,未記簿前除出,上送戶曹矣。今此狀啓,以爲記簿前上送,或似私獻,若許以別餉庫記簿中,先爲上送,則臣從當某條充補云。朝三暮四,朝四暮三何異乎?依狀請許施,何如?令曰,依爲之。金尙魯曰,別餉庫則不得取用事,新有定式矣。禁令之初,不可開路,此庫外以他各庫記簿錢,先爲上送,使卽充補,似宜矣。在魯曰,此亦有同朝三暮四,而道臣旣欲充補其數,則彼此無異,以營庫錢上送,好矣。令曰,以平安監營所在錢,使之上送,可也。出擧條在魯曰,此卽慶尙監司南泰良狀啓也。舊則公私賤良妻所生,從父役,爲公私賤矣。庚戌年新定式,公私賤良妻所生,竝令從母役爲良,而自辛亥正月初一日子時以後所生而始行矣。昨年掌隷院,以奴良妻所生從良者,令諸道修成冊,以報本院,以爲許良之地,而補充隊贖錢,亦令督捧上送。故今此狀啓,以爲辛亥以後生産自多,一家之內當納者,多或四十兩,少不下十餘兩。如此凶歲,萬無徵捧之勢,此非時急之事,姑勿督迫,特爲安徐,從自願輸送事,請令廟堂稟處矣。此則嶺伯所請,猶未詳朝家法意矣。凡補充隊者,乃以賤人贖良之名也。奴良妻所生,朝家旣有從母爲良之命,則落地之初,已爲良人,而眞俗所謂天生良人也。初無補充隊可出之義,掌隷院之督令納錢受去非矣。奴良妻所生,勿出補充隊,直爲良人之意,明白分付,而諸道,一體卽速知委,俾無民間徵捧之弊,何如?顯命曰,首相之言誠然,而雖或眞可爲補充隊者,辛亥距今十九年矣。十九年所生,欲盡爲徵錢者非矣。掌隷院堂郞,罷職,何如?令曰,依爲之。出擧條在魯曰,我聖上,每年春初,下勸農之敎矣。今又春耕不遠,況邸下代理之初,勸農一事,尤當各別申飭矣。近來牛疫熾盛,致斃者甚多,不無乏牛廢農之患。守令若至誠勸諭,使民互相借牛以耕,則庶無失時陳廢之患。以此出擧條,申飭諸道,何如?令曰,依爲之。出擧條在魯曰,臣於備局見報狀,則忠州酒幕,聞慶等牌人,爲賊所殺,砲保價布四十五疋,錢十五兩掠去矣。莫重上納之物,見失於盜賊,已是無前之變,而況殺害人命者耶?分付討捕使,各別譏捕,期於斯得正法,何如?顯命曰,討捕使,卽治盜之官,而不能嚴禁,極爲駭然。況忠州,是討捕使所在之邑也。而盜賊,至掠上納之物,則討捕使,事當請罪,而今討捕使,則新爲下去,故不爲請罪矣。如或終未捕得,則使道臣,啓聞論罪,何如?在魯曰,竹山,乃是忠州近邑,而亦兼討捕使,一體知委,使之譏捕,何如?令曰,依爲之。出擧條顯命曰,今日邸下之初政,莫先於撫恤萬民,而都民,又是根本之民,則尤先軫恤也,明矣。市民之弊,誠甚可憐。前者自備局査考,則市民之以其市役,一年所入之錢,至於累萬兩矣。如是而貧殘市民,將何以仰事父母,俯育妻子乎?頃者使兵曹判書金尙魯,與本署提擧往復,釐正事定奪於大朝矣。今已經年,尙不擧行,事甚稽緩,金尙魯推考。市弊釐正者,關由戶曹甚多,而判書朴文秀,習知此等情弊,使金尙魯·朴文秀,往復於本署提調李周鎭,從速釐正,以爲殘民一分之惠,何如?令曰,依爲之。出擧條在魯曰,都政,六月臘月例爲之。而今則臘月都政,尙未爲之,二月且不遠矣。吏判出肅,進參盛禮,而聞其上書,今又入達云,似是辭免。批下後,自政院連爲牌招,使之速爲都政,何如?令曰,依爲之。出下令趙觀彬曰,今日大臣之引接,乃邸下聽政後初政也。大朝以機務,委之於邸下者,大朝春秋向衰,故分勞之意也。又欲使邸下,明習國事者也,顧托誠重矣。御製政訓,臣今日始得見之,訓戒之語極盡,臣誠無他仰達之語矣。凡事立志爲貴,當事而知首尾而爲之,日日漸次知之,則其效速有之。若泛然徒以爲憂,則事無所成,各別留意焉。且或聽政,有妨於講學,則亦爲憫矣。朱子封事曰,行政之本,在於學,爲學之效,見於政,學與政,相爲表裏矣。願量度日力,以某時爲某事爲定,而日日課行,不勞而有效矣。大朝旣付托,則邸下,誠宜孜孜,使其效速著也。帝王之道,無大於孝,大朝一念孜孜者,民事也。邸下誠宜加意軫恤也。臣因左相所達,亦民事有可仰達者。臣於向年爲平市提調時,探問市民弊瘼,大朝爲市民恤弊,前後屢有飭敎。而宗班及朝士,不無法外侵擾之事。市物,多以外上用之,而終不給價,市民因此蕩敗,殆至難保。而我國風俗,常漢畏兩班,故雖屢次見欺,猶不敢違拒,多年不償,亦不得徵出,此實莫大之弊矣。大朝旣行閭家奪入之禁,至今有效,今若嚴禁外上之弊,則都民,必將聳動矣。顯命曰,重臣所達好矣。古則臺諫,有此等事嚴飭之啓矣。今則無之,故自然放恣而如是矣,嚴禁是矣。在魯曰,邸下初政,此等事,若更加飭勵,則必有效矣。令曰,所達是矣,當體念。而所陳平市事,嚴飭,可也。抄出擧條金若魯曰,今邸下,誕膺盛命而聽政,付托之重,承受之大,固已如何?而邸下之責,臣民之望,聖上之期待,又當如何?孝者,百行之源,邸下爲孝之道,惟當體大朝付托之意而爲之也。邸下於萬機決斷之時,豈或無誤決之時?而群臣及諫臣,若以言諫之,則惟當容受而納其言,此是學問之大者也。凡於勤怠之間,可以審之。願邸下,必常常點檢日用之事曰,我或有怠耶?必棄其怠而就於勤,則其爲睿學之資,益當如何也?疾敬德三字,卽祈天永命之本,望邸下,體念於疾敬德三字。令曰,當如是爲之。柳儼曰,邸下受命聽政,今日引接大臣·備堂,而講治道,此是一初之政。大朝命代理之意,非但分勞而已,蓋欲邸下之明習國事之至意也。皇朝名臣張居正,萬曆間,以列朝訓錄,合爲冊子而進之。邸下今日,固當法祖宗,而大朝,尤當法也。大朝臨御二十五年,以其大者言之,則上奉宗廟之孝,出百王萬萬,此固當法,下而愛恤民人之德,至矣盡矣,此又當法。我國朋黨之禍,今已屢百年矣。大朝打破朋黨,調劑彼此之至誠,實可以感豚魚而泣鬼神矣。帝王之孝,異於匹庶,在乎善繼善述。武王之達孝,邸下於中庸,必已覽之矣。願邸下,以大朝之政,遵而勿失。今日諸臣,皆仰勉睿學。而朱子曰,學非讀書,而非讀書則非學。願邸下,服膺於是言,以聖賢言行,史記治亂監戒,而若徒爲讀書則假耳。此後,願勿泛然看過,必於身心,體念焉。令曰,當如是爲之。
鄭翬良達曰,請充軍罪人李時蕃,依律處斷。措辭在上,下皆同令曰,勿煩。請逆魁坦緣坐籍沒等事,亟令王府,依法擧行。令曰,勿煩。請泰績,仍令鞫廳,嚴刑得情,夬正王法。令曰,勿煩。請畬孥籍等事,亟令王府,依大逆律擧行。令曰,勿煩。請戊申逆賊巨魁之子以年未滿未及施法者,亟令王府,竝行孥戮之典。令曰,勿煩。請賊濂收孥籍産,亟令擧行。令曰,勿煩。請龍發·斗齡·戒剛,仍令鞫廳,嚴刑得情,夬正王法。令曰,勿煩。請八金,依本律施行。令曰,勿煩。新達,書筵勸講,爲任甚重,朝宗朝增置官僚,以待儒賢者,其意甚盛,其法甚美,目今抄選之臣,不爲無人。而惟我邸下,受聖上付託之命,攝軍國機務之重,所以愛惜分陰。日新睿學者,比之前時,當加百千之勤,而其薰陶成就之效,理宜專責於山林讀書之士。請抄選諸臣,令政院,措辭下諭招延,使之出入講筵。令曰,依達。又達曰,曹司卯酉之法,聖上之申明薰飭,非止一再。而近來百隷怠官,玩愒成習,筋力奔走之勞,亦不欲自盡,或托病不進,或乍赴旋罷,事之無實,莫此爲甚。國綱所關,誠極寒心。請各司卯酉之坐,更令各別嚴飭。令曰,依達。又達曰,昨日,係是一初,朝參尤爲盛擧,職在侍從者,固宜咸簉。而獻納趙重晦,召命之下,無端坐違,事關朝綱,不可無警。請獻納趙重晦,罷職不敍。令曰,依達。又達曰,今日次對,卽邸下一初之筵也。居風憲之首者,設有情病,所當黽勉進參,以效一日之責。而大司憲曺命敎,昨旣出肅,今又無端不參,事體所在,不可無飭。請大司憲曺命敎罷職。令曰,依達。掌令任達曰,請逆坦孥籍,一依王府草記,卽令擧行。令曰,勿煩。請罪人泰績,令鞫廳,嚴鞫得情,夬正王法。令曰,勿煩。請瑞虎等兩賊孥賊,亟令王府擧行。令曰,勿煩。請物故罪人夏宅孥籍,亟令王府擧行。令曰,勿煩。請逆畬孥籍等事,依大逆例擧行。令曰,依達。請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。令曰,勿煩。請慶昷,遠地定配。令曰,勿煩。請徑斃罪人濂孥籍等事,亟令王府擧行。令曰,勿煩。請罪人龍發·斗齡·戒剛,仍令鞫廳,嚴鞫得情,夬正王法。令曰,勿煩。請李之陽,遠地定配。令曰,勿煩。請其時干連人孔承彦·英梅等,更令鞫廳,嚴刑窮問,期於得情。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。新達曰,近來大小恬憘,苟度時日,此爲可憫。至如京外草記狀聞之可以商確可否者,居多遲滯,事係當行者,亦不免有失時之嘆。請令備局,隨卽回達,俾無稽滯之患。令曰,依達。又達曰,外方獄事之淹滯,實爲近日之痼弊。月三同推,亦不能依定式擧行,至或有過十數年,而不爲決折者,其中,亦安知無抱冤橫罹者乎?當此聽政之始,宜有勅法之道,請分付諸道道臣,親査獄案,卽速處決,申飭守令,依式會推,俾無滯獄之弊。令曰,依達。又達曰,農者天下之大本,政當方春,勸課爲急,而列邑,或不無奸時動民之事。農若愆期,則民生失業,豈不可慮乎?請申飭諸道道臣,守令之非時役民者,隨卽狀達論罪,以彰朝家安保小民之意。令曰,依達。李應協曰,邸下今日,受聖上付畀之重,而引接備堂,裁斷機務,臣民之期仰,當如何也?今日之要道急務,在於講學,講學之要,在於明理立志。明理者,酬酢萬機之本,立志者,爲堯·舜之基。邸下自期,豈不可以高哉?堯·舜之道,布在方冊,邸下當以天德王道自勉,以堯·舜爲期,而奮發立志,如射者之有鵠,則自可爲堯·舜。願邸下,以立志爲要。令曰,當體念。尙魯曰,今日,乃邸下代理後,初接臣僚,諮訪治道之日也。政法之可以刺論者,紀綱之可以振刷者,夫豈不多?而卽聞憲臣新達,則只以寂寥數事,塞責仰陳,殊涉慨然。掌令任,遞差,何如?觀彬曰,臣每欲仰達矣,經筵官於經筵,時因文義,例爲仰達而已。非經筵,而以如此事仰達者,非古例,臺諫罷職,大臣猶不能爲之。今日邸下之初政,此等事例,邸下不可不知之,故敢此仰達。令曰,大臣之意,何如?在魯曰,古禮雖未知如何,而近來經筵官,多以如此事,仰達矣。顯命曰,其例之是非,臣未知之,而如此臺諫則駁之,亦無惜矣。令曰,依爲之。抄出擧條以次退出。
上在昌德宮。常參·經筵,以代理停。
宣祖大王忌辰齋戒。
申時,日有左珥。
弼載達曰,備邊司郞廳來言,今日賓廳坐起日次,而纔經登對,且國忌齋戒相値,不得來會云矣,敢達。令曰,知道。
昌壽達曰,賓廳坐起,旣已頉稟,所當持公事入侍,而國忌齋戒相値,頉稟。令曰,知道。又達曰,大司憲·掌令一員未差,執義閔遇洙,掌令宋能相,持平鄭基安在外,李壽德呈辭。今日以監察茶時之意,敢達。令曰,知道。
弼載達曰,判尹李世璡,除拜後過限,不爲出肅,依定式推考警責,仍卽牌招,何如?令曰,依。
相福達曰,卽者中樞府錄事來言,判府事閔應洙,情迹惶蹙,不敢仍爲久淹於近城之地,今方轉向江外云。係是大臣去就,敢達。令曰,大朝命小子代理之時,何以轉向江外耶?卽爲入來,共輔小子之意,史官往諭。
禮曹堂上,禧陵奉審後啓曰,臣等馳詣禧陵,陵上莎草有頉處奉審,則巽巳間,有若干稀疏三處,丑方稀疏處,長二尺廣一尺五寸,自癸方至戌方稀疏處,長十七尺廣六尺三寸,竝圖形以進。大抵新舊莎長短疎密不齊,以致連入於道臣執頉及陵官所報。而臣等所見,則所謂稀疎等處,不過不能茂盛,間間有微露土色處,而不至大段未安。春生之後,新生芽葉,勢必蔓合,修改重役,不可輕議。試令陵官,依前定奪,隨便播種,姑待春秋奉審,更察疎密與否,使之啓聞,稟處,似合愼重之道。至於欄干石塗灰,丁字閣樑上塗灰,間間剝落,曲墻內外面土剝落處及曲墻蓋瓦缺傷,曲墻後面地臺際墻壁頹坐處,一如陵官所報。丁字閣前右兩面薍簾六浮,亦多破傷。竝令該曹卽爲擇日修改,何如?傳曰,允。
弼載,以備邊司言啓曰,江華留守沈䥃,開城留守趙載浩,忠淸兵使李章吾習操稟請狀啓,啓下矣。兩都則適當遞易之會,正値農作之時,今春姑令停止。湖西則兵使巡操甚重,若非凶荒之年,則有難廢闕,使之依例擧行,營將巡點,不必疊行,停止之意,分付,何如?傳曰,允。
相福,以戶曹言達曰,依傳敎,判府事閔應洙來二月朔祿俸,令倉官,輸送于本家。則以爲負罪之蹤,今方待勘,終不敢冒受常廩云。祿俸不爲領受,何以爲之?敢稟。令曰,令倉官,更爲輸送。
傳于弼載曰,儒臣持自省編詣閤。
己巳正月二十九日申時,上御歡慶殿。儒臣持自省編入侍時,右副承旨金相福,副應敎尹光紹,修撰魚錫胤,記事官朴師訥,記事官尹東星,記事官蔡濟恭,次次進伏訖。上曰,上番方兼校書校理,政訓刊出事,看檢爲之乎?光紹曰,本校理在,故無去來於臣矣。上曰,雖有本校理看檢,而兼官,亦爲照管,可也。光紹曰,然則臣當照管矣。上仍命讀自省編。光紹讀未訖。上曰,春坊上下番誰耶?下番非兼官乎?錫胤曰,臣非兼官矣。上命書傳敎曰,元良代理之後,講學尤爲緊焉。爲政講學,今則若車之兩輪,鳥之兩翼,然於政於學,學當先政,何則?學者政之本,故今雖代理,講規豈異焉。而昨日書筵之後,晩講公然闕焉。雖由於次對相値而然,昔之光武,萬幾之暇,夜分講學。昨或偶然,今日日晩,無召對下令,則春坊之官,宜卽古事或稟達,而漠然無聞,今乃下敎爲之,其涉不職,當該入直春坊官員,竝爲先從重推考。相福書訖。上曰,此傳敎,春坊官員,必爲若干撕捱,而其在飭勉之道,何可顧也?但召對,方使爲之,此傳敎,若徑先宣布,則春坊撕捱,以致召對之不爲,有未可知,姑宜緩緩宣布爲宜。相福退伏。光紹,更爲講讀未訖。上曰,昨日次對時擧條中關係於民事國事官事,而大臣·重臣所達者,注書持入,可也。臣師訥,承命出外,持擧條一度進伏曰,擧條簡通未還者多,正書達下者,只此一度矣。上曰,昨日次對承旨誰耶?相福曰,同副承旨朴弼載,而方入直矣。上曰,注書出去,同副承旨入侍事,分付。臣師訥,承命出外,與朴弼載,偕入進伏。此時自省編,光紹讀後,錫胤·相福·東星·濟恭,次次已讀,下篇將垂畢矣。上曰,其下則注書讀之。臣師訥,讀之卒篇。光紹曰,此冊累次進講,文義別無他意之可達者矣。上曰,班固,是班婕妤之姪乎?光紹曰,然矣。上曰,婕妤,是賢姬,而班固之妹曹大家,亦善文矣。光紹曰,曹大家,續撰漢書,其文不下於班固矣。上曰,注書出去,昨日臺達,持入焉。臣師訥出外,持入進伏。上曰,史記,可鑑千古治亂,實爲好文矣。錫胤曰,臣有所懷仰達。資治通鑑,編帙浩多,訖功極難,而惟以殿下之勤學,聖工垂訖,今其所餘,不過四五篇,諸臣孰不欽歎乎?此後則必以此冊進講,待其訖工後,更進他冊,伏望矣。上曰,所達好矣。予當訖工矣。予意,初以爲代理後,則講學,亦將廢之云爾矣。此冊則所餘不多,而儒臣所達,亦有感動者,當訖此冊矣。光紹曰,聖上雖代理之後,講學何可廢乎?此亦於東宮,爲身敎之道矣。上曰,一自釋負之後,世道奇怪之事,稍爲不見,心實自喜,而時猶召見儒臣者,意有在焉。予若盡遂予志,則決不復讀,而猶在其位,則不可全然抛棄故也。光紹曰,聖思至當矣。必須頻接儒臣,討論經史爲望矣。且關係治亂之書,尤當留意處也。若聖學輯要,陸宣公奏疏,貞觀政要等書,尤爲緊切。通鑑訖工後,又以此等書,進講討論,似好矣。上曰,通鑑訖後,當拈出爲之矣。光紹曰,聖上雖以釋負爲敎,而東宮尙在沖年,董飭群下之道,殿下不得不着念爲之矣。頃日金尙星,聞次對不爲之敎,以爲抑塞云矣。上曰,予之幾年苦心,今乃少伸,托付元良,庶免無所據之君矣。然豈忘民國之事乎?光紹曰,聖上以不見奇怪之事爲敎,而奇怪之心,則鬱于中矣。東宮邸下,雖睿質夙成,姑未閱歷世道,在外醞釀之習,何以燭知乎?此時飭勵群下之道,聖上必倍加留意,然後奇怪之心,漸可消沮矣。上曰,鎭定世道,則元良,勝於予矣。光紹曰,臣非不知王世子之善爲鎭定,而聖上,更加飭勵,則豈不好乎?雖大官,不可一向包容,時時董飭,然後可以次第策勵小官。而大官董飭之道,惟在於聖上,以私家言之,少家長,則有難嚴飭老奴矣。上曰,元良足以爲之矣。上曰,初二日,當爲東宮會講矣。今則東宮,旣已代理,會講規模,似與前日有異。其時臺諫傳達與否,將何以爲之乎?錫胤曰,會講本法,則臺諫雖入,元無傳達之法。臣意則會講,與次對有異,似無傳達之事矣。上曰,然矣。會講自會講,次對自次對也。次對則承·史入之,會講則不入,此亦無異於前也。依前例爲之事,將下敎矣。上曰,丁酉儀註所謂宗室伯叔,蓋謂大君王子,而今番宗臣之陞堂,誤見文之致也。貳師若正一品,則同位云者,蓋以師故也。從一品,亦有爲貳師者乎?光紹曰,先正臣尹拯,以從一品爲之矣。上曰,予於其時,見宗臣之同陞,元良初政,班序失禮,心甚慨然,仍卽召承旨下敎。而予亦自笑曰,以此見之,予氣猶不甚衰矣。弼載曰,今日李周鎭,以其事上書到院,以齋戒還給,而見其辭語,則非周鎭之誤知儀註也。蓋宗臣一品以下,在庭行禮之事,周鎭固已知之。而周鎭,因大朝入侍罷後,自致晩到,聞知宗臣,已爲入內,使引儀往復,使之出來,則宗臣,謂以己議於大臣,不爲出來云矣。錫胤曰,雖如此,旣致失禮,則事體,只當責之禮官矣。上曰,然矣。相福曰,臣則先爲退出矣。上曰,依爲之。上曰,兵判所達擧條,讀達,可也。弼載讀訖。上曰,元良下答,當以令曰書之,而此則以王世子曰書之,怪矣。弼載曰,臣亦當初見擧條,使之改書。則注書李顯祚曰,初以令曰書之矣。更思之,只東宮次對,則令曰書之,固無妨礙。而若於侍坐次對,大朝下敎,則以上曰書之,東宮下敎,則以令曰書之者,事涉如何?必以王世子曰書之,然後可無妨礙之端,故改書云,其言似有所見。且顯祚,頗有固執,至謂雖以此被罪,當自當云。故臣等,亦不强令改書矣。上曰,推考似爲之矣。儒臣之意,何如?光紹曰,侍坐時則以令曰書之,似如何矣?錫胤曰,李顯祚所見似然。大朝則書以上,小朝則書以令,果似未安矣。上曰,或有下詢時,則以令書之,誠未安矣。錫胤曰,侍坐時,則以王世子書之,非侍坐時,則以令書之,似好矣。上曰,其言似宜矣。上曰,任所達,何如?而有此被斥耶?可怪。弼載曰,金尙魯所達後,趙觀彬進達,以爲古規則經筵官入於經筵之時,乃可論駁,非經筵則未嘗論駁人矣。王世子以此言,下問于大臣曰,大臣之意,何如?領議政金在魯,則以爲古例,則雖未詳知,而近來則旣兼經筵官者,雖非經筵,論斥人,已成規例云。左議政趙顯命則以爲,古規則臣亦不知,而憲臣所達,宜被論斥云矣。上曰,領相之言渾厚,而左相之言則誤矣。元良初政,不可以輕侮臺諫之言,爲之矣。光紹曰,聖敎至當矣。上曰,守禦使之言,有所見矣。光紹曰,其言得體,有古臣之風矣。上曰,今番臺諫,擇差爲敎矣。所擬者皆得人,任,予意亦謂好矣。光紹曰,任,誠爲好人矣。上曰,臺達讀之。弼載,讀大司諫鄭翬良所達中新達三條訖。上曰,果擧職矣。弼載又讀掌令任新達三條訖。上曰,其三事,亦皆可言之事矣。弼載曰,備局回啓催促之說,似疲惱,而農民減役事,其時左相,纔以勸農事,已爲陳達之後,故亦不新新矣。錫胤曰,三事皆泛論,似是塞責,而備堂催促之說,疲惱,甚矣。不能請罪,而只請催促,豈不歉然乎?上曰,備堂中大臣亦在,以催促爲言,無足怪矣。比諸謄傳古紙頓新,可謂公然得推考矣。上曰,此外擧條,又有何事耶?弼載,以平安監司狀啓別餉穀推移上送爲請事仰達。上曰,東宮所答,何如?弼載曰,大臣以依所請之意爲達,而金若魯,以爲別餉穀與他有異,不可輕許爲達,故王世子,以某穀中推移上送爲令矣。上曰,餉穀非可動之物,而箕伯之如是爲請非矣。若其自備之穀,則必欲別爲了了記付,故乃有此請,此乃大臣所當請推之事也。弼載,又以大臣以嶺南補充隊事,請罷掌隷院官員事仰達。上曰,此事無據矣。補充隊之法,只爲公私賤免賤者而設也。若其良妻所生則自爲良人,元無免賤之事,而掌隷院之勒出補充隊者,誠爲駭然矣。又有何事耶?弼載曰,大臣皆以勉學進達,而左相,又以勸農勉陳。趙觀彬·柳儼,亦以勤學之意陳達矣。上曰,東宮所答,何如?弼載曰,或以體念,或以銘心服膺爲答矣。上曰,此乃元良恒用之言也。言易而行難,則豈不悶乎?光紹曰,喫緊工夫,惟在踐履。聖上之如是爲慮,誠好矣。錫胤曰,惟在聖上常常戒飭矣。上曰,金領府事,有何所達?弼載曰,引尙書無逸篇,着實爲達矣。上曰,所達貴矣。此外又誰有所達乎。弼載曰,別無所達矣。上曰,代理初政,諸臣所達,未免草草,此等處,則予將不得不勉飭矣。光紹曰,昨日次對,臣未入參,不知其所達之果何如?而如有可飭處,則自上勉飭,誠好矣。錫胤曰,大臣勸農之事,實是豳風七月篇之意,所達好矣。而當此初政,別有何言之可以煩陳者乎?弼載曰,初次次對,勉學之外,似難別有達矣。上曰,後次對則備堂,當數人入來。卽今紀綱,無可爲之道矣。自古帝王,繼承於昇平之後,則自然意思滿假,不知戒懼,諸臣進言,尤當以規勉之意爲之。而頃日戶判,亦以東宮每事,足以優爲爲言,予以此等之言,爲非矣。以昨日次對時言之,東宮一言出口,諸臣皆有喜色云。如此處,易啓東宮自滿之心矣。予甚澟然矣。光紹曰,聖敎好矣。諸臣必以不自滿暇之意爲勉,是矣。上曰,注書出去,兵曹今番節目持入。臣師訥,承命持入。上曰,節目上之。弼載,使承傳色,遞奉上之。上曰,承旨書之。弼載承命,書傳敎曰,元良代理後,次對卽初政也。予之不能正紀綱爲元元之事,以一新爲待。擧條雖不達下,聞其所達,雖有勸學重農之達,其他不過二三簿書,心竊慨然。而二十餘員諸宰中,其所達者,只二三人云。若有懷而嫌其日晩終默,則此非輔元良初政之意。不然,當元良代理之時,不思古人書笏之義,其不達諸臣,竝從重推考。又傳曰,頃者戶判陳達,錄餉庫之後乃是禁令,故意蓋此也。而今聞下答,似莫知禁令而然也。其時諸宰中重臣一人外,何無提稟者乎?道臣之以一道之物,有若物我,禁令外欲爲擧行。而且朝家命令之下,不卽奉行,其涉非矣。當該道臣,從重推考,擧條置之,依前下敎擧行。又傳曰,凡世子下答,皆稱令曰,乃丁酉故事。而今番次對擧條中,稱以王世子,意謂不識故例而然矣。今聞承宣所達,乃知注書之固執也。然旣違前例,則承旨之不爲執稟,亦疎忽。當該承旨·注書,竝從重推考,依前付標達下,而其固執,則亦不無周量,每月二次入侍聽決時,則稱以王世子,以示差等之意。又傳曰,次對會講,禮貌異焉。次對代理,機務會講,世子講學,兩司其雖入參,旣無承·史,不可傳達,講畢後詣臺傳達,使之有條而毋紊。又傳曰,今番次對,大臣所達掌隷院事,事雖似於簿書,實則民事。當該道臣之狀聞,其涉不察,推考。當該堂郞,罷職猶輕,竝施削職之典。又傳曰,春坊官員講學時,雖春坊僚屬,兼春秋入侍時,不過一史官。雖有本院事陳達者,毋敢越職以達事,嚴飭。雖書筵召對時,與弘文館有間,無敢以因文義論政事,亦爲嚴飭。又傳曰,日後世子常參時儀節,比朝參當減損。翊衛司,只翊衛司禦,武兼則只入直人入參,內禁衛則法典入直,皆數進參,亦宜差等。入直中只五十人將領率,陪衛,摠府兵曹入直堂郞各一員,陪衛仗馬儀仗,一遵大典勿設事,定式施行。又傳曰,老老,所以絜矩之道,元良代理,政當漢文方春之時,朝官以上,例受歲饍。而士庶年九十以上,其令京外,食物題給。使我元良,知敬老之義,使我父老,知元良之初政。又傳曰,元良代理,政當儒賢輔導之時,而昔年宿德,致位重宰者,只有卿焉。追憶往歲,不覺興愴。薇院長,達于世子,遂有招致□□□體貌□□□諭予爲元良之意,昔雖邁邁,今當元良初政之日,豈忍又事邁邁?卿其體小子慇懃之意,顧元良輔導之重,幡然登途事,遣史官往諭于沈贊善。弼載書訖。上曰,二品儒臣,只沈錥一人也。宰臣漸至零替,而沈錥亦年老云矣。光紹曰,□丑生,而顔貌豐厚矣。錫胤曰,臣以問禮官往見,則貌好而氣健矣。上曰,予亦曾見之,貌黑而瘦矣。今聞豐厚,而無乃□□所得乎?錫胤曰,其弟沈䥃,乃達者,而貌似窮人,錥則身雖窮,而貌似達者矣。上曰,沈䥃果似窮相矣。諸臣退出。
上在昌德宮。常參·經筵,以代理停。
顯宗大王忌辰。
朴弼載達曰,大司憲·掌令一員未差,執義閔遇洙,掌令宋能相,持平鄭基安在外,李壽德呈辭。今日以監察茶時之意,敢達。令曰,知道。
趙明謙達曰,明日常參,取稟。令曰,停。
朴弼載,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
藥房副提調臣柳復明啓曰,春氣漸和,伏不審此時,聖體若何?加減補中益氣湯,連爲進御,而調攝諸節,益有差勝之勢乎?前入湯劑,已盡於昨日,診候久曠,殆至數旬。今日臣率諸御醫入診,詳察聖候,議定繼進當否,爲宜。大王大妃殿氣候何如?臣不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣。湯劑加劑五貼以入,後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
趙明謙達曰,吏曹判書鄭羽良,昨日牌招之下,不爲行公,卽爲牌招察任,何如?令曰,依。
吏曹口傳政事,以黃仁儉檢閱單付。
趙明謙達曰,檢閱黃仁儉旣已付職,卽爲牌招入直,何如?令曰,依。
傳于朴弼載曰,年又至氣益耗,及今伸禮然後,此懷可舒。一年一次,旣已定式,以此心氣,來秋豈必。今秋謁陵,進定於今月,而當展謁於長陵,展拜昭寧墓而回。其令禮曹,旬前擇吉,道路依辛亥例,坡州牧大晝停事,分付騎曹。
傳于朴弼載曰,禮曹堂上方入來,以吉日卽爲推擇以入。
朴弼載,以禮曹言啓曰,今秋謁陵,進定於今月,而當展謁於長陵,展拜昭寧墓而回,其令禮曹,旬前擇吉事,命下矣。卽令日官推擇,則今二月初六日爲吉,而國忌齋戒相値,初十日十三日爲吉云。以何日實行乎?敢稟。傳曰,以初十日定行。
傳于朴弼載曰,今番展謁展拜,情禮當然,而爲民之心,豈弛乎?水剌間,只晝停所擧行,植炬至新站擧行,修道略略爲之事,分付畿營。凡諸待令,務從省約,虎網亦令置之。
傳于朴弼載曰,水剌間,待令大晝停,指齋室也。齋室,則器皿凡具待令,其餘往來大晝停,只待令柴炭,依昨年例擧行。凡諸待令皆令置之事,分付京營。
朴弼載啓曰,禮曹參判朴弼均,以明日東宮會講時,儀注有稟定事,來詣請對矣。傳曰,世子聽政,而會講及書筵相見禮則同,陪位亦同,如前入而禮官退去。
朴弼載,以侍講院言啓曰,來二月初二日,王世子行會講之意,敢啓。傳曰,知道。
趙明謙,以內醫院官員,以副提調意達曰,提調李周鎭以情勢陳書,今日不爲入來,當此問候議藥之日,提調不可不備員。提調李周鎭卽爲牌招,以爲同參之地,何如?令曰,依。
上在昌德宮。常參·經筵,以代理停。
下直,慶州府尹趙明鼎,平海郡守閔百福,高陽郡守趙載淵,大丘判官宋淳明,延豐縣監宋濟愚,長興府使李鎭儀,新溪縣令柳善養,平康縣令兪彦鉉,江東縣令李毅中,陽城縣監洪欽輔。
趙明謙達曰,來初十日文臣製述,取稟。令曰,停。
又達曰,明日常參,取稟。令曰,停。
又以禮曹言啓曰,長陵展謁出還宮時,王世子闕門外祗迎及城門外祗迎之節,何以爲之?敢稟。傳曰,皆置之。
李昌壽,以兵曹言啓曰,今此陵幸時,留都以何營軍兵爲之乎?必須預爲稟定然後,節目可以磨鍊以入,敢此仰稟。傳曰,御營留都。
傳于李昌壽曰,辛亥軍兵幾哨隨駕問啓。
傳于李昌壽曰,俄者下敎置之,上年陵幸軍兵幾哨隨駕問啓。
趙明謙達曰,今日會講時,賓客不可不備員,而左副賓客鄭羽良,以本職撕捱,不爲入來,右副賓客李周鎭,陳書入達。鄭羽良卽爲牌招,何如?令曰,依。
以尹得養爲假注書。
柳復明達曰,假注書尹得養,時無職名,令該曹依例付軍職,使之冠帶常仕,何如?令曰,依。
傳于李昌壽曰,元良初政之時,勤學勤政,宜皆勸勉。而講員儒臣外,柏府·薇垣皆寥寥,可勝寒心,竝遞差。
傳于李昌壽曰,辛亥乙丑軍兵幾哨隨往問啓。
李昌壽以兵曹言達曰,今二月初十日長陵擧動時,各殿問安,馬各差備入把,本曹驛馬及京畿·忠淸·江原·黃海四道驛馬補把之數,依前例磨鍊,別單書入。而每番擧動時,外驛馬抄擇上送事,申飭非不嚴明,而各驛輒多苟充定送,其在事體,誠極未安,今番則以體大善步馬,各別精擇,各其營門,定差使員,今初七日,京中逢點事,各道監司處發馬知委。而司僕寺添補京畿驛馬,則從本寺達下數,直爲入把之意,分付本道,何如?令曰,依。
柳復明以戶曹言達曰,觀察使節度使薦,每於歲首擧行,而堂上有故,不得爲之之意,敢達。令曰,知道。
趙明謙以禮曹言達曰,本曹觀察使·節度使薦,正月內當爲議薦,而堂上有故,限內不得爲之之意,敢達。令曰,知道。
柳復明以工曹言達曰,本曹每於歲首,例爲觀察使·節度使薦,而行判書趙觀彬,以身病,限內不得議薦之意,敢達。令曰,知道。
李昌壽以義禁府言達曰,平安道安州牧遠配罪人金璿,价川郡遠配罪人金相翼,中和府遠配罪人申命大,咸鏡道利城縣遠配罪人申檀竝放送事,令旨達下矣。金璿·申命大·申檀竝放送之意,分付於各該道,而金相翼,旣已身故被謫蒙放事,移文該曹,使之擧行,何如?令曰,依。
趙明謙以弘文館言達曰,校理金善行肅謝之後,連呈辭單不爲行公,卽爲牌招察任,何如?令曰,依。
李昌壽以兵曹言達曰,去正月朔各廳堂下武臣等試射,連有故,今已逾月,不得爲之之意,敢達。令曰,知道。
趙明謙以成均館員,以同知館事行大司成意達曰,今正月初七日,儒生上旬輪次,今月內無故日退行事,曾已啓達矣。大提學未差,今月已盡,限內不得爲之之意,敢達。令曰,知道。
李昌壽以戶曹言達曰,依令敎,判府事閔應洙今二月朔祿俸,令倉官更爲輸送于本家,則玆以出往廣州地云。大臣旣在外邑,則令地方官,月廩輸送,曾有定式,何以爲之?敢稟。令曰,更令倉官輸送。
又以兵曹言達曰,今二月初二日,幼學李彦泰稱名人,自宣仁門入來,差備門外擊錚,極爲駭愕,令攸司囚禁治罪。同門守門將朴鳳章,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,今二月初一日,騎士保李世南稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李鉉相,常時不能禁斷雜人,以致闌入,亦難免其責,推考,何如?令曰,依。
柳復明達曰,年例京外守令薦擧單子一百二十九張,邊將薦擧單子八十張,依例捧入,而其中應薦不薦人,令該曹察推,何如?令曰,依。
假注書李宜哲書啓。臣敬奉令旨,往諭于廣州池谷村,行判中樞府事閔應洙所住處。則以爲臣之情迹,萬分惶蹙,不敢仍留近城之地,轉到江外,席稿荒村,方俟斧鉞之遄加。乃者千萬意外,史官臨辱,恩諭特宣,使卽入來共輔,此豈負罪賤臣所當得者哉?臣祇奉徽旨,惶感交切,不覺涕血之被面也。噫,以臣負犯,尙逭金木,莫非我聖上曲保之眷?而邦憲難貸,公議至嚴,柱後惠文理當層發,則區區去就,固無可論,而虛縻保護之任,全廢嘗藥之責。況當代理之初政,百官咸聳,而罪釁之蹤,獨自蹙伏待勘,亦未能與覩明兩之离照,乃反遠屛於郊坰之外。臣罪至此,萬隕難贖,惶懍之極。求死不得,只自伏地涕泣,莫知所達云矣,敢達。令曰,知道。
李昌壽,以全羅監司狀達,礪山等官居騎兵保宋乭夢等渰死事。令曰,渰死人等,令本道恤典擧行。
以正言朴相德上書,令于李昌壽曰,大朝下敎曰,今日勤政勤學使爲之,豈使爲此等事耶?給之,初傳而捧入。
西平君橈書曰,伏以日辰良吉,縟禮順成,擧國歡忭,曷有其已。如臣忝居宗戚之末,與覩盛儀,區區頌祝之誠,有倍恒品。伏聞日昨筵中,以一品宗臣,與大臣同爲陞堂事,至有宗伯特遞之聖敎。臣於此惶霣悚蹙,實爲私義之大不安者。伊時臣於外班,以陞堂當否,有所復難於大臣。臣則曰,儀注中所謂伯叔,似指近宗,非謂疎遠宗屬。大臣則曰,伯叔二字,雖未詳知,顯祿宗臣,無論遠近,俱係尊屬,似當同陞云云。大臣又責禮曹之不能預爲明白稟定矣。至於伯叔之爲王子大君,初不出於節目中,其所不至臣與大臣均耳。仍以正時旣奏故,臣果隨大臣後,同爲陞階,宗伯之自筵中退出,有所送言云者,卽在臣已陞階之後矣。旣承嚴敎,遂倉卒還降,因參庭班,其誤認失儀已極,私心之震越。而今此宗伯之遞職,實由臣昏謬妄率,則臣之罪尤,無以自解,何敢獨爲晏然乎?玆不得不露章自列。伏乞邸下,俯賜徽聽,亟降威罰,以肅朝儀,以安賤分,不勝幸甚。答曰,覽書具悉。卿其安心焉。
洛昌君樘書曰,伏以日吉辰良,縟儀順成,率土含生之類,莫不歡欣鼓舞。而如臣無似,跡參屬籍,獲參盛儀,區區慶忭之忱,曷有其極。臣伏聞日昨筵中,以一品宗臣,與大臣同陞堂事,有宗伯特遞之命。筵席語祕,雖未得其詳,臣於是伏不勝悚蹙不安之至。伊時事實,班首上書,已悉無餘,臣不必覼縷。而當初臣之隨後陞階,旣與大臣有所酬酢。而禮判自入侍退出,送言于臣等云者,有在臣等已陞階之後,以致無及。而此際嚴敎遽下,遂卽降階,其爲矇然失儀之罪。臣亦難逃,何敢獨爲晏然而已乎?玆陳短章,仰請威罰。伏乞邸下,亟治臣罪,以爲班行失禮者之戒,千萬幸甚。答曰,覽書具悉。卿其安心焉。
開城留守黃梓書曰,伏以我邸下代理朝參,實是一初盛擧,擧國延頸,百僚蹈足。而臣臺墨未乾,職名難冒,情地危蹙,獨阻咸造之末,義分都虧,罪戾彌深,揆以邦憲,合被萬戮。竊伏念故都居留之命,本非賤分之所敢承當者,而始則越次而受點,後又旣罷而旋仍,有若保釐重任,非臣莫可者然。臣於是惶愧懍惕,若隕淵谷,無所容措。夫從古居是任者,必皆老成峻望,未嘗有如臣者流,濫廁於其間。蓋以其職,則視亞卿也,其位,兼籌司也。地是故京,而民殷物富,爲難治也,路是要防,而城弊兵缺,爲難修也。若不得其人,則其爲國家之憂,不但在於玷名器而已故耳。目今才諝德望,不患無人,則臣之代斲傷手,固不足言。而其有乖於塡管之政者,非細事也。臣猥以庸陋,偏蒙拂拭之聖恩,有罪而倖逭,無才而濫躋,今至於官從大夫,而年逾六旬矣。感激圖報之忱,祗以隕結爲期,而惟其臲卼之蹤,屛廢已久,衰朽之質,疾病轉痼,世念都灰,死亡無日。雖係冗散之地,斷無驅策之望,今此所叨責任之重且大,如何?而不念踰分之懼,徒知趨命之恭,乃敢爲一日僥冒之計乎?況臣金吾一出,只效與討之義,而事端橫生,罪名狼藉,一時譴罷,有不足以自贖。雖蒙聖明在上覆燾如天,而若其昏憒病孱,漫不省事,卽此而亦可見矣。苟使之受委寄之重,而莅事務之繁,則其僨誤顚仆之患,可立而待也。尤何敢以薄勘之旋解,厚恩之難孤,不自揣量,冒沒趨承,上以累則哲之明,下以速負乘之譏哉?瀝血疏籲,未得上徹,泯伏屢日,駁議無聞,窮隘憫塞,靡所因極。玆不得不據實仰暴於离明之下。伏乞邸下,俯加諒察,亟令鐫遞臣本職,回授可堪之人。仍治臣闕禮慢蹇之罪,以肅朝綱,以安私分,不勝幸甚。答曰,覽書具悉。卿其勿辭,其卽赴任。
左參贊元景夏書曰,伏以臣猥隨大臣諸宰,入對賓席,伏覩邸下一初之政,區區微悃,竊不勝蹈抃之至。臣所以仰期邸下者,惟堯·舜·禹·湯·文·武,而漢唐以下,非臣攸陳也。昔唐憲宗,讀貞觀政要,竦慕不能釋卷,宋仁宗,命侍臣讀三朝寶訓及祖宗聖政錄。史氏書之,傳爲盛事。憲宗·仁宗,以中主尙如此。竊伏念大朝望於邸下者,賢而益賢,聖而益聖,非堯·舜·禹·湯·文·武之道,未嘗敎誨邸下也。常訓·政訓·自省編,煌煌典謨,精一傳授,邸下將何以稱塞付托之重乎?惟誠惟敬,是邸下家法,修德致治之要,只在二字工夫。念念操存,事事率循,緝熙光明,無所間斷,惟大朝之訓。是誦是法,夙夜靡懈,惟圖承順無違。崇孝悌之道,勤學問之工,納忠諫之言,敦仁厚之化,屛奇巧之玩,戒遊佚之心,儼然整齊。雖燕息深宮之日,猶出臨講幄之時。則睿學日進,睿德日隆,豈不休哉?伏願邸下,懋哉懋哉。子曰,無憂者,其惟文王乎?文王所以無憂,惟武王之孝。臣敢以武王,奉勉邸下。而惟我大朝,順其達孝,卽微臣耿耿之忠也。臣僇辱自廢,不容更廁淸朝士大夫之列,含恩畏義,雖未敢屛退畎畝,而彯纓冒進,今無望矣。伏乞离明,曲賜矜察,將臣本兼職名,盡許遞免,俾臣得以杜門調病,以延殘喘,千萬幸甚。答曰,覽書具悉。卿其勿辭,從速行公。
司直李周鎭書曰,伏以我邸下代理之命,實是曠世稀有之慶,縟儀爰擧,神人同抃。念臣無似,職忝秩宗,班行不整,譴褫有命,臣誠隕越惶愧,不省攸措。夫今番議注中宗室伯叔陞堂之稱,蓋指王子大君中伯叔親也,非謂叔行疎宗。而況其下,又有宗親一品以下庭下行禮之文,則諸家之在叔行者,宜不敢援用伯叔陞堂之例,儀註旣頒,一按可知也。臣於伊日,自大朝筵對退出,會通閣外迤到集英門外班,則崇品諸宗,素在班行。臣實驚怪,卽問宗班何在。通禮院吏,以諸宗班纔已往復於大臣,與大臣同入內庭云。臣卽以儀注中兩件區別之文,筵席下敎之意,送言於諸宗,使不得同陞,而諸宗直已陞階。宜大朝之俯詢承宣,而譴責該堂也。噫,今此朝參盛禮,卽我邸下一初之政,百僚之朝見,萬姓之瞻仰,宜先乎肅整朝儀。故臣承命奔走,夙宵殫心,雖微文細節,靡不致詳,仰體大朝之盛意,自盡有司之職分,欲效區區顒祝之誠。而事出不虞,嚴敎遽降,究厥所由,莫非臣昏謬鈍滯不善周旋之致?席稿悚息,重何是竢?大庭頒敎之班,賓對初行之時,俱不敢唐突冒進,情禮虧缺,寸丹自激。略具短章,仰請威譴,而適値淸齋,見阻喉司。昨以藥院問安,召牌下降,以此待勘之蹤,旣末由晏然趨承,則不得不祗隨闕外,粗伸義分。而若其違令廢禮之罪,益無所逃。伏乞离明,俯賜照察,重勘臣前後辜犯,俾私分安,而公法嚴,不勝幸甚。仍竊伏惟我邸下,受命大朝,開堂聽政,其擔荷之重,不徒爲視膳問寢承顔順志而已。顧臣方忝宮賓之任,願忠之誠,豈後於人?而情地兢危,跡阻班聯,愚衷耿耿,靡日靡定。玆以寂寥數語,筵前敢替規祝,惟邸下察之。惟我大朝,以憂勤之念,慈愛之心,豈欲貽勞於邸下?是必欲親見酬應庶務,裁決是非,以明習朝政也。猗歟盛矣。中庸曰,無憂者,其惟文王乎?以武王爲子,父作之,子述之。今我大朝,以邸下爲子,又畀之以政務,邸下,卽今日之武王也。其所以述之之道,將如何而可也?數日之內,大臣·諸臣之進言者,其條目或爲不同,而爲邸下欲其盡善盡美,則俱是斷斷血誠也。未知邸下,果能翕受,而無吝否乎?天下萬事,無外乎理,必明理盡性然後,於修齊治平。凡日用事物接於目,而聽於耳者,俱得其當,無或錙銖紕繆,無或毫髮間斷矣。程子曰,在天喚做理,在人喚做性,人必盡吾之性然後,自然合乎天之理,盡性之道,在於窮理,窮理之本,在於問學,而學亦以讀書爲要道。朱子曰,學非讀書之謂,而不讀書,亦無以爲學。是以臣於前後進講之時,未嘗不拳拳於此。向以惜寸陰三字,奉獻於邸下,以爲新年之祝,邸下亦或記有之矣。況今大朝所以付托,邸下所以承奉者,又何如?邸下若曰,今則與前日有異,問寢視膳之外,又有應接機務之煩,何暇讀書乎?不能專以誦讀,則或恐有書自書我自我之歎矣。故名臣金昌協,侍講肅廟朝,仰問曰,未知聖上內間用工之如何?昔荀子有言,誦數而貫之,思索而通之。朱子謂誦數云者,想是古人讀書,亦記遍數。殿下於此書,誦數多少幾何?臣願聞之矣。上曰,事務繁多,不能多讀,而亦讀八九十遍矣。昌協起而對曰,雖韋布之士,專心讀書者,亦未必若是之多。而自上萬機之暇,所讀如此,誠不勝欽歎矣。玆豈非邸下今日仰法者乎?臣敢爲邸下誦焉。且臣每覩邸下臨筵之際,淵默太甚,講說之際,問難或靳。夫疑思問,乃讀書之要法,無疑則無問,讀書而無疑,與不讀書奚異。讀書,而有疑則問,問而後思,思而有得而後,方可爲眞正實效也。朱子嘗曰,某一日不見客,便覺鬱鬱,不知他們閉戶不見客,底是如何度日?邸下客,卽群臣也。近而與講官接,則論釋文義,講究義理,外而引接大臣諸臣。則治國要務,反覆商確,其有所益於身心政務者,當復如何?惟邸下,以朱子不見客便覺鬱鬱爲心,益加勉焉。傳曰,欲法堯·舜,當法祖宗。臣於昨冬,以斯義仰勉於書筵矣。帝王之孝異於匹庶,繼志述事,乃孝之大者,惟我大朝盛德至仁,高出百王,無能名焉。邸下所以親炙而面承,觀感而體行之者,宜不越乎大朝御製垂戒政訓·自省諸編。我大朝爲治之要,貽燕之謨,盡在於是。今邸下奉承丕責,圖敉事功,先以邸下家法,一心做去。發政施仁,必遵大朝之規模,一言一事,必體大朝之儀度,勉勉不已,欽承無違,克紹我大朝二十五年嵬煥之盛烈,則宗祖無疆之休,實基億萬斯年。伏願邸下勉之哉。今日可言者,豈止於斯?惟此一二事,最爲邸下初政之急先務。臣雖在悚蹙俟罪之中,延頸頌祝之忱,有不能自已,忘其僭猥,敢此附陳。惟邸下,裁擇而省納焉。答曰,覽書具悉。卿其勿辭,所陳是矣,當留念焉,從速行公。
正言朴相德書曰,伏以日吉辰良,縟儀順成,臣猥忝從班,獲覩盛儀,慶抃之極,不容名喩。念臣稚昧空疎,本不合於淸朝耳目之列,而適當代理之初,益切延頸之忱,不敢自引黽勉冒出。因仍蹲據,非臣素志,況玆一初之政,尤宜掄選勁直之士,置之臺閣,畀以言責。如臣巽軟,豈容久貼諫列,以妨賢路,以招譏議哉?敢陳短章,略暴危懇。伏乞邸下,亟令遞臣所帶之職,回授可堪之人。以重臺選,以安私分,千萬幸甚。臣方丐免,而一日在其職,則有一日之責,豈敢終默,以負我邸下哉?竊伏惟念,聖上之命我邸下代理庶政者,非止於使邸下替聖躬之勞也,非止於欲邸下諳軍國之務也。蓋將使邸下,早知守成之艱,裁決之難,夙夜匪懈,嚴恭寅畏,以承大朝三十年太平之業,以守列聖四百載鞏固之基也。其責,顧不重歟?伏想邸下,睿智出天,誠孝根性,其所以仰體而祗奉者,顧何待臣言?而邸下生長深宮之中,纔屆志學之歲,人之情僞,容有所未盡察者,事之得失,容有所未盡別者。苟欲人人而察之,事事而別之,則心日勞而政日繁,非所以燭萬理,而應萬機也。必須讀書窮理,使在我之權度,精切無差然後,情僞得失,瞭然於心目之間,以之裁斷區處各得其宜,沛然若行其所無事矣,豈不盛哉?若其讀書窮理之要,實著於大學一書,倘邸下勿以已經講讀,而時時省閱,深體而默識之,則必有犁然會于心者矣。又不必古聖賢之言,惟我聖上貽燕於邸下者,有常訓矣,有自省編矣。近又有三條之敎,十月之訓矣。邸下於此,字字理會,言言取則,見諸行事,措諸政令,必以遵聖訓爲期,則實我國家億萬年無疆之休也。嗚呼,自古以來,有賢,不能無邪,有是,不能無非,故明君哲辟,必以辨賢邪明是非爲先,不如是,則混淆紊亂,國不國而人不人矣。不幸我國,自宣仁朝以後,黨議漸熾,流弊難防,訖至二百年于玆矣。我聖上至誠調劑,目今朝著,幾乎和平,而至於忠逆之不可不明,隄防之不可不嚴,前後諸臣,蓋嘗極言竭論,而我聖上,亦未嘗以爲非。伏願邸下,深加照察焉。古之明王莫不開不諱之門,以求直言,假借崇奬,猶恐不至。顧今喑默成風,言路閉塞,況當聽政之初,求言爲第一急務。臣謂前後獲罪臺官,無論事之輕重,言之得失,一倂宥還,以示優容言者之意,則讜言日至,政化日新矣。李宗城昨年悖疏,乃敢眩忠逆而壞堤防,論其負犯,竄殛猶輕。銓望之一時枳塞,實擇公議,而備堂之汲汲差下,又何故也?此輩,若不嚴懲,則必使凶論日張,邪議肆行,而莫之禁遏。臣願邸下,稟于大朝,投之荒裔,明示好惡之辨焉。向來三司大論之遽停,實由於李宗城爲之前茅,而苟非趙鎭世·李永祚·金始煒之忘君死黨,亦何敢挺身擅停?而請罪之論,纔發旋寢,尙今晏如,其可謂國有法乎?臣謂不可以事在已往,而置之,竝施竄黜之典也。近來廉愧之防大壞,若値朝廷有事,擧欲作爲夤緣進身之機,識者爲之寒心。日昨賓對,出於邸下視政之初,苟其情勢不甚重者,宜可進參,而以備堂被彈者,亦敢抗顔於宥察之列,放倒極矣。先正臣李滉之言曰,可進而進,則爲恭,不可進而不進,亦恭,此言豈不有補於風化乎?一人進退,固若無甚關緊,而若論其弊,則必將至於冒沒競進,不知有羞愧,亦願邸下,留神鑑別焉。今番妖獄,萬萬巧慘,罪人徑斃,究覈未卒。參看妖書之崇名,出婢招之,與已斃之兩凶,情迹相符,而尙無鞫問之擧,獄體之疎漏,莫此爲甚。臣謂亟令鞫廳,拿鞫嚴覈,斷不可已也。臣愚忠耿耿,略此論列於邸下,不以人廢言也。臣無任云云。批答見上
副校理趙雲逵上書。伏以天佑宗祊,休慶荐至,恭惟我大朝,以文王無憂之聖,遵寧考已行之典,爰命邸下代理機務,縟禮誕擧,百僚咸造,日星恒曜,岡陵獻祝。臣獨罪犯逋慢,身限幽圄,區區蹈忭,無地自效。伏蒙聖上曲宥之特恩,獲覩翌日頒敎之盛儀,延頸愛戴之忱,幸得以少伸。而第念臣父,方帶副提學,父子竝據一館,在法應遞,前旣以此陳懇,非止一再,而輒賜鞶帶之褫,則到今私義,宜無異同,何敢以乍出參班,爲仍因蹲冒之計哉?玆不得不略具短章,冒控微懇。伏乞邸下,俯賜鑑諒,亟命遞臣職名,以安賤分,千萬幸甚。答曰,覽書具悉。書辭,令該曹稟處。
上在昌德宮。常參·經筵,以代理停。
巳時,日有右珥。申時,日暈。
趙明謙達曰,明日常參,取稟。令曰,停。
李昌壽達曰,大司憲·掌令一員,持平一員未差,執義閔遇洙,掌令宋能相,持平鄭基安在外。今日以監察茶時之意,敢達。令曰,知道。
趙明謙達曰,吏曹判書鄭羽良,連違召牌,尙不行公,都政遷就,事甚未安,卽爲牌招察任,何如?令曰,依。
令于朴弼載曰,莫重公事,誤踏達字,當該內官推考。
李昌壽啓曰,兵曹判書金尙魯,以陵幸節目,有稟定事,來詣請對矣。傳曰,詣閤。
金相福,以禮曹言啓曰,今此長陵幸行時,宿所與晝停所·陵所供上茶啖等事,依前例以京各司進排事,分付,何如?傳曰,允。
李昌壽以兵曹言達曰,武藝別監孫德潤,內中日試才時,鳥銃無間連三次三發三中,似當依法典,直赴殿試。三次所受賜馬之帖,亦當一倂還收。而係干恩典,自下不敢擅便,徽裁,何如?令曰,直赴。
又以刑曹言達曰,罪人李泰,更爲勿拘日連三次嚴刑後,大靜縣定配事,命下矣。罪人李泰,受刑二次後,物故,依例檢屍事,移文京兆之意,敢達。令曰,知道。
又以右邊捕盜廳言達曰,有賊黨窺捕事,本廳軍官軍士,發送于畿內之意,敢達。令曰,知道。
又以司僕寺官員,以都〈提〉調意達曰,旌義縣監金,遞任進上馬二匹,今纔上來,禾毛色別單書入。而依例內廏立養之意,敢達。令曰,知道。
又以兵曹言達曰,今二月初三日,幼學趙錫殷稱名人,自丹鳳門入來,差備門外擊錚,極爲駭愕,令攸司囚禁治罪。同門守門將徐義敦,常時不能禁斷雜人,以致闌入,亦難免其責,推考,何如?令曰,依。
金相福以戶曹言達曰,今此長陵幸行時,陵所及昭寧墓御齋室,當爲修理矣。本曹堂郞,與繕工監監役官除朝辭偕往,眼同看檢,而往來時,給馬供饋等事,依例擧行之意,分付兵曹及京畿監司,何如?令曰,依。
吏曹口傳政事,以李明吾爲砥平縣監。
判敦寧府事李箕鎭書曰,伏以臣大病新瘳,積敗未蘇,而忽於千萬意外,伏聞驚心之報,軀命非所可計,蒼黃上來,僅及於朝參之班矣。臣以書筵舊僚,與覩我邸下代理之初政,忭祝之私,有倍恒情。惟瞻近离照是急,限死作氣,趨參賓對,匍匐傴僂,幾乎顚踣,喘促氣乏,只得隨衆進退而已,未有一言仰效其微誠。大朝飭勵之敎,在臣之罪,尤屬惶懍。且臣赴朝時,病不堪跨馬,舟載雨行,以致風濕深中。公退之後,渾體如束,頭疼項直,不能轉側,昏仆闕下,公廨累宿不愈,不得已羿至私次,多般求治。而所患轉成風眩,欲動則輒暈倒,氣升面烘,迷亂如泥醉狀,與人酬酢,語多顚錯,肢節頑麻,半體以下,全廢運用。是臣舊來類中之候,挾感復發而然也。念臣望七殘齡,雖使便隕,固無恨,而第臣所管太僕事,非比尋常職務,凡係乘輿供奉之節,皆屬本寺。適臣獨帶提擧,不幸遘疾如此,全無拘檢,事有疎虞,則臣將萬死無以續其罪。而況動駕之日,職當扈蹕,而以臣喘喘垂盡之形,自力趁班,已無可望。若不及時變通,則必致臨急苟管,豈不重損國體乎?且今旗軍洗馬,參以日子,事務不容少緩,而緣臣之病,未免遲稽,此尤臣悚悶罔措者也。玆不得不據實控籲,恭俟處分。伏乞邸下,亟將臣太僕提調之任,回授無故可堪之人。仍治臣罪,以嚴法紀,公私幸甚。臣無任屛營祈懇之至,謹昧死以聞。答曰,覽書具悉。卿其勿辭,從速行公。
司書朴盛源書曰,伏以臣之老母,在於臣父錦山郡任所,而比年以來,衰病沈痼,長在床席。臣之情理,實無離捨從仕之勢,連値朝家有事,不敢言私,黽勉供職。久未歸護,卽接鄕信,則臣母,自前月,本病之外,齒痛猝劇,多方藥治,終未見效,今至十餘日,有加無減,老人氣力,轉至澌綴,食飮頓却,坐臥須人。臣自聞此報,方寸煎灼,按住不得,投進短章,徑尋鄕路。伏乞离明,亟許鐫遞,以便往護。仍治臣擅行之罪,以嚴邦憲,千萬幸甚。答曰,覽書具悉。爾其勿辭,救護母病。
驪川君增書曰,伏以我邸下,誕承代理之命,日吉辰良,縟儀載擧,擧國含生,莫不踴躍。況臣忝居宗籍,其所區區慶忭,曷有其極。第臣有萬萬崩迫之懇,按抑不得,乃敢仰瀆於新政之初,死罪死罪。臣之向來所遭,尙何可言?而曲蒙我聖上庇覆之恩,召見而慰譬之,賜批而曉諭之,其所開釋,河海莫量,感泣欲死,他不暇顧。而況復今番朝參及頒敎,寔東方莫大之慶。堪耐餘悸,冒沒趨參,仍至于昨日承候之班。從今以往,畢命松楸,計雖莫諧,本銜優游,卽臣至願。頃以此,仰陳於大朝,而若其廚院親府多兼帶,終非如臣釁累所可仍冒者,竝請準許,未蒙肯可。伏想大朝過於仁恩,已經洞釋,亦必如是,而臣則驚魂猶未鎭矣,身名已大僇矣。感戴恩造,不敢一向畏蟄,雖以筋力奔走不廢起居,爲一分報效之圖。顧以何心,參涉於供上簿書之位,自同無故之人耶?倘邸下念之于此,必不待臣之畢說,而矜許之矣。且臣於宗伯特遞之命,有不勝悚惶者。臣於伊日,纔承批旨,不敢退處,抑情趨造,則心神迷瞀,班次若新。而班首宗臣,果有所酬酢於大臣,故臣則一遵大臣之言,未及熟量,隨班首後,輕易陞階。其錯認失儀之罪,在所難免。玆敢露章自列。伏乞邸下,俯賜鑑諒,當先遞臣所帶兩任,乃降威罰,俾得肅朝儀,而安賤分,千萬幸甚。答曰,覽書具悉。卿其安心勿辭。
驪善君壆書曰,伏以天佑神騭,寶算茂長,分萬機之勞,副兆民之望,吾東方無疆之休實基於此。如臣之忝居宗籍者,於是焉獲覩盛儀,其所頌祝懽忭,尤當如何?第伏聞日昨朝參時,以一品宗臣,混同陞堂,至有宗伯特遞之命,臣於是不勝惶霣靡安之至。臣以無似,濫蒙洪造,雖得致位至此,論其屬則卽是疎遠,初無彷彿於伯叔二字。臣旣有愚見如此,故提及於班首,有所往復於大臣。則大臣之未詳筵中節目,與臣等無異,泛答以秩旣顯祿籍係宗派,則疎遠與否,不必可論。臣等未果深量,正時已報,仍隨班首之後,遂犯陞階之失,此皆臣,平日不學無識,未諳此等事面之致。而以其郵罰,至及於禮官,則臣何敢獨爲晏然而已乎?玆敢露章自列。伏乞邸下,亟治臣率爾做錯之罪,以肅朝體,以安微分,不勝大願。答曰,覽書具悉。卿其安心勿辭。
左尹徐命九書曰,伏以我邸下於三朝問寢之中,膺萬機代理之命。祖宗之陟降眷顧,方新,中外之臣庶想望,尤切。若臣者,亦備一物之數,其所延頸祈祝之忱,實有倍於恒品也。仍伏念臣於向來猥忝臺憲,重速罪戾,杜門屛跡,泥首訟愆,蓋踰半年于玆矣。乃於千萬意想之外,混被收敍之旨,繼有新除之恩,臣誠感激惝怳,措躬無所,僅以數行文字,仰暴兢惶之悃於大朝。而喉司不諒,終靳捧入,臣於是尤極狼狽窮蹙,莫知所出。而屬當邸下一初之辰,喑聾跛躄,莫不奔走,惟恐或後。則臣獨自阻於末班,實是分義之所不敢出。故遂乃冒沒入肅,仍參昨今班行,且隨賓對之後,仰瞻溫文之容,在臣志願誠爲千萬滿足。而第罪蟄之蹤,夤緣倖會,晏然供職,實有所惶恐不自安者。玆敢疾聲仰籲於离明之下。伏乞亟賜鐫遞,俾詞訟無曠,微分獲安,不勝幸甚。答曰,覽書具悉。卿其勿辭行公。
副司直李宗城書曰,伏以臣以滓穢之蹤,本不可一日留滯於京輦之下,而邸下代理之初,益切顒祝之私。又伏聞聖敎之及於臣者,旣懇且嚴,不敢爲任情徑行之計,遲留徊徨氷炭交中。卽者臺言又出,聲罪益深,今不容一刻少淹。玆敢略暴血籲,徑尋鄕路,瞻望宸極,但有涕淚。伏乞邸下,俯賜鑑燭,亟堪臣擅行之罪,以肅朝綱,不勝幸甚。答曰,覽書具悉。卿其勿辭行公。
菁陽君柳儼書曰,伏以臣,卽籌堂被劾之人也,豈復以籌堂自處?値我邸下聽政開筵之初,竊欲仰离照之光,而非賓對則其路無由,一心着急,他不暇顧,遂未免冒沒進身,以隨諸臣之後矣。果然臺章峻發,以廉隅議之,自顧慙恧,何可尤人?而臣雖無似,其職則處於卿列,被人忘廉之誚,其何忍一刻自安,仍留於京輦之下哉?玆敢投進短章,徑尋鄕路,眷顧宮雲,踖踧靡寧。仍念臣受大朝知顧之恩,節次推遷,致位至此。祗以命數畸窮,積毁銷骨,雖欲收召驚魂,以圖塵刹之報。而人之爲計,必不欲其在朝,至於今番諫臣之書,而結之以廉恥,臣於是乎進道窮矣。惟以退伏丘壑,以畢餘生,爲永矢之計。伏願邸下,諒而許之,仍治臣擅行之罪,不勝大願。答曰,覽書具悉。卿其勿辭行公。
己巳二月初三日未時,上御涵仁亭。兵曹判書請對入侍時,兵曹判書金尙魯,左副承旨李昌壽,假注書尹得養,記事官蔡濟恭,記事官黃仁儉進伏。上曰,陵幸事有請對之事耶?尙魯曰,然矣。上曰,達之。尙魯所啓,訓局隨駕步軍,辛亥年以十二哨磨鍊,乙丑年以十哨磨鍊矣。今番則哨數以何年例磨鍊乎?上曰,以十哨磨鍊,可也。出擧擧又所啓,辛亥乙丑兩年,訓局馬兵,皆以四哨隨駕矣。今亦依此磨鍊乎?上曰,依爲之。出擧條又所啓,辛亥乙丑兩年,挾輦軍以四百名磨鍊,二百名式輪回替代,而陵所·墓所宿站,則四百名全數扈衛矣。今亦依此磨鍊,何如?上曰,依爲之。出擧條又所啓,辛亥乙丑兩年陵所設布帳,摠戎廳鎭撫營合力擧行,墓所設布帳,守禦廳擧行矣。今亦依此擧行,何如?上曰,依爲之。出擧條又所啓,辛亥年則留都營外,訓局軍兵三哨,摠戎使有故,故中軍率領弘化門外留陣,乙丑年則摠戎使率領五哨,弘化門外留陣矣。今番亦依乙丑年例,令摠戎使率領五哨留陳乎?上曰,旣已從簡,依辛亥年例,三哨爲之,可也。出擧條又所啓,留都營移陣及無事等,循例狀啓付撥以送,而如有時急狀啓,則別定乘驛馬馳送事,辛亥乙丑兩年因定奪擧行矣。今亦依此擧行,何如?上曰,依爲之。出擧條又所啓,辛亥乙丑兩年,城門外屛門把守,大駕行過後還入留都,還宮時,更爲出去把守矣。今亦依此擧行之意,分付留都營,何如?上曰,依爲之。出擧條又所啓,十里外斥堠伏兵,令守禦·摠戎兩廳,各隨地方例爲擧行矣。今亦依此擧行事,分付,何如?上曰,依爲之。出擧條又所啓,駕前前排經宿擧動,則各十雙磨鍊事定奪,故辛亥乙丑兩年例皆如此矣。今亦依此擧行,何如?上曰,依爲之。出擧條又所啓,經宿陵幸時,曾有鄕軍徵召之例,而辛亥乙丑兩年,因傳敎鄕軍不爲徵召矣。今番則何以爲之乎?上曰,今番亦置之,可也。出擧條又所啓,乙丑年,因傳敎闕門開閉,請慈旨擧行,問安中官·承旨·宮官之行,若犯夜到城外,則城門不得請開矣。今番則闕門,請徽旨開閉,城門依乙丑年例,勿令請開乎?上曰,依前請慈旨爲之。而其他闕門·城門開閉,一依乙丑年例擧行,可也。出擧條又所啓,惠化門·光熙門·彰義門,辛亥乙丑兩年皆閉,敦義門,辛亥開,而乙丑閉矣。今番則敦義門,何以爲之乎?彰義門則摠戎廳旣在蕩春臺,與前有異,似難閉之,使之勿閉,而只閉漢北門似宜,此亦何以爲之乎?上曰,惠化·光熙·敦義三門閉之,彰義門·漢北門,勿閉,可也。出擧條又所啓,出宮時植炬,限新站擧行事,命下矣。還宮時植炬,亦依此擧行,而自陵所詣墓所時,則植炬,依前例勿令擧行乎?上曰,依爲之。出擧條又所啓,今此陵幸時,假家·大小晝停外宿所,則依乙丑年例擧行乎?大臣送言使之陳稟,故敢達。上曰,欲爲下敎而未果矣。宿所則依前爲之,晝停所,申飭除之,可也。出擧條又所啓,凡以陵幸事稟聞者,則雖非關於三件事,毋論大小,直徹大朝然後,似無掣礙之端,故敢達。上曰,京外有動駕事,則勿論巨細,稟于大朝,可也。出擧條上曰,內局提調,以守宮大將兼行。出擧條上曰,凡經宿幸行時,有諸道道臣,境上待候之事,而今亦依近例,勿爲待令事,分付,可也。出擧條金尙魯所啓,本曹一軍色郞廳李翼元,因移拜臺職而見遞矣。今若旣遞臺職,且已敍用,該色正郞之窠,仍任,何如?上曰,依爲之。出擧條上曰,予於丁酉年見之,自上減省御供,而近來自下饋問甚多,誠慨然矣。若有犯者,將何以爲乎?尙魯曰,隨駕百官知舊之相問亦好事,此則異於他饋遺矣。上曰,今番陵幸時,則路傍無禾穀犯傷者矣。尙魯曰,秋牟外無可傷者,而秋牟,亦豈多乎?兼司僕摘奸後,可以詳知矣。上曰,來時當自古寧還矣。今後無可爲之事,而只有此一事矣。上年明陵動駕時,群下則必以予爲轉往坡州矣。先朝動駕時,欲歷臨明善·明惠兩公主墓所,而路回三十里,故不果歷臨矣。今若路回十里,則予豈歷入乎?孝悌慈,豈有上下乎?若枉路歷入,則諸臣之爭,可也。交河欲爲日後計,予之一慟,烏可已乎?昨年不期今年之此行,故陵幸諸具,竝等棄矣。今則政事,使元良爲之。而元良善爲之,予則簡便無他事矣。今行,可以紓久耐之懷矣。向者李齊華及大臣事,誠慨然矣。其曰歲月萬云者,豈不異乎父之於子?若五六日可忘,則三年內,子亦可以忘父母乎?予於近來連進湯劑,蓋以陵幸旣定,則所重在焉故耳。若只惶悼心,則實非致重於陵墓之道也。曾於廟殿展謁時,禮畢後,始出歷入之令者,蓋亦以有所重故也。諸臣豈知予心乎?人心世道閱歷者多,又未知將有何等機關也。今日坐此涵仁亭者,欲洩沓沓之心矣。意謂大臣有稟定之事,而獨兵判入侍,慨然矣。尙魯·昌壽曰,如此事勿留淵衷,如何?不必爲凄切之下敎。臣等萬萬不忍聞矣。今欲歷臨,則直爲下敎,有何所妨乎?上曰,今番,都尉當以差備隨行,而若有誘之脅之者,使渠陳疏請對,則不如不爲率去之爲愈也。一番往哭,人情也。於上於下,豈可絶人情乎?非予提起,實諸臣提起,亂予心懷矣。尙魯曰,群下人品,各自不同,其言當觀大體,諸臣之有所爭執,實出於傷損之慮,此則不言者,與言者,同其耿耿之念也。上曰,左相一疏,予有感動者,嘗曰,臣仲兄死後,臣母如雪之消。其後聞於賢嬪,則蓋左相之兄,先死於其母病中,而仍爲喪逝云矣。左相見其如此,故過慮於予矣。仍嗚咽曰,宮任輩,例有問安單子,而予不忍見使拔之矣。渠輩雖好名,予則不耐情外之事矣。尙魯曰,伏願直爲下敎,毋爲此等不忍聞之敎焉。上曰,昨以勸學事下敎,而遞差臺臣矣。外間必以爲將欲動駕,故斥去臺官矣。遞差下敎後見臺疏之時象矣。予嗣服後,斯文事,一切置之,元良初政,意謂時象,亦如予之斯文事矣。今何如此?代理後慈聖,以悵然之意,下敎于予,而予則對以快闊矣。年少輩章奏,豈渠自爲之耶?必有使之者矣。世人動於時象,而予則不更見此熊,此又快闊矣。以向日禁府文書事言之,諸臣諳動於時象,人皆見之,而役下番之父獨不見之云。眞所謂歲寒知松柏,豈不難乎?尙魯曰,難矣。上曰,頃者予唾而見血矣。予欲聾如柳壽恒,而耳則不聾,眼有昏意,實有將來之憂。今後予無關係之事,而上奉慈聖,故不無憂㤼矣。上又曰,今日必有曰何不直取廣灘,而迂曲坡州云?而予旣發如此言,則或不發,然未知又有何事也?上又曰,欲召見儒臣,而近來心界如浮,不得召見矣。昌壽曰,陵幸迫近,而房單子尙未下,多有擧行事而不果矣。上曰,頃者房單子塡下,則中官曰,有懸註處云,而忘却未下,可見予精神不如前也。諸臣以次退出。
上在昌德宮。常參·經筵,以代理停。
下直,碧潼郡守許汲。
朴弼載達曰,大司憲掌令一員,持平一員未差,執義閔遇洙,掌令宋能相,持平鄭基安在外。今日以監察茶時之意,敢達。令曰,知道。
李昌壽達曰,明日常參,取稟。令曰,停。
朴弼載,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
趙明謙達曰,吏曹判書鄭羽良,連違召牌,都政遷就,卽爲牌招察任,何如?令曰,依。
李昌壽,以侍講院言啓曰,取考丁酉本院日記,則其時書筵講規,因左賓客閔鎭厚收議,以不誦前受音不告講牲爲定矣。今番王世子聽政後講規中此一節,未及稟定,故今日書筵,以此意陳達,則以仰稟于大朝爲令,何以爲之?敢稟,傳于李昌壽曰,元良講學,豈用丁酉規式耶?春坊輔佑之道,駭然矣。
李昌壽啓曰,上年陵幸時,隨駕軍兵幾哨問啓事,命下矣。招問各軍門敎鍊官,則以爲訓鍊都監隨駕軍兵,則步兵十六哨,馬兵六哨,挾輦軍二百名,御營廳隨駕軍兵,則步軍五哨,騎士五十人云矣,敢啓。傳曰,知道。
又啓曰,辛亥乙丑,軍兵幾哨隨往問啓事,命下矣。問于訓鍊都監,辛亥年隨駕步軍十二哨,馬兵四哨,挾輦軍四百名,乙丑年則步兵十哨,馬兵四哨,挾輦軍四百名。問于御營廳,則辛亥年,則隨駕步軍五哨,別馬隊五十名,乙丑年則留都。問于禁衛營,則辛亥年不爲隨駕,乙丑年則隨駕鄕軍五哨,別驍衛五十人,標下一名,京標下各差備手七百名云矣,敢啓。傳曰,知道。
傳于朴弼載曰,墓所修理則置之,陵所修理,則爲之事,卽爲分付。
朴弼載以禮曹言啓曰,今此和緩翁主駙馬揀擇時,遠道捧單,以今月初四日定限知委矣。全羅·咸鏡·平安三道,則揀擇有無單子,幾盡上來,而慶尙道,則定日已過,尙無一張上送之擧,極爲未安。當該道臣推考,使之催促上送事,分付,何如?傳曰,允。
金相福,以備邊司言啓曰,今此陵幸時,虎網置之事,命下矣。取考乙丑年謄錄,則傳曰,今聞陳達陵所,則樹木不甚叢鬱,依下敎置之,墓所則樹木叢鬱,其或虎犯軍兵,此豈恒日顧恤之意乎?然子曰,人無信不立。旣下敎之後,民可欺乎?且與陵所有間,虎網,依例爲之。而勿徵民間,令備局劃給儲置,半自畿營備待,以示爲軍信民之意事,傳敎擧行矣。今番,似當依乙丑年例爲之,敢稟。傳曰,今亦依此擧行。
又以御營廳言達曰,本廳分授惠化門北邊體城頹毁處,五間半政築事,前已啓下矣。今二月初六日始築,而所入石子,則前城役時,有運來用餘者,以此取用之意,敢達。令曰,知道。
又以司僕寺官員,以提調意啓曰,今此長陵擧動敎,是時入把馬匹數,依前例別單書入。而其中驛馬,則令兵曹依前例知委各驛,使之直爲入把。曾前擧動時,道內高峻不平之處,替用人夫,已有前例,沙峴新路·碌磻峴·德坡峴,俱是險處,亦依前例論時啓稟,替用人夫,宜當。以此擧行,而排設載運卜馬,則依前定式,初站則自本寺馬輸運,其餘各站,依前例各邑擔當載運事,分付畿營,何如?傳曰,允。
傳于朴弼載曰,修理進去與否,問啓。草記入之。
忠淸道觀察使臣李日躋書曰,伏以大朝靜攝,貳極代理,寔遵先王朝已行之盛事,聖壽岡陵之祝,邦命盤石之固,自今而伊始矣。朝參旣擧,敎文旋頒,臣適在外藩,不能進參於大庭趨造之班,竊不勝周南濡滯之歎,而第與一營民胥,共爲之慶幸焉。臣情病俱苦,纔奉一疏以請丐免,有違式例,喉院退却,使之政書上送,謹依新頒節目,繕寫前本文字,輒此仰達焉。臣才短而任重,病痼而務劇,決知其不自堪於一路旬宣之寄,日夕兢兢,惟譴何足俟?卽伏見備邊關擧條頒下者,筵席重臣,以本道軍作米之引年擅便,盛加非斥。至有重推之命,臣誠震越之極,繼之以懸惑也。凡京司所納毋論緊漫,以布以米,自有定制,則臣雖愚迷,亦粗知軍國需用比他體重,顧何敢不經陳稟,任自區處也哉?蓋其始末煞有委折,不避煩猥,輒敢略陳焉。今此軍布作米,寔出於我聖朝憂念元元之特恩,誠諸路之大惠也。況臣於陛辭時,以及今儲穀有所陳達,則成命之下,尤豈不樂聞而奉行也?第臣到營卽在於九月之晦,備局行關始下於十月之中,而其節目內許令作米者,特不過近海邑一日程,戊辰條米收布而已。夫沿海分定之邑,僅可十數處,年條當納之限,只餘一兩朔,則今欲以三百三十同木,準劃於百里內數月中,決無以分俵。臣雖急於敷揚聖德,拯濟民隱,而邑數旣窄,朔限又促,算來算去,終沒奈何,則始以不滿百同之數爻,成冊以報者,蓋其勢不得不爾。然而騎步布一條,猶不敢爲攢那引入之計者,或慮犯越年條,事涉專擅,過自附於臨事周愼之意矣。及承回題,誨責備至,至以明年正月當之同入作米有何不可爲辭?臣於是乎庶可藉手,稍開一路,而正月當木數,亦不過爲六十同,虞其爲不準則同臣妄自過計,以爲廟堂之所許。旣犯正月,則三月亦是春當,雖爲竝請,似或不妨,故遂與各衙門所納一倂計之,羅列以報。其結辭有曰,勢將更待本司指揮,或準或不準間奉行計料云爾,則與初不陳稟任自下手者,豈不有間?而重臣之所以督過,乃至於是,誠所不曉,前後王營之所報,籌司之所題,俱可按睹,臣何嘗有一毫自專者乎?抑臣之所以自愧而自恨者,則有之。一遵節目,意在守常,則咎之以不準元數。謹依題辭,欲爲添數,則斥之以任自下手。眞所謂左右俱掣,進退皆罪者也,其將何爲而可哉?此莫非如臣無似,猥叨藩寄,不足比數,動輒生疣之致,當何敢費辭自解,重犯於瀆擾之誅乎?仍念臣犬馬之齒,未滿七十者,廑三歲矣。神精日益凋落,筋力日益憊敗,重以病在胸膈,痰痞氣滯,雖平居善攝,殆乎無月不痛。今雖牽縛於劇務,强痛作氣,坐衙莅事,而惴惴若風中之偶人,區畫聽斷,十忘七八,或語言未了,引睡齁然,顚錯如是。而其能保釐一路,管攝庶務,鮮不至畢竟僨誤之患,固欲陳章請急,早解重擔,歸伏田盧,以沒餘齒。此際重推,尤增悚恧,玆冒萬死,仰首號籲。伏乞睿慈,諒臣事務之叢脞,念臣疾病之沈苦,亟許鐫改臣所帶藩任,以便公私,不勝萬幸。答曰,覽書具悉。卿其勿辭察任。
輔德金尙喆,說書李顯重書曰,伏以臣等,伏見本院草記批答,則以書筵講規之陳稟,辭旨至嚴。臣等於此,不勝萬萬惶懍之至。臣等之日前草記,只欲援據故例,一番裁稟,而愚未覺察,致勤責敎,其爲失職之罪,萬戮猶輕,有不可晏然在直。玆敢聯陳短章,冒死自列。伏乞邸下,俯垂諒察,重勘臣等辜犯,以爲人臣不職者之計,千萬不勝幸甚。答曰,覽書具悉。爾其勿辭,察職。
上在昌德宮。常參·經筵,以代理停。
趙明謙啓曰,吏曹郞廳來言,臺諫有闕,政事何以爲之?取稟。傳曰,當日爲之。
又以禮曹言啓曰,今此駙馬揀擇,遠道捧單日已過,再揀擇吉日,以何間推擇乎?敢稟。
李昌壽達曰,明日國忌齋戒,明明日,此兩日常參,頉稟。令曰,知道。
朴弼載達曰,大司憲·掌令·持平,一員未差,執義閔遇洙,掌令宋能相,持平鄭基安在外。今日以監察茶時之意,敢達。令曰,知道。
李昌壽啓曰,今此陵幸時,大王大妃殿,三次問安,承旨三員,當爲進去,何承旨進去乎?敢稟。傳曰,右承旨·同副承旨進去。
以問安何承旨取稟,傳于李昌壽曰,右承旨·同副承旨進去,而輪回進去。
李昌壽啓曰,今此陵幸時,承旨一員,當爲留院,何承旨留院乎?敢稟。傳曰,右承旨爲之。
金相福啓曰,今此陵幸時,何大臣留都乎?敢稟。傳曰,金領府事留都。
朴弼載達曰,判尹李世璡,除拜已久,尙不出肅。詞訟劇地委屬可慮,卽爲牌招察任,何如?令曰,依。
李昌壽啓曰,因禮曹草記,領敦寧鄭錫五,喪柩上來後,遣近侍致弔事,允下矣。喪柩今始上來云,何承旨進去乎?敢稟。傳曰,左承旨進去。
又啓曰,領敦寧鄭錫五喪致弔,左承旨進去事,命下矣。左承旨吳遂采,今日病不仕進,所當牌招進去,而拘於廳規,不得請牌,何以爲之?敢稟。傳曰,牌招。
吳遂采啓曰,小臣卒領敦寧鄭錫五喪柩致祭事,進去下直。傳曰,知道。
令于金相福曰,大臣·備局堂上入對。
朴弼載達曰,卽者幼學具楗等,謂以爲先正明道統上書到院,而都承旨柳復明,前已啓稟於大朝,尙未下批,故本院以此退却不捧。則儒生等以爲代理之初,懋闡儒化,此等章奏,政院何敢阻搪乎云?而至以掩護壅蔽等語,侵斥本院,語意非常。此上書何以爲之?敢稟。令曰,大朝下敎之後,焉敢若是?給之。
以校理金善行牌不進罷職令旨,令于李昌壽曰,稟于大朝,則以爲太過爲敎矣,推考徽旨捧入。
李昌壽達曰,吏曹判書鄭羽良連日違牌,無以應命,其在事體,誠極未安,卽爲牌招察任。令曰,依。
又達曰,卽者吏曹郞廳來言,今日爲政事,命下。而判書鄭羽良,參判李天輔,參議沈星鎭俱以病不來,不得開政云。判書·參判·參議竝卽牌招,以爲開政之地,何如?令曰,依。
吏批啓曰,今此長陵親祭時典祀官,例以奉常寺正塡差,而正李光瀷在外云,今姑改差,其代口傳備擬以入之意,敢啓。傳曰,知道。
吏曹口傳政事,以南泰赫爲奉常正。
以禮曹草記駙馬再揀擇,取稟。傳于李昌壽曰,回駕後更稟。
有政。吏批,判書鄭羽良牌不進,參判李天輔牌不進,參議沈星鎭進,李昌壽進。吏批啓曰,判書鄭羽良,參判李天輔竝牌不進,小臣獨政未安,何以爲之?敢稟。傳曰,只出緊任。又啓曰,臺諫·玉堂闕員今當差出,而擬望之人乏少,相避·外任竝擬,何如?傳曰,允。以沈錥爲大司憲,尹心衡爲大司諫,李應協爲掌令,金善行爲獻納,洪樂性爲持平,兪彦國·李萬恢爲正言,趙載德爲副修撰,兪漢簫爲吏曹正郞,李基德·金朝潤爲吏曹佐郞,金若魯爲禮曹判書,李益輔爲判決事,邊致周爲司議,金尙翼爲淮陽府使,韓師直爲盈德縣監,徐魯修爲義興縣監,朴民秀爲高城縣監,李亨俊爲黃海都事,李宗白爲平安監司,朴昌潤爲大同察訪,李翼元兵曹正郞仍任,吉州牧使尹鳳五加通政,繕工副正尹加通政,折衝具世智加嘉善。
兵批,判書金尙魯進,參判李昌誼入直進,參議柳萬重病,參知宋昌明病,朴弼載進。兵批啓曰,高嶺僉使今當差出,而擬望之人乏少,堂下正三品及他道守令竝擬,何如?傳曰,允。又啓曰,世子翊衛司司禦李鼎燮呈狀內,素患奇疾,閱月沈痼之餘,又添風痺之症,時月之內萬無供職之望,斯速啓遞云。病勢如此,則有難等待其差復,今姑改差,何如?傳曰,允。以金始炯·兪智一爲知事,金錫垕·姜德眞·柳桓爲同知,安鏽·洪瑜爲僉知,李邦佐爲兼司僕將,李夢臣爲五衛將,趙興彬爲曹司五衛將,李燮爲忠翊衛將,陳泰恒爲忠壯衛將,韓弼良爲忠翊衛將,朴聖煥爲宣傳官,曺夏興爲部將,尹得運爲翊衛,李命德爲副率,李昌重爲訓戎僉使,申擎夏爲加德僉使,李載文爲高嶺僉使,任副護軍單付,鄭翬良·李壽德副司直單付,閔㥥·朴相德·金尙遇副司果單付,忠淸水虞候柳春馥加折衝,具善行爲平安兵使。朴弼載啓曰,新除授高嶺僉使李載文,時無加資之命,何以爲之?敢稟。傳曰,加資。
李昌壽達曰,卽者說書李顯重以其親病,陳書徑出,原書纔已捧入矣。所當直捧禁推徽旨,而此與無端徑出有異,推考驚責,何如?令曰,依。
以承傳色口傳下敎於李昌壽曰,世子日次日,則書筵時刻當進定,而日次今日亦於午時爲之,申飭春坊。當該中官亦不能卽達,令該府處之。
傳于朴弼載曰,司饔提調先詣云,如昔溫幸時當先詣,而今番京外有弊置之。今後如豐德先詣,而其外勿爲先詣事,分付定式。
朴弼載啓曰,右邊捕盜大將具善行,今日政,移拜平安兵使矣。未及出代之前,例有他大將兼察之事,何以爲之?敢稟。傳曰,左邊大將兼察。
又啓曰,右邊捕盜大將,以左邊捕盜大將兼察事,命下矣。左邊捕盜大將趙東漸,卽爲牌招,以爲聽傳敎之地,何如?傳曰,允。
李昌壽,以侍講院言啓曰,王世子會講說話,修正以入之意,敢啓。傳曰,知道。
又以侍講院言達曰,本院說書李顯重連日入直矣,以親病陳書徑出。司書朴盛源受由在外,兼司書金陽澤謂有情病,不爲行公,兼說書黃仁儉入直翰苑,他無推移之員。兼司書金陽澤卽爲牌招入直,何如?令曰,依。
金相福,以備邊司言啓曰,京畿監洪鳳漢狀啓,備陳畿內驛路差役之煩劇,人馬之憊敗。今此陵幸時,旣無自備糧太之路,亦無從他接濟之策,尤爲罔措云。而援據庚申年厚陵行幸時及乙丑年長陵行幸時,自朝家劃給米太之例,請令廟堂急速稟處。畿驛難支之狀,果如狀啓所論,不可無別樣軫恤之道,所當依乙丑年例許施。而狀啓又以爲今番則昨年田穀全失,又當春窮,比前宜有加恤,其言亦然矣。特爲參酌,米太若七十石劃給,而米則自京賑廳出給,太則畿邑賑廳還穀中出給之意,分付該道該廳,何如?傳曰,允。
又以備邊司言啓曰,守禦使趙觀彬狀啓,以今春前管面操,旣因春耕相値停止,則別遣從事官·首將官·各邑軍兵巡歷點視,何以爲之事,仰稟矣。正當春耕方殷,且値陵幸,畿民奔走事役誠可愍念,巡點一款,今年則一體姑停之意,分付,何如?傳曰,允。
又以備邊司言達曰,奉命大臣喪行事體自別,沿路各邑接待凡事,各別惕念擧行事,別關嚴飭矣。龍川府使李徽曾,鳳山郡守趙東恒等,多有急慢不謹之事,喪行幾不免狼狽之患。事之寒心,莫此爲甚,其在事體,不可置之。李徽曾·趙東恒等,拿問嚴處,何如?令曰,依。
又以兵曹言啓曰,自前陵幸時,交龍旗·差備馬,預爲調習矣。今亦依前例旗與竹,出郊外試習之意,敢啓。傳曰,知道。
又以義禁府言達曰,平安監司狀達,據刑曹粘目內,楊下前萬戶韓士萬,移本府處之事準下矣。韓士萬今方待令於本府,卽爲拿囚之意,敢達。令曰,知道。
朴弼載以戶曹言達曰,依令敎,判府事閔應洙二月朔祿俸,令倉官更爲輸送于廣州所住處。則以爲區區情勢,決難冒受祿俸,況今方在鄕曲,則倉官領受,尤極惶悚,終不敢祗受云,又不爲領受。而曾於庚申年大臣在於畿鄕,則令地方官月廩輸送事定式矣。判府事閔應洙旣在外邑,依定式令地方官,月廩輸送之意,分付本道,何如?令曰,依。
左議政趙顯命箚曰,伏以臣狗馬賤疾,已成癃癈,實無望於夙夜奔走之事。而此時義不敢言病,扶曳跛蹇,匍匐從事,其苟且之狀,呻楚之苦,誠有不能一日堪耐者。而日前會講時,跌仆於陞階之際,腰膂挫閃,筋骨牽急,日夜酸痛,臥不能興。目今陵幸隔日,而以此病狀,跨馬驅馳,萬無其路,將不得陪從於鑾蹕之後,分義情禮,虧闕無餘。有臣如此,生不如死,玆敢疾聲哀籲於貳極之下。伏乞先遞臣職,仍治臣罪,以爲人臣怠慢者之戒焉。答曰,覽箚具悉卿懇。卿其勿辭,安心調理。仍令曰,史官往諭。
兼司書金陽澤上書曰,伏以臣之本來情勢,豈有從宦之念?而逖違講筵,倏已四載,區區延頸之忱,急於一瞻离明,黽勉出膺,徐將陳籲丐免矣。日前重推之命,不勝惶蹙,適値淸齋,書未登徹,只自縮伏俟罪。昨因講規草記,嚴敎又降,直中僚員,至有聯籲之擧。臣雖在第,實則與議此事,何敢自爲區別,晏然職次乎?今因闕番,召牌儼臨,而蹤地窮蹙,末由承膺,隨詣陳懇,自外徑歸。伏乞邸下,俯賜鑑諒,亟遞臣職。仍治臣違遨之罪,幸甚。答曰,覽書具悉。爾其勿辭,從速察職。
說書李顯重上書曰,伏以臣之老母,積抱虛羸之疾,常有澟澟之憂,而頻發於換節之時。今聞夜來添加,比前尤劇云,臣急於歸護,投章徑出。伏乞邸下,治臣擅離禁直之罪,以肅朝綱,千萬幸甚。答曰,覽書具悉。爾其勿辭救護焉。
吏曹參判李天輔上書。伏以臣之忝居銓地,屈指已九朔,而且經歲矣。一味憒憒,瘡疣百出,幸蒙大朝特賜寬假,尙逭重誅,而循省反顧,愧汗霑衣。今當邸下一初之政,飭勵群工,奔走率職,如臣尸素,徒辱國恩者,宜先鐫改,以警百僚,實爲今日之急務。噫,臣之罪多矣。旣不能激揚淸濁,又不能甄別賢愚,至於抑躁競而振淹滯,無非銓官之責。而臣皆不能,其所行政,不過目前彌綸苟冀無事而已。尋常爲世道憂之者,躬自蹈之,時與勢局,心與事違,孤負聖朝委毗之重,推躬悼傷,若隕淵谷。而臣之情地又有不可冒據者,蓋昨年擅停合啓,而臺諫不幸出於臣政,臣之不能揀選臺望,固不得辭其責。而向日諫臣,以此論臣,疏語喧傳,人無不知,及其疏發,則蓋刪去論臣一段矣。諫臣,以年少新進,初入臺地,欲論不職之一銓官,則其可爲罪者,不止此一事。而畢竟竝與一事,而將發旋止,何其太恕之也?然其彈文,便是已成之藁,先輩於官職去就,以私室酬酢,有引而處義者,況臺章事面甚重,臣何可倖其苟免,而厭然仍居,不思所以自處乎?政牌之下,無路趨承,略控短章,仰暴血懇。伏乞邸下,俯賜諒察,亟遞臣本兼職名。仍治臣罪,以謝公議,以靖私義,千萬至幸。答曰,覽書具悉。卿其勿辭,從速察職。
二月初五日未時,王世子坐時敏堂。大臣·備局堂上引接入對時,領議政金在魯,行工曹判書趙觀彬,行司直金若魯,行副司直李周鎭,戶曹判書朴文秀,行副司直金聖應,左參贊徐宗伋,刑曹判書具聖任,行副司直申晩,行副司直金尙星,行大司成鄭益河,副司直李宗白,副司直尹汲,工曹參判申思建,右副承旨金相福,副校理李奎采,記事官李顯祚,編修官輔德金尙喆,記事官蔡濟恭入對。金在魯曰,近來連雨陰冷,睿候何如?令曰,無事。在魯曰,上候何如?令曰,一樣矣。在魯曰,大妃殿氣候何如?令曰,一樣矣。在魯曰,中宮殿氣候何如?令曰,一樣矣。在魯曰,大朝靜攝中,將屢日動駕,下情不勝慮念矣。令曰,陵行時祗送祗迎,將不得爲之,不勝鬱鬱矣。在魯曰,大朝以邸下祗送祗迎置之爲敎者,似有思慮,而爲之者。然邸下之心,則應如是矣。關防重事,當以文字仰稟,而亦且仰稟於大朝而爲之。今日則別無大段稟定事,而若干有之矣。頃日大朝次對時,訓鍊大將金聖應陳達,以爲都監財力,本不饒裕。而昨年災減,亦至於三十六同之多,因城廓大砲之役,木錢俱皆匱乏。夏等奉足,無以繼給,災減代劃給事,仰請大朝,有令備局,稟處之命矣。每當年凶,則身布應捧之數,減分徵捧者,出於朝家恤民之盛意,此卽所謂災減也。身布旣減納,則各衙門所捧亦縮,故其中本無宿儲,不可不給其代者,自廟堂區畫給之矣。訓局,係是輦下親兵,衣資所需,故少有災減,輒許給代。而卽今錢布衙門,擧皆乏儲,兵曹最勝,故再昨年,亦全以兵曹錢布代給矣。今此三十六同,數旣不多,令兵曹錢木參半劃給,何如?令曰,依爲之。出擧條在魯曰,此黃海監司嚴瑀狀啓也。長山以北各邑諸宮家,免稅結役收捧之數,多少不同,收稅最多邑,則稱冤滋甚。前監司李天輔以均一定制事,論報備局。今監司嚴瑀,又有此論列狀聞,以爲免稅結役之數,一道之內,宜無異同,而每一結或捧錢八兩,或捧九兩,或捧十兩,至或有捧十一兩。而因廟堂題辭,減一兩者,或有捧租百斗者。雖以駄價言之,或於所捧內除結或別爲加捧,全無限制,民何以支堪乎?本道田畓元稅之規,一結所納田稅詳定收米竝計,則每結,米爲二十三斗,而驛復每結,穀則八十斗,錢則八兩。而獨此宮房免稅,錢至十兩,穀至百斗者,未知當初因何至此?一依續大典新頒定制,免稅每結,以本邑米二十三斗收捧上納,不然則通一道皆以八兩酌定收納,自各該宮下送宮差受去事,請令廟堂稟處矣。昨冬以此稟于大朝,則下敎以爲,當初因何不同之由?及或是私買田畓與否,更査以稟爲敎矣。今又査狀來到,而此無他曲折,當初折受之初,宮差任意濫定之致,且皆非私買田畓云,其在不患寡而患不均之道,不可無均一定制。一依長連·康翎等邑宮房結役例,每結錢八兩或收捧,而使各該宮送宮差除駄價,輸納該宮,爲宜,此於一道之民,其爲恩澤不少。而邸下聽政之初,蘇救民隱之政大矣。依此擧行之意,分付本道及內司,何如?令曰,依爲之。出擧條在魯曰,此卽慶尙監司南泰良狀啓也。梁山甘同倉儲置庫失火,前後八間合十六間一庫,全然燒燼。庫內米二千六百八石零內,暫黃米四百八十一石,黃黑米八百四十石零,庫底不燒完石米八百二十四石計餘,則燒燼之數,爲四百六十二石零。蓋倉舍之後,村家相連,洪貴萬家糞田次積灰於倉後,李淡沙里家又積藁同於其傍,以致煖灰引火於藁草,延及庫舍,而夜中人皆熟睡,未卽覺知也。本倉監色及守直軍·巡軍·貴萬·淡沙里等,道臣皆已刑推。今方從輕重勘罪計料云,而燼餘暫黃米·黃黑米,完石中漬米,合一千七百九石零,一依他邑失火時例,分給民間,以爲趁秋改色先捧之地。燒燼米四百六十二石零,則依安東·密陽·柒谷等邑燒燼穀蕩減例,施行事,請令廟堂稟處矣。今此儲置庫失火,誠極驚慘,而蓋出於不能愼禁之致,別無用奸之跡矣。雖然其在懲後之道,不可不別爲嚴處,以竝皆從重勘罪之意,分付。改色分給之請,依施。蕩減一款,雖涉重難,曾前外方倉舍之失火,若係無情,則燼穀畢竟歸於蕩減,未嘗强責分徵。今亦依狀請蕩減,何如?令曰,依爲之。朴文秀曰,慶尙道有洛東江,在於一道之中間矣。梁山郡,在於監營南數日程,而乃此下流與海相接處也。自古設置甘同倉於梁山南十餘里之地,每年劃送各邑儲置米數千石捧留於此倉,給統水營各鎭射砲糧,萊府或有不時需用於倭館之事,則亦推移送之矣。今此失火雖出於無情,而倉屬若不重治,則後必難懲,且嚴懲此倉,則此事必遍達於國中,相與爲戒,倉屬不可不嚴刑定配矣。在魯曰,流配以下道臣可以自斷,所謂分輕重堪罪云者,想亦重者,則遠配之意。而重臣所達是矣。重者,使之更加嚴刑遠配,何如?令曰,依爲之。出擧條在魯曰,此雖細事,而亦關民弊,故敢達矣。湖西·嶺南之間,有鳥嶺,乃是大路而甚險絶,亦爲關防重地矣。嶺底有草谷村,募民完聚意實有在,而民無生理,惟以負持行人卜物,受雇價爲生矣。凡踰鳥嶺之行,別星守令,則側出籃輿軍。而近來士人私行,皆令責出殘珉,廢其負卜資生之道,奔走於籃輿之役,爲弊不少。故道臣亦或申飭禁斷,而久後解弛矣。今番臣之子,以御史往來時,稔聞其弊,復命日陳達,則聖上頗驚曰,籃輿軍非僧徒,而民亦爲之耶爲敎。而其時俯覽封進文書,故仍無結梢下答云,分付本道,公行外私行,則籃輿軍一切嚴禁。違禁强責者,隨現論罪,何如?令曰,依爲之。出擧條文秀曰,全羅道田稅,山邑則作木,以陸路上納,海邑則捧米,以海路上納。而邑在於海邊,故覓船頗易,使各其邑運米,而至於野邑,則居於山海之間,亦捧米上納,而道路與海甚遠,得船極難。故朝家爲慮此弊,沃溝設群山倉,靈光設法聖倉,咸悅設聖堂倉,造漕船分置五十六隻於三倉後,野邑·光州·全州·一新等,二十三邑田稅捧載運納。而年久弊生,庚寅年本道道臣,大加釐革,以此行之者,至於四十年之久矣。今又法久弊生,船在邑,本官及各鎭侵漁多端,到京後各倉所屬之侵漁亦多端,沙格之中間幻弄,每年無面多至於累千石。故昨年以此奉稟于大朝,發遣本曹郞官與該道監司,十分講確,盡爲革弊。自京堂·郞,亦十分講確,盡爲革弊矣。革弊一款,不可不成節目,添入於庚寅節目中,而各項節目達下,以爲遵行之地,何如?令曰,依爲之。出擧條文秀曰,戶曹者,掌財賦之曹也。八方一年之所入,戶曹皆掌之。上而宗廟祭物,下而百官軍兵之料,皆出於民。邸下今日所服之冠與衣,皆出於民之物。國家所用之物,無一不出於民。而其爲財也,凶年則縮,豐年則裕。漸漸減損其所用,則益於民,漸漸益其所用,則損於民。財者,聚之則裕,不聚則貧,此正邸下保全生民之責也。近年以來,民力已竭,故大朝今方減損所用財物,指揮臣等而爲之,民竭則國亡,民敬與誰將爲國?雖一毫之物,皆出於民者,必知之,而一尺布一分錢,必貴之而用之然後,可以保全生民。孔子曰,節用而愛民。願邸下,各別留念,而節用之。令曰,當體念。文秀曰,諸臣近來,俱皆仰勉,臣無他可達之言,不必遠引聖經賢傳。爲邸下今日之道,一言以蔽之曰,大朝之所欲爲者必爲之。令曰,當體念。在魯曰,度支執藝之言好矣。邸下聞此言,則一粒一分之皆出於民者,必悟之矣。簡約則爲惠於民,而國用自可裕矣。常時雖不加徵於民,而猶爲民役。子曰,節用而愛民,節用則自然愛民,而自無加徵之弊矣。雖百姓應捧之物,猶當減之,況又加徵耶?度支所謂財聚則裕,不聚則貧者,與大學財聚民散,財散民聚之語,雖似異矣,而其意則謂節用也。如此之言,各別留意焉。令曰,當依爲之。文秀曰,雖堯·舜之聖,凡於萬事,見之而後覺,不見則何以覺之?臣下若不仰達,則田稅免稅等事,邸下將何以知之?然只聞之,而不爲詳問,則雖今日聞之,明日聞之,終難明知之矣。此後則裁決時,諸臣所達者,必問曰此何事耶?詳知其根本曲折,則其事之根本曲折,將爲邸下已有之物矣。而臣下情志,亦可以通之矣。臣聞講官之言,邸下每淵默嚴重云,此豈不好而然?過之則爲弊,沈默中有流通,自是聖人之道,願留念焉。令曰,當體念矣。李周鎭曰,臣方待罪堤堰堂上,以堤堰事,仰達矣。所謂堤堰者,堤防川澤而貯水,灌漑堤下衆民之畓,其爲百姓之蒙利,莫大於此矣。每年自本司,申飭堤堰之關,非止一二。而各邑視以例常,不爲警惕奉行之。故或有初不高築堤堰,不能貯水處,亦不無奸民冒耕堤內之患。至於海濱,自經再昨年無前海溢之後,仍値凶歉,海破堰畓,尙多有不能修築起耕者,此亦不可不念處也。今年歲首,亦自本司,已爲申飭,而或恐有如前循例之弊。今當一初之政,先知稼穡之艱難,特下勸農之令,則蔀屋小民,感祝朝家之德意如何哉?臣意以爲更爲嚴飭於各道道臣,使之發遣都事,抽牲摘奸。如有不爲高築堤堰貯水不多處,則論罪守令。海破堤畓,則道臣,各別申飭於列邑,使附近居民,董役完築,以爲及時播種之地,實合於方春勸農之政。前頭繡衣廉察時,堤堰及海破堰畓,亦爲親審,如有不遵朝令處,則其邑守令,從重勘罪,道臣亦爲論責,恐爲得宜。令曰,申飭,可也。出擧條金尙星曰,今日邸下所爲之事,非他事也。事大朝起敬起孝,而一動一靜,皆法大朝,其次,勤學勤政二者也。然欲只爲勤學,則妨於政,欲只爲勤政,則妨於學,前則講學專一,而今則比前尤當十分爲勤,而以周公無逸二字爲戒也。勤之要,誠也,誠後可以勤,今日以此誠,明日以此誠,方可謂誠,而或一息間斷,則非誠也。大朝近來頻頻講夙夜箴,乃啓方冊,對越聖賢者,言講讀也。事至斯應則驗于爲,事應旣已,我則如故者,言應事接物也。勤學勤政,俱在於此,以夙夜箴,朝夕取覽則好矣。以實心而行實政者,爲實政。今閭巷之窮苦,外方之刑獄,廊廟之機務,皆邸下之憂也。分勞代理之後,則邸下之憂大矣。若其飭勵外方,則動心而爲之,不特止於擧條之例酬應。而民之疾苦及刑獄,當深留意爲之,而仰體大朝付托之至意焉。令曰,當銘心。李宗白曰,宰臣勤學勤政之語好矣。學者,政之本,而此說,大臣·諸臣,旣皆陳達矣。大抵學問之本,在於心,心者,萬化之原。堯·舜之相授者,心法也。克念作聖,爲堯爲舜者,心也。故大朝新製政訓,而結之以心法,大朝旣以此心法,傳授於邸下矣。留神於惟精惟一允執厥中之訓,仰體大朝傳授之心,使本源澄淸,而純然爲天理之正,則事半而功倍矣。令曰,當留念。申晩曰,今日邸下代理後,再次次對也。諸臣,皆以立志·講學·勤政仰勉,今日所可達者,不出此數條,此言非新奇,而臣之耿耿愚悃,敢有所達矣。以立志言之,心之所之爲志,孟子所謂舜何人予何人者?是立志之謂也。爲聖爲賢,在於此,後世明君賢辟,豈不知堯·舜之可法,三代治之可法也?而特其不能高立志而然耳。願邸下立志,以堯·舜自期也。講學勤政之要,亦非別件事也。天下萬事萬物,各有道理,大則有大道理,小則有小道理。應物處事,各隨其道理,而爲之,各得其宜,可也。臣今日入來春坊,見邸下新下之詩,有曰樂堯·舜道,樂者,周公所謂無逸也。勤學勤政,乃是無逸之事也。臣等,奉玩此詩,不勝欣忭,願以作此詩之心,今日如是,明日如是,無少間斷也。令曰,當體念。徐宗伋曰,諸臣所達皆好矣。以學問言之,精一誠敬,實爲頭腦。而今日邸下之急務,莫如勤之一字,前則只爲講學,而今則又加以聽政。學與政,俱不可不較前尤勤,各別體念,念之在玆焉。令曰,當依爲之。具聖任曰,臣營所管北漢城廓及各所坐起廳庫舍,頹圮處甚多,故今將始役,或改建或修補。而纔經移營巨役,物力不敷之中,所入木物,尤難辦備,方甚罔措矣。卽聞宣惠廳庫舍旣已畢役,而餘材夥然云,俱是公家所用,則有裕相資,固是共濟之道。而且於本廳移建後,三淸洞營基及大廳庫舍,仍給於宣惠廳,則亦不無彼此推移之義。今此宣惠廳餘材木中,大椽木一百五十介,體木一百株,與該廳相議取用,何如?令曰,大臣之意,何如?在魯曰,公家之物,有無相資,例也。惠廳庫舍旣已畢役,則許令取用其材似無妨。前日摠戎使,以此陳達於大朝,則以自下相議取用爲敎矣。令曰,依爲之。出擧條鄭益河曰,諸臣以勤學勤政,縷縷仰達。臣無他仰達之路,而以成均館事,有可以仰達矣。今日乃邸下一初之政,八路之人,顒望當如何也?士農工商,爲四民,士者,國家之元氣,元氣實後,其人亦實矣。列聖朝培養士氣,及大朝之敎導士習,至矣。大朝每於春秋課製,而近來則未爲之,故士子不無抑鬱矣。講製等事,稟于大朝,以爲慰悅士心之地焉。令曰,當依爲之。在魯曰,此則當稟于大朝,而爲之之事也。若魯曰,大司成所達好矣。養士之道,敎導培養爲本,而科擧,則末務也。令曰,當體念。趙觀彬曰,臣於頃日,已以勉戒之言仰達。而至於勤學勤政,雖日日仰達,可也。臣於周年後,昨者入書筵,邸下講讀之際,比前尤覺順且滑矣,可知其長進矣。聽政後,批答及凡干酬應,俱無遲滯。伏想大朝,必以爲喜矣。然久則易於泛忽,願以近日酬應之心,勤勤孜孜,无或間斷也。令曰,當留念。觀彬曰,節義,有國之所當崇奬,而肅廟,多有褒忠奬節之典。大朝臨御,亦多有是事,六臣,卽端宗朝立節人也。書院在於露梁,肅廟輦過時,特敎賜額。大朝於年前,又命立墓碑,成命已久,而畿營無財力,迄未擧行,事甚未安。自惠廳劃給某物,仍使畿營董役立碑,似好矣。且聞前者經筵館陳達,以書院享事之不成樣,請給惠廳退船收稅補用,而惠廳退船,本多去處,尙未出給矣。今聞此書院,從前所收稅小漁船,有十餘隻,而以工曹新定式之故,亦不得收稅補用云。爲先此船限十隻,依前出給事,分付,何如?令曰,依爲之。出擧條申思建曰,邸下講學之道,自與韋布有異。必須字字句句,反復體驗,以爲何以則可以爲聖人,而立志高遠,以堯·舜爲期可矣。政訓十條目,皆莫非切實之訓語,此邸下所宜仰體者也。目今紀綱解弛,生民困悴,次對時,以何以則可以立紀綱,可以恤民困,俯詢於大臣而爲之,則豈不好耶?令曰,當依爲之。尹汲曰,諸臣皆以勤學勤政仰達,以此仰達則易,而邸下之行之之道,難矣。必也念念在玆,而一念若或解弛,則學與政,俱不可成就。卽今大朝,望邸下勤學勤政。臣僚望邸下勤學勤政而邸下一或不足於勤,則是大朝之所期望,邸下不爲奉承矣。臣僚亦失望矣。代理之初,豈宜有此事?深加留意焉。令曰,當體念。在魯曰,邸下近來酬應裁決,皆當於理,臣不勝欣忭。俄於闕中,得見邸下所製詩意甚好,而文思頓新,且無逸之意,正得要道。以此無逸二字,願念念勿忘也。諸臣所達中立志,卽臣等箚中一條目,立志高大,則玩好自然不能入於心。臣未知邸下,前在沖年時,或留意於玩好否也。而從今立志,則自然無所事乎此等事矣。學與政不可不皆勤,而諸臣所達中,兩相妨云者是矣。雖以今日言之,次對事當早爲引接,而若於書筵前爲之,則書筵太晩,書筵過後爲之,則次對亦晩,書筵·次對,兩相妨。臣未知近來書筵時刻早晩之如何?而大抵次對日,則書筵早開之,似好矣。令曰,當體念。李奎采曰,天下事物之理,有本有末,敬思而愼,爲節用而愛民之本。若不能敬思而愼,則不可爲節用愛民矣。大抵學問二字,上古無此名目,三代以降,其道理漸廢,而始有學問之名。事大朝之道理,以是道爲之,則學問也。爲政之道理,以是道爲之,則學問也。若夫取稟於前者,不過簿書期會也。爲政之道,辨是非公好惡,振紀綱勵廉恥,此數條爲政之大者。孔子曰,君使臣以禮,願以禮義廉恥,待臣僚也。邸下所製詩,已得其爲治之要道矣,更加體念焉。令曰,當體念。退出。
上在昌德宮。常參·經筵,以代理停。
端懿王后忌辰齋戒。
辰時,雨雹,狀如小豆。
李昌壽達曰,大司憲沈錥,執義閔遇洙,掌令宋能相,持平鄭基安在外,掌令李應協,持平洪樂性未肅拜。今日以監察茶時之意,敢達。令曰,知道。
朴弼載達曰,判府事閔應洙上書,自縣道纔已到院,以國忌齋戒,留院之意,敢達。令曰,入之。
藥房提調李周鎭,副提調柳復明啓曰,伏未審春陰,聖體若何?加減補中益氣湯連爲進御。而調攝諸節,其有差勝之勢乎?前入湯劑,已盡於昨日,園陵行幸,期日不遠,今日臣等,不可不率諸御醫入診,詳察聖候,議定繼進當否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。而予則一樣。而前已下敎,心方憧憧,湯濟加劑五貼以入,十三日爲日次,入侍,宜矣。
大王大妃殿·中宮殿·賢嬪宮,藥房口傳問安。答曰,知道。
傳于李昌壽曰,騎馬三匹立之,昨日入侍史官待令。
趙明謙達曰,吏曹判書鄭羽良連違召牌,尙不行公,其在事體,誠甚未安,卽爲牌招察任,何如?令曰,依。
朴弼載達曰,判尹李世璡,昨日違牌不爲出肅,其在事體,極爲未安,卽爲牌招察任,何如?令曰,依。
柳復明啓曰,伏見京畿監司洪鳳漢狀啓,則陵幸期日臨迫,各邑責應,萬分時急。而新除授砥平縣監李明吾,以未署經不得辭朝,令本院稟旨,分付,使之當日內赴任事爲請矣。取考近例,則乙丑丁卯兩年陵幸時,抱川縣監金孝大,龍仁縣監洪獻輔,有除署經發送之事。今番則何以爲之?敢稟。傳曰,依近例爲之。
以守宮摠管李宗白外任代標望筒,傳于朴弼載曰,此等皆稟耶?待出代付標守宮。
柳復明以侍講院言達曰,本院下番闕直,事甚未安,兼司書金陽澤書批已下,卽爲牌招入直,何如?令曰,依。
朴弼載,以訓鍊都監言啓曰,今此陵幸隨駕軍兵糧米,預爲輸置於各站然後,可無臨時窘急之患。故糧米所載卜馬六十六匹,今月初七日定送,輸置於各站後,卜馬軍卽爲回還,各哨軍兵中五十一名別爲除出,仍留守直之意,敢啓。傳曰,知道。
上在昌德宮。常參·經筵,以代理停。
端懿王后忌辰。
夜二更,流星出軫星下,入東方天際。狀如拳,尾長三四尺許。色赤。
李昌壽達曰,來初十日陵幸相値,輪對,頉稟。令曰,知道。
又達曰,明日常參,取稟。令曰,停。
朴弼載達曰,大司憲沈錥,執義閔遇洙,掌令宋能相,持平鄭基安在外,掌令李應協式暇,持平洪樂性未肅拜。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又達曰,吏曹判書鄭羽良,連違召牌,無意行公,其在事體,殊甚未安,卽爲牌招察任,何如?令曰,依。
又達曰,判尹李世璡,連日違牌,無意出肅,事體極爲未安,卽爲牌招察任,何如?令曰,依。
李昌壽達曰,右副承旨金相福,今日不爲仕進,卽爲牌招,何如?令曰,依。
又啓曰,今此陵幸時,親祭祭文,當爲製進,藝文提學鄭羽良,待開門牌招,使之製進,何如?傳曰,允。
傳于朴弼載曰,太僕提調望入之,摠管望亦入之。而新摠管有待之之意,庚申年以侍慈殿之故,月城尉爲之,今番亦爲擇擬。
金相福,以都摠府言啓曰,傳曰,此等皆稟耶?待出代付標守宮事,命下矣。副摠管李宗白外任代,令該曹以在京無故人,卽爲口傳差出,何如?傳曰,允。
兵曹口傳政事,以申光綏爲副摠管。
吏曹口傳政事,以李周鎭爲司僕提調。
李昌壽以吏曹言達曰,今此文宣王釋奠祭初獻官,例以正二品塡差,而當品中除實病公故外,實無推移塡差之路。在前如此之時,例有從二品塡差之規,不得已依此擧行之意,敢達。令曰,知道。
領議政金在魯箚曰,伏以臣於昨朝詣闕時,已覺有頭部髮中刺痛之氣,而忍痛强進矣。晩經登對而退,痛勢轉劇,如以刃急刺者頃刻不止,擔舁還家,便卽昏倒。枕席達夜,至今狂叫大呼,有若賤夫小兒之不能堪耐,而全沒儀容者然,此係臣尋常頻有之宿症。而挾感重發於積瘁之餘,比前尤爲酷烈,決非三四日間所可差愈。見今陵幸漸迫,臣無他推移,當爲陪從,而病忽如此,狼狽極矣,憂悶罔措。且臣擬於昨日次對罷後,求對於殿下,有一二及時稟定者,而病劇徑還,未能如意,敢以文字仰陳焉。伏見禮曹啓辭,以今番出宮時,王世子闕門外祗送,回鑾時郊外祗迎事仰稟,而有竝置之之命矣。東宮寶算漸長,且已代理庶政,而行大人之事,則聖駕累日出外,而全闕送迎之禮,恐有所未安,臣方商度于中矣。昨於入對問候之際,東宮先提此一款,深以情禮之莫伸爲缺然,固知聖上之不許該曹啓稟,亶出於爲東宮憂念保護之意。而應行之禮,終不可全廢。郊外祗迎,雖難命行,特許闕門外送迎,以伸東宮孝思,實爲合宜,惟聖明,更量而裁敎焉。動駕時,不可無太僕提調,而聞提調李箕鎭,病方危重,再明旗軍洗馬,末由進參,至於陪從,尤無可望。箕鎭自爲上書,備陳病狀,未蒙許遞,事勢窮急,宜有變通之道。臣謂李箕鎭姑許遞改,口傳出代,俾無窘迫之患,有不可已。答曰,省箚具悉。夜中動駕,其命意在矣。太僕提調依施焉。仍傳曰,遣史官往諭。
判府事閔應洙上書。伏以臣負犯至重,蹤地危蹙,而聖慈曲庇,尙逭金木之誅,蟄伏城外,冒死自列。而恩批反降,至承慰諭之寵,血忱危衷,已蒙天鑑之俯諒。臣雖卽日滅死,更無所恨,而顧此情迹,轉益臲卼,聖眷雖隆,而私義冞蹙,罪名不加,而時議愈激,反覆自訟,終難仍淹於近城之地。而適値我邸下誕膺明命,新總庶務,朝參頒敎,次第擧行。如臣釁累之蹤,雖不敢致身周行,亦不敢遽離京輦,未免遲回濡滯。近始出郊坰之外,祗俟重勘,乃於千萬夢寐之外,史官踵臨,恩諭特宣,辭旨鄭重,至令卽來共輔。自惟罪釁賤臣,何以荐被寵命於大小朝,而反罪爲榮,乃至於此哉?臣莊誦隕越,且惶且感,益不知死所,區區頌祝,雖以殞結爲期。而今臣所坐,實非一時之微眚薄過,邦憲至嚴,臺議方峻,此莫非臣負罪?而不能引義永廢,履滿而不能斂迹早止。遭此不幸,又陷坑坎,人之規警,實是滄浪,今方循省追訟,悔恨無及,尙何敢冒沒抗顔,更議去就乎?且伏念臣之出城待勘,今已數朔矣。忝居保護之地,全廢嘗藥之責。今聞我殿下將謁園陵期日已迫,而屛伏鄕村,遠隔朝儀,又無以陪護於動駕之日。滓穢累蹤,虛縻重任,瘝曠之罪,若是層積,揆以國體,亦難一向容貸。而況臣憂畏栖遑,調息失宜,感觸風寒,宿疾轉添,見今委身旅次,伏枕叫楚,將不得進伏道左,仰瞻羽旄之美,分義都虧,情禮俱缺。臣罪至此亦難自贖,而此際以臣之不受俸祿,至煩該曹之稟達,乃有倉官領輸之令。臣於此惶悚益切,尤增死罪。玆敢力疾刳瀝,冒死仰瀆。伏乞邸下,曲垂諒察,特軫藥院之不容久曠,卽令變通。仍寢朔廩之輸送,亟勘微臣之罪狀,以昭國紀,以警具僚,不勝幸甚。答曰,覽書具悉卿懇。卿其勿辭,體大朝慇懃之意,卽日登途,以副余如渴之望。仍令曰,史官往諭。
上在昌德宮。常參·經筵,以代理停。
夜自一更至三更,月暈,月入東井星。
朴弼載達曰,自明日至十二日,陵幸相値,常參,頉稟。令曰,知道。
又達曰,大司憲沈錥,執義閔遇洙,掌令宋能相,持平鄭基安在外,掌令李應協式暇,持平洪樂性未肅拜。今日以監察茶時之意,敢達。令曰,知道。
又達曰,判尹李世璡,一向違牌不爲出肅,事體極爲未安,卽爲牌招察任,何如?令曰,依。
金相福啓曰,戶曹判書朴文秀,持修整文書,依下敎來待矣。傳曰,戶判擧動後,來待。
又達曰,判決事李益輔,除拜過三日不爲出肅,依定式推考警責,仍卽牌招察任,何如?令曰,依。
李宜哲出使,代以李世鉉爲事變假注書。
金相福以內醫院官員,以提調·副提調意啓曰,凡陵幸擧動時,若是經宿之地,則陪從掌務官一員,例自司僕寺補把驛馬許給矣。今此陵幸時,依前例許給事,分付該寺,何如?傳曰,允。
又以備邊司言達曰,江界府使趙虎臣,在任身死,而曾經二品實職,喪柩上來時擔軍,依例題給之意,分付所經各道,何如?令曰,依。
吳遂采以義禁府言達曰,龍川府使李徽曾,鳳山郡守趙東恒等,竝拿問嚴處事徽旨遠下矣。李徽曾·趙東恒,俱以兼營將,方在任所云,依例發遣府書吏交龜後,竝拿來,何如?令曰,依。
金相福,以兵曹言啓曰,今此陵幸時,侍衛禁軍,不可不點擇以行矣。各番禁軍中新受馬及病蹇不能致遠之類,依舊例,今初九日推移替直,何如?傳曰,允。
又以兵曹言啓曰,今此陵幸時,闕內入直訓鍊都監局別將·把摠哨官及內三廳將·守門將·建陽門哨官,例以中日入啓受點,以爲趁期替直之地。而今番則陵幸相値,勢難受點替直,依舊例以初九日入直人員,十四日至仍爲入直。監軍巡將初九日受點人員,十二日至亦爲仍察。衛將·部將初九日入直人員,十四日至竝爲仍直,依近例闕內大省記書,入於東宮。京中軍號則隨駕所啓下頒布,而十二日回鑾時,若或日暮,則軍號啓下,不無窘速之患。亦一體入達,受省字,何如?傳曰,允。
又以訓鍊都監言啓曰,今此陵幸時,建陽門·西營入直禁衛軍兵及東營入直御營軍兵,以訓局軍兵,前期一日替代,還宮後還入直事,自兵曹節目啓下矣。建陽門軍一百名,哨官金瑞,西營軍五十名,哨官鄭翊周,東營軍五十名,哨官金彦耆率領,前期一日與禁御兩營軍兵,替代入直,而還宮後,還爲替代之意,敢啓。傳曰,知道。
又以訓鍊都監言啓曰,今此陵幸時,都監軍兵隨駕之外,外處各營,亦有入直軍兵。依前例千摠一員,別爲入直於北營,使之摠察,以重宿衛之意,敢啓。傳曰,知道。
又以禁衛營言啓曰,今此長陵擧動時,本營五哨軍兵及騎士隨駕矣。本營則千摠鄭巑,把摠安允福,哨官柳夏徵,敎鍊官李瑞贊,工匠牙兵四十名,別破陣二名率領入直。大藥庫,則哨官南瑞五,別破陣十四名率領守直。南別營,則哨官趙應泰,別騎衛三人,工匠牙兵五名率領,守直城外。屛門把守,則哨官三員,別騎衛二十三人,別破陣六十七名。亦爲分排定送之意,敢啓。傳曰,知道。
又以禁衛營言啓曰,今二月初十日長陵擧動時,建陽門入直軍一百名,西營入直軍五十名,以訓鍊都監砲手前期替把事,自兵曹節目啓下矣。初九日與訓鍊都監砲手,依例替代,而還宮後,以本營軍兵還入直之意,分付擧行,何如?傳曰,允。
又以御營廳言啓曰,今此長陵行幸時,東營入直軍兵,以訓局餘軍前期一日替代事,自兵曹節目啓下矣。今月初九日東營入直騎士及步軍,與訓局餘軍替代,而還宮後,還爲替直之意,敢啓。傳曰,知道。
又以守禦廳言啓曰,今此長陵行幸時,守禦廳諸邑標下餘軍,量宜作隊,將官率領留待入直事,自兵曹節目啓下矣。本廳中軍洪元益,領率將校及標下軍六十名,別破陣六十名,限一哨作隊,軍兵今月初九日爲始,依例留營入直之意,敢啓。傳曰,知道。
持平洪樂性上書。伏以我邸下勉承聖旨,代理國政,縟儀順成,神人胥悅,帀域歡忭,曷有其極。臣於此際,忽奉柏府新命,豈不欲竭蹶殫竭,少效職責?而當此四方拭目之初,以臣畸危之跡,猝變守株之見,唐突進身於風憲之列,自取嗤點,斷無是理,去就一節,寧有可論。況今臣父,白首孑然,纔罹巨創,晝夜號擗,氣息危綴。臣母宿病,一倍添劇,粥飮全却,神識昏瞀,澟澟有難支之勢。臣方涕泣焦遑,左右扶將,雖無從前自畫之所執,以此情理,尤豈有離捨供職之望乎?伏乞离明,曲垂矜憐,亟許鐫改,俾伸至情焉。臣方乞免,不宜暇及他說,而不勝延頸之忱,敢此附陳。今我邸下,以沖幼之年,承艱大之責,將何以任大朝之托,塞群下之望也?大朝垂訓,炳若典謨,諸臣陳戒殆無遺策,臣何得更贅一辭?而以臣觀之,大朝之治成制定,德盛業大者,實由於敬宗廟之禮,敦孝悌之化,節儉而恤民,勤勵而立紀也。究其所以致此者,卽二十年典學之功也。邸下倘念大朝致治之本,勿以機務之繁,奪志而妨工,孜孜開筵,日新又新,則文王之無憂,豈獨專美於周室耶?然若展卷讀誦而已,則顧亦何補於治哉?學以明理爲本,而所貴乎明理者,體而驗之于政,令施措之間,使無眩惑混淆之患然後,方可謂之學矣。而亦無負政訓十目,爲孝於大朝,莫大焉。惟邸下,懋哉懋哉。答曰,覽書具悉。憂愛陳戒,言甚懇切,當留念矣。爾其勿辭,從速察職。
兵曹判書金尙魯上書。伏以捕將,重任也。向臣以時捕將兩人,幸而得人,久任責效之意,仰陳大朝,則聖上不以臣言爲不然。而除拜未幾,竝擬西閫之望,臣遂往復難之,大僚,至以此狀陳達筵席。而卒之言不見孚,事未見寢,以致天點,歸於首望矣。夫外內之任,有時重輕,西閫雖重,此時捕將,視閫尤重,區區迷見,斷斷若此。而臣若出代,惟謹默無一言,與前日筵奏判異,則是不誠也。臣旣待罪司馬,意在於爲國家擇捕將,而事勢攸拘,有始而無終,則是不職也。不誠不職均之爲罪,冒萬死敢有煩聞。伏乞邸下,俯賜諒察,上稟大朝,具善行捕將之任,特令還仍焉。答曰,覽書具悉。稟于大朝,則意雖是也。其人可此任爲敎矣。
平安監司李宗白上書。伏以臣匪才冥升,濫躋宰列,前後踐歷,罔非踰分,每自循省愧懼。迺者西臬恩除,遽降於千萬夢想之外,聞命驚惶,益復靡措,諸路方岳,疇非重任,而憂責莫殷於西藩,委寄最重於邊鑰。雖使威望素著,才識兼備者當之,尙患其不堪,況如臣疏迂短拙,最居人下者,夫豈有萬分一承當之望乎?臣前此十年,忝接湖藩,政務不至甚繁,年紀亦在方壯,而猶不免一味尸素,寸長無記,則今玆所叨其責,視前倍蓰。而狗馬之齒已加,黔驢之技已殫,其何以勉策衰疲,冒擔重寄,以無負明廷簡畀之盛意耶?環顧朝著,望實俱茂,才具可稱者何限?而今乃委之於百無能千不似之一賤臣,而不少留難。臣之畢竟顚沛,雖不足恤,而其於累聖簡,而誤邊務何哉?反復思量,終無冒沒承膺之勢。玆敢披瀝至懇,仰瀆离明之下。伏乞俯垂諒察,亟許遞改,以重藩選,以安微分,公私不勝幸甚。答曰,覽書具悉。卿其勿辭,速往欽哉。
上在昌德宮。常參·經筵,以代理停。
藥房口傳啓曰,聖候靜攝之中,達陵幸行,只隔一宵,此時保嗇之節,尤宜加愼。日昨臣等,旣承問安之批,醫官入診,雖不敢仰請,明日出宮時刻,在於四更。近來春寒尙峭,曉氣尤冷,衣襨比前加厚,揮項亦爲進御,以盡愼攝之方,千萬伏望,惶恐敢啓。答曰,依爲之。
朴弼載達曰,判尹李世璡未肅拜,左尹徐命九呈辭,右尹李喆輔雲劍進,明日動駕時,京兆無導駕,堂上判尹李世璡,左尹徐命九,竝卽牌招察任,何如?令曰,依。
趙明謙啓曰,明日陵幸,時本院印信,當爲齎去。禮曹印信一顆取用,何如?傳曰,允。
吳遂采達曰,明日陵幸時,兩司無行公之員。除在外外,未肅拜人員,竝卽牌招,以爲陪從之地,何如?令曰,依。
又達曰,今日諸承旨當爲備員齋宿,都承旨柳復明書批已下矣。所當牌招,而拘於廳規,不得循例請牌,何以爲之?敢稟。令曰,牌招。
金相福達曰,事變假注書李世鉉,時無職名,令該曹依例付軍職,冠帶常仕,何如?令曰,依。
傳于李昌壽曰,今日有事,守宮承旨進去奉審後,看審犧牲進排官摘奸以來,請承傳色以告俎肉單子,入達于世子宮。
吳遂采啓曰,臣承命進詣社稷大祭所,奉審于壇所典祀廳,則犧牲肥澤,器皿精潔,諸享官及進排官以下,一一逢點無頉之意,敢啓。答曰,知道。
金相福以內乘,以提調意啓曰,今此長陵幸行敎,是時內乘二員,當爲隨駕,而他無推移入直之員。假內員一員,依例令該曹口傳差出,以爲入直之地,何如?傳曰,允。
兵曹口傳政事,以鄭壽松爲右邊捕盜大將,李觀夏爲假內乘。
金相福啓曰,新除授右邊捕盜大將鄭壽松,卽爲牌招,命召及大將牌·傳令牌傳授,何如?傳曰,允。
又以扈衛廳別將,以留都大臣領中樞府事金興慶意啓曰,臣承命留都,一依啓下事目,率領扈衛三廳軍官,今日申時,結陣於金虎門·曜金門外至大報壇前路,排列扈衛之意,敢啓。傳曰,知道。
又以備邊司言啓曰,卽見黃海監司嚴瑀狀聞,則今春水陸操,依例設行事,因備局關兵水使處發關,申飭。而道內各邑中,安岳·信川·載寧等三邑,以尤甚災邑,至有軍米布減捧之令。今當窮春,流丐相續,驅此飢餒之軍兵,遠地赴操,有所不忍,且上年旣行秋操,依從前災邑權停例,特令停寢,懷保窮民之地事稟請矣。安岳等三邑,昨年被災孔酷,一邊災減,一邊行操,恐有歉於軫恤之意。數三邑之權停,毋損於詰戎大體,而其爲窮民之惠,則大矣。右項三邑春操姑爲停止之意,分付,何如?傳曰,允。
又以扈衛廳別將,以留都大臣意啓曰,明日大駕擧動後,都城各門,向曛而閉,啓東時開事,已自兵曹啓下矣。城門開閉,旣已趁早,則巡邏發巡,亦當差早,待南山擧烽火,卽爲發巡,還宮後停止。宜當令漢城府知委各部,使閭巷之人,預知此意,亦爲分付留都軍門,何如?傳曰,允。
又以兵曹言啓曰,今此陵幸時,左邊捕盜大將趙東漸,以禁軍別將領軍隨駕矣。依前例限回鑾間,右邊捕盜大將鄭壽松,姑爲兼察,何如?傳曰,允。
都承旨柳復明上書。伏以我邸下,誕膺聖旨,代理國政,縟儀順成,邦慶普洽,臣民蹈忭之忱,何可名狀?臣竊覵我邸下,睿質天成,溫文日就,仁聲令聞,夙播邇遐,明德至孝,彌彰中外,神人有所繫望,億兆無不延頸。式至今日,政當一初之機,益著明習之效,上以體大朝付托之重,下以攝一國機務之繁,辭令之際,批旨之間,有足以服衆心,而聳群聽者。況親製四字文五言詩,爲治之謨,勤學之誠,溢於辭表,動法堯·舜,吾東方億萬年無疆之休,實基於玆,猗歟盛哉?仍竊念國家致治之道,固非一端,而人主治心之要,必有大本。大朝所以傳授於邸下者,實出於精一心法,而諸臣所以勸勉於邸下者,亦在於問學工夫。伏願邸下,仰副聖上訓戒之旨,俯循群下懇惓之誠,勤臨講筵,探討經旨,頻接臣僚,諮詢政法,以爲時敏之工日新之治。而若其傳法之旨,講學之要,則實惟在於我聖上自省編·心字詩·勤字歌·飭諭文·常訓·政訓·諸御製,徽謨懿範,昭載詳備,咸仰揭日星而貫金石。蓋其涵養操存之功,修齊治平之術,尤切於今日之所受用。允能昕夕誦覽,左右觀省,則進修之方體驗之效,不外乎斯矣。惟邸下,懋哉懋哉。臣昨伏聞儒生具楗等,怒其前疏之不捧,侵詆臣身,視前益甚云,臣誠不勝其駭惋也。私家文字,推上朝廷,曾有禁令,故伊時該房承宣校理退却,則何怒於臣,而橫加詬罵,至於此也?擧措固甚駭悖,而陳辨亦覺疲惱,泯默以度矣。其後連日呈疏紛爭,不得已啓稟大朝,尙未批下,則其在道理,惟當恭竢,而不待處分,又復來呈者,豈不無嚴之甚乎?凡章疏進退,自有該掌,非臣所干而旣被其詬,則有不可以其書之未徹,其言之無理,而晏然仍冒於出納之地決矣。玆敢略暴微懇,仰瀆睿聽。伏乞离明,俯賜鑑燭,亟遞臣職,以安賤分,不勝萬幸答曰覽書具悉卿其勿辭從速察職。
上在長陵齋室。常參·經筵,以代理停。
大駕,新院晝停所入幕次後,趙明謙啓曰,小臣,大王大妃殿問安,進去下直。傳曰,知道。王世子遣宮官問安。答曰,知道。政院·玉堂·藥房口傳問安。答曰,知道。
金相福啓曰,禁軍陣敎鍊官來言,下馬時鳴鑼云矣,敢啓。傳曰,知道。
又啓曰,禁軍陣敎鍊官來言,騎馬時吹哱囉云矣,敢啓。傳曰,知道。
大駕,奉日川晝停入幕次後,政院·玉堂·藥房口傳問安。答曰,知道。
金相福啓曰,禁軍陣敎鍊官來言,下馬時鳴鑼云矣,敢啓。傳曰,知道。
又啓曰,禁軍陣敎鍊官來言,騎馬時吹哱囉云矣,敢啓。傳曰,知道。
大駕長陵入齋室後,王世子遣宮官問安。答曰,知道。政院·玉堂·藥房·朝廷二品以上·六曹問安。答曰,知道。
金相福啓曰,訓鍊都監知彀官·禁衛營敎鍊官·禁軍陣敎鍊官·御營廳敎鍊官來言,日暮後懸燈,人定後刁斗,天明落燈云矣,敢啓。傳曰,知道。
趙明謙啓曰,小臣馳往于大王大妃殿問安入啓,則答以知道之意,敢啓。傳曰,知道。
二月初十日四更三點,上幸長陵。仍幸昭寧墓時,行都承旨柳復明,右承旨趙明謙,左副承旨李昌壽,右副承旨金相福,同副承旨朴弼載,記事官朴師訥·李顯祚·蔡濟恭·黃仁儉隨駕。上具戎服出宮時,金相福曰,右邊捕盜大將鄭壽松牌不進矣。況於擧動之日捕將無之,將何以爲之乎?上曰,鄭壽松爲先遞差,使左邊捕盜大將兼察。而其代,則過擧動後,差出,可也。柳復明曰,內局提調落點未下,故敢達。上曰,李周鎭,則以司僕提調隨駕,雖無落點,使之隨班,有如雲寶劍預備升差之例,可也。相福曰,左大將趙東漸,以禁軍別將領軍隨駕,不可以兼察,召問兵判,何如?上曰,召之。上曰,大將之牌不進,駭然矣。兵曹判書金尙魯曰,臣亦初聞之,極爲驚駭矣,俄聞之,病勢危重云矣。上曰,然則何不納牌。尙魯曰,聞其病勢,則納牌猶難矣。上曰,此則從當有處分,而可合人,有何人耶?尙魯曰,有咸寧君一人,而望則今已倉猝難擬矣。庚申年左相爲摠戎使時,亦有權察之例矣。上曰,其時果爲之矣?然則左右捕將依庚申年例,使摠戎使具聖任權察。捕將有闕之代,回鑾後,擬望以入,可也。出駕敎相福曰,然則具聖任牌招耶?上曰,方在陣上,不必牌招,只以此下敎書出,分付,可也。上曰,駕轎捲窓取稟時,使之只捲前窓矣。中官誤傳,互捲三窓,當該中官,從重推考。上到昌陵酒店。尙魯請對曰,自此至新院晝停所,無植炬,而天明尙遠。臣近入侍衛以去,何如?此亦有前例矣。上曰,依爲之。相福曰,京畿監司洪鳳漢送言以爲,高陽郡守趙載淵,備待行炬數十柄云,使之進燃,何如?上曰,依爲之。上到條理谷。李周鎭·柳復明請對曰,霧氣如此,轎窓閉之,何如?上曰,雖有霧氣,何妨害也?上出奉日川幕次時,尙魯曰,霧氣如此,乘馬幸行甚不好矣。上曰,同副承旨進恭陵·順陵及孝章墓奉審而來,可也。朴弼載承命進去。上到長陵時,下敎曰,作門如是喧聒,禁喧郞廳記過,各別申飭,可也。出駕敎上曰,此石,何爲而置之?問之,可也。相福曰,問于陵守僕,則以爲祭官往來時,望見陵所,故置此石下馬云矣。上具翼善冠·黲袍·烏犀帶。奉審陵上時,李昌壽曰,左通禮鄭觀由,路中忽然落後,以致通禮不備,聞因實病,而事體則誠極未安。本院請推之外,無他可施之罰,何以爲之乎?上曰,極爲駭然,令該府處之,可也。出駕敎上曰,齋室大門內有一石,而似是下馬石,問之。上曰,大王位是東耶?昌壽曰,右矣。上曰,然矣。宗廟亦從右矣。上指屛風石缺處曰,塗灰落耶?陵司鄭光周曰,癸丑年石缺矣。金宗岱曰,石缺後,塗灰以補,而其後塗灰,又缺落矣。上奉審曰,石缺處三矣。復明曰,若以他石,精鍊而補之則可矣。上曰,予亦有此意,精鍊片石,而以鐵片裹之,或以鐵釘釘之,則似好矣。闕內有井,而穴其石鎔鐵而揷之者,有之矣。上曰,大臣禮判,使之入來,石手亦爲招來。禮曹判書金若魯曰,他陵,則印石平置於幔石上。而此則聞其時故判書尹淳,用別規如是,刻置印石於幔石之上,故刻時自然有動,久而生釁,至於剝落云矣。上曰,似然矣。此石物,諸陵中最善者也。他處則屛風石,皆刻物象,而此則刻花草矣。上又指陵後階石曰,此亦因循地形中高,而兩邊皆低者,皆是尹淳所爲也。尹淳,大抵奇才矣。上曰,石缺處,若以片石,精鍊補之,則何如?問于石手。若魯曰,此處石手,何能爲此等巧役乎?臣意則其缺處不甚大段,姑置似好矣。上曰,置之亦好,而若可以爲之,則爲之亦是矣。回鑾後,卿出送卞爾珍,與陵司,見此處,而渠能鍊補與否,卿知之,而入達於筵中,可也。上謂陵司曰,爾輩與卞爾珍,仔細同見,可也。上指東北一穴曰,今則爲本土耶?此是前日鄕校基也。光周曰,今則爲全土矣。上曰,其時則猶似微矣,今則宛然露矣,其時予步登矣。大抵此山奇矣,其時猶或以校基爲勝者有之,而終是此穴勝矣。前者置標於明陵矣,今則予知爲予之地而歸。大臣·禮判其知之,史官亦記之,彼處當爲何坐向耶?在魯曰,此爲壬坐丙向,則彼處似爲子坐午向矣。復明曰,此山自月籠山而來,有兄弟峯,故老相傳以爲有雙穴云。大抵山盡水回,而明郞奇異矣。上曰,碑石乃是藍浦石,石光如鏡,奇矣。上指丁字閣東邊一行松樹曰,此松,自舊長陵運來種之矣,其間已長如此,此處土品,似宜於松樹矣。上曰,今亦種木耶?光周曰,使陵卒,掘來而種之矣。上曰,今後則不種於陵內,而山外則種之,可也。
十一日四更一點,上具翼善冠·黲袍·烏犀帶,行祭於丁字閣。李周鎭曰,霧氣不好,衣襨,何如?上曰,厚着矣。周鎭曰,昨日動駕而來,今又將將事,聖體若何?上曰,少伸此心,心似勝矣。上到紅箭門外。下敎曰,俄者下敎政院,若使通禮院知之,豈如是乎?李昌壽曰,卽爲分付於通禮院矣。通禮徑請降輿,推考,何如?上曰,諸執事旣不趁卽先四拜,百官不能濟濟預備以待,諸執事以下,竝從重推考。行祭時,上曰,祭官濟濟矣。至於齋郞祝史,亦皆儒臣矣。上御齋室,兵判入侍。兵曹判書金尙魯,右副承旨金相福,記事官李顯祚·蔡濟恭·黃仁儉入侍。上曰,宣傳官三人,注書出去招來。顯祚出,與李·鄭來栢·李澤周入來。上曰,去時都監先廂兵二哨除出,使之圍立於馬山,可也。金尙魯曰,二哨則太小,三哨猶小,而使三哨圍入好矣。上曰,鄭來栢持靑色矢,分付於訓將,馬山入臨時,都監先廂三哨,使之圍立於馬山都局外。而來脈則不必圍立,而或有民人來登於來脈者,則禁之。又使一哨作門,而圍立之時,一哨半則自左而圍,一哨半則自右而圍。動駕時不待信箭,而諸司預備下敎之後,卽爲解去,其外先後廂,則止於止處,可也。李澤周,則持白色箭,分付於後廂中軍,馬山入臨時,後廂留任於住處,離發時自爲解隨,可也。李,則持黃色箭,分付於禁軍陣先驅禁軍·攔後禁軍,諸司預備下敎後,自然解隨,可也。尙魯曰,馬軍外挾輦,亦當依例隨之乎?上曰,無下敎,則例不隨之矣。尙魯曰,人馬止時,鳴鏍叭喇,不必爲之。而騎馬者下馬,步軍亦令休息,何如?上曰,當如是矣。尙魯曰,以捕將望事,有可以稟達者,回鑾後,入侍似未易,故敢此仰達。上曰,入侍當速爲之,其時陳達可也。十三日藥房入診時,京畿監司同爲入侍。兵·戶判十四日入侍事,分付,可也。出榻敎上曰,辛亥年乙丑年及今番合三次,晝停於坡州境內,當下弓箭,坡州牧使處賜給。命承旨書之曰,當下皮物·弓箭,皮物,則京畿監司處賜給,弓箭,交河郡守處賜給。上曰,臨時則似易忘,還駕後,齋郞入處齋室事,分付,可也。出榻敎
卯初一刻,動駕。上出齋室時,相福曰,畿伯,又備行炬云矣。上曰,日已明,置之,可也。上曰,陵幸則例無,諸司預備矣。初吹後解陣,二吹後先發事,更爲分付於三軍門。上曰,雪布帳卽江華物也。從速移送事,分付畿營。上出馬山幕次時,李昌壽曰,宮官,以問安官,來待於邑內晝停所矣。今又來待於此處矣。上曰,使於此處問安,可也。上使相福,諭村民曰,予以至情爲此矣,聞汝輩今方造家云,善爲居生,可也。上入坡州晝停所。相福曰,玉轎不爲來待于晝停所,事體駭然,司僕提調,從重推考,何如?上曰,依爲之。尙魯曰,大旗差備郞廳,俄者與臣私相往復矣。今已先去,故玉轎亦似隨去,大旗郞廳拿處,何如?上曰,寶差備先去,故隨去耳。上出晝停所時,李周鎭曰,玉轎不爲來待,當該司僕正,臣敢請罪。相福曰,俄以司僕提調推考仰達,而進後聞之,玉轎差備,卽司僕正云矣。校理魚錫胤曰,提調雖已推考,當該郞廳不可無罪,拿處,何如?上曰,依爲之。尙魯曰,俄已仰達,而大旗郞廳,終不可無罪責矣。上曰,依爲之。
十二日,上出昭寧墓時,下敎曰,此等事易致遺忘,還宮後軍兵,卽爲犒饋事,分付各軍門。出駕敎上曰,自洞口外,訓局吹打,立于內吹打前爲之,至德坡峴,訓局吹打,先爲前進。上曰,予忘之矣。坡州晝停所客舍東軒官門,依前用之事,分付。出駕敎上未至德岥峴。下敎曰,此雖細事,不可不申飭。禮都監書吏,不爲紅衣羽笠,依城中擧動例,着頭巾靑衣,殊甚駭然。改戎服事,分付。又下敎曰,當該狎班監察記過。又下敎曰,憲府陪從官先遞差後記過,待於晝停所。出駕敎又下敎曰,舊則東班,則憲府下人,西班則宗簿寺下人,各爲禮都監書吏矣。今亦如此爲之否?問之。上踰德坡峴乘轎時,下敎曰,俄者下敎事雖微細,所重者,在內局書員·香室守僕,外到晝停所,若不爲戎服,則狎班監察,當用軍律,知悉,申飭。抄出駕敎相福曰,俄者問之,則西班亦有朝廷班,故東西班憲府書吏,皆爲禮吏。而西班中宗班,則宗簿寺書吏一人,爲禮吏而申飭云矣。上曰,前則如此爲之矣。近年以來不爲云,予前已申飭矣。俄者問之者,欲知其爲不爲耳。上御新院晝停所幕次。京畿監司·都差使員·地方官·領議政,同爲入侍時,領議政金在魯,京畿監司洪鳳漢,都差使員水原府使成範錫,地方官楊州牧使趙暾,坡州牧使洪應夢,高陽郡守趙載淵,交河郡守魚有和,右副承旨金相福,記事官李顯祚·蔡濟恭·黃仁儉入侍。金在魯曰,屢日動駕,聖體若何?上曰,累朔之餘得伸情禮,幸矣。在魯曰,臣有仰達之語,而請對則非時,故未爲之矣。俄聞有京畿監司入侍之命,故同爲入來矣。保民之道,勸農爲本,而不奪農時,又爲勸農之本。陸操則雖已停止,水操則今方定行。今則民人已經擧動,各邑進排道路橋梁之修治等事,爲民弊大矣。今當耕作之時,一時爲急矣。上曰,卿應欲停止水操而仰達耶?在魯曰,然矣。雖一二行以下敎書出,而停止好矣。命承旨書曰,今番幸行,情禮當然,而爲民之心,豈少弛乎?今年節早,勸農等事着意擧行事,令道臣,分付諸邑,其若勸農,息民爲先。陸操旣令停止,而水操定日其將擧行,一體停止事,令備局,卽爲分付。在魯曰,俄於陪班,得聞下敎,臣果欲仰達矣。俄聞有論罪推考,擧條姑勿書出之敎云。故臣不爲仰達矣。上曰,予有思量之心,而如是下敎矣。予亦曾參班列,禮都監書吏京中擧動,則例爲頭巾靑衣。而至於陵幸則紅衣羽笠,例也。而今則不爲之,豈非駭然耶?軍行則異於常時,故申汝喆,曾已決棍騎郞矣。今則上下交泰,竝欲斟酌記過,雖非擧條。而此外他事,入京後,予欲還收。在魯曰,臣四十年在下官,而不能細察此等服色。十數年來,陵幸不爲不多,而臣亦不得覺察矣。此事異於充犯淸道之罪,則臺諫記過,終涉如何矣?上曰,此則不然,軍行時,則予豈不爲之耶?然則予將只決棍禮都監書吏及監察耶?上曰,記過與遞差入京後,承旨稟之,可也。上曰,十五日三十日,乃侍坐次對,而今月十五日,乃是孝章世子生日也。今予往還之餘,心事不好,十六日當下敎而爲之。卿等知悉此意,可也。上曰,今日則欲雍容而去,本道有民弊可達者,畿伯於明日入診時,同入陳達,可也。上曰,楊州·高陽·交河三處,皆有陵而體重,其民不可不各別顧護,三守令其勉力爲之。上曰,坡州牧使洪應夢,誰家人也?在魯曰,故相臣洪致中之族也。上曰,士大夫有先山之邑,則斗護矣。有陵墓,則人君亦有此心。古語曰,父母之所愛,亦愛之,守直等人,各別顧護。應夢曰,聖敎如是丁寧懇惻,豈敢不惕念奉承?洪鳳漢曰,洪應夢,素以善於吏治,得名矣。上曰,諸守令進前,汝輩則旣已入侍,明日道臣入侍,勢當不入矣。民以食爲天,國以民爲依,勸農等事,各別勉力,可也。上曰,傳于兵判,都民之觀光者,使之勿禁,可也。以次退出。上出幕次時,下政曰,聽政後各司文書,盡爲入達于東宮。而至於內司手本,則入啓可也。出擧條尙魯曰,下敎好矣。此外各司循例外草記,亦令入啓則好矣。上曰,此外予何以知之耶?上曰,都監旣吹打,則事當均賞,禁衛營吹打,亦令爲之。上使相福,諭民人等曰,陵幸,例於一年一次爲之。而今番則予以情理,進定於春矣。陵幸已過,今春節早,爾等,着實爲春耕。上曰,彼弊衣兒,何處兒耶?問之。相福曰,居在安城地云矣。命承旨書之曰,駕傍偶見一懸鶉之民,追惟伊尹之心,寔予之涼德。然爲字牧之官者,其若恤民,豈若此乎?覽而若寒,其令道臣,申飭諸邑,保我元元。上曰,安城兒衣資糧食,令畿營給之。其兒使之率置于畿營,可也。上還宮時,相福曰,記過等事,有仰稟之下敎,故仰達矣。上曰,今番幸行,推考拿處及前後記過,遞差,竝置之。出下敎上曰,各軍門私相付過者,亦令勿施事,分付。上下旣交泰,則可以示交泰之意,故予今如是矣。上曰,各司草記之達下者,循例草記外,政院收聚,入侍時陳達可也。出擧條
自昧爽至辰時,有霧氣。
大王大妃殿·中宮殿·世子宮·嬪宮·賢嬪宮,政院口傳問安。答曰,知道。
吳遂采達曰,兵曹郞廳來言,各處入直軍士晝巡檢云矣,敢達。令曰,知道。
又達曰,都摠府郞廳來言,各處入直軍兵晝巡檢云矣,敢達。令曰,知道。
又達曰,守宮從事官來言,各處入直軍士晝巡檢云矣,敢達。令曰,知道。
又達曰,御營廳敎鍊官來言,日暮後懸燈,人定後刁斗,天明後落燈云矣,敢達。令曰,知道。
又達曰,摠戎廳敎鍊官來言,日暮後懸燈,人定後刁斗,天明後落燈云矣,敢達。令曰,知道。
又達曰,都摠府郞廳來言,各處入直軍兵,夜巡檢云矣,敢達。令曰,知道。
又達曰,兵曹郞廳來言,各處入直軍士夜巡檢云矣,敢達。令曰,知道。
又達曰,守宮從事官來言,各處入直軍士夜巡檢云矣,敢達。令曰,知道。
又達曰,吏曹判書鄭羽良,連日違召,尙不行公,其在事體,極爲未安,卽爲牌招察任,何如?令曰,依。
上在昭寧墓。常參·經筵,以代理停。
長陵祭前,政院·玉堂·藥房·朝廷二品以上·六曹口傳問安。答曰,知道。
朴弼載啓曰,小臣,大王大妃殿問安,進去下直。傳曰,知道。
親祭罷後,王世子遣宮官問安。答曰,知道。政院·玉堂·藥房·朝廷二品以上·六曹口傳問安。答曰,知道。
金相福啓曰,禁軍陣敎鍊官來言,騎馬時吹哱囉云矣,敢啓。傳曰,知道。
傳于金相福曰,騎判兵房承旨入侍。
傳于金相福曰,信箭差備中官不爲待令,竝記過。
金相福啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官·摠戎廳敎鍊官來言,日暮後懸燈,人定後刁斗,天明落燈云矣,敢啓。傳曰,知道。
趙明謙啓曰,小臣,大王大妃殿問安,進去下直。傳曰,知道。
朴弼載啓曰,小臣,馳往于大王大妃殿,問安入啓,則答以知道之意,敢啓。傳曰,知道。
夜自一更至四更,月暈。
大王大妃殿·中宮殿·世子宮·嬪宮·賢嬪宮,政院口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
大王大妃殿·中宮殿,朝廷二品以上·六曹口傳問安。答曰,知道。
上在昌德宮。常參·經筵,以代理停。
昭寧墓親祭罷後,政院·玉堂·藥房口傳問安。答曰,知道。
王世子遣宮官問安。答曰,知道。政院·玉堂·藥房·朝廷二品以上·六曹問安。答曰,知道。
金相福啓曰,禁軍陣敎鍊官來言,騎馬時吹哱囉云矣,敢啓。傳曰,知道。
昭寧墓拜辭後,政院·玉堂·藥房口傳問安。答曰,知道。
傳于金相福曰,今下弓矢,坡州牧使·楊州牧使處賜給。
傳于柳復明曰,百官揷羽。
傳于柳復明曰,自洞口至延恩門捧上言。
傳于柳復明曰,道臣·都差事使員·楊州牧使·坡州牧使·交河郡守·高陽郡守,竝來待晝停所。
大駕,新院晝停入幕次後,王世子遣宮官問安。答曰,知道。政院·玉堂·藥房問安。答曰,知道。
趙明謙啓曰,小臣,馳往于大王大妃殿,問安入啓,則答以知道之意,敢啓。傳曰,知道。
金相福啓曰,禁軍陣敎鍊官來言,下馬時鳴鑼云矣,敢啓。傳曰,知道。
傳于金相福曰,今番擧動時,凡論罪推考等擧條,姑勿書出,徐待下敎。
金相福啓曰,京畿監司洪鳳漢,都差使員水原府使成範錫,地方官楊州牧使趙暾,坡州牧使洪應夢,高陽郡守趙載淵,交河郡守魚有和,依下敎來待矣。傳曰,詣閤。
金相福啓曰,禁軍陣敎鍊官來言,騎馬時吹哱囉云矣,敢啓。傳曰,知道。
又啓曰,訓鍊都監知彀官·御營廳敎鍊官·禁衛營敎鍊官·禁軍陣敎鍊官來言,日暮後懸燈云矣,敢啓。傳曰,知道。
大駕還宮後,政院·玉堂·藥房·朝廷二品以上·六曹口傳問安。答曰,知道。
吳遂采達曰,明日常參,取稟。令曰,停。
又達曰,來十六日儒生殿講日次,而國忌齋戒相値,頉稟。令曰,知道。
又達曰,守宮從事官來言,各處入直軍兵晝巡檢云矣,敢達。令曰,知道。
又達曰,兵曹郞廳來言,各處入直軍兵晝巡檢云矣,敢達。令曰,知道。
又達曰,都摠府郞廳來言,各處入直軍兵晝巡檢云矣,敢達。令曰,知道。
又達曰,吏曹判書鄭羽良,鎭日違召,尙不行公,事體極爲未安,卽爲牌招察任,何如?令曰,依。
司諫兪彦述上書。伏以臣,待罪下邑之日,伏奉薇院除旨,治任將發之際,伏聞國有盛擧,必欲及參於班行,倉皇登途,計日趲程。行到中路,宿患痰眩之症,添劇於連日撼頓之餘,痰鬱火升,仍成吐衄,失血之多,殆至於數升。僵臥旅邸,昏不省事,數日調將,僅尋生路,擔舁作行,寸寸前進。日昨始爲來伏私次,而卽今精神氣力,實無一分供仕之勢。且臣疾病之外,亦有情勢之難强者。臣於向年忝居諫職,妄生大論,而忱誠淺薄,言議拙訥,使千古君臣之大義,至今半明而半晦。於是乎向之陰救而潛護者,遂敢明言而顯訟。忠賢之目,至登於章奏之間,觀其俯仰,而果有停論之人繼之矣。夫懲討之義,主重且嚴,決不可兩是而雙非,彼果爲是,則臣當有罪,得免誅譴,亦云幸矣。官職去就,尙何暇論?人臣事君,自有所秉之義理,義理不伸,而猶且冒進,則亦何所不至哉?臣見近日朝臣,始則皆以義理自守,及承一嚴旨一恩命,則更不敢以私義爲言,卒不免爛漫而同歸。官爵固好,義理亦豈放倒耶?臣實病之,臣實悶之。園陵動駕,只隔一宵,而情病如此,末由趨參於陪扈之列,天牌之下,未免坐違,臣罪萬死。臣旣不以臺官自處,而竊有區區所懷,敢此附進。伏願邸下,留神而採納焉。帝王之治,必先問學,而問學之要,惟在力行。夫所謂力行者,卽眞知實踐,親切下工,無容一毫虛假之謂也。苟不力行,而徒事口耳,則雖逐日講討,長時誦讀,孜孜矻矻,夜以繼日,其穆穆之儀,洋洋之聲,適足爲瞻聆之美而已,非所謂學也。書曰,非知之艱,行之惟艱。夫爲學工夫,不出于知行,自非生知,則知之亦豈不難?而惟其行之爲尤難,故曰非知之艱。臣嘗忝登离筵,伏覩邸下睿質夙成,天姿卓異,知之之難,非所可慮。而但未知幽獨之地,燕閑之中,其所以行之者,果能自力,而無自歉自愧之端耶?噫,聖賢·謨訓,昭載方冊,則曰予當體念,而考其實,則未嘗體念。臣僚箴警,日騰章牘,則曰予當加勉,而迹其事,則未嘗加勉,此誠古今人辟之通患也。伏願邸下,懋哉懋哉。知則必行,行則必力,聞一善,則曰予未有此,予當自勉,必有其善而後已。聞一不善,則曰予雖無此,不可不念,亦必無其不善而後已。幽暗之中,勿生欺隱之心,紛華之際,益篤誠實之工。不言則已,有言則常顧其行,無事則已,有事則必務其實,勿以留念加意等例批,只作應文塞責之資也。古語曰,人皆可以爲堯·舜,又曰,治非三代則苟。夫堯·舜三代,雖以高遠難及,而行之則是,何遽不若?伏願邸下,念玆在玆,必以堯·舜三代爲期,非堯·舜非三代,則勿爲也。我聖上,嘗以一箇實字,貽我邸下,作爲燕謨,想其家庭之間,拳拳服膺,必不待外臣之加勉。而臣之自外入來,適當初政之日,不勝耿耿之愚忠,敢以力行二字奉獻。伏願邸下,勿以人廢言。答曰,覽書具悉。憂愛陳戒,言甚懇切,可不留念焉。
正言兪彦國上書。伏以我邸下,勉承聖旨,代理國政,縟儀順成,此誠宗社無疆之休。臣以侍從之末,躬簉朝參之班,獲覩盛禮,歡欣蹈忭,曷有其極?臣於日昨,忽奉諫省新命,此時諫諍之任,宜先擇人,奚爲而至於臣哉?惝怳震惕,靡所容措。念臣庸愚鈍劣,百無肖似,故十餘年之間,連辱大朝之除命,而未敢進身於兩司之列,顧其才,蓋不堪於是任故耳。今何敢唐突承膺於拭目之初哉?且臣素患痰火之祟,添感忒重,胸膈痞悶,涔涔呻痛,以此病情,末由進參於明日扈蹕之列,臣尤死罪,玆於牌召之下,隨詣闕外,陳懇訴免。伏乞离明,俯賜諒察,亟許遞免,以重臺選,以安私心,千萬幸甚。臣竊不勝區區憂愛之悃,敢以草草數語,附陳於辭章之末。凡古帝王之爲學爲治,必於其初有自期然後,方可以充其所自期之志,而成其所自期之功矣。自期不可卑下,而宜自高大矣。今我邸下,睿學夙就,已有聖人之地步焉。亟宜先有所自期,而其自期必以堯·舜之聖爲準的焉。嗚呼,自凡人上視堯·舜,而欲跋及焉。則其踔遠難及,有若登天者,然此有所不然者,堯·舜之事,非高遠難行之事也。堯·舜之地位,亦非遼闊難及之域也。三經,卽堯·舜之心法規模,四書,卽學及堯·舜之逕路階梯,由此逕路階梯而進造焉。則至彼堯·舜境界,洞然若康莊大路。臣謂爲堯·舜不難,特不務其跋及堯·舜之道,故後世無堯·舜之治,孟子之非堯·舜不陳於君前者,蓋是意也。若原初自期,在於卑下,則末後成就,有何可觀也?三王,期於王,而成純王之治,五伯,期於伯,而成五伯之治,三王以後無三王之治者,惜乎?後世人主,多爲一伯字所誤也。其所謂王者,卽純乎義理也。伯者,卽雜乎功利也。功利之說,易爲惑人,故漢之高祖,唐之太宗,皆可以做得盛治。而只成漢帝·唐宗之治者,皆由於先不以堯·舜自期,而雜伯功利之慾,有以間之也。自期之初,王伯之分,亦不可不明辨而審擇也。今我邸下受大朝之命,而代大朝之勞,聽斷庶政。今日是邸下爲政之初,伏願邸下,先立其志,而以堯·舜爲自期,動遵乎純王仁義之正,深斥乎雜伯功利之陋。進由四書之階梯,而模法三經之謨訓,邸下之聖,可侔於堯·舜。而雍熙之治,復致於今日,猗歟豈不盛哉?舜之命禹之訓曰,人心惟危,道心惟微。政訓十條,大朝,亦以此心法,傳授於邸下,其所謂人心者,卽人欲之私也。凡於居處衣服飮食之間,一或萌侈奢之心,則是皆人慾之私也。處殿宇,則念茅宮土階之儉,而惜漢文帝露臺之費,毋或萌營作興造之念焉。御衣襨,則念袗衣菲衣之美,而體大朝禁燕緞之儉意,毋或萌輕煖便體之念焉。對珍羞,則念飯匭啜鉶之古,而遵聖祖斥濟橘之盛德,毋或萌肥甘適口之念焉。凡於事事物物之間,隨處存警,每使道心爲主,而人心聽命焉。則其出於心,而施於事者,純乎天理之公,而無一毫人欲之私矣。堯·舜之所以爲堯·舜,不越乎遏欲存理四字,而惟此存理遏欲之工,專在於問學之勤篤。雖今日,異於前時,庶務繁委,酬應浩大,願邸下日三開講,進接宮僚,勿懈講討之工焉。讀經傳,則毋徒以曉解其文義爲主,必體之於身,驗之於心。或有一事之有違於經訓,一念之有犯於聖戒者,輒瞿然改圖,猛省警惕,必務合於經義,不犯乎聖戒之後,止焉。講史乘,則毋徒以閱覽其事實爲主,必探究其某事之所以爲得,某政之所以爲失,審辨於賢愚勝敗之分,參衡於用捨是非之間,以其善者爲法,以其惡者爲戒。凡厥聖經之訓,往牒之事,皆可爲吾身上取監收用之資矣。伏望邸下,懋哉懋哉。臣旣以先定自期之道,遏慾勤學之方,陳之前,而民生疾苦,又邸下之不可不聞知者也。今日八方民生之弊瘼,千百其端,而苟求其第一大弊,則無上於良役之弊矣。黃口襁褓之孩兒,皆在簽丁之中,荒壟草莽之死骨,亦在徵布之案。一人充役,三族離散,一家充役,四隣空虛,此弊不祛,則民生有水火之急,國勢有顚覆之慮。大朝之三十年勤勞,聖慮百方區劃,必欲革祛者,專在於是矣。伏願邸下,每於日次進接之際,頻問此弊之源委於經歷外方之諸臣,講究矯革此弊之方略於廟堂句管之諸宰,必以祛良役之弊,爲安民之第一務焉。良役之弊,一日不祛,則國有一日之危焉,良役之弊,二日不祛,則國有二日之危焉,此是邸下之所宜先聞者,臣敢以此弊先聞焉。答曰,覽書具悉。憂愛陳戒,言甚懇切,可不留念焉。爾其勿辭,察職。
自卯時至申時,日暈。
大王大妃殿·中宮殿·世子宮·嬪宮·賢嬪宮,政院口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
吳遂采達曰,今日賓廳日次,而陵幸相値,頉稟。令曰,知道。
又達曰,守宮從事官來言,各處入直軍兵晝巡檢云矣,敢達。令曰,知道。
又達曰,兵曹郞廳來言,各處入直軍士晝巡檢云矣,敢達。令曰,知道。
又達曰,都摠府郞廳來言,各處入直軍兵晝巡檢云矣,敢達。令曰,知道。
又達曰,御營廳敎鍊官來言,日暮後懸燈,人定後刁斗,天明後落燈矣,敢達。令曰,知道。
又達曰,摠戎廳敎鍊官來言,日暮後懸燈,人定後刁斗,天明後落燈云矣,敢達。令曰,知道。
又達曰,守宮從事官來言,各處入直軍兵夜巡檢云矣,敢達。令曰,知道。
又達曰,吏曹判書鄭羽良,一向違召,尙不行公,其在事體,極爲未安,卽爲牌招察任,何如?令曰,依。
上在昌德宮。常參·經筵,以代理停。
下直,慶興府使洪重一,庇仁縣監南德老。
金相福,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房提調李周鎭,副提調柳復明啓曰,伏未審夜來,聖體,若何?累日動駕,旣多勞攘之節。展謁園陵,歷省昭寧墓,仰惟聖懷,冞增愴感。昨又冒夜還宮,調攝諸節,不瑕有傷損之候乎?今日臣等,依下敎率諸御醫入診,詳察聖候,爲宜。大王大妃殿氣候,何如?中宮殿氣候,何如?王世子睿候,何如?嬪宮氣候,何如?賢嬪宮氣候亦何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。而內殿氣候一樣。賢嬪宮·世子·嬪宮,氣候亦一樣矣。
大殿·大王大妃殿·中宮殿·世子宮·嬪宮·賢嬪宮,政院·玉堂,口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
大殿,朝廷二品以上·六曹口傳問安。答曰,知道。
李昌壽啓曰,吏曹判書鄭羽良,一向違牌,無意行公,其在事體,誠甚未安,卽爲牌招察任,何如?令曰,依。
備忘記,今下弓矢,慶興府使洪重一處給送。
傳于金相福曰,觀武才或別試才,昔年爲軍兵之盛意。昨年正月以後,逐月動駕,今又幸行,宜有慰悅之道,且有前例,一依癸巳年例,別試才,當親臨春塘爲之。令兵曹,今月內擇入。
金相福啓曰,右邊捕盜大將,回鑾之後,有差出之命,而姑未差出。莫重將任,不可一時暫曠,何大將兼察乎?敢稟。傳曰,左邊大將兼察。
又啓曰,右邊捕盜大將未差之代,左邊捕盜大將兼察事,命下矣。左邊捕盜大將趙東漸,卽爲牌招,以爲聽傳敎之地,何如?傳曰,允。
李昌壽,以禮曹言啓曰,和緩翁主駙馬再揀擇,回駕後,更稟事,命下矣。再揀擇吉日,以何間推擇乎?敢稟。傳曰,中旬前擇入。
又以禮曹言啓曰,和緩翁主駙馬再揀擇,取稟。傳曰,中旬前擇入事,命下矣。卽令日官推擇,則今二月十九日二十二日爲吉云。以何日定行乎?敢稟。傳曰,以十九日定行。
金相福,以禁衛營言啓曰,因傳敎本營吹打手四十名處,木二疋式依例分給之意,敢啓。傳曰,知道。
又以內乘,以提調意啓曰,大駕旣已還宮,假內乘李觀夏,依例減下之意,敢啓。傳曰,知道。
以慶尙左水使狀達,興海等官居海夫金自隱·老昩等渰死事,令于金相福曰,渰死人等,令本道恤典擧行。
開城留守黃梓上書。伏以,臣之父母墳山,在於洪州·廣州等地。而臣今受任居留,且將力疾冒赴,戀結丘壟,情不自勝。況臣猥膺寵命,榮耀踰分,而孑然孤露,祿養無所,觸境感痛,靡有止屆。倘蒙旬日之暇,得遂省掃之願,則區區至情,亦可以少伸。玆敢不避煩猥,冒死陳乞。伏惟睿慈,俯垂憐察,許令往返,不勝幸甚。答曰,覽書具悉。卿其依所陳,往省焉。
待敎尹東星上書。伏以,臣之老母,年近七袠,素多疾病,居常凜凜,苟過時日。去年秋,隨臣兄就養于全羅道金溝官次。臣顧連犯違逋,伏俟罪勘,易歲移月,未卽歸省。金之距京師半千里耳,便遞不數,音信多間,臣夙夜戀係,寢夢頻驚。纔得鄕書,母病有加,首尾二旬,症形殊劇。臣母病中,念臣必切,欲臣來視,辭語甚勤,臣得接此報,心意慌擾,有不可時刻淹住,玆敢忙控短章,仍卽起程。伏乞邸下,俯垂矜察,褫臣職名,俾便將護。仍治臣徑行之罪,以肅紀綱,不勝幸甚。答曰,覽書具悉。爾其勿辭,救護母病焉。
己巳二月十三日未時,上御崇文殿。藥房入診,京畿監司同爲入侍時,提調李周鎭,副提調柳復明,京畿監司洪鳳漢,記事官朴師訥,記事官蔡濟恭,記事官黃仁儉,醫官金應三·玄起鵬·鄭文恒·許錭·方泰輿·金履亨·鄭趾彦·金寶潤,進伏訖。周鎭起伏曰,累日動駕,靜攝餘聖體,若何?上曰,雖曰衰矣,而猶能如此作行,群下必謂之不衰矣,心舒故氣亦頗勝矣。周鎭曰,大王大妃殿氣候,何如?上曰,一樣矣。周鎭曰,王世子氣候,何如?上曰,好過,方使之入侍,仍欲使診脈矣。周鎭曰,連日有霧,春氣未和,而觸冒勞動,膈候眩氣寢睡·水刺等諸節,未知若何?上曰,以幸行之故,湯劑連服八貼,眩氣幸不大段矣。周鎭曰,使諸醫診脈,何如?上曰,依爲之。應三,診候退伏曰,脈候左三部調均,右三部亦好,比前益愈,而稍帶浮大之意,似緣幸行勞動而然矣。起鵬,診候退伏曰,左三部調均,右三部微數,而大體好矣。錭,診候退伏曰,脈候似數,而左右三部大體好矣。泰輿,診候退伏曰,脈候左右三部,調均而好矣。履亨,診候退伏曰,脈候左右三部,稍帶數意,而大體好矣。趾彦,診候退伏曰,脈候左右三部調均,而右寸關活處有之亦好矣。寶潤,診候退伏曰,脈候左右部,雖帶浮意,而大體調均矣。此時王世子入來侍坐。周鎭曰,連進湯劑,故眩氣亦勝云,則雖似太靈,而藥效則不可謂之無有矣。丸劑亦或進御乎?上曰,雖服湯劑百貼,予豈得更爲少年乎?湯劑加意進御,而丸劑姑未服矣。若服丸劑,則今番又必曰,此乃丸劑之功云也。周鎭曰,連進則無心,無心中藥效必有之,幸望加意繼進矣。上曰,連服八貼,此乃予工夫處也。周鎭曰,八貼果是工夫貼數,旣至於此,則功效亦可知矣,且心舒則氣亦舒矣。上曰,果然如學問之心正然後,凡事乃可以正也。周鎭曰,湯劑繼進當否,議定,爲宜矣。上曰,以前入湯劑,加劑五貼以入,可也。出榻敎上曰,不特眩氣有愈。今番日氣易致感冒,故預爲服之,果能有效矣。周鎭曰,元氣實,則感氣自不得入矣。今番登涉陵上之際,以聖心自量,則行步動作,比昨秋,果何如?上曰,以常時言之,坐則甚難,行步則稍似不難,而亦不能如前矣。登陟則雖加於此,亦當爲之矣。周鎭曰,此言雖猥屑,敢達。諸臣則今番,不勝鞍馬之勞者,甚多矣。上曰,一日往返,則猶有勞意,而累日勞動則還勝矣。復明曰,今番連有霧氣成雨,恐有聖體之傷損矣。今承下敎,不勝喜悅之忱矣。應三曰,春氣漸深,脈候帶數,丸劑進御,惶恐敢達矣。上曰,丸劑雖進,豈更爲少年乎?周鎭曰,湯劑有一時之效,丸劑有鎭長之效,首醫之請誠是矣。旣以當進爲敎,則固不宜煩請,而伏望加意進御。上曰,氣之差勝,專由方寸。今番則心舒無餘憾,故結於心中者,差解去矣。周鎭曰,村野氓庶,擧皆欣瞻羽旄之美,而適見一老人路傍相與語曰,聞吾王老矣。今見之,則於馬上正坐,鬚髥雖衰白,而容儀尙不衰矣。仍皆曰可喜,無知下賤,亦皆有秉彝之天矣。上曰,百姓,必欲見予衰老而來矣。諸臣,每以予爲不衰,今則百姓,又以爲不衰,予固慮其如此,而亦不欲文飾以待人,故不爲故作衰老之容矣。周鎭曰,東宮侍坐診候爲之好矣。上曰,使之侍坐,欲診脈矣。使首醫以下三人診之,可也。應三,診候退伏曰,王世子脈侯左三部,則調均,右三部,則稍帶數意,而度數亦均矣。錭,診候退伏曰,左右三部,稍有數意,而大體調均矣。起鵬,診候退伏曰,左右三部微數,而大體好矣。上曰,與向日何如?應三曰,一樣矣。近來引飮之候,何如?上曰,元良如是肥大,故似有引飮之事矣。仍命王世子出腕示諸臣曰,卽今如此,將來必益肥爲慮矣。應三曰,肥大之人,若骨不露則不好,而王世子則骨皆露,雖肥無害矣。周鎭,達于王世子曰,邸下引飮之候,比前冬加減,若何?詳細下令于醫官爲好矣。王世子曰,一樣矣。上笑曰,元良引飮,出於厭讀而成習矣。周鎭曰,頃伏見東宮製下之文,勤學之志,見於辭旨矣。上曰,非知之難,必踐行然後乃可,元良非不足於知也。周鎭曰,若皆實踐,則堯·舜之德,不難成矣。上曰,雖能知之,不能踐行,則何以爲堯·舜乎?此實可勉處矣。周鎭曰,其時滿廷諸臣,莫不喁祝以爲,我邸下旣作此文,必當有實踐之效云矣。上曰,不製則已,旣製而如或不能實踐,則此後見諸臣,能無愧乎?予爲元良,實爲懍然矣。周鎭曰,臣想望其實踐,故以製下之文,置於袖中,誇示於諸臣之或未及見者矣。上曰,東宮出去讀書,可也。王世子承命而退。周鎭曰,臣將監劑退出之意,敢達。上曰,依爲之。上曰,道臣使之入侍者有意,畿甸之內,有何弊瘼?而守令有何所言乎?鳳漢曰,一年兩次陵幸時,則畿甸民力多入矣。自今以後,則一次爲之,民力半減,民皆喜幸。而今番陵幸,亦不過秋幸進定之事,則民力元無加入之事。但畿內民人,大體近甚凋殘,此誠可憐矣。上曰,昨日所敎乞兒,何以爲之耶?鳳漢曰,方衣袴未及製給,故姑留臣營矣。上曰,襦衣製給,可也。鳳漢曰,目前事有數件可達者,故仰達。頃日長湍府使李普赫,以陳田免稅事上疏,而以待秋發遣本道都事,摘奸施行之意回下矣。楊州亦嶺斤面陳田八十餘結,一望荒廢之廣坪,未免白地之徵稅。臣於巡歷時,亦目覩其可冤之狀,畿甸民力,自多種種徭役,其所疲殘,視諸道尤甚,所當別爲軫念,荒田徵稅,極爲可憐。楊州陳田,亦依長湍例,待秋摘奸,姑爲給災,待其還起,隨起隨稅,似好矣。上曰,依長湍例爲之事,分付備局,可也。出擧條鳳漢曰,臣以南陽軍器事,不得不有所仰達矣。丙寅年朝家以短劍改造次劃給米錢,前府事時,改備六百柄,時府使自備物力,又爲新備百五十柄。今則物力已盡,朝家亦難每每劃給,且仍置其短劍,則將不過爲無用之物。臣意則通計時存之數,以其二刀合鑄一劍,似合事宜矣。上曰,所達正若予意,依爲之。出擧條鳳漢曰,畿邑軍器,多有疎虞,而其中火藥,尤無所儲,雖有鳥銃,旣無火藥,何以用之?不可不及時備置,令所屬軍門,計各邑鳥銃之多寡,火藥量宜加送事,分付,何如?上曰,依爲之。出擧條鳳漢曰,臣於沁都,適有一得之見,故仰達。沁都保障,何等重地,長養樹木,實爲急務。臣於前秋,巡過本島,見其諸山之濯濯,問于諸民及留守,則以爲都中柴道甚艱,一年草隨生隨刈,以致如此云。今若不念柴樵之艱辛,只飭樹木之植養,則島主無以資生。臣意此後島中田畓穀草,一不出送于津外,皆使島中人買用,以給柴道。而山腰以上,嚴飭禁伐,且植海松,以爲日後長養之地,似合遠慮之道矣。上曰,此則令備局稟處,可也。出擧條鳳漢曰,臣於前秋,奉審各陵,則自經丙辰年陵官被罪之後,樹木長養,比前稍勝。而至於光陵,則周圍甚廣,樹木終未免稀疎,且陵內樹木,莫如檜木。而本陵元無檜木,分付禮曹,知委陵官,多植檜木,似好矣。上曰,依爲之。出擧條鳳漢曰,豐德府使李鐽,頃遭臺論,至今撕捱,春務方殷,官事可悶。自本道豈無論罪之道?而到任屬耳,已有善治之望,則殘邑遞易,誠爲可悶。且自朝家連爲催促,則何敢徒守廉隅,必欲圖遞乎?迹涉規避,事關紀綱,以無敢撕捱斯速還任之意,各別申飭,何如?上曰,嚴飭吏曹,卽爲下送,可也。出擧條上曰,因守令事,有所思矣。於吏曹有申飭者,承旨書之。復明承命書傳敎曰,大政踰月,已成痼弊,冬政之尙今遲滯,其涉寒心。吏判肅謝之後,復事撕捱,其涉過矣。從重推考,其令卽爲擧行。書訖。上曰,道臣更爲達之。鳳漢曰,近來民習漸奸,非理好訟之弊,誠極絶痛。田畓相訟之際,渠若理曲而當屈,則不待決訟,徑買宮家,宮家則不知其奸情,定價買得,輒至與小民紛紜爭訟,其在國體極涉未安。此後則凡民田起訟,而未決折未官,斜之前,各宮家無得徑先買取,以致替人起訟之意,出擧條,申飭。其幻弄欺賣之人,則隨現嚴懲,以爲息爭安民之地,何如?上曰,此弊已孰知矣,所達極是,依此爲之。此後若此者,依頃日下敎,一例嚴勘,可也。出擧條鳳漢曰,東道松木,年年斫下,今則漸犯黃腸之山,事之可駭,莫此爲甚。江原監司,與京畿監司,同力禁斷,則似有一分之效,令廟堂知委施行,何如?上曰,所達是矣,依爲之。各司各軍門,一體嚴飭,備局之徑先許施,亦爲申飭,可也。出擧條復明曰,關東斫木禁斷事,畿伯旣已發端,臣亦以內局蔘供事,有可達者矣。嶺東各邑,多有産蔘之處,在前則邑邑採蔘,品好而産優,莫重御供,專靠於此矣。挽近以來,冒耕蔘田之弊,日甚一日。勿論土民流氓,以火田爲業者,放火,樹木無限延燒,轉入蔘田,逐年焚墾,殆無餘地,靈根旣熄,蔘路絶種。該封各邑,收錢民間,每爲貿易於他處,一兩蔘價,或至五六十兩之多,而蔘品不好,民弊滋甚。所謂火耨資業者,半是流民,而本官,利其捧稅,不爲嚴禁。臣意以爲,從前産蔘之處及其他宜蔘之地,竝宜廣其範圍,定其四標,守護禁斷,如黃腸山封標之例,以爲着實養護之地,則不過十年,産蔘如舊矣。嚴飭道臣,別樣禁斷,定式施行,似好矣。上曰,所達是矣。以此嚴飭道臣,可也。出擧條鳳漢曰,京畿各驛,以王令初傳之驛,日漸疲弊,已至十分地頭,事之寒心,爲如何哉?此皆由於使星之濫把,仍把之致也。雖以今番陵幸時,奉命使行言之,似或不無加把之患。察訪若擧職,則豈可如此乎?此後則奉命使行,無得如前加把之意,更爲嚴飭。畿驛察訪遞易時,必以有風力之人,各別擇差事,分付,何如?上曰,依爲之。出擧條上曰,畿伯更無可達之事,先爲出去。而注書出去,儒臣持心鑑入侍事,分付,可也。臣師訥,承命出去,與校理李奎采,修撰尹東度,同爲入侍。上曰,讀之。奎采讀心鑑,至氣衰心耗。上曰,讀此更思重臣之言矣。予雖以氣衰言之,民猶不信,諸臣亦皆曰不衰。蓋皆不知予方寸已衰故也,豈不沓沓乎?上曰,下番讀之。東度讀訖。上曰,注書出去,政訓持來,可也。臣師訥出去,持政訓入侍。上曰,予氣雖若不甚衰,而心則已作枯木死灰矣。奎采曰,聖人血氣,有時而雖衰,志氣則無時可衰。聖上之每以枯木死灰爲敎者,實爲悶事矣。上曰,心旣老矣,奈何?但猶有浴沂風雩之意,故述編亦言之。以此見之,心猶似有活意矣。至於世事,已無心焉。頃作心鑑時,猶有浮念矣,今則浮念亦無矣。奎采曰,浮念則不好,無此則豈不好乎?東度曰,浮念之漸無,可以仰見聖上心學,益有所進,而心鑑一部,可爲東宮之仰法,臣等不勝欽仰矣。第以文字垂敎,只是言敎,猶不如身敎之尤爲切要。當此東宮代撫庶政之日,殿下尤爲加勉於一動一靜之間,必使東宮,有所觀感取法之地。臣等區區之望矣。上曰,予於此時,有何所事乎?不過爲此等文字,欲日後東宮見之,有所興感也。奎采曰,此書卽堯·舜心法,列朝家法,而殿下之所心得者也。東宮奉覽,必多興感之心矣。東度曰,殿下言敎至矣,盡矣。必更以身敎之道,留意加勉,勿以枯木死灰爲心。而日用之間,益勉工夫爲好矣。復明曰,儒臣所達俱甚切實,必垂體念,益加工夫伏望矣。上曰,予今釋負,是雖深幸,而昨於路中,見懸鶉之民,心尙不安矣。臨御二十五年,無一可稱,而爲民父母,使民如此,寧不歉愧乎?奎采曰,博施濟衆,堯·舜病之,安得使無一貧民乎?但東宮聞知,聖上今番特恤乞兒之事,必有興感惕念之意矣。臣等,以此益欽歎矣。上曰,此等事若不出於公心,反爲能吏之事矣。予則實出於惻隱之心,而東宮聞此,若或欲使民德我,而有意爲之,則此反不好,所謂天理人欲同行異情者也。東度曰,殿下昕夕不忘民之盛意,臣常欽仰而同行異情之敎,聖慮深遠,可使聞於東宮。而東宮,若體行此敎,則三代之治,無過於此矣。上曰,都承旨及上注書當出去。金虎門留門事,注書出去分付,可也。臣師訥,出去分付後,更爲入來進伏。上命復明書傳敎曰,同副承旨朴弼載遞差,待開門政官牌招開政。復明書訖。上曰,政訓讀之。奎采讀訖。上曰,今番上言,必多濫矣,精抄爲可。復明曰,實多濫矣,臣意亦精抄爲計矣。諸臣,仍爲退出。
上在昌德宮。常參·經筵,以代理停。
巳時至未時,日暈。申時酉時,日暈兩珥,暈上有背,重暈。夜自一更至四更,月暈。
吳遂采達曰,明日常參,取稟。令曰,停。
金相福達曰,大司憲沈錥,執義閔遇洙,掌令宋能相,持平鄭基安在外,掌令李應協呈辭持平洪樂性,徽旨未下。今日以監察茶時之意,敢啓。令曰,知道。
又達曰,右承旨趙明謙,同姓四寸弟幼學明恒身死,服制已行四日。出仕,何如?令曰,依。
李昌壽達曰,新除授承旨待下批,卽爲牌招,何如?令曰,依。
又達曰,吏曹判書鄭羽良,參判李天輔,參議沈星鎭,牌不進推考徽旨及罷職徽旨,今方捧入,而開政命下之後,不卽擧行,其在事體,極爲未安。判書·參判,竝更牌招開政,何如?令曰,依。
又達曰,吏曹判書鄭羽良,參判李天輔,再招不進推考徽旨,今方捧入,而開政命下之後,尙不擧行,其在事體,誠極未安。所當更請牌招,而一日三牌,有傷事體,何以爲之?敢稟。令曰,牌招。
有政。吏批,判書鄭羽良上書入達,參判李天輔進,參議沈星鎭牌不進,左副承旨李昌壽進。
兵批,判書金尙魯病,參判李昌誼病,參議柳萬重病,參知宋昌明入直進,左副承旨李昌壽進。
吏批啓曰,判書鄭羽良上書入達,參議沈星鎭牌招不進,徽旨未下,小臣,獨政未安,何以爲之?敢稟。傳曰,仍爲之。
又啓曰,平壤庶尹,今當差出,而本府以營下劇邑,物衆地大,素稱難治,不可不各別擇差。他道有聲績守令,竝擬,何如?傳曰,允。
以曺命采爲承旨,黃景源爲應敎,金善行·任爲校理,鄭宲爲文學,李壽德爲吏曹正郞,李益炡爲同義禁,李弘德爲禮曹正郞,徐命維爲工曹正郞,金百鍊爲禁府都事,曺命協爲刑曹正郞,金致一爲繕工副正,柳儼爲造紙提調,崔世輔爲龍川府使,金養正爲鳳山郡守,李衡鎭爲儀賓都事,魚有瑾爲平壤庶尹,李載顯爲慶尙都事,韓光肇爲持平,鄭東里爲引儀,王世賓爲崇義殿令,李應協爲副校理。
兵批啓曰,知中樞府事兪知一,同知中樞府事柳桓·姜德興,僉知中樞府事洪瑜,年老病痼,無望供職。宣傳官鄭景,曾旣蒙直赴之命,所帶之職,係是南行窠,不可仍帶,俱爲呈狀乞遞。竝姑改差,何如?傳曰,允。
以方泰輿爲副護軍,李益炡·朴弼載·趙雲逵爲副司直,李世鉉爲副司正,高嶺僉使李載文加折衡。
傳于金相福曰,戶判雖或出去,盡持俄者持入謄錄,入侍。
又傳曰,戶判,持大王大妃殿謄錄,同爲入侍。
金相福啓曰,戶曹判書朴文秀,兵曹判書金尙魯,依下敎來待矣。傳曰,詣閤。
又傳曰,訓將留待。
李昌壽啓曰,左邊捕盜大將具善行,仍任事,命下矣。令該曹卽爲口傳付軍職,仍卽牌招命召,及大將牌·傳令牌,傳授,何如?傳曰,允。
兵曹口傳政事,以具善行爲副護軍。
注書李顯祚呈辭,代以李明祚爲假注書。
傳于李昌壽曰,儒臣有闕員,則今日政,備擬以入。
李昌壽啓曰,禮曹判書金若魯,以長陵石物有頉處,稟定事,依下敎來待矣。傳曰,入侍。
又以禮曹言啓曰,親臨春塘臺別試才,依癸巳年例爲之事,命下矣。自前觀武才時,例以文臣庭試,或儒生庭試輪次對擧,而癸巳年別試才時,有與觀武才,有異對擧一款,勿爲磨鍊之命矣。今番則何以爲之?敢稟。傳曰,置之。
又以禮曹言啓曰,來三月初九日大報壇親祭時,王世子陪祭一節,何以爲之?敢稟。傳曰,置之。
金相福,以兵曹言啓曰,別試才當親臨春塘爲之,令兵曹今月內擇入事,命下矣。令日官推擇,則今月二十五日二十九日三十日爲吉云,以何日定行乎?敢稟。傳曰,以二十五日爲之。
吏曹判書鄭羽良上書曰,伏以,日昨雲日祥和,大駕還宮無撓,臣民,喜幸何已?臣積違召令,已至十六牌矣,揆以邦憲,宜置重堪,而尙爾倖逭,日煩宣召。又於昨日伏承大朝下敎,責以旣謝恩,而復厮啀,臣慙駭悸恐,益不知所措。噫,臣之受銓命,在於邸下聽政之前一日,臣爲參盛儀,兼以製進敎文,不得不謝命,而非出於遷就僶勉之計也。臣已將不可冒沒之狀,悉暴於前書矣。臣旣萬無一轉動之勢,而徒於羈係日月,使大政稽留至今,則公私豈不交病?而重可悶哉。臣只有早被刑章而已。趨承無路,而三召荐降,求死不得。玆敢走伏闕外,申暴血懇。伏乞离明,特垂諒察,劃卽鐫遞,仍治臣積犯逋慢之罪,以勵臣工,以安私心,不勝千萬幸甚,臣無任云云。答曰,覽書具悉。一向撕捱,其涉過矣。卿其勿辭,從速行公。
己巳二月十四日巳時,上御歡慶殿。兵·戶判·訓將,同爲入侍時,戶曹判書朴文秀,訓鍊大將金聖應,兵曹判書金尙魯,左副承旨李昌壽,記事官朴師訥,記事官蔡濟恭,記事官黃仁儉,同爲入侍。上曰,初試規矩,前規,何如?尙魯曰,癸巳年則初試秩部將·守門將·禁軍及訓禁御守摠五軍門射手,柳葉箭一巡二分,馬兵騎芻一次二中,砲手鳥銃一巡二中,試取。而丙辰年別試才時,則柳葉箭一中以上,騎芻一中以上,鳥銃二分以上試取,比癸巳規矩差輕矣。今番何以爲之乎?上曰,初試,一依癸巳例爲之。而其中隨駕軍兵,則射手柳葉一中,馬軍騎芻一中,砲手鳥銃一中,擧行事,分付,可也。出擧條尙魯曰,癸巳年則三軍門馬兵,以騎芻試取,禁軍則以柳葉箭試取。而卽今禁御兩營馬軍,竝以騎士改之,朝家所以待騎士者,一如禁軍矣。今番騎士試取規矩,何以爲之乎?上曰,騎士一依禁軍例,以柳葉箭試取,可也。出擧條尙魯曰,如此則朝家之待騎士,不以馬兵同視,而與禁旅同視之意,渠輩聞之,必喜之矣。上曰,別騎衛,則何以爲之耶?尙魯曰,此則與馬軍同矣。文秀曰,局出身無歸屬,而善銃善射,身手俱好一等精兵,而訓鍊都監,棄而無用,極爲可惜。曾前戊申從征出身,無歸屬,故特罷都監左前哨,而以從征出身,充作別騎隊矣。今亦以局出身之類,依其例限百名,克屬於馬兵則似好矣。上曰,馬兵,亦精兵亦善射矣。文秀曰,自少勤苦可以得力之士者,莫如局出身也。尙魯曰,局出身則射料食之矣。聖應曰,戊申從征出身,則一時落料爲悶,故作爲別騎隊,而其時閑良,亦多入者。今則皆以出身充之,蓋從征出身,則其數不多,可以編有歸屬。而至於局出身,則本營有案,一年二次問安於大將,而其數近五百名,此輩區處誠難矣。若如從征出身之可以盡數區處,則左前哨前旣罷之,右前哨之今又罷之,亦何難矣?而旣無編及之路,則猝然似難變通矣。上曰,更爲詳議爲之,似難猝決之事矣。上曰,卽今元良代理之初,國事尤爲可爲之時矣。尙魯曰,國家雖無事之時,每若有事之時,爲心無少懈怠爲好。而卽今人心恬嬉,一無可恃者,是甚悶矣。上曰,我國人心怪矣,一人誑言以爲胡人來,則人心必瓦解矣。文秀曰,然矣。民心無可恃矣。上曰,朝廷亦如此,何獨民乎?尙魯曰,然矣。文秀曰,古語云勞於求賢,逸於任人,故人君以得人爲憂,則國事自可無憂矣。上曰,得人在於得吏·兵判,而人君雖知其當爲而爲之,亦奈被傾軋何?文秀曰,傾軋者不過一二人,如此之類,永塞不用,則似無此患。而但雖聖上,未能十分詳知其在銓者果賢,傾軋者果讒故也。上曰,然矣。雖卿予亦未詳知矣。文秀曰,耕當問奴,殿下每事,問于大臣,則有可知之道。大臣則在外,故外間情僞,多所聞知矣。上曰,時弊予當言之,以備薦見之,大臣亦多㤼焉,奈何?文秀曰,殿下仁慈過,故諸臣不得盡職,有狃安之弊,此由聖上導率之未盡善矣。上曰,此則元良愈於予矣。文秀曰,國家之福矣。上曰,訓將是德將矣。文秀曰,平時則好將矣。上曰,神機則非所期望,而取其有德氣矣。文秀曰,然矣。上曰,今番兩都留守,誠得人矣。文秀曰,今番風波之餘所得,此亦聖上之力也。每以得人爲重之意,敎于東宮,則最爲切實矣。上曰,東宮生於安樂之時,不知世間苦樂,是予悶慮者矣。文秀曰,方因下敎,言端旣出,敢達。殿下之近來責望東宮,太過。日昨次對後,召對不爲之事,有所責敎,臣意則甚以爲悶。頃日書筵罷後,水刺未進,而仍爲次對,以致水刺太晩云,豈不甚悶乎?殿下猶不知此事,而如是督課,自然血氣未定之時,日不暇給,必生病患,稍爲緩督,此後次對日,則兩筵停止爲好,是爲勿忘勿助長之道矣。上曰,其日水刺不進,非予之咎,而中官不善爲之致也。予則若干失時,別無難意,而元良則食量頗大,失時則難矣。予以爲次對時,若酬酢過久,則諸臣勸進飮食亦無妨,若其所進或過多,諸臣輒爲規勉,則此亦好事。而君臣之間,雖其相見之時,進食何妨乎?文秀曰,酬應過久,則必有氣升,氣升則不好矣。次對日則兩筵皆停,而有時或東宮自欲爲之,則爲之好矣。上笑曰,必無自令爲之之理矣。其於政事,則必將非久成就。而但卽今元良,不知民間疾苦,卿等每以民間疾苦,達之,爲宜。文秀曰,不但民之疾苦,凡奏達之事,實多東宮未嘗聞知之事,必令諸臣奏達之際,必敷陳其事根本,達之爲好,知其根本然後,可以裁決。今日聞一事到底,明日聞一事到底,自然非久明於事務矣。上曰,此言極是矣。尙魯曰,戶判言,誠爲好矣。奏語且必簡約爲好,此後,必以簡約爲達,論事必陳根本之意,分付于大臣,似好矣。文秀曰,自內敎導之際,以事有不知,必爲博問之意,申申勸諭。而臣等又以太嚴重太淵默,常常進規爲好矣。上曰,卿言是矣。東宮嚴重淵默,其於鎭定世道之道,必有益。而但慮諸臣嚴畏,不敢進規矣。尙魯曰,卽今世道,雖以聖上之明察,猶不能盡善爲之。東宮雖睿姿嚴重,有憚壓之德,而未嘗閱歷世道,人情物態,何以照察?伏望殿下,勿以付托爲恃,而毋或暫忘於世道爲宜,卽今世道,唯在聖上之引導矣。聖上每以精力衰耗爲敎,而以今番動駕言之,多以馬裝擧動,而少無疲勞之色,安吉回還,臣等之喜悅極矣。臣等之意則以爲,卽今聖上之精神氣力,必無萬機難酬應之慮,必爲留着聖念,臣等區區之望矣。上曰,予豈全忘世道,不助元良乎?尙魯曰,若非殿下二十餘年做爲之功,則世道亦必不如於今矣。上曰,以兩大臣付托元良,予以爲善爲之事矣。尙魯曰,今番初試事,多有及時稟定者,敢達。西北別付料軍官中,付料者及三軍門都提調軍官·扈衛三廳付料軍官·各軍門付料之類·軍器寺付料別破陣,癸巳年竝初試試取矣。今亦依此擧行乎?上曰,依爲之。出擧條尙魯曰,經理廳軍官五人及守堞軍官付料之類,癸巳年則不爲試取。而丙辰年則亦許初試試取矣。今則經廳移屬於摠戎廳,今番何以爲之乎?上曰,旣有近例,一例初試,可也。出擧條尙魯曰,除初試人員,別單啓下。而初試之類,則部將·守門將·禁軍捕校及隨駕各差備官以下,自兵曹試取。各軍門將官軍兵,自各其軍門試取。扈衛廳軍器寺所屬自本廳本寺試取事,依前例擧行,何如?上曰,依爲之。出擧條尙魯曰,本曹禁軍等初試,依近例慕華館設行,何如?上曰,依爲之。出擧條尙魯曰,武臣軍職無屬處嘉善以上,癸巳年除初試許赴矣。今亦依此擧行乎?上曰,依爲之。出擧條尙魯曰,庚申年隨駕之各差備及陵所·墓所·晝停所·幕次考喧將·從事官·挾輦將·從事官·捕盜軍官,皆許初試,而此乃癸巳所無之名色也。今番則旣用癸巳年例,一倂置之乎?上曰,一例許試,可也。出擧條尙魯曰,癸巳年別試才時,除初試人員規矩,以柳葉一巡啓下矣。今番何以爲之乎?上曰,依癸巳例爲之。出擧條尙魯曰,臣以捕將事有仰達之事矣。近來捕將,每以宿將循環爲之。而宿將則每於職事,任他不爲之弊多矣。禁盜之政,實係都民休戚,不可泛忽,而近來竊發之患益多,不但外方爲然,都城近境,亦有爲患云。此時捕將,不可不擇,而且必久任爲好,故臣於具善行西閫之命,上書爭之矣。及承批旨之後,更爲思之,西閫亦是重任,聖敎誠爲至當矣。卽今捕將,將差出,而可合之人,終未思得,宿將,則豈無諸人?而金聖應,自前不爲行公,具聖任,不可與厥子代任,朴纘新,不無任他職事之慮,實難可合之人矣。臣意則統制使張泰紹,似善爲此任,而卽今瓜期將滿,且是曾經之人,將擬首望,而旣是外任稟達然後可擬,故仰達矣。上曰,御將之意,何如?文秀曰,人心率多始勤而終怠,終始如一者,實難其人。而具善行,則其爲天性,雖年至六七十,其心必如一矣。自其爲捕將之後,專意職事,戢捕之政,甚多稱譽,此人若久任,則終始不懈,必有大段得力。而方當處處多盜,都城至近地如西山及東門外,亦有此患之時,善行遽然出外,誠爲可惜矣。上曰,具善行·趙東漸,頃皆見之,皆是愼密之人矣。尙魯曰,具善行,心事公平,近來武弁中難得之人矣。上曰,武人公平,尤是美事。尙魯曰,捕將則以張泰紹爲之好矣。上曰,李義豐亦豈不好?文秀曰,李義豐亦好矣。而兵判之意,兩捕將,欲互對爲之矣。尙魯曰,果有此意矣。此時世道,若不參錯,則亦有所害矣。上曰,此則戶·兵判之言,非矣。文秀曰,自有如此之道矣。上曰,承旨書之。昌壽承命書之。傳曰,備局次對日,書筵停止事,分付春坊。又傳曰,頃者兵判上書,稟於予,故予意此間得人,以此下敎矣。今因兵判外任竝擬之請,更以思之。噫,申飭營將,蓋所以爲民,而況都民休戚乎?且久任然後,可以冀效,以頃日之事推之,其遞可惜。追允兵判之請,其代,令備局另擇以薦。昌壽書訖。尙魯曰,都案廳恒式及別例,各爲別單矣。一經睿覽後,踏啓字還下,永爲定式爲好,故今日持入奉上矣。上曰,左右伏兵何軍也?尙魯曰,捕卒矣。上覽訖曰,此別單欲作冊置之乎?尙魯曰,將作二冊,一則置本曹,一則給置衛將所,而此別單,則別置爲計矣。上曰,如此爲好矣。尙魯曰,近來出用之數,奸僞百出,歲加月增,以至於經費難支之境,臣之請行釐正者此也。自上特令書入者,亦此也。今此恒式別例兩件,別單中,加減實數,旣經筵中睿裁踏啓下之,則事體之重,與庚寅別單無異。此後,毋論掖庭署諸上司各司,如或有加數責立濫徵軍價之弊,則自衛所,隨卽牒報於本曹,當該官員草記,論罪,何如?上曰,依爲之。出擧條尙魯曰,今此兩件別單,依庚寅別單例,自備局卽爲捧甘於各其司,爲先各別嚴飭,何如?上曰,依爲之。出擧條上曰,戶判所達之事,達之。文秀持謄錄冊進伏曰,各殿·各宮進排物種,聖上不可盡燭,故內入盡爲謄錄,一經睿覽,則應入之數,可以洞燭。而其中必有中間消融之弊,不可不一番稟裁然後,可以詳知定式矣。上曰,謄錄冊上之。文秀遞傳于承傳色,上之。仍曰,其中一事尤有可疑者,掌苑署每日進排之果實,雖以大王大妃殿所納數言之,一日九種,而各種亦優數納之,似無不足之患,又有別入之時云。此亦稟達然後,可知矣。上曰,此甚可疑,此則從當知之矣。文秀曰,保母·尙宮,自本曹作爲二人名目上下矣。頃始聞知,則保母·尙宮是一人名目云,以此推之,從中濫費者多矣。上曰,此尤無據矣。保母·尙宮,元是一人名目矣。上答曰,天下無不對之言,信矣。此又有保母·尙宮之對,所謂阿只乳母亦是一人名目,而此作二人名目矣。文秀曰,此則臣亦不知矣,果無據矣。上親覽各殿·各宮謄錄,以御筆親自刪減訖。使承傳色遞給文秀後,上曰,大王大妃殿謄錄所重在焉,依前進排,爲宜。文秀曰,各所殿堂所入油芚·草芚等事,此後則直爲分付於戶曹,勿使紫門監進排爲好。紫門監下人,雖一立草芚,猶可捧數葉錢,故以是爲貴,每每從中消融矣。上曰,筵席事體嚴重,而戶判所達有涉細瑣,推考,可也。出擧條上命昌壽,書傳敎曰,今因度支釐正,大覺國用之從中濫費,若無戶判之今番釐正,諸臣何以知此?非徒漢文笑我,其弊流於吾民,可勝寒心。此後凡諸內入,聽傳敎後,有啓下單子,只有聽傳敎,無啓下單子,則度支之臣執奏。凡諸闕中修理等事,有下敎,則郞廳率算員入來看審,親聽中官之言然後,擧行事,分付。昌壽書訖。上曰,推考及此傳敎於戶判,可謂一懲一褒。文秀曰,推考亦榮矣。上曰,此傳敎,戶曹大廳懸壁,常目似好矣。文秀曰,當如是爲計矣。上曰,當該中官,兵曹別單啓下之際,有做錯之事,從重推考,可也。出擧條上曰,如此釐正之事,予雖衰老,猶且爲之,卿等亦須畢其事,爲宜。尙魯曰,殿下此等釐正,誠爲聖德事矣。上曰,若非靈城,何以知如此之弊乎?尙魯曰,雖有朴文秀,聖上若不勇斷,則何以能爲乎?此時文秀與聖應,有所私語。昌壽曰,筵席事體嚴重,而重臣私語,殊涉未安,竝推考,何如?上曰,依爲之。出擧條上曰,闕內各處之定立雇軍,旣有內下別單,而間或以元軍混立云。自兵曹更爲詳察,如有不遵別單之事,則嚴飭,宜矣。尙魯曰,此弊有無,臣未之知,常時意謂衛所,一依內下別單擧行矣。今承聖敎,誠爲怪訝,謹當査實嚴飭矣。上命昌壽,書傳敎曰,噫,凡諸浮費,一自闕中,竝皆減焉。其各司所管之臣,豈敢吝惜?度支知此,卽爲釐正。而二去戊申以後增加者,勿論上司,一竝減去事,分付。又傳曰,今番次對,以十六日爲之事,分付。昌壽書訖。上曰,諸臣退去,而儒臣,持自省編入侍事,分付,可也。出榻敎諸臣以次退出。
二月十四日酉時,上御歡慶殿。儒臣,持自省編,戶判·訓將,同爲入侍時,戶曹判書朴文秀,訓鍊大將金聖應,右副承旨金相福,副校理李奎采,修撰尹東度,記事官朴師訥,記事官蔡濟恭,記事官黃仁儉,以次進伏。上曰,俄更知之,慈殿所納果品,多有元不入者,所納不過二種云,此亦當釐正。慈殿謄錄冊,上之。文秀曰,無據矣。仍以謄錄,遞傳于承傳色上之。上曰,初欲稟于慈殿然後,釐正矣,此則更無可稟矣。豈意中間濫費,至於如此乎?前後戶判,皆爲見欺,而予亦不知,徒聞經費不足之說,豈不可痛乎?文秀曰,今此謄錄,盡爲釐〈正〉然後,戶判可爲之人,循環爲之,使皆熟知遵行之地爲好,如是爲之,則此後下人,無敢欺隱矣。上曰,此錄存則更無可慮矣。聖應曰,然矣。今此減省,將至十萬餘兩云,其爲補用經費,當何如?此誠聖德事,而旣有此謄錄,則長久遵行,豈有見欺之慮乎?上曰,各殿各宮謄錄冊,盡爲上之。文秀,遞傳于承傳色上之。上曰,濫雜如此,而予只減削而已。不問渠輩之罪狀者,是不察淵魚之意,可謂寬典之極矣。究厥所爲,則極爲無據。而以予晩政之故,不問矣。文秀曰,聖敎至當矣。但或減刪,若太過,則各殿·各宮所入,其無太簡之慮乎?上曰,雖如此減刪,其所當入之物,比前甚多。今則闕內之人,聞其當入物種,人皆欣欣然也。此後此謄錄,謄出一本,納于各殿·各宮,以爲按錄推納之地爲好矣。文秀曰,當如敎謄納矣。上親閱謄錄各冊,更加減刪然後,命承傳色遞給文秀。仍爲下敎曰,今則可減處盡減,已爲了當矣。渠輩之曾前濫雜之罪,予皆闊略之矣。文秀曰,聖敎好矣。渠輩已偸食之物,置之,誠得當,渠輩聞此聖敎,必無怨意矣。上曰,渠當感其不問,何敢怨乎?文秀曰,今此減刪之數,所得甚多,臣當計之,欲略干分給於貢物之難支者矣。上曰,便宜爲之,宜矣。上曰,訓將進來。聖應進伏。上曰,馬兵事,元良次對,當爲之。而局出身抄陞之法,見其身手而爲之乎?何以爲之耶?聖應曰,從其榜次,而陞之矣。上曰,從其榜次,則雖有可用之人,必有老死不陞之歎,取材爲之,似好矣。文秀曰,取才,是當然之道矣。聖應曰,武藝前銜元出身,各有當陞者矣。上曰,武藝所管幾何?聖應曰,四十人矣。局出身無付料之道,故從榜次爲之之時,亦不無弄奸之弊,故臣常親執爲之矣。上曰,禮判奉審入來云,注書出去,使之入侍事,分付,可也。臣師訥出去,與禮曹判書金若魯,同爲入侍。若魯進伏曰,臣詳細奉審,則工匠輩言內,甲方引石厚一寸,可以他石付之,而申方引石則所落處微小,若以他石付之,則甚薄難付云。而卞爾珍以爲,以石末細篩,和以白蠟,火炙付之,則甚堅不落云,臣聞甚虛疎,更詰其曾試與否,則以爲累試而完固不落云矣。上曰,果完固則此誠好矣。以石末補之,而又以廣鐵,仰包圍之,則似好矣。若魯曰,卞爾珍,則以爲不必用鐵云矣。上曰,以鐵圍之然後,始無慮矣。仍命承旨書傳傳敎曰,長陵石物修補處,今禮官,卽爲擇日擧行,告祭亦依例擧行事,分付。又傳曰,石末和白蠟堅補,依前束鐵事,分付。相福書訖。上曰,卞爾珍,誠有才矣。若魯曰,卞爾珍事,今因下敎,敢有仰達矣。昨年永禧殿役事後,卞爾珍,因賞典除拜僉使,未及赴任,以北伯之筵請,初命換差北道邊將矣。其時兵判,又有持難,故至於許遞,而北伯亦不帶去。此非渠之自遞,而無端落官,當初承傳,未免歸虛,而不見用,更令該曹收用,宜矣。上曰,然矣。一依尹德熙例,更爲調用事,分付,可也。出擧條上曰,戶·禮判·訓將,先爲退去。儒臣讀之,可也。若魯·文秀·聖應,次次退出。而奎采讀自省編未訖。上曰,注書出去,畿營吏招致門外。日昨安城民,何以爲之事,問來焉。臣師訥,承命出去。畿營吏催促招來之際,司謁出來曰,其事雖未及問知,注書先爲入侍事,有下敎矣。臣師訥還卽入侍,此時自省編,奎采·東度·相福·濟恭,已皆讀之。仁儉方讀之矣。上曰,注書讀之。臣師訥,起伏讀訖篇末。上曰,注書更爲出去,厥民之事問來焉。臣師訥,出問入達曰,畿營吏以爲,方其衣袴未及盡製,故尙姑留置,而好爲饋食,且置溫堗云矣。上曰,唯。上曰,下番以學校事爲達,而不但學校爲然,卽今人心世道,無可爲之道矣。奎采曰,豈有無可爲之時乎?挽回之道,惟在聖上矣。相福曰,當此輔導東宮之時,得用賢才,是爲先務。而但知人甚難,以外面見之,雖似好人者,而考其行,則其心無狀者有之。外面雖若拙訥無可取者,其心質朴,實爲有益於世道者有之。殿下或以外面取人,則必多所失矣。必以心志之淳謹者,輔導東宮,則此爲第一有益之道矣。上曰,承宣之言是矣。但奈其心難測何,予豈不欲取其質實乎?易爲所欺,故難知矣。東度曰,承旨之言,可見其心矣。以心取人之說,誠極好論矣。奎采曰,臣以爲人之有心,何以知之?雖父子兄弟,難見其心,欲見其心,必以其所行事推知。臣謂臣僚中,有善行善事者取之,則得人斯過半矣。上曰,雖有一二行事之可取者,亦難知其心矣。忠孝,雖其大節,猶有忠而未孝,孝而未忠者,此豈不難知乎?奎采曰,大體則忠者必孝,孝者必忠矣。上曰,今則累見欺於人,故日昨欲見金鎭商者,有意而亦有數人擢用者,蓋恬退邊人,似有益於世道矣。奎采曰,卽今質實邊不足,今則以質勝文之道,導之似好矣。上曰,今則文亦不成矣。東度曰,今番戶曹減省之事,極聖德事也。孔子曰,節用而愛人,節用之道,實是爲國之要也。此時蓄積之道,不可不留意,而近來浮費之道,不但京司爲然,外方亦多浮費。亦爲申飭於諸道監司·守令,以爲各自留意於減省之地,似好矣。奎采曰,殿下則國用匱乏之事,庶可盡察,而東宮則必不知如此矣。今聞減省之事,東宮,亦必有惕念之意。此不但有光於聖德,亦可爲鑑戒於東宮矣。上曰,今雖減省,日後亦安知無濫費之更出他竇乎?予甚凜然,惟在時君之如何矣?爲人君者,苟能知爲君難之道?而常懷警惕之心,則斯過半矣。予於東宮,不能隨事而敎,亦望諸臣常常善爲進戒於東宮,使知爲君難之意,則可無憂矣。奎采曰,東宮頃日製下之文,極好矣。上曰,其文誦之乎?奎采誦達曰,樂堯·舜道,順民情行也。氣像甚好。臣以宮官,仍以勉陳矣。上曰,文則誠好矣。然非知之難,行之爲難。元良,元無喫苦之事,是爲悶矣。相福曰,東宮,雖睿智夙成,猶未嘗閱歷世道,殿下每以釋負爲敎。而朝廷之事,殿下終不可忘念矣。上曰,此則然矣。予今便作閑人,而猶爲招見諸臣者,豈是全忘國事之事乎?奎采曰,代理之後,臣等甚慮進見之路漸阻矣。近來連爲引接諸臣,臣等不勝喜悅矣。相福曰,臣有區區所懷敢達。日昨回鑾時,大小罪犯,一竝蕩滌,莫不欽仰聖德。其時臺諫記過,亦入蕩滌之中,則今無可論之事。但念臺諫記過,曾所未聞,甚非聖朝待臺閣之道。而況當東宮代理之時,一動一靜,當法殿下,東宮,如以此事,爲當然之事,其爲後弊,當何如乎?今雖事往,而臣有所懷,故達之矣。上曰,所達是矣。予亦其時,不曰臺臣,而曰司憲府官員者,蓋有意矣。曩時申汝哲,以結棍兵曹郞官爲請,一將猶能如此。予以軍中事,記過一憲府官員,有何不可乎?雖然若泛然見之,則誠有後弊之慮,承宣所達是矣。東度曰,承旨所達好矣。而聖意之如是聽納,尤爲欽仰矣。必以優禮臺諫之意,垂法於東宮爲望矣。上曰,憲官誰耶?東度曰,李應協矣。上笑曰,然乎?李應協尙帶臺職乎?相福曰,臣在閤外,辭單未到,不爲入達矣。上曰,臺職,則似欲一伸廉隅矣。今日政,玉堂有闕,李應協似入於厥望矣。諸臣,仍次次退出。
上在昌德宮。常參·經筵,以代理停。
金相福達曰,大司憲沈錥,執義閔遇洙,掌令宋能相,持平鄭基安在外,掌令李應協,呈辭入達,持平韓光肇未肅拜。今日以監察茶時之意,敢達。令曰,知道。
李昌壽達曰,明日國忌齋戒,再明日正日,此兩日,常參,頉稟。令曰,知道。
又達曰,臣與右副承旨金相福伴直矣,相福,以親病,陳書出去,伴直無人。右承旨趙明謙所當牌招,而拘於廳規,不得請牌,何以爲之?敢達。令曰,牌招。
又達曰,新除授同副承旨曺命采,時在京畿驪州地,斯速乘馹上來事,下諭,何如?令曰,依。
又達曰,明日次對,兩司當爲入侍,而諫院多官或在外,或未差,或未肅拜,無進參之人。未肅拜人員,竝待開門牌招,以爲推移入侍之地,何如?令曰,依。
令于金相福曰,莫重公事,誤踏達字,當該中官,從重推考。
李昌壽,以弘文館言達曰,新除授應敎黃景源,時在京畿長湍地,校理任,時在廣州地,經筵入番事緊,請竝斯速乘馹上來事,下諭。校理金善行,副校理李應協,卽爲牌招察任,何如?令曰,依。
又以兵曹言達曰,今日拆見諸道褒貶啓本,則全羅右水虞候趙橒,以昧體何咎爲目,羅暖萬戶李相胤,以疵謗何論爲目,江口權管成益烈,以誹謗何論爲目,加背梁萬戶金鍊輝,以前愆宜恕爲目,竝宜置中考,而置諸上考。造山萬戶金集成,以全無速下爲目,廢茂山萬戶車胤,以做得何事爲目,梁永萬洞權管韓起祿,以邊飭不嚴爲目,南桃浦萬戶趙光喆,以鎭卒頗怨爲目,於蘭萬戶崔斗基,以檢松稍解爲目,竝宜置下考,而置諸中考,殊無嚴明殿最之意。統制使張泰紹,北兵使李義翼,南兵使沈瑎,全羅前右水使田日祥,竝推考警責。趙橒·李相胤·成益烈·金鍊輝,以中考施行。金成集·車胤·韓起祿·趙光喆·崔斗基,以下考施行,何如?令曰,依。
京畿監司洪鳳漢,申本判府事閔應洙,二月朔月廩不受事,令于趙明謙曰,更爲輸送事,分付。
右副承旨金相福上書。伏以,近有私義之難安,不可周旋於院中者,頃陳短章,略控危悰,知申又塞而不奏,使不得自伸,可謂待之薄矣。臣何可苟然廁列於院僚之末?而適當大朝動駕,事會卒遽,未敢瀆陳私懇,延至于今,中心恧蹙,若無所措。此際得伏聞臣父所患痰火之症,越添於寒暄之不調,公務之鞅掌,廢寢與食,症形彌篤。臣父方在忠淸道淸州牧任所,臣之離違,已隔歲矣。雖無疾患之添苦,新年趨覲,固是情理之所不可已。況今病報如此,臣戀慮鬱焦,實難頃刻按住,玆敢疾籲,徑尋鄕路,情私雖切,擅行爲罪。伏乞离明,俯垂諒察,仍行重勘,以警具僚,以便救護,千萬幸甚,臣無任云云。答曰,覽書具悉。爾其依所陳往護焉。
通德郞申憬上書。伏以,臣伏聞大朝就閑,邸下代理,以聖攝聖,太平可覩,此實唐·虞之已迹,祖宗之徽典也。如臣畎畝之賤,亦不勝抃手慶幸之忱,乃於千萬意外,祗受承政院成貼別諭,令臣從速上來,出入講筵者,事異常例,光生蓽廬。臣於是惝怳駭惑,不知所出。臣於年前,猥叨匪分除命敢將,素蔑學識,且乏行能,空疎譾劣,不合甄援之狀,陳章自列,繼有私狀之轉徹,伏蒙大朝,特賜照察,仍許遞免。竊有以得見我聖上重傷廉防,曲全庶物之盛德至意,仰荷洪造,俯釋私憂。遂以謂從今以後,則誤恩當不復降,賤蹤可得自安,退守丘壑,而沒身無憾矣。曾未幾何,而此命奚爲而至哉?臣之撫躬反省,惶惕罔措,姑不暇論,而方今朝廷,來草茅,虛己求助之際,而曠渥殊寵,混及如臣者,臣誠死罪,竊爲邸下惜此擧措也。臣之本末,臣自知之,何敢自欺,欺人而又以欺天也?臣雖嘗從遊先正,而本無聰明精力,可以做透學業。故尋常記誦,亦患不逮,日用應行,尙多闕遺,始也病廢公車,而儕流之指擬太過,終焉幸玷名器。而一世之譏議方興,則直是散才無當,倥侗可笑之一庸物耳。若是者,雖使鄕隣蒙識,與之相處,斷無片善寸長之可以取資增益之端。況於帝王之學,規模宏遠,經傳之旨,義理精微者,尙何有聞知察識之可以開發聰聽,培養睿德爲今日典學論治之助乎?所謂强蚊蜹以丘山之重者,殆不足以喩其危矣。臣寧可祗伏嚴章,無以冒承恩召,玆敢觸犯鈇鉞,披瀝肝血。伏願邸下,諒臣至懇,非出矯飾,亟令收還成命,仍刋臣姓名於抄選之列,以安微分,以重國體焉。且凡草野之臣,許令不書僞號,實出於列聖朝培植忠義之美意,則臣雖陋劣,亦不宜虧負。故曾於大朝陳章時,謹遵前例,而不書矣。今亦不敢異同,雖曰有受,實深惶仄,竝伏乞睿照焉,臣無任云云。答曰,覽書具悉爾懇。余意已諭,控辭至此,不其過乎?其勿固辭,從速上來。
知敦寧李春躋上書。伏以,臣退蟄郊野,閱時經年。向者忽伏聞有半夜書諭,他不暇顧,顚倒入城。我邸下誠孝格天,遄蒙反汗,勉膺聖旨,載擧縟儀,臣民同歡,跛躄咸聳。況臣逮事肅考,幸際玆辰,區區慶忭愛戴之私,誠有須臾無死之願,眷係遲徊,不敢更出。而第臣踪地崎危,理難從仕,病伏沈痼,望斷陳力宿衛之任,旣得卸免冗散之任,亦方祈解謝跡班行,曠闕常禮,有臣如此,生亦何爲?臣之父母墳山,在於京畿廣州地,卽聞解凍之際,塋域忽皆剝頹,改莎加土,不容頃刻虛徐云。臣方寸崩迫,按住不得,未暇循例請由,蒼黃徑尋鄕路,忙構文字,疾聲哀籲。伏乞睿慈,俯垂矜諒,特賜由暇,仍許褫鞶,俾得隨便往來,安意董役,少伸人子情理。重勘臣擅行之罪,以昭法紀,千萬幸甚。仍伏念聖上三十年致治之本,亶由於繼述之達孝,調劑之苦心。傳曰,欲法堯·舜,當法祖宗,我邸下受大朝明命,爲大朝代理。凡諸施措之間,動法大朝,則吾東方無疆之休,實基於此矣。臣以三朝舊物,獲覩貳極新政,入對無路,不勝耿耿。敢於請急之章,略附顒祝之忱,惟邸下之加意焉,臣無任云云。答曰,覽書具悉。陳誡勤懇,亶出憂愛之忱,可不體念焉。卿其勿辭,依書辭往省焉。
副校理李應協上書。伏以,臣向叨臺除,適値動駕,義分是懼,黽勉承膺,奔走殿扈於屬車之塵矣。歸自陪班,情危病苦,尋單得徹,庶爲祈免之圖矣。迺於千萬夢想之外,伏奉館職除命,且感且惶,以汗以涕,惝怳震越,莫省攸措。顧念臣本憒憒,觸事生疣,適當行幸之日,至如舊例之屬儀章者,因循襲謬已多年所。而習熟見聞,忸以爲常,迷不知釐復舊儀,致勤嚴敎,罔非臣罪,跼蹐兢栗,大何是竢?聖度天大,曲賜涵貸,反汗之命,不竢終日,威雷旋霽,褫鞶仍賜,至今追思,惶汗浹背。祗切訟惕感祝之私,迺蒙滌瑕蕩垢,過加湔拂,恩出望外,以罪爲榮。固宜感戴洪造,竭蹶趨膺,而顧臣踪地兢危,轉動無路,去就一節,非所可論,召牌狎臨,迫隘轉甚。玆敢隨詣禁扃之外,仰陳危苦之懇。伏乞离明,俯賜照察,亟令鐫削臣職名,以安賤分,不勝幸甚,臣無任云云。答曰,覽書具悉。爾其勿辭,從速察職。
副修撰趙載德上書。伏以,天佑宗祊,休慶荐至,縟儀誕擧,百僚蹈抃,區區頌祝之忱,曷有其極。仍竊伏念臣於蟄伏訟愆之中,獲蒙記識之聖恩,特降恩敍,權付軍銜,得與於朝賀之列,私心榮幸,已難名喩。此際又伏承玉署新除,臣雙擎恩旨,且惶且感,不知所以自措也。臣於見帶之職,實有情勢私義之不可冒沒者,前後除命,一不得承膺,此固通朝之所共悉,而非如尋常例讓之比也。如使臣苟有一分可强之勢,則何至於積犯違逋,自陷罪戾,而不知變動也哉?誠以自畫之義,便同鐵壁,當此我邸下代理庶務,奮勵初政之日,又無以獲近离光,自效微誠,耿耿此心,絓結難解,而逋慢之罪,益無所逃。伏乞离明,俯察微懇,亟許鐫免,仍降威罰,以勵臣分焉。臣旣不敢以見職自居,今於乞免之章,固不宜贅陳他說,而延頸之誠,自不能已,輒以陳腐之語,仰陳於离照之下。伏乞邸下,恕其愚,而俯賜照察焉。今我邸下,仰承明命,新聽國政,聖上之期待,於是乎益深矣。邸下之責任,於是乎益重矣。擧國臣民,咸曰今日是我邸下一初之政,莫不翹首而望,拭目而覩。一政之善,欣欣相慶,一令之差,眷眷憂歎,其所期望我邸下者,有陪前日。則邸下於是,其可以一念放過一毫差忽,不思所以淬勵奮發之道乎?嗚呼,邸下之責,前則止於問寢視膳而已,臨筵講學而已。自今以後,前日之問寢·視膳·臨筵·講學則同,而又重以軍國繁委之務,生民濟活之責,未知邸下,將何道而副大朝付托之意,塞臣民喁望之情乎?念臣曾忝宮僚,昵侍胄筵,凡於文義覆難之際,上下酬酢之間,有親承英音,心藏不忘者,不審邸下,亦或記有之否?邸下常有堯·舜自期之敎矣,大哉言乎?苟如是也。吾東方億萬年無疆之休,其在斯歟?噫,堯·舜之事,有若高遠難及,而其實,則不過日用事物之間,行其所當行者而已。然則邸下所以自期堯·舜者,亦惟在躬行力踐之如何耳。伏願邸下,懋哉懋哉。邸下嘗有春草可愛之敎矣,至哉言乎?推是心也。吾東方百萬生靈,可躋於春臺熙皞之域也。今我邸下,深居宮中,無以知生民之疾苦矣。雖邸下不擾一民,不役一丁,而只曰民可安,則不可也。害民之事,不一而足,賊民之政,其端甚繁,何必擾民役民,而後民不安也?良役不早變通,則民將坐劉矣,守宰不擇其人,則民不堪命矣。倘邸下常以春草可愛爲心,而不懈其如傷若保之念,無使新芽之嫩綠者,或傷於擧足移步之間,則吾國庶幾,吾民幸甚。今當春氣氤氳,庭草交翠,喚發仁心,政在此日。伏願邸下,懋哉懋哉。噫,凡諸修身之要,治國之謨,具載我聖上親製訓諭之書自省一編,臣嘗周年侍講,已覩邸下習誦而貫通,服膺而銘心矣。至於勸學歌·常訓·政訓等諸編,邸下亦已融會洞澈,眞知而實踐之矣。雖以閭巷間言之,家庭之訓,勝於師授之學,以其漸磨有素,而親炙親承者,有非泛然讀古書之比也。夫孝者,養志爲先,我聖上之所以望邸下旨,邸下能仰體而副其實,則此眞曾子養志之孝也,堯·舜之道亦孝悌而已。倘邸下遵承聖訓,造次不忘,則邸下所自期堯·舜地位,一蹴而便可到也。豈不美哉?豈不盛哉?伏願邸下,留神焉,臣無任云云。答曰,覽書具悉。憂愛陳戒,言甚懇切,當銘心焉。爾其勿辭,從速察職。
上在昌德宮。常參·經筵,以代理停。
夜三更四更,月暈兩珥。
李昌壽,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙明謙達曰,新除授承旨待落點,卽爲牌招,何如?令曰,依。
傳于李昌壽曰,今日卽世子侍坐之次對,卽爲詣閤。
傳曰,吏判有下敎事,卽爲來待。
李昌壽啓曰,吏曹判書鄭羽良來待事,命下矣。謂有情勢,不敢入來,方胥命於金吾門外云,特召之下,不爲入來,其在事體,誠極未安,推考警責,何如?傳曰,允。
傳于李昌壽曰,吏曹判書鄭羽良,勿待命,卽爲入來事,分付。
李昌壽啓曰,戶曹判書朴文秀,持修正文書來待矣。傳曰,詣閤。
又啓曰,吏曹判書鄭羽良,依下敎來待矣。
以吏曹參議沈星鎭罷職徽旨,令于李昌壽曰,推考徽旨捧入。
承旨前望單子入之,以李普昱爲左承旨,尹得載爲左副承旨,尹光毅爲同副承旨。
李昌壽,以禮曹言啓曰,來三月初九日大報壇祭親行時,省牲省器,依例以親臨磨鍊擧行乎?敢稟。傳曰,依爲之。
又以禮曹言啓曰,今此親臨春塘臺別試才時,王世子侍坐一節,何以爲之?敢稟。傳曰,置之。
又以禮曹言啓曰,傳曰,長陵石物修補處,令禮官卽爲擇日擧行,告由祭亦依例擧行,石末和白蠟堅補依前速鐵事,分付事,命下矣。修補吉日,令日官推擇,則今二月十九日卯時爲吉云。先告事由祭,同日寒食祭當爲兼行,祝文中,以此措辭添入撰出,告安祭事畢後,隨時設行。所用雜物,令各該司,急速磨鍊進排,亦令繕工監別官監役官,前期進去,容入等物,精備以待。本曹堂上郞廳,則前一日進去,監董畢役,而役軍,令京畿量宜定送事,分付,何如?傳曰,允。
又以宗簿寺官員,以提調言達曰,卽聞本寺禮都監書吏所告,則今此長陵幸行時,每品宗臣中原平君爕,安南守烿,不爲進參云。雖未知事故之如何,而當此遠陵動駕之日,身爲每品,無端終不隨駕,揆以分義,誠極駭然。原平君爕,安南守烿,竝依例罷職,以懲日後,何如?令曰,今番則分揀有敎矣。
又以兵曹言啓曰,在前別試才時,有兩貫革各三人入射之例矣,今亦依此擧行乎?敢稟。傳曰,依爲之。
又以兵曹言啓曰,在前親臨別試才時,鳥銃放處所,則慕華館設行矣,今亦依此例爲之乎?敢稟。傳曰,依爲之。
又以軍器寺官員,以都提調意啓曰,今此別試才時,軍器寺付料別破陣,令本寺試取事,自兵曹草記,允下矣。取考前例,則本寺提調兼帶訓鍊大將時,訓局軍兵畢試後,別破陣仍爲試取,今亦依此例,本寺付料別破陣等,以射技試取之意,敢啓。傳曰,知道。
又以訓鍊都監言達曰,三南月課鳥銃價米,自軍門受來惠廳,打造鳥銃,分送各邑後,取其贏餘,以補軍器,自是規例,連因年凶,連爲停止矣。頃因兵判陳達,禁營月課米四年條,先爲請得,而軍門月課宜無異同,本局形勢,尤爲凋弊。今此月課鳥銃價米,依禁營例,令廟堂稟處,何如?令曰,依。傳曰,勿施。
又以御營廳言達曰,三南月課鳥銃價米,自軍門受來惠廳,打造鳥銃,分送各邑後,取其餘贏,以補軍器,自是規例,近因年凶爲停止矣。頃因兵判陳達,禁營月課米四年條,先爲請得,而軍門月課宜無異同,本廳形勢尤爲凋弊。今此月課鳥銃價米,依禁營例,令廟堂稟處,何如?令曰,依。傳曰,勿施。
趙明謙,以訓鍊都監言啓曰,本局戊申出征別武士,甲寅觀武才時,除初試許赴,而有後勿援例之命,故丙辰別試才及甲子丙寅觀武才時,更爲稟旨。除初試,至於馬步軍兵出征偵探之類,甲寅丙辰,連爲初試試取。而甲子觀武才時,因傳敎除初試。丙寅觀武才時,亦爲筵稟,除初試矣。今此別試才,與觀武才有異,出征別武士及馬步軍兵等,除初試一款,何以爲之?敢稟。傳曰,旣成規例,竝除初試。噫,爲國效勞,其餘不多,此後,則勿爲煩稟,凡試才時除初試。
又以御營廳言啓曰,本廳別武士中,戊申出征之類,甲寅觀武才時,除初試許赴,而其後筵中,有後勿援例之命,故丙辰別試才及甲子丙寅觀武才時,自下不敢循例擧行,更爲稟旨,除初試矣。今番則除初試一款,何以爲之?敢稟。傳曰,已成規例,除初試。噫,爲國效勞,其餘不多,此後,則勿爲煩稟,凡試才時除初試。
又以御營廳言啓曰,本廳軍兵中,戊申出征之類,甲寅觀武才時及丙辰別試才時,皆令初試試取。而甲子觀武才時,將校軍兵中偵探從征者,亦因特敎,一體除初試許赴。丙寅觀武才時,亦爲筵稟除初試矣。今番則與觀武才有異,除初試一款,何以爲之?敢稟。傳曰,旣成其例,除初試。噫,爲國效勞,今餘不多,此後,則勿爲煩稟,凡試才時除初試。
又以禁衛營言啓曰,本營別武士中戊申出征之類,甲寅觀武才時,除初試許赴,而其後筵中有後勿援例之命,故丙辰別試才及甲子丙寅觀武才時,自下不敢循例擧行,更爲稟旨除初試矣。今番則除初試一款,何以爲之?敢稟。傳曰,旣成規例,除初試。噫,爲國效勞,其餘不多,此後,則勿爲煩稟,凡試才時除初試。
又以禁衛營言啓曰,本營軍兵中戊申出征之類,甲寅觀武才時及丙辰別試才時,皆令初試試取。而甲子觀武才時,將校軍兵中偵探從征者,亦因特敎,一體除初試許赴。丙寅觀武才時,亦爲筵稟除初試矣。今番則與觀武才有異,除初試一款,何以爲之?敢稟。傳曰,已成近例,除初試。噫,爲國效勞,其餘不多,此後則勿爲煩稟,凡試才時除初試。
又以守禦廳言啓曰,本廳軍官·軍兵,量宜作隊後,軍官則分三局各定三正,別武士四窠設置敎習事,旣已筵中定奪節目啓下矣。今此別試才時,軍官正九人別武士四人,亦依他軍門例,一體初試試取入參之意,敢啓。傳曰,知道。
又以守禦廳言啓曰,今此別試才,依癸巳年例,親臨春塘臺爲之事,命下矣。取考前例,則丙辰年別試才時,依癸巳年例設行。而本廳京標下軍,因甲寅定奪,亦令參試事捧承傳擧行。今亦依丙辰已行之例,京標下軍與別破陣,一體初試試取後,入參之意,敢啓。傳曰,知道。
判府事閔應洙上書。伏以,罪釁賤臣,職名猶在,循省悚蹙,無地自容。而向當園陵動駕之日,保護之地,尤難虛縻,冒死瀝血,冀蒙變通。史官又臨,恩批特宣,不特不許所辭,乃反促令登途,慰勉慇懃,有非負罪待勘之蹤,所敢承當者。此豈邸下不知臣罪犯之至重,以其曾忝三事,曲加寬貸,混施以待大臣之禮而然耶?國體之虧損,恩數之屑越,莫此爲甚。臣誠環顧惝怳,感懼交竝,益不知措躬之所也。噫,臣之本末,臣若不陳,离照之明,亦何以盡燭乎?槪臣名,雖世祿之裔,跡實江湖之雁,冥擿險塗,與世寡合,而所恃者,惟聖明在上耳。歷試內外,動輒顚沛,而庇覆薰沐,莫非聖眷,則頂踵毛髮,皆歸造化,糜粉殞結,臣豈敢辭?而近久屛廢,連事撕捱,便作聖世之一逋臣,是豈臣竭誠圖報之本情哉?只緣臣罪甚重,而病且痼,念切懲羹,懼深履滿,分甘當世之永廢,臣若沒齒自畫,更不冒進,則豈復有近事之狼狽哉?自恨一脚妄動,所遭非常,轉至於此,苟究厥故,罪實在臣。筵席乞骸之後,宜卽退歸,而特以重罪未勘,藥院未卸,而且値朝家有事,不敢作胡走忘行。又陷於越分犯義之科,尙此遲回近郊,以致荐辱寵召,領輸常廩。而兼帶重任,亦靳許遞,强使勉出,有若臣可以敦迫而冒承者,此亦臣誠意淺薄,不能仰格崇聽。又不能遠離京輦,其所以惶怖竢譴者,乃反爲媒恩要寵之歸,撫躬慙悼,尙更誰尤?雖以天地之仁,必欲曲庇而翦拂,邦憲難容,公議甚嚴,決不可更爲留滯,以益忘廉無憚之罪。加以荒郊冷寓,風寒侵凌,調治失宜,宿疾添劇,委頓叫楚,縷息垂絶。若又栖遑旅瑣,斃於道路,則尤豈不重貽淸朝之羞辱乎?到此地頭,情勢窮隘,分義之嚴,亦未暇顧,今方擔輿危喘,徑還故巢。而抑臣於此,尤有所踧踖,而重自惶懍者,念臣世受國恩,遭逢明時,致位至此。而又於向日診筵,我殿下愍憐臣衷,仍敎曰,予亦衰耗如此,卿豈忍捨予而去乎?反覆諄諄,飭勉甚勤。臣威顔咫尺,親承恩諭,拜稽掩抑,終未能盡暴危懇。此政朱子所謂不惟臣之蒼顔白髮,已迫遲暮,竊仰天顔,亦覺非昔時者也。臣亦安得不深有感,而且欲祗承乎?不幸衷情䵝昧而莫暴,踪地危臲而冞蹙,孤負勉留之聖意,自犯徑行之重辜,此雖出於情病之萬分難强,而顧其罪,亦果何如哉?況此內局,責任尤重,而從前闕禮,姑不暇論。今番陪從,亦不備員,揆以事體,合被重辟。又豈可使之一向在外仍冒,以益其瘝曠乎?且伏念我邸下代理萬機,中外咸聳,而臣獨獲罪遠屛,終未得一覲离光,與覩新化。不但罪當萬死,亦不勝耿結之恨,終南漸遠,報效無路,眷係宸極,但有血涕。伏乞邸下,俯垂鑑諒,特削臣職,仍許還寢輸致俸祿。亟令重勘前後負犯,以肅朝綱,以警具僚,千萬幸甚,臣無任云云。令曰,承旨敦諭,敦諭云云。
二月十六日辰時,上御歡慶殿。王世子侍坐。大臣·備局堂上,引見入侍時,領議政金在魯,左議政趙顯命,工曹判書趙觀彬,禮曹判書金若魯,司直金始炯,左參贊元景夏,行副司直李周鎭,戶曹判書朴文秀,行副司直金聖應,右參贊徐宗伋,刑曹判書具聖任,行副司直申晩,兵曹判書金尙魯,行副司直金尙星,大司成鄭益河,行司直尹汲,工曹參判申思建,行司直趙載浩,吏曹參判李天輔,正言兪彦國,持平韓光肇,左副承旨李昌壽,假注書李明祚,記事官蔡濟恭,記事官黃仁儉,事變假注書李世鉉。諸臣以次進伏訖。在魯曰,近日連爲引接,聖體若何?上曰,氣少愈矣。在魯曰,大王大妃殿氣候亦如何?上曰,安寧矣。在魯曰,近日數次入侍於東宮,已極慶幸。而今日陪大朝而次對,尤貴矣。上曰,元良,雖侍坐,長於平安,爲君之難,何以知之?卿等,常以爲君難之由,言于元良,可也。在魯曰,后克艱厥位,東宮雖在沖年,豈不知其難乎?上曰,元良姑未克艱矣。顯命曰,武王乃文王之子,而猶艱厥位矣。上曰,今日卽元良侍坐之初政,如有稟定之事,稟于元良,可也。予欲觀光矣。在魯曰,大朝亦有所稟之事矣。上曰,何事耶?在魯曰,習操等事矣。上曰,達之。在魯曰,此乃忠淸監司李日躋狀啓也。備陳今年節早,農事方起,一日愆期,終年受害之狀,及軍人輩裹糧遠赴,動經旬月之弊。且以爲昨秋兩操,或涉深冬,又有春操之令,上黨修堞又方施矣。朝家特垂矜憐,水操,終不可已,則姑寢陸操,帥臣則專意城役,使五營將,抽栍巡點,亦不至全廢戎務云。卽今農務政急,奪時可矜,陸操,特令停止。營將巡點,旣無緊效,亦是妨農,竝停無妨矣。上曰,上黨在何處耶?顯命曰,在淸州矣。上曰,水操,如難止,則姑寢陸操爲請者,乃李日躋之文法也。水操·陸操間,何者爲難?在魯曰,陸操尤難矣。上曰,人各當之則然矣。李日躋爲閫帥時,無停操之請,而今則如是狀聞,此時詰戎,誠似難矣。寧倂止之,爲好矣。朴文秀曰,卽今農作甚急,若欲停止,則知委諸道,一倂停止,似好矣。金尙魯曰,詰戎之政,若爲之,則諸道皆爲之,停止則諸道倂停,宜矣。元景夏曰,存羊之義,間或抽栍巡點,似無妨矣。上曰,有庳之民奚罪,似不可異同矣。大臣之意,何如?在魯曰,一倂停止無妨矣。顯命曰,竝停,宜矣。上曰,今年節早,事勢固然,旣已停操,則水陸軍,同是一民,一例停操,王者視民,奚徒一道?諸道水·陸操,一倂停止。今者此敎,乃命世子代理之初也,卽示元良重農之意。營城將兩巡操,特爲倂停,以示予意。出擧條在魯曰,此乃江原監司洪鳳祚狀啓也。春操迫頭,而民間形勢,無異凶年,東作方張,失時可慮,只行哨鍊,則似好云。而今旣有諸道習操·巡點,一倂停止之敎,哨鍊一款,亦當在竝停中矣。上曰,依爲之。出擧條上曰,金尙迪之事,不無慮矣。在魯曰,彼國査法甚怪矣。上曰,夷狄之有君,不如諸夏之無,所以然矣。在魯曰,鄭忠則瞹昧,而兩解然後,可無生事之患矣。顯命曰,査事姑未知如何,而失銀則分明矣。金始炯曰,小臣近見私書,則彼國査事甚遲,一月已過,尙未了,當時有兩解之意云矣。上曰,李福海拿囚之後,尙未治之,判義禁處,今欲下敎。而我國事如此,彼國之事,何可論也?鄭忠則誠殘忍矣。在魯曰,此乃慶尙前監司南泰良,各邑弊瘼狀啓也。蔚山戰船,爲第一痼弊,船滄遠在三十里之外,開雲浦監直月料,只是六斗米,射砲之卒,俱是散在各面,不識水路。而自備番糧,不計農時,往守戰艦之際,咸願速死,其他勞費甚繁。曾前舟師之自斃者,至於二人,且開雲船滄,卽內浦而西生外浦也。西生,卽賊路之要衝,今此戰船,若移置西生,則甚宜警守之道。曾前梁山戰艦,移屬多大浦,慶州戰艦,移給機張,且各鎭防軍皆是交代之軍,專意於戰艦之守。今有移送西生之議,而西生安之者,蓋由於此。西生許多居民,皆是海汗僉使,朝廷所差遣,實非鄕曲一隊將之比云云。蔚山此弊,自前言之,今此移送之論,似有根據,所當許施。而遠州事情,有難詳知,不可不關由於主管衙門,其利害便否,令左水使,論列申聞後,稟處。其他各邑弊瘼,依所請令各該衙門,稟處,何如?上曰,聞甚殘忍,如見其結項之事。顯命曰,戰船,卽不虞之備,宜可許施矣。王世子曰,依爲之。出擧條上謂王世子曰,汝之聲音甚微,如尹勤之老史官,必難聽知矣。顯命曰,天威之下,自爾然矣。上謂王世子曰,凡於次對,若依爲之三字,預備爲之,則必有錯誤之患,如有可疑之事,必問於大臣,與我意洽然然後,爲之,可也。若以依爲之彌縫則非矣。在魯曰,此乃咸鏡監司李鼎輔狀啓也。城津防營,還屬吉州爲請矣。前監司李宗城,亦以此曾有狀聞之事矣。防營之移屬於城津,今纔四五年矣。然前後道臣狀請如此,不必拘於刻印銷印之嫌,而還屬吉州,似好矣。上曰,稟于元良耶?在魯曰,然矣。顯命曰,此則小臣,當畫地以達矣。六鎭有大路,且有九岐,皆由於吉州,而獨磨天嶺下一路,由城津出來矣。上曰,向見元良,披見咸鏡地圖矣。顯命達于王世子曰,見之乎?王世子曰,未能詳見矣。顯命曰,以地利言之,移屬吉州,似宜矣。若魯曰,城津防營事,臣則未能詳知,而或以吉州爲便。或以城津爲便,南益齡,新自北來,故問之,則以城津爲好云。蓋城津僉使,則殘疲武弁,吉州,則文武交差之窠。監司之狀啓,未必不動於吉州而然,防營之移屬城津,屬耳詳審爲之,似宜矣。上曰,年前移屬城津之時,亦問於諸臣乎?趙載浩曰,其時亦有詢問之事,而小臣則未知形便,故未敢仰對。而大抵天時不如地利,地利不如人和,城津則人家鮮少,而且甚殘疲,凡事皆藉於吉州。以此言之,還屬吉州,似宜,故曾以此意,有所酬酢於兵判矣。上謂王世子曰,此有三件事,移屬與不移屬間,汝便決之。王世子曰,移送吉州,似是矣。上曰,吉州之言誠是矣。然而此等事,必先問諸臣後,稟于予而爲之,可也。予若先言其意而指揮,則此後事輒如推委於予,故不言之矣。吉州之言雖是,太輕率矣。顯命曰,此則大朝使爲之矣。上曰,然矣。上謂王世子曰,汝須更問於諸臣後,稟于予而爲之。王世子問諸臣。趙觀彬曰,臣以關防變改爲難,故屢問於城津遞來之人,則皆以吉州爲便云,城津便是自退不勝矣。雖以春川事言之,廟堂不爲詳愼,移屬防營於鐵原,如城津之事,而勢不相和,爲害甚矣。始炯曰,吉州大州牧,大路皆由於吉州。自吉州出來五十里,則有城津,海上築城,人家不多,將校輩皆居生於吉州,泛然見之。城津,雖似要衝,而人民鮮少,以吉州還爲防營,似好矣。元景夏曰,小臣不知北關形便,而防營之移設屬耳。宜可詳愼爲之,金若魯之言,似好矣。李周鎭曰,小臣未見北路形便,全然未詳,不敢臆對。而兵難遙度,耕當問奴之意,詢問帥臣,待其狀聞博議廟堂,而處之,恐爲得宜矣。朴文秀曰,小臣,曾見吉州·城津之形便矣。以大體論之,天下事莫如理,吉州當九嶺,城津當三嶺,而僉使外無他民戶,當初防營之設,置於吉州者,有所見矣。雖問於帥臣,不過如此,有刻印銷印之嫌乎?金聖應曰,防禦使緩急可須,則觀其地利形便,而爲之,有何銷刻之嫌乎?具聖任曰,小臣未見北關,城津雖曰要害處,地利不如人和,趙載浩之言是矣。申晩曰,昔年待罪北評事,粗知其形便矣。城津之於磨天嶺,相距五十里,自嶺底距吉州九十里,坐吉州則摠九嶺大路,還屬吉州,似好矣。金尙魯曰,小臣不知其形便,故不敢以利害,仰達矣。金尙星曰,以諸臣所達見之,吉州旣便好,則不可以消刻之嫌,爲難矣。鄭益河曰,今日入侍諸臣中,見北道者,不過四五人,天下事莫如理,朴文秀之言是矣。地利不如人和,趙載浩之言好矣。尹汲曰,小臣未見形便,而聞北來人之言,則還屬吉州,似好矣。申思建曰,小臣未見其形便,而前後道臣之狀聞如此,移送吉州,好矣。王世子曰,稟于大朝,大臣稟于大朝。上曰,此事元良雖有言,予將欲指揮矣。予有所慨然者,以强弱言之,吉州雄府,豈欲屈於城津?諺曰,錘輕則覆,爲吉州者多,爲城津者少,其則趙載浩人和之說,是矣。城津之爲防營,在渠若登天,今又猝然變易,豈不顚倒乎?在魯曰,曾前尹容狀請移送城津之意,自大朝特敎爲之矣。顯命曰,城津則無以防盜云矣。上曰,然則尹容無所見乎?朝家處分,豈可隨人更之耶?但審察形勢之便否,其在國體,不可又爲徑先。備局諸宰中,勿拘兼帶,將臣擇送,審察以來後,更稟大臣·諸臣,今皆入侍,可往之人,議定可也。顯命曰,小臣若不病,則實有欲往之意矣。上曰,卿有脚病,何可往也?若魯曰,大臣之往,過矣。上曰,諸臣中,誰可合乎?在魯曰,具聖任可矣。上曰,摠戎使,非抑强扶弱之人矣。訓將不可乎?全聖應曰,小臣未見北關形便,實欲往矣。上曰,金若魯·元景夏兩人,何如?在魯曰,金若魯則有病,元景夏則疎率矣。尙魯曰,訓將雖難往,小臣何難往來乎?上曰,或有前例乎?顯命曰,未能詳知,而似有之矣。上曰,吉州·城津防禦形便,備宰中看審後更稟事,旣下敎,莫重關防設施,不可不擇其人以送。備堂金尙魯,過大政後,卽爲下往,審察以來。出榻敎兪彦國曰,朝家事有大小輕重,而大臣,有欲往之意,體段非矣。兵判出送亦過矣。韓光肇曰,兵判·訓將,皆將臣,欲見形便不怪,而請往非矣。上曰,兪彦國·韓光肇,予不如是而知之。今日所言,可謂古談矣。兪彦國曰,平時爲審形便,而送兵判,則日後或有大於此之事,將送誰某乎?上曰,無事時往見,何妨也?韓光肇曰,防營,亦在擇人,雖城津,若得人,則可以防盜。而爲審形便,出送兵判,則大於此之事,將何爲之乎?兵判之請往,非矣,推考,可矣。上曰,其言則然矣。分數過矣,推考太非矣。甘泉有烽火之警,而漢帝親往勞軍。其時,若有如兪·韓兩臣者,則如何之矣?此乃戎事重臣,或以臺臣之請推,撕捱耶?是同往役矣。顯命曰,各宮家田土買賣時,奸民,或有僞造文書,偸賣民田之弊。故年前新定令甲宮家買田時,報戶曹査問本道然後,始爲買賣事,載在續大典矣。近來各宮家,不遵此令,多爲民弊,宮家亦多空失之弊。更爲申明嚴飭,如何?王世子曰,依爲之。上曰,此弊,予熟知,此專由於京外牟利之輩所爲。再昨,欲爲下敎,而未果矣。先問本道,其中果無據之事,則當該陳告人,嚴刑三次後遠配事,定式施行,各衙門一體申飭。出擧條在魯曰,臣等俱帶扈衛大將,故敢此仰達。今此別試才命下扈衛三廳,亦當赴初試。而乙巳年卽位初及戊申年平亂後試才時,皆命除初試入參。其餘各年,則只以當朔付料者五十人赴初試,抄其入格者入參矣。今番以昨年以後,動駕頻數,特行別試才,則擧動有勞之人,似當盡爲試取。纔經遠陵幸行,此輩屢日暴露宿衛於闕外,而只令當朔付料人赴初試,則未赴者之稱冤固然。守禦·摠戎等廳,不過以留營,而竝赴初試,況本廳宿衛軍官輩,何可反爲見漏乎?且觀武才,則有閑良初試,故渠輩可以往赴,有別試才,則無閑良初試。臣等之意,扈衛三廳軍官各三百五十人及標下軍卒,竝令赴初試抄出,爲宜,此與希望除初試之特恩者,有異矣。上曰,此亦應爲之事,特爲一例許試。出擧條尙魯曰,大臣才以扈衛廳未付料軍官之今番陵幸時留京扈衛者,一體許赴初試事,陳達蒙允。而本曹西北所屬別付料軍官中未付料之類,若聞此敎,則必以獨不得許試,爲抑鬱。留營與扈衛,雖似有間,而此等事一有開路,則不無難處之端矣。上曰,付料外留營軍官,今番特爲一例許試。出擧條在魯曰,李台重爲人,不但廉雅,實有幹局,周遍牢確,亦非徒爲過激之人,前後筵中,累陳其可用之狀。而年今向老,趁此時不用,則尤益老矣。卽今備局,有司堂上洪象漢之代未差,以此人,差下副提調有司之任,何如?上曰,依爲之。出擧條在魯曰,甲山府使南泰耆,頃當代理朝參時,旣已出肅,謂卽往赴矣。聞以前日臺啓江界被駁事,引嫌不赴,累呈吏曹云,江界被駁,極其意外。臣於筵中,邊倅,若盡得如南泰耆者,則豈不好乎爲達,其後,卽擬於萊府,公議可見,何可因此自劃於凡邊任乎?甲山是厭避之地,不可不別樣督送,從重推考,更加催促,使之不多日內辭朝,何如?王世子曰,依爲之。出擧條顯命曰,殿下以李福海之尙未治之,有所下敎,故敢此仰達矣。其錢件記,不無可疑之事矣。上曰,錢記等說置之,其豈非福海乎?顯命曰,福海,臣之六寸,只以聞慶二字,歸之於福海,或似冤矣。上曰,聞慶獺馬非福海馬而何?聞慶百姓有獺馬乎?顯命曰,尹得和之事,有可疑故耳。上〈曰〉,然則李衡萬豈不冤乎?元良初政不欲提此等事矣。見御使,書啓中上下記,是可忍也,孰不可忍也。文秀曰,我國三面環海,民之居於海邊,以船捉魚,以釜煮鹽,爲其生計,故地部捧其稅,以補經費矣。雖以嶺南一道言之,各衙門·各營·各邑之所屬船釜,則一有破傷,隨充其代。至於地部船釜,則雖有破亡,監營各邑,越視秦瘠,多不充定。以此之故,徵稅於族,族無則又徵於隣,其至痛至冤,誠甚矜惻。臣曾叨嶺藩時,狀請各衙門·各營·各邑所屬移定破亡之代,而多數移定,少除其弊矣。其後金尙星按此道時,亦狀論船隻侵徵之弊,地部船一千三百四十六隻內,一千隻,則其中破亡者,以各營船充數,而三百四十六隻,則永減。後若有來頭破亡之患,則每用此例,趁卽移定,永爲定式事,馳稟蒙允。而其後道臣多不遵行,船弊與前無異,至於鹽釜之弊,亦如此。此後則逆臣,明査地部船破亡之數,依尙星所稟,以各衙門·各營·各邑船釜,及時移定。若不限年,則擧行未易,今後限以三年,盡爲頉充後狀聞,地部亦各別照管事,定式施行,他道亦一體擧行之意,分付,何如?尙星曰,臣於待罪嶺藩時,果以此狀聞定式矣。船釜破亡之代,隨卽査頉,則可以除隣族之弊。而朝家旣已定式,則限年嚴飭於諸道,恐不可已也。上曰,依爲之。出擧條文秀曰,曾前則各道多有銀店,故自戶曹收稅用之。近來稅銀不多,曾有貸用於守禦廳之事,而姑未還報矣。且守禦廳米三百石除送戶曹事,有所稟定,而守禦使終不出給,故敢此仰達矣。觀彬曰,戶判之事偏僻矣。戶曹經費雖重,本廳不虞備之銀,貸去而尙不還報,稅貢米又欲取用,不知其穩當矣。年前貸銀之時,至有誓言,而尙不還送,非矣。文秀曰,小臣雖甚無似,貸銀之時,豈有誓言乎?誤有所言之事,非上聞於筵席者,守禦使之言,大段非矣。上曰,戶判·守禦使之以誓之一字相詰,不可,竝從重推考。出擧條觀彬曰,米則已爲作銀,故不得送矣。文秀曰,守禦使所謂作銀之說,誠無據矣。若自守禦廳,發賣千餘石米,則小臣亦有耳目,豈不聞之乎?況御供所需之米,何可換銀乎?上曰,其則然矣。惟正之貢,作銀之說,非矣。王世子曰,依前下敎,移送戶曹,可也。上曰,予欲言之,而未果,其所處決是矣。顯命曰,處分誠得宜矣。諸臣皆曰,處分好矣。觀彬曰,下敎誠好。雖千石,當移送矣。觀彬曰,陵幸時,自上見道傍懸鶉之人,特施隱恤之典,誠盛德事也。臣於街路上,見流丐數十人,面有飢色,衣不掩體,而負柴往來者,問之,則乃是海西·關東,向年凶荒時流丐。而其類頗多,或投入閭家爲奴負柴之類,非不欲還歸故土,而公私債難報之故,不得不如此,其情可矜。宜令京兆,分付五部,一一査出後,所負公私債,使本道本邑,倂爲蕩滌,俾得安集故土,何如?王世子曰,從自願爲之。上曰,公私債,分付本道,一倂蕩滌。出擧條觀彬曰,慶興定配人金遇喆,自上未及下燭病重實狀,以厭避之罪,卽其地定配矣。遇喆本無厭避意,歷辭朝廷,將欲下直之際,患寒疾甚劇,將俟少歇往赴矣。重臣徑先陳白,有此處分,駄疾遠程,死於路中可慮。此人素稱人才,且著吏治,尤爲可惜,宜有俯察善處之道矣。上曰,其在嚴飭邊地厭避之道,不可分疏如此,守禦使推考,可也。出擧條尙魯曰,日昨次對,因大臣所達,有訓局災減代三十六同,以兵曹錢木參半移送之令,所當卽爲奉行。而第此事,有不可不一番陳稟者,向來筵中,大朝爲軫儲財之道,至下予雖許之卿宜爭之之敎矣。臣旣待罪有司之任,惜才恤費,固其職耳。況親奉大朝下敎者乎?邸下似未知有此下敎,故敢此仰達。從容上稟大朝後,更爲下令,何如?在魯曰,再昨年訓局災減,至於一千七百同之多,而皆自兵曹出給,今以三十餘同,持難而爭之,非矣。且雖有大朝飭敎,此則指不當得而請得者,執奏防塞也。輦下養士之需,災減之代,以兵曹木錢給之,事例當然,何可一例靳塞乎?尙魯曰,今此大臣所達,全不諒臣之陳達本意也。近因兵曹木之作米,目下經用大縮,已至於封不動三四百同之犯用。而此則姑舍勿論,卽承聖敎之後,雖數疋布,拘於廟堂事體,不以一言更稟,而容易出給,則臣有不職之罪,安得不仰達委折乎?仰達而如令出給,則臣當擧行而已。此非臣之私物,豈敢私自持難而然乎?然兵曹木錢,本非訓局災減代應給之物矣。王世子曰,旣有下敎,使他衙門出給,可也。出擧條具聖任曰,丁卯七月二十九日,大臣·備局堂上入侍時,因前摠戎使朴纘新所啓,別破陣一百名加募京中,敎習火炮裝放之法事,退與大臣相議成節目,更爲稟定之意。其時禮曹參判洪象漢,仰達蒙允之後,事非緊急,故尙未擧論停當。而營門旣建,蕩春軍器·軍需,盡置其處,而本營入番標卒,不過四名,且與京城有異,不無孤弱之慮,而他無變通之道。故昨年秋,姑先北漢別破陣二百名內,除其在鄕,以京中蕩春居生抄出五十名,每番各五名式給料,輪回排番。依他軍門例,每中日使之試放試講,而亦不無實效矣。此類,旣已入番營門敎習火砲裝放,則猶有比他較重。而今此別射時,本營七色標下軍,一倂參試,而以無前例獨漏,則慰悅之下,渠輩,必不無抑鬱之歎矣。此軍五十名,以標卒例一體許試,而額數,亦依洪象漢所達,令備局成節目,稟定,何如?上曰,此亦留營特爲一例許試。出擧條元景夏曰,臣見參覈使別單,其事將大段難處矣。上曰,此則過慮矣。景夏曰,彼漢若無受罪之事,則已累次受罪,而一向發明,則當似未易矣。韓光肇達曰,臣之拙劣,本不合於聽政初耳目之任。而幸値大朝御殿,邸下侍臨,特命賓對,義分所在,區區微忱,只欲一近耿光,兼伸延頸之誠,他不暇顧,冒昧入對。夫城津形便之一番往審,恐非軍國之大事。況特遣之臣,大朝旣命,大臣擇定,則未及稟達之際,騎判·訓將,聯翩請往。將臣之必欲往審形便,其爲意慮,非不美矣。第關防重地,若或遍審,則雖大臣,無不可往之義。至於城津一事,體段甚小,況佩符將臣,不可暫離京城。將臣之徑先請往,事涉,如何?臣之仰請問備,亶出此意,而語法拙澁,辭不達意。因一微事,致勤聖敎,至伏承請推,誠是意外之敎,此莫非臣生疎疲劣之致?惶懍愧蹙,無地措躬,其何可一刻晏然因冒於臺次乎?請令遞斥臣職。王世子曰,勿辭。李昌壽曰,持平韓光肇再達煩瀆,退待物論矣。王世子曰,知道。勿出朝報兪彦國達曰,邸下曾以敬勝怠三字,有所敎於春坊諸臣云。睿學工夫,無過於敬勝怠之道,邸下其能爲敬勝怠之道乎?臣欲知之,惶恐敢達。王世子曰,本無言行之相顧,當體念矣。上曰,予之臨御,今二十五年矣,視此位如屣。今日見元良,率諸臣而聽政,不覺吾身之自大。昔漢高祖曰,今日乃知皇帝貴,正如此矣。顧謂王世子曰,予今謝務,汝則代理,汝生於深宮,長於平安,爲君之難,何以知之?凡於處事之際,若不審愼爲之,則予雖爲太上皇,當指揮爲之,予非諺所謂觀光食餠之人也。近日見汝酬應之事,似易長進,若然則予可高枕而無憂矣。然俄以吉州事見之,不無容易爲之之意,是誠可慮。如此事必問於大臣·諸臣以後,稟于予,可也。介婦聽於冢婦,小學不云乎?汝曾讀小學,必知之矣。豈可輕易爲之乎?予在之時,猶尙如此,他日之事,何可知也?每事若如此,則後必有見欺之患矣。調劑之道,若如是闊略,則豈不大可爲憂乎?調劑一節,卽予苦心,以此之故,鬚髮盡白。而二十五年之間,未嘗有傷殺之擧,此予苦心調劑之致,汝必守之如金石,無負予意。至於辛壬事,元非提起者,向來無端問於李渭輔,而李渭輔之所對,誠無據矣。此後諸臣中,若有提起辛壬事者,予將有嚴懲三人之道矣。元良若不體此意而守此法,則是不但負予,將負陟降也。予否德,他事不善爲,而至於調劑一事,思之又思,斷然是矣。君使臣之道,統而用之可乎?分而用之可乎?若一進一退,則傷殺之患起矣。彼諸臣推其祖先,則皆結姻而相好,一自黨論之出,視若楚越,皆懷相害之心,故此予所以一心調劑,合而用之,致有今日。今則雖無殺伐之患,相害之心,則皆有之矣。今之進言於予者,或曰調劑成一黨,或曰調劑反狹,或曰賢愚是非無別,其所爲言,千端萬岐。以予調劑之心,猶有眩惑欲變之時,況汝何以知之乎?今之進言者,日後對於汝曰,先朝所爲之調劑成一黨且甚狹,今則生弊,改之爲宜,汝若信聽快從,如今日吉州之事,或傷害倚仗調劑之臣,則其於宗社臣民何?思之至此,懍然寒心。譬彼鷄鬪,將有一生一死之患,則人情欲其竝生乎?抑亦視其一死歟?禽獸猶然,況於人乎?一進一退,外面似快,殺戮之患,勢所必至,豈忍爲乎?先朝有一進一退之事,其時則好矣。卽今時世,有異於前,予之苦心調劑者,良以此也。仍以玉手,拍窓櫺而嗚咽曰,向來李世師之疏,至以一進一退爲言,汝若於此等處,泛然看過,則其害無所不至。將若之何?汝於調劑之道,若或不遵予今日之命,有一分害調劑之事,則他日汝將以何面見予?予亦以何顔見汝乎?古詩云,磨勵當如百鍊金,況汝代理初政乎?予之所以述自省篇等書,以遺於汝者,非爲汝也,實爲宗社也。四百年祖宗基業,一國之億萬生靈,付托於汝,汝之責任,豈不重歟?如是眷眷勉飭,必須銘心服膺,無負予望。顯命曰,今日殿下所以戒飭於東宮者,卽二十五年太平基業之張本,此可昭垂後世者。申飭史官,詳細記錄,宜矣。上曰,依爲之。東宮侍坐次對,春坊兼春秋,勿爲入侍定式事。榻前下敎。勿出朝報上曰,吏判事,何如?以兪彦民事撕捱耶?顯命曰,然矣。在魯曰,撕捱不怪矣。顯命曰,吏判雖撕捱,在朝家之道,固當勉出矣。上曰,吏判有下敎事來待之意,分付。昌壽曰,頃日旣有下敎,西營草記勿施,何如?上曰,依爲之。出榻敎昌壽曰,左承旨吳遂采有實病,右副承旨金相福,同副承旨曺命采,竝受由在外,院中多有苟艱之事矣。王世子曰,竝許遞。上曰,承旨前望單子入之。出榻敎諸臣以次退出。
二月十六日申時,上御歡慶殿。戶曹判書持文書來待入侍時,戶曹判書朴文秀,右承旨趙明謙,假注書李明祚,記事官蔡濟恭,記事官黃仁儉進伏。承旨讀達各營門試才事草記後,上曰,今日次對,政務,使元良爲之者,欲使知庶務也。卽予爲國之苦心,元良其能體知否也?文秀曰,朝者殿下所以飭敎於東宮者,卽萬世基業之本,東宮必無不知之理矣。上曰,日後欲命儒臣讀述編,而使元良聽之矣。明謙曰,宗廟修改日字,與試才相値云矣。文秀曰,宗廟永禧殿修改,皆二十五日修改進定,好矣。明謙曰,試才若差退,則二十九日爲好云矣。上曰,予於此修改等事,心常憧憧,若未及修改,而雨下則心自不安矣。命承旨書傳敎曰,永禧殿修改日,以今月二十二日進定事,改付標以入。出榻敎文秀曰,文書,持入以待矣。上曰,姑遲之,玆事稟于慈殿矣。上命注書曰,吏判勿待命入來事傳敎。臣明祚,承命趨出傳敎,還爲入侍。文秀曰,所減文書中,或有應入而誤減者乎?上曰,不然矣。內入節目中疑晦處,纔稟于慈殿,待下敎當更有敎,小退。臣等退出。酉時更爲入侍。吏曹判書鄭羽良,同爲入侍。上曰,政院稟啓,中官有做錯之事,當該中官,從重推考。出榻敎上曰,戶判進前。文秀進伏。上曰,大殿·中宮殿,皆有保母阿只,卽一人名號,而保母阿只,分作二人名,可駭。文秀曰,列書名目,似多有如此之弊。故臣曾有所達矣。今番釐正後,欲刋出冊子,以爲金石之典。而賢嬪宮所入節目,非後考者,勿爲刊出,似好矣。上曰,然矣。內入之物,虛作名目者甚多,非卿,予何知其曲折乎?今番庭燎之除之意亦有在,其人貢物無價之役,而如內院,則一日所入之柴,至於累萬丹,豈不慘酷乎?善爲處置,可以除弊矣。鄭羽良曰,惠廳堂上抄出文書,永爲定式然後,可無其弊矣。文秀曰,左相以甘醬二十八斗事,卽今欲釐正云矣。上曰,其外滲漏之弊,無以知之,莫如得人矣。羽良曰,然矣。內醫院提調,初無飭厲之事矣。上曰,吏判進前。羽良進伏。上曰,卿以此時爲何如時?如有可爲之事,則當趁此時爲之,宜矣。予則謝務,元良代理。卿等世祿之臣,今以卿授此任,有意存焉。何可以兪彦民事,不欲行公耶?兪彦民之周曳吏吏何足憚也?羽良曰,兪彦民之別頰吏吏非謂臣也。上曰,任珽乎?羽良曰,然矣。上曰,卿何不欲行公乎?羽良曰,聖上不知臣不肖,授此重任,臣非不知聖意所在。而孟子之一生所守枉尋直尺,臣非敢比於古人。而人臣事君,只以其身,臣慘被臺辱,身旣不潔,決不可冒沒行公,惶恐罔措矣。上曰,卿有何所非乎?羽良曰,臣若無瑕,人豈慘被如是乎?如臣之萬萬不似,當此重任,已極惶懼,而曾以此任,受人慘辱,何可行公乎?若蒙許遞,則雖赴湯蹈火,臣所不避矣。上曰,諸葛亮表,亦有之矣。卿須謝恩,而行公,卿爲元良冢宰,何可撕捱乎?今之世受人辱者,不獨卿矣。李宗城,予知其必不欲行公,而故爲之矣。卽今元良代理,而剛方正直,莫如卿。方今之世,何以爲之乎?如此世道,如卿之人,自劃不出非矣。羽良曰,臣旣如是而行公,則是忘廉冒恥之人,惟願許遞。明謙曰,夜氣不佳,各門戶,閉之好矣。上曰,今日則日氣頗熱矣。上命注書曰,擧條紙持來。臣明祚承命趨出,取擧條紙以進。上手書以元良初政,欲選此任,捨卿誰先?無謂往事,今何撕捱?卽日行公二十四字。以授吏判曰,卿欲行公,則受去此紙。羽良曰,下敎至此,臣何敢更辭?不計顚沛,當行公矣。政注間如有取稟事,則當與大臣相議而達之矣。上曰,何事耶?羽良曰,政注間事,當與大臣相議,取稟矣。卽今東宮聽政,在外臣民,莫不欣欣然有喜色者矣。東宮雖在沖年,游詠發問,臣僚難於仰對,甚盛甚盛。上曰,朝者次對,見元良所爲,不無容易爲之之意,自內欲責之而未果矣。予在之時如此,此後事何可知之?且元良有判下之意,趁此時欲敎誨矣。若長成之後,則雖父兄亦難判矣。羽良曰,今日次對數十諸臣,移時入侍,東宮沖年,過爲勤勞,則恐有所害矣。上曰,唐玄宗,有貌瘦天下肥之言,元良亦勤勞而貌疲,則予實爲喜矣。此實爲子之心歇,而爲國之心,則過故耳。卿,冢宰,卽大臣之次,亦須勸勉,元良亦忌憚卿矣。須以爲君難之意,數數言之,可也。羽良曰,今日罷賓對後,又開書筵,實有過爲勤學之慮矣。上曰,其則出於速速了當之意,非有勤學之心而然也。羽良曰,臣亦四年侍講矣,豈其然乎?上曰,元良有容易知之意,不可不及今敎飭耳。諸臣遂退出。
上在昌德宮。常參·經筵,以代理停。
自昧爽至辰時,有霧氣。巳時午時,日暈。
尹得載達曰,卽者下番翰林黃仁儉,謂有難安情勢,陳書徑出。上番翰林蔡濟恭,諉以不能檢下,亦爲陳書徑出,原書纔已竝退却矣,所當直捧禁推徽旨,而此與無端徑出有〈異〉。竝推考警責,仍卽一體牌招入直,何如?令曰,依。
又達曰,大司憲沈錥,執義閔遇洙,掌令宋能相,持平鄭基安,竝在外,掌令一員未差,持平韓光肇避嫌退待。今日以監察茶時之意,敢達。令曰,知道。
又達曰,判府事閔應洙處敦諭事,進去下直之意,敢達。令曰,知道。
傳于尹得載曰,儒臣持自省編入侍。
左議政趙顯命,掃墳呈辭。令曰,給由馬·澆奠床備給。
尹得載,以摠戎廳言啓曰,甲子年觀武才時,各軍門將校·軍兵中,出征偵探者,今後則每於此等時,一體除初試許赴事,曾已命下矣。今此別試才時,本廳將校·軍兵中,出征偵探之類,依甲子傳敎,與各軍門一例除初試參試之意,敢啓。傳曰,知道。
又以摠戎廳言啓曰,今此別試才時,各軍門將校·軍兵,自各其軍門試取事,出擧條捧承傳矣。本廳付料軍官七色標下軍別破陣及北漢守堞軍兵付料之類,初試,今月十八日爲始,設行於蕩春坮本營之意,敢啓。傳曰,知道。
又以御營廳言啓曰,今此親臨別試才時初試,一依癸巳年例爲之。而其中隨駕軍兵,則射手柳葉箭一中,馬軍騎芻一中,砲手鳥銃一中,擧行事下敎矣。取考庚申乙丑前例,則本廳將校軍兵,雖不隨駕陪往陵所之類,依隨駕軍兵例試取矣。今亦依此試取乎?敢稟。傳曰,依爲之。
又以御營廳言啓曰。今番陵幸時,本廳在家軍兵六百五十六員內五十五員,及別抄在家軍官二百五十員內三十八員,出用於各處斥候伏兵及屛門把守矣。此亦依留營將校例,一體初試試取之意,敢啓。傳曰,知道。
又以兵曹言啓曰,今月十八日部將·守門將·禁軍等,別試才初試,設行於慕華館矣。入直部將·守門將,則以先射者推移替射入番。禁軍將及禁軍等,依前例除標信出試後,還爲入直之意,敢啓。傳曰,知道。
又以兵曹言啓曰,今此別試才時,部將·守門將·各差備官·隨駕捕盜軍官·禁軍等初試,今月十八日慕華館設場之意,敢啓。傳曰,知道。
又以兵曹言達曰,本曹判書臣金尙魯,以禁軍等別試才初試,明日慕華館進去。參判臣李昌誼,方以身病,連呈辭單。參議臣柳萬重,崇陵寒食祭獻官見差。參知臣宋昌明,明陵寒食祭獻官見差。明日俱當受香,他無推移入直之員。參判李昌誼,待明朝牌招,以爲入直之地,何如?令曰依。
又以兵曹言啓曰,取考謄錄,則丙寅年觀武才時,禁軍中,出征之類,啓稟除初試許赴矣。今當亦依此爲之之意,敢啓。傳曰,知道。
又以御營廳言啓曰,本廳守烽軍,丁卯創設時凡例,一如守門軍施行事節目啓下。而己未庚申別試才時,守門軍,則連爲初試試取矣。今此別試才時,守烽軍許赴一款,何以爲之乎?敢稟。傳曰,一例初試。
又以御營廳言啓曰,卽今全羅道全州等六邑上番軍中一百二十二名,乃是戊申年隨繼援將出征者。而各營門出征軍卒,旣除初試,則今此上番軍,似當一體除初試,何以爲之?敢稟。傳曰,一例除初試。
又以禁衛營言啓曰,本營守烽軍丁卯創設時,凡例一如守門軍施行事,節目啓下。而己未庚申別試才時,守門軍則連爲初試試取矣。今此別試才時,守烽軍許赴一款,何以爲之?敢稟。傳曰,一例初試。
正言兪彦國達曰,持平韓光肇,以臣之拙劣,本不合於聽政初耳目之任。而幸値大朝御殿,邸下侍臨,特命賓對。分義所在,區區微忱,只欲一近耿光,兼伸延頸之誠,他不暇顧,冒昧入對。夫城津形便之一番往審,恐非軍國之大事,況特遣之臣,大朝旣命大臣擇定。則未及稟達之際,騎判·訓將,聯翩請往,將臣之必欲往審形便,其爲意慮,非不美矣。第關防重地,若或遍審,則雖大臣,無不可往之義。至於城津一事,體段甚小,況佩符將臣,不可暫離京城,將臣之徑先請往,事涉如何?臣之仰請問備,亶出此意,而語法拙澁,辭未達意。因一微事,致勤聖諭,至伏承請推,誠是意外之敎,此莫非臣生疎疲劣之致。惶懍愧蹙,無地措躬,其何可一刻晏然因冒於臺次乎?引嫌而退,有懷陳達,臺體則然。聖敎誨諭,何可爲嫌?請持平韓光肇出仕。令曰,依達。
二月十七日,上御歡慶殿。王世子侍坐。儒臣,持自省編入侍時,右副承旨尹得載,侍讀官金善行,檢討官魚錫胤,假注書李明祚,記事官盧賢鶴·朱炯質進伏。上曰,今日元良之所事,非徒講學而已。使儒臣持自省編入侍者,蓋有意焉。日後元良之不能力踐實行也,今日入侍諸臣,必提今日命講之事。規警曰,邸下代理初,大朝之命,臣等講誦自省編,而面飭于邸下者,如何?而今邸下之不能仰體大朝眷眷勉飭之深意,無乃失德耶云爾。則是諸臣不負予今日命講是編之意也。魚錫胤曰,堯傳舜受之文字,今日命講,儘盛擧。而大朝之耳提面命,若是諄諄,東宮豈不體念於後日也?上曰,戶判有下敎事來待之意,注書出去傳敎。臣明祚承命趨出傳敎後,還爲入侍。上謂王世子曰,汝生於平安,長於平安,實無如汝之好八字矣。凡人作宰則志大,汝今代理,汝志必然矣。然予在之時,則汝必有持難之事,章奏間間稟於予而爲批,國事有運用之量然後,可以爲之,不可以依爲之彌縫也。無改於父之道,可謂孝。唐太宗法高祖之事,而致貞觀之治。汝亦體予苦心而爲之,則豈不好耶?東海王陽,漢光武之子,而能獻戒。予之所事,非盡善盡美。予之所失,汝若陳戒,則世間榮事,豈愈於此乎?汝若有所失,予雖爲太上皇,豈不責之乎?凡人有父生員,而子宰相者。父雖生員,宰相子,若有所失,豈不責之乎?上曰,注書出去,戶判使之入來。臣明祚承命趨出,與戶判入侍。上曰,唐玄宗,開元·天寶之治,判若二人,此亦後人所戒處也。上曰,今日事,雖兼春秋,詳記之,實史官適無矣。此後,豈更講自省編乎?上曰,上番讀之。金善行,讀序,至生而知之學而知之。上曰,生知學知之語,予雖愧於聖賢,聖賢在吾方寸。作之不已,乃聖人。汝亦學之不已,豈不爲聖人乎?善行,讀至十室之邑。上謂王世子曰,十室之邑,必有忠信,不如丘之好學。孔子猶尙好學,況凡人,豈不篤學乎?動靜云爲,違於天理,卽不省察之致,汝亦心自省察。今日次對之事,或有歉然之事,更爲發問,是省察之道矣。善行,讀至天理之在我。上謂王世子曰,天理豈在遠?在吾心中。天理高雖如秋昊,力行則可以合矣。不力行,則物慾蔽之,豈不歎哉?予於五十三,作此編矣。卽今則鬚髮盡白,惟望汝之見此編而省身,故如是訓戒。及今不爲,更待何時?於汝心,亦必感動矣。庸君賢君之判,只在於利慾公私之分。此則汝非不知,予不欲言之耳。善行,讀至罔念作狂。上謂王世子曰,狂字之意,非但狂奔疾走,不知父母爲狂,不爲所爲之事,又爲所不爲之事,亦狂矣。善行,讀周文王得呂尙。上謂王世子曰,太公望之事,入於此自省編者,只取其望字之義也。猶大學之誠,中庸之敬,詩傳之思無邪也。小學之灑掃應對,自幼時恐有塵埃,亦古聖賢誠敬修齊之節次,猶諺書之反切矣。善行讀至爲堯爲舜。上謂王世子曰,爲堯爲舜,不孝不慈,卽此一心。操此心,則可以爲堯·舜,不操此心,則同歸桀·紂。可不懼哉?善行讀至舜·蹠之分。上謂王世子曰,舜·蹠之分,非知之難,行之爲難。善行,讀至予幼時。上謂王世子曰,予十三,始就傅。晩學之故,不能躬行而實踐,是予自歎者也。汝則氣稟雖愈於予,爲學之工,猶草木之灌水,不可不及少時懋之。時乎時乎,失此時,則雖悔曷追?善行讀至因我朝家法之嚴。上謂王世子曰,予瀋陽日記,則春坊官員,眷眷陳戒,下答如流。予常掩卷太息,予之所爲,不無自愧之心耳。善行讀至專由一快字。上謂王世子曰,放辟邪侈,皆由於快心。人君之事若善,則百姓稱之,若不善,則百姓吏胥皆笑之。俗所謂鍾路人罵,其君何以知之?一快字,於汝爲病,戒之戒之。善行,讀至人少則慕父母。上謂王世子曰,人君慕少艾,則恩衰於臣民。紂之臣民離心,皆由紂酒色之致。父母兄弟之間,亦皆有害,豈不懍然而惕念者也?善行,讀至七年侍湯。上嗚咽,而謂王世子曰,予於甲午年間,日夜侍湯,今雖欲更逢其時,其可得乎?今汝則甚便矣。雖曰靜攝中,有何所苦乎?善行讀至敬天也愛民也。上謂王世子曰,彼蒼蒼,赫然下臨,人君有德則愛之,可不敬哉?桀·紂之亡,周文之興,皆由於敬與不敬。能敬然後,能享蒼蒼。彼草木昆蟲,皆吾物。雖如草木之微,汝若拔之是忘予也。草木猶然,況國家與世祿之臣乎?卽今如是敎汝者,卽汝苦心,實爲國也,爲宗社也。是予三十年苦心,汝體此焉。善行,讀至世豈無兄弟?上謂王世子曰,以宋太宗之賢,不豫於少年天子之稱,至有置候何地之言。以曾母之賢,猶尙投杼。人君處至難之地,多膚受之譖,而能脫然於此者,鮮矣。如宋太宗,豈不善乎?予讀宋史,不覺自愧。辛丑冬事,思之懍然。汝公然一問於李渭輔,因成葛藤矣。汝必嚴近習,以固汝心。予之事皇兄,皇兄視我皆以此心。皇兄,若如曾母之投杼,則予豈保有今日,與汝講學乎?汝必勿忽於近習。明廟朝權臣有所事,日後汝若見朝野記聞,則可知矣。汝無情誠,則幾何不忘予也。汝倍予操心,可以及吾之誠,必以事予之心,事皇兄,在汝當稱皇姪孫矣。如是敎飭之後,汝若不誠於皇兄,是忘我也。於汝心,亦必有感動之端矣。辛丑冬以後,如闊看以事我皇兄,卽今預爲言托,毋使更提辛丑事於汝前。汝可爲事我之道矣。善行,讀至鄕黨編善形容聖人。上謂王世子曰,汝讀論語知之乎?予每於入廟庭之時,輒誦鞠躬如也,氣舒而不知憊,聖人之訓有助而然。范雎拜,秦王亦拜之文,古崔奉朝賀讀之,輒起拜,其亦有興起之心而然矣。慈殿入侍之時,汝亦誦鞠躬如之言,而入去也。善行,讀禘自已灌。上謂王世子曰,此書,予亦常誦之矣。善行,讀人誰無過,改之爲貴。上謂王世子曰,汝今初當政務,尤宜猛省。善行,讀戶開亦開戶闔亦闔。上謂王世子曰,戶外有二屨,聲聞則入,聲不聞不入,此不過節目間事。然於此等處省察,至於大事,可以爲之。善行,讀予之氣稟幼時太偏。上謂王世子曰,人之不良不平,予常怨之矣。若浼二字,趙明履請添入,故入之矣。善行讀食色人之所同欲。上謂王世子曰,美色好飮食,人豈不好?而於此等處,尤爲切戒可矣。上曰,下番讀之。魚錫胤,讀予讀周禮至御敍于王所章。上謂王世子曰,人君爲此道,則周南麟趾之風,可以致之。予深自愧於周文之化。關雎·麟趾之道,惟望於汝矣。若以戊申以後乙卯以後之心見之,自然驚動矣。錫胤,讀孔子所愼齊也章。上謂王世子曰,凡人之忌日,冊藏於囊,非矣。予常拘束,故國忌板下,不敢臥,亦不敢脫冠而入矣。錫胤,讀易曰王假有廟章。上謂王世子曰,予雖衰憊,拜謁陵廟之時,不知疲。禮畢始乃氣舒,此自得之效也。錫胤,讀孟子曰君子遠庖廚。上謂王世子曰,此,聞其聲,不忍食其肉之義也。昔年供獻中有生物,則輒命放於御苑。卽今春塘臺池,多有尺餘之鯉魚矣。錫胤,讀昔程〈子〉以哲宗漱水避蟻之章。上謂王世子曰,俗所謂蟻陣,予或見,不忍踐履。且蠅蜹之沈於醬甕,輒拯而放之。雖螻蟻之微猶然,況人乎?若於刑訊之政,輕易許之,則大段過矣。愼之愼之。錫胤,讀人之滋味乎學問不若滋味乎飮食章。上謂王世子曰,飮食,不過一時之滋味。學問,乃一生之滋味。而雖飽終身無滯也。錫胤,讀膽欲大而心欲小。上謂王世子曰,心欲小三字,望於汝矣。錫胤,讀咬得菜根百事可做章。上謂王世子曰,今日食枯菜明日壯元郞。菜根有滋味,無味中有味。咬得菜根,何事不做?錫胤,讀予覽經傳章。上謂王世子曰,學問之道,潛書硏究其效,豈淺淺?予亦不能力學,而汝不及予易矣。錫胤,讀稗說雜記章。上謂王世子曰,演承文意,此則於汝最可戒矣。錫胤,讀張公藝書百忍字。上謂王世子曰,凡於事物上,以忍爲工。則有何顚倒之失也?錫胤,讀春草之方生章。上謂王世子曰,濂溪之不除庭草,可見其不忍傷之心也。人君推此心,而爲政,豈不仁乎?錫胤,讀以予晩學,其不能盡之者多。上謂王世子曰,予之未盡於前者,今雖追慕,何可及也?汝鑑于此,而益勉。事親若曾子,可謂孝矣。錫胤,讀予自幼時章。上謂王世子曰,予自少至今,志猶在於小學,而猶不知其味。況汝厭而讀之,豈有益乎?錫胤,讀至敬之一字章。上謂王世子曰,遏慾之道,當如禦敵。而汝則異於予,汝之燥,甚於予。戒之戒之。錫胤,讀以予涼德晩學章。上謂王世子曰,以經傳爲法,以史記監戒,是矣。汝須體此焉。錫胤,讀予雖氣憊章。上謂王世子曰,予於常時必跪坐,亦不敢放肆箕踞。非但學問之功,卽我家法也。汝須欽體焉。錫胤,讀誠敬二字章。上謂王世子曰,汝則誠敬,容易言之,非矣。行之然後,可謂誠敬。錫胤,讀惺惺之法。上謂王世子曰,良心二字好矣。本良之心,不自省察,至於不良,可勝惜哉。錫胤,讀浴沂風舞雩之章。上謂王世子曰,汝若與中官,遊於御苑,謂之浴沂,則無異桀·紂矣。昔予講學時,圖畫浴沂之狀,而付壁矣。錫胤,讀宋祖洞開重門。上謂王世子曰,宋祖開門之意甚快矣。如見其心。錫胤,讀漢成帝章。上謂王世子曰,作自省編,講於今日,皆爲汝,恐汝爲漢成帝之事故耳。漢成臨朝則如神,燕處之時,與趙飛燕荒淫。汝須深戒於此。錫胤,讀帝王一日萬機。上謂王世子曰,萬機之繁,潛心理之,可無失着,汝則容易知之。而汝之所爲,諸臣皆以好爲言,豈不悶哉?錫胤,讀人之精神有限事爲無窮。上謂王世子曰,以有限之精神,當無限之機務,不能盡記某日次對,某臣所啓某事。如書記置之,或有可疑者,或更問於後日宜矣。錫胤,讀予以兢業二字自勉。上謂王世子曰,當此無事之時,必以兢業二字勉之。燕安無事之時,登極之君尤難矣。汝見五禮儀,則必欲復古禮矣。詩傳鹿鳴章,卽君臣相悅之樂。內殿曾有妓樂,中年去之。其時與此時異矣。上曰,承旨讀之。尹得載,讀予自幼少睡,年深尤無睡。上謂王世子曰,唐玄宗,將白日爲夜,作六更而縱慾,非不知其非,而如是者,抑何意?汝須戒之。得載,讀敦親之誼。上謂王世子曰,宗室子孫之流落鄕曲,而賤微多有之,而貌樣慘酷。予若見之,必笑之曰,彼豈吾之同宗乎?卽今近宗雖少,自我祖宗視之,豈其遠乎?予未嘗不興感,汝須欽體此意。得載,讀中庸之至誠,大學之至善。上謂王世子曰,位天育物,齊家治國,皆本於此。此,則無不能知之歎矣。得載,讀求放心章。上謂王世子曰,汝今代理,做事必猛省焉。得載,讀至克己最難。上謂王世子曰,點檢觀之。得載,讀至聽言之際。上謂王世子曰,凡是非之際,非窮理,無以辨別。大事則必稟于予,然一番見汝答然後,予當指揮矣。汝或見欺於一人,若致疑於諸臣之皆欺,則非矣。得載,讀至古鏡重磨之喩。上謂王世子曰,汝之鏡,姑不暗,明之甚易矣。得載,讀硏究聖賢旨意於經傳。上謂王世子曰,雖讀萬卷書,不知其味,則無異面墻。況汝尙在面墻,何時能免面墻之歎乎?得載,讀惟酒無量不及亂。上謂王世子曰,汝或內作色荒,外作禽荒,或酣酒嗜飮,有一於此,豈有不亡之理也?勉之勉之。得載,讀禮云七日戒。上謂王世子曰,今番面飭致齋,此雖節目間事,亦不敢忽也。得載,讀見赤子將入井。上謂王世子曰,汝必知百姓皆如汝矣。今番流丐施隱恤之典,而念之,誠爲殘忍。汝雖遊衍之時,常懷欲與蔀屋百姓,同此樂之心,則曾點浴沂風雩之心,自然發矣。雖一子托於人,猶尙戒飭,況以億萬蒼生,付托於汝。汝若負此意,非徒負予,將負陟降也。勉哉勉哉。得載,讀予雖氣苶,夜則勝於晝章。上謂王世子曰,大夫夙退無使君勞,各有時而然。汝勿以大夫一言,爲然。眞西山云,夜對勝於晝講。間間夜對,可也。得載,讀百尺竿頭,更進一步。上謂王世子曰,訓諭亦有矣。得載,讀予在東邸時,有一相臣爲藥院提擧。上謂王世子曰,汝則不知矣。一相臣,卽右奉朝賀李台佐也。得載,讀予之恒日憧憧于心者,若雲臺之有報。上謂王世子曰,此等事,在汝尤宜惕念處,勉之勉之。得載,讀禮云禮云玉帛云乎哉章。上謂王世子曰,汝於此惕念,而興感者也。得載,讀大學之格致誠正。上謂王世子曰,在勤與不勤,更不面飭矣。得載,讀氣質之闒葺者固無可言。上謂王世子曰,此則誨汝之文矣。上曰,注書讀之。臣明祚,讀至唐宗云創業易守成難。上謂王世子曰,創業易守成難之言,誠是矣。初雖備嘗艱難,猶有終怠之歎。況守成便安之君,安保其始終之如一乎?此一節,在予尤宜惕念矣。明祚,讀至予讀漢史於武帝之英略。上謂王世子曰,漢武若無輪臺之詔,必爲亡秦之續,可不懼哉?明祚,讀才不借於異代。上謂王世子曰,雖卽今,心誠求之,豈無人才?高宗之夢得良弼,昭王之致樂毅,皆由於誠耳。明祚,讀至聶夷中詩云。上謂王世子曰,其詩實爲懇切,不覺惻然。爲人君,豈可好衣好食,而不念蔀屋之民乎?明祚,讀至祛奢崇儉。上謂王世子曰,祛奢一節,卽人君之先務。予於卽位之初,亦有禁奢侈之事矣。明祚,讀至唐玄宗章。上謂王世子曰,開元·天寶,始終判異。後之人君,可不戒哉?明祚,讀至豳風七月乃王業根本之詩。上謂王世子曰,農者,天下之本。先知稼穡之艱然後,可以節用而愛民矣。明祚,讀眞西山云夜對勝於晝訪。上謂王世子曰,此意俄又言之。夜氣淸明之時,豈不愈於紛華波蕩之時乎?明祚,讀至予嘗讀李忠定奏議。上謂王世子曰,城門閉,則言路開,城門開,則言路閉云者,誠切當矣。開言路,卽祖宗朝美事。汝須欽體焉。明祚,讀至諸葛亮之表章。上謂王世子曰,國之興亡,賢邪之進退。爲人君者,用人之際,可不省察乎?明祚,讀默朋黨之害章。上謂王世子曰,予之所以二十五年苦心調劑者,蓋慮朋黨之患,必至於亡國而後已故耳。汝須體此意而勉焉。明祚,讀至書不云乎?民惟邦本。上謂王世子曰,古人云君猶舟,民猶水。民安然後,國可以治。愛民二字,卽我朝家注,汝須勉焉。明祚,讀至世降無才。上謂王世子曰,才不借於異代,世雖降,豈無濟世之才乎?人才,豈專在於京華閥閱乎?明祚,讀至淸節名義。上謂王世子曰,曹操雖懷凶圖,而不敢自爲者,畏東京淸議而然,故有一絲扶漢鼎之稱。爲人君者,可不培養名節之士乎?上曰,兼春秋讀之。賢鶴,讀唐玄宗貌瘦天下肥之言。上謂王世子曰,玄宗,天寶時則肥,開元初則瘦矣。汝則恢張察納,使朝廷,多有如韓休之臣,則豈〈不〉好哉?賢鶴,讀武王有亂臣十人而有婦人焉。上謂王世子曰,此則翫味而自得處也。賢鶴,讀漢高謂陸賈曰。上謂王世子曰,漢高如此手段,予好之。故安事詩書之答,謂之抑揚語也。賢鶴,讀昔吳漢曰愼無赦。上謂王世子曰,其言切實,此等處,宜詳愼也。賢鶴,讀光武中興先以卓茂爲候。上謂王世子曰,卽今當務處。賢鶴,讀宋趙普自謂曰我以論語半部佐太祖。上謂王世子曰,宋史,可知非趙普之害,乃太祖之咎也。賢鶴,讀予讀宋史章。上謂王世子曰,秉燭讀疏,鐵杖木馬,可見其遠志,誠有爲之主也。上曰,下番兼春秋讀之。炯質,讀春坊僚屬之僚字意蓋深矣。上謂王世子曰,賓廳次,對春坊僚屬,不以臣書之也。炯質,讀松都不朝峴杜門洞。上謂王世子曰,高麗忠臣,與夷齊之心無異。勝國之時,世祿之臣,多有立節者矣。炯質,讀欽恤盛德亦我朝家法。上謂王世子曰,文字之關係先王處,必詳審見之,欽體欽體。凡刑獄文書允下之際,有不忍之心,如是則可矣。炯質,讀天時不如地利。上謂王世子曰,故左相守城之言,卽守宗社爲百姓,而且不如人和之意也。炯質,讀俗云高麗事三日。上謂王世子曰,汝三日讀書,則乃怠,眞所謂高麗事三日也。炯質,讀重天之畀我臣民也。上謂王世子曰,汝之憧憧于學,若予之憧憧于民,則猶有效於百姓矣。炯質,讀自古帝王辨小人最難。上謂王世子曰,唐德宗之不知盧杞,不必笑矣。此汝之可愼處也。炯質,讀至疑之勿任,任之勿疑。上謂王世子曰,不信而使之,豈可成其事乎?疑之一字,害於事之意,曾諭於常訓,勉之勉之。炯質,讀小人之導其君亂于政者有二焉,。上謂王世子曰,古今不同,舊法生弊,先王之法,改之爲好云者,自古小人,欺人君之柄。予之二十五年苦心調劑之法,若有請改於汝者,亦如此矣。炯質,讀至南衙北門。上謂王世子曰,近來習俗雖怪,亦豈無忠良?光海朝有如金處愼之忠臣,光海不知,而虎則不食矣。講訖。上謂王世子曰,今日予之所以如是誨飭者,卽爲國苦,非爲汝也,實爲宗社而然也。代理之初,以立紀綱作詩,亦出於容易之意。汝今以何以則立紀綱問之,則可也。而作詩猝欲立紀綱,其豈容易乎?得載曰,邸下聽政之後,小臣初入侍,獲聞大朝所以訓飭邸下之敎。實是堯傳舜受之盛擧,邸下將何以稱塞耶?敢以陳戒之意,仰達矣。王世子曰,其言是矣,當體念矣。錫胤曰,今日筵中命講述編,而勉戒,實與二典三謨之文,相爲表裏。而且做時不如說時,此一編之意,東宮豈不仰體乎?上曰,元良有容易之意,故今日命講是編,而敎之矣。錫胤曰,殿下以未見韓休一人爲敎,今世雖曰降下,豈無學韓休之類乎?善行曰,小臣亦初入侍,而下番所達,是矣。邸下之今日學於大朝之事,大有勝聖經賢傳矣。儒臣先退後,上謂戶判曰,文書修正事,後當更敎矣。文秀進伏曰,殿下以至慈之心,不憚深夜之疲勞,因文義,而逐條訓誨,若是眷眷,卽人情之固然。臣等聞之,猶且感動,其在東宮,豈不一一體念乎?然而卽今敎飭之道,惟當漸次爲之。而以殿下欲速之心,誨責之道,若是其急,東宮方長之氣,因此而易有所害。臣竊恐有宋人揠苗之患矣。諺曰,吾君之子,卽吾君。在臣憂愛之忱,實爲沓沓矣。上曰,卿言是矣。予不爲揭苗之道矣。元良年雖少,氣質威成,且有局量,敎誨之言,庶能體知。培養之道,可不及今爲之乎?文秀曰,雖然,一日所爲之事,使之二日爲之好矣,不必過爲督課矣。又達于王世子曰,大朝所以望於邸下者,若是其急,實出於至誠爲國之苦心,莫非精一傳心之道。聖經賢傳雖好,在邸下體法之道,終莫如大朝耳提面命之敎矣。況大朝之期待於邸下者,堯·舜之上,又有聖君,則若將相軼者然。邸下將何以稱塞乎?今日所承之訓,固宜一一銘心而服膺矣。上謂王世子曰,重臣之言,出於忠誠,汝須對答。王世子曰,其言是矣,當銘念矣。文秀曰,君臣之際,如天地之間。天地之間,和氣交泰然後,萬物生成。君臣之際,情志相孚然後,百事可做。邸下必以誠信之道,使臣民,則其於爲國,何難之有?書曰,是日曷喪?卽桀·紂之謂也。桀·紂暴虐,臣民離心,故怨之如此,終至滅亡。邸下於此,宜可深戒矣。上謂王世子曰,重臣此言汝聞之,豈不懍然?重臣之言是耶?非耶?王世子曰,是矣。文秀曰,邸下如以爲懍然,則居常願見賢人,心誠求之,賢者小人之分,可以察知,而易得賢人矣。昔商高宗,恭默思道,夢得良弼,此至誠所致。臣自春坊,事大朝已三十年矣。今將餘忠,當報何處乎?區區憂愛之忱,惟切於邸下,故如是仰達矣。上曰,重臣之言,皆出於忠心耳。文秀曰,邸下常對臣等,默無所敎。臣等罷歸,家屬輒問邸下之事,而聞無所敎之言,莫知其出於簡默凝重之致,而相謂曰,何爲而無所敎云云。惟願邸下,對臣憐之際,須勿過自默默。又達于大朝曰,東宮年今十五,氣質雖岐嶷,責望,不宜如是矣。臣惶恐敢達。殿下十五歲所未能之事,何可望責於東宮乎?上曰,卿言是矣。得載曰,戶判之言非矣。敢請推考。上曰,其亦忠直之言,勿爲推考。文秀曰,卽今東宮一日之務甚繁,有大朝兩殿問安之節,有書筵夜對之事,又有疏章草記之酬應,豈可責望如三四十歲之人乎?上曰,其則果然矣。文秀曰,曾以宗室子孫李廷緝事,有所下詢,而臣未詳知,故未敢仰對。今纔逢見,旣見之後,不可不達,故仰達矣。上曰,當一番招見矣。諸臣遂退出。
上在昌德宮。常參·經筵,以代理停。
巳時,日有交暈。午時未時,日暈,暈上有冠。
下直,榮川郡守元景濂。
尹得載達曰,來二十一日輪對日次,取稟。令曰,停。
藥房提調臣李周鎭,左副承旨尹得載啓曰,春事向闌,伏未審此時,聖體,若何?加減補中益氣湯,連爲進御,而調攝諸節,益有差勝之勢。前入湯劑已盡於昨日,今日臣等率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。湯劑加製五貼以入。待下敎入侍,宜矣。
尹得載達曰,臣與左承旨李普昱伴直矣。左承旨李普昱,陳書出去。都承旨柳復明,右副承旨李昌壽,受由在外。同副承旨尹光毅,奉命在外。右承旨趙明謙,病不仕進。今日伴直無人。右承旨趙明謙,所當牌招伴直,而拘於廳規,不得循例請牌,何以爲之?敢達。令曰,牌招。
全羅監司韓翼謩狀達,珍島居良人金貴才渰死事,令于尹得載曰,渰死人等,令本道恤典擧行。
尹得載以弘文館言達曰,副校理李應協承批之後,連呈辭單,不爲出肅,卽爲牌招察任,何如?令曰,依。
又以吏曹言達曰,日昨政,工曹佐郞徐命維,備擬受點。而今聞命維與本曹判書鄭羽良,爲妻三寸姑母夫,相避云,法不當仍依例改差。臣亦曚未覺察,不勝惶恐,敢達。令曰,知道。
又以兵曹言達曰,今二月十七日,武官堂上以上,朔試射日次,而國忌相値,不得爲之之意,敢達。令曰,知道。
又以兵曹言達曰,甲子年觀武才時,出征者,一體除初試許赴事,已有下敎矣。今此別試才時,隨駕各差備中出征之類,依甲子例,除初試許赴之意,敢啓。傳曰,知道。
又以守禦廳言啓曰,今此別試才時,本廳軍官別武士,別破陣及標下軍等初試,今二月二十日依例設行於本廳射亭之意,敢啓。傳曰,知道。
又以守禦廳言啓曰,曾於甲子觀武才時,各軍門將校·軍兵中,出征偵探者,今後則每於此等時,除初試許赴事,已有成命矣。今此別試才時,出征偵探軍兵,依甲子傳敎判下,除初試參試之意,敢達。傳曰,知道。
又以義禁府言達曰,慶尙監司狀達,據刑曹粘目內,長木浦前別將盧世大,移本府處置事準下矣。盧世大,今方待令,卽爲拿囚之意,敢達。令曰,知道。
持平韓光肇達曰,請逆坦孥籍一依王府草記,卽令擧行。措語見上請罪人泰績令鞫廳嚴鞫得情,快正王法。措語見上請瑞虎等兩賊孥籍,亟令王府擧行。措語見上請物故罪人夏宅孥籍,亟令王府擧行。措語見上請逆畬孥籍等事,依大逆例擧行。措語見上請戊申逆魁之子,貸死爲奴,而年滿者,亟令王府考案抄出,竝依獜佐子追坐例擧行。措語見上請慶昷遠地定配。措語見上請徑斃罪人濂孥籍等事,亟令王府擧行。措語見上請罪人龍發·斗齡·戒剛,令鞫廳嚴鞫得情,快正王法。措語見上請李之陽,遠地定配。措語見上請其時干連人英梅,更令鞫廳,嚴刑窮問,期於得情。措語見上請尹宅履·德喜等,更令王府,拿鞫嚴訊,以正王法。措語見上臺閣輕,非細憂也。輕則言不行。夫忠言苦如藥,必利於行,譽言甘如飴,反害於德。況今邸下沖年聽政,正宜群下日進讜言,裨補闕失,開發義理,以養虛受之量,因恢求道之志。而迷臣聽聞,或異於此,前後离筵聽斷之際,讚歎頌美之言迭發,逆耳直截之奏無聞。臣愚死罪,邸下施措,豈皆合於天德王道而然耶?雍容暇豫,殊非一初求治之盛意,微臣過慮漸不可長。從今以往,讚頌之習,隨加責罰,嚴折阿順之萌,請開忠諫之路。聖朝用人,所貴器使。夫人之稟才,有萬不同,或優於文學,短於治民,能於諫諍,而疎於幹辦。且我東人品好名護短,善强其不能善,處其匪任,故倖會歷踐,使爲通才。夫如是故,廟薦之取舍每難,銓擬之擇官成弊。譬如善奕者,以局內之子,易置數之,則便爲制勝之國手。器用圖治,何以異此?且夫求才之道,專尙門閥之病多,而拔薦寒微之美少。好惡偏則私意易流,明陋分則賢愚雜錯。無求備於一人,立賢無方然後,庶幾得人。請嚴飭廟堂選部,毋限地閥,器用人才。近來民弊,實難枚擧,廟謨恬憘,殊欠勤勵。備局諸堂,非不多矣,講祛民瘼,絶未聞矣。卽今三南之弊,莫急於寺奴之貢。關東之弊,莫甚於歲供之蔘。畿甸之弊,最大者徭役。海西之弊,可危者騎士。西北之疎虞,無過於關防。而良役則爲八路通弊。及今不治,則誠有累卵之危。快削弊源,則雖難補鍋支傾,豈無其策?而備坐或開,每難備員,終日事務不出簿書,民憂國計,則未開,有爭難可否,講究討論,而以爲流成積弊,猝難祛也。雖欲通變,無善策也。民困而財竭,邊圉甚疎,豈不悶哉?請備局諸堂,一竝推考,使之逐日開坐,急時講磨時措之策,俾有祛積弊固邦本之實效。節用愛民,圖治之大綱,財用匱,則民剝而國危,裕民之道,自節用始。我國之生財,其源甚艱,而用之則多尾閭。今番度支之釐整,可知其疎漏之一端,訓局之請災代,可見其不節之弊矣。卽今國用,無數年之儲,廟堂易劃給之政,已是慨然。而有司之臣,不能撙節主管之財,或有水旱災減之事,則輒爲筵奏,東西貸來,殊涉寒心。不可不嚴防此弊,而使之知節費而塞尾閭。請訓鍊大將金聖應從重推考。敦尙敎化,有國先務,明愼刑獄,帝王所重。外方之事,姑置勿言,都下民俗,頹壞殊甚。秋曹殺獄時囚,爲三十餘度,往往有傷風蔑倫之類,或夫殺其妻,婦陷其姑,婢誣其主人。而視若尋常,不急窮覈,故延年月,奸情百出,元犯或解,冤罹難辨。宜飭刑官,急時推覈,使重囚無滯,以爲正俗敦化之助。而刑獄之長,苟非嚴明詳愼者,莫宜居之。今當一初,不可以韎韐將臣,苟然備位。請刑曹判書具聖任遞差。聽政朝儀,何等嚴重,自有位著,不宜踰越,況伯叔之班,等分懸截,有非諸宗所敢濫躋。旣有筵定節目,則伊日崇班宗臣,矇然不審,冒升堂陛,班聯顚錯,有關朝體,不可以事過而置之。請伊日升陛宗臣,竝令罷職。三司之職,名器攸關,濫廁猥占,殊欠揀選。前修撰李世師,前冬之借手一疏,極爲謬悖,已經處分,今不容更議。第其爲人庸怯,行事陋妄,凡有除旨,則雖同里跬步之間,必使本邑之簫角,前導而行。承召之路所經之郡,傭牛稅租年久推奴,牌捉連續,鞭笞狼藉,駭目之擧,不一而足。嶺南之人,傳爲笑囮,有忝名祖,貽羞簪紳。前正言閔堣,性本闒葺,言議陋劣,濫通臺選,有辱淸朝。請前修撰李世師,前正言閔堣竝令改正。近來習俗頹敗,廉防亦壞,前慶尙左水使李彦燮,再任於遭艱之營,晏然冒赴,人理都喪,物論駭憤,久而未已,不可以已遞而置之。請前水使李彦爕,削去仕版。今番妖獄,前古所無,嵇·䌖之頑忍杖斃,已失王章。而至於參見之崇,登招之,一番窮覈,斷不可已。前後臺論,尙靳允依,鞫體有損,輿情益憤。請崇,亟令王府,嚴鞫得情。新除授大司憲沈錥時在京畿安城地,請斯速乘馹上來事,下諭。答曰,不從。稟于大朝。則其時宗臣所請,過矣。推考宜矣。李世師,其時處分,意蓋在矣。李彦爕,意亦有在,焉敢更請於聽政之初乎?若此凡諸處分,其將紛紜於元良,不得不分義爲然。此等,代理之初,界限宜嚴,秋判所請雖過矣。擇其任之時,豈可靳相爲敎?具聖任·閔堣,備堂·訓將事及用人開言路,下諭事,竝依達。
正言兪彦國達曰,請充軍李時蕃,依律處斷。措語見上請逆魁坦孥籍等事,亟令王府依法擧行。措語見上請罪人泰績,仍令鞫廳嚴刑得情,快正王法。措語見上請徑斃罪人畬孥籍等事,亟令王府依大逆律擧行。措語見上請戊申逆賊巨魁之子,以年未滿未及施法者,亟令王府竝行孥戮之典。措語見上請賊濂收孥籍産,亟令擧行。措語見上請罪人龍發·斗齡·戒剛,仍令鞫廳,嚴刑得情,夬正王法。措語見上請罪人八金,依本律施律。措語見上內而六官各異所掌,而各有設置之本意,外而八道各異其俗,而各有弊瘼之源委。今於聽政之初,邸下宜詳悉六曹職掌與各其創置之本意,八道民俗與各其弊端源委然後,可以裁決變通之皆得其當,區劃設施之咸適。六曹則當下詢於六官之長,八道則備堂中句管諸道者,皆曾經各其道方伯。請後日日次,召入六曹之長官·八道之句管堂上,詳細下詢,各其曹事,各其道弊,以爲明習庶事之本。秩宗三禮之重,卽我國之重事,大朝之致誠致敬,尤在於禮典一事。邸下於聽政之初,尤宜仰體聖意,益致其欽警之道。請申飭八道,國典所載祀壇·祀宇之頹圮處,亟爲修改。祭服·祭器之渝破者,精潔修補。桂坊之官入參書筵,許陳文義,則不可不擇差。請申飭銓曹,桂坊官,以有文學人,各別擇擬。工·刑·戶三曹參議,卽堂上官輪廻休歇之窠也。工曹參議金廷潤,蹲冒晛任,洽滿三載,厚招以官爲家之譏。請工曹參議金廷潤,改差四學敎授之任。有文望然後,可副其實,而近日以來多不擇擬,課試雖行,而士子無興起之望。請申飭銓曹,四學敎授,以有丈望人,極擇備擬。泮庠課試之規,師生,堂上下而相揖,士子,分東西而相禮,菁莪作成之方,專在於是。挽近以來,士風不古,戲詆之言,至及於師席,紛囂之擧,多發於試庭,甚至於士子之食床,餠糖之販婦,或入於試庭,誠爲寒心。請申飭師儒長及學敎授,此後課試之時,嚴加禁戢,以正士風。王政導率之方,專在於闢異端,僧尼之徒,豈令混跡出入於都城之內哉?近年以來,法禁解弛,沙門女尼之屬,出入行走於通衢市肆之間。事之寒心,莫此爲甚。請申飭法司,與五部僧徒之出入都城內者,痛加嚴斷。火田出,而山木童,有衛之憂固已無窮,而生民所需松木,爲最。禁松一事,是王政之所當先,山林之禁,亦在禮經仲春之令。請申飭京外,松禁別爲嚴加。新除授大司諫尹心衡,時在京畿京陽地,請斯速乘馹上來事,下諭。答曰,不從,稟于大朝。則金廷潤事,有欠於代理初篤厚之風,此豈靳持?噫,吾民之爲僧,豈樂乎?專由良役其本民也。聽政之初,請禁是也。依請雖禁,宜飭苛侵,而惜乎直請禁僧曾飭之臣,其何遺請,諸道句管六曹之官。此乃陳章以勉者,而條列于此,莫知其意。旣請當開納爲敎八件事及下諭事,竝依達。僧徒,以下敎,分付京兆。
左承旨李普昱上書。伏以,臣伏見檢閱黃仁儉上書,則以臣昔年請遞其曾祖提擧之啓,引以爲嫌,陳書徑出。臣不勝瞿然之至。當初一啓,不過薄規,本無深意,而彼乃追引於數十餘年之後,不欲同院者,實是意慮之外。然彼旣緣臣而阻進,則臣何可獨爲晏然於職次乎?伏乞邸下,亟令鐫遞臣職,以安私分,不勝幸甚。臣無任云云。答曰,覽書具悉。爾其勿辭,察職。
正言李萬恢上書。伏以,臣於前月,爲覲病母,下往原州地,數旬留護,及還私次,則薇垣新命,已下於日前,而大朝陵幸動駕有日矣。臣旣忝臺職,未及陪扈於鑾蹕之後,分義情禮,虧缺無餘,惶霣震惕,靡所自容。卽以賓對,召牌儼臨,所當蹶趨承之不暇,而素患痰癖之症,越添於焦憂勞頓之餘。宛轉床席,無計蠢動。而不敢坐犯違傲,擔詣闕下,略陳短章。伏乞离明,鐫削臣職,以警具僚,千萬幸甚。臣方乞免,不宜施及他說,而不勝延頸之忱,略附祈祝之說焉。惟我邸下,毓德協華,誕膺代理之命。今此一初之政,寔無疆休恤之幾也。以邸下天縱之姿,夙詣之知,親承大朝之貽謨,旣已留心於勤學勤政之道,則臣實欽歎,不足何說之復贅。而臣愚,竊以爲勤學之要,不但講說問難而已,必以涵養本源爲貴。勤政之要,不但簿書機務而已,必以字惠小民爲重。而天德王道,其要,又必在於謹獨。此卽我大朝,勤勤勉勉,二十五年如一日者。而御製自省編,丁寧反復,無復餘蘊矣。臣意邸下,欲法堯·舜,當法我大朝,而卽此自省編一書,卽邸下懷中之簡。伏願邸下,凡於一政一令,一動靜一云爲之間,必以此書爲準的。則其所以上答大朝付畀之重,下慰臣民祈顒之誠者,豈外於此哉?臣又於宋臣程頤所謂,宮中起居,必令諫官知之,得以隨事進戒之說,尤有所感發,而不能自已者矣。邸下於間次賓對之時,書筵講讀之際,從容諮訪,責以補拾,上下之情得以相孚,必無歸於應文備類之地。則目今在朝廷,而佐下風者,亦豈不精白一心,以圖萬一之裨補耶?如臣愚迷,最居人下,雖欲竭力酬報,以效塵露之末,固無其路。而愚忠惓惓,敢此仰勉,惟邸下留念焉。臣無任云云。答曰,覽書具悉。憂愛陳戒,言甚懇至,可不留念焉?爾其勿辭,從速察職。
文學鄭宲上書。伏以,我邸下,誕膺聖旨,代理庶務,朝參·頒敎,次第擧行。臣適在鄕,承聞最晩,蒼黃西上,旣未及獲覩盛儀,鞶帶已遞,亦無以陳章自列,分義都虧,罪戾難逭。不意春坊除命,又降於縮伏惶霣之中,豈不欲聞命趨走,以贖前愆?而第臣於頃者乞暇歸覲,不過數日,旋復登程,跋涉道路,觸冒風雨,重得寒感,尙今彌留,咳嗽苦劇,食飮全廢,束帶趨班,斷無其望。不得不冒入文字,略控微懇。伏乞亟許遞免,俾便調將,仍治臣向日闕禮之罪,幸甚。仍伏念邸下今日,卽一初之政也。擧國含生,莫不延頸以望,拭目而待。未知邸下,將何以副聖上付托之意,而慰億兆顒企之心乎?如臣無似,忝在宮僚,一段衷赤,有倍他人,所欲仰勉者,非止一二。而職是講讀,他不暇論,敢以講學一事,略放愚忱焉。今我邸下,以沖年而當大任,監講筵而兼國務。在廷臣僚,孰不以有妨學問爲慮?而第念道學政事,本非二道,故先儒云,論學而不遺乎物,則學爲有用,爲治而必本於學,則治得其道。今邸下開筵講學,必究乎事理,臨政聽事,必本諸經術。則體用兼備,本末相資,學可以有用,而治可以得道矣。豈不休哉?然其輕重緩急之序,則有不可誣,必從講學上先立根基然後,可以言治矣。臣,以至要最切於目下講學者四條,條列以進。其一曰,程課之必嚴也。夫讀書之法,必有日課,能趁期趲限,孜孜做工,則學日進,若悠悠泛泛,虛度時日,則學日退矣。今者兩筵之必有定時者,可見講規之詳密,睿工之篤實。而苟或少違此限,不卽開講,則朝筵夕對,次次漸退,此豈非可悶乎?矧今事務旣繁,酬應甚多,必須趁時開筵然後,可無庶事積滯之患矣。凡課讀之規,初若拘束,而習而爲常,則漸至沛然。先儒云,學者先從辛苦不快活處用工,則前頭有好消息。願邸下懋哉懋哉?其二曰,誦讀之必熟也。凡爲學工夫,惟在熟而已。熟之如何?必須反覆諷讀,爛熳成誦,首尾貫通,意味浹洽,則自然爲他日愛用之本矣。今此法筵之必誦前受音者,其規甚美。如或草草讀了,略略誦過,隨讀輒忘,乍得旋失,則眞古人所謂與不學無異矣。可不戒哉?昔尹和靖於六經四子,耳順心得,如誦己言,如此然後,方可謂讀書人。願邸下懋哉懋哉?其三曰,發問之無吝也。凡看文字,始則未知有疑,久則漸漸有疑。疑而不問,則何由以釋其疑乎?必須反覆問難,講究推明然後,昔日所疑,漸次融釋。唯願臨筵之際,毋尙淵默,頻賜顧問,經傳則必究其義理之蘊,史冊則必察其治亂之機。少有疑晦,輒加討論,則見解日進,而學業日就矣。書云,好問則裕。程子曰,書要會疑。願邸下懋哉懋哉?其四曰,間斷之宜戒也。夫學者,必須連績下工,無少間斷然後,庶可收效。若誠意不足,懈心或萌,則乍作乍輟,難望其長進矣。今以講筵之規觀之,凡干雜頉,一切勿稟者,蓋慮其有妨於我邸下緝熙之工也。今若着實加工,毋或作輟,今日如是,明日如是,則滋味必生,將至於欲罷不能之域矣。朱子曰,義理難推尋,工夫易間斷。願邸下懋哉懋哉?惟此四條,卽爲學節度,而不可廢一者也。然其本則有在焉,立志操心是也。志不立,則事爲之際,安於姑息,而易趨於委靡懈怠之域。心不操,則方寸之間,出入無常,而易汩於紛華波蕩之中矣。伏願立志,則必激昻奮發,以顔淵所謂舜何人,余何人?有爲者亦若是之言,常自勉勵焉。操心則必嚴肅整齊,以先儒所謂處幽獨如在法筵,對宦妾如接臣僚之語,常自兢業焉。臣於前夏,以讀書要法十餘條,仰達於离筵,而以立志正心,爲最工夫。邸下不以臣言爲非,臨筵披讀,特賜嘉納。臣於是不避煩瀆,更此仰陳。蓋二者,是綱也,向所稱四者,卽目也。必須綱擧然後,目可以張矣。噫,睿德成就,唯責於書筵,而他日治亂,亦係於今日之學與不學,則所關,豈不重且大哉?竊自古人丹扆之箴而敢此冒進,勿視以儒生陳腐之談,而留神採擇焉。臣無任云云。答曰,覽書具悉。憂愛陳戒,言甚懇切,余深嘉尙,可不深體念焉?爾其勿辭,從速察職。
上在昌德宮。常參·經筵,以代理停。
尹光毅啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
尹得載達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平韓光肇呈辭。今日以監察茶時之意,敢達。令曰,知道。
又達曰,明日常參敢稟。令曰,停。
又以都摠府言啓曰,今日入直內三廳,武兼禁軍及軍兵等,中日習射,請出標信。
又達曰,臣與右承旨趙明謙伴直矣。明謙,以身病陳書出去。都承旨柳復明,右副承旨李昌壽,竝受由在外。同副承旨尹光毅,奉令在外。左承旨李普昱,病不仕進。伴直無人。左承旨李普昱,所當牌招入直,而拘於廳規,不得請牌。何以爲之?敢達。令曰,牌招。
又達曰,左承旨李普昱,牌招不進罷職令旨,纔已捧入矣。伴直無人。右承旨趙明謙,旣已承批,所當牌招入直,而拘於廳規,不得循例請牌。何以爲之?敢達。令曰,牌招。
又達曰,左承旨李普昱,旣有只推之令,所當更請牌招,而拘於廳規,不得循例請牌。何以爲之?敢達。令曰,牌招。
以左承旨李普昱,牌不進罷職徽旨,令于尹得載曰,推考徽旨捧入。
又達曰,明日次對,兩司當爲進參。而除在外,牌不進罷職徽旨未下,陳書入達外,呈告未肅拜人員,竝待開門牌招,以爲進參之地,何如?令曰,依。
以都摠府中日草記,傳于尹得載曰,今日乃軍兵除標信初試之日,中日置之。
又傳于尹得載曰,今番試才時,侍衛宜簡。依春塘庭試時例,都摠府·兵曹·五衛將,只入直擧行,雲寶劍竝置之,守門將雲寶劍,亦爲置之事,分付。
又啓曰,卽者摠戎廳敎鍊官來言,軍官·軍兵初試試所,一時爲急。而本廳大將具聖任,本職許遞之後,時無職名,不得擧行云。令該曹卽爲口傳付軍職,使之擧行,何如?傳曰,允。
傳于尹得載曰,判書鄭羽良子致達,監司韓翼謩子昌裕,承旨鄭履儉孫基慶,竝三揀擇入之,餘皆許婚。
尹得載,以禮曹言啓曰,今此和緩翁主駙馬,三揀擇吉日,以何間推擇乎?敢稟。傳曰,以三月旬前擇入。
又以禮曹言啓曰,和緩翁主駙馬三揀擇,敢稟草記。傳曰,三月旬前擇入事,命下矣。卽令日官推擇,則來三月初四日午時爲吉云。以此日時擧行,何如?傳曰,允。
李宜馣爲假注書。
尹得載,以摠戎廳言啓曰,本廳軍官·軍兵等初試,自今日爲始設行於蕩春臺本營之意,草記蒙允矣。今方開坐試取之際,大將臣具聖任,以刑官事被論,故不得擧行之意,敢啓。傳曰,知道。
又以摠戎廳言啓曰,本廳軍官·軍兵等初試,昨日設行之際。大將臣具聖任被論停止矣。臺啓旣已蒙允,故自今日更爲試取之意,敢啓。傳曰,知道。
又以禁衛營言啓曰,本營騎士都試事面與賞試射有異,不可無元定日字。依御廳例,以每月二十三日定行,何如?傳曰,允。
右承旨趙明謙書曰,伏以,臣積月供劇,筋力殆盡,實無仍因蹲冒之勢矣。頃者行幸隨駕,陪從驅馳,處冷失攝者多,素患痰癖之症,比前倍劇。腰脅以下,牽恫不仁,屈伸坐臥,便同蘧篨。閑司漫職,猶難自力,夙夜劇任,其何以堪乎?此猶涉於半生沈痼之疾,而最關格之症,轉成泄痢,刺痛如絞,頃刻難支,登溷無算,醫治莫效。顧臣望七衰老之年,幾何不至於溘然之境乎?實有汚穢淸禁之慮。玆不得不留書徑出。伏乞离明之照,特垂俯諒,亟降遞改之音,又治擅離之罪,俾得調治,又警具僚,千萬幸甚。答曰,覽書具悉。爾其勿辭,從速察職。
副修撰林錫憲書曰,伏以,臣之亡母墳山,尙在淺土權厝中矣。居常怵惕,寤寐靡寧。臣於昨冬,幸蒙恩暇,僅占新山,將以來初定行遷窆。而道路脩遠,期日迫急,臣之情理,不可不趁時下往,以爲經紀營厝之地。身縻館職,亦不敢徑情擅行,玆敢略陳短章,敢瀆微懇。伏乞睿慈,亟許遞臣職名,俾得及期歸葬,以伸人子之至情,不勝萬幸。答曰,覽書具悉。爾其勿辭,往來焉。
正言兪彦國書曰,伏以,凡臣之進言於君,各以其時,而有其體,臣何敢自附於是也?日昨達辭之效芹忱者,誠迂緩矣,且大體論之矣。竊以爲我邸下,初聽庶政,凡厥施爲規模,宜肇始於此。臣故以探本溯源之意,論列爲辭,甚有愧於臺臣謇諤之義,深自悚蹙。何幸我邸下,不以其言爲鄙微,仰稟于大朝,而以大朝之敎賜批。八條所論,俱蒙採納,豈臣之言有槪而然,是邸下受大朝明訓,欲開言路納言,示自隗始之意也。臣於此尤眷眷,而又有所仰勉者。伏願邸下,益恢虛襟之聽,設令臺閣之臣所陳,雖狂讜,而犯邸下威怒者,勿罪而斥之,必容而愛之也。人臣之不畏避雷霆鈇鉞,而論闕失者,其心只國耳。明主宜察其心也。唐臣陸贄之言曰,諫者之狂妄,明我之能恕。此正明理之喩也,更望邸下,其宜深念于玆。臣之達辭中第一條,以莫知其意爲批。此則臣有區區微悃,凡係進言,書與達無異,着一請字,則書可以爲達,去一請字,則達可以爲書。且念日次在近,臣適詣臺,道弊曹務,宜當於日次進接時下詢,故果以達辭仰請。臣之本意只自如是。巫覡之不爲竝論。臣實有罪。噫,陳腐數語,藉此而得大朝提諭之明敎,奉邸下鄭重之恩批,臣於此亦在下風,而與有幸矣。豈不欲蹶趨走,益思盡職之道?而念姿本魯下,且蔑識解,一初耳目之任,實非臣毫分可堪者。第臣之逖違文陛者久矣,耿耿微忱,祇爲一覲天日之光,昵侍离明之下,他不暇計,冒沒出肅,數日行臺閣之事,此臣志非欲固冒而然也。今焉至願已遂,可以引分辭免,還就本邑,使臺閣之任,無久玷累而虛縻。且臣有情理之懇迫者,臣父素患痰火之祟,每當春節,輒必添苦。又於昨日適因脫着,而觸感非細,達夜失睡,涔涔昏綴。臣方焦遑煎悶,左右扶將,實無離捨供職之勢。伏乞离明,俯賜矜察,亟許遞免,俾得專意救護,千萬幸甚。答曰,覽書具悉。爾其勿辭,救護父病焉。
上在昌德宮。常參·經筵,以代理停。
夜四更五更,月暈兩珥,廻土星。
藥房口傳啓曰,伏聞昨夕東宮入診醫官所傳之言,則以微感之候,劑入湯劑云,臣等不任憂慮之至。湯劑果已進服,而夜來其有差減之勢乎?下敎之前雖不敢直爲問安,而臣等卽率諸御醫入診,詳察睿候,有不可已,惶恐敢啓。答曰,昨日已諭,不至大段,勿爲入診。
李普昱達曰,明日參常,取稟。令曰,停。
又達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平韓光肇上書入達。今日以監察茶時之意,敢達。令曰,知道。
又以都摠府言達曰,副摠管申光綏,以禁軍等戎器點考事,慕華館晝仕出去之意,敢達。令曰,知道。
尹得載啓曰,假注書李宜馣,時無職名。令該曹依例付軍職,冠帶常仕,何如?傳曰,允。
又達曰,假注書李明祚,身病猝重,勢難察任。今姑改差,何如?令曰,依。
李普昱達曰,卽者備邊司郞廳,以大臣意來言,今日是實廳日次,故依例來會。而伏聞睿候,方有進藥調攝之節,此時酬接,恐有所妨,且無時急稟定之事,臣等姑爲退去云矣,敢達。令曰,不至大段,當爲之。
又達曰,卽者備邊司郞廳,以大臣意來言,下令雖如此,進藥調攝中引接,終有所妨,且無時急稟定事,姑觀數日來會爲好,以此更爲達稟云。何以爲之?敢達。令曰,雖服藥,不至大段,何以廢大事乎?勿爲煩稟,卽爲入對。
令于李普昱曰,大臣·備局堂上入對。
傳于尹得載曰,禮曹判書金若魯留待。
傳于李普昱曰,禮曹判書金若魯詣閤。
又傳于李普昱曰,今番試才應赴者多,春塘臺柳葉箭,則設三貫革,命官進去。慕華館鳥銃,則設十二貫革事,分付。
又傳于李普昱曰,今番御營廳草記,戊申年從征全州鄕軍除初試一百名,來待於靑陽門外。
尹得載啓曰,工曹郞廳來言,再明日宗廟·永寧殿春奉審執頉改備時,本曹堂上一員當爲進參。而判書趙觀彬,守禦廳軍兵初試進,參判申思建,受由在外,參議未差,他無推移進參之員云。工曹參議未差之代,令該曹以在京無故人,卽爲口傳差出,待下批仍卽牌招,以爲擧行之地,何如?傳曰,允。
宋徵啓,爲工曹參議。
傳于李普昱曰,李廷靑陽門外待令事,分付騎曹。
以備忘記,傳于尹得載曰,故宗臣密城君栻,忠賢曾已熟矣。而聞有其子,其欲召見矣。今日見之,貌近其父,追惟庚子,愴懷倍焉。其爲人可合軍職,軍官李廷特差刑軍職。
李普昱,以摠戎廳言啓曰,今此別試才時初試,一依癸巳年例爲之。而其中隨駕軍兵,則射手柳葉箭一中,馬軍騎芻一中,砲手鳥銃一中,擧行事,下敎矣。取考乙丑前例,則本廳將校軍兵,雖不隨駕,陵所布城排設次知將校標卒,依隨駕軍兵例試取矣。今亦依此例試取乎?敢稟。傳曰,依爲之。
又以兵曹言啓曰,今月二十日禁軍戎器點考,都摠府眼同設行於盤松亭矣。入直禁軍等,依前例除標信出來逢點後,還爲入直之意,敢啓。傳曰,知道。
又以兵曹言達曰,今二月二十一日武臣賓廳講書日次,而各處別試才初試相値,差備官勢難推移。不得爲之之意,敢達。令曰,知道。
又以兵曹言啓曰,今此別試才時,除初試應射之員及初試入格軍兵等,必須預爲整待於試所然後,可臨時呼不之弊。而闕內入直都摠府郞廳宣傳官·武臣兼宣傳官·訓局禁衛營將官·禁軍將扈衛別將·局別將·五衛將·部將·守門將等,勢難擅離直所。使先射者推移替直,而軍兵則以未入格之類,預爲推移待候事,分付,何如?傳曰,允。
又以守禦廳言啓曰,今此別試才初試,依癸巳年例爲之。而其中隨駕軍兵,則射手柳葉箭一中,馬兵騎芻一中,砲手鳥銃一中,擧行事,命下矣。取考乙丑前例則,本廳將校軍兵,雖不隨駕,昭寧墓布城排設次知將校·軍兵,依隨駕軍兵例試取矣。今亦依此例試取乎?敢稟。傳曰,依爲之。
又以守禦廳言啓曰,今此春塘臺親臨別試才時,將校·軍兵中,出征偵探者,除初試許赴事,命下矣。本廳別破陣及標下軍中,出征之類,依他軍門例別單書入之意,敢啓。傳曰,知道。
尹得載,以漢城府言達曰,因本府拯活人草記,兵曹覆啓內拯活虛實,更令本府詳査啓聞後,稟處事,允下矣。當初各人等,陷溺之時,附近江村目覩數十人,自本府招致,各別査問,則諸人所供,與前日各部査報,無一差誤。故各人等濟活的實緣由,更爲別單以達。令該曹考例,稟處,何如?令曰,依。
副司直金聖應書曰,伏以,臣於災減代請得事,臺議峻發,至承問備之命。臣不勝惶懍悚蹙,無地自定。玆敢略暴事實焉。訓局異於他軍門,本無財穀蕃積之事,一年保布,隨捧隨下。而每當凶歉,有所裁減,則軍兵衣資,無以繼給。故筵稟請得其災數,則廟堂覆奏劃給,自是流來之舊規。故臣於今年,亦果陳請矣。今此臺彈,至以臣不能撙節財用,而濫請災代,有若貪得浪費,作爲尾閭之泄者然。此則臺臣未諳營門規例之致。前後請得事例昭昭,臣不必多辨。然以臣庸愚無狀,久蹲匪據之地,居常懍惕,夙宵靡寧,司直之論,果發此際。臣心之愧悚,尤當如何哉?臣方縮伏俟勘,今日賓對,亦末由趨參,臣尤死罪。玆敢疾聲呼籲於离明之下。伏乞亟削臣職,仍治臣罪,以嚴邦憲,以安賤分,不勝幸甚。答曰,覽書具悉。卿其勿辭,從速行公。
持平韓光肇書曰,伏以,臣之坐疎愚妄,日昨登對,醜拙畢露,豈宜抗顔冒出,更以言責自居?而方當离明聽斷之初,朝野歡忻,擧切延頸之忱,眇末如臣,亦不能自抑其芹曝之誠。從來自畫之地,揚揚復入,而陳腐數達,語涉乖戾,有槪聰明,不敢自期。及奉睿旨,辭意簡重,至稟大朝,多賜開納,十行德音,可孚豚魚,疎逖賤品,何以得此?欽服採蕘之盛,益仰侍臺之頗異。而第於李彦爕·李世師等事,大朝下敎鄭重截嚴,提撕以義分之不然,申之以界限之宜嚴。霜雪雨露,罔非造化,高遠之聖慮,藹然於綸綍之間。臣奉讀未半,惶汗浹背,繼之以震剝愧瞿,實無措躬之所。夫二人去就無倫,名器汚玷,此臣之心常駭羞者。而數年以來,居外時多,一未登臺,欲論列而未果。顧今一初之政,宜先激揚之擧。而且當臺地,區區所蓄積者,率口而畢陳,顧其意亶出於惜名器,而存廉防矣。及奉聖敎,隕越于中,通宵兢惶,反復思量。臣雖迷滯,守株短見,豈不怳覺其顚錯妄論之罪也哉?睿度天大,不置重辟,在臣微分,實不任感泣銘骨之私。而至若言議之僭妄,臺體之壞損,已不可勝言,而揆以格例,便同已遞,宜卽趨進引避自處。而素抱痰癖之病,猝發於侵夜退出之際,症形苦劇,無由自力,縮伏省愆,恭竢處分。今以日次,召牌儼臨,去就一節,今無可論。擔曳病軀,走伏闕下,略陳文字,悉暴情病。伏乞离明,特垂諒察,削臣所帶之銜,仍被妄言之罪,以安賤分,以存生路,千萬幸甚。答曰,覽書具悉。爾其勿辭,從速察職。
左參贊元景夏書曰,伏以,臣情理所迫,猥謁私懇。臣父母所葬,尙在淺土,釋褐之初,陳懇大朝,前後荷恩由。而營遷窆,殆將數十年,山事未決,日夜悲悶。緣臣縻職,屢約堪輿,相違未隨,中間屛郊,惶恐竢譴,亦不敢遠離看山。近遭喪慘,不能達理,哀傷過節,疾病日痼,衰削摧朽,自覺崦嵫之頹景。臣若一朝塡丘壑,則將爲天地間不孝之鬼,每念及斯,未嘗不撫躬痛泣也。幸占數岡於畿湖,而非臣躬往審穴,則先人窀穸之事,無以完了矣。玆敢冒死哀籲。伏乞离明,曲賜矜憐,特許臣三四朔長暇,俾臣得以伸人子之至情,千萬顒祝。答曰,覽書具悉。卿其依所陳往來焉。
己巳二月二十日辰時,王世子坐時敏堂。大臣·備局堂上,引接入對時,領議政金在魯,左議政趙顯命,吏曹判書鄭羽良,副司直具聖任,行司直申晩,行副司直金尙星,豐恩君趙載浩,左承旨李普昱,校理金善行,說書李顯重,正言李萬恢,假注書李宜馣,記事官朱炯質,進伏訖。在魯曰,湯劑進御後,微感之候,何如?王世子曰,差減矣。在魯曰,大朝氣候,何如?王世子曰,一樣安寧矣。在魯曰,大王大妃殿氣候,何如?王世子曰,安寧矣。在魯曰,慈殿氣候,何如?王世子曰,安寧矣。在魯曰,日昨臺啓之批有曰,不得不分義不然云者,其有似有落字也。而至於李彦燮事,當初除授之時,彦燮,以私義之不敢往赴爲辭,而適値信行之臨迫,致勤大朝之嚴敎,而臣亦以不可不往之意力勸矣。伊時事狀如此,而臺啓之至請削版之境矣。王世子無發落。在魯曰,又於臺啓,臣實有所不自安者矣。頃日朝參時,一品宗班,未諳禮曹儀注,徑陞堂陛之際,臣臆以爲禮記,旣有同姓伯叔之文,則一品宗臣之陞階,似非失禮。故臣等與崇品宗臣,同陞堂陛,此便是臣之指揮,則臣等之於宗臣罷職之請,實有未安者,敢此仰達。王世子不答。在魯所達,前因暗行御史鄭履儉別單,保寧縣水使兼領便否,令道臣商度狀聞矣。今此前公洪監司李宗白狀啓以爲,保寧以至殘之邑,民丁半入營屬,海利亦歸營需,邑殘民瘼殆不成樣。若依海西瓮津例,令水使兼領,則實爲蘇殘救弊之策云,而事係變革久未覆奏矣。近聞朝宗朝已有兼領之事,而旋卽還罷云,故更爲査問本道,取其文書而見之。則孝廟朝壬辰年,果爲兼領,乙未年道臣,論列保寧民人尤爲難支之弊,還罷之矣。已然之驗如此,今不可更爲變通,瓮津則事情又煞有不同。狀啓內所請,置之,何如?令曰,依達。出擧條又所達,關西鐵山地有西林城舊址,前平安兵使李日躋,因朝令更爲築城,而設官制置之方,久未措處矣。頃始差出僉使,令道臣優劃物力,成出節目上送矣。今此平安前監司趙榮國狀啓以爲,軍器則江邊各邑鎭如火器弩鎗等守城器械甚多,徒爲他日藉寇之資。待江流凍合,就其中最多處量宜除出,以氷路運下,輸致灣府,移儲西林,事涉便宜。至於鎭廨營建及其他設置等事,今方自臣營及兵營優助物力,而臣營別置米穀,本甚不足,會付穀二百石,特爲劃給,以爲初頭接濟安頓之地爲宜云。此兩款竝依施。而米與皮穀通稱爲敎,若以皮穀劃給,則有名無實。二百石,竝以米劃給之意,分付節目。則後錄於狀啓之下,大體固好,而不無疎漏之處。左相詳言于新監司,使之下去後與帥臣往復,改成節目以送。此節目,則姑置之,何如?令曰,依達。出擧條顯命曰,頃者朝參時,臣旣有所仰達,而又有區區所懷,敢此仰達矣。今邸下膺此代理之任者,實出於萬不得已也。而至於大小難易之事,稟于大朝者多,而自斷者少,則臣固知邸下盛意有以矣。一則曰,謙抑不敢當之意也。二則曰,審愼重其事之意。雖然,謙抑愼重之德太過。伏願邸下可以自斷者則自斷,當稟者則當稟之,似好矣。在魯曰,侍坐次對時,則自多稟旨之事矣。王世子曰,大臣所達,是矣。尙星曰,古人云講學論政,蓋學貴講討,政宜論難也。是以孔子入太廟,每事問之者,亦此意也。邸下天質純粹,睿學夙成,然新膺代理,凡事宜愼,請於臨筵次對時,必詢事事之當否於入侍諸臣,而裁處焉。若不如是,則外方生民疾苦,何由知之乎?旁問諸人者,是知之道也。措諸事者,是政之道也。伏願邸下加意焉。王世子曰,當體念焉。羽良〈曰〉,臣有懷,敢此仰達矣。凡事莫如愼重,臣,請以宋朝邵康節一句詩,仰誦矣。施威欲似千勻弩,磨勵當如百鍊金。究此義,則射者,不可不審愼於操弓發矢之際,鑄冶者,不可不鍛鍊於鑄型成器之時。倘究此理,則凡諸事爲可無審愼乎?伏願邸下留念焉。王世子曰,銘心焉。萬恢所達,請充軍罪人李時蕃依律處斷。令曰,其勿更煩。又所達,請逆魁坦緣坐籍沒等事,亟令王府依法擧行。令曰,大朝已諭,亟停勿煩。又所達,請罪人泰績,仍令鞫廳,嚴刑得情,快正王法。令曰,其勿更煩。又所達,請徑斃罪人畬,孥籍等事,亟令王府依大逆律擧行。令曰,勿煩。又所達,請戊申逆魁之子,以年未滿未及施法者,亟令王府竝行孥戮之典。令曰,勿煩。又所達,請賊濂收孥籍産,亟令擧行。令曰,勿煩。又所達,請罪人龍發·斗齡·戒剛,仍令鞫廳,嚴刑得情,夬正王法。令曰,勿煩。又所達,請恒延·命垕·敏樞,仍令鞫廳,嚴鞫得情。令曰,勿煩。又所達,請罪人八金,依法律施行。令曰,勿煩。又所達,殿最之法,所以考勤慢,而行黜陟。自祖宗朝以來,最重此法,不可以京外有間也明矣。頃年大朝,申飭之後,視前稍勝,而猶欠嚴明,各司貶題無一下考。夫郞官之職,實是他日出宰之階梯,則考績之法,宜先詳明。請申飭京各司,嚴明其殿最之法。令曰,依達。又所達槐院自是新進初選之路,而近來新進輩,不以爲免新爲高致,以橫出爲妙逕。今番分館之後,大臣有所陳達,申飭回刺。今已經歲而尙無一人回刺者,從今以往,回公之役,分館之時,將無人矣。此亦國綱攸係,請令本館,刻日回刺,申飭選部,未回刺前,勿遷他職。令曰,依達。又所達,近來武臣偃便之習,誠一痼弊。咸寧君朴纘新,以勳臣宿將,其所檢身,尤宜自別。而闤闠之中肩輿出入,事體所在,不可無警。請咸寧君朴纘新罷職。令曰,依達。又所達,詞訟之任,長席尤重,都民疾苦,專在於此。若非聰敏綜核之人,不可苟然備位。新除授漢城判尹李世璡,前後經歷,非不優矣。而年今衰耗,病且沈痼,詞訟劇務,委屬可慮。請漢城判尹李世璡改差。令曰,依達。善行所達,聽政初耳目之官,擇差事,大朝曾已下敎,而銓官不善奉行。近來臺諫,往往有不擇者,以正言兪彦國所達事言之,八條新達,都是松禁僧禁餠糖等事,而論人者,只是金廷潤一事而已。此已可慨。而金廷潤事,亦以堂上官輪回休歇之職久據事爲論。廷潤,若果稱其職,則雖久據何妨而以此爲言乎?如此臺諫,曾所未聞。且以巫女事不論之失,至惜乎之聖敎。則其在臺體,宜卽避嫌,而諫疏受由,尤涉怪駭矣。臣固當請遞罷,而邸下一初之政,不宜輕遞臺官,故臣姑不爲之。而伏望,申飭銓官,此後臺官各別擇差,何如?令曰,當依爲之矣。萬恢所達,臣言議巽軟,本不合於耳目之任,而適當邸下賓對,區區微忱,只爲昵侍离明,黽勉入對,略陳草草數語,有負職責,臣實慙恧。今聞儒臣,以近來臺閣,往往不擇人爲達。臣亦近日臺臣中一人,何可晏然於職次乎?請令遞斥臣職。令曰,勿辭。普昱曰,萬恢,再達煩瀆,退待物論矣。令曰,知道。王世子以李世璡事問于大臣曰,大臣之意,何如?顯命曰,京兆非老人可爲之職,而世璡頗强健,故今番陵幸隨駕往返,似不如老人筋力。且此職,頃者以末望受點,若有聖意所在矣。王世子,於其達辭,初以大朝之末望落點,聖意有在,當稟之爲答。王世子,又以朴纘新事下問大臣。則顯命對曰,纘新之乘肩輿與否,臣固不知。而此乃勳臣老將矣。臣意則商量處之,似好矣。王世子,其達辭,初以當稟于大朝爲答。善行曰,邸下每事,諮詢于大臣固美。然至於臺言,不宜下詢大臣,若或下詢,則大臣,所當隨問仰對,可也。而至以參酌處分之辭仰對,恐或不然也。王世子曰,所達,是矣。顯命曰,凡臺疏下批,前大臣,雖有所懷,不敢達。而今日則入筵席,適下訽,故達之矣。諸臣遂退出。
己巳二月二十日二更,上御歡慶殿。禮曹判書留待入侍時,禮曹判書金若魯,左副承旨尹得載,假注書李宜馣,記注官盧賢鶴,記事官朱炯質,進伏訖。上曰,陵石物缺坼處,何如?不至大段耶?若魯曰,石間塗灰處缺落,而東西邊處處有隙,其隙不至大段,更以灰和油塗之。坤方羊石缺處,則以白蠟塗之矣。上曰,灰何其堅固耶?若魯曰,石之兩間,以油灰塗塡,則初雖柔軟,而久則堅剛便成眞石,以釘琢之,則如出石聲。上曰,白蠟似非堅剛之物,極熱盛暑時,則必流落矣。若魯對曰,問其匠人,則其堅如石,雖流金之時,不爲流落云矣。但齋室後所植松木,則枯損,而其木蔭必多有妨。臣意不如伐去之矣。上曰,其木若枯損,則又有加植之地耶?若魯對曰,其間地形甚窄,無加種隙地矣。大報壇親祭時省牲時刻,依宗廟例,以未時進定。出榻敎若魯曰,今以親享事下敎,故臣惶恐敢達矣。遠陵展謁還駕未幾,又有親享於大報壇,而且來頭夏享大祭不遠,伊時又不可攝行,則實無宴息靜閑之暇矣。臣之區區伏慮者,或有妨於靜攝之中。況今聖壽衰暮之時,至於筋力所不逮處,何可如意行之乎?伏願殿下,更加思量爲之。上曰,予雖衰矣。此外有何爲耶?若魯曰,臣,忘其猥越,敢復達之矣。終夜引接酬應未已,或不無有妨於靜攝中矣。臣雖無知,區區之慮,未嘗弛也。上曰,今病少愈,何妨之有?上問若魯曰,仁嬪奉祀者傍題,何以爲之耶?若魯對曰,臣不知禮文,而大抵旣已奉祀,則傍題似可。然更思之,又有壓尊之嫌,實不的知矣。上曰,予私廟不能題顯妣,以此觀之,則傍題之禮非矣。若魯對曰,所敎誠是矣。安嬪祠宇,奉于錦平尉家矣。以錦平傍題,尤爲如何?則以臣臆見推之,似無傍題矣。上曰,祝式則必有別樣規式矣。若魯對曰,似然矣。上曰,大院君傍題,書之以幾代孫?而亦書以孝孫耶?李弼宗雖奉祀孫,而壓尊,故似不稱孝孫矣。若魯曰,臣亦不知。而以私家言之,則享祀者,只祭高曾祖禰。而傍題,書之以幾代孝孫,四代以上,則非功臣必祧遷,故以五代爲最長房。而傍題,則不以孝字書之矣。第以嬪位言之,其奉祀者,不得援據其考位,則其妣位,似不宜稱幾妣矣。上曰,日後從容問于李弼宗,而且與時原任大臣,收議入達,可也。諸臣遂退出。
上在昌德宮。常參·經筵,以代理停。
李普昱達曰,明日宗廟·永禧殿春奉審,二十三日國忌齋戒,二十四日國忌正日,二十五日觀武才相値,此四日常參頉稟。令曰,知道。
又達曰,大司憲沈錥,執義閔遇洙,掌令宋能相,持平鄭基安,在外。掌令一員,持平一員未差。今日以監察茶時之意,敢達。令曰,知道。
又啓曰,新除授承旨金尙重,待下批牌招事,允下,而家在城外,待明朝出牌之意,敢啓。傳曰,知道。
又達曰,正言李萬恢,引避退待,已至經宿處置歸,則憲府除在外外,持平韓光肇,卽爲牌招,以爲處置之地,何如?令曰,依。
尹得載達曰,左承旨李普昱,牌不進罷職徽旨未下。右承旨趙明謙,實病方劇,又爲違牌,罷職徽旨纔已捧入。都承旨柳復明,右副承旨李昌壽,受由在外。同副承旨尹光毅奉令出去。廳中只有臣尹得載一人,非但出納之際,事多苟管,今日伴直亦無人。右副承旨李昌壽,合有變通之道,何以爲之?敢達。令曰,改差。
李普昱啓曰,近日廳中位甚不齊,出納之際,非但事多苟簡,且親臨試才期日已迫,承旨不可不備員。承旨有闕之代,今日政,以在京無故人差出,待下批,卽爲牌招,何如?傳曰,允。
傳于尹得載曰,預備兼春秋待令,騎馬三匹立之。
又傳于尹得載曰,宣傳官一員待令,騎馬三匹立之。
又以備忘記,傳于尹得載曰,史官一員待令,騎馬三匹,卜馬二匹立之。
尹得載啓曰,上番兼春秋盧賢鶴奉命出去,今姑減下,其代,令該曹卽爲口傳差出,何如?傳曰,允。
洪啓沃爲兼春秋。
傳于尹得載曰,儒臣持夙興夜寐箴詣閤,而領相同爲入侍事,傳諭。
又傳于尹得載曰,領相當進初試試所,姑置同爲入侍之命。
傳于李普昱曰,領相試射畢後,趁日限入來。
李普昱啓曰,領議政金在魯,自試所依下敎來待矣。傳曰,詣閤。
尹得載達曰,卽者修撰魚錫胤,以其親病陳書徑出,原書纔已捧入矣。所當直捧禁推徽旨,而此與無端徑出有異。推考警責,何如?令曰,〈依〉。
又以弘文館言達曰,本館下番修撰魚錫胤,以親病陳書徑出,下番將未免闕直。修撰尹東度,連呈辭單不爲行公,卽爲牌招入直。今日政,新除授玉堂,待下批牌招察任,何如?令曰,依。
又以吏曹言啓曰,曹所屬司饔院宗簿寺官員等矣,去戊辰年秋冬等褒貶當爲等第,而因本寺提調有故,不得磨勘之意,敢啓。傳曰,知道。
吏批,判書鄭羽良進,參判李天輔式暇,參議沈星鎭進,左副承旨尹得載。
吏批啓曰,刑曹佐郞李祥海,受由過限未上來,依例改差,何如?傳曰,允。
又啓曰,石城縣監安德亨,以六年窠守令,三次居中。居山察訪安壽長,靑嚴察訪趙炳祚,俱以三年窠察訪,兩次居中。雖或因赦蕩滌,其一中不治可知,竝罷黜。童蒙敎官李錫奎,以三十朔之窠,兩次居中,依例改差,何如?傳曰,允。
又啓曰,年九十婦人,令該曹抄啓封爵事,載法典矣。年九十婦人別單書入之意,敢啓。傳曰,知道。
又以啓曰,臺諫·玉堂闕員,今當差出。而擬望之人乏少,相避外任竝擬,何如?傳曰,允。
趙載德爲司諫,趙雲逵爲掌令,安爲獻納,金致仁爲持平,具允明爲正言,金陽澤爲副校理,趙載敏爲副修撰,黃景源爲兼文學,柳儼爲刑曹判書,李台重爲工曹參議,趙榮曾爲尙衣僉正,崔守誠爲刑曹佐郞,鄭宲爲中學敎授,趙載敏爲兼校書,校理洪鑑輔爲一新縣監,盧賢鶴爲旌義縣監,李瀞爲工曹佐郞,金尙重·尹光紹爲承旨。
李明祚改差代,尹得養爲假注書。
兵批啓曰,陞資拜營將者,以不職遞罷,勿計朔數多少還收資級事,載在續大典,而淸州營將張志恒,居中坐罷矣。所授加資,依法典還收之意,敢啓。傳曰,知道。
又啓曰,僉知中樞府事安璛呈狀內,病在鄕廬,末由上來肅謝,斯速啓遞云。西樞,雖是閑局,不可虛滯,今姑改差,何如?傳曰,允。
鄭壽崗爲水原監牧官,慶睔爲順天監牧官,閔鎭五爲羅州監牧官,李台重·閔百行·曺命采副護軍單付,金相福·吳遂采·李昌壽·金廷潤·韓光肇副司直單付,趙載敏副司果單付,李宜馣副司正單付。
尹得載,以吏曹言啓曰,今日本曹開拆坐起時,考見諸道殿最啓本,則靈光郡守李弘稷,以政或撓私爲目。長連縣監具學萬,以可責來效爲目,則其不治可知,宜置下考,而置諸中考,殊無嚴明殿最之意。兩道道臣,推考警責,兩邑守令,竝罷黜,何如?傳曰,允。
李普昱,以兵曹言啓曰,今此春塘臺親臨別試才時,侍衛宜監,依春塘庭試時例,兵曹都摠府五衛將只入直擧行,雲寶劍竝置之,守門將雲劍亦爲置之事,命下矣。取考謄錄,則壬戌年臨親庭試時,雲寶劍及守門將·雲劍,依例侍衛。兵曹都摠府堂郞各二員,五衛將二員,侍衛宣傳官及武臣兼宣傳官,則因傳敎有差備者侍衛。丙寅年親臨庭試時,雲寶劍以下兵曹都摠府五衛將守門將雲劍,竝依例磨鍊侍衛,而宣傳官則以十員侍衛矣。春塘庭試前例如此,何以爲之乎?敢稟。傳曰,癸巳年,則自昌德動駕,故依例爲之,而庭試有除減之例,依下敎擧行。
又以扈衛廳三廳大將意啓,本廳軍官內入直及留陣軍官·軍卒,一倂別試才初試試取事,旣已定奪矣。今月二十一日將行初試於御營廳南小營。臣興慶·臣在魯·臣顯命,同會開坐,而入直軍官,依前例除標信出試後還入直之意,敢啓。傳曰,知道。
都承旨柳復明書曰,伏以,臣獲蒙恩由,往省先壟,修補莎土,感結幽明。昨伏聞睿候欠寧,憂慮之極,促裝而行,纔已還次,宜卽反面,而第臣於前承旨金相福之書,竊有所不自安者。蓋向之儒章再呈之時,相福在院,謂以混被其斥,略陳數行書來示,而伊時日勢已曛,門限將迫,雖欲捧入,其勢末由,翌日仍不更呈。其無必欲一徹之意,卽此可見矣。今以知申塞而不奏,待之太薄等語,忽地追咎於日久之後者,誠莫曉其故也。雖然,今其言如是不平,臣何可晏然仍冒乎?抑臣扶病供劇已久矣。業欲引義乞解,還守本分,而職忝保護,連値事會,未敢告退,尙此低徊矣。素患休息痢之症,添苦於撼頓處冷之餘,登溷甚頻,落席昏綴,時月之內,斷無起動之望。玆敢不避煩猥,略申控籲。伏乞睿慈,俯賜鑑諒,亟許鐫遞臣職名,以便調治,不勝萬幸。答曰,覽書具悉。卿其勿辭,調理行公。
修撰魚錫胤書曰,伏以,臣之本生老母,以七旬篤老之年,抱一生沈痼之疾,平居氣息,恒有懍懍之憂,而近因換節之時,將攝失宜,自數日以來,重得寒感,宿患添劇,咳喘甚苦,而眠睡全失,食飮頓廢,而眞元澌削,加以神識昏翳,如在烟霧。傍人喚醒,而亦不肯開睫,種種形症,無非危苦,而臣久滯禁直,歸省無路,方寸焦灼,無以自抑。玆敢疾聲哀籲,徑出禁門。伏乞离明,俯賜諒察,亟降威命,削臣見帶之職,俾便救護,勘臣擅離之罪,以昭法紀,不勝〈幸〉甚。答曰,覽書具悉。爾其勿辭,救護母病焉。
己巳二月二十一日辰時,上御歡慶殿。儒臣,持夙興夜寐箴入侍時,左承旨李普昱,校理金善行,修撰魚錫胤,假注書李宜馣,記注官盧賢鶴,記事記朱炯質,進伏訖。善行,讀夙興夜寐箴御製序及圖說訖。錫胤,讀箴自鷄鳴而寤,止日夕乾乾訖。上命普昱,讀盧守愼所獻文。旣讀訖。上曰,承旨初入講筵,故使讀下段矣。昔年在春坊時,聞講讀之聲,數十餘年後,今復聞之,忻悅矣。錫胤曰,臣初入講筵,旨義肯綮處,雖未易論難,請以梗槪達之矣。提掇此心之句,味其旨義,則實爲一篇之綱領,而與瑟兮們兮之義同也。昧爽乃興之句,亦是最好,與淸明在躬之義同。伏願聖上,體此而行之焉。上曰,予已衰耗矣。何能進於自强之工乎?錫胤曰,臣今不可奉承此敎矣。若喫着提掇之工,而以至於心隨氣淸,氣由心精,則雖衰耗,似無妨於進步矣。上曰,憧憧往來之心,耿耿常存,豈可一時可弛也?而第衰暮之餘,倦不能專一也。錫胤曰,能着工於方寸淡然之地然後,凝神專精,動靜以時,罔不中節矣。上曰,淡然云者,謂其靜而不動前之時耶?似若寂然不動之意也。善行曰,寂然云者,有枯木死灰之謂也,淡然云者,卽活而不動之意也。上曰,然則雜念淨淨洗祛之謂矣。此最切要於醒心之書,而至於聖學工夫,則似不盡蘊矣。善行曰,此莫非聖學工夫中出來矣。善行曰,昨日東宮次對,適値湯劑進御之時,故恐有妨於酬酢,不敢盡達矣。以李世璡·朴纘新事,下詢于大臣矣。大抵凡事,下詢大臣固然,至於臺言,則體重不宜下詢,此後則不爲下問,似好矣。上曰,兪彦國八條達辭,皆苟且,而金廷潤所駁亦怪矣。善行所啓,昨日次對筵中,臣欲請遞臺諫,而今當邸下一初之政,遽請遞臺,非重臺閣之道,故只仰達其不得臺體之意而退矣。今日則入侍大朝,而聖上旣下詢,又以兩臺皆失臺體爲敎,則不可以昨日已達東宮,而置之矣。韓光肇請遞差,正言兪彦國罷職,何如?錫胤曰,韓光肇,則其中猶有數三論人條件,不可謂全無可取,臺諫若以此等數條爲日課,則猶賢乎已。至於兪彦國八九條啓辭中有精神者,獨金廷潤一事而已。先朝有五年帶工曹參議者,而朝廷未嘗爲非之。今當代理之初,宜尙篤厚之風,何可爲如許野俗之論乎?上曰,二臺承批之後,宜卽避嫌,而皆不爲之,此非古臺之風。而韓光肇爲人雖生疎,而頗或有精神處,兪彦國,則甚老氣衰,無異金廷潤。儒臣所請是矣。竝依爲之。出擧條持平韓光肇遞差,正言兪彦國罷職。出榻敎善行曰,頃者大朝旣有申飭銓曹之敎,而又有惜之之敎,則宜卽引避矣。上曰,若有避嫌之端,則卽席引避,例也,而臺臣尙不避嫌,則殊失臺體矣。命臣宜馣,承旨房單子持入。臣宜馣,持單子入來。上曰,承旨座次房下,有做錯者,當該中官推考。出榻敎李應瑞,上孝廟御札。上,奉覽仍下敎曰,可想其聖人恢弘之度,而遺墨宛然未沬,不勝愴傷之心矣。善行曰,雖在徵時事,不宜稱兄於賤人,而特以恢廓聖度,包容尊卑,一視貴賤,故有此殊例盛札矣。上曰,御札中鄭都令之稱,何也?鄙諺,以未成長人,稱以都令矣。普昱曰,非眞未成長,而是必豪健之稱矣。上笑曰,似然矣。諸臣遂退出。臨退,上下敎承旨曰,李應瑞,使之待令於差備門外事,分付。
己巳二月二十一日初更,上御歡慶殿。領議政金在魯入侍時,領議政金在魯,右承旨尹得載,假注書李宜馣,記事官洪啓沃·朱炯質,以次進伏訖。在魯曰,日氣陰冷,聖體,若何?上曰,一樣矣。在魯曰,大王大妃殿氣候,何如?上曰,安寧矣。在魯曰,東宮氣候,何如?湯劑進御後,有差勝之漸乎?上曰,別無差效矣。仍命承旨讀參覈使狀聞,而下敎曰,覽此狀聞,則査官累次往復之意,必欲白脫鄭忠也。以此觀之,則査事之結末無期,誠悶誠悶。在魯曰,往復別單所陳,節節發明,終不捉贓,則其査事杳無期矣。臣意則參覈使,以李允芳之失銀則的實,而鄭忠之稱冤如此,此必鄭忠曖昧等語,先送於査官,則査事庶可速決矣。上曰,此則不然,不明其盜,反爲解脫,則彼人必生反杖之意,至有不好之境則奈何?先脫鄭忠,決不可矣。若有不得已之勢,則參覈使,當責以允芳失銀時不能的知忠之偸去,而輕先告訴也云云,則猶或可也,而至於負此立彼,決不可矣。在魯曰,與大國人相爭慮有逢怒之患,故脫忠勿問,良以此意也。若明快査覈則好矣。不然經年行査,盜不期得,而經費無數,則其弊當復如何?故臣之脫忠之計,蓋不得已矣。頃聞元景夏之言,則多以此事爲慮矣。上曰,予意,則固不然。旣已行査於彼人,而自此反脫之,則彼必竊笑矣。姑爲置之,而更當與備局諸堂,相爲商確處之,宜矣。在魯所啓,參覈使狀啓,實多可憂,故欲爲商確。明日出備局坐起之令,必使諸堂竝來而書者,只四人臣竝令更請,而無一加進,事體誠極未安矣。除老病公故應頉外,其不進諸堂,竝從重推考警責,何如?上曰,依爲之。出擧條上曰,元良代理後,臺諫必欲爲新奇語,故乃有臺達糖餠等語矣。予欲以糖餠之說,爲敎飭,而反思之,則語涉,如何?故止之,而於此可見世降無人,則豈不寒心乎?得載曰,勿論臺言之虛實,代理初能陳達其所懷,亦可尙矣。上曰,以兪彦國八條所達,比論於任,則可謂冤抑矣。昨日李世璡·朴纘新事答辭,果能爲如此耶?在魯曰,然矣。上笑曰,每事皆如是稟,則此非東宮代理也,予反爲代理矣。命臣宜馣持入臺諫新達。臣宜馣入達曰,其臺達,入達東宮,而姑未下云矣。上以所稟兩達辭答曰,代理之命,槪所以爲靜攝也。稟裁之敎,其亦似非似是之間難決者也。若今番二達辭,而其皆稟焉,代理之意,焉在?然旣稟李世璡之末擬點下,意槪在矣。其人雖老,精神尙强,業已知之矣。衰暮病痼之目,其雖過矣。爲開封布政,其請擇人,意亦是矣。朴纘新事,其雖勳臣宿將,城市肩輿,乃武臣自便之意也。代理初政,焉可無飭?本擧條中竝以依達付標。出擧條在魯曰,韓光肇達辭,亦迂闊矣。上曰,何謂也?在魯對曰,爲先以李彦燮事觀之,則亦可知矣。向者彦燮除拜之時,彦燮以私義之難强,不欲往赴。而伊時信行之臨迫,致勤聖敎之嚴飭,而臣亦以不可不往之意,力勸其時事狀,如此而至有臺達請削版之境矣。昨日東宮次對時,以此意達之,則無下答矣。且頃者朝參時,一品宗班,未及知禮曹儀注,而徑升堂階,而禮判坐外班列,未及指揮。故臣臆以爲禮記,旣有同姓伯叔之文,則昌躋顯祿宗臣之升階者,似非失禮,故臣與一品宗臣同升矣。此旣臣等指揮,則臣於宗臣罷職之請,實有所未安者,敢此仰達矣。上曰,大君·王子外,諸宗臣陞階,則失禮矣。在魯曰,王子伯叔亦同,則於禮似不失錯矣。上曰,若以貳師言之,則貳師正一品,而曾與大臣同列也。同陞堂階,亦可也,而宗臣則不宜混一同陞矣。在魯曰,昔年臣在春坊時,久而不能詳記,而蓋宗班,則似不陞堂矣。上曰,然矣。昔年代理時見之,則宗臣無陞堂例矣。古例臺臣,若有引避之事,則詣臺之時,雖夜深,卽日爲之,而近者凡事異於昔,此法解弛,心常慨然。非徒解弛,以今番事觀之,以上書代避辭,此何異違牌時不納牌乎?向者韓光肇·兪彦國上書捧納,當該承旨,從重推考。此後嚴飭此習,修擧舊例。出榻敎在魯曰,東宮方進湯劑,故昨日次對,以備局姑無緊急機務之意頉稟,則不爲停止,而以爲之意令下,於此可見其勤政矣。頃日立志如泰山之句,豈不發言辭而弘大之極乎?上曰,元良必從予言矣。惟予嘉悅者是也。諸臣旣已退出。未出閤外,命領相復入。上曰,予意則査事姑置之矣。領相之意,何如?在魯曰,聖敎是矣。臣當與備堂相議更稟矣。諸臣遂退出。
上在昌德宮。常參·經筵,以代理停。
下直,淮陽府使金尙翼,吉州牧使尹鳳五。
尹光紹啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
李普昱,以都摠府言啓曰,今日入直內三廳,武兼禁軍及軍兵等,當爲中日習射,而宗廟春奉審移還安祭相値,不得爲之之意,敢啓。傳曰,知道。
又達曰,同副承旨尹光紹,今日病,不仕進,卽爲牌招,何如?令曰,依。
又達曰,新除授承政院右承旨金尙重,時在京畿楊州地,斯速乘馹上來事,下諭,何如?令曰,依。
又啓曰,假注書尹得養,時無職名,令該曹依例付軍職,冠帶常仕,何如?傳曰,允。
又達曰,憲府連日監察茶時,諫院闕達,亦已多日,俱甚未安。兩司除在外·引避退待外,未肅拜人員,竝卽牌招,何如?令曰,依。
備邊司薦平安兵使,趙東漸·具樹勳·申德夏。
尹光紹以刑曹言達曰,新除授本曹判書柳儼,時在京畿富平地。斯速乘馹上來事,令政院,下諭,何如?令曰,依。
又以弘文館言達曰,本館下番闕直,事甚未安。校理任書批已下,卽爲牌招,姑降入直,何如?令曰,依。
校理任上書。伏以,臣於鄕廬病伏之際,忽承玉署除命,馹召繼辱,桑梓生輝,分義是懼,不敢久淹,昨纔來伏私次。而向來遭劾,旣坐寂寥之言,今此所叨,均是論議之地,則其在公體私義,不容冒進,以益人之嗤點也決矣。臣之忝叨憲職,適當我邸下初御賓筵,猥以草草數語,只擧大體而陳之,區區迷見,蓋亦有在,而其陳腐可笑不諧時樣,臣亦自知。果然重臣之斥先發,而大臣繼之。噫,今日政,法之可以剌論者,紀綱之可以振刷者多矣。大臣·重臣之以崇論劇議,有所過望於臣者,誠出於各勉盡職之好意,而臣不能出一口氣聳動觀聽。咎斥之來,臣固愧謝不暇,而抑臣之所默數,而追訟者有之。方臣之論奏也,特出睿智,俯詢大臣,是豈顧惜臣而然哉?我邸下沖年聽政之初,其重臺閣之意如此,在庭臣僚,孰不動色欽誦?而若臣庸愚不職,貽羞臺閣之罪,於是乎益無所容矣。一時褫改,顧何足以塞其罪之萬一乎?伏乞离明,俯賜照察,將臣職名,亟行刋削,仍令重加譴罰,以彰臣罪,使臺閣增重焉。臣旣不以見職自居,不當迆說,而事在目下,亦不敢終默。伏聞日昨筵中,以城津防禦使變通事,諸臣迭相陳奏,至有騎判往審之敎矣。夫北路關防,九阨爲重。所謂九阨者,卽沙踰·牛指·長方·磨天·蛇角·方下·鷹峯·板幕·葛坡九嶺是也。九嶺南爲端川,北爲吉州。吉州,實綰轂九阨之地也。城津,在於端川北吉州南,而距吉州七十里,蓋嶺之餘麓一枝,東入于海,如火斗柄,地勢傾仄狹隘,廑可容蔀屋百餘戶。當初置鎭,不過與豪打堡相隣,爲沿海之助防而已。今此防營捨九路所會之吉州,取邊角孤寄之城津,非計之得,其形便利害,一按圖,而如別白黑子矣,恐不宜過煩廷議,致此紛紜也。臣旣目習,每欲一奏於筵席,顧未得其便矣。今始槪陳,而係是邊事,伏望稟于大朝而審處焉。臣無任屛營祈願之至。答曰,覽書具悉,稟于大朝,則旣下敎,此等之事若是乎爲敎。爾其勿辭,從速察職。
前仁川府使朴弼傅上書。伏以,臣至愚極陋之一蔭官也。下邑罷歸,今至三載,屛伏郊坰,待盡溝壑,而日前始伏聞國有大事,我邸下至有代理之擧,臣竊逐野人之後,惟願少須臾無死,思見德化之盛矣。忽於千萬夢寐之外,伏承別諭,辭旨勤懇,有非微末賤臣之所可承當者。臣聞命以來,驚愧迷惑,欲死無地。臣是何人自在大朝,每叨此千不似萬不似之殊恩也哉?臣之平生伎倆,前後狼狽之狀,畢陳無隱於邸下初政之日可乎?臣本一庸人耳。少時業科而無成,晩來從蔭而通籍,行身處事,百不猶人,而謹以生於臣祖父文純公臣世采之家,早抱必死之疾,杜門廢蟄,間或居多之故,世人不知見其廢蟄之狀,疑其志學而然,妄相遊談,輾轉詿誤。初則筮仕於景廟壬寅之歲,中間奔走仕路,非止一二,而逮夫大朝乙卯年間,忽叨憲職,凡十餘遭,間忝春坊補養之職,凡於國家招徠在野之臣,臣輒與焉。今日朝廷,雖曰乏人,顧何取於一庸人而然哉?臣有時自思,不覺失笑,誠莫曉其所以致此之故也。況臣向來虛帶宮官,雖以匪分之職,不敢冒出,若言愛戴之誠,延頸之心,實有倍於恒人,而終無由廁跡於僚屬,得陪於講席之末,每中夜而思,若發狂疾,以爲終身之恨矣。幸於甲子冬,待罪仁川陛辭之日,伏蒙大朝特下引見之命,竝侍邸下講論文字,志願已畢,死無所恨,而餘懷耿耿,食息難忘,則今於召命之下,豈不欲翼如?而顧臣空疎無實之狀,如上所陳。且以宿患痰火之症,添劇於昨年哭子之後,頑痰塞胸,喘氣兼發,負席委頓,涔涔度日,戶庭之間,亦不能起動。以此情勢與病勢,實無一分冒昧堪承之望,偃伏私次,陳章請譴,論其罪狀,萬戮猶輕。伏願邸下,亟命還收召命,仍治臣慢命之罪,以肅頹綱,不勝幸甚。且伏念臣於請罪之章,不暇贅及他事,而當此一初之政,區區愚忠,自不能已,敢以五條瞽說,略效昔人芹曝之誠。曰,敦孝道,奮大志,立紀綱,明大義,辨賢邪。何謂敦孝道?孟子曰,堯·舜之道,孝悌而已。傳稱文王之德曰,爲人子止於孝。竊以國朝三百年,聖子神孫,繼繼承承,傳受家法,莫大於以孝治國,而邸下亦嘗服行者也。帝王之孝,雖與士庶不同,若其愛敬之方,奉養之道,實無大異。古人所謂執玉奉盈養體養志等節,雖謂通上下言之,可也。今邸下受聖上付托之命,攝軍國機務之重,發政施仁,至誠求治,惟恐一政一令,有拂於大朝。念玆在玆,無時豫怠,則其爲篤孝,而順承者,爲如何哉?昔孟懿子問孝,孔子曰,無違。朱子釋之曰,不背於理。蓋謂爲帝王,而不違於理,則正家治國,得其道矣。爲士庶而不違於理,則修身齊家無所乖矣。至於父母無憂,心常靜泰,則中庸所謂父母其順矣乎者,而爲孝之道,孰先於此?樂正子春之言曰,君子一擧足,而不敢忘父母。此亦士庶之孝,實與無違二字,相表裏。臣所謂帝王之孝,與士庶無大異者,此等處也。今以邸下之篤孝純行,不待愚臣之一二談,而若能勉之又勉,進進不已,以至上行下效,捷於影響,則宗社億萬年無疆之休,其在是矣,豈不盛哉?何謂奮大志?爲學之道,莫先於立志,未有志不立,而能成其功者也。匹夫爲學,猶必立志而後,可責其效,況於帝王之學乎?朱子曰,凡人,須以聖賢爲己任。世人,多以聖賢爲高,而自視爲卑,故不肯進。抑不知稟性與常人一同,安得不以聖賢爲己任?臣以疎逖之蹤,雖未知邸下學問工夫,至於何樣境界,而臨于億兆之上,旣任君師之責,則豈可不大奮勇猛之志,必以聖人爲期,益勉其所不勉哉?張子曰,二程,從十四五時,便脫然欲學聖人。朱子曰,孔子只十五歲,便斷然以聖人爲志。邸下春秋適値其數,而且古者十五入大學。大學者,大人之學也。邸下以小學,立作聖之根基,則大學乃次第事也,必已繼小學而進講矣。然而適當大學之年,方攝萬機之重,其曰三綱八條,莫非修己治人之極功,則立聖人之志,行大人之學,此其時矣。以之讀書講學,而益奮其志,以之涵養操存,而愈篤此志。至於一疵不存,萬理明盡,則顔子所謂舜何人也,予何人也?有爲者亦若是者,豈虛語哉?何謂立紀綱?綱者,網之綱也,紀者,絲之紀也。國家之有紀綱,亦猶是焉。網而無綱,則不可以爲網矣,絲而無紀,則不可以爲絲矣,國而無紀綱,則亦不可以爲國矣。朱子曰,紀綱,不能以自立,必人主之心術,公平正大,無偏黨反側之私然後,綱紀有所繫。先正臣李珥之言曰,紀綱者,國家之元氣也,紀綱不立,則萬事頹墮,元氣未固,則百骸解弛。臣以爲人之元氣,無體不在,國之紀綱,亦無處不在。肌膚充實,而元氣始完,政令修明,而綱紀乃立。苟能以大公至正之道行之,擧措得宜,則紀綱從而立焉,刑賞不紊,則紀綱賴而不墜。以至小事大事,以公以正,則一箇紀綱,莫不於斯而立焉。下民化之,遷善遠辜,四維斯張,百度惟貞,則朱子之言,不其然乎?何謂明大義?昔孔子作春秋,以尊周攘夷,爲大義。自是以後,大義之明於天下,如天之有日星。雖三尺童子,無不知大義之爲重。逮至宋朝,秦檜講和,大義不明,故朱子明之。及夫胡元執命,又復一亂,而至於今日,大義之晦塞,更無餘地矣。況我國家,受皇朝再造之澤,義雖君臣,恩猶骨肉,則朱子所謂萬世必復之讎,在彼淸胡,不但春秋尊攘之義而已。惟我孝宗大王,痛心發憤,志在北伐,而天不祚宋,大勳未集,志士追感,尙今飮泣,而肅宗大王,築大報壇,特祀神宗皇帝。自大朝,又有修葺之命,善繼善述,足以有辭於後,而第自甲申以後,日月已久,世道漸下,所謂大義,置之相忘之域,可勝歎哉。朱子曰,李先生以不共戴天四大字,貼在額頭上,爲今日第一義。其曰李先生者,卽朱子師李延平也。必欲貼在額頭上者,豈非終身不忘之意乎?先賢所言,似若爲今準備者,而痛快懇惻,又如此。今日大義,不必他求,只是君臣上下,不忘貼在額頭之心。亦一大義明於我國,則唯彼內修外攘除凶刷恥,雖非容易事,而亦豈無可行之日乎?孟子曰,人倫明於上,庶民興於下。今此大義之明,亦人倫之大者,於今新化之日,必以大義爲先,播告中外,使八域之內,咸知春秋之義,則孔子·朱子之道,煥然復明於世,而庶民之興於下,亦將不期然而然矣。何謂辨賢邪?賢者君子之謂也,邪者小人之謂也。朱子曰,君子·小人所爲不同,如陰陽晝夜,每每相反然,求其所以分,則在公私之際毫釐之差耳。夫君子·小人,生竝一世,則彼亦人也,此亦人也。蓋當厥初,公私之迹,賢邪之心,未易詳察,而君子心無私累,見義必爲,小人瞻前顧後,唯利是趨。君子磊磊落落,特立獨行,小人依阿回互,隱伏糾結。苟無燭理之明,知人之哲,何以知其陰陽之分,黑白之別,而進退之也?且君子愛君,而不愛其身,小人愛身,而不知其君。愛君者,犯顔諫爭,不無矯激之過,愛身者,逢迎容悅,徒事掩覆之計。世之庸君,以君子之特立,而反疑之,小人之容悅,而輒信之。故君子道消,小人道長,治日常少,亂日常多,誠可悲也。今若快揮睿斷,痛察是非之分,邪正之際,雖在廷之臣僚,苟其言語詭譎,蹤跡陰祕,合於小人之行者,必嚴斥而痛絶之。論議正大,行事明白,合於君子之道者,必親信而寵用之。君子彙征於朝著之上,小人無所容焉,則將見君子不期親而日親,小人不期遠而自遠。善惡賢邪之辨,如指諸掌,而豈有逃於睿鑑之中哉?第臣之所欲言者,非止此也,而疾病添劇,文辭拙劣,力疾構草,語無倫脊,臣誠死罪。伏乞邸下,不以人廢言,臣無任瞻望雲天,屛營祈懇之至。答曰,覽書具悉爾懇。憂愛陳誡,言甚懇切,余深嘉尙,豈敢忽哉?當銘心服膺焉。爾其勿辭,從速上來。
正言具允明上書。伏以,臣於昨冬入臺也,重被大僚不言之斥,至以耳司之官,負殿下爲言,至今追思,心骨猶懍。念臣性本疎拙,且善疾病,平居簡出,接人甚罕,一切時事,便同聾聵。伊日文書之閪失,臣實漠然無聞,而大臣之言如此,則其敢曰不知而不言乎?噫,爲人臣而負此名,將不敢更齒人類,官職去就,元無可論。而況今所叨之任,卽前日遭劾之地,雖蒙聖度天大,不加誅戮,薄勘未幾,恩澤復降,而揆以廉義,進身無路。且臣老母積年痰癖之症,近因患感,一倍添劇,委頓床席,神息危綴。臣左右扶將,不可晷刻離捨,私義情理,俱難供職。玆不得不隨牌來詣,陳章徑歸。伏乞离明,亟削臣職,仍治臣罪,以肅朝綱,以安私分焉,臣方乞免,不宜迤說,而區區愚忠,有不容隱默,敢此附陳焉。今日卽邸下一初之政也。權衡事物,酬酢萬變,立天下大根本,惟在於邸下一心,而其所澄治本源之工,固不越乎學問二字。學問之要,亦不越乎讀書窮理,而讀書,當以無間斷勤討論,爲第一義。臣於前後侍講,屢進是說,伏想睿衷,亦或記有矣。顧今機務多而酬應煩,講讀之專,恐不若曩時矣。苟非刻苦勤勵,百倍其工,則間斷易,而討論疎,日將時敏,恐難僝效。伏願一念典學,毋少作輟,雖於次對停講之日,必許召對,晝而無暇,則夜必引接,反復講討,日有課程,益懋緝熙光明之功焉。日昨因睿候欠安,大臣,以次對停退,再煩稟達,而邸下不許之,促令入對。夫次對停退,便同常事,而猶以廢務爲慮,行之乃已,聽聞攸及,孰不欽仰?亦望邸下,勿替此心,克終如始,以勤學爲體,勤政爲用,孜孜慥慥,罔敢或懈,使表裏交修,本末兼擧焉,臣無任云〈云〉。答曰,覽書具悉。縷縷陳誡,亶出於憂愛之忱,余甚嘉尙,少或一時豈敢忽哉?當銘心服膺焉。爾其勿辭,救護母病焉。
文學鄭宲,說書李顯重聯名上書。伏以,臣等俱以無似,忝在勸講之職,無一裨效,私心愧悚,如負大何。近因睿候欠寧,筵對屢停,區區憂慮之餘,愚忠自激。昨旣以世宗朝故事,略效規勉之悃,寂寥數語,固無足觀,及承下答,過加優奬,至有銘心服膺之敎,臣等相顧欣欣,有以見我邸下虛受之美矣。今又有兩筵俱停之令,雖未知調攝諸節果何如,而第伏念勤政勤學,俱爲今日之急務,可以交修,不容偏廢。而日昨賓對,旣無時急稟定之事,故大臣,屢請姑停,而邸下不顧酬接之有妨於靜養,斷然行之。此實我邸下初政勤勵之至意,凡在瞻聆,孰不欽歎?而獨於講學一事,日復一日,尙靳開筵,不以間輟爲憂,臣等愚昧,竊有所訝惑者。惟我邸下,方當志學之年,遽承聽政之任,雖睿智出天,聽斷合理,尤宜孜孜講學,先立其根基,以爲臨政出治之本,而會且歸矣。坐而待朝,學而習之,謂有來日,是何先後本末之失其序歟?伏願邸下,繼自今惕然加意,微感之候如或少減,朝筵夕對,依例亟開,以副臣等企仰之誠焉。臣等待罪宮僚,凡於保護之道,非昧愼重之義,而猶復以勤學二字,仰勉不已者,亶出於斷斷苦心,惟邸下恕其僭,而諒其衷,千萬幸甚。答曰,覽書具悉,微感之候則少愈,而眼部有不平,故不令兩筵,待差勝當爲之矣。
上在昌德宮。常參·經筵,以代理停。
仁宣王后忌辰齋戒。
夜五更,月暈,廻火星。
大王大妃殿·中宮殿·賢嬪宮,藥房問安。答曰,知道。
尹光紹達曰,應敎黃景源,牌招草記依下,而闕門已閉,待明朝出牌之意,敢達。令曰,知道。
尹光毅達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平金致仁牌不進。今日以監察茶時之意,敢達。令曰,知道。
藥房提調李周鎭,副提調柳復明啓曰,春日陰冷,伏未審此時,聖體,若何?加減補中益氣湯連爲進御,而調攝諸節,益有差勝之勢乎?前入湯劑,已盡於昨日,今日臣等,率諸御醫入診,詳察聖候爲宜。大王大妃殿氣候,何如?昨伏聞東宮入診醫官所傳之言,王世子微感之候,雖已差減,右邊眼部有不平之候云。臣等卽率鍼藥醫,趁早入診,議定當進之劑,有不可已。臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣,湯劑停止,更待下敎劑入,待下敎入侍,宜矣。世子氣候已諭矣。傳曰,世子問候,下敎前爲之乎。
尹光毅達曰,正言李萬恢,引避退待,已至累日,處置歸於憲府。除在外·牌不進徽旨未下外,持平金致仁,卽爲牌招,以爲處置之地,何如?令曰,依。
傳于尹得載曰,領左相入來前,嶺伯同爲入侍事,分付。
尹光毅啓曰,禮曹判書金若魯,問于大臣後,依下敎來待矣。
傳于尹得載曰,大臣入來則詣閤。
傳于尹光紹曰,左相似難復入侍,只領相入侍。
傳于尹光紹曰,戶判如已釐正文書,使之入侍。
傳于尹光紹曰,左參贊元景夏,使卽入來。
傳于尹得載曰,右副承旨金尙重,方在何處,而已下諭乎?趁試才時殿坐上來與否,問啓。
以掌隷院已牌賜給申目,傳于尹光毅曰,今番旣已達下,依此爲之。此後則以啓目入啓。
吏曹口傳政事,以金尙魯爲內局提調,奉敎單李德海,檢閱二單蔡濟恭·黃仁儉。
尹光紹達曰,檢閱黃仁儉,時在京畿廣州地,乘馹上來事,下諭,何如?令曰,依。
又以弘文館言達曰,本館下番,連日闕直,事甚未安。應敎黃景源,自鄕上來,卽爲牌招,以爲姑降入直之地,何如?令曰,依。
左副承旨尹光毅書達。臣敬奉敦諭,馳往後,傳諭于驪州三田洞行判中樞府事閔應洙所住處,則以爲,臣情迹危蹙,疾病添劇,急於歸死,徑還故第,席藁泥首,方此恭竢重勘。千萬意外,承宣遠辱,寵諭特宣,反復飭勉,至令卽日登途,臣誠惝怳感泣,尤不知所措。噫,前日恩批之慇懃,臣豈不欲仰體?內局責任之緊重,臣亦豈敢不知?而念臣負犯至重,決不可更爲抗顔,則官職去就,已無可議。況保護重地,在外虛縻,徒積瘝曠之罪,濱死危喘,途斃是懼,又犯擅行之誅,則揆以邦憲,萬戮猶輕,而誅殛不加,敦諭冞勤,以至銀臺近密之臣,儼臨窮鄕,聽聞之駭惑,恩數之屑越,顧不暇論。顧此情病,萬無一分變動之勢,冥然偃伏,終未能秪承,又自陷於孤恩慢命之科,臣罪上添罪,求死不得。伏地涕泣,戰悸靡定,祗自抑塞崩迫,惟冀遄被斧鉞之重典云矣,敢達。答曰,知道。
尹光毅,以禮曹言啓曰,每歲皇壇大祭時,壇上·壇下·神室·神門內外·墻垣·祭器·藥器等物,禮·戶二曹堂上一體奉審事,命下矣。今二月二十四日,臣曹與戶曹堂上進去,眼同奉審後,稟處,何如?傳曰,允。
又以兵曹言啓曰,今此親臨別試才時,侍衛節目,依下敎,兵曹·都摠府·五衛將,只入直磨鍊,而宣傳官侍衛,亦以入直磨鍊以入之意,敢啓。傳曰,知道。
又以兵曹言啓曰,今此別試才時,新除授別軍職李廷,除初試追別單書入之意,敢啓。傳曰,知道。
又以訓鍊都監言啓曰,都監軍兵等,別試才初試入格後有頉之類,試記中依前例懸頉以入之意,敢啓。傳曰,知道。
又以禁衛營言啓曰,本營將校馬步軍兵等,別試才初試入格人及出征,除初試中有頉之類,試記中依例懸頉以入之意,敢啓。傳曰,知道。
又以禁衛營言啓曰,今此親臨別試才時,本營隨駕與未隨駕軍官·別武士·騎士·別騎衛·京鄕軍兵單技初試入格人及出征別武士·別騎衛·軍兵等,除初試之類,區別別單書入之意,敢啓。傳曰,知道。
又以御營廳言啓曰,今此別試才初試時,本廳別抄武士·別武士·都提調·軍官·別軍官·付料軍官·別抄在家軍官·本廳在家軍官·騎士·射砲軍兵等,入格及從征偵探·將校·軍兵除初試應參人,別單書入之意,敢啓。傳曰,知道。
又以摠戎廳言啓曰,今此別試才時,陵所布城排設軍,依隨駕軍兵例試取事,纔已草記蒙允矣。設布城軍,鳥銃一巡一中以上,初試入格之類,別單書入之意,敢啓。傳曰,知道。
又以摠戎廳言啓曰,本廳將校·軍兵中出征偵探者,除初試事旣已草記蒙允矣。將校·軍兵中出征偵探者別單及其他付料軍官·北漢守堞軍官中付料之人,柳葉箭一巡二分以上初試入格者,七色標下軍別破陣鳥銃一巡二中以上初試入格之類,亦爲別單書入。而當其應試之日,若或有頉者,則依前例懸頉以入之意,敢啓。傳曰,知道。
又以守禦廳言啓曰,今此別試才時,本廳付料軍官柳葉箭一巡二分以上,別武士騎芻一次二中以上及別破陣標下軍等,鳥銃一巡二中以上,昭寧墓布城排設軍兵鳥銃一巡一中以上,依定奪試取後,初試入格人別單爲件,書入之意,敢啓。傳曰,知道。
又以義禁府言啓曰,今十七日儒臣入侍時,金吾開坐過修改後擧行事,命下矣。過修改後,卽當擧行,而續大全雜令條先告事由,移還安祭日及親臨殿座日各司開坐不得用刑矣。今二十三日國忌齋戒,二十四日國忌正日,二十五日別試才親臨殿座相値。本府開坐姑不得擧行之意,敢啓。傳曰,知道。
又以扈衛廳別將,以三廳大將意啓曰,本廳軍官內入直及留陣軍官·軍卒別試才初試,今日設行於御營廳南小營事啓達矣。軍官則臣興慶·臣在魯·臣顯命,同會開坐,柳葉箭五矢一巡試取軍卒,則別將代行,鳥銃三放一巡試取後,各其名下入格矢數別單開錄以入之意,敢啓。傳曰,知道。
己巳二月二十三日巳時,上御歡慶殿。領·左相·前嶺伯引見入侍時,禮判同爲入侍。領議政金在魯,左議政趙顯命,禮曹判書金若魯,前慶尙監司南泰良,同副承旨尹光紹,假注書尹得養,記事官洪啓沃,記事官朱炯質,進伏訖。在魯·顯命進伏曰,日氣陰曀,伏未審氣候調攝,何如?上曰,一樣矣。在魯·顯命曰,大王大妃殿氣候,何如?上曰,差勝矣。在魯·顯命曰,臣等伏聞王世子眼部有不平之候云,似是感候,不瑕有妨於文字上,而氣候亦何如?上曰,無傷矣。在魯曰,臣等今日欲爲請對矣,有入侍之敎,故入來矣。上曰,予有諒者。卿等,聞禮判之言而來耶?在魯曰,不唯禮判之言,亦爲參覈使事也。上曰,禮判所言之事,先爲達之。在魯曰,厥事私家多有議論者,若書妣字,則妣字與考字等,故書以母字,而不書傍題者,蓋爲重事體也。只以奉祀孫某書之則好矣。顯命曰,臣與領相之意同矣。上曰,承宣是禮家人,達之。光紹曰,先儒論此等事,多以勿書傍題爲可,臣家亦有不遷之位,而無傍題矣。上曰,大臣入侍,禮判更達。前日之言,有問知者耶?若魯曰,昌嬪題主書以顯九代祖妣云。驪川君家仁嬪題主,書以五代祖妣仁嬪金氏,而無顯字云。靖嬪閔氏,陽平君奉祀,而書以顯高祖妣,傍題亦書以孝玄孫某奉祀云。安嬪李氏,錦平尉奉祀,而無顯字妣字,亦無傍題,祝文,只稱奉祀某云矣。上曰,李亨宗家及驪川家,似當釐正矣。所謂顯字,卽僇例,雖無顯字,稱妣字,亦僇矣。予操心,故不爲而問矣。若魯曰,領府事金興慶之意,亦如領相矣。上曰,就坐。以査事欲爲文字,責諭於參覈使,而精神不好,未果矣。卽見狀啓,結末無期,似有辱咨李允芳之不捉贓物,呈文刑部,有此査事,極爲非矣。允芳之當初失銀,雖曰分明,知其去處然後,可以爭辨,而今則不然,尤可痛矣等語,欲飭諭於參覈使。卿等之意,何如?在魯曰,聖敎儘好矣。允芳之不執贓物,呈文刑部,至於此境,允芳之罪,實合萬死。雖被重刑,未有不可,以此處決之意,下諭則似好。且以若歸本國,則當以此罪重治云爾,則鄭忠自然脫空矣。上曰,卿言與予意不無相似者,若只責金尙迪,以不卽了當爲辭,則辱咨必來矣。當初捧招時,問其去處,可也。今也,不此之爲,以無贓物事,如是者,異矣。彼人之不問我國人,但問鄭忠者,雖出柔遠之意,曾聞康鄕時,此等事,不擇陰晴速決云。彼人之於査事,不若我國之延拖,恐如李福海之捉蟹放水也。至於兩解之說,元無彼此兩非之事,此是譯官輩之言,何必爲苟且可笑之事乎?在魯曰,謂以允芳之失銀,爲分明,而只脫鄭忠,則是爲兩解矣。且聞允芳私書中,有聞于主上顧護妻子等語云,參覈使似有杖問之意也。又聞參覈使誘允芳曰,杖問時抵死忍杖,毋作胡亂之說云矣。上曰,金尙迪之請杖允芳,以忍杖爲誘者,知非爲淳朴矣。古今寧有如許事乎?在魯曰,杖問則自可爲兩解之道矣。孥戮等語,威脅允芳,則似忍而不服矣。顯命曰,辱咨之來不來,在於失銀與否,而失銀旣的實矣。渠雖至死境,須以分明失銀爲辭而死,則好矣。上曰,彼以允芳欲如士還耶?顯命曰,果如忠尙之分明失銀,則似無辱咨矣。上曰,只以不執贓,任自綁縛,致煩皇旨,有此會査之擧,自此欲重記,而命査之後,不敢先自勘律等語責諭,則何如?顯命曰,果如聖敎不善料事,有此査擧等語,責諭於參覈使,使之了當,則彼人見之,必好矣,而若問失銀去處,則將何爲乎?上曰,然則當杖問允芳矣。禮判之意,何如?若魯曰,果如聖敎,而了當則好矣。彼人之不問允芳,先問鄭忠者,卽是有意之事也。上曰,承宣之意,何如?光紹曰,臣不可猝然折衝,而以彼之情影觀之,欲脫鄭忠之意也。允芳之不執贓,而先疑鄭忠,故參覈使及會査官之所以悶無了當之期也。果如聖敎,以此責諭於參覈使,若彼人似快矣,此足爲執言矣。古語曰,大夫出疆,安社稷而利國家。參覈使足可當之,彼人亦不傷害我國人矣。上曰,會査官,欲得我國人之脫鄭忠語矣。顯命曰,臣意則鄭忠之盜似的實,此則非在此可論者,何必爲鄭忠分疏也?若魯曰,不可以如此如彼指揮也。上曰,只循其事理而已。此事之尙今不決,兩邊腔子裏,皆有甚麽意思故也。今日下詢者,有意率去,見屈而來,則爲無辱咨之意也。向來士還事,極無狀矣。顯命曰,備堂中,有用銀似好之語矣。上曰,誰耶?在魯曰,元景夏矣。上曰,用銀決不可矣。頃者趙載浩曰,元景夏之事,外之外云,用銀之言極怪矣。我國以旣知允芳之罪,而何可默乎爲言?責諭於參覈使,則彼必曰,我國亦有政令云,而若用銀,則後弊無窮矣。下諭中以爾何爲不問我國人,獨問於彼之無辜平民云爾,則好矣。仍呼書,下諭。傳曰,自古我國通官,隨使价往來京師者,八包中有見偸之事,則呈衙門推尋。各州民之告于知州者,雖或有之,而朝家則漠然無聞,近因士還及李允芳事,乃知之。大抵允芳,初無執贓,只以炕主,徑先綁縛大國之人,已涉無嚴。又敢恣意呈文於刑部衙門,畢竟致勤皇旨,有此會査之擧,亦甚痛駭,宜卽重勘,而命査之後不敢先自勘律,姑令帶罪率去。且我國之請以參査者,非爲允芳推銀也。不可只使小邦愚蠢之類,就査於皇命之下,故引辛卯例爲請,實出重皇旨嚴事面之意也。今聞欽差按査之時,只栲問鄭忠,於允芳則徑先綁縛,呈文之罪,一不杖訊云。此雖由於諸欽差體皇上柔遠之盛意,參査之官,旣知予本欲重勘允芳,而若無一言之提及,則是豈令爾參査之意哉?況以此等微細之事,致勤皇旨,已極惶懍,而若是曠日,又使皇命稽滯,至今聞來,尤不覺悚然。參査之臣,亦豈晏然乎?爲先重推以示警飭爾,將此意通于欽差,無使無辜大國之人,偏受其刑。而査事一向淹遲,仰答皇上字小之恩事,下諭于參覈使金尙迪。同副承旨尹光紹所啓,入侍中官有鼾睡之聲,推考,何如?上曰,依爲之。出擧條領議政金在魯所啓,義州府尹韓德弼,以不卽上來辭朝,有拿命,方在囚,而連値有故,尙未出場矣。當此邊事可慮之時,邊上重臣,不可不趁卽下送,特爲放釋,使之不多日內辭朝,何如?上曰,依爲之。出榻敎又所啓,藥房提調李周鎭,今日問安雖入來,而聞其病勢深重,必須休息善調然後,可望其差效云。藥院之任,姑爲許遞似宜矣。左議政趙顯命曰,聞以氣敗之征,連服蔘附云。賓客提調俱是緊任,竝爲許遞,似好矣。上曰,依爲之。藥院之代,口傳備擬以入,可也。出榻敎在魯曰,前府使朴弼傅,卽被選人也。東宮批旨旣極懇切,而無上來字,更入批旨改下,似好矣。上曰,唯。光紹所啓,因言端有仰稟事,自前抄選人,下諭徵召也。時帶外任者,例爲分揀,而今番代理後,下諭時,和順縣監李養源處,政院混爲諭召,去就兩難,殊違前例。養源旣受民社之責,又豈可不遞而上來乎?在魯曰,李養源,必遞外職然後,可責其上來,出入於書筵。似當姑寢下諭之命矣。上曰,依爲之。出擧條上謂南泰良曰,嶺南風俗,何如?弊則何事?先達後,予有可問者矣。泰良曰,人物風俗,無可言者,比關西則稍勝,而與三南將無同矣。弊則寺奴一節,誠大矣。上曰,權爀,曾言比摠云。人物比摠,何如?泰良曰,人物有盛衰,不可以比摠,而以一道言之,則比摠無妨矣。上曰,自何年比摠,而果有祛弊之效乎?泰良曰,始自甲子年,都案之數,加減不得矣。寺奴中防軍有弊者,公私賤,賤而厭入,故難以代定。至於良丁,猶可代定,而沿海邑無此防奴弊矣。若魯曰,失貢可以比摠,而老弱有增減,似難比摠矣。上曰,實貢亦無增加之理矣。顯命曰,此後則內奴·寺奴必多,實貢亦耗縮矣。上曰,卿之殿最,知其嚴矣。卿旣瓜滿,果能經始乎?其中最勝者誰某,而亦有循良吏耶?泰良曰,無循良吏,而其所政治,各有長短,其中雖有善治者,事體重大,故難以指名仰達矣。上曰,一道之最誰某,而之次誰某耶?限三人陳達,可也。泰良曰,蔚山府使李光湜,再任於十二年之後,雖無赫赫之名,治極精明,嚴斷法禁。金山郡守黃榏,亦精治矣。上曰,李光湜,與李光溥同生耶?黃榏之貌,何如耶?在魯曰,李光湜與李光溥同生矣。黃榏之貌緊矣。上曰,黃榏勤擧耶?泰良曰,然矣。叢脞之事,卽決於數十日之內,極爲剛明矣。上曰,鳥嶺築城事,頃者權爀言之。卿意,何如?泰良曰,此爲關防似有益矣。若魯曰,若築女城則好矣,而城址闊大,似難築矣。上曰,頃者洪啓禧亦言之,而未詳便否矣。卿之殿最,已爲陶鎔,而何漏李福海耶?卿或見欺耶?泰良曰,頃聞筵中有下敎,而筵席語祕,未得其詳,而臣方惶悚矣。當以臣之所知者,仰達矣。鳥嶺山城,有頹圮處,使之修築,則善爲擧行。七十二州廉問,異於御史廉問,若有所聞,則何爲漏書乎?且軍器盡爲修補,屢百間公廨,亦爲造成,每事善爲,故臣果不知,而不書下考矣。上曰,然乎?其能如南倉儲置米事矣。若魯曰,有才幹者矣。在魯·顯命曰,其爲人,頗勤檢矣。泰良曰,凡任使之事,皆善爲矣。上曰,嶺南有人材耶?泰良曰,不聞卓然者,實無歸奏者矣。顯命曰,嶺南卽鄒魯之鄕,固是八路之最,必有巨擘焉。泰良曰,全無古風,盡是牟利之輩矣。臣於姑母山城事,有所懷矣。若固鳥嶺,則猶可支,而左兵營,有不可不變通者。水營之坐於水邊,爲防倭寇,而兵營之坐水邊,似失形便矣。義興縣花山山城,形址雖好,而似非人居。左兵營,若移設於永川郡,則居於中間,形便甚好。臣擬欲狀請,而不如歸奏,故敢達矣。上曰,領·左相皆知之乎?達之,可也。在魯曰,花山·永川,皆合設鎭云矣。顯命曰,兵水營之皆坐水邊,祖宗朝以來,爲防五浦倭而設矣。近來兵使,皆以此狀請,而右兵營,欲移島山,左兵營欲移花山矣,臣獨主其不可皆避亂所矣。泰良曰,古則專爲五浦倭,故兵營雖置水邊,而今則似無不可矣。傳曰,違牌翰林,竝敍用。因爲口傳付軍職牌招察任。諸臣,以次退出。
己巳二月二十三日申時,上御歡慶殿。領相入侍時,領議政金在魯,同副承旨尹光紹,假注書尹得良,記事官洪啓沃,記事官朱炯質,戶曹判書朴文秀,左參贊元景夏,追後入侍。上曰,下諭,將使何人傳之耶?在魯曰,道有背持人爲此,姑爲留待矣。上曰,注書出去,俄者,下諭草持來。戶判及元景夏,隨來隨入事,分付,可也。臣得養,承命趨出,持草本還入進伏。戶曹判書朴文秀進伏。上曰,召卿者,蓋爲戶曹事,而卿有所見矣。此下諭,何如?文秀讀訖,起伏曰,好矣。臣以爲勝負無關,第失銀事,問天乎?問地乎?問於土木乎?不得已有呈文之事矣。我國若有如此事,則我國人,亦必欲脫我國人矣。臣聞金尙迪,相與酬酢周牢之事,其氣力壯矣。上曰,其爲人難矣,不唯氣也。亦欲免辱咨也。初去時以爲,負而來則好云矣。得迎送官之捧招故如是矣。文秀曰,彼人,於事之裁決處,極精明,故嚴治其彼人然後,可責其我國人之意也。在我之道,亦以極盡則好矣。上曰,非謂參覈使之必以此爲勝,彼人之先問鄭忠者,其意可知矣。文秀曰,此下諭,善裁紙善寫入送好矣。參覈使必以此警飭之意,示彼人矣。左參贊元景夏入來進伏。上曰,卿以此事爲憂云。乙丑後今過幾年,或慮辱咨之來,故至於此境,而彼雖以待我國之道,終不問我國人,則竝與請去諸人而歸虛,方以此意,下諭於參覈使。卿見之,進所見,可也。景夏讀訖曰,儘好矣。臣見未及於此矣。當別定禁軍,罔夜下送則好矣。臣倉卒有一事之思得者,此下諭速去之道,在於灣尹,別爲下諭於灣尹,而措辭中亦以國王惶悚致責參覈使,爾其卽爲入送之意,分付則似好矣。在魯曰,適有背持,故姑爲留待矣。上曰,好矣。仍呼書灣尹許有旨傳曰,覽參覈使狀聞,因當初我國人之率爾駭擧,有此會査之旨,而尙不出場,其涉悚然。參覈使爲先嚴飭,仍有下諭,灣尹將此意馳通鳳城,卽刻入送事,分付。上曰,領相出去,畢寫,下諭後,考準以送,可也。在魯先退。上曰,入侍承旨出去監寫有旨,在院承旨,更爲入侍事,注書出去分付,可也。臣得養,承命趨出,與左副承旨尹光毅入來進伏。光毅曰,領議政金在魯,送言于臣曰,入侍注書善書微稟出來使寫,下諭云,故敢達。上曰,善寫耶?文秀·光紹曰,最善矣。上曰,與承旨同出,趁卽書送,可也。光紹·得養,退出。事變注書李世鉉,追後入侍。戶曹判書朴文秀所啓,臣於昨日,奉審宗廟修改執頉之各物種,而蓋廟內陳設諸般物種,盡爲隨毁修補。此出於祖宗朝惜費崇儉之盛德,實不勝欽歎,而但於祭器小有傷處,則盡爲燒火而新造,其傷處修補,則與新造無異,此亦隨毁修補,實無損於情禮。此後則以此定式施行,而凡係殿廟祭器,亦一體爲之甚當,未知何如?上曰,誠是,依爲之。出擧條文秀曰,其人貢物各殿,或多或少,不可無釐正。若仍舊置之,則其人貢人,必有難支之勢。雖欲減等,而海西之木,一名二同疋數,宣惠廳之木,一名二同,亦難加損於其間。更當憑考其謄錄修入文書,則槪有可知之道矣。上曰,元子謄錄則不多矣。元子宮·世子宮謄錄,則似無異同,依前置之,而元孫·世孫條謄錄,則似必不同,更爲區別定式,可也。文秀曰,元孫·世孫條謄錄,則宜有區別之道。文書修整時,亦當稟定矣。又起伏曰,翁主吉禮,今春不欲過行耶?上曰,姑無吉日云矣。文秀曰,趁此無事時過行,似好矣。上曰,彼言,誠是矣,誠是矣。景夏曰,無事時不易,且節序和暢,此可爲聖慮之周詳處矣。上曰,君臣之間,豈可欺乎?世間事,實不知矣。吾豈不知此?若有吉日之可合,則當有念之矣。文秀曰,吏判鄭羽良之父,年老是朝暮之人,此亦不可不念也。上曰,甚衰乎?景夏曰,雖衰老,其筋力則當剛健,今爲九十之年矣。頃於郊外動駕時,能扶杖觀瞻,所見尙有遐壽之相,實爲貴矣。上曰,見其觀瞻之時耶?文秀曰,其家在於新門外,最近御路,臣果見之矣。上曰,何處耶?景夏曰,卽京營庫橋不遠之處,而其家舍,自國初傳來,至于今矣。上曰,與鄭益河爲同姓耶?文秀曰,果同姓,而寸數則遠矣。景夏曰,是諸鄭之大宗也。上曰,吏判之父,尙能善步耶?景夏曰,然矣。文秀曰,新除授別軍職李廷殿下招而見之矣。其爲人,何如?上曰,其爲人,面則縛而心甚潔,且嗜酒,其縛顔上酒則好矣。雖不飮酒,面色常若醉酒者然。以外貌觀之,亦似有勇力,且醇實,形儀,果彷彿於其父,而面縛雖欠,表著之相,而似過於柔善矣。文秀曰,臣詳聞於外人,則其持身,果恬潔云,外表雖不卓異,亦何傷也?景夏曰,其潔己有勇,臣亦聞矣。凡用人,只取其材而已,雖無外貌之出衆,是不關係也。上曰,此人以宗班之庶子,才雖堪用,處地旣卑,將何有爲乎?文秀曰,宗班之庶,則與兩班無差別,淸顯薦擢,初不拘礙。此人,苟其才可用,則何以地卑而拘於奬用乎?若此之人,卽是殿下之所可信任也。上曰,吾欲終身任使,而年則老矣。然而能善灣弓,其鬚髥周顴,動輒上豎,眞若張飛矣。文秀曰,今番初試京軍,則殆近於千,鄕軍則僅滿於百,臣爲鄕軍敎放法,使之盡才,而終未善爲,然亦不無少效矣。上曰,京軍亦使盡其才耶?是不可以鄕軍之不中,有所抑之者也。文秀曰,別抄之弓才,果精矣。上曰,駕前五十,勝於駕後五十矣。文秀曰,別抄果有稀有之精藝,以臣所見言之,別抄禁軍外,無可有爲者也。但此輩扈駕,而戎裝不好非緞,無以生色,若有緞匹之參酌頒給,使之造着,則似好。宜殿下之念而處之也。又曰,以細瑣事,非不知仰達之支離,而燭事似不緊,而緊矣。夜行軍中無燭,將何以行軍乎?此是不可不優,若備置俾無乏窘之患,似好。且聚銀之道,亦不可忽也。本曹則備置之銀,已爲二萬兩矣。使御營廳備置一萬兩,禁衛營備置二萬兩,則合爲五萬兩,以爲儲蓄待用之地甚好,敢達。上曰,禁·御兩廳,皆有庫舍乎?文秀曰,然矣。禁·御兩營之布,無用處之煩,故每年布餘近爲三四百同,而戶曹則兵用旣多。近來倭銀路絶,銀道極艱,每年以兩營餘布,費置三萬兩,則豈不爲好道理耶?上曰,是言誠然矣。文秀曰,頃以此事,議於左議政,而禁·御之布,旣有用遺在之例,每年餘布,使之報數而貿銀,則爲好之意,有所酬酢矣。上曰,此事則誠好,量爲之,可也。諸臣,以次退出。
上在昌德宮。常參·經筵,以代理停。
仁宣王后忌辰。
李普昱達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平金致仁,牌不進令旨未下。今日以監察茶時之意,敢達。令曰,知道。
李普昱達曰,右副承旨金尙重,自鄕上來云,卽爲牌招,何如?令曰,依。
尹光毅啓曰,明日慕華館試才時命官,何大臣進去乎?敢稟。傳曰,金領府事進去。
又啓曰,取考前例,則親臨春塘臺觀武才時,有時原任大臣入侍之事矣。今此別試才時,則何以爲之?敢稟。傳曰,依例入侍。
又啓曰,今此親臨春塘臺別試才時,宗宰入侍一款,何以爲之?敢稟。傳曰,置之。
又啓曰,明日慕華館試才時,該房承旨當爲進去,而春塘臺親臨試才時,不可無兵房承旨,慕華館則何承旨進去乎?敢稟。傳曰,左副承旨進去。
傳于尹光紹曰,元良代理之後,似多有入達公事,右承旨留院。
尹光紹,以禮曹言啓曰,來四月初八日,行宗廟夏享大祭親行事啓下矣。永寧殿依前例,同日遣大臣行祭事,知委,何如?傳曰,允。
金尙重,以兵曹言啓曰,來三月初一日入番騎兵,例於今月二十五日點考,而春塘臺親臨別試才相値,依例退行之意,敢啓。傳曰,知道。
又以兵曹言啓曰,今此別試才時,除初試人及初試入格人別單,已爲啓下矣。其中有頉不得應射者,依前例付標以入之意,敢啓。傳曰,知道。
尹光毅,以御營廳言啓曰,今此別試才時,本廳將校軍兵中,應參者有頉之類,依前例試記懸頉之意,敢啓。傳曰,知道。
又以御營廳言啓曰,今此別試才時,本廳將校除初試應射之類,或入直於各所矣。新營入直千摠哨官,東營入直把摠哨官,皆以軍官,晝則替代,夜則使當直,將校還爲入直,而兩營入直騎士步軍中初試入格之類,依前例亦爲出待試所之意,敢啓。傳曰,知道。
上在昌德宮。常參·經筵,以代理停。
尹光毅達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平金致仁,牌不進令旨未下。今日以監察茶時之意,敢達。令曰,知道。
尹得載達曰,備邊司郞廳來言,今日賓廳日次,而親臨試才相値,頉稟。令曰,知道。
尹光毅達曰,親臨試才相値,限畢問常參頉稟。令曰,知道。
尹得載以禮曹言達曰,因右參贊徐宗伋上書,依所陳施行焉事,令下矣。以其同姓五寸姪成川府使徐命臣第二子簡修,立爲徐宗伋亡子命顯之後,而立案成給之意,敢達。令曰,知道。
又以兵曹言啓曰,本曹堂上軍官及禁衛營敎鍊官禁軍遞兒窠今方有闕,依節目各番禁軍中取才,以其居首者,塡差之意,敢啓。傳曰,知道。
又以兵曹言達曰,本曹正郞柳健,親病危重,累度呈狀,無意行公。宿衛重地,不可久曠。今姑改差,何如?令曰,依。
又以御營廳言啓曰,今此下番騎士別破陣步軍試才賞格,從分數多寡,以本廳所儲木綿面給後,別單書入之意,敢啓。傳曰,知道。
吏曹口傳政事,載寧君朴纘新。
春塘臺親臨試才罷後,藥房·政院·玉堂,口傳問安。答曰,知道。
右參贊徐宗伋上書。伏以,臣有至苦極悲之懇,不得不上聞於仁覆憫下之下者。臣賦命奇險,幼失怙恃,孤露餘喘,所恃以爲命者,惟眼前嗣續,而不幸多産少育,晩有一子,名以命顯,僅得長成,而緣臣積殃不足,又無子而失婦相繼夭圽。臣於是乎永作天下之窮民矣。小人不能達觀,形殼雖存,而心腸剝盡,日復一日,忽忽倀倀便成喪性之人。今則犬馬之齒,居然望七,衰病轉甚,死亡無日,若一朝塡壑,則父子兩世,將不免爲無主孤魂。死而有知與無知,雖不可知,思之及此,寧不於邑?見任成川府使臣命臣,卽臣之從姪也。許以其第二子簡修,爲臣亡子之後,因當呈該曹出立案,而第旣無受之者,則有不可循例成案。臣竊觀前輩官在直奏事之列者,有此等情悃,輒以文字仰聞,遂蒙特恩。玆不避猥越之誅,敢此援例陳懇。伏乞睿慈,曲垂矜憐,許令該曹依願施行,以慰將死之鳴,以光繼絶之政,不勝萬幸。答曰,覽書具悉,依所陳施行焉。
大司諫尹心衡上書。伏以,臣病伏荒郊,鬼事日迫。頃竊伏聞邸下勉膺聖旨,代理機務,縟儀載擧,群僚咸簉,而床簀危喘,無由進身京輦,粗伸愛戴之忱,一縷未泯,悚仄徒切。不意薇垣召命,遽下於此際,臣誠惝怳,不省攸措。噫,臣之積逋嚴命,卄載于玆矣。幸荷大朝覆燾之至渥,獲免誅夷,得至今日,而每一循省,惶汗浹背。臣雖顓愚,如無大不獲已者,亦何苦負恩違命,自阻明時,枯死丘壑,而不知悔乎?誠以奇疾嬰身,死亡無日,雖欲驅策,萬無其路。此則非臣自廢,天實廢之也。血氣漸耗,病源日痼,逐歲增進,如水漬紙,而月前忽見長成文息之夭折,小人之情,不能以理自克,哀傷痛毒,摧剝漸爍,眞元旣壞,外邪乘隙,數日以來,舊證挾感頓劇,氣息微如絲髮。而職名在身,惶隕悶蹙,若將促其死期,螻蟻微命,雖不足恤,其在天地遂物之仁,豈不思所以矜察而曲全之乎?且伏念邸下當一初奮勵之日,目下急務,惟在於遴選耳目之任,而首先收擬,至及於積歲逋播癃殘垂死之身,借寵光於木石,委恩命於草莽,臣之狼狽,固不可論,而恐非所以綜覈名實,振刷新政之方矣。伏乞离明,俯賜鑑照,亟許鐫遞臣職名,仍命選部,勿復檢擬,俾臣得以安意調治,以延晷刻之命,不勝萬幸。答曰,覽書具悉。爾其勿辭,從速上來察職。
己巳二月二十五日卯時,上御春塘臺別試才時,行都承旨柳復明,左承旨李普昱,右承旨尹得載,留院。左副承旨尹光毅,慕華館進。右副承旨金尙重,同副承旨尹光紹,記事官李顯祚,假注書尹得養,記事官洪啓沃,記事官蔡濟恭,入侍。副校理李奎采所啓,凡於觀武才別試才時,試官之無牌招之例,而今番試官望,誤以啓字踏下,政院所當微稟,而矇然出牌。當該承旨推考警責,何如?上曰,中官亦爲誤踏啓字,竝爲推考,可也。出擧條上謂兵曹判書金尙魯曰,今番動駕時蕩滌記過者,不唯有意,今日試才,亦爲慰悅渠輩之意。勿使射失㤼,而促射繼射者,預爲整待,而若有呼不紛擾之弊,則勿治渠輩。當該中軍及別將,記過決棍,以此意,分付,可也。尙魯承命傳諭。領議政金在魯,左議政趙顯命,進伏曰,侵晨動駕,聖體,若何?上曰,一樣矣。在魯·顯命曰,大王大妃殿氣候,何如?上曰,差勝矣。在魯·顯命曰,王世子氣候,何如?上曰,一樣矣。在魯曰,參覈使狀啓昨日入來矣。臣等見之,査官之脫鄭忠者,非以允芳爲不失銀也,欲得我國人之脫鄭忠語云。再昨下諭,果如聖慮矣。顯命曰,銀去處,安知非外盜之事乎云云矣。上曰,然乎?尙魯曰,如此之時,應射人員,若入於試官及差備,則使之追後入射矣。今番慕華館試所進去人,何以爲之乎?上曰,使之輪回入射,可也。上呼宣傳官李廷秀下敎曰,爾往慕華館,放火人使盡其才,而勿促繼放者預備,俾無呼不之弊,亦以慰悅渠輩之意,分付,可也。廷秀承命而出。上呼兵房承旨金尙重曰,宣傳官給馬事,言于兵判,可也。上曰,隨駕侍從中違牌人員,竝敍用。只傳付軍職隨駕文臣,毋論侍從與否,竝爲待令帿箭擧案。出榻敎上曰,宗班中官忠義衛竝捧擧案,騎芻時大將中,只武將入射事,分付,可也。在魯曰,咸寧君朴纘新隨駕,而方在罷職中,亦爲敍用付職入射,似好矣。上曰,前咸寧君朴纘新敍用,口傳付職,仍令入射。出榻敎上曰,兵判進來。都目遷就試才入格之類,何以處之?而似多有久勤當前者,曾有如此前例耶?尙魯曰,自前如此之時,不用目前之窠,引用來都目窠矣。上曰,十二月窠置之,今六月窠取用,可也。戶曹判書朴文秀曰,釐正文書試才罷後,臣當奉入,而三殿·三宮·元子·元孫條,內入後自上考覽後還下,則當卽入刊,永爲大典,而元子·元孫條,似有差等,故敢達。上曰,宜有參酌之道,過試才後,問于大臣,量宜磨鍊以入,可也。上曰,仁廟朝實錄中刑止案,似有元子·元孫·嬪宮條,今春秋館堂郞過試才後,眼同考出以啓。出榻敎尙重曰,監的官有昏迷之失,殊無監的之本意。事體所在,不可置之。拿處,何如?上曰,不過㤼昏所致,此是慰悅之事,置之,可也。上曰,頃日御將,稱具鼎煥矣,射退後招入。文秀曰,鼎煥,能誦孫武子,武技最善矣。顯命曰,聞以孝子稱之矣。文秀率鼎煥進伏。上謂鼎煥曰,爾之家世達之。鼎煥曰,臣之高祖,卽進士仁至,而與八谷爲四寸矣。上曰,爾誦孫武子云,誦。鼎煥,誦一卷。略陳文義後,上曰,汝今何官?鼎煥曰,騎士將矣。上曰,騎士弊,以卽景達之,有何弊耶?鼎煥曰,審理使已有論列,臣有何見,稱以兩班者,猝編行伍,不成貌樣矣。上曰,汝知其弊,更以捄弊之道達之。鼎煥曰,若有收擧之事,則可捄矣。顯命曰,此人風神好矣。且士子不讀書,而渠能誦讀孫武子,極爲可尙矣。上曰,果然差可矣。使之出去。上呼同副承旨尹光紹書之。傳曰,昔鄒聖,豈不言於梁惠乎?靜攝之餘,今臨御苑,花紅葉綠,春已深焉。追惟往歲,愴懷一倍,下顧元元,若恫在己。昔漢文春詔,亦不云乎?噫,文帝之時,紅腐相仍,減民田租,而猶下哀痛之詔。于今之世,比諸此時,其下幾倍,思之及此,眼前若無春。咨方伯臨民之臣,體予此意,撫之恤之,濟我元元,曾已下敎,而以此觀之,今年節早可知,節已早,耕農尤緊,亦體勸農之旨,及辭朝時勸農例諭,其宜勤勸,俾勿愆期。其若勸農,凡諸侵民之政,一宜停之。雖曾或有朝令者,諭旨到時,一竝停止。且或有用烟軍之事,亦爲停止事,分付,而若是下敎之後,此後廉問時,或有田野荒蕪,民不耕作之事,則此守令之不勤,而道臣之不飭。齊威之封卽墨烹阿,其何事乎?當有勸懲之典,欽體予感時爲民之意,懋哉懋哉事,下諭于八道監司·兩都留守。領議政金在魯所啓,訓鍊院參軍奉事習讀輩,非但大小試射,以差備官無處不往,每於擧動時,侍衛與武兼等無異,而至於親臨試才時,獨爲見漏,不得赴初試。日昨扈衛廳試才之坐,渠輩稱冤,有所呼訴。臣等三廳大將之意,皆以爲稱冤固宜,而今番則兵曹初試已過,勢未及變通。曾前雖有數次除初試許赴之例云,而此則未免過濫,今後一體許赴初試事似宜。蓋以武士在侍衛之任,而初不擧論於試才,實涉不均矣。上曰,此輩每當試射,勞苦果多,而渠身則不得赴試,誠可怪也。在魯曰,臣有平日訝於心者,竝此仰達,凡國家大禮賞典時,如奏時官·政院吏之屬,皆得書啓,而獨通禮院,實主贊唱,以成大禮,而無書入之例,故每爲見漏,渠輩常常稱冤。此後許令一體書入爲宜,兩款事,竝定式施行,何如?上曰,竝依爲之。出擧條上曰,夜有雨意,故爲慮矣。今日日氣極好,軍兵可謂得日矣。予雖使元良聽政,於軍兵何可忘之?景廟親臨試才時,故領相李光佐曰,頒賞日,亦爲親臨云,其言是矣。左相曾言,與李奉朝賀飮酒賞花云,而予則不賞花久矣。今日有興感者,書下一句詩,卿等以職次賡進,可也。宣醞花煎,勳府毋論,親功臣與承襲君,竝爲帿箭擧案後,入參事。榻前下敎時任承旨·翰注,雖非隨駕者,一倂帿箭入參,玉堂時任,亦一體擧案事。榻前下敎上曰,領左相進前。李廷之父,密城君兄弟孝行,晩聞矣。海城君亦潔矣。顯命曰,臣從祖故相臣相愚,與密城君家姻家,故知之。密城君兄弟,皆有孝行,海城君喪中不勝喪,喪逝云矣。礪恩君梅曰,果有孝行矣。上曰,書之。傳曰,故宗臣密城兄弟,其所恬飭,予素詳知,而今聞大臣·宗臣陳達,海城君檍孝行表異,殊甚可嘉,特爲旌閭,以表予意。尙重曰,伏地人,卽濟州子弟軍官洪禹觀也。渠以不參初試,伏地云矣。上謂尙魯曰,前例,如何?卿出去問知以來。尙魯承命出去。還入進伏曰,問知前例,則濟州子弟軍官,丙寅年果爲除初試許入,此外無他可知之事矣。上曰,濟州子弟軍官幾何?尙魯曰,六名矣。上曰,書之。傳曰,昔年顧恤濟州,非比尋常,其後亦多有除初試之命,而今聞濟州子弟付料者,至於六人云,特爲除初試,一例許赴,以示予體昔年顧恤之盛意。傳曰,今番試才,乃所以慰悅之意,其於頒賞,當爲親臨,以此分付。明日殿坐時刻,以卯初三刻爲之,而開門依今日例擧行事。榻前下敎諸臣和進聯句後罷退。
上在昌德宮。常參·經筵,以代理停。
尹得載達曰,大司憲沈錥,執義閔遇洙,掌令宋能相,持平鄭基安在外。掌令一員未差。持平金致仁牌不進令旨未下。今日以監察茶時之意,敢達。令曰,知道。
備忘記,長番內官車德裕,當爲莫重公事,誤踏達字,極爲非矣,推考。
金尙重,以備邊司言啓曰,六道句管堂上有闕未差矣。忠淸道,豐恩君趙載浩差下。京畿,副司直申晩還次。黃海道,吏曹參判李天輔差下。咸鏡道,戶曹判書朴文秀差下。全羅道,左參贊元景夏還差。江原道,副司直金尙星差下。使之察任,何如?傳曰,允。
傳于金尙重曰,明日殿座時刻,依今日爲之。開門,以卯時初爲之事,分付。
親臨別試才罷後,政院·玉堂·藥房,口傳問安。答曰,知道。
二月二十六日卯時,上臨春塘臺,別試才入侍時,行都承旨柳復明,左承旨李普昱,右副承旨金尙重,同副承旨尹光紹,記事官朴師訥·李顯祚·洪啓沃·蔡濟恭,入侍。金尙重曰,正時已到,至於殿座,而武所試官,尙不來,事甚稽緩。從重推考,何如?上曰,試官今方入來,置之,可也。領議政金在魯曰,昨日終日殿坐,侵夜還宮,聖體,何如?上曰,一樣矣。在魯曰,大妃殿氣候,何如?上曰,一樣矣。在魯曰,王世子氣候,何如?上曰,無事矣。命承旨書之曰,世子講筵,依例爲之事,分付。上曰,昨日召見具鼎煥,使誦孫武子,其爲人亦可用矣。着實用之,可也。兵曹判書金尙魯曰,臣昨日聞之,其能誦兵書者貴矣。近來無如此武士矣。上曰,王者惜人才,速爲復職,可也。尙魯曰,謹當隨窠,而爲之,而第未知當窠,何時可出也?今大政無窠闕,僅僅聚置者八窠,而出六時虛司果將過半付之。此等虛司果人周處之後,具鼎煥之類,始可復職。上曰,虛司果今番則勢將多付,其取捨先後之際,必以公爲之。尙魯曰,部將·守門將·武兼等人,將以各其次第,而付云矣。三中四分,未知幾人當出,而扈衛軍官·付料軍官及其他多有善射者,似當多出矣。臘月都政,雖未過,而以事理言之,與已過無異。臘月窠,則似未可用之勢,將以來六月及臘月窠,推移用之。臣與大臣·諸臣相議,則皆以爲然,且其前例如此,故仰達矣。上曰,此旣慰悅之擧,則久勤輩亦可憐矣。然前例如此,勢將如是爲之。尙魯曰,萬戶兩窠意外出,故臣置而不出矣,此則當用於今番矣。上曰,依爲之。上曰,彼武士輩五中科,則必多三四中,而今則必欲爲三中四分,故如是不善中矣。上曰,量矢之武兼回坐,又不告准,申飭,可也。尙重曰,年少微末之官,咫尺嚴威之下,何敢如是?不可不論罪。上曰,鄕人鄕闇,而不能知,只申飭,可也。上曰,奉命承旨外,帿箭擧案中懸註者,竝令入射。慕華館試官,則輪回來射,可也。上曰,尹光毅作詩置之而去耶?其詩上之,覽詩曰,此詩全以酒爲之矣。尹光紹曰,昨夕尹光毅問臣曰,賜饌時亦有酒乎?臣答以無之矣。其詩如此矣。尙重曰,永興士人,以本宮事上疏,而政院不捧,故今來伏地云矣。尙魯曰,如此怪異猥越之士,恐不但斥退而止。上曰,北道武士多入,故變戎服而入來,怪駭。承旨以不但猥濫,以士子,而戎服入來者,駭然,事當嚴處,而斟酌不爲之意諭之,而使之退去,可也。上曰,禁衛營騎士,鄕軍射後不爲出去,而待之事,分付於兵判。上曰,元良使之開講矣。尙未夬差,難於看字,講筵侍坐,竝令置之。在魯曰,然則藥院問候宜矣。上曰,何必問候,自可差矣。命承旨書之曰,東宮書筵姑停,頒賞時侍坐,亦置之。上曰,御營廳騎士,鄕軍射後不爲出去,而待之事,分付於御將。上曰,頓字姓,怪異矣。光紹曰,高麗太祖時木川人,終不降之,故憎之而賜六畜姓。其後豚爲頓,象爲尙,牛爲禹,馬則不變矣。戶曹判書朴文秀曰,木川姓獐哥,則爲張矣。上曰,諺傳牛哥爲牟字云矣,似信然矣。上曰,予則一視,而御將則俄於御營廳武士射時,熟視之。此則物我異,而多好勝矣。文秀曰,人情自然矣。臣之所帶之屬,若多受賞,則豈不好耶?騎士中若多出三中四分,則尤好矣。近來自朝家多申飭,故各軍門武士射品,大抵稍勝矣。然逐射而賞之,故其所得之物,甚小。若一年二三年聚其賞,而一時給之,則於渠爲可用之物,而尤當爲激勸之道。臣與兵判·訓將相議,而姑未定之矣。具鼎煥,可用之武也。前爲巨濟府使善治,而今則年漸多矣。上曰,已言於兵判,使之調用矣。文秀曰,脫有事變,則常時所用之人,不必見用,別人每出,而見用。雖以李舜臣言之,其時故相柳成龍,知而用之矣。人才當於常時求得,而蓄用之矣。上曰,柳喆五入射矣。御將率表,可也。上曰,汝先彎二弓,而張髥大聲,可也。更彎五弓。上曰,昔則能彎五弓,而今則只彎三弓,何也?文秀曰,渠久來京中,不能善喫,宿於冷堗,其勢然矣。上曰,喆五相則好,而稍欠柔善矣。文秀曰,柔善亦何傷?上曰,張飛豈柔善者耶?喆五何州人?文秀曰,殷栗人也。光紹曰,臣有稟裁事,昨日右參贊元景夏,陳疏到院,而代理之初,大朝,則有勿捧疏章之命,故不敢循例捧入,而其疏語,則蓋於向日卑辭,下諭於參覈使之後,忠憤所激,有此陳疏論春秋復雪之義,以爲春秋大義久已晦盲,一部麟經,無地可讀云云,而末乃勸講胡傳·春秋矣。上曰,意則好矣,而入來陳達,可也。何爲而陳疏耶?光紹曰,其議論,自是百世不悖之義也,其疏今日又爲來呈。旣是春秋之義,則異於他疏,固不可一向退却,而亦不可循例捧入。故院中相議,則皆以爲不可不稟裁云,故敢此仰達矣。上曰,意則美矣,予已知之。如此時象,捧疏之路,豈可開也?光紹曰,此非時象,而出於慷慨,此等疏一番下覽好矣。上曰,以此上書於元良,好矣。光紹曰,前府使朴弼傅,已以此意上書矣。景夏疏,則勸讀春秋,而明其義。東宮,則春秋非急工,故似爲上疏矣。上曰,其意則予已知之,使之上書於元良。元景夏,則後日入侍陳達事,諭及,可也。上曰,漢人牙兵,亦爲初試耶?召入,可也。訓鍊大將金聖應曰,漢人三四十名,以鳥銃赴慕華館矣。漢人牙兵者,皆是漢人子孫,故其哨官,亦以漢人爲之矣。上曰,射帿時武將,則天翼筒介而射之,侍衛,則只天翼持弓矢而射之,文官,則帽袍持弓矢,而射之,可也。尙重曰,宣傳官皆出外休息,無人告箭,侍衛宣傳官,亦只有數人,推考,何如?上曰,帿布告箭,則試官·前差備官,例爲之侍衛,則申飭,可也。上曰,文官中亦有善射帿者耶?左議政趙顯命曰,往往有之矣。文官,初皆不欲射之,自上命射,故雖不能射之,文官皆欲射之云矣。故相臣柳順汀善射,故其時野人生子,則輒名之曰,順汀云矣。文秀曰,其孫前判書柳儼,亦善射帿矣。光紹曰,金尙重不得已入參,昨日聯句詩,則雖已賦進,而至於射帿,則有同較藝,不欲射之,何以爲之乎?上曰,過矣。使之射之,可也。上曰,今日文官射帿之狀,眞所謂觀光也。昔之褒姒可以笑之也。上曰,金聖宇來前。聖宇曰,己卯年科擧哨官萬戶僉使,今爲僉正矣。上曰,立之。上曰,爲人緊矣。上曰,今番乃慰悅之擧,明日頒賞,予將親臨,以此待令,可也。尙魯曰,頒賞之際,每欲免呼不,而爭先入來,故自前紛挐錯亂,自此至靑陽門外橫亘塞路云。蓋以各其所中之等類,聚而呼之,故如此紛挐矣。今番,則以各其廳,呼名以入,而賞賜,則以各其所中之等分給,則似無紛挐之弊。臣以此議於諸大將,則皆以爲好,故仰達矣。上曰,所達好矣。以五大將先書之,其次宗班,其次文臣·兵曹及各軍門,則以各其廳次第分排書之後,承旨持其所書者,呼名以入,可也。然此是創爲之法,啓下,可也。上曰,禁衛哨官,率鄕軍·騎士·馬軍,而入來。御營廳,亦於其其次入來事,分付。上曰,禁衛騎士,有可達者,達之。騎士中一人曰,上番,則大將顧護,而軍門所屬,雖或有小小侵侮之弊,如此小小之弊,何可仰達?步軍一人曰,良役爲民痼弊,一家之內雖有四父子五父子,亦皆逐名,而爲軍役,或有疊役者矣。上曰,汝輩良役之弊,予已知之,若恫在己。今聞所達,當申飭,爾其知之。御營騎士一人,曰當初罷馬兵爲騎士時,依禁軍例爲之,故兩班皆入之,而亦不無爭先矣。若謂自朝家薄待,則道理固非矣,而大抵有冤痛之事,上番則七邑軍兵皆侮之。不以兩班待之,直以常漢待之,一二次上番之後,終無好事,而侵侮則極。故有力品官,皆圖免,而只餘無勢兩班。今則兩班爲二三,而常漢爲七八,將此不已,則子孫,將永爲常漢矣。以兩班釐正事,連下關文,而亦不能爲之。今則已不可革罷,而猶以兩班,盡爲充定,則雖死無限。上曰,此人則能知道理,而勝於禁營騎士矣。此則予知之,而予又欲聞汝輩艱苦之狀。騎士曰,奉足只是三名,資裝保所出不過十餘兩,一次上番,輒入二三十兩,且兩班不能親自喂馬,與奴俱留,故至於廢農,而年年辦出二三十兩,貧殘家産,將至破散矣。民弊,則臣亦半生爲士子業,故不能細知,而大抵戶役,其中最甚矣。步軍一人曰,守令·監司·御史,每顧護,故生民能保全矣。軍卒則五年一次上番四年,休息之時,其間亦不得閑休,保人自官不爲充定,從其戶數,又徵納其戶役矣。上曰,今日予召汝等,而問之者,有意,當各別申飭。至於保人,則亦令大將,申飭監司,以此知之,而退去,可也。尙魯曰,咸寧君,以七十老人,騎芻馬能如是疾馳,難矣。顯命曰,其馬最疾走矣。上曰,然矣。老將難矣。文秀曰,宣傳官於御前,雖不對答,而以事理言之,豈不可高聲對答?況今日,則盡爲離次退去,太過,甚矣。上曰,自前例不爲答,雖以注書言之,承旨傳言之際,豈對答而去乎?在魯曰,此則戎事也,似異於注書矣。上拍案曰,文武雖異,予之前,注書·宣傳官,豈異乎?卿非矣。在魯曰,臣以戎事,則異於注書,仰達矣。上曰,靈城,於宣傳官高聲言之,予亦於卿高聲,俱過矣。上曰,明日,似當早畢之後,當頒賞。晩食後待令事,分付於軍士,而馬兵,則使之退去,可也。上曰,今番陵行,予伸情禮,上下交泰,記過推考,竝令勿施。今日文官不能射者,亦皆射之,諸臣之心,予亦知之。予有感動之心,以其感動者,爲此詩,領相見之,可也。尙魯曰,頃者下敎以爲,無事時頻頻招見諸臣,而爲國事,故臣等顒望之矣。上曰,其在言顧行之道,予當爲之,然予力不逮,則奈何?光紹曰,言顧行下敎好矣。臣等頃以經傳輪回進講,仰達矣。上曰,到今開經筵,豈非愚耶?光紹曰,召對則名目異矣。上曰,此則欲爲之矣。在魯曰,東宮眼疾,有加無減,伏不勝仰慮之至。明日使醫官入診,何如?上曰,明日,則當爲之。在魯曰,武士旣已慰悅,儒生輩亦當同爲慰悅矣。謁聖,例於三年一次爲之,而今則久未爲之矣。尙魯曰,謁聖,雖年年爲之,儒生輩懸望矣。上曰,卿已陳達,予當言之,予欲爲者久矣,當速爲之。罷出。
上在昌德宮。常參·經筵,以代理停。
尹得載達曰,大司憲沈錥,執義閔遇洙,掌令宋能相,持平鄭基安,在外。掌令一員未差。持平金致仁牌不進令旨未下。今日以監察茶時之意,敢達。令曰,知道。
又達曰,來初八日輪對日次,而國忌齊戒相値,頉稟。令曰,知道。
尹光毅啓曰,小臣慕華館試才進去下直。傳曰,知道。
有政。吏批,判書鄭羽良進,參判李天輔進,參議沈星鎭進,柳復明進。吏批啓曰,行工曹判書趙觀彬,今陞輔國,依例送西兼判書下批之意,敢啓。傳曰,知道。
以金陽澤爲兼司書,鄭恒齡爲禮曹正郞,尹東度爲校理,尹光迪爲一新縣監,鄭宲爲輔德,李昌壽爲永興府使,申晩爲判尹,黃景源爲兼輔德,安國賓爲長連縣監,李益炡爲左尹,許彙爲兵曹正郞,李應協爲弼善,李光湜爲司諫,洪羽漢爲獻納,魚錫胤爲副校理,李應協爲兼東學敎授,洪羽漢爲兼校書,校理李國輔爲殷栗縣監,金夢錫爲谷城縣監,姜必愼爲掌令,李重玉校書著作單付,張鳳儀校書正字單付,工曹判書趙觀彬加輔國,帿箭四中,礪恩君梅加綏德,帿前三中,副司直具聖任加正憲,柳葉箭邊二中,密安都正加昭義,帿箭三中。
兵批,以趙昌裕·李昌碩爲僉知,具善行爲訓鍊都正,具樹勳爲訓鍊副正,金灝·李馹夏爲同知,李存中爲司禦,金好謙爲忠淸水虞候,李昌明·李長爀爲訓鍊主簿,閔錥·柳鎭普爲宣傳官,金漢弼鹿島萬戶,金尙洽位羅萬戶,宣翊邦呂島萬戶,朴震起於蘭萬戶,任時綸西平萬戶,鄭錫興會寧浦萬戶,嚴得寬知世浦萬戶,高漢崙蒿浦萬戶,宋允祚天城萬戶,鄭致炯丑山萬戶,徐二善草芝萬戶,李景夏龍津萬戶,金天緯淸江僉使,李東燁注文僉使,金世煜吾叉僉使,崔德行德積僉使,任聖佑寅火萬戶,李翼道永登萬戶,任世郁加背乭萬戶,洪命豪助泥萬戶,金振聲玉浦萬戶竝單付,柳葉箭三中四分邊將除授事,承傳趙觀彬知中樞府事,徐命□副司直,金相喆副護軍,林世載僉知竝單付,趙東漸爲平安兵使。
兵曹口傳政事,左邊捕盜大將李義豐·具樹勳·李彦祥,禁軍別將具善行·元弼揆·趙東夏。
尹得載,以禮曹言啓曰,臣若魯與戶曹參判李匡世,進詣大報壇奉審,則壇上塗灰全數剝落。壇上方甎三立缺起。壇四面墻垣塗灰,庫庫剝落。四面壝門柱根塗灰全數剝落,朱漆渝色。北壝門橫木破傷。東壝門北邊柱木朽傷。神路御路方甎,庫庫破傷。四面墻內外面灰階石間塗灰,全數剝落。壇下東西磚石,庫庫破傷。壇內北壇蓋瓦橫木蓋板,庫庫破傷。神御倚倭朱紅漆龍頭塗金渝色。奉安閣階石間及曲墻面白土,庫庫剝落。朝宗門仰土,庫庫剝落。黃帳幕十八幅十四尺一件,年久破傷改備。十八幅十四尺一件,色渝改染。黃帳十一幅八尺二寸二件色渝改染。壇上白布遮日四十五幅三十五尺一浮內,十一幅破傷修補。白布遮日二十五幅二十五尺二浮,竝破改備。油遮日四十張付一浮,三十六張付一浮,二十張付三浮,竝破改備。白木帳十四幅三十五尺一浮,破改備。白布帳十幅三十五尺一浮,庫庫破修補。排設中束乼十五艮衣,三甲所十六艮衣,黃小束乼一艮衣,竝破改備卜定。油遮日二浮,庫庫破修補。六稜隅板一,食函之三,俎床七,大牲匣三,木豆十二,紙榜入盛函一,隅板四,色渝改漆。食鼎一,鍮者一,籩十二,邊羃十二,尊羃八,山罍羃二,御沐浴湯子一,諸執事沐浴湯子一,木把子一,竝破改備。小牲匣三,香爐一,竝破傷處修補。紅紬衣三件,色渝改染。皁紬衣五件中單衣一件,抹袴二件,吹箎一,吹籥三,舞籥五,角槌八,塤三,麾一,柳笥二部,竝破改備。進賢冠十,破改備,二十六,修補。价幘冠四十二,幅頭二,修補。烏皮履三十部,破改備,二十一部。修補等物,趁大祭前,修補改備之意,分付各該司,何如?傳曰,允。
又以禮曹言啓曰,文廟酌獻禮,以三月旬後推擇以入事,命下矣。卽令日官推擇,則來三月十六日十九日爲吉云。以何日定行乎?敢稟。傳曰,以十六日擧行。
金尙重以刑曹言達曰,卽接南部箭串尊位出身李敏哲牒報內,本洞居宗室全春守堦,打其嫡母,額破流血,方在死境。此實綱常大變,玆敢馳報云。事係重大,難以一張文報,直爲入達。故李敏哲卽令捉來取招,則招辭一如牒報辭意,且以爲親問於堦之兄全恩君墩,故一從聞見現告云。事係綱常,萬萬驚駭,而堦,旣是宗班付職之人,非本曹所可科治,移義禁府處之,何如?令曰,依。
右副承旨金尙重上書。伏以,臣之今番一出,豈敢有因仍盤礴之計而然哉?適値我聖上親臨觀武之時,猥承銀臺除命。臣之屛伏鄕郊,杜門訟愆者,殆一歲餘矣。自聞恩命,五情靡措,驚惶感激之極,不知死所,則一造天陛,少伸叩謝之忱,退塡丘壑,還守本分者,卽臣區區自處之義,故冒沒祗肅,不敢爲逡巡辭避之計。而念臣向來負犯,非比薄過微愆,至今追思,猶有餘懍,則臣之得有今日者,莫非大朝罔極之恩造耳。孽自己作,罪在罔赦,而旣竄旋宥,續敍又除,拔諸坑塪之中,置之衽席之間,則眞所謂枯荄復蘇,冷灰更燃。臣雖卽日滅死,亦復何憾?然而書未一徹,衷情靡暴,唐突承膺,有若全昧於處義者然。臣心惶恧,姑舍勿論,其在省愆訟罪之道,有不敢晏然更廁於班行,而且臣素患咽喉之症,忽然添劇於兩日奔走之餘,症形危苦,斷無自力供劇之勢。玆敢略陳短章,仰瀆微懇。伏乞睿慈,亟許鐫遞臣職,以安微分,不勝萬幸。答曰,覽書具悉。爾其勿辭,察職。
大司憲沈錥上書。伏以,臣於召命之下,死不敢爲毫分蠢動祗承之計,一向泯伏,罔知攸措。日夜所祈願者,惟望亟被嚴誅,少贖逋慢之辜矣。不意憲司除命,又忽及於千萬慮外,臣尤悸恐震灼,精魄遁喪,只自恨其絲縷病喘,不卽溘盡,轉入於萬萬隘蹙之域。此實臣窮命使然,撫躬自悲,尙何言哉?噫,臣之本末伎倆,不待多言,特一常調老蔭官耳。曾以桂坊末僚,陪侍我大朝書筵開講之日,臣之顓蒙,最出人下。雖不能隨諸僚之後,粗獻其一知半解,仰副好問之聖心,猶知欽仰大朝典學之誠,高出百王。每蒙引接而退,充然如有得,喜不自勝。今雖伏蟄田野,衰老垂死,區區頌嘆之私,銘在方寸,而不能忘也。顧今樗朽餘命,躬逢盛會,得伏見我邸下恭承聖訓,代理庶政,又復仰體大朝勤學愛士之盛意,首下令旨,招徠山野諸臣,此實我東方太平萬年之基也。臣以大朝衛司舊物,覩此莫大之慶,其所歡欣蹈躍贊頌祈祝者,爲如何哉?爲如何哉?又況伏蒙大朝親宣玉音,促臣赴朝,論之以慇懃之意,敎之以輔導之義,此於賤臣,雖千萬猥濫,不敢承當。苟以人情天理言之,則蒙此誤恩,覯此大慶,雖極冥迷,頑如木石,其能無奔走闕庭,恭瞻大朝天日之表,獲覲邸下岐嶷之姿,以自紓其忭幸欣祝之情乎?顧臣此情,炯然如丹,天地日月,寔所照臨。然人臣事君,惟義與分是已。今臣戀係之誠,雖至切至懇,與天無極,而至其私分,則自有所毫末不敢踰者。蔭道二字,卽臣守死之界限,界限之外,踰越不得,此正古人所謂心雖無窮,分則有限者也。念臣所叨濫資本兼職名,千不近萬不似,決不容一日虛縻,以貽朝廷之羞,以招四方之譏。此臣所以寧伏斧鉞之誅,不敢爲一毫轉動冒承之計,秪欲死守其賤分而已。倘使臣之所添竊者,只如前日翊衛舊踐之任,而筋力病情,容有一分自强之勢,則臣雖無狀,其何忍頑然縮伏,甘自外於慈覆之天乎?犬馬微誠,無路自伸於守株艮限之外,玆敢自暴其本情於离照之下,猥越之罪,益無所逃。恩召之辱,今已多日,窮蹙悶迫,計無所出,擬瀝肝血,仰首鳴號,而自遭前歲慘慼以來,宿病轉劇,沈委困篤,神氣昏昏,殆少省覺之日,經營旬時,收召精魂。今始艱辛構成數行文字,猥從縣道陳聞,仍而席藁私次,恭竢重誅。伏乞邸下,俯矜微懇,亟許刋削臣職秩,還寢召旨,俾臣得以安意就盡,不勝萬幸。答曰,覽書具悉卿懇。卿其勿辭,從速上來,出入講筵,補我不逮。仍令曰,史官往諭。
前宗簿寺主簿韓元震上書。伏以,臣病伏窮海,喘喘垂盡之中,伏聞邸下受聖上之明命,遵先朝之故事,攝行政敎,參決機務,八域含生,莫不同慶。臣以癃病衰朽之物,久存於世,幸得復見宗社億萬年無疆之休,自不覺心忭而口噓也。不意此際,伏奉今月初一日有旨,令臣斯速上來,出入講筵。臣惝怳戰掉,罔知攸措。竊伏念邸下睿質天縱,令聞日彰,今當一初之政,凡諸施措之方,動中機宜,允愜輿情。顧此胄筵勸講,其責甚重,尤不可不極加遴選,而今乃加之於魯莽如臣,癃孱如臣者,豈不駭一世之瞻聆,而爲淸朝之羞辱乎?臣本閭巷一學究耳,文識行義,不猶中人,徒以虛名猥徹,綜核失實。從前所叨,罔非匪分,昨年中丞除命,又是千萬濫猥,未及控籲,雖幸遞免,而私心愧懼,猶至今未已也。今此收召之恩,又出夢寐之外,特以前日猥廁抄選之列,奉令承敎者,不知取舍,乃有此事,而眞所謂以大夫之招,招虞人者也。臣雖欲冒沒承當,其可得乎?且念臣於數十年前,蒙大朝特達之知,獲近淸光,屢入前席,其人之無可觀,其中之無所有,殆同已試之人,人誰不知?而況以大朝則哲之明,亦必照燭其實狀矣。臣於此誠莫曉其致此之由也。臣自從十數年來,重嬰奇疾,逐歲加甚,精神消亡,手足痿痺,而犬馬之齒,又將滿七十矣。當春夏而不敢出戶庭,對知舊而不能記誰某,已成廢疾之人,而所叨旣非本分,冒進實無其路,故亦不敢以疾病衰邁,爲祈免之辭也。且臣有別般難進之端,竊聞有儒生具楗者,以臣所撰臣師先正臣文純公權尙夏狀文事,構疏斥臣,罔有紀極,累呈喉院,至有稟啓之事,而賤臣姓名,入於稟啓之中云。疏雖未徹,臣之受人攻斥,便同已徹之事。臣安敢自同無故之人,而不思自靖之義哉?朝家旣以私家文字,不可推上朝廷,儒生之疏,終於不捧,則本事委折,雖不敢猥煩,而臣之情地,一倍難安。如使臣平日言行,見孚於人,人之疑怒豈至於此哉?儒賢狀文,事體不輕,而臣不自揣量,猥當論撰之任,其人之愚妄,此已可知矣。靜言思之,皆臣自取,尙誰咎哉?臣自遭此事,杜門省愆,自處以廢棄之人,今於召旨之下,尤何敢爲轉動之計哉?伏乞邸下,察臣之本無學術,憐臣之重有疵累,亟寢前令,俾得畢命於田廬,不勝大幸。答曰,覽書具悉爾懇。爾其勿辭,從速上來,補我不逮。
二月二十七日卯時,上臨春塘臺別試才入侍時,行都承旨柳復明,左承旨李普昱,右副承旨金尙重,同副承旨尹光紹,記事官朴師訥·李顯祚·洪啓沃·蔡濟恭,入侍。上命承旨書之曰,政事當日爲之,入侍開政事,分付。金在魯曰,連日殿坐,聖體,若何?上曰,無事矣。在魯曰,大妃殿氣候,何如?上曰,差勝矣。在魯曰,王世子眼候,何如?上曰,一樣矣。在魯曰,然則姑不至大段耶?上曰,今則似加矣。金尙魯曰,東宮入診之不爲,已至屢日。金應三,今方待令於帳殿矣。使之代立他醫,而入診於東宮,何如?上曰,依爲之。上曰,呼名之武兼,誰也?朴文秀曰,柳鎭普也。此是將種,而柳琳·柳爀然之一家人也。多力能射六兩百五十餘步,可合宣傳官,而今爲參下武兼矣。上曰,柳鎭普起立,汝年幾何?而汝於柳爀然爲何?鎭普曰,臣年二十八,而柳爀然,卽臣高祖之兄也。上曰,六兩之一百五十步防牌立之,捧擧案使射之。尙魯曰,各軍門待令中人使之射乎?上曰,雖方外閑良,如有欲射者,則射之。上曰,呼名官,誰也?文秀曰,李昌明也。上曰,汝誰家人也?昌明曰,臣今爲武兼,而今兵曹參判李昌誼,卽臣八寸也。趙顯命曰,以南行部將出六,其後爲及第,而今爲武兼矣。文秀曰,此亦可合宣傳官。上曰,其人可用也。近來無長大之武士,以此言之,則國家將無事耶?文秀曰,人雖短小,而其爲人,好則好矣。人才高下,不在大小矣。尹光紹曰,引儀李德寅來言,禮畢,當於試才畢後爲之耶?頒賞後爲之耶?臣意則試才畢後,呼禮畢,頒賞時,更爲殿坐,而呼禮畢,則儀節似正矣。且頒賞時重臣以下,當有四拜之節,然則亦宜有呼唱矣。上曰,多人受賞,而拜之際,何可續續呼唱耶?禮畢則頒賞後可爲,而亦當於慕華館武士頒賞後,爲之,可也。文秀曰,古則或有以有舌角指用之者,則竝與其指而碎之矣。上曰,此是孝廟朝事也。文秀曰,有舌角指,決不可用於戰場,禁之,可也。訓將,亦用有舌角指矣。上曰,訓將角指上之。上曰,此是鐃鼓金,而非角指也。今日專爲慰悅,故訓將不爲決棍,而訓將可合決棍,俗謂武人之手,以柏東串煮之後,可謂武人矣。訓將未熟於用,無舌角指,故然矣。卿可以習用之矣。金聖應曰,臣以柳葉箭·帿箭,俱受賞矣。軍兵則只受單賞,而臣則疊受之,實爲未安,敢此仰達。上曰,所達,是矣。不但將帥之言,當如是而已。在予之道,亦似如何矣?因命承旨書之曰,今番試射,慰悅軍兵之意,而將臣則曾有兼射之事故,隨得中施賞。大抵王者之賞,宜先於下,今訓將辭其兼賞,亦得同甘苦之意。今番五軍門大將中,有疊賞者,特寢次賞,一以示嘉將臣意之意,一以示一視三軍之志。顯命曰,近來武臣軍服,太長而袖且闊,可以申飭矣。昨見一宣傳官軍服,太長,與黑團欲齊矣。故將柳爀然,常以爲袴底太緩,軍服袖闊者,非武士也。須不來見我也云矣。大抵軍服短,而袖狹然後,可用於戰場矣。上曰,軍服之袖本狹,古則謂馬蹄袖矣。衣長袖闊,則雖項羽,亦難用其勇矣。武將,先爲改着而後,少武當效而改之矣。自內有昔年所着之軍服,慈聖至今置之,而袖甚狹矣。文秀曰,先自訓將申飭,宜矣。聖應曰,我國,則專尙威儀風采,故漸至如是,若甚至於太沒風采,則難矣,而大抵可以申勅矣。文秀曰,我國尙文,故如是,而至於武將,則常着戰笠軍服亦可矣。顯命曰,無定制故然矣。此後則以去地幾尺定之,則勿論人之長短,着軍服而同立,則其長可一齊矣。上曰,見李如松畫像,則其團領,亦袖狹矣。顯命曰,永禧殿太祖大王影禎龍袍袖,亦狹矣。光紹曰,大抵我國衣服之制,比前皆異。深衣朝服之袖,亦皆闊矣。尙重曰,曾見咸興本宮太祖大王所着笠,只餘涼太,而其涼太太麤,笠之所付日月,亦以錫鍍金,而規模太儉矣。上曰,軍服若去地五寸,則何如?顯命曰,臣意則六寸,亦似長矣。文秀曰,臣當以尺量而見之矣。遂造針尺,而量之。上曰,五寸好矣。有五音·五行·五常,此亦以五寸定之好矣。顯命曰,戊申從軍時,臣兄送戰笠軍服,故臣脫笠與天翌,而着之,太輕快矣。上曰,此是左相快處也。顯命曰,其時則快矣。光紹曰,訓將·御將所着軍服,太長而袖又闊,推考,何如?上曰,此豈推考者?事當記過,而孟子曰,四境之內不治,則如之何?予亦袖闊將奈何?命承旨書訖。上曰,今番則專爲慰悅,而狹袖改製之際,必將騷擾,此傳敎,還入之,可也。當從容下敎。宣傳官輩,亦勿以此事,出而播傳事,分付,可也。又命承旨書之曰,有舌角指,曾有昔年申飭,而今聞尙有云,其涉駭然。五軍門大將爲先嚴飭。尙魯曰,開政命下,以邊將作窠事,有可稟達矣。今番僉使當入五窠,萬戶當入十六窠,來六月臘月,當出之窠,皆用之,而二窠猶不足,今無變通之道,今都政瓜滿,二窠勢將不得已取用之意,敢達。上曰,其所殘忍,然亦將奈何?吏曹判書鄭羽良曰,一新·湖南劇邑,素稱難治。他道有聲績守令,竝擬,何如?上曰,依爲之。羽良曰,玉堂·春坊,今當差出,而擬望之人乏少,相避·外任竝擬,何如?上曰,依爲之。羽良曰,趙觀彬今已升資,而本曹無當付窠,送西,何如?上曰,依爲之。尙魯曰,趙觀彬旣請送西,則臣曹當擧行,而判中樞二窠,則原任大臣旣付之,無他餘窠,依例以知中樞付之,何如?上曰,依爲之。上曰,一新首望李壽頤,前日撰尊周錄之命,爲人古淡矣。顯命曰,非古淡,而有吏治矣。上曰,前日自言治盜,故予問之,則渠以爲逐出鄰境云。予曰,若以敎化,化之而使之止盜則可矣,逐出鄰境,則眞所謂有庳之民,奚罪也云矣。羽良曰,渠倉猝仰對,故如是矣。上曰,副望尹光績,有氣力矣。上曰,永興何如邑耶?文秀曰,邑則好,而有土疾矣。上曰,李昌壽,甲辰年爲承傳色宣傳官矣。永興,渠欲爲而爲之否?羽良曰,定州幾至瓜滿,然此是文武交差之邑,而今則文臣之次,故實難推移。且有伊川·昌原兩邑,而昌原則渠與統制使爲相避,永興則渠寧欲爲之云,故首擬矣。上謂兵判曰,渠欲爲之云,卿亦知之否?尙魯曰,臣則未知之矣。渠父曾爲永興府使,得土疾,故渠以爲切迫矣。此是曾經閫任之武,而送於有土疾之邑,在渠憫矣。在魯曰,土疾之邑,則渠似爲憫矣。羽良曰,然則此必有妙理矣。寧邊府使,卽前參判黃晸,而非但瓜期尙遠,其在事體,宰臣所在之邑,不宜變通。故臣,問渠以欲爲伊川耶云?則渠以爲寧爲永興云矣。尙魯曰,永興水土雖不好,而猶不至大段矣。上曰,然耶?上曰,左邊捕盜大將趙東漸外任代,右邊捕盜大將具善行使之兼察。出榻敎上曰,金宗澤六兩三矢,俱過百五十步,其令直赴。御將出去,言于渠,而呼新來,可也。上曰,林世材能率幾人耶?問之。上曰,禁營旗手五名使之懸付於世材之身,而使世材步之,世材能達步,而又回步。上曰,壯哉。別軍職除授,使之卽爲入參侍衛,可也。文秀曰,外有一少武流涕,故問之,乃李宜培也。渠父戊申年捉來有翼,而渠亦能率五人云矣。上曰,獨試林世材,而不試他人,則必有稱冤向隅之嘆,亦爲試之。金壽鼎一體試之,可也。上曰,兩人則俱不如世材矣。上曰,吏郞官敎頒給之際,殊妄駭然,今則斟酌,此後則申飭,可也。上曰,咸寧君,七十能善馳馬,有宿壯風,奇矣。命承旨書之曰,咸寧君朴纘新,帿箭一中,年過七十能爲馳馬,其涉可嘉,特爲熟馬一匹面給。李普昱曰,馬兵李興柱以爲,自兒時,見養於李哥,冒其姓矣。今爲直赴,乞復舊姓徐哥云矣。命承旨書之曰,今聞馬兵李興柱,本姓徐哥云,依舊例復姓直赴帖成給。又命書之曰,文廟酌獻禮,以三月旬後推擇以入。又命書曰,柳葉箭頒賞,今當爲之。慕華館鳥銃,則自可追後爲之,姑勿催放事,分付。上曰,宣傳官鄭來栢,出去慕華館。今日雖頒賞,慕華館鳥銃,則後當爲之。勿爲催促放之事,分付。今餘幾人耶?知之而來。雨勢不妨於放火耶?亦爲知來。上曰,雨勢如此,外人等雨具事,分付。命承旨書之曰,軍兵頒賞,鳥銃畢試後當爲之,政院知悉,隨時擧行,時刻,以卯正三刻爲之。又命書之曰,凡軍兵烟役勿侵,乃是事目,而聞鄕民疾苦,御營軍兼侵烟役云,其涉可駭。御營若此,禁營可知,黃海道若此,他道可以推知,依事目一切勿侵。若有依前侵役之事,則兩營隨聞草記,則當重繩。以此分付禁御兩營,嚴飭諸道。來栢曰,臣承命往見慕華館,則今餘一千一百名,試官以爲,明日則可畢,而雨勢如此,可慮云矣。上曰,今日雨勢如此,其卽止之,明日雨來,則軍兵初不使會,晴後使會,而命間,試官,則軍兵盡爲來待後,始爲進去事,鄭來栢又往,分付,可也。命承旨書之曰,今番試才,專爲慰悅三軍之意,而射賞纔畢,時雨乃下,爲民亦幸。銃試旣令待晴,雨晴間軍兵,其令休息,連日待令諸軍,皆無恙乎?問于軍兵以達。上曰,謁聖擇日已下之,初試擇日,速爲以入。尙魯曰,若以旬後擇日,則初試似窘速矣。今已望後爲之,似可爲矣,而若講出,則似難及矣。上曰,講則當不出耳。罷出。
上在昌德宮。常參·經筵,以代理停。
午時,日暈。酉時,日暈。
大王大妃殿·中宮殿·賢嬪宮,藥房口傳問安。答曰,知道。藥房啓曰,喜雨亘朝,伏未審夜來,聖體,若何?累日臨射,竟夕勞動,調攝諸節,不瑕有損乎?湯劑停止已至多日。今日臣等,率諸御醫入診,詳察聖候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣,湯劑仍爲停止,待下敎入侍,宜矣。
尹光毅達曰,明日常參,取稟。令曰,停。
尹光紹達曰,大司憲沈錥,執義閔遇洙,掌令宋能相·姜必愼,在外。持平鄭基安上書入達,金致仁牌不進。今日以監察茶時之意,敢達。令曰,知道。
李普昱達曰,右副承旨金尙重,家在城外,待明朝出牌之意,敢達。令曰,知道。
尹光毅啓曰,小臣慕華館試才進去下直。傳曰,允。
尹光紹,以都摠府言啓曰,今日入直內三廳,武兼禁軍及軍兵等,當爲中日習射,而殿試相値,不得爲之之意,敢啓。傳曰,知道。
又以都摠府言達曰,副摠管申思冏,騎兵軍士點考坐起事外,兵曹晝仕出去之意,敢達。令曰,知道。
柳復明達曰,右承旨尹得載,右副承旨金尙重,今日病不仕進。竝卽牌招,何如?令曰,依。
尹光毅達曰,憲府之連日監察茶時,諫院之闕達,已至多日,事甚未安。除在外·引避退待·牌不進令旨未下外,未肅拜人員,竝卽牌招,何如?令曰,依。
以右副承旨金尙重牌不進罷職徽旨,令于尹光紹曰,其在分義,豈敢復事撕捱爲敎,只推牌招。
柳復明以弘文館言達曰,新除授校理尹東度,卽爲牌招察任,何如?令曰,依。
尹光紹以侍講院言達曰,本院新除授弼善李應協,除拜之下不爲出肅,卽爲牌招察任。新除授兼司書金陽澤,時無職名,令該曹口傳付軍職,一體牌招察任,何如?令曰,依。
兵曹口傳政事,以金陽澤爲副司果。
備忘記,傳于尹得載曰,此等之時捕將宜擇,宜久任,或仍或否,豈曰均乎?左大將亦爲仍任,卽爲牌招,傳授其牌。
傳于尹光紹曰,慕華館試才,今日畢試,則依昨日下敎時刻入之,如未畢試,而明日可以早畢,則自此當先始頒賞,而其畢試者,量其畢試後,往來赴賞之間,更定時刻以入。明日雖不能早畢,亦勿催放。卽今已放幾人?未放幾人?亦爲問啓事,分付于試所承旨。
又傳曰,戶曹兵軍門頒賞木綿,當令承旨摘奸,必令擇入好品以待事,分付戶曹及各軍門。
又傳曰,今番試才時賞典,各項名目都數抄錄以入事,分付該曹。
又傳曰,鳥銃畢試賞典後,亦爲依此書入。
又傳曰,今日晴和,慕華館發送宣傳官,使之試才事,分付試所。
傳于尹得載曰,大祭擇日,雖與國忌正日相値,亦有擇入之例乎?問于禮曹以稟。
又傳曰,謁聖不遠,試官當多入,文臣勿捧由單,雖已受由者,勿捧下直。
傳于尹光紹曰,今番謁聖回駕,當以弘化門入。依此擧行事,分付禮曹。
又啓曰,慕華館試所已放幾人問啓事,命下矣。問于試所,則以爲元數五千一百二十四名內,已放四千七百三十五人,未放三百八十九名,今日內欲爲畢放,而日勢已暮,有未可必,明日則可以早畢云矣,敢啓。傳曰,知道。
又以兵曹言啓曰,因禮曹草記,來三月十六日文廟酌獻禮後試士事,命下矣。武科則例有初試,故令日官推擇吉日,則來三月初四日爲吉云。以此日設行,而額數依前例分兩所,各取五十人之意,敢啓。傳曰,知道。
正言具允明達曰,請充軍罪人李時蕃,依律處斷。請逆魁坦緣坐籍沒等事,亟令王府依法擧行。請罪人泰績,仍令鞫廳嚴刑得情,夬正王法。請徑斃罪人畬孥籍等事,亟令王府依大逆律擧行。請戊申逆賊巨魁之子,以年未滿未及施法者,亟令王府竝行孥戮之典。請賊濂收孥籍産,亟令王府擧行。請罪人龍發·斗齡·戒剛,仍令鞫廳嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金,依本律施行。措辭竝見上臺閣之輕重,實係世道之汚隆,有國之必優待,而不輕視者,蓋以此也。近來臺閣不尊,備局之因一微事,草記請罷,事未前聞,已極慨然。至於經筵官之非講席而劾罷臺臣,亦有違故例,殊非淸朝重臺閣之意。請自今以後,申明故事,經筵官講席外,毋得越例駁論。李福海之贓犯,他姑勿論,還穀儲置,恣意發賣,流聞藉藉,至及京洛,則道臣之不能發覺,已有乖於按廉之責,況繡啓旣奏之後,尤當瞿然自訟之不暇,而日昨筵中,以福海每事善爲等說,仰對聖問,了無引咎之意,反有分疏之跡,聽聞莫不爲異。請前監司南泰良從重推考。官職處嫌,不可不愼,寮寀之引嫌,旣由於我,則彼則遞職,此獨行公,有關廉愧,物議爲非,請都承旨柳復明遞差。捕廳職任,專掌詰盜,苟非賊贓明白者,不當按治,而酷刑所在,威令易行。故請囑紛紜,奸弊滋酷,徵債禁鬪,亦多替管民多冤罹,害及京外。請從今以往,假托治盜,侵擾平民者,該大將隨現拿勘。向來李彦世·朴聖源之竝命改正,固知大朝聖意,蓋出於裁抑偏激鎭定朝著。而兩臣本事,旣與李起敬之疏,不相關涉,且事在旣往,被譴已久,恐宜有參酌之道。請稟于大朝,還寢兩臣改正之命。新除授司諫李光湜,時在慶尙道蔚山府任所。司憲府掌令姜必愼,時在柒谷地,請竝斯速乘馹上來事,下諭。引嫌而退,儒臣所達,旣出泛論,引以爲嫌,無已太過。請正言李萬恢出仕。避嫌措辭見上答曰,不從。第一件二件事,依達。知申事,其雖過矣,承旨不可不備員,其許事有敎依達。捕將事,其雖擧職,豈無浮謗?其若非也,直請,可也。此等之事,古所無聞,代理之初,其須察也。李彦世等事,或入侍時上書時,可也。予若不從連達之時,其將幾番敢稟,此非導元良初政事,爲敎竝不從。下諭事,處置事,依達。
傳于尹得載曰,都承旨前望單子入之。
正言具允明達曰,臣言議巽軟,情地臲卼,臺垣一步,不宜冒進,而今臣所叨,卽聽政後初除也。一向自引,不謝恩命,亦非分義之所敢出,召牌之下。黽勉承膺,以草草數語,略效一日之責矣。其中三件,得蒙採納,擇堯之德,臣實欽感,而第末端兩件答辭,誨責備至,臣誠瞿然慙悚,不知所以爲措也。捕廳事,近年以來,此弊轉甚,人多傳說,毒害生民之患,不可不嚴防,故以自今另飭之意,有所論列。李彦世等事,旣有所懷,不敢隱默,妄陳迷見,而此係大朝處分,不敢直請睿斷,乃有稟達之請矣。今承聖敎,大覺臣憒憒之生疎之失,一言妄發,瘡疣隨現,臣何敢言責自居,晏然於臺次乎?請令遞斥臣職。答曰,勿辭。
尹光紹達曰,正言具允明,再達煩瀆,退待物論。令曰,知道。
左參贊元景夏上書曰,伏以,臣日昨,伏承大朝特敎,入對前席而退。太王畏天之聖德,臣固欽頌,而朱夫子忍痛含冤之言,卽今日臣子感憤流涕者也。顧我左海乾淨片土,可以讀一部春秋。臣竊不自揆,敢以聖祖尊攘之義,仰贊大朝繼述之業,而喉司阻以新格。臣擬待大朝登對,用延和奏箚之例,以徹微悃,箚纔淨寫。而伏聞大朝有陳聞東宮之敎,臣承命震悚,更不敢冒溷宸聽,謹將原箚,敢附前賢貼黃之規,奉獻貳極,而仍伏念春秋大一統,是我邸下傳授家法。臣於內修外攘,百世必報之義理頭腦,惓惓三致其意,伏乞离明照察焉。臣無任云云。答曰,覽書具悉。所陳是矣,可不留意焉?
令于尹光紹曰,左贊參元景夏上書中附陳箚本,留中。
持平鄭基安上書曰,伏以,臣於待罪遐邑之中,伏承柏府除命,繼有馹召之旨,榮光所被,荒陬動色。臣於是且惶且感,理裝登途,行至數旬,聞有我邸下代理之命,思瞻拭目之化,倍切延頸之忱,不虞顚仆,趲程疾馳。中路疾作,氣力澌綴,素患疝病,挾感重發,胸腹絞痛,晝宵苦劇,擔曳寸進,昨始歸伏私次,而跋履之所憊傷,疾病之所侵困,眩轉昏倒不省四到,以此症形,出而供仕,實無其望,而況臣居臺已十餘年,今且老白首矣。曾未能出一言論一事,以負我大朝樂聞之聖心,則今何可唐突復玷,以累邸下始初淸明之政哉?方以茶坐牌召,儼臨逖違之餘,豈敢不竭蹶承膺,以謝恩命?而床玆危喘,末由承膺,病裏惶隕,益無所措,不得不隨詣陳章,自外徑歸。伏乞亟命鐫罷,俾得安意調治,以尋生路,以安微分焉。臣於乞免之章,不宜贅及他說,而區區喁祝之情,不能終默,輒此附陳焉。嗚呼,邸下春秋纔及成童之年,而聖上之所付托,臣民之所蘄望者,卽是聖人之能事,帝王之大業。其爲責,固至重至艱,而實非高遠難行之事。夫君人之道有二,曰敬天也,曰愛民也。嗚呼,高高在上,日監在玆,慶雲疾風,在於一念。眷顧則休命滋至,譴怒則疾威荐降,豈不大可懼哉?然其事之之道,不在他求,惟邸下仁孝之德。夙著令聞,固嘗洞洞屬屬,承顔順旨,行一事而善,則必爲我大朝所喜,有一事之失,則必爲我大朝所憂。帝所窅然,雖曰難諶,而德與不德,向背斯判,則可知赫臨之心,亦與大朝一也。邸下誠以事我大朝之心,以事皇天,朝夕對越,敬愼不怠,則天心底豫,邦其永休。傳曰,王者父事天詩曰,昊天其子之。嗚呼,邸下,懋哉懋哉,嗚呼,惟天生民,無主乃亂,樹之司牧,俾得乂之。彼蠢蠢蚩蚩者,咸能自耕而食,自織而衣,雖在桀·紂之世,亦與堯·舜時等耳。然其后讎之分,特在撫虐之間,天命去就,從而在是,則豈不深加畏哉?今大朝以四百年休養之赤子,旣付之我邸下。傳曰,未有學養子而后嫁者也。邸下之愛吾民,能如父母之愛厥子,則三王郅隆之治,亦不外是,其所懷保之道,惟在於至誠撫恤,而孔子節用使時之訓,孟氏明君制産之說,皆其具也。嗚呼,邸下,懋哉懋哉,嗚呼,三代以下,仁厚立國,家法最正者,莫如我朝之盛者也。精一心法,授受相傳者,又是我列聖貽燕之謨,而惟我大朝又著常訓·政訓等書,諄諄誨諭,面命耳提。邸下自在沖幼,已嘗擩染,而服膺矣。然而敎之在大朝,行之在邸下。又況春秋方富,志氣方强,與治同道,在於今日,與亂同事,在於今日,而勤怠之間,聖狂分焉,此正邸下孜孜惜陰之日也。夫帝王之學,不在於章句口讀之間,必以明義理辨是非,爲第一要務。覽前史,則必監其善敗之由,賾聖經,則必審其理慾之分。不但於書筵進讀之時,沈潛講劘,亦必於幽獨得肆之地,紬繹玩討。睿知日長,睿學日就,一心瀅明,萬理融會,則善惡邪正,莫敢逃其本態,如持鑑照物,姸媸自露,而君子日進,小人日退,朝廷百官不期正而自正。箕疇皇極之治,居然在是,而凡厥庶民,莫不被其錫福之休矣。豈不猗歟盛哉?噫,我大朝雖在倦勤之年,賓筵經席,日對咨訪,慄慄乎祗畏上帝,眷眷乎愛育小民,凡諸政令施措,莫不本之於心得之學。邸下之所師法者,不必遠求隆古,寔在我大朝。伏願邸下,懋哉懋哉。臣來從下土,適覩新化,不勝憂愛之忱,敢效芹曝之獻。伏乞恕其愚而察其忠,千萬幸甚。臣無任云云。答曰,覽書具悉。所陳切矣,余甚嘉尙,可不留念焉。爾其勿辭,從速察職。
上在昌德宮。常參·經筵,以代理停。
春塘臺親臨頒賞罷後,政院·玉堂·藥房,口傳問安。答曰,知道。
尹光毅啓曰,小臣慕華館試才進去下直。傳曰,知道。
尹得載達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·姜必愼在外。持平鄭基安未肅拜,一員未差。今日以監察茶時之意,敢達。令曰,知道。
尹光紹啓曰,傳敎諸軍,竝無恙與否,問于各軍門,則各軍門竝皆無恙云矣,敢啓。傳曰,知道。
李昌誼爲都承旨。
傳于尹得載曰,承旨房單子·提調望單子入之。
李普昱達曰,今日親臨頒賞時,承旨不可不備員。新除授都承旨李昌誼,所當牌招,而拘於廳規,不得請牌,何以爲之?敢達。令曰,牌招。
金養心爲假注書。
尹光毅啓曰,左邊捕盜大將趙東漸,時無職名,令該曹卽爲口傳付軍職,何如?傳曰,允。
尹得載,以禮曹言啓曰,宗廟夏享大祭親行時,王世子行亞獻禮,乃是禮文所載,而有難經夜將事,不敢循例稟行,何以爲之?敢稟。傳曰,置之。
又以禮曹言啓曰,文廟酌獻禮擇日草記傳曰,以十六日擧行事,命下矣。酌獻禮後,例有親臨試士之規。今亦依例磨鍊乎?敢稟。傳曰,依例爲之。
又以禮曹言啓曰,來三月十六日文廟酌獻禮時,王世子隨駕一節,何以爲之?敢稟。傳曰,置之。
金尙重以義禁府言達曰,黃海水使狀達據刑曹粘目內,吾叉浦前僉使林廷潤,移本府處之事,準下矣。林廷潤時在任所,依例交代後,發遣府書吏,拿來,何如?令曰,依。
趙東漸爲副護軍。
刑曹判書柳儼書曰,伏以,臣重被人言,自犯徑行之罪,回瞻京闕,徒抱便訣之恨,耿耿一念,歷日靡定。李官除旨,忽下於圭蓽之中。臣於是且惶且感,誠不意淸朝綜核之政,何所取於積毁如臣,而乃有此誤恩也。噫,高蹈,臣不敢期也。自謀,臣所自恥也。今何可公然逡巡,甘自屛於邸下聽政之初,朝野延頸之時也?誠以人不相容,故不得不歛退也,若使臣徒感恩顧,不恤忘廉之誚,則彼案臣之罪者,未知以何等題目加之也。思之及此,世念都灰。玆將決難轉動之由,從縣道封章。伏願离明,特加諒察,亟遞臣新授職名,仍改臣籌司兼任,俾伸區區廉隅,千萬幸甚云云。答曰,覽書具悉。卿其勿辭,從速上來察職。
己巳二月二十九日辰時,上御春塘臺。別試才頒賞時,行都承旨李昌誼,左承旨李普昱,左副承旨金尙重,同副承旨尹光紹,記事官朴師訥,假注書金養心,記事官洪啓沃·蔡濟恭,以次進伏訖。領議政金在魯,左議政趙顯命,進前。在魯曰,連日勞動,聖體,若何?上曰,一樣矣。在魯曰,大王大妃殿氣候,何如?上曰,差勝後一樣矣。在魯曰,王世子氣候,何如?上曰,一樣矣。在魯曰,王世子眼部所患,漸至差愈乎?上曰,差愈而猶未快差矣。顯命曰,眼部紅氣,何如?上曰,猶有微氣矣。在魯曰,明日乃次對日次,而聖上連日勞動,王世子亦有不平之候,明日次對,退行於此後無故之日,何如?上曰,今番則停止,可也。在魯曰,明日次對,是東宮侍坐行之者也。大小朝,同臨一朔,只是二次,而直爲停止,誠爲缺然,後日退行,似好矣。上曰,皇壇大祭誓戒不遠,實無可行之暇矣。停止何妨?在魯曰,今日頒賞之數,甚多,似有日暮之慮矣。上曰,承旨,趁卽分付,呼名入之,而隨入隨給,前行受賞者,次次先爲流出,可也。上曰,頒賞之際,自易錯亂,如或有遺漏,或加給,則使渠輩伏地自達事,分付,可也。上入幕次時,以承傳色口傳下敎曰,試記未盡入來,從容頒給,勿爲催迫,而先武藝,次都監,直赴帖,亦爲次次頒給,可也。光紹曰,曾於頒賞時,史官中使,出在於臺下頒賞矣。今番則何以爲之乎?上曰,竝與軍兵,而於臺上頒給,可也。前則於臺下頒給矣。今番於臺上爲之者,欲慰悅軍兵,亦欲觀其容貌矣。以此意宣諭于軍兵等,亦以高聲呼名之意,分付。光紹承命宣諭。上曰,試記過半乎?昌誼曰,幾爲半矣。呼名之際,上曰,軍兵等,能善作名,若士夫名字矣。在魯曰,近來都監等軍,善作名字矣。上曰,直赴中如有鄕人,使之入來。四人進伏。上曰,居在何處?光紹問而仰對曰,二人居在忠州,二人居在保恩云矣。上曰,以鄕軍能爲直赴,故欲知其居住,使之入來矣。退出。上召光紹下敎曰,元良以予累日臨殿,有此辦饌之事矣。欲爲賜饌大臣及五軍門大將,使之入來。臣養心承命趨出,傳諭大臣後進伏。仍賜饌于大臣·政院及侍衛軍門大將,且命下酒一椀曰,咸恩君李森,故大將張鵬翼,以笠帽能飮酒矣。侍臣,若無飮酒者,待尹光毅入來,饋之,可也。光毅自慕華館試所入來,上仍命飮酒。光毅擧椀三飮。上笑曰,醉若難勝,則退臥政院爲可。光毅曰,不醉之前,何敢退歸。上曰,不若乃祖尹深之酒量乎?在魯曰,尹深之酒量難矣。尙魯曰,彼承旨可惜可用之人,今日自上勸酒,實是盛事,而自今戒飭,使之勿多飮好矣。上曰,今日若大醉,不勝而歸,則便爲戒飭之道矣。尙魯曰,以此酒猶以爲不足,豈有懲戒之道乎?上曰,此後則愼勿多飮爲可。上入幕次後,以承傳色口傳下敎曰,方給何營,而幾何了當乎?光紹曰,御營廳,盡爲分給。守禦廳,試記今已修正,而摠戎廳試記入啓,而姑未下矣。又以承傳色下敎曰,守禦廳與摠戎廳試記數,幾何也?光紹曰,摠戎廳九十六名,守禦廳八十五名矣。尙重曰,彼伏地之人,以私賤能得二中,當爲免賤者矣。上曰,免賤者名誰?尙重曰,朴二山云矣。上曰,納直赴帖後,免賤帖給之,可也。掌隷院免賤帖催促持來。光紹曰,又有伏地者,故問之則趙興璧之得中分明云,而試記見漏。大臣外諸試官推考,何如?上曰,數多故易致然矣。勿推,可也。光紹曰,申泰觀之二中分明云,賜賞宜矣。上曰,果是則給之,可也。在魯進前曰,謁聖時王世子隨駕乎?上曰,勿爲隨駕宜矣。顯命曰,若無故,則隨駕偕往,何妨之有?上曰,此正學問之時,隨駕不緊矣。在魯曰,謁聖後試士,當於何所乎?上曰,若通泮水堂,則似無不廣之患矣。尙魯曰,雖通泮水堂,必難容衆士矣。上曰,雖預入,難乎?尙魯曰,不若春塘臺之廣闊矣。上曰,承旨書之。傳曰,謁聖後試士,春塘臺爲之事,分付。出榻敎在魯曰,聖候方在靜攝之中,而連日勞動,且前頭盛擧稠疊。今番則皇壇祀事,攝行好矣。上曰,頃於大祭亦不參,誓戒攝行,好矣。尙魯曰,前亦有省牲·省器之事,祭事則命攝,好矣。在魯曰,祭事雖攝行,謁聖期日,且甚迫近,量此爲之,似好矣。上曰,承旨書之。傳曰,大臣·藥院之臣,懇請兩朔之內軍兵之三次經夜,亦不可不顧,而噫,予雖衰矣,至於祀典,豈不盡意?而其中祭雖命攝,亦有伸情之事。於皇壇,只行望位禮,省牲·省器事,分付儀曹,其日當爲親傳香,亦爲分付。出榻敎在魯曰,昨日臺達中,有以備局草記事,攙及於者,此非備局事,而議政府草記也。政府是摠百官之府,故雖下吏,各司不得治罪。至於錄事,是衣冠之人。其時臺臣,捉去打臀。待臺閣雖重,而體統亦不可不顧,故草記矣。臺言及之,臣心不安矣。雖非可以陳章引嫌之事,而旣入筵中,故敢達實狀矣。上曰,予嘗以具允明爲了了人矣。今番事,迂闊甚矣。捕廳之說,誠怪異,啓辭豈有如許體段乎?在魯曰,雖無指的,大體則其言是矣。捕廳誠多此弊云矣。顯命曰,捕廳如此之弊,多有之,實非盜賊,而徵債推奴等事,推捉之弊,有之云矣。但以申飭爲言則猶可,而旣無指的,而預以拿勘爲言,似如何矣?尙魯曰,旣有所聞,則似可有指的之人,而汎稱言之,啓體似不然矣。上曰,欲如其言,則可使具允明,添入於續大典矣,豈不怪乎?且其備局草記之說,政府以摠百官之衙門,豈不可草記乎?在魯曰,草記事,在臺言則出於重臺閣之意。臣亦不以臺言爲非矣。上曰,或章奏間言之猶可,而豈啓辭中可言之事乎?承旨書之。傳曰,日昨達辭,捕將事,其或擧職,因浮謗而然,有所下敎。今聞大臣所達,非徒謂今此弊甚焉云。若此無故京外之民,何能堪焉?嚴飭此弊于中外,若復有焉,隨聞重處。出榻敎上曰,平安兵使前望,何如?在魯曰,具樹勳亦好矣。上曰,具樹勳則過於柔善矣。在魯曰,具樹勳累典州閫,家事淸寒,實爲可貴矣。上曰,秋毫不犯,官庫板蕩,以此不可知人也。顯命曰,具樹勳貌,則有將帥之態矣。上笑曰,如具樹勳,將於予多矣。上曰,金潤,何如?聖應曰,金潤外貌不揚,雖無足觀,而其中則有武略,表裏異矣。文秀曰,訓將之言過矣。貌則如平常之人,而其爲人,端正且端詳,非泛忽之人也。上曰,不揚與端詳,何其相反也?文秀曰,端詳非謂拙也。顯命曰,金潤外貌,雖欠赳赳,其中則異於外貌,而臣之再從兄趙遠命,曾以監司來,稱金潤之爲政矣。上曰,兵判之所見,何如?尙魯曰,臣則全不知之,而一二見之,則爲人端正,而貌欠武態矣。上曰,趙東夏,似好矣。顯命曰,趙東夏,當遠用者矣。尙魯曰,趙東夏,卽臣之軍門中軍,而有氣且有固執,多有可尙處矣。鄭纘述兩次赴任,而今則假稱有病,歸臥鄕里,甚可憎矣,有時挫其氣用之好矣。在魯曰,曾爲臣之幕下,而一不來見,其爲人之可尙,推此知也。上曰,此則可貴,而兩次爲之,試用他人爲好。顯命曰,趙德中事,不過未聞之事,以此遠配,尙未蒙宥,臣甚不安,而渠亦老矣,宜有放釋之道矣。上曰,承旨書之。傳曰,前北兵使趙德中,前理山府使盧啓禎,竝放送。前兵使鄭纘述,給牒敍用。出榻敎上曰,承旨書之。傳曰,今番謁聖後試士,乃所以因此慰悅文武之意,儒生中若有御前停擧者,竝爲先解停。其餘本館停擧者,一例申飭解停。出榻敎明日次對停止事。出榻敎上曰,訓將·兵判·戶判進前,守禦使·摠戎使,同爲入來。上曰,今番試才,欲以慰悅軍兵之意,各營初試多少,何如?而勝於前乎?觀彬曰,初試數果勝於前,而守禦廳,將校二人出身矣。聖任曰,臣營,則甚多出受賞者,至於七八十人之多矣。聖應曰,訓鍊都監,直赴者甚多,而別旗隊亦多出矣。尙魯曰,初試之數比前甚多,賞格之入者,亦多矣。文秀曰,今番之直赴與受賞者甚夥,然非比中巡之類也。觀彬曰,臣惶恐敢達。臣之前資旣極濫,故常不安矣。頃日帳殿命射,不得自辭,而意外得中,以此至有加資之恩,臣不勝惶恐。輔國之資,何許資級,而如臣不似,豈敢受之乎?請還收輔國之資,願得賞典,是臣之望也。上曰,重將臣之意,勿辭。在魯曰,藩臣遞改體重,不敢稟裁於東宮,今因入侍敢達。咸鏡監司李鼎輔,本以弱質,下去後,遭悲苦之情理,病旣不輕。且其前頭私情,有切急者,頃日筵中,已有所仰聞云。其在體下之道,特爲許遞,似好矣。上曰,左相之意,何如?顯命曰,臣意亦然矣。上曰,依爲之。出擧條在魯曰,判府事兪拓基,今日遭艱云。大臣遭艱,自前罕有,曾於臣祖母之喪,先朝令該曹考例以稟。該曹考出宣廟朝相臣盧守愼遭艱時前例,以啓有恤賜之典矣。今亦分付儀曹,考出前例,稟達擧行,何如?上曰,聞甚驚惻,近亦有故李左相前例,依所達爲之。出擧條
上在昌德宮。常參·經筵,以代理停。
夜一更二更,巽方坤方,有氣如火光。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調李昌誼啓曰,伏未審夜來,聖體,若何?昨日親臨頒賞,至夕乃罷,調攝諸節,其無勞憊之候乎?大王大妃殿氣候,何如?臣等不勝區區伏慮,敢來問安。答曰,知道。慈殿氣候差勝後一樣。予則一樣矣。
金尙重達曰,漢城判尹申晩,除拜後過三日不爲出肅,依定式推考警責,仍卽牌招察任,何如?令曰,依。
又達曰,明日國忌齋戒,再明日正日,此兩日常參頉稟。令曰,知道。
又達曰,大司憲沈錥,執義閔遇洙,掌令宋能相·姜必愼在外。持平鄭基安牌不進。一員未差。今日以監察茶時之意,敢達。令曰,知道。
尹光毅以都摠府言達曰,副摠管趙東夏,以禁衛中軍新番騎士點考事,南別營晝仕出去之意,敢達。令曰,依。
李昌誼達曰,左承旨李普昱,今日不爲仕進,卽爲牌招,何如?令曰,依。
金尙重達曰,憲府連日監察茶時,事甚未安。除在外外,持平鄭基安,卽爲牌招,何如?令曰,依。
又以耆老所言達曰,卽伏見兵曹所報,則本所進上藥材硏磨軍,非鎭日使役云。本所進上硏磨軍,一依庚寅年五上司硏磨軍減省之例,以元定守直軍兼用事,啓下矣。蓋庚寅年,則本所與五上司固無異同,而甲子以後,本所旣是進上之所,則事體與五上司自別,而醍醐湯及煎藥臘藥時,則許多藥材,以元定軍二名,決難兼用。其時則硏磨軍依前定送,俾無莫重進上,臨時窘急之患事,分付該曹,何如?令曰,依。
又以兵曹言達曰,今二月三十日,禁衛軍金大宗稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李鉉相,常時不能禁斷雜人,以致闌入,亦難免其責,推考,何如?令曰,依。
又以禁衛營言啓曰,來三月當海西騎士逢點,實數四十八人,步軍標下四名,已爲點閱整齊。來三月初一日,與本營入直騎士,依例替代後,舊番騎士放送之意,敢啓。傳曰,知道。
尹光毅,以御營廳言啓曰,本廳來三月四月兩朔,應立中部中司屬全羅右道二哨,忠淸右道三哨,合五哨軍兵六百七十名,已爲逢點整齊矣。三月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月六月,當海西一番二番騎士及標下軍逐朔立番次,趁期調送事。本道監兵使處,依前知會之意,敢啓。傳曰,知道。
又以御營廳言啓曰,本廳屬海西十三番騎士五十人及標下軍四名,已爲逢點整齊矣。來三月初一日,與東營入直十二番騎士替代後,舊番騎士放送之意,敢啓。傳曰,知道。
又以御營廳言啓曰,本廳來五月六月兩朔,應立中部右司屬忠淸右道五哨軍兵,四月二十五日京中逢點。五月初一日與中司軍兵,當爲替代立番,趁期調送事。本道監兵使處,依前知會之意,敢啓。傳曰,知道。
金尙重,以義禁府言啓曰,因大臣陳達,時囚罪人平海前郡守尹光履處,以御史書啓中疊徵不法一款,更爲究問事,擧條啓下矣。御史原書,啓下本府,以爲拈出問目取招後,稟處,何如?傳曰,允。
又以義禁府言達曰,平安道中和府定配罪人趙德中,全羅道淳昌郡定配罪人盧啓禎等放送事,令旨達下矣。竝放送之意,分付於各該道臣,何如?令曰,依。
平安監司李宗白書曰,伏以,臣冒膺藩寄,辭陛之期不遠矣。臣之父母墳山,在京畿長湍地,距西赴之路,直十餘里許,而今番遠出,區區情私,不特雨露怵惕之感而已。玆敢冒死仰籲於离明之下。伏乞俯垂諒察,特許歷省,以伸至情,不勝幸甚云云。答曰,覽書具悉。卿其依所陳,歷省焉。
兵曹判書金尙魯書曰,伏以,臣於二昨諫達經筵官事,有萬萬悚懼者。以微臣危辱之蹤,荷大朝罔極之遇,加之以重擔壓身,事與心違。至于今逼側朝端,宜去未去,而憂畏之極,亦未敢以恒人自居。雖閒漫朝論,惴惴然矢不參涉,況臺閣言議之間乎?第其氣質難化,志操不固,頃入賓筵,偶有妄發,而一時規勉之言,翻成朝廷一大事。左右交拶,不肯放下,以至簡書出,而臣之罪益彰著矣。臣是眇末新進,固不閑於國朝故實,而大抵莫嚴者典章,莫重者臺閣也。古例有無,姑舍之。如使臣,果有蔑視臺官之意,妄作而無所憚,典章之壞,由於臣,臺閣之輕,由於臣,則此其罪,流放之,可也,竄殛之,可也。朝家尙有法綱,豈容如許負罪之臣,不以謝臺言之重乎?諫臣雖過於忠厚,言其罪而不斥其名,當之者,幸其姑恕,不思自處,厭然抗顔於六卿之列,則其輕臺閣,又孰甚焉?臣雖無恥無忌,決不爲此也。官職去就,已無可論,惟當引罪縮伏,屛息竢譴,而帳殿頒賞,事旣有重,藥院問候,禮不可闕。姑且冒沒趨參,玆始露章自劾。伏願离明,亟降威罰,俾輕臺閣者知戒,不勝大幸云云。答曰,覽書具悉。卿其撕捱,其涉過矣。勿辭,從速行公。
執義閔遇洙書曰,伏以,臣於昨年十月,叨除憲職,猥從縣道,冒入文字,冀蒙鞶帶之褫,而大朝不賜開允,及夫鞫獄連設,臺官數易,而臣以在野之人,一向虛帶,則求之事理,未宜若是,故不免申控微懇,以俟處分。追聞朝家,曾有令甲,在外者辭疏,不敢至再,而臣則疎遠,不知有此,乃煩再籲,尤爲惶媿。厥後累月,訖此泯默,而職名之虛縻,殆閱五朔,中心懍惕,何嘗一日自安哉?今者邸下,於代理之初,首以學問,爲治國之要道。爰降別諭,以招儒學之士,而臣亦混入其中,臣祗承明命,循顧賤分,有不勝其駭悚者。惟此別諭辭意,有曰膺付托之命,攝機務之重,所以愛惜分陰,日新學業者,比之前時,宜加百千之勤,而薰陶成就之效,專責於山林讀書之士,其典學之誠,求助之盛,至於如此。當此之時,苟有窮經讀書之士,則雖處山林,孰不欲效其延頸之忱,獻其食芹之美乎?若臣者,只是微末蔭官,病廢鄕里之人耳。初非高尙之節,又乏學問之實,而空疎滅裂,最居人下。今以偶通臺職之故,濫與於此,則是何異視聽於盲聾,而以此招徠於臣,豈非孟子所謂非其招,而虞人死不敢往事耶?倘邸下俯察臣貞疾不學之實狀,勿復以此等待儒臣之例。三行缺答曰,覽書具悉爾懇。爾其勿辭,從速上來,輔我不逮。
上在昌德宮。常參·經筵,以代理停。
章敬王后忌辰齋戒。
金尙重達曰,大司憲沈錥,執義閔遇洙,掌令宋能相·姜必愼在外,持平鄭基安牌不進,令旨未下,一員未差。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
尹得載達曰,左副承旨尹光毅,今日不爲仕進,卽爲牌招,何如?令曰,依。
又以禮曹言啓曰,毓祥廟展拜,以每年季春稟定事,曾已命下矣。展拜吉日,以何間推擇乎?敢稟。傳曰,初旬前擇入。
又以禮曹言啓曰,毓祥廟展拜,取稟草記。傳曰,初旬前◆◆◆,命下矣。卽令日官推擇,則今三月旬前,或有拘忌,或値齋戒,初十日十一日爲吉云,何日定行乎?敢稟。傳曰,以初十日定行。
傳于尹光紹曰,儒臣持夙夜箴入侍。
己巳三月初一日二更,上御歡慶殿。儒臣持夙夜箴入侍時,應敎黃景源,校理尹東度,左副承旨尹光毅,假注書金養心,記事官洪啓沃·蔡濟恭,以次進伏訖。景源讀夙興夜寐箴,自第一章,至第四章。上曰,下番讀之。東度自第五章,至卒章。景源曰,此篇文義,前旣仰達,而東宮代理之後,臣不得入侍於大朝久矣。今殿下,召見臣等而講此箴,猗歟盛哉。自古聖王學問之工,至晩節益篤。今殿下春秋已高,而講學不輟,則不但聖學有進益之效而已,東宮亦將有所觀感,而益勤於學問矣。豈不美哉?上曰,非徒爲東宮也。予未釋位之前,豈可不勉於學問耶?但前日無學問工夫,今雖强勉,無以見長進之效矣。景源曰,近來儒臣重臣,有陳春秋大義於東宮者,蓋東宮代理之初,宜有此論,故臣亦欲以大義,一陳於東宮矣。近歲朝廷之上,大義不明,天理民彝,晦塞已久,誠慨然矣。上曰,近者大義,幾乎泯矣。元景夏頃有所陳,而其言則是矣。昨者金尙迪狀啓入來,而方當皇壇警戒之日,故姑不拆見,予意有在矣。景源曰,臣於皇壇事,竊有所區區愚見矣。臣伏見明史朝鮮傳,崇禎十年正月,朝鮮告急,命總兵陳洪範,調各鎭舟師赴援。三月,洪範奏,官兵出海,越數日,山東巡撫顔繼祖,奏屬國失守,江華已破,世子被禽,國王出降。帝以繼祖,不能協圖匡救,切責之,其字小之德,可謂盛矣。若使南漢,數月守城,則洪範之軍,必至矣。軍之至與不至,此本朝之幸不幸也,而其出師之恩,毅宗與神宗,固無異同。但毅宗出師之事,本朝諸臣無知者,明史出來後,始知其事實矣。蓋淸兵,以十二月入朝鮮,而明史稱正月者,屬國之警聞于皇朝,在正月故也。陳洪範留遲不行,而文靖公臣李植文集,答洪範帖言,日望大軍之至,而氷冱汛阻,勢不逮遠。以臣考之,毅宗皇帝,不命出師,則帖辭,必不如是也。淸兵圍我南漢時,中國多難,皇城解嚴者,纔數月矣,而毅宗猶詔洪範,率舟師爲屬國援,是洪範之師不出海,而屬國之君臣父子,蒙毅宗拯己之澤也已深矣。何論其師之至與不至耶?且顔繼祖,且奏屬國失守狀,非誣屬國也。然毅宗,曾不以不能城守,責屬國,而反責繼祖之不能救也。自敵兵之初犯屬國,皇朝之援則有之,而其所以憫仁屬國者,未有如毅宗之深也。伏惟毅宗,以英武臨天下,京師不守,而乘輿不去社稷,九州之中,四海之外,聞其義者,無不歔欷而泣下。況南漢危急之際,下詔書,出師海上,而欲救王家之難,烏可以師之不至,遂掩其出師之恩耶?臣聞先正臣文正公宋時烈,使其門人先正臣文純公權尙夏,立廟於華陽,竝祀神宗·毅宗二皇帝,此亘萬古不易之定論也。今皇壇,不祀毅宗,臣竊傷之。昔先大王,當甲申天崩之月,望祀毅宗於苑中,有如國家知毅宗出師之事,則當時豈特一祭而已乎?在殿下繼志述事之道,宜有追享之典,而此乃莫重之禮。臣願殿下,明考正史,博詢諸臣,竝祭毅宗於皇壇,以配神宗,天下幸甚。上曰,先正亦知丙子東援之事乎?景源曰,先正之知與不知,臣未之有聞,然華陽萬東祠碑文,故參贊李縡所作,而其文,載丙子東援之事矣。上曰,碑石誰立之耶?景源曰,多士合力而立之矣。上曰,注書出去,明史朝鮮卷持入,可也。臣養心,承命出去。景源曰,本朝,以名義立國,自威化回軍以後,尊尙中朝之義,大明於天下。及至壬辰,平秀吉移書假道,謀犯天朝,宣祖大王,具奏天朝,神宗極加嘉奬。及其被兵,竭天下之力,傾府庫之財,以救之者,蓋由於此矣。仁廟之時,淸人與蒙古人,移書本朝,欲尊汗爲帝。當時諸臣,交章斥和,淸使聞而遁去,遂有南漢之圍,其大義,實有辭於天下後世。至于孝廟,聖志卓然,以明天理,正人心,爲己任,招延先正臣宋時烈,先正臣宋浚吉,處之賓師之位,欲將明大義於天下。雖未及克集大勳,而至今婦人孺子,知中國之可貴,而夷虜之可羞者,孝廟之功也。近歲以來,大義晦塞,上自朝廷,下至閭巷,不知有大明,人心之陷溺,天理之蔑絶,無復餘地。殿下於此,深加聖念,扶植大義,使一脈天理,不泯於長夜之中,則聖上燕翼之謨,莫大於此矣。上曰,所達是矣。臣養心,持明史朝鮮卷入來。上命景源讀之。自十年正月,至明亦亡矣。上曰,淸人必不欲書此事於明史中,而張廷玉書之如此,可見其公心矣。皇壇追享之議,自前有之,而不知毅宗皇帝丙子出師之事實,故先朝,不得竝享矣。今見明史,予心有所感愴矣。追享與否,下番之意,何如?東度曰,臣嘗見明史,汎然看過矣。今始見之,毅宗皇帝丙子東援之德,無異於神宗,皇壇竝享之議,宜矣。上曰,承旨之意,何如?光毅曰,毅宗皇帝盛德,誠如儒臣所達,皇壇追享,更無容議矣。上曰,在院承旨,使之入來。同副承旨尹光紹追後入待。上問皇壇追享事。光紹曰,毅宗皇帝,旣有東援之實蹟,雖未成功,其德意則與神宗無異也。若使南漢,堅守數月,則天兵似可至矣。豈可以天兵之未至,而遂掩其救援之德乎?儒臣所達,得之矣。上曰,南漢形勢,固無支得數月之理,而天兵雖至,安得無下城之事乎?注書出去,甲申年三月日記持入,可也。臣養心,承命出去,甲申三月日記持來。上令承旨,考出三月十九日親祭時事。光紹開卷,考見以達曰,三月十九日日記,只謄朝報,不載筵說矣。上曰,翰林出去,皇壇儀軌持入,可也。濟恭,承命出去,還告曰,皇壇儀軌,藏在本館庫中云。臣親往開金出來乎?上曰,依爲之。濟恭出去還告曰,皇壇儀軌,移藏於外方史庫,不在於本館庫中矣。上曰,承旨書之。傳曰,皇壇儀節,有下詢者,時原任大臣·禮判,待朝入侍。出榻敎景源曰,本國之力,雖不能閉關絶約,興兵北伐,而先正臣宋時烈所謂,忍痛含冤,迫不得已八字,常在於心然後,可謂不忘皇朝矣。然必有山林儒賢,主掌大義然後,人心不至陷溺矣。雖以仁廟朝事觀之,先正臣文元公金長生,以先正臣文成公李珥嫡傳,養德山林,癸亥擧義,諸臣皆出其門。仁廟初年,首降弓旌之招,延致于朝廷。丁卯胡亂,彼人至境上,問國王所用者何人也?境上人曰,主上,方向用金某。彼人曰,金某,賢者也。國王用賢者,其國必治矣,是不可伐,於是罷兵而去。先正,以一布衣,造於朝,而敵國百萬之師,逡巡不敢進,儒賢之效,蓋如此。故國家必用儒賢然後,名義大明,與國勢克壯矣。上曰,金相福亦先正子孫耶?景源曰,金鎭商·金陽澤·金相福,皆先正子孫也。上曰,上番,何年弘錄乎?光紹曰,甲子年弘錄,而與金相福·趙明鼎·南有容·李昌壽,皆同年錄也。東度曰,頃者戶判入侍時,以平安道錢木上送事,陳請於榻前。自上以爲,木則留置,錢則使之上送矣。關西舊伯趙榮國以爲,未記付之前,上送錢物,有唐藩鎭封進羡餘之嫌,請以先用別餉庫錢文爲請,而承旨陳達時,未陳狀啓中唐藩鎭一段語。故自上未及俯察,至有重推之命,而榮國之以此引嫌,不爲上送,誠得體矣。景源曰,未記付前,戶曹先請取用,可謂徑遽矣。監司之以此引嫌而不欲上送,無足怪也。上曰,關西新伯,何時當辭朝云耶?光紹曰,初十日間,欲辭朝云矣。上曰,洪啓禧嘗欲作大報壇誌矣。甲申年先朝筵說,必有存者。明日禮判入侍時,禮曹謄錄及甲申筵說,使之持入,可也。在院同副承旨入侍事。出榻敎禮判,持禮曹所在皇壇謄錄及洪啓禧家所在皇壇筵說入侍事。出榻敎諸臣以次退出,夜已四鼓矣。
上在昌德宮。常參·經筵,以代理停。
章敬王后忌辰。
尹得載達曰,大司憲沈錥,執義閔遇洙,掌令宋能相·姜必愼在外,持平鄭基安牌不進,令旨未下,一員未差。今日以監察茶時之意,敢達。令曰,知道。
又達曰,明日常參,取稟。令曰,停。
尹光毅達曰,判府事閔應洙上書,自縣道到院,而以國忌正日,留院之意,敢達。令曰,入之。
又達曰,領府事金興慶箚子到院,而以國忌正日,留院之意,敢達。令曰,入之。
傳于尹得載曰,左參贊元景夏,同爲入侍。
尹得載啓曰,領議政金在魯,左議政趙顯命,禮曹判書金若魯,依下敎來待矣。傳曰,詣閤。
傳于尹得載曰,儒臣盡爲入來。
尹得載啓曰,校理金善行,副校理李奎采,依下敎來待矣。傳曰,入侍。
傳于尹得載曰,禮·戶判來待。
傳于尹光毅曰,騎判,同爲來待。
傳于尹得載曰,騎判,持大報壇望位禮節目及謁聖後試士節目入侍。
尹得載啓曰,戶曹判書朴文秀,禮曹判書金若魯,依下敎來待矣。傳曰,詣閤。
傳于尹光毅曰,問議儒臣,同爲入侍。
傳于尹得載曰,予意旣然,問議大臣,敦都正·敦正奉祀處,禮貌重焉。且有計代弗敢者。此後此祠宇主面,勿書某代,亦勿書傍題,而祝式只稱奉祀孫某,祭祀先日爲之事,令禮曹,分付奉祀處。
尹得載,以弘文館言啓曰,臣奎采,因下敎,往問于領府事臣金興慶,則以爲,恭惟我肅考,追慕神宗皇帝顧恤再造之盛德,粵在甲申,建設皇壇,以效崇報之誠,而及今正史東來之後,始知大朝字小之惠,前聖後聖,其揆一也。玆者,聖敎勤摯,以示竝享之意,參以禮義,實合繼述之道。臣何敢更容他議?大臣之意如此,敢啓。傳曰,知道。
又以禮曹言啓曰,今此毓祥廟展拜出還宮時,王世子闕門外祗迎及隨駕等節,何以爲之?敢稟。傳曰,竝置之。
領府事金興慶箚曰,伏以,臣年迫日索,與死爲隣,而日前命官之任,逃遁無計,半旬奔走,鎭日處冷,宿患痰癖之疾,挾感添苦,委倒床席,累日呻喟。朝者宣召之下,未得趨承,伏枕惶隕,求死不得,而病劇神昏未及請譴之際,儒臣來傳聖敎,更有下詢之命。臣於是,悚懍罙深,不得不略貢微見,仰贊我大朝繼述尊周之盛意,而違逋之罪,終夕自訟,敢暴危悃,仰瀆徽聽。伏乞离明,亟令鐫罷臣職秩,以嚴國體,以安賤分,千萬幸甚云云。答曰,覽箚具悉卿懇,體小子慇懃之意,卿其勿辭,安心調理焉。仍令曰,史官往諭。
判府事閔應洙書曰,伏以,臣之逬出都門,蟄伏待勘,今已三朔矣。負犯旣大,情跡罙慼,而加以重任虛縻,久貽瘝曠之弊,賤疾濱危,又犯擅行之科,舊愆新案,日益層積,循省自訟,萬戮猶輕,而敦諭之下,亦未祇承,逋慢之誅,尤無所逃。向日承宣之回,略暴危迫之懇,席藁泥首,斧鉞是俟。近伏聞睿候愆和,連進湯劑,區區微忱,驚慮倍切,而此時藥院,尤不可不備員,提擧今若變通,則如臣在外曠職者,宜先刋汰,而尙未有勘處之擧,臣誠怳惑,莫省所由。噫,以臣釁孽,以臣病狀,旣無一分更進之勢,則保護之地,何等緊重,而强令充位,苟然虛帶,起居之節,嘗藥之責,一任其遐棄,曠廢而不少恤,私分之惶悚,姑不暇論,國體之未安,亦果何如?而當此鎭日議藥之時,提調旣遞,而臣獨依舊仍冒,決無是理。罔赦之罪,匪據之任,雖不自陳,必有公議,鞶帶之褫,想不終日,固當蹙伏,泯默以竢,而到今事勢,一日蹲滯,罪戾滋大,玆不得遲待處分,敢此冒死自列。伏乞离明,特念內局之不容暫曠,爲先亟遞臣兼帶,仍令攸司,重勘臣前後罪犯,以嚴國法,以安微分,千萬幸甚云云。答曰,覽書具悉卿懇。大朝,每以卿之在鄕,嗟慨想焉。奚徒今日小子代理,望卿之切乎?不參問候,旣諒矣,卿其體大朝慇懃之意,顧小子初政之望,安心勿辭,其卽上來,用副此意。
己巳三月初二日辰時,上御歡慶殿。領·左相·禮判引見入侍時,領議政金在魯,左議政趙顯命,禮曹判書金若魯,同副承旨尹光紹,假注書金養心,記事官洪啓沃·蔡濟恭,以次進伏訖。上曰,明史持來乎?光紹曰,在外未及持入矣。上曰,儀節持來乎?光紹曰,禮曹儀節冊持入矣。在魯進前曰,日氣猝寒,連日勞動,聖體,若何?上曰,一樣矣。在魯曰,大王大妃殿氣候,何如?上曰,差勝後一樣矣。在魯曰,王世子氣候,何如?上曰,一樣矣。在魯曰,眼部紅氣,何如?上曰,少愈而猶未快差矣。顯命曰,猝當文書,用費眼力,有所傷而然乎?上曰,於此,亦必傷矣。上曰,壬辰年天朝再造之恩罔極,而皇壇之設,乃所以大報之意也。甲申年,祀御苑,而未及竝享,蓋未知毅宗皇帝丙子出師之事實,故先朝不得竝享矣。昨聞儒臣所達,始知其皇朝之一向眷顧隆重,不非本朝,而以顔繼祖不能協圖匡救,切責之。旣知此,而若不竝配,豈爲繼述之道乎?今欲問於卿等,追享與否,卿等之意,何如?在魯曰,甲申年則乃毅宗皇帝殉社稷之舊甲,故先朝,以三月十九日,祀毅宗於瑞葱臺。大報壇則當初只爲神宗皇帝而設也。皇明,以父母之邦,殉社稷之後。皇宗無祀,在東國臣民之心,雖自皇明太祖以下,盡行祀典,亦豈曰恰展情禮?而神宗竭天下之力,再造垂亡之國,故報之以大報壇矣。今知毅宗皇帝,切責皇將,特命東援之事實,則皇朝前後眷顧之恩莫大矣。竝享之論,豈容他議?臣以爲,追享皇壇,允合聖上繼志述事之道矣。若魯曰,萬曆則動天下之兵,崇禎則出師旋撤,德意雖有輕重,竝享皇壇,實有合於義矣。上曰,臣與子,若以恩之輕重,思君父則將焉用臣子也?崇禎時,淸兵滿遼陽,流賊滿中原,眞所謂我躬不閱者,而猶以屬國之亂,出師遠救。予昨聞此語,中夜思之,不覺淚下。一間祭昭王之責,獨在於一隅靑丘,先朝若見此史,則必不待卿等之言矣。顯命曰,聖敎惻怛悲切,東方一草一木,無非大明之恩,於皇朝事,豈敢惜身體髮膚?而大抵大報壇,則以載籍所無之事,報載籍所無之恩者也。不以恩之輕重,事君父之敎,誠爲切至,而祖功宗德,亦有祀典隆殺之節,此等義理至精密處,不可猝遽竝享,博詢在外儒臣及大臣然後行之,似好矣。上曰,明年躬祀,未可必也。今九日,未可竝享行祀耶?顯命曰,議論旣定,則竝享之日,特祭無妨,何必今九日乎?上曰,左相之此言,實是矣。若魯曰,大明,卽我國服事父母之邦,而前後眷顧東援之盛德罔極,而終至於革代殉社,皇宗之無祀,久矣。而今見明史,旣知東援之事實之後,欲報隆厚之德,竝享祀典,以臣所見,實爲好矣。上曰,皇朝之致亡,實由於救我國云。爲臣忘君,此豈繼述之道哉?臣之事君,子之事父,無間也。以此言之,則豈以被恩之輕重爲報哉?儒臣之意,何如?善行曰,臣曾見明史,而臣則與他自異矣。光紹曰,彼儒臣,卽斥和臣之孫也。善行曰,先朝未及知之,故尙未有竝祀之事矣。小臣之意,則竝享皇壇,斷斷爲是矣。奎采曰,小臣亦來政院,始聞知矣。此論旣出之後,豈有他議哉?臣以爲,竝享皇壇好矣。上曰,承旨書之。傳曰,噫,小邦,偏受皇朝莫大之恩,昔年皇壇之設,乃所以大報再造之聖意也。況甲申年,旣祀御苑,其欲竝祀,心常存焉。今因儒臣陳達,取覽正史。噫,粵昔壬辰,皇運猶盛,吁嗟丙子,事勢罔涯,而眷顧一向隆重,非徒不非小邦,旣命東援,又責其趁不救焉。欲報之德,昊天罔極,知此而若不追配,何以爲仰報,何以爲繼述?此正史,來於我東,若在昔年,以尊周之聖意,奚待詢問?噫,一隅靑丘,祀報二皇,吁嗟日月,尙竝照於我東。予則曰,質前聖而不悖,俟來世而不惑。然莫重之事,不可不博詢而處之,其令入侍儒臣,問議于京外大臣,令禮官,亦問于在外儒臣。出榻敎上曰,問議後,可以處之,而必無異議於其間也。仍命儒臣,讀明史。善行讀達。顯命曰,正月親征及朝鮮告急等語,爽實矣。在魯曰,我國雖無送使告急之事,而若自義州等處,帖告皇明軍門,則雖稱以告急,亦無妨也。此等差誤處,不甚緊矣。上曰,告急之有無,知之不甚緊矣。左相追後爲定之言,好矣。當設兩神榻,則祭牀難容二件乎?光紹曰,皇壇今雖廣矣,竝享則必有狹窄之慮,似當廣之也。上曰,予謂彼人,必知我國有大報壇矣。在魯曰,彼人必無不知之理矣。上曰,此事若如意遂焉,則庶展予意矣。神宗皇帝晩來,不接臣僚,而獨於我國,眷眷不已云,猗歟盛哉,豈敢忘哉?儒臣問議後,仍問禮節,可也。上曰,諸葛亮之六出,姜伯約之九伐,事雖一而心則不同也。頃日元景夏尊周之疏,陳之於元良,而卿等斟酌爲言,可也。元良氣稟,頃日左相箚,已盡言之,卿等須默會也。顯命曰,臣逢元景夏,亦以肅廟初年,許積·尹鑴輩,以極論,陳復讎之義,而過於分數,其弊不少爲言矣。在魯曰,義州府尹韓德弼,特放後,似當不多日內辭朝,而再稱病狀,無意下往,而聞其病則不甚爲重云矣,使之辭朝,好矣。顯命曰,以蔭官,連爲文官之䣃,故以爲未安,而使之下往,則必多有益矣。上曰,今日內,使之辭朝,可也。光紹曰,臣意則韓德弼,用律,可也。顯命曰,今日若不辭朝,則明日雖遠配,可也。上曰,若不勝韓德弼則國綱可言,然則到任日字,令道臣狀聞,可也。上曰,承旨書之。傳曰,義州府尹韓德弼,申飭之下,尙無動意,分義攸在?其涉寒心,不可徒循常例。今日內,使之辭朝,到任日字,令道臣狀聞。出榻敎在魯曰,今有老人加資事,非可達於東宮者,故敢達。卽今蔭官堂上中,有洪舜元·鄭欽先·元慶運三人,年皆八十矣。洪舜元,卽靖社功臣南昌君振文之孫。靖社功臣親孫之尙今在世,實爲稀貴。鄭欽先,卽故相臣太和之孫。元慶運,卽故承旨聖兪之子也。八十老人之事,朝暮難期,而嘉善之加,異於堂上,該曹不得直爲啓下,必待陳達有命然後,乃授此三人,竝命加資,似好矣。上曰,竝爲加資。出擧條諸臣以次退出。
己巳三月初二日酉時,上御歡慶殿。禮判·戶判·騎判,同爲入侍時,禮曹判書金若魯,戶曹判書朴文秀,兵曹判書金尙魯,問議儒臣副校理李奎采,右承旨尹得載,假注書金養心,記事官洪啓沃·蔡濟恭,以次進伏訖。尙魯曰,連日勞動之餘,聖體,若何?上曰,一樣矣。尙魯曰,大王大妃殿氣候,何如?上曰,差勝後一樣矣。尙魯曰,王世子氣候,何如?上曰,一樣矣。上曰,儒臣先讀,領府事書啓奎采讀訖。上曰,領府事以爲,如何?奎采曰,傳其筵中說話,則領府事已爲聞知,而此實國家盛擧,亦爲我殿下繼述之至意,豈有異議云矣?上曰,金善行其已發往驪州,而何當還來耶?雖博詢在外儒臣,儒臣必無異議於其間也。文秀曰,臣得聞明史於儒生矣。我東之於此事,非徒崇報之意,實有光於繼述之聖德,夫孰不樂爲哉?尙魯曰,毅宗之出師東救,其終始聖德,光明正大矣。初以父母之邦,淪沒於毅宗之世,本朝之至痛在心,今日殿下之繼志述事之道,實非偶然。上曰,承旨之意,何如?得載曰,殿下之聖心,惻怛悲切,欲修繼述之道,此實盛德事,臣等豈敢有異意?尙魯曰,天朝之於我國之被兵,動天下之兵,以救其急,如父母之救其子,實爲本朝罔極之恩。今者竝享之擧,允合繼述之聖孝矣。上曰,予無事業矣。此則繼述之道,予自聞此言,中夜無寐,今日果以小輿往見皇壇矣。神榻,以予帶見樣,則所餘,不過兩指許矣。若設兩榻,則似甚窄迫,而因舊貫之意有在,勢若不廣,而足可奉安,則好矣。尙魯曰,臣有所見敢達,因舊貫之意甚好,而勢若苟簡,則事亦難矣。奉審後,似有變通之道矣。上曰,階級甚卑,數則九級矣。予登高階甚難矣,此則上下甚容易矣。如欲廣之,則壇石似不過四層矣,石材亦不過十餘箇矣。初以改築之張大,爲慮矣,聞兵判之言,則別無所入矣。如其廣之,則石材有可用者否?文秀曰,石則何患不得?東郊亦有見存者矣。若魯曰,曾築皇壇時,禁中,禁其築聲,恐或有外人之聞知,而傳播於彼國而然也。上曰,予則謂彼人,今皆已知之矣。若魯曰,彼人皆知之矣。豈有未聞之理哉?上曰,然而彼人之不削於明史,予甚嘉之。尙魯曰,彼人雖甚愚迷,亦知史記之爲重,故渠亦不敢削去矣。文秀曰,臣曾聞肅廟着絳衣,立於後苑,定其壇基,基卽申思喆家基云矣。上曰,今日之下詢,兼欲戶判之預知廣壇之意,先得石材之故爾。石材若易得,則不過十餘日,可以了當也。文秀曰,奉審後,可以與大臣相議爲之。奉審誰當?進去於何日耶?上曰,卿與禮·兵判偕往,奉審於明日好矣。若魯曰,壇所無典祀廳,可怪矣。文秀曰,無典祀廳,故年年自戶曹,以油遮日進排。若以數年進排之油遮日所入作廳,則事甚便宜,而度支,亦無進排之弊矣。上曰,所達然矣。上曰,注書出去,持兵曹丁卯望位禮節目,謁聖擧動節目而來。臣養心,承命趨出持入。尙魯讀達後曰,今此謁聖回鑾時,路由光化門事,命下,而此則指泮宮試士後,還宮之時也。今則以謁聖後,試士於春塘臺,更有下敎,而自前如此之時,出還宮,俱由集春門矣。節目中,以此磨鍊乎?上曰,依爲之。出擧條上曰,今番謁聖後,試士春塘臺,果便於泮中,而闕門之入,不難乎?若魯曰,泮中之作門出入甚難,實有死生之患,比諸闕門之入,則不啻倍難矣。奎采曰,春塘臺,於儒生之出入甚便,且容入多士,也甚恢恢,百倍愈於泮中,而泮中則雖通泮水堂,多士必爭內庭,故易致傷人之患矣。尙魯曰,謁聖武科初試規矩,六兩·柳葉箭,取二技落點,而二技俱入格者,似難充額,試所必不無臨時草記之事矣。第開場之初,使擧子,先射六兩則三矢中,雖不越一矢,例爲見落,將不得更射柳葉箭云。如此則畢竟,雖欲以單技,充付未充之數,恐有難處之患,若令先柳箭而後六兩,則好矣。上曰,六兩先射而不越,則柳箭不得射乎?尙魯曰,然矣。上曰,然則柳葉箭,使之先射,可也。出擧條尙魯曰,靑坡·蘆原兩驛人馬,長立闕下,晝夜使役,其爲偏苦,比外驛不翅倍蓰。自前若値經宿陵幸,則多有米太題給之例。故辛亥年長陵行幸時,戶曹米太各二十石題給,乙丑年則賑廳米五十石,戶曹太五十石題給矣。今番兩驛卒,不但援例呼訴,在朝家,亦宜有軫恤之道,故敢達。上曰,依乙丑年例,令賑廳·戶曹,分給,可也。出擧條尙魯曰,今番軍丁別單中,耆老所醍醐湯,煎藥臘藥進上架子軍則依例定送,硏末軍則一依庚寅別單例,以本所元定軍兼用事啓下,而耆老所,才以元定軍,決難兼用,依前定送之意,草記達下矣。藥材硏末,本非鎭日常有之役,而一番定送,永作雇軍,其弊誠不貲,此則姑舍勿論。別單,旣經筵中稟裁,事體自別,而釐正之初,旋又變改,則諸上司及各處,必將效尤,紛然而起。此路一開,後弊可慮,殊無別單啓下之本意,故敢達。上曰,耆老所草記勿施,而兵·戶曹文書之經予裁斷者,事體不當若是。此後此等草記,政院勿捧,可也。出擧條在外臺諫抄選外,竝改差,政官待開門竝牌召開政事。出榻敎諸臣以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,大司憲沈錥,執義閔遇洙,掌令宋能相在外,一員未差,持平二員未差。今日以監察茶時之意,敢達。令曰,知道。
尹得載達曰,明日常參,取稟。令曰,停。
藥房提調金尙魯,副提調李昌誼啓曰,春日過寒,伏未審此時,聖體調攝,若何?臣等之不得入診,已至兩旬,今日率諸御醫,診察聖候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。後日次入侍,宜矣。
傳于尹得載曰,明日使之入侍矣。更待下敎事,使戶判知之。
傳于尹得載曰,雖有眩氣,不過一時之症,勿爲問候。
尹得載啓曰,兼春秋朱炯質出使,代令該曹口傳差出,何如?傳曰,允。
傳于尹得載曰,今日使之奉審矣。使中官有擧行事,明日入來奉審事分付。
傳于尹得載曰,其欲面諭,昨寒酬應,夜有眩氣,以廣其儲蓄,修其戎政,尋其人才,結其民心十六字,令承旨替諭,卿其明心之意,承旨宣諭後,言于道伯。
尹得載,以禮曹言達曰,今二月二十九日,春塘臺親臨頒賞入侍時,領議政金在魯所啓,判府事兪拓基今日遭艱云。大臣遭艱,自前罕有。曾於臣祖母之喪,先朝,令該曹考例以稟,該曹考出宣廟朝相臣盧守愼,遭艱時前例以啓,有恤賜之典矣。今亦分付儀曹,考出前例,稟達擧行,何如?上曰,聞甚驚惻,近亦有故李左相前例,依所達爲之事,命下矣。取考謄錄,則辛亥年故左議政李㙫,遭親喪時,自本曹,援引故相臣盧守愼丁憂時,遣承旨致弔,優致貤賻,命一路護喪,本道給役夫之例啓稟,而有依此擧行之敎矣。今亦依此例擧行乎?敢稟。傳曰,依此擧行。
金尙重,以弘文館言達曰,本館下番連日姑降入直,事體未安。今日政,新除授玉堂待下批,卽爲牌招察任,何如?令曰,依。
吏批啓曰,年九十婦人,令該曹抄啓封爵事,載在續典矣。年九十婦人,別單書入之意,敢啓。傳曰,知道。
有政。
吏批,行判書鄭羽良進,參判李天輔進,參議沈星鎭進,右副承旨金尙重進。
吏批啓曰,玉堂·春坊闕員,今當差出,而擬望之人乏少,相避竝擬,何如?傳曰,允。
任珽爲大司諫,趙雲逵爲司諫,李光瀷爲掌令,林象老爲獻納,尹光纘爲持平,李壽鳳爲持平,李克祿爲正言,金陽澤爲修撰,任爲修撰,金尙星爲兵曹參判,元景夏爲弘文提學,趙雲逵爲校書校理,洪樂性爲校書校理,任爲南學敎授,沈鏽爲文學,尹東度爲兼文學,黃仁儉爲兼說書,李弘德爲兵曹佐郞,尹潝爲敦寧都正,權瀞懲爲北部都事,黃灝源爲尙衣主簿,趙泰彦爲蔚山府使,朴鳴陽爲振威縣令,朴敬行爲陽德縣監,朴尙謙爲洪原縣監,金若魯爲京畿監司,漢城參軍鄭昌兪,司宰直長金光泰相換,兼春秋單許彙,密安君單焍,封君事承傳,李碩泰爲崇靈殿參奉。
兵批啓曰,閑良李誼昌,捉虎五頭之功,加資事準下矣。係是閑良,何以爲之?敢稟。傳曰,加資。
兵批,判書金尙魯進,參判未差,參議柳萬重入直進,參知宋昌明病,左副承旨尹光毅進。
金聖應爲知訓鍊,具樹勳爲訓鍊都正,李喆輔爲副摠管,鄭暘賓爲宣傳官,李栢齡爲都摠經歷,禹宗績爲中樞都事,金起祚爲慶德假衛將,李璜爲黃海兵虞候,趙重選爲慶尙右兵虞候,梁濟海爲礪峴僉使,僉知二單趙榮恒·韓弼良,副護軍鄭纘述·姜必愼·李光湜·柳春馥,副司直李世璡·柳復明·李鼎輔·尹心衡。
傳于金尙重曰,先下落點試官,先爲肅謝,監試官,待落點追後肅謝事,分付。
備邊司薦望,平安兵使具樹勳·金潤·趙東夏。
金尙重達曰,明日戶·禮·兵判,皇壇奉審事,命下,而禮曹判書金若魯,今日政移拜京畿監司矣。判書有闕之,代政官待開門牌招,開政差出,仍卽牌招,以爲進參之地,何如?令曰,依。
金尙重,以吏曹言啓曰,宗廟夏享大祭親行事,命下矣。許多執事,當以侍從塡差,而侍從多在外。在前有催促上來之規,今亦各別申飭,俾卽及時上來,何如?傳曰,允。
尹光毅,以兵曹言啓曰,武藝別監金五萬,內中日試才時,鳥銃無間連三次三發三中,似當依法典直赴殿試,三次所受賜馬之帖,亦當一倂還收。而係干恩典,自下不敢擅便,上裁,何如?傳曰,原單子入之。
又以兵曹言啓曰,今此謁聖武科初試試官,無故可擬之人乏少,堂上曾經閫帥人,依例竝擬以入之意,敢啓。傳曰,知道。
又以兵曹意達曰,去二月朔各廳堂下武臣等朔試射,當爲設行,而連因有故,今已逾月,不得爲之之意,敢達。令曰,知道。
尹得載,以成均館官員,以同知館事意達曰,今三月初三日,儒生課試,當爲設行,而大提學未差,行大司成鄭益河,方在呈告中,限內不得爲之。今月內,無故日退行之意,敢達。令曰,知道。
金尙重,以左邊捕盜廳言達曰,近畿,有賊黨詗察事,發送軍官·軍士之意,敢達。令曰,知道。
又以右邊捕盜廳言達曰,有賊黨譏捕事,本廳軍官·軍士,發送于畿內之意,敢達。令曰,知道。
咸鏡監司李鼎輔書曰,伏以,邸下,勉承聖敎,代理庶政,臣瞻望銅闈,區區延頸之忱,曷有其極?臣以無似魯莽,猥膺重寄,空疎蔑劣,已不能堪承,而莅營之初,旋遭妻喪,墓草已宿,而淹滯關外,尙未得一哭,累代祠板,漂泊空舍,主祀無人。情私之慘毒,固不足煩猥,而臣少抱奇疾,積年沈痼,北來以後,受傷於關塞風氣,殫力於原隰驅馳,百般危症,日增時加,今至難醫之境。目前職務,一任抛棄,涓埃莫效,罪戾徒積,以公以私,一遞時急。累陳疾痛之呼,未蒙大朝矜許之恩,至有辭疏還送之命,臣愕然失圖,惶悶罔措。噫,臣固無告一鮮民,零丁窮獨,身世悲涼,從以疾病危篤,生入玉門,已斷其望,臣之情事,其亦慼矣。況今春節向闌,列邑巡省,已踰其時,而各陵奉審,事體尤重。顧此病狀,雖欲忍死擧行,其勢末由,揆以邦憲,合被重律。玆不得不冒死仰籲,恭俟嚴譴。伏乞邸下,特垂睿察,鐫罷臣職,仍治臣罪,以昭法紀,千萬至幸。臣於請譴之章,不宜贅煩他說,而床簀奄奄之中,竊有所獻芹之誠,敢此尾陳焉。咸興,卽我聖祖龍興之地,而如周之豳·岐,漢之豐·沛,煌煌遺蹟,尙有存者。定和陵左麓外,是聖祖遺基,而其傍,有潛邸時讀書遺構。粵在肅廟朝,特命重修,物色至今宛然。一路士民,尙傳我聖祖勤學之德,於休盛哉。惟我東四百年右文之治,肇基于此,臣竊擬早晩歸奏,仰勉睿學,而目今病勢危綴,恐不得遂誠,乃敢移摹作帖,以備睿覽於貳極攝理之初。伏願邸下,寓慕於斯,常目在之,益加時敏,繼述我聖祖典學之謨,則臣雖夕死,與有榮焉。病甚氣促,倩人構書,語無倫脊,尤不勝悚慄云云。答曰,覽書具悉。卿其勿待罪,所陳是矣,可不留心焉?
應敎黃景源,副校理李奎采箚曰,伏以,正言具允明,以臣議巽軟,情地臲卼,臺垣一步,不宜冒進,而今臣所叨,卽聽政後初除也。一向自引,不謝恩命,亦非分義之所敢出,召牌之下,黽勉承膺,以草草數語,略效一日之責矣。其中三條,得蒙採納,擇蕘之德,臣實欽感,而第末端兩件答辭,誨責備至,臣誠瞿然慙悚,不知所以爲措也。捕廳事,近年以來,此弊轉甚,人多傳說,毒害生民之患,不可不嚴防,故以自今另飭之意,有所論列。李彦世等事,旣有所懷,不敢隱默,懇陳迷見,而此係大朝處分,不敢直請睿斷,乃有稟達之請矣。今承聖敎,大覺臣憒憒生疎之失,一言妄發,瘡疣隨現,臣何敢言責自居,晏然於臺次乎?引嫌而退,其所自引,太涉巽軟,揆以臺體,不可仍在。請正言具允明遞差云云。答曰,依達。
令平安監司李宗白書。王世子若曰,余惟安民固圉之方,亶係承流宣化之任。屛翰王室,在周已然,鎖鑰邊門,得準乃可。比者北宸之眷顧,在於西藩之可憂。百年昇平,備益疎於撤土,一朝事變,釁易啓於爭乘。見今艱虞之多端,奈此控制之無策。矧一路城池府庫甲兵之屬,無可恃,故千里方伯連帥鈐轄之權,難其人。惟卿,稟性剛明,飭躬儒雅。乃以不踰中人之貌,器識本自偉然,常懷無忝先祖之心,忠亮素所蓄者。名重於玉署東銓之選,政最於錦營南漢之治。原濕之役獨賢,夙裁夙著於衣繡,廊廟之望久菀,恩秩晩躋於橫金。悶世路之奔趨,逡巡斂跡,慨朝論之乖異,平正措心。蓋嘗歷試內外而俱宜,所以一有緩急而可仗。當樞筦之贊化,豈許遠離?軫方岳之需賢,爰托邊寄。玆授卿以平安道觀察使兼兵馬水軍節度使巡察使管餉使平壤府尹。卿其祗服明訓,益殫嘉猷。素有氷蘖礪操之稱,自當威生而奸戢,須勉樽俎折衝之略,以致遠服而近懷。想施設亟闡良圖,若稟裁可援常例。於戲,方當沖人代理之初政,詎孤大朝委畀之隆恩。先卿之訓克承,可謂有父有子,舊尹之政必告,佇見難弟難兄。故玆令示,想宜知悉。知製敎朴弼載製進
上在昌德宮。常參·經筵,以代理停。
自卯時至未時,日暈。申時·酉時,日暈,暈上有冠。
金尙重達曰,大司憲沈錥,執義閔遇洙,掌令宋能相在外,李光瀷武二所監試官進去,持平尹光纘武一所監試官進去,李壽鳳在外。今日以監察茶時之意,敢達。令曰,知道。
又達曰,明日常參,取稟。令曰,停。
尹光毅以都摠言啓曰,今日入直內三廳武兼禁軍及軍兵等中日習射,請出標信。傳曰,知道。
又達曰,同副承旨尹光紹,不爲仕進,牌招,何如?令曰,依。
吏批啓曰,正二品以上監司,京職兼差,載在法典矣。新除授京畿監司金若魯,資級乃是崇祿,依例送西,以兼監司下批之意,敢啓。傳曰,知道。
兵批啓曰,同知中樞府事金錫垕·金灝·李馹夏,僉知中樞府事趙昌愈,年老病痼,無望供職云。西樞雖是閑局,不可一向虛帶,竝姑改差,何如?傳曰,允。
有政。吏批,行判書鄭羽良進,參判李天輔進,參議沈星鎭進,右副承旨金尙重進。以李周鎭爲禮曹判書,朴起采爲正言,副護軍洪舜元·鄭欽先·元慶運,今加嘉善加資事承傳。
兵批,判書金尙魯病,參判金尙星未肅拜,參議柳萬重入直進,參知宋昌明病,右副承旨金尙重進。以李普春·崔尙衡·吳道興爲副護軍,金若魯爲知事,具允明爲司果,洪好人爲副司直,洪鳳漢爲同知。
傳于金尙重曰,和緩翁主駙馬,定於判書鄭羽良子,言于該曹。
又傳曰,今日已開政矣。駙馬揀定後,當爲下批,知悉。
吏批政事,追後,又以鄭知達爲日城尉。
尹光紹以禮曹言啓曰,和緩翁主駙馬三揀擇,今已經過·吉禮日期,以何間推擇乎?嘉禮廳爲先排設,然後凡干諸事,可以磨鍊。都廳·郞廳差出擧行,何如?傳曰,以六月旬前擇入,納采等禮,五月內擇吉。正日,五月入節後,有吉日擇入,可也。
又以禮曹言啓曰,和緩翁主吉禮日期,取稟草記,傳曰,以六月旬前擇入,納采等禮,五月內擇吉。正日,五月入節後,有吉日擇入,可也事,命下矣。親迎吉日,聚會諸日官商確推擇,則六月初六日,陰陽不將日,乃是婚娶吉日,而不無些少拘忌。六月入節以後,他無純吉之日,七月初六日爲吉云,何以爲之?敢稟。傳曰,以此日擧行,單子中,只點下者擧行。
又傳曰,禮判牌招,今日內使之奉審事,分付。
又達曰,禮曹判書李周鎭牌不進推考徽旨,今方捧入,而奉審命下之後,不卽膺命,事甚未安。更爲牌招,以爲擧行之地,何如?令曰,依。
又傳曰,奉審日晩,禮判牌去來催促,戶·兵判先爲入來奉審事,分付。
尹光毅以備邊司言達曰,前因惠廳堂上鄭羽良所啓,惠廳貢物價,應下木錢匱乏,不能及時繼給,貢人稱冤。令廟堂木錢有裕衙門,木二百同,錢二萬兩許貸上下,貢價待新捧,卽爲還報事,允下矣。戶曹木一百同,兵曹錢一萬兩,姑令許貸,待新捧,卽爲移報之意,分付申飭於戶·兵曹·惠廳,何如?令曰,依。
金尙重以訓鍊都監言達曰,軍器中緊要者,莫過於弓箭,而其所勁銳,在於監造之精妙。本局弓箭監官折衝李彦和,熟諳製造之法,爲任十年,多般經紀,盡誠監役。弓子新造二千八百五十張,修補一千一百八十餘張及長片箭新造一千二百部,修補九百三十餘部,俱皆精銳,其恪勤任事,誠爲可尙。宜有褒賞激勸之道,令該曹考例論賞,何如?令曰,依。
又以義禁府言達曰,首譯安命說,令該府嚴處事傳旨,曾有啓下矣。冬至使先來,今已出來,依例發遣府書吏拿來後,嚴處之意,敢達。令曰,知道。
又以忠勳府言達曰,忠淸洪州所在沙邑時島·沙蔘島,舒川所在烟島·開也召島等處漁場,乃祖宗朝賜與本府者也。勿論內外洋,與毓祥宮,分半收稅矣。自數年前,舒川開也召島,本郡鄕校,始稱立案處,不無徵稅之弊。故累次行關申飭,今年宮府差人,依例下送,則舒川鄕校,非但爲徵稅,又使金次才·金好白等,任自結箭於本府賜與之地,而京差以禁斷之意,呈于本郡,則乃反抑此扶彼,至以憑藉上司等語,肆然題狀,使不得接迹於收稅之處,已極寒心。設有立案,旣非國家賜與,不過呈本官受題者,比之於本府賜與,其輕重果何如?且續大典漁鹽條,橫侵疊徵註云,斜水箭網處,定界立標,納稅于該屬一處,毋得疊徵。違者,差人監色杖一百定配,官員啓聞罷黜。漁箭鹽盆私出立案者,毋論新舊,一竝爻周。或有更出立案者,或稱地主基主,私自捧稅者,竝以冒占公田律論事,明白載錄,則所謂鄕校之立案,自當歸於爻周之中,而舒川郡以地方官,不顧事體,亦昧恩賜與法典之意,分而二之,私稱地稅,又復結箭,勒捧船稅,事之可駭,莫此爲甚。當該守令,事當依法典請罪,而當此農節,往來有弊,姑先從重推考,本邑座首,令本道刑推,結箭人金次才等兩人,依冒占公田律例擧行,其所結箭處,亟令撤毁,所捧船地稅,卽令移給京差,更勿橫占之意,分付道臣,嚴飭,何如?令曰,依。
以平安監司狀啓,寧邊府使黃晸實病,旣如是沈重,不得已罷黜事,傳于金尙重曰,調理察職事,回諭。
上在昌德宮。常參·經筵,以代理停。
夜三更·四更,巽方有氣,如火光。
金尙重達曰,明日常參,取稟。令曰,停。
又達曰,備邊司郞廳來言,今日賓廳坐起日次,而領議政金在魯肄儀進,左議政趙顯命有病,不得來會云矣,敢達。令曰,知道。
又達曰,大司憲沈錥,執義閔遇洙,掌令宋能相,持平李壽鳳在外,掌令李光瀷武二所監試官進去,持平尹光纘武一所監試官進去。今日以監察茶時之意,敢達。令曰,知道。
李昌誼達曰,右承旨尹得載,左副承旨尹光毅,今日俱不仕進,卽爲牌招,何如?令曰,依。
金尙重達曰,諫院闕達,已至多日,事甚未安。除在外·試所進去外,正言朴起采,卽爲牌招,何如?令曰,依。
尹光紹達曰,檢閱黃仁儉昨已上來云,卽爲牌招入直,何如?令曰,依。
傳于尹光毅曰,承旨有闕之代,政官牌招,以在京無故人,備擬。
有政。吏批,行判書鄭羽良牌不進,參判李天輔式暇,參議沈星鎭進,右承旨尹得載進。吏批啓曰,判書鄭羽良牌不進,參判李天輔式暇,小臣獨政未安,何以爲之?敢稟。傳曰,只出緊任。
李益輔爲承旨,李應協爲修撰,朴垂裕爲禮曹正郞,吳彦佐爲司評。
兵批,判書金尙魯病,參判金尙星未肅拜,參議柳萬重病,參知宋昌明入直進,右承旨尹得載進。兵批啓曰,忠翊衛將韓弼良呈狀內,近得輪病,差復無期,斯速啓遞云。宮衛輪番之任,不可暫曠,今姑改差,何如?傳曰,允。
洪舜元·鄭欽先·元慶運爲副護軍,李普昱·洪樂性爲副司直,李燮爲同知。
趙宗濂爲假注書。
傳于李昌誼曰,大臣·戶判·禮判·騎判,卽爲入侍。
傳于尹光紹曰,昨日禮曹草記,以此日擧行爲敎,該曹如或未能詳知,以下擇日擧行事,分付該曹。
傳于尹光紹曰,戶判·禮判·騎判入來,則與承旨先爲詣閤,大臣如不入來,則追後入待。
李昌誼啓曰,領議政金在魯,依下敎來待矣。傳曰,入侍。
京畿監司洪鳳漢申本,前判中樞府事閔應洙,二月朔月廩不受事,令于尹光紹曰,更爲輸送。
尹光紹以侍講院言達曰,本院新除授文學沈鏽,兼文學尹東度,除拜有日,尙不出肅,卽爲牌招察任,何如?令曰,依。
備邊司薦望,趙東夏爲平安兵使。
正言朴起采書曰,伏以臣才本庸愚,百不猶人,而猥占科第,濫通仕籍,雖在郞署末官,尙懼不堪,隨分任情,實無進取之念矣。薇垣新命,忽下於千萬夢想之外,臣誠惝怳震惕,無地自容。雖欲感激恩數,冒沒趨謝,而自知甚明,無路承膺。自除本職,不寒亦慄,縮伏俟譴之際,今以本院闕達,召牌下降。臣雖至愚,亦粗知不俟駕之義,況復代理聽政之初,尤當蹶趨承,以效延頸之忱,而惟以承順爲恭,罔念人器之不稱,則其於辱朝廷羞臺閣何?顧臣所叨職名,卽歐陽脩所謂,以七品之官,繫天下之事,任天下之責也。然則國家之治亂安危,專係於斯,朝廷之利害得失,亦由於斯。信乎臺閣者,有國之所重,而朝廷之所宜愼簡者也。豈可使新進下品之流,冒居重任,進有未信之嫌,退有不言之誚,去就失據,語默昧宜,惟冀免罪咎,尙自不暇,安有進盡忠言讜論,以補初政乎?且臣老母宿病虛泄之症,積年沈痼,進退無常,恒有澟澟之憂。又當換節之時,別症添㞃,食飮專却,神氣昏瞀,臣左右扶護,焦遑罔措,萬無暫時離捨之路,官職去就,已無可論。玆敢隨詣闕下,疾聲呼籲於离明之下,伏乞亟削臣職,以便救護,仍治臣罪,以勵群工,千萬幸甚。無任屛營祈懇之至。答曰,覽書具悉。爾其勿辭,俟母病間察職。
文學沈鏽書曰,伏以臣妄言獲辜,三載譴黜,幸蒙恩霈,復入脩門。臣方斂迹訟愆,以爲自靖之圖矣,不意春坊新命,忽下於屛蟄之中。霜雪雨露,莫非造化,臣誠惶恐震越,罔知攸處。仍念臣疎樸鈍訥,最居人下,而釋褐之初,親承大朝面飭,臣雖甚迷蠢,豈敢不夙夜佩服,思所以圖報萬一,而曾忝言地,粗效一日之責,略論目下數事,只出於有懷必達之義,而前後聖敎,旣嚴且截,責之以黨習,至今追思,惶愧無地,而至於大僚之過加疑怒,臣誠莫曉其所以也。設令大臣眞有可論之事,身帶言職,何難直斥,而借一武夫,乃爲崎嶇之說也?大臣疏語,僚臺避辭,皆是情外,到今時移事往之後,臣亦何可費辭追辨,以重傷事體乎?自蒙甄敍以來,猥荷大朝抆拭之恩,荐降除旨,而顧此罪戾之蹤,斷無束帶趨朝之望。況此离筵勸講之職,責任本自不輕,方當睿學日就,尤宜十分愼簡,有非如臣譾劣,所可堪膺。玆於召牌之下,不敢唐突冒進,謹此隨詣,拜章徑歸,臣罪至此,尤萬萬。伏乞睿慈,察臣危苦之情,怜臣臲卼之跡,亟許鐫削臣職名,仍念選部,勿復檢擬,俾得退守本分,以靖私義,千萬幸甚。臣無任祈懇屛營之至。答曰,覽書具悉。爾其勿辭,從速察職。
持平李壽鳳書曰,伏以我邸下,勉承聖志,代理庶務,一初鼎休,群聽咸聳,臣民忭祝,曷有其極?乃者柏府新命,忽下於病淹僑舍之際,驚惶悚蹙,靡所容措。臣本迂愚蹇拙,與世寡儔,前年一疏,亶出憂聖躬之獨勞,慨世道之益渝。儒臣力斥,已是烏有,臺臣之巧肆誣詆,又何故也?其所以極意張皇者,都不關於臣事,則與之呶呶,亦覺疲惱。臣固付之詤囈,猶然一笑,然臺職去就,於是乎益無可論者矣。今豈以聖恩之誤加,而自犯冒進之譏乎?抑臣又有情私之至悶切者,臣母今年八十有一矣。八十者,一子不從仕,卽禮經之所訓,而國典之所許也。臣之從宦,蓋在母年望八之後,則臣固未嘗不以祿養爲心。臣母素有塊癖之症,秪以藥餌爲命,病源逐年益痼,衰氣如日漸下。前則寒發而暑則止,痰結而溫則解,今則寒發而暑亦發,痰結而溫亦結。委頓床席,寧日全少,左右扶將,在子惟臣,臣何忍暫時離捨,以爲供仕之計乎?伏惟聖朝,以孝爲治,仁澤旁流,耆艾癃疾,莫不有養。伏乞离明,俯賜矜察,亟命鐫削,以彰慢蹇,仍許歸養,俾遂至懇,不勝幸甚。臣以公則引義,而祈免矣,以私則陳懇,而乞歸矣,不宜更有他說,而區區芹曝之誠,不能自已,略陳一言。勤學勤政,卽邸下之日不暇給者,而學之道,只在明理力行。以政而言,則有典禮焉,有刑賞焉,有軍旅焉,有財賦焉,錯綜紛氄,其緖千萬,而其理,則一而已。明於理則綱擧領挈,行之也易爲力耳。是以,帝王家爲學之法,非如章句小儒比解訓詁,必以虛心遜志,講明理義爲主,旣明其理,而又以力行爲先。雖以玉藻九容言之,知其頭容之宜直,目容之宜端,手容之宜恭,足容之宜重者,是明其理也。知其頭宜直,目宜端,手宜恭,足宜重之理,而頭容必直,目容必端,手容必恭,足容必重者,是力行也。惟邸下於開筵講討之時,沈潛玩繹,積習融貫,事事而窮其理,物物而窮其理。理之旣明,而又復反之於心,而驗之於躬,居安資深,左右逢原,則欲堯卽堯,欲舜卽舜,學而至於聖者,不過如斯耳。今日登筵之臣,固多文學彬彬者,而窮居讀書,操履篤實,宜不及山林靜修之士。古之王公,以布衣之交爲重者此也。臣謂抄選諸臣,不必縻以職事,皆以書筵官招之。晝筵夜席,接見無常,聽其言於討論啓沃之間,觀其行於揖讓注錯之際,則其有助於我邸下明理力行之實者,夫豈淺淺哉?惟邸下念哉。臣於昨年,久客關西,皆聞風謠物情。土利不敷,生理苟略,旣無挽漕四散之費,又無通商賤出之患,而一年之耕,不足支數口半年之食,三庫公債,最爲一道巨瘼。利竇四出,逐歲煩擾,加利添給,如水潛漬。猾倅之掊克,奸吏之潤橐,皆由此塗。臣謂申飭道臣,別加糾禁,守令之因公債營私者,一切重究,則倒懸之民,庶可蘇息。使行相續,貽弊亦深,一使之少損謹飭,則遠者貽弊十餘年,近者貽弊六七年。夏初儐使之威簡飭下,冬間節使之從容就道,而列邑吏民,如受大惠,他可推而知之也。凡係使行,朝家不宜循例應副,而別加遴擇也審矣。嗚呼,以六千里,而爲讎人役者久矣。乃以彼人憂喜,爲吾憂喜,不亦哀哉?況天下事變,本自無窮,陰雨備豫,不可少忽,則壯武精抄之六朔操鍊者,法意甚重,而疎惰怠慢,便成流弊,有期而太半不會,不會而尋常無罪。會者則只按簿點名而已,未嘗一放矢,一放砲而罷,如是而孰有私自鍊習之人哉?臣願自廟堂,申飭道臣,勿使一任其疎慢宜矣。海西則騎士一弊,興怨如火,斫指圖免者已種種,而兔罝赳赳之輩,亦將斷弧而思隱,不亦悶哉?臣果屢宿村舍,慣聞其說,或云入京則輒逢叱捽可冤,列伍則士庶無別可冤,而皆非切己之言也。其切己之怨,則專在資裝一事。一年資裝而甁甖告罄,二年資裝而賣田賣宅,三年資裝而擧族欲散,如是而孰無懷怨之心哉?雖有決科之路,進身之階,而人不願入者此也。元額保籍,稍加增損,而以給其資裝,番次久近,略變規例,而以便其操鍊,則亦豈無從長捄正之策,而朝家之一向斷置,非計之得也。臣願稟于大朝,與廟堂之臣,熟議變通,以救其弊幸甚。臣無任激切屛營戰恐祈懇之至。答曰,覽書具悉。大朝方講究善策矣。其他事,竝依施焉。所陳切矣,當留念焉,而依所陳許遞矣,歸養焉。
八道儒生朴徽鎭等書曰,王世子邸下,伏以儒賢之於世道,所係大矣。進而行其學,足以致君而澤民,退而守其志,亦能範俗而牖後。是故,生則待之盡其誠,沒則報之隆其禮,惟彼區區祠屋之設,俎豆之享,固無足加損於其人,而國家非此,則無以示重道之意,士林非此,則無以寓尊賢之誠。斯文之盛衰,治化之興廢,未嘗不關於此,此任世敎者之所不可忽焉者也。夫書院之設,粵自白鹿而始,朱子於此,蓋嘗惓惓經紀矣。逮夫皇朝,其設甚廣,而必以先賢道德之表著者,而尸祝焉,以爲慕仰宗師之地,此所以邦敎風動,文化日隆者也。恭惟我朝右文之治,動法中華,學校之外,又有書院,實自紹修之享文成公安裕諸賢爲始,而先正臣李滉,又以白鹿遺意,聞之于朝,奉揭恩額。夫以士林之所自建,所私享者,必欲關由朝家,恩出君上者,豈不以敎化之本,在是故耶?自是,凡儒賢所居及遺塵播馥之處,無不建院而立祠,一有道學足以承群賢之統緖,德業可以爲百世之師表者,則必擧尊享之禮,以盡崇報之道。此實多士之所矜式,列聖之所表章,而其有補於世道風敎者,不其大矣乎?臣等久沐聖朝菁莪之化,躬覩邸下代理之休,區區欲贊右文之化者,竊謂不後於朱子·李滉,而伏況邸下始初之政,首及於崇儒,凡在巖穴之士,無不以禮招延,則況有道德學問,粹然爲一世儒宗者,其人雖沒,其德難忘,可不思所以卽其居,而建其祠,以昭隆報之典乎?臣等竊念,故右參贊臣李縡,早謝榮途,養德林泉,大朝之所欲必致,而邸下想亦有不及相見之歎矣。若其道德之純至,造詣之超絶,邸下或未及深知,臣等請一一陳之,以冀离明之垂覽焉。縡明睿英造,生質絶異,仁恕樂豈,德性孔懿,早有求道之志,專心聖門之學。惟其天資近道,故不由師承,而自有默契融會之妙。立心純篤,故眞積力久,而優入高明廣大之域,蓋其爲學也。絶去雜伯功利之說,擺脫俗儒口耳之習,直尋洙泗道緖,一遵程·朱正法。常謂人而不志於仁,非人也,學而不期於聖,非學也。以誠直爲主本,以敬義爲用工,窮理則毫分縷析,非得於心則弗措,讀書則字求句玩,必踐諸己而乃已。知行交須,博約兩盡,以爲義理之心,頃刻不存則人道息,而所以省察持守者,罔間於幽顯,以爲爲學,當鞠躬盡悴,死而後已,而所以勇往力進者,不懈於始終,赤心爲己,俛焉孶孶。其爲道也,本於孝悌,而可以盡性,養其良心,而足以至聖。自灑掃而推之治平,由德行而發爲事業。故自志道以來,於六經四子濂·洛群賢之書,無不切己體認,而尤以朱子所編小學一書,朝夕講習,未嘗須臾或輟。雖在篤老之年,猶以先輩所稱小學童子自居,而勸敎後生,亦必以是爲先。此可見其根基深固,門路端的,本末有序,體用兼備者也。是以,發言制事,不騖高遠,不事矯激,一出於眞實無妄之心。天然自有之中,外若不甚矜持,而威儀動作之間,繩尺不差。中實不設畦畛,而陰陽淑慝之際,界限必嚴。物我無間,至誠惻怛,表裏如一,光明灑落。雖其得於天者爲然,而學問之力,充養之功,又安可誣也?及至年彌尊而德彌卲,義愈精而仁愈熟。和順旣積,英華自發,望之儼然,卽之溫如。揚休山立,和氣一團,而可知伯子之煞用工夫矣。天高海闊,氣像卓越,而方驗紫陽之銖累寸積矣。其見於行者,居家則事親極其孝,奉先極其誠,瞻依松楸,朝夕省拜,未嘗以衰老疾病而或廢。敦宗恤匱,恩意周洽,接人待物,誠心藹如。處世則進退必以其道,語默惟義所在,確乎介石之操,不以遐遯而自悔,惓焉宗國之憂,不以旣退而少弛。若其及門之士,難以數計,雖窮荒極漠之地,莫不擔躡而至。盈門溢座,講舍常窄,隨才高下,敎有次第。顓蒙者啓發,狂簡者取裁,如群飮于河,各充其量。蓋其至誠誘掖,樂而不倦者,三十年如一日。雖在疾病難强,口呿不言之時,猶且手畫指授,不以爲疲。自有賢門授徒以來,未有若此之盛,若此之勤者也。又設爲講規,勸諭儒宮,始自一鄕,遍至諸路,化遵所及,靡不家誦而戶讀,蔚然有作成之效,此則興學育材之功也。朱子語類,編秩浩汗,記者非一人,故語多疊複,意或艱晦,讀者病之。縡費一生精力,而抄節之,使學者得其節要,而易於看解。近思錄所載者,有宋四賢之訓,而其所由來,則六經四書是也。縡泝其本,而輯其要,隨其類例,編爲一書,名之曰近思尋源,使學者曉然知前聖後賢所傳之一致,備述焉學之工程,而檢身有錄,則莫非平日躬行之實跡也。參酌四禮之情文,而便覽有書,則實爲有家百代之指南也。事有常變處尤難,此累篇宙衡之作,所以示權度之不差也。世入懷襄,大義日晦,此一部尊攘之篇,所以明春秋之遺旨也。與夫朱書箚疑之釐補,栗谷全書之纂次,其他編古而垂法程,記聞而寓斧鉞者,未可殫陳。要皆闡前人之未發,惠後學於無窮,此則論著刪述之功也。嗚呼,以縡正大之學,經綸之志,出而得展其所蘊,則一變至道之盛,庶幾可見,而卷懷丘壑,自靖而止,豈天未欲平治我國家耶?迨其末年,仰邸下仁聞之夙彰,荷大朝恩諭之鄭重,疾病之中,輒自感泣。每謂脚力可以升降殿陛,言語可以參涉講說,則一遂趨造之願,少伸耿結之忱,而一疾痼留,此志未就,天不憖遺,奄忽至此。此志士之所共嗟悼,而重有慨於生民之無祿,世道之不幸也。雖然,以縡生於季世,而所闡者窮理正心之學也。處乎林野而所任者,扶世立敎之事也。心性之分,議多同異,至縡辨說極精,而學者始有標的。義利之際,人多眩瞀,賴縡確立不撓,而擧世以爲儀範,距詖淫之異說,而正道得以扶植,嚴忠逆之大分,而人紀有所維持。雖使掩關深臥,無言無作,而小人固有所畏,而戢其惡,君子固有所恃,而勸於善。如崇山巨海,未見運動,而品物潛賴,其興雲雨,發膏潤之利。又其論述發聖賢之精蘊,淵源漸四方之英俊,不徒煥人文於一代,抑亦壽道脈於萬世,正所謂其功反有賢者也。噫,昔韓愈作序送楊少尹也,盛稱休退之節,而終以沒,而祭社期之。以縡文章之炳煥,標望之淸切,再登高科,早儀明廷,朝夕巖廊,平步可到,而顧乃不及乎强仕之年,超然遠引,不竢終日。惟此勇退一節,已非楊之可比,而縡以此爲晩年塵刹之報,則其有功於世道亦大矣。況其力倡聖學,嫡傳正道,卓然爲斯文之宗盟,士林之山斗,則在今崇德報功之道,雖家尸而戶侑,猶不足以爲泰,況於平日講道之場乎?惟彼龍仁之寒泉,卽縡丘墓之鄕,而居於斯老於斯,遠邇學子之所坌集也,日夕誦聲之所洋溢也。詩書六藝之敎,實於是行焉,薰陶一世之化,亦於是基焉,而畢竟衣履之藏,又於是丘,則此豈可以尋常栖息之地論之哉?噫,日觀一頹,墓草三宿,金聲玉色,永閟重泉,江漢秋陽,普切追思。詩曰,高山仰止。又曰,何日忘之。臣等之景仰感慕,何地可寓耶?荒涼舊宅,遺跡宛然,寂寞泉林,英靈孔邇。見者爲之躑躅,過者無不敬式。數十年講學之地,誠不忍其廢爲荒蕪,謀所以立祠妥靈,一以寓羹墻之慕,而無闕俎豆,一以爲藏修之所,而不廢絃誦,多士同願,八域齊聲。玆敢裹足合辭以聞,蓋以事體重大,不敢以私意,而擅建也。臣等又竊念,書院之設,其來已久,不能無末流之弊,故大朝深念其弊,至有辛酉令甲,而其所禁者,惟在於濫設疊享及不稟而私建者。若其人之必可祀,而非疊享非私建,則初未嘗有禁令也。如縡之道大德純,功存繼開者,其於一間屋,兩丁享,固非爲濫。且臣等非敢於縡桑梓舊里,杖屢所過,與夫功化攸曁之處,盡請建詞也,只欲設於平日所講道一畝宮之傍,如陶山之奉文純公李滉,石潭之奉文成公李珥,此豈可已,而得已者耶?況今法門衰敗,正學消亡,人心以之日益陷,世道以之日益壞,泯泯棼棼,莫之止屆。其所振作而激勵之者,顧不在於表一世所共尊之賢,以示嘉尙隆報之意乎?伏願邸下,深思崇儒重道之義,特許臣等之請,使一邦臣庶,咸仰一初之新政,惟在惇本而崇化,則斯文幸甚,世道幸甚。臣等無任激切祈懇之至。答曰,覽書具悉。書院申飭之時,豈敢請也?於諸儒務質之道,顧在學文中,其況八道,尤涉浮誇。初政之時,宜尙質爲敎,往修學業。
備忘記,旣有申飭,元良代理之初,此等浮誇之章,政院何其捧納?日初政,若此浮文,書院將遍國中。此後此等之章,勿捧。
乙巳三月初五日巳時,上御歡慶殿。大臣·戶判·禮判·騎判入侍時,戶曹判書朴文秀,禮曹判書李周鎭,兵曹判書金尙魯,同副承旨尹光紹,記事官朴師訥,記事官洪啓沃,記事官蔡濟恭,先爲入侍。尙魯進伏曰,日氣蒸鬱,此時聖體調攝,若何?上曰,一樣矣。尙魯曰,大王大妃殿氣候,何如?上曰,差勝矣。尙魯曰,王世子氣候,何如?上曰,好過矣。尙魯曰,王世子眼部紅暈益愈乎?上曰,今則快愈矣。上曰,卿等奉審壇所,何如?所見達之。周鎭曰,臣昨與戶·兵判,同爲奉審,而壇之廣狹高低可以修改處,戶判主管,故尺量商度矣。使戶判詳達,爲好矣。上曰,戶判達之。今將欲築者,無或太大乎?文秀曰,以木尺詳量見之,則內設二祭床,只可出入於其間,故極爲斟酌爲之,使之僅容,固無太大之慮。石材亦爲尺量,已無可慮,而甓則定其間數後,量其所入,分數燔造爲計。計其物力,無多入之慮,高低廣狹,亦似適中矣。上曰,堦石更加浮出,然後可爲乎?文秀曰,當加浮出,而不甚難矣。但預爲經營,然後可無窘迫之弊矣。尙魯曰,役處不過壇廣十尺加築則足矣。役無持久之慮,而至於石材,則預爲浮出,似好矣。上曰,十尺加築,則似無不足之慮矣。周鎭曰,竝享事,人皆欽歎,必無異議。雖以重事體之意,詢問于在外大臣·儒臣,豈有他辭乎?此便是已成之事,趁卽擇日,以爲凡干擧行之事,預期措備之地,何如?上曰,擇日則問議入來後爲之,未晩矣。文秀曰,典祀廳似當有之,而曾不設焉,甚爲草草。今番則典祀廳亦爲設立,似好矣。上曰,基址有可合處乎?文秀曰,有矣。橋之越邊,地靜水潔,儘有可合處矣。上曰,其處予嘗稱好處也。境淸泉淨,御苑中,無此比者,若設典祀廳,則誠潔淨可合矣。周鎭·尙魯皆曰,臣等亦見其處,極爲可合處矣。周鎭曰,臣取見謄錄,甲申年皇壇役事時,勿論壇役,壝門內外,布磚·築墻·造門等事,紫門監監役專當擧行。蓋闕內各處大小之役,紫門監例爲次知,故其時堂上筵稟,定奪如是矣。昨於壇所奉審時,紫門監監役金鳴魯,已爲待令,使之尺量磨鍊,則處事極爲精詳,且能解事,得人誠爲可幸。此與設都監時,分差監役,事件有異,依甲申年例,令紫門監監〈役〉,專當監董,何如?上曰,依爲之。出擧條上曰,戶判文書持入焉。文秀出去。光紹曰,八道儒生,爲故判書李縡,請建祠上書到院,臣等初欲以建祠之有禁令,退却矣,取考辛酉禁令,則只禁不稟建祠,而無上疏勿捧之令,故纔已捧入於小朝,而適入筵中,故敢達矣。上曰,八道皆來乎?光紹曰,然矣。似是科時,故來會矣。上曰,方當科時,留意於文字爲好,而如此上書,可謂不緊矣。士子輩爲如此事之故,文字盡爲滲漏矣。光紹曰,承旨有闕矣。當此皇壇擧動之時,承旨備員,然後該房擧行等事,可無苟簡,故敢達。上曰,政官卽爲牌招,承旨有闕之代,以在京無故人備擬事,書出榻敎,可也。光紹書訖,上曰,開政事,注書先爲出去分付焉。臣師訥,出外分付後,還爲入侍。上曰,領相入來云,注書出去,入侍事傳之。臣師訥出去,與領議政金在魯偕入進伏。文秀持戶曹謄錄冊,亦爲入來進伏。上曰,金尙迪狀啓,領相見之乎?在魯曰,臣已見之,而義州狀啓所謂以上日字,似有執頉之慮云者是矣。金尙迪,以有便宜爲之之敎,故下諭不爲傳示彼人,而以此惶恐云矣。金尙迪亦有以諺書送于臣,而苗賊已平定云矣。上曰,乾隆何如云耶?在魯曰,奸臣有正法者,故國人稍爲稱道矣。上曰,備局所在,參覈使諺書謄報草,注書持來焉。臣師訥持入。上命承旨讀之。上曰,此狀啓入來後,道臣辭朝乎?在魯曰,道臣辭朝之日,狀啓入來矣。讀至査案未完云云,上曰,此言是矣。讀訖,文秀曰,鍾音謂汝國之人,終不承服,是爲多幸云云,以此見之,可知其極力周旋,欲爲兩解之意矣。上曰,所謂員外郞,是鍾音之幕下乎?在魯曰,然矣。上曰,予於當禮,亦有量矣。其下諭雖爲之,使臣必能觀勢善處,故量而爲之矣。上曰,彼皇雖有國人稱道之說云云,而以此査事見之,可知其紀綱之無可恃矣。因其臣下之以微事,欲困辱我國,而信聽其言,至有此査,豈非猥濫之甚者?今雖苖蠻已勝,而國必不長,豈不可慮乎?尙魯曰,彼人問目,皆不成說矣。在魯曰,非眞不明之致,而欲彌縫,故其問目如此矣。大臣及兵·禮,先爲退出。上曰,戶判亦爲少退更入焉。戶判及承史皆少退,少頃更爲入侍。上曰,諸嬪房淸蜜,古則無之乎?文秀曰,淸蜜一斗,自顯廟朝戊申以後,始出矣。上曰,置之不妨。文秀曰,貴人房白苧布一疋,亦是戊申以後所出,而一疋苧布,非大段之物,亦置之,似好矣。上曰,此則與嬪房不可無差等,白苧則以貴人房以下無六字書之矣。文秀曰,生梨·大棗等果物,似爲不足,加定似好。上曰,不必加定,如有別入之事,當以小帖取入矣。文秀曰,所謂正朝燭,似不緊。臣初以正朝燭,謂除夜所用之物矣,仔細知之,則除夜所用之外,別有正朝燭云。此則拔去於謄錄,似好矣。上曰,依爲之。上曰,此冊纖密極矣。不有靈城,則此事何以能爲乎?光紹曰,雖有靈城,若非聖上節省之誠意,何以獨能爲之乎?上曰,此後爲戶判者,則必無事矣。光紹曰,不過按簿而行之而已。文秀曰,此後則必使戶判,專以活民之道,責之好矣。上曰,此文書已無難覈之慮矣。文秀曰,賢嬪宮所入,則此非常存爲前例之事,仍置不減,何如?上曰,置之爲宜,而但或有上殿所無之物,則當減之矣。文秀曰,此則臣當校准,依敎減之矣。上曰,依爲之,仍以謄錄冊下之。文秀曰,今番初試規矩,以柳葉箭·六兩取二技爲定,而取二技之法,一技不入格,則其後一技,仍爲不射矣。今番規矩極難,必難以二技俱入格者得充。初試數必有一技充付之事,而若以一技充付,則六兩三矢,大勝於柳葉箭二中,而今旣使柳葉先射,不能入格,則六兩初不射之。若一技充付,則充付者皆是柳葉箭,而六兩則雖善射者,無可射之道,豈不冤哉?臣意柳葉箭雖不入格,六兩亦使射之,似好矣。上曰,六兩之不射,誠冤矣。勿論入格與否,皆使射之,而六兩則不必盡射三矢,其一矢不踰,則其後矢,勿使射之爲宜。文秀曰,論其難易,則六兩二矢,比柳箭二矢,不啻倍難。若柳箭二矢克付,則六兩二矢之見落,亦甚冤矣。六兩二矢,亦使載於試記,以觀末梢似好矣。上曰,此則不然。柳箭二中,雖易而是入格規矩,六兩二矢,雖難而非入格規矩,六兩二矢,則不可取矣。文秀曰,若柳箭二中入充,則六兩二矢者,必有冤言矣。上曰,此則必不敢稱冤。自前奈無六兩二矢入格之規何?卿暫少退,招致闕內入直武士輩,問其物議,更達焉。諸臣遂少退,少頃更爲入侍。上曰,規矩問之乎?文秀曰,招致武士問之,則柳葉箭,則二中爲入格規矩,而六兩,則果無二矢入格之法云。法旣如此,則六兩二矢,固不可取之,而但六兩二矢之見屈於柳葉二中,其實則可冤。如有單技充補之事,則六兩三矢,與柳葉箭邊二中貫一中同視,而六兩先付似宜云矣。上曰,承旨書之。光紹承命書傳敎曰,今番雖命取二技,規矩則高,不無一技陞付之事。雖不參於柳葉箭者,一竝許射於六兩,而若或有一技充付之事,則六兩三矢入格,與柳葉箭三中,四分等劃,而先付六兩事,分付試所。書訖,文秀曰,臣於太廟執頉修改事,有所仰達者矣。宗廟春秋奉審,執頉修改,而奉審時,則本署提調禮曹堂上擧行,而修改時,則本署提調戶·禮·工三曹堂上擧行矣。戶曹堂·郞之不參於奉審,而只參於修改者,非但事體未安,執頉等事,亦有所緊關於本曹者。此後則奉審執頉時,與禮曹堂·郞,同爲擧行,何如?上曰,依爲之。出擧條文秀曰,木祭器之隨毁隨補事,旣已陳達蒙允矣。木器破傷,雖不是異事,而但新造未久,破傷者甚多。此則專由於守保之不謹,而亦由於廟官不能盡職之致。執頉時破傷者若多,而其中有故破新痕者,則守僕似不可不科罪矣。且漆木器,初漆再漆三漆,乃是定式,而詳見之,則似漆松烟而加油者然,甚爲麤劣,所見誠極未安。一倂以本板改造精漆,以備祭用,而過祭後,廟官親審洗滌,照數敬藏於一大櫃,着押封標,臨祭出用至當,以此定式擧行,何如?上曰,所達是矣,依爲之。莫重祭器,若是疎虞,其涉寒心。此後戶·工曹郞廳,眼同造成,躬親進排,若有不謹之事,當以重責。以此嚴飭,永爲定式,可也。出擧條文秀曰,大報壇更爲奉審,然後加築處,可以詳度,而物力之容入多寡,亦可以計數辦備,更以何日奉審乎?上曰,再明日奉審爲好。其日亦當送中使往看矣。文秀曰,然則再明日食後,臣當入來奉審,而臣之獨爲奉審,似如何矣。上曰,與禮判,同爲之宜矣。於是,文秀先爲退出。上曰,皇壇用犢乎?光紹曰,然矣。臣見皇明會典,蓋用犢矣。上曰,用犢何義乎?光紹曰,似是尙質之義矣。上曰,漢·唐·宋則不用犢乎?光紹曰,漢·唐·宋則臣未考見矣。上曰,周則用大牛矣。光紹曰,然矣。上曰,今番上言多濫者乎?光紹曰,臣則管工房,而工房所屬上言,則元數不多,故猥濫者少矣。上曰,以房各爲主管而見之乎?光紹曰,然矣。各爲分房,他房所管,不相與知,而有時見之,他房則謂多猥濫,拔去者矣。上曰,李福海文書不下乎?光紹曰,此則刑獄之事,故文案入于大朝,而姑未下矣。上命中官,其文案持來,而仍命承旨讀之。光紹讀招辭訖,上曰,此已遲晩矣,律將何如?光紹曰,按贓之法,八百兩爲極律。此則所用之數,過於八百。以其數則宜用極律,而聞禁堂諸人之言,以其公用私用分揀之,則私用所犯,爲六百餘兩,議律當不至於極律云矣。上曰,渠所謂公用,亦何以知之乎?且其糶租糴米等事,猶爲發明,此必有文書矣。光紹曰,此則雖有實事,非以贓罪論之者矣。上曰,錢物則皆已承服,其遲晩可謂易爲矣。以其趁卽遲晩見之,其人似非迷劣闒葺之類,而必其爲人能猾,故致有此濫事矣。光紹曰,實非庸劣之人云矣。上曰,其父年老云,年紀幾何?光紹曰,甲子年,其父以年七十加資。以此計之,似是七十四五矣。諸臣仍退出。
上在昌德宮。常參·經筵,以代理停。
自卯時至未時,四方昏蒙,若下塵。
尹得載達曰,兵曹參判金尙星,除拜後過三日,不爲出肅,依定式,推考警責,仍卽牌招察任,何如?令曰,依。
尹得載達曰,來初七日望位禮齋戒,初八日大報壇祭齋戒,初九日大報壇祭正日,初十日毓祥廟擧動相値,此四日常參,頉稟。令曰,知道。
尹光毅達曰,大司憲沈錥,執義閔遇洙,掌令宋能相在外,李光瀷武二所監試官進去,持平尹光纘武一所監試官進去,李壽鳳陳書受由。今日監察茶時之意,敢達。令曰,知道。
尹得載達曰,新除授右副承旨李益輔不爲出肅,牌招,何如?令曰,依。
令于尹光紹曰,持平李壽鳳書批還入,依所陳下係書許遞焉,三字以下。
尹得載〈以〉嘉禮廳〈言〉啓曰,本廳都廳前應敎趙載敏,時無職名,依前例,令該曹卽爲口傳付軍職,冠帶常仕,何如?傳曰,允。
兵曹口傳政事,副司果趙載敏。
尹光紹〈以〉都摠府〈言〉啓曰,當此連有動駕時,寶劍及前後侍衛守宮,不可不備員。副摠管趙東夏除拜外任之代,令該曹口傳差出,以爲備員侍衛之地,何如?傳曰,允。
兵曹口傳政事,趙明履爲副摠管。
尹光毅以武二所差備官,以試官意啓曰,試官趙東夏,昨日政,除拜平安兵使矣。試官之任,不可暫曠,令政院卽速稟旨變通,何如?傳曰,允。
尹光紹啓曰,因武二所草記,試官趙東夏,移拜平安兵使,令本院稟旨變通事,允下矣。原單子付標以入之意,敢啓。傳曰,知道。
尹光紹以侍講院言達曰,本院新除授文學沈鏽,陳書承批之後,又呈辭單,不爲出肅。卽爲牌招察任,何如?令曰,依。
李益輔以戶曹言達曰,頃日入對時,全羅道群山·聖堂·法聖三倉,漕運弊瘼,一倂釐革,成節目,添入於戊子元節目,定式施行陳達,蒙準矣。各樣弊瘼節目,別單書入之意,敢達。令曰,知道。
尹得載以議政府司錄,以領·左相意達曰,全羅道扶安縣所在,邊山左右山及海浦漁鹽,卽祖宗朝賜與政府之地也。政府本非米布衙門,員役朔下,專靠於此等之稅,而臣等體重事繁,西壁·舍·檢亦數遞,不能照察,略干捧稅,逐年減縮,使莫重恩賜之地,今至公然抛棄,全不收拾,實涉無謂。歲前自本府下送監官,行關於扶安縣邊山所付六面內二面,先爲摘奸,則田畓竝爲三百結,其餘四面,則所付量案,奸吏輩割半藏置。道臣因本府關,亦爲嚴關本縣,而終不出給,尙未得打量云,事之駭然,莫此爲甚。曾在戊戌年,京畿楊州地,綠楊場賜與之地,已有發遣郞廳,打量之規。今亦依舊例,政府郞廳,給馬下送,與扶安縣監,眼同打量,而若有如前慢忽之事,則更爲入達論罪宜當。以此分付,何如?令曰,依。
說書李顯重書曰,伏以臣之叨冒是職,今已四箇月矣。其間以母病,數次陳情,而已承乏備員,或至十日沐不出,區區延頸之忱,惟以筋力奔走,爲涓埃酬報之圖,而目今病情猝劇,有難出入講筵。玆不得不陳書請急,惟邸下特垂矜許焉。蓋臣稟氣至弱,受病最深,積傷於喪慼,重祟於水土。吐血之症,已成難醫之疾,少有勞攘,其發如期。日前有復發之漸,而未及調養,旋卽就直,今至三四日,有加無減,終日咯血,漉漉滿壺,實有頃刻危死之慮矣。俄者召對之令,遽下於屢日停講之餘,臣聞命欣悚,脫若沈痾之祛體,他不暇計,忍死趨入,而及夫退出,頭目旋暈,支節蹶痿,若將昏仆於地。以此醜穢之疾,萬無淹直之勢,伏乞离明,諒臣實病之難强,亟令鐫遞臣職名,俾卽歸家調治,以延殘喘,千萬幸甚。臣無任屛營祈懇之至。答曰,覽書具悉。爾其勿辭,調理察職。
戶曹參議李台重書曰,伏以新歲月正,我邸下受聖上明命,遵先朝故事,代理機務,卽行朝參,旋設賀儀,此國家之盛擧也。臣適於其時,被推蒙宥,留在旅邸,而疾病困篤,未能隨庭班後,舞蹈獻喜,秪延頸頌祝而已。不意因大臣陳白,以臣差下備局副提調,臣聞命驚悚,罔知攸措。欲以一書,備陳千不近萬不似之狀,而時無軍銜,呼籲無路,羈縻留待,視若倘來,實有頃刻不敢自安者。不得不往尋鄕路,歸身楸下,正如駭鹿挺走,望林卽投,分義道理,有不暇計矣。迺者地部新命,又下此際,是何臣罪愈重,聖眷愈勤,至此之極耶?感激震惶,不覺涕淚之被面也。仍念臣情勢窮隘,積犯逋慢,曲蒙聖慈之涵容,得有今日之全保,而若以煩猥爲懼,不一陳暴,睿鑑雖明,亦何由悉燭?臣之屛退,實在量己,區區處義,固已審矣。蓋不得其職則去,不得其言則去,不必賢人君子,乃能如此,凡厥臣分,莫不皆然。以臣粗率之性,拙訥之辭,當官而不能泯默,有言而不能斟酌,秪取一身之狼狽,屢煩聖朝之威罰,求之公私,有害無補。至若蔑效涓埃,徒費廩祿,又是義之所不敢出。故遂以謝迹周行,畢命丘壑爲定分。伊後除旨聯翩,幾無時月之間,而迷執膠固,一味慢蹇,至以囹圄爲家計,罷削爲茶飯,有所不辭,是豈臣樂爲而然也哉?每當朝家有事之日,非無一言自效之誠,而職是論思,戒在金緘,罪積不匡,愧悚無地。不暑而汗,不寒而慄,有時繞壁彷徨,直欲逃遁而不可得,臣之負聖上,亦已多矣。如是挨過,十年有餘,乃忽於改秩之後,以掉脫三司爲幸,揚揚就列,享有尊榮,則是眞占便宜,叨寵利之賤夫也。臣雖汚下,豈忍爲此?又況聖諭開釋,至示悔悟之意,嚴命催督,亦有任使之敎。雨露霜雪,恩威俱宣,而咫尺之守,猝難變改,終不能一肅天陛,仰答殊眷,則當此离明代照之初,置從前廉隅,有若無故膺召,彈冠束帶,唐突進身者,寧有如許義理,如許去就?是亦臣窮命,有以致之,不待臣辭之畢,而可蒙務諒矣。臣於前後除拜,無論緊慢冗顯,一不敢承當,故未嘗以職任,踰濫爲辭。若今所被籌堂有司之命,實甚駭愕,有不容曠日虛帶者。蓋是職之設,肇自宋代,莫不以當世名流,與聞廟謨。逮至我朝,尤重此任,先輩膺選,僅可指數。挽近以來,雖不如古,猶且踐歷俱備,可堪需時之人,擇而授之,以收其用。未有如臣白徒,一朝橫攬者,誠莫知何爲,而致此也。臣本海上一布衣,疎愚迂僻,全不曉事。又未曾從事仕宦,無所聞見,國典朝章,兵計民隱,一皆昧昧。甚至尋常吏文,多不能句讀,循例署押,亦無以占位,斷斷若是,臣何敢飾辭?此必有人以臣欺大臣,而大臣因以上誤聖明,臣固自愧之不已,重爲朝廷惜此擧措也。然此特言臣平日自靖之義,新除不稱之實爾。目今痼疾㱡㱡,有朝夕溘盡之勢,敢此尾陳焉。蓋臣初爲水土之所傷,加以喪慼相仍,舊痾新恙,日漸沈篤。自前年西塞幾死之後,遂作廢人樣子,痰火二症,迭相發作,胸膈結塞,呼吸促急,晝則昏昏若醉,夜輒懆懆如焚,啖食日減,肌膚日削,志意怳惚,精神迷瞀。平生親舊,或對面而問誰某,尋常酬酢,稍更端則便茫昧。如欲攻下,元氣先陷,少施滋補,心熱大熾,醫人却走,束手無策。假使延拖時日,不過床褥間未冷之屍耳。今番往還,限死爲行,重致添傷,一倍委頓,以此症形,跬步之內,決難運動。雖欲進伏京裏,恭請誅罰,而萬無自力之望矣。玆敢以數行文字,從縣道哀籲于銅龍之前,伏乞邸下,察臣本來微諒,怜臣積年痼病,特命選部,盡削實兼兩任,攸司重勘新舊辜犯,以肅朝綱,以安賤分,千萬幸甚。臣無任涕泣祈懇之至。答曰,覽書具悉。爾其勿辭,從速上來察職。
定山幼學李碩采書曰,伏以追遠報本,子孫之常情,存亡繼絶,國家之盛典。臣等俱以璿派殘葉,零落散居,故家墜緖,淸門爲庶,固不足言,而第胤後之嫡孫久絶,不祧之廟享永缺,言念先烈,寧不痛心?幸際我聖朝,親族恤祀之日,不顧蹤地疎寒,敢將哀痛之私悃,冒萬死齊籲。事雖切急,跡涉濫越,罪無所逃。蓋臣等先祖良惠公溫寧君臣䄇,卽我太宗大王第三子也。諸王子中,寵遇偏隆,而不幸早沒,悼念冞篤,不忍遠窆,特賜葬地于東門外禁標之內,生死哀榮,可謂冠絶一世。有子牛山君臣踵一人,而逮夫戊午,與子龍城君臣援,茂豐副正臣摠,韓山正臣挺,花原正臣揀,錦川正臣抃,靑陽正臣揵等六人,騈及於士禍,一門慘禍,千古至冤。中廟改玉,卽賜伸復,而其中茂豐副正,天姿絶世,善屬文,解音律,有王子晉之風。且以學行忠節,名於一代,與忠愍公朱溪君臣深源,先正臣文敬公金宏弼,文獻公鄭汝昌,匹美齊休。事實俱在於贈持平臣南孝溫所製行狀及戊午錄,又雜出於先正臣文成公李珥文集中,至今塗人耳目者也。肅廟朝,特命旌門,逮我聖上戊午,追贈君號,隱卒崇終,榮寵備至,而第其子孫僅僅得全於覆巢之餘,散落鄕曲,零替殘弱,無復餘地,而支分派疎,不識宗孫之在於何處,時閱家乘,恒切忝厥之痛。臣等與若干諸族相議,來尋溫寧君墓,則尺碣剝落,丘壟荒頹,長爲樵牧之場,而便作無子孫之古墓。行路指點,尙且惻怛,況在後孫,曷不心惕而顙泚也哉?於是乎轉尋溫寧君奉祀孫龍城君之後,則至五代孫奇男,其嗣遂絶,而嗣絶之後,溫寧君廟主,亦不知何在,寧不痛哉?太宗朝三大君七王子,擧皆嗣孫蕃衍,廟屋嵬奐,而獨於臣等先祖溫寧君不遷之祀,絶已久矣。重以天屬神棲,至於淪失,寧有是哉?肆以立宗主祀之意,詢議諸宗,則擧以爲龍城君之嫡孫旣嗣絶,而龍城君之支裔,亦無聞焉,則當於龍城君第二弟茂豐君子孫中,擇定可堪宗祀人,而計其昭穆,則幼學臣東采,强近最長者,又是宗望所歸,將以東采,立後主祀,而事關倫紀,體重宗嫡,非循常與受立後之比。玆事得以上徹於大朝,聖旨特允其立後,而宗簿謂春曹當據例稟處,春曹謂宗簿當考牒請施,互相推托,閱歲因循。倘非朝家特旨處分,則立後一事,無時可完矣。竊伏念聖上頃於孝寧大君臣補建祠也,深怜芬苾之凄涼,特侈廟宇之重奐,則臣等先祖溫寧君,卽孝寧之同氣,而最被先王之寵渥者也。廟主之淪失,不啻祠宇之傾頹,則情境悲慘,尤有倍焉。特垂愍典,宜無異同。且伏念曾於公·翁主絶祀之家,或因廷臣筵白,或因宗簿草記,俱許立後尸祀,則又況親王子事體,視他有別者乎?只緣子孫之殘微流散,末由登聞,未蒙我聖朝不殄人宗之殊典,則此莫非臣等誠孝淺薄,不能尊祖敬宗之致,臣等之罪,可勝誅哉。玆敢不避僭猥,相率陳暴於离明之下,伏乞邸下,俯察矜愍,以幼學臣李東采,特定臣等先祖良惠公溫寧君宗嗣,使傍枝達幹,以小宗繼大宗,則庶幾不悖聖人之禮,無餒若敖之鬼,幽明感幸,必有結草之報,而在聖朝親親及民之化,豈不亦與有光乎?惟邸下深留睿念焉。答曰,覽書具悉。書辭令該曹稟處。
令開城府留守兼管理使黃梓書。王世子若曰,治道貴激揚之方,必取恬雅之操,舊都重鎖鑰之任,幸得保釐之才。初旣僉擧而允諧,玆庸乍遞而旋授。惟卿志操剛毅,姿稟精明。孝友忠淸,襲得家庭緖業。流離顚沛,歷盡世路風波。平日之溫飽非心,每於名節上砥礪。中年之進退不苟,久矣田里間栖遑。素心則秉義不回,薄譴則匪怒伊敎。跋涉出遼薊之野,不憚往役之勞。低徊懷郡邑之章,幾多沈屈之嘆。到底氷淸而蘗苦,所貴一揖而三辭。閉戶恥追逐之風,退然一介寒士。斂跡避傾奪之路,眞箇當世完人。所以三十年立朝,尙滯下大夫之列。特命二品班超秩,仍畀長風憲之官。勵世軫聳勸之方,聖簡非偶。憂時效忠懇之悃,卿心可觀。往者松留之作窠,果見廟剡之屬子。尹玆土而作翰,咸曰得人。不終日而褫鞶,余知非罪。肆聖上遂仍前命,唯吾卿可釐玆方。民物繁華,蓋西門一都會。山河險扼,寔東土大關防。織路之使星相望,供費難繼。逋役之遊丁新括,衆心益騷。非簡約,難以節冗繁,非公正,難以止怨謗。玆授卿以開城府留守兼管理使,卿其誕膺寵命,益殫乃心,必欲崇廉而奬淸。可見聖眷之隆摰,今乃辭內而居外,庶遂卿志之沖謙。沽名衒才,世豈無幹當者類?救時矯俗,余則取退讓底人。入參備局之機要,爲任旣重。出兼管理之事務,惟爾克諧。凡諸裁稟之規,惟宜典常是倣。於戲,惟大朝往釐之命,蓋示嘉賞之心。故沖人代理之初,益軫委任之道。念省費節用之責,固卿所能。顧移風易俗之方,寔余攸望。故玆令示,想宜知悉。知製敎鄭宲製進
上在昌德宮。常參·經筵,以代理停。
金尙重達曰,大司憲沈錥,執義閔遇洙,掌令宋能相在外,掌令李光瀷武二所監試官進去,持平尹光纘武一所監試官進去,一員未差。今日以監察茶時之意,敢達。令曰,知道。
金尙重以都摠府言啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。傳曰,知道。
傳于尹得載曰,此是元良代理之初,此後動駕時,則實承旨中,以何承旨留院爲稟。
尹得載啓曰,明日大報壇望位禮擧動時,承旨一員當爲留院,何承旨留院乎?敢稟。傳曰,右副承旨爲之。
傳于尹光毅曰,以今番侍衛,仍用於謁聖擧動時。
傳于李昌誼曰,香祝前路頗遠,故欲於曾前處所爲之。獻官及守僕奉香祝,先詣于齋殿門外以待,則當爲親押傳香。依此擧行,儀註則置之。
尹得載啓曰,校理金善行,判府事閔應洙處問議後,有入侍之敎。今方入來矣,敢稟。傳曰,詣閤。
尹光紹以侍講院言達曰,本院下番說書李顯重,連日入直矣,以身病陳書,受由出去,司書朴盛源受由在外,兼司書金陽澤以本職牌不進徽旨未下,兼說書黃仁儉入直翰苑。他無推移之員,不得已以上番,姑降入直之意,敢達。令曰,知道。
己巳三月初七日申時,上御歡慶殿。問議儒臣入侍時,右副承旨李益輔,校理金善行,假注書趙宗濂,記事官蔡濟恭·黃仁儉進伏。上曰,儒臣進前達之。善行曰,臣以筵中聖敎,詳傳於相臣,則相臣於竝享事,不勝感歎矣。以爲,當初已有竝享之議,先朝亦欲行之,而壇名大報,則竝享,終似如何於報字之義,故只祀神宗皇帝,此時未及見正史故也。今見正史,則壇名亦無可論云,而情勢難安,方在待罪中,不敢獻議矣。祀典事,則以臣祭君,無出於禮文者。先朝此事,只出於一時義起,今番特祀,亦當博詢於知禮者,而行之爲宜矣。上曰,竝祀之後,似當有告由,不爲告由,而翌年始祭,則豈不怪異耶?竝享事,則果無異議乎?善行曰,竝享事,則敬歎矣。但以郊社祭天之禮,不可以祔太廟入世室之禮,旁照也。旣享毅宗皇帝,則當祭毅皇,而神宗位告由一款,未知如何云矣。上曰,文王配於明堂矣。善行曰,郊社配始祖,而明堂則以德高之君配之,故文王以配矣。上曰,見正史後,有大報之義云耶?善行曰,臣以左相難愼之言傳之,則以爲,此是義起之事,當斷自宸衷云矣。上曰,近來儒生輩,必以爲高皇帝賜國號冕服,而何不入於大報壇云爾,此則事體異矣。此後亦必有如此之論,年少臣子,當知此意矣。金善行退出。上命承旨讀北伯李鼎輔狀啓訖,承旨曰,監司卽臣之兄,故臣亦聞之。德陵舊碑,不可不改立新石云矣。上曰,碑字則尙可見之云耶?益輔曰,多有漫漶處云矣。上命承旨書傳敎曰,曾因前咸鏡監司李箕鎭啓聞,慶興德陵舊碑,其令更爲磨刻者,非徒不爲張大,舊蹟今不可泯之意,而今覽道臣申聞,意雖是也,若此舊碑當埋置。孔聖豈不云乎?繪事後素,詳備之新碑,豈若昔歲之舊碑乎?更雖磨刻,誠若申聞。以申聞觀之,今存十一字,自可以垂盛事於來世,而亦不無磨洗之事。仍舊碑更不磨刻,卽其處設閣,以爲永垂舊蹟事,令該曹分付本道。上曰,工役省否,不必論,而舊碑埋置,誠可惜矣。益輔曰,伏見傳敎,欽仰殿下尙儉奉先之德矣。
上在昌德宮。常參·經筵,以代理停。
夜二更,月暈。
大王大妃殿·中宮殿·賢嬪宮,藥房口傳問安。答曰,知道。
大駕入齋室後,政院·玉堂·藥房口傳問安。答曰,知道。
親傳香後,政院·玉堂·藥房口傳問安。答曰,知道。
望位禮後,王世子遣宮官問安。答曰,知道。
政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
李益輔達曰,大司憲沈錥,執義閔遇洙,掌令宋能相在外,掌令李光瀷武二所監試官進去,持平尹光纘武一所監試官進去,一員未差。今日以監察茶時之意,敢達。令曰,知道。
李昌誼達曰,左議政趙顯命箚子到院,而以齋戒留院之意,敢達。令曰,入之。
尹得載達曰,來十一日輪對,取稟。令曰,停。
藥房提調金尙魯,副提調李昌誼啓曰,朝晝異候,伏未審此時,聖體調攝若何?日昨批答,有後日次入侍之命,而今日將爲動駕,臣等率諸御醫,趁早入診,詳察聖候爲宜。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則一樣,而後日次入侍,宜矣。
傳于李昌誼曰,親傳香當於齋殿爲之,時刻使之進定。
尹得載啓曰,再明日毓祥廟擧動時,大王大妃殿問安,何承旨進去乎?敢稟。傳曰,左承旨進去。
尹得載啓曰,再明日毓祥廟擧動時,何承旨留院乎?敢稟。傳曰,右副承旨爲之。
李昌誼達曰,弘文館本館下番修撰任,以大報壇祭官進去,下番將未免闕直。新除授副修撰李應協,卽爲牌招入直,何如?令曰,依。
尹光紹啓曰,弘文館臣善行,因下敎,往問於判府事閔應洙,則以爲,今此儒臣之承命遠詢,實是至重之盛擧。聖明尊周之義,匪風之思,孰不欽仰,而顧臣情勢危蹙,今方泥首待勘,終不敢自處以大臣,抗顔仰對,尤增死罪,不勝惶悚云。大臣以情勢難安,不爲獻議之意,敢啓。傳曰,知道。
尹光毅以武一所差備官,以試官意啓曰,試官漢城右尹李喆輔,素患關格之症,挾塞猝劇,萬無自力參試之勢,令政院稟旨變通,何如?傳曰,允。
尹光毅因武一所草記,試官李喆輔,病勢甚重,不得開場,令本院稟旨變通事,允下矣。原單子改付標以入之意,敢啓。傳曰,知道。
尹光毅以兵曹言啓曰,今此毓祥廟擧動時,本曹兩驛騎馬四十匹內,除病傷,各差備應把之數,無以推移。依前例,京畿驛馬限十匹補把,以充不足之代事,本道監司處分付,何如?傳曰,允。
左議政趙顯命箚曰,伏以今日動駕,臣當與百官,祗迎於皇壇門外,而適遭至親喪慼,身旣犯染,不敢出入於齋潔之地。虧闕情禮,惶懼無地,乞伏嚴誅,以爲百僚之警也。取進止。答曰,覽箚具悉卿懇。有故未參,於卿別無所傷,卿其安心焉。仍令曰,史官往諭。
己巳三月初八日辰時,上親臨大報壇,行望位禮,兼省牲器時,都承旨李昌誼,左承旨尹得載,右承旨尹光毅,左副承旨金尙重,右副承旨李益輔,同副承旨尹光紹,記事官朴師訥,假注書趙宗濂,記事官蔡濟恭·黃仁儉,隨駕入侍。上具遠遊冠·絳紗袍,自暎花堂,乘輿以出,由集成門,手指古松曰,此是朱雀峴,前有獅子橋,肅廟御製中,皆有之矣。仍入大次,改具冕服出,將親押傳香。下敎曰,黃龍席設排,何至於版位乎?旣知之後,藉坐似未安,捲而改排,宜矣。李昌誼曰,殿下傳香於獻官,獻官奉還時,殿下當祗送矣。上曰,壇上奉審後,當省牲器,而此異於犧牲捧上,何必待日晡時乎?奉審後仍省牲器,以此擧行,可矣。上入壇門。下敎曰,兵判及別雲劍,只入侍,其餘皆落後。領相·戶·禮判,望位禮後入侍事,分付。上顧謂承旨尹光紹曰,茅沙器倣古制,而燭臺亦如此短小乎?光紹曰,鍮祭器,皆有斤數,而燭臺則無可考文字矣。上曰,大明集禮圖,考見乎?光紹曰,考見矣。禮判李周鎭曰,圜丘元圖·圜丘陳設圖,竝爲摸來矣。仍爲披覽曰,此是三層壇,壝門在於第三層,御位·皇太子位,在於壝門內,分獻官在於壝門外矣。上曰,此壇祭,執事俱入乎?李周鎭曰,進幣·奠幣·瓚爵官及引儀之屬,俱入矣。上曰,此則猥雜矣。周鎭曰,壇前若以三尺退築,則登歌無排設處矣。戶判朴文秀曰,圜丘圖,登歌分左右排設,此亦依此爲之,則好矣。上曰,旣知其非,祭官自今番爲始,當立於壝門外矣。領相金在魯曰,其時如此者,似有可據,仔佃相考後爲之,似好矣。文秀曰,今番急遽,考見文跡後,從容變通好矣。上曰,壇前則加築一尺半,壇後則加築五尺半,則好矣。上曰,壇高加築幾許乎?周鎭曰,舊壇高四尺二寸,加築二層高二尺,合爲六尺二寸矣。光紹曰,壇高如此,只加一寸則可合於九數矣。上曰,六尺三寸爲之,可也。周鎭曰,神御倚雕刻,最爲苛細,將費多日矣。上曰,不難。令尙衣院官員,率匠來于此,眼同中使爲之。周鎭曰,始役吉日草記擇日,則三月二十二日·二十五日爲吉云,而各樣祭器,山罍·壺尊·牛羊鼎等屬,俱是鑄成者,其數夥然,恐非時日之內,所可了當者。急速施行,然後可以及期,而無窘速之慮矣。上曰,此果遲滯者,比之壇役尤急,收議來後,當爲之。所入各種,先爲措備待令,可也。上曰,神室所置祭床,移送樓下庫後,神榻·神御倚,只爲奉安於此乎?周鎭曰,然矣。上曰,只奉兩位神榻·御倚,則無狹窄之患,而有裕矣。周鎭曰,果如此矣。上曰,南邊奉安第一位神榻,北邊奉安第二位神榻,而書以某位,可也。周鎭曰,神御倚,神榻外樻,當書以第一位·第二位矣。上曰,然矣。文秀曰,多有稟定事,請對乎?上曰,陳達於此處。文秀曰,當初設壇時,定領役部將三人矣。今番則治石運石外,又有典祀廳造成之事,部將一人加定,而各軍門伶俐將校擇定,使之看役,何如?上曰,依爲之。出擧條又啓曰,卽今治石運石,萬分時急。依永禧殿重修例,大釘十介,中釘三十介,小釘十介,分付各軍門,使之卽爲得送,而牛車無論,漢車各軍車,盡爲使用事,亦分付,何如?上曰,依爲之。又啓曰,營繕石手,則比軍門稍多,內需司石手,則比營繕稍多。治石一款,萬分時急,分付各軍門及內需司,使之盡爲起送,以爲刻期治石之地,何如?上曰,依爲之。又啓曰,典祀廳當新造矣。卽今材木,萬無可得之勢,惠廳造倉後,餘材木有積置者。量其容入,取用,何如?上曰,依爲之。周鎭曰,壇所使役工匠,無論內司·諸上司·各軍門,擇其善手赴役,乃是甲申前例也。今亦依此例,直自役所,推捉使役,何如?上曰,依爲之。竝出擧條上曰,祭床移送庫間,何邊乎?周鎭曰,西邊樓下庫矣。文秀曰,樓下庫不淨,當令毁壁,改土役鋪板後,當移奉祭床矣。上曰,此則卽今爲之,可也。果幾間乎?周鎭曰,五間矣。上曰,有裕矣。上呼金尙魯·趙明履·尹光紹,敎曰,今番儀軌,卿等相議釐正,可矣。尙魯曰,新壇儀軌,別成一件乎?上曰,不必以合享爲名矣。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,大司憲沈錥,執義閔遇洙,掌令宋能相在外,李光瀷武二所監試官進去,持平尹光纘武一所監試官進去,一員未差。今日以監察茶時之意,敢達。令曰,知道。
尹光紹達曰,領府事金興慶箚子到院,而以齋戒,留院之意,敢達。令曰,入之。
李昌誼達曰,左承旨尹得載,右副承旨李益輔,今日俱不仕進,卽爲牌招,何如?令曰,依。
藥房提調臣金尙魯,副提調臣李昌誼啓曰,伏未審夜來,聖體若何?昨日勞動行禮,調攝之節,不瑕有損乎?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
金尙重以義禁府言達曰,初十日毓祥廟擧動時,大駕各差備都事九員,本府入直都事一員,當直都事一員,謁聖武科初試時,一二所禁亂官都事二員,合以十三員分差,而無以備數。假都事三員,令該曹卽爲差出,以爲分排之地,何如?令曰,依。
領府事金興慶箚曰,伏以臣素患痰癖之疾,重發於向日奔走之餘,肢體痺疼,運用甚艱,胸膈痞脹,有時刺痛。浹旬彌留,漸就危劇,少有轉側,呼吸急促,癃老殘喘,隔死無幾。昨者望位之禮,未克趨參於廷班,明日拜廟之時,亦末由進身於陪衛,有臣若此,生不如死。玆敢略暴危苦之懇,仰瀆貳極之下,伏乞离明,亟令鐫罷臣職秩,以爲人臣廢禮者之戒,千萬幸甚。取進止。答曰,覽箚具悉卿懇。以疾未參,於卿別無所傷,卿其安心勿辭,善攝焉。
上在昌德宮。常參·經筵,以代理停。
李昌誼達曰,明日常參,取稟。令曰,停。
尹光毅達曰,今日賓廳坐起日次,而動駕相値,頉稟。令曰,知道。
李益輔達曰,大司憲沈錥,執義閔遇洙,掌令宋能相在外,掌令李光瀷武二所監試官進去,持平尹光纘武一所監試官進去,一員未差。今日以監察茶時之意,敢達。令曰,知道。
尹得載啓曰,內乘來言,輦轝雨具,取稟。傳曰,知道。
又啓曰,蛟龍旗雨具,取稟。傳曰,知道。
尹光毅啓曰,內乘來言,捲簾,取稟。傳曰,捲三面。
李昌誼達曰,今日擧動時,兩司無進參之員。除在外·試所進去·陳書入達外,呈告·未肅拜人員,卽爲牌招,何如?令曰,依。
大駕入毓祥廟後,王世子遣宮官問安。答曰,知道。
尹得載啓曰,小臣大王大妃殿問安進去入啓,則答以知道之意,敢啓。答曰,知道。
大駕入毓祥廟後,政院·玉堂·藥房口傳問安。答曰,知道。
展拜後,政院·玉堂·藥房口傳問安。答曰,知道。
大駕入和順翁主房後,王世子遣宮官問安。答曰,知道。政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于尹光毅曰,百官軍兵雨具。
傳于李昌誼曰,時刻若是遲入,卽爲申飭禁漏。
李益輔以兵曹言達曰,今三月初九日,別武士安熙周稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李萬葉,常時不能禁斷,以致闌入,亦難免其責,推考,何如?令曰,依。
傳于尹光毅曰,回駕時當歷入和順翁主房。先後廂軍兵,待諸司預備進前,蛟龍旗立於鮒魚橋事分付,標信傳于訓鍊都監禁軍陳。
傳于尹光毅曰,諸司預備。
備忘記,傳于李益輔曰,莫重公事,誤踏達字,極爲非矣,而爻周時,又誤犯印字,尤極駭然,當該中官推考。
左參贊元景夏書曰,伏以臣陳懇乞由,本爲擇阡審兆,營遷先臣墓地,而曲荷洪造,獲受長暇,庶可以盡人子之至情,臣瞻天九頓,不自知感涕之被面也。拜辭軒陛,曾未幾何,銓曹以臣首擬弘文館提學,猥蒙恩點於大朝矣。臣以拙劣不文,濫玷兩館,殆將六七遭,而適無可辭情蹤,敢以先輩撰辭命,安臣分之義,有除輒膺,一未丐免。自丁卯正月,臣於是任,有不可復冒者。大僚筵駁,便一彈文,奏雖雍容,意則峻嚴。試期已屆,文任先遞,則揆位公議,於臣鐵壁。冢宰亦嘗知伊時所遭,置無故許多人,乃此首擧何也?朋儕忠恕,不宜若是其薄,臣竊慨然。夫人臣藉手事君,惟在廉義,臣若放倒冒進,豈不爲淸朝士大夫之羞辱也哉?臣虛縻在外,揆分悚悶,且親臨試士,只有數日,尤宜遄許變通。伏乞离明,曲賜諒察,亟許鐫改,俾不至臨時窘迫,公私俱爲萬幸。臣無任屛營祈懇之至,謹昧死以聞。答曰,覽書具悉。卿其勿辭,從速上來行公。
獻納林象老書曰,伏以臣於昨冬,受命大朝,按廉東郡,奉職無狀,竟速遣罷。臣遂杜門省愆,分甘廢處,間値慶禮,獲被甄敍,與覩朝參盛儀,臣實感祝,倍切延頸之誠。卽又納言新除,遽降於乍出郊坰之日,臣聞命驚惶,促裝登途,中路馬蹶,重致落傷,渾體攧撲,瘀血凝結,宛轉床褥,日夜叫死,虛帶諫銜,隕越靡容。以此病狀,萬無自力趨承之望,玆敢疾聲呼籲,以冀离明之俯燭而垂怜。至若從前自劃之義,固無去就之可論,而向來儒臣,再請問備,尤爲臣難進之一端,此亦未暇陳列,乞卽鐫免,以延殘喘,仍治臣慢蹇之罪,以昭法紀,不勝大願。臣方乞免之不暇,而區區憂愛之忱,有不能自已,敢將數語,以備睿裁焉。惟我邸下,沖年代理之命,旣已勉承矣。邸下之夙宵思惟,上答大朝之明旨,下副臣民之顒望者,惟在於邸下力行之如何。力行之實,不可他求,臣請以三件之說,仰貢一得之愚,惟邸下留神焉。其一曰勤學。帝王之學,不在於尋章摘句,而莫不以格致爲先。聖經賢傳一字一句,皆有許多意味,必須沈潛而玩索之,硏究而體驗之,方可以舊知旣繹,新得又透,而萬理俱明,應物無滯。程子曰,學進則識進,識進則量進。邸下於此,益加勉勵,蚤夜不懈,雖於機務之中,不失課程之工,每日兩筵之外,不時召接宮僚。又以古今治亂之由,聖賢訓戒之辭,反覆討論,驗之身心,則其成就德性,裨補政化,必有無限受用處矣。其一曰好問。帝王之善爲國者,集天下之智,以決天下之事耳。夫以四海之廣,不能獨運,萬機之繁,不能獨理。雖以上聖之資,務取於人,以爲己用。故仲虺之告,成湯曰,好問則裕,自用則小。武侯之告昭烈曰,集衆思,廣忠益。夫以成湯之仁聖,昭烈之英明,豈有所不及於人,而必曰,好問而集思者何哉?誠以事務至大,道理無窮,而自聖則蔽於私,自用則病於偏,故惟聖人之心,廣大公明,聞一善言,無間於己。以天下之目爲視,以天下之耳爲聽,衆理俱該,籌策畢擧,此湯之所以極其聖,而昭烈所以極其賢也。況我邸下,聰明足以有臨,而年齡尙幼,睿智足以有爲,而思慮未周,則機務或眩於裁節,事變或差於酬應,理勢之所必然也。邸下於此,苟能猛省惕念,言之切於用者,採取於公車之章,事之疑於心者,博詢於賓筵之對。此言之契心,則反復於彼言,是事之當理,則推廣於他事。遇物而詢之,觸類而長之,諮諏旣博,經歷漸久,則在我之鑑衡精明,物來順應,而天下亦無難事矣。嗚呼,不自聖智,務取於人,似乎卑下,而惟聖人爲能。伏願邸下,推此心而行之,期至於聖益聖之地焉。其一曰務實。帝王之治,必以實心行實政。實心者誠心之謂也,實政者袪文之謂也。中庸曰,不誠無物。朱子釋之曰,人心一有不實,雖有所爲,亦如無有。是故,爲天下國家者,先盡在我之誠,則眞實無僞,自能及物。今日乃邸下一初也。政令之所當急者,莫如務眞實而矯虛僞之弊也。方今敎化解弛,習俗澆漓,朝無禮讓之風,民襲欺詐之習,浮文漸勝,百度隳壞,此誠大朝之所嘗深憂,而戒飭之敎,屢發於絲綸者也。惟我邸下,亟念弊源之痼,必思矯革之道,凡於一令一事,必推在我之誠,無一毫私意之干於其間。以此心行此政,悠久不息,徹頭徹尾,純是一箇實理,則其所以見於外而著於事,必有孚感之實效矣。願邸下,繼自今至誠推廣,力行實政,俾得以變虛僞之習,返敦實之俗焉。今臣條列,雖近於膚淺,而若論其大體治規,則亦恐不外乎此數事。伏願邸下,懋哉懋哉。至於革奢侈,大朝所以昭儉,而邸下法之。立紀綱,大朝所以勵世,而邸下則之。濟元元,大朝之至德,而邸下行之。袪朋黨,大朝之苦心,而邸下體之,則其於繼志述事之方,不豈少補也哉?竝乞澄心,而察納焉。臣愚忠惓惓,語無倫脊,伏枕兢惶,不知所云。臣無任屛營祈懇之至。答曰,覽書具悉。所陳是矣,當留念焉,而爾其勿辭,從速察職。
己巳三月初十日辰時,上幸毓祥廟時,都承旨李昌誼,左承旨尹得載,右承旨尹光毅,左副承旨金尙重,右副承旨李益輔,同副承旨尹光紹,記事官朴師訥,假注書趙宗濂,記事官蔡濟恭·黃仁儉,隨駕入侍。上具翼善冠·衮龍袍,乘輿以出仁政門。替輦時,上命承旨尹光紹,呼副總管趙明履,今下御製詩,編次於御製事下敎。大駕住輦空闕鍾閣前,命開鎖而過。大駕自毓祥廟還宮時,前頭謁聖擧動時,寶劍則以今番寶劍仍用,兵曹侍衛,更爲磨鍊以入,而別雲劍實·預差,竝以宗臣擬入,宗宰入侍一款,則置之事,駕前下敎。今日大駕還宮時,隨駕諸軍之還入直者,依丁卯年例,自各其軍門,卽爲饋粥事,駕前下敎。傳曰司直趙明履曰,左副承旨入侍事,下敎。
同日酉時,上御宣政殿。副司直趙明履入侍時,同副承旨尹光紹,副司直趙明履,假注書趙宗濂,記事官蔡濟恭·黃仁儉進伏。上曰,俄下御製詩,如已盡謄則原本還入,可也。上又袖下御製詩曰,上句簾似誤矣。明履曰,帳字果高,而有義同而低字矣。上曰,何字低乎?明履曰,有幃字矣。上曰,思字之義,似未彰而低矣。明履曰,思字高低通用,而豈無他字乎?上曰,然則改以憶字可矣。明履退伏。光紹進曰,此是參覈使金尙迪狀啓,而兩解之矣。上曰,金尙迪亦有出來日矣。予心猶爲豁然,參覈使之心,當復如何?狀啓則還持出,自政院直入,可也。諸臣退出。
上在昌德宮。常參·經筵,以代理停。
未時,日暈。
李益輔達曰,大司憲沈錥,執義閔遇洙,掌令宋能相在外,李光瀷武二所監試官進去,持平尹光纘武一所監試官進去,一員未差。今日以監察茶時之意,敢達。令曰,知道。
尹光紹達曰,明日常參,取稟。令曰,停。
藥房提調金尙魯,副提調李昌誼啓曰,伏未審夜來,聖體調攝若何?昨日冒雨動駕,侵夕還宮,不瑕有傷損之節乎,大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予則一倍此心,而氣一樣矣。
大王大妃殿·中宮殿·賢嬪宮,藥房口傳問安。答曰,知道。
尹得載達曰,注書李顯祚姨從兄幼學金光翼身死。服制已行四日,出仕,何如?令曰,依。
金尙重達曰,漢城左尹李益炡,纔已自鄕上來。詞訟劇地,不宜久曠,卽爲牌招察任,何如?令曰,依。
尹光紹以嘉禮廳言啓曰,自前王子·公·翁主嘉禮時,同牢宴所用交拜席,自海營織造二姓之合萬福之源八字,自本廳書寫着絞矣。今此和緩翁主嘉禮時,亦依前例,分付黃海監司處,使之織造上送事,作見樣行移,如何?傳曰,允。
李益輔以御營廳言啓曰,本廳分授惠化門北邊,體城頹毁處五間半,今已完築,把守軍依例撤罷,而女墻仍爲始役之意,敢啓。傳曰,知道。
又以御營廳言啓曰,隨駕諸軍之還入直者,依丁卯年例,自其軍門,卽爲饋粥事,命下矣。本廳留陳軍兵中,東營新營還入直者,依傳敎,煮粥分饋之意,敢啓。傳曰,知道。
又以禁衛營言啓曰,本營留陳後,還入直軍兵等,依下敎,煮粥以饋之意,敢啓。傳曰,知道。
又以武二所差備官以試官意啓曰,今此謁聖初試規矩,以六兩一百三十步,柳葉箭一巡二中,取二技事,定式啓下,而若或有一技充付之事,則六兩三矢入格,與柳葉箭三中四分相劃,而先時六兩事,奉承傳矣。二技今已畢射,而二技入格十人,六兩單技入格三十九人,柳葉箭五中一人,四中四人,三中六分一人,三中五分二人,三中四分二十一人,三中三十九人,二中四分一人,二中三分六十二人,二中一百三十九人矣。二技入格,只是十人,則元額五十人中,不足之數,至於四十人。柳葉箭三中五分以上,依例陞付於六兩三矢入格之上,而其外不足之數,依傳敎,以六兩充付之意,敢啓。傳曰,知道。
尹得載以觀象監官員,以領事意達曰,丁卯年分,本監天文學敎授李德星,隨使行入燕,多費私財,夤緣欽天監官員,旣得新定日食算法一冊,且時憲七政曆中,新修火星推算之法。李德星講究精學所用方書,亦爲覓來,故使曆官等,依此法推算,則果與淸曆一一脗合,而乘除浩繁之役,比前減半。自今以後,則當以此法,永久行用,誠爲多幸,其在激勸之道,不可無酬勞之典。李德星依例相當職除授事,分付該曹,何如?令曰,依。
左尹李益炡上書,伏以我邸下勉膺聖旨,代理庶務,縟儀載擧,朝野頌祝,擧切愛戴之忱。顧臣獲戾神天,奄失所怙,頑不滅死,視息苟延。鑽燧再周,祥禫遽闋,呼號穹壤,廓然無憑。迺者金吾京兆除命,聯翩下降於跧伏楸下之日,手奉恩旨,益增摧咽。仍伏念,先臣厚被大朝特達之知遇,眷係憂愛之誠,年老冞篤,病甚愈切。雖在纊息奄忽之際,血忱眷眷,夢語諄諄,惟以保嗇聖躬,輔養邸下,爲萬世無疆之祝者,至死而靡他。嗚呼,臣豈忍一日忘此言,而亦何忍不一聞於离明之下哉?伏蒙大朝隱卒崇終之典,惻怛周摯,夐越常例,褒之以忠國之性,奬之以謹飭之心。節惠之恩,棹楔之命,荐降於祥朞未畢之前,哀榮備至,幽明感結,諸宗咸聳,道路興歎,況在臣心,當復如何?俯仰攢頌,血淚交逬。竊庶幾追先臣之遺志,報聖恩之萬一者,耿耿一念,絓結心肚。矧今收錄之恩,又出於悼念舊人,不棄其孤之意,不但爲微臣之曾忝從班而已,則尤何敢一向濡滯,日就於慢命之科哉?第念向來諫臣朴弘儁之無端攙論,至及於衰麻之身,誠莫知其意之所在。顧今餘哀未盡,何心相辨,而區區自靖之義,不敢爲冒進之計也。噫,恩顧雖深,憂畏已極,喪制甫訖,祿位增悲。重以積傷所祟,羸脫益甚,喘喘床席,生意都盡。恩除之下,無以趨謝,瞻天望雲,只有悲涕。伏乞邸下俯賜哀憐,卽許遞解臣所叨職名,得以隨便調治,賴天之靈,不卽溘然,則敢不趨造銅闈之側,一覲离光,以慰犬馬之戀乎?答曰,覽書具悉。卿其勿辭,從速察職。
諮議宋明欽上書,伏以臣於本月十二日,準承政院本月初一日成貼,有旨以代理以後,所以愛惜分陰,日新學業者,比之前時,當加百千之勤,俾臣斯速上來,出入講筵者,臣聞命驚惶,不知置身之所。臣竊伏念,邸下潛德夙彰,重華允協,受命幹蠱,朝野拭目。正宜收召賢俊,深資啓沃,明愼擧措,悅服人心,而如臣無似,名忝講官,不早自免,値此倖會,混入於招延之末,貽笑四方,汚穢初政,此實臣之罪也。臣於丙寅冬,猥膺除召,具疏陳情,未蒙準許。旋呈病狀,則見阻道臣,欲再陳疏,則懼於僭越,泯默因循,今已四年,虛辱名器,久妨賢路。每年例降扇曆,累褻誤恩,掖隷遠馳,驛路騷擾。居常惶隕,若墮淵谷,跼天蹐地,逃遁不得。抱此懣鬱,無路號訴,馴至今日,罪戾益大,臣之情勢,可謂戚矣。噫,臣本仕宦家常流,早孤失學,多病廢擧,隕濩摧頹,遂爲棄物。初非如山林養高之士,遺落榮利,枯槁木石者。苟使臣才有寸長,學窺一斑,可以備數顧問之列,粗效襪線之補,則身逢盛際,一瞻龍光,豈非人生之大願,而故爲此難進之態,以欺睿鑑而負至意乎?臣之空疎孱疾,千萬可笑,卽一世之所共知,雖欲强顔一出,將不勝其嗤點。重以偏母今年七十有一,疾患沈痼,氣息綿綴,實無頃刻離捨之勢,坐違召命,冞增死罪。伏乞邸下,察臣拙直,不敢飾詐,憐臣窮蹙,不得其所,亟命收還召旨,治臣逋慢,以肅邦憲,刊臣仕籍,以安愚分。答曰,覽書具悉爾懇。爾其勿辭,俟母病間,卽爲上來,輔我不逮。
掌令李光瀷上書,伏以臣於臺職,豈有一分冒出之勢,而適會監試事急,義同往役,黽勉承膺,連赴試所,而臣之素患痰癖之疾,越添於晨夕奔走之餘,喘氣煩促,肢體灑淅,重以痰核,凝結於胸脅之間,俯仰不得,頃刻若盡。今當試事旣竣,而反面無望,不得不陳書徑歸,臣罪至此,萬隕猶輕。伏乞离明,亟削臣職,以便調息,仍勘臣罪,以昭法紀,千萬幸甚。臣方祈免之不暇,豈宜迤及他說,而竊伏惟念,我邸下受大朝明命,代理機政,群休鼎至,八方咸聳,區區芹曝之誠,自有所不能已者。敢獻三條之說,曰勤講學也,廣咨訪也,察民隱也。夫講學之道,徒以博識强記爲務,而不懋實踐之工,則此所謂文章亦玩物而已,必也體認心得,行之於身,達之於事,然後方可爲格致修齊之本。何者?精義所以致用,致用所以崇德也。傅說曰,務時敏,厥修乃來。又曰,求多聞,時惟建事,此未嘗以本末爲二致。苟或無推擴之功,左右逢原,則在學問爲空言,在政事爲粗跡,而將不免分作兩段矣。伏願邸下,不拘章句,沈潛玩繹,就學問而推之於政事,就政事而本之於學問,念玆在玆,新而又新,則德性之日就,治化之風動,可拭目跂足而竢矣。咨訪之道,最關於爲治,而苟究其本,不越乎上下之交泰而已。伏想邸下睿智出天,明斷無滯,顧何待於群下之仰勉,而第伏念,邸下遽膺艱大之責,凡於朝廷庶務,恐或有未盡練習者,苟不博議廣詢,使情志相通,芻蕘畢陳,則將何以彌綸大化,整理百度也哉?書曰,好問則裕,自用則小。傳曰,舜好問而好察邇言。夫以湯之聖德,而仲虺之誡,尙且申申於自用,以舜之大知,而不遺淺近之言,則不自滿暇,取人爲善,豈非湯之所以爲湯,而舜之所以爲舜也哉?自省一編,卽大朝精一之傳,而有曰,尊君抑臣,非三代之事,此莫非惓惓於交泰之義,而究其歸,則廣咨訪也。伏願邸下式克欽承,以恢治道焉。生民疾苦,不可不察,而邸下生長九重之內,遽當一初之政,閭巷之困窮,稼穡之艱難,其何以盡知也哉?昔周公之戒成王也,以七月一篇,懃懇致意。夫晝茅宵綯,薪樗采茶,何關於興王之業,而猶且丁寧反復,朝夕諷誦者,豈不以民事之不容少緩,而在沖王尤宜先知,而軫念也耶?伏願邸下,凡於一物之微,一事之細,輒思民隱之所係,毋或斯須放過,而又以無逸二字,爲操存此心之準的,以爲祈天永命之道焉。凡此數語,雖涉陳腐,實有關於爲政之本,大朝三十年治平之效,寔不外於是矣。伏願邸下,欲法唐·虞,先法大朝,益勉繼述之孝,無違付托之重焉。答曰,覽書具悉。所陳切矣,可不留念,而爾其勿辭,調理察職。
上在昌德宮。常參·經筵,以代理停。
自昧爽至辰時,有霧氣。
下直,德積僉使全德行,礪峴僉使梁濟海,天城萬戶宋允祚。
李益輔達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相在外,李光瀷陳疏受由,持平尹光纘呈辭受由,一員未差。今日以監察茶時之意,敢達。令曰,知道。
尹光毅以都摠府言達曰,副摠管李喆輔,以漢城府右尹,今日晝仕赴坐,而逐日煩達未安,此後則依近例,除草記往來之意,敢達。令曰,知道。
尹光紹達曰,漢城左尹李益炡書批已下,卽爲牌招察任,何如?令曰,依。
傳于李益輔曰,謁聖侍衛單子,今日入之。時刻欲知之,今日內修入事,分付。
傳于李益輔曰,戶判使之來待。
李益輔啓曰,戶曹判書朴文秀,依下敎來待矣。傳曰,詣閤。
尹光毅啓曰,禮曹判書李周鎭,有稟定事,同爲入侍之意,微稟。傳曰,入侍。
傳于尹光毅曰,儒臣持夙夜箴,入侍。
傳于尹光毅曰,戶判同爲入侍。
朴弼載達曰,卽者吏曹郞廳來言,今日爲政事命下,而判書鄭羽良,參判李天輔,參議沈星鎭,俱以病不來,不得開政云。判書·參判·參議,所當卽爲牌招,而闕門已閉,今若開政,則望筒出納之際,必致夜深,待開門牌招開政,何如?令曰,卽爲牌招。
又達曰,吏曹參判李天輔,參議沈星鎭牌不進推考徽旨及罷職令旨,今方捧入,而開政命下之後,不卽擧行,事甚未安。參判更卽牌招開政,何如?令曰,依。
以吏曹參議沈星鎭牌不進罷職令旨,令于朴弼載曰,推考徽旨捧入。
朴弼載達曰,吏曹參議沈星鎭,旣有只推之令,一體牌招開政,何如?令曰,依。
又以戶曹·工曹言啓曰,宗廟祭享時,木祭器,一倂改造精漆事,稟定矣。木祭器,其數夥然,雖急更造,萬無及於夏享大祭時。故爲先執頉,祭器則各別精造進排,而其餘未執頉者,當次第造成矣。繕工監則本無小木匠,勿論尙方·內需司·各軍門,小木匠一倂使役之意分付,何如?傳曰,允。
又以戶曹·工曹言啓曰,宗廟祭享所用木祭器,一倂改造精漆進排事,命下矣。考見前例,則鍮祭器造成處所,每設於工曹,今亦依此例擧行之意,敢啓。傳曰,知道。
尹光毅以訓鍊都監言啓曰,隨駕諸軍之還入直者,依丁卯年例,自各其軍門,卽爲饋粥事,命下矣。都監軍兵,則闕內外入直者,元無隨駕還入直事,與丁卯年例差異,何以爲之?敢稟。傳曰,置之。
又以義禁府言達曰,卽接月令醫員鄭斗齊手本,則時囚罪人趙禧命,累朔處濕之餘,自四五日前,猝得泄痢,度數無算,晝夜叫苦。多般治療,少無所減,症情日漸危劇,實有死生之慮云。自前罪人病勢如此,則有保放救療之規,敢此仰稟。令曰,依達。
又以兵曹言啓曰,卽接西所衛將牒報,則所屬明禮門外西邊宮墻二間許,昨日因雨頹落云。令紫門監,爲先把子圍排,西營入直禁衛軍十五名除出,限修築間,守直之意,敢啓。傳曰,知道。
又以義禁府言達曰,今十六日,謁聖擧動時,大駕左右考喧都事二員及本府當直公事,回公都事,各一員,靑陽門禁亂官·都事一員,合六員,當爲分差,而本府都事,竝皆赴擧,假都事六員,令該曹差出,以爲分排之地,何如?令曰,依。
正言朴起采上書,伏以臣罪重逋慢,恩寬誅責,扶護母病,感祝度日。第臣母症祟,初非一時外感之比,積年沈淹,長在床褥,少失將攝,輒致危劇,臣之情理,實無離側供仕之望,而昨以侍臣,召牌俯臨,臣急於陪扈,不敢言私,抑情出肅,而仍緣冒據,亦無其路。玆敢更陳至懇,冀垂矜察,才分之不稱,責任之難强,亦不暇覼縷,伏乞离明,亟許鐫遞,俾伸至情,且安私分焉。臣方急於乞免,何暇旁及他說,而正當邸下聽政之初,區區延頸之心,益切獻芹之誠,敢爲蕘說,仰瀆离聽,惟邸下少垂察焉。今之急務,其目有三,一曰勤學問。學問之道,不過曰致知力行而已。致知在於讀書窮理,力行在於反躬務實。帝王之學,雖與匹庶不同,知行兩端之如車輪鳥翼,不可偏廢,則一而已矣。竊伏想邸下於問寢視膳之際,仰承大朝遇物之誨,服膺有素。臨筵講討之時,俯採賓僚引經之說,體認必深,省察克治之工,日有進修,已臻乎高明,而在今丕責,視前逾重,則邸下之所以自勉,尤當如何哉?伏況邸下春秋,正當志學之年,兼察萬機之煩,苟不俛焉孜孜,分陰是惜,則不但工夫之易致間斷,亦恐庶事之難免叢脞。伏願邸下,先立大志,學必以孔·孟爲法,治必以堯·舜爲期,嚴守程限,毋少怠忽。得之方策,措諸事爲,必使學成而政擧,交相資益,以副我大朝委毗之盛意也。二曰明大義。春秋之義,莫大於尊周而攘夷。矧惟我朝之於皇朝,義雖君臣,恩則父子,實窮天地亘宇宙,而有不可忘者。肆我孝宗大王,奮復雪之大計,勵薪膽之苦志,將以明大義於天下。時則有若先正臣宋時烈,契合昭融,協贊宏猷,若熙政獨對之說話,顯廟親傳之御札,千載之下,足令人隕涕,而如聖祖絲綸中,明天理正人心六字,尤可見當日交勉之義矣。不幸弓劍遽遺,大業未就,而洪惟我肅宗大王,克遵遺志,築壇報祀,以寓必東之誠,斯可以有辭於後世,而夫何近來義理漸晦,人心日淪,朱子所謂忍痛含冤,迫不得已之義,寥寥無聞久矣。幸賴我大朝,斷自宸衷,將擧竝享之縟禮,兩聖之志事,煥然復明,凡在瞻聆,孰不感泣,而欽嘆哉?噫,萬東一祠,同奉兩皇,此實先正之所義起,而到今國家祀典,一如其制。伏想大朝淵衷,撫念今昔,必有不同時之歎。其所以彰明義理,淬勵人心者,不亦在於崇報先正乎?太廟從享,苟無其禮則已,如曰有之,惟我孝廟之庭,何可無先正之配乎?前後薦紳章甫,連章祈請者,非一非再,而朝家只以愼重之意,訖今靳許,豈不爲忠志之缺限乎?伏願邸下,稟于大朝,亟擧闕典,以彰義聲焉。三曰正彝倫。君臣之義,無所逃於天地之間,一有犯分,則義在必討,此古人所以見無禮於其君,如鷹鸇之逐雀者也。若其負犯則同,情實無間,而懲討之典,或擧或否,則輿情安得不憤,公議安得不激哉?臣於丙寅夏,待罪堂后,適在大臣諸宰入侍之日,其時聖敎有曰,元良以不盡罪責,今日當事之臣,則雖喙長三尺,無以自解。故左相宋寅明對以,此則付之新進三司。其意豈不以嚴致討之論,有望於新進後輩者乎?如臣者性質拙弱,言議巽軟,顧無以明目張膽,極言竭論,克恢執法之論,夬伸討罪之典,自顧官名,慙恨曷極,而獨其區區憤慨於中心者,只爲政刑不嚴,亂賊肆行,駸駸乎日趨於弁髦名義,斁敗倫彝之域,不知國家終稅駕於何地。臣謂明五刑惇五典,使君綱自尊,而有所立,奸萌逆折,而不敢作,實惟邸下今日之責,伏願邸下,深留意焉。臣志切憂愛,言多狂瞽,倘蒙邸下虛心聽納,臣雖卽伏妄言之誅,實臣之幸也。答曰,覽書具悉。所陳切矣,當留念焉,而先正事,莫重追配,豈可輕議?此等所重處,其宜愼重爲敎,其何復諭乎?爾其勿辭,救護母病焉。
三月十二日申時,上御歡慶殿。戶·禮判同爲入侍時,禮曹判書李周鎭,戶曹判書朴文秀,右承旨尹光毅,記事官李顯祚·蔡濟恭·黃仁儉入侍。副司直趙明履,校理尹東度,修撰任,兵曹判書金尙魯,追後入侍。上曰,趙明履方入直摠府,入侍事,注書出去分付。顯祚出,與趙明履同入。李周鎭曰,皇壇事收議,今日入來,已爲入啓,而未及上來者,只是三處矣。上曰,收議,如何?周鎭曰,或有獻議者,或不獻議,而俱以爲當爲云矣。上曰,此事,豈有異議乎?宜如此矣。三處議雖未知將如何,而李養源則前者文義獨不爲之,豈知其必爲獻議?宋明欽·宋能相則先正已有追配之言,爲其子孫者,何可曰不可爲也?周鎭曰,收議畢來後,當爲擇日,而先爲草擇日,則今月十九日·二十二日·二十五日爲吉·此三日中,當爲擇入,而擧行凡事,預先稟定後,可以趁卽知委擧行,故今日戶判入侍時,同爲入來矣。上曰,同副承旨及入直儒臣,持大明會典·大明集禮入侍事,注書出去分付。尹光毅曰,尹光紹則方有病矣。上曰,然則只儒臣入來。顯祚出,與尹東度·任入來。朴文秀曰,祭器所入檟板,至於二百三十條之多。其餘則當以松木爲之,而亦當曝乾後造之,故自然遲滯如此,緣由敢達。上曰,隨便爲之。周鎭曰,皇壇祭器,連置於奉常寺,曾於丙寅年,移奉於大報壇樓上庫,而今當加造一件,所當始役於壇所近處,而許多祭器鑄成之際,處所不便矣。曾聞太廟祭器加鑄時,舊件暫爲奉移於工曹,而鑄成云。今亦依此例,令奉常寺官員,奉移舊件祭器於工曹,以爲加造新件之地,恐爲得宜,敢達矣。上曰,依爲之。出擧條周鎭曰,太廟·社稷,俱有樂工廳矣。皇壇典祀廳旣已新建,樂工廳亦當同爲營造。文秀曰,俄於闕中,逢見掌樂院提調金尙星,則以爲,皇壇行祀時,樂工過百數,若或遭雨,則樂工及樂器,皆沾濕,樂工廳不可不造云矣。上曰,一體營建,可也。出擧條周鎭曰,兵判於大報壇事,習知矣。上曰,兵判無故在乎?文秀曰,家在不遠地矣。上曰,兵判入侍事,注書出去分付。周鎭曰,俎床兩端皆赤,中則黑漆,五禮儀所載如此。皇壇俎床,則兩端俱黑中赤,有違禮式。考見大明集禮,則俎之兩端赤中黑,明白載錄,問于廟社守僕,則皆用此制。至於皇壇之俎如此,不過訛誤之致,不可不釐正。一依大明集禮之式,舊俎改漆,新俎亦以此式造成,何如?上曰,依爲之。出擧條周鎭曰,周禮·大明集禮,簠則盛以稻粱,簋則盛以黍稷,而皇壇簠則黍稷,簋則稻粱,未知相換曲折,而宗社簠簋所盛,則一如周禮所載,獨於皇壇簠簋,如是換色盛之,莫曉其故矣。上曰,無乃當初換色盛之,因循至今乎?周鎭曰,事或如此,而考見大明會典,則與周禮所載有異,簠則粱,而簋則稷。然則皇壇簠簋,似有所據,今則猝難以臆見,斷定而相換,此則博考後處之,何如?上曰,然矣。文秀曰,本曹木百同,許貸惠廳事,命下矣。卽今曹儲甚竭,實難推移,而曹中郞吏皆以爲,逐年貸米於惠廳,而繼用,其在共濟之義,不可不許貸云,其言甚是故方爲許貸計,而見今訓局馬兵馬料田米,大有不足之患。此是可悶,而聞惠廳當年所捧田米,給貢價外,多有所餘云,限千石許貸,則可以支用矣。臣以此雖議於惠廳堂上,必爲許施,而此是公家物貸用者,故敢此仰達矣。上曰,依爲之。出擧條周鎭曰,祭爵龍頭,例在於右邊,皇壇之爵龍頭,在於左邊,未知其所據,而凡爵有首有尾,龍頭不宜在於尾邊明矣。獨於皇壇之爵如此,且爵之左右有起畫,此是儀禮經傳通解所載繶爵也,無起畫則乃是足爵也。宜爲起畫,而此爵無起畫。考見甲申謄錄,則其時堂上筵稟,不爲起畫。今番起畫一款,何以爲之乎?上曰,龍頭當在右邊,依所達爲之。當初不爲起畫,意亦有在,依前爵造成,可也。出擧條文秀曰,壇高及廣狹,有稟定事矣。見甲申謄錄,則故判書金鎭圭·閔鎭厚之議各異。卽今壇高六尺三寸,此則雖以陽數,因上敎爲定,而壇高終涉突兀,依中朝社稷壇例,改定好矣。上曰,皇朝圜丘·方丘,社稷壇其高如何?周鎭曰,圜丘八尺三寸,方丘六尺,社稷五尺矣。上命儒臣,讀集禮會典圜丘·方丘·社稷條。周鎭曰,圜丘乃南郊祭天也,方澤之祭,乃北郊祭地也。圜丘之八尺,方丘之六尺,各有其制。大報壇營建時,略倣皇朝之制,而圜丘則有難模倣,以中朝社稷壇制,稍存隆殺廣狹,五十尺內折半,作爲二十五尺,壇高五尺,以四尺改之,其說話俱在於謄錄中。故戶判所達,壇高五尺爲定之言,欲以中朝社稷壇制,遵行之意也。上曰,壇之廣狹,定以幾許耶?文秀曰,以陽數爲三十三尺矣。上曰,會典中,闊字之義,何義耶?趙明履曰,闊字乃廣字之義也。上曰,領相所云,山陵尺量圓字下,忘未記得。闊字與此圜字同乎?明履曰,無乃是圓徑耶?上曰,果是圓徑也。上親覽集禮曰,卿等見此圖,此則神坐處別爲之,而又有帳矣。今壇神坐,實則倚屛也。周鎭曰,然則更當改之乎?上曰,依爲之。問於卞爾晉相議爲之,可也。文秀曰,從當更議,作圖形稟裁後改之,似好矣。上曰,依爲之。周鎭曰,始役則事當急急了當,戶判習知此事,而兵判亦於如此事熟矣。上曰,前例戶·禮·工而已,依前例爲之,宜矣。周鎭曰,以職掌事,有可仰達者矣。大臣喪,遣禮官致祭,乃是前例。今此故領敦寧鄭錫五喪,遣禮官致祭。祭文達下於東宮,以東宮令致祭。且經世子傅,故東宮又遣宮官致祭,適會同日逐行云,非但事有掣肘,大臣喪致祭,宜以大朝命爲之矣。上曰,大臣致祭則宜入啓,而初何爲入達於東宮耶?此則當直爲之。周鎭曰,常時忠謹廉約之大臣,喪出於異域,誠爲不幸。初終諸具,自行中辦備,除出不虞備銀子用之。其子鄭養淳,體其父平日素操,回來時以乾糧物賣之,還報於灣尹。廟堂使之還給,而鄭養淳不受之云,誠爲可嘉矣。文秀曰,鄭養淳拮据還報於灣尹,灣尹以此報備局。備局以爲,大臣喪所用之物,豈可還捧?使之還給之意,題送矣。鄭養淳又不受之云,亦奇矣。上曰,鄭養淳如是乎?能體其父之意而如此,美矣。其所儥者,非渠之物,而乾糧物耶?文秀曰,此則未能詳知矣。上命承旨書之曰,凡大臣致祭祭文,皆入啓事,分付。又命書之曰,政事當日爲之。金尙魯入來。尙魯曰,聖體調攝,若何?上曰,一樣矣。尙魯曰,大妃殿氣候,何如?上曰,差勝矣。尙魯曰,王世子氣候,何如?上曰,無事矣。上曰,圓徑三尺,擧一而達於三。尙魯曰,闊則臣知異於圓徑矣。闊者廣也。上曰,壇高以五尺定之矣。六尺則高,四尺則太低矣。以五尺爲定,則石亦小入矣。尙魯曰,闊則以幾尺定乎?上曰,以三十三尺定矣。上曰,壝門外有石,此何石耶?周鎭曰,典樂登立之石云矣。文秀曰,內外庭所奏之樂欲相同,故典樂登立於其石,而見之矣。上曰,神榻事,予當使中官奉審,而下敎待予下敎爲之,可也。上下絶句於明履曰,以述懷爲題之下,小註書年月日,可也。上曰,承旨以度支定例綸音書之。因呼寫之。寫訖,使明履讀之。上曰,定例中,大王大妃殿以慈殿改書,可也。文秀曰,當改之矣。世孫嬪稱號,將何以爲之乎?上曰,上番翰林,考實錄乎?蔡濟恭曰,顯廟朝,未及嘉禮,故無之矣。上曰,豈可曰夫人?當曰世孫嬪矣。上曰,都民專以貢物料生,雖多食國家之物,而渠亦倒懸,極爲殘忍矣。上曰,少退還入時,儒臣持夙夜箴,同爲入侍事分付。少退更爲入侍時,李周鎭·金尙魯不爲入侍。上曰,兵判入來耶?光毅曰,兵判有癨氣,不能入來,與禮判當爲出去,故留門啓請矣。上曰,標信當下之耳。上曰,承旨以皇壇增修儀序爲名而書之。因呼寫之。明履曰,前皇壇儀,今則將爲棄冊,其序人將不見之,同謄於此冊中何如?上曰,皇壇儀,注書出去持來。顯祚持以入來。上曰,春坊所在瀋陽日記,注書出去持來。顯祚又出持以入來。上曰,崇禎皇帝祀典,自今將行於我國矣。承旨書序訖,上曰,瀋陽日記中,甲申年日記,儒臣讀之。上曰,吳三桂所爲,不可知也。渠則欲制李自成,請胡兵以入,而終則渠亦剃頭者何也?父不得爲忠臣,子安得爲孝子者,乃吳三桂之語也。此言無狀,比於幸分我一杯羹之言,尤非矣。文秀曰,世以三桂之此言,謂無狀矣。上曰,頃者予使元良,見瀋陽日記者,有意矣。上曰,今則皇城已無,今此竝享,亦是文也。文雖伸而質,則無可伸之日矣。東度曰,要在內修自强四字,自强則聖志豈終無可伸日耶?上曰,雖內修自强,昔年未爲之事,予何能爲之?金尙迪事,順成矣。文秀曰,弱國之人入去,能如是爲之奇矣。金尙迪之長於事務,臣豈不知,而今番則前後所爲,盛水不漏,而能兩解之。臣等常時,不能如此期待矣,渠則盡爲渠職事而來矣。上曰,渠則盡爲渠所當爲而來,而以此見之,彼中政令可知,如常談所謂,捉蟹放水矣。文秀曰,今已夜深,儒臣則不讀而罷退,何如?上曰,旣讀瀋陽日記,勝讀熟讀之夙夜箴,依爲之。東度曰,臣等旣持冊入來,讀之,何如?任曰,讀之,宜矣。文秀曰,夜已深矣。雖不讀何傷?東度曰,朴文秀推考,何如?文秀曰,君父酬應,夜已深,雖儒臣,不必如是。明日再明日,淸晝爲之好矣。棄和順雍容之道,而如此深夜讀之,耶?如此則玉體豈不傷也?上曰,尹東度能守乃父質實可嘉,其言誠得儒臣之體。命承旨書之曰,入侍儒臣,能得其體,心甚嘉之,各賜表裏一襲。上曰,如此事,若使元良見之,則好矣。上曰,皇壇儀,不可與瀋陽日記同置。瀋陽日記,注書先爲持出,可也。上曰,儒臣只讀大文,可也。東度與分讀。上曰,予今則無眠,忽思瀋陽日記,而俄使讀之。皇壇事,予欲速成,而此心少可伸矣。文秀曰,殿下春秋已晩,靜攝中或失攝,則受傷多矣。願此後,則每加意斟酌焉。光毅曰,今日繼志述事之要,在於自强二字。上曰,昨者狀啓雖來,而予則別無喜矣。雖或有不好之事,予則不以爲辱矣。金尙迪卽予常使之臣也,而無事還來,員譯雖過甚,而亦無事還來,此則予以爲喜矣。金尙迪雖如是善爲而來,不能檢飭之辱說,則此後必來矣。文秀曰,頃者聖上下諭,已好矣,金尙迪亦善爲之。臣下當事,爲事之體段,於此有可以見矣。今雖兩解,實則彼爲負也。上曰,科日儒生何時入門耶?光毅曰,開門則卽當入矣。上曰,今番則闕門可早開。上曰,集春門椽木幾墮,而集成門椽木亦傷。使戶郞看審後,其所改物力差下,只使紫門監修改,可也。文秀曰,明日當使戶曹郞廳與中官,看審而改之矣。命承旨書之曰,內局日次問候,以再明爲之事改付。退出。
上在昌德宮。常參·經筵,以代理停。
辰時,日有右珥。申時,日有兩珥。
下直,呂島萬戶宣翊邦,位羅萬戶金尙洽,鹿島萬戶金漢弼,於蘭萬戶朴震起,智世浦萬戶嚴得寬。
尹光毅達曰,大司憲沈錥,執義閔遇洙,掌令宋能相在外,李光瀷陳疏受由,持平尹光纘呈辭受由,一員未差。今日以監察茶時之意,敢達。令曰,知道。
又達曰,明日常參,取稟。令曰,停。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又達曰,右副承旨李益輔,今日不爲仕進,卽爲牌招,何如?令曰,依。
又達曰,因禮曹草記,前判府事兪拓基母喪,遣承旨致弔事,令下矣。何承旨進去乎?敢稟。令曰,右副承旨進去。
又啓曰,今此謁聖擧動時,承旨一員,當爲留院,何承旨留院乎?敢稟。傳曰,右副承旨爲之。
尹光紹達曰,政官牌招事,令下矣。吏曹判書鄭羽良,家在城外,不得出牌之意,敢達。令曰,知道。
又達曰,吏曹判書鄭羽良,家在城外,故不得出牌矣。今則城門已開,一體牌招開政,何如?令曰,依。
又達曰,文廟酌獻禮,只隔多日。本館多有擧行之事,今日政新除授大司成,待下批,仍卽牌招,何如?令曰,依。
有政。吏批,行判書鄭羽良進,參判李天輔進,參議沈星鎭進,尹光紹進。吏批啓曰,大司成及玉堂·春坊闕員,今當差出,而擬望之人乏少,相避外任竝擬,何如?傳曰,允。以任詢·柳健爲持平,金尙喆爲副應敎,李垍爲修撰,任爲弼善,韓光肇爲文學,徐志修爲兼司書,李箕鎭爲知經筵,申晩爲同成均,李天輔爲右副賓客,趙載浩爲大司成,兪㝡基爲禮曹參議,李延德爲判決事,南圖逸爲井邑縣監,前牧使徐命珩今加嘉善善治,鄭忠彦校書正字單付。
兵批,判書金尙魯式暇,參判金尙星病,參議柳萬重入直進,參知宋昌明病,尹光紹進。兵批啓曰,司果洪命箕,閑良金眞祐·徐慶泰·權德寬·宋啓欽,以捉虎五頭之功,俱有加資之令,而洪命箕雖已資窮,未經準職,金眞祐·徐慶泰·權德寬·宋啓欽,係是閑良,何以爲之?敢稟。傳曰,加資。
又啓曰,忠翊衛將李燮,忠壯衛將陳泰恒,素抱奇疾,近又越添,慶德宮假衛將金起祚,近得輪疾,差復無期,俱爲呈狀乞遞。病勢如此,則宿衛輪番之任,不宜久曠,竝姑改差,何如?傳曰,允。以鄭益河·尹東浚·尹光纘·李壽鳳副司直單付,田日祥大城山城中軍單付。
尹光毅以兵曹言達曰,今三月十三日,砲手千尙伊稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李鉉相,常時不能禁斷雜人,以致闌入,亦難免其責,推考,何如?令曰,依。
尹光紹以禮曹言啓曰,今三月初二日,大臣·禮判引見入侍時,傳曰,噫,小邦偏受皇朝莫大之恩。昔年皇壇之設,乃所以大報再造之聖意也。況甲申年,旣祀御苑,其欲竝祀,心常存焉。今因儒臣陳達,取覽正史,噫,粵昔壬辰,皇運猶盛,吁嗟丙子,事勢罔涯,而眷顧一向隆重,非徒不非小邦,旣命東援,又責其趁不救焉,欲報之德,昊天罔極。知此而若不追配,何以爲仰報,何以爲繼述?此正史來於我東,若在昔年,以尊周之聖意,奚待詢問?噫,一隅靑丘,祀報二皇,吁嗟日月,尙竝照於我東。予則曰,質前聖而不悖,俟來世而不惑。然莫重之事,不可不博詢而處之,其令入侍儒臣,問議于京外大臣,令禮官亦問于在外儒臣事,命下矣。發遣郞廳二員,問議于在外儒臣處,則大司憲沈錥以爲,今此詢問之下命,混及於微末賤臣,竊不勝惶恐震懼之至。此事事體之重,爲如何?大臣諸臣,必有對揚休命,一體尊奉之擧,如臣愚昧淺末,又何敢猥與於末議?況臣疾病垂死,不能成言語,明問之下,不敢質言仰對,祗增隕越而已云。進善尹鳳九以爲,臣病伏垂死中,禮曹郞官辱臨窮谷,宣示今月初二日所下傳旨,臣祗奉莊讀,讀至未半,不覺心肝俱聳也。竊仰聖志卓然,實出於尊周大義,顧我東血氣含生,莫非大明孑遺,則孰不欲贊揚於盛禮之克擧耶?先正臣文正公宋時烈臨沒,托門人先正臣文純公權尙夏,竝祀二皇於華陽,卽今萬東祠是也。時烈之必欲竝祀毅皇者,蓋爲國君死社之義,而況以正史所載者觀之,毅皇之愍眷小邦,無異於萬曆再造之恩。聖意之竝欲報祀,揆以大義,尤似不可已也。臣之魯劣,何敢與論於邦國大禮,而旣承俯詢,亦不敢虛辱王人,謹以數語,昧死以聞,益增悚慄云。前執義韓元震以爲,疾病垂盡之中,禮官遠臨,特詢以尊周之大義,眞所謂喑聾跛躄,增百倍之氣者也。況臣自少出入先正臣文純公權尙夏之門,習聞先正臣文正公宋時烈之言議,則今於此事,豈不欲對揚聖旨之卓然,贊成盛禮之克擧也哉?第臣平生,學識魯莽,從前問議之及,一不敢對。至於今日,則病情甚劇,精神昏迷,不知所以爲說也。淸問之下,不得仰對,惶恐死罪云。執義閔遇洙以爲,臣以草莽賤品,顓愚不學,至於國家典禮,尤所昧昧。故從前詢問之下,一未隨例獻議,而今此下詢,則有以仰見聖志卓然,俟百世不惑。雖臣淺見,豈敢不仰贊盛擧,而疾病昏綴,不得有所敷陳,只自俯伏俟罪云。前掌令申暻以爲,臣才違召旨,泯伏悚蹙,恭俟威罰之來加矣,乃復千萬意外,伏蒙下詢,以莫重典禮,禮郞奉命儼臨,臣於是,竊不勝悶迫兢懼之至。臣素蔑學識,尤於禮律茫昧,顧以庸陋之極,雖嘗不幸,濫被誤恩,而至於此等諮訪之敎,本不敢爲與聞,仰復之計。草莽未仕之人,道理分限,自止如此,無以展拓變通故也。況今皇壇享儀之追擧,寔出於聖上思服帝德,繼述先志之至誠大義,則在廷臣僚,又皆將順贊成之不暇,若臣疎遠微賤之蹤,尤豈敢越分出位,猥有僭議於其間哉?明問之下,不能對揚,合被重誅,惶恐待罪而已云。前府使朴弼傅以爲,臣於荒郊病伏之中,忽蒙禮官遠臨,特詢毅皇追配之事。顧臣魯莽蔑學,素昧禮節,從前屢蒙問議,不敢隨衆對揚者,而今此大義一節,臣每歎近年以來,搢紳章甫之間,大義二字,置之相忘之域。日前上書東宮,略陳明大義,而今者下詢,適及此際。臣雖疾病垂盡未死之前,若見二皇竝祀之擧,則以臣愚昧疲癃,亦將歡欣鼓舞,增一分之擧矣。第以疎逖之蹤,略攄血氣之所發,而亦不敢詳悉獻議惶恐俟罪云,而懷德地掌令宋能相,沃川地諮議宋明欽,和順縣監李養源處,收議郞廳,未及上來,爲先書入之意,敢啓。傳曰,齊到後下敎矣。
以全羅監司狀達,咸平縣稅船致敗船漢昌石,誤以渰死登聞,惶恐待罪事,令于尹光紹曰,勿待罪事,回諭。
左尹李益炡上書,伏以臣兼帶同義禁之任,與判義禁臣鄭羽良,有婚家應避之嫌,乞令該曹,照例稟處,千萬幸甚。答曰,覽書具悉。書辭令該曹稟處。
進善尹鳳九上書,伏以臣伏聞,我聖上有大命令,擧國政而聽之我邸下,申告宗祏,大誥臣民,八域之延頸欲死者,莫不歡欣慶忭,而竊念我聖上,未及大舜之耄期,已倦于勤群下之心,誠不勝其缺然,況我邸下愛慕之至情乎?至於承膺眷命,以臨萬機,而其所以兢惕者,當如何哉?顧臣名忝宮官,已經累歲,匪分之懼在心,難强之疾纏身。今當邸下之初政,亦無以廁迹諸臣之後,一瞻耿光,與同歡慶,臣誠死罪,悚蹙罔措。不意頃者,祗受所降別諭,促臣上來,而辭旨勤懇,有踰尋常,臣聞命驚惶,莫省所諭。臣之愚魯蒙劣,自知不類,聖上以禮收召,除數十年,而終不敢進身於文陛之下者,實愧虛名之自誤,而盛禮不可辱也,才識之最下,而選職不可冒也。每承除命,輒暴情實,特邸下新莅機務,未及俯燭,不免隨例備數於旁招之列矣。臣何敢擺棄素守之志,强策垂死之軀,唐突前進,以貽嗤點哉?廉愧所存,卒不免違逋,臣罪至此,尤萬萬矣。然君臣大義,天地之常經,忠愛一念,秉彝之本性。臣雖不敢冒昧趨召,耿耿者自不能已,豈終無一言,以效芹曝之誠也?嗚呼,今日者,邸下聽政之一初也。萬物咸覩,四方聳聽,世道之治亂,此可卜矣,國家之興亡,此可判矣。此其邸下之幾,固不可失,而所以仰副聖上付托之意,俯答臣民愛戴之望,亦不在此乎?第其治亂興亡之幾,只在邸下之一心。蓋事物之千差萬別,而所本者此心也。聖賢之千言萬語,而所重者此心也。心者貫幽明,而通有無,以是而爲聖狂賢愚之別,以是而爲吉凶休咎之分。凡人爲學,莫不存此心,以養其本原,察此心,以措其事爲。帝王之一日萬機,而尤豈不存此心,以爲出萬化之本哉?宋臣張九成之言曰,一念之善,祥風和雨,一念之惡,凶荒扎瘥。是知天神之感應,生靈之榮瘁,世道國家之治亂興亡,無不係焉。昔成王,年十三卽祚,而其存心之效,至使海外千萬里,天無疾風雷雨,海不揚波。三年則越裳氏之人,亦知其中國聖人,致中和之效,以及於此也。若幽·厲·桀·紂之心,邪惡偏側者,其驗之反是,亦可知矣,其幾之可懼也如此。邸下雖在沖年,今旣臨朝廷,而理機務,其於一念之善惡從違,豈敢少忽哉?然措此心,而施諸事,則固不無先後緩急之序,而其先且急者有六,一曰,立志以法堯·舜也。志者,心之所之也。人雖有向善之心,合下立志,不能高不能堅,則安於卑近,狃於故常。旣無以收拾身心,尋向上去,而又或一時意思,易就衰霎,不能不間斷,則亦無以堅凝湊泊爲制事之本,必以此志先定,以第一等自期,然後乃可做爲。伊尹莘野之匹夫,而猶以堯·舜君民爲志,況邸下首出庶物,任位育之責,其不以堯·舜爲法耶?若有宋神宗何敢當之之意,實非宗社生靈之福也。邸下欲加致知之工,則堯之欽明,舜之濬哲,皆可法也。邸下欲修進德之業,則堯之峻德,舜之玄德,亦可法也。平章百姓則邸下得以新民德,明目達聰則邸下以之開言路,有才德則如擧十六相,有罪惡則如罪四凶,是亦堯·舜而已。至若堯之執中,舜之用中,心法旨訣,尤最緊切。此心之發,而爲食色玩好居處宮室,則不期過而過於中,發而爲孝親敬長窮理實踐,則每患不及於中。惟邸下每自反省其過者,裁抑而必無過於中,其不及者,勉强而必至於中焉,此法堯之執中也。朱子論用中之意曰,若取極厚極薄之二說中,摺以爲中,此子莫之執中,安乃謂之中?極厚之說是則用極厚之說,極薄之說是,則用極薄之說。厚薄之中之說是,則用厚薄之中之說,惟其說之是者而用之,是乃所謂中也。邸下日聽群言之異同,試依朱子說,惟是之用焉,此法舜之用中也。臣竊聞,近日書筵進讀中庸,伏想於中字之義,講之熟矣。況我仁廟之於孝廟,肅廟之於景廟,亦以此相授受,則顧此中字,卽邸下傳家法也,宜邸下之益自勉之也。邸下睿質天縱,知日長而業日崇,若堅定此志,用已百已千之工,則希聖希賢,天必遂吾之願,人皆可爲之堯·舜,何患不得爲之哉?伏願邸下,先立大志,嚴心法大規模,必以堯·舜自期待。言堯·舜之言,行堯·舜之行,使斯世爲堯·舜之世,斯民爲堯·舜之民焉。二曰,勤學問以明義理也。學之爲言,效也。不能者效其能者,而能所不能,不知者學乎知者,而知所不知。或讀書以開廣之,或討論以講明之,將以通貫乎義理,體驗乎身心也。爲人君者,姿質雖美,若學問無所資,則一言一事,或不無偶合,而一身全體,終不離俗窠,不免爲小智自用。私智相參,天理無所準,人欲無所別,而治己治人,皆苟而已。孔子稱帝舜之大智,不過曰好問好察。傅說贊高宗之治道,而亦惟曰終始典學。邸下及此志學之年,宜急遜志之工,例講之外,數引賓僚,輒將經史,義理精微,究極無遺。大而治亂興亡之要,細而人情物態之變,靡不講明,而又於三朝視膳之暇,庶務裁決之餘,全以讀書爲事。先使此心,虛明專一,端拱危坐,靜對方冊,心目俱到,音韻舒暢,字求其訓,句硏其旨,如朱子所謂,讀上段時,不知有下段,讀下段時,不知有上段者,而及其沈浸淫佚,浹肌淪髓,又加尹和靖耳順心得,如誦己言者,則日有新得,理事融會,左右逢源,觸處流通,動靜云爲,自中義理,進德修業,豈患無其本歟?三曰,絶嗜欲以養氣血也。人之有生,必具形氣,而形氣旣具,嗜慾隨之。又況三十以前,志慮未及長,氣血未及完。若一或徇情,昧於攝養,則榮衛易損,精液易耗,疾病之來,卽其所也。況人君所處,與衆人自別,肥甘之於口,輕煖之於耳目,便嬖之於左右,求之斯得,欲之斯遂,此皆傷生之鴆毒,迷人之倀鬼也,可不愼之哉?邸下一身,三百年宗社之所托,億萬命生靈之所依。惟疾之憂,卽三殿之心,無疾之望,亦擧國之情,邸下其可以自輕耶?嗜慾旣生於形氣,則形氣所發,卽書所謂人心,而人心之流蕩者,爲嗜慾也。苟使人心,初不能聽命於道心,一任其滋長,則不但爲一身之疾病,終亦爲一心之大害。是必從其發處,遏慾順理,或節省而毋至少過,或禁絶而不使近前。義理爲主,物慾退聽,則旣無所陷溺,而爲疾於身,亦無所騰倒,而爲害於心,表裏收功,豈非兩盡之美歟?四曰,恢德量以受直言也。臣聞有道之世,直言多聞,無道之世,直言先亡。古人以言路開閉,占國之治亂者,意蓋如是矣。三古以降,直言者率不能見容,是由在上者量狹,而不能盡乎人言之致也。惟其量狹,故只知在我者爲是,苟同於我者,莫不奬納而虛受之,其異於己者,輒皆違拒而摧折之。甚或知其言之忠直,以其私意之先入,而不能不厭惡也。又或知容直之爲美名,勉强而不之罪,然厭聞之心,着一種子,則一事二事,隨時闖發,終必有勉强不得也。或使其間,果有直言者,指斥君違,不饒寵倖,而遽示聲色,徑加譴責,則終至於國無爭臣,君志日亢,朝無見憚,仕路日貿,其傷國脈而防言路者,豈不大哉?義理者天下之公,在上者未必盡是,在下者未必盡非。堯·舜之世,尙有予違汝弼之敎,而都兪之間,吁咈相錯,況其下者耶?程子曰,量隨識長。邸下先用力於知言養氣之工,而私意無所容,則當與天地,同其量矣。雖有犯顔廷爭,切中己病,何厭惡之有?邸下凡於聽言之際,必察言者本意以爲,逆耳之言,人主所惡,嬰鱗之患,人臣所畏。猶且爲之者,是其意。不愛其身,而愛其君,不憂其家,而憂其國者也。其言之可者,則不但無訑訑之色,樂聞而翕受之,其不可者,雖不可用,亦可與其敢言之誠,使之復言也。此正後世人辟,類患不能處,惟邸下益加猛省焉。五曰,去私意以立紀綱也。私者,與公相對之稱,私卽大慾,公卽天理。大凡紀綱之不立,以公道不行也。公道之不行,私意害之也。天下之千邪萬惡,皆從一私字出來。況人主以臣庶爲子,以一國爲家,而若於方寸之間,不免有一念之私,則不能子臣庶,而有私臣,不能家一國,而有私財,萬事之弊,由此而出。朱子論私意之害曰,朝廷之上,邪正雜進,刑賞不分,士夫之間,志趣卑汚,廉恥廢壞。又論紀綱不立之害曰,風俗頹廢於下,惟軟熟奔競,而不復知忠義名節之可貴,如將傾之屋,輪奐丹雘。雖未覺其有變於外,而材木之心,已皆蠹朽腐爛,而不可復支持矣。此其私意之不可不去也,紀綱之不可不立也。先正臣李珥之言曰,爲政而能立紀綱,如學者集義以生浩然之氣也。蓋不可以一令之得正,一事之合宜,而遽責紀綱之立也,必人君無一毫私邪干於心,發號施令,大公至正,粹然一出於天理。以言議則是者是,而非者非,以用舍則直者擧,而枉者措,以至有功者必賞,有罪者必罰。言之而必信,事之而必正,無不順天理,而合人心,則令之而行,禁之而止,紀綱不期立而自立,如水到而船浮矣。此非刑殺之威,可以脅之,爵祿之利,可以誘之,只在人君一心上,私意之克祛也。朱子曰,中原之戎虜易逐,而一心之私意難去,噫,私意之難去,有如是夫。恭惟邸下,方在沖年,雖以衆人言之,嗜慾之萌,不至太甚,思慮之發,不至太雜矣。豈以睿聖之姿,乃有許多私意?然若非堯·舜之生知,則意慮偏好,衆口辯言,內外交攻,習或與成,則私意之萌,種下種生,終爲萬事之害者,必先知而早戒也。且私意存,而紀綱不立,則國之必亡,亦不可不知也,惟邸下戒之。六曰,善繼述以光前烈也。恭惟我太祖·太宗,開創神器,聖神繼承,積德累仁,制作文物,媲殷侔周,蔚然爲海東數千里禮義之邦,豐功丕烈,不可殫書,而惟是春秋大一統之誼,天之經地之緯民之彝,亘萬世而不泯者,粵自我太祖大王,代暴以仁之日,所秉執者此也。蓋我太祖開國,在於高皇帝創業之初,回軍之義,上格天衷。自是以來,本朝列聖,世篤忠貞,至於宣廟壬丁島夷再寇,乘輿西狩,八路魚肉矣。幸賴神皇帝,爰赫斯怒,竭天下之財,動天下之兵,迅掃凶醜,再奠宗社。自此東人於皇朝,不但君臣之義重,實有父子之恩,凡有血氣,莫不感泣,而思死起矣。況我宣廟,聖忠益虔,坐不西背,萬折必東之意,人到于今誦之矣。不幸丙丁之際,天地崩拆,義理喪絶。嗚呼,尙忍言哉,尙忍言哉?雖其理窮力屈,事出權宜,然仁廟之圍中望禮,馬上痛哭,可見聖心慷慨,出於天理之正矣。至於握火抱氷,十年如一日者,孝廟之志也。皮幣之中,薪膽愈切,密勿之策,鬼神莫窺。雖中途崩殂,大計墜虛,猶其義聲烈烈,震耀今古,能建天地,而不悖矣。顯廟之褒錄義死,肅廟之築壇報祀,皆所以明天理伸大義,而至於聖上,亦壹眷眷於斯,冤憤痛迫之意,屢發於絲綸之間。蓋其列聖之密傳心受,上繼太祖倡明之遺義者,將永有辭於天下後世,則此誠邸下世承之義也,宜邸下亦講明此義矣。國少力弱,雖不能倉卒有爲,朱子所謂,忍痛含怨,迫不得已之心,常存諸中,以保吾民,以修內治,繕武備,以待時至,則正繼述人志事者,而亦豈不有光於列祖之盛烈哉?今此六條,臣不敢謂,今日治理,止於此而已。竊覵邸下沖年視事,方欲謙挹而不自居,臣何敢支離其說,塵瀆於際,而況臣草野屛伏,每有身不出言出之戒,亦不敢盡言其所欲言者矣。然最上心字之說,雖使臣終日竭論,亦無居此外者。今臣之縷縷以言,皆本於邸下之一心,天下萬事,其有不以此心爲本者乎?堯·舜·禹以天下相傳,而其言不出此心字,蓋以此也。然此心之出入無常,動靜無端,其操持之要,莫切於一敬字。故先儒以爲,心爲一身之主宰,敬爲一心之主宰。武王之踐祚,太公以此敬,首陳戒之。敬者主一無適,一內外貫動靜,此心工夫,非敬而主之,曷能成始成終,而宰萬物也?更願邸下,以一心爲萬事之本,而又以敬爲操此心之本焉。臣所帶講官,責任緊重,不可以如臣醜差冒居也明矣。公私憂懼,自劃已久,而一年二年,積屢瘝曠,朝廷等於廢窠,臣分益增懍惕。況臣素患風痰,彌老彌痼,長委枕席,戶庭行動,亦不自振,實無作氣登途,進赴恩召之望,而且自前月,添得輪行感氣,咳嗽達夜,飮啖全却,老氣摧沮,床席㱡㱡,文字拱籲,經月稽延,尤不勝悚惕也。伏乞邸下,諒臣情病,非出假飾,特許遞解臣見帶職名,仍付臣司敗,以治慢蹇之罪焉。答曰,覽書具悉爾懇。所陳六條,憂愛之忱,溢於言表,余甚嘉歎,可不服膺焉,而爾其勿辭,從速上來,出入講席,輔我不逮。
上在昌德宮。常參·經筵,以代理停。
尹光毅達曰,大司憲沈錥,執義閔遇洙,掌令宋能相在外,李光瀷呈辭,持平任珣·柳健未肅拜。今日以監察茶時之意,敢達。令曰,知道。
李昌誼達曰,明日酌獻禮齋戒,再明日酌獻禮擧動相値,此兩日常參,頉稟。令曰,知道。
藥房提調金尙魯,副提調李昌誼啓曰,伏未審日來,聖體調攝,若何?今日臣等依前下敎,率諸御醫入診,詳察聖候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣矣。
大王大妃殿·中宮殿·賢嬪宮,藥房口傳問安。答曰,知道。
傳于尹光紹曰,趙明履,持皇壇儀及新製序文,藥房入診,同爲入侍。
傳于尹光紹曰,明日侍坐次對與否,問啓。
傳于李昌誼曰,監劑以入後,提調亦爲入侍。
李昌誼達曰,左承旨尹得載,今日不爲仕進,卽爲牌招,何如?令曰,依。
尹光紹啓曰,明日侍坐次對與否,問啓事,命下矣。問于備邊司,則郞廳以大臣意來言,明日是酌獻禮齋戒,且東宮近多停筵,睿候似未如常,亦無時急稟定之事,將爲頉啓云矣,敢啓。傳曰,知道。
又以弘文館言達曰,新除授副應敎金尙喆,卽爲牌招察任,何如?令曰,依。
又以侍講院言達曰,本院新除授弼善任,文學韓光肇,除拜之下,不卽出肅,卽爲牌招察任。新除授兼司書徐志修,時在京畿楊根地任所,書筵入番事緊,斯速乘馹上來事下諭,何如?令曰,依。
尹得載以禮曹言啓曰,今三月初二日,大臣·禮判引見入侍時,傳曰,噫,小邦偏受皇朝莫大之恩,昔年皇壇之設,乃所以大報再造之聖意也。況甲申年,旣祀御苑,其欲竝祀,心常存焉。今因儒臣陳達,取覽正史,噫,粵昔壬辰,皇運猶盛,吁嗟丙子,事勢罔涯,而眷顧一向隆重,非徒不非小邦,旣命東援,又責其趁不救焉,欲報之德,昊天罔極。知此而若不追配,何以爲仰報,何以爲繼述?此正史來於我東,若在昔年以尊周之聖意,奚待詢問?噫,一隅靑丘,祀報二皇,吁嗟日月,尙竝照於我東。予則曰,質前聖而不悖,俟來世而不惑。然莫重之事,不可不博詢而處之,其令入侍儒臣,問議于京外大臣,令禮官亦問于在外儒臣事,命下矣。發遣郞廳,問議于在外儒臣處,則掌令宋能相以爲,臣狗馬賤疾,積月危苦,神思枯落,收拾不上。詢問之下,萬無强力自效之望,只有伏地瞻天,欽歎大聖人所作爲,出尋常萬萬而已云。諮議宋明欽以爲,毅皇國亡君死之正,載籍所未有,惟此一節,足以血食於無窮。旣無杞宋以享之,則以舊臣而祀舊君,固合一事之義。況此正史所載,其字小之恩,同符神皇,豈可以未及蒙被,而有間乎?聖考甲申之擧,已爲之兆,先正萬東之祠,又足傍證,伏見聖意卓然,有可以俟百世而不惑。特以祀典之重,有此博詢,如臣微賤謏陋,顧何敢與於儒臣之列,而有問不敢不對,伏惟上裁云。和順縣監李養源以爲,糞土賤臣,猥荷聖恩,待罪下邑矣。千萬意外,以毅皇追配,禮官遠臨,有此俯詢,臣聞命驚惶,無所容措。臣從前屢蒙匪分職名,而臣則實非其人也。常冀朝廷一番綜核,汰去儒臣之列,而一向因循,又有問議之擧,臣誠惶憫,不知所出。嗚呼,環東土數千里,實被神皇罔極之恩,惟我聖考,設壇御苑,以寓朝宗之義,百世之下,可泣神祗。今玆追享之議,出於繼述之聖孝,臣伏地瞻天,無任欽歎。然莫重典禮,何敢以昧識淺見,越分忘對,重犯僭踰之誅乎?虛辱王人於千里之外,臣罪至此,尤合萬死,不勝惶恐戰慄之至云,而儒臣收議,今已齊到,書入之意,敢啓。傳曰,知道。
金尙重以義禁府言啓曰,因刑曹草記,打其嫡母罪人全春守堦,移本府處之事入達,東宮依下矣。堦時在南部箭串里本家云,爲先拿囚,而凡此等罪人,關係綱常,自刑曹結案取招後,移送本府,則依例三省推鞫啓請,而今此堦則乃是宗班守職之人,法不可自刑曹推問取招,而旣係綱常之變,不可不及時嚴覈。依法例三省推鞫,何如?傳曰,依請拿囚結案後設鞫,乃是法典,爲先推問結案後,更稟。
文學韓光肇上書,伏以臣之頃除憲職也,倉卒疎率,自損臺體,揆以邦典,合被重譴,而儒臣請遞,失之太恕,杜門省愆,只訟恩私,匪意春坊除旨,又降玆際,曾未幾何,轉罪爲榮,竭蹶叩謝,義分固當,而第臣向日草草數語,旣涉疎迂,豈敢自謂一一中窾,而區區衷素,亶出於延頸願忠,有懷必陳之意。伊後大僚之前後陳斥,匪比尋常,筵席嚴祕,雖未得其槪,而以臣達辭中數件,至謂之過當。顧臣所論,本係微事,今不欲覼縷索言,以傷事面,然臣愚妄之辜,於是乎益著矣。悚恧臲卼,當復如何?在臣處義,有關廉愧,決不可以事往罰輕,而有所自恕。冒昧榮塗,重招人之嗤點也明矣。今以番次,牌召辱臨,而反復思量,實無趨承之勢。此時勸講之責,亦不宜僥冒之義,猶屬第二件。玆敢隨詣闕外,悉暴肝膈之私,伏乞离明,察臣之決難冒出,亟蒙恩遞,以安賤分,不勝幸甚。答曰,覽書具悉。撕捱其涉過矣。爾其勿辭,從速察職。
掌令李光瀷上書,伏以臣之老母,今年七十一歲,疾病沈淹,長在床褥。纔自家兄任所,將還私第,而千里撼頓之餘,氣息一倍澌綴,寧日恒少矣。忽自昨夕,重添外感,猝然寒戰,吐瀉兼發,食飮專却,眞元虛陷。種種症形,罔非危惡,多般調治,有加無減。臣方左右扶護,焦遑罔措,以此情理,萬無離捨供職之勢。玆不得不疾聲呼籲於孝理之下,伏乞离明,俯垂矜察,亟許鐫遞臣職名,俾得專意救護,仍治臣瀆擾之罪,以肅朝綱,千萬幸甚。答曰,覽書具悉。爾其勿辭,救護母病焉。
高陽幼學李東茂等上書,伏以擇人定宗,重先之意,明倫懲奸,樹風之方。臣等俱是璆派雲仍,而卽太宗朝王子良惠公溫寧君䄇之後也。不幸禍烈先祖,年代凄涼,子孫流散,宗祀永絶。重以變及先墓,奸出宗人,竊不勝崩迫之私。玆敢冒萬死,仰叫天閽,伏惟离明,特垂察納焉。蓋臣等先祖溫寧君,有子一人牛山君臣踵,而牛山君當燕山甲子之禍,與子六人,倂罹桁楊之慘,覆巢餘卵,星泊四方,至於宗孫形響之不聞者久矣。始於年前,流聞宗孫滅絶,不遷之廟主,不知何時淪失,何處埋沒,痛何忍哉,痛何忍哉?臣等通會遠近諸宗,要爲立宗奉祀之圖,而王子宗嗣,事體至重,則不可以殘宗私議,擅便決定。故昨秋陵幸,呈上言,下宗親府,則宗親府回啓以爲,親王子奉祀,事體重大,其子孫中,擇定可合人,以繼旣絶之祀,於禮當然,而事係立后,令該曹稟處云云。禮曹則啓以爲,親王子奉祀擇定,斷不可已,自宗簿寺,考出璿錄擇定後,本曹則立案許施云云,宗簿則啓以爲,璿錄則本寺所關,自當考出,而奉祀擇定,更令該曹稟處云云,互相枝梧,經歲于玆。臣等方俟禮曹稟處之日,不意日昨,遠宗定山居李碩采·李杓者,冒突陳書,以李東采爲名者,要爲王子奉祀。所謂東采,卽碩采之從兄,而杓之父也。念臣等宗嗣已絶,問聞相阻,則地閥寒替,俱無可論,而至於爲先定宗,擇於其中翹楚者,倫理當然,而彼碩·杓等,自知宗議之不歸於渠,故罔念宗嗣之爲重,妄希王子之續後,上年夏間,杓乃假名碩采,單擧東采,呈于禮曹,請爲宗孫,爲諸宗所覺,未能售其奸。今又隱諱諸宗,暗地設計,不顧自薦之嫌,有此欺天之擧,而疏錄名字,盡是渠之群徒諸姪而已,心跡奸悖,轉尤層劇,而又有所痛者,李壽岳云云者,冒稱宗孫,偸葬其父於溫寧君夫人墓十步之內,題其床石曰,溫寧君宗孫世徽之墓,又葬其妻父母於至近之地。蓋壽岳自稱溫寧君第四孫花原正揀之後者也。花原於其兄弟,第旣居四,則其非爲宗,初無可辨,而且考二去庚申年璿源本錄,則自花原正,其六世孫天機懸錄,而其後無錄。至康熙辛卯加懸錄,始以壽岳之曾祖永叔,係之於天機之下,彼壽岳之年,今幾八十,生於庚申本錄之前者已久。推此溯算,則庚申之歲,壽岳之父與祖,曾皆已老大耋艾,而俱不入於當時原錄。過累十年後,至壽岳身,竝渠名連四代,追錄於加懸者,來歷疑晦,奸跡分明,而乃者壽岳又以爲,王子不遷之廟主,則火災中燒失云云,其兇黯奸慝,振古所無,噫嚱痛矣。以碩·杓言之,則都忘重宗報本之意,妄闖非理非分之心,弟以擧兄,子以薦父,冒嚴投匭,敢欲將計就計,其欺天聽沮宗事之罪,王法所在,固不可不正。以壽岳言之,璿錄所係,奸僞難掩,安知非王郞之詐稱,崇韜之冒祖,而敢稱宗孫,偸穢先壟,其亂倫紀禍人墓之罪,三尺攸揭,亦不可不誅。臣等爲溫寧君子孫,目見宗事之變怪層生,定嗣奉祭,將無其日。丘墓之兇禍孔慘,掘去偸埋,顧無其勢。向者前郡守臣李蓍亨,其先祖王子墓,以宗孫入逼葬事,尙且陳疏請掘,則況今壽岳之來歷不分明者,偸瘞咫尺之地乎?臣等私悃痛迫,未忍忘先,敢以疎賤之蹤,冒瀆崇嚴之下,伏乞邸下,體大朝敦宗重祀之盛念,國家正倫討奸之章,轉聞大朝。臣等先祖溫寧君奉祀,則亟令宗簿寺,招致諸子孫,一循宗望所歸處,以定宗孫,俾續旣絶之祀,以慰餒而之靈。至於碩采及杓,則欺天求宗之罪,亦送該曹,依律嚴處。且壽岳之偸葬,則依李蓍亨前例,令該府刻日掘去,改淨先壟,則感結幽明,圖酬無地,不勝萬幸。書錄,幼學李東茂·李世寬·李漢弼·李遇春·李胤夏·李震夏·李命濟·李萬根·李齊聖·李齊斗·李齊泰·李枝夏·李齊華·李萬禎·李萬植·李墀·李德昌·李德報·李泰彬·李再彬·李德興·李楘·李義老。令于金尙重曰,旣已賜批,此非達下者,詳考事,直下宗簿寺。
己巳三月十四日午時,上御歡慶殿。藥房入診,趙明履同爲入侍時,提調金尙魯,副提調李昌誼,副司直趙明履,記事官朴師訥,記事官蔡濟恭,記事官黃仁儉,醫官金應三·玄起鵬·金壽煃·鄭文恒·許錭·方泰輿·李道吉·金寶潤,次次進伏訖。尙魯曰,雨意不霽,日氣蒸鬱,聖體調攝,若何?上曰,一樣。尙魯曰,大王大妃殿氣候,何如?上曰,差勝矣。尙魯曰,王世子氣候,一向安順乎?上曰,好過矣。尙魯曰,醫官診候爲之矣。上曰,依爲之。應三進伏診候,退伏曰,脈候左三部度數調均,右三部稍帶數意,而大體好矣。起鵬進伏診候,退伏曰,脈候左三部沈靜,右三部寸關有活處,而大體調均矣。壽煃進伏診候,退伏曰,脈候左右三部大體調均,而時惟春末,胃氣稍似不足,亦不大段矣。錭進伏診候,退伏曰,左三部沈靜,右三部調均矣。泰輿進伏診候,退伏曰,脈候左右三部調均而好矣。道吉進伏診候退伏曰,脈候左三部沈靜,右三部寸脈稍有活處,而亦爲安靜矣。寶潤進伏診候,退伏曰,脈候左右三部大體調均而好矣。尙魯曰,湯劑停止已久,而日氣漸暑,胃氣易弱,此時湯劑之久爲停止,誠爲可悶。湯劑繼進當否,下詢于醫官,議定爲好矣。上曰,近有眩氣,故前在者,已爲進服矣。今日加減補中益氣湯,依前劑入宜矣。榻敎應三曰,丸劑甚爲有益,亦爲進御,則必有大效,故惶恐敢達矣。上曰,前入丸劑,常常在傍,而自未能進服矣。昌誼曰,湯劑則其效速,而功不遠,丸劑則其效遲,而功甚遠,丸劑之功,大勝於湯劑矣。若急病則以湯劑收效於一時,而常時則恒服丸劑爲好,伏望連進丸劑矣。尙魯曰,丸劑是長服之藥,間斷則功效少矣,必須連進,臣等區區之望矣。上曰,每以進服爲計,而自有厭症矣。卿等所達如此,當勉强進御矣。尙魯曰,大王大妃殿所入瓊玉膏,聞醫女所傳之言,今月初將盡爲進御云,故自下更爲知之,則慈敎以爲,自至月至今,連爲進御,頗有藥效,但卽今則日氣漸熱,膏味易傷,故將速服盡之,而加劑則待秋涼爲之爲敎云矣。未知卽今進御之盡否何如,而旣有有效之敎,則姑非盛暑,而遽然停止,極爲可惜,更爲加劑以進爲好。且雖盛暑,此膏與他藥有異,善置則似無味傷之慮矣。上曰,此膏則雖盛夏,善置則似好,從當稟達而下敎矣。昌誼曰,旣有效而旋爲停止,誠爲可惜。雖盛夏亦必善劑善置,以爲繼進之地爲好矣。尙魯曰,況卽今則盛暑且遠,尤不可不加劑繼進矣。上曰,然矣。尙魯曰,雖當更待下敎,而材料則將爲預備矣。上曰,生地黃等物,預備以待宜矣。尙魯曰,生地黃最爲要緊材料,而非黃州所産,無可用者。黃州生地黃,不可不預爲卜定爲計,而石淸近來極難,自京實難貿得之道,惟於江原道,可以求得矣。臣曾經江原監司時見之,其處石淸,亦有好否,不能盡美,而若於卽今,欲自京貿得,則雖欲得關東未盡美之淸,亦不可得矣。石淸亦略干卜定於江原道,似無不可矣。上曰,淸則曾前似不卜定矣。應三曰,茯苓·地黃·石淸三件,自前亦有卜定之規矣。上曰,茯苓亦卜定乎?尙魯曰,臣意茯苓則自京亦可得之,而地黃則不可不卜定矣。上曰,石淸亦自京得用宜矣。尙魯曰,王世子眼候,猶未如常快差云,伏悶矣。上曰,非不快差,而本來近視,故視物之際,自用眼力,而似然矣。頃日左相以爲,沖年代理,多用心氣之致云,而予則三十年爲政,猶不如是矣。尙魯曰,今番眼患,比前不能如常。臣聞宮官之言,兩筵進講時,甚有難之之意云,不可不趁時治療,而兩筵中,一次停止似好矣。上曰,欲使元良,着眼鏡看文。蓋眼鏡用之,則眼力頗愈云矣。予亦近視,而元良則甚焉。非有眼疾而然也,蓋近視之致矣。昌壽曰,臣於冊封初,爲春坊僚屬,而其時亦有艱視之症,肝氣似有偏虛之慮,必使精熟醫官,頻頻診候,內治症源似好矣。尙魯曰,今日亦使醫官診察,勿論內外治,隨症治療爲好矣。上曰,今日使之診察爲宜。尙魯曰,內局封進春秋兩等大炷芙蓉香,除減一等事,頃有下敎矣。兩等中,何等封進乎?一番稟旨,然後可以擧行,故敢達。上曰,只春等封進,可也。出擧條尙魯曰,內局之任,是保護重任,而都提調一向在外,甚可悶矣。向來臺言雖過,而在大臣有所不安,故惶恐在外。如是久處鄕廬,自上各別敦諭,使之從速上來似好矣。上曰,予氣常多不平,意謂不待敦諭,而必有自來之時矣。所達如是,從當爲之矣。上曰,宰臣進來,皇壇序文讀之。明履進伏讀訖,上曰,更讀初序焉。明履讀初序,至先朝乙酉親享御筆御製等處,上曰,御製事,宜入於後序文,而遺漏,故欲爲小識矣。仍命承旨,呼寫小識。昌誼書訖,上曰,宰臣以此小識,亦爲編次宜矣。尙魯曰,此宰臣,於文字甚有精誠,殿下之付托,得人矣。上曰,元景夏雖欠縝密,至於編次御題,則亦善爲矣。上曰,春坊有瀋陽日記,而混置於許多日記中,易致毁傷云,特造櫃子,別爲藏置事分付,宜矣。今此櫃子藏置之命,非張大之意,而欲使不與他日記,雜亂致傷之意也。此意亦爲分付,使春坊無過爲張大之事焉。上曰,先朝御製,以御筆親寫與否,不能思得,今必詳知,然後小識措辭,可以定矣,宰臣卽往奉審爲宜。明履曰,然則臣先爲退出,而獨往奉審乎?上曰,與禮房承旨,同往宜矣。禮房誰耶?昌誼曰,金尙重方爲禮房,而在於院中矣。於是,明履先爲退出。尙魯曰,臣亦以監劑事,先爲退出矣。上曰,依爲之。昌誼曰,明日試官,當早爲擬入,而侍從堂上·堂下,多在違牌坐罷中,擬望之際,似甚苟簡,合有變通之道矣。上命書傳敎曰,堂上·堂下違牌人員,竝敍用。昌誼書訖,上曰,金尙重與趙明履,奉審皇壇後,金尙重則仍與儒臣,持自省編詣閤事,注書出去分付。臣師訥,承命退出之際,上曰,承旨亦退出,閤外以待焉。諸臣仍退出。
三月十四日申時,上御歡慶殿。藥房提調·儒臣入侍時,藥房提調金尙魯,左副承旨金尙重,副應敎金尙喆,副修撰李應協,記事官李顯祚·蔡濟恭·黃仁儉入侍,禮曹判書李周鎭,戶曹判書朴文秀,追後入侍。上曰,其藥夏則難爲進御,秋當進御事,俄者慈殿下敎矣。金尙魯曰,三廳首醫,俄者入診於東宮矣。眼患差勝於前,而開睫則猶難之云矣。藥則五貼先爲製進,而以湯水洗之,則好矣。上曰,洗時則雖似好矣,旣洗後,水將乾時,則尤似難矣。上曰,內局卜定外,別貿易已爲除減,今番熟地黃事,豈不有弊乎?尙魯曰,熟地黃出於黃州,自其邑給復戶而捧之。上曰,然則監採官去黃州,製爲熟地黃而來耶?尙魯曰,然矣。金尙重曰,臣曾過黃州見之,則熟地黃大抵宜土,切柳覆之而種之則尤盛云矣。尙魯曰,熟地黃則如此用之外,更無他道矣。上曰,生地黃雖非瓊玉膏,亦有多入處耶?尙魯曰,然矣。上曰,生地黃則藥院捧於何處,而用之耶?注書出去問來。尙重曰,注書出問,則麻浦越邊,有栗島,藥院有種藥書員二人,種生地黃於栗島,而進排藥用云矣。尙魯曰,古則內局官員,或提調親往摘奸矣。今則不爲云矣。尙重曰,然則種藥書員,必耕食其島,而進排藥物矣。尙魯曰,此說則雖不可陳白於筵中,而安知無如此事也?命承旨書之曰,凡干科外卜定,旣已嚴禁,此後瓊玉膏製造時,生地黃則與他有間。此年年監採者,亦非取用民間者,依前取用,其他卜定,一例禁止。又命書之曰,君有疾飮藥,臣先嘗,父有疾飮藥,子先嘗,禮不云乎?以此觀之,其藥重矣。今因生地黃下問,知栗島有藥田,其在重御藥之道,不可一任其院隷,分付藥院,爲先摘奸,此後春秋看審申飭。上曰,昔解網三面,而湯德,及禽獸矣。蛇屬亦是朝鮮土地之物,而每每殺之,亦所不忍。江華蛇油丸,年年爲之乎?注書出問以來。尙重曰,注書出問,則江華·水原及湖西之內浦,三年一次輪回往捉,而例於蕎麥花開之時,發行云矣。上曰,若三年一次輪回,則何不改乎?置之。上曰,承旨奉審乎?尙重曰,奉審則果是御筆矣。上曰,然耶?又下一小紙,而下敎曰,此皇壇增修儀序後小識也。編次時題目,依此爲之事分付。尙魯先退。上曰,世子今講詩傳何章,通鑑何紀事?注書往問春坊而來。尙重曰,注書往問,則東宮方講詩傳二卷終風章,通鑑漢昭烈終編云矣。上曰,上番儒臣讀自省編。金尙喆·李應協讀後,又命尙重·李顯祚·蔡濟恭·黃仁儉,次第讀之。上曰,禮·戶判入侍事,注書出去分付。顯祚出去分付而入來。上曰,予欲使元良自勉,故如是召見儒臣矣。尙喆曰,聖敎好矣。殿下製常訓政訓以遺東宮邸下,而自省編內外編,行行字字,皆是躬行心得之事,如學而編之爲首於論語也,而以衛武公抑戒事,書之於下編之末者,尤好矣。臣僚皆以勸學勸二件事,交勉於東宮矣。老而好學,古人比之秉燭,殿下今則已分勞,年高德卲,而猶如此勤學,東宮必有余當學之之心矣。政事則東宮次對,一月爲五次,侍坐次對,一月爲二次。以東宮天成之姿,固善爲政事,而殿下猶欲使之深知,是遇物誨之意,在於其間矣,豈不美且好耶?睿候近在調攝中,而且明日,則事勢有所掣礙,至有問啓之下敎,而至於頉稟,此雖事勢使然,而從近更以他日,命爲侍坐次對,一月二次之規,無或廢焉則好矣。上曰,予雖未及衛武之年,而筋力則殆同。且今已釋負,而爲休人矣。然不見儒臣,則心甚歉然,故頻頻召見,人必笑之矣。予常或恐爲桀·紂矣,今則幸免。然何可以此,有弛於心,而猶有恐懼之心矣。侍坐次對之一月二次,予猶以爲歉然矣。然元良爲政於予之前,而予又察之,則豈不有益耶?頃者以隨時進退事,已爲下敎矣。以今日進行事,言于中官,而中官聽瑩而不傳,故今日藥院提調·儒臣召見矣。儒臣如是陳達,謁聖後從當爲之矣。尙喆曰,臣曾入玉堂時,資治通鑑,殿下講漢紀,而今則只餘五六卷。資治通鑑自是大編,必爲卒工好矣。上曰,頃者魚錫胤以此陳達,故予以當卒工答之矣。應協曰,資治通鑑只餘五六卷,工夫宜有始終,故臣欲仰達矣,聖敎如是好矣。尙喆曰,臣於近日,出入書筵,殿下使東宮侍坐而讀之,一番飭勵之後,則其效不啻宮官輩,幾番陳勉矣。政事又如此,殿下則以二次爲多,而臣等則猶以爲少。古語曰,我當其勞,爾當其勞。今殿下之當勞,亦何害也?殿下年不及衛武,而二次猶以爲多,臣惶恐不勝慨然矣。上曰,儒臣輩必謂予不當召見,故予頻頻召見矣。李周鎭·朴文秀入來。上命承旨讀收議。上曰,宋明欽·宋能相則予亦知其必爲獻議,而李養源則不以儒臣自處,雖文義亦辭讓矣。今此獻議,雖有謙讓之語,而亦緊爲之矣。兩儒臣之意,何如?尙喆曰,皇明正史之出來我國者無之,獨此正史,在於玉堂云,而臣亦未及見之。黃景源以此事陳達後,臣始聞之,殿下繼述之孝至此,則臣等有何別見?應協曰,臣前日見正史而知之,毅宗皇帝欲爲拯濟小國之盛意,臣常感頌矣。今此追享,出於尊周之大義,繼述之盛意。臣方欽歎,無可達矣。命承旨書之曰,毅宗皇帝追祀大報壇之意,旣諭詢問下敎中,而問議今皆齊到,而僉議循同。嗚呼,報我毅皇,其將有日,仰瞻皇壇,涕淚沾襟。其令儀曹重修,吉日推擇擧行。凡諸等事,旣悉下敎,依甲申年例,堂上以禮·戶·工判書看檢,郞廳監役,亦依舊例爲之。工訖告成,當親祀二皇,亦令儀曹知悉。祭器添造,樂章追撰,一例擧行。祭文,今番二位竝新撰,此後毅宗位親祀時祭文,攝祀時祭文,一遵神宗位祭文例,令詞臣製進。上曰,明史毅宗卷,注書出去持來。顯祚出而持入。上曰,予曾往松都慶德宮時,雨來矣。今日此傳敎寫時,又聞雨聲,心甚愴感。李周鎭曰,甲申年雖不設都監,凡事一依都監例擧行,而未有節目啓下之事。今番凡事,筵中定奪擧行乎,抑以節目擧行乎?上曰,節目啓下,可也。此亦有會同乎?周鎭曰,甲申年諸堂,會同於曜金門內矣。朴文秀曰,今番亦當會同於曜金門內矣。周鎭曰,會同後,凡諸草記頭辭,何以爲之乎?上曰,以壇所啓曰爲頭辭,可也。合享神皇,名以告由,則果涉如何。周鎭曰,設壇異於建廟,無告由之地矣。上曰,迎神無樂章,而於初獻有之乎?周鎭曰,考見皇壇儀,則只有初獻·三獻樂章矣。甲申設壇時祝文,大提學製進,而鋪張德業,做成屢句矣。神宗皇帝再造之恩,先朝特爲追念,設壇祭之,此實有辭於天下後世,毅宗皇帝東救之恩,聖上追思,至有竝享於大報壇之擧。不但繼述之聖孝,迥出尋常,尊周之盛意,不勝欽歎。當此神州陸沈之日,大明之恩,酬報無地,今幸得與敦匠之列,便同大明之役,微臣之榮幸,何可勝達?上曰,禮判大明役事之言,質實矣,可謂略而盡。予年十一,見先朝特設壇役,親自往來之擧。今予又始此役,愴感何言?雖然,此亦儀文,不知何時,復見中州河淸之瑞乎?匪風下泉之思,到今一倍矣。尙喆曰,成命已下,盛禮非久將行。甲申以後,匪風下泉之思,付之於皇壇矣。今於河淸之敎,臣尤激感。臣曾見自省編中,有鐵杖木馬等句語,每不勝激感矣。到今自强之策,宜先繕甲兵廣儲蓄。今將臣方入侍矣,下詢申飭好矣。上曰,近來軍門,俱皆疎虞矣。自今日,收拾飭勵,可也。文秀曰,繕甲兵之本,在於財穀之蓄矣。今番漕船事,遣郞廳者,亦有意。漕船者,運糧之船也。近來守城之具,已不爲之,而大抵守城之具,財爲之主。上曰,軍門所用行下者,皆國家物也。錢布皆出於民之物也,而厚衙門小用之,則必以小手稱之,此所謂尾閭也。應協曰,財穀甲兵豈不重,而得將,然後可用。見今武弁,專用門閥,故兩班家不文者,皆操弓而出。故人才不可得,專用門閥之弊,可以革之矣。上曰,有此路,故閑良輩,必欲以勸武加一層,此尤過甚矣。文秀曰,近來此弊,又不勝其紛紛。李義豐子邦燁,爲人可用,他日可爲武將云,而義豐,責令不待勸武,而直射之矣。上曰,其人予亦見之,誠可用矣。李義豐則誠可嘉矣。文秀曰,祭器則雖不可擇日始役,而壇所始役,則當擇日矣。周鎭曰,臣自下推擇,則今十九日·二十二日,來月初二日爲吉云。以何日啓下乎?上曰,二十二日爲定。出榻敎文秀曰,始役後,則當急急畢役,而匠手每或爲有勢家先奪,此則嚴禁,何如?上曰,可以董飭爲之,何必自朝家禁之?會同後有都廳乎?周鎭曰,無之。文秀曰,三曹判書,各率其郞廳一人而董役,紫門監役,便是監造官矣。上曰,戶郞誰也?文秀曰,其色郞李景祚矣。周鎭曰,禮郞皆是鄕人,而其中李錫祿勤幹矣。上曰,鄕人豈無賢人?宜擇於鄕人,而李錫祿則果勤幹矣。周鎭曰,神位畫,置於閤外以待矣。上曰,明日持入,卞爾珍亦爲待之。文秀曰,宗廟木祭器,當盡爲改造,而卽今所用之䇺,不合禮制。且貢人預備以待者,亦皆如此,今不可用矣。雖欲造成,而木物萬無自京貿得之路,事甚切悶。詳聞木匠輩言,則江原道峽邑,多有可合曾斫之乾木,若以上來田稅貿得,而仍於其地,初鍊運來,自京更爲精鍊,則甚好云。故臣方私報於道臣,使之起送解事幕裨,詳聽臣言,下去擧行,此甚便當,故敢此仰達矣。上曰,依爲之。出擧條文秀曰,木理問于匠人,則以爲,春時所伐木則生蠹,秋伐木則不生蠹,故人家棺板,每於秋時伐之,而春秋所伐木,匠人見之,則能辨之云。故祭器亦以秋伐木,欲造之矣。上曰,依此造之,可也。李周鎭·朴文秀先退。上曰,儒臣考正史陳達,第九室廟號,孝字耶?應協曰,自漢以來,諡號皆用孝字矣。尙喆曰,孝宗則無孝字矣。上曰,孝宗故無之矣。儒臣讀毅宗皇帝編,可也。上曰,崩字何人書之,皇朝史記書之耶?尙喆曰,大明則亡於李自成,故淸人則每謂,吾則得於李自成云矣。應協曰,高皇帝預知之,以被髮衣藍殉社之狀,畫而置之大內矣。上曰,故左相云,高皇帝子孫名字,皆爲製置,而有餘字,旣知建文·崇禎事,則名字豈不知而製之,至有餘字耶云矣?仁儉曰,製其名字之事,在於皇明通紀矣。上曰,通紀,注書出去持來。顯祚出持以入。命儒臣考見,下敎曰,果餘矣。然自古國亡,而久後復繼難矣。尙喆曰,聞北京人思漢謳吟之心,漸不如前矣。上曰,元不思漢云矣。應協曰,淸人輕徭薄賦,故人便之,而不思漢云矣。尙重曰,雖如此之後,皇明子孫若出,則又安知不從也?上曰,北京所去使臣,還至瀋陽,則憤心猶緩云,我國君臣,幾至盡忘矣。今日皇壇事,可謂小覺君臣之眠矣。尙喆曰,臣待罪春坊時,見瀋陽日記,斥和諸臣事,自不覺激仰感歎矣。先正金尙憲及三學士,自行邸頻頻給饋,而至於生事,又至有鄭雷卿之事矣。當此皇壇追報之日,尤有所感發者矣。上曰,斥和諸臣事思之,誠可悲切矣。尙重曰,旣已追配之後,其時斥和之臣,宜有致祭之擧矣。上曰,何待追配禮行之後?俄欲下敎而未果矣。江都則有忠烈祠,而南漢顯節祠,則是三學士之祠耶?應協曰,然矣。上曰,南漢三學士送去時,自備局促送,則下敎曰,備局何如太促耶?爲敎矣。至今思之,殘忍悲切矣。忠烈祠·顯節祠之子孫立朝者,幾人耶?吳學士則有吳彦儒,而尹潗則其孫何人耶?尙重曰,未知某某方在職,而近來子孫零替甚矣。上曰,子孫中無論支嫡,立朝者特爲錄用,亦令禮官致祭,可也。仍命書之曰,今番此擧,繼述尊周之大義,其宜追思,執忠烈之臣。皇壇特祀之後,遣禮官,致祭於江都忠烈祠·南漢顯節祠之意,分付禮曹。其奉祀孫,毋論支嫡,不爲立朝者,亦令該曹錄用。尙重曰,此後時上書中,以皇壇事爲語者,竝皆不出朝報,何如?上曰,當如是。上命出自內所在皇明正史,命儒臣讀太祖·建文帝·太宗·仁宗·景帝·英宗·憲宗·武宗·世宗之史斷訖。以次罷出。
三月十四日三更,上御歡慶殿。承旨入侍時,左副承旨金尙重,記事官李顯祚·蔡濟恭·黃仁儉入侍。上曰,承旨讀李東茂上書。尙重讀之。上曰,其養子定時,亦上疏而爲之耶?尙重曰,上疏批下而爲之矣。上曰,所謂李壽岳者,曾下該府者耶?尙重曰,其人卽出身,此則似非其人矣。上曰,王郞之詐稱云者,怪異矣。同姓豈可謂王郞耶?上曰,若聞彼邊言,則誰知烏之雌雄?一邊之言不可信。仍命書之曰,今覽世子所稟上書,此關係王子奉祀,此等之事,不可尋常而處。令宗簿寺詳考世系,果若東茂上書,則碩采欺罔,自有其律,碩采奉祀是也,則今者東茂欺罔上書,亦有其律,詳細考閱後,稟處。大抵代理之後,其可以稟於予者,代理之初,旣有下敎,元良自當以稟。頃者咸鏡監司之狀聞,請以稟于大朝者,其在藩臣之體,不知其得當,欲飭而不果。今者李東茂,渠則上書而已,其稟不稟,在於元良,則渠何敢肆然請以稟于大朝,而政院亦爲循例捧納乎?當該承旨推考,此後申飭此習。上曰,刑曹草記,注書出去持來。顯祚出而持入。命承旨讀之。上曰,以子打母,以弟證兄,大可駭矣。上曰,彼人使之留待境上,故金尙迪在灣府耶?尙重曰,然矣。雖曰兩解,實則渠輩見屈,慮有後事,而似使之留於境上矣。上曰,議奏後還來,可也。使之探問彼中消息之意,言于備局,使使臣知之。仍命書之曰,鳳城査事,旣已了當,使已渡江,狀稟去來,宜卽回啓,而無皂白,使臣姑留灣府,探問瀋陽議奏後復命。其中最緊者,仍留灣府,令灣府,到咨間供饋以待,其不緊者,復命時率來,以除其弊事,令備局卽爲分付。退出。
上在昌德宮。常參·經筵,以代理停。
夜五更,流星出房星下,入南方天際,狀如拳,尾長三四尺許,色白。
尹光毅啓曰,備邊司郞廳來言,今日賓廳坐起日次,而依昨日啓達,不得來會云矣,敢啓。傳曰,知道。
又達曰,備邊司郞廳以大臣意來言,今日侍坐次對日次,而文廟酌獻禮齋戒相値,且無時急稟定事,不得來會云矣,敢達。令曰,知道。
李昌誼達曰,明日謁聖擧動時,侍臣所當備員,而兩司無進參之員。除在外·受由外,呈告·未肅拜人員,竝卽牌招,何如?令曰,依。
傳于尹得載曰,留院承旨,金尙重爲之。
李昌誼達曰,同副承旨尹光紹,今日不爲仕進,卽爲牌招,何如?令曰,依。
尹得載達曰,正言朴起采陳書到院,以文廟酌獻禮齋日,雖不得捧入,有詆斥本院之語,都承旨李昌誼,右承旨尹光毅,左副承旨金尙重,右副承旨李益輔,情勢難安,竝爲徑出。同副承旨尹光紹,今日以病不仕進,纔已出牌,而廳中只有臣一人。右承旨尹光毅,左副承旨金尙重,右副承旨李益輔,竝卽牌招,都承旨李昌誼,拘於廳規,不得循例請牌,而今日六承旨,當竝爲齋宿本院,何以爲之?敢稟。令曰,卽爲牌招。
又達曰,都承旨李昌誼牌不進後,陳書留院。右承旨尹光毅,左副承〈旨〉金尙重,右副承旨李益輔,同副承旨尹光紹,竝牌不進,推考徽旨及罷職令旨,今方捧入,而動駕隔宵,承旨如是不備,都承旨拘於廳規,又不得循例請牌,何以爲之?敢稟。令曰,竝卽牌招。
以同副承旨尹光紹牌不進罷職令旨,令于尹得載曰,只推,牌招。
尹得載達曰,文廟酌獻禮,方在曉頭,六房諸承旨,齊會齋宿,然後可以陪扈,而右承旨尹光毅,左副承旨金尙重,右副承旨李益輔,同副承旨尹光紹,俱以諫臣留院之章論及,呈單捧入。茶臺不爲請牌事,至請譴責,而臺章未下批之前,不敢承命,纔又違牌,罷職令旨,今已捧入矣。日勢已暮,承旨不備,何以爲之?敢稟。令曰,諫臣上書入之。
又達曰,都承旨李昌誼再牌不進推考徽旨,今方捧入,而謂以諫臣之章未入達,且陳辨書留院,至於再違。非但拘於廳規,不得循例請牌,一日三牌,有傷事體,何以爲之?敢稟。令曰,牌招。
令于尹得載曰,殿坐之時,何以此事撕捱乎?竝只推,卽爲牌招察任。
尹得載達曰,日前親臨庭試及謁聖時,時·原任大臣,例皆入侍,今亦何以爲之乎?敢稟。令曰,入侍。
李昌誼啓曰,今此謁聖文科試官望中,時無職名人員,令該曹口傳付軍職,何如?傳曰,允。
兵曹口傳政事,以任珽·趙明謙·李濟遠副司直單付,以趙載德·金陽澤·金善行·黃柙·洪羽漢·趙明健·金致仁·沈鏽·金尙耉·沈墢·曺允濟·宋德中·崔成大·安允行·沈鑧·李壽觀·安竝副司果單付。
尹得載啓曰,讀券官之違牌,至於十二員之多,事體誠極未安,竝更卽牌招,何如?傳曰,允。
傳于尹得載曰,試官望,斯速修整以入。
傳于尹得載曰,試官望,何如是遲滯耶?卽速修整以入。
尹得載啓曰,取考丙寅謁聖時日記,則留門後,大駕出宮前,先入儒生矣。今亦依此爲之乎?敢稟。傳曰,依爲之。
又啓曰,取考丙寅謁聖時日記,則試官亦爲隨駕,而參祭儒生,亦自集春門隨入事,傳敎矣。今亦依此爲之乎?敢稟。傳曰,依爲之。
傳于尹得載曰,士子當早入,而武士若早入,則弓矢必濡軟,謁聖參祭儒生入場時,同爲入之。
備邊司薦望咸鏡監〈司〉鄭益河·申思建·李喆輔。
李昌誼以壇所言啓曰,取考謄錄,則甲申年設壇時,堂上·郞廳會同坐起,設行於曜金門內公廨矣。今亦依此例,會同於中日廳之意,敢啓。傳曰,知道。
又以壇所言啓曰,壇所會同之後,當開拱北門事,已爲筵稟矣。自今日開門,而別定部將,領率守門軍,禁斷雜人之意,分付兵曹,何如?傳曰,允。
又以壇所言啓曰,臣等今日會同坐起後,參考甲申年謄錄,成節目書入之意,敢啓。傳曰,知道。
又以壇所言啓曰,取考各都監前例,則本都監待令郞廳,皆以入直武臣兼宣傳官差下,使之輪回察任矣。今亦依此例擧行,何如?傳曰,允。
又以兵曹言啓曰,去丙寅年謁聖武科初試陳試人李彦,依例許赴於明日殿試之意,敢啓。傳曰,知道。
正言朴起采上書,伏以臣於日昨,猥陳一書,而辭旨溫諄,誨諭丁寧,臣誠莊誦欽歎,不勝感頌之至。蓋臣所論之條,俱存一國之所共誦,三尺之所難貸,而未蒙開納之令,至使盛典未擧,王法不行,緣臣人微言輕,不足以仰格睿聽而然,而其有歉於邸下翕受之美則大矣。臣惶愧之餘,繼之以慨然也。臣累蒙寬暇,扶護母病,母子相對,感淚被面,而第病源旣痼,沈綿已久,又自數旬以來,添得天行輪感,廢食委頓,氣息澟綴,臣左右扶將,焦煎罔措。今以侍臣召牌儼臨,而情理如許,實無暫時離側之勢,更申疾痛之呼,伏乞亟賜遞罷,俾便救護焉。臣方乞免,豈敢迤及他事,而事在目下,略此附陳。平安兵使趙東夏,狂驕放肆,本多可憂,攘臂黨論,爲世指目,雖尋常閫寄,決不可輕換。況此西關,自經光莘之狂暴,人心尙爾惴慄,而制閫之任,又歸於此人,除目之下,物議喧騰。臣謂東夏,宜亟削罷也。永興府使李昌壽,格外蒙恩,至除雄府,則在渠之道,固當感祝之不暇,而乃以不得西關名邑,敢發慍憾之言於政官之前,事之痛駭,莫甚於此,亦宜罷職而懲之也。喉院之責,出納惟允,則惟邸下一初之政,宜其精白一心,不容偏係,而迺者呈告之無端捧入,致有長席之引咎自列。兩司多臺濟濟之日,監察茶時,浹旬闕達,實非初政美事,而昨以無故之日,不爲請牌,左右惟意,擧措失當,當該承旨,竝宜譴責也。答曰,覽書具悉。趙東夏事,近者武臣,卽操弓之儒,十字刀削心常慨然,末擬點下,意蓋在矣。五字刀削特除之下,事雖欠穩,其何深非爲敎,遵敎之外,其何復諭?當該承旨有做錯,直當請推,其何糢糊乎?推考宜矣。爾其勿辭,俟母病間,察職。
上在昌德〈宮〉。常參·經筵,以代理停。
尹得載啓曰,訓鍊都監知彀官,來二日,二嚴結陣後懸燈,天明落燈云矣,敢啓。傳曰,知道。
大駕文廟謁聖擧動,入幕次後,王世子遣宮官問安。答曰,知〈道〉。政院·玉堂·藥房口傳問安。答曰,知道。
酌獻禮後,王世子遣宮官問安。答曰,知道。政院·玉堂·藥房口傳問安。答曰,知道。
傳于尹光毅曰,諸司預備。
大駕還入春塘臺後,政院·玉堂·藥房口傳問安。答曰,知道。
金尙重達曰,明日常參,取稟。令曰,停。
以南泰良爲都承旨,鄭翬良爲左承旨。
有政。吏批,行判書鄭羽良進,參判李天輔式暇,參議沈星鎭進,南泰良進。以尹東浚爲大司諫,徐命珩爲同義禁,任爲修撰,金養一爲長湍府使,金致仁爲京畿都事,鄭恒齡爲兵曹佐郞,李亮天典籍單付,文科甲科第一人趙衍禎長興主簿單付,武科甲科第一人,以鄭益河爲咸鏡監司。
兵批,判書金尙魯進,參判金尙星進,參議柳萬重進,參知宋昌明進,李益輔進。兵批啓曰,閑良崔奎齡以軍器監董之功,有加資之令,而係是閑良,何以爲之?敢稟。傳曰,加資。以李台命爲同知,金東桓爲僉知,鄭欽先·安夏徵爲同知,田光集爲宣傳官,沈東昌爲中樞經歷,蔡光鼎爲訓鍊僉正,韓碩弼爲訓鍊判官,南泰章·姜順聖爲忠翊將,李思九爲忠壯將,金棠爲慶德將,李綬爲翊衛,徐命珩副司直單付,徐志修副司果單付。
謁聖放榜罷後,政院·玉堂·藥房口傳問安。答曰,知道。
領中樞府事金興慶箚曰,伏以臣賤疾沈淹,已跨兩旬,症形轉變,食飮全減,委倒枕席,行動無計。昨日試牌之下,坐犯違傲,今朝入侍之命,亦未奉承,積罪如山,措躬無地。臣雖癃昏,亦有省覺,當此聖上,釋菜文廟,試士瑞葱之日,曷不欲昵覲耿光,預睹盛擧,而病狀如右,末由進身,瞻想帳殿,霣越靡極。玆敢略暴疾痛之呼,仰塵貳極之聽,伏乞离明,亟令鐫罷臣職秩,以警具僚,以安私分,千萬幸甚。答曰,覽箚具悉卿懇。有疾未參,於卿別無所傷,卿其勿辭,安心調理焉。仍令曰,史官往諭。
己巳三月十六日三更,上幸文廟。行酌獻禮時,行都承旨李昌誼,左承旨尹得載,右承旨尹光毅,右副承旨李益輔,同副承旨尹光紹,記事官朴師訥·李顯祚·蔡濟恭·黃仁儉入侍。上具遠遊冠·絳紗袍,繖扇侍衛如常儀。上曰,事體之駭然,未有甚於今日,留門前,儒臣輩雨傘植枺之聲狼藉。通化門·宣仁門守門將及兵曹入直郞廳,記過待令。出榻敎命承旨書之曰,庭謁聖,曾亦見之,而未有若今番之喧譁者矣。終若不止,則喧聒儒生,當査出停擧。以此意,卽爲高聲禁飭於場中。李昌誼曰,俄承下敎,而士子輩,路遠雜亂者,實難一一禁之。上曰,此則非眞士也。上曰,圍排例於命官設場時爲之,親臨則不爲之。圍排撤之,可也。上未及集春門,下敎曰,問于彼士在鄕耶?昌誼曰,在水原·南陽·慶尙道云。上曰,八道儒生盡來耶?更問之。昌誼曰,盡來云矣。上具冕服,進入文廟,行酌獻禮。上曰,通禮例俯伏矣。昌誼曰,通禮宜俯伏,而不爲俯伏,推考,何如?上曰,未熟故然矣,置之。上曰,頃者洪啓禧有所陳達者,故禮畢後,欲爲奉審,大司成隨入之意,分付。上曰,配位獻官,例以從二品爲之耶?昌誼曰,以趙明履塡差,似是自前如此矣。上曰,問之守僕。昌誼曰,守僕謂,前則以正二品差出,而亦或有從二品差出之例云矣。尹得載曰,前則執事不以玉堂差塡,近因申飭之敎,以玉堂差出矣。上曰,獻官之以從二品差出,非矣,執事之以玉堂差出,過矣。吏曹堂·郞推考。昌誼曰,然則此後執事,以侍從差出事,分付該曹,何如?上曰,獻官旣是二品,則執事當以侍從差出矣。出擧條上曰,洪啓禧在班耶?頃者所陳達之言,更爲問之。昌誼曰,洪啓禧以爲,子思位版,只書子思,似當以子思子書之,十哲皆書名,諸位亦爲小書名字,則宜矣。上奉審孔子位版曰,此書之耶,刻之耶?命掌議朴弼儒秉燭覽之曰,果書矣。上曰,諸位版下方,往往或有柝處,孔聖位版下方,亦有柝處耶?掌議奉審而來。昌誼曰,掌議奉審,則下方後邊微有柝痕云矣。上曰,十哲則皆書名矣。昌誼曰,洪啓禧以爲,皆小書名字爲宜云,而終涉重難矣。上曰,此則未安,且重難矣,未可輕議。予之所疑者,當書子思子,而只書子思,故奉審矣。只書子思者何也?大司成趙載浩曰,諸位皆書二字,故此亦似取二字而然也。上曰,東西配位位版交猗差小,東西廡位版交猗,亦如此耶?載浩曰,次次降殺矣。上曰,外方亦如此耶?昌誼曰,州牧郡縣,亦次次差小矣。上曰,十哲位香盒,則何無蓋耶?載浩曰,自前如此云矣。東西廡則香盒,各有一箇,置之於中間而用之,私家亦有如此者矣。上還出廟門時,昌誼曰,近仗軍之咫尺逼過,極爲驚駭。兵曹當該堂·郞,從重推考,近仗軍令攸司從重勘處,何如?上曰,兵曹當該堂上推考,近仗軍令兵曹參酌決棍。出擧條
三月十六日卯時,上行文廟酌獻後,臨春塘臺。文武試才入侍時,行都承旨李昌誼,左承旨尹得載,右承旨尹光毅,右副承旨李益輔,同副承旨尹光紹,記事官朴師訥·李顯祚·蔡濟恭·黃仁儉入侍。行都承旨南泰良,左承旨鄭翬良,追後入侍。文試官,讀券官,領議政金在魯,工曹判書趙觀彬,吏曹判書鄭羽良,兵曹判書金尙魯,漢城判尹申晩,禮曹判書李周鎭,戶曹判書朴文秀,兵曹參判金尙星,行副司直尹汲,吏曹參判李天輔,對讀官吳遂采,行副司直任珽,吏曹參議沈星鎭,行副司直尹東浚,禮曹參議兪㝡基,兵曹參知宋昌明,行副司直李裕身,行副護軍南泰溫,行副司直權一衡·申致雲,輔德鄭宲,副司果趙載敏,應敎黃景源,副校理魚錫胤,前修撰金陽澤,副司果洪樂性,校理金善行,文學韓光肇,副司果朴相德,前正言沈鑧。武試官,參試官,行副司直具聖任,咸寧君朴纘新,副護軍成殷錫,參考官,兵曹正郞許彙,訓鍊副正韓光德,都摠經歷鄭與曾入侍。上曰,前排入之,記過人竝拿入。上曰,油遮日雨傘張幕,多於留門前入來,紀綱可駭。空闕時,或有如此之時,猶爲駭然,況時御所行敢如是,假家尤可駭矣。前者李宗城請禁雨傘,此則過矣,而假家帳幕,何可爲之,而植枺之聲,至通於大內,故使中官,取其號牌而來矣。上曰,庭謁聖幾番經過,而雨傘帳幕之先於留門前多入,則今始有之,汝何不能禁之耶?問于兵郞及兩守門將。上曰,不但自通化·宣仁兩門而入來,安知不自金虎門入來也?李昌誼曰,各司依幕入來時,朝官子弟輩雨傘,似隨入來矣。上曰,通化門·宣仁門之不入,雖未可知,而汝言亦似然矣,故斟酌不爲決棍。號牌則當下兵曹,厥漢決棍五十度,其官員姓名,使之問之,來告於政院,以爲拿處,可也。上曰,寶劍何不傳之耶?寶劍差備中官,推考,可也。出擧條昌誼曰,試官當率儒生而肅拜,儒生四拜事,使之大呼而申飭,何如?尹得載曰,此是以禮,敎之之道,可以申飭。上曰,雖大聲,儒生撓撓中,何以聽之?且試官今方肅拜,雖申飭無及矣。金在魯曰,夜中動駕,聖體,若何?上曰,一樣。在魯曰,大妃殿氣體,何如?上曰,差勝矣。在魯曰,王世子氣候,何如?上曰,好過矣。在魯曰,眼患,何如?上曰,近則得差矣。上曰,讀券官二人,持紙筆上來書之。尹汲·李天輔,書賦題觀豐閣訖,上曰,題則豐,而儒生欲製則難矣。觀豐閣懸板,昔年所製,而載在於列聖御製矣。鄭羽良曰,邊地守令,如理山·江界·吉州·鍾城,銓曹或以當品中備擬,或當品中乏人,則啓請陞品備擬矣。如六鎭堂上窠文臣差擬之時,亦當依理山·江界·吉州·鍾城等邑例,或當品中備擬,或當陞品啓請備擬,而此是新出之窠,須一番稟定,然後可以擬望。六鎭守令文臣差出時,亦依理山·江界等邑例爲之,何如?上曰,依爲之。出擧條朴文秀曰,所謂兩班,雖有形勢,何敢於禁中如是?上曰,今番事予亦初見,兵曹郞廳何至今不爲査告耶?問之。文秀曰,殿下每以紀綱之解弛爲憂,而紀綱之解弛與否,在於殿下。今番事極其駭然,而俄者守門將·兵曹郞廳,猶不治罪。如是而其可以懲後科耶?上曰,守門將則其言似然,兵郞北道人,故予止之矣。李周鎭曰,壇所役事,將以二十二日始役,而壇役及典祀廳樂工廳新建之際,土石自然多入。勿論城內外溪澗所在,亂石拾用,可用眞土,亦爲掘取事,分付京兆,施行,何如?上曰,依爲之。出擧條上曰,築壇役事,似當速成矣。文秀曰,今此添築之役,萬分時急,而石子則以蘆原曾浮之軍門石子,今方更鍊,而但運入車子,各軍門所送者,姑未盡來,故數三日後運來時,欲令盡數送之,而若不盡送,則此甚可慮矣。上曰,此役孰不盡心乎?各軍門大將,推考。運石車子,盡數送之事,更爲分付,可也。出擧條文秀曰,壇所堂上處所,當於拱北門內爲之,拱北門開後,可以爲之。上曰,當令開之。尹光毅曰,問于兵曹,則以爲,旣是常漢號牌,故實難知之,將使該部査出云矣。上曰,使該部査出云者,駭然矣。此何難知,而其中弘文館引陪,亦難知之耶?極爲駭然。前排入之兵曹郞廳拿入,守門將則俄者所達似有理,而兵曹郞廳,則予以鄕人而猶不決棍矣。弘文館引陪旣有之,則何不爲現告耶?上曰,御苑何等重大,而士子輩,雨傘帳幕先入,極爲駭然,故出給號牌,使之査覈。弘文館引陪旣在,則何難査覈?以兵曹郞廳,不能檢飭弘文館引陪,則安用如此兵郞耶?使部官査覈云者,太無狀,故今爲決棍,汝其知悉。昌誼曰,兵曹郞廳事,極涉駭然,被罪固不足惜,而第今當親臨試士,八路觀瞻之所係,宜示禮敎之方,勘處恐有其道矣。得載曰,都承旨之言然矣。上曰,此則承旨非矣。承旨亦欲救弘文館耶?兩承旨竝先遞後推。出擧條上曰,承旨前望單子入之。古今豈有預入帳幕之試所耶?然則國法將不立於弘文館耶?在魯曰,試官中一人,有難安者,方欲出去矣。上曰,誰也?在魯曰,玉堂矣。上曰,金善行耶?在魯曰,魚錫胤矣。上曰,現告若入,則魚錫胤當拿處,試官則遞之,可也。上曰,今則日晴,雨傘盡撤事,分付。近則坐板至入於場中,豈不駭然?分付於大司成,場中有坐板,則其士子査出停擧,可也。分付兵曹禁喧郞,臺下雜人嚴禁,而雖差備內人,直爲決棍,可也。上曰,下敎後,南邊雨傘尙不捲。分付大司成,査出其儒生停擧,可也。上曰,下敎後,雨傘盡捲,而北邊假家尙未撤,知名停擧事,分付大司成。文秀曰,守門將豈獨無罪?必自通化·宣仁兩門入來,而渠必守門之將,則不可無罪矣。李周鎭曰,戶判所達是矣。守門將似不可無罪矣。上曰,貫一中幾人耶?金聖應曰,三人矣。上曰,昔年有如此事,貫一中付之,可也。在魯曰,昔年會試之多少,雖未知之,而今初試一百人,會試所出,至於二十五人,此已不小矣。貫一中許付,恐涉如何。上曰,昔年例一次用之,亦好矣。在魯曰,先輩以呼新來事,或啓或疏,而欲禁之矣。卽日唱榜之科,上前脫衣服擔輿以來者,誠極駭然。今番則申飭,何如?上曰,分付大司成,嚴禁館主人,可也。在魯曰,政院使令,兵曹下人,亦爲申飭,何如?上曰,申飭,可也。上曰,武科壯元比較,以片箭爲之。三次俱不,故以柳葉箭比較,又以帷箭比較在魯曰,咫尺之地,武科人之脫身,事體駭然,差備官似當拿處。上曰,嚴飭,可也。李益輔曰,新除授承旨南泰良·鄭翬良,所當請牌,而拘於廳規,不得請牌,何以爲之?上曰,牌招。上曰,集春門把守事分付,可也。尙魯曰,以一哨排立乎?上曰,不必排立,只把守,而一哨太多矣。上曰,右副承旨李益輔,文試所進去。出榻敎光紹曰,大司成請對矣。上曰,使之入侍。大司成趙載浩曰,下敎後,臣率下人,親往場中申飭,則儒生輩,一時盡撤其雨傘帳幕。今則國家命令已行,此旣慰悅之科,則停擧事,將何以爲之乎?上曰,置之,可也。尙魯曰,玉堂引陪外,掖隷奪去號牌時,盡爲逃去,故方遍搜,而終不得。臣已分付兩捕廳從事官,使之譏捕捕納後,勢將現告矣。上曰,依爲之。上曰,申致雲,都承旨前望中無之,或漏耶,罷職前耶?問之。光紹曰,問之則申致雲連在外,且有罪名,不入望中,而近來連拔之云矣。上曰,李喆輔何不入都承旨望耶?問之。光紹曰,前日都承旨擬望時,適以罪名,不參云矣。上曰,大司成引見。載浩曰,臣目見變怪事,方欲草記,或請對之際,有入侍之命,故入來矣。臣出入場中數三十年,猶未見食床之入來矣。有雨傘帳幕嚴禁之下敎,故臣方開帳,而坐見場中矣,有一兒持木函,而往來於儒生近處。臣捉來,則其兒年十六,而極奸詐,多般詰問,末曰,門外權哥兩班,乃渠之學書之人,而渠則別監田姓人之子云。開見函之,則有食器五箇,而上以平盤蓋之。問其器數,則一則權哥兩班,一則渠父云,而亦不明白言之。外方白日場,監司若嚴禁,則無如此事,況親臨試士,何等重大,而至有如此事,事極寒心。臣方拘留矣,若送刑曹査問則好矣。上曰,禁亂官應知之矣。載浩曰,若深責禁亂官,則烏得辭其責,而食床無數往來,渠何以知之?近來試官已自持飯,而其在遠嫌之道,每多借食於各司矣。上曰,此異於用情耶?載浩曰,異於用情,而此是科場不嚴之致,亦用情之階梯也。載浩又曰,今日場中,有一墨制衣下人,往來場中及懸題板下,故使之捉來,則袖中有一正草,急急投擲而來。凡場中擧子之呈券者,必皆手指正草,急步來呈,而此則置之袖中而往來,極爲殊常,故厥漢捉送禁亂所矣。移送刑曹,以爲科治之地,何如?上曰,依爲之。出擧條使之科治。出擧條命承旨書之曰,近來紀綱解弛,昨夜齋宿映花堂時,留門之前,植枺之聲連聞,其令摘奸,則乃儒生不入場前,先置儒生依幕者也。此曾所無者,旣決棍騎郞,令兵曹棍治下人,已涉駭然矣。今聞大司成陳達,場中傳食見捉,卽別監之子云,此亦曾所無聞,事之痛駭,莫此爲甚。況以差備下人,有此無前之駭擧,若不嚴懲,何以嚴科場?其傳食人及所謂別監者,令該曹爲先囚禁嚴査後,從重科治。上曰,士習如此,卿亦當宣力禁之。載浩曰,如臣不似,忝居師儒之位,其何能爲之?上曰,予曾書周而不比,比而不周,而立碑於泮中矣。士子輩猶無其效,如古之伴食宰相矣。今此傳食,雖非用情,以此言之,同車運冊,亦將有之。載浩曰,此後科擧,則前期嚴禁宜矣。傳食之弊出後,若不嚴禁,則其弊將至無所不有矣。上曰,儒生之速作,莫如今日。太祖高皇帝,欲出儒生所不知之題,而末則又欲不設科。予亦欲使儒生,難於製述而無奈何矣。光紹曰,近來儒生速作,故科製無可觀,輒皆一笑而棄之矣。光毅曰,兵曹査覈以來,而一漢尙未捕云矣。命承旨書之曰,業已下敎,而此國綱攸在。魚錫胤旣已自現,令該府直施告身之律,無論有職無職,令該府直施徒一年之律。上曰,旣曰兩班,而豈敢闌入?若如高皇帝律,則必施重律。尙魯曰,其下人則何以爲之?上曰,引陪則決棍三十度,其他五十度決棍,可也。一漢則於義宮奴子云,而猶未詳知。尙魯曰,不知去處,方譏捕矣。上曰,其漢則節節痛駭。命承旨書之曰,下敎之下,因爲逃躱人,令該曹譏捕定配。上曰,擊鼓人何事耶?問之。光毅曰,永平常漢尹今先,加平境有隱結,納于毓祥廟,則還爲出給,而自官家奪之云矣。有如此猥濫事,而不能禁,兵曹郞廳推考,下吏從重科罪,何如?上曰,入門時,似未可禁,而至於擊鼓於予之前,而不能禁,禁喧郞廳拿處。今則更無可問事,事極猥濫,厥漢令該曹定配,可也。因命承旨書之曰,帳殿至近之處,有此可駭之擧。當該禁喧郞廳,令該府處之,其犯者,令該曹定配。上曰,此後百官應擧者,場中有傳食者,當施科場之律,以此定式,分付。出擧條上曰,號牌主以李時中書之,則兵曹郞廳之不爲査告,無形矣。命承旨書之曰,人臣事君以直,可也。兵曹郞廳朱炯質,畏其京華士夫,甚於其君,決棍申飭之下,猶不直陳。此不嚴懲,何以勵末世?先汰後拿,施以私罪勘律。尙魯曰,下人等輩,依下敎決棍矣。上曰,放之。益輔曰,時前已爲盡呈,合以計之,則呈券當爲六千餘丈矣。上曰,大司成引見。上曰,今日掌議·色掌皆備乎?載浩曰,皆備矣。上曰,釋菜有飮福乎?載浩曰,臣二十時,參釋菜,而其後則不參,故不能記得矣。光紹曰,有之,載在於五禮儀矣。載浩曰,臣俄者見有一儒生於殿座望見處,衣同衣橫煙竹,以手入袴中,而立望殿座處,故臣使禁之,則其儒直走來於臣前,幾辱臣矣。臣曰,汝若士子,則何敢望見殿座處,而如是無禮?答曰,大司成何可如是?臣曰,汝於殿座望見處,無禮爲之,故禁之矣。我旣師儒之長,則汝又何敢於我之前,如是乎?因撻楚七度。師儒長之撻楚儒生,例也。故參判李濟爲大司成時,亦多撻楚矣。此後必將以臣之撻楚其儒爲怪,故敢此仰達矣。上曰,卿之所爲是矣,然卿弱矣。撻楚事已是矣,而猶有怯耶?光紹曰,太學例有榎楚之罰,大司成强柔得中矣。南泰良·鄭翬良入侍。上曰,新恩政事,待出榜,卽爲擧行。出榻敎吏曹判書鄭羽良曰,長湍府使,今當差出矣。以僉使中可合人竝擬,何如?上曰,依爲之。上曰,百官雨具,侍衛軍兵,亦爲雨具。上曰,鄕儒能避雨耶?使試所軍卒,往見之。光紹曰,鄕儒或避雨,或不能避雨,而有抱川一士氣塞,願得藥云矣。上曰,使醫司急賜藥,若無之,則自內局,卽爲賜之。使繕工,速作假家,使鄕儒避雨,如或遲緩,則水剌間假家,卽爲移作,可也。上曰,有士子一人氣塞云,此必飢餒之餘,冒沾寒雨而然,戶判速以粥飮藥物救之。予旣使卿救之其士,若死則是卿殺之也。上曰,如此雨中,若脫衣,則儒生易死。政院·兵曹下人當決棍,別爲申飭,不爲解衣,可也。文秀曰,其儒以藥物救之則起坐,故又以粥救之,今則不至死境。臣方使出送,別爲救治,得差後,欲給糧米以送矣。上曰,予知卿能如是,故任卿矣,卿其善爲之。上親拆皮封曰,李亮天何人也?在魯曰,故監司李德英之孫。金善行曰,有文章之名矣。上曰,朴正源何人也?善行曰,司直朴盛源之兄也。上曰,故相沈壽賢之子爲之矣。上曰,鄭楺何人也?羽良曰,臣之同姓遠族,而前灣尹鄭夏彦之五寸姪也。上曰,李允勗何人也?在魯曰,前縣監李允執之弟,而孝寧大君之孫云矣。上曰,天童爭隨新來,有何所益而然耶?光毅曰,遊街時,親舊家給某物矣。上曰,唱榜後,新來竝引見。上曰,新來,以次竝上來於榻前。上曰,新來竝起立擧頭。上曰,沈鉍汝有汝父典刑,心覺愴感。汝以先卿事國之心事國,可也。李允勗汝旣孝寧大君之孫,則異於他人,以公字事國,可也。鄭楺一家,有仕宦人耶?楺曰,今遞來之義州府〈尹〉,卽臣之五寸叔。上曰,李亮天汝於李德英爲誰?亮天曰,爲孫也。上曰,朴正源以公字事國,可也。上曰,汝等旣出身,以一公字事元良,可也。仍罷出。
上在昌德宮。常參·經筵,以代理停。
下直,加德僉使申擎夏,草芝萬戶徐二善,龍津萬戶李景夏,薺浦萬戶高漢崙,永登萬戶李翼道,會寧萬戶鄭錫興。
鄭翬良達曰,明日常參,取稟。令曰,停。
藥房提調金尙魯,同副承旨尹光紹啓曰,伏未審夜來,聖體若何?昨日侵曉,動駕文廟,親臨帳殿,竟夕試士,調攝之節,不瑕有損乎?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
大王大妃殿·中宮殿·賢嬪宮,藥房口傳問安。答曰,知道。
鄭翬良達曰,兩司闕達,已至多日,事甚未安。除在外·親病受由·牌不進罷職令旨未下外,掌令李光瀷,持平任珣·柳健,正言李克祿,竝卽牌招,何如?令曰,依。
又達曰,左承旨尹光紹,左副承旨金尙重,右副承旨李益輔,今日俱不仕進。竝卽牌招,何如?令曰,依。
又達曰,卽伏見北兵使李義翼狀達,則以侍講院,開拆書塡。此雖出於未諳規例之致,而莫重狀達文書,有此不察,推考警責,何如?令曰,依。
又達曰,臣翬良,與同副承旨尹光紹伴直矣。光紹陳書出去,原書纔已入達,右承旨尹光毅,右副承旨李益輔,陳書未承答,左副承旨金尙重牌不進令旨未下,臣獨在院,伴直無人。都承旨南泰良書答已下,所當牌招,而拘於廳規,不得請牌,何以爲之?敢稟。令曰,卽爲牌招。
又達曰,都承旨南泰良,以伴直無人,纔已出牌,而右承旨尹光毅,右副承旨李益輔,同副承旨尹光紹,書答已下,竝卽牌招,以爲推移伴直之地,何如?令曰,依。
傳于鄭翬良曰,承旨省記,何爲寥寥耶?卽爲入之。
鄭翬良達曰,行都承旨南泰良,右承旨尹光毅,右副承旨李益輔,同副承旨尹光紹牌不進推考徽旨及罷職令旨,今方捧入矣。伴直無人,都承旨南泰良,所當牌招,而拘於廳規,不得請牌,何以爲之?令曰,更卽牌招。
以右承旨尹光毅,右副承旨李益輔,同副承旨尹光紹牌不進罷職令旨,令于鄭翬良曰,只推,卽爲牌招。
鄭翬良達曰,都承旨南泰良,家在城外,待明朝出牌之意,敢達。令曰,知道。
又以兵曹言啓曰,近仗軍士,令本曹決棍事,命下矣。依傳敎,近仗軍士二奉,決棍二十度之意,敢啓。令曰,知道。
又以武臣堂上以上祿試射所差備官,以試官意達曰,今日武臣堂上以上,祿試射時,折衝高泰齊,未滿四矢,李夏晉病不進。竝依承傳罷職,何如?令曰,依。
又以忠勳府言達曰,本府書寫忠義衛尹廷濟有頉代,忠義衛崔天擎差下,依例假郞廳稱號,何如?令曰,依。
又以刑曹言達曰,今三月十六〈日〉傳曰,下敎之下,因爲逃躱人,令該曹譏捕定配事,命下矣。在逃罪人奴時寬,今已捉現,依下敎,忠淸道鴻山縣定配所,發配之意,敢達。令曰,知道。
持平柳健達曰,請罪人泰績,令鞫廳嚴鞫得情,夬正王法。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府考案抄出,竝依麟佐子追坐例擧行。請慶昷遠地定配。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府拿鞫嚴訊,以正王法。請崇·,亟令王府,嚴鞫得情。措辭竝見上新達,科場之不嚴,未有甚於近來,親臨試士,事體何等嚴重,而昨日場中之紛挐喧聒,禁苑之預作假家,前所未有,事極寒心。大朝旣已親覽,而嚴處之矣。第念場屋雜亂,專由於濫率隨從,濫率隨從,亦由於門禁不禁,請當該禁亂官,拿問定罪。至於武試之用奸夥然,無少懲畏者,實緣於法曹之不以其律繩之,例以贖金徵之之致。今番謁聖武試,兩所用奸之類,移送法曹者,請一竝直爲照律勘罪,勿復如前徵贖,以懲奸弊。司饔奉事安取範,爲人鄙陋,不齒士類,曾在儒生時,圖得伴任,人皆唾罵,及通仕籍,物情尤駭。其在淸仕路之道,不宜置之,請司甕奉事安取範汰去。答曰,不從。末端兩件事,依達。
正言李克祿達曰,請充軍罪人李時蕃,依律處斷。請逆魁坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請罪人八金,依本律施行。請崇·,亟令王府,嚴鞫得情。措辭竝見上新達,耳目之官,責任不輕,不可人人而苟充也決矣。朴璲·韓德良之爲人孱劣,持論鄙陋,固已見棄於世,而雖以昨年事言之,或因私憾,而論及外邑功曹,或以遊辭申辨,贓獄査事者,尤爲一代搢紳之羞。其在重臺選之道,不可置之。請前獻納朴璲,前正言韓德良,竝令改正。史官之改薦爲圈,蓋出於只取文華之意。今番被選柳思欽,行己賤陋,本不見齒於士夫之列,而俾登召試,將爲簪筆之任,則其駭物情,而羞史閣者,爲如何哉?請召試被選人柳思欽削圈。答曰,不從。柳思欽其命更圈,意蓋廣取,召試已過,今請其涉過矣。韓德良等事,此時先務另擇,豈徒此人?今者之請,可謂揷軟爲敎,竝不從。
南泰良上書,伏以臣一納嶺節,病淹床席,向來大朝引接之命,出於積違天陛之餘。區區犬馬之微誠,只欲仰望日月之耿光,力疾登對,略有所達而退矣。不意傍伺者,已掎摭臣奏辭,忽地臺章,淺捶而深陷之,臣誠駭嘆,莫知所以然也。臣之伊日奏對,不過仰承聖問,略陳李福海山城修擧數事而已。旣無每事善爲之語,而於繡衣本章所按,又無一言參涉者,則今其所謂引咎,而不敢言者何義,分疏而顯有迹者何說耶?念臣不肖無狀,過蒙大朝拔擢之恩,常恐觸罪戾以累聖簡,乃自嶺外還歸之後,仇怨溢世,而三年之間,物情時變,轉益多故矣。今玆臺辨,雖是寂寥之短章,若其捏造排布,用意深遠。臣以喪病餘生,恥復與之呶呶較絜,而顧此甚孤之蹤跡,又兼如火之衆怒,其不能一日容足於世路,則於此決矣。方將杜門屛跡,避遠駭機,豈有心顔,更向官職事,而昨日知申恩除,遽下於千萬夢寐之外。適當泮宮有事,春臺試士之時,寶座天臨,召牌儼辱,分義是懼,不得不竭蹶承命,而白簡未乾,情地危厲,因仍蹲冒,萬無是理。且臣目前病狀,無以自力,今日藥院問候,竟未得參,惶悚震越,尤增死罪。玆敢略暴危懇,仰籲於离明之下。伏乞睿慈,亟令鐫削臣新授職名,使得謝跡朝端,退靖私義,以快人心,以安微分,千萬幸甚。答曰,覽書具悉。卿其勿辭,從速行公。
尹光毅上書,伏以日昨動駕在卽,召牌之降,臣他不暇顧,竭蹶承入,雖非仍冒之計,其愧素心,而傷廉隅則大矣。向日所遭臺論,語意甚緊,殊非尋常規責,至今思之,誠有所瞿然。夫臺諫有病故,則捧入其辭單,初非異事,且不可請牌事,則臺臣如有可言之事,亦豈必待牌招,而後可入乎?此臣之所未解也。然臺單捧入,臣旣與聞,至於下段,臣乃伊日代房,咎責之來,臣實當之。諸僚旣以此引嫌,或書或違,則臣何敢獨爲晏然哉?玆隨天牌,略陳短章,自外徑歸。伏乞离明,亟賜遞削,仍治臣罪,以謝臺言,以安賤分,不勝幸甚。答曰,覽書具悉。爾其勿辭,從速察職。
李益輔上書,伏以日昨諫臣之書斥院中,語意甚緊。其時委折,臣不敢呶呶爭辨,有若分疏,而蓋伊日諸僚皆有故,臣適在院,且因長僚之有所停當臺單,臣果捧入矣。今臺言如此,又有長僚未徹之書,臣難進之義,比之諸僚,臣實尤甚,而動駕在卽,三召繼臨,其在分義,不暇言他,冒沒承膺,而其不職之罪,則固自如矣,何可仍因蹲冒,益增其罪也哉?玆敢隨牌詣闕,陳書申暴,伏乞离明,俯賜諒察,亟許鐫遞,仍治臣罪,以謝臺議,以安私分。答曰,覽書具悉。爾其勿辭,從速察職。
尹光紹上書,伏以臣於日前臺章之論斥本院,實有萬萬難進之勢。一日之內,三違召命,國體臣分,虧傷無餘,則律以邦憲,宜被大何,而不惟不罪,乃以動駕在卽,飭旨屢申,則此地頭,他未暇顧,冒沒承膺,以爲從容自處之計。至若臺章所論,儘有事實之差異,院例之可援者,而長僚旣遞,追辨有傷事面,處分已下,自理亦涉惶悚,雖不敢更事煩縷,而第其所論,語意深緊,非如一時官師之規。臺閣譴責之請,自有當勘之律,而今若諉之於已經薄罰,厭然冒處於惟允之地,則廉愧掃地,人謂斯何?況今其時諸僚,皆方以此陳書引義,臣獨晏然在直,尤無是理。玆敢短章陳籲,徑出禁門,伏乞离明,俯諒危懇,亟賜刊削,以重臺言,以安賤分,千萬幸甚。答曰,覽書具悉。爾其勿辭,從速察職。
工曹判書趙觀彬上書,伏以惟我大朝,追皇家字小之恩,述聖考尊極之義,方將加築禁苑之壇,竝奉王之祀,風聲所曁,血氣皆聳。念昔此壇之始設也,先臣以有司之臣,承命董役,不肖臣又於今日,猥忝敦匠之任,臣誠俯仰興感,繼以愴涕。區區自效之誠,宜有倍於他人,而第臣與戶曹判書朴文秀,有不可同周旋之嫌,當此事役嚴急之日,終難曠時虛帶,使緊員不備,重幹有妨。玆敢略入文字,仰陳微懇,伏乞离明,俯賜諒察,亟許變通,以幸公私焉。答曰,覽書具悉。卿其勿辭,從速行公。
戶曹判書朴文秀上書,伏以臣卽伏見工曹判書趙觀彬之疏,不勝瞿然之至。甲申設壇時,戶·禮·工三堂,董其役矣。日昨都監,更以三堂,依例會同之意,往告重臣,則重臣以爲,方有身病,他堂先行會同爲當云。槪事役甚急,等待亦難,臣與禮判,先赴會同之坐。今者重臣以有嫌於臣爲言,不欲與之周旋。臣若早知其意之如此,其何冒嫌先出乎?玆敢略構短章,仰陳微懇,伏乞离明,俯諒臣必辭之義,特遞臣敦匠之〈任〉,千萬幸甚。答曰,覽書具悉。卿之撕捱,其涉過矣。卿其勿辭,從速行公。
持平任珣上書,伏以臣之情勢,有不容復玷臺端,而柏府恩除,出於意外,文廟酌獻,期日已迫。辭章見阻,分義是懼,不得不冒昧出肅,自顧慙恧,人謂斯何?前冬大僚之箚斥諸臺,辭意截嚴。臣於伊時,往覲老母,久淹鄕郊,聞有妖獄親鞫,方謂蒼黃入城,未及肅命,畢竟孤負言責,自速罪戾,罷職薄罰,有不足以自贖,追思至今,惶愧交逬。夤緣一出,苟然仍冒,揆諸廉隅,斷無是理。玆敢隨牌詣闕,仰控危懇,伏乞睿慈,亟賜鐫遞,俾靖私義,仍治臣罪,以肅朝綱,不勝幸甚。臣於乞免之章,不宜迤及他說,而事在目下,略此附陳焉。親臨慶賀,事體至重,而昨緣日暮雨驟,班行稀少,不成貌樣,卿宰之進參者,不過數而人大官如此,庶僚何論?朝體寒心,不可無警。卿宰之徑歸諸臣,竝宜重推。押班監察,亦難免其責,拿問處之,有不可已也。紀綱日頹,人不畏科場之雜亂,未有如昨日。門鑰不開,雨具先設,事未前聞,莫不爲駭。現捉下隷,已命重究,而此非但下隷之罪,罪在擧子。臣謂所犯擧子之未現出者,一一受其自首,施以當律。守門將初不禁斷,使之闌入,不能無罪,亦宜拿問而處之也。答曰,覽書具悉。推考事,押班監察事依施。守門將事,爲省郞敢爲掩諱,職在喉院,其亦護焉。微勢此輩,其何道哉?況闕門其多混淪以處,豈棕核之意乎?其所不棍,意在也。今番事,三百年來初聞者,以此推之,紀綱可知,嚴立其規。其駭擧者加律,命將爲下敎。此等人宜忽雨具下敎之前,先爲張傘,予亦以爲駭也,而一時張傘,其非一二,不爲下敎矣,所請是矣。當該師儒之長重推可也爲敎,令政院以此捧徽旨。爾其勿辭,從速察職。
上在昌德宮。常參·經筵,以代理停。
尹光毅達曰,大司憲沈錥,執義閔遇洙,掌令宋能相在外,李光瀷牌不進令旨未下,持平任珣·柳健呈辭。今日以監察茶時之意,敢達。令曰,知道。
又達曰,明日常參,取稟。令曰,停。
又達曰,正言李克祿,再達煩瀆,退待勿論矣。令曰,知道。
傳于尹光毅曰,都承旨乃副提調,先爲入侍。提調及壇所三堂上,如已入來,同爲入侍。
又傳于曰,藥房提調使之入來,而勿爲問候,有以湯劑下敎者,率醫官入侍。又傳于曰,壇所三堂上,同爲入侍。
尹光毅以弘文館言達曰,新除授修撰李垍,時在京畿通津地。經筵入番事緊,請斯速乘馹上來事,下諭。修撰任,卽爲牌招察任,何如?令曰,依。
沈鉍爲假注書。
尹光毅達曰,事變假注書李世鉉,身病猝重,勢難察任。今姑改差,何如?令曰,依。
忠淸監司狀達,文義居私奴咸戊寅子忠男等燒火事,令于鄭必寧曰,燒死人等,令本道恤典擧行。
尹光毅以義禁府言達曰,卽接月令醫員李聖禧手本,則時囚罪人洪樗,本以抱病之人,累月處濕之餘,素患痰癖之症,自作復發胸膈痞,呼吸不通,食飮全廢,實有死生可慮云。自前罪人病勢如此,則有保放救療之規,敢此仰稟。令曰,依爲之。
又以兵曹言啓曰,本曹堂上軍官禁軍遞兒窠遷轉之代,依節目,各番禁軍中取才,以其居首者,塡差之意,敢啓。傳曰,知道。
正言李克祿達曰,臣言議巽軟,本不合於淸朝耳目之任,前後除旨,一未承膺,而今當邸下代理之初,自切延頸之忱,祗肅恩命,粗伸義分,略論數事,欲效一日之責矣。及承睿批,不惟不賜允從,至以過矣揷軟爲敎,臣不勝瞿然悚蹙之至。夫兩臺臣之論劾功曹,營救贓獄者,其貼辱朝廷,見羞臺閣者,莫適於此。方當臺職另飭之日,欲正其選,宜先此人。事在可論,則亦何可避軟地,而不言乎?至於柳思欽,則其行己之鄙,無文之實,不可置諸簪筆之任,則殊非體大朝廣取人才之盛意,故臣之所論,亦出於史局愼重之意,而誨諭諄切,一不開納,此莫非臣人微言賤,不能見孚之致。且昨宜引避,以存臺體,而深夜再瀆,亦涉未安,今始來避,所失尤大,請令遞斥臣職名。正言李克祿避嫌達辭,答曰,勿辭。
左參贊元景夏書曰,伏以臣蒙恩丐由,離違軒陛,而頃有大朝入對之命,丘園稍左,未隨諸大夫之後,瞻天望雲,竊不勝周南留滯之歎也。臣於壇享配竝之禮,妄有愚淺一得。惟我大朝,遹追聖祖聖考春秋尊王之大義,肅敬祀事,籩豆儀度,延訪儒生。臣雖魯賤,誠切獻芹,敢依朱夫子尊祖進議之例,考據皇朝典祀,一通淨寫,而前賢封事,有用袋重封之規,臣親自緘封,不敢從縣道投進,謹詣京輦,使家僮入呈喉院,恭俟明命。顧臣悲泣私情,急於審岡擇阡,勢將乍來而旋去。臣雖曲被睿慈,仰承長暇徑行之罪,惟鈇鉞是俟焉。臣無任云云。答曰,監書具悉。所陳箚子,則監臨後,稟于大朝矣。
洛昌君樘書曰,伏以臣本愚昧,頃犯做錯之失,一味縮伏,恭俟譴何。乃者臺評峻發,至有重推之命,臣於是,益不勝惶感之至。伊時事實,已悉於前書,今不敢費辭覼縷,而當初臣等,雖往復大臣,相與同陞,畢竟自歸於班行失儀之科,則此莫非臣未及知筵定節目,矇然不審之致,今何可强爲自辨,以重傷事面乎?區區自靖之義,惟以被當被之罪爲幸。伏願离明,亟加譴罷,以謝人言,以安私分,千萬幸甚。臣無任云云。答曰,覽書具悉。卿其安心焉。
西平君橈書曰,伏以臣有愚迷做錯之失,而幸逭譴何,犯呼籲猥瀆之罪,而反蒙假借,含恩訟愆,益增惶蹙。果然臺達追發,而臣罪無所逃矣。雖睿念曲加,批敎分別,止令問備,而臣之驚惕震越,當復如何?伊時事狀,略陳於前所上書,伏想离明必記有之矣。夫伯叔之班,不可踰,廉陛之截,不可凌,臣旣有累次酬酢於外班矣。苟使筵定節目,得詳於未陞階之前,則大臣豈有所云云,而臣亦何敢徑陞於不當陞之地,紊班序而壞朝體乎?今其臺言,有若臣不有節目,故爲濫躋者然,此雖出於不諒事實,而其爲懍惕則甚矣。蹤地危卼,前後動駕,未克造參,情禮俱缺,臣罪滋大。玆不得不短章自列,仰請威譴,伏乞离明,俯賜照察,亟令重勘,以存臺議,以靖私義,千萬幸甚。臣無任云云。答曰,覽書具悉。卿其安心焉。
三月十八日辰時,上御歡慶殿。藥房副提調先爲入侍時,藥房副提調南泰良,記事官李顯祚·蔡濟恭·黃仁儉,醫官金應三·玄起鵬·金壽煃·鄭文恒·方泰輿入侍。藥房提調金尙魯,醫官許錭追後入侍。壇所三堂上,工曹判書趙觀彬,禮曹判書李周鎭,戶曹判書朴文秀,追後入侍。南泰良曰,聖體或有欠和之候耶?上曰,從當下敎。泰良曰,大妃殿氣候,何如?上曰,差勝矣。泰良曰,王世子氣候,何如?上曰,好過矣。上曰,前日陰濕時,開前窓矣。謁聖之前日,微似有感氣,其日晏後差勝矣。昨今以來,煖則咳嗽發,故召見醫官,茶飮湯劑間,欲爲定之耳。泰良曰,使醫官診脈,何如?上曰,依爲之。金應三曰,左三部沈,而不甚沈,右三部有沈意,而勝於左脈,而不無感氣,發散之劑,不可過用,用湯劑,微微散之,宜矣。玄起鵬曰,左三部沈,右三部活意不足,似挾外氣,輕輕用藥好矣。金壽煃曰,右三部,比左三部,沈意似勝,而又有咳嗽,則有感氣而然也。以茶飮,輕輕發散好矣。鄭文恒曰,似有感候,用發散之劑宜矣。金尙魯·許錭入來。尙魯曰,有藥院提調醫官入侍之敎,未知聖體有不平之候耶?不勝驚憂矣。上曰,有感氣,時欲臥矣,今則少愈矣。尙魯曰,雨後日氣不淸涼而蒸鬱,故外間亦多有感氣矣。大妃殿一向安寧乎?上曰,慈聖亦有咳嗽,而今則差矣。尙魯曰,王世子氣候,何如?上曰,好過矣。追後入來之醫,進來診脈,可也。許錭曰,左右三部小沈,而不和暢,似有外氣矣。泰良曰,有鼻涕氣乎?上曰,再昨夜微有鼻涕之氣,昨夜咳嗽多發,然豈不自然得差耶?尙魯曰,雖是微感,豈可待其自差?應三曰,聖上本有膈痰,而日氣又如是,故至有咳嗽。蔘蘇飮依本方,用三貼好矣。上曰,不待汝言,予固已料之矣。予本有痰,故咳嗽時則痰升,悶矣。然調理則自可差矣。尙魯曰,蔘蘇飮,非速解之藥,二三貼進御,則好矣。上曰,加減補中益氣湯停止,參蘇飮三貼劑入,湯劑繼進日問候。出榻敎尙魯曰,東宮眼患何如?上曰,予見之時,不大段矣。予以爲,東宮近來看文書,故似然,而看文書之前,看書字多,而不如此,此則似有祟而然矣。尙魯曰,此豈不憫乎?上曰,張天用,何地人也?泰良曰,義州人,而爲訓鍊主簿矣。尙魯曰,爲人不知其太俊物,而以其邊地人,故臣擬之於中樞都事末望矣。上曰,昨日見之,善射矣。受賞時擧措頗好,故予使問之,則邊地人云,似是蕘楚,故兵判收用矣。命承旨讀元景夏皇壇議。上曰,左右則以神位言之耶?泰良曰,然矣。尙魯曰,神道以西爲主,左右者,以生人言之矣。上曰,士大夫祭禮,載在於五禮儀,而諸臣不見耶?諸臣頃日始知之矣。尙魯曰,祭禮從先祖,故不見五禮儀矣。上曰,若如元景夏獻議禮而爲昭穆,則太祖高皇帝當入之耶?尙魯曰,臣素不知禮,不宜妄論,而以禮言之,則太祖當爲昭位,猶不當爲正位,而始祖當爲正位矣。若以始祖爲正位,皇朝列聖爲昭穆,則宜矣,而不可只於神宗·毅宗爲昭穆之位矣。上曰,予於二皇之竝祀,初則有疑矣。我太廟,已爲竝享矣。命承旨書之曰,今覽左參贊元景夏,獻元良議,玆事至重且大,不可以一重臣之獻議決定,其令禮官,問議于大臣·儒臣,稟處。上曰,雖使問議,而予意則終重難矣。元景夏之議,用則用,不用則不用。大抵景夏於皇朝史甚熟,如予之熟於宋史矣。尙魯曰,祭本無配享之祭,而皇壇無配享,故配享之議,古有而今亦有之。上曰,當以何人配享耶?尙魯曰,東征將士,或我朝人,當爲配享云,而終涉重大矣。上曰,豈可以陪臣配享耶?南漢·江都致祭時,宣武祠,亦當致祭矣。命承旨書之曰,頃者忠烈·顯節祠致祭下敎,時不果矣。皇壇特祀後,宣武祠,遣承旨致祭事,分付該曹。上曰,元景夏頃日上疏,予不捧,故抑鬱而爲此議矣。史可法,予則不以賢人知之,而元景夏則曰,諸君子,姜曰廣則何人也?尙魯曰,曾以使臣,出來於我國矣。上曰,場中雜亂,未有甚於今科,儒生所率入者,皆無賴輩,故場中呼某氏者多,此皆下人矣。思之誠有凜然者,此輩或自相鬪閧作亂,扈衛軍何可及呼?尙魯曰,豈至如此,而大抵紀綱解弛,慮則深矣。上曰,渠輩之或相爭相鬪,不是異事,此非淸禁中之道也。尙魯曰,下敎之後,士子輩雨傘一時盡捲,以此推之,若嚴飭則他事可以遵行矣。留門初臣聞,而方査問之時,自內奪去號牌云,故臣待處分矣。禁中雨傘帳幕,非鬼神及無賴輩,豈得入來?臣亦凜然於心矣。上曰,守直二人坐明光門,一人坐靑陽門,則豈可入也?尙魯曰,此路一開,則後日豈知何許人將入來耶,豈不凜然耶?上曰,戊申故相李光佐以爲,此時則闕門宜晏開云,故晏開矣。古語曰,今日食苦菜,明日壯元郞。儒生喫緊後,方可爲之,而今儒生則太便矣,小科有同車云矣。今則殿庭科,亦將有之矣。溫陽行幸時,首尾一朔許,而予於其時,只持宿皮一件,夜不解衣。予尙如此,今儒生則太便矣。泰良曰,有器具,南行每如此矣。上曰,非特南行,有勢力大家子弟尤難矣。曾聞轎中,有屛風云,此是侈家人爲之矣。舊則書冊猶不能多入矣,今則四書·三經·諸子百家,亦將入之,而春塘臺必狹,而入於舊闕矣。尙魯曰,大抵近來,望倖科而見之者多,隨從漸漸多入,升平已久,故自然如此矣。泰良曰,發覺之時,嚴處則好矣。趙觀彬·李周鎭·朴文秀入來。觀彬曰,隨從,近來痼弊也,嚴禁宜矣。天臨寶座之前,或有橫煙竹,遮面而去者,極爲怪駭矣。上曰,其日趙載浩,禁此等事,而見辱矣。今則一儒生之家,儒巾多有矣。又有寒心者,下人先入,依幕後迎候矣。觀彬曰,臣等觀科時,儒生豈無器具,而未至如此。今則溺缸·唾口,盡持入來矣。文秀曰,雨傘帳幕之入來於禁亂官列坐之前者,則禁亂官何以知之,而守門將則不可不罪。尙魯曰,戶判旣發端,臣亦仰達,守門將則不可不論罪。上曰,雨傘當自何門入來耶?尙魯曰,依幕皆自宣仁·通化門入來,必不過政院之前而入來。當日兩門守門將,拿問定罪宜矣。文秀曰,守門之將,若不治罪,則國家擧措,豈不怪異耶?上曰,守門將尤非矣。其時把守少,中官以爲,自古設幕留門前,不入來云,而與之相閧云矣。予則以爲,弘文館引陪,則必自金虎門入來矣。李眞望·韓址·李匡德爲兵曹佐郞時,闕中靜矣。文秀曰,此兵判號令亦好矣,而臣則謂,兵判於如此事,不號令,故然矣。上曰,雖兵判亦將何以爲之?前者金九衍入闕中時,其奴多入,故守直中官,撻其奴。府院君聞之曰,其中官賢矣。九衍乃是國舅之子,而中官猶撻其奴,事當如是矣。命承旨書之曰,以今番事觀之,紀綱之陵夷,場中之不嚴,無餘矣。頃者諸臣或以此,有陳達者,而予則意以爲過矣,且其欲不察淵魚猶默矣。觀今以後,淸禁不可不嚴,科場亦不可不嚴。此後大小場中,雨傘外,凡諸帳幕諸具,裹袱挾冊者,科外隨從者,限十年充軍,禁亂官不禁者,與擧子同律。至於設幕試所之見覽,而不爲摘發者,當該試官,施以投畀之典,於庭試則試所承旨同矣。場中傳食,卽外製之梯也,尤涉寒心。此後犯者,勿限年充軍,不爲摘發禁亂官,與擧子同律,而雖無白衣之禁,靑衿之稱,何爲而作耶?其白衣入場者多,亦涉駭然。此後嚴飭,白衣入場者,自試所摘發停擧,雖中擧,其若白衣,拔去事,捧承傳嚴飭。又命書之曰,今番留門前闌入,三百年所無之事,雖闕中下人,其猶可駭,以私奴經夜處闕,留門前闌入禁苑,其所痛駭,尤爲甚焉。闌入逃躱者,旣命定配,則況使喚者乎?其所律名,反輕於隨使人,此法之倒置也。今番下敎中,徒一年三字,其令抹去,直以定配懸錄,而過三科後乃放事,分付。又命書之曰,守門將事,業諭臺批,今諸臣所達,是矣。通化門·宣仁門其時守門將,各司依幕門前,雖爲夜深,留門之前,莫重禁苑,宜禁雜人。其時守直中官,坐待標信於二門,而此等闌入,視若尋常,放恣設幕,亦不禁止,俱涉可駭。伊日二門待標信守直中官,亦令該府,從重勘處。又命書之曰,場中傳食者,令該曹査處,而今聞尙無入達之事云,其涉駭然。秋曹堂上從重推考,其令卽日擧行。上曰,試紙厚者難矣。文秀曰,厚紙拔去,則好矣。每矜之而置之,故如是矣。上曰,藥院提調,退去監劑,可也。尙魯曰,臣於昨日在闕中,得見壇所草記之允下者,則以壇所事役,拱北門開門前,定守門將及守門軍把守事,令兵曹擧行。故臣卽以拱北門,則自十七日爲始,請出標信開門,事畢後還閉之意,書草記未及呈,而下吏來言,此門已開云。此乃常時長閉之門也,今因事役,將許久開之,至使守門將,領軍士把守,則臣曹無請標信之事,而業已開門云者,事涉訝異,未知自內直下標信,而然耶?上曰,自內元無直下標信之事,事甚怪訝矣。從前如値壇所修掃時,則守直內宮,言于司鑰,持去政院所在之鑰,而開門者,間或有之,今番似用此例也。尙魯曰,宮城門開閉甚重,修掃時,自下取鑰暫開,已是謬例。況今番,則久開之門,尤豈可無標信,而開之乎?門開已有日,而臣則不知,誠有關後弊矣。上曰,所達誠是,當該守直內官事,極爲非矣,令該府處之。此後則雖修掃之時,拱北門有標信,然後開閉事,定式施行,可也。出擧條文秀曰,前此旣無此分付,則中官拿處,似不可爲矣。上曰,其中官本不分明。尙魯先出。上曰,三臣俱進前,見此議,可也。趙觀彬曰,元景夏前者以此事,書問於臣。故臣答曰,大報壇,旣掃地而祭,則不可如此且以小邦而祭天子,則又不可如此云云,而臣又使往復於大臣矣。聞大臣亦以爲,不可云矣。朴文秀曰,往復於大臣之言,則臣亦聞之矣。元景夏以爲,神宗諱日,在於七月,毅宗諱日,在於三月,以七月·三月,各爲行祭是矣,壇亦不可廣築云。大臣答以爲,何必於諱日,各爲行祭?宗廟亦旣添造,則壇亦何可不爲廣築云矣。臣雖不習禮節,而大抵小邦之設壇祭天子,已是義起,而只是嗚呼不忘之義,則配享不配享,非所敢論。李周鎭曰,大臣酬酢,戶判已達梗槪,而臣於日昨,往赴備坐,左相言於領相曰,元景夏送備郞,以皇壇三件事爲說。一則曰,大報壇專祀神宗皇帝,今若以崇禎皇帝竝享,則事體如何?毅宗則宜爲配享事也。一則曰,三月行祀,雖合於毅宗諱辰,神宗諱辰,在於七月,三月之行祀,此爲不便事也。一則曰,皇壇之築,在於先朝,到今增修,改其規模,亦涉不便事也。領相曰,宗廟之祭,昭穆之序,孫祔於祖,此爲竝享,與皇朝太宗配天時事頓異。至於三月行祀,先朝初欲以二月東巡狩之義,行祀於二月末,以皇朝亡於三月,自此月不血食,以此行祀,非取忌辰而祭之也,此不成說。壇制之廣築,一壇竝祀兩帝,不得不廣如宗廟之添造·永禧殿之重建,事體無異。博議於備局諸堂後,仍使備郞,以此三件所答,送言於元景夏,臣亦是其說矣。今此工判·戶判,亦有意見矣。上曰,奉神皇於正位,則雖神皇陟降之靈,安知不以爲如何,而在我國之道,以毅宗爲配坐,則臣民之心,亦豈不不安耶?三月旣行祭,則七月又何可行祭也?壇制之不可改廣云者,亦不知其合宜也。文秀曰,壇事則渠似不知宗廟之事,而然也。上曰,會同爲之耶?文秀曰,未爲之矣。工判上書,故臣亦上書矣。上曰,上書批答,注書出去持來。上曰,戶判曾以舊日事,有所論耶?文秀曰,無之矣。第臣曾爲嶺南御史時,工判之兄,爲淸道郡守,臣有所爲之事矣。工判以此爲嫌云矣。觀彬曰,甲申年創建皇壇時,臣父爲其堂上矣。今又承此命,豈不樂赴,而旣與戶判有不可同事之嫌,故果上書矣。周鎭曰,甲申年,故相臣以戶判,創建皇壇。今於重修此壇時,此重臣適爲監董,實是罕有之事,豈不稀貴乎?以私義難安,陳章不行公,而公會本無回避之法。以國事赴公會,只爲敦匠,不爲私語,則允合於處義之道。如是引嫌,誠涉過矣,宜爲申飭行公矣。上曰,故相臣趙泰億,慘駁李東彦曰,本使行時,與李邦彦,同行於乘槎之役。金德基·金萬埰,互相陳疏,先朝引諭甘寧·凌統事而下敎,卿豈不知乎?先朝之臣,存者幾人?昨年春,卿與禮判,同事於宣政殿,今又與同於壇所,亦貴矣。卿不可捨,戶判亦不可捨。觀彬曰,當黽勉行公矣。周鎭曰,今則三堂會同,可謂妥帖矣。上曰,此非大段之嫌,然則推考亦當避之耶?文秀曰,取考壇所前例,則神椅坐·神榻·祭床,甲申年則自別工作造成,而今番則神椅坐·神榻,自齋殿造成矣。祭床則依前自別工作造成乎?敢稟。上曰,依爲之。出擧條顯祚持上書批答入來。上曰,元良批答,有似乎屈工判矣。泰良曰,此事於工判,則非可引嫌之事,於戶判,則非可撕捱之事,故批答似如此矣。上曰,然矣。予每如此批答,故元良亦如此批答矣。文秀曰,昨者場中氣塞之儒生,卽抱川崔日賓,年二十二矣。果如其時下敎,飢餒之餘,多霑寒雨而然矣。得差後,臣欲爲率去,則渠卽與其同接同出,故臣以糧米給送矣。上曰,畿內儒生尤貧耶?泰良曰,比他道尤貧矣。上曰,三南則差勝耶?文秀曰,三南則差勝,而且其路遠,故儒生輩所持來之物多矣。上曰,昨者闌入者,已決棍。此後則此弊或可少耶?文秀曰,殿下慈仁如天,孰不欽仰,而士子輩擧措,極其怪駭。若此不已,國綱將漸漸解弛。殿下自今以後,晩來政令,尤當剛毅矣。退出。
上在昌德宮。常參·經筵,以代理停。
下直,長連縣監安國賓,吾叉僉使金世煜,寅火堡萬戶任聖佑,丑山萬戶鄭致明,背梁萬戶任世郁,西平萬戶任時倫,玉浦萬戶金振聲。
鄭翬良達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相在外,李光瀷牌不進令旨未下,持平任珣牌不進,柳健陳書入達。今日監察茶時之意,敢達。令曰,知道。
南泰良達曰,出仕臺諫,所當出牌,而正言李克祿,家在城外,待明朝出牌之意,敢達。令曰,知道。
鄭翬良以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭翬良達曰,憲府之監察茶時,諫院之處置經宿,俱涉未安。除在外·牌不進令旨未下外,呈告人員,竝卽牌招,何如?令曰,依。
南泰良達曰,右承旨尹光毅,因諫臣避辭,陳書出去。原書纔已退却矣,卽爲牌招,何如?令曰,依。
又達曰,左承旨鄭翬良,以身病陳書出去,原書纔已退却矣。院僚不齊,出納苟簡。鄭翬良卽爲牌招,何如?令曰,依。
又達曰,以右承旨尹光毅,左副承旨金尙重牌不進罷職令旨及右副承旨李益輔,同副承旨尹光紹再牌不進推考徽旨,令曰,此則廉隅攸在,竝遞差,令旨捧入。
又達曰,以右副承旨李益輔,同副承旨尹光紹牌不進罷職令旨,令曰,只推卽爲牌招。
鄭翬良達曰,秋曹久無長官,詞訟積滯。判書柳儼,連呈辭單,無意行公,牌招察任,何如?令曰,依。
傳于南泰良曰,承旨前望單子入之。以吳遂采爲左承旨,以權一衡爲左副承旨,宋昌明爲右副承旨,金相紳爲同副承旨。
以朴正源爲假注書。
南泰良達曰,假注書沈鉍,時無職名,令該曹依例付軍職,冠帶常仕,何如?令曰,依。
以鄭楺爲事變假注書。
南泰良達曰,事變假注書鄭楺,時無職名,令該曹依例付軍職,冠帶常仕,何如?令曰,依。
鄭翬良以御營廳言達曰,本廳分授惠化門北邊,體城頹毁處,五間半改築等處女墻,今已畢築之意,敢達。令曰,知道。
鄭翬良以侍講院言達曰,本院下番說書李顯重,連日入直矣,掃墳事,下直出去,司書朴盛源,謂有身病,不爲行公,兼司書徐志修在外,兼說書黃仁儉以本職入直,翰苑下番,他無推移之員。司書朴盛源,卽爲牌招入直,何如?令曰,依。
吳遂采以兵曹言達曰,近來武科新榜出身中,兩班子枝,皆令赴防,西北人,自本道一倂收米,軍餉會錄,其餘則赴防與納米間,從願施行,而所納之米,自本曹收捧,軍需補用矣。今番謁聖出身,依近例,一體分付施行,何如?令曰,依。
南泰良以禮曹言啓曰,來四月初八日,宗廟夏享大祭親行時,王世子闕門外,祗迎·祗送之節,何以爲之?敢稟。傳曰,置之。
鄭翬良以壇所言啓曰,今此壇所增修之役,萬分時急,而諸色工匠及員役等,使喚之際,必致犯夜。自壇所,限畢役,勿禁帖成給,而分付巡廳·三軍門·左右捕廳之意,敢啓。傳曰,知道。
鄭翬良以義禁府言達曰,弘文館校理魚錫胤,儒生不入場前,先置依幕。此國綱攸在,旣已自現,直施奪告身之律事,令旨達下矣。魚錫胤依令旨,奪告身之意,令吏曹施行,何如?令曰,依。
南泰良以奉常寺官員,以都提調·提調言達曰,本寺參奉鄭忠彦以掌務官,本寺流來前例,多有任自變更之事,殊甚未安,汰去,何如?令曰,依。
正言朴起采達曰,臣目下數事,猥陳於辭書之末,此不足以塞一日之責,而及承睿旨,未蒙開納,至勤誨諭,臣且感且愧,不知所以自措也。夫靺鞈之士,全掩弓馬之本色,反效章甫之樣子,此誠近來之痼弊,睿旨所諭,臣誠感歎,而至若趙東夏,則賦性狂戾,行己驕悖,其可駭可愕之擧,非止一二。惟我大朝,痛禁黨論,尤嚴於武夫之色目,而渠敢自立標榜,上下徵逐,一世指目,萬口同聲。若不少加裁抑,則將來之憂,不可勝言,而況關西制閫之任,與他道絶異,其事權之重,無異三軍之帥,此豈可輕畀匪人,長其驕悍之習乎?臣之所論,實採公議,而至以慨然爲敎,臣竊惑焉。李昌壽之格外除邑,實是異恩,所宜隨處盡心,圖報萬一,而反懷不滿,至要改邑,縱恣無恥之狀,人莫不爲駭。其在勵飭之道,顧何可置而不論哉?承宣之不顧親嫌,曲爲臺臣之地,循例出牌,亦且寢閣,試役纔畢,長單旋入,此雖少事,亦可見私意之一端。故臣果薄示官師之警,而邸下責之以糢糊,此莫非臣,人微言輕之致,以何顔面,乃敢仍冒於臺次乎?緣臣母病沈綿,今始隨詣來避,所失尤大,請令遞斥臣職。答曰,勿辭,亦勿退待。
南泰良啓曰,監·兵使遞來後,親納密符,乃是法例,而前平安監司趙榮國,謂有難安情勢,陳書到院,使其褊裨,替納密符。原書纔已退却,而其在事體,殊涉未安,依定式,從重推考,何如?傳曰,允。
正言朴起采達曰,請充軍罪人李時蕃,依律處斷。請逆坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳得情。請罪人八金,依本律施行。請崇·,亟令王府,嚴鞫得情。請前獻納朴璲,前正言韓德良,竝令改正。措辭見上人之所以爲人,惟以倫紀爲重,如或得罪於斯,則不可容於橫目之列矣。新及第沈鉍,卽維賢之養子,在戊申以年未滿之故,倖免收司之律。其後命婦之上言,特許罷養,在渠之道,固宜終身永廢,不復以平人自處,而乃敢揚揚冒赴於場屋,自同無故,已無人理,而堂后初望,汲汲檢擬,事之駭然,莫此爲甚,而不論則隄防漸弛,人紀隨壞。請當該擬望注書,罷職不敍。正言李克祿引嫌而退,隨事論列,臺體則然。批旨誨諭,何至爲嫌?請正言李克祿出仕。答曰,不從。沈鉍事,以此思之,知其事矣。於鉍今豈毫累,而若此,豈幾年固心,其涉過矣爲敎,其抑此等之習,處置事依達。仍令曰,向者下答,稟大朝而諭,則其後幾日,其猶揚揚,今乃文具撕捱,其欲爲此,循例爲之者,其亦闕焉。大朝幾年調劑至矣,則承命代理之初,焉敢若此?廉隅一節,其涉寒心,正言朴起采遞差。
持平柳健上書,伏以臣於見職,實無一分堪承之望,而適値大朝親奠聖廟之日,不敢違傲召命,不得不黽勉出肅,而獨有懇迫情私,實不可因仍從宦者。蓋臣老母,年踰七耋,病淹十載,委身床笫,轉側須人,有時氣短,或至昏窒。臣又不幸,無他兄弟姊妹,晝夜扶將,惟臣一人,若或値赴公之時,則救護無人,病心悽惶。前後郞署之除,再度呈遞者,出於萬萬迫不得已之故。此則通朝之所共知,而儕友之所憫惻者也。昨自臺廳退出,則病情忽劇於添得感冒,氣息奄奄,症勢比前益重。臣方煎泣罔措,情理切急,召牌之下,末由趨承,隨詣闕外,投章徑歸。伏乞离明,特推孝理之政,遞臣所叨之職,俾臣得以隨便救護,以伸至情,不勝大願。臣無任涕泣祈懇之至,謹昧死以聞。答曰,覽書具悉。爾其勿辭,救護母病焉。
驪善君壆上書,伏以臣於嚮日朝參之時,非不知叔伯之不爲近似,陞堂之極爲猥越,而筵定節目,未及得見,質議大僚,亦至數次,不能自守己見,終犯失儀之科。伊時事狀,已悉於前書,雖蒙開釋之溫諭,私心惶懍則久猶靡定。果然司直之論竣發,至請譴罷,作孽難逭者,政謂此也。特以敦敍之至意,靳不準許,而慙悚之極,不敢爲出入班聯之計。間者,大朝累次動駕,而祗伏路左,仰瞻羽毛之美而已。至使別雲劍之任,臨時變通,蓋緣事勢之不獲已,而義分虧缺,霣越何極?究厥罪犯,不可以問備薄勘而止。玆敢露章自列,伏乞离明,莫謂臺達之已停,而亟允其請,以尊國體,以安賤分,不勝幸甚。臣無任云云。答曰,覽書具悉。卿其安心焉。
副司直權上書,伏以我邸下受聖上明旨,遵先王古事,代理庶務,卽擧縟禮,此誠國家盛典,臣民至幸也。臣以三朝舊物,猥廁庭班,與共舞蹈,俯仰今昔,愴喜交竝。惟是老病昏憒,與死爲隣,跡阻銅闈,莫覩拭目之新化,瞻望离光,徒切延頸之微忱。重以神識消亡,筆力腐朽,亦不得隨諸臣貢一言,少效區區忠愛之誠,此生他日,只圖隕結而已。仍伏念麗朝僉議政丞文淸公權㫜,卽永嘉府院君文正公溥之考,我朝贊成事文忠公臣近之高祖,於臣十四代祖,其歿在於元皇慶元年,于今迨五百年所。世代旣邈,碑版亦昧,衣冠之藏,莫的所在,日月愈積,尋覓無路,本始之思,諸孫同然。乃者有人求其先塋,偶得幽誌於松都近境,無主古墓中,持此來示於臣,貞珉無缺,字劃宛然,官歷世系,一與家系所載無異。半千年潛翳之物,一朝見出,其晦其顯,有若先靈之默佑陰騭者,事甚奇異,其爲子孫之幸,當如何哉?將以今月念後,改修墓地,仍埋舊石,此實爲先重事。臣雖衰疾困篤,必欲生死向前,躬親將事,而事係格外,不敢循例請由。玆敢略構短章,仰籲於离明敦孝之下,伏乞邸下,俯察臣至懇,特許臣旬日之暇,俾得隨便往來,以自盡追遠報本之誠,不勝幸甚。臣無任云云。答曰,覽書具悉。卿其依所請,往來焉。
上在昌德宮。常參·經筵,以代理停。
夜三更,月入南斗星。四更·五更兩珥,回火星。
南泰良達曰,大司憲沈錥,執義閔遇洙,掌令宋能相在外,李光瀷,持平任珣牌不進令旨未下,柳健親病受由。今日以監察茶時之意,敢達。令曰,知道。
又達曰,明日常參,取稟。令曰,停。
南泰良達曰,新除授左承旨吳遂采,左副承旨權一衡,右副承旨宋昌明,同副承旨,今日不爲出肅。竝卽牌招,何如?令曰,依。
又達曰,今日次對,兩司當爲進參,而憲府多官或在外,或陳書受由,或牌不進徽旨未下,無進參之員。諫院除牌不進徽旨未下外,大司諫尹東浚,卽爲牌招,何如?令曰,依。
又達曰,刑曹判書柳儼,昨違召命,尙不行公。卽爲牌招,何如?令曰,依。
令于南泰良曰,大臣·備局堂上入對。
以李允郁爲假注書。
宋昌明啓曰,假注書李允郁,時無職名,令該曹依例付軍職,冠帶常仕,何如?傳曰,允。
以李賢汲爲假注書。
宋昌明以御營廳言啓曰,騎士中日時,沒技閑良則直赴事,節目啓下矣。今三月十九日中日時,十三番海州騎士閑良羅碩鳳,片箭一巡邊三中沒技,依節目,別單書入之意,敢啓。傳曰,知道。
宋昌明以御營廳言啓曰,各軍門試射時,沒技人別單書入事,已有前例矣。本廳旗牌官閑良李文昌,今三月十九日中日時,柳葉箭一巡貫一中邊四中沒技,別單書入之意,敢啓。傳曰,知道。
左副承旨權一衡書曰,伏以臣於千萬夢想之外,忽承銀臺新命,繼以召牌儼臨,如臣螻蟻之微,何可得此於聖明也?驚惶感激,罔知攸措。固當竭蹶趨承之不暇,而第臣於昨冬,重遭臺評,其爲言實是搢紳之羞辱,固宜引今自靖,不欲廁跡於朝班,豈可仰恃聖鑑之照燭,且諉時月之稍久,而晏然若無故之人,束帶彯纓,揚揚冒進哉?今當我邸下承命聽政之初,率普歡欣,擧切延頸之忱。況臣積年睽違之餘,一登銅龍之筵,仰覲离明之光,是臣區區犬馬之至願,而情勢危苦,末由承令,瞻望雲闕,微忱耿耿。玆敢隨詣闕外,悉暴情懇,伏乞离明,俯賜諒察,亟許鐫遞臣職,以謝人言,以安私分,千萬幸甚。臣無任云云。答曰,覽書具悉。爾其勿辭,從速察職。
正言李克祿書曰,伏以臣父十數年沈綿之疾,卽通朝之所共知。貼在床笫,寧日常少,源委旣痼,臣晝宵扶將,曾未遠離,而新除職名,適下於邸下代理之初,在臣分義,不可久處鄕廬。且臣睽違宸陛,今至數三年之久,臣聞命驚感,思欲一覲离光,少伸延頸之忱,暫來京邸,祗肅恩命,而離捨病父,已過六七日矣,耿耿憂慮,亦未嘗小弛。昨接家信,則臣父宿病之外,比因日候陰濕,調將失宜,頑痰上衝,呼吸俱妨,飮啖全却,元氣澌綴,實有凜凜難支之慮。急足踵至,催臣下來,臣方寸熬灼,實難按住,而臣適以事引嫌,縮伏俟罪,不敢言私,尤切焦迫。今因就職召牌,來詣闕外,而臣之情事,旣無一刻淹滯之望,呼籲有路,歸護是急,玆不得不忙投短章,徑尋鄕路,臣之逋慢之罪,至此益無所逃矣。伏乞睿慈,遞臣職名,仍治臣擅行之罪,以昭法紀,以安賤分,不幸幸甚。臣無任云云。答曰,覽書具悉。爾其勿辭,往護焉。
令京畿觀察使金若魯書。王世子若曰,欽承聖躬,勉聽庶政。簡置屛衛,上賴器使之明,攝宣策書,用示毗倚之重。方維所寄,令條是申。惟卿以公輔之材,紹父兄之美。有沈深明通之識,而儉約克行于家,有謹厚篤實之風,而忠勤茂著於國。尹玆南漢,旣修飭於兵戎,守彼西都,又保釐於士衆。肆聖上擢之京兆之長,置之陪卿之尊,出按箕邦,則威震千里之外,入判兵部,則譽冠九列之中。畀以銓衡,雖特被於知遇,遜于畿輔,終固辭於寵權。是故,德光於朝廷,望隆於賓席。余方嚮學,實待開導之功,卿欲投閑,遽懷徊翔之志。永惟畿服之彫弊,久貽宵衣之憂勞。三輔多貴游之田園,生靈不勝其苦,四郊聯世家之丘墓,力役不勝其繁。鳧居雁聚之民,歲荒輒散,鷄鳴狗吠之盜,夜警居多。矧府庫之已空,猶冠蓋之相屬。齊民方困,而莫保室廬,燕使且來,而曾無杼軸。咨余沖眇,豈久離於甘盤?撫此孤煢,宜暫出於郇伯。玆賁初政,孰謂獨賢?玆授卿以兼京畿觀察使兵馬水軍節度使,卿其往勵顯庸,懋答明訓。正己率下,體聖主勵寄之心,宣化承流,副小子眷懷之意。濯淸乎郡邑,鎭撫乎郊畿。松柏東西,園寢孔邇,城闕咫尺,藩屛不遐。陟明而黜幽,底愼財賦,簡節而疎目,輯綏黎元。其他稟裁,自有彝憲。於戲,惟精思可以斷衆事,惟肅躬可以威一方。周南爲國風之宗,王化所自,冀州居禹貢之首,文敎必先。尙勉乃成,以終有譽。故玆令示,想宜知悉。應敎黃景源製進
二十日巳時,王世子坐時敏堂。大臣·備局堂上引接入對時,領議政金在魯,吏曹判書鄭羽良,判敦寧李箕鎭,行副司直具聖任,行副司直金聖應,右參贊徐宗伋,兵曹判書金尙魯,兵曹參判金尙星,都承旨南泰良,校理尹東度,事變假注書鄭楺,記事官黃仁儉,記注官韓光肇,以次進伏訖。金在魯曰,近來雨頻,而日氣不調,睿候若何?王世子曰,無事矣。在魯曰,眼部不平之候,已快復耶?世子曰,一樣,而不知其快愈矣。在魯曰,大朝微感之候,近日若何?世子曰,一樣矣。在魯曰,大王大妣殿氣候,若何?世子曰,安寧矣。在魯曰,中宮殿氣候,若何?世子曰,安寧矣。提調金尙魯曰,湯劑連爲劑入,其果進服,而湯泡散,連爲熏洗乎?答曰,連爲進服而熏洗矣。尙魯曰,有顯效乎?答曰,似有效驗矣。在魯曰,連有事故,久不行次對,而所稟定者,自多關由於大朝,故亦無大段可達矣。在魯達曰,此開城府前留守趙載浩狀聞也。二月十七日,靑郊面廣川里居私奴玉石家失火,延燒三十一戶,玉石之母玉分,以年老病癈,火焰中未及脫去而燒死,事極驚慘。燒死人則會付太一石,爲先題給,以助埋置。其餘三十一戶男女竝人口至九十口,而慘被火災,蕩失家産,露處呼飢,不忍立視其死。考據謄錄,先以賑廳所付太四石,大米二石,計口分給,以救一時之急,而取考丙申·丁巳·丁卯失火時謄錄,則自朝家或劃給京倉米太,或劃送隣近邑會付大米,均一分給,請令廟堂急速稟處矣。松都自前火災頻數,輒施救濟之恩,而此則其數不至甚多,不必劃送他處之穀,本府會付中,相考前例,參酌題給後,報本司會減之意,分付,何如?令曰,依爲之。出擧條在魯達曰,此黃海監司嚴瑀狀聞也。曾因本道水使具善復狀啓,浦村募民入聚事,使之議于道臣,自監營狀聞,而道臣今始狀聞矣。蓋本道沿海邑,彼國荒唐船,頻頻出沒,間有侵掠居民之患,且不無意外賊船之慮,故創設追捕武士六百九十人,分排立番於沿海要害十三處,而唐船數多來泊,則略干武士,難以擔當,調發浦民,同力追捕,故農者廢農,漁者廢漁,加以浦役身布,民皆難支,其在重關防·固邊圉之道,不可無各別顧恤之道。同防守十三處浦民等,爲先除減其烟戶雜役,而至於身役,雖不可全然頉給,若以歇役換定,則似合事宜,請令廟堂稟處矣。烟戶雜役,道臣旣已除減,今無可論,歇役換定事,亦當許施,而但自査正廳,各邑某名色幾名,纔已刊冊印布,若移送他邑,則必有變改之弊。只於本邑之內,各從其名數相換,則似好,以此分付,何如?令曰,依爲之。出擧條在魯達曰,此黃海水使具善復狀本也。水使則狀達,而以其有軍器戰船事,故自政院入啓以下矣。其中一條,係是操場事,與船滄事無異,且本司先爲覆奏,然後他各條,該曹始可覆奏,故敢達。水營操場,曾設於康翎巡威島,此島廻抱,不受風水,深不待潮,可謂天作之地,而癸亥年,水使李義翼狀聞,以爲此島,是無人之地,往來支供有弊,請移操場於營下項箭前洋,而備局回啓許施矣。數年以來,水勢變淺,沙泥堆積,潮來則運船,潮去則成陸,潮之進退,不過俄頃之間,行操節次,未盡其法,全不成樣。前水使元重會,欲以此狀聞,而遭喪未及封進,今監司昨秋水操時,適到臣營,目覩操場之不合,備言于臣。臣亦親審兩處,則還設操場於巡威島,不容少緩,請令廟堂稟處矣。所陳儘有意見,入侍將臣亦以爲不可不還移,依狀請施行,何如?令曰,依爲之。出擧條在魯達曰,此全羅右水使申命相狀聞也。羅州竹浦戰船船滄,年年掘浦,今則比前稍勝,前則一月四日浮船,今則一月浮船,合爲十五日。雖勝於一月只浮四日之時,而朝夕待變戰器之半月不浮,亦爲寒心。自今以後,逐年疏掘,然後可無後慮,而本州幅圓廣闊,民戶浩多,年年一二面式輪回使役,則事不着實,徒致騷擾。若以船滄附近侍郞·用文·水多·芽界等四面人戶,合九百七十四戶,永屬船滄,除其烟役,專當掘浦之役,則實爲便宜,請令廟堂稟處矣。帥臣所請,誠有意見,依此施行之意,分付本道,何如?兵曹參判金尙星曰,大朝甚軫役民之重難,今當農劇,動役似難矣。在魯曰,狀啓中,亦言已令待秋更掘矣。令曰,依爲之。出擧條在魯達曰,金吾罪囚積滯者多,而不得開坐者,幾至帀月矣。蓋禁府公事入啓後,雖一度未下,例不得開坐,故以李福海文書之尙未下,一向廢坐。且三省推鞫,不容少緩,而亦不得一番推問,誠爲可憫。李福海公事,旣以登對時,稟處爲請,留置不下,似由於此,而他公事已下者,續續開坐,議勘爲宜。勿拘此例,開坐擧行之意,分付,何如?令曰,依爲之。吏曹判書鄭羽良曰,然則永爲定式,似宜矣。在魯曰,此後則金吾公事入啓者,雖未盡下,勿拘開坐之意,定式施行,何如?令曰,依爲之。出擧條在魯達曰,臣於目下事,有仰達者矣。吏曹郞廳,例爲入直於直房,不得暫離,而今日入直郞廳,私自出去。新都尉肅拜已下之後,當有傳宣敎旨之節,而以吏郞之不待,遲滯甚久,法綱所在,極爲駭然。不可置之,令該府拿處,何如?都承旨南泰良曰,臣俄以請罪之意稟達,而未下矣。吏曹郞廳,乃晝夜直,則亦係闕直,當有別樣嚴處之道矣。令曰,依。出擧條
判敦寧李箕鎭曰,小臣侍講之舊僚也。今當代理初政,愛戴延頸之忱,自非尋常臣僚之比,而久離京國,老病垂死,登筵一瞻,亦未自遂,惶隕抑鬱,日夕憧憧矣。聞有引接之命,扶病入城,區區願忠之誠,豈無芹曝之獻,而近來宮僚三司上書者,皆是好言,臣今陳達,亦是已陳之芻狗矣。今之上書者,皆以勸學爲言,邸下必以爲腐陳,而學之一字外,更有何事乎?自天子以至庶人,皆以學爲本,而庶人之學,只在一身,帝王之學,推以至於治國平天下,位天地·育萬物之功效,如何耶?匹庶猶不可不學,況邸下,受大朝付託之重,政宜勤力於學問矣。然口耳之學,與不學同,聖人之千言萬語,要不出治心二字,明善誠身,是第一工夫。伏願邸下,萬機酬應之際,每以學問義理從事,而得一善則卽行之,見一不善則卽去之,此乃實學矣。語不新新,而邸下急務無過此,故敢達。答曰,當體念矣。
領議政金在魯曰,昨日臺臣所達新進沈鉍事,邸下稟于大朝,而下答矣。臣未知大朝果俯燭前事,而邸下必無以知其事矣。臣於伊日入參試所,全不省得,退而聞之,則極爲駭然矣。其人爲維賢之養子,維賢伏法之後,因命婦上言,自上以其爲大臣子,而罷繼矣。若不罷繼,則年滿者當伏法,年未滿者當爲奴,而渠以罷繼之故,得免孥戮之典,於渠幸矣,其何敢自齒於人,冒赴科場乎?一世之人,皆以爲駭。今此臺言,非一人之言也,乃擧國之公議也。前頭亦當詳陳於大朝,而姑以大體先達矣。世子曰,唯。
上在昌德宮。常參·經筵,以代理停。
宋昌明達曰,大司憲沈錥,執義閔遇洙,掌令宋能相在外,李光瀷,持平任珣牌不進令旨未下,柳健親病受由。今日以監察茶時之意,敢達。令曰,知道。
又達曰,明日常參,取稟。令曰,停。
藥房提調金若魯,副提調南泰良啓曰,伏未審日來,聖體調攝若何?蔘蘇飮進御之後,微感之氣,咳嗽之候,其有差勝之漸乎?湯劑已盡於昨日,今日臣等不可不率諸御醫入診,詳察症候,議定當進之劑矣。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣,予則一樣矣。
金相紳達曰,卽者修撰任,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
宋昌明以都摠府言達曰,副摠管李喆輔,以漢城府右尹,今日晝仕赴坐,而逐日煩達未安。此後則依近例,除草記,往來之意,敢達。令曰,知道。
吳遂采達曰,左副承旨權一衡陳書承批之後,今日不爲出肅,卽爲牌招,何如?令曰,依。
宋昌明達曰,刑曹判書柳儼,連違召命,無意膺命,事甚未安。卽爲牌招察任,何如?令曰,依。
金相紳啓曰,工曹判書趙觀彬,禮曹判書李周鎭,戶曹判書朴文秀,有稟定事,來詣請對矣。
傳于金相紳曰,進講冊子及儒生姑留,三堂上先爲入侍。
傳于金相紳曰,事體重矣。三堂上先爲引見,儒臣持冊子,留在閤外,待下敎入侍。
傳于金相紳曰,宣傳官一員待命,騎馬三匹立之。
吳遂采以禮曹言啓曰,卽接東萊府使鄭權所報,則館守倭言內,己亥年以通信使相値,八送使停止後,翌年歲遣第一船,送使倭處,該曹回答書契中,例有致謝之語云。故考見本府前例,則己亥年八送使停止,謝意添入於翌年第一船回答書契中。今亦依此例,謝意添入回書中下送云。此是己亥信使時,依壬戌·辛卯兩年已行之例,則今不必防塞。令承文院,依前例措辭添入撰出之意,分付,何如?傳曰,允。
南泰良以禮曹言啓曰,傳曰,今覽左參贊元景夏獻元良議,玆事至重且大,不可以一重臣之獻議決定,其令禮官,問議于大臣·儒臣,稟處事,命下矣。發遣郞廳,問議于在京大臣處,則領議政金在魯以爲,竊詳重臣之意,以禮經有大報天,而主日之文,故疑其於皇壇定名之初,用郊天之禮也。臣尙記甲申年故判書臣宋相琦,以大提學,撰進壇名時,上疏大意以爲神皇恩德,與天同大,不妨用祭天之名云云而已,其時定著禮節,元非直用祭天之禮也。嘉靖中,夏言之論以爲,太祖·太宗不可竝配於皇天上帝,宜於二郊奉太祖配,祈穀奉太宗配,蓋以祭天,無竝配兩祖之禮故也。嘉靖十年,議復古七廟昭穆之制,夏言歷擧古制,論其同堂異室,未爲失禮,帝竟不允,撤古廟而新之。至二十四年,更復同堂異室之制,竝南向,則皇朝廟制,亦無嫌於列祖同列,可知也。今重臣欲以神皇當上帝之位者,名義禮制,旣大有不安,而以兩皇同列,爲未當者,尤有所不然。雖以古禮昭穆之制言之,祖孫固每同列同向矣。以同堂異室之制言之,父子祖孫,無不同列同向矣。何獨於壇祀之竝享祖孫,有此起疑之端乎?藉曰神皇之祭,直是祭天之禮,毅皇同是天也。與天子之祖,配享於天者有異,尤何可一尊一抑乎?今此竝享之禮,不擧則已,旣擧其禮,而反奉毅皇於配位,決非藩國之所敢爲。臣之愚見如此,伏惟上裁云。領中樞府事金興慶,與領相議同云。左議政趙顯命以爲,首相之議,已詳盡無餘,無庸別議云。爲先書入之意,敢啓。傳曰,領相獻議,辭嚴義正,正合予意,而玆事重大,問議齊到後,當下敎矣。
吳遂采以禮曹言啓曰,來四月初八日,宗廟夏享大祭親行時,省牲·省器,依例以親臨磨鍊擧行乎?傳曰,依爲之。
金相紳以戶曹·工曹言啓曰,宗廟木祭器,其數甚多,決難盡造於夏享大祭之前,故春奉審執頉中,破傷者一遵禮制精造,色渝者姑爲修補仍用,而一倂自祭器所,擧行之意,臣文秀筵稟蒙允,而不必出擧條,故只以此意,通于本署,則以爲,未見筵稟擧條,勢難施行云。大祭不遠,修補甚急,依昨日筵稟,木祭器色渝者,自祭器造成所,奉來修補,竝與新造者,同爲着漆之意,敢啓。傳曰,知道。
南泰良以宗簿寺官員,以提調意啓曰,傳曰,今覽世子所稟上書,此關係王子奉祀,此等事不可尋常而處,令宗簿寺,詳考世系,果若東茂上書,則碩采欺罔,自有其律。碩采奉祀是也,而今者東茂欺罔上書,亦有其律。詳細考閱後,稟處事,命下矣。臣等與諸郞廳齊進本寺,奉出璿源本錄及加現錄,詳細溯考,則今此陳書人李碩采·李東茂等,俱是溫寧君䄇支派子孫,而長派則至八代孫奇男而無後絶嗣。碩采·東采則以溫寧君䄇第二孫茂豐副正摠八代孫入錄的實,而東茂則茂豐副正摠之弟韓山副正挺七代孫壽長之孫,而東茂及其父則俱不載錄於璿錄中矣。大抵王子奉祀,事體自別,頃因李東茂等上言,有令該曹稟處之命,而碩采·東茂等,不待朝家之處分,先後陳書,互相爭奪,俱極痛駭,而碩采之不謀諸宗,單擧至親,敢請立後者,其挾私濫雜,莫此爲甚,而本寺拘於格例,雖不得請罪,而其情狀則可駭矣。至於定后一款,非本寺所可擅便,更令該曹依前判付,從速擧行之意,分付,何如?傳曰,允。
以京畿監司洪鳳漢狀達,南陽等官居良人張斗璧妻陰召史等渰死·燒死事,令于金相紳曰,渰死·燒死人等,令本道恤典擧行。
以大司成趙載浩上書,令于金相紳曰,大朝旣已下敎,給之。
大王大妃殿·中宮殿·賢嬪宮,藥房口傳問安。答曰,知道。
大司成趙載浩上書曰,伏以臣於再昨,自場中歸時,得聞臣弟敦寧主簿臣載洪隨從入場者,以雨具之先入,見捉其號牌,而此非京司所屬,且無主名可考,故當諸人現發之際,臣弟倖漏其中,而渠不敢自隱,昨日連呈首實之狀於秋曹,則秋曹以非本曹所知,退却不捧矣。臣弟旣冒犯國法,理難倖免,而自首路阻,時日漸延,益不勝惶懼死罪之至。臣不得不據實陳達,伏乞將臣弟載洪與同罪人,一體勘律,使公法嚴,而私分安焉。臣旣親承聖敎,糾檢場屋,而顧不能先飭家弟,致有此隨衆犯科之擧,悚慄慙愧之極,不知死所。臣於治書將上之際,得伏見憲臣書批,則以儒生輩張傘事,至有臣重推之命。臣於此,一倍惶澟,無所自措。蓋其日午後,雨勢驟緊,儒生輩不待下敎,一時張傘,揆諸士習,誠涉駭然,而此與未雨張傘者有間,故臣果以撤去當否,往復喉院,使之微稟,而旣不能先令撤去,又不能直爲登稟,其疎率不謹之罪,實無以自解也。臣本魯莽無似,忝叨師儒之長,人器不稱,萬無堪承之望,而夤緣事會,冒沒出肅,臣固自恧,而畢竟觸事生疣,罪戾層積,臣何敢一刻晏然於職次乎?伏願离明,亟削臣職,仍治臣罪,以昭法紀,千萬幸甚。臣無任云云。無批答
校理金善行上書曰,伏以臣伏見昨下徽旨,有正言朴起采遞差之令,臣不勝憂嘆之至。近年以來,堤防漸弛,戊申凶逆餘孽,乃敢欲齒人類,固已寒心,而甚至於出入場屋,冒赴科擧者,亦多有之。其國綱之陵夷,人心之放肆,凜然有世道之憂,可勝痛哉,可勝痛哉?向者成衍之弟,宗廈之子,得參發解,而大朝特命拔去,處分之嚴正,孰不欽嘆?今此沈鉍,旣是逆魁之養子,則雖因罷繼,倖免王法,渠安敢自同平人,肆然應試乎?科榜一出,輿論莫不駭憤,而彼居堂后者,汲汲備擬於記注初望,猶恐或後,此已縱恣無嚴,而當該承旨,遽然捧入,視若尋常,其亦不察之甚矣。噫,戊申之賊,卽萬古所無之逆也。其懲討之典,固已愈久愈嚴,而今纔卄年,防限之壞,已至如此。此時臺閣之臣,固當極言聲罪,以扶王綱,而諫臣所達,語甚草略,未免有損於盡言之體,而此猶不賜開納,乃反特令譴遞,豈不大有歉於离明聽言之道乎?況當邸下代理之初,尤宜優容言者,以開不諱之門,而今乃過加摧折,不少留難,此豈臣區區所望於邸下哉?伏乞邸下,更加三思,亟令攸司,拔去於榜中,以嚴隄防,亦爲還收朴起采遞差之令,卽允其達,以開言路,而伊日捧入承旨,亦不可不施以重推之罰也。臣無任云云。答曰,覽書具悉,大朝已下敎矣。
修撰任上書曰,伏以臣之老母,素有宿疾,自遭慘戚,眞元損鑠,諸節漸不如前,而臣身有職名,不敢輒煩情私,强抑就直,亦有日矣。卽接家信,則因日候陰冷,觸感非細,咳喘達夜,寢啖全失,氣息一倍凜綴。臣聞此報,心神飛越,不能頃刻按住,急於歸視,陳章徑出。伏乞离明,俯賜照察,亟令鐫削臣見帶之職,重勘臣擅離之罪,俾得安意救護,以伸人子至情,千萬幸甚。臣無任云云。答曰,覽書具悉。爾其勿辭,救護母病焉。
乾隆十四年己巳三月二十一日未時,上御歡慶殿。藥房入診入侍時,提調金尙魯,副提調南泰良,假注書李允郁,記事官蔡濟恭·黃仁儉,醫官金應三·玄起鵬·金壽煃·鄭文恒·許錭·方泰輿·鄭趾彦,諸臣以次進伏訖。尙魯曰,日氣不適,微感之候,何如?上曰,咳嗽快愈矣。尙魯曰,鼻涕亦止之乎?上曰,卽愈矣。尙魯曰,湯劑連爲進御乎?上曰,初欲進御,而咳嗽卽止,故不服矣。尙魯曰,不進一貼乎?上曰,不進一貼矣。尙魯曰,一日之內,眩氣累次往來乎?上曰,若行步則氣稍勝,而坐則臥,臥則昏昏然,謂之昏沈則過矣。尙魯曰,大王大妃殿氣候,一樣安寧乎?上曰,近日有咳嗽之候,而漸漸有減勢矣。尙魯曰,王世子氣候,何如?上曰,好過,而第眼視之不得如常,可憫矣。尙魯曰,昨日次對時,以不決愈爲敎。聞入診醫官之言,則以午後有加爲敎云。三廳首醫,必趁午後入診,似好矣。上曰,依爲之。醫官以次診脈。金應三曰,脈候左三部度數調均,右三部寸關活體,比常時似不足矣。玄起鵬曰,脈候左右三部向時帶數,而今則不數矣。右寸關活體不足,沈按則典實,似不足矣。金壽煃曰,左三部微數之候似勝,右邊胃氣似不足,而亦不可直以不足爲達矣。許錭曰,脈候左右三部度數調均,而左邊重按,則典實似不足,右邊亦弱矣。方泰輿曰,脈候數則比前差勝,而沈則一樣,右寸關不可曰不足,小欠典重矣。鄭趾彦曰,脈候左右三部無數氣,但活體不足,胃氣小欠典重矣。尙魯曰,當進之劑,令醫官議定,何如?上曰,有感氣則痰隨而劇,故如此,試令醫官議藥,可也。應三曰,加減補中益氣湯,加人蔘五分進御,爲好矣。尙魯曰,諸醫意見皆同。小臣則不知醫理,而第念夏節漸迫,補中益氣湯進御爲好。依諸醫之言,加人蔘五分製入,何如?上曰,依爲之。尙魯曰,丸劑不爲進御乎?上曰,不爲進御矣。今則欲爲進御,而精誠小於丸劑,故自爾如此矣。醫官先退。尙魯曰,大臣入侍當仰達,而臣等在輔護之地,不敢不達。宗廟親享之一年一度,曾有下敎。此臣民之慶也,何可停止,而太廟親祭,誠可憫矣。殿下春間勞動數矣,皇壇親祀,又在不遠,一月兩次親享,豈不重難乎?期日已迫,則殿下必不允從,亦非臣等誠實之道,故敢此仰達。太廟親享,則早下攝行之命,實臣等區區之望也。南泰良曰,一月內,再次親祭,豈不憫迫乎?聖孝追思,豈不仰揣,而臣等憂慮之誠,誠萬萬矣。上曰,服藥者,只以此也。予今釋負休息,所耿耿者,祀典一事而已。寶鑑曰,忠孝本無二致,何處則行,而何處則不行乎?尙魯曰,今番則副臣等憫迫之情,豈不好乎?皇壇特祀,若不在來月,則小臣何可瀆陳至此乎?上曰,己亥有前例,使元良行之,豈不好耶?但祀典予當爲之,一年一次,何可不爲耶?尙魯曰,親祀太廟時,十二室行禮,雖年少諸臣,尙難免疲憊矣,況聖體勞傷之慮,何所不至乎?上曰,此則然矣。尙魯曰,初獻禮畢後,入就幕次似好矣。上曰,小次跪坐,何異於立乎?尙魯曰,今番若只行省器·省牲,則亦可以展孝思矣。上曰,回首丹門日欲暮,此心猶在廟庭前,此予詩也。但省器·省牲而歸,此心尤缺然矣。上命泰良讀領議政金在魯獻議。上曰,予之所欲言者,領相盡言之矣。仍命書判付曰,領相獻議,辭嚴義正,正合予意,而玆事重大,問議齊到後,當下敎矣。尙魯曰,以諸侯享天子,無於禮之禮也。凡祭享無不配享之祭,故以太祖配天者禮也,以天子配天子,則古無是禮也。上曰,如國社國稷,未聞以稷配社也。故元景夏議中,亦不言配字矣。我國亦有昭穆之制,而今制順便矣。尙魯曰,臣見元景夏,則不甚堅執己說,而但以各壇爲宜云矣。上曰,各壇之說非矣。一壇竝享,豈不好耶?領相獻議峻矣。尙魯曰,祀享不可無配享,故從前有配享議論,而終涉重難,至於我朝,則尤重大矣。上曰,卿言是矣,極爲重難矣。前頭必有紛紜者,壇事畢後,予欲作一文字,入之御製中矣。尙魯曰,近來事怪異矣。儒生事,申飭下敎後,趙載洪事,又出矣。似聞他人不爲自首,故載洪慨然自首,再呈刑曹,而刑曹以爲不知,故趙載浩上書云矣。上曰,難兄難弟矣,太過太酸矣。尙魯曰,不可無罪矣。上曰,自首者已有其罪,大司成亦不可無飭矣。向者任珣自現之請難矣。上命泰良讀趙載浩上書。上曰,今番先設傘幕於留門之前,曾所無聞者,其雖嚴治,而只治其現捉者,餘皆勿問,意蓋在也,則今覽大司成趙載浩上書元良者,雖直過也。旣不問之後,隨現以治,非初意,而其時傘幕,無慮幾十,則只治趙載洪,亦非均處之道,而然旣自現之後,亦不可無飭。依魚錫胤例,趙載洪施以告身之律。趙載浩身爲師儒之長,雖曰自現,旣曰其弟犯禁,則亦豈無飭?從重推考。出榻敎泰良曰,此事當罪止其身,罪其父兄則似過矣。上曰,然矣。罷職改以重推。尙魯曰,丁卯九月光化門親臨庭試時,武科榜目,伊時卽爲書入,而尙未下矣。本曹不可無啓下榜目,而到今年久之後,如難披覓,則以其本草,更爲書入啓下,何如?上曰,依爲之。出擧條上曰,此注書誰也?泰良曰,李允郁也。上曰,孝寧大君子孫,登科貴矣。上曰,注書出去,儒臣持資治通鑑入來事,分付。上曰,趙載淵亦善矣。泰良曰,臣待罪嶺營時,載淵爲大丘判官,大丘自前有鄕戰,而載淵能禁戢,而改其俗,此乃渠之家法也。其兄弟,皆如趙載浩,有氣矣。泰良曰,嶺南田結,因庚子量之差誤,率多白地徵稅之弊,而其中仁同等八邑爲尤甚,故臣待罪嶺南時,以八邑改量事,狀請蒙許,而其時冬節已半,未及擧行,當於今秋冬,始量矣。狀請後,追聞禮安·咸安兩邑田結之紊亂,亦與八邑無異,今冬量田時,宜令一體改量,故敢達矣。上曰,令廟堂稟處。出擧條上命泰良讀校理金善行上書。上曰,戊申前罷養乎?泰良曰,戊申前罷養,則容或赴擧,而戊申後罷養云,渠宜不敢赴擧矣。校理尹東度入侍。上曰,沈鉍事,儒臣知之乎?東度曰,初則不知,而臺臣達辭後,始知之矣。上曰,戊申後罷養乎?東度曰,故相赴京時,特敎立後,而故相未還,戊申亂作,因以罷養云矣。上曰,承旨之見,何如?泰良曰,渠旣爲維賢之子,則自廢,可也。上曰,渠必曰今已絶去,於我何干云,而旣爲其子息,則渠之道理,當如此。上命泰良書傳敎曰,以正言朴起采達辭,予意則以爲,其時初有是事,因故相陳達,旋收其命,故元良所稟,有所下敎。今覽校理金善行上書,其初起辭,雖涉過矣,辭則嚴矣,理則正矣。果若此,於沈鉍自處之道,其涉寒心。令該曹,依上書施行。仍此而有下敎者,特遞臺臣,非徒其事也,以糢糊二字,承批之後,多日後詣臺自列,非加律,則其所退待,卽三百年流來之事,而亦不爲之,其在代理初,勵廉隅之道,不可無飭,故謂元良有所下令矣。今聞起采旣受由,其下答亦曰勿退待云,若此遞差過矣,勿遞。果若是儒臣當以實陳以此,謂以摧言路云,噫,予豈以元良代理之時,摧言路導之乎?雖惜摧言路,亦不惜重廉隅乎?儒臣不知我意,而今雖代理,政令重者,其皆稟達,則爲今廷臣者,亦豈不知乎?事體不然矣。伊日勿退待之令,乃非例批,而當該中官,不稟而傳,不可無飭,從重推考。當該注書,依達辭施行,承旨重推,亦依上書施行。出榻敎泰良曰,若以達辭事,特遞臺臣,則臺臣達辭,係是扶倫紀。臣職在喉院,固宜有爭,而以廉隅一節下敎,故不敢爭覆矣。上曰,予以二事爲非,一則不卽避嫌也,一則不爲退待也。泰良曰,臺臣以親病陳書蒙由,故過三日後來避,而有亦勿退待之令,故傳達矣。上曰,然乎?予則不知也。上命內侍,問亦勿退待事於東宮後,下敎曰,問於東宮,則欲其入侍於其明日次對,故勿退待云矣。上命泰良,讀刑曹草記,場中傳食人全士康招辭後,下敎曰,此則似然矣。草記內入。遂以次少退出來。
己巳三月二十一日酉時,上御歡慶殿。工曹判書趙觀彬,戶曹判書朴文秀,禮曹判書李周鎭,請對入侍時,兼工曹判書趙觀彬,戶曹判書朴文秀,禮曹判書李周鎭,都承旨南泰良,假注書李賢汲,記事官蔡濟恭·黃仁儉,以此進伏。上曰,築壇之役,幾日當完耶?文秀曰,晦前,似可完矣。至於典祀廳,則雖或少爲遲延,亦何妨耶?觀彬曰,客使似於四月間來到云。一邊築皇壇,一邊接彼使,誠難矣。上曰,然矣。以此拜皇壇之臂,又忍向彼人而擧之耶?文秀曰,木祭器今雖從禮制更造,若如前付之守僕輩手,則其傷汚,必與前無異,事之不敬,莫此爲甚。此後則罷祭後,本署提調及其時典祀官,工·戶曹當該郞官,入直廟司,同坐淨洗,敬藏於置器所,廟官書臣謹封。滌器時,手巾自地部,白正布磨鍊,一年都進排,永爲定式,何如?上曰,卿言是矣。依所達施行,可也。出擧條文秀曰,木祭器粧飾,以鑞染爲之,故未久而色渝,所見極麤。此後則以黑骨精造着之,仍漆其上,似勝於鑞染,依此爲之,未知何如。上曰,所達是矣,依爲之。出擧條文秀曰,典祀廳·宰殺廳·樂工廳柱礎,自外當曳入,而欲由拱北門,則自門內距基內,非但隔墻,且地勢此高彼低,只有一小門,誠難運去。自開基所直南之墻,毁而作門曳入,則事甚便當。以此擧行,未知何如。上曰,依爲之。出擧條文秀曰,宗廟木祭器中,時用木豆口經五寸二分,禮制口經四寸九分,時用深二寸七分,禮制深一寸四分。若從禮制新造,則祭物入盛,大減於前,旣知其減,而惟從禮制爲之,未知如何,敢此仰達矣。上曰,從禮制新造,可也。出擧條上曰,予聞東宮有尊周詩,宮官和進云。注書出往,使春坊謄入東宮所製。臣賢汲,趨出奉入,上命承旨讀之。上曰,憧憧二字之意,可貴也。觀彬曰,臣忝在賓客之列,而未及聞知矣。文秀曰,臣聞宮官有改進字云,而臣意則所改,似不如初矣。上曰,改之字何字也?仁儉曰,臣以兼官,故知之矣。初則壇名大報也,而宮官以爲,也字非古法,改之以是云矣。上曰,初旣好矣,何必改之?其氣像可見也。觀彬曰,臣頃登賓席,伏覩聽講酬酢之節,則較諸昨年,有日就之美矣。臣等竊不勝喜幸。上曰,予未嘗敎以作詩,而其詩法,頗好矣。周鎭曰,此誠吾東方億萬無疆之基也。文秀曰,魚錫胤·趙載洪,與竄配諸人,罪同而罰異。二人若是鄕曲寒士,則自上用罰,必不如是。此臣所以慨然也。臣與載洪,情同至親,而王法所關,不得不仰達矣。上曰,自現異也。文秀曰,國家用罰,不能公平,則何以服人心耶?上曰,所達之意,則好矣。泰良曰,自現之人,則在朝家用罰之道,似有異矣。上曰,遠配之人,亦豈無勢耶?其中一人,聞是故相之孫也。予豈於趙載洪,有私意而然哉?自現者,不可同律矣。上曰,戶曹釐正文書,今至幾許耶?文秀曰,今方出草,而臣未及詳察矣。皇壇完役之後,則臣願得十餘日之暇,詳爲照管,了當此事耳。上曰,卿之爲國之心,可見矣。文秀曰,臣之效力,只在此矣。臣今年已六十,待了此事,決意偸閑,有如平坡芳草,退休之牛矣。上曰,拱北門,使誰守直耶?文秀曰,使郞廳守直矣。諸臣以次退出。
三月二十一日初更,上御歡慶殿。儒臣持進講冊子入侍時,參贊官金相紳,侍讀官尹東度,檢討官李應協,假注書李賢汲,記事官蔡濟恭·黃仁儉,以次進伏。上曰,進讀。東度進讀資治通鑑第二百八十三編,自天福七年,至契丹主頗然之。應協進讀,自己未杜威,至因毒殺之。相紳進讀,自天福八年,至更其字曰退身。賢汲進讀,自發南都侍衛,至修好於吳越。濟恭進讀,自漢指揮使萬景忻,至儀薊州地人。仁儉進讀,自開運元年,至仁翰未嘗自言其功。上曰,儒臣進講文義,可也。東度·應協曰,五季之時,無足可言矣。上曰,猶以效魏徵之言責之,此可貴也。東度曰,桑維翰猶是可人,一月之間,少有治效矣。應協曰,五季之間,小人居中用事,上下有壅隔之嘆矣。上曰,小人居中之害,雖至於亡國,亦有氣數者存矣。東度曰,五季之衰亂已極,故天所以啓大宋一治之運矣。上曰,亂而後治,亦當然之道也。東度曰,文義別無可陳矣。上曰,然。諸臣以次退出。
上在昌德宮。經筵·常參,以代理停。
下直,谷城縣監金夢錫,高嶺僉使李載文,淸江僉使金天緯。
金相紳達曰,明日國忌齋戒,明明日國忌正日,此兩日常參,頉稟。令曰,知道。
又達曰,大司憲沈錥,執義閔遇洙,掌令宋能相在外,李光瀷,持平任珣牌不進令旨未下,柳健牌不進。今日以監察茶時之意,敢達。令曰,知道。
宋昌明以都摠府言啓曰,今日入直內三廳武兼禁軍及軍兵等,中日習射,請出標信。
以都摠府中日草記,傳于宋昌明曰,大報壇有所爲事,雨意如此,中日停止。
宋昌明以都摠府言達曰,副摠管李喆輔,以同知義禁府事,本府坐起晝仕出去之意,敢達。令曰,依。
宋昌明達曰,憲府連日監察茶時,諫院闕達,已至多日,俱涉未安。除在外·牌不進令旨未下外,呈告人員,竝卽牌招,何如?令曰,依。
宋昌明達曰,刑曹判書柳儼,連日違召,尙不行公,事甚未安。卽爲牌招察任,何如?令曰,依。
金相紳以壇所言啓曰,壇所增修時,舊壇撤毁及典祀廳開基等役,依禮曹擇日,明日卯時始役之意,敢啓。傳曰,知道。
宋昌明以義禁府言達曰,卽接月令醫員李景潗手本,則保放罪人韓億增·趙禧命·洪樗等病勢,今已向差云。竝還囚之意,敢達。令曰,知道。
金相紳以壇所言啓曰,黃帳幕撑柱木,以松木爲之事,昨已筵稟矣。更爲商量,則以松木爲柱,體大可慮,且木性堅剛,終不如加時木。以戶曹·尙衣院·軍器寺·各軍門所在取用之意,敢啓。傳曰,知道。
金相紳以吏曹言達曰,都目大政,定行於今二十五日之意,旣已入啓矣。郞官不可不備員,而正郞兪漢蕭奉命在外,佐郞李基德受由在外,佐郞金朝潤方在禁推中。竝改差,其代口傳差出,待下批,卽爲出肅之地,何如?令曰,依。
備忘記,今下弓矢,高嶺僉使李載文處及淸江僉使金天緯等處,給送。
右副賓客李天輔上書曰,伏以臣本至愚,濫荷洪造,驟躋華顯,循顧本分,愧懼交至,而又於匪意,伏承右副賓客除命,臣驚惶悚蹙,益不知所出。臣自通籍以來,四五年間,忝居宮僚,殆無虛月。臣蹤地齟齬,凡於一切榮途,積費撕捱,而獨於宮僚,有除輒膺者,急於延頸之誠。臣之學術空疎,不足以裨補睿學,則有不暇顧,而邸下德性之成就,學問之長進,月新而月化者,未嘗不身親仰覩,至今欽歎,而邸下居然有大人之責,勉承聖意,代理庶政。大朝之聖訓洋洋,傳授心法者,可以爲堯·舜,可以爲文·武,而其本則惟是勤學·勤政兩事,而勤學又爲勤政之本,邸下讀書講學,窮萬理而應萬事,實是今之急務,而宮僚之任,視向時,尤有重焉。至若賓客,則其禮貌之隆,地望之淸,果何如,而臣何敢苟然冒進,仰累邸下綜核之新政也哉?除命已過累日,適有賤疾,今始控籲於离明之下,伏乞亟賜遞改賓客之任,以安微分,千萬至幸。答曰,覽書具悉。爾其勿辭,從速行公。
右承旨鄭翬良上書曰,伏以臣卽伏見校理金善行書本,則以沈鉍,假官望之捧入,請推該房,臣於此,不勝瞿然之至。蓋堂后擬望,注書主之,初非承旨之所可與知,而至於新榜記注,則稍屬眼目,宜有點檢,而臣實未分其人之的爲其人,漫不審別,矇然捧入,公議規責,理無以自解。玆敢略陳惶愧之忱,仰瀆离明之下,伏乞睿慈,亟賜鐫遞臣職名,以安私分,千萬幸甚。臣無任云云。答曰,覽書具悉。爾其勿辭,察職。
副修撰李應協上書曰,伏以臣向於春坊直中,忽叨館職新除,前後持被,浹旬于玆矣。抑臣有區區私情之悲切者,玆敢冒死仰籲於离明之下。念臣命造釁薄,童年孤露,父母墳山,各在淺土,而地不叶堪輿之卜,訖未行祔窆之禮,情事未伸,食息靡寧,恤恤如窮人。今年稍合日家見方,經紀移厝,營占數處岡壟,而臣旣單身煢孑,且無幹事子姪,須臣一往,可以決定,兼有修墓改莎之事,省掃已曠,雨露感切,而繫官于朝,末由抽身,若復荏苒遷就,春盡夏屆,則事將緯繣矣。私心慟傷,當復如何?今若幸得恩暇,可以卜地改莎,庶伸微臣至願矣。仰恃體下之仁,無物不遂,妄犯僭越之誅,悉暴懇迫之私。伏乞离明,亟賜照察,許臣長暇得以往還,俾伸至情,千萬幸甚。答曰,覽書具悉。爾其依所陳,往省焉。
上在昌德宮。常參·經筵,以代理停。
宋昌明達曰,大司憲沈錥,執義閔遇洙,掌令宋能相在外,李光瀷,持平任珣·柳健牌不進令旨未下。今日以監察茶時之意,敢達。令曰,知道。
宋昌明達曰,注書朴師訥,久不行公,卽爲牌招察任,何如?令曰,依。
又達曰,刑曹判書柳儼,連違召命,尙不出肅,事甚未安,卽爲牌招察任,何如?令曰,依。
金相紳啓曰,禮曹判書李周鎭,戶曹判書朴文秀,有稟定事,來詣請對矣。
傳于金相紳曰,領相及元景夏入來。
傳于金相紳曰,皆入來詣閤。
傳于金相紳曰,戶·禮判先爲詣閤,元景夏,待領相入來入侍。
傳于金相紳曰,大臣中,何大臣先爲入來?玉堂幾人入來耶?問啓。
傳于金相紳曰,先來人皆詣閤,領相追後入侍。
傳于宋昌明曰,備局堂上幾人入來耶?問啓。
傳于宋昌明曰,備局堂上幾人入來耶?更爲問啓。
傳于宋昌明曰,樂學軌範冊持入。
令于金相紳曰,都政已定,飭勵旣行,當該吏曹郞廳,分揀放送事,分付。
吏曹口傳政事,以沈爲吏曹正郞,李敏坤·李萬恢爲吏曹佐郞。
金相紳以侍講院言達曰,本院下番司書朴盛源入直矣,以覲親事,下直出去,兼司書徐志修在外,說書李顯重受由在外,兼說書黃仁儉入直翰苑。下番他無推移之員,不得以,上番姑降,入直之意,敢達。令曰,知道。
宋昌明以義禁府言達曰,北兵使申本,據刑曹粘目內,鏡城前判官蔡慶承,移本府處置事達下矣。蔡慶承時在任所云,依例發遣府羅將拿來,何如?令曰,依。
金相紳以禮曹言啓曰,卽接典牲署所報,則大報壇一位祭享所用犧牲,依甲申年例,卜定進排,俾無臨時窘急之弊云。依所報,令戶曹,卜定封進之地,何如?傳曰,允。
左議政趙顯命箚曰,伏以臣姪敦寧主簿臣載洪,冒犯國法,其兄大司成臣載浩,陳疏自首,闔門惶懼,不知死所。此際大朝特降恩諭,勘以告身薄罰,隆恩厚渥,與天無極,私心感激,曷有窮已?然法者,天下之平也。同罪諸人,皆被竄配,而渠獨倖免,則非所以昭法紀,而服人心,其爲惶蹙不安,尤當如何?必均被當施之律,然後方可以允於公法,而安於臣心。臣何敢飾辭欺天也?仍念臣行不足以孚家,德不足以鎭俗,爲大臣則無以靖士習,而振肅頹綱,爲父兄則無以檢子姪,而謹守法度。卽此而其庸謬無狀,不足以辱丞弼之重,益可見矣。伏願先遞臣職,仍治臣罪,以幸公私焉。取進止。答曰,覽箚具悉卿懇。以此稟于大朝,則自現者若同律,是豈王者用律之意乎?其自現者,宜皆分揀,而其所處分者,意亦嚴其事也。噫,予雖衰耗,豈爲一趙載洪伸恩?旣無心而分等處之,則非私也。若是有心而自列,其不近於私乎爲敎。大朝下敎若此,卿其安心,勿辭視事焉。仍令曰,遣史官往諭。
領中樞府事金興慶箚曰,伏以臣素患痰癖之疾,展轉沈篤,今已二旬餘矣。頹景殘骸,帖伏枕席,寢啖全減,氣息澌綴,房闥之內,少有起動,則頭目暈眩,呼吸喘急,奄奄危形,若將難保,束帶趨朝,萬無其望。俄者宣召之下,欲起還仆,未免坐違,前後逋慢,罪實難容。玆敢略暴危懇,仰瀆徽聽,伏乞离明,亟令鐫罷臣職秩,以嚴法綱,以安賤分,不勝幸甚。取進止。答曰,覽箚具悉卿懇。有疾未參,於卿別無所傷。卿其勿辭,安心調理焉。仍令曰,史官往諭。
己巳三月二十三日巳時,上御歡慶殿。禮曹判書李周鎭,戶曹判書朴文秀,請對入侍時,禮曹判書李周鎭,戶曹判書朴文秀,右副承旨宋昌明,假注書李賢汲,記事官蔡濟恭·黃仁儉,以次進伏。上曰,稟定事稟之。周鎭曰,黃帳幕撑柱木事,當依聖敎奉行,而松木爲柱,體大可慮,故更欲稟定矣。上曰,戶判之意,何如?文秀曰,松木性直,故其折易。且以私家壽器板驗之,中心易致有病,木理之不可知者如是矣。今此黃幕撑柱,以松爲之,而若於久遠之後,或致風折之患,則其爲震驚,當如何哉?莫重之事,不可不預爲日後之慮矣。上曰,然則不宜輕率而爲之。卿等十分商確,少無疑慮之端,然後擧行,可也。文秀曰,神榻所排黃褥,以吐紬染黃爲之事,自尙方擧行之意,分付,何如?上曰,依爲之。出擧條周鎭曰,壇所畢役,當在來月初,親祭日子,令日官推擇,則日子似有掣礙之端矣。初二日·初七日·十一日爲吉云,而初二日則日子太急,七日則與親祭相値,十一日則前期誓戒,又與夏享大祭相値,二十日以後,又恐勅使來矣。上曰,彼人事,誠難測也。周鎭曰,初一日,卽夏享受誓戒云,宜有變通之道矣。文秀曰,日子如是掣礙,今番夏享大祭,命爲攝享,未知如何。上曰,當思之,而心甚不安矣。玉色仍愀然,久之。文秀進曰,新造祭器及舊用祭器持入矣。上曰,舊用祭器,果大矣。文秀以宗廟祭器圖披進。上曰,領相想已入來,注書出往,使之入侍。元景夏亦爲同入。臣賢汲,承命出往,偕領相及元景夏入侍。在魯曰,日氣稍和,聖體若何?上曰,眩氣雖時時有之,姑不大段矣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,好在矣。上曰,祭器事,議定,可也。在魯曰,新造之制,勝於舊用矣。上曰,舊用祭器,可謂寒心矣。戶判之心,豈非可貴乎?凡事欲一時修擧耳。朴文秀·元景夏,俱有爲國之苦心,而朴文秀,亦有過處,元景夏亦有酸處,此則予所不取也。周鎭·文秀曰,壇役爲急,臣等則當先退矣。上曰,祭器事,使郞廳更爲往質于領相而爲之。周鎭·文秀退出。上更招兩人而諭之曰,周之靈臺之役,庶民自來矣。卿等須撫恤役軍,先德意而後號令也。上曰,大臣及元景夏進前。兩臣進伏。上曰,元景夏所進皇壇議,卿見之乎?卿所獻議,與予見相合,而聞元景夏入來,故召見質問矣。景夏曰,皇壇典禮,至精且微,區區愚悃,惟欲博循群議,務歸至當矣。夫祖孫竝列,考諸古禮,終涉如何。旣有愚見,不敢自隱,縣道獻議,亦爲惶悚。入來京輦,謹依朱子用帒之例,封進獻議,而竊聞日昨筵中,重臣·知申,一辭非斥,大臣之議,亦引據同堂異室之制,昭穆竝列之禮,斥臣祖孫不宜竝祀之言,臣亦有可辨者矣。同堂異室,雖云同堂,其室旣異,則恐不可爲兩皇同壇之證也。上曰,今爲同壇異榻矣。景夏曰,昭穆之制,僖祖居中東向,故祖宗竝列,有所押尊而然。今則神宗主位,毅宗若竝列,則是祖宗比肩同位,實違古禮,且抱孫不抱子之文,載諸禮經矣。且有壇制之可據者,昔周公告三王,而三壇同墠,皆南向,周公北面而立焉。以此觀之,父子祖孫之不爲一壇竝列,聖人之制,昭然可徵矣。大臣以一尊一抑,斥臣以孫祔祖之言,見大臣之議者,將謂臣貶毅皇,豈不惶悚乎?臣欲陳章,而有入侍之命,故入來矣。孝經曰,禮莫〈大〉於嚴父,嚴父莫大於配天。周公之於文王,內則父子,外則君臣,豈有抑文王配天之理,而雖後人,亦豈以文王配天爲周公抑文王乎?上曰,予以領相獻議,謂辭嚴義正,今聞元景夏之言,終不屈矣。在魯曰,重臣以臣獻議,將欲疏辨云,豈不過乎?夫一尊一抑,重臣雖引孝經爲辨,而文王配天,則其禮當抑矣。抑字之意,本非貶意,而重臣以貶爲言,重臣素有固執矣,豈容易服人乎?上曰,元景夏皇壇議,見僖祖東向之文,予心有感,中夜思之,自有踧踖不安之懷矣。竝祀兩皇,卽大報之意,而高皇帝眷顧我東,錫封賜號之恩,又何可忘乎?予於毅皇竝享時以爲,儒生輩或有迂曲之論,將請太祖高皇帝竝享云矣。于今思之,一隅靑丘,竝祀三皇,豈不儼然乎?如其不然,以此踧踖之心,恐難秉圭將事於皇壇矣。予之此心,或出於迂曲乎?大臣·重臣之意,何如?各陳所見。在魯曰,高皇帝眷顧我國,賜號錫封,其在小邦之道,宜有崇報之典,而第念禮涉太廣,事貴愼重,非倉卒所可議定,博詢群議而處之,如何?景夏曰,臣以爲,聖上此敎,亶出於尊周大義矣。昔我太祖大王威化回軍,恪修侯度,太祖皇帝,特賜朝鮮之號,而賜以冕服。朝鮮卽箕子舊號也。以此錫號,非百世不忘之恩乎?先正臣宋時烈,以威化回軍,請上太祖徽號,先正尊周苦心,今可想矣。惟我孝廟,與先正講明春秋復雪之義,惟我聖考,祀神宗于皇壇,以報壬辰再造之恩,而今我聖上,興感於毅宗興舟師東援之事,竝祀大報之壇。今若又行高皇竝祀之禮,以報錫封賜號之恩,則是我殿下繼述聖祖聖考之志業也。臣以爲,竝祀高皇,卽今日當行之事也。上曰,卿若思得此義理,果能陳章乎?景夏曰,臣之淺思,未及於此矣。如有所思,不待今日之敎,而當陳章請祀矣。在魯曰,我國世受皇朝字小之恩,而皇朝列帝,旣不可盡享,故先朝設壇以報壬辰之恩,而今又追享毅皇,以報丙子之事,而至若竝享高皇,則於禮終有所重難者,不可輕議矣。上曰,只祀二皇,則實有如不祭之嘆矣。雖神宗陟降之心,將以謂何?溫陵復位時,百官收議矣。景夏曰,此則不必有煩,何至於百官收議乎?上曰,然矣。承·史亦各陳所見。昌明曰,臣意則竝享高皇,以報錫號之恩,好矣。臣賢汲曰,我朝壇祀,實寓尊周之意,而只祀兩皇,亦涉私恩。今若竝享高皇帝,則庶可爲大報皇明之道也。仁儉曰,臣意則竊以爲,皇壇只祀神宗則已,今旣追享毅皇,則竝享高皇,以報錫號之恩,未爲不可矣。濟恭曰,聖敎出於怵惕,爲臣子者,孰無感發之意,而事係重大,實難輕議。雖以私家言之,遠代祖先,何爲盡祭乎?博詢而處之,好矣。景夏曰,史官所達,曰可曰否,俱爲好矣。上曰,然矣。上曰,在院承旨及入直儒臣,卽命入侍。臣賢汲趨出。景夏曰,毅宗徽號,載于王鴻緖明史藁,故臣已考出矣。上曰,徽號當書神位矣。王鴻緖明史,在於卿家乎?景夏曰,臣嘗聞明史藁,在於一宗臣家,以他冊相換,方爲臣藏矣。同副承旨金相紳,應敎黃景源入侍。上曰,高皇帝竝祀皇壇,未知如何,近者予心有怵惕矣。相紳曰,竝祀高皇,誠爲得宜,斷而行之,好矣。景源曰,本朝之於大明,猶子之於父母,大明旣亡之後,依圮宋故事,奉太祖皇帝之祀,固無不可,而旣不聞先儒之定論,又未聞有先王之遺意,淺陋之識,何敢臆對乎?博詢,宜矣。上曰,議論精詳矣。命承旨書之曰,壇所儀節,有下詢者,原任大臣·備局堂上·諸儒臣入侍。左相承東宮批答後,一例入侍。上以參覈使金尙迪狀啓,下示領相曰,彼人擧措,不成査體矣。在魯曰,前頭或不無更査之慮矣。上曰,更査非所慮,如有慢語,而予不關念慢語矣。景夏曰,慢語臣固慮之,而豈不痛忿乎?上曰,何忿之有?命承旨書之曰,今覽狀聞,所留處亦不遠,不必前進,灣府以此卽爲分付。在魯曰,定配人李謙之子敏恒,涕泣呼訴於臣及重臣之門以爲渠入場中,而其奴戶牌,以家長懸主,故其老父遠配云。其子赴科,其父遠竄,似冤矣。景夏曰,朝家旣已摘發定配,則其間細細曲折,何可察乎?聞李時中諸人,亦不無稱冤之端云,而旣已處分之後,姑置之,似好矣。上曰,然矣。置之,可也。過三科後,當放之矣。上曰,沈鉍事處分,於大臣之意,何如?重臣則必嚴於此事,予不問矣。在魯曰,維賢賊伏法之後,鉍始爲罷養云。至於科擧,初非可論,擧世之議,皆如此,此不但一臺臣之議也。景夏曰,聞大臣以沈鉍事,陳達於小朝次對云,所達甚得體矣。鄭翬良嘗嚴於此等事,而實不知沈鉍,嘗爲逆魁養子,故假官望,捧入云矣。臣亦初不知鉍之爲維賢養子,得見臺疏後始知,而臺臣之不請拔榜,只請罪注書,可謂輕重倒置矣。上曰,重臣嘗請吳彦賓拔榜矣。景夏曰,臣果請彦賓之拔榜矣。奏未畢,上曰,不須更提。景夏曰,臣不更提,而近來隄防,則漸弛矣。上曰,卿言然矣。上下詢于領相曰,左相箚見之乎?戶判峻於此事,而予於趙載洪,只奪告身,非出於私也。在魯曰,戶判所達,誠有所見,左相箚陳,亦似然矣,而自首之後,則減等處分,亦好矣。上曰,重臣之意,何如?景夏曰,聖上卽天地父母,區區微忱,何敢自阻,而不達乎?第於玆事,臣難仰對。上曰,其所不對,有微意耶,卿意在於竄配乎?景夏曰,臣不仰對者,非此也。趙載浩以左相箚中,移乙湛宗等語,尙不見臣,臣之情地,甚痛傷矣。今以其弟勘罪可否仰對,誠爲悶迫矣。上曰,此事初因何事耶?在魯曰,臣未知矣。景夏曰,咫尺前席,何敢有隱?當初趙載浩之怒臣,由臣之非其蕩平,而此不過言議間,參差不合,故不至於不相見之境。臣頃遭安克孝辱,胥命西門時,載浩亦來見矣。今則以其三寸之箚如此,故與臣不見,而臣則只自痛傷耳。上曰,旣爲下詢,何爲不對乎?自首後則豈非異耶?景夏曰,自首後則有異矣。上笑曰,予嘗以元景夏有氣矣。今不勝妹夫耶?景夏起伏流涕曰,孤露之餘,只有一妹,而妹夫如此,私情當作如何?上曰,大臣·重臣少退。景夏曰,聖意感發,則斷然行之,好矣。上曰,當博詢諸臣矣。大臣以下少退。上曰,入侍時,樂學軌範持入,可也。昌明,承命而退。
己巳三月二十三日申時,上御歡慶殿。大臣·備局堂上·諸儒臣引見入侍時,領議政金在魯,左議政趙顯命,兼工曹判書趙觀彬,判敦寧李箕鎭,吏曹判書鄭羽良,禮曹判書李周鎭,戶曹判書朴文秀,左參贊元景夏,右參贊徐宗伋,判尹申晩,兵曹判書金尙魯,行司直具聖任·金聖應,兵曹參判金尙星,行司直尹汲,右副承旨宋昌明,應敎黃景源,副應敎金尙喆,校理金善行·尹東度,副校理李奎采,修撰任,假注書李賢汲,記事官蔡濟恭·黃仁儉,以次進伏。顯命曰,聖體若何?上曰,一樣矣。顯命曰,大王大妃殿氣候,如何?上曰,安寧矣。顯命曰,王世子氣候,何如?上曰,好在矣。上命儒臣,進讀樂學軌範中,荷皇恩章。上曰,我國之錫號,在於高皇時耶?尙喆曰,高皇帝時賜號矣。觀彬曰,我聖祖建國之初,讒言流入皇朝,廷議紛然,至欲問罪,而高皇帝辨讒示悟,以箕子舊號錫之矣。上曰,領相盡諭予意於卿等乎?予於無寐之夜,靜而思之,皇壇之只享二皇,不無怵惕之心矣。神宗陟降,將以謂何?中州腥膻,靑丘獨存,此正志士痛泣處也。三皇一壇,事體恰當。卿等之意,何如?商確之際,曰可曰否,亦何傷乎?各陳所見。高皇以朝鮮二字,錫我國號,其恩其義,豈忍忘耶?上仍涕泣。顯命曰,東土君臣,忍忘大明之恩哉?神州陸沈,廟社丘墟,在我邦報恩之道,雖盡享列祖,未爲不可,而考之經禮,古無是例,故先朝設壇,特以大報爲號者,爲報壬辰再造之恩也。今以高皇竝享皇壇,則其在禮制,恐涉於無限節矣。上曰,高皇有大造之恩,故神宗有再造之惠矣。只享二皇,忘其大本,似爲未安。予所以中夜無寐,怵惕未已也。顯命曰,錫號之恩,非不大矣,而以天子錫號藩邦者,亦例典也,豈不有間於壬辰東援之事乎?景夏曰,大臣失言矣。上曰,然。左相未深思矣。觀彬曰,我國之得有今日,非神宗再造之恩耶?肅廟朝,禁苑設壇,名以大報,雖獨享神宗,皇朝十五帝精靈,想必咸與陟降於一壇之上矣。如是而已,則宜不敢更容他議,而今我聖上特感丙子東援之事,推廣先朝大報之義,將竝享毅皇,則神宗·毅宗所自出之太祖皇帝,豈可不竝奉一壇,而況天朝字小之恩,始自太祖者乎?太祖皇朝之始,毅宗皇朝之終,神宗以中葉,有大惠於我邦,竝享三皇,尤有光於尊周之義。若使先正臣宋時烈,承此俯詢,其必感聳力贊之不暇矣。臣意則以爲當行,豈有他議乎?羽良曰,今此聖敎,出於怵惕之念,理之正也,論之至也,而事貴愼重,不當輕議,博詢群議而處之,何如?箕鎭曰,甲申年先朝設壇時,初有建廟之議,而臣之仲父故左相臣畬,以掃地祭天之禮,獻議而設壇矣。今此下敎,出於怵惕,天理藹然,臣等固當將順之是思,而第念祭禮至重,固非片言間,可決之事,伏願怵惕之中,亦念愼重之道焉。上曰,所達亦不過愼重也。景夏曰,俄者吏判所達,亦愼重矣。上曰,然矣。周鎭曰,高皇帝以創業之君,有眷顧之惠,亦粵神宗·毅宗,誕承燕翼之謨,特垂東援之恩,而今我聖上,怵惕興懷,特思竝享之道,如臣愚迷,祗膺敦匠之命而已,典禮可否,豈敢容議?惟在博詢而處之耳。文秀曰,我聖上怵惕之心,孰不欽仰,而第惟情雖無窮,禮則有節。甲申設壇時,只以報神宗之意,義起而爲之,今者追享毅皇,亦有感於丙子之事,而至若高皇之竝享,則竊恐未合於大報二字之義矣。上曰,箕聖朝鮮之號,仍以錫之,此恩則非可報之義耶?文秀曰,高皇天覆之恩,其亦大矣,而雖以私家言之,遠代祖先,豈可盡祭乎?臣意則以爲,竝享高皇,決不可也。景夏曰,戶判之言,無識矣。上笑曰,末端一言,然矣。顯命曰,先朝旣無高皇壇祀之議,今不可輕議矣。景夏曰,大臣所達,雖防人口,而列朝未遑之典,後世多有擧行者矣。上曰,卿言是也。聖任曰,禮宜愼重,惟願博詢。聖應曰,事體重大,似不可輕議矣。宗伋曰,以諸侯祀天子,古無是例,而昔在甲申,義起而爲之矣。高皇錫號之恩,固宜有崇報之典,而事異於壬辰之再造,其在愼重之道,何可輕議乎?晩曰,高皇帝創垂之業,至今德被東土矣。崇報之道,豈容少忽?然而諸侯之祀天子,古無是禮,今又竝享高皇於皇壇,則事體豈不至於漸廣乎?尙魯曰,聖意出於怵惕,臣等豈不欲奉承,而第此有二事,一則先朝壇祀之禮,出於義起,只祀神皇,而不爲竝祀高皇者,無或聖意有在乎?一則壇祀之禮,與廟制不同,雖或行之,神宗之壇,追享高皇,似涉如何矣。上曰,元景夏復難兵判之言,可也。景夏曰,兵判所達二節,一則臣未知其然矣,一則如左相之所達矣。尙星曰,二皇竝祀之日,高皇帝眷顧之恩,獨未報焉,殿下怵惕之心,實出於天理之正,而第念禮者,節天理也,事係重大,願加深思。汲曰,今日此敎,誠有辭於天下後世,群下孰不欽仰?但毅廟東援之事,今始考史而知之,至若高皇帝錫號之恩,昭載史牒,而先朝設築之時,亦無竝享之議,此必有所以而然。事係至重,不可輕易論定,惟在博詢而處之矣。上曰,此亦重難之意也。顯命曰,然矣。尙喆曰,莫重典禮,不可輕議,空疎之識,不知攸對,惟願我殿下,釋此怵惕之念焉。殿下每遇一事,輒一念憧憧,此是我殿下病痛處矣。上曰,其言精矣。顯命曰,此正儒臣之言也。善行曰,以臣祭君,初無可據之例,故先朝只欲報東援之大恩,而設壇爲祀,則高皇帝錫號之恩,雖曰隆盛,與神宗壬辰之恩,亦有異焉。俄者,元景夏責大臣失言,聖上亦以爲非,而臣意則未知大臣所達非矣。毅宗殉社之節,卓越千古,東土人民,至今痛傷,而今此正史之來,可以爲據於大報之義,故聖敎之下,皆曰恰當,而至若高皇之竝祀,則有違於大報之義矣,其在典例,不近於瀆乎?上曰,金善行之言,亦出於公心矣。東度曰,典禮至重,臣不敢輕議,而今若竝祀高皇,則以祖而就孫之壇矣。揆諸禮意,未知如何。奎采曰,毅皇竝享之禮,臣亦仰贊,而今此下敎,則恐有異於大報設號之意,以意裁之,無或率爾乎?曰,我國世受皇朝字小之恩,而先朝設壇,名以大報者,其所取義,特爲東援事耳。今我聖上興感正史,追享毅皇,臣等咸無異辭,而今此高皇帝壇享事,國家典禮,至爲嚴重,若或未盡情文,則聖心之怵惕,固宜有之,而設令一毫踰越,則其爲怵惕於聖心,尤當如何?諸臣愼重之議是矣。景夏曰,尹東度以祖就孫之議,臣不謂是,而考諸禮經,猶有所據。至於金善行所達,首尾橫決矣。毅皇竝祀,則以殉社稷節義,謂之恰當,而高皇竝祀,則以有違大報之義爲言,前後所達,豈不橫決乎?高皇竝祀,且曰瀆焉者,甚爲非矣。上曰,重臣未及詳悉其言意矣。善行之言以爲,東土人民,以殉社事,爲切悲,及聞正史,有東援事,皆曰恰當於竝享云矣。善行曰,重臣不識臣意矣。上曰,予當言之。皇朝香火已絶,故壇祀三皇,皇朝如或中興,則我國豈可復祀乎?香火不絶,而祀三皇,則是果瀆也。景夏曰,誠如聖敎矣。上曰,卿若先知,則果能陳章乎?景夏曰,臣愚迷,未及知矣。如知之,當陳章矣。上曰,元景夏之言,於大臣之意,何如?在魯曰,臣亦以愼重爲達,而若臣之言,亦不無可取矣。顯命曰,事體至重,願加三思。在魯曰,事體漸廣之論,誠然矣。上曰,先正以東藩之一陪臣,而祀兩皇。予以東藩之王,竝祀三皇,未爲不可矣。景夏曰,今於高皇壇祀之議,獨工判一人以爲當行。靈城所達雖無識,而其言直截。其他諸臣,或糢糊爲言,或推諉爲言,誠爲慨然。大禮商確之間,曰可曰否,臣不以爲非。先朝設壇始議時,故相臣南九萬,獨持異論矣。上曰,諸臣之曰可曰否,亦好矣。景夏曰,聖意旣欲竝祀高皇,則此所以繼述聖考,將有辭於天下後世,惟願聖上斷而行之。上曰,昔年命故右尹沈廷輔以諺書,翻譯皇明英烈傳,而有御製矣。入番儒臣,考出御製以待。大臣及壇所堂上,左參贊元景夏,兵曹判書金尙魯留待。出榻敎上命承旨書之曰,撰大報誌之臣,持其冊入來事,分付,可也。大臣以下退出。
三月二十三日二更三點,上御集瑞門。領左相·壇所堂上·右參贊·兵曹判書,留待引見時,領議政金在魯,左議政趙顯命,禮曹判書李周鎭,戶曹判書朴文秀,左參贊元景夏,兵曹判書金尙魯,刑曹參判洪啓禧,右副承旨宋昌明,應敎黃景源,校理金善行,假注書李賢汲,記事官蔡濟恭·黃仁儉,以次趨入于普和門,則燭光煌煌於涵仁亭前庭矣。諸臣進伏于庭。上曰,予不安正殿,出坐此門,先朝陟降,或其臨予矣。仍命金善行,奉讀肅廟御製四絶。一曰,天生聖主濟蒼生,嘉瑞同符夾馬營,手提三尺草萊起,掃盡腥塵寰宇淸。二曰,長孫同德汗靑譽,朝罷深宮賴挾助,倉卒軍中頻忍飢,備嘗艱險少寧處。三曰,高皇錫我朝鮮號,禍慘龍蛇孰再造?侯度恪恭三百年,如天聖德若何報?四曰,忍道孤城月暈年,自玆不得更朝天,痛哉申歲已周六,故國無人薦䇺籩。上拱手俯伏案上,流涕良久,仍下敎曰,予則不忠不孝人也,諸臣亦非矣。先朝御製中報字,卽大報之義,籩䇺字,卽享祀之義。御製予未記憶,而使儒臣讀之,然後始識昔年聖意,此予不孝也。高皇帝·神皇帝功德恩義,有所較量於筵中,思之懍然,此予不忠也。今日諸臣以爲,竝祀高皇,其於大報之義,未爲穩着云,而三百年皇朝之恩,其非大報處耶?予意已定,諸臣各陳所見。在魯曰,聖上旣有怵惕之心,先朝御製,又有報字之義,在聖上繼述之道,當決意行之,臣等何敢復議乎?顯命曰,聖敎四字,臣罪萬死,上意旣定,臣敢復言?景夏曰,臣見已陳,更無可達,而伏願殿下,更勿爲不敢聞之敎焉。上曰,俄者下敎,予所自責也,非謂諸臣矣。景源曰,今此聖製,可見先朝之遺意矣。依杞宋故事,竝享高皇帝爲宜矣。善行曰,臣之今日所達,蓋以於報壇本義,爲如何矣。今承下敎,聖意已定,臣有何他議乎?尙魯曰,更鼓已深,殿門露坐,恐有妨於調攝之道矣。還御殿內如何?景夏曰,還御殿內,商確儀注,好矣。上曰,書傳敎後,當還御殿內矣。景夏曰,毅宗徽號,臣考出明史矣。上曰,進讀。景夏讀之曰,甲申六月戊午,上大行皇帝尊諡曰,紹天繹道剛明恪儉揆文奮武敦仁懋孝烈皇帝,廟號思宗。上曰,當以此,書神位矣。孔子曰,罪我者其春秋,知我者其春秋。予亦以爲,知予濫予,皆在此也。先正以陪臣,祀兩皇,則予以東藩之王,竝祀三皇,有何不可也?聞中華祀太祖于歷代帝王廟,而陟降之靈,其肯歆饗乎?今日壇祀,可續皇朝已絶之香火矣。高皇帝命名二十字,尙有復字,後或有驗,而其將中興乎?景夏曰,此事載於何書乎?上曰,卿未見耶?在皇明統記·明記編年矣。景夏曰,臣聞皇明子孫,來住日本,給料善待云矣。上曰,然耶?啓禧曰,丁未林寅觀·曾勝,漂到濟州,而我國捉送彼中。皇明子孫,欲來我國,而聞林寅觀等事,留日本不來,其中有善待者矣。上曰,大報壇誌已撰乎?啓禧曰,只寫筵說,而志則未及撰矣。上命承旨書傳敎曰,嗚呼,我國受高皇莫大之恩,特許封典,錫以國號,以外藩小邦,禮遇之隆,眷顧之厚,夐越千古。逮于中葉,復蒙神皇再造罔極之恩,而正史之來,毅皇命將東援。追惟皇意,涕泗沾襟,欲報其德,昊天罔極,遙瞻中州,皇朝御香,熄已久矣。今者毅皇追祀之時,三皇竝祀,禮固當然,而知慮不周,初思不及,伊后思之,二皇竝祀之日,獨不祀高皇,於心蹙惕。我聖祖開創於洪武二十五年,逮于今日,此往牒所罕,于今繼述尊周之義,竝祀三皇,焉可已也,而若此一壇三皇,皇朝日月,將復照於朝宗之內。方以詢問之際,覺得昔年御詩,考來欽聽,追慕三皇之盛意,藹然於詩句之間,嗚咽于中,涕泗交頤,而御詩中微意,暗合於今日小子之心,此豈偶然乎哉?以此觀之,今日小子起感蹙惕者,正若陟降開導也。其在繼志述事之道,何待更詢?其令儀曹,三皇竝祀,卽爲擧行,祭文樂章追撰,亦依向日下敎擧行。書訖,上還御歡慶殿。大臣·諸臣以次進伏。上曰,今則當與諸臣,講定竝享儀注矣。三皇序列,則神宗之位,當依前矣。在魯曰,若用皇明同堂異室之制,則太祖位在中,神宗·毅宗位,當在分列左右矣。若用金縢三壇之制,則三皇當各壇矣。景夏曰,太祖在中,神·毅兩皇分列左右,卽皇明太廟之制,三壇祀三皇,卽周公金縢之禮,二者俱有所據,大臣所達,允合禮制矣。上曰,金縢云何?景夏曰,三壇同墠,爲壇於南方,周公秉珪,告太王·王季·文王矣。上曰,太王爲首矣。尙魯曰,壇制有異於廟制,不必從皇明居中分左右之制矣。設三壇祀三皇,豈不儼然乎?顯命曰,若爲三壇,則升降之數,視一壇倍多,此甚重難矣。文秀曰,明日觀地形之如何,大臣奉審後,議定似宜矣。景夏曰,天子適諸侯,必爲壇宮,宮者壝也。今宜象此壇宮之制,而爲三壇,第一壇祀太祖,第二壇祀神宗,第三壇祀毅宗,而壇可以爲十二尋,壝可以爲三百步矣。在魯曰,壇宮之制,則尺數稍廣,不可用也。上親寫壇圖下之,其制以一壇作三壇,文秀受焉。景夏曰,壇制若依圖爲之,則雖是一壇,而三壇之制也,實合於周公之三壇矣。上命承旨,書示意文以垂戒于後。書訖,大臣諸臣退出,已罷漏矣。
上在昌德宮。常參·經筵,以代理停。
自昧爽至辰時,有霧氣。
金相紳達曰,大司憲沈錥,執義閔遇洙,掌令宋能相在外,一員未差,持平二員未差。今日以監察茶時之意,敢達。令曰,知道。
南泰良達曰,明日都目相値,俟畢間,常參頉稟。令曰,知道。
金相紳達曰,都摠府郞廳來言,各處軍兵夜巡檢之意,敢達。令曰,知道。
南泰良達曰,左承旨吳遂采,右承旨鄭翬良,今日不爲仕進。竝卽牌招,何如?令曰,依。
宋昌明達曰,刑曹判書柳儼,連日違召,尙不出肅,事甚未安。卽爲牌招察任,何如?令曰,依。
傳于南泰良曰,欲見壇所,堂上·承·史,詣于齋殿。
傳于南泰良曰,大報壇重大,實注書來詣。
鄭翬良達曰,左參贊元景夏,副摠管趙明履,依下敎來待矣。傳曰,詣閤。
南泰良啓曰,今三月二十五日,都目政事爲之之意,敢啓。傳曰,知道。
以李尙允爲假注書。
以參覈使金尙迪狀啓,灣府離發,實有徑自擅便之失,惶恐待罪事,傳于金相紳曰,勿待罪事,回諭。
鄭翬良以禮曹言啓曰,傳曰,三皇竝祀事,令儀曹卽爲擧行事,命下矣。大報壇一位祭享犧牲卜定事,纔已啓下,而三皇竝祀,則一位祭享犧牲,亦當磨鍊,令戶曹卽爲卜定進排之意,分付,何如?傳曰,允。
又以禮曹言啓曰,壇所神室,移建於東壝門外事,臣周鎭,親承聖敎矣。神室移建開基吉日,卽令日官推擇,則今三月二十五日卯時爲吉云。以此日時擧行事,分付壇所,何如?傳曰,允。
己巳三月二十四日午時,上御大報壇齋殿。兼工曹判書趙觀彬,禮曹判書李周鎭,戶曹判書朴文秀入侍時,兼工曹判書趙觀彬,禮曹判書李周鎭,戶曹判書朴文秀,同副承旨金相紳,假注書李賢汲,記事官蔡濟恭·黃仁儉,以次進伏。上曰,凡事已爲磨鍊乎?周鎭曰,已與戶判磨鍊矣。文秀披圖以進。上曰,我國之人,素尙浮文,後人見之,恐有無識之譏耳。仍命招入李德觀,量尺壇樣於庭前。上曰,壇樣不至如月臺之形乎?予意則少縮之爲宜也。文秀曰,不必少縮矣。如値親祭時,則執事當爲九人,壇前豈可使太狹耶?文秀曰,神室又當建一間矣。上曰,改建三間,舊神室則爲香室,可也。上曰,神榻之制,亦重大矣。同壇異榻,便是同堂異室之制,似不必垂帳也。周鎭曰,然矣。文秀曰,卽今壇樣旣廣,石役甚急,而訓局車子,則駕牛多病且老,無以運石,使之急貿健牛,以爲運石之意,各別申飭禁·御兩營。守·摠兩廳,只有一輛車子,皆來赴役,而卽今使用者,數甚不足,壇役必由此愆期,事甚切悶。四軍門先送車子外,雖費若干錢兩,各限二車,趁速貿牛,以爲同力運石,速畢壇役之意,亦分付,何如?上曰,依爲之。出擧條上曰,一位祭器之新造,甚爲緊急矣。周鎭曰,祭器多有鑄成者,易致遷就,而豈有不及之慮乎?各別申飭,斯速造成,何如?上曰,依爲之。出擧條上曰,典祀之役亦急矣。文秀曰,壇所之役方重,至於典祀廳,豈有未及之慮耶?上曰,黃遮日爲之,何如?周鎭曰,黃遮日好矣。上曰,戶判有所持疑耶?文秀曰,黃遮日卽威儀也,於禮亦宜。上曰,大報之義,亦在於高皇帝矣。高皇帝封典錫號,眷顧我東國,而至若神宗皇帝壬辰再造之惠,毅宗皇帝送兵東援之事,莫非體高皇眷顧之志也。今祀高皇,亦非大報之義乎?上仍涕泣。觀彬曰,我國崇報之道,庶幾有辭於千秋後世矣。上曰,今日召見卿等,亦仰體我孝廟萬壽殿基,私覿諸臣之事矣。周鎭曰,大明自今日復爲血食,便是中興,事當大赦天下,而回瞻中州,實爲痛泣。以小邦畏約之故,如此大慶,國內頒赦等節,亦不敢循例仰請,只有傷痛矣。上笑謂曰,卿之言大矣。觀彬曰,禮官之言,亦當如是矣。上曰,語曰樂云樂云,鍾鼓云乎哉?禮云禮云,玉帛云乎哉?今日之事,亦何必頒赦,而後繼述云乎哉?予則只繼述列朝之志而已。上曰,更思之,壇樣不必刻爲三壇,宛然有形,以一壇樣爲之也。文秀曰,當然矣。上曰,李德觀亦有才於此等事耶?周鎭曰,素有此等才,故今番亦爲任使矣。觀彬曰,李德觀素有才,累經朝家大事,宜合於一僉使之任矣。上曰,左參贊元景夏,副摠管趙明履,持皇壇儀後序,來待政院事,分付。出榻敎諸臣退出。
己巳三月二十四日申時,上御歡慶殿。左參贊元景夏,副摠管趙明履入侍時,左參贊元景夏,副摠管趙明履,同副承旨金相紳,假注書李賢汲,記事官蔡濟恭·黃仁儉,以次進伏。上曰,增修儀草持入乎?景夏曰,持來矣。上命趙明履讀之。上曰,毅皇之竝享大報壇,實感東援之恩,而雖非東援之事,亦爲報神宗之一道也。景夏曰,竝祀毅皇,此不但報神宗之道,實爲報皇朝之義矣。上曰,壇制有長壇耶?景夏曰,方壇圓壇外,無長壇之制矣。奉安位次之禮,終有所耿耿者,從當據例仰達矣。上命承旨,書增修儀序。景夏曰,序文中,宜入朝鮮錫號事矣。上曰,然矣。武王錫箕子以朝鮮之號,而高皇帝又以是號,錫我聖祖矣。承旨書畢,上曰,感我者此也,濫我者此也。此卽知我春秋,罪我春秋之意也。景夏曰,昔我太祖大王威化回軍事,昨日聖上亦有下敎,而先正臣宋時烈以此事,陳疏於先朝,直以孔子春秋之義爲言,殿下宜入覽其文集矣。上曰,在於尤齋集乎?景夏曰,在於別集,而臣今袖入矣。今日中國之無主,久矣。聖上發揮春秋之旨,則紙上空言,雖似無益,而空言之中,亦必有感發者矣。上曰,予今日引見壇所諸臣於齋室,實體我孝廟萬壽殿開基之日,私覿諸臣之遺意也。景夏曰,臣之先祖故相臣斗杓,以戶判入對於此時矣。臣聞其時,孝廟露臨於軺床上,諸臣皆俯伏床下,孝廟親解所御紅帶及銀粧刀,以賜臣之先祖,而紅帶則尙爲臣家之寶藏矣。上曰,其時入侍大臣,卽鄭太和也。上曰,聞高皇帝入於歷代帝王廟,而戎虜之祀,必不享矣。我國只祀二皇,則神皇陟降之靈,將以爲何如耶?一隅靑丘,竝祀三皇,實寓漢室興復之義矣。景夏曰,竝祀三皇而後,方可謂大報皇朝矣。皇朝已絶之香火,從此復繼,東土臣民,孰無感發之意乎?明履曰,報字之義,小以看之則小,廣而看之則廣矣。上曰,先正文集中疏,進讀。明履進讀。景夏曰,雖以此疏觀之,春秋二字,卽我后家法也。春秋後,朱子大全,又是春秋,此等文字,時時進覽如何?上曰,朱子封事抄,爲二卷者,在於禁中,而常常披見矣。卿之所達是矣,尤當留念焉。景夏曰,臣私情悲憫,頃請長暇,欲作求山之行矣。皇壇獻議,竊有所區區愚見,而不宜以縣道封進,故不得已入來上書,而亦不敢爲入來肅謝矣。上手書御製詩一律,命明履讀之。仍下敎曰,入侍諸臣及承旨·儒臣,騎省·春坊·堂后,竝賡韻以進。相紳曰,都承旨南泰良,左承旨吳遂采,互相撕捱,不爲行公,院中事,多苟艱矣。上曰,撕捱者,何事也?相紳曰,泰良固報院例,申前則使不得退出,而遂采則家有緊急事,强爲退出,故陳書入達,而泰良亦當陳書云矣。上曰,南泰良剛矣。待明朝牌招吳遂采,待令旨下,一體牌招,可也。出榻敎諸臣以次退出。
上在昌德宮。常參·經筵,以代理停。
卯時·辰時,日暈。
下直,一新縣監尹光迪,注文島僉使李東燁,助泥浦萬戶洪命豪。
南泰良達曰,備邊司郞廳以大臣意來言,今日次對日次,而都目相値,且無急時稟定事,只爲本司開坐之意,敢達。令曰,知道。
金相紳達曰,大司憲沈錥,執義閔遇洙,掌令宋能相在外,一員未差,持平二員未差。今日監察茶時之意,敢達。令曰,知道。
金相紳以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
以左副承旨吳遂采牌不進罷職令旨,令于鄭翬良曰,推考徽旨捧入。
鄭翬良達曰,親臨受誓戒不遠,承旨不可不備員。承旨有闕之代,以在京無故人,今日政差出,待下批,仍卽牌招,何如?令曰,依。
金相紳達曰,假注書李尙允,時無職名,令該曹依例付軍職,冠帶常仕,何如?令曰,依。
又達曰,刑曹判書柳儼,鎭日違召,無意出肅,事甚未安。卽爲牌招察任,何如?令曰,依。
鄭翬良以壇所言啓曰,壇所神室開基,依禮曹擇日,今三月二十五日卯時,擧行之意,敢啓。傳曰,知道。
金相紳以壇所言啓曰,神室移建於東壝門外事,昨承下敎,故方欲開基之際,始聞此處乃是饌幔所設之所,此則典禮所載,無以變通。神室勢當移建於他所,而東邊則實無推移之地,移建於西壝門外階上,恐合事宜,自下不敢擅便,何以爲之?敢稟。傳曰,禮文朝日壇在東,其將何爲乎?當用潔處,壇東南向爲之,小次階下當爲矣。
鄭翬良以禮曹言啓曰,因校理金善行上書,今番謁聖文科及第沈鉍拔去事,傳敎矣。原榜目時未啓下,待啓下卽爲拔去付標,而所受紅牌及試券,去紅籤等事,爲先令政院及吏曹稟處,何如?傳曰,允。
有政。吏批,行判書鄭羽良進,參判李天輔進,參議沈星鎭進,行都承旨南泰良進。
吏批啓曰,都目大政,堂上不可不備員。參判李天輔病不來,卽爲牌招,以爲同參政事,何如?傳曰,允。
又啓曰,臺諫及玉堂·春坊闕員,今方差出,而擬望之人乏少,相避外任竝擬,何如?傳曰,允。
又啓曰,今都目各歧,仕滿應遷者,相避及未準朔監察,禁府都事,戶曹·刑曹·工曹·漢城府·掌隷院郞官,五部都事,各司久任時推人員竝擬,何如?傳曰,允。
又啓曰,慶源府使·穩城府使,今當以文臣差出,而堂上中可擬之人乏少,堂下曾經侍從及守令竝擬,何如?傳曰,允。
又啓曰,咸興判官,今當差出,而營下劇邑,不可不各別擇差。他道有聲績,未準朔守令竝擬,何如?傳曰,允。
又啓曰,今番守令多窠,今當差出,而未準朔禁軍將·營將·邊將·虞候·守令·察訪·都事竝擬,何如?傳曰,允。
又啓曰,今此太廟夏享大祭親行時,許多執事,當以侍從塡差,而多在罷散中,無以推移分排,合有變通之道,何以爲之?敢稟。傳曰,敍用。
又啓曰,玉堂闕員,今當差出,而曾經之人,多在違牌坐罷中,或解由未出,或居中考,無以推移備擬,合有變通之道,何以爲之?敢稟。傳曰,敍用,勿拘解由。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。去秋冬等褒貶不得爲之,故當出六品者,未免積滯,依例遷轉,何如?傳曰,允。
又啓曰,新除授龍仁縣令安允福呈狀內,身病猝重,勢難察任云,依例罷黜,何如?傳曰,允。
又啓曰,新除授造紙署別提崔鎭泰呈狀內,身病甚重,勢難察任云,今姑改差,何如?傳曰,允。
又啓曰,新除授利川府使黃榏呈狀內,矣身與本道都事金致仁,爲內外從應避之嫌,卽速入啓處置云。未赴任守令,與都事相避,則法不當赴任,依例改差,何如?傳曰,允。
又啓曰,今番謁聖文科及第沈鉍拔去事,命下矣。所授紅牌,依例收來,自本曹燒火,何如?傳曰,允。
以金光泰爲氷庫別提,以鄭樸爲司僕主簿,以趙昌禧爲司畜別提,以鄭弘來爲司饔奉事,以康弘濟爲相禮,以權定性爲廣興守,以金宗洙爲禮曹正郞,以安商楫爲漢城主簿,以韓光德爲居昌府使,以田漢祥爲樂安郡守,以黃榏爲利川府使,以李熙春爲固城縣監,以金好謙爲南海縣令,以李命祿爲宜寧縣監,以朴好源爲英陽縣監,以崔守誠爲奉化縣監,以朴師建爲順安縣令,以趙禧命爲石城縣監,以趙榮晳爲德山縣監,以金時粲爲兵曹參知,以李命興爲瓦署別提,以林德恒爲活人別提,以李宗燁爲掌樂主簿,以李麒祥爲漢城參軍,以李聖模爲平市直長,以申大觀爲內贍直長,以林錫憲爲副校理,以成晉錫爲連山縣監,以曺命協爲眞寶縣監,以睦宗夏爲鏡城判官,以趙載世爲咸昌縣監,以孫鎭民爲三水府使,以崔復泰爲河東府使,以鄭匡濟爲金海府使,以金龜禎爲魚川察訪,以白鴻擧爲延曙察訪,以崔運載爲居山察訪,以金時敎爲楊根郡守,以尹光紹爲同副承旨,以朴徵佐爲司藝,以申景閔爲金山郡守,以李亮天爲兵曹佐郞,以尹琰爲刑曹佐郞,以任瑢爲工曹佐郞,以韓德一爲濟用判官,以洪龜錫爲義禁府都事,以李致彦爲典籍,以崔鎭泰爲造紙別提。漢城參軍李麒祥,濟用直長申㬦相換,司饔奉事鄭弘來,典牲奉事徐命仁相換。以黃褧爲司圃直長,以鄭㫻爲造紙別提,以李度重爲司饔主簿,以沈鑐爲司䆃主簿,以鄭世儉爲尙瑞直長,以洪梓爲掌苑奉事,以金思重爲東部都事,以安允履爲內贍奉事,以魚有任爲刑曹正郞,以李錫錄爲司藝,以李慶濟爲直講,以盧泰觀爲平市令,以鄭錫百爲咸興判官,以權噵爲臨陂縣令,以金致勳爲嘉山郡守,以安爲慶源府使,以趙泰彦爲穩城府使,以尹彬爲豐川府使,以安允福爲龍仁縣令,以李光瀷爲靈光郡守,以朴孝參爲靑巖察訪,以白大成爲保安察訪,以金光泰爲監察,以李命興爲禁府都事,慶基殿參奉高晢,厚陵參奉李宜祿相換。以洪啓沃爲禮曹正郞,以任玣爲刑曹佐郞,以洪尙彦爲濟用奉事,以趙漢淑爲尙瑞副直長,以洪櫟爲尙衣別提,以趙德洙爲司宰主簿,以元景輿爲司僕主簿,以李仁默爲兵曹佐郞,以閔增·黃爲典籍,以李冉宰爲校檢,以尹得載爲大司諫,以許彙爲持平,以崔成大爲獻納,以韓光協爲持平,以尹志泰爲司諫,以朴盛源爲正言,以丁喜愼爲掌令,以林象老爲弼善,以兪彦民爲副修撰,以李宜祿爲宗廟副奉事,以林處厚爲內贍主簿,以李觀夏爲价川郡守,以李奎鎭爲利川府使,以金宗台爲蔚山府使,以高裕爲禮曹佐郞,以閔百奮爲氷庫別提,以李萬華爲引儀,以邊宗洙爲瓦署別提,以李度重爲司評,以南泰運爲宗廟令,以許玶爲典籍,以李樀爲軍器主簿,以洪鳳漢爲長興提調,以李益炡爲司宰提調,以申思建爲歸厚提調,以金興慶爲司僕提調,以徐命九爲同春秋,以夏坪正懋爲司饔提調,以李樀·朴處厚爲監察,以丁志復爲萬寧殿別檢,以李箕鎭爲右賓客,以趙光遇爲掌苑別提,以柳樀爲大興郡守,以尹昌柱爲軍資直長,以趙漢晢爲泰陵直長,以李衡鎭爲掌樂僉正,以金器大爲南平縣監,以朴弼傅爲南陽府使,以李普萬爲龍仁縣令,以鄭景瑞爲監察,以朴垂裕爲務安縣監,以鄭㫻爲監察,以南得寬爲禮賓奉事,以趙觀彬爲觀象監提調,以金始炯爲觀象提調,以金俊材爲北部都事,以林象冉爲江華經歷,以宋聚行爲長寧殿別檢,以金尙斗爲假引儀,以尹德熙爲司饔主簿,以洪啓祥爲掌苑奉事,以鄭羽良爲右賓客,以李箕鎭爲左副賓客,以黃冕·梁德廈爲典籍,以朴世源爲中學訓導,以沈運熙爲刑曹正郞,以趙載一爲宗廟令,以李陽祿爲禮曹正郞,以禹景漢爲司藝,以鄭汝益·曺夏興爲造紙別提,以李徵華爲內贍主簿,以金明澤爲司書,以沈鑐爲義禁都事,以柳恕爲臨陂縣令,以尹學輔爲兵曹正郞,以李光冉爲司圃別提,以洪益恕爲直講,以崔弘簡爲內侍敎官,以愼守彝爲童蒙敎官,以宋宅休爲童蒙敎官,以徐命天爲義禁都事,以柳聖躋爲義禁都事,以南泰胤爲義禁都事,以李喜復爲典獄參奉,以吳彦翼爲康陵參奉,以朱㯳爲禮賓參奉,以金光績爲典獄參奉,以李正郁·吳道鈺爲假引儀,以趙載得爲永禧殿參奉,以吳載經爲懿陵參奉,以權墉爲英陵參奉,以李閏鎭爲泰陵參奉,以金慶爲慶基殿參奉,以李奎運爲溫陵參奉,以洪侃爲司䆃主簿,以沈鐸爲社稷令,以鄭錫徵爲儀賓都事,以吳遂燁爲敦寧主簿,以李廷瑗爲東部都事,以李道吉爲典設別提,以梁橝爲軍器主簿,以丁錫天爲永禧殿令,以尹東柱爲惠陵參奉,以李德海爲奉敎,以吳尙麟爲成均博士,以張命德爲學正,以張翰鳳爲學錄,以全永壽爲校書博士,以全光濟爲承文博士,以白尙珣爲西學訓導,以申五淸爲奉常直長,慶源府使安,穩城府使趙泰彦今加通政事及戶曹佐郞權噵仍任事,竝承傳。
兵批,判書金尙魯進,參判金尙星進,參議柳萬重入直進,參知金時粲在外未肅拜,右副承旨宋昌明進。
兵批啓曰,統虞候·惠山僉使,今當差出,而擬望之人乏少,堂下三品及守令中,可合人竝擬,何如?傳曰,允。
又啓曰,訓鍊院正,今當差出,而擬望之人乏少,外任竝擬,何如?傳曰,允。
鄭翬良以壇所言啓曰,壇所郞廳禮曹正郞李錫祿,典祀廳造成之役,專當看檢,而今日政,移拜司藝矣。當此壇所使役方張之時,不可付諸生手,前禮曹正郞李錫祿,仍任本職,使之看檢,何如?傳曰,允。
傳于南泰良曰,都目政事,畢於今日內。
又傳曰,皇朝人子孫,忠烈顯節人子孫,文·武中,其令兩銓錄用,以示予興感之意。
又傳于南泰良曰,十考十上,五考五上,純褒守令·邊將,其令兩銓,着意錄用。
又傳于南泰良曰,初入仕擇擬之意,分付銓曹。
又傳曰,爲政之先,擇守令最先,其令銓曹,另加擇擬。
又傳曰,西北人·松都人,其令兩銓,着意錄用。淸白吏子孫,爲國效節人子孫,戊申勳功人,其令兩銓,另加錄用。
又傳曰,望筒頻頻擬入。
又傳曰,吏批望筒書入,今下賡進詩,自政廳科次。
兵批啓曰,同知中樞府事柳頊·洪時習,俱以篤老之人,病難供職,呈狀乞遞,竝姑改差,何如?傳曰,允。
又啓曰,同知中樞府事李台命·安夏徵,年老病痼,無望供職,忠翊衛將金天鍵·姜順聖,近得輪疾,差復無期,宿衛輪番,不可久曠,斯速啓遞云,竝姑改差,何如?傳曰,允。
又啓曰,新除授統虞候李培源,惠山僉使李長欽,時無加資之命,何以爲之?敢稟。傳曰,加資。
又啓曰,同知中樞府事李擎天·李日章,五衛將安璛,俱以病難供職,新除授惠山僉使李長欽,美錢僉使張景賢,撫夷萬戶李重根,以親年呈狀乞遞,竝姑改差,何如?傳曰,允。
又啓曰,新除授惠山僉使林德齡,時無加資之命,何以爲之?敢稟。傳曰,加賀。
又啓曰,前惠山僉使李長欽,旣以親年改差,所授加資,依例還收之意,敢啓。傳曰,知道。
又啓曰,忠翊衛將李天均·沈鳳瑞,素患奇疾,近又越添,差復無期,新除授柔遠僉使廉德謙,魚游澗僉使金會明,俱以親年七十五歲,呈狀乞遞,竝姑改差,何如?傳曰,允。
南泰良啓曰,新除授慶源府使安,穩城府使趙泰彦,時無加資之命,何以爲之?敢稟。傳曰,加資。
兵批,五衛將朴銑,都摠經歷李再馨,訓鍊僉正兪彦翕,判官洪禹弼,羅州營將南正五,淸州營將具冉煥,蒜山僉使姜行健,上土僉使李夢臣,群山僉使韓宗俊,德浦僉使鄭世僑,慕嶺僉使韓處重,蛇梁萬戶朴再茂,金甲島萬戶李星雨,在德萬戶李重載,同知柳頊·洪時習,忠翊將李天均·洪鳳瑞,統虞候李培源,惠山僉使李長欽,椒島僉使崔有泰,魚游澗僉使金會明,柔遠僉使廉德謙,正方山城別將尹澳,威鳳山城別將權世卿,南桃浦萬戶洪聖麟,訓鍊副正成埜,都摠經歷邊鎭一,宣傳官尹勉恒,訓鍊判官金一器,五衛將洪有源·安璛,訓鍊判官張天用,麟山僉使孫萬載,許沙僉使金重釴,甫下僉使朴弼龜,美錢僉使張景賢,梨津萬戶李禎萬,造山萬戶黃遇千,撫夷萬戶李重根,廢茂山萬戶曺世奎,北評事趙雲逵,訓鍊正許瑬,副護軍金瑀·朴恒佐·朴度泰,副司直李昌誼·尹得載·尹光毅·金尙重·李益輔·尹光紹,副司正李賢汲·鄭楺·李尙允,宣傳官李吉儒,都摠經歷李彦熙,忠淸水虞候申晢,同知李擎天·李日章,金烏山城別將金碩重,九月山城別將金亨遇,薪智島萬戶張漢柱,安骨萬戶李鳳來,助羅浦萬戶朴瑞晉,梨洞萬戶韓卨欽,濟物萬戶劉壽井,水口萬戶崔德崙,都摠都事李希魯,五衛將金弘魯,訓鍊副正鄭與曾,都摠都事李逸濟·徐秉憲,柔遠僉使李天球,魚游澗僉使趙東福,忠翊將康最成·趙廷麟,文兼趙載德·金陽澤·李壽鳳·金霔,訓鍊主簿金柱翼·洪廷翼·鄭孝曾·金復光,武兼鄭泰命·申光業·魚有南·金世濟·金鵬運·蔡奇興,都摠經歷柳鎭台,訓鍊判官金胤光,主簿曺夏升·柳光宅·鄭翼濟,惠山僉使林德烇,美錢僉使韓宗周,撫夷萬戶康復圭,五衛將羅重光,同知洪舜元·崔萬基,都摠都事鄭延,武兼李鉉相·鄭來觀·金礪夏·金大有·李徵國,部將尹勉復,副率李謙鎭,侍直洪梓,四山監役金顯行,宣傳官南瑞五·林再茂,武兼李啓祥·李光浩·金得麟·許炯,部將李仁徵·朴宗根·李命潤,守門將南宮橞·朴再永·崔尙厚·韓煌·李鉉樞·劉德龍·吳道熿·安采東·李夢齡·李源·朴致厚,部將金德基,江華監牧官李箕齡,中農堡權管金光澤,尙州浦權管朴始奇,所非浦權管高贊伯,西水羅權管朱世昉,安原權管禹夏鼎,甲巖權管金采湜,雲頭里權管白興祥,楸仇非權管崔錫崙,小坡峴權管朴茂華,小吉號里權管申元采,梁永萬洞權管洪啓範,南老知權管趙東琥等,落點。
宋昌明以義禁府言達曰,平安監司狀達內,安州牧定配罪人愼徽遭母喪,歸葬間給暇之意,令本府考例稟處事,達下矣。凡定配罪人遭親喪者,歸葬給由,已有定式。今此愼徽,依定式,歸葬間許令給由事,分付道臣,何如?令曰,依。
金相紳以戶曹言啓曰,本曹郞廳權噵,今日都政,移拜臨陂縣令矣。本曹文書未修正前,姑勿移遷事,曾已定奪。佐郞權噵仍任,何如?傳曰,允。
京畿監司申本,判府事閔應洙月廩不爲領受事,令曰,更爲輸送。
輔德黃景源書曰,伏以臣老母宿疾,近復彌留,藥餌無效,食飮全廢。臣以獨身,無兄弟無姊妹,情理悶迫,而連日黽勉供職矣。卽今館直將闕,而臣母病,自昨添苦,臣之私情,實無頃刻離側之勢,末由就直。玆陳短章,仰籲於离明之下,伏乞睿慈,俯垂矜察,亟遞臣職,臣不勝云云。答曰,覽書具悉。爾其勿辭,救護母病焉。
校理金善行書曰,伏以臣母疾,積年沈痼,長在床褥,奄奄度日,臣之情理,決難遠離供仕,而分義所在,不敢每每呼籲,抑情按私,只自焦煎而已。卽接鄕信,則臣母之病,又添比來輪疾,頭疼如碎,支節如束,痰喘苦劇,食飮全却。望八篤老,宿病本劇,雖無前症,常慮朝夕之莫保,而今又加之以若此毒感,其元氣之漸陷,症情之危惡,實不忍盡言矣。臣自聞此報,五情如灼,晷刻難住,玆敢冒萬死,投陳短章,徑尋鄕路,伏乞睿慈,亟加俯諒,鐫削臣職,以便救護,臣無任云云。答曰,覽書具悉。爾其勿辭,往護焉。
上在昌德宮。常參·經筵,以代理停。
藥房副提調南泰良啓曰,伏未審日來,聖體若何?昨因大政,竟夕酬應,調攝之中,不瑕有損?前劑入湯劑,已盡於昨日,臣今日率諸御醫入診,詳察聖候,議定繼進當否爲宜。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣。湯劑加劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
尹光紹達曰,大司憲沈錥,執義閔遇洙,掌令宋能相,持平韓光協在外,掌令丁喜愼,持平許彙未肅拜。今日以監察茶時之意,敢達。令曰,知道。
又達曰,明日常參,取稟。令曰,停。
吳遂采達曰,右承旨鄭翬良,右副承旨金相紳,今日不爲仕進,竝卽牌招,何如?令曰,依。
尹光紹啓曰,禮曹判書李周鎭,戶曹判書朴文秀,有稟定事,來詣請對矣。傳曰,詣閤。
傳于尹光紹曰,壇所省記,勿爲同入,別以小省記入之事,分付。
傳于尹光紹曰,壇所三堂上,使之入來,門則待下敎,下鑰事,分付。
尹光紹啓曰,壇所堂上李周鎭·趙觀彬·朴文秀,依下敎,來待矣。傳曰,詣閤。
尹光紹以備邊司言達曰,以訓局砲保災減代三十六同,以兵曹錢木,移送事定奪,而旋因兵曹判書金尙魯陳達,自他衙門出給事,令下矣。惠廳稅作木作米,未準餘數尙多,今此訓局災減代三十六同,以此木劃給,此後則毋得引例,上下於災減代之意,定式嚴飭,何如?令曰,依。
全羅監司狀啓,四月朔進上秀魚卵,限內不得封進,惶恐待罪事,傳于尹光紹曰,勿待罪事,回諭。
黃海監司狀達,龍岡等居軍官朴守三等渰死事,令于尹光紹曰,渰死人等,令本道,恤典擧行。
兵曹參判金尙星書曰,伏以臣之目下情私,有不得不仰暴至懇者。臣於春初,有事先壟,未及始役之際,適値國有盛禮,蒼黃疾歸,尙此淹滯矣。況且今番雨水之後改莎,又定日子,事勢切急,不可遲待,而連値齋日,不但由單之見阻,家有拘忌之疾,將不得爲入闕辭出之計,玆敢齋宿封章,自犯徑情之科,臣罪至此,萬隕難贖。伏乞离明,特賜矜諒,亟遞臣所帶宿衛之任,俾得便意來往,仍治臣罪,以安私心,不勝幸甚。臣無任云云。答曰,覽書具悉。卿其勿辭,依所陳往省焉。
二十六日巳時,上御崇文堂。禮曹判書李周鎭,戶曹判書朴文秀,請對引見入侍時,禮曹判書李周鎭,戶曹判書朴文秀,同副承旨尹光紹,假注書李尙允,記事官蔡濟恭·黃仁儉,以次進伏訖。周鎭曰,神室移建處所,昨承草記批答,有所仰稟,請對矣。東壝門外上階上,昨日開基之際,追聞其處爲饌幔臺,其中臺乃小次基址,欲以西壝門外改定草記,則批答如此矣。上曰,饌幔臺果是其處乎?周鎭曰,饌幔臺在於東壝門之外,乃是禮文所載矣。上曰,當用潔處云者有意矣。周鎭曰,西邊曾前典祀廳,故臣等之意,欲以東壝門外爲定,而旣承批之後,臣意則饌幔臺如前仍置於上臺,神室營建於中臺之南向,則壝門外地形似窄,難於回旋矣。神室移建於上臺,饌幔中臺下東邊移設,小次依下敎,移設於下臺,然後可以次次周變矣。上曰,依此爲之。文秀曰,神室之神字,本無意義矣。上曰,壇亦曰神室矣。光紹曰,室字體重,有太室之室字意矣。上曰,予亦諒此矣。昔年欲爲建廟,而事涉張大爲壇制,壇制則儘好矣。旣有神室,而奉安御榻,則帶建廟意矣。光紹曰,大明集禮有曰,神室神庫字矣。其神庫云者,以其所藏位版之稱矣。上曰,旣有典禮,則亦何妨乎?文秀曰,黃壇則各設,何如?上曰,承旨之意,何如?光紹曰,各幕無妨,如宗廟之制各室,而合一壇,則有同堂異室之意矣。周鎭曰,承旨之意是矣。周鎭曰,神室在神門外時,降輿於朝宗門外,而今則神室移建於神門內,故似當降輿於神門外,儀注當爲磨鍊,故敢達矣。上曰,降輿於神門外磨鍊,可也。上曰,神室改以奉室,似好矣。文秀曰,奉室爲名,果爲得當。舊神室以祭器庫爲名,爲好矣。光紹曰,香祝當爲奉安於此處,祭器庫爲名,事甚未安,似當香室爲名矣。上曰,誠然矣。傳曰,新神室更號奉室,舊神室改以香室,香室則常時奉藏祭器。傳曰,奉室造成之前,三神榻權安于齋殿三間,齋殿神榻奉安之間,行祀時當齋宿于映花堂,其令儀曹知悉。周鎭曰,頃於大報壇親省牲時,祭時諸執事,自後番爲始,壝門外序立事,有所下敎。此是大明集禮圜丘圖也。依此下敎,諸執事退立於南壝門外,磨鍊於儀注中乎?光紹曰,御位·皇太子位,在於壝門內,諸執事位,在於壝門外,乃是皇朝典禮矣。上曰,比前事體尤別,依前下敎磨鍊,可也。光紹曰,壇下執禮,俱在於壇下,壇上執禮則在於壝門內,壇下執禮,宜在壝門外矣。上曰,誠然矣。仍命光紹書之。傳曰,諸執事位,曾前則在於壝門之內,此非禮文,今後則一遵皇朝典禮,於壝門外爲之。攝行時,獻官位亦在於壝門之外,而壝門內版位,世子版位而已,其令儀曹知悉擧行。壇上壇下執禮,亦以壝門內外排立事,分付。上曰,祭床似過大,小減其制,爲宜矣。太廟則設饌間,容四寸之床,亦不大矣。文秀曰,初欲大其制,而今則已爲減之矣。上曰,祭之爲貴在乎誠,張大則不緊矣。每事必欲求對之後擧行,則日子必致遷延,此後非大段稟行者,諸堂相議爲之,可也。上曰,今看三榻,怳一廟制矣。望之儼然,而曾見皇朝倚子制度,則規制矣。若以紙榜掛之,便一位版矣。文秀曰,堂下樂,則當在何所耶?光紹曰,明禮則壝門內多層,故入於壝門內,唐宋典禮,則壝門內一層,故壝門外作樂,當遵此禮擧行矣。上曰,依此爲之,而雖於壝門外作樂,叶律郞自當上之,執尊則固上之矣。今此太廟大祭臨迫,而以十一日行壇享,則似可矣。仍命光紹書之。傳曰,皇壇特祀,壇成後當卽爲之,故其令初擇日,則與大祭相値。噫,述編旣云雖耄矣,凡於祀典,必欲自致,而今者之擧,追述列朝尊周之盛意,雖欲進退日子,掣肘者多,皇壇親祀,以來月十一日擧行。太廟親祭事,秋冬大祭,自可敬依,今當其令攝行,而瞻望閟宮,愴感交中矣。上曰,古人云,事親之日短,事君之日長。予於事親事君,俱無長日矣。今當攝行,予口呼命書,愴懷何極?然皇壇特祀,乃所以繼述五聖志事也。五聖陟降之靈,亦必曰特祀皇壇,則命攝太廟,亦何妨矣,而且以勅奇之近,不敢差退壇祀之日,故有是命耳。周鎭曰,夏享命攝之後,下敎如此,此誠出於孝思無窮之致,而今此三皇之竝享皇壇,實遵五聖尊周之遺意。雖爲命攝夏享,皇壇親祀,已爲涓日,雖以無窮之聖孝,有此下敎,而此爲繼述之大孝,何至缺望乎?光紹曰,三獻儀節,亦當講定矣。上曰,三獻則予當兼行矣。周鎭曰,殿下連爲三獻乎?上曰,雖有大臣,亦以陪臣,有所不敢,而雖世子參享,亦不得終獻,只參祀矣。光紹曰,禮有首獻官因行終獻之文,此亦大明禮矣。諸臣退出。
二十六日三更,上御崇文堂。壇所三堂上引見入侍時,工曹判書趙觀彬,禮曹判書李周鎭,戶曹判書朴文秀,右副承旨金相紳,假注書李尙允,記事官蔡濟恭·黃仁儉入侍。同副承旨尹光紹,追後入侍。承·史進伏訖。上曰,壇上前面,當中造階,有掣肘之端。若拘礙於回出階,而只爲前面之一階,則三位獻酌之際,上下不便,若爲三階,則有違於壇制,何以則爲好乎?仍命同副承旨入侍。臣尙允出,與光紹入侍。文秀曰,壇之回出階,雖是體制,各隨事勢而周變,亦可一道。三皇竝祭一壇,壇之長廣尺數,不成壇之古制。今若拘於此,而只出前面一階,則三位獻酌陞降之際,果爲大段掣肘。左右之階則除之,前面三階,以九級爲之,所見亦儼然矣。周鎭曰,壇制一遵古禮築成,則凡諸階級等節,有難違越尺寸,而旣以三皇竝享一壇之制,不得不廣。頃於大臣以前面三階變通事,陳達之時,臣亦是其言,有所仰陳。壇樣旣不用古制,則階級之加減,有何所妨乎?光紹曰,壇之回出階,唐·宋·皇朝,皆用此制,故大明會典,社稷·圜丘·方丘·朝日壇·夕月壇,只有回出階而已,未有他階。今此壇樣,雖是因事勢稍廣,而略倣圜丘壇制,前面三階,恐無所據。上曰,此言是矣。以回出階定制,可也。仍下敎曰,尊所床列向於三位黃帳幕階下,而地勢所拘,不可如此,第一位樽所,三床宜爲列置,可也。周鎭曰,地形如此,尊所床第一位階下列排,已磨鍊於儀注中矣。上曰,文廟儀注有進詣文宣王樽所之語,而皇壇則不可如是,只曰進詣第一位·第二位·第三位,磨鍊於儀注,可也。周鎭曰,當如此矣。上曰,神扆榻,屢次着漆之故,恐有不及之慮,似當夜役矣。觀彬曰,都監凡事,禮·戶判則主管儀注物力,而着實擧行,臣無所事,而祭器則乃工曹所掌,故恐有不得擧行之慮。臣於今日,躬往工曹申飭,而追磨鍊祭器鑄成之役,極爲浩大,恐不無不及之慮,故或嚴責或誘說,必令及時鑄成矣。上曰,戶判當管役事,禮判主張儀文,而卿則主管祭器,工判所管尤重矣。上曰,黃紙榜出納之際,最難知妙理之人,可能爲之,當置典僕而爲此任乎?光紹曰,此是大祝之任矣。上曰,大祝猝然當之,何以知之乎?文秀曰,祭時,宗廟守僕,例來知其妙理,與大祝爲之,豈有生疎之慮乎?周鎭曰,皇壇事體之尊嚴何如,而只使一內官看守,事體未安之中,又無守僕輩,若當祭享,則借來宗廟守僕,尤涉苟簡。官員之不出,雖是有意,看守下人之如是虛疎,宜有變通之道,而南北郊,亦有壇直之啓下者,皇壇亦爲別擇解事者若干人,使渠一生爲任,以供灑掃,似爲得宜矣。文秀曰,大殿別監中,擇其伶俐解事者,加給料布,而爲此任,似爲便當矣。上曰,以予別監爲之,事體不可矣。觀彬曰,掖隷則異於凡人矣。周鎭曰,今此壇享時,聞老病諸臣,皆欲陪祭云矣。觀彬曰,人心之聳悅,此可知矣,而今番此擧,眞盛典矣,孰不興起感激乎?上曰,老病之人旣如是,則其人心之感慨,亦可知矣。上曰,壇直則當別作料窠矣。仍命光紹書之。傳曰,今則皇壇尤重,所謂壇直,其宜另擇兵曹雇立件記中,此則付標,因其朔布,令該曹加給吏料。傳曰,初十日以冕服,先行望位禮,奉審省器·省牲後,回來齋宿。祭時前二刻,仍以冕服,詣壇行禮,承·史·侍衛,因留映花堂。詣壇所時,承·史服祭服陪從事,分付儀曹。凡諸執事,先詣壇所,儒臣中爲執事者,所重在焉,勿爲陪從,一體先詣。上命持入賡載詩科次,使光紹坼封讀卷,至元景夏製進詩,上曰,更爲讀奏。仍下敎曰,帶昭穆之意,詩如所見矣,然何爲等次最下耶?至趙明履詩,上命更讀之曰,何爲如是等下耶?至柳萬重詩,上曰,萬重想年老矣,猶能製進耶?光紹曰,雖老矣,尙能善於詩道,而如此應製無難矣。昨因猝遽,以未能盡意爲恨矣。上笑曰,然耶?諸詩皆以月字多,難押矣。諸臣遂退出。
上在昌德宮。常參·經筵,以代理停。
昧爽,有霜氣。
尹光紹達曰,明日國忌齋戒,再明日正日,此兩日常參,頉稟。令曰,知道。
又達曰,臣與右副承旨金相紳伴直矣,相紳以式暇出去,都承旨南泰良,左承旨吳遂采,右承旨鄭翬良,左副承旨宋昌明,竝不仕進。今日伴直無人。左副承旨宋昌明,所當牌招,而拘於廳規,不得請牌,何以爲之?敢稟。令曰,牌招。
尹光紹達曰,憲府連日監察茶時,事甚未安。除在外外未肅拜人員,竝卽牌招,何如?令曰,依。
尹光紹,以壇所言啓曰,壇所各處役事,萬分時急,以略干領役部將,勢難徧看役事,部將二人,加出董役之意,敢稟。傳曰,知道。
尹光紹,又以弘文館言達曰,新除授副校理林錫憲,時在忠淸道全義地,副修撰兪彦民,時在全羅道南平縣任所,經筵入番事緊,請竝斯速乘馹上來事,下諭。令曰,依。
又以侍講院言達曰,本院上番姑降入直,已至多日,事甚未安。新除授兼司書徐志修,書批已下,卽爲牌招入直。新除授司書金陽澤,時在京畿高陽地,書筵入番事緊,斯速乘馹上來事,下諭,何如?令曰,依。
傳于宋昌明曰,兵曹五軍門中,有皇朝人子孫,而有弓才與放鳥銃者,爲持機械,來待于靑陽門。
又傳于宋昌明曰,日勢已暮,皇朝人子孫,明日待令。
尹光紹,以吏曹言達曰,侍從臣罷散人員敍用時,前注書朴師訥·李顯祚,當入現告中,而來旣落漏,不勝惶恐。朴師訥·李顯祚,依例付標於敍用令旨中,何如?令曰,依。
又以禮曹言啓曰,來四月初八日,宗廟夏享大祭親祭時,永寧殿,遣大臣行祭事啓下矣。宗廟夏享大祭,旣已攝行,永寧殿祭,勿爲設行之意,敢啓。傳曰,知道。
又以禮曹言啓曰,昨年東萊府使,上送對馬島主,以通信副使駕船失火事,通報萊府書契,啓下本曹,而此不過通報萊府者,此等書契,未有回答之規,故置之矣。卽接東萊府使所報,則信使船失火後,島主旣呈書契於本府,則自萊府,回答其書契爲宜云。故遍考前後謄錄,則辛卯年信使時,副使卜船事,島主致問,自萊府,有回答之例。萊府所答書契草稿,令承文院措辭撰出,別定禁軍下送之意,分付,何如?傳曰,允。
又以禁衛營言啓曰,來四月當,五番左部右司屬忠淸道五哨軍兵,逢點實數六百五十二名,十四番海西騎士五十人步軍標下四名,已爲點閱整齊。來四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來六七月當,京畿軍兵,當爲連續上番。而係是農月,故依事目,六番中部前司屬五哨,則六月一朔立番,中部左司屬五哨則七月一朔立番。而當其番次,每於前月二十五日。京中逢點,二番三番海西騎士,一體調送,逐朔立番之意,兩道監兵使處,預爲知委,何如?傳曰,允。
又以御營廳言啓曰,今此下番騎士別破陣試才常格,從分數多寡,以廳所儲木綿面給後,單子書入之意,敢啓。傳曰,知道。
又以御營廳言啓曰,本廳屬海西十四番騎士五十人標下軍四名,已爲逢點整齊矣。來四月初一日,與東營入直十三番騎士替代後,舊番騎士放送之意,敢啓。傳曰,知道。
持平許彙達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴,而年滿者,亟令王府考案抄出,竝依麟佐子追坐例擧行。請慶昷遠地定配。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請李之陽遠地定配。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。槐院分館,乃是參下淸選,而近年以來,隄防不嚴,猥雜特甚。尹得相乃是戊申逆熀之甥侄也,其兄龜相,亦枳國子,則公議可見,而得相之猥忝槐選,事極驚駭。請尹得相削圈,其時主圈諸人,竝令罷職。初仕卽他日出宰之階梯,不可不愼擇。而穆陵參奉韓命玄,本以牟利之徒,不齒士類,及授齋郞,人多嗤點。南部奉事尹昌殷,爲人闒茸,行己鄙悖,濫通仕籍,有駭聽聞。當此淸仕路之日,如此猥雜之流,不可置之。請穆陵參奉韓命玄,南部奉事尹昌殷,竝令汰去。生民休戚,係於守令,則今當一初之政,尤不可不愼擇也,明矣。慶山縣監鄭錫長,性旣昏孱,政又解弛,吏橫民怨,謗言朋興,懦弱之目,至登於貶題,則其不治可知。新除授固城縣令李熙春,前任殿中,屢越署經,則其人地之不稱,據此可見。而除目之下,物情爲駭,當此擇守宰之日,如此之人,不可畀字牧之任。請慶山縣監鄭錫長罷職,固城縣令李熙春改差。向日李泰文書之出也,兪彦民之手筆書札,至稱心兄心弟,伊時禁堂,無不目睹,搢紳之間,尙今傳說,其締結非類,行己不謹之狀,據此可知,固不容復齒於玉署之列。而銓曹之循例檢擬,有若無故之人者,雖出於置嫌怨之意,而其在勵廉恥之道,不可置而不論。請副修撰兪彦民,削去仕版,吏曹判書鄭羽良,從重推考。新除授持平韓光協,時在全羅道務安縣任所,司諫院司諫尹志泰,時在京畿長湍地,正言朴盛源,時在全羅道錦山地。請竝斯速乘馹上來事,下諭。答曰,不從。尹得相事,韓命玄等五人事,竝依達。推考事,職在銓任,滌擬是也,況以德報之義,其何飭乎?此等之時,用私意滯擬者,宜飭也。下諭事,竝依達。
驪川君增書曰,伏以臣,愚迷做錯,自速臺評,雖荷容貸之至恩,只止問備之薄勘,私心悚惶,去而何極?伊時事狀,前已陳之,且於兩宗臣及臣弟臣驪善君壆之上書,備悉無餘。今不敢復事覶縷,仰煩崇聽,而要不免壞國體·紊等級之失,乞降威譴,以昭法綱焉。仍竊伏念,臣卽天地間一僇人耳。昨冬變故之後,便同負霜之蠅,俯仰跼蹙,自分爲聖世之棄物矣。曲被我聖上覆燾之恩,開釋之不足,而召見之,召見之不足,而又至有惻怛慰勉之諭,生死骨肉,與天無極。臣於是,魂愯神慌,感泣罔措,只知君命之不可以違,未覺畸蹤之卒難齒列,遽以承候起居,少效涓埃之意,仰復於筵中及陳情之疏,而況且嚮日朝參,寔爲我東方無疆之休,他不暇顧,冒沒入參矣。及至神識差定,始覺其大段徑先,且悚且懊,自不禁氷炭交中,戴聖恩而嗚咽,撫身命而怵惕。半死半生,無一分人世之念,撑結此恨,雖天日至明,亦何能盡燭耶?噫,看今之名忝璿籍者,莫不忻忻鼓舞於唐堯親族之化,而臣獨惴惴慄慄,若窮人無所歸。嗚呼蒼天,此何人斯?自是之後,閉門塊蟄,不敢以恒人自居。朔望問安之班,前後動駕之時,一未得趨造,義分缺矣,人理滅矣。到此地頭,雖欲速死無知,而尙不得矣,況可以兼帶之姑未卸免,晏然管攝於供享簿書之間耶?倘邸下,哀之憐之,體大朝曲庇之盛意,推平日敦敍之至德,俯諒微悃,不欲終棄,則區區所望,惟在於無關職務,只以所襲之君銜,隨力趨走於候問之節,亦涉唐突。徊徨囁嚅,今始冒萬死陳聞,臣罪尤大。伏乞离明,恕其情而察其由,先許兼任之鐫改,仍治臣失儀闕禮之罪,以副臣悲泣顒望之願,千萬血祝。臣無任云云。答曰,覽書具悉。卿其勿辭安心焉。
弼善林象老書曰,伏以臣,頃於諫省恩除之時,重致落傷,渾體撕撲,瘀血凝結,日夜叫痛,承膺無路,竟違嚴召,而罰止例勘,臣追思至今,惶隕無地。不意恩敍纔降,新命繼至。當此我邸下日開講肆睿學就將之時,昵侍書筵,仰聆巽音,是臣至榮至願。而墜傷之症,尙在危極,意外毒疔,又生足拇,毒氣蔓延,紅絲遍腹,其所刺痛,十倍前症,日施亂鍼,少無分效,以此病狀,時月之內,萬無跬步起動之勢。虛縻多日,跡涉偃息,病裏惶懍,不知死所,敢將疾痛之呼,仰瀆离明之下。伏乞邸下,俯諒臣病狀之危篤,亟削臣職名。仍治臣違慢之罪,以肅朝綱,以延殘喘,不勝幸甚。臣無任云云。答曰,覽書具悉。爾其勿辭,從速察職。
兼司書徐志修書,伏以臣,待罪下邑,幾及朞月,日與疲珉相接,目見其困瘁愁苦之狀,令人悲歎,而才慮淺短,終無一分所濟,孤負分憂之責,恒切若隕之忱。忽於匪意,伏奉今月十四日承政院成帖有旨,以臣爲兼侍講院司書諭旨,乘馹上來。寵光所被,吏民動色,銜恩畏義,久被久淹,昨纔來伏私次。而撼頓之餘,感病甚苦,昏昏委痛,殆不省事,末由出肅恩命,以效延頸之忱,伏枕惶蹙,不知所出。臣不得已冒控至懇,恭俟嚴譴。伏乞离明,俯垂矜察,亟削臣職,俾得安意調息,仍治臣慢蹇之罪,以肅頹綱焉。臣在任所時,伏聞我邸下,受大朝明命,代理機務,以舜攝堯,重華允協,親政之勤,裁決之明,已孚中外之聽,咸頌重明之盛。邸下旣當其初,伏願悠久不息,以副萬民之望也。周公之戒成王,乃有無逸一篇,而敍列古之仁聖哲王,壽古永年,享國久長之道,皆由於所其無逸。周公豈故爲附會之說,以誘其君哉?誠以其謂自應如是也。我聖上,已近耳順之年,而視聽亦少衰,亦由是道也。內無聲色禽酒之娛,日接大臣侍從,論道講治,斯豈非周公無逸之道哉?故其效驗之着〈實〉如此,此皆邸下之日親見而取則者也。臣曾侍書筵,伏見講規,一日再筵,課程甚嚴,今又兼之以萬機之緊,竊於一日之內,殆無一時閑隙也,稽以人情,宜若難堪。然而天之生斯人,必授之職,此則邸下之職也。克修厥職,乃所以敬天,而祈天永命之本,實在於此。伏願邸下,懋哉懋哉。若夫事物紛急之會,苟生厭煩不堪之念,則此心,已自先動,而不勝其勞弊矣。夫有國有民則事不可息,而徒自動心,則心已多用,事愈繁而神愈疲,或至於生病。古之庸辟,以逸豫廢事,遂至於荒亂者,固不足論,而其勞於務,以至於生病者,亦非所謂無逸之道也。猶其酬酢萬變而樂在其中,形勞而神不疲然後,吾心常安,而事物,亦隨應卽無,安有暇隙,不覺其繁。漢光武之言曰,我自樂此而不爲疲者此也。馳騁弋臘,勤則勤矣。聲音酒色,樂則樂矣。而苟有好此,則形與神俱廢,氣與精俱竭,伐性戕生,而不自覺故聖人戒之以心耳。所以敎人無逸之道則曰游於藝。藝者,禮樂射御書數是也,外此則皆不當游者也。六藝之中,樂則古之所以成人之德者,今不可考。射則古之所以觀德取士者,而非君人所自爲。御者,今無所施。數者,有司之事也。今邸下之所當游者,惟禮與書也。禮者天理之節文,人事之儀則也。事親奉先,御家接下,皆有節文,行止坐立飮食言語,皆有儀則,此皆人生日用而不可離,講究體行而不可廢者也。書者,今人或以爲寫字者,非也。古者,始制文字,字每甚少,皆多假借通用,故凡有文書,曉解甚難。六藝之六書,所以敎人曉解文義也。爾雅之訓誥,後世之字書,皆其餘流也。今則先儒之訓釋旣明,無甚難曉之字,其游於書藝者,惟是讀誦而究其義理而已,玩索書體於身心而已。其曰游者,譬如魚游水中,終日往來循環,而終不離於水中也。如或動不以禮,則動時不游於禮也。食不以禮,則食時不游於禮也。一日不讀書,則一日不游於書也。讀書而不能體行,則終身不游於書也。且游之一字,亦有游泳自樂,終日有事之心情,安閑之意,若或拘束而不樂,則非所謂游也。是故,非內主於靜,則不能不隨物而動。行禮而不察其理,讀書而不知其味者有之,惟其視聽言動,終日接事物,而其心常靜,無膠擾之患然後,居之安而行沛然。是故,大學曰,定而后能靜,靜而后能安者,此之謂也。或當事務紛急酬應極煩之際,此心但覺微動,則且須放下事物,而凝神靜坐,游心於昭曠之原,使方寸澹然虛明然後,徐更應之,勿使一物,累吾靈臺,則燭理明而應物無錯矣。故曰,惟靜可以制動,惟簡可以滌煩。是故,外動而內靜者,乃爲無逸悠久不息之道也。臣不勝耿耿愚忠,略效芹曝之誠。伏願邸下,勿以人廢言,而留神省察焉。臣無任云云。答曰,覽書具悉。憂愛陳戒,言深懇切,余甚嘉尙,可不留念焉?爾其勿辭,從速察職。
上在昌德宮。常參·經筵,以代理停。
世祖大王忌辰齋戒。
宋昌明達曰,大司憲沈錥,執義閔遇洙,掌令宋能相,持平韓光協在外,掌令丁喜愼書批未下,持平許彙呈辭。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于宋昌明曰,皇壇守直,至重且大,名以壇直甚輕,皇朝人子孫中,取才爲守僕。此後觀武才試才時,一依武藝廳例,許射試有闕,則守直中官,報兵曹,漢人子孫中擇擬受點,料布一依他守僕例,令該曹擧行。
備忘記曰,皇朝人子孫試才時,訓鍊都監別武士鄭來周,柳葉箭三中四分,特爲加資,牙兵王斗輝·王興石,鳥銃三中五分,竝直赴殿試,漢人哨官田萬夏·鄭翊周,令該曹右職錄用。
傳于宋昌明曰,儒臣持資鑑入侍。
傳于吳遂采曰,下敎之後,侍坐次對,只一次爲之,雖値國忌,次對爲之,曾有其例爲之事,分付。
江華留守沈䥃書曰,伏以臣,姿材駑下,尺寸無可取。而伏蒙我聖上,謂臣兄弟,先臣之子,追念簪履之舊,不忍終棄,特加甄錄驟躋卿貳。恩山德海,欲報罔極,區區所自期,惟在於生隕死結。而衰門薄祚,涯分已溢,常恐過福之災,或至於羞先臣而辱聖簡,日夕惴慄,如集于木。不幸今者,臣弟鉍,僥倖參榜,卒陷大僇,諫章堂書,一時竝發,其爲言,有非人理之所忍聞者。而繼伏聞大朝下敎,辭旨絶嚴,闔門聚首,震惶罔措,實欲卽日滅死,而不可得也。嗚呼,父子兄弟,同氣異息,吉凶榮辱,理無異同。今鉍之所坐罔測,古今所無,不但渠之一身,誅滅不足,臣之兄弟,皆不可自齒人數,擧顔於天地之間。議者之所以爲言,至於此極,則朝家處分,固宜如此,而本事委折,旣與人言,全不相近,實有萬萬冤枉。而臣若徒懷猥越之懼,囁嚅顧畏,不一陳暴,抱此至痛,泯默沒身,終自阻於日月容光之下,長爲含冤不瞑之鬼,則豈不有累於聖世慈覆之仁化哉?此臣所以叩心抆血,仰首哀號而不知止者也。噫嘻,戊申凶逆,千古所無,而逆魁維賢,尤爲窮兇極惡,至今思之,有血氣者,孰不欲食肉寢皮?而不幸出於同姓之族,雖曰寸外疏遠,臣等憤痛之心,萬倍於他人矣。今忽以養子二字,加之於臣之同氣,臣聞來,肝膽顫掉,不忍一刻耐住,而猶未能抽刃剚腹,以泄此痛。則噫嘻,頑亦甚矣。前後處分,俱出特敎,而昭載於政院日記,可以按覆,而臣敢冒萬死略擧其槪,伏惟离明,少垂矜察焉。丁未十一月間,靈原府夫人,以立後事上言。其後常參時,大朝以其上言,詢問大臣,而諸大臣,俱以國舅奉祀,不可不許之意上達。則大朝下敎於先臣曰,維賢年太少而議繼後,事非常例,而今觀府夫人上言,欲及其生前見維賢之有後,情理可悶。右相方入侍,人倫大事,不可不劾定,而卿子,早晩不可不許薦,是許之則無寧趁府夫人生前,許之爲宜矣。先臣對曰,維賢,於臣有袒免之親,且其年,纔踰三十,後娶數年,而遽議立後,事甚輕率。故臣,以決不當如是之意,縷縷言及矣。忽有此上言之擧,誠莫曉其由,今以稚弱子事,至領議大臣之命,而繼有登對時,稟處之敎,臣不勝惶悚之至。大朝又下敎曰,繼後太早,而府夫人情理切急,事勢誠非獲已,國舅繼後,事體重大,依府夫人上言,特爲立後,可也。蓋其前逆魁,以此事,屢請於先臣,而先臣終始牢拒,故遂至於府夫人上言。蓋欲藉重於國舅奉祀,以動天聽,而大朝,以惠陵本家之故,有此許施之命也。先臣,於其時,顧念事體,雖不敢强事於前席,而翌年正月,先臣奉使赴燕,逆魁連在潭陽任所,初無禮曹立案事,而臣弟年纔十三,在於臣父母之側,而未嘗暫離矣。三月逆變出,而逆魁就拿,臣母卽日上言于當直,請還收前日下敎。而上言翌日,大朝下敎曰,昨視貞敬夫人安氏上言,其子廣金,尙未禮斜於維賢云,爲先還收前日下敎事判付矣。所謂廣金,卽鉍之乳名也。前後事狀,不過如此,其許其收,皆出聖敎,一一具載於政院日記。當初苟有立案成書之事,則必在於春曹置簿,焉敢誣也?夫人之大倫,莫重於父子,君父一言之下,萬事皆可立定,而獨於繼副則不然。雖有朝家處分,必待禮曹立案而後,始許而父子,國家法例之嚴重,此可見矣。未書立案之前,不成爲父子,故其時臣母上言,備陳當初不許之本意,及筵敎後不書立案之實狀。則大朝於判付,亦不下罷養二字,而直敎以還收前日下敎者,亦已洞察其初未定名故也。今此朴起采之達辭,金善行之書語,全沒其初不禮斜一款。臣母之上言,聖上之判付,竝在於逆魁就拿之初,而又皆變幻其事實,有若年幼倖免,追後上言者然。未諳委折,何其容易言之若是耶?旣未禮斜,卽收前命,則臣弟之身,固自如也。逆魁之於臣弟,其爲寸外遠族,亦自如也。何以勒稱爲養子,何以誣脅曰年未滿而幸免攸司也?苟曰當初許施之敎,雖卽還收,終爲渠平生之累云爾,則實有萬萬不然者。人家繼嗣之法,合則爲天屬,離則爲路人,離合之際,間不容髮,雖其私自與受,成書禮斜者,若有故還罷,則父子之稱,元無所施。況臣弟,以私則未嘗受命於父母也,以公則未嘗立案於儀曹也。伊日筵敎,只是未及擧行之事而已。勿施還收之事而已,則所謂養子云云不忍聞之說,顧何所據而勒加之於不干之臣弟,豈不爲窮天極地之至冤乎?噫,臣弟長成以來,亦嘗屢占大小科解額,而曾無一言之相及,獨於今當倖第之後,忽地汚衊,靡復餘力,此又臣之所未能曉也。嗚呼,人言罔極,家聲盡墜,此冤未解,則生無以自立於人世,死無以歸見於先臣。衷情所迫,不得已追提往事,而欲言先涕,肝腸如裂。伏乞邸下,俯念臣等冤酷之狀,亟令考出大朝前後處分,以洗冤鬱,則臣雖滅死,萬萬無所恨矣。至於臣私義之不可一刻仍冒於職次,不待臣之畢辭,而亦必睿明之所洞燭。懇乞卽賜鐫削,俾得以退守拙分,粗靖私義,不勝幸甚。臣無任云云。無批答,而九日大朝處分,有削職之命,其書則勿施爲敎
二十八日二更,上御歡慶殿。儒臣持資鑑入侍時,左承旨吳遂采,校理李奎采,修撰任,假注書李尙允,記事官蔡濟恭·黃仁儉,右副承旨金相紳,追後入侍。承·史進伏訖。上曰,戊申日記,在政院,注書出去持入。遂采曰,丁未十二月日記,亦當睿覽矣。竝爲持入,何如?上曰,依爲之。臣尙允出,持二冊還入敬進。奎采讀,自後晉開運二年而讀終篇。讀自天福十二年春正月,劉知遠,聞河重建降蜀,止道使聞,至發山南兵三千七百赴之。奎采又讀自契丹主,遣右諫議大夫趙熙,止終效檢校太傅。又讀自壬寅契丹主發大梁而讀終篇。上曰,明日國忌正日,而備局本司坐起爲之乎?注書出去問啓。臣尙允承命回答曰,問於備局,則國忌正日,百司廢坐,故本司坐起,大臣已出不坐令云矣。上曰,知道。奎采奏曰,大報壇有事之時,講此夷狄凌中國之文,臣心不勝激仰矣。上曰,然矣。今觀史牒,予多感慨,而契丹則猶撤去矣。奎采曰,臣伏讀史冊,至飽食安坐語,不覺顔厚之發騂矣。臣以職事言之,出入經幄,今幾年間,而飽食安坐,無一事仰輔聖躬者,臣之愧負,已極萬萬。而今自大臣,下至末僚庶官,擧皆飽食安坐,若無一事一職之幹當修擧,則亦安辭安飽之譏乎?伏願殿下,董飭百僚,各率其職,俾不至安飽之歸焉。上曰,儒臣所達誠是。此孟子告宣王之意矣,此正君臣自强處也。今日悠悠萬事,徒事玩愒,無一擧職者,此誠可憫矣。以備局次對言之,當初入參之諸堂,漸不如前,今則不備十員,予實嫌然矣。侍坐以對,代理後,可幾次乎?遂采曰,一次矣。上曰,次對則雖値國忌,曾有稟行之規,故予則以爲必當爲之。而聞本司坐起,亦爲不坐云。一朔二次少之之意,果安在乎?予實慊然矣。曰,臣頃聞皇壇增修之敎,而不勝感歎,而又伏承今日下敎,臣心尤不勝戚戚矣。自强之敎,旣下前席,而殿下自强之道,唯在物來順應,各當其道而已。殿下自强處,尤爲觀感於東宮,而至若玩愒成習,則董飭之而已,抑刷之而已。伏願殿下留神焉。上曰,所達,是矣。奎采曰,侍坐次對之規,豈不美哉?此三代所無之盛典,雖以一月五六次爲之,有何不可?而東宮觀感之道,尤爲甚大矣。上曰,予則心有所慊然矣。曰,雖使東宮,終日侍坐,不爲裁一事·出一令,而皆斷自大朝,不知不覺之中,資益必多矣。上曰,何益之有?仍命遂采書之。傳曰,下敎之後,侍坐次對,只一次爲之,雖値國忌,次對爲之,曾有其例,爲之事,分付。上曰,注書持此日記及傳敎,出置政院,而傳敎則卽爲頒布,可也。臣尙允傳命後,還爲入侍。上命遂采,讀江華留守沈䥃書訖。上曰,儒臣之意,何如?奎采曰,臣雖聞江留書入,不見書本矣。今始詳聞書語一通,則殊極猥越肆然矣。此可謂大事矣。以其書中語意言之,殿下旣下成命,而大臣亦許承奉,則禮斜之出否,非所可論,而爲其養子者甚明,初不爲養子,後何有請罷之語?其以請罷二字觀之,其爲養子則明白無疑。而維賢伏法之後,自上又許罷養,則鉍之自處,當廢擧業不赴,而今旣不然,鉍果登科,而又爲拔榜。則爲其兄者,事當澟惕覺悟,伏俟朝廷之處分,而乃敢煩入文字,如是分疏,極可駭然。此路若一開,則國家之堤防不嚴,而壞損者多矣。臣不勝寒心。而沈䥃則不可不罷職矣。上曰,下番之意,何如?曰,臣則與江留,有所嫌礙,不敢獻言矣。上曰,此則過矣。義理所關,不可不言也。曰,旣無朝禁,則科榜拔否之節,臣未能解,然知之,而鉍之自處,則不善爲之矣。上曰,承旨之意,何如?遂采曰,臣於此事,亦遇人,必問鉍之處義如何,則可以得當云,而終未聞的論矣。此事若在史牒,則亦不知何以論斷矣。然鉍之自處,至於自廢,則亦有至難者。人將曰渠以維賢之子,自廢故不赴試云爾,則揆以人情,豈不萬萬窮迫乎?以此自處,則不但渠之一身爲棄人,爲其子孫者,亦豈自立於世間乎?此非關於黨論也。其所處義何以,則可以合宜,臣亦實未可知矣。上曰,承旨所達,儒臣以爲何如?奎采曰,此何等義理所關,而寧欲驅人爲逆魁子乎?臣有一言申明者。一日而爲維賢養子,則在鉍有一日之累,一年而爲維賢養子,則在鉍有一年之累。未罷養前,爲維賢子者,雖三尺童子,皆知之,此義理之不難,明也,今日渠雖罷養,豈可以已罷其養而自同平人,出入科場乎?倫理所關,自廢外,無他道理矣。宰臣之分疏,極猥越矣。曰,罷養之後,雖爲路人,蓋未罷養前雖一日,旣有父子之名,若不然,今豈有可論者?上曰,俄者承旨所達,過矣。予非謂以鉍,謂當以維賢子自處也。旣有一時父子之名,則其痛心,當如何,而自同平人赴擧者,豈不爲非乎?若鉍之子,赴擧決科,則視鉍,何如?曰,有間矣。上曰,金善行書中,起辭過矣。沈䥃陳書,亦非矣。若鉍之子,爲父訟冤則可矣。奎采曰,此亦不敢矣。上曰,揆以分義,此亦如何矣。曰,承旨所達人情豈不切迫之說,亦似然矣。上曰,鉍之道理,閉戶自廢外,無可言者矣。於其兄,少無所礙乎?奎采曰,非謂以鉍爲有罪也,特其倫綱之不可不嚴,而若其兄則尤何有一毫相干乎?此事關係至重,故張皇訟冤,自歸肆然矣。上曰,儒臣先退,他承旨入侍。奎采··遂采等趨出,史官亦爲少退於殿門外。臣尙允出,與金相紳及濟恭·仁儉,更爲入侍。上命相紳書之。傳曰,義理之重,彼此矛盾,卽一朋黨也。於皎然處,其若循同,豈有黨習哉?此等處,爲其君者,若不嚴隄防,何能正君君臣臣之義哉?頃者沈鉍事,非曰以鉍爲維賢之子而然也。雖收其命,收命之前,鉍爲其子,於渠之道,今雖爲他人,當痛心往事,不敢自同常人,義理當然,豈忍挾試紙赴場中?故儒臣上書中,起辭雖過矣,於本事則曰辭嚴義正,而從之者,蓋所以嚴堤防也。爲其兄之道,以儒臣起辭雖痛心,於鉍事,豈敢張皇?況處分在其君者乎?其所下語,俱涉無嚴,今則與鉍同歸,亦何義理?以此觀之,堤防之不嚴可知。下詢之際,此等義理,其何難知?而敢置於疑似之間。此非他也,亦一舊習。下番儒臣,鉍之自處,旣曰非也,而下款所達,亦涉依違。噫,若此不已,世間公言,何時聞乎?初則其欲下詢大臣而處之,更以思之,此等義理皎然處,爲其君,不能決之,義理何時定?紀綱何時擧?江華留守沈䥃上書勿施,特施削職之典,而承旨吳遂采罷職,修撰任遞差,以示嚴堤防·懲黨護之意。當初達辭中,只言注書所言,沈鉍可謂遺本取末,當該臺臣宜遞其職,而旣已違牌例罷,雖不下敎,爲義理,不可不竝諭矣。諸臣遂退出。
上在昌德宮。常參·經筵,以代理停。
世祖大王忌辰。
有政。
南泰良達曰,明日常參,取稟。令曰,停。
南泰良達曰,今日政,承旨有闕之代,以在京無故人差出,何如?令曰,依。
金相紳達曰,次對爲之事,命下矣。兩司當爲進參,除在外·書批未下外,大司諫尹得載,獻納崔成大,持平許彙,竝待開門牌招,以爲推移入侍之地,何如?令曰,依。
金相紳達曰,掌令丁喜愼書批已下,卽爲牌招,以爲推移入侍之地,何如?令曰,依。
金相紳啓曰,卽者備邊司郞廳來言,大臣·備局堂上,依下敎來會矣。傳曰,詣閤。
南泰良達曰,吏曹參判李天輔,參議沈星鎭,牌不進推考徽旨及罷職令旨,今方捧入,而開政命下之後,不卽擧行,事甚未安。參判李天輔,更卽牌招開政,何如?令曰,依。
以吏曹參議沈星鎭,牌不進罷職令旨,令于南泰良曰,只推,牌招,卽爲開政。
南泰良達曰,開政卽爲擧行事,命下矣。吏曹參議沈星鎭,承牌來詣闕外,而卽今更漏已深,望筒出納之際,必致達曙,待開門,使之入來開政,何如?令曰,卽爲開政。
傳于金相紳曰,開政卽爲擧行。
吏批·行判書鄭羽良呈辭受由,參判李天輔牌不進,參議沈星鎭進,右副承旨金相紳進。
兵批,判書金尙魯呈辭受由,參判金尙星受由在外,參議柳萬重入直進,參知金時粲未肅拜,右副承旨金相紳進。
吏批啓曰,判書鄭羽良呈辭受由,參判李天輔牌招不進。小臣獨政未安,何以爲之?敢稟。傳曰,只出緊任。以鄭必寧爲承旨,李光溭爲掌令,崔昌愈爲漢城判官,李徵淳爲固城縣令,徐敏修爲慶山縣令,朴師訥爲注書。兵批啓曰,同知中樞府事崔萬奎,年老病痼,無望供職云,西樞雖是閑局,不可虛帶,今姑改差,何如?傳曰,允。以丁喜愼付副護軍,任·沈潭付副司果。
傳于金相紳曰,世子侍坐次對,一朔一次爲之,而待下敎擧行事,定式。
傳于金相紳曰,傳下敎之際,有做錯之失。當該中官,從重推考。
南泰良,以弘文館言達曰,修撰李垍,自鄕上來,卽爲牌招察任,何如?令曰,依。
南泰良,以壇所言啓曰,皇壇油遮日,雖日夜縫造,恐有未及之慮。而卽今雨勢如此,無以露處造成,事甚渴悶,欲得訓局北營大廳,而營門,與他公廨有異,卽爲許借之意,分付,何如?傳曰,允。
南泰良,以成均館官員,以同知館事意達曰,今三月初三日,儒生課試,今月內無故日退行事,曾已申達矣。大提學未差,行大司成趙載浩受由在外,今月已盡,限內不得設行之意,敢達。令曰,知道。
掌令丁喜愼上書曰。伏以臣,年衰病痼,志慮摧殘,言責之任,萬不近似。千萬夢寐之外,忽承柏府新命,臣驚惶感激,固當趨承,而素患痼疾,挾感添劇,症情危惡,萬無奔走供職之望。方今离明繼照,萬物咸造,擧國含生,拭目延頸,而末由進身,少效犬馬之忱,臣尤死罪。伏乞亟削臣職,以安私分。臣於乞免之章,不暇他說,而謹以目下事,尾陳焉。近來科場之不嚴,實關紀綱,至於今番聖科而極矣。大朝處分之後,國綱可以振刷,士習可以懲毖,不勝欽仰,而臣愚竊以爲,論罪於犯罪之後,不若禁之於未犯罪之前也。科場亂雜,專由於隨從之多入,一人呈券,十人隨之,擇得豪健之漢,擔負書冊長木等物,作爲先驅衝突而入,披靡蹂躪,死傷相續。若不及時而變通,則此非細憂也。照訖之法,搜索之禁,自是舊典,自先朝,已有申明之事。而照訖,則一人圖出十件,使濫雜依舊,場屋之間,便成書肆,法久弊生,終難修擧。矯今之弊,莫若使擧子,各持試紙而入,若有不持試紙而入者,則使禁亂官,勿許入場,若或犯科,則嚴立科條,從重論罪,使不得容私。則雖或有其間奸僞之弊,必不至此之雜亂,而庶無死傷之患,亦不待搜挾,而書冊必不如前日之多入。前頭有大比之科,而監試則場屋之闊狹,入門之難易,比於禁苑設場,又倍蓰而難矣。今番亦多死傷,則將來死傷之多,可坐而知矣。朝家,設禮闈以搜才,而便同驅入於阱坎之中,豈宜坐視其死而莫之恤乎?伏願邸下,俯詢群議而裁處焉。臣無任云云。答曰,覽書具悉,大朝業已下敎矣。爾其勿辭,從速察職。
二十九日巳時,上御歡慶殿。大臣·備局堂上引見入侍時,領議政金在魯,左議政趙顯命,判敦寧李箕鎭,訓鍊大將金聖應,摠戎使具聖任,漢城判尹申晩,右參贊徐宗伋,右副承旨金相紳,假注書李尙允,事變假注書鄭楺,記事官蔡濟恭·黃仁儉入侍。掌令丁喜愼,校理李奎采,副應敎金尙喆,竝追後入侍。諸臣進伏。東宮亦爲侍坐矣。在魯曰,雨餘日氣甚不佳,聖體若何?上曰,一樣矣。大王大妃殿氣候何如?上曰,差勝矣。在魯曰,連日徹夜引接臣僚,不知不覺之中,聖體必致傷損矣。上曰,近因無睡,多徹夜引接,而神氣則不知有損矣。在魯曰,湯劑連爲進御乎?上曰,連御矣。上曰,昨夜予諭於儒臣,而儒臣亦有所達矣。侍坐次對定式之後,諸臣豈不曰日次猶少,而今則解弛已甚,入參之員無多,此慨然矣。備堂中,衆所共知老病應頉外,無故不參人,竝從重推考。出擧條在魯曰,備堂中,或往壇所,或有身病不參,而吏兵判則受由矣。上曰,實有事故者似然,而壇所堂上,亦爲拔之,可也。在魯曰,無故不參者,不過數人,而至若徐命九,則亦不行公,自上降旨後,似可承膺矣。上曰,在前則分義不如是矣。在魯起伏奏東宮曰,眼候何如?王世子曰,差愈後一樣矣。在魯曰,比諸當初,雖有少勝之候,而猶不能如常,臣不勝伏悶矣。在魯曰,頃日入侍時,禁府公事取入者,尙未還下,故因此文案之未下,時未開坐云矣。上曰,然耶?當下之矣。在魯曰,移海文案,亦入未下矣。上曰,然耶?移海事,何時了當乎?卿則以爲贓事果何如耶?在魯曰,臣之子,旣案其事,而又有情勢,臣不敢仰陳矣。仍答曰,前平安監司趙榮國狀啓,以爲淸人持來禮部咨文,而大槪前番使行時,海蔘山海關入去之數,多剩於鳳城印文之數,今則雖免稅,自後定式收稅事也。觀其語意,不但在於收稅,必欲憑藉此事,竝行搜檢,一如鳳城之例。前期無窮之弊,不可勝言,此後入栅報單,必須詳錄無遺之意,嚴飭於使行及任譯等處。而至若關門搜檢,亦不可不審考事例,深思善處,請令廟堂商確,稟處云云矣。在前使行入去時,鳳城·山海關搜檢官出坐,故我國使臣,亦下馬而行,而所謂搜檢,不過循例照點而已。近以我國稅目之漸減,彼人多懷逞憾之計,每有此執頉生梗之擧。關門之搜檢,若一如鳳城之例,則前頭〈之〉弊,誠非細慮,而亦必有遷延日字,行未及期之患。歸時則雖少遲延,不至大害於事,而去時則入北京呈表咨,自有定限,不容少違,尤爲可慮。如前循例照點,勿爲搜檢之意,雖不可煩請回咨中,而卜物入栅時,報單數目斤量,必須無遺開錄,毋或相左之意,嚴加申飭於此後使行。而使臣入去時,令譯官輩,呈文關官,備陳重難方物及表文,將不及期之意,則彼亦念其所重,必不至曠日苛檢矣。咨文則爲先以領悉之意,循例成出,因便付送,宜矣。顯命曰,使臣,亦豈有不可自爲呈文之義乎?在魯曰,以此意,出擧條,何如?上曰,依爲之。出擧條在魯曰,俄者承文院來示公事,卽上年二月,對馬島主,以信使副船失火事,書告萊伯,故有此回書者也。未知緣何故淹置,今始回答,殊甚可怪,故問其由,則其時禮曹,認爲非可發之事而置之矣。其後萊伯,以不可無回書之意,報禮曹,故禮曹以此意草記,請令承文院撰出下送,此乃東萊府使答島主之書契也。臣等招問前例於禮曹該吏,則島主書契,曾前無仍爲闕答例云。應答書契,過周年,信使回還已久之後,今始修送,終涉異常,不可徒然傳給,勢當以其時,卽當回書,而以使行責應之紛撓,頓忘未果,以至于今。今有書不答,涉於歉然,故今始修送之意,令訓·別輩,詳細言及于館倭,而傳給爲宜。以此分付萊伯。其時禮曹堂上,亦難免不察之失,從重推考,何如?上曰,其時不卽爲回書,大段錯誤。而今旣過時,仍爲置之,似勝矣。在魯曰,倭人,於凡干禮節,雖細小不遺,甚爲苛察,渠若遂忘則好矣,而若或以終無回書發怒,而有責望之語,則我之答辭爲難。不如自我先爲進送,無失禮節,兼致謝解之語矣。上曰,依爲之。出擧條在魯曰,藥房保護,爲任甚重,而都提調一自下鄕,上來無期,長時曠職,誠爲可憫。自上,當敦迫催召矣。臣又伏聞日昨筵中元景夏且所陳達,而大抵當初大臣,旣不知其間委折,故不能備達於筵中,而至今皇恐不安,寧有極哉?以此實無承膺之望云。而且其時臺臣避辭,與臣所聞有異,臺言則不以爲李泰,擬百昌作書,而眞以爲百昌手書,若然則疑大臣,豈不太過乎?自上,下燭其委折,而各別敦召,則庶或爲變動大臣之道矣。上曰,如此事,盡稟于予,則非爲侍坐次對,公然爲予之次對矣。閔相之心,當然矣。閔相似有上來之日矣。在魯曰,判府事兪拓基,方在草土,而屢自行素云。此大臣,體雖豐碩,而中實虛脆,甚可所慮,而且有年位,自上當下諭用權矣。顯命曰,大臣若過爲澌毁,致疾難醫,則誠爲可惜,早爲恩諭,似好矣。上曰,此有前例,而予有思量者,當少待依爲耳。在魯曰,東宮眼候,尙未復常,蓋緣近日,多閱文書而致然,撙節睿覽,似好矣。上曰,此則元良,似難對矣。若以文書中不緊者,使中官讀奏云爾,則未爲不可,而國家機務,何可撙節繙閱乎?在魯曰,被閱文籍,終有妨於目力,故以存養之意仰達矣。顯命曰,代理後,臣有一事仰稟於東宮者,而事涉干恩,故未果矣。今始仰達矣。邸下,入耆社諸臣,宜施存問之典,而且大朝旣光臨耆閣,則情禮尤爲自別,而惠養之道,又乞言於老人,數行文字,特下德音,則事體誠好矣。上曰,此是矣。予未及下敎矣。存問處,元良似不知矣。老人或以酒食,或以乾物饋遺,爲存問矣。其欲以該曹傳給耶?欲以自內賜給耶?王世子曰,當自內下之矣。顯命曰,若以該曹出擧條下之,則是循例也。自內賜饋,則尤爲特恩矣。上曰,詩云無胥余子憎,此言眞實,而元良則多不早起矣。王禹稱待漏院記,諸臣鮮有讀之者矣。在魯曰,夙夜奉職,臣道當然,而政院獨爲如此矣。上曰,備局亦不似養老所,若欲夙夜奉職之意,則反勝於政院矣。顯命曰,誠如聖敎,而首相則精神筋力,絶異於人,非臣等所可冀及矣。在魯曰,行步而已矣,精力則已耗矣。傳曰,耆社諸臣,今則與前有異,而元良待耆舊之道,其宜禮待。王禹稱待漏院記,豈不云乎?備局,卽夙夜之任,以耆社之臣,責其奔走於代理之時,非元良老吾老惠養之意。備局堂上中入耆社之臣,特爲許解兼帶,以便其養。書不云乎?詢前黃髮。代理之初,此乃先務,次對時,勿拘常例,使元良,或召耆舊之臣,共問國事。顯命曰,耆社諸臣,旣承存問之令,而此不過五六人矣。推此而至於國內耆舊,亦當各別體念,無致其凍餒焉。王世子曰,當留念耳。顯命曰,邸下今當庶務之代理,凡政令施措,不可求之新奇,惟當淸靜無爲,而其所勉者,不過擇其典章中良法美制,遵而行之而已。今日仁聲仁聞,捨繼述何求乎?大朝仁政之大者,國無怨曠矣,邸下尤當深體矣。上曰,此過矣。予何有仁政,而亦豈無怨曠乎?顯命曰,年前特令京兆,抄出嫁娶過時及埋葬過期者,自惠廳及度支,恒典擧行,而仍行會八路,均惠凡三次,故仁聲至今洋溢。而其後間二年應行定式。今雖非其年次,而邸下當此聰聽之初,似當遵舊例,下布數行文字,以爲擧行矣。上曰,大臣所達,是矣。仍下敎東宮曰,汝則深處宮中,何知怨曠之爲可憫?此可用絜矩之道矣。仍下敎曰,承旨就元良前,書令旨。王世子仍呼寫之,令曰,婚娶過時者,埋葬過期者,顧恤,曾有大朝下敎者,雖定限之內,初當代理,令京外,依例擧行。在魯曰,平安兵使趙東夏,自遭臺言,連爲呈狀矣。渠雖武弁,臺言旣重,則廉隅不可不見,而臺言亦不可不顧矣。上曰,臺言何必深看?若以趙東夏,涉於偏論,則當用黨習律,而若不然而諉之黨論,不能用人,則何時用人乎?顯命曰,似當催促下送矣。上曰,然矣。上曰,昨夜處分,卿等見之乎?在魯曰,臣等已奉覽矣。上曰,此甚慨然。承旨·儒臣,有所陳達,而其求之往牒之說何如耶?在魯曰,鉍之赴擧,於渠極不智,此近日堤防不嚴之致矣。顯命曰,禮斜之出不出姑舍,旣下判付,則雖一時,爲維賢子之名,烏得免乎?然渠旣決科,則人言狼藉,必枳淸要矣。隨其兄而爲理學,豈不好哉?然朝廷之奪科,臣未知得當也。上曰,渠雖登科,將安用哉?顯命曰,若自廢,則是過人之行矣。上曰,雖給科,當枳於槐選,亦枳於仕路,以尋常士人老死,於渠豈不佳哉?故特拔科耳。顯命曰,鉍之伯兄,勸鉍廢擧業,而江留則强之赴試曰,不可以維賢子自處而廢擧業云云矣。在鉍不足爲惜,而因此而其兄,恐爲李匡德矣。此首相當預知之矣。上曰,此言是矣。金善行起辭,有此意思,不然,豈不大公乎?聖應曰,臣方待罪軍器寺提調矣,以職掌事敢達。本寺年年造弓,以爲需用於觀武才別試才,及或內入,凡於賞賜,皆自武庫進排矣。本寺待令弓子已盡,於今番別試才時,則亦多不足,故推移取用於軍門,卽今無一張見存者。在前如此時,或有三四百,或五六百張加造之例。就議於本寺都提調臣領府事金興慶,則以爲筵奏變通云故,玆敢仰達,而限三百張加造,何如?王世子曰,依。掌令丁喜愼所懷,人臣事君之道,廉隅雖重,分義甚嚴。刑曹判書柳儼,前後違牌,至於數十餘次,詞訟劇務,非但久曠可慮,分義道理,不可如此,請刑曹判書柳儼罷職。王世子曰,過矣。喜愼曰,臣年衰病痼,志慮摧頹,言責之任,萬不稱似,適當离明繼照之日,一瞻耿光,少伸延頸之願,死無餘恨。而一言纔發,伏承過矣之敎,臣何顔面,晏然於臺次乎?請命遞斥臣職。王世子曰,勿辭。奎采曰,柳儼再遭彈駁。重臣自處之義,與他有異,其所撕捱,事理固然。今若行公,則臺臣猶可論斥,而反以違牌請罷,所論殊不得當,且有失措之擧,不可無警,請掌令丁喜愼遞差。王世子曰,依達。晩曰,儼若不行公,則臺言又未知如何矣。然喜愼之失其擧措,不得頻入於筵席之致,此無足法也。上曰,此言公矣。上曰,侍坐次對所稟,出擧條者,只三百張角弓而已矣。在魯曰,可稟於大朝事,則不可陳達於東宮,故然矣。晩曰,臣則不無可稟者,而稍有異於所聞者,故方欲更爲詳細聞知後入稟耳。上命備堂,先爲退出。上曰,右承旨實病耶?相紳曰,鄭翬良聞以關格,危篤一宵,而今則向差云矣。仍奏曰,監察未署經人員甚多,而且當壇享,催促署經,何如?上曰,依爲之。仍命書之。傳曰,承旨有闕之代,政官牌招開政,新除授承旨,待下批牌招。出榻敎又命書之。傳曰,元良代理之後,凡入啓入達者,政院以其時承旨之意,或啓或達,此非徒斑駁,亦非代理之意。此後於戎政,則關係大段更張者,有事邊方者,及於刑政,則關係一律者,及或一律中稟裁減律者,竝入啓,其餘竝爲入達事,定式施行。傳曰,日記修正廳堂上洪啓禧熟馬一匹,李喆輔半熟馬一匹,任珽兒馬一匹賜給。郞廳趙章觀陞六,金覆·愼基度·李益普竝陞敍。李宜喆·曺命胤·金弘澤·李聖運·李重彬·南德老·李仁默·李廷重·朴奎壽·李仁采·羅㶷·丁志復·愼爾復·朴混源·李基德·趙虔晉·金聖祐·蔡濟恭·李堉·沈益聖·趙·金朝潤·李星慶·趙有臣·金時芳·李澤徵·朴玶·兪彦述·鄭彦郁·李陽泰·張澍,各兒馬一匹。盧賢鶴·鄭彙晉·李晉吉·任緯·趙世選·李載顯·李朝望·李運海·魏致寬·白鴻擧·李翼元·南雲老·任遠·南鶴老·李觀燮·李明祚·金光緯·閔師弘·朴必珍,各上弦弓一張賜給。其餘七百丈以下,竝勿論。東宮還入內次,諸臣退出。
二十九日未時,上御歡慶殿。承旨·儒臣入侍時,右副承旨金相紳,校理李奎采,假注書李尙允,記事官蔡濟恭·黃仁儉入侍。副應敎金尙喆,追後入侍。上曰,儒臣讀之。奎采讀,自天福十二年讀終篇。相紳讀自乾祐元年讀終篇。奎采曰,臣之入侍也,金尙喆未及入來,故不得備上下番入侍矣。今則招已入來,召入,何如?上曰,副應敎金尙喆使之入侍。出榻敎臣尙允出,與尙喆,同爲入侍。濟恭讀,自乾祐三年春正月,止洪建業之兄也。仁儉讀,自時中外人情憂駭,讀終篇。尙允讀,自廣順元年,止以宣徽北院使翟光鄴,兼樞察副使。尙喆讀,自初帝討河中,讀終篇訖。上曰,馮道何處,率百官出迎耶?此似預備矣。百官之備員,豈不難哉?其大節無足可言,而日記,質亦然矣。尙喆曰,但見一死,而質則賢宰相矣。上曰,資鑑,此下餘幾卷耶?奎采曰,似餘四卷矣。上仍命玉堂,先爲退出。上曰,注書出去,持入禁府啓目。臣尙允承命敬進。上命相紳書之。傳曰,今日取覽入東宮金吾·秋曹囚徒,則秋曹適無輕囚,而金吾雖輕囚,滯囚者多,竝特放,助元良,以省刑焉。時囚罪人柳仁植·丁國泰·李弘德·田光天·李海宗·徐瑞·李德成竝放送。傳曰,今日元良侍坐次對時,因大臣所陳,京外過限過期者,有顧助之勅,可見代理初,述事之一事,而此非述我也,卽繼述昔年盛德也。然以往事觀之,近於文具,至於婚娶,爲恥自隱者,亦不無焉。噫,簞瓢陋巷,顔子不改其樂。荊釵布裙,古傳美事,此豈羞恥事?其後若前,亦豈元良初政恤民之意乎?侍坐時,令呼寫,心忻之餘,諭此助政,令備局,另飭京外,俾有實惠。傳曰,旣命代理之後,豈有侍坐決務之事?而其時諸臣固請,予亦爲民國爲元良,欲見政治而强從,非徒侍坐決務。觀其代理,機務無滯,所決卽當,予則自此,庶可便養,而然今觀紀綱,又觀所爲,俱涉寒心。新次數十員備堂,今日僅備五員,所稟元良者,大臣陳達外,不過角弓加造一事。頃者强從,已自歉然,觀今日所爲,此非元良初政之不嚴,卽予恒日不能擧紀綱·勵群工之致,尤覺恧然,此何故也?諸臣觀國事,若家事,豈若此?而且古人記事象笏之意焉。夫感慨之餘,與儒臣竟夕,仍示慨然之意。吁嗟,大小臣工,洗滌恬嬉,恪勤供職,輔我元良。上曰,左副承旨宋昌明牌招。出榻敎
上在昌德宮。常參·經筵,以代理停。
下直,長湍府使金養一,陽德縣監朴敬行,忠淸水虞候申哲。
南泰良達曰,明日常參,取稟。令曰,停。
尹光紹達曰,大司憲沈錥,執義閔遇洙,掌令宋能相,持平韓光協,在外,掌令一員未差,持平許彙牌不進令旨未下。今日監察茶時之意,敢達。令曰,知道。
又以弘文館言達曰,本館上番姑降入直,事體未安。修撰李垍書批已下,卽爲牌招入直,何如?令曰,依。
南泰良達曰,檢閱李齊顯旣已付職,卽爲牌招入直,何如?令曰,依。
尹光紹,以吏曹言啓曰,今此大報壇親祭時,諸執事當以侍從塡差,而實職中,無以推移分排。時無職名人員,令該曹口傳付軍職,冠帶進參之地,何如?傳曰,允。
又以兵曹言達曰,去三月朔各廳堂下武臣等試射,連因有故,今已逾月,不得爲之之意,敢達。令曰,知道。
又以刑曹言達曰,本曹日次罪人柳顯之·朴時泰·金漢重·呂宗樞·趙正寬·李泰萬·奉化等,文案浩多,睿覽有煩,竝依例浮取,何如?令曰,依。
又以訓鍊都監言達曰,都監軍餉保米,乃是親兵糧餉,其所上納,自有定限。而全羅道靈巖郡丁卯條餉米,過限已久,終不上納。故昨秋發關査問於本道兵營,則回牒內,本郡軍餉保米及田稅,上年三月初十日康津前縣監兼任時,裝載於靈光地土船,定監色發送,而終無尺文來納之事,極爲驚駭。探問沿海各邑,則扶安囚推罪人,咸平敗船色吏所告內,靈巖稅船,六月初九日,到扶安飛梁島前洋,與咸平稅船同立。而咸平船致敗,靈巖船不知去處云云。旣無他致敗明證,則不可以敗船罪人之言,謂之眞敗。且以本郡守拿問時供辭觀之,本船格卒,變姓名者及穀物卸下作錢之船主,自本官,別加廉探,祕報監營,方爲捉囚,未及推覈云。船漢等,假稱漂風,全船偸食之狀,明白無極。莫重軍餉,不可以船隻無去處之故,仍爲經年不捧。曾於乙丑年間,求禮縣都監納癸亥條保米所載船,致敗於通津祖江,而船隻去處,終未査得,故令本官,依數上納事,覆啓施行矣。今此靈巖郡丙寅丁卯兩年條保米,違越事目,過期裝載,至有連年致敗之患,極爲可駭。不卽摘發馳報之該邑郡守,雖自戶曹,草記拿處,當初濫載石數,逢授不實船人之守令,終不可置而不論。令本道,指名現告拿處。而此是本邑當納之物,依求禮縣例,丁卯條未納餉米八十八石一斗五升,使之依數上納。保米次知鄕色等,節晩收捧,過限裝發之狀,亦極痛駭。令本道兵營,各別重棍,以爲懲勵之地事,竝爲分付,何如?令曰,依。
又以忠勳府言達曰,戊辰十一月初四日,本府堂上靈城君朴文秀所啓,丁卯春自上親臨忠勳府時,以嫡長忠義衛爲人,勝於前日爲報。而其時豐原府院君趙顯命陳達曰,近來閑雜人,得爲正職者亦多,功臣子孫,豈下於彼哉?曾者靈城君朴文秀,以守衛官之窠,特開功臣子孫筮仕發身之路矣。其後銓曹,寢不擧行,事甚未安。此後各別申飭,何如?自上下敎曰,此後依前定式調用,而銓曹若不擧行,該府草記,可也。以此出擧條,申飭該曹後,自本府,書送嫡長三人於銓曹,卽差典獄參奉矣。大抵守衛官,自先朝,以五義衛嫡長差出矣。其後有勢士大夫,公然圖占守衛官,而無勢功臣子孫,未免見奪。其後臣陳達復舊,因以依前調用事,仰達定式,而銓曹不卽擧行,心常慨然矣。今因大臣陳達調用,而若於每都目調用,則當此人多窠窄之日,不無大濫之弊。若一番調用而止,則亦非臣等仰達之意。此後則嫡長一人,爲參奉準朔陞差後,更以嫡長三人,依前書送於銓曹。則不過三年一差,甚非難事,此後典獄禮賓參奉中,已差之人,滿朔陞差後,自本府,可合三人,依前書送銓曹,則勿論典獄禮賓,擬望差出,事甚便當。非但臣意如此,大臣曾欲陳達,而今有身病,登對未易,使臣仰達矣。上曰,依爲之事,傳敎矣。今番都政時,嫡長三人,依定奪移文書送矣。典獄禮賓,俱有窠闕,而本府書送嫡長忠義衛三人,銓曹,終不擧擬,殊非定奪之本意。當初傳敎中,銓曹,若不擧行,該府草記,可也。以此出擧條,申飭事下敎,而傳敎,申飭之下,銓曹之終不擧行。揆以事體,不可無警責之道,該曹當該堂上,推考,申飭日後,何如?令曰,依。領議政金在魯,左議政趙顯命箚曰,伏以昨日次對,諸臣多不進參,雖入侍者,別無建白,草單備文而罷,此皆臣等無狀,不能振勵董率之致,惶愧之極,若無所措。況今早霖彌月不霽,兩麥已病,夏旱已徵,天之降災,亦莫非臣等之故,臣等何敢自安於位次也?伏乞卽命斥退臣等,改卜賢德,以濟國事焉。臣等卽伏見昨下傳敎,世子侍座次對,一朔一次爲之。而待下敎擧行事,定式矣。臣等於此,竊不勝悶迫抑塞之至也。始殿下不忍堅拒群下苦懇,勉許一朔兩對,臣等之心,尙以間闊爲病。曾未幾何,減其一次,減之不足,又使之待下敎擧行,若無下敎,則是將終月而不得一睹天顔矣。一殿之內,兩聖同臨,元良從傍裁稟,殿下隨事指揮,譬若兩輪在天,萬物昭明。此在殿下,爲天下之至樂,在臣等爲平生之快睹也。雖日日爲此,宜不厭其數,而乃反有此命,臣等愚昧,誠莫曉聖意之所在也。噫,有愛日之誠而親不許溫凊,則爲子者之心當何如也?臣等無似,雖不足比數,殿下,獨不念二十年狗馬之舊而忍爲此也。然此特臣等情事然耳。第以國事言之,我邸下雖睿質天成,裁斷如流,事須經稟於殿下,然後可擧而行之者,十居五六。而因兩對稀曠,多有稽滯,卽金吾滯囚一事云,他可推知。兩對而尙患如此,況一對而待下敎始行乎?一日二日,將使萬機叢脞,庶績不徵,其爲害,有不可勝言者矣。雖使臣等,每日登筵,碌碌隨逐,無所獻猷,不過如昨日之爲。殿下所以厭薄而棄絶之者,固其宜也。而涓滴襪線之補,視宦官宮妾,則猶或有間矣。伏願聖明,更加三思,上念國事,俯矜群情,還收新命,依前擧行,千萬幸甚云云。答曰,省箚具悉卿懇。往者重臣之章,已爲下敎,所重猶然。卿等有何此擧乎?是豈代理之意哉?噫,元良代理之後,心欣熟習,當初侍坐之命,已自慊然,況此時乎?昨日以後,益爲慊然,正若古人見所見而去者也。今之世道,今之紀綱,已知矣。已知矣。一次之命,深自靦然,況復再乎?深慨重臣向日筵奏,其何瀆予?卿等安心休辭,善輔元良,快滌時習。仍傳曰,遣史官傳諭。
應敎金尙喆,副校理李奎采箚,伏以臣等,伏見大朝傳敎之下政院者,則有世子侍坐次對,一朔一次,待下敎擧行之命,臣等抑鬱之忱,姑不暇言,而仰惟睿念之缺然,尤當如何?邸下代理之後,大朝之引接廷僚,只有此賓對二次,則大朝之隨事敎誨,邸下之稟裁機務,專在於此。而雖以去月言之,望日日次,適値文廟酌獻之時,未免頉稟。故臣等於前後筵對,以一朔二次,決不宜停廢之意,有所陳達,輒蒙大朝之允可,豈意今日,乃有此敎耶?噫,一朔二次,群情,猶爲缺望。而今則二次爲一次,亦必待下敎而擧行,則群下進見之路,從此愈疎。而邸下於大小裁決,亦無卽席仰稟之道,豈非悶迫之甚乎?臣等之號籲大朝,只有入對一路,而入對遲速,未易期,愚衷耿耿,不能按住,敢陳一箚於离明之下。伏願邸下,積誠懇稟,請寢去夜傳敎,仍前定以兩次,千萬幸甚。取進止。傳曰,向者重臣之章,雖有所重,已有下敎。今者儒臣之箚於元良,知代理之意。而但職在儒臣,當引經擧義。今者代理,爲我靜攝,已承命代理,爲其子請父苦乎?此等義理,予雖涼學,曰欠於義,此豈元良稟予者?亦豈下答者?以下敎給之,以便元良之心。
吏曹參判李天輔書曰,伏以臣以庸極極陋之身,處至艱至險之地,了無報效,徒積危懼。每欲瀝血哀籲,以冀鞶帶之恩,而大政愆期,屢有催促之命,挨過至今,大政已行,不於此時祈免而更待何時乎?惟我大朝,不知臣不當擢拔是職,豈但使臣,徒飽厚廩,榮其一身。而冒據匪分,今且十朔有餘矣。其所爲政,不過東塗西抹,牽補罅漏,以效世俗之爲而已。臣之本意,用人務欲至公,而至公之中,有不可不嚴者,堤防是耳。非公則無以進人才,非嚴則無以存國綱,二者竝行而後,國其庶矣。臣自受命以來,怵然惟懼二者之失其道。苟非關係堤防,不容低仰者,則煞費商量。凡政注寧失之於廣,不欲其狹,而不知臣者,或責其不盡恢滌,又病其不守界限,俱非臣之本意。臣於此,豈不阨且悶哉?臣旣無識量可以鎭世道,又無名論可以服人心,一朝徒辱謬恩,苟然充位,雖欲硬着脊梁,大着眼目,生死向前,而其於力不逮何哉?且古之銓官,其道顧不難焉。用捨之際,通塞之間,世有一言之公議,非銓官用而捨之,乃公議用捨之也。非銓官通塞之,乃公議通塞之也。公議之所在,君上猶不得予奪,況銓官乎?是以政官,惟公議是視,奉以周旋,而今之世,無公議久矣。而爲政官者,以眇然一身,與衆爲敵,蕩然靡所準則,恩與怨,徒歸於己,而一步銓地,便作禍宅。臣不量己分,妄膺聖簡,宜去不去,畢竟滔於大戾,上而僨國事,下而喪身名,則雖被萬戮,不足以贖臣之罪,而何所補於國家也哉?臣之乃今而去,不待智者而可決其利害,非獨爲臣私計也,明矣。仍念臣,素患塊癖之症,已成痼疾。通籍以後,一切仕宦,少進多退,不得以筋力奔走自效者,蓋疾病爲祟。而自前冬本病頻發,向之間數朔而發者,今則一朔之內輒二三發。方其劇也,呼吸急促,胸腹刺痛,若將頃刻垂盡。而痰久益盛,少勞身,則輒出衄血。前後失血過多,眞元消鑠,醫者莫不危之。若不及時調治,則必無幸矣。臣之軀命,固不足恤,而竊恐溘先朝露,未報國恩也。昨日,政牌荐違嚴召,臣尤死罪,玆敢疾聲仰籲於离明之下。伏乞特賜哀憐,遞臣本兼諸職,使微分安而殘喘延,千萬至幸。且臣昨伏見臺達,以前修撰兪彦民擬望事,請推臣曹長官,備擬之時。臣旣同參而與聞焉,則臣安得獨爲晏然乎?臺言雖有異於臣所聞,而其論罪,至及銓官,在臣難安,則添一端矣。伏乞竝賜睿察焉。臣無任祈懇屛營之至云云。答曰,覽書具悉。卿其勿辭,從速行公。
知敦寧李春躋書曰,伏以臣先塋事急,陳情告行,睿批鄭重,不惟不加之罪,乃反勉之以勿辭,許之以往省,書末微忱,亦賜開納,曲被恩私,不勝感泣。得奉及時封築,固宜赴限上去,而觸冒江風,董役山下,膈疾越極,咳喘懍懍,僅到郊寓,前進無路,多般救藥,淹留至今。而跬步之間,動輒有加,陳力就列,斷無其望。見方重華允協,擧朝咸聳,而臣獨棲遲荒郡,末由一覲离光,有臣如此,不如死之久矣。瀆擾是懼,一味泯伏,虛縻職秩,冞增惶蹙,玆從縣道,敢控請譴之章。伏乞邸下,矜諒臣自來蹤地之決難從仕,卽今病勢之決難强策,特令鐫削臣名於朝籍,俾得安意調理,隨分飮啄,仍勘臣踰越由限之罪,以昭法紀,千萬幸甚。臣無任云云。答曰,覽書具悉。卿其勿辭,調理上來行公。
右承旨鄭翬良書曰,伏以臣素質虛脆,病源深痼,恒時廩廩,若不保朝夕。十餘日前持被院直,猝然昏窒,殆無知覺,急灌藥物,僅得回甦。自此以後,氣息凡百,益至危惙。又於昨日,舊症復〈發〉,不省人事者多時,炙鍼竝用,吐下兼試,雖得幸入陽界,而腹中痰癖,如轆轤之轉動,少頃衝上,若將隕絶。而食飮全廢,眞元澌陷,精神迷瞀,若墜烟霧。以此病狀,時月之內,實無束帶供仕之勢。玆敢倩人構書,仰暴實狀。伏乞离明,特加照察,亟許鐫遞,俾尋生路,不勝千萬幸甚。臣無任云云。答曰,覽書具悉。爾其勿辭,調理察職。
修撰李垍書曰,伏以臣於日前,爲營亡兄改竁,往住楸下矣。伏奉今十三日敎旨,以臣爲弘文館修撰,繼以馹召辱臨,榮動松楸,驚惶感激,宜卽聞命促駕。而窀穸之事,期日未屆,兄子年幼未經事,臣若不躬自省檢,則恐無以能盡於大事。不勝私情之悲迫,未免召命之久稽,臣實死罪。仍伏念臣於見職,前後四辱除旨,九被召命,而一向違逋,不忍變動,是其罪實合萬戮。而特蒙大朝包荒之大度,幸以免於誅罰,仍得待罪於畿幕,月已累易矣。今者邸下,初莅庶務,百僚奔走率職,臣實感欣矣。敢不竭蹶趨承?而第猥雜之譏,不以時移而可容忽略,迷滯之守,同於前而不能變改。反復思惟,實難冒進,敢入文字,略暴情實。〈伏〉乞邸下,俯察由中之懇,特垂體下之仁,亟削臣新除職名,仍治慢命之罪,以安私分,不勝萬幸。臣方乞免之不暇,不宜贅以他說。而竊伏念我邸下,天賦卓越,睿姿夙成,養德春宮,年屆志學,承大朝之命,任艱大之責。凡在橫目之列,稍有血氣之屬,莫不延頸擧踵,觀德聽風。如臣者,猥以無似,出入胄筵,已多年矣。區區祈願顒〈望〉之誠,自謂有倍於他人。乃於斯時,猥膺除旨,職忝論思。而情勢猶昔,鐵限在前,不敢進身於邸下初政之日,微忱耿結,自有所不能已者,敢效古人丹扆之箴,冒進六條之說,以備芻蕘之擇焉。一曰,勤學問。學問之功於人大矣。學則爲智爲賢,不學則爲愚爲不肖。至於帝王,尤有重焉。苟非講學之功,有以開明其本心之善,不爲私慾之所蔽,則庶事之是非,何由而辯之?群臣之賢否,何由而知之?身何以修?國何以治?然則帝王之不可不勤者學問也。今我邸下,日御离筵,朝講夕習,則邸下之學問可謂勤矣。然而學問之道,非徒口讀,而日課之爲貴,必也味聖賢之言,以求義理之當,察古今之變,以驗得失之幾。大而君臣父子之倫,近而起居語默之節,莫不詳究其實跡,以爲驗體於吾身。聖賢之可以爲法,狂愚之可以爲戒者,悉皆瞭然於心目之間,則善心自然感發,逸志自然懲創矣。然而讀書只有厭心而不知滋味,則不能免書自書我自我之患。必須以學問,爲吾所當爲之事,勉强不已,誠心典學,使怠忽之念,無得以投間抵隙,則久而習與性成,漸生滋味,如芻豢之悅口,雖欲怠學,其不可得矣。二曰,志遠大。顔淵曰,舜何人也?予何人也?有爲者亦若是,其志豈不遠且大乎?惟其如是,故顔子能至亞聖地位,去堯·舜不遠。噫,顔子,以匹夫,猶當如此。況今我邸下,旣有生知之姿,且有大人之位,如能以顔子之志爲志,則堯·舜斯可爲也。苟欲志顔子之志,則必有顔子之工夫然後,可以充其志也。顔子之工夫,卽克己復禮是也。己者一身之私欲。人之私欲,不一其端,而姑以日用間淺近易知者言之,則凡諸珍寶器用·花卉·書畫·聲樂·女色,皆私欲中物耳。若有一毫愛好之意,則使人心志溺而智慮荒,念不暇及於弘遠廣大之謨矣。可不深戒也哉?且今邸下聽理國事其所裁斷,不越乎循例簿書之間。此雖有國之不可無者,而若以爲經邦之謨不過於此,則非矣。必須留意於爲邦之大道,濟世之遠慮焉。三曰,禮群工。君臣猶父子,而君臣以義合者,與父子,煞有差等。孟子曰,君視臣如犬馬,則臣視君如仇讎。國人此言,蓋爲其時戰國之君,有所激而發耳。父雖不慈,子不可以不孝,則君雖不禮,臣豈可以不忠乎?然旣曰以義合,則其相接也。亦有視其所待之如何,有所激發其忠愛之心。故孔子曰,君使臣以禮,臣事君以忠,至哉言乎?可以爲萬世法程也。自古人君,稟上智之資,其聰明英睿,自有迥出於凡人者,故每多輕視群下。其弊乃至於自廣狹人,獨運於上,君臣失相須之義,上下無交泰之美矣。凡人之姿稟有偏,智慮有限,雖不能每事盡善,亦莫不各有一能,棄其短取其長,卽聖人用人之法也。人主,苟能竝畜咸容,取人爲善。但自恃其聰明,遽生輕侮之心,則忘廉冒恥,惟事容悅者,於是乎乘時而媒進,若其稍識道理知羞恥者,率皆自外而自疎,可不懼哉?且夫莊而莅下,固居上之道。而嚴威或過,簡默太甚,則謀猷不能畢陳,情志亦不流通,上下有否塞之患,亦不可不念也。四曰,恢言路。言路之於國家,猶人之有命,脈絶者死,言絶者亡,此言誠善喩也。自古人君,苟非暴君昏辟,孰不知言路之當恢?而第逆耳之言,每爲人主之厭聞,雖中主以上之君,亦皆外視假借之意,實無聽納之效,故虞舜之捨己從人,大禹之拜昌言,不復見於後世,而治化漸益下矣。人君苟能以逆耳者,爲憂君忠國之言,以順於心者,爲誤君病國之端,則人臣莫不精白其心,忠言日進於前。且欲導人使之盡言,莫若採用其言,用其言則雖設嚴法而禁其言,言者猶不止也。不用其言,則雖懸重賞而使之言,人其誰肯進言乎?嗚呼,人主有容直言之實,人臣盡納忠諫之節,則紀綱振矣。朝廷不期尊而自尊,廉恥勵矣。風俗不期敦而自敦,君心正而治象可軼於三五,民心安而國勢可奠於磐石矣。臣於頃年,待罪春坊,伏覩邸下,以從諫如流四字書下,故坊臣等奉玩欽歎,竊冀太平萬世矣。伏願邸下,不徒知之而已,必行之踐其言焉。五曰,辨賢邪。自古人君,無愚智賢不肖,莫不欲擧賢而用之,斥邪而不用。然公明未盡其道,好惡不得其正,其所謂賢者,未必皆賢,邪者未必皆邪也。是以知人則哲,惟帝其難,可不愼哉?然而一賢一邪,辨之有道。陳善閉邪,不顧人主之喜怒,只欲格其非心者,必君子也。先意順旨,不恤國事之是非,只欲固其寵祿者,必小人也。難進易退,不以得喪而動其心,不以迫阨而變其操者,必君子也。貪榮冒利,不以禮義廉恥爲道理,惟以趨走承順爲分義者,必小人也。重厚簡拙,言若不出者,庶幾乎君子也。輕佻便佞,自以爲能者,其歸則小人也。誠能執此鑑衡,公觀而明聽,則凡廷臣之其賢其邪,莫能逃於照臨之下矣。苟其賢也,則雖或斷斷無技而愛君忠國之誠,終能以輔我家邦。苟其邪也,則雖多區區才能,而蠱君病國之容,竟至於禍人國家,其可不深念于此哉?至於宦官宮妾之類,其所任,不踰乎灑掃使令之間,雖若無甚有關於賢邪,而其謹愼寡言者,迺爲無弊,其輕妄伶俐者,不可近也。此輩雖賤,朝夕左右,最易親近,亦不可不照檢而進退之也。六曰,嚴宮壼。傳曰,家齊而后國治。嚴宮壼,卽家齊之謂也。人主之家齊,則其國無不治,人主之家不齊,則未有治其國者。是以三代之盛,聖賢之君,能修其政者,莫不本於齊家。朱子告其君曰,男正位乎外,女正位乎內,而婦夫之別嚴者,家之齊也。妻齊體於上,妾接承於下,而嫡庶之分定者,家之齊也。此固齊家之大經大法,人君所當深體力行者,而是外亦有所不可不加意照簡者。夫宦官宮妾之屬,自古以來,操節爲難。太嚴則易怨,少忽則易肆,故防檢或有所未盡,恩感或不能竝行,則畏忌之心少弛,濫踰之意漸萌,馴至於緣恩私浸淫蠹蝕,遂使宮禁不嚴,梱內不正,以爲貽累於治化者不細,又不懼哉?必也義以制之,莊以莅之。使之服吾之德,畏吾之威,嚴其防限,杜其微漸。使之內寵無所啓,女謁不敢行,然後齊治之化,可得以自內及外也。顧今上有大朝,內奉二殿,凡此宮壼之政,似不煩邸下之深慮。而邸下方在沖年,正是端本正始之秋,則亦不可不深留睿念也。凡此六事,皆若迂闊陳腐,而臣竊以爲大朝所以享國長久,至今治平者,實從此六條中做去。而邸下今日所當先務者,無急於此,敢忘其固陋僭越,條進於离明之下。伏乞邸下,勿以人而廢言,俯賜開納,則非獨微臣之幸,實國家萬世之幸。臣無任云云。答曰,覽書具悉。陳戒亶出於憂愛之忱,余甚嘉尙,可不留念焉?爾其勿辭,察職。
上在昌德宮。常參·經筵,以代理停。
下直,群山僉使韓宗俊,義興縣監徐魯修。
藥房副提調南泰良啓曰,早雨成霖,日候蒸濕,伏未審近時,聖體調攝若何?前劑入湯劑,已盡於昨日,雖有待下敎入侍之命。當此湯劑連進之時,今日則臣,不可不與諸御醫入診,詳察聖候,議定繼進當否矣。大王大妃殿氣候何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。湯劑加劑五貼以入,後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
尹光紹達曰,大司憲沈錥,執義閔遇洙,掌令宋能相,持平韓光協在外,掌令李光溭未肅拜,持平許彙牌不進令旨未下。今日以監察茶時之意,敢達。令曰,知道。又達曰,明日常參,取稟。令曰,停。
又以都總府言啓曰,今日是中日,標信似當啓請,而頃因壇所有事,有中日停止之敎,則役事未畢之前,有不敢循例擧行,何以爲之?敢稟。傳曰,依下敎停止。
宋昌明,以都摠府言達曰,副摠管趙明履,以同知義禁府事,本府坐起晝仕出去之意,敢達。令曰,依。
鄭必寧達曰,新除授注書朴師訥,不爲出肅,卽爲牌招,何如?令曰,依。
尹光紹,以壇所言啓曰,新造祭床十二坐尊卓四坐,已爲合木。而卽今非但無奉安之所,着漆一時爲急,而連日雨下,無以露處爲之。北營多有空廣廳舍,而軍門,與該司有異,不可私自借得。明日爲始,限畢役許借事,分付訓局,何如?傳曰,允。
又以禮曹言啓曰,來四月十一日大報壇親祭時,王世子陪祭一節,何以爲之?敢稟。傳曰,置之。
又以右邊捕盜廳言達曰,有賊黨窺捕事,本廳軍官軍士,發送于畿內之意,敢達。令曰,知道。
領議政金在魯,左議政趙顯命箚,伏以臣等昨上請譴之章於大朝,兼陳觖鬱之群情,懇祈收還前夕所下侍坐次對減一次之,傳敎矣。及奉聖批,不惟不賜允許,辭旨之間,實有所不勝其惶悚慙慄者,臣等心隕魄掉,莫省置身之所也。聖上所以深慨於世者,罔非臣等不自振勵,亦不能董飭之致。昔范雎,不過戰國之一說士,昭王,臨朝發歎,睢謝病免。緣臣等無狀,聖上憂勤竟夕,其負國大矣,釁咎著矣。如是而猶不知退,則將不免爲范雎之罪人,臣等之不敢靦然仍冒,於此焉決矣。聖敎雖責臣等以善輔元良,而臣等才拙識薄,事大朝二十年,旣未能絲毫裨補,今當邸下一初之政,尤豈有礪新協贊之望乎?玆敢泥首私次,瀝血哀籲於离明之下。伏乞亟令鐫削臣等之職,以彰臣等不職之罪,使朝綱載肅,百僚知警焉。取進止。答曰,覽箚具悉卿懇,大朝下敎,誠意勉飭,卿其勿辭焉。仍令曰,史官往諭。
判敦寧李箕鎭書曰,伏以臣三朔在朝,一味沈病,凡諸職分內事,都歸瘝廢,常切愧悚。近始力疾起身,出入筵席。至於昨日賓對,出於大朝特敎,我邸下,侍坐裁決,尤係代理之盛節。臣惟矚睹是急,强策牀笫之殘骸,猥隨進對之末班。及其升陛,火升氣喘,如中毒酒,面繃頭疼,暈眩欲倒,殆莫省諸臣奏覆之爲何辭,旣退始憑傍人所傳,伏聞天語屢及於賤臣,至以惠堂亦無建白,有慨然之敎,而皆臣所未承知也。威顔咫尺,玉音丁寧,而臣乃裒如昧然,無一仰對,此在國體朝儀,何等駭異?而特以天地大度,過加包容,姑寬誅責,飭勉之旨,混及於諸臣。臣於是撫躬知罪,益不禁惶汗之浹背也。念臣性本無狀倥侗,老益眊瞶,重嬰奇疾,以來其不堪陳力供仕之望,前已屢煩陳暴於大朝,緣臣素蔑誠信,尙孚天聽,此臣居恒蹙蹙,所自以爲死罪也。噫,昵陪前席,親承面詔,實臣子之至榮,而亦不知對揚,病勢至此,尙何恪職奉公之可論哉?況臣見帶諸任中,籌司所管,關係至重,決非臣癃廢所可一日虛冒。惠局凡務,雖曰右堂所主,其在綜核之政,亦豈容作臣養病之坊哉?且臣賤疾隨添,一倍危劇,實無夙夜奔走之望。玆敢疾聲哀籲离明之下。伏乞邸下,亟將臣籌司惠堂兩兼任,先賜褫鞶,俾臣得以調救殘喘,憑依宮僚之號,時陪雷肄之講,以自效其延頸之忱,實區區至幸也。臣無任云云。答曰,覽書具悉。卿其勿辭,從速行公。
兵曹判書金尙魯疏曰,伏以臣卽伏見傳敎下者,有侍坐次對,一朔一次爲之。而待下敎擧行事定式之命,臣於此,不勝抑塞吁歎之至。當初代理節目中,王世子侍坐次對,以一月兩次定日特敎者,蓋出於臣等之反復泣請。而區區迷見,則一月兩次,猶爲少也。寤寐耿耿,心焉如結,悵望宸極,每欲叫閤,而行之僅再,遽有是命,恐殿下,有失於千慮也。諸臣進對之間闊,未暇言。東宮邸下之稟裁機務,在於我聖上,隨事提敎,在於此,此誠命攝後盛擧也,重政也。臣愚死罪,如殿下爲靜養而有此敎,則是忽於國事而失之燕諾也。如殿下因諸臣之忨愒不率職而有此敎,則是紀綱之墜下,益無餘也。夫忨愒不率,職責在於諸臣,何不思所以警勵振刷,而反爲此墜綱之擧也?臣竊爲聖上惜之也。臣方尋單引伏,登陛路阻,敢陳短章,仰貢愚悃。伏乞殿下,更加三思,亟寢新降傳敎,仍命依前節目擧行,臣之所大祝也。臣治此疏以呈,則喉院之臣,謂以宜書不宜疏,屢費往復,終夕不捧。噫嘻,此何意也?毋論上章與求對,有事當稟大朝則稟于大朝,當陳小朝則陳于小朝者,條例旣嚴,一定而不可易矣。今臣所論者,大朝次對也。請還者,大朝處分也。其所爭覆,在於殿下可乎?在於東宮可乎?此於事理,較然甚明。而咫尺閶闔,不許以一言上徹,其將使疏對之路,永杜於大朝也耶?關係甚重,良可寒心。竝賜照察焉。臣無任云云。傳曰,大臣箚子,其在禮待之道,有下答矣。向者元景夏之所奏,顧不重歟?今何可如是?給之。
副應敎金尙喆,校理李奎采書曰,伏以臣昏迷妄率,昨陳一箚,及伏奉大朝下敎,則誨責諄勤,臣等,奉讀三復,誠不勝萬萬惶愧之至。昨日傳敎之下,衷情抑塞,按住不得,欲箚陳則節目不敢違,欲筵懇則登對未易期,抱玆款結,有不可終默,遂不免爲徑自陳請之歸,致勤大朝之飭諭,跼蹐悚懍,無地自容。區區寸忱,妄附憂愛,而不自覺其歸於輔導失義之科,則在臣等自處之義,宜不敢晏然在職。而遽然徑出,亦有所惶恐。玆敢席藁蹙伏,冒死自列。伏乞邸下,亟卽重勘臣等辜犯,以警具僚,小安私分,不勝萬幸。臣無任云云。答曰,覽書具悉。爾其勿辭,察職。
上在昌德宮。常參·經筵,以代理停。
自卯時至酉時,四方昏蒙若下塵。
南泰良達曰,明日常參,取稟。令曰,停。
宋昌明達曰,副摠管李喆輔以漢城府右尹,本府坐起晝仕出去之意,敢達。令曰,知道。
尹光紹達曰,憲府連日監察茶時,事甚未安。除在外·牌不進令旨未下外,掌令李光溭,卽爲牌招,何如?令曰,依。
南泰良啓曰,禮曹判書李周鎭,戶曹判書朴文秀,有稟定事,來詣請對矣。傳曰,詣閤。
南泰良達曰,卽者檢閱黃仁儉,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,奉敎李德海,檢閱蔡濟恭,卽爲牌招,何如?令曰,依。
傳于尹光紹曰,送院吏問于戶判,飮福位有餘地及飮福爵,仍用前爵與否,問啓。
又傳于尹光紹曰,儒臣持資治通鑑二卷詣閣。
南泰良,以禮曹言啓曰,傳曰,皇壇特祀之後,遣禮官致祭於江都忠烈祠·南漢顯節祠之意,分付禮曹事,命下矣。致祭吉日,令日官推擇,則今四月二十日爲吉云。以此日設行,而祭文,令藝文館,急速製進,祭物及執事官,亦令本道,差定進排事,知委,何如?傳曰,允。
又以禮曹言啓曰,傳曰,皇壇特祀後,宣武祠,遣承旨致祭事,命下矣。致祭吉日,令日官推擇,則今四月十七日爲吉云。以此日設行,而祭文,令藝文館撰出,執事官,亦令吏曹,差出事,分付,何如?傳曰,允。
尹光紹,以義禁府言達曰,卽接月令醫員金道謙手本,則時囚罪人金昌祚,本以抱病之人,經歲遠役,累月處濕之餘,素患痰癖之症,又復發作,胸膈痞塞,呼吸不通,兼暴泄痢,眞元澌惙,粥飮全廢,時時昏昏窒塞,不省人事,實有頃刻難保之勢云。自前罪人病勢如此,則有保放救療之規,敢此仰稟。令曰,依爲之。
掌令李光溭達曰,請逆坦孥籍,一依王府草記,卽令擧行。請罪人泰績,令鞫廳嚴鞫得政,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申逆魁之子貸死爲奴而年滿者,亟令王府,考案抄出,竝依麟佐子追坐例擧行。請慶昷遠地定配。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞠得情,夬正王法。請李之陽遠地定配。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。答曰,勿煩。
吏曹判書鄭羽良,兵曹判書金尙魯,三度呈辭。令曰,加給由。
檢閱黃仁儉書曰,伏以臣之病母,隨往臣父任所,而臣在禁直,不敢爲擅離將護之計,仍成逖違,今已改月,情私悶鬱,聞跫輒驚。卽接家信,臣母重添感疾,多日彌留,素患吐血之症,便成虛勞之漸,晝夜喘喘,食飮全却,元氣懍懍,砭焫罔效云。臣聞報煎迫,精爽飛越。皇壇特祀,誓戒在明,而臣急於覓藥歸護,乃敢留章徑出,揆以義分,萬隕猶輕。伏乞睿慈,俯加諒察,亟賜鐫遞,以便救護。仍治臣瀆擾徑行之罪,以肅朝綱,千萬幸甚。臣無任云云。答曰,覽書具悉,依所陳往省焉。
檢閱蔡濟恭書曰,伏以臣之老母,年近七旬,素多疾病,而換節之際,患感特重,床席涔涔,元氣澌惙,食飮專却,藥餌罔效。臣以單身,六朔鎖直之餘,僅得二日扶護。而今以上番翰林之陳書徑出,召牌儼臨,分義雖重,情事亦切,玆敢隨詣闕外,敢暴決難離捨之狀。伏乞离明,亟遞臣職,以便救護。仍治臣罪,以肅朝綱,千萬幸甚。臣無任云云。答曰,覽書具悉。爾其勿辭,俟母病間察職。
京畿監司金若魯書曰,伏以臣,猥受藩寄,黽俛赴任,任重責繁,才疎病痼,無望稱塞,日夕恐懼。而竊有所情事之懇迫者,臣之父母墳山,在道內廣州地,程道不甚遠,而連縻職事,久曠省掃,霜露怵惕之隨序冞加,此來情理,一倍悲切。敢引前人已行之例,冒死哀籲於孝理之下。伏乞离明,特許數日之暇,俾臣得以蒙恩往省,少伸至情,千萬幸甚。臣無任云云。答曰,覽書具悉。卿其依所陳往省焉。
四月初三日未時,上御崇文堂。禮曹判書李周鎭,戶曹判書朴文秀,請對入侍時,禮曹判書李周鎭,戶曹判書朴文秀,都承旨南泰良,假注書李尙允,記注官洪啓沃,記事官李齊顯,以次入侍。同副承旨尹光紹,追後入侍。承·史進伏訖。泰良奏曰,日候向暖,聖體調攝若何?上曰,一樣矣。大王大妃殿氣候何如?上曰,差勝矣。泰良曰,伏聞王世子氣候,尙未平復云。湯劑五貼,劑入後,加減之候更何如?上曰,猶一樣云矣。泰良曰,雖不診候而令鍼醫入察,何如?上曰,依爲之。泰良曰,今日內史之入察乎?上曰,唯。周鎭曰,臣等以大報壇樂章事,有稟言者矣。行祀時,迎神用軒架,奠幣·初獻,用登歌。登歌例有樂章,三位竝享之後,第一位初獻,當用新樂章。第二位初獻當用舊樂章。第三位初獻,亦用新樂章。而奠幣撤籩豆,俱有樂章。此是神宗皇帝單享時所用,似當新製樂章,補張三皇帝功德。竝與兩位初獻樂章,令詞臣,卽爲撰進,何如?上曰,依爲之。周鎭曰,大報壇舊樂章,或賜下覽,竝爲謄來矣。上曰,承旨讀之。泰良,讀至奠幣禮樂章。上曰,此可用矣。周鎭曰,如此故欲爲稟裁而持入矣。泰良曰,聖后之聖字,改之則當用矣。上曰,聖字以三字改之,可也。周鎭曰,樂章事體旣重,一通令藝文館改書啓下,然後分付掌樂院,恐爲得宜矣。上曰,改書啓下,則所撰人書名不便。卿旣承下敎,直爲分付掌樂院,可也。周鎭曰,第一位,第三位,今番親祭時祭文措語,似當與年例祭文有異,此則當爲別撰。第二位祭文中,亦當以兩皇帝竝享之意,措辭撰出。兩皇帝親行例祭祭文及攝行祭文,亦爲竝撰,分付詞臣擧行,何如?上曰,頃豈不傳敎,分付乎?周鎭曰,令詞臣撰進事,頃有下敎,而三位親祭祭文,年例親祭祭文等事,未有區別,故詞臣,眩於擧行,更爲仰達矣。上曰,然矣。仍下敎曰,承旨書之。傳曰,皇壇祭文,今番三位祭文,一倂撰進。此後每年第一位第三位,親行時祭文攝行時祭文,一遵甲申年第二位例,亦爲撰進。第二位親行時及攝行時祭文,用舊文。第一位第三位,初獻樂章,竝爲新撰。第二位初獻樂章,用舊文。奠幣撤籩豆樂章,亦爲仍用舊文。而奠幣樂章中,聖后之聖字,更以三字,稱以三后事,令掌樂院擧行。周鎭曰,大報壇第一位第三位,祭文頭辭式,當自禮曹啓下。而毅宗皇帝諡號,不載於正史,設有得見於文字中,至敬至重之地,或慮字晝之訛誤,不可以該曹所見,直爲書入,宜令玉署諸臣,博考正書,移送該曹,以爲啓下,何如?上曰,依爲之。出擧條周鎭曰,壇下執禮,立於壝門外事,頃因承旨仰達,有所下敎。此有大段掣肘者,壇上執禮,先唱笏記,則壇下執禮,傳唱其聲之後,殿下始爲行禮。若立於壝門外,則傳唱之聲隔絶,贊者,何以聞其聲而擧行乎?此則宜立於壝門內矣。上曰,果然如此矣。周鎭曰,壇上執禮,立於故處,壇下執禮,立於壝門內事,磨鍊於儀注中乎?上曰,依爲之。周鎭曰,儀注草件,已爲磨鍊故持入矣。上曰,上之而尹光紹,知皇壇儀,予當問之。史官出去召入。臣尙允,承命出去,與光紹同爲入侍。周鎭曰,三位竝享之後,禮節甚多,壇下陞降,至於十三番之多,貽瘁聖躬,實不淺尠。儀注中,雖無省減之節,而三獻之爵,一時竝酌,則似爲變通之道矣。上曰,何爲十三次陞降乎?周鎭曰,奠幣禮,三次陞降,三位三獻九次,陞降飮福禮,一次陞降,合爲十三次矣。上曰,果然矣。太廟十二室,晨祼初獻,亦有出入之節矣。周鎭曰,皇壇,則階陛峻高,比諸太廟,戶外出入,尤萬萬爲難矣。上曰,禮文所載,何可改也?周鎭曰,誠如聖敎。而若過十餘年之後,殿下雖欲親臨於享事,因此十三次陞降,誠有大段勞憊之節,以此思之,則不如改之於制禮初矣。上曰,予則猶可爲之,元良則難矣。然依禮磨鍊,而臨時變通,可也。周鎭曰,尊所床外,又有爵洗位床,此則當排於御路。西邊尊所床,以御路爲限,自東邊向西,排第一位床,次排第二位床,又排第三位床。而西邊爵洗位床,勿爲各造,以一床,列置三位爵篚,恐爲得宜矣。上曰,依爲之。周鎭曰,香祝前則奉安於齋殿,而今番齋宿於暎花堂,似當仍奉於暎花堂。而擧動時,香室官員,陪進到神門內壝門外小次前,奉安於香幄,時至後,奉由南壝門以入,似爲當理,以此分付乎?上曰,香祝事方欲下敎矣。仍奉於暎花堂未安,親行望位禮時,奉安香祝,仍令禮房承旨看守矣。周鎭曰,然則香祝當奉安於香室矣。上曰,然矣。周鎭曰,典牲署,以犧牲加磨鍊事報來,故前已啓下。而至於騂牛一隻,足可用於三位之祭,牛則仍前只用一首,羊豕依前例加磨鍊,分付,何如?上曰,不必出擧條,承旨書之。傳曰,皇壇祀典犧,依太廟禮,以一用於各位,豬羊,勿論親行攝行,各位用一事,分付儀曹。文秀曰,役事急遽,工匠幕軍等赴役,甚爲苦重,至於車子運石之役,尤難堪矣。周鎭曰,甲申謄錄賞木米,屢次請得而施賞矣。上曰,工匠募軍之役果重矣。至於車牛,雖不能言語,役重之狀,豈不殘忍乎?周鎭曰,文秀議臣曰,役畢後,勿論工匠幕軍車牛,釀酒造餠,饋以豆芻之後,放送爲言。故臣亦勸成矣。上曰,極爲善思,必如是爲之,可也。仍下敎曰,承旨書之。傳曰,壇所募軍工匠賞木與米,曾有前例,堂上旣已面承下敎,令戶兵曹,卽爲上下擧行,工匠隨畢役,卽爲施賞放送事,分付。周鎭曰,壇所畢役後,甲申年則只有禮曹謄錄,不但事多疎略,戶曹事則戶曹有謄錄,紫門事則紫門有謄錄,散亂無統。今番依都監例,儀軌,詳備成出,依例分送,何如?上曰,內入件,例送於江華,一件旣送於鼎足山,則不必疊送壇所。皇壇儀當爲續成,亦不必置儀軌,其外則依爲之。文秀曰,臣皇恐敢達矣。臣昨伏見聖敎中,有侍坐次對一朔一次定式,而又有待下敎擧行之命,臣不勝抑塞矣。上曰,今日則只言皇壇事可矣。文秀曰,臣之事君,猶子之事父,子有懷而不盡於父可乎?大朝次對,東宮侍坐參聽,此極美規。若行之數年,則凡於政令節目,自然閑習,爲益甚多矣。一朔二次定式,臣等猶以爲間闊,而今若一次爲之而又必待下敎擧行,則群情豈不缺望乎?殿下若以東宮已能明習政務,而有此下敎,則是殿下之期望東宮者淺矣。若因他激惱而致爲此敎,則是意在彼而言在此,鄙諺所謂發怒蹴巖也。顧今民憂國計,孰非切急?而爲今日最急者,莫先於輔導小朝。殿下之欲廢有益於小朝之事者,臣恐殿下之不深思也。周鎭曰,臣不欲張皇仰達,而戶判所奏,亶出肝膈,伏望還收成命焉。上曰,予無可法於元良者,元良雖侍坐,有何觀感而爲益者乎?文秀曰,群下情狀,殿下已深燭,而東宮則不必洞悉矣。不有侍坐次對,則小朝何從而觀感乎?泰良曰,傳敎初下,雖非繳還之事,臣等職在喉院,不能相率求對而請還收,此皆臣等之罪也。衷情耿結,只待昨日診筵,而又不許入診,故今日始得陳達矣。臣於次對日,聞入侍承旨之言,則伊日實對,誠埋沒寂寥,殿下之發此敎,亦豈異事?而但此是群下之罪,當罪群下而已。侍坐次對,乃國家大計,而乃因群下之有罪而減其一次,豈有是理耶?臣等,今日得對,若不得還收成命,則死有餘責,惟願亟寢前旨焉。文秀曰,國家大器而東宮尙在沖年,則宗社大計,責任當如何耶?雖及今孜孜於爲政,猶有惟日不足之憂矣。殿下何不慮及於此,而激惱至此乎?臣實憂歎之至。臣昨與禮判,執手涕泣,衷情憫迫矣。今日若不得還寢之命,則臣何顔面,復下此殿乎?上曰,泣則過矣。靈城予豈不知乎?予固知今日之筵,有此縷陳,而直則太直矣。光紹曰,玆事之是非得失,聖上若有所疑晦,則臣當竭辭開陳。而此則聖上已悉燭之矣,戶判已極言之矣,臣有何說乎?伏願速賜還收,以慰中外臣僚之望。臣職在喉院,不得還寢,則臣罪大矣。泰良曰,殿下旣以靈城爲直,則何不採納其言乎?然聖心之激惱而下此敎,旣已曉然於相箚批旨中,靈城意在彼言在此之說,非矣。上曰,此則曉然,人豈有不知者耶?禮判語雖遲訥,而爲人忠直,待禮判更入,洞諭矣。時周鎭,少退閤外矣。仍卽入侍。上曰,予於元良代理之日,少有皇帝貴之意,而其後漸無滋味。頃者元景夏以爲若行侍坐次對,則殿下必多滋味云,而卿等試思之,今日有何滋味耶?元良雖欲剖決機務,無一事奏稟者,則將若之何?其果無事可稟而然耶?故判書閔鎭厚,每於筵對,建白甚多,此無他,常時以國事留心故然矣。今日諸臣,無一人留意於國事,故登筵卒對,皆無可達之語,誠爲慨然。昨日次對,諸臣入參可乎?其不參可乎?顧今在廷之臣,毋論疎戚,孰不爲共休戚之臣乎?頃日初不欲爲一番次對,而見李宗白·金尙魯,於邑垂涕,不無感動於心,强許二次矣。此無他,秉彝之心也。今若有當時垂涕之心,則豈如是乎?在前則雖國忌齋戒,有稟行日次之規,而晦日賓坐,亦令注書,先爲問啓,則大臣已出不坐令云,聞甚慨然矣。向日代理命下後,涕泣者多矣。今於賓對,若是寥寥,豈不相悖乎?予實歉然。一朔雖以一次下敎,而一次亦有欲止之意,宋明肅太后,老身當避之說,是予所欲也。侍坐次對,備堂稟定者,只是訓將三百張角弓而已。父子次對,擧條只此一張,政院使令,豈不笑予乎?誠不可使聞於隣國,朝鮮幾將亡矣。予復何爲?諸臣之有益於元良云者,果何在耶?徒勞予父子耳。光紹曰,國事誠罔涯,而聖敎失之矣。今日備堂諸臣,於國事,雖無所稟,於其家事則各能孜孜爲之。治國亦殿下家事也,殿下亦當自爲家計,何可激惱於諸臣,而自廢其家事也?上曰,同副,雖欲治家事,而有奴然後,當爲之矣。光紹曰,呼奴不至,則治之飭之而已。何可以一奴不至,而廢其家務乎?文秀曰,承旨所論切實,殿下,念此家事也。泰良曰,當初講定節目時,臣在嶺外,未能知之,而還朝後聞之,則侍坐次對規模節目,極其美盛,此乃前史所未有之盛典而後,可以爲萬世法程者也。行之屬耳,乃因聖心之激惱群下而遽減一次,若或因此而遂廢,則豈不可惜耶?侍坐次對,只行二次。初次則殿下,垂貽燕之洪模,此乃國家萬世之福。而忽於第二次,下此敎,臣等之失望,甚矣。上曰,侍坐次對則誠好事也。善爲之則果有益於元良矣。泰良曰,臣又非敢分疏諸臣,備堂中兵戶判,多掌機務,故實欲次對,兵戶判奏事常多,伊日則六曹判書,皆以公頉,不得入,奏對之寥寥,非異事。然若以其無故不入者多而無建白奏達之事,則當別樣飭勵而已。因此而至下減一次之命,則是以小事而廢大務也。惟願亟寢成命焉。文秀曰,天地之大,有不能無憾者,殿下不臻貽燕之道,而反失小朝之大益,則非臣之所望於殿下者也。以一時備堂之不參,何至激惱至此?殿下若不還收此命,則終爲失德之主矣。臣事殿下三十年于此,自少年而今至白髮,可謂老君臣。而如此事,若不得兪允,則臣亦何顔,下此殿陛乎?因嗚咽不已。上曰,直言矣。予於此,不能無感動者矣。周鎭曰,臣等若不得還收成命,則有死無退矣。上曰,卿等因此想必離心於皇壇事矣。卽爲退去,急速擧行,可也。文秀曰,成命未寢之前,臣等實無興況於皇壇事矣。上曰,一次次對若不許,則靈城,雖如是爭執,實無聽之之理。而一次旣許,則一次二次而相持,似爲辦予之量狹。且靈城,心不在於皇壇事,則此可憫矣。仍下敎曰,承旨書之。傳曰,予之意伊日下敎,相箚批旨,亦諭,此非徒慨然也。卽予苦心,一月一次,亦非予意。而今日入侍諸臣,苦口懇請,靈城所陳,可見血忱,不覺感動。旣許一次,二次一次之間,豈可相持,以辦自狹乎?特寢半夜之命。吁嗟,大小臣工,莫曰否德。顧念三百年宗社,快滌恬嬉,精白一心,輔我元良。上曰,靈城之心,自在春坊時,予已知之矣。泰良曰,臣於今日入侍,伏承還收之命,而仍書出傳敎,臣心之感悅,無以仰陳矣。上曰,若不許則只辦自狹,故特許之耳。諸臣遂以次退出。
四月初三日酉時,上御歡慶殿。儒臣入侍時,左副承旨宋昌明,副應敎金尙喆,校理尹東度,假注書李尙允,記注官洪啓沃,記事官李齊顯,以次進伏。上曰,儒臣進講。尙喆,讀後周紀廣順二年九月甲寅朔,讀終篇。上曰,注書出去,取入唐板五代史,可也。臣尙允,承命持入。尙喆,又讀自顯德元年,終篇。東度,讀自司馬崇及王延政之子繼沂皆在楊州,止庚午,詔有司更造祭器論制爲之圖。上曰,注書出去,相臣特敎持入。臣尙允,承命敬進。上指五代史曰,此司馬光所撰耶?尙喆曰,歐陽脩所撰矣。上曰,五代史上之。昌明,敬進。上親自披閱良久,下敎曰,馮道傳下,繼以王凝妻者,此史氏有意處矣。歷五朝八姓而朝爲君暮爲讎乎?綱目篇末,不曰皇帝,而曰我太祖耶?尙喆曰,然矣。上曰,此司馬光製進文字,故事面似然矣。上曰,儒臣少退,更爲入侍,可也。昌明曰,今夜當爲受誓戒而恐致夜深矣。上曰,當夜每難入睡,故仍欲不寐,行誓戒後當就寢矣。諸臣遂少退。
四月初三日初更,上御歡慶殿。儒臣少退後,更爲入侍時,左副承旨宋昌明,副應敎金尙喆,校理尹東度,假注書李尙允,記注官洪啓沃,記事官李齊顯,以次入侍。東度繼讀甲戌以王朴,止戍兵少者無矣。上曰,上番讀之。尙喆繼讀終篇。上曰,綱目上之。昌明奉進。上曰,此綱字印本,卽世祖御筆也。尙喆奏曰,今日大秩畢講矣。臣等之喜悅,何可勝達?臣等自聞侍坐次對減一次之敎,衷情抑塞罔措,伏俟登筵一陳,而旣不可得,則又往摠府,與李喆輔相對憂憫。而喆輔則至欲於擧動時,仰請還收矣。卽因重臣陳達,復下還收之命,此實宗社臣民之福,其如忭幸,尤何可勝達乎?東度曰,臣與尙喆私語曰,若得入侍之命,誠爲萬幸,而今獲此挾冊登筵之願,臣不勝鼇忭之忱矣。上曰,諸臣過爲知予矣。一次二次,無甚顯異,而第往事勿說,可也。予實慊然矣。以國事言之,時以代下,漢·唐餘敎,流以爲五代,而至若宋朝則果有難及者矣。予思昔年名臣卷議,則不覺愴心。旣畢此大帙後,法講則不欲爲之。而間間進講,則亦何可廢也?以麗史提綱,試欲爲之,當聞其槪略矣。尙喆曰,聖心愴感,旣在於先朝,則臣不敢更爲煩稟,而伏望畢講麗史焉。上曰,其畢講何可必也?上,下示手書御製詩一絶而下敎曰,今畢此書,故予心不勝愴感,作此一絶而兼付小序於紙末,以辦予意。入侍史官及承旨儒臣,竝賡進,可也。仍命退出。
上在昌德宮。常參·經筵,以代理停。
下直,殷栗縣監李國輔,金甲島萬戶李興雨。
親臨受誓戒罷後,藥房口傳問安。答曰,知道。
南泰良達曰,明日常參,取稟。令曰,停。
尹光紹達曰,上番兼春秋洪啓沃,身病猝重,勢難察任,今姑減下,其代,令該曹卽爲口傳差出,何如?令曰,依。
吏曹口傳政事,兼春秋單李弘德。
傳于金相坤曰,趙明履·尹光紹,持皇壇儀軌入侍。
金相紳達曰,同副承旨尹光紹,入侍事,命下矣。纔已出去,卽爲牌招入侍,何如?令曰,依。
又達曰,明日次對,兩司當爲進參,除在外·牌不進令旨未下外,掌令李光溭,待開門牌招,以爲入侍之地,何如?令曰,依。
宋昌明啓曰,司直趙明履,依下敎來待矣。傳曰,詣閤。
尹光紹啓曰,卽者兵曹判書金尙魯,以請寢侍坐次對減一次傳敎之意,陳疏到院。而聽政後,箚疏勿爲入啓,旣有定式,故本院,據例退却矣。又此來呈,而疏末,以喉司之不捧,其所非斥,語意深緊,又不可冒嫌退却,不得已捧入之意,敢啓。傳曰,知道。
兵曹判書金尙魯書曰,伏以臣於本兵之任,豈毫髮着題?而冒沒一出,因仍遵據者,居然月九易,則天下事可謂無不有矣。點檢初計,臣實愧懼於其中,何嘗一日忘褫?而委蛇隱忍,尙不敢發諸口者,惟大政是期。今則大政已過,臣可以報瓜自去,尋單請啓。顒俟兪音,三度加由之恩,出於格外。臣誠抑塞狼狽,不知所出。臣之當褫之義,非臣自陳,誰復爲臣陳之?臣固資材下尺,寸無可取,而惟我聖上,不以臣不肖,罹危誣而拂拭之,竄丘壑而收召之,節次簡擢,致位至此,恩山德海,欲報罔極,生死向前,此心可質。然昔者餉禍臣者權勢耳。憂畏痛傷,絓結腸肚,權之所在,視如死地。而顧今政權兵權,竝萃一身,經歲叨冒,不以力避,則是自就死地也。議臣後者,雖復以罔測之目持之,自作之孽,悔之何及?且臣鑑識暗而智慮蔑,萬武闐咽,徒瘦接應。而旣不能拔一儁才,行一公道,三軍惰弛,患無統領,而又不能施以恩威,整以紀律,則臣之負聖眷大矣。一日不褫,只增一日之罪而已。今邸下,何爲而靳一褫也?若曰政官之過大政者,三告三許暇,便成國朝故常,人人而皆可一例施行。事事不事事,不必問也。則應問備數,豈所望於邸下一初之政哉?倘邸下,諒臣之懇,褫臣之職,俾公私兩幸。臣當依近輦轂,隨分陳力,以答國恩之萬一,臣無任云云。答曰,覽書具悉。卿勿過辭,行公。
領議政金在魯箚,伏以臣再上箚,請譴於兩朝,而未蒙允許,悚蹙冞深。而侍坐次對政式一事,在所必爭,故擬與僚相,求對於大朝,以爲懇陳收還之地,而緣臣有病,未免少遲。昨伏聞因諸臣力請,得以回天,感幸不知所喩。今日親臨誓戒之班,雖皺躄皆當聳動趨參,而臣猝患癨亂,腹中憒亂,登溷無算,達夜辛苦,神氣萎惙,終未得自力致身。身居百僚之首,自蹈於廢禮虧分之罪,伏枕惶懍,靡所容措。玆敢顯章首實,恭俟重誅。伏乞邸下亟令鐫罷臣職,以肅朝綱焉云云。答曰,覽箚具悉卿懇。百庶未參,於卿別無所傷。卿其勿辭安心焉。仍令曰,史官往諭。
副司直李世璡書,伏以臣素患濕痰,居恒作苦,而只恨神精不能自强,筋力不至癃廢。故年踰八耋,但恐事君之日短,奉公一念,常懼涓埃之效蔑。禿髮魋顔,不顧一世嗤點,而惟知竭蹶供職矣。自數朔以來,宿痾侵尋,轉成癨氣,頑痰滯鬱,呼吸有妨。自念衰朽無用之質,死何足惜,而生逢聖明之世,惟切少須臾無死之願,雜試藥餌,終不已故。醫言伊川溫井沐浴,乃爲治痰濕之良方,時當天氣之和暖,方擬一番往浴,而軍銜在身,去就不敢自由,玆不得不露章陳籲。伏願离明,俯垂矜察,特許長暇,以爲任情往還之地,不勝幸甚。臣於乞由之章,宜不敢贅及他說。而念臣本以鹵莽之賤姿,偏荷大朝之殊眷,累叨寵擢,位躋八座,徒費廩祿,毫無報效,擬悃耿結,惟思糜粉。矧當邸下代理之日,益切報大朝忠邸下之志。而延頸之忱,未及以獲伸,乞由之身,今將遠出,區區寸誠,有不能自已,敢此略陳蕘說焉。仰惟我邸下,膺大朝付畀之重,任一國萬幾之責,庶務躬親,初政淸明,中外臣民,夫孰不懽欣聳躍,歌頌日重光海重潤之休?而第念君德之成就,莫如學,政治之淸平,亦莫如學。凡諸恢公祛私,進賢退邪,崇儉節用等爲國之要道,何莫非是學中出來者耶?邸下,以天縱之性,睿質夙暢,典學之工,固已日將於春宮講習之時。而替莅庶政之初,大朝之所勉戒者,旣在於是,群下之所規箴者,亦在於是,固非衰耗賤臣,謏聞淺見之所敢加勉者。而顧惟爲學之道,在實而不在文,邸下,必須眞積力久,收得實效而後,上可以答大朝付托之至意,下可以慰臣僚眷係之顒望。伏願邸下,懋哉懋哉。臣無任云云。答曰,覽書具悉。憂愛陳戒,言甚懇切,可不留念焉?卿其依所陳往浴焉。
咸鏡監司鄭益河書,伏以臣本以庸魯,更兼衰朽,北門鎖鑰,決知其萬萬不稱,而含恩畏義,不敢爲乞免之計矣。今則業已出謝,辭陛之期,只在早晩。臣之父母丘墓,在於忠淸道堤川地,若得旬望之暇,可以往返,玆將懇迫之私,敢瀆离明之前。伏乞邸下,俯賜諒察,特許往省,俾得以少伸至情,千萬幸甚。臣無任云云。答曰,覽書具悉。卿其依所陳往省焉。
己巳四月初四日申時,上御崇文堂。承旨摠管入侍時,副司直趙明履,同副承旨尹光紹,假注書李尙允,記注官洪啓沃,記事官李齊顯,以次進伏。上曰,儀注讀之。光紹讀奏曰,省牲則與前同矣。上曰,然矣。飮福位則皇朝典禮,皆北向耶?光紹曰,不特飮福位,我朝典禮則入侍有曲拜,而皇朝則直拜矣。上曰,太廟則奉香有處所耶?光紹曰,設遮帳矣。上曰,望位禮則百官當拜於三門外,而予入小次後,諸執事,似當各就位矣。紙榜之規,亦謄於儀注中耶?光紹曰,紙榜見樣,亦爲模畫矣。上曰,寒刪翻通用耶?光紹曰,與東冬之通用同矣。上曰,烏乎之烏字,低韻耶?明履曰,平聲矣。上命中官持入賡進詩絶句,使光紹讀奏,以次拆名而下敎曰,色字似易押而錄字果難矣。明履曰,錄字若以講錄押之,則新好。而諸作中無之矣。其中史錄之錄字似勝矣。上曰,然矣。上仍命中官,取筆硯以來。上仍手書重修大報壇述懷御製四韻一篇,下示諸臣,而仍命入梓,揭于齋殿。傳曰,犧牲曾已下敎,而薦俎及豚胉所用豕,依前用一事,分付。諸臣遂退出。
己巳四月初四日四更,上御仁政殿。親享受誓戒,隨駕入侍時,行都承旨南泰良,左承旨鄭必寧,右承旨鄭翬良,左副承旨宋昌明,右副承旨金相紳,同副承旨尹光紹,注書朴師訥,假注書李尙允,記注官洪啓沃,記事官李齊顯,入侍。上曰,大臣入來耶?泰良曰,聞不爲入來矣。上命讀祭報府訖。上曰,壇所紙榜寫字,前用何體耶?翬良奏曰,前用洪武正韻體而今番三位紙榜,亦當仍舊字樣,一倂寫出耳。上曰,唯。上曰,莫重下敎,有做錯之失,當該中官,從重推考。出擧條仍行受誓戒如儀。
上在昌德宮。常參·經筵,以代理停。
自卯時至酉時,四方昏蒙若下塵。夜二更,流星出箕星下,入巽方天際。狀如拳,尾長三四尺許,色赤,光照地。
尹光紹達曰,明日國忌齋戒,再明日正日,此兩日常參,頉稟。令曰,知道。
宋昌明達曰,大司憲沈錥,執義閔遇洙,掌令宋能相,持平韓光協在外,掌令李光溭陳書入達,持平許彙牌不進令旨未下。今日以監察茶時之意,敢達。令曰,知道。
令曰,大臣·備局堂上入對。
傳于尹光紹曰,儒臣入侍,世子宮入對承旨,先爲入侍。
又傳曰,儒臣雖入次對,大朝入侍爲重,持考工記來詣,承旨亦爲入侍大朝,罷出後始入次對事,分付。
又傳曰,預備減下入直郞廳,啓下入侍。
吏曹口傳政事,兼春秋單李仁默。
尹光紹啓曰,工曹判書趙觀彬,禮曹判書李周鎭,戶曹判書朴文秀,有稟定事,來詣請對矣。傳曰,入侍。
傳于尹光紹曰,今則與前有異,旣爲代理,視事停之乎?日記亦書之乎?經筵夜對,亦問于玉堂。
令于尹光紹曰,原書及皇壇頌留中。又令曰,左參贊元景夏上書及批答,勿出朝報。
金相紳,以嘉禮廳言啓曰,本廳都廳鄭恒齡遷轉代,以禮曹正郞金宗洙差下,使之察任,何如?傳曰,允。
又以嘉禮廳言啓曰,今此和緩翁主嘉禮,日城尉家使者,前監役鄭游良,時無職名,令該曹卽爲口傳付軍職,冠帶常仕,何如?傳曰,允。
兵曹口傳政事,副司勇鄭游良。
掌令李光溭書,伏以臣情勢臲卼,賤疾危苦,臺端一步,卽是臣永謝之地。而顧今代理之初,自切延頸之忱,不暇他顧,黽〈勉〉出肅,此不過粗伸分義。而曠日虛帶,悚蹙冞深。今以賓對,召牌儼臨,固當竭蹶趨承,一覲离光。而第臣老母,素有風痺之疾,長在床玆,寧日恒少矣。近因換節之時,重添外感,晝夜咳嗽,痰火乘攻滯鬱,故從不能自定。臣方左右扶將,焦遑罔措。以此情理,實無暫時離捨之勢。玆敢抑情隨詣,拜章徑歸。伏乞邸下,特推錫類之恩,亟許鐫削臣職名,以便救護。仍治臣慢蹇之罪,以昭法紀,千萬幸甚。臣無任云云。答曰,覽書具悉。爾其勿辭,俟母病間察職。
左參贊元景夏書。答曰,覽書具悉。將卿所陳,奏于大朝,而尊周之心,焉敢忽乎?相批下敎,由於慨然,卿何過辭?卿其勿辭,進班焉。書本,以大朝下敎事留中之命,故不載
己巳四月初五日巳時,上御歡慶殿。東宮入侍,承旨先爲入侍時,右副承旨金相紳,假注書李尙允,記事官李弘德,記事官李齊顯,先爲入侍。左副承旨宋昌明,應敎黃景源,校理尹東度,注書朴師訥,追後入侍,東宮已侍坐矣。上曰,此承旨坐東宮耶?相紳曰,然矣。上曰,儒臣持考工記入侍,而左副承旨入侍事,亦爲分付。弘德,承命出去。上曰,侍坐次對減一之敎,雖因靈城之血忱,感悟特命還收,而蓋侍坐次對,廢閣則極爲便好矣。仍下敎東宮曰,次對之規,予亦極知其無一滋味。而特敎董飭之後,汝當動心爲之。以中官拿處事觀之,此亦撻伯禽之意,而汝何不思乎?今日則大臣以下,皆當洗滌前習,晨詣待坐,而汝亦坐而待朝,可也。何如是晩不開坐耶?雖以備堂言之,各別飭勵之下,其所進參者,不過一二人之多於前數,則此似商賈之論價,低昻其銖兩,可謂君臣皆失其道矣。相臣之批,東宮難之,故予口呼大朝聖意勉飭等八字,而使中官傳說矣。中官,誤傳以誠意矣。述篇亦已載錄,而飽經艱辛,孰有似予乎?汝則過於安逸,予甚悶焉。左相之勸汝淸淨者,豈不失當乎?若以勤政勸汝,而以養靜奉予云爾,則實爲當理。而乃反是爲說矣,汝之厭讀太甚。此亦不思之,甚矣。及今無事之時,着意篤工,斷不可已也。予於前日,上奉三朝,猶能課讀十五番文於東朝狹室,成誦而亦不至粗略,汝當知之矣。今日汝須限日入前開坐,而民國大事中,雖一政一令之裁斷,必有所快足於人心者而後,可以罷退,知悉擧行,可也。仍下敎曰,實假官體重,預備兼史及實注書,入侍於此殿,而翰林及假注書,出參東宮引接,可也。傳曰,預備兼春秋沈益聖,令該府處之,不能預飭當該承旨,從重推考。上曰,注書出去,持入備堂進不進單子。臣尙允,承命敬進。上曰,今日則予謂一新矣,只麽前樣矣。傳曰,頃者雖有苦心,意在勉飭,則今日氣像,可謂寒心。若此不已,國將奚爲?備堂中今日次對,無端懸病者,竝罷職不敍。在外人,亦不可一任其滯,自政院申飭。昌明·景源·東度·師訥,記事官李仁默等,以次入侍。上仍命相紳·尙允·齊顯等退出。
己巳四月初五日巳時,上御歡慶殿。承旨儒臣入侍,壇所堂上追後,同爲入侍時,左副承旨宋昌明,應敎黃景源,校理尹東度,記事官朴師訥,記事官李弘德,記事官李仁默,先爲入侍。昌明曰,俄者少退時,預備兼春秋之代,已爲啓下入來,故前入史官二人,送于東宮次對矣。上曰,唯。上曰,儒臣讀之。景源讀考工記未訖。上曰,曾見無註矣。此則有註,板本各異矣。景源曰,然矣。上曰,此皆鄭玄註乎?景源曰,然矣。上曰,考工記,誰所作耶?景源曰,自古傳之爲漢儒所作,而不知其姓名。或曰,子夏弟子所作云,而有序文矣。上曰,序文誰文乎?景源曰,遜志齋集有之矣。上曰,遜志齋集序卷,註書持入焉。臣師訥出去,持來進伏。上曰,壇所堂上請對云,注書出去分付,使之入侍。臣師訥,承命出去,與工曹判書趙觀彬,戶曹判書朴文秀,禮曹判書李周鎭,偕入進伏。上曰,卿等請對何事?觀彬曰,俄見泮隷之告目於戶判者,則齋儒,有以皇壇增修所用石材,乃是熙載家舊件。至敬之地,不可用如此之物,陳疏請改之意發論。齋任以爲聞甚驚駭,而旣不直買於熙載家,則未能的知其虛實,且大役垂畢,此非太學所可陳章之事云。今番增修所用石材,自是御營廳浮出者及西平君家餘件,則泮儒此論,莫知其故。雖然,壇事何等敬重,而有此等說,不可不聞卽仰達,故請對矣。上曰,齋儒之以此發言,誠怪異,而齋任之言是矣。掌議誰耶?文秀曰,朴弼儒·具濟身矣。上曰,此人皆是謁聖時掌議乎?文秀曰,然矣。文秀又曰,國家有土木之役,則自前取用私家石材。而日前監役官,欲用於典祀廳·宰殺廳·樂工廳柱礎及階石,取來西平君家石材云,臣等聞此而已。卽見泮宮守僕告目,則泮儒,以爲壇所取用熙載家石材甚不可。至欲封章,簡問於兩齋任,則齋任以爲,旣不直買於熙載,而轉輾買賣,則未能的知其虛實,且役旣垂畢,而此亦非太學陳章之事云矣。大抵壇所取來於西平家,不取來於熙載家,則儒生未知緣何而如此矣。臣等旣聞此而不卽仰稟,則極爲惶悚,故相議請對矣。周鎭曰,壇上所排之石,俱是御營廳城役所用石材之在於蘆原者,不足之數,新浮用之。典祀廳·宰殺廳·樂工廳,所用之石,以私儲取用之故,其中有西平君家石矣。今此儒生之言,未詳事實之致。而泮中發論,聞甚驚惶矣。設使典祀廳等所用者,聖心如有一毫未盡之慮,及此未畢役之前,改易可爲之矣。觀彬曰,此則何以區別乎?似難知之矣。上曰,此則果難知其何石之爲其石矣。觀彬曰,西平君雖或買來熙載家石材,同時所買者,想不止此。許多諸家石材取用之時,所餘者未必是熙載家物,則壇所所用,不可指謂此石,況西平君之買來,未可知者乎?上曰,工判之言明甚矣。上曰,諸堂中有方帶同成均者乎?觀彬曰,戶判方帶同成均矣。上曰,發論儒生誰乎?文秀曰,安衡矣。上曰,告目讀達,文秀讀至旣不直買於熙載家,轉輾買賣,則未能的知,此非太學所可陳章之事則。上曰,掌議所論是矣。儒臣亦知此事乎?景源曰,臣則不聞此事。而齋儒之論,可謂別意思矣。曾於甲申年,皇壇新築時,取用光城宅買置石子,此是逆家籍沒石子。其時未有如此之議矣。上曰,然乎?景源曰,分明如此矣。文秀曰,然則此等之言,置而不復提說乎?上曰,依爲之。文秀曰。今番新造之甓,皆不善。而舊甓磨之極精,最爲好矣。臣試使雇軍磨之,暫時磨七百餘丈,欲以此用之矣。上曰,甓雖精,以灰塗隙故不精矣。文秀曰,今此磨甓則極精,似不用灰矣。上曰,久則自然有隙而用灰矣。觀彬曰,宗廟祭器纔已畢役,方欲運納。而祭器數多之故,當爲十五許架子。擔往之際,宜用衛軍,而兵判謂無前例,堅執不送。從前些少祭器運納之時,則使本曹所屬雇軍,從便持納,而今番則十五架子,非數三名雇軍所可運致。且宗廟祭器,所關至重,一時衛軍之擔往,不必持難,分付定送,何如?文秀曰,祭器若干造送時,自工曹爲之。而今則有同設都監,工戶曹,眼同多造。所運者,至於十五架子之多,似不可以工曹專當。且今此祭器之數甚多,以衛軍,一時運送,若干祭器,自工曹依例運送,事甚得宜矣。上曰,祭器運去時,衛軍卽爲計給事,分付,可也。出擧條上曰,神倚子神榻祭享時,使壇直輩,奉安於壇上,事體猥屑,欲自內爲之,而未得其宜矣。文秀曰,今此聖敎誠至當矣。嫡長忠義,以烏帽黑團領入直闕內,當祭享時,使之奉安,則事體甚尊,以此爲之,實合事宜。且聞忠義入直廳,曾有柴炭,因中間節省減之云,此是官員,與胥吏有異。柴油債,逐朔給之則好矣。上曰,忠義奉安,誠合事宜。依爲之。而柴油債,計給,可也。出擧條上曰,壇基,誠名基矣。文秀曰,奇矣。觀彬曰,爲天子壇基,可見其地之好矣。上曰,然矣。上曰,倚屛所覆以黃羅爲之,而厥羅太疎,甚爲漏現,似如何矣?我國所謂羅,果是眞羅,而本來如是疎薄乎?文秀曰,臣亦不能知矣。上曰,紗薄羅厚云,無乃此是紗而非羅乎?且羅旣非我國所産,而必以名爲羅者,用之似苟且。以國中所産名紬用之,似好矣。諸臣皆曰,聖敎好矣。文秀曰,然則以水紬用之無妨矣。上曰,以水紬用之,宜矣。上曰,神榻,以漆塗之乎?文秀曰,以白綾花塗之矣。上曰,靑綾花,似好矣。文秀曰,然則當依聖敎爲之。而臣意則以潔淨油漆爲之,最似好矣。而非前所用,故不敢請矣。上曰,着油果,似好矣。以潔白草注漆塗之然後,着油其上,宜矣。文秀曰,此誠爲好,當依下敎爲之。上曰,卿等退出。承旨·儒臣,亦少退焉。諸臣遂退。俄而,更命承旨儒臣入侍。司謁於德成閤前,以元景夏所進於東宮之皇壇頌,持給於承旨曰,自上,有此頌持入之敎矣。承旨持入進伏。上曰,元景夏所製進皇壇頌,已入於東宮云,故使之自內持來矣。中官誤傳下敎,使承旨持來,當該中官,從重推考。出擧條上曰,皇壇頌,儒臣讀之。景源讀訖。上曰,古有吉甫作頌之事故,此亦自比於古人之意也。仍敎曰,此頌旣已承旨持來,注書,持此出去,使政院,更爲入達于東宮。而東宮次對罷後,入對承史,先爲入侍于此。領·左相,亦爲留待事,分付焉。臣師訥,出去分付,後與右承旨金相紳,假注書李尙允,記事官李齊顯,同爲入侍。昌明曰,廳注書及下番翰林,旣已入侍,上注書及下番兼春秋,使之退去,何如?上曰,依爲之。臣師訥及仁默,先爲退出。
己巳四月初五日午時,王世子坐時敏堂。大臣·備局堂上引接入對時,領議政金在魯,左議政趙顯命,行副司直具聖任·金聖應,左參贊徐宗伋,漢城判尹申晩,行副司直尹汲,右副承旨金相紳,假注書李尙允,記事官李顯重·李齊顯,以次進伏。在魯曰,日氣不順,氣候若何?王世子曰,無事矣。眼候差復乎?王世子曰,少勝矣。顯命曰,猶不如常乎?王世子曰,勝於前日矣。在魯曰,大朝靜攝氣候何如?王世子曰,一樣矣。大王大妃殿氣候何如?王世子曰,一樣矣。中宮殿氣候何如?王世子曰,安寧矣。在魯曰,兩朝同臨次對,甚好規模。而臣等伏聞大朝,下減一次之敎,切不勝抑鬱之微悃矣。卽承還收之命,臣民之感幸,何可勝達乎?且臣等,雖伏聞大朝下敎,每事必當稟決於邸下,不必煩稟於大朝之命。而在臣等道理,豈容若是乎?若事之大體,爲關重大處則,邸下亦當關由於大朝而稟行,爲宜矣。王世子曰,當省察耳。在魯曰,黃海監司嚴瑀狀達,以爲本道南北兩處斜水中一處,折受於和柔翁主房事,啓下矣。兩西管餉之設,專爲赴燕使行立馬及春秋開市物貨價責應,而一年應下,殆至四千餘兩,故道內南北兩處,漁箭鹽鐵匠募等稅,劃屬管餉,其來已久。前後宮家折受,一未嘗擧論於此矣。丙寅年,和柔翁主房,以北斜水折受事,戶曹關文下來,而前監司李天輔啓聞,此狀則備局覆啓還罷。目今管餉所屬匠募軍,自査正廳汰減者,至於三千四百名之多,所捧大縮,較其應下,太半不足,東貸西債,艱辛酬應,而此際以南漁場,又爲移屬宮房,則倒懸之急,尤無可救。南斜水折受,特爲還寢事,請令廟堂,稟令,分付矣。海西南北斜水,皆屬管餉,需用之處,俱係重大。今若奪屬宮家,則本道難支之弊,姑舍勿論,此路一開,後弊無窮。前旣不許以北,而今乃更請以南,尤涉未安。依狀請特許還寢其折受,何如?令曰,依。出擧條在魯曰,全羅監司狀達,以爲濟州移錢米六千八百餘石,裝載入送矣。其中靈光·茂長兩邑米,合八百餘石,則船破沈沒,僅僅拯出,改色分給,其代所當以他穀劃送。而沿海邑,則已傾庫無餘。山邑米則勢難趁運。昨年濟州民事,雖不詳知,似不至大無之境。當初千石移轉,未免過多,而意外有此沒沈。而若捱過數十日,則南麥早熟,庶可登場。雖有可送之穀,決當後時。故以此意論理,發關於本州,使之以已入送六千石,酌量磨鍊,善爲分給於麥前。上項敗船代米改劃一款,安徐事,請令廟堂稟處矣。麥登之不遠,代送之難及,誠如道臣所論,依狀請姑勿入送。而但海外事,未可的知。如或本州特此穀數之優而廣其賑規。或麥前頓絶,則賑事無終,民命可慮。又或麥農大失,則亦將有未及救之患。道臣預諒此意,沿邑儲置中限四百石分劃整待,若有本州告急之擧,則星火裝送,如無告急,則仍置之爲宜。以此分付,何如?令曰,依。在魯曰,此乃忠淸監司李日躋,良役雜頉,代定數後錄事啓本。而末端,以爲其中兒弱,則各該邑當初充定之守令,事當依法論罪。而昨年因前監司李昌誼良軍代定狀啓,備局覆啓內,今後兒弱代定者,毋得換錄名色,而依隱結守令自首例,竝前後官勿論云。今此唐津等邑守令論罪一款,何以爲之?請令廟堂稟處矣。蓋兒弱充軍,朝禁甚嚴。故爲守令者,雖頉下代定,而或慮自己之被罪,或慮前官之被罪,不以兒弱代定。從實書錄,必以他樣頉目書之,以至上聞,自歸於欺瞞國家之科。故備局,果以毋得換錄名色,依隱結自首例,竝前後官勿論,以開其多數代定之路。其或不爲自首,而從他現發者,依律勘處之意,定奪行會於諸道矣。朝家定式旣如此,則今此十七邑當初完定之守令,自當勿論。以此分付,何如?令曰,依。顯命曰,良役之弊誠爲生民之深隱,而其中白首徵布及黃口充丁,尤極慘憐,故大朝屢下嚴飭各道,使之一一代定矣。今以忠淸道言之,其所代定者,至於二千餘都數。則雖若夥然,自各邑言之,則數甚零星。守令不過以若干名,塞責爲之之致。自今不住董飭,多數代頉之意,更爲嚴飭於道臣處,何如?令曰,依。竝出擧條顯命曰,浦民之可矜者,甚於農民,捨其性命,取漁爲生,困瘁百端。而今因各宮房·各衙門·各營門,差人等,逐其漁船之止泊,庫庫徵稅,故或有應稅於此,而纔離一浦,又復責稅,於彼一船之稅,徵求百處矣。曾在戊申間,故相臣李光佐,陳達一處應稅,則雖行千里,毋得更侵於他所事,定式知委,故浦民庶賴爲生矣。到今年久,疊徵如前,更考其時事目,申明嚴飭於各道,何如?令曰,依。出擧條在魯曰。近來紀綱頹弛,法令不行,堂下乘轎,本有禁令,而昨年筵敎,又命依濫騎律施行矣。近聞各道堂下守令,乘轎狼藉,少不改前習云,誠極可駭。雖不可以傳聞之說,一一摘發請罪,而此乃白晝大道,衆人所見,非如暗昧難明之事,更加嚴飭諸道,使之別爲廉問,隨卽狀聞請罪。而如是分付之後,猶無擧行之實效,則道臣亦從重論罪,斷不可已。以此定奪知委,何如?令曰,依。顯命曰,守令之不遵朝令而如前乘轎者,誠爲痛駭。而道臣若有嚴畏朝令,惕念奉行者,必當各別廉探,有摘發請罪之擧,而尙今寂然無聞,其慢不動念可知。各道道臣,姑先從重推考,以警日後,何如?令曰,依。出擧條在魯曰,各邑守令之乘快用圓杖,固是近來謬習。而圓杖本非法杖,且其傷害人命,有甚於棍,故年前屢有筵敎,使之痛禁。而今聞外方,全不遵行,用之依舊云,誠極寒心。令諸道道臣,別爲嚴飭各邑,使之卽時收聚,盡爲折碎後牒報。而如是之後,如有更造以用者,則道臣隨卽廉問,狀聞請罪事,分付諸道,何如?令曰,依。出擧條顯命曰,我國士大夫之閭家奪入,成一痼弊,故大朝卽祚之初,特命嚴禁。雖大臣有犯,則不貰,故都民得以安居,莫不感頌。近年以來,人心漸弛,閭家門扉,往往書付某宅避接所云,此不可不申禁。京兆長官,今方入對,各別摘發査治之意分付,何如?令曰,依。出擧條在魯曰,近來非理好訟之輩,外方田畓奴婢,或只憑一張立案,或僞成文券,欲爲奪占。而自知理屈,則廉價圖賣於宮房,宮房報內司,啓下行關該道。而田畓則直令打量,奴婢則直令推刷。見奪之本主,欲爲呈辨,則自該宮,又呈于內司,自內司入啓,使之捉囚嚴刑,而直爲擧行,守令,亦不敢違拒。如意承奉,遐遠小民之刻骨冤痛,是以上于天和。年前大朝,深燭此弊,有此後如此之類,其陳告者,爲先刑推定配之敎。而國綱不嚴,人不畏法,此弊猶夫前日,誠可痛駭。宮家買田畓時,自戶曹,査問本道,知其無爭訟之端,然後始爲買得,亦有大朝受敎定式。而內司之官,只憑宮房所報,初不査問而行,以致有如此之弊。今後則更申先査後買之法,奴婢亦令刑曹,一體査問本道,詳知後始買。而如有徑買未査之田民者,該宮房所任及內需司官員,一倂從重勘罪事,定式嚴飭,何如?令曰,依。出擧條聖應曰,臣以營門事敢達矣。訓鍊都監元軍餉料,自戶曹放下,卜馬軍則自本營放料。而一年所捧,乃爲四千石,雖準捧每患不足之中,因城廓火砲之役,工匠料米及昨年災減與敗船之數,至於一千八百五十石之多,故卽今所儲匱乏。新捧姑未上來,來朔放料,無路推移,事甚憫迫。在前如此之時,或自戶曹賑廳米有劃給之例,下問大臣而處之,何如?令曰,大臣之意,何如?在魯曰,旣有前例,且方不足於一朔放料,若干劃給,以補其不足,可也。他衙門之物,何可濫數取用乎?來頭則新保米,亦當次次來納。只限二百石劃給,何如?顯命曰,保米元數四千餘石,一朔給料爲三百石,則一年應下外,四百餘石,年年儲積,可以推移於災減之代,故曾前無不足之患。而今番則因城郭等役,有此匱乏之患。依首相所達,限二百石劃給。此後則各別節用,俾無如前之弊,爲宜。以此申飭,何如?令曰,依。出擧條聖任曰,北漢各所軍餉,元數三萬二千餘石零,竝屬本廳之後,糶糴之道極難。而各邑轉移,猶勝於人民等私受。故目前所受各邑,毋論豐凶,年年依例受去事,旣已筵稟定奪矣。今春則以年事稍豐,各邑或謂待時受去,或稱民不願受,頉報連續,不肯受去。故臣論報備局。而以從當有入啓論罪之道,受題發關,更加申飭之後,各邑間,或塞責受去而。節序已晩,還分之數,比前大縮。姑觀來頭,終不受去之邑,則不可不報備局論罪。而大抵軍餉糴糶,事體不輕,且筵稟分俵之下,謂有些少民弊,不卽擧行,事之寒心,莫此爲甚。一任其各邑所欲,寒進熱退,則莫重軍餉,無路糶糴,將至於腐陳抛棄之境。計其畿邑民戶之多寡,分排石數,毋論豐凶,年年受去,待秋成竝耗輸納本所。而若違拒不受之邑,則入啓重勘之意,自備局,成節目啓下,定式擧行,何如?令曰,大臣之意,何如?在魯曰,軍餉事體至重,不可無糴糶換新之道。各邑之隨其豐凶,或請受或不肯受者,殊甚非矣。定式嚴飭,似爲得宜。而但聞北漢還耗,舊例以七升定式,而今爲一斗,故願受者少云。石角高峻處,受納往來之弊,不比平地,此則如舊例捧之,似好矣。顯命曰,城糴作金,雖有若干民弊,緩急之備,不可不思。臣等退出後,講定節目,啓下施行,似宜矣。令曰,依。出擧條晩曰,頃因工曹判書趙觀彬所達,有黃海·江原兩道流丐之居在京裏者,從其願還送本土之令矣。自京兆卽爲,分付各部,使之收成冊査報矣。各部,頃已査報,以爲兩道流丐之在京裏者,皆不願搬還云。渠旣不願,則當爲置之。而日前平安道流丐,有願依兩道例,還歸本土者,毋論兩道與他道,其在朝家一視之道,不宜異同。似當依前下令,一體施行故,敢達。在魯曰,其時有公私債盡許蕩滌之令,而二道民之不願還鄕,似無逋欠也。此民則利其逋負之勿論,有此願歸矣。其時工判所見,適是二道民,故陳達。而旣下其令,則平安道流丐,一體施行,似宜。而亦當査問本道而處之,俾無奸僞之弊矣。令曰,依。晩曰,此後又有他道流丐願歸者,則依此例還送本土,何如?令曰,依。出擧條汲奏曰,臣無大段職掌,故別無仰稟事。而年前奉使燕京時,有諸邊弊,故敢此仰達矣。蓋奉使之人及其回還使行,則例爲先來而卜物。則落後故,自前使行,例爲留待於鳳城。而其留連日字,或爲十五日二十日之多,其所資糧,則自義州入送,故爲弊甚於二次開柵矣。且其譯官下人輩,多日留連於彼中,則其勢必不無宣洩我國事情者,此甚可憫。大臣今方入對,從此變通,何如?令曰,大臣之意,何如?在魯曰,臣等亦知此弊。而遼墅泥淖,少下雨水,則卜駄例爲濡滯矣。且卜物則彼人,例爲輸致我境,而譯官輩,亦有興成之道,此亦不可遽然變通矣。顯命曰,宰臣所達,深知其弊矣。令曰,當稟于大朝處之耳。晩曰,百姓農作之道,春秋兩麥豐登,然後可資夏糧。而今春雨水過節,傷損兩麥者甚多云,來頭之慮,實有所憂悶。而姑觀麥事之結梢,分付各道,預給還上,以爲農糧之地,何如?在魯曰,百姓當夏,則專賴麥糧,而大米則已絶乏矣。顯命曰,雨水雖似爲害,而麥事旣不判凶,則預爲行會,亦似輕先矣。晩曰,申飭各道而已。民何得知之?在魯曰,不必急速行關,待麥事出場,各道狀報而下關,亦未晩也。令曰,姑觀勢爲之,可也。在魯曰,臣等旣盡稟達,當退出矣。令曰,大朝下敎,有日入前勿爲罷坐之命矣。在魯曰,申時爲日入,而今幾小晡矣。且小朝次對,則與大朝入侍有異,仰達者無多,而亦豈默默俛伏,以待晷刻之致暮乎?雖然,旣聞命矣,臣等當小待。而凡於政令節目間,有下詢之事,亦當隨敎畢陳矣。顯命曰,大朝下敎,必待日入者,欲使入對諸臣,勉盡嘉言之罔伏而豈爲苟然致暮乎?邸下,若有下詢之事,隨事備詢。而雖至文義疑咹處,臨筵問難,亦無不宜矣。令曰,民間疾苦,余雖略知,而猶不能洞悉。卿等,一一指陳,可也。在魯曰,百姓之隱瘁何限?而農民之勤苦尤爲可憫。邸下,欲知民隱,當先覽七月篇矣。蓋其自春至冬,耕耨播穫,無日不苦。且縱其有年,每患不足於仰事俯育之節。而若其歉歲,則轉而至於流離之境。而其中尤爲可憫者,良役最甚。邸下何得以知之?蓋良役者,計丁納布於官,而一室之內,或至四五丁徵布,則父子兄弟,不相保有,而民安得不怨乎?可憫可憐者,莫如良役,故自先朝,屢欲革其弊,而終不可得矣。令曰,唯。顯命曰,凡民之爲生,何莫非困苦?至於農民,則終歲勤勞,不得以養其父母妻子,盡其歲入,以奉其官國,而轉而流丐,無所控告矣。若國家不思顧恤而安集之,徒事虐用,則奮挺而出者,皆爲龍蛇豺虎矣。以赤子而化爲龍蛇云者,誠非妄語矣。且我朝良役之法,今雖爲痼弊,而當初定式,則一人之身而不過徵布二匹,匹婦匹夫,終歲營産,輸官二匹,誠非濫虐。若以一家而言之,則雖多有丁夫,亦令計口納布。而至於元丁之逃故而無處可徵,則徵其隣族,便成定式,故或自鬻於人,或嘯聚爲盜,誠不忍其誅求而無以爲生也。目今諸道,坊曲比村空墟,此實憂憫之大者。而帝王家責任,顧不重歟?是故可愛而可畏者,無如生民矣。在魯曰,必欲捄今之弊,莫如節用而愛民。漢文之裕民,專賴於節用而減稅,節用之本,在乎克己而尙儉也。聖賢之千言萬語,專在於一心上克己工夫矣。令曰,唯。在魯曰,古人有以舟水喩民國者,蓋水能載舟而若遇風濤,則能覆舟。民能衛國而若興怨叛,則能亡國之謂也。此言儘明的矣。顯命曰,土積而爲山,民聚而爲君,然掘去土底則山自崩,虐散下民則君必獨矣。晩曰,邸下之下詢民隱,甚盛甚盛,而大臣亦已明告矣。臣謹就節用等語,略陳餘意。而蓋文·景之世,國家富庶,減租蠲稅之令,比年有之,而猶有紅腐朽貫之語矣。自經赤眉王莽之亂,民窮財竭,始有加賦之政。而光武亦能節用,追復舊業,故其末年,國用甚裕,而又下減租之令。以此觀之,裕國在節用,而節用爲裕民之本矣。論語,亦有節用愛民等語,而大臣所達,深得其旨矣。令曰,唯。顯命曰,今此大朝,深軫國家經用之浮濫,一倂釐正,遵用舊章,民國庶賴矣。邸下,亦當依此定制,永爲遵守矣。令曰,當體念耳。顯命曰,臣年前,出見路人,有負九十老母,行乞於市,憫其飢餒,令賑廳給米。而問其居,洪川云。故其時臣筵稟,請罪洪川守。而大朝,特令惠廳,又爲給米矣。日前,臣適過鍾閣,又見路人,負其老盲之母,流丐於市,喘喘垂死。問其居,則南陽云矣。臣先令惠廳,給其衣料。而南陽府使則不可置而不給,現告拿處。其老盲,一依上年洪川人例,擧行事,分付賑廳,何如?令曰,依。在魯曰,今則日勢幾乎申時,而別無仰達事,臣等當退出矣。令曰,依。諸臣,遂以次退出。
己巳四月初五日未時,上御歡慶殿。東宮入對,承史入侍時,左副承旨宋昌明,副應敎黃景源,校理尹東度,注書朴師訥,記事官李弘德,李仁默先爲入侍。領議政金在魯,左議政趙顯命,右副承旨金相紳,假注書李尙允,記事官李齊顯,追後入侍。上曰,土鑄字工夫,與鐵木鑄較易乎?景源曰,似易矣。上曰,兼史出去,校書館官員一員,待命於閤外。本館鑄字木鐵幾本,而有洪武正韻字耶?問啓。弘德回奏曰,本館有若干鐵木鑄字。而洪武正韻字及衛夫人字,皆有之云矣。昌明曰,他承旨,旣已入侍,臣與注書,先爲退出,何如?上曰,依爲之。上曰,日前畢講資鑑而下饌儒臣及館隷,以償其勞。又使進講考工記,而追思昔日,不覺涕零矣。景源曰,聖孝所感,豈不如此乎?雖然,臣等伏望日夜繼講焉。東度曰,以冊子講難,亦爲維持正心之道。而其爲收效不淺矣。景源曰,近來忨愒成習,百事至於莫可收拾。殿下,必當先立其綱領,以貽小朝矣。且臣有區區所懷,敢此仰達矣。玉堂箚子,與相箚等,事面不輕而重,故在前有不爲下批之時,而殿下卽爲覺悟,特賜批旨。大朝尙有如此之規,而今此小朝之無批還下者,揆以事例,寧不失當乎?此後則陳箚之道亦難矣。東度曰,臣等雖萬萬無似,自上裁處,豈不如何?而恐爲例規矣。上曰,儒臣所達誠是矣。相紳曰,臣則昨已申退,故不及見之。而堂箚,果自小朝無批下給云,臣實不知其何以若此。而今雖追下批旨,亦似好矣。上曰,非小朝爲之,予實爲之矣。今則元良下答無難矣。傳曰,昨者堂箚給之之命意則在,今者儒臣及承宣陳達之言俱是。而儒臣初奏一句語,其有覺悟者。予雖意在於元良,爲他日因此而訑訑儒臣之端,則此是予導之。今亦無難批者,其箚更入東宮,使之下答。領議政金在魯,左議政趙顯命,承命入侍。在魯曰,今日雨晴而日氣和暢,聖體調攝若何?上曰,一樣矣。大王大妃殿氣候何如?上曰,差勝矣。在魯曰,東宮次對,有日入前勿爲罷坐之命,故承宣,俄傳聖敎。而臣等雖晩後入對,猶有狀達三四張及其他建白,亦多端。而諸臣之畢奏,亦在申前,旣盡稟達而默默退伏。苟俟致暮,事涉如何,故仰請退出矣。小朝下敎,以聖上有命,不許卽退。臣等,又以規矩節目間事,仰請下詢。而邸下,以民間疾苦,發問於臣等,酬酢移晷,而猶未盡申而退,臣等不勝皇恐之至。上曰,予旣下敎,則元良之遵守不許者,誠是矣。然其所發問,果出於誠心則好矣,而此未可知也。卿等之陳對,亦不免草草,俄者予已聞之矣。仍命相紳,讀金尙迪狀達訖。上曰,李挺熺,今在何地?在魯曰,在義州矣。上曰,今則尙迪之久留無義,催促卽還,似好矣。在魯曰,然矣。上曰,本道人,今當放之耶?顯命曰,放之,可也。何如一向滯留乎?上曰,此亦殘忍矣。以一時入宿港中,遭此厄會矣。傳曰,今覽參覈使金尙迪狀聞,當初留待,不過欲知議奏,今則一向滯留,廚傳有弊。雖復使之入來,其早晩,亦不關緊。其令備局,分付,使之復命。其領去人中,本道人,令灣府給糧,使還本鄕,以待其咨。其餘竝率來事,亦爲分付。上命東宮侍坐,下敎曰,今日予旣有下敎,則汝之不許申前罷坐者,誠是矣。其所問民疾苦者,果出於誠心耶?若不以誠心問之,則是自欺而又欺予矣。諸臣之草草陳對,亦多慨然者,予欲備聞一通,問民疾苦外,諸臣卷語中,孰有嘉話耶?一一傳達,可也。王世子曰,左相所達最好矣。上曰,其說云何?王世子曰,其言有曰,君之有民,猶山之有土。土積爲山而鑿去土底則山自潰,民聚爲君而虐散其民則君必獨,此言儘好矣。上笑曰,師傅皆入,而只譽左相,此似如何矣。然此亦草草而至若民間疾苦,則信多矣。故相臣李光佐,入告民隱,必涕泣言之矣。予嘗以賈誼,得見今日之時象,則必推心痛哭,何止流涕而已也?今之世,何獨無賈誼而終不得見焉者,寔由於予之不能容也。汝之初政,必當有之。而以予之故,尙不得見焉,汝則勉致賈誼,以洗予之歉然,可也。大學不云乎?作之君作之師。予居君師之位,使時象若此,而士習日渝,予實慙焉。夏而無桀,商不得爲商,周而無赧王,秦何得爲秦?以至漢獻帝及晉武南北朝而亦然矣。以時日曷喪之謠言之,民欲與之偕亡。其君之虐民,豈不有極而致之哉?思之懍然。而天命之去就,只在人心之離合。君若愛民,則寧有是哉?爲君之道,無過於愛民敬天。而且百姓,非汝之百姓,乃蒼蒼之赤子。彼蒼蒼者,以赤子畀汝以濟。汝若不愛而致之離散,則豈不上負蒼蒼,而彼蒼蒼者視汝當如何耶?在魯曰,愛民之本,亶在敬天矣。上曰,今汝衣服之附體者,雖一絲一縷,皆出於寒女之手,而其積累治績之紅,則實爲殘忍。汝曾見農織圖,以農功比之讀書,則其勞逸果何如耶?斗粟尺布,皆出於民。而民不免凍餒,使飢寒,切於肌膚,而上不見恤,則民將曰吾君,其忘我民矣。民雖不怨,彼蒼蒼之天,豈有眷愛之理?夫民者,至愚而至神,一政一令之臧否,民必先知之。今以壇所役軍言之,少因領役之鞭督而乃反藉重群詈曰,壇事體重,又有上命,爾等,何爲虐我如此云?百姓之不可欺者如此。且哀我生民,卽列朝之民,而若曰邸下不愛我民云爾,則其所致怨非比都監堂上。蔀屋之下,自有公論。而中庶馬後輩之公論尤難云,汝之所可體念者如此矣。顧今良役之弊,誠爲可憫。而實無變通之道,故姑爲因循,然心常慊愧憂憫,而終莫得善策。此心常存,則政令施措之間,猶有利及於生民者。而在上之能存此心者,民必知之。上自國君,下至道臣·守令,苟存此心,則民必有濟矣。予之臨御民國,已逾二紀,而下負生民者多矣。實無一恩一惠之利及著效。而但此心未嘗亡也。目今生民之倒懸如此,寧不寒心乎?仍披示御服而下敎曰,今欲一新此衣,而其弊則歸於下民,匹夫匹婦,相泣於蔀屋,而予與汝,談笑於廈氊,寧不懍然乎?汝若目見生民之困苦,則必惻然矣。予則自在潛邸,已洞知民間疾苦。而汝則生於安樂,長於安樂,不知民事之艱難。而汝意必曰,人人皆設美饌以食矣。今此多少下敎,汝須着意毋忘,可也。顯命曰,殿下下敎千百言,皆可謂金石可透。邸下何以奉承乎?若究其旨要,則不過曰敬天恤民四箇字矣。其所以恤民者,卽所以敬天也。邸下,亦當以敬天恤民四箇字加意。而若其工夫,則在學問。今日聖敎,伏願邸下,銘留肝肺,夙宵無忽焉。上曰,董生不云乎?正朝廷以正萬方。若朝廷不正,則何以正萬方?汝欲濟民疾苦,則必先凝聚朝廷。朝廷凝聚然後,可以保民。此非特爲家計,三百年宗社之托,在乎爾躬,汝何不思乎?設令今汝之問民疾苦者,果出於誠心。非知之爲難,行之實難,汝當及此時爲之。而不動於聲色浮議者亦難矣。昨日,予招見太廟守僕,而因泣下,若體予心,汝於他日祀典,能繼予之志,而遵奉勿失,可也。汝性頗通智,而氣稍有過焉者,恐爲外馳矣。今若馳心華美,則其弊爲奢靡,而安有恤民之意?必欲恤民,當先喫緊,而恤民之本,又在於學文節儉矣。予則自奉甚薄,雖値寒暑,脫着過爲儉約,而比之蔀屋之民,不啻百倍矣。顯命曰,聖敎若此,邸下若不奉行,則邸下豈不歉然乎?邸下春秋,幾至志學之年。而讀誦講習,不爲不多,亦何有外馳之事,以貽大朝之憂慮乎?上曰,此非過慮於元良,來頭若有外馳之事,則諸臣,以予今日之言,規勉元良,不亦可乎?孟子所謂好色好貨,無非外馳之心,與百姓同之之意,豈不好哉?在魯曰,此在立其志。常常以志爲氣之帥,則志不爲氣之等使,而自無外馳之慮矣。顯命曰,立志如泰山之不可拔,則自然氣爲之退聽矣。在魯曰,古人云言顧其行,今日邸下之學,在棄幼志踐行其言而已矣。邸下,苟克體行,有何發越外馳之慮乎?上曰,元良肌膚豐碩,故大抵多濕痰,又不謹寢睡而多嗜生冷,此大害於攝生之道。卿等次對時,亦爲提醒,可也。在魯·顯命曰,臣等謹當如敎耳。上曰,周禮考工記,領相屢言於予。而今日,令儒臣進講,則文亦果好,決非漢儒所可撰出矣。麗史則何如耶?在魯曰,備載東國風俗及往牒鑑戒,一番進講,似好矣。上曰,從當一番爲之耳。上命東宮還入內次。在魯曰,臣伏聞侍坐次對,減一次之敎下情,不勝愕然。略入文字,仰陳衷懇,而又欲求對矣。其後因重臣陳達,特爲還收,不勝萬幸。而蓋其兩朝同臨,則陳稟于大朝者,自然甚多,而道理亦然矣。雖伏承慨然之敎,而此則事勢誠然,臣等不勝惶恐矣。顯命曰,臣等及邸下道理,當一一稟裁矣。世宗朝,文宗大王之代理也,每事不敢自專,有一一稟行之文,今日邸下事殿下,道理豈不如是乎?上曰,此則其時稱揚聖德者如此,不以文害義,可也。今日備堂之特罷,過乎其不過乎?老病只四人矣。在魯曰,臣亦聞今日次對,無故不進備堂特罷之命。而前判書柳儼,所遭廉隅,姑舍勿論。纔遞刑判,未付職名。則未付職,自當爲應頉。未付職之人,雖無情勢,何得冠帶入參乎?因備局書吏之泛書病字於單子,若至於混罷,則大不可矣。上曰,然則拔之。在魯曰,李天輔則病重云矣。上曰,已聞之矣。在魯曰,目今備堂之有故應頉者甚多,無以備員。李益炡·趙榮國·南泰良則還差,權爀·洪鳳漢·洪啓禧·李昌誼則新差,使之察任,何如?上曰,依爲之。出擧條在魯·顯命先爲退出。上曰,兼史出去,校書館官員,入侍事,分付。弘德,出與校書校理邊益老入侍。上曰,在前入侍耶?益老曰,臣於決科時,一番入侍矣。上曰,一日印出鑄字爲幾板耶?木刻亦用於何時?益老曰,載板印出,工力甚多,雖長夏,不過印出十五板。木字,則臨印刻入其不足字矣。上曰,洪武正韻字及衛夫人字,皆有之耶?益老,袖出武武正部字及衛夫人字若干鑄,一一仰陳。上曰,鑄字若不足,則有添鑄之道耶?益老曰,自戶曹例下四五斤鍮鐵加鑄矣。上曰,老乞大,爾能誦之耶?益老曰,背講則不能而習於口讀,故能曉解字音矣。上曰,注書出去,取入老乞大。臣尙允,承命持入。益老讀老乞大數板訖。上曰,人才矣。我朝中葉,多愛人才,中庶例多名官矣。相紳曰,崔岦,屢經承文提調吏曹參議,而若今之時,則決難備擬矣。諸臣遂退出。
上在昌德宮。常參·經筵,以代理停。
自寅時至酉時,四方昏蒙若下塵。
文定王后忌辰齋戒。
金相紳達曰,大司憲沈錥,執義閔遇洙,掌令宋能相,持平韓光協在外,掌令李光溭,受由,持平許彙牌不進令旨未下。今日以監察茶時之意,敢達。令曰,知道。
南泰良達曰,右承旨鄭翬良,今日不爲仕進,卽爲牌招,何如?令曰,依。
又達曰,檢閱蔡濟恭,由限已過,卽爲牌招,何如?令曰,依。
又達曰,吏曹判書鄭羽良,三度加由之後,不爲行公,卽爲牌招察任,何如?令曰,依。
金相紳達曰,兵曹判書金尙魯,三度加由之後,昨又陳書承批,而不爲行公,卽爲牌招察任,何如?令曰,依。
南泰良,以壇所言啓曰,壇上所補方甎,欲以新燔者鋪之。而堅熟不如舊方甎,前頭或有傷缺之慮,故舊方甎中,擇其好者,更爲精磨以用之意,敢啓。傳曰,知道。
鄭必寧,以戶曹言啓曰,今四月初三日戶禮判請對入侍時,傳曰,皇壇祀典犧,依太廟禮,以一用於各位,豬羊,勿論親行攝行,各位用一事,分付儀曹事,命下矣。依傳敎各位豬羊各一口,明年爲始卜定。而鉶羹及豚拍所用豬,昨日未及稟定,故豬一口,同爲卜定於兩南,別單書入。而今十一月親祭時所用騂牛一首羊三口豬四口,亦令惠廳,給價貢人,使之進排,何如?傳曰,允。
尹光紹,以兵曹言達曰,禁衛營哨官·禁軍遞兒窠遷轉之代,依節目,各當禁軍中取才,以其居首者,塡差之意,敢達。令曰,知道。
金相紳,以兵曹言達曰,明日親祭肄儀時,本曹堂上一員,當以侍衛進參。而判書臣金尙魯,身病未出仕,參判臣金尙星,受由在外,參議臣柳萬重,以泰陵獻官受香出去,參知臣金時粲,今方入直,他無推移進參之員矣。參判入來遲速,有未可知,令政院稟達變通,何如?令曰,依。
上在昌德宮。常參·經筵,以代理停。
未時,日暈。申時,日有兩珥。
文定王后忌辰。
藥房副提調南泰良啓曰,伏未審日間,聖體調攝若何?前劑入湯劑,已盡於昨日。今日臣當依下敎,與諸御醫入診,詳察聖候,議定繼進當否矣。大王大妃殿氣候何如?臣不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣。而雖有入侍之命,命攝之後,今日至焉,心方憧憧,益氣湯且有餘貼,又後日次入侍日,復定繼進,宜矣。
大王大妃殿·中宮殿·賢嬪宮,藥房口傳問安。答曰,知道。
金相紳達曰,今初八日以十一日至,皇壇親祭齋戒及正日相値,常參,頉稟。令曰,知道。
又達曰,來十一日輪對日次,而皇壇親祭正日相値,頉稟。令曰,知道。
宋昌明達曰,大司憲沈錥,執義閔遇洙,掌令宋能相,持平韓光協在外,掌令李光溭受由,持平許彙牌不進令旨未下。今日以監察茶時之意,敢達。令曰,知道。
鄭必寧達曰,同副承旨尹光紹,今日不爲仕進,卽爲牌招,何如?令曰,依。
以趙台命爲事變假注書。
金相紳達曰,事變假注書趙台命,時無職名,令該曹依例付軍職,冠帶常仕,何如?令曰,依。
又達曰,吏曹判書鄭羽良,兵曹判書金尙魯,昨日連召,不爲行公,竝卽牌招察任,何如?令曰,依。
尹光紹達曰,今此親祭祭文及樂章,當爲製進,藝文提學鄭羽良,明日待開門牌招,何如?令曰,依。
金相紳達曰,因兵曹草記,明日親祭肄儀時,本曹堂上,當以侍衛進參。而參判金尙星,受由在外,入來遲速,有未可知。令政院稟達變通事依下矣。兵曹參判金尙星,合有變通之道,何以爲之?敢稟。令曰,肄儀體重,判書旣在,則何如是稟達乎?判書卽爲牌招,以爲進參事,分付。
傳于鄭翬良曰,禮房承旨,傳香後,奉審以來。
傳于尹光紹曰,御製,分付戶判速爲刊板,而中官當眼同懸之,依此擧行。
鄭翬良,以弘文館言達曰,本館上番應敎黃景源,下番校理尹東度,以大報壇親祭大祝,今日議政府肄儀時,晝仕出去之意,敢達。令曰,知道。
又以弘文館言達曰,日昨筵中,因禮曹判書李周鎭所啓,毅宗皇帝諡號,令本館考出事,命下矣。臣等,取考王鴻緖明史三王傳,崇禎十七年六月戊午,上大行皇帝尊諡曰,紹天繹道剛明恪儉揆文奮武敦仁懋孝烈皇帝,廟號曰毅宗。此外別無可考文蹟。而鴻緖所撰之書,如是明白,今此皇壇竝享時,第三位紙榜及祭文,當以毅宗紹天繹道剛明恪儉揆文奮武敦仁懋孝烈皇帝書塡矣。令該曹依此奉行,何如?令曰,依。
鄭必寧,以戶曹言啓曰,奉常寺所管皇壇二位祭享物種,分定各道,別單書入,價本今己巳條爲始,磨鍊上下之意,分付惠廳,何如?傳曰,允。
南泰良,以禮曹言啓曰,凡大祭肄儀日,若値齋戒,則肄儀,樂陳而不作矣。明日大報壇親祭肄儀,事體雖重,適與國忌正日及宗廟夏享大祭齋戒相値,依例以陳而不作擧行之意,分付掌樂院,何如?傳曰,允。
鄭翬良,以內醫院官員,以副提調意達曰,今日問安日次,旣有入侍之命,提調不可不備員。而提調金尙魯,以本職陳書承批之後,昨日違召,不爲行公,今日入診,臣獨進參,事體未安。提調金尙魯,卽爲牌招,以爲同參之地,何如?令曰,依。
慶尙監司閔百祥狀達,四月令薦新竹筍,節序差早,限內不得進封,惶恐待罪事。令曰,勿待罪事,回諭。
上在昌德宮。常參·經筵,以代理停。
自辰時至未時,日暈。
本院啓曰,臣等伏承數昨夜下傳敎,以代理後視事之停不停,日記之書不書,有所下詢。而在直之臣,倉卒未能詳對。臣等更考代理後節目,則只有常參稟東宮之文,而元無經筵不稟大朝之敎。本院之最初不稟,雖出於因襲向來靜攝中不稟之例,而代理之初,不爲稟裁,已涉疏漏。臣等之因謬不察,亦有所失,不勝悚惕竢罪之至。仍伏念視事之稟,常參·經筵,俱在其中,不可以常參之稟于東宮,竝與經筵而不稟故,取考丁酉代理後日記,則每日書停常參·經筵,其不以代理不稟者,明矣。今此注書日記,不書停經筵云者,極涉矇然,當該注書,從重推考。日記則尙未納院,使之改書停經筵,自今視事,依例取稟,允合事體。臣等因欲登筵詳稟,而旣覺其失,有不容多日泯默,惶恐敢啓。答曰,當下敎於入侍時,姑待之。
金相紳達曰,南陽府使現告拿處事,擧條令下矣。前府使尹志泰,方帶臺職,遞差令旨及拿處徽旨捧入之意,敢達。令曰,知道。
又以訓鍊都監言達曰,都監郞廳四員內,二員未差,糧餉色郞廳李景祚,以本職戶曹郞廳,待令於壇所,軍色郞廳申晦,連爲入直矣。已差壇所祭官,本局省記,無以推移。在前如此之時,有把摠代直之規。今亦依前例,以把摠代直之意,敢達。令曰,知道。
京畿監司申本,判府事閔應洙,二月三月兩朔月廩不受事。令曰,更爲輸送事,回諭。
上在昌德宮。常參·經筵,以代理停。
宋昌明啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
鄭翬良啓曰,來十一日文臣殿講日次,而大報壇親祭正日相値,頉稟。傳曰,知道。
南泰良啓曰,今此大報壇親祭時,何承旨留院乎?敢稟。傳曰,左承旨留院。
尹光紹達曰,吏曹判書鄭羽良,連日違召,尙不行公,事甚未安,卽爲牌招察任,何如?令曰,依。傳于金相紳曰,大報壇守僕,頃以皇朝人孫差定事下敎,而守僕似當有闕,自瀋陽隨來皇朝人子孫,居在於義洞者,差定事,分付騎曹。
傳于鄭翬良曰,香祝親行攝行,其用龍亭事,定式施行。
又傳曰,齋殿今爲奉室,予亦乘轎往來,只有壇左小次,春塘臺外拱北門內,軍幕造家,一例申飭。
又傳曰,甲申年都監堂郞祭官賞典,前例謄入。
又傳曰,大報壇守直,當入坊內,以精潔之人爲之事,分付。
又傳曰,守僕,速爲定入。
又傳曰,齋堂,庭中當爲之。而仍爲傳香,禮房承旨,奉龍亭先詣奉安,仍爲祇迎。
又傳曰,執事·典樂,使之待令。
鄭彙良,以壇所言啓曰,第一位第三位祭器,自工曹今已新造,運來壇所矣。依下敎,鍮木祭器,一一點檢,守直內官及守僕處,典守之意,敢啓。傳曰,知道。
尹光紹,以工曹言啓曰,壇所鍮木祭器,自本曹新造,纔已完役,奉納壇所之意,敢啓。傳曰,知道。
上在映花堂齋宿。常參·經筵,以代理停。
巳時,日暈。
金相紳達曰,今日賓廳日次,擧動相値,頉稟。令曰,知道。
鄭翬良啓曰,禮曹判書李周鎭,戶曹判書朴文秀,有及時稟定事,來竢請對矣。傳曰,方齋宿映花堂,以何事請對耶?有可達之事,問啓。
傳于鄭翬良曰,省牲,當時爲之耶?望位禮後爲之耶?典牲提調入來,問之以稟。
傳于金相紳曰,此處旣已解嚴,而北營訓將,領軍尙似排列矣。訓將則仍留,軍士則解嚴後,各歸其所,趁祭時還來,仍爲作門排立事,使宣傳官,持標信,分付。
傳于尹光紹曰,戶判處,樽所床,依俄者所達而改造,能及今爲之否,問啓。
又傳曰,齋戒官員,齋服,申飭。
傳于宋昌明曰,史官一員待命。
鄭翬良,以壇所言啓曰,壇上增修之役,纔已完畢之意,敢啓。傳曰,知道。
傳于鄭翬良曰,壇所畢排後當爲之。正時,待下敎使之入則入之。正時入後,當爲親押,以此擧行。
四月初十日巳時,上出映花堂。親傳香入侍時,行都承旨南泰良,右承旨鄭翬良,左副承旨宋昌明,右副承旨金相紳,同副承旨尹光紹,注書朴師訥,假注書李尙允,記事官蔡濟恭·李齊顯,入侍。上曰,兵判使之入侍。尙魯進伏。上曰,神榻若始爲奉安,從容爲之。而如未及奉安,則予當親自奉審。而仍行望位禮。注書出去問啓。臣尙允,承命回答曰,神榻已始奉安矣。上曰,然則神榻奉安後當動駕,仍爲奉安事,分付,可也。上曰,齋殿則挾輦經宿耶?尙魯曰,出番禁軍,將隨駕而往壇所,大駕還御時仍留,而挾輦,留宿此處矣。上曰,禮房承旨,當奉香祝以進龍亭子,速爲入之。上親押後,大駕出次,百官陪從如儀。
己巳四月初十日巳時,大駕至朱雀橋,下輦御幕次。壇所三堂上,引見入侍時,工曹判書趙觀彬,禮曹判書李周鎭,戶曹判書朴文秀,兵曹判書金尙魯,右副承旨金相紳,同副承旨尹光紹,假注書李尙允,記事官蔡濟恭·李齊顯,以次進伏。上曰,第三位則令中官,依例奉安。尙魯曰,自第一位尊所,至第三位尊所,獻酌陞降,合爲十三次矣。初詣尊所時,三位注酌。一時親審後,仍行獻酌禮,似爲得宜矣。上曰,予於皇壇事,豈可憚勞乎?頃日肄儀時,予有泣下者,初七夏享,以壇祀相値,旣未親行,而予心憧憧,一倍難抑矣。三皇合享,卽甲申後創設儀文。而列朝事大之誠,皇朝字小之恩,庶少伸報於今日。而勅奇不遠,若過勅後行壇事,則此心尤有所戚戚者。此臂不忍先擧於彼,而復來此參享矣。雖百次陞降,何憚勞乎?且今番,是新覲三皇享祀,儀文亦不可草草矣。尙魯曰,臣意非以職在保護而有此陳請也。三位爵獻,一時竝行,似無大段違禮。而九級陞降,多至十餘次矣。豈不切迫乎?今以後,東國於皇朝事,庶無欠典。而雖千百代之下,亦必稱道之不衰。聖心之愴喜則極矣,而亦何可不思聖躬之致損乎?上曰,若以十三次陞降,果致生病,則其氣亦安用之?而儀文亦不可草草。卿等,須勿過慮也。上曰,領相·左相則上壇奉審時入參。而都監堂上,則入侍於此處事,注書出去分付。臣尙允,出來傳命後,與觀彬等入侍。上曰,祭器何以爲之耶?文秀曰,昨夕自工曹奉來,故朝已用灰洗滌矣。周鎭曰,皇壇行祀後,膰肉,例爲進上於大殿矣。今番三位行祀後,膰肉,似當進上於各殿,何以爲之乎?上曰,只爲進上於大王大妃殿及大殿,可也。周鎭曰,每年行祀,以此定式,何如?上曰,依爲之。出擧條上曰,神門內則雲寶劍差備,不得入之。典牲提調及兵判,以侍衛入侍,而以此載錄於儀注,可也。文秀曰,館學儒生,送言於臣,明日壇享,欲爲會參,而大臣不許云矣。上曰,以卿方帶同知館事,故有是送言耶?文秀曰,然矣。上曰,此是矣。靑丘一隅,同被高皇帝聖恩。而今日若更洋臨,章甫之有是請,不亦宜乎?傳曰,今聞知館事陳達,太學章甫,會參大禮云。居首善之地,有此起義,深庸嘉尙。且有甲申年集春門外已行之例。今番拱北門外參禮事,令禮曹,分付賢關。傳曰,今番三位紙榜書寫,事重。書寫官,一依諸執事例,齋宿壇所,初更三點,書寫而此後,因此定式施行。拱北門外,作小門,使大臣以下,下馬於其外,太學班列,參於作門內。出榻敎傳曰,承旨齋宿春塘臺事下敎時,侍衛混同下敎,有此掣肘節目。常初下敎中,侍衛二字抹去。回駕映花堂後,軍兵卽爲解嚴,留門時入來事,分付兵曹。傳曰,此後皇壇祭壇,凡祭器及凡諸等物,每年孟春,禮戶曹堂上,奉審事,定式施行。文秀曰,宗廟祭器,過享後,使提調·典祀官·戶工曹郞官·本署入直官員,眼同洗滌敬藏之意,日前仰達蒙允矣。今聞提調,非親享則無入來之事。且四享外,有朔望及薦新,而祭器無時出用矣。朔望薦新時,則只令守直本署官員,滌洗敬藏。四享時,則典祀官·戶工曹郞官·本署守直官員,依前稟擧行。而提調則旣不入來於攝享時,以此請來,恐有遲滯之慮。前擧條中,提調則改付標,何如?上曰,依爲之。出擧條文秀曰,今此壇所油遮日,取用於修理契。而修理契油芚,多不染油,易致損傷,此後以好紙,揉磨着油,以爲日後祭享時所用,則似無破裂之患矣。上曰,此後勿令貢人責應。出擧條自戶曹進排,可也。出擧條諸臣遂退出。
己巳四月初十日午時,大報壇親臨望位禮入侍時,領議政金在魯,左議政趙顯命,同副承旨尹光紹,假注書李尙允,記事官蔡濟恭·李齊顯,趨陪。上曰,三位大祝竝上之。洪樂性等,承命進,立。上曰,扆榻覆袱,卽黃羅帕耶?光紹曰,然矣。上仍行望位禮如儀。諸臣遂陪出。
上在昌德宮。常參·經筵,以代理停。
大報壇親祭罷後,王世子,遣宮官問安。答曰,知道。
朝廷二品以上,口傳問安。答曰,知道。
大駕還宮後,政院·玉堂口傳問安。答曰,知道。
鄭必寧達曰,明日常參,敢稟。令曰,停。
尹光紹達曰,今日都承旨南泰良,左承旨鄭必寧,右承旨鄭翬良,左副承旨宋昌明,右副承旨金相紳,以玉堂陳書請推,俱爲徑出。玉堂上書,以親祭正日今方留院,而臣光紹,獨在院中,伴直無人。右副承旨金相紳,所當請牌,而拘於廳規,不得請牌,何以爲之?敢稟。令曰,牌招。
南泰良,以壇所言啓曰,壇上增修之役,已爲完畢。而奉室·典祀廳·樂工廳,未及訖工處,則依下敎,以戶曹正郞李景祚,別工作監役金鳴魯,仍令看檢畢役。而匠手募軍,從實役定數姑留其外,一倂以米木,賞給放送之意,敢啓。傳曰,知道。
尹光紹,以壇所言啓曰,奉室·典祀廳·樂工廳,營建土役,未及訖工,拱北門,姑爲仍留開閉,南邊毁墻假門處,則卽爲完築之意,敢啓。傳曰,知道。
又以壇所言啓曰,壇所造廳之役甚急,故訓局瓦子五調取用矣,分付本局爲蕩減,何如?傳曰,允。
又以禮曹言啓曰,傳曰,親祀皇壇,匪風下泉之思,一倍于中,宣武·顯節祀·忠烈祠致祭,業已下敎。武烈祠,一體致祭事,命下矣。遣禮官致祭吉日,令日官推擇,則今四月二十六日爲吉云。以此日設行,而祭物及執事官,令本道,差定進排事,知委擧行,何如?傳曰,允。
己巳四月十一日卯時,大報壇親享罷後,上入小次。同副承旨禮房承旨,同爲入侍時,右承旨鄭翬良,同副承旨尹光紹,假注書李尙允,記事官蔡濟恭·李齊顯,以次進伏。上曰,撤饌,在於還駕後耶?注書出去問啓。臣尙允,承命回奏曰,問諸守僕,則自前親享時,撤饌一節,元無定式儀節,故或撤於還駕前,或撤於還駕後云矣。上曰,此必是守僕輩臆對矣。上命戶曹判書朴文秀入侍,仍下敎曰,尊床,何以爲之耶?文秀曰,已及造出矣。仍奏曰,凡床卓,一番過享後,自前例不復用於後次享祀,極涉無義。而舊儲祭床,尙餘五座,此則別置之,以待後日之需似無妨矣。上曰,若欲復用,非特此也。一床之復用,亦何關緊?文秀曰,臣皇恐敢達,而壇所董役將校輩,各賜上弦弓一張貼,以酬其勞,似爲便當矣。上曰,如此,承傳太多矣。文秀曰,渠輩首尾十八日,出鼻血服役,空名貼一張賜給,亦似無妨矣。上曰,承傳亦有淺深矣。大駕出幕次時,傳曰,壇所咫尺,敢爲呼唱出入,當該承傳色,從重推考。出擧條諸臣退出。
己巳四月十一日辰時,上御朱雀橋幕次。承旨入侍時,右承旨鄭翬良,假注書李尙允,記事官蔡濟恭·李齊顯,以次進伏。上曰,關西有何效節人建祠耶?同副承旨尹光紹奏曰,關西有石尙書及李提督祠宇,而皆有遺像矣。上曰,注書出去,石李兩祠,有額號耶?問于禮判以啓。臣尙允,承命回奏曰,武烈祠云矣。傳曰,親祀皇壇,匪風下泉之思,一倍于中。宣武祠·顯節祠·忠烈祠,致祭,業已下敎。武烈祠,一體致祭事,分付該曹。傳曰,皇壇親祭時,陪祭諸承旨及進幣瓚爵官以下諸執事,依古例,書啓。傳曰,壇所堂上以下員役工匠等,依甲申年例,書啓。傳曰,待朝弘文提學牌招。諸臣隨駕。
己巳四月十一日四更,大報壇親祭入侍時,行都承旨南泰良,右承旨鄭翬良,左副承旨宋昌明,右副承旨金相紳,同副承旨尹光紹,注書朴師訥,假注書李尙允,記事官蔡濟恭·李齊顯,入侍。上曰,皇壇祭享時所用卓衣等物,此後則勿用彼國羅絹,以我國綿紬製用,而仍爲定式。大廟所用卓衣之屬,亦以我國綿紬製用可也。出擧條上曰,勿論親享攝享,此後壇享時,過祀後,奉紙榜官,奉紙榜詣石函下燎,奠弊下燎,亦令大祝爲之事,定式施行。仍行享祀如儀。諸臣遂陪出。
上在昌德宮。常參·經筵,以代理停。
巳時,日暈。
下直,德浦僉使鄭世僑,助羅萬戶朴再茂,廢茂山萬戶曺世奎,南桃萬戶洪聖麟。
大王大妃殿·中宮殿·賢嬪宮,藥房口傳問安。答曰,知道。
藥房啓曰,伏未審夜來,聖體若何?連日勞動,徹夜將事,調攝諸節,不瑕有損乎?湯劑劑入,已至多日,且有後日次入侍之命,今日臣等,當依下敎率諸御醫入診,詳察聖候,議定繼進當否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
光紹達曰,明日常參,取稟。令曰,停。
相紳達曰,大司憲沈錥,執義閔遇〈洙〉,掌令宋能相,持平韓光協在外,掌令李光溭呈辭,持平許彙牌不進,令旨未下。今日以監察茶時之意,敢達。令曰,知道。
又以都摠府言達曰,副摠管申思冏,能麽兒堂上,本廳坐起,晝仕出去之意,敢達。答曰,知道。
光紹達曰,臣與右副承旨金相紳,伴直矣,相紳,奉命出往試所,今日伴直無人。左副承旨宋昌明,所當牌招,而拘於廳規,不得請牌,何以爲之?敢稟。令曰,牌招。
又達曰,卽者吏曹郞廳來言,今日爲政事,命下,而判書鄭羽良陳書未承答,參判未差,參議沈星鎭病不來,不得開政云。參議沈星鎭,卽爲牌招開政,何如?令曰,依。
傳于相紳曰,戶判,藥房入診,同爲入侍。
又傳曰,戶判,以太學堂上進去,則勿爲來待。
相紳達曰,弘文提學元景夏,牌招不進矣,特召之下,不卽膺命,事甚未安,更卽牌招,何如?令曰,依。
又達曰,弘文提學元景夏,再招不進矣,召命之下,連事違牌,極涉未安。所當更請牌招,而一日三牌,有傷事體,何以爲之?敢稟。令曰,更爲牌招。
又傳曰,提學使之卽爲入來。
又傳曰,提學,何如是寥寥耶?
又傳曰,頃有下敎事,申飭場中。
又傳曰,右副承旨持此題,與提學,偕往太學,儒生試取。
又啓曰,臣承命敬奉御題,與弘文提學元景夏,偕往太學,儒生等試取,收券八百六十二張,捧入之意,敢啓。傳曰,科次以入。
傳于光紹曰,此是初也。召對入侍座目,更爲修入。
又傳曰,科次以入,而一百三十五丈,雨濕解封拔去,初科次爲之,正科次,則入侍爲之。
備忘記,傳于光紹曰,今下弓矢,廢茂山萬戶曺世奎處,給送。
備忘記,傳于相紳曰,大報壇重修時,監董堂上,判書趙觀彬·李周鎭·朴文秀,竝加資。郞廳,正郞李景祚·李錫祿,佐郞李瀞,竝陞敍。監役官金鳴魯,監造官金道健,竝陞六。堂上中資已輔國人,熟馬一匹面給。神御榻着漆監蕫官黃顥源,祭器監造正郞柳尙晉·李廷煌,佐郞徐命宅,竝陞敍。佐郞任瑢,兒馬一匹,朴好源,上弦弓一張賜給。監役官尹洸陞六,奏時官三人,各上弦弓一張賜給。神御倚榻造成人,前僉使卞爾珍,莫重國役,連爲勤勞,特爲加資。閑良玄德龍,壇上監役李德觀,竝邊將除授。築壇時凡領役部將田萬種·朴道元·金昌鎰·王斗瑞·尹宇·金重星·王始命,今番二旬之內訖工,勤勞倍前,竝邊將除授。康復圭已邊將,兒馬〈一〉匹賜給。算員崔漢樞,其勤勞已覩,爲人精詳,大典所載,特除東班職,以勸他人。算員崔應祥·李允恒,令本衙門,高品付料。員役以下工匠等,今番勤勞倍前,令該曹米布從重題給。
又備忘記傳曰,親祭時,進幣瓚爵官判尹申晩,薦俎官判書朴文秀,禮儀使判書李周鎭,奠幣瓚爵官沈星鎭,壇上執禮曺命采,祭文製述官提學鄭羽良,紙榜書寫官尹汲,各熟馬一匹賜給。都承旨南泰良,禮房承旨鄭翬良,竝加資。大祝金尙喆·尹東度·黃景源,壇下執禮申暐,各半熟馬一匹賜給。執尊·祝史·齋郞·奉俎官等,各加一資,資窮者代加。監察·陪香官·書寫·忠義·贊儀·奏時官,各上弦弓一張賜給。入侍諸承旨,各半熟馬一匹賜給。翰注各加一資。通禮·典祀官,各兒馬一匹賜給。壇司僉正李九成,半熟馬一匹賜給。壇守直官洪澤·成振翰·李敏栽·曺夏章,各兒馬一匹賜給。守僕壇所守僕下人等,令該曹米布考例題給。
吏批啓曰,承文院判校金廷鳳,受由過限未上來,依例改差,何如?傳曰,允。
又啓曰,新除授永興府使李昌壽,戶奴呈狀內,矣上典,特蒙格外恩數,得除北邑,私心感祝,而臺章之發,聲罪至嚴,其在廉隅,不可冒赴云。旣遭臺彈,勢難强令赴任,依例罷黜,何如?傳曰,允。
兵批啓曰,五衛將羅重光,年老病痼,無望供職。忠翊衛將趙廷麟,近得輪疾,差復無期云,竝姑改差。新除授惠山僉使林德烇,乶下僉使朴弼龜,梨洞萬戶韓卨欽,造山萬戶黃遇千,俱以親年七十五歲以上,呈狀乞遞。邊將之親年七十五歲以上者,許遞其任,載在續典,亦竝改差,何如?傳曰,允。
備忘記,傳于相紳曰,神座神榻造成時,次知內官朴敏采,加資。祭侍內官李景和·徐景達,挾侍內官李景聃·洪碩海,各半熟馬一匹,侍衛長番內官李維新·申致夏·高雲采·金明佑·崔聖兪,假長番內官韓聖祿·安國來·任良弼,各兒馬一匹,薛里以下差備內官等,各上弦弓一張賜給。司謁二人,各兒馬一匹賜給。排設司錄·書房色司錄,各加一資,資窮者代加。弓房司鑰,上弦弓一張賜給。神座榻造成時監蕫別監崔夢麟,書題除授。其餘別監下人等,令該曹米布考例題給。
有政。吏批,行判書鄭羽良病,參判未差,參議沈星鎭進,右副承旨金相紳進。
兵批,判書金尙魯病,參判金尙星病,參議柳萬重入直進,參知金時粲病,左副承旨宋昌明進。
吏批啓曰,判書鄭羽良病不來,參判未差,小臣獨政未安,何以爲之?敢稟。傳曰,只出緊任。
吏批,以李彝章爲司諫,李昌儒爲弼善,徐志修爲修撰,趙重晦爲副修撰,金光遂爲刑曹佐郞,金履福爲典簿,李鋼爲黃海都事,李宗遠爲懷仁縣監,金聖興爲長鬐縣監,禮曹判書李周鎭,戶曹判書朴文秀,竝加崇政賞嘉,都承旨南泰良,加嘉義,右承旨鄭翬良加嘉善,以柳儼爲菁陽君,元景夏爲江華留守,鄭翬良爲行左承旨,鄭必寧爲右承旨。
兵批,以林象元爲副護軍,趙榮國爲副司直,趙台命爲副司正。
以平安監司狀達,甑山等官居討捕軍官宋㗡先等渰死事,令于光紹曰,渰死人等,令本道,恤典擧行。
相紳,以禮曹言啓曰,今此謁聖文科及第沈鉍拔去事,命下矣,原榜目中拔去,付標以入之意,敢啓。傳曰,知道。
又以備邊司言達曰,軍餉未捧守令,邊將居末,拿問,居二決杖,居三推考。元還上未捧守令·邊將,居末決杖,居二推考事,曾有定奪矣。取考平安道捧未捧狀啓,則軍餉居末,理山前府使金漵,居二,楊下萬戶韓興健,居三,植松萬戶林挺澤。元還上居末,孟山縣監金范甲,居二,天水僉使金得麗,竝依事目施行。別軍餉,則百石以上未捧守令·邊將,拿致營門,決杖,十石以上未捧邑鎭,座首·吏房·監色,拿致營門,從重決棍,亦有事目矣。孟山·林土·楊下,以稍實邑鎭,全數不捧,柔院·牛峴,亦以稍實鎭,未捧之數,又過百石。竝拿致營門決杖。義州未捧,則至於千餘石之多,而旣已遞歸,令攸司勘處。植松,雖是之次災邑,旣全數不捧,亦爲拿致,營門決杖。陽德·龍川·龜城,旣是之次災邑,且舊還異於新還,特爲參酌減等。座首·吏房·監色,拿致營門決棍,其餘未捧未備百石以下,勿論稍實·之次,竝分揀,而若其全數不捧邑鎭,則勿論之次與數之多少,監色拿致決棍之意,分付,何如?令曰,依。
又以備邊司言達曰,今四月初五日,引接入對時,因行副司直具聖任所達,北漢軍餉,移轉各邑,成節目達下事,定奪矣,同節磨鍊,別單書入之意,敢達。令曰,知道。
又以兵曹言達曰,今月十一日,武臣賓廳武經七書講出日次,而親祭齋戒相値,依前例,不得爲之之意,敢達。令曰,知道。
昌明,以兵曹言達曰,今四月十二日,幼學兪漢雲稱名人,自金虎門入來,差備門外擊錚,極爲駭愕,令攸司,囚禁治罪。同門守門將劉德龍,常時不能禁斷雜人,以致闌入,亦難免其責,推考,何如?令曰,依。
相紳,以義禁府言達曰,在囚罪人之遭親喪者,許令限成服保放事,曾有定式矣。卽者時囚罪人聞慶前縣監李福海,遭其父喪云,限成服保放之意,敢稟。令曰,依爲之。
又以義禁府言達曰,南陽前府使尹志泰,拿處徽旨達下矣。尹志泰,以兼營將守令,姑未交代云,依例發遣府拿將,交代後拿來,何如?令曰,依。
光紹,以漢城府言達曰,頃因都正朴弼文上言,所爭墳山,發遣郞廳摘奸事,覆啓蒙允矣。郞廳一員,今方發送,郞廳及書吏所騎馬,令該曹依例題給,何如?令曰,依。
吏曹判書鄭羽良上書曰,伏以昨者日吉辰良,享祀順成,東土臣民,愴喜之悃,曷有其極?伏惟念臣於銓職,初豈有冒昧叨應之理?而祗緣大朝手翰面諭,隆摯溫存,迥出於前古人臣所名被主恩者,臣感激涕血,不知死所,不敢復言臣身私義,卽謝恩應命,而所謂廉恥之防,大夫士之所以持臣事君者,則固已傷毁無餘矣。然苟粗可以仰承德意,勉塞臣分,則其公私斟酌素定之計,自以都政爲報瓜之日矣,迺者三顧加由之令,出於格外,臣誠愕眙失圖,莫省攸措。噫,臣自奉前席恩諭之後,內語臣心之神明,竊取古人開誠心布公道者,思作塵露萬一之報,而惟其做時不如說時,人心不如我心,自聖賢已有此歎,況古今時同不同,不啻百千者哉?夫力量鑑識聞見三者,任銓者闕一不可,而臣質本荏弱粗鹵,於三者皆乏,區區老婆之心,只費於彌綸調娛之間,而卒無以上答特簡之聖心,下盡願忠之私心,爲愧爲恐,寤寐踧踖而已。臣旣百無一報效之道,而其畢竟顚頓狼狽,以累知遇之恩,可立以待也。經曰,君子懷德,小人懷惠,君子懷刑,小人懷土,臣雖不肖,願自附於懷刑之君子,其敢低徊眷係,懷土不去,以卒自陷於大戾乎?且憲臣以兪彦民檢擬事,至請重推,臣不勝悚蹙之至。借使眞有是事,在臣之道,不容不擬,況臣初未目見而事本暗昧者乎?此等已甚之論,臣不取也。昨因陪祭,不得不冒出,而以此以彼,其不可仍處職次則明矣。伏乞邸下,諒臣所辭之實,出於懇曲不飾,特將銓任本職,亟許鐫遞,回授可堪之人,以安私分,以幸國事,不勝千萬幸甚云云。答曰,覽書具悉。此何介意?卿勿過辭,行公。
應敎黃景源,副應敎金尙喆,校理尹東度,副校理李奎采,副修撰李應協,上書曰,伏以臣等,俱以無似,待罪經幄,雖未效尺寸之裨補,其職則侍講也。恭惟我大朝,一心典學,終始靡懈,雖在代理之後,討論書史,夜分乃罷,凡在聽聞,孰不欽誦?而臣等區區之誠,猶以頻接儒臣之意,敢有所陳勉於前後入侍時矣。及伏承日昨大朝下問之後,始知正月後經筵之稟初無擧行之事,而臣等亦不能趁卽覺察,上未能提稟筵席,下未能規劾喉院,臣等不職之罪,誅罰亦輕,如是而尙何可一日冒據於儒臣之列乎?連値淸齋,書籲路阻,今始聯陳短章,敢暴自劾之義,伏乞邸下,重勘臣等辜犯,以彰其慢焉。仍伏念經筵常參,事體至重,自祖宗朝以來,政院之逐日稟旨,必書停不停者,日記者,誠以關係不輕故耳,以丁酉代理時言之,常參·經筵之稟,未嘗廢也。今番代理之後,常參則雖有稟于小朝之節目,至於大朝經筵,則初無停稟之敎,而喉司之臣,矇未省察,初不陳稟,事雖無情,罪在失職,國體所關,誠極寒心。臣等以爲代理初承旨,竝施罷職之罰,其後承旨,亦難免因循不察之失,從重問備,斷不可已也。臣等無任云云。答曰,覽書具悉。大朝靜攝之時,所稟者耶?大朝入侍時,陳達,可也。此請非也。爾等勿辭,察職。
己巳四月十二日午時,上御歡慶殿。藥房入診,戶判同爲入侍時,提調金尙魯,戶曹判書朴文秀,同副承旨尹光紹,記事官朴師訥·蔡濟恭·李齊顯,醫官金應三·玄起鵬·金壽煃·鄭文恒·許錭·方泰輿·金東桓·李道吉,次次進伏。尙魯曰,日氣蒸熱,連日勞動,徹夜將事之餘,聖體調攝若何?上曰,氣則一樣,而三皇竝祀,心懷有感矣。尙魯曰,湯劑餘貼,已盡於何日乎?上曰,二貼進服後,眼胞似有氣,故姑止不服矣。尙魯曰,大王大妃殿氣候何如?上曰,差勝矣。尙魯曰,王世子氣候,纔聞入診醫官所傳之言,稍有不平之候云,不勝驚慮之至。卽今氣候何如?上曰,乍挾感氣,今則兪矣。尙魯顧謂醫官曰,進來診候焉。應三,進伏診候,退伏曰,脈候左三部沈靜,右三部則寸關活處稍不足,而大體則調均矣。起鵬進伏診候,退伏曰,脈候左右三部度數調均而好矣。壽煃,進伏診候退伏曰,脈候左右三部微帶數意,而夏節脈候,自然如此,大體則好矣。錭進伏,診候退伏曰,脈候左右三部稍似浮數,而大體則調均矣。泰輿進伏,診候退伏曰,脈候左右三部調均矣。東桓,進伏診候退伏曰,脈候左右三部稍帶數意,而大體和平矣。道吉,進伏診候,退伏曰,脈候左右三部調均而安靜矣。尙魯曰,醫官之診候已訖,湯劑當否,議定,宜矣。上曰,餘貼尙多,更觀爲之無妨矣。尙魯曰,然則後日次,更爲議定乎?上曰,依爲之。應三曰,脈候比前尤勝,卽今玉候勞攘之餘,氣候無困憊之事乎?上曰,連日勞動,仍爲徹夜將事,予亦慮氣之必憊矣,其後如常,別無憊意,可怪。尙魯曰,自前勞動後,氣不如前爲敎矣,今番則與前無異乎?上曰,自竝祀之後,如見三皇,心甚憧憧,而氣則尋常矣。尙魯曰,湯劑旣有餘貼,則以姑勿加劑以入事,榻敎書下乎?上命書傳敎曰,湯劑尙有餘貼,後日次劑入,宜矣。仍又命書傳敎曰,召對爲之,儒臣持周禮,修座目以入,戶兵判,同爲入侍。光紹書訖。上曰,諸臣退出,與儒臣,更爲同入,宜矣。諸臣,遂退出。
十二日申時,上御歡慶殿。召對,戶·兵判同爲入侍時,參贊官尹光紹,侍講官金尙喆,檢討官李應協,記事官朴師訥·蔡濟恭·李齊顯,戶曹判書朴文秀,兵曹判書金尙魯,次次進伏。上曰,承旨進來書之。光紹承命書傳敎曰,昔年代理時,藥院竝直視事,方在頉稟之中,初不稟式,事勢固然。代理,卽視事也,畢卷溫繹,視事亦爲頉稟。然則常參·經筵,一而二,二而一也。此則欲諭承宣者下敎,而此後若有特敎,常參則猶可爲也,必也正名。日記中,以在某闕常參·經筵,以代理停,定式而書。昔年代理時,視事方在頉稟之中,故其時承宣,不能覺悟,以循例書停,此已不察,而今番不書,亦涉矇然,其時承旨,從重推考。當該儒臣,事係經筵,且有入侍之事,宜稟于予,而徑先上書,亦爲推考。經筵日記,某日經筵以代理停,夜對爲之則書之,不爲則依例書停事,一例定式。此傳敎中,日記書例定式,則因承旨玉堂所達,追後攙入者說見于下書訖。上曰,戶判先爲進來焉。文秀進伏。上曰,其樽所床,以其舊床爲之,似好矣。文秀曰,臣欲以舊床爲祭器床,而樽所床,則欲新造矣。上曰,床巾則以名紬爲之好矣。文秀曰,下敎好矣。上曰,祭器樻甚大,置于何處似好耶?予意置于香室無妨,與香同置,何如?文秀曰。臣意,亦欲同置於香室,欲於香室內,結架數層,置于架上爲計,似甚便好矣。上曰,此計好矣。文秀曰,神位奉安,以嫡長忠義爲之,所見甚好。渠輩亦無厭意,而但掖庭所屬,不知忠義之爲兩班,混以忠贊衛之類視之故,渠輩,以此爲悶,來訴白活,使掖屬知之。此後無賤待之弊,似好矣。上曰,然則蓋掖屬誤知之致也,當使知之矣。文秀曰,執春門則傾圮,九容齋則多有破傷處,有修改之命,而姑未及爲之。大抵紫門監,專爲闕內修補,而非但不爲趁期修補,雖以修補者言之,多數消融磨鍊之材瓦而草率爲之,不久又傷,地部則多費物力,而修補則每致如此。以此之故,物力則無限浪費,大爲地部之弊矣。今番壇所修改後略有餘材,而凡事因其勢而導之,則小費材而事順成。目今工匠等,姑未放送,其中擇其善手者,仍令地部郞,卽爲修改集春門及九容齋後,又若有堂閣毁傷處,使崔漢樞算摘,仍爲修改,則可省浮費,事甚便當矣。勿論闕內殿閣及各司,一瓦破處一椽傷處,不卽修改,今年明年,屢經風雨,則幾至盡破,大費物力,經費耗損,亦由於此,故有此仰達矣。上曰,依爲之,而非獨此也,闕內各所,亦多傷頹矣。文秀曰,闕內各所,修掃看檢等事,典涓司主管,而都承旨爲其提調,此乃舊法,而卽今典涓司書員軍士,則屬於政院,無所事而只爲書吏使令之使喚,參奉二員,則未知因何事而以中樞府錄事爲之,而終年無所干涉,事甚可怪。大抵都承旨,專掌闕內,而卽今則置之度外,無一人出力修擧者,實無奈何矣。若自政院,嚴飭參奉及各所衛將,使之修掃,如或有毁舍偸瓦者,這這捉治,則闕內各所頹圮,何至於莫可收拾之境乎?此後則自政院,修明舊法,斷不可已也。且闕內各所修理,專責於地部,故地部隨毁隨改,無日不爲,而未過半年,拔其屋瓦,去其廳板,依舊蕩毁,無以收拾。此無他,各所毁傷,本不關係於各司,故各司有若借入於他人家舍者然,實無顧惜守護之心故也。如此之故,地部策應,日不暇給,曹儲由此而大損,浮費由此而漸廣,畢竟民力,將何以堪乎?若無別樣定式之事,則前頭之慮,有不可勝言。自今爲始,雖片瓦尺木,若有見失之事,則使各其司,三年內則盡爲擔當,而自政院·兵工曹,定日摘奸,然後可知所失材瓦之數,知其所失者,然後使各其司,可以擔當矣。如是爲之,則各司吏屬,悶其自備修改,必無見失之慮矣。尙魯曰,戶判所達誠然矣。使各其司下人,擔當所失之材瓦,則豈有如此之弊乎?戶判,雖以限三年陳達,而臣意則不必爲三年之限矣。上曰,典涓司,一遵舊法,申飭爲宜,而關內各司,申飭,豈非兵曹所管乎?尙魯曰,闕內頹圮處,則工曹郞官,以時摘奸來告,政院隨卽修改,自是法例,故此事至載於政院故事矣。上曰,此則承旨今方入侍,自政院申明舊典,可也,而以此闕舊政院等,各司見之,頹毁無餘,所見不好矣。文秀曰,舊政院等各司,年前亦修理,而看檢無人,故又復如此矣。集春門·九容齋,旣承修理之命,而其他堂閣滲漏處,亦不可不修改矣。上曰,卿言是矣,而堂閣則自內亦爲修葺。此闕舊政院等各司修理,先爲之,可也。文秀曰,聖敎如此,當爲奉行,而兵曹·工曹眼同摘奸,錄出傷毁處,文移臣曹然後,自臣曹,又爲看審算摘,可以修改矣。然舊政院等處,皆是空舍,無人守護,今雖改葺,必如前傷毁。此甚可悶,而臣思之,有守護便好之道。如以衛將,捨其守直處所,移入舊政院等處,定其界限,各令看檢,則其所頹毁,必不如前而着實矣。上曰,此甚好矣。兵工曹·典涓司,輪回摘奸,及自其司守護等事,衛將移入一款,竝依所達爲之,而差備內,則使各處掌務內官爲之,可也。文秀曰,闕內各司修葺等事,已奉成命,而壇所餘材,似當盡入於集春門·九容齋改修之役矣。各司修改材木,則自朝家,嚴防關東木物浮下者,故目今事勢,猝難拮据。惠廳,造倉餘材木尙多云,臣若以此,相議於惠堂,則必盡爲輸送,得此材木,然後可以始役矣。上曰,依爲之。出擧條文秀曰,瓦署大瓦方甎等物,不爲預燔,臨時給價使之進排,非但策應之窘急,雖以大瓦一種言之,旣不預備,故每當宗廟宮闕諸處修改之役,輒以常瓦臨急進排,事之寒心,莫此爲甚。考見各年上下數,則別燔價米,多至六七百石,而本署書員輩,分用而已,元無燔出之事,此尤寒心。凡燔瓦之道,春秋甚易,冬夏極難,今若限三百石作貢,使貢人前期備木,瓦匠當春燔置,則事甚得宜。今年爲始,米三百石作貢,而依海西貢價例,四分磨鍊上下,永爲定式,何如?上曰,依爲之。出擧條文秀曰,臣則先爲退出乎?上曰,依爲之。文秀遂退出。上曰,兵判進來。尙魯進伏。上曰,皇壇儀注,何當始作耶?壇階陞降果難矣。四次降復位之節目,儀註修正時,改之宜矣。尙魯曰,每位獻爵時,每每陞降,誠爲極難,而稍省節次,亦無害禮之事矣。上曰,然矣。尙魯曰,皇壇盛禮已過,臣等依聖敎,當始儀式編緝之役,而冊名則定以皇壇增修儀,以別新舊。處所,則以增修所爲號,定於觀象監,而分差進排等事,令各司,依例擧行,何如?上曰,依爲之。尙魯曰,同副承旨尹光紹,旣承同管此事之命,依甲子年訓義小學時例,使之除本仕,專意編輯,何如?上曰,依爲之。出擧條尙魯曰,內局種藥田,使掌務官及種藥官,依下敎摘奸以來,別單今方持入,而栗島則浦落四結四十餘負,於于島則起耕爲三結七十餘負矣。從前以元居者一名,定爲種藥庫直,雖使春秋種藥,進排鄕村,而近來任他不問,多種牟麥云,旣自朝家摘奸之後,不可仍前置之。自今秋爲始,禁其種牟,一倂申飭,種藥爲宜。至於栗島之一結七十餘負,入於家垈,造草家居生者,竝草幕爲八十四戶,當初冒禁作家,雖涉可駭,今若一時毁出,則無依小民,此亦可矜,姑勿毁撤,許以仍居,只令種藥書員,依前從寬收稅,以供不種之鄕村,而使掌務官管檢,若有自毁者,則隨卽起耕,毋得更造家舍事,定式施行,何如?上曰,依爲之。出擧條尙魯曰,南大門外藥峴,亦有內局種藥田,故使之一體摘奸,小民之造草家居生者,亦爲一百二十戶,而六十餘負,入於家垈云,此則當依栗島例施行。起耕一結二十餘負,則近處兩班家,分作己物,年年種牟,只給零瑣稅錢於種藥書員,藥田內民家,則此兩班家,逐戶捧稅,歸於私用云,聞來事甚可駭。上曰,小民殘忍矣。尙魯曰,此亦自今秋,痛禁私耕,一倂種藥,而兩班家,如或更犯,則各別勘罪,其私收稅一事,亦爲嚴禁,何如?上曰,藥田如有更犯者,隨現草記重繩,民家收稅事,更有犯者,一例重繩,可也。出擧條尙魯曰,今番太廟木器輸運軍,有定送之命,故卽爲定送,其後皇壇祭器輸運軍,亦依工曹例定送,而但工曹祭器輸運軍,以本曹匠人及貢人使用事,載在庚寅別單。此別單,所重有在,行之四十年,雖一名之軍,加不得減不得,而今若因此一時之事,竝與他各司而引以爲例,則誠難處矣。庚寅別單,決不宜有所變改,此後則各別嚴飭,一切遵守,何如?上曰,依爲之。出擧條光紹曰,臣等以視事不稟,方在待罪之中,而不可不一番稟定,故敢達。代理之後,旣無節目,則停常參·經筵,自與靜攝中頉稟有異。初頭承宣,宜乎稟定,而矇然不稟,其後因循不察,前後承旨,實皆有罪矣。上曰,視事是常參,則經筵亦在其中矣。尙喆曰,臣等雖不似,旣忝經幄,則莫重經筵之稟與不稟,矇然不知,旣有罪矣,而且以大朝經筵,書請小朝,致勤聖敎之誨責,罪上添罪矣。雖然,政院日記,書以上在某宮,停常參·經筵者,事體重矣,而不經一稟,遽然不書,此雖無妄之失,事則重矣。不覺則已,覺之後則不可置之矣。上曰,不書經筵,其時注書,猶有所思。視事旣已不稟,則常參·經筵,皆在其中,而昔年日記之依例書之者,此亦矇然矣。尙喆曰,然則政院日記,何以書之乎?上曰,若云當初承旨,當稟而不稟則是矣,而日記之不書常參·經筵者,是則是矣。尙魯曰,言端出故,仰達矣。聖上以堂書之達於東宮爲未安者,下敎誠然。其時玉堂之上箚東宮也,臣亦聞而非之,而但此等之事,實有難處之端。臣於頃日次對減一之敎,不勝抑塞,欲陳書于小朝,則事不成說,故不得已冒萬死上疏于殿下,則政院退却不捧,悶迫之極,又不得不上書于東宮,而又有還給之命,臣至今惶悚矣。此後則事關大朝處分,與關係大朝過擧,則當直請大朝,而第念卽今則頻有引對之路,諸臣可以筵稟矣。如或引接希潤,則疏路亦絶,雖有及時可爭之事,將何以導達乎?聖人垂法,必爲遠慮。殿下方垂裕後昆之時,不可不詳愼於立法之始,更加三思,稍開一路,以爲群下進言地,千萬伏望矣。此時,大雨大雷,聒難酬酢。上遂閉戶曰,卿等姑留待於此焉。少頃,雷雨乃止。上開戶曰,俄者兵判所慮,過矣。尙魯曰,事係大朝處分者,豈頻頻有之?而其在慮遠之道,不可不開置進言之路矣。上曰,上章之例,前亦有之,此路則有之矣。尙喆曰,兵判所達,是矣。應協曰,兵判之言,是億萬年無窮之慮矣。上曰,慮遠之道則然矣,予於己亥年,以耆社事,陳章於先朝,豈無此例乎?但諸臣未能記知耳。我國文獻皆如此,而兵判之言,是矣。尙喆曰,事體至重,宜有稟定矣。上曰,若非太上皇,則陳章有何可疑乎?光紹曰,日記事,今日講定,宜矣。上曰,今日日暮,後日講定未晩矣。於是,尙魯先爲退出。上曰,儒臣讀之。尙喆,讀周禮春官,自大祭祀,止其別九十。上曰,下番讀之。應協讀自以邦事,止八曰瘳。上曰,承旨讀之。光紹,讀自以八命,止右祭祀。上曰,注書讀之。臣師訥,讀自凡大禋,止事卜日。上曰,上番翰林讀之。濟恭,讀自戒及宿,止用其說。上曰,下番翰林讀之。齊顯,讀自若有大祭,止之禮喪。上曰,考工記雖好,比看於此,則正正方方,法顯殊矣。尙喆曰,今此所讀,不過卜筮祭祀災祥之事,別無文義之可達矣。上曰,以九拜之事見之,纖悉無比,非周公不能如此矣。尙喆曰,臣於昨日祭祀時,有仰感之懷,敢達。其時乍陰乍雨,雲霓蔚然,而旋又晴朗矣。今日霈然之雨,似有至誠相感之理矣。上曰,予氣衰耗,不能如意將事,是甚爲歎。尙喆曰,皇壇祭祀之際,亦有可監可戒處。高皇帝所以得天下,由於何道?其後世之所以失天下,亦由於何道?此等興亡處,留意警惕,是臣區區之望矣。上曰,我國人一髮一毛,無非大明之賜,其爲恩德,實難報答,今爲此事,少伸微誠。予自代理之後,自謂此後則予當無事矣,又有此事,世間事,誠無盡而難可畢矣。光紹曰,然矣。殿下每以釋負爲敎,而自不得不爲國事矣。尙喆曰,以今日召對言之,朝紙之間,久無召對之命矣,今日朝紙,必爲書出。外間見之,必皆聳動,豈非美事乎?以此見之,政院日記之不書經筵,誠爲悶事矣。上曰,朱子所謂保惜聖躬之言,好矣。今則漸益衰老,法講,實難爲之。欲永停而猶爲召對者,爲其所講之冊,猶未畢講,故法講則停之,而以召對繼之者也。尙喆,曰法講雖停,而日記之全不書之者,終爲不可矣。上曰,日記之書不書,是當初可稟之事而不稟,盖未盡矣,更思之,予旣在君位,而視事一節,公然拔而不書,事涉如何?政院日記,則以常參·經筵,以代理停八字書之,經筵日記,以某日經筵,以代理停書之,似宜矣。光紹曰,下敎至當矣。尙喆曰,下敎誠好矣。上曰,俄書傳敎中,以此意更爲挾書,宜矣。光紹承命,以政院·玉堂日記書例,攙入於傳敎中,書訖。上曰,昔年日記,依例書之,非矣,今番不書,亦非矣。光紹曰,臣謂今番不書,尤非矣。上曰,然矣,而此亦無心之致,無怪矣。尙喆曰,實出於無情不察之事,臣等豈不知之?而事體重故爲言矣。上曰,然矣。尙喆曰,臣等所請,重事體之意,而聖上處分儘好,不勝欽歎矣。諸臣仍退出。
上在昌德宮。常參·經筵,以代理停。
夜五更,有霧氣。
下直,咸興判官鄭錫百,石城縣監趙禧命,盈德縣監韓師直,安首萬戶李鳳來,濟物萬戶劉壽井。
宋昌明達曰,明日國忌齋戒,再明日正日,此兩日常參,頉稟。令曰,知道。
又達曰,大司憲沈錥,執義閔遇洙,掌令宋能相,持平韓光協在外,掌令李光溭呈辭,持平一員未差。今日以監察茶時之意,敢達。令曰,知道。
金相紳達曰,楊根郡守金時敎,宜呈謝恩單子,而誤以下直書呈入啓,事體未安,推考警責,何如?答曰,依。
宋昌明達曰,臣昌明,與同副承旨尹光紹伴直矣,光紹,以式暇出去,而都承旨南泰良,行左承旨鄭翬良,加資未肅拜,右承旨鄭必寧,病不仕進。右副承旨金相紳,以式暇不爲仕進,伴直無人。右承旨鄭必寧,所當牌招,而拘於廳規,不得循禮請牌,何以爲之?敢稟。令曰,牌招。
傳于宋昌明曰,提學入侍時,同副承旨及騎判,同爲入侍。
宋昌明達曰,今日提學入侍,同副承旨尹光紹,同爲入侍事,命下矣,同副承旨,以式暇才已出去,卽爲牌招,何如?令曰,牌招。
宋昌明啓曰,弘文提學元景夏,試券初科次後,依下敎,以入侍正科次事,來待矣。傳曰,詣閤。
傳于宋昌明曰,頃者皇朝入縣試射時,軍門付科閑散中,或有遺漏者,只射手者,待令于靑陽門。
鄭必寧達曰,預備兼春秋李仁默,身病猝重,勢難察任,今姑減下,何如?令曰,依。
宋昌明,以弘文館言達曰,新除授修撰徐志修,副修撰趙重晦,卽爲牌招察任,何如?令曰,依。
又以侍講院言達曰,本院新除授弼善李昌儒,除拜之下,不爲出肅,卽爲牌招察任,何如?令曰,依。
宋昌明,以壇所言啓曰,壇所增修之役,旣已完畢,儀軌節目,依下敎磨鍊,別單書入,而御覽件及本壇所上件,旣承聖敎,不爲擧行之意,敢啓。傳曰,知道。
又以弘文館言達曰,副修撰趙重晦,疏批已下,卽爲牌招察任,何如?令曰,依。
又以義禁府言啓曰,咸鏡監司狀達內,安邊府客舍衝火殿牌作變罪人申尙仁·劉贊迪·金今奉·劉老郞等,移本府設鞠嚴問事,啓下矣。申尙仁·劉贊迪·金今奉·劉光郞等,捉囚於安邊府,依例發遣府都事,竝拿來後,設鞫嚴問,何如?傳曰,允。
行都承旨南泰良書。伏以臣愚陋至不肖,徒荷大朝特達之知,拔擢已驟,踐歷亦過,銀臺宥密,處非其分,居常懍惕,如履薄氷,迺者有事壇壝,禮成合享,如臣孤賤,與覩盛儀給助侍祠之側楚,只爲一身榮光。至於叨陪駿奔,又豈有一分勞勩之可言?而特以近侍之長,亦與增秩之例,舊典新稽,新恩又煥,臣是何人,輒有叨冒,感激惶隕,爲媿爲恐。命德之器,本自不稱,一資之霑,尤易疾顚,其何可徒恃寵命,晏然承當,上誤聖朝之名數,下違微臣猝分也哉?且於玉堂書本,實有所瞿然不自安者,玆事本末,已悉於臣等日昨啓辭中,其書所謂因循不察云者,卽臣等之所自訟,而亦嘗入待罪文學,則規責之來,今亦晩矣。緣臣失職,有損國體,至使引咎之儒臣,未及畢辭,而旋復規勘,大議之發,若不可以少緩,臣等之罪,益知其無所逃矣,此際,得伏見昨筵所下傳敎,惶悚震越,無地自容。注書日記之不書停常參·經筵,實是臣等思慮之所不到,蓋本冊未及納院,無以考見其訛謬,而其不能取索釐正,則矇然亦極矣,特敎問備,雖荷涵貸,慙負職責,尤增死罪。以此情地,有不敢一日仍冒於出納之任,玆敢略暴至懇,仰籲於离明之下,伏乞睿慈,俯賜諒察,亟鐫新資,竝遞職名,以重公器,以安私分,不勝幸甚。臣無任云云。答曰,覽書具悉。今慈賞典,依遵舊例,卿其勿辭,從速行公。
行左承旨鄭翬良書。伏以昨日之日,日吉辰良,親享利成,凡在駿奔之列者,區區愴忭之悃,曷可名喩?仍念臣,自以無似,適參近班,只幸盛事之與覩,初無片勞之可紀,而迺者恩資賞加之命,混竝於監蕫奔奏之臣,仍以敎旨下批,進臣爲嘉善階者,臣手奉命書,以惶以恐,誠不知措躬之所也。顧臣至愚極陋,百無比數,過蒙大朝天地之造,出身僅逾十年,揚歷迨遍華要,旣乏涓埃之報,徒積僥倖之媿,而況臣寒門素族,方有滿盈之懼?父子兄弟之所相與出告入勉者,要不出於斂避榮塗,無犯疾顚之戒,而今乃重之以罔功之賞,命德之器,則臣身過祿之災,理必無幸,而聖朝綜核之政,又不當若是也。且臣於五儒臣書斥,深有所惶媿者,蓋前事委折,已悉於臣等院位之啓,而長僚書本,亦具梗槪,況臣等之所引以自訟者,無異於儒臣之所自以爲咎者,則臣又何必多辨也?至於診筵問備之命,辭敎正當,責諭嚴重,雖蒙仁恩之涵戴,又經薄勘之已行,而臣等不職之罪,反復循省,終無以自逭。玆敢略入文字,披瀝肝血,伏乞睿慈,亟垂諒察,將臣新資,亟行鐫正,仍加重譴,以安私分,不勝幸甚。臣無任云云。答曰,覽書具悉。今玆賞典,依遵舊例。卿其勿辭,從速行公。
副修撰趙重晦書。伏以臣頃忝諫職,情勢窮蹙,冒犯違傲,自速臺評,臣至今追思,惶懍靡容。不意玆者,館職新命,忽下於杜門省愆之中,臣手奉除書,感激隕越,益不知置身之所也。臣以釁累之蹤,荷大朝天地罔極之恩,滌瑕蕩垢,猥加拂拭,隕首陷骨,不足仰酬,赴湯蹈火,何所辭避?況伏念向來朝參,卽邸下代理一初之政也。凡在搢紳之列者,莫不咸簉,在臣義分,豈不欲趨走末班,仰睹离光,以效延頸之忱?而第臺垣一步,卽是臣永謝之鐵限,不惟臣之自劃已審,其不又復玷之狀,實亦擧世之所共知也。苟使臣,徒恃寵靈,放倒廉義,寅緣倖會,唐突冒進,則在臣一身,榮耀雖極,而其所以貽累於我邸下始初淸明之治者,不其大乎?抑臣竊伏念,君臣之分雖甚嚴截,其相與之際,恩義存焉。寬容盡下,俾遂其廉隅,君之仁也,守義自伸,不苟於去就,臣之貞也,二者各盡其道,而上下實孚焉。然則君臣之際,其不專以分義爲重,而奔走爲恭者,槪可知矣。向者諫臣達辭,乃以無端坐違爲言,而不復恤其難進之實狀,是將使邸下初政,壹以督迫使臣,而九經體群臣之義,遂廢而不行矣。臣誠愚迷,竊所未曉,新除之下,情地危蹙,承膺無路,玆敢祗隨天牌,略陳血懇,伏乞离明,俯垂諒察,亟許鐫削,仍治臣前後違慢之罪,以肅朝綱,以安私分,千萬幸甚。臣無任云云。答曰,爾之撕捱,其涉過矣。爾其勿辭,從速察職。
禮曹判書李周鎭書。伏以日吉辰良,壇祀肅將,守幣磬筦,祼薦如儀,仰惟我大朝義起之典禮,述事之誠孝,竝伸於今日,永有辭於後世,於乎盛矣。臣職忝禮官,適値斯會,獲陪褥儀,與有榮焉,不意賞賚之典,混及臣身,陞躋崇秩,有踰涯分,臣於是不勝瞿然慙悚之至。今此壇壝之增修,卽我大朝至誠追報之盛意,臣不過奉承聖旨,裁稟儀節而已,何嘗有一分可紀之效,而乃有此非常之誤恩也哉?近來朝臣之賞加資級,前後相續,實有詩人赤芾三百之譏,臣嘗病之,思欲一陳於紸纊之下,今反身親當之,節次推遷,冥升至此,不但有媿於素心,亦豈不大有乖於聖朝愼惜天爵之道也?反復思惟,冒受無路,且臣以陪祭時禮儀使,又有熟馬賜給之命,臣尤惝怳驚感,不知所出。朝家論賞,一事不得疊受,例也,今以跬步趨走之事,乃受便蕃之錫,求之事理,亦豈有是?喉院,循例啓下,未聞有繳還之請,仍此附體,伏乞离明,俯察微諒,亟收臣新資及錫馬之命,以重官方,以愼賞典,不勝幸甚。仍念臣,虛陷之症,半生沈痼,積瘁所祟,轉入膏肓,往往有朝夕顚仆之憂,少有動作,虛汗如瀉,病在脾土,醫家所忌,日服蔘桂,收效無望。此不但同朝之所共知,臣曾以宮賓,屢侍講筵之末,其惴惴垂死之狀,离照之光,亦庶幾俯燭,而日昨祭班退出之後,左頰忽然浮高,赤暈滿面,宛轉刺痛,不食不眠者,今已三晝夜矣。痰壅氣喘,證形危厲,奄奄床笫,若將頃刻隕絶,種種醜穢之狀,雖不敢悉溷睿聽,竊恐永作癃廢之物,無復陳力於明時。病枕耿耿,撫心自悼,再明次對,亦末由致身於文石之間,瞻望宸極,隕越靡措,惟願速被蹇慢之誅,少安賤分而已。臣無任云云。答曰,覽書具悉。今玆賞典,依遵舊例。卿其勿辭,調理行公。
兵曹參判金尙星書。伏以臣,幸蒙恩暇,才伸反面之禮,爲趁親享獲參陪扈之列,而今臣渾室不淨,方在奔逬效寓之中,若非預先齋宿,則亦不無相通薰染之慮,而所帶宿衛之任,係是出入淸潔者,則在臣謹愼之道,惟有遞拜乃已。而且臣於昨日陪從之列,脫着失宜,素患痰痛,忽又發作,四體灑淅,殆不能頃刻耐寒,而胸腹痞塞,有時衝逆,此蓋臣關格之症,挾感添㞃者,而每當春夏之交,則發輒如期。若不趁卽調治,則將不無死生之慮,而旣無京第棲身之所,不得不擔舁還寓,臣之狼狽悶阨,姑捨勿論,所帶籌司兼任,雖是臣從前奔奏之地,而身處城外,亦無力疾供仕之勢。玆敢略陳實狀,仰瀆睿聽,伏乞离明,俯垂矜諒,亟許鐫遞臣本兼兩任,俾得以便宜調治,復尋生路,不勝萬幸。臣無任云云。答曰,覽書具悉。卿其勿辭,調理行公。
戶曹參判李匡世書。伏以臣前冬在鄕,蒙恩除見職,感激爲一肅之計,長路冒寒,擔舁入城,適値我邸下,承命代理之會,獲睹盛儀,隨參賀班,以少效延頸之忱。因仍淹滯,洽滿三朔,旋聞父母墳山,莎土崩毁,修補是急,敢請由暇,猥蒙恩許獲伸私情,宜卽反面,以供職事,而第臣以篤老殘骸,昨年夏秋,再經數十次毒痁,餘氣侵淫,轉益癃廢。今此由行,大觸風雨,數日驅馳,受傷無限,素患腹泄,又發於絶粒之中,氣息危綴,幾不免中路顚仆,僅僅歸伏鄕廬,奄奄日阽鬼關,有非暫費調治可以復起爲人,時月之間,造朝無期。所帶之職,雖屬閒漫,許久虛縻,斷無是理,玆不得不略陳危悃,縣道哀籲。伏乞离明,俯賜鑑燭,卽許遞免,俾延殘喘,不勝萬幸。仍伏念如臣不肖,百不猶人,跡奇才拙,自量已審,通籍三十年來,退伏田廬,居十之八九,分甘蓬蓽,習成俚墅,容有一分可齒於衆彦榮進之列,而只伏蒙大朝謬加恩顧,終始不替,猥玷侍從之班,馴致金緋之秩,沁沁默默,進止無當,恩山德海,莫效塵埃之報,今至老白首,將爲不瞑之鬼矣。逮玆邸下一初之政,非不欲略貢愛戴之誠,少贖宿昔之愆,而疾病纏綿,神精遁喪,駑馬旣老,夫豈有識路之可言哉?第臣日昨在京時,連接朝紙,伏知我聖上,爲勤學勤政,詔敎於邸下矣,噫,勤政,是帝王之盛節,勤學爲勤政之大本,猗歟休哉?洋洋聖謨,與堯·舜·禹相授之旨,同一揆也。承大朝四字之訓,加昔賢三省之工,爲堯爲舜,是在邸下,且復大小臣僚,相繼因聖敎敷陳,以助乎离明者,皆足以備邸下採擇受用,臣何敢架疊爲哉?雖然,勤之爲言,無懈怠無間斷,如天運之不息也。傳曰至誠無息,又稱文王以純亦不已,臣敢以一誠字爲獻。伏願邸下,念玆在玆,不忘不愆,上以體大朝傳授心法,下以副群下日夕顒望,以基我東方無疆之休焉。臣病頓床簀,語無詮次,不任悚惕竢譴之至云云。答曰,覽書具悉。憂愛陳戒,言甚懇切,余嘉尙,可不留念?卿其勿辭,調理行公。
四月十三日午時,上御崇文堂。科次入侍,兵判同爲入侍時,弘文提學元景夏,對讀官金尙喆·李應協,同副承旨尹光紹,記事官朴師訥·蔡濟恭·李齊顯,兵曹判書金尙魯,同爲入侍。尙魯進伏曰,夜來,聖體若何?上曰,一樣矣。尙魯曰,大王大妃殿氣候何如?上曰,差勝矣。尙魯曰,王世子氣候何如?上曰,好過矣。尙魯曰,湯劑進御乎?上曰,將進服矣。尙魯退伏。上曰,科次爲之。景夏曰,試券加數持入,筵中,又將立落矣。尙喆讀試券七張訖。景夏曰,當科次矣。上曰,提學已爲沁都留守,今日考試,可謂終條理,批點,任意爲之焉。景夏先披一券,打批二句。尙喆曰,批點似過矣。上曰,終條理,批點多打無妨,任其所爲焉。景夏,仍拔擢五張,將書等第,而其中二張,難定壯元。上曰,今番則予亦有意。今此二張,優劣雖或倒置無妨,勿疑書等上之,宜矣。景夏遂塡書上之。上拆第一張曰,趙載厚誰也?爲壯元矣。光紹曰,趙遠命之子而善文,且其爲人,愈於其兄載德云矣。上次拆第二曰,金時默爲之矣。予欲勤武矣,終爲文科矣。仍次次拆李存中·金鼎鎭·盧聖中。上曰,注書出去,榜紙持入焉。臣師訥出去,持榜紙入來,進伏。景夏曰,試券所覆雨具,長興庫,例爲待令,而今番收券詣闕之時,有雨意,故雨具使長興庫待令,而不卽擧行,以致試券之沾濕,未得入考者,百有餘丈。此雖急遽所致,而不可無警責矣。上曰,其在慰多士之道,不可置之。當該官員,令該府處之。出擧條景夏曰,頃於皇壇親祀之日,臣得參天下所無之盛禮,得覩天下所無之盛擧,中心愴喜,曷有其極?上曰,高皇竝享,大臣,似以予爲張大,是不知予意,可慨矣。予豈爲張大?只是此心怵惕,不能自抑矣。尙喆曰,大臣,亦豈以張大知之哉?不過愼重之意,聖上更勿以爲言也。光紹曰,自古國家典禮,必有可否同異之論。我朝典禮,亦多如此,皆出於愼重之意,或慮其一毫過不及,反有損於崇報之義故也,寧有他意?大禮旣行之後,前日同異,豈可更置於聖衷?諸臣,亦豈有他言哉?尙魯曰,臣卽當初異議之人,誠甚惶恐,而諸臣之意,皆出愼重,豈以張大爲疑哉?景夏曰,享祀之日,氣像甚異,第一位祼禮纔畢,有電光有雨點,怳然若雲旗風馬之翳然而下臨。及夫初獻之際,天地明霽,焄蒿悽愴,參祭諸臣,孰不感歎?而左相以爲今日光景,不可無錄,故臣果歸而錄之於日記中矣。上笑曰,左相有是言乎?至此亦有感動矣,重臣之錄出固也。景夏曰,高皇帝掃淸寰宇,功邁漢高。至于毅皇,朝廷之內,黨禍滔天,方域之中,流賊縱橫,邊疆之外,虜夷憑凌,遂至於神器淪沒,此不無聖上可法可懲者矣,臣昨見召對座目,不勝欽歎。當初臣,以不必法服,頻賜召對於臥內之意,陳於殿下。殿下,自今以後,勿罷召對之名,一如昨日爲之,則君臣上下,情志相孚,國事庶可爲矣。上曰,昨日命書停經筵於注書日記中者,予有深意,而卿之所達,是矣。法講,旣命不行,則經筵官,便爲冗官。此後則經筵官,使之同入於召對,似好矣。景夏曰,雖非經筵官,其他諸臣,亦爲召入顧問爲好,若以特進官同入,則可使諸臣,得有進接之路矣。上曰,特進官則除之,爲宜。景夏曰,雖停經筵,今以召對,代經筵矣。特進官同入,則諸臣入侍之路,不甚阻隔,豈非好事乎?頃日,兵判上疏,出於憂愛之苦心矣。尙魯曰,元景夏之言,好矣。上曰,經筵官·特進官,皆是經筵之時同入之官,而特進官旣已除之,則經筵官亦當除之。儒臣之意,何如?尙喆曰,此則然矣。經筵官旣令同入於召對,則特進官之同入,亦是斷不可已之事矣。應協曰,特進官,雖或不入,經筵官則決不可不入,而特進官,亦不除之,爲好矣。上曰,知經筵,聞昨日筵敎乎?尙魯曰,略聞其槪矣。上曰,設令代理之後,或有不可不復政之事,則常參·經筵,亦當爲之。今則雖無此慮,而凡作法之道,宜爲慮遠,故常參·經筵,以代理停八字,使書日記者也。尙魯曰,昨日下敎,誠爲欽歎矣。光紹曰,昨日下敎,誠有遠慮,臣等不勝喜悅之忱矣。上曰,若以召對命下,則當預爲下敎,其時則經筵官及特進官,同入。或於不時使儒臣,持冊子入侍,經筵官·特進官之勢難入來之時,則當不以召對命下,此似好矣。尙魯曰,儒臣晉接時,雖經筵官·特進官未備之時,皆以召對爲名儘好。以昨日召對見之,代理之後,召對之名,久未見於朝紙之間矣,昨日始出分撥,見者莫不聳悅,豈非好事耶?此後雖儒臣獨入之時,必以召對書出爲望。光紹曰,誠如兵判之言矣。以召對書出,則朝紙之間,見者喜悅矣。且臣,曾以玉堂,屢見之,雖法講命下之時,特進官,有時不來。以不得特進官之故,至有停講之時,今亦必欲備經筵官·特進官,然後爲召對,則召對命下之後,必有不得備員,至於停止之弊,或有如此,則豈不哉?雖或經筵特進未備之時,亦以召對爲之事,定式,宜矣。景夏·尙魯俱曰,此後,孰敢有不欲入來之人乎?上曰,承宣之言,是矣。初則豈有不來,而非久必無來者矣。且經筵官之入於召對猶可,而特進官之同入,終似不緊矣。景夏曰,諸臣雖有欲達之事,無路入侍,故皆爲抑鬱。若以特進輪入,則可得入侍之路矣。上曰,自前見之,宗臣武臣則皆恭順入來,其他則每每厭來矣。必使之同入,誠不緊,而諸臣所達如此,當依爲之矣。仍命書傳敎曰,經筵旣停,經筵官·特進官,作一漫官。此後若或召對,則當前期下敎。經筵官·特進官,如或有下問之事,同爲入侍事,分付。光紹書訖。景夏曰,臣雖不肖,無所裨益於國家,而耿耿愚忱,不敢自外,每於關係聖德之事,恐或有闕,而適見慨然之事,故敢達。今番皇壇祀典,亶出於繼述之道,聖德光明,莫不欽歎,而昨聞有一宗臣,以請上徽號之意,上書到院云,臣心慨然,不能自已。臣非不知聖意萬無撓奪之理,而或有此等之事,則將使光明之聖德,致有累矣,豈不慨然乎?上曰,駭矣。卿之所達,誠可嘉悅,非卿則誰能如此爲達乎?尙魯曰,重臣所達,極爲是矣。今之世道,每有希覬之心,故如此矣。上曰,然矣。光紹曰,重臣之爲國血忱,臣嘗知之,今日所達誠貴矣。景夏曰,臣於聖德,若知有累之慮,則何敢不達乎?上曰,今番高皇帝竝享之事,予意則大臣似有疑貳之意矣。尙魯曰,無此意矣。大臣之意,臣皆知之。當初持疑者,以其事體重大,故實爲難愼之意。凡事難愼,此亦美意,議論完定之後,則亦皆喜悅感歎矣。景夏曰,日昨擧動之日,大臣先詣壇所,登壇周覽,莫不感歎,而皆有喜悅之色矣。上曰,兩大臣皆往否?光紹曰,聞兩大臣皆往云矣。上曰,然乎?予之更以高皇竝享,實有量焉。當初以毅宗竝享爲決,然後歸而思之,心有不安。今此祀典,實出尊崇皇朝,則高皇盛德大功,當何如?而獨以神宗·毅宗享祀,只是以私恩酬報,而實有嫌於事君大義,如是思之,心甚不安。予之性稟,不安于心,則不能耐住,故乃更以高皇竝享,然後予心始安。此實出於予之至誠,而今聞上書之說,誠爲駭然矣。非此重臣,何以得聞乎?向時吳光運疏,予以爲是,故以皐比賞之矣。景夏曰,吳光運之疏,其心出於愛君,而其事則臣謂不是矣。尙魯曰,吳光運疏,出於成事之後,臣謂成事後言之,不如未然時言之之好矣。上曰,其章予則至今是之矣。如吳光運之臣,實難得矣。此後臣僚,如有如此者,豈不有益於東宮乎?戊申年,左相,亦以堅守之意,爲達,予於其時,極爲嘉尙矣。至於庚申年,更爲受之,此亦歉然矣。景夏曰,此則不然。其時則當爲之事,與此事有異。其時,則臣意以爲當然矣。上曰,宗臣上書,同副則不見耶?光紹曰,臣何以不見乎?在藥房時,見而還給矣。上曰,疏章則同副次知矣。宗臣,爲誰而爲說,何如?光紹曰,副守爔者爲之,而大槪以皇壇事稱頌,而請加上徽號矣。上命書傳敎曰,嗚呼,今番之事,繼述列朝之意,而今聞重臣所達,可見血忱,此何言斯?政院知悉,一切痛禁。光紹書之。上仍以元景夏表裏賞賜之意,呼寫於傳敎下段。光紹將書之際,景夏曰,臣以區區憂愛之忱,恐或聖德之有累,有此仰達。若仍得賞賜,則今臣出去,雖妻子,無相見之顔矣。小臣,與吳光運亦有異矣。上曰,此非可辭也,寔予嘉尙之意,則豈可辭乎?與吳光運有異之說,若使吳光運知之,雖在泉下,必有憾意矣。景夏曰,臣之坐地,與吳光運有異云爾也。尙喆曰,元之辭賞過矣,而必使此等上書,更無爲之者,爲好矣。上曰,所達,是矣。景夏曰,臣以天地父母,望殿下,今若還收此賞,則於臣益有光,伏乞特蒙生成之澤矣。尙魯曰,殿下賞賜,誠爲好矣,而重臣之如是辭賞,亦賢矣。光紹曰,進言受賞,是匡救聖德之失,故奬之也。今重臣所達,只是論宗臣之有疏,可駭而已。初不干於聖躬,以此受賞,辭之,宜矣。上曰,然則此傳敎,只爲此賞賜而書者也。若收賞賜,則此傳敎書下不緊,竝與上段,皆置之,可也。尙魯曰,申飭政院之敎,則似好矣。上書有無,殿下初不聞知,則別無申飭之事,而今以上書到院之事,重臣旣已陳達,則雖未捧入,事已現露,禁飭之道,似不可不爲矣。光紹曰,若無禁飭之令,則外間必以爲言出筵中,亦無禁令云爾,而必有繼起者,亦必有侵斥政院,侵斥朝臣,似不無紛擾之弊矣。上曰,儒臣之意,何如?尙喆曰,宜爲禁令,使之自沮,初無爲之者,最好矣。應協曰,臣在直中,且當參試之役,宗臣上書,全未聞之矣。今因重臣所達,始知之,而重臣所達,出忠愛之忱。聖上虛襟開納,至有寵賚之命,杜漸禁斷,有光聖德,臣不勝欽仰頌歎。進言受賞,古亦有之,重臣之固辭煩瀆,誠甚過當,而賞典雖爲還收,預爲禁令,申飭政院之道,則亦不可不爲矣。上曰,然則賞典事置之,只以申飭政院事書下,可也。上曰,皇壇節目,從速始之爲好,何以爲之耶?尙魯曰,自明日爲始矣。光紹曰,臣之除本司事,兵判雖已陳達定奪,而承旨之任,與他職有異。況近來番次,亦多苟簡時,臣之本職,實難仍帶矣。尙魯曰,甲子年亦有此例,承宣之如是筵達,非矣。上曰,卿亦以承旨行之乎?尙魯曰,然矣。上曰,然則此乃前例也,非可達之事矣。上曰,兵判先爲退出焉。尙魯先退。上命書科次傳敎曰,居首儒生進士趙載厚,之次進士金時默,竝直赴殿試。之次進士李存中,幼學金鼎鎭·盧聖中,各給二分。光紹書訖。上曰,金時默,必不爲怪事矣。景夏曰,淸風府院君奉祀孫,今始登科矣。上曰,奇哉。景夏,先爲退出。尙喆曰,臣以科事,有可達矣。黨議之如此者,實由於科擧之多出也。雖以臣等言之,當初爲科者,不過出於名利之心,而科擧頻數,出身無數,而官職有限,不可徧及,故爭競之習漸痼,朋黨之弊益多矣。臣意,以爲稀設科擧,另擇試官,則世道稍愈,而人才有得矣。應協曰,科弊實多,難以枚擧,而近來科場之不嚴,尤可悶也。以此之故,倖門益開,人皆希望,士習因此日壞,不可不各別嚴飭爲好矣。科擧頻設之弊,誠如上番所達,而其中武科,尤爲可悶。出身積滯,雖欲疏通,無可爲之道,而徒致怨國,豈不甚悶乎?上曰,然矣。雖然,久不爲科,則人皆欲爲科,而每有所達,此亦難矣。諸臣仍退出。
上在昌德宮。常參·經筵,以代理停。
恭惠王后忌辰齋戒。
宋昌明達曰,副修撰趙重晦牌招事依下矣,今已夜深,待明朝出牌之意,敢達。令曰,知道。
鄭必寧達曰,大司憲沈錥,執義閔遇洙,掌令宋能相,持平韓光協在外,掌令李光溭呈辭,持平一員未差。今日以監察茶時之意,敢達。令曰,知道。
以修撰徐志修牌不進罷職令旨,令于鄭必寧曰,推考徽旨捧入。
傳于宋昌明曰,領相,使之入來。
宋昌明啓曰,領議政金在魯,依下敎來待矣。傳曰,詣閤。
傳于宋昌明曰,夜對爲之。
宋昌明,以都摠府言啓曰,中日習射事,依下敎停止矣,大報壇旣已畢役,今日中日,當爲設行,而國忌齋戒相値,不得爲之之意,敢啓。傳曰,知道。
又以弘文館言啓曰,毛血瘞坎之義,考出事,命下矣。臣等,取考古今禮書,則禮記禮運篇曰,薦其毛血,注云血所以告幽,毛所以告全,蓋殺生先取耳旁毛以薦神者,耳以立聽,欲神聽之也。郊持牲曰,臭陰達於淵泉,臭陽達於墻屋。灌鬯之氣,求諸陰也,焫䁝之氣,求諸陽也,故殷人先求諸陽,周人先求諸陰,此宗廟之禮也。至於地施社稷,五祀初降神時,已埋毛血,故祭法曰,瘞埋於泰折,祭地也。鄭玄曰,陰祀自血起,貴氣臭也。三禮義宗云,祭地以瘞血爲先,然後正祭,故祭社稷,瘞埋有二,始則瘞血,以致陰秪,至於禮畢,又以牲幣燔瘞,爲禮之終,與郊祀宗廟之禮,有所不同也。由此觀之,皇壇之祭,埋血毛者,蓋倣地示社稷之禮也。從今毛血,始置於卓上,祭畢而乃埋者,元無所據。至於血毛竝祝幣,焚於望燎之時,亦無所考,而謹按大明集禮祀天之禮,燎壇在內壝外丙地,別用全犢以燎,禮畢,捧祝帛,詣燎位燎之,蓋陽祀自烟始,故升烟以致神。至於禮畢,則以牲幣之屬焚之,然後爲禮之終也。又按宗廟之祭,唐制則凡宗廟,幣帛,瘞于壬地,祝版則焚于齋坊。宋制則享廟禮畢,有司取幣置于坎瘞之,祝版置于燎柴焚之。至於皇朝典禮,則讀祝官,奉祝,掌祭官,奉幣,各詣望燎位焚之,而自漢唐宋,至于皇朝,毛血則無瘞坎之文。大抵皇壇之祀,當初倣用陽祀之禮,則皇朝郊天燎牲之制,宗廟焚燎之禮,俱宜參考倣行。至紙榜竝燎一節,禮無可考之文矣,敢啓。此草記,筵中有出置政院之敎,而因大臣陳達,有所定行,故無批答耳
己巳四月十四日未時,上御歡慶殿。領議政金在魯,引見入侍時,領議政金在魯,右承旨鄭必寧,假注書李尙允,記事官蔡濟恭·李齊顯,以次進伏訖。上曰,注書出去,持入弘文館望瘞位草記。臣尙允,承命敬納。在魯曰,撤夜壇享,必多傷損之節,伏未審此時,聖體調攝若何?上曰,別無傷損矣。大王大妃殿氣候何如?上曰,一樣矣。王世子氣候何如?上曰,好過矣。上曰,毛血之義何在?承旨,陳其所見,可也。必寧曰,臣於此等儀節,素無留意講磨之工,倉卒間,不敢仰達矣。上曰,注書出去,兼春秋一員待命,騎馬三匹立之事,分付。臣尙允,傳命後,還爲入侍。上曰,予之自比於夫子春秋,實爲如何?而今而後,庶爲少報皇恩,而至於三皇合享,則誠有意義。若只祀神宗·毅宗,則不無擇報之嫌,故竝與高皇帝而配食。徵諸來史,朝鮮創爲此制,而若使夫子斷義,亦必有許矣。然此亦文具,猶未若宋孝宗鐵杖木馬之意矣。在魯曰,此非誠之不足,乃力不逮焉。雖有此意,亦將奈何?夫子作春秋,以空言當一王之治,天下萬世,尊仰至今,殿下壇制,亦此意也。鐵杖木馬之語,非能踐行,其言有志未就而已。殿下此心,亦何異於鐵杖木馬之意?而其於天下萬世,亦必永有辭矣。仍奏曰,今番賞典,禮判陳書辭恩,而小朝賜批不許,旣有加資之命,則賞格似不可疊授矣。上曰,一人兼受者,無其例。元良必不知此規,而賜批不許矣。傳曰,今番賞典中,一人雖兼數事,毋得疊授。傳曰,毛血同焚瘞於坎,心有所怵然,故令儒臣,博考典禮,無可據之文。今問大臣意,亦若予,而於太廟,不爲同瘞於坎,則此可以傍照。此後皇壇祀典時,毛血儀注,諸大祝,先燎於北壝門內燎毛血處,祝幣燎處前,定式施行。社壇毛血,隨其唱,先瘞於坎,祝幣祭畢後,亦爲瘞坎事,定式施行。大抵毛血,先瘞於坎,大學衍義補,豈不云乎?心誠求歆之意,而因訛襲謬,唱瘞後,不卽瘞置於坎傍,行祀畢後,望燎望瘞時,一時擧行,此非制禮之意。此後凡係祀典,唱瘞後,卽爲擧行事,令禮曹,申飭守僕。上仍命諸臣,少退閤外。
己巳四月十四日申時,上御歡慶殿。領議政金在魯等,還爲入侍。上曰,今日入侍,有可稟定事,卿等稟行,可也。在魯曰,明日次對當爲之矣。上曰,今日旣已入侍,畢稟,則明日有何可達之事乎?置之,可也。在魯曰,伏聞近日,有丙丁年殉節人顯烈·忠烈等祠,致祭之命,不勝欽歎。故平安監司洪命耉,亦爲同時殉節於金化柏田,今其祠,在於其地,朝家愍忠之典,宜無異同。此亦一體致祭,似好矣。上曰,依爲之。出擧條在魯曰,平安兵使趙東夏,特除之下,以臺言引其情勢,屢呈乞遞,而臣旣有筵稟,故狀辭則不題還給,出草禁推草記,使之聞之,而一向催迫矣。今聞備堂中一員,以爲武臣廉隅,雖不可顧,而臺言旣若此,則朝家之必欲下送,殊未得當云,故固欲辭免之際,轉加一層,今則尤不欲下去,而抵得重勘而圖遞云。揆以事面,今則異於前日之只有臺言。備堂旣有發此言於公廨,則在渠情勢,豈不難處乎?上曰,備堂誰也?在魯曰,工曹判書趙觀彬矣。上曰,今則深於一節。在魯曰,渠以武臣,不可陳書,而聞其家至欲上言,一向相持,亦失朝家體貌矣,似有變通之道矣。上曰,當今世道,不可傾信人言,而東夏若涉於黨論,則是朝家果誤用之矣。若初無黨心,則是言者之過也。今若斥補本職,則豈有人言?在魯曰,斥補則非但無前例,亦似如何矣?上曰,李鳳祥,已有斥補之規而然,豈無變通之道乎?若致疑於人而不爲用之,則何時得人乎?傳曰,武臣黨習,文臣實勸成,而大抵近來武弁之習,卽一操弓之儒士,此亦文官辱之也,心常慨然。趙東夏之爲人,頃於帳殿,大臣已有陳達,予亦有下敎者,朴起采之上書,其涉異也。其時業諭,日昨大臣陳達,又有飭勵之敎。今聞陳達,非徒尙無動意,備堂中,亦有不叶之意云。噫,若此不已,以婦人爲武臣,然後方可以巽順於文宰,求諸往牒,寧有是理?予雖衰耗,巽懦武臣,決不取矣。噫,苦以調劑,今幾年乎?況於武臣,設或如其說,幾十年來,予於武臣,不以此疑之。其若疑之,是辱武臣以黨也。其況蒼顔暮年,以元良代理之時乎?大臣雖陳奏,予當正色却之。大臣猶然,況他乎?東夏若不赴,其將黨猶黨,君不君,決不可一任其慢蹇,一任其勸黨。趙東夏爲先令該府處之。在魯曰,都政已久,而守令尙多未署經,故時未赴任者亦多矣。政官,速爲牌招開政,使之急速署經,何如?上曰,依爲之。傳曰,政事過國忌後爲之。在魯曰,全羅監司韓翼謩狀啓,以爲朝家深軫黃口兒弱之弊,前後絲綸,不啻嚴截,而聞兵使趙東濟,以過十歲非兒弱之說,題送於一守令報牒,不勝駭然。推見其題辭,則果如所聞,不勝寒心。已以題辭謬妄,決不可施行之意,別關知委各邑,又以此論關,嚴飭於東濟,而軍制事重,自朝家,嚴飭於東濟後,列邑,庶有懲畏,請今廟堂稟處矣。東濟之有此題送者,只是泰仁一邑,而以其兒弱頉下太多,故欲査虛實。措語之間,雖如此,此與發關施令於一道各邑者,有異矣。雖然,帥臣以過十歲非兒弱之說,形諸文字,則難免失言。軍政體重,道臣請罪,全羅兵使趙東濟,宜施罷職之罰矣。上曰,武臣文字,豈足深責?而亦非可罪之事矣。在魯曰,國法,雖以成丁充軍,而保人則異於正軍,多以子枝族屬,自願充丁,故十餘歲者,實難行,一切而禁矣。聖敎如此,而帥臣旣失言,道臣旣請罪,其在事體,不可置兵使,從重推考,以示警責,何如?上曰,依爲之。出擧條在魯曰,臣以槐院參下事,敢此仰達。昨年新分館□□數多,而以會圈後。有辭說,故全未回刺,以致本館參下,極其苟簡,回公一節,備員常難矣。厥後臺啓,有指名摘板之擧,故月前新來數員,姑爲回刺至終日。大回刺將爲許參之際,又以尹得相事,臺論請罷主圈諸人,則大回刺,無可回之處,故仍又停刺。凡回刺之規,新來修納大小二刺於先進,而小刺則逐日進納,大刺則只納於初終兩日,而終日納大刺後,因爲許參,例也。今此數員,若無故畢刺,則在鄕者及新次,有故者,亦多有次次回刺之員,而臺論適發,了當無期,誠爲可悶。主圈諸員,今在罷職,不得受刺,而當初未參圈先進,尙有數員,在京急使,未畢刺之新來,納刺於此員,仍行許參,俾無槐院參下苟簡乏絶之患,似爲得宜。以此分付,何如?上曰,依爲之。出擧條傳曰,此後凡諸祭服埋置御苑時,勿仍前處,必以深邃潔處爲之事,捧承傳于尙方。在魯曰,以臣所見,今榜第二試文,可爲壯元矣。上曰,金時默,卽淸風奉祀,而予則以得人知之矣。前日,予欲勸武以出,而今爲文臣矣。在魯曰,雖以文臣出身,而可以繼父之職矣。上曰,然矣。淸風之家,流來謹勅,一黨字決無爲之之理,而且有其父,亦必不爲矣。前日具聖任,亦有捶掠其子之說,其父在,則其子亦何爲慮?在魯曰,聖應非但謹勅,可謂福將矣。上曰,然矣。亦有來歷矣。諸臣退出。
己巳四月十四日二更,上御歡慶殿。夜對入侍時,參贊官宋昌明,侍講官金尙喆,檢討官趙重晦,假注書李尙允,記事官蔡濟恭·李齊顯,以次進伏。上曰,上番讀之。尙喆,讀周禮經王建國辨方正位,止比小事大小和邦國。上曰,下番讀之。重晦,讀自以九伐之法,正邦國,止喪祭奉詔馬牲。上曰,承旨讀之。昌明,讀自凡大小祭會同鄕時師田喪紀掌其事□□馬之法。仍奏曰,臣眼暗不能讀矣。上曰,承旨如難讀,注書讀之。臣尙允,讀自大功司勳藏其貳,止若牧人無牲,則受布于司馬,使其賈買牲而供之。上曰,上番翰林讀之。濟恭,讀自司爟掌行火之政令,四時變國火以救時疾,止射則贊張候以旌居乏而待獲。上曰,下番讀之。齊顯,讀自射鳥氏掌射鳥,在共膳獻之鳥。上曰,周禮之設官分職,大體與我朝大典無異矣。尙喆曰,誠如聖敎,而周官之定制,非但立法設職,各臻其道,而專在於任得其人。伏願殿下,留意於得人焉。重晦曰,周禮以大體言之,卽是大一統之義。所謂大一統云者,天下有天下之一統,一國,有一國之一統,百司總於六卿,而六卿總於三公。人主,特摠攬于綱領而已。此所謂大一統也。旣明其大一統,然後綱紀立而國勢安。若以人主行有司之事,百官各侵其職,則綱紀紊亂,國勢危亡,寧不懼哉?帝王之學,與韋布有異。此等處,當觀其大體,而至若名物度數之詳,則雖闊略,恐無妨矣。上曰,周衰而周禮不行,周禮不行,而周隨而亡。以此觀之,周禮一部,足爲鑑戒矣。我朝大典,卽一周禮,故金科玉條,燦然畢具,而予欲觀大典之行不行焉,實多感慨矣。尙喆曰,周召之內外分治,不外此周禮一部,其良法美制,實爲八百年享國之基業,而我朝大典,亦何異於姬公運用天理之文乎?其所以行之云者,不過曰上自三公,下至六卿之長,庶僚之官,各臻其責,無犯界限矣。要其治效,則顧不在於聖上摠攬綱領,蕫率群下,使各得盡其職責乎,殿下何不思益加聖心之飭勵,而反爲此慨然之敎也?上曰,如使百官,各盡其責,則國其庶幾乎,漢武擢用日磾於馬監之中,而終爲武帝之名臣。此則神識,迥出於世主矣。予於平日,眷眷於搜訪人才,雖輿儓卒伍之賤,未嘗泛忽看過,而終不見一人之拔萃者矣。大臣及備堂諸臣,聞人甚多,豈無可用之人?而未見其進人者,如此而國可以爲國乎?予則不好□法,而大典則雖常目見之,尤好矣。尙喆曰,不特大典,殿下十年前政令,亦一典章,申明而行之,豈不美哉?上曰,若此擧條,予已忘之,予何考據也?尙喆曰,古之聖人,有夢得良弼者。至若百里奚·甯戚之徒,不過一伯輔,而亦有登庸之嘉會,世豈無魁傑之材,而殿下深居九重,何得以知之?重晦曰,一世奇材,寧有無之之理?昌明曰,才不借於異代,此言是矣。上曰,若武人者,則貌亦有異,貌類張飛者,予每求見而終不得焉,□□無其人耶?近來武弁漸多短小,無異儒士矣。干城好逑,多在貌形矣。尙喆曰,以臣無似,出入經幄,常懷愧懍矣,下番,則今日始入肅登筵,徐志修,則家有拘忌之疾,勢難行公,而在外儒臣,亦非不多,一竝催促,似宜矣。上曰,在外儒臣,竝催促上來。出榻敎重晦曰,黃柙之論申晦·李毅中兩人,以外面觀之,不是異事,而此非以其人謂之不叶,則如兩人之才地文詞,實合經幄之任,而因此永棄,豈不可惜乎?上曰,先朝雖決難行公之人,亦多勉出者矣。重晦曰,昨伏見下□□□備忘,辭旨嚴正,實有光於聖德,凡在瞻聆,孰不欽仰?而臣方待罪經幄,其爲懽喜,尤倍於他人矣。上曰,予實有慚忸者,此何足云云?此無他,予之誠意甚淺也。重晦曰,今番褥禮,亶出於殿下繼述之誠孝,昨日下敎,已洞諭矣,有何自歉之聖慮乎?尙喆曰,再昨聞宗臣書入,而不得其詳矣。今日適往堂后,取見謄本,而宗臣,卽綾原大君後裔矣。上曰,先志云者,何謂也?必是綾原後裔,故稱先志耳。尙喆曰,似然矣。諸臣遂退出。
上在昌德宮。常參·經筵,以代理停。
恭惠王后忌辰。
金相紳達曰,大司憲沈錥,執義閔遇洙,掌令宋能相,持平韓光協在外,掌令李光溭呈辭,持平一員未差。今日以監察茶時之意,敢達,令曰,知道。
又達曰,備邊司郞廳來言,今日賓廳次對侍坐日次,而國忌正日相値,頉稟。令曰,知道。
又達曰,明日常參,取稟。令曰,停。
南泰良啓曰,來十六日儒生殿講,取稟。傳曰,停。
金相紳啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
南泰良達曰,行左承旨鄭翬良,今日不爲仕進,卽爲牌招,何如?令曰,依。
全光濟,爲假注書。
上在昌德宮。常參·經筵,以代理停。
夜四更,月犯心星。
下直,龍仁縣令李晉萬,務安縣監朴垂裕,咸昌縣監趙載世,旌義縣監盧賢鶴。
宋昌明達曰,大司憲沈錥,執義閔遇洙,掌令宋能相,持平韓光協在外。掌令李光溭牌不進。持平一員未差。今日以監察茶時之意,敢達。令曰,知道。
鄭翬良達曰,明日常參,取稟。令曰,停。
宋昌明達曰,憲府連日監察茶時,事甚未安,除在外外,掌令李光溭,卽爲牌招,何如?令曰,依。
南泰良啓曰,今十七日宣武祠致祭時,何承旨進去乎?敢稟。傳曰,左承旨進去。
金相紳達曰,卽者吏曹郞廳來言,今日爲政事,命下,而判書鄭□□□議沈星鎭,俱以病不來,參判未差,不得開政云,判書·參議,竝卽牌招開政,何如?令曰,依。
金相紳達曰,吏曹判書鄭羽良,參議沈星鎭,牌招不進,推考徽旨及罷職令旨,今方捧入,而開政命下之後,不卽擧行,事甚未安。判書,更卽牌招開政,何如?令曰,依。
又達曰,吏曹判書鄭羽良,再招不進,推考徽旨今方捧入,而開政命下之後,不卽擧行,事甚未安。所當更請牌招,而一日三牌,有傷事體,何以爲之?敢稟。令曰,更爲牌招。
令于金相紳曰,以吏曹參議沈星鎭牌不進罷職令旨,推考徽旨捧入。
有政。吏批,判書鄭羽良進,參判未差,參議沈星鎭牌不進,右副承旨金相紳進。吏批啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。李濟遠爲大司諫,黃柙爲獻納,李思觀爲持平,趙雲逵爲修撰,李周鎭爲判敦寧,趙遠命爲左參贊,李春躋爲刑曹判書,徐宗伋爲兼知經筵,朴文秀爲兼知春秋,申晩爲兼左副賓客,金尙魯爲兼右副賓客,李宗城爲濟用提調,李鼎輔爲副提學,禹景漢爲右通禮,安正仁爲判校,李應協爲兼校書校理,朴弼遠·南龍震爲典籍,沈㙂爲南部奉事,洪啓禛爲穆陵參奉,李顯祚爲注書,趙載彦爲永興府使,林馨遠爲養賢主簿,李重玉爲奉常參奉,申五淸爲承文博士,安正宅爲學諭,尹東輅爲兼學諭。
吏批啓曰,新除授蔚山府使金宗台呈狀內,矣身素患痰癖之,而積年沈痼,長事奄奄,時月之內,萬無起動之勢,斯速入啓處置云。身病旣如是危重,則不可强令赴任,依例罷點,何如?傳曰,允。
又啓曰,頃日都政,童蒙敎官愼守彝,卽嶺南人也,誤認爲進士,備擬受點矣,今聞幼學云,法不當仍在,依例改差。臣亦有不察之失,不勝惶恐,敢啓。傳曰,知道。
兵批,判書金尙魯病,參判金尙星病,參議柳萬重入直進,參知金時粲病,右承旨鄭必寧進。鄭必寧啓曰,判書不參政時,無送西無政事之意,敢啓。傳曰,知道。無政事。
兵批啓曰,忠翊衛將南泰章,近得輪疾,差復無期,呈狀乞遞,今姑改差。新除授魚游澗僉使趙泰福,素患風濕之,近又添劇,旬月之內,萬無赴任之路,斯速啓遞云。病勢如此,則邊上重鎭,不宜久曠,依例罷職,準期不敍,何如?傳曰,允。
鄭必寧,以戶曹言達曰,靈巖郡丁卯條田稅米,戊辰三月初三日,裝載發船,六月初九日,始到扶安飛梁島前洋,不知去處形止,冬間本道監司措辭粘移矣。三月發船可到京江,而六月到扶安,事甚可疑,故其敗船之眞假,船隻之去處,使之明覈狀聞。當該守令,亦草記拿處,而卽者監司移文內,同船格軍一名,自靈巖郡捉得嚴査,則當初裝載時,沙格等,擧皆換名於疤記成冊中,以此換名,無以憑據譏捕,更以本名譏捕事,論報矣。當初船隻不知去處云者,事極殊常,而捉得格軍之後,則其偸食國穀,托以不知去處之狀,明若觀火,況沙格輩,換名於疤記成冊中者,此尤僞敗之印證。卽今則眞敗僞敗,別無更査之端,其逃走之沙格,捉得嚴勘,然後可杜偸食稅穀之弊。以此嚴飭道臣及討捕使,使之捉納,而數朔之內,若終不捉納,則當該討捕使,從重論罪之意,分付道臣,何如?令曰,依。
鄭翬良,以春秋館言達曰,史閣曝曬,間一年擧行,乃是定式,而江華鼎足山,江陵五臺山,奉化太白山,茂朱赤裳山四處,竝今年當次,次第發遣史官,依例曝曬,何如?令曰,依。
金相紳,以增修所言啓曰,今此皇壇增修時,員役等奔走使役之際,必致犯夜,依壇所例,自本所勿禁帖成給,而限畢役勿禁事,分付三軍門·左右巡廳·捕廳之意,敢啓。傳曰,知道。
宋昌明,以禁府言達曰,卽接月令醫員李泰增手本,則保放罪人金昌祚,病勢今已向差云,還囚之意,敢達。令曰,知道。
又以禁府言達曰,濟州前牧使韓億增,照律公事判付內,功議各減一等,達下矣。韓億增所當決杖八十後,徒二年定配,而依前定式,以曾經侍從,杖八十收贖定配,何如?令曰,依。
又以禁府言達曰,慶尙右兵使狀啓據,兵曹粘目內,軍保兒弱充定爲一名,而當該守令李薰,旣已遞來,令金吾依法典勘處事,達下矣。李薰,今方待命於本府,卽爲拿囚後,稟處之意,敢達。令曰,知道。
又以禁府言達曰,平安兵使趙東夏拿處事,徽旨達下矣。趙東夏時在京畿通津地本家云,依例發遣府書吏,拿來,何如?令曰,依。
以黃海監司嚴瑀狀達,平安道龍岡縣居船人張上佑等渰死事,令于鄭翬良曰,渰死人等,令本道,恤典擧行。
副校理林錫憲書曰,伏以臣幸蒙恩暇,克襄緬事,感旣銘骨,禮宜反面,而情事彌廓,身病且苦,淹伏山廬,由限倏過,臣方惶懼蟄縮,譴罰是俟,乃於本月初二日,伏奉承政院成帖有旨,以臣爲弘文館副校理,仍許乘馹上來,臣誠惝怳感激,益不勝悚惕之至。噫,臣以無似,猥荷大朝不世之恩,一身頂踵,罔非造化,一死報國,此心如結,雖在湯火,猶思不避,況此好官倘來,榮祿自逼,臣獨何心,强生飾讓之計,退處畎畝,屢犯逋慢,以自阻於受知之聖世哉?第臣肩臂之痛,積傷瘴濕,源委已痼,少有勞動,輒必添倍,運匙結襻,時或須人,此臣所分作廢疾,而不敢爲從仕之計者也。平居自護,僅能苟度時日,今於悲隕之際,不遑將息,自多觸感,重致添傷,兩臂俱不自運,殆同半身不遂。以此病狀,寧有一分强力作行之勢?而皇壇縟儀,禮曠義明,風聲所曁,聖德彌光,饁婦耘叟,亦知咨嗟頌歎。臣雖宛轉床席,神識猶未盡泯,此時滯鄕,獨阻從班,愈覺私心之不安。心欲進伏輦轂之下,以爲陳情乞免之地,擔舁就途,寸寸轉進歷屢日,方抵一宿之地,而冒雨撼頓,症形越添,本病之外,肢體無一不病,雖欲匍匐前進,其勢末由,委身旅館,進退狼狽。玆不得不縣道申懇,疾聲請急,伏乞睿慈,察臣疾病難强之狀,亟許鐫削,俾便還家調息,因治臣違逋之罪,以昭法紀,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,調理上來察職。
輔德鄭宲書曰,伏以臣之偏母,年迫七耋,疾病沈綿,常有澟澟之憂,烏鳥私情,不忍離側,遠遊從宦,實無其望,而昨冬因大朝特敎,催臣上來。臣怵分畏義,冒昧承命,春初乞暇之行,實出於情理之萬不獲已,及其歸覲,纔過二日,伏聞有代理之命,不敢偃伏鄕閭,旋又顚倒西上,職名連仍,未卽告歸,因循荏苒,居然月屢易矣。近聞母病,近復添㞃於寒暖交節之際,長在床笫,食飮全減,篤老筋力,日漸澌削,蓋其症情,源委旣深。每當添加之時,必趁時察候,對症投劑,然後庶得回甦之路,而臣今在遠,不得躬檢於醫藥之節,五內焦灼,難以自抑,敢進短章,徑歸鄕里,情私雖急,罪戾則深。伏乞离明,亟遞臣職名,仍治臣擅行之罪,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,往護焉。
戶曹判書朴文秀書曰,伏以增修舊壇,竝祀三皇,此誠前古帝王所未有之盛節,猗歟休哉?臣實欽仰,幸際此時,得與斯役,臣之至榮,復何望焉?於斯役也,上奉大朝之旨敎,下藉僚堂之周旋,臣旣無勞,賞於何有?濫紆寵典,猥躋崇秩,非臣所堪,愧懼彌深,玆敢冒死仰籲,伏乞邸下,俯察微諒,亟收誤恩,俾賞典無濫,官方無淆,千萬幸甚。臣無任屛營祈懇之至,謹昧死以聞。答曰,覽書具悉。今玆賞典,依遵舊例,卿其勿辭,行公。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。藥房提調臣金尙魯,副提調臣南泰良啓曰,伏未審日來,聖體調攝若何?湯劑餘貼,連爲進御乎?雖有後日次劑入之之敎,而今日臣等,率諸御醫入診,詳察聖候後,更爲議定加劑以入,恐不可已。大王大妃殿氣候何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則一撲,而湯劑尙有餘貼,待下敎入侍,宜矣。
下直,許沙僉使金重鐵,椒島僉使崔有泰,梨津萬戶李禎萬。
南泰良達曰,明日常參,取稟。令曰,停。
金相紳達曰,大司憲沈錥,執義閔遇洙,掌令宋能相,持平韓光協·李思觀在外,掌令一員未差。今日以監察茶時之意,敢達。令曰,知道。
南泰良啓曰,去月十八日,藥房入侍時,拱北門開閉,定式擧條落漏,不爲入啓,以致成命之久稽,事體極爲未安。當該注書,從重推考,擧條今玆書入,而臣亦有不察之失,惶恐敢啓。傳曰,知道。
金相紳達曰,卽者弼善李昌儒,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
金相紳,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管申思冏,以武臣堂上朔試射試官,慕華館晝仕出去之意,敢達。令曰,知道。
南泰良達曰,左承旨鄭翬良,左副承旨宋昌明,今日不爲仕進,竝卽牌招,何如?令曰,依。
又達曰,注書李顯祚,今日不爲出肅,卽爲牌招,何如?令曰,依。
傳于鄭必寧曰,禮戶判,使之入來。
宋昌明啓曰,戶曹判書朴文秀,依下敎來待矣。傳曰,詣閤。
傳于鄭翬良曰,儒臣,持周禮入侍。
鄭翬良達曰,預備兼春秋李弘德,身病方重,勢難〈察〉任,今姑減下,其代,令該曹口傳差出,何如?令曰,依。
吏曹口傳政事,兼春秋單李仁默。
鄭翬良,以侍講院言達曰,本院上番弼善李昌儒,連日入直矣,以親病陳書徑出,輔德鄭宲,受由下鄕,兼輔德黃景源,兼弼善李奎采,文學韓光肇,謂有身病,兼文學尹東度,以本職入直,玉堂他無推移之員。兼輔德黃景源,兼弼善李奎采,文學韓光肇,竝卽牌招,以爲推移入直之地,何如?令曰,依。
又以弘文館言達曰,新除授副提學李鼎輔,時在咸鏡監營任所,經筵事緊,修撰趙雲逵,時在京畿安山地,經筵入番事緊,請竝斯速乘馹上來事,下諭。令曰,依達。
金相紳,以兵曹言達曰,今四月十七日,姜氏稱名人,自丹鳳門入來,差備門外擊錚,極爲駭愕,令有司囚禁治罪。同守門將安采東,常時不能禁斷雜人,以致闌入,亦難免其責,推考,何如?令曰,依。
又以訓鍊都監言啓曰,都監郞廳二員有闕代,前主簿愼世東,前縣監尹得龜,達下已久,而昨政公然遺漏,不付軍職,職事曠廢,番次苟簡,令該曹口傳付軍職,使之察任,何如?令曰,依。
兵曹口傳政事,副司果愼世東·尹得龜。
金相紳,以刑曹言達曰,新除授本曹判書李春躋,時在京畿楊州地,斯速乘馹上來事,令政院下諭,何如?令曰,依。
宋昌明,以義禁府言達曰,備邊司草記據,刑曹申目內,義州別軍餉未捧,至於千餘石之多,而前府使鄭夏彦,旣已遞來,移本府勘處事準下矣。別軍餉事目內,百石以上,未捧守令·邊將,營門決杖云,今此鄭夏彦,依事目所當決杖,而曾經侍從者,杖則收贖事,已有定式。杖一百收贖後,放送,何如?令曰,依。
又以義禁府言達曰,軍保兒弱充定一名,昆陽前郡守李薰,旣已拿囚矣。依續大典名簿條,加年九人以下守令,杖八十之律,決杖八十後,放送,何如?令曰,依。
司諫李彝章,正言朴盛源等達曰,請充軍罪人李時蕃,依律處斷。請逆魁坦,綠坐籍役等事,亟令王府,依法擧行。請罪人泰績,仍令鞠廳,嚴刑得情,夬正王法。請徑斃罪人畬,孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞠廳,嚴刑得情,夬正王法。請恒延·命垕·敏樞,仍令鞠廳,嚴鞠得情。請罪人八金,依本律施行。請崇·,亟令王府,嚴鞠得情。請前獻納朴璲,前正言韓德良,竝令改正。以上措辭見上嵇·䌖之獄,萬萬妖惡,宗臣不幸當之,請對泣告,可質其心之無他,而若其自處之道,則臺達未出場之前,無非席藳竢命之日,乃敢自同平人,遽然陳章,晏然參班,視之若薄物細故,人心驚駭,久而未已,其在國體,不可置之。請驪川君增,削奪官爵,門外黜送。新除授大司諫李濟遠,時在慶尙道聞慶地,司憲府持平李思觀,時在全羅道茂長縣任所,請竝斯速乘馹上來事,下諭。答曰,不從。末端事,其所初奏,一端忠心,大朝面諭,亦已曲盡,而參班陳章,亦在達辭之前,則其何若此?況崇·自崇·,驪川君增◆◆◆◆律名亦不襯着,余之所遵奉者,卽常訓及政訓,況親承下敎者乎?亟停勿煩。下諭事依達。
注書李顯祚書曰,伏以臣性鈍筆澁,本不合於記注之任,而嚴畏分義,不敢辭巽,苟然充位,已有月矣,量才揣分,自顧多恧,而以沈鉍擬注事,向被譴罷之典。臣與鉍,面目素昧,自坼榜後,連鎖禁直,不聞外言,只知鉍爲故相臣子,而鉍曾爲定繼於逆魁,則臣實未知,在院承·史,亦皆不知,臣所不知之狀,其時諸人所共知也。臺達堂書,相繼峻發,似不知臣之實狀而然矣,其爲私心之驚惶震越,曷有其極?追思至今,悚蹙靡措,自訟莫及。譴罰未幾,恩敍旋降,官銜如舊,召牌踵臨,臣感激恩數,宜卽趨承,而情窮勢蹙,進身無路,何敢徒恃寵靈,遽然爲承膺之計乎?玆敢隨詣闕外,投進短章,悉曝衷情,伏乞离明,俯賜照察,亟令斥罷,俾安私心,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,從速察職。
領議政金在魯箚曰,伏以聖上,雖命東宮,代理庶政,而軍國大事,旣不得不摠斷,則群臣進見之節,亦不可使之阻隔,此所以有侍坐次對之定式,而一月兩次,猶不免有稀曠之歎,又於其間,或値國家事故,則輒至停廢,可勝惜哉。夫邊情·大辟·除官等事外,自多有關聞於聖上者,亦或有東宮,難於獨斷,須待竝臨而互稟者,聖上之敎導東宮,東宮之明習國事,俱在於侍坐之次對,故臣於前日,屢陳有故則退行之意,而未蒙允許矣,前月晦日,聖上不拘齋戒,特命來會,意甚盛也。今十五日,雖値國忌,必欲進詣賓廳,援近例請行,已先出令,而適當承命入侍,預陳必行之意,則自上,以國忌日何必爲之,卿今入侍,可陳者陳之爲敎,故遂不得已稟定數事而退,還寢會令矣。區區微忱,終有耿結不解者,玆敢冒昧更瀆,以備聖明之裁察焉。聖上苟以退行於例定日期之內爲難,則抑有一道焉?如望日有應頉,則侍坐次對,退行於二十日,或進行於初十日,晦日有應頉,則侍坐次對,進行於二十五日,毋失一月兩次,允爲得宜。伏願卽命依此定式,今二十日次對,爲先預降明命,千萬幸甚。取進止。答曰,省箚具悉卿懇。當初定式,旣非舊例,以重臣血忱,命復二次,非亦予意。若卿箚意,代理之意焉在?將來多日,其何悤悤?一月雖不一次,百僚率職,庶事咸熙,則豈不愈於文具侍坐次對焉?仍傳曰,遣史官傳諭。
全羅監司韓翼謩書曰,伏以我邸下,勉承大朝之明旨,代理庶政,卽擧縟禮,臣雖身在南藩,跡阻班行,若其瞻望銅闈,區區延頸之忱,曷有其極?念臣庸愚鈍滯,百無肖似,矧玆方岳之寄,尤豈有堪當之望?固將瀝懇控免,早卸重擔,而因仍蹲冒,如坐針氊,卽於意外,所遭非常,有關廉隅,不得不仰聞,而臣誠羞愧欲死。事雖瑣細,告君之辭,臣何敢不盡?本道有數處漁場,差送監官,收稅以來,補用營需,而定數外如有餘剩,任其監官之自私,故從前爲道臣者,以其所親或窮族差送,以爲若德,不但本道爲然,有稅監他道亦皆然矣。道內古群山漁場,臣以墓下人朴枝昌姓名者,差送,蓋臣三代丘墓之寄,在於枝昌所居村後,前後喪葬之際,枝昌實多效勞之事,故耳。三月初,枝昌捧稅來納,無減定數,故捧其稅而許其歸矣,卽聞枝昌,行到水原柳川站舍,適逢司書朴盛源,自錦山隨內行上京,同入隣站。盛源,忽使人招致枝昌,枝昌往見,則直令捽曳以入,口呼侤音。仍使陪吏書出而有曰,汝以完伯家奴,載來完伯家錢物云爾,則枝昌,以本非人奴,所覓來者,又是稅餘自私之物,縷縷發明,不肯着署,則盛源盛怒,至令拔出柴楥,嚴杖九度,勒捧乃已。臣聞來訝惑,莫曉其故,將使盛源,爲欲搆罪於臣而作此擧措,則決是事理之外。盛源之父師漢,與臣實爲異姓八寸親,半生同閈,重有同硏之義,情誼之篤,非比尋常。師漢,方爲臣管下守令,嘗有一二次色吏推論,此不過法例間事,宜無可怒之端,而今猝如是,無乃盛源稔知臣貧汚之狀,心懷嫉惡,適見枝昌,誤認以爲臣家奴子,而發此公正之憤耶?爲奴與否,一考帳籍,可以立辨,錢物主客,一番査問,亦可明決。伏願邸下,亟令該曹捉囚枝昌,嚴加究問。枝昌果爲臣家奴子,而臣亦有一毫私物付送于臣家者,邦有常憲,何敢倖免?今玆査事,雖若專係臣一身,所關甚重。當此贓法日弛之時,必須嚴加究覈,正其罪犯,然後藩邑庶可知戒,更乞留神而嚴處焉。且臣濫叨重寄,有此所遭,勿論虛實,決不可一日蹲據於彈壓列邑之地。爲先鐫罷臣職名,徐待査事之畢,果有所犯,則以當罪罪之,千萬幸甚。臣無任屛營祈懇之至,謹昧死以聞。答曰,覽書具悉。此何若是?卿其勿辭察任。
正言朴盛源書曰,伏以臣前月伏蒙恩暇,往省老父於湖邑,不日而有薇垣除旨,繼而馹召遠降,臣不敢久宿鄕外,昨始來伏私次,而所叨之職,卽臣已試蔑效之地,況前冬一疏之後,衆咻群怒,尙今未已,臺端一步,臣實自劃,今何敢不自量,而遽然復冒也哉?且臣卽見全羅監司韓翼模書本,則其所爲言,有不勝驚駭者,玆敢略將事實,仰首陳暴焉。臣於去月初,將老母上來時,到柳川店門外,見一常着而無牽夫乘卜駄者,橫馳戛過,臣之前後往來,雖無呵道辟人之事,凡於婦人之行,朝士亦且回避,況彼常漢之無所顧忌,走馬奪路,其習可痛。入店之後,送人捉來,則稱以完營裨將,大肆恐喝,而觀其服色,決非營裨,又無傳令牌,故遂詰其由,則渠乃自知語窮,卽變初說,復稱以監稅官,竣事後往留營中,今方上來云。問其居住根因,則廣州韓監司家墓下居朴枝昌,而非兩班非常人云。臣責之曰,汝不過是常漢,而等馬轎行,事甚頑妄。且知此行之自錦衙來,故言言藉重完營之狀,尤爲可惡,以此意捧侤音,治七笞而已,奴與非奴,營錢與稅錢,而初不擧論於侤音中,無一言半辭之礙逼於翼謩者,而今其書語,忽反如此,臣竊訝惑焉。其行,卽臣帶職還朝時,則如枝昌輩之犯路罰笞,不是異事,翼謩之因此微事,架虛陳章,張皇爲說,實是慮外。捧置侤音,豈有深意?其在審愼之道,不過循例爲之,而至於拔出柴楥云者,尤不成說。旣有出待羅卒所持之笞,則何必舍此而用彼乎?九度與七度,杖數多寡,不甚殊懸,而相左則有之。此旣非翼謩所目都所親聞,只憑其家侄,偏聽枝昌怨毒譸張之說,如是持臣,不有餘力,臣實未曉也。其家侄之抵翼謩小紙,臣亦得見,而與翼謩書本,又多相反。其侄書,旣有等馬一款,而翼謩書本中,拔出此一端,揷入題外之說,有若臣積蓄私憾,必欲因事擠陷,故無端捉來枝昌,勒捧侤音,將以陰害翼謩者然,此果成事理乎?裨將稅監等說,渠所自唱,而自誇三百兩驛馬駄來之說,渠亦自言而不諱,則臣不過因渠言而聞知矣。霎逢路左,何以得知枝昌之自營門駄錢上來,而欲爲逞憾之計,作此無義之事乎?色吏推論,自是例飾,況臣父之不赴會推,有言可執?營門初未說事例,而巡到時,旣已說破,至若五十三官書員之一時竝推,非特錦山一邑,則此何足獨爲臣嫌怒之端耶?前後推論,都無緊關於臣父,則翼謩之謂臣,因此蓄憾者,豈非情外之情外乎?翼謩,不思平心恕究,就事論事,以無心而看作有心,急於操切臣身,以千萬不近理之說,作爲鉗勒臣口之資,欲使之不敢自辨,其爲計巧且密矣。枝昌之於翼謩,雖曰居在墓下,效勞三世,其時受笞,實由自作,則翼謩之替當不干之事,作爲疑似之說,專事脅制,胡若是也?其意所在,臣誠難曉也。枝昌事出,爲日已久,翼謩果有自嫌之心,欲爲必辨,則何不早事陳籲,而今乃不先不後於臣移臺承召之際耶?尤亦可怪也。果使翼謩,果有可論之實,臣父見方爲其管下,則揆以朝體人情,豈有一毫相厄之理?而過生疑阻,有此先發之計,臣竊哂之。意者伊時,適値科行,見之者多,人或過傳以完營駄錢上來之說,故恐其難掩,爲此自明之擧耶?臣若早知翼謩之疑怒太甚,搆臣之不足,拖引推論事,隱然有侵辱臣父之意,則初何必犯手於枝昌,以取意外人怒乎?毋論是非與得失,受人詆侮,至於此極,臣何顔面,一刻蹲居於淸朝耳目之寄,自招人嗤點哉?伏乞离明,俯賜照察,亟削臣職,以謝人言,以安私分,不勝千萬幸甚。臣無任屛營祈懇之至,謹昧死以聞。答曰,覽書具悉。大朝飭勵,其宜自勉,何敢若此?爾其勿辭,從速察職。
校理金善行書曰,伏以臣,伏蒙恩暇,歸省病母,得以隨意救護,少伸至情,母子相對,感祝靡已。臣之母病,雖幸少減,原委已痼,完復無期,臣之情理,豈忍遽離?而身帶官銜,許久在外,亦非義分之所敢出。抑情登途,昨始來伏私次,而得伏見沈䥃訟弟之書,則其所謂變幻勒稱等語,有若臣,架虛捏無故,欲相害者然,臣竊不勝訝歎。天鑑孔昭,處分斯嚴,臣不必索言較論,而第有一言可破者。夫繼後之法,君命爲重,當初上敎特定之下,相臣不敢强爭云爾,則成命判下之日,卽鉍父子之倫定矣。雖曰卽日上言,翌朝收命,而其前之爲父子,固自如矣。臣所云云,何爲而謂之變幻,何爲而謂之勒稱耶?果如彼說而鉍與維賢,初不相干,則安夫人之上言請罷,果何故也?至於禮斜云云,益見其遁辭。父子,天屬也,人君,代天行令,而爲人倫之主,其所以重禮斜者,乃所以重君命也。旣有君命,則禮斜有無,初何可論?而今其言曰,雖有朝家處分,必待禮曹立案,而始許爲父子,然則君命爲輕,而禮斜反重耶?臣未知其何說也。蓋此事所關甚重,擧國同憤,臣適職在論思,安得不一陳微見,以嚴其堤坊也哉?雖然,彼之爲言旣如是深緊,則在臣廉義,有難晏然於職次。玆敢略暴事實,仰陳微懇,伏乞睿慈,俯賜鑑燭,鐫遞臣職,以謝人怒,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
弼善李昌儒書曰,伏以薄罷旋敍,新除繼降,見今胄筵勸講,尤重於前日,不可諉以宿趼,苟然冒進,而陳章見阻,黽勉承牌,獲近离光,粗伸延頸之願,反顧初心,終無盤礴之理。念臣頃叨憲職於十年自畫之餘,適會我聖上,命邸下將代理之時,他不暇顧,入侍前席,竊伏聽嚴責臺閣之傳敎,卽起引避,蓋爲自劾,而重臣徑先之斥,大朝遞罷之命,追思至今,尙有餘悚。噫,尋常臺例,猶且生疎,則凡百無當,居可知矣。責輔導於鹵莽如臣,何異乎借聰明於聾瞽也哉?此臣所以深愧尸素之譏,而不避瀆撓之誅者也。臣母向罹毒疾,浹月待變,近始少得差道,而積敗難蘇,委頓席玆矣,臣之外祖,以耆社篤老之年,病勢十分危重,病母不自恤少愈之戒,日昨扶曳往省,勞動焦遑,離次失攝,種種諸症,復發越加,寒熱交攻,寢食全廢,虛汗如瀉,氣息澟澟,急報續至於鎖直之中。臣心神飛越,按住不得,冒死徑出,疾聲哀籲,伏乞睿慈,俯垂矜諒,亟許鐫改臣職名,俾得安意救護,仍令重勘臣罪,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,竢母病間察職。
兵曹參知金時粲書曰,伏以臣病蟄鄕廬之中,忽伏承騎省除命,當邸下代理庶政之初,義不敢退伏,趨造膺命,而適値我聖上丕承先謨,益闡尊周之大義,增奉二帝於皇壇,而親將圭璧,肇稱殷禮,臣猥忝侍衛之末,獲見盛擧,怳若漢儀之復覩,重霑東漸之餘化,凡有血氣,孰不感頌?仍竊伏聞聖上,特推京周之思,乃命賜祭於丁丑殉義諸臣,而江都忠烈祠禮官,將以今二十日,承命致祀云。念臣高祖文忠公臣尙容,實居忠烈祠諸臣之首,臣以孱裔,際此曠絶之殊典,感祝之極,涕淚無從。第念朝家致祭之時,其子孫例有隨參將事之末,同霑恩榮,致其感激之誠者,而臣職在禁衛,有不敢擅離官守,事異常規,亦不得循例請暇,玆不得已,冒控短章,猥陳情私。伏乞离明,特垂諒鑑,許臣往來之暇,得以參見盛典,少伸微情,不勝萬幸。臣無任激切祈懇之至,謹昧死以聞。答曰,覽書具悉。爾其依所陳往省焉。
司書金陽澤書曰,伏以我聖上,顯承先謨,益闡大義,增奉二帝於皇壇,而珪幣親將,肸蠁遐格,怳若虞狩之東臨,咸仰殷禮之備擧,環東一域,莫不欣聳,況臣以丁丑死節家後裔,父子前後,幸際兩朝獲覩盛擧,其所感頌,尤當如何?仍伏聞聖上,推廣京周之思,至命禮官,致祭於江都忠烈祠,臣曾祖贈持平臣益兼,實亦同享是祠,眇末孱孫,荷此隆渥,肝肺鏤感,涕淚盈衿。自昔朝家致祭時,本家子孫,多有往參之例,臣今欲趁期下往,隨參將事之末,同霑曠世之榮,而身縻禁直,不敢擅行,亦不敢循例請暇,短章冒籲,仰陳私悰。伏乞邸下,特賜鑑諒,許臣往來之暇,俾得以參覩盛典,少伸至悃,千萬幸甚。臣無任屛營祈懇之至,謹昧死以聞。答曰,覽書具悉。爾其依所陳,往省焉。
江華留守元景夏令書。王世子若曰,惟官職莫難於委寄,而內外有時乎重輕。遂從上卿之班,庸畀居留之任。惟卿,忠孝家法,休戚世臣。孤立絶攀援之階,獨荷聖上特達之知遇,數載致宰輔之列,不啻太中大夫之超遷。間者世故之多端,甚矣人言之罔極。身久淹於畎畝,無或引義之過中,跡雖疎於朝廷,抑亦陳力之有所。念玆江都保障,實我海門關防。湖嶺之舟楫相通,地是控扼,京邑之道里密邇,急則依歸。往事傷心,忍言丙丁之難,邊憂溢目,每軫庚申之謨。蓋職責不比他焉,故掄選無踰卿者。玆授卿以江華府留守兼鎭撫使。卿其祗服明訓,益勵遠圖。財力已殫於築城,若爲府庫之充實,綢繆方急於撤土,宜勉甲兵之繕修。表裏山河,莫云地利之足恃,撫摩民庶,所貴人和之是先。若其稟裁,自其典例。於戲,酬大朝之隆眷,其敢忽諸?繼名祖之遺風,所當勉者。畢公任東都保釐之責,往哉汝諧,汲黯懷禁闥出入之誠,行且吾召。故玆令示,想宜知悉。知製敎李奎采製進
己巳四月十七日未時,上御歡慶殿。戶曹判書朴文秀入侍時,戶曹判書朴文秀,左副承旨宋昌明,假注書全光濟,記事官蔡濟恭·李齊顯,進伏訖。上曰,入侍中官,有替行之失,推考。出擧條上曰,戶判進前。因敎曰,祝幣毛血,兩處燎瘞事,卿亦聞之乎?皇壇毛血,加於紙榜與祝幣之上,非但於予心有所怵惕,都承旨南泰良,亦以爲未安,故予於日前,更往望燎位,開坎見之,則所見怪異,故以水淨洗,瘞於潔處,然後心始安矣。自今以後,祝幣望瘞後,盈坎則移安於奉室後,毛血則置於北壝門外,可也。祭器,當奉安於架上,而能無不足之患乎?有所覆然後,似好矣。文秀曰,以弊黃帳覆之,則好矣。上曰,然矣。上曰,祭器架三層乎?文秀曰,然矣。上曰,龍亭奉安於何處?文秀曰,祭床奉安餘處,奉安爲好。上曰,宜矣。文秀曰,典祀廳·樂工廳,有階然後,可以不壞矣。上曰,物力似不多入矣。上曰,祭器奉安,當擇日爲之,而使忠義奉行,可矣。予將親臨矣。文秀曰,臣一喜一懼之忱,有如人子之心矣。殿下逐日步往壇所,雖出於至誠之心,而不瑕有傷乎?此則一懼也。聖上年近六旬,而筋力康寧,此則一喜也。上曰,予於皇壇事,雖已衰耗,安得不如是乎?文秀曰,大報壇曾前則置壇直二名,自兵曹,每朔給朔布五疋,房直二名,則自戶曹各給單料六斗,而此亦壇直受食,兼行房直矣。今則守僕二人,旣已差出,壇直自在落科,而第念壇所及典祀等廳,祭器祭床等種,比前浩多,而旣令守僕二人典守,則非但無事時苟簡,享祀時,決難擔當,此甚可慮。騎曹,以壇直所受每朔五疋中,二疋移給兩首僕,則所餘爲三疋,以此仍給壇直與守僕,一體謹守壇所,何如?上曰,守僕二人,實有不足之慮,依所啓爲之。文秀曰,曾前則祭器祭床等種,無人典守,以奉常寺下人,差出書員庫直,自戶曹,各給單料六斗矣。今則守僕,典守祭器祭床等種,書員庫直,則無歸屬處,何以爲之乎?上曰,旣出守僕典守,則書員庫直,自當減去矣。出擧條上曰,卿之戶曹釐正文書,何以爲之?文秀曰,臣亦奔走壇役之餘,疲困不能爲之矣。上曰,卿之筋力,亦不大段矣。平日予知其壯健,而今若是耶?仍敎曰,將事之日,諸臣,先予奉審云,卿亦聞之乎。文秀曰,臣亦聞之,而左相,亦以爲儼然,若三皇俯臨矣。上曰,感動矣。文秀曰,非但左相,在外之臣,聞殿下致誠祀典,亦莫不感動,而各致誠乎其家祀矣。上曰,然乎?文秀曰,壇上遮帳,重大難設,使衛軍設之則似好,兵判之言亦如是矣。上曰,大禮時,大遮日,雖無禁軍,亦能設之,獨於此事,何用衛軍?文秀曰,曾前則宗廟守僕紅衣,以麻布染木紅而爲之矣。甲子七月傳敎後,一依別監例,紅衣所入,以苧布紅花上下,而別監,則苧布紅花,間年上下,守僕則以春秋執頉之故,一年再下。雖以苧布紅花等價言之,一年所下,至於五百兩錢,經費,安得不竭乎?別監,旣間年上下,則獨於守僕,一年再下,事甚無謂。此後依別監例,間年上下,何如?上曰,依爲之。出擧條文秀曰,自前則經理廳句管北漢,故北漢行宮,便同城內宮闕,行宮修理等事,自本曹擧行矣,今則自摠戎廳,兼管北漢矣。南漢行宮修理,守禦廳,旣已擧行,則北漢行宮修理,摠戎廳,亦當擧行。蓋卽今則北漢與南漢,同爲外營,從今以後,京司不當干涉於行宮,修理等事,以此分付,自摠戎廳修理,何如?上曰,依爲之。出擧條文秀曰,忠淸道牙山置漕船十五隻,全羅道靈光·沃溝·咸悅,置漕船五十六隻,朝家之如是措置者,非但爲平時漕運,脫有緩急,或有運糧之事,則私船難得,故其所設施,實出於深遠之計。國家於此,決不可緩忽。而蓋自十餘年來,漕軍困於內外誅求,偸用國穀,少無顧忌。每年上納無面,多至數千石,一番釐正,斷不可已,故昨冬筵稟,發遣本曹郞官,與本道監司,眼同振刷,修明戊子節目矣,見今牙山漕舡,先爲上來,而無一升無面。以此推之,則湖南漕船,必當如此,事甚多幸,而第漕復米,所管甚重,而槪緣法綱大解,人不畏法,各邑,年久不納,僉使,任自虛錄,庫儲蕩然,莫可收拾,前頭給海糧及造船等事,恐無以酬應,事之寒心,莫此爲甚。另飭湖南道臣,各別明査,當初未納守令及虛錄僉使,指名狀聞,以爲拿問重勘之地,何如?上曰,依爲之。出擧條宋昌明曰,副承旨之四出一入,便同金石之典,而今此同副承旨尹光紹,以皇壇儀增修事,除本司,此非院規矣。上曰,予意,則只依晝仕出去例,許之矣,竝與夜直而除之乎?此則承旨當知而爲之矣。文秀曰,承旨一出之後,非牌招則不得入來,且日日請牌,亦甚煩瀆,許遞,好矣。上命承旨書傳敎。傳曰,同副承旨尹光紹,卽今所掌緊重,夙夜之職,難以兼察,許遞本職,使之專意其任。出榻敎傳曰,其所有命,意蓋申飭,飭已施矣,何待其供,使武弁飾其文乎?趙東夏放送,使之待開門辭朝。出榻敎傳曰,皇壇守直內官,令該府處之事,擧條勿施。出榻敎勿出朝報文秀曰,臣於政院書吏使令等事,亦有深慮矣。近來承旨,於書吏少有過焉,則輒爲除下,以不成模樣之人,頻頻出代,故所謂書吏,未諳前例,以致生事。至於使令,則自前以中路人爲之矣,今則注書出代,故於自家所親者,則雖來處不知之人,苟然充數,都使令,不能如前檢飭。本院,乃是傳命重地,豈容如是?上曰,古諺云,都使令臥於望門,直提學以下,以足蹴衣矣,今則不然乎?文秀曰,古則書吏使令,能爲直言於官前矣,今則小爲硜硜者,則承旨注書,輒爲除下,故古風蕩然,使令中,或有僞造牌出之者矣。上曰,宣廟幸龍灣時,聞政院使令,號承傳色聲,有所賞之矣。今則雖無假承旨差出之事,而或値如此之事,則書吏專爲指揮,其爲任緊矣。文秀曰,命令若星火之時,則如今之書吏,難於擧行,必有自上申飭書吏,則勿爲頻頻除下,使之練習前例,使令,則亦令都使令,次知諸使令,有罪則官員檢飭都使令,而亦勿煩數除下,好矣。上曰,此非出擧條申飭之事,承旨旣已參聞,知而爲之。上命承旨,讀領相箚。敎曰,次對十五日不爲,則二十日退行,猶或可也,而旬日進行,則國忌相値之外,何能預知其有故與否而進行也?仍命書箚批之際,至將來多日云云。上笑曰,無辭可答,故有此將來之語,而予何遠期也?文秀先退。上曰,注書出去,儒臣入侍事,分付。臣光濟,承命趨出。上曰,注書誰也?昌明曰,全光濟也。上曰,再次爲注書乎?李齊顯曰,初入堂后矣。上曰,爲明經科乎?齊顯曰,製述科矣。蔡濟恭曰,庭試及第,而嶺南人也。臣光濟,與檢討官尹東度,侍讀官趙重晦,同爲入侍。上曰,注書出去,周禮秋官卷,持來。臣光濟,趨出持入。上命儒臣讀之。東度,讀自司士掌群臣,至出入則前驅。上曰,下番讀之。重晦,讀自大祭祀朝覲,至司馬亦如之。上曰,秋官卷,上番翰林讀之。濟恭,讀自惟王建極,至詛其不信者,亦如之。上曰,下番讀之。齊顯讀自凡民之約劑,至篇末。東度曰,臣於此冊,僅知名物度數,而大體則設官分職,規模纖悉之中,尤致意於得人,猗歟盛哉?周家用人之道,賢然後用之,故才不虛老,各當其位,以致成周之治矣。上曰,非周公不能作也。重晦曰,上番所達誠好。用人,國家大事,以德詔爵,德以化民,則乃國家無疆之休也。上曰,賢者在位,能者在職,然後可以爲國矣。東度曰,小臣以興學校,前已仰達,而學校,乃是養育人才之先務,益加聖念作興,貽謨東宮焉。上曰,學校姑舍,爲父兄者,各敎其子,則好矣。雖敎之以書洪範皇極,今之人欲分爲一三,如此則讀書焉用?時像難矣,難矣。仍敎曰,周禮,至理存焉,我國五衛,取法於此也。周家文物大備,彬彬郁郁,吾從周乎?且赦憃愚,其意好矣。東度曰,此亦欽恤之意也。上曰,此後入侍時,持考工記,陳文義也。上曰,土圭法,夏至,日影一尺五寸八分,冬至,日影一丈三尺一寸四分。夏至日長,其影宜長而反短,冬至日短,其影宜短而反長,何也?翰注如有知之者,陳達爲好。齊顯曰,臣亦未詳天體,而抑有臆度矣。赤道合縫,乃橫分天腹,而夏至,日道入赤道北,故去天之中央近,冬至,日道出赤道南,故去天之中央遠。夏至之日,從上直照,故其影短,冬至之日,在南邊低處斜照,故其影長。雖以一日之日影言之,亭午則影短者,日在天中,從上直照故也,朝暮則影長者,日在東西,從旁邊斜照故也。推此觀之,夏至之日道,猶一日之亭午,冬至之日道,猶一日之朝暮也。彼以日之南北而異,此以日之東西與天中而異焉,其長其短,蓋由是矣。上曰,似是矣。東度曰,下番翰林之言,有所依據矣。上曰,注書出去,持入周禮冢宰卷。臣光濟,承命持入。東度曰,皇壇毛血,已有瘞坎之敎,而臣有區區所懷,故敢達。博考經傳,則陽祀元無瘞毛血之事矣。上曰,予始未覺得,今聞儒臣之言,是矣。注書出去,持入頃日毛血傳敎。臣光濟,承命持入。東度曰,毛血旣已先燎,則燎於門外,似未安矣。上曰,儒臣之言,是矣。東度曰,宗廟祝幣瘞坎之時,必使之裂幣以瘞之者,此雖出於或慮見偸而然,而所見似如何矣。上曰,然矣。儒臣退出。上曰,冬至使來日入來云,承旨聞之乎?昌明曰,不得聞之矣。上曰,注書出去問啓。臣光濟,承命趨出。上曰,夜已深矣,承旨退出在院,冬至使入來與否,問啓,可也。諸臣以次退伏出。
上在昌德宮。常參·經筵,以代理停。
巳時午時,日暈。夜三更,月犯南斗星。
下直,洪原縣監朴尙謙,在德萬戶李重載。
備忘記,今下弓矢,在德萬戶李重載處,給送。
鄭翬良達曰,來二十一日輪對日次,取稟。令曰,停。
金相紳達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相,持平韓光協·李思觀,在外。掌令一員未差。今日以監察茶時之意,敢達。令曰,知道。
鄭必寧達曰,注書李顯祚,昨日旣承書批之後,今日不爲出肅,卽爲牌招,何如?令曰,依。
鄭翬良達曰,守令未署經,至於十四員之多,夫馬留滯,事甚可慮。諫院除在外外,獻納黃柙,正言朴盛源,卽爲牌招,以爲署經之地,何如?令曰,依。
傳于鄭翬良曰,冬至使留待。
傳于鄭必寧曰,召對爲之,使臣同爲入侍。
傳于鄭必寧曰,咨文一度留置,今日咨文,出給承文院。
金相紳,以都摠府言達曰,副摠管申思冏,以能麽兒堂上,本廳坐起晝仕出去之意,敢達。令曰,知道。
又以侍講院言達曰,本院下番司書金陽澤,受由下鄕,兼司書徐志修,身旣犯染,說書李顯重牌不進,兼說書黃仁儉在外。下番,他無推移之員,不得已以上番,姑降入直之意,敢達。令曰,知道。
鄭必寧,以侍講院言達曰,本院下番司書金陽澤入直矣,陳書受由,下直出去,兼司書徐志修,身犯拘忌,不得請牌,說書李顯重,謂有身病,兼說書黃仁儉,受由在外,他無推移之員。說書李顯重,卽爲牌招入直,何如?令曰依。
金相紳啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
金相紳,以禮曹言啓曰,今四月十四日,領議政金在魯引見入侍時,領議政金在魯所啓,伏聞有內子殉節人,顯節忠烈等祠,致祭之命,故平安監司洪命耉,亦爲同時殉節。其祠宇,在於金化,此亦一體致祭事,命下矣。遣禮官致祭吉日,令日官推擇,則今四月二十九日爲吉云。以此日設行,而祭文,令藝文館撰出,祭物執事官,亦令本道,差定進排事,分付,何如?傳曰,允。
又以增修所言啓曰,本曹堂上前承旨尹光紹,時無職名,令該曹卽爲口傳付軍職,何如?傳曰,允。
兵曹口傳政事,尹光紹爲副司果。
金相紳,以備邊司言達曰,本司副提調李台重,差下已久,縣道陳章,亦已承批,而一向處外,尙不上來,誠極未安。國體所在,不可任其偃便,拿問處之,何如?令曰,依。
鄭必寧,以義禁府言達曰,備局副提調李台重拿處事,徽旨達下矣。李台重,時在忠淸道結城地本家云,依例發遣府書吏,拿來,何如?令曰,依。
鄭翬良,以奉常寺言達曰,祭享所用中,脯一色,異於他樣物種,非猝乍間可以辦備,而今春等所造之脯,因別祭之浩多,餘存者至少,前頭元祭所用,太半不足。別祭有無,亦未能預料,若不及今造置,則將不免臨時生死之患。來秋等中脯,限一百五十貼,先爲造成,以爲前頭祭享,無弊封進之地,何如?令曰,依。
刑曹判書李春躋書曰,伏以臣,露章請譴,反承恩批,病淹郊次,方切悶蹙,此際忽伏奉李官新除,繼而有馹召之旨,聞命感惶,撫己兢惕,益不知置身之所也。念臣違離楓陛,居然積久,犬馬戀主之忱,豈不欲一覲耿光,行不俟駕之義?又安敢暫時虛徐?而第臣於見職,決難承膺者,有三焉。一則責任之難稱也。臣素乏才具,全昧事務,頃年忝竊,尙愧尸素,則今不可復授於已試蔑效之人,而矧當离明代理之初,大朝飭勵之日,何可諉以宿趼而若固有之也哉?二則情蹤之難進也。臣賦性迂庸,謀身疏拙,分外冥升,秪藉聖恩,僻居息交,不求進取,臣於朝廷,何異江湖之一鳧雁?而前秋言者,乃反欲使臣杜門,則臣必藏蹤於荒絶之境,謝跡於簪紳之列,方可以靖私義而遠駭機。縱荷我聖上筵敎,疏批之曲垂庇覆,而猶且棲遲閱歲,自阻班行,摠府漫銜,亦旣卸免,敦寧閒局,終不出脚,則今何可貪榮戀寵,而遽就華秩也哉?三則疾病之難强也。臣氣稟虛薄,自少善病,半生膈痰,咳喘常苦,暫或勞動,吐血無算,一番失血,精神眩瞀,尋常酬應,亦多不逮,剸煩理劇,非所可論,其何可强其不能,而不思知止也哉?以此三難,斷無供仕之望。詞訟重地,不容在外虛縻,玆不得不急搆文字,從縣道控籲,伏乞睿慈,照察臣言之非出假飾,亟許鞶帶之褫,俾無瘝曠之弊,公私不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,調理上來行公。
己巳四月十八日申時,上御歡慶殿。召對入侍,回還冬至使臣,同爲入侍時,冬至副使鄭亨復,書狀官李彝章,參贊官金相紳,侍讀官尹東度,檢討官趙重晦,假注書全光濟,記事官蔡濟恭·李齊顯。諸臣進伏訖,上曰,副使進前。仍敎曰,昨冬辭陛,三使同席,今日返命,上使不歸,心甚愴然。其於使事,亦無生事之端乎?亨復曰,拜表之日,上使親承聖敎,而未及復命,奄忽彊外,如使死者有知,則必不能瞑目而入地矣。彝章曰,未及致命,而奄喪上使,恐或使事之狼狽矣。彼人,亦不無驚慘之心,故至於使命,則無辱矣。上謂副使曰,卿等,無恙往返乎?亨復曰,聖念攸曁,無事往返矣。上曰,彼中事何如?亨復曰,別單已達,而無大段所聞,雖有所聞,道聽塗說,何可盡信乎?上曰,彼人治國之道何如?而人心亦何如也?亨復曰,乾隆之待接,蠻漢懸殊矣。或逢淸人問之,則揮手指天而不言,每逢漢人而問之,則雖皇帝之事,無難言之。人心於此可知矣。仍命注書停筆。上曰,出柵之時,貰官能無操縱之弊耶?亨復曰,以皮物之不入,操縱特甚,五六日相持後,始得出柵矣。彝章曰,臣等三月十四日到柵,車卜,二十三日到柵,而貰官困詰,故二十九日,始得出柵矣。上曰,未出柵之前,連爲露處乎?彝章曰,使臣則入處閭家與寺刹矣。上曰,瀋陽奏議,何以爲之云乎?亨復曰,不知而出來矣。上曰,參覈使,何當返朝乎?彝章曰,査事議讞時,以某條周旋事,雖不出擧條,而參覈使有所書報,故欲爲竭力周旋,而査事旣係彼人,故甚嚴祕矣。上曰,注書停筆。相紳曰,經筵特進官,當入召對座目,而未及詣閤,故不得循例書入矣。上曰,注書出去,經筵官·特進官入侍事,分付。臣光濟,承命趨出,與經筵官申晩,特進官徐命九入侍。上謂彝章曰,彼人之朝儀何如?亨復曰,東西班,左右夾門入去,而自挾方席,無一隨從,小無喧譁之聲矣。彝章曰,諸臣於磚石上,三拜九叩頭,叩頭之時,一時而叩,一時而起,無參差矣。上曰,太學制度何如?彝章曰,廣九間,長六間,而大抵與我國規模無異矣。上曰,位板,與我國同乎?彝章曰,然矣。上曰,何以書之耶?彝章曰,書以至聖先師孔子神位矣。上曰,得見儒生乎?彝章曰,其來見者,則不過欲得淸心丸輩矣。上曰,乾隆所作篆文怪異,非僧非俗,而旣有華夷之分,大禹篆字,安能效得乎?亨復曰,依古法作之云,而彼亦有歉然淸書之心,故然矣。彝章曰,太學制度中,與我國所異者,朱子陞配殿內,十哲先賢,皆不書名,只以某子某子書之矣。且孔子五代,雍正,追配於啓聖祠,以昭穆奉安矣。上曰,四聖之父,不入其中乎?彝章曰,皆入矣。雍正,以孔子生辰九月十三日,於其日,禁屠宰矣。上曰,孔子家語,注書,出去持入。臣光濟承命持入。東度曰,彼人於先聖廟前,琉璃甁,盛孔雀羽七矣。上曰,儒臣,何以知之?東度曰,臣年前,以子弟軍官,入去時見之矣。彝章曰,康熙之時,則兵權委之淸人,吏治委之漢人,宥密之任,參半,故漢人愛戴之誠,與淸人無間矣。語未了。上曰,康熙,難人矣。彝章曰,卽今則大異,宥密委之淸人,治民參半,漢人多怨。問之大學生,則淸漢之人,若同犯國法,則乾隆,責淸人曰,漢人本來怨國之人,犯罪固也。爾等異於漢人,胡爲犯罪乎云云。操切漢人特甚,故淸漢之間,比如水火矣。漢人,雖在位者,如客如奴,在野之人,則愁怨太甚,而所以鎭靜者,不過以兵威壓之矣。上曰,乾隆,獨何心而如是界限,自生釁隙?予則苦心調劑,而時像猶不傒志矣。彝章曰,苗蠻遍於陝西·泗川之間,其種有生苗蠻·熟苗蠻。熟苗蠻則服屬中國,世世來貢,生苗蠻則熟苗蠻,視之亦如蛇蝎,而康熙之時亦叛矣。康熙詰責邊吏曰,爾等若善待,則生苗蠻,何以叛之乎?因撫諭之故,生苗蠻,亦爲退去矣。乾隆則聞其叛焉,命將出師之時,謂之曰,爾其勦滅,觀其地形,可置幾許郡乎云,故雖欲勦滅,而生苗蠻,旣無定居,聚而爲兵,散而各走,何能滅種乎?今則漢人,亦有思漢之心,語涉皇明者,皆上行書之矣。上曰,然乎?彝章曰,蒙語雖欲得來,而渴求不得。至於淸語,今皆訛音,雖以一句言之,高麗,漢語古稱加五里,今稱巨五里,譯學,有難憑據矣。各別申飭,似好矣。五方通韻,淸文啓蒙,二冊,今番得來,下詢司譯院提調,竝下本司,以爲考訂需用之地。上曰,今番得幾許冊來乎?彝章曰,多得來矣。上曰,注書出去,其目錄持入也。臣光濟,承命持入。彝章曰,我國皮物,有禁令,故不得持去,而彼人以此操切太甚,出柵之時,必有後弊矣。上曰,皮物初無禁令矣。上曰,使臣先退。亨復退出。彝章曰,臣待罪諫職,竊有區區所懷,惶恐敢達。臣於前冬奉使也,受命於大朝而去矣,及還柵內,伏聞小朝代理之報,臣伏不勝一則以喜,一則以懼之懷。所以爲喜者,回思乙卯以前,國勢何等孤危,而卽今付託有人,殿下與之分萬機之勞,國勢有泰山盤石之固,此乃一喜也。所以爲懼者,自古人君,晩暮之政,自不免倦怠之患,殿下若或諉之以代理,而一有吾何知之意,則庶績何以凝聚乎?區區憂懼,實在於此矣。上曰,予有苦心,諫臣亦幾知之矣。其時予實欲大爲之矣,不但朝廷之力爭,渠亦涕泣爲辭,故止於代理,此僅表予之苦心而已。彝章曰,還朝之後聞之,則資治通鑑,已爲畢講,召對座目書入,而知經筵特進官,亦許入參,此實最好之事也。大抵自今以後,朝臣之引接,易致稀闊,一年十二朔,外庭之臣,何從以瞻仰殿下乎?此實可憫處也。伏願殿下,頗賜引接,毋致上下之阻隔焉。知事申晩,特進官徐命九齊聲曰,此言誠是矣。自有特進官入參之命以來,諸特官皆言于館吏,自請入侍矣。上曰,經筵旣停之後,知事特進官,便爲冗官,使之入參,而初雖爭入,久則必不然矣。東度曰,彝章之以引接稀闊爲慮者,誠然矣。彝章曰,還渡江以後,朝報或得見或不得見,其間朝廷事,漠然不知,而侍坐次對,誠是最好之事。一堂之上,二聖竝臨,殿下見東宮裁決之得當,滋味必生,此一好事。東宮方在沖年,亦豈無或有疏漏處乎?如是則殿下遇物之誨必有之,此一好事也。殿下,裁決庶務,各得其宜,則東宮,卽席觀感,必多資益之道。詩云,伐柯伐柯,其則不遠,其此謂也,此一好事也。聖賢經傳,非不好矣,而收效之襯切,終不如賢父兄之敎訓。古人文章雖好,而資益之道,終不如同接善文人之文字。東宮觀感之效,無過待坐次對,一物而衆善備者,眞此之謂也。當初一月二次,未免稀闊,而今又有故停廢,則此甚可惜。此後則或進或退,要不失一月二次,好矣。申晩曰,彝章之言,誠切實矣。上曰,滋味則予已盡見之矣,今無可以加見也。予豈爲賢父兄乎?予實無可以爲敎者。日昨因某事,欲爲引見而下敎矣,旋思之,渠旣善爲之,予何干涉乎?仍止之矣。彝章曰,小臣死罪,小臣之在柵內爲懼者,今不幸有中矣。國家事,孰非殿下之責乎?殿下推諉而不自爲,國事何從而成乎?上曰,予固知諫臣之如是爲言矣。彝章曰,臣於路中,得見兵曹判書金尙魯上疏,論大朝陳疏事,而其言誠是矣。臣只見其疏,不知其事之首尾,未知卽今朝臣,許令陳章於大朝乎?東度曰,不得陳矣。彝章曰,凡事有當陳於大朝,而不得陳於小朝者,事關大朝處分者,固勿論,大朝或有闕失,則其敢陳於小朝乎?大朝之疏籲路阻,則殿下無從以聞殿下之闕失,此是行不得之事也。如此事,關係不少,在三司者,眞可爭者也。東度曰,大朝闕失,則上疏於大朝一路,開之然後好矣。王通亦云,言於父言於子之事,各異矣。重晦曰,書狀之言,上番之言,皆是矣。晩曰,大臣箚子之外,無他上疏之事,群情難於上通矣。上曰,近來章奏奇奇怪怪,予不欲見之矣。此事不必別爲開許,然事關於予者,亦何可禁其陳疏乎?頃日已論於騎判矣。晩曰,頃日侍坐次對,以有故不爲,故大臣有箚請,特賜允從。上曰,予有意焉。彝章退出。上曰,儒臣讀之。東度讀自布憲,至執節不幾。上曰,下番讀之。重晦,讀自羃氏,至以補諸侯之災。上曰,承旨讀之。相紳,讀自九儀,至士大夫皆如之。上曰,注書讀之。臣光濟,讀自邦千里,至世相朝也。上曰,上番翰林讀之。濟恭,讀自小行人,至膳特牛。上曰,下番翰林讀之。齊顯,讀自子男三積,至篇末。東度曰,蜡氏,可以見聖王之仁政矣。卽今八路多可哀之民,頃日小朝次對時,嫁娶失時者,埋葬過期者,有顧恤之令。八路人民,聞此令見此政,擧皆延頸於邸下仁心仁政矣。上曰,所達好矣。晩曰,今番侍坐次對,東宮下此令旨,臣待罪漢府,故今方抄出,而郊外無主草葬,不能掩土者,一體申飭各部,何如?上曰,承旨書之。上曰,王者講學,乃所以法戒也。掩骼之政,卽周文之政,而周禮亦載設蜡氏掌除骴。噫,禽獸猶然,況人乎哉?其令京外,廣審掩埋,以示予矜惻法周文之意。噫,曾覽一書,一士其能爲此者,匹夫亦然,況爲人君者乎?申飭京外,使勿文具,有其實效。出榻敎上曰,注書出去槐院,奏文謄錄,持入也。臣光濟,承命持入。東度曰,學校之政,臣昨已仰達,而此乃右文之根本也。上曰,禮樂,積德百年而興,魯兩生之言,是矣。重晦曰,下篇,事大·字小·交隣三事,不出誠信二字,伏願殿下留心焉。上曰,所達,是矣。仍敎曰,少退。諸臣以次退出。戌時少退,還爲入侍時,諸臣進伏訖。上曰,注書出去,持入麗史提綱·東賢奏議。臣光濟承命持入。上曰,考工記,異於五官矣。晩曰,冬官缺,故漢儒,以考工記補焉,非周公之經也。東度曰,考工記,不過名物度數,而四十板,冥氏,爲量爲銘焉,若詩之思無邪矣。上曰,量之一字有意,以國事言之,量之然後成矣。其量字何意耶?晩曰,同律度量衡之量矣。東度曰,下篇三十一板,凡溝,必因水勢,此可以比諸政治,順民情,在其中矣。方今聖上,至誠治民,邸下承命代理,因其勢而利導,則此爲國之一大幾務也。上曰,卽今無勢矣。東度曰,臣有惶恐待罪矣。上曰,何哉?東度曰,頃日誤讀一字矣。上曰,何字?東度曰,㸐字矣。其時,黃景源謂後字,故讀作後字,而聖上下詢,故亦以後字,仰達矣,退而問之,則乃然字古字矣。上曰,何傷之有?仍敎曰,麗史序文,儒臣讀之。東度讀訖,上曰,麗史非可講之書,而麗太祖,創業則壯矣。仍敎曰,注書出去,持入麗史提綱目錄卷也。臣光濟,承命持入。上曰,侍坐次對,欲於十五日爲之矣,聞領相之言,因止之矣。晩曰,臣等於次對,雖無所仰達,而侍坐次對,乃千古所無之盛事,特命侍坐於二十日次對焉。命九曰,此乃群下之顒望者,伏乞俯循焉。上曰,聞書狀之言,予今無寐矣。雖然必也正名,二十日次對,則東宮爲之,特於明日,爲侍坐次對,因命承旨書之。上曰,相箚旣請,批旨亦諭,當初正名,其不可紊,侍坐次對,隨時進退,業已下敎,且有下詢者。今番頉稟,次對待朝爲之。又翌朝,元良次對,亦依例擧行事,分付。出榻敎相紳曰,守令多未署經矣。上曰,承旨書之。上曰,夫馬留滯可憫,今聞諸守令一司,旣已署經云,一司除署經,其令卽爲辭朝。出榻敎上曰,注書出去,持入今日臺達也。臣光濟,承命持入。上曰,承旨讀之。相紳讀訖。上曰,此達,誰其爲之?相紳曰,朴盛源爲之矣。上曰,承旨更讀之。相紳,讀至無他。上曰,無他二字怪異矣。相紳曰,斷斷無他之他字矣。上曰,承旨之言忠厚矣。宗臣於其時,可以席藁,而予旣慰諭,則何可長時席藁乎?崇·事,代理前發啓,而誰也爲之乎?濟恭曰,代理前發啓,而韓光肇爲之矣。相紳曰,經筵特進官,今當出去,請出金虎門標信。上曰,依爲之。諸臣以次退出。
上在昌德宮。常參·經筵,以代理停。
巳時午時,日暈。夜五更,月暈,廻火星。
下直,河東府使崔後泰,豐川府使尹彬,連山縣監成晉錫。
宋昌明達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相,持平韓光協·李思觀,在外。掌令一員未差。今日以監察茶時之意,敢達。令曰,知道。
傳于宋昌明曰,參覈使留待。
傳于金相紳曰,今日世子侍坐日次,單子入達,承旨詣閤。
令于金相紳曰,侍坐。
有政。吏批,判書鄭羽良進,參判未差,參議沈星鎭進,左副承旨宋昌明進。吏批啓曰,大司諫今當差出,而擬望之人乏小,外任竝擬,何如?傳曰,允金尙迪爲承旨,李益輔爲大司諫,具允明爲掌令,兪漢蕭·沈鑧爲持平,南雲老爲正言,柳儼爲禮曹判書,李周鎭爲判義禁,尹鵬擧爲司藝,韓光啓爲童蒙敎官,朴爲蔚山府使,李允杰爲茂長縣監,林箕彬爲學諭,南泰良爲內資提調,尹汲爲吏曹參判。
吏批啓曰,崇陵參奉趙載厚呈狀內,親病甚重,勢難離違察任云,今姑改差,何如?傳曰,允。
兵批判書金尙魯進,參判金尙星呈辭受由,參議柳萬重進,參知金時粲受由在外,左副承旨宋昌明進。兵批啓曰,閑良羅台,因其子虎基上言,成川降仙樓重建時,以都廳所入物力,料理措辦之功,有加資之命,而係是閑良,何以爲之?敢稟。傳曰,加資。
又啓曰,新除授惠山僉使林德烇,旣已遞改,所授加資,依例還收之意,敢啓。黃聖河爲知事,元慶運爲同知,趙威鎭爲內禁衛將,閔宜壽爲五衛將,安世迪爲五衛將,卞爾珍·李台鼎爲忠翊衛將,林象翼爲翊衛,李思勗爲司禦,洪益彬爲衛率,南鶴羽爲武兼,朴聖源爲文兼,申命式爲城津僉使,閔厚基爲訓戎僉使,兪彦摯爲惠山僉使,金鼎禹爲甫乙下僉使,兪必亨爲梨洞萬戶,李運大爲造山萬戶,趙錫圭爲浦項別將,李濟遠·韓光協·李思觀爲副司直,李克祿爲副司果,金致翰爲副司勇。
文衡中爲假注書。
宋昌明達曰,假注書文衡中,時無職名,令該曹依例付軍職,冠帶常仕,何如?令曰依。
工曹判書趙觀彬書曰,伏以惟我大朝,有事壇壝,禮成竝享,孝光述先,義炳尊王,凡有血氣,靡不感聳。臣獲忝敦匠,與覩盛擧,有符昔事,倍增愴咽。迺者匪分恩錫,侈以天廏之餘,臣旣冗員隨參,無勞可紀,冒受重賞,非私義之所敢安者,幸乞亟令收還,使賞典無濫焉。且伏見昨日大朝傳敎,有不勝惶懍者,雖未知大臣所達果如何,而臣於趙東夏,本無愛憎,只以廉隅難沒,不必自下迫送之意,有所往復矣。今大臣,以此提白,致有未安之敎,莫非臣見疎廟堂,隨事媒罪之故也。將何顔面,晏然復廁於籌堂之列乎?亦乞早賜處分而斥退焉。臣無任隕越祈懇之至,謹昧死以聞。答曰,覽書具悉。今玆賞典,依遵舊例,卿之撕捱,其涉過矣。卿其勿辭,從速行公。
己巳四月十九日巳時,上御歡慶殿。侍坐次對,京畿監司同爲入侍時,領議政金在魯,京畿監司金若魯,吏曹判書鄭羽良,戶曹判書朴文秀,副司直具聖任,漢城判尹申晩,兵曹判書金尙魯,漢城左尹李益炡,副司直徐命九·尹汲·趙榮國,工曹參判申思建,同知洪鳳漢,刑曹參判洪啓禧,副司直李昌誼,應敎黃景源,正言朴盛源,右副承旨金相紳,假注書全光濟,事變假注書趙台命,記事官蔡濟恭·李齊顯。諸臣,進伏訖。在魯曰,日氣近熱,聖體調攝若何?上曰,一樣矣。在魯曰,大王大妃殿氣候若何?上曰,差勝矣。在魯移伏曰,睿候若何?王世子曰,無事矣。在魯曰,中宮殿氣候若何?王世子曰,安寧矣。上曰,問候之規,於今是矣。尙魯曰,湯濟連爲進御乎。上曰,不爲進御矣。尙魯曰,丸劑亦爲進御乎?上曰,亦服之難矣。在魯起伏曰,眼候近來若何?王世子曰,已愈矣。上曰,承旨書之。上曰,今日次對,卽元良侍坐次對也。凡事必也正名,進不進單子,宜入于東宮,當稟于予,而下令引接,當然而入啓,此不察。當該承旨,從重推考。此後元良侍坐之日,則當傳侍坐坐堂,次對之時,則當傳坐堂,政院知悉擧行。出榻敎上曰,備局單子,下政院時,令世子宮,下令引接,則中官中間不傳,整衣以待時,又更報,其猶寂然故,問之則卽不傳而然也。尤爲可駭者,命傳侍坐,而以承旨詣閤錯傳,當該中官,令該府處之。出榻敎上曰,元良,雖以侍坐爲之,入侍自依例,當該中官,不卽預待,當該入侍中官,竝從重推考。出榻敎上曰,大臣進前,予將下論矣。仍敎曰,譬諭矣,有一老人,負重任而行矣,使其子弟代負,則傍觀者曰,老人旣脫重任,負此小物何難乎?加之又加,則其老人,反不如負重任之時。今日之事,正如此矣。代理卽予苦心,而雖代理之前,予未嘗久不見朝臣,此則予之本心矣。頃日侍坐次對,諸臣垂涕而爭之,可見其秉彝之心矣。朝鮮之人,躁粗易退,故一番二番,漸不如前,一朔二次,予減一次矣。戶判,又涕泣陳達故還收,而十五日,卽國忌也,使之來會,其君亦愚矣。故予有昔疾今愈之敎,蓋有所懷矣,然何可永拒不爲乎?昨日李彝章自强之言,誠好,且於皮物事,有所下敎者,故命爲侍坐次對,而所思雖愚,予則但爲國事,故二三日不見諸臣,則心甚沓沓矣。頃日兵判旣請,書狀亦言,而若有往年却膳之事,則何必上書元良,勸其父進膳乎?予有數三件所思者。卿等亦有所稟,先稟于予,次稟于東宮,諸臣不見亦難,雖召見,無一滋味,徒苦予父子。予若有誠,則卿等豈如此乎?予若不爲召見卿等,則卿等陳章請之,亦可也。君臣相會,何可無一事所爲而罷坐乎?當初皇壇之欲爲竝享也,左相亦疑予張大,而聞元景夏之言,則於將事之日,左相亦感動矣。今日若不爲實政,則輿儓下賤,亦必笑予矣。予當先言,實政之目,我國大典是也。仍敎東宮曰,東海王陽,雖一王子,於國事,猶爲從旁告奏,爾在主鬯之位,豈不重歟?凡於國事,可者可之,否者否之。此後侍坐次對,以大典修擧與否,問于大臣,若不修擧,令該府處之。罷職等事,許之于爾,推意爲之,如有可聞之政,則爲其父喜悅之心,庸有極乎?此乃國事也,紀綱也。如此然後,可知政令矣。世宗時代理後,日日問安,此則貴矣。爾之代理,與世宗無異,而一快字,則愼之也。觀爾今日所爲,則可謂愼矣。在魯曰,此則聖慮無乃過乎?侍坐次對,前古所未有之盛事,雖一月六次爲之,抑何妨乎?上曰,予之引譬老者,誠是前所不爲之事,使之爲之,故慨然矣。文秀曰,前則靜攝中,全稟於大朝矣,今則稟于大朝者,一朔二次,故不得不於侍坐次對,仰達矣。在魯曰,太宗代理之後,大事皆稟大朝矣。上曰,予之苦心,可質彼蒼。老家長,委其家事於子弟,時時干涉,則是不可矣乎?文秀曰,以農家言之,老父兄,委之子弟,使之治農,或耕或鋤,父兄,則在家看檢矣。上曰,予則老而無爲矣。仍敎曰,尹東度勸予興學校,而魯兩生之言,是矣。雖然頃聞元景夏之言,則儒生於泮製之日,少變前習云,此則貴矣。在魯曰,殿下之下敎東宮,誠切矣,而臣則以爲,使之優游涵泳,好矣。上曰,元良所負何如也?予之望之也深,故言之也切矣。仍敎曰,承旨書之。上曰,古人云欲法堯·舜,當法祖宗。于今紀綱之陵夷,風俗之日下,非法之不美也,卽遵之不能也。金科玉條,粲然具備於一部大典之中,今日諸臣,其何詳於續典,而不究本典乎?令予望之於元良,不欲更法新規也,其欲修擧舊典也。昔所不能行,今勸於代理之初,此亦言敎,而今日先務,莫先於此。元良侍坐裁決時,下敎咨股肱之臣,申飭諸曹,諸曹,申飭諸司,修擧舊典。今者下敎,非爲一日修擧百事,治國與學問相表裏,其若悤悤,此正其進銳者其退速也。今日行一事,來日行一事,久久不怠,以期成效,豈不爲日計不足,而月計有餘乎?元良亦侍坐參聽,將此意,勉勵大僚以下,俾有實效,無負我命攝之意。出榻敎上顧謂東宮曰,今日拿問以下,皆許之於爾,此亦衰世之意也。雖然,爾則拿處等罪,認爲補治之具,爾若善行政令,無推考之事,則豈不好矣?而導之不從,則拿問推考,可也。此則爲諸臣有深意,拿處猶愼,況於他乎?今日予在靜攝中,而服正衣以臨,爾其思之。仍敎曰,承旨書之。上曰,子曰旣富且庶,此非富於君也,富於民之謂也。且云節用。節用,卽廣儲蓄之本也。噫,廣儲蓄,非所以謂其君務侈也,乃所以爲其民也。何謂爲其民?以備水旱,以備軍旅,不然,有水旱而何以濟民?有軍旅而將以加賦,不能濟民,加賦其民,國豈不殆?噫,顧今經費,可謂哀痛。周禮,稱王無會,有司有會,可以知之。內而度支騎曹,外而各道,俱有會計,國例有之,其亦可知。惟於五軍門,中間創設,故無此例,今後則一遵戶兵曹規例,修正其案事,分付惠廳。卽一國之重庫,而其所會計,不過葉單入啓,作休紙。此後亦一依戶兵曹例,修正其案。出榻敎上曰,聞李彝章之言,則皮物有禁令云,予則初不禁之矣,此何言也?在魯曰,開市無入送皮物之事,故云然,而此亦後弊所關,有不可全然禁之矣。上曰,謂之國禁,則非矣。文秀,進前欲達。上曰,戶判越次以對,推考。仍敎曰,諸臣次第陳達,可也。若魯曰,近來銀貴,多不入去,故皮物自然入去。若又禁之,則邊上生事可慮,循例處之,似好矣。羽良曰,臣意亦以爲禁之不便。文秀曰,若一切禁之,則必然生事矣。聖任曰,更加變通,便矣。晩曰,皮物若用一切之法,則誠難,循例持去,無妨矣。尙魯曰,權一衡照律後,無他由路,若於赴北之行,又爲禁之,則入柵時,恐有生事之端。臣意亦以爲勿禁,好矣。益炡曰,小臣則罪蟄之餘,不得詳知矣。命九曰,昨聞書狀所達,今聞諸臣之言,莫如勿禁矣。汲曰,皮物之入去,貰官渴望,我國,則處以禁與不禁之間,好矣。榮國曰,臣則以此事被罪,而柵門之生事,專由於此,一切痛禁誠難矣。且以我國無用之皮物,換彼國有用之物,此亦無妨矣。上曰,門市申飭,而皮物則不禁,所謂一張一弛,文武之道也。思建曰,此意,分付道臣及灣尹,好矣。鳳漢曰,諸臣旣已仰達,臣無別樣所見矣。啓禧曰,臣意亦與諸臣所見同矣。昌誼曰,當初旣無設禁之事,則此意,自廟堂分付道臣,好矣。上曰,承旨書之。上曰,頃者任璞事,爲御史違禁,許其私商也。灣尹拿處,亦不過飭其濫觴也。於皮物,俱無所禁矣。昨聞書狀官所陳,灣府知以國禁云,此非禁物,亦無下敎,則此等微細之事,何若是致重?備局,知此意,令灣府知悉。出榻敎在魯曰,安邊推鞠罪人,鞠廳處所,何處爲之乎?上曰,本府爲之。出榻敎在魯曰,臺諫不備矣。上曰,在外臺臣抄選外,竝改遞,其代,政官牌招開政。出榻敎在魯曰,三省罪人重大,而禁府請刑文書,尙不下矣。羽良曰,臣所帶判金吾藝文提學,請許遞。上曰,請于元良。羽良移伏請遞。王世子曰,判義禁改遞。下令上曰,吏判先出開政。羽良仍退出。上曰,兵判進前,望燎事,卿知之乎?予欲於望燎石上燎之矣。尙魯曰,初以望瘞下敎,臣等欲仰達而未果矣,改下傳敎,似好矣。上曰,望燎石圖畫,盡爲乎。尙魯曰,畫工無善手者,故未及畫出矣。上曰,承旨書之。上曰,毛血望燎石,以舊祝幣石,置於新祝幣燎坎石東,以此載圖。新石圖傍,書祝幣石,舊石圖傍,書毛血石。出榻敎上曰,皇壇親祭,世子攝行時,太廟守僕來助,而大臣攝行時,亦來乎?尙魯曰,皇壇守僕未熟前,使之來助,似好矣。上曰,筵中喧嘩,承旨檢飭。相紳曰,諸臣喧聒,推考,何如?上曰,依爲之。出擧條上曰,諸臣少退。臨罷時,上謂益炡曰,暫留。益炡進伏。上曰,三年易過矣。卿今闋服入侍,見卿而追念先卿,一倍愴然。卿父之謹愼忠厚,曾已諭之,而宗臣零替,莫若近日。卿父之逝,倏經三年,予甚傷悼。卿本病弱,而今幸支保,是亦貴矣。益炡泣對曰,小臣罪盈惡極,禍及先父,頑不死滅,得保今日,罔非聖恩,而前後筵中,至擧賤臣之名,下詢疾病有無,已不勝感泣之忱,而今當入侍,聖敎縷縷,又及於先臣,益覺聲淚交下,不知所以仰對矣。先臣立朝六十年,最荷聖上知遇之恩,眷係宗國之誠,老而彌篤。雖在纊息奄奄之際,猶以死報二字,諄諄勉戒,臣豈敢一日忘此言?而伏見殿下,隱卒之章,嗟惜之敎,溢於辭表,褒以忠國,奬以勤飭,節惠之恩,棹楔之命,荐降於祥期未畢之前,哀榮備至,幽明感結。臣竊庶幾追先臣之遺志,報聖恩之萬一,而臣本無才能,病纏膏肓,無以少塞涓埃,恐不免爲不忠不孝之人也。臣伏聞春初,殿下遹追先朝故事,命東宮代理,八域含生之類,孰不欣抃?而臣雖在苫塊之中,區區延頸之忱,自倍於他人矣。今日隨諸臣後,初登筵席,兩聖同臨,獲近耿光,臣誠萬萬榮感,而竊有獻芹之誠,敢以誠勤二字仰勉矣。誠之所在,金石可透,勤政無怠,百度修擧,伏願殿下,深留聖意,以誠勤勉我東宮,振勵百工,使庶務毋至叢脞焉。上曰,聞卿之言,先卿臨沒之時,猶有眷眷邦國之心,尤爲愴然。誠勤二字,意甚美矣,而予今衰矣,焉有此工?卿其以事我之心,事元良,而見卿神氣瘦敗,雖緣衰服,甫闋之致,欲副卿父之言,卿亦調保身家,事我元良。益炡曰,聖敎至此,臣感泣無地矣。四年離違之餘,頃參皇壇祭班,瞻望玉色,衰白有加,亦覺有天顔非昔時之歎,今日悠悠萬事,無過於保嗇聖躬矣。上曰,卿言切矣,當留念矣。上曰,卿兄弟幾人?益炡曰,本以三兄弟,兩弟早夭矣。上曰,卿之從兄弟幾人?而綾昌有子乎?益炡曰,臣仲弟繼後於仲父洛昌君,早死無子,取六寸李益焌之子爲後。季父綾昌君子進士益慶,年前不幸客死於燕館,而無子,亦以益焌之子爲後矣。上曰,益焌誰也?益炡曰,從叔礪城君之子,而今爲通川郡守矣。上曰,益焌多子乎?益炡曰,六子矣。諸臣,以次退伏出。
同日申時,少退,還爲入侍時,在魯曰,以槐院參下回刺事,有所仰達,已出擧條,而凡回刺之規,先進雖在罷職中,大回刺,則不得不納,而在罷之員,不爲受刺,則便是見敗,不得免新,例也。先進之罷職者旣多,以此掣礙,了當無期云。自前分館時,雖有誤事之失,只上博士·掌務官,被罪,旣無參圈諸員盡罪之規,上博士掌務官外,其餘諸〈員〉特爲收敍,以開新來回刺之路,何如?上曰,不可事同飭異,一例敍用,可也。出擧條在魯曰,近來科擧稠疊,文參多數積滯,而登科十年以上者,自前每有陳達出六之例矣。今亦登科十年以上,一倂出六,何如?上曰,依爲之。出擧條在魯曰,此卽忠淸兵使李章吾申本,而以上黨山城改築及軍器修補,公廨營建時,虞候鄭翊臣,及監董軍官李震垕,多有殫誠效勞之事,似當有褒賞之典,請令廟堂稟處矣。此與新築大城有異,非廟堂覆奏之事,移送該曹,使之覆奏,何如?王世子曰,依爲之。出擧條在魯曰,前慶尙監司南泰良,今三月二十一日,藥房入診時,陳達,以爲嶺南田結,因庚子量田之差誤,率多白地徵稅。其中仁同等八邑,尤甚,故前以八邑改量事,狀請蒙許。今冬將始量,而追聞咸安·禮安兩邑,田結紊亂,與八邑無異,今冬量田時,請一體改量,而大朝有令廟堂稟處之敎矣。道臣,旣詳聞而有此陳達,依所請擧行之意分付,何如?王世子曰,依爲之。出擧條在魯曰,向者弼善鄭宲上疏中,以爲南漢顯節祠,卽先朝戊辰年駐蹕興思,特命立祠賜額者,而旣無位田,且無典僕,廟貌荒涼,守護無人,墻頹階圮,全不成樣。請以續典所載應給田結,照例劃給,又以若干奴婢劃給,而聖批有曰,爲忠臣感其歲,陳章意則是也,而江都忠烈祠,本府顯節祠,宜無異同。忠烈祠果有位田院僕,則令備局,一例劃給事,命下矣,自備局,査問江都,則以爲辛卯年,本府築筒時,數十負田畓,劃屬忠烈祠,奴婢,則其後以逆家籍沒者劃給云。蓋續大典,雖有賜額書院位田結數,而注中又曰,書院田,本院自備,勿以民結充給,陳疏之人,似未諳此法也。忠烈祠,雖有築筒後所給之田,而未滿一結,亦與民結有異,今無劃給之道,本府如有古屯田,則參量劃給,爲宜。奴婢則日後如有籍入奴婢新出者,則廣尹,提報備局,以爲劃給之地,何如?王世子曰,勿施,令本府重修,可也。出擧條上曰,追惟勝國王政之大者,今聞元良侍坐裁決時,答大臣所稟者,顯節祠令本府重修云。曾聞本府溫王廟,其甚疎虞云,亦令本府,卽爲修葺申聞。出榻敎上謂元良曰,汝亦見東史矣,檀君以後,又有溫王,勝國之事,當惕念矣。汝亦知新羅始祖乎?溫祚,乃百濟始祖矣。高句麗始祖爲誰,新麗始祖爲誰也?王世子曰,赫居世爲新羅始祖,朱蒙爲高句麗始祖矣。上曰,何書見之乎?王世子曰,童蒙先習見之矣。上曰,尹鐸晉陽之事,汝其知之乎?王世子曰,一則保障,一則繭絲矣。上曰,然則尹鐸做何事,汝亦知之乎?損其戶數之說,不可不知也。在魯曰,故承旨申宅夏,頃年北評事遞歸之後,疏陳北關事,而因廟議不一,久未覆奏,向始回啓,北兵營城外,窺峯築墩事,亦在其中,而上年前監司李宗城,已有所狀聞,請得綿布五十同,委之兵使鄭纘述以築,故本司覆啓,以爲五十同,似爲過多,適中磨鍊更報事,分付矣。今北兵使李義翼報本司,備陳三墩工役之浩大,五十同猶患不足,決不可減此數之狀,故欲以關西木五十同,劃送北關,而不可不仰聞於上,故敢達。上曰,方以務儲蓄之意,申飭京外,而墩臺非時急不得已之役,邊上財力,不可濫費,置之。出擧條在魯曰,前江華留守沈䥃狀啓,本府久勤,間一都目,用一人事,自兵曹,別單啓下矣。本府以堡障重地,與他自別,將校輩奔走勞勩,無異京軍門,而許多武廳久勤,只是四窠,雖令每都目遷轉,終身不得一邊將之名者,十居八九,而今若間都目用一人,則渠輩生來,永無久勤之望,有乖當初激勸之意。依前每都目抄報事,請令廟堂稟處矣。久勤之遠退,無怪渠輩之稱冤,而兵曹之變通,亦出於不得已,新令之下,不可續續撓改。此狀啓勿施,何如?王世子曰,勿施,推考,可也。出擧條在魯曰,咸鏡監司李鼎輔狀達,以農形馳達,而亦陳民間切急之狀,北路年事,昨歲失稔,還上元數不多,折半留庫外,如干之穀,萬無種糧繼給之路。留庫穀中,從略加分事,請令廟堂稟處矣。本道民事之渴憫如此,留庫中,參酌緩急,從略加分,而毋過三分之一事,分付,何如?王世子曰,依爲之。出擧條在魯曰,頃因慶尙前監司南泰良狀啓,殺獄二件事,有議大臣之命,故臣等卽爲獻議矣。其後,摠戎使具聖任,爲秋判時,持入於登對時,而適値日暮,姑命待後,聖任非久遞職,連値長官有故,更未啓達。而臣意,則此不過以大臣收議,謄啓以請上裁而已。雖次官,無不可爲之事,令次官,擧行,何如?上曰,依爲之。出擧條在魯曰,前禮曹參判洪象漢,奉審寧陵,歷南漢還歸後,筵奏以爲城內戶口,漸至減少,此由於域內之民,曾無身役,故爭來居生,今則有諸般收米之軍,且多役民之事故也。宜令守禦廳及本府,商確變通云,而自上,有勿爲充定於收米軍之敎矣。其後,廣尹南泰溫入侍時,陳達以爲宰臣,未能詳知而陳達。南漢城中,本無二疋之役,納米七斗者,只是訓禦軍四名,此則已爲移定於外村,其餘各廳保人,鄕校願納之役,不過一年納米四斗,此則民皆樂從。今若以此盡爲移定於外村,則城中千餘男丁,不可無端閑遊,不得不爲哨軍,哨軍之役,其苦反有甚焉,恐不若仍舊之爲愈云,則自上,以今聞廣尹之言,收米軍罷去,反有害於民云,令廟堂,從長,稟處爲敎,而久未覆啓矣。蓋城中之民,雖曰無役,如人吏·使令·通引等役,實無全然閑遊者,而今此四斗納米之類,乃是此等官屬之保及鄕校願納者,則異於軍役,渠亦自願。今若竝與此而罷之,則將歸於哨軍,反以爲憫云。此則仍存,勿罷爲宜。上曰,彼宰臣,必知之矣。同知洪鳳漢曰,南漢城內,府尹所居也,有人吏焉,有使令焉,有許多應役焉。此外四斗米所納之米,則蓋保人也。若竝與四斗米而革罷,則城外之民,亦難支堪矣。王世子曰,自何年爲之也?更爲査問處之,可也。出擧條在魯曰,年前金若魯爲戶判時,陳達以爲司僕草記,羅州牧押海·長山·慈恩·智島等四島牧場,陳田起耕處,仍屬本寺事,允下,而今此四島,雖曰牧場,積年棄置,曾無收稅者,而改量使,執實錄案,依例出稅,則太僕之請屬,係是法外,勿爲許屬,牧場依前出稅云,則有令廟堂,商確,稟處之命矣。自備局,査問本寺,則本寺所報甚詳。祖宗朝,諸道海島,盡屬太僕,一以爲牧馬之場,一以爲收稅養馬之需。一島之內,皆是司僕之地。量案,皆以司僕寺懸錄,則陳亦司僕之地,起亦司僕之地,牧場之內,何可奪爲戶曹收稅之地乎?曾前量田時,雖有新起,一無見奪之事云。此則因屬司僕,爲宜矣。若魯曰,雖是司僕量案,而起耕後,戶曹次知者已久,則屬于戶曹,誠宜矣。文秀曰,臣待罪本曹,若是本曹應爭之事,則臣何可不爭乎?此則有不然者。朝家永給此島於司僕,使之牧馬。其田畓則特許免稅,而全捧其穀,以養天廏之馬,其地皆以司僕免稅地,載在量案,勿論陳廢開墾,司僕當次知矣。凡事,惟當公正處之,本曹所失,雖多,若應失者,則不當謬執,所失雖少,若應推者,則亦當必推乃已。臣之所見,本來如此矣。若魯曰,臣之當初陳達,意有所在,蓋田賦至重,太僕積年棄置,而改量使,査出還起之後,屬之元賦稅,事理當然。太僕必欲免其賦稅,有若戶曹太僕,私爭田地者然,事體未安。溥天之下,莫非王土,非太僕之私物,旣在元帳付之內,則何可出給乎?元帳付之日縮,莫非法典之解弛而不嚴也。又開此路,則亦將有無窮之後弊矣。在魯曰,毋論陳起,旣是司僕所屬之地,而改量時,亦以司僕懸案,則本寺草記,事理當然,還給本寺,斷不可已矣。王世子曰,依爲之。出擧條在魯曰,都民休戚,專係於刑·漢城府長官,而新除授刑曹判書李春躋,前有所遭,上來未可必。刑曹自柳儼之爲判書,長官久作虛位,故方有殺獄當完決者,五六度完決之後,許多干連諸人,自當放送,而一向滯囚云,委屬可慮。爲先催促,使之上來,何如?王世子曰,依爲之。出擧條若魯曰,牟麥還上收捧,每當極農,故數多之邑,則亦不無民弊,自前有換作租之例矣。況今年則雨水頻數,麥農不實,民事可憫,各邑還牟,數多難捧處,從民願,當捧中三分之一,待秋作租捧上,庶便於民,而無害於公,宜有變通之道。至於還穀折半留庫,法意至重,有難輕議,而畿內列邑,還穀元數,本來甚小,種子農糧,無以繼給,故上年亦許加分矣。今亦詳察民戶穀數之多少,農形民情之緩急,若其最切處,則就留庫中,折半或三分一加分,亦不可已。故大臣,今方入侍,下詢處分,何如?王世子曰,大臣之意何如?在魯曰,京畿異於他道,還穀數小,留庫之法,果難一切行之,宜許三分一加分。麥還太多處,代租收捧,非不便好,而但秋事未可知,恐有難捧之患。令道臣,參酌從略許之,爲宜矣。王世子曰,依爲之。出擧條鳳漢曰,治國之道,紀綱爲先,雖以還上事言之,守令不有朝令,擅自加分於廟堂所許之外,甚或至於傾庫而後已,紀綱之解弛,莫此爲甚。且留庫之穀,自是繼歲之資,軍餉之需,則關係至重,其在振紀綱之道,不可不先禁此弊。自今爲始,每年各邑,分糶成冊,修報巡營,則自巡營,大中小三邑,別爲抽栍,發遣褊裨,嚴明摘奸,朝令外有加分與否,具由申聞事,知委諸道,定式施行,何如?王世子曰,依爲之。出擧條。昌誼曰,宰臣旣備陳還上之弊,而蓋此還穀之不得如法留庫,小民之不能盡數受食者,專由於守令之別還濫分也。此一款,尤不可不各別申飭於諸道。前頭京外摘奸時,或有發覺者,則從重論責之意,竝爲嚴明分付,以防別還之弊,似好矣。王世子曰,所達,是矣。以此嚴飭。出擧條文秀曰,因訓將陳達,卜馬軍料米一百石,則自戶曹,劃給一百石,則自賑廳劃給事,達下矣。本曹支用米,當爲十二萬一千石,而今年收租,爲十二萬二千石,則所餘不過一千石。然每年以收租之不足,貸用惠廳米,至於二萬餘石,而今年則庶有支過不貸之幸矣,因春間風雨之甚惡,礪山·扶安船及牙山漕船,不幸致敗,所失,至於四千石之多。以此言之,則明年不足,當爲三千石,勢當又貸惠廳米。如此形勢,何可推移,米石以送訓局乎?況相考前例,則戶曹以去乙亥年,有若干貸米於訓局事,而惠廳,則今庚申,非但劃給賑廳米六百石,間或貸送於訓局者,甚多。且賑廳近無設賑之事,故所儲稍裕,本曹亦無近例,本曹所屬米一百石,自賑廳劃送訓局,何如?王世子曰,依爲之。出擧條聖任曰,北漢行宮,自上年,頹落處甚多,故累次移文戶曹,使之修補,而因本曹之多事,尙未擧行。若經今夏潦水,則功必倍之,誠非細慮,故趁夏前修補之意,言于戶曹判書朴文秀,則以爲行宮修理,使臣營,擧行事,日昨陳達云,而擧條姑未判下。雖未知其槪,當初北漢移屬本廳時,節目中,行宮及御供米,事體自別,如欲變通,則亦有窒礙之端,因屬戶曹,依前擧行者,非但所重在焉。曾前三軍門分授軍器·城堞城廊,及各所倉舍·寺刹,隨毁修補等事,使臣營,獨當擧行,故實由於難支之慮,而今此行宮,又屬臣營,使之修補,則營門形勢,萬無擔當奉行之道。亦非節目本意,更詢大臣而處之,何如?文秀曰,北漢,曾前大臣主管,備堂爲經理廳提調,乃是京司,自戶曹修理行宮,事理當然,而今則摠廳主管,與南漢同,此是外營。外營之事,京司當之,實無意義。凡事名不正則言不順,言不順則事不成,今此修理,戶曹決不可爲,自摠廳擔當,至當矣。上曰,摠戎廳擔當,可也。在魯曰,戶判之以南漢引譬,有所不然。南漢則以廣州一邑稅大同,全付之,以用耗穀,而北漢,豈有以楊州全屬之事乎?今則三軍門,前日所分授修改之事,皆歸於摠廳,誠爲難支矣。當初屬之摠廳時,行宮修補與御供米庫,自戶曹擔當事,旣載於節目中,則戶判之如是煩達,事甚未安。且行宮頹傷,自昨年已甚,而戶曹終不依節目修改,經年之後,忽又推諸他人,戶判不可不從重推考矣。上曰,此則摠戎廳爲之,是矣。摠戎使,從重推考。今番修理時,自戶曹顧助,可也。出擧條尙魯曰,本曹正郞鄭光震,前月以其先山有偸葬之事,來見請由,而臣初以職掌之緊重,頗示靳難,則光震謂於由限之內,卽爲還歸,故不得已許之矣。一去之後,尙無聲息者,已涉可訝,而纔聞下吏所告,則使曹吏,移送過限狀於吏曹云。是要其厭避當郞之間,故爲面謾也。體統所關,誠甚未妥,拿處,何如?王世子曰,依爲之。出擧條尙魯曰,臣聞自作仇非前權管李晟相,頃在任所坐官事,有拿處之命,而禁府押來羅將下去後,徵索百端,以至殘之鎭撲。所得不能充其慾,則以此發怒,勒爲囊頭,着枷困辱,驅迫罔有紀極。行到中路,晟相,成給所騎馬許給文字,然後,始乃脫囊解枷云。鞠廳罪人拿來外,囊頭着枷,古今所無之法也。近來羅將,出去外方,則作弊特甚,安有如許變怪乎?俄於閤外,聞前判義禁所傳,纔始發覺,雖已移送秋曹,而如使此輩,少有畏法之心,則放肆無忌,決不至此,不可不別樣嚴繩,懲一勵百矣。王世子曰,嚴刑三次後,遠配。出擧條尙魯曰,原州出身朴聖昌,卽上年庭試武科也,分防關西之後,本道道臣,以點考發送之意,狀聞啓下,在於上年閏七月,而至今不赴防,纔已因事現露矣。防戍之法,何等嚴重,而淹留經年,尙不發去之狀,誠極可駭。限內不卽發者,卽其地充軍之文,載於續典,朴聖昌,依法文,卽其地準期充軍,何如?王世子曰,依爲之。出擧條晩曰,頃日黃海·江原兩道流丐,從願還送本土事,下令之後,本府卽爲分付各部,使之詳査,則各部,皆以無一人査報矣。今番諸道流丐査出時,西部所報中,兩道流丐,自願下去者,至於十餘口之多。以此見之,前日之不能詳査可知,特令之下,不善擧行如此,事極未安。當該部官,拿處,何如?王世子曰,依爲之。出擧條晩曰,各道流丐,自願還歸者,使各部旣已詳査,修成冊報府矣。曾自賑廳,給糧還送,今亦依此例爲之,何如?王世子曰,依爲之。出擧條上曰,注書出去,參覈使,使之入來。臣光濟,承命趨出召入。上曰,參覈使進前。仍敎曰,使乎使乎,使於四方,不辱君命,予爲參覈使誦之,而心甚嘉之,議奏將何以爲之云耶?金尙迪曰,以査體言之,鄭忠偸銀之節,愽爾遜,已爲自證。此則文案之所在,似無必屈之理,而以强弱言之,彼不欲以鄭忠爲賊,則似當爲兩解之計。此不但爲鄭忠,亦爲愽爾遜地也。然,事係彼人,臣亦不能的斷,仰對矣。羽良,開政後,入來進伏曰,臣以都目,爲科滿矣。三度恩諭,出於格外,天牌繼臨,嚴畏分義,纔已出肅,而前頭恐傷則哲之明矣。臣雖無狀,何敢專用一偏乎?大抵政事,參錯然後,可聞物議矣。上曰,卿有意乎?先出,擬入吏曹參判望也。羽良因退出。上曰,大臣進前,大典申飭,意有在焉,勿以文具爲之。仍敎曰,皇壇飮福位,北向是乎?兵判,考見皇朝禮,可也。尙魯曰,使儒臣詳考,似好矣。上曰,臺臣有此達,使宗臣將何以自處乎?盛源曰,宗臣血忱,孰不知之?而鞠體所在,似有削黜之典矣。上曰,旣稱血忱,則削黜之請,何爲發也?血忱血忱,爲怪異矣。盛源曰,臣區區情勢,不宜以臺閣自處,而昨以署經,牌招儼臨,當此代理之初,不敢偃然違傲,不得不冒沒承膺,而旣已詣臺,欲效一日之責,敢採公議,論一宗臣事矣。睿旨不賜許可,實非臣始念所及,而況縷縷責論之下,臣尤驚惶失圖,不知所措也。臣非不知大朝面諭,旣出委曲,宗臣泣奏,亦見苦忱,而陳章參班,旣失自處之義,論以國體,宜施削黜之典。達辭前後,不足區別,勘律輕重,臣固斟量,今以不襯着爲批,誨責備至,此莫非臣平日言議,不能見孚之致。臣何敢一刻晏然於臺次乎?請令遞斥臣職。王世子曰,勿辭。相紳曰,朴盛源,再啓煩瀆,退待物論矣。王世子曰,知道。出擧條,盛源筵中,稱血忱酌,依避辭本草,以苦忱書之在魯曰,韓翼謩·朴盛源交章事,不可置之,行査,何如?上曰,世上何許愚騃監司,載錢驛馬,送之本家乎?雖使盛源當之,必不爲矣。盛源爲人,予素知之,而以今日事觀之,如彼生㤼,亦非臺臣之體也。其爲人,可謂暮春秋矣。朴枝昌行査事,予不愛枝昌也,爲搢紳惜之,諸臣以爲如何?僉曰,不可不問之矣。尙魯曰,臣則有連姻之嫌矣。上曰,盛源之捧侤音於枝昌,甚怪異矣。在魯曰,韓翼謩,見書批,則尤爲不安,而必欲査實矣。上曰,書批云何?在魯曰,有何敢若是等字云矣,上曰,中官錯傳矣。仍命承旨,書之曰,湖南道臣,正言朴盛源之書,稟于予,故略略指揮,中官錯聽,今聞之,其涉駭然。其下答入東宮,更下因此於本事,爲世道慨然者。初意則自有弦韋,爲搢紳其欲勿問,旣登筵中,則其在勵風俗之道,不可不一査以決,而元良代理之初,此等許揚不美之習,不可以付我元良。令秋曹,嚴査朴枝昌以啓。出榻敎王世子曰,莫重大朝下敎,錯傳,當該中官罷職。上顧謂王世子曰,盛源雖如彼,爾其撫用。枝昌事,使之入達于我,我當其勞以貽爾矣。如此之事,足令惡心,當飮姜茶鎭之矣。如盛源之言,盡爲聽信,則朝鮮將無完人矣。上曰,儒臣,備上下番,持麗史提綱,來詣閤門外。諸臣,以次退伏出。
己巳四月十九日戌時,上御歡慶殿。儒臣,持麗史提綱入侍時,左副承旨宋昌明,校理尹東度,修撰李應協,假注書全光濟,記事官蔡濟恭·李齊顯,進伏訖。上命東宮侍坐,又命史官進前曰,今夕此語,注書詳錄之。仍下敎于王世子曰,人君,一番下敎,如綸如綍,況於勉勵元良者乎?小學亦云矣,而人之有智愚賢不肖,其理固也。不有愚者,焉別賢人?不有賢人,焉知愚者?俄者雖如此之類,必爲撫用之敎,蓋爾代理之後,頃有老臺諫丁喜愼之失措,今有正言朴盛源之駭擧,或恐爾由是而啓輕侮群下之心,則此係後弊,故有所敎矣。更思之,則予之此敎,亦不免有弊。郭公之所以爲郭公,見賢而不能擧,見不善而不能去故也。大學豈不云乎?唯仁者爲能愛人,能惡人。孔子曰,擧直錯諸枉,能使枉者直,蓋用人之道,不可以智愚賢不肖混用也。賢者在位,能者在職,猶有分等者,爵以命德,官以任事也。故能區別智愚賢不肖,不使混雜,然後可以爲國也。諸葛亮表曰,親賢臣遠小人,前漢所以興隆也,親小人遠賢臣,後漢所以傾頹也。先帝在時,每與臣論此事,未嘗不嘆息痛恨於桓·靈也。夫一小人,能去百君子,百君子不能去一小人。小人如陰,君子如陽,先王扶陽抑陰之意,豈不深且至乎?雖然,予所謂君子小人,非今世黨論者之互稱君子小人也。蓋分黨之初,各以君子小人爲目,而雖一父之子,猶有賢不肖之異,況一黨幾許人之中,豈有皆爲君子,皆爲小人之理乎?此黨中,有君子焉,有小人焉,彼黨中,有君子焉,有小人焉。爾於其中,但擇其正大不欺者,而誠心用之,可也。朴盛源·韓益謩之交章査事,使之入啓于予者,欲使爾,不當不美之事,其所訐揚,亦小人之態。若以此等之習,今日逐一人,明日逐一人,則朝廷將無人矣。爾須大加明察,而其察之之道,非居敬窮理,亦末由也。爾若直以韓益謩·朴盛源事爲是,則弦韋反施,此豈予本意乎?俄者雖如此之人,亦爲撫用之敎,或慮爾之輕視朝臣,而反而思之,又恐爾之因此敎而混用智愚賢不肖,則奇奇怪怪之事,日進於爾矣,豈不難乎?故命爾侍坐,召入承史,有此下敎,爾須勿以辭害意,俄者撫用之敎,用以爲勿爲輕視諸臣之資。至於用人,則決不可以智愚賢不肖,混同用之也。大抵禮遇臣僚之中,先立我辨別賢愚之鑑識,然後可以爲國也。年少諸臣在前,而近來互引洪範·皇極,分爲二三,此後如有互稱君子小人,則非但負爾,是乃負予,何敢服祭服入太廟乎?仍下敎諸臣曰,君子小人,分別誠難矣。小人多種,而小人中,能者爲尤難矣。俄者如此輩撫用之敎,言于元良,後更思之,心有所懍然,故使元良侍坐,命史官書之矣。應協曰,聖敎諄切,罔非典謨之訓,而聖度眞同天地,出於嘉善而矜不能,臣實欽仰矣。上曰,所達誠是矣,予之下敎正如此,而言語不能形容,儒臣說到,實獲予心矣。應協曰,聖敎中,皇極君子小人之分,誠切至,而古之黨禍,不過搢紳間若而人,而參差携貳。若漢之南北部,唐之牛·李,宋之洛·蜀,初非戈戟相尋,而輾轉層激,終至病國,而至於我朝,則平分一國,無人不入於黨,百年深痼,牢不可破,初豈有邪正之別?不過彼此胥失耳。古人云攻其人不攻其黨,不當偏着一邊曰,彼邪此正,徒增推波之習也。上曰,是矣。上曰,上番儒臣讀之。東度,讀自弟一板,至二十一內板。上曰,下番儒臣讀之。應協,讀自二十一外板,至篇末。東度曰,麗太祖創業之時,規模未備,而猶知求賢之道矣。至其末年,聽讒言流放庾黔弼,有不承權輿之歎矣。上曰,所達,是矣。應協曰,麗太祖,以雄才濟世,而規模制作,稍有可觀,然全昧學術,且無輔佐之臣,間有宿將忠藎,而終不得宏儒碩士,以左右之故,其治道不免厖陋矣。至如修學校增博士員,干戈搶攘之中,能暇及於此,況當是時,釋敎方盛,擧國迷溺,而猶知首擧太學,可謂衆陰中一陽也。及其衰季,李齊賢·鄭夢周,出而倡明儒術,此實基於修學校一着也,正如漢高過魯祀孔子,基四百年之業矣。上曰,所達,是矣。昌明曰,臣往政廳,伏聞宗臣密昌君諡號,敎旨安寶,而延諡,定在五月初一日云。其家素不貧乏,凡諸宴需等事,似無窘迫之慮,而密昌君孝友謹愼,著於宗英中,且朝家平日待遇,與他宗臣自別矣。今當延諡之日,而曾有一品宗臣賜樂之例,依此例,特命賜樂似好,故敢達矣。應協曰,臣亦聞其延諡在是日,自上賜樂,係是別恩典,自下何敢仰請乎?上曰,予有所思量矣。諸臣,以次退出。
上在昌德宮。常參·經筵,以代理停。
卯時,日有兩珥,日上有冠。巳時午時,日暈。
鄭翬良達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相,在外,具允明,持平沈鑧,陳書入達,兪漢蕭奉命在外。今日以監察茶時之意,敢達。令曰,知道。
金相紳,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
鄭翬良達曰,新除授左副承旨金尙迪,今日不爲出肅,卽爲牌招,何如?令曰,依。
金相紳達曰,明日次對,兩司當爲進參,除在外引避退待外,呈告未肅拜人員,待開門竝牌招,以爲推移入侍之地,何如?令曰,依。
宋昌明達曰,鞫坐本府爲之事,命下矣,新除授判義禁李周鎭,今日不爲出肅,卽爲牌招察任,何如?令曰,依。
金相紳啓曰,卽者禁府都事,以鞫廳大臣意,來言,判義禁未差,臺鍊不備,今日鞫坐,不得爲之云矣,敢啓。傳曰,知道。
令于金相紳曰,引接。
宋昌明,以侍講院言達曰,本院弼善李昌儒,陳書受由,由限已過,卽爲牌招察任,何如?令曰,依。
金相紳,以義禁府都事,以鞫廳大臣意達曰,問事郞廳許彙,方在罷散中,令該曹口傳付軍職,使之察任,何如?令曰,依。
兵曹口傳政事,以許彙爲副司果。
持平沈鑧書曰,伏以臣,性本譾劣,才且空疏,實不合於淸朝耳目之任,而猥荷大朝翦拂之恩,屢叨非分之職,恐招溺職之譏,乃於昨冬之入臺也。新自先壟而上來,凡於時事,便同聾瞽,時則可言而不言,事有當論而不論,孤負職責,含默貽譏。大僚陳箚,聲罪至嚴,而聖度天大,罰止恩罷,追思至今,惶汗沾背。杜門省愆,自分棄捐,柏府新命,又下於千萬夢想之外,臣於是,惝怳感激,不省攸措。固宜竭蹶趨承,以謝恩命,而今臣所叨之職,卽前日遭劾之地,豈敢以一時薄勘,有所自恕,而揚揚就列,重自陷於大何也哉?揆以廉義,進身無路。且臣老母,積年風痰之症,近因患感,轉成關格,症形危㞃委頓床褥,氣息澟綴。臣左右扶將,不忍晷刻離捨,私義情理,俱難供職。玆不得不隨牌來詣,陳章徑歸,伏乞离明,亟削臣職,仍治臣罪,以肅朝綱,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,俟母病間察職。
掌令具允明書曰,伏以臣,千萬意外,伏承柏府除命,驚惶震越,不省所措。又以次對,召牌踵臨,在臣分義,宜卽趨膺,而第臣於向來入臺也,草草數語,妄觸衆忤,人心難平,疑怒轉深,臣誠悚蹙,繼之以訝惑也。蓋臣當初所論,不過爲重臺體而規官師,了無毫分他意,則重臣之費辭過引,誠可謂不少相諒,而至若宰臣之題外張皇,尤所不意。設令宰臣,筵奏果無爲贓吏分疏之語,則從容平說,據實自明,夫誰曰不可?而乃以不韙之目,容易加之於人者,抑何故哉?噫,因一微事,請一問備,何關於世道?而遽以時變排布等語,操持至深,有若臣有意相厄者然,實莫曉其指意之所在也。只緣臣迂疎儱侗,涉世昧方,一時泛論,遽反陷於駭機,臣竊自笑也。其言之得失姑勿論,在臣廉愧,決難抗顔朝端,而且此所叨之職,尤是僨敗之地,誠不可不恤人言,揚揚復冒,而況今臣老母,素患痰癖,近又添劇,委頓床席,食飮專却,臣左右扶將,實無離捨之勢。以蹤地則危臲,以情理則懇迫,以此以彼,俱難供職,玆敢隨詣禁扃,拜章徑歸。伏乞离明,削臣之職,治臣之罪,仍令選部,勿復檢擬,以靖私義,俾便救護,千萬幸甚。臣無任屛營祈懇之至,謹昧死以聞。答曰,覽書具悉。爾之撕捱,其涉過矣。爾其勿辭,俟母病間察職。
弼善李昌儒書曰,伏以臣向犯徑出之科,反承許由之批,安意將護,闔門感祝,含恩畏義,固當俟間供職,而念臣母病,源委旣痼,又以外祖疾㞃浹月,焦遑度日,自來積敗之餘,凡百落下數層,離鎖禁直,已難强抑。且臣父,今方在郊,膈痰咳喘常苦,卽聞昨今,一倍有加,吐血無算,精神昏眩,委頓床席,氣息澟綴云,臣心神飛越,不忍按住,召牌之下,祗承無路,詣闕號籲,冒死擅行,瀆擾之誅,無所逃矣,臣之情事,誠亦慼矣。伏惟离明,以孝爲治,俯賜矜諒,特許褫鞶,仍令攸司,亟加重勘,則私情庶可伸矣,公法亦可行矣。臣無任涕泣祈懇之至,謹昧死以聞。答曰,覽書具悉。爾其勿辭,依所陳往護焉。
己巳四月二十日辰時,王世子,坐時敏堂。大臣·備局堂上,引接入對時,領議政金在魯,吏曹判書鄭羽良,戶曹判書朴文秀,司直具聖任,判尹申晩,兵曹判書金尙魯,左尹李益炡,司直徐命九·趙榮國,同知洪鳳漢,刑曹參判洪啓禧,司直李昌誼,同副承旨金相紳,修撰李應協,假注書文衡中,記事官李齊顯,編修官黃景源,進伏訖。在魯曰,睿候若何?令曰,無事矣。在魯曰,眼候,今已平復耶?令曰,已愈矣。在魯曰,大朝氣候若何?令曰,一樣矣。在魯曰,大王大妃殿氣候何如?令曰,一樣矣。在魯曰,中宮殿氣候亦何如?令曰,安寧矣。在魯曰,判義禁李周鎭,頃入禁中,猝得重病,鞫廳嚴急,而時月之間,萬無行公之勢。李周鎭許遞,判義禁,令政院稟旨,開政差出,何如?令曰,依。判義禁李周鎭許遞事,下令。在魯曰,此咸鏡監司李鼎輔狀達也。本道旣是漢之豐·沛,且爲彼我邊界,則儒武勸奬之方,比他道尤有別焉。臣於各邑各社中,擇定儒訓長一人,一月三次考講,略施賞罰,又擇定武訓長一人,試革講陣,一如儒講,不無興起成就之望。第此儒武訓長,旣有責任,則宜有朔料,故咸興一邑,自臣營,割俸給料,而其他各邑,實無辨給之路。北關故事,鄕校敎授之料不貲,關西各邑,亦皆有師長之料,今若以田稅,每月給田米六斗,則一年所費,爲一百五石。以此定式會減,儒武訓長,六朔式輪回給料,則庶可爲聳動之道,請令廟堂,稟處矣。勸奬儒武,固是美意,新出料窠,耗費公穀,雖爲重難,元數不多,許施無妨矣。羽良曰,關西勸學,亦未有實效,而且其給料,自贍學庫,存本取利給之,元無劃給田稅之事,今此北路儒武訓長之劃給田稅,似涉重難矣。文秀曰,北兵使,欲築墩臺,請得五十同木,而自大朝不許者,實出於蓄財慮遠之盛意。如此事姑置之,以節用爲主甚好矣。尙魯曰,北路所出之穀,無論某樣穀物,一倂留作軍餉者,意有在焉。且此道,本非生穀之地,雖一石穀,亦可慳惜。北伯勸奬之意,非不美也,而創開耗費之路,誠似重難,兩重臣所達,恐是矣。在魯曰,諸臣之意如此,宜令依平安道例,設贍學等庫名,以爲給料之地,而田稅則勿爲劃給,宜矣。令曰,依。出擧條在魯曰,春間京畿監司洪鳳漢陳達,以爲巡過江都時見之,諸山樹木濯濯,問之,則島中柴道甚艱,一年草,隨生隨刈,以致如此也。此後島中田畓穀草,一不出送津外,皆使島民用之,山腰以上,嚴飭禁伐,且多植海松,似合遠慮之道云,則有令廟堂,稟處之敎矣。大抵穀草,不過爲京中及他處居,田畓主之所推去,而江都,則平時可資民間之乏柴,亦可爲緩急待變之需。分付江都,使之嚴飭民間及津渡,毋得出送爲宜。海松子,曾亦多送,而更爲優數覓送,使之廣加播種,禁伐之政,亦爲申飭,何如?令曰,依。昌誼曰,自前亦有如此之禁,而秪申飭而已,則每成文具。此後則另加嚴飭,春秋所種樹木幾株與否,使之枚擧成冊,這這報備局,何如?令曰,依。出擧條在魯曰,國之大事,在祀與戎,大朝,凡於祀典,各別致誠,屢有申飭。京中祀典則諸各司,猶爲惕念擧行,而外方則不知祀典之重,而自其邑,獨自行祀,故如鄕校祭及名山大川之祀,爲守令者,或不躬參,而初獻官,循例以守令姓名,書塡報巡營,轉報禮曹,事甚未安。且社稷,何等重大,而獻官以校生爲之,行祀之道,尤爲鹵莽苟簡,厲祭則尤不致意,祀事如此,安得無凶荒癘疫之頻仍乎?臣於少時初作宰,凡於大小祀,無不躬行,祭器之麤毁者,預爲一倂改新,祭物亦別爲申飭,而厲祭,則每一種橫死者,設一器飯一器酒,故臣又別備大器,以盛酒飯矣。厥後,以祀典事陳達筵中,申飭外方屢矣,而久則每患解弛,未知卽今各邑奉行,果如何也。今當代理之初,更加各別嚴飭,亦令道臣,檢察致責,俾有實效,何如?令曰,依。尙魯曰,不但此也,無論社壇·厲壇,全不修築,基址陵夷,四面例有紅箭門,而亦皆無之,間或爲牛馬之場,事之寒心,無大於此。故臣在嶺藩時,巡審之路,一一摘奸,嚴飭修治,而臣之遞歸,已至多年,其不如前解弛,何可必乎?欲飭祀典,宜先治壇矣。羽良曰,分付道臣,以時摘奸申飭,好矣。在魯曰,外方無廟宇之位牌,非但常時奉安處,多未精潔,奉往祭所之時,亦欠敬謹,此亦各別申飭,何如?令曰,依。啓禧曰,大臣所達好矣。語曰,有民人焉,有社稷焉,雖一郡一縣,社稷之重爲如何哉?而爲官長者,例多慢忽,壇壝不備,祭器不成,臨時苟且行事,慢神極矣,誠可寒心。自朝家,固宜申飭,而十餘年前,今禮曹參議兪最基,以玉堂,有所陳達,自朝家,發關申飭。其時或有守令之欲爲擧行者,而朝家,一番知委之後,更無申飭之令,故仍復如前,鄕人尙笑朝令之不能行,今若如前知委,而又自各邑,一番謄出,一番傳示而止,則國體益輕矣。必令各道道臣,三令五申,抽栍摘奸,其壇壝·門墻·祭器·床席之屬,有不如法者,則罪其守令,以爲懲勵之道。每於春秋巡歷時,亦一一摘奸,俾不爲虛文之歸,似宜矣。令曰,依。出擧條在魯曰,昨日筵中,大朝,以修擧大典爲敎,而六曹等緊司,卯仕酉罷,亦大典中一事也。大朝自前,累加申飭,而近來不無解弛之慮,更加另飭,時或出送內摘奸,以施責罰爲宜,故敢達。令曰,依。出擧條。文秀曰,本曹,年前定算員尹宅履,發賣關西穀,而宅履,不善幹事,其使喚義州居田大種,所不納發賣錢,至於一千八百兩之多,至今不捧,事極寒心。大種,以義州人赴燕時,因㺚馬事,定配鐵山云,而聞其罪不至甚重,且各司有推門之事,則雖定配人,稟達招來,多有前例云。大種捉來,自本曹,一番明査,捧其所負之錢,斷不可已,以此下詢大臣後,分付箕營,使之捉送本曹,何如?令曰,大臣之意何如?在魯曰,非重罪,則自前亦有此例,令本道捉送,無妨矣。令曰,依。出擧條文秀曰,各道所在船稅鹽稅,因判堂之多事,未及照管,或十年或七八年或四五年,應納者無上納之事,故事甚驚駭。嚴査於本邑,則本邑,非不上納,而中間邸人或偸食,色吏或偸食,又有不干之人或偸食,今方査出督捧,而蓋船隻鹽釜有破亡,則以各衙門及監兵水營各邑所屬,搜括連爲充定,已有定式,此後,則充定不至甚難。若不別樣定式捧上,則徒歸於中間消融,此後則拘礙解由,事甚得宜。以此下詢大臣而處之,何如?令曰,大臣之意何如?在魯曰,解由拘礙之名目,本有定法,而中間有司之臣,以外方上納之稽滯,追請解由拘礙者多,其法漸苛,亦涉可悶。魚鹽之稅旣重,此則許之無害,而已往未捧,不當拘礙。自今此定式後爲始,拘於解由,宜矣。令曰,依。出擧條晩曰,日前北部字內,有刺殺人命之變,自京兆,才已檢屍,移牒於秋曹矣,此乃悖惡無賴輩之所爲,事極驚駭。在前則自捕廳,廣加偵察,隨現重繩,故頗有止戢之效矣,近來法禁,漸不如前,以致殺越之變,出於都市之中,誠極寒心。分付兩捕廳,益加各別禁飭,何如?令曰,依。出擧條晩曰,戶籍之法,至爲嚴重,每當式年,例自京兆,必以生産·物故,移來·移去等事,詳査載錄之意,成事目,知委京外,而近來法綱解弛,內而各部,外而各邑,視事目若文具,全不致察,胡亂成籍,籍法遂以大壞。臣方待罪京兆,凡有考籍之事,或有公然漏籍者,或有年歲增加者,若此類甚多,事之寒心,莫大於此。明年,當爲式年,今番則預爲事目,頒布京外,各別嚴飭,俾不如前之意,出擧條,申飭,何如?在魯曰,京兆事目,頒下之後,各邑始爲捧單擧行,故期限急促,不得詳細釐正,今年則必須前期累朔,成出事目,頒布,宜矣。且外方戶籍,都已上,初不算準於坪內,而斟酌書錄,虛張戶口之增加者,亦不無其弊,最爲無據。此亦不可不申飭禁斷矣。令曰,依。出擧條尙魯曰,本曹馬色所管,乃靑坡·蘆原兩京驛,而闕外別置軍營,馬與卒,長時立待,事面甚重,而本色,比他色最疲殘,通一年所捧,不過補充隊錢而已,其數極爲零星。驛馬改立之價,驛卒接濟之需,已無責應之勢,而今則每名二兩,變爲一兩,故本來零星之數,又至減半,尤不能成樣,百爾思之,變通無策,誠非少慮也。本曹有外邑推考贖錢,及解由作錢,從前歸於參議·參知之私酬應,此雖舊例,而旣甚無義,事若微小,而名色則正。且戶曹曾有如此之事,而乙酉年間,移付於經費,至今遵行矣。以此兩項錢,依戶曹例,屬之馬色,以補公用之萬一,恐合事宜。下詢大臣而處之,何如?令曰,大臣之意何如?在魯曰,此事微瑣,奪之似野俗,而馬色旣無責應之路,則依戶曹例,勿令次堂私用,而歸之馬色,公用,似宜矣。令曰,依。出擧條尙魯曰,三南上納米,毋論大同軍餉,定期運納,法意嚴重,而近來各邑地土船,皆屬於京衙門,雖地方官,莫敢誰何。旣無船隻,何以載運乎?晩時裝發,由於此,稱托不納,由於此,違令添載,由於此,沙格之憑藉弄奸,百計故敗,亦由於此,此雖紀綱解弛之致,而究其本,則亦無船之故也。若此不已,則不出數十年,將使一石米,不得上納矣。臣意則司饔院及他衙門所屬地土船中,容載二百石以上者,使之一年一次,載運國穀,而船屬衙門,若或如前禁遏,則當該官員,自備局,各別論罪事,嚴立科條,永久施行爲宜。下問大臣而處之,何如?令曰,大臣之意何如?在魯曰,此事,曾已有定式,更加申飭,無論某衙門船,一年一次,許載惟正之穀,好矣。令曰,依。出擧條益炡曰,臣方待罪京兆矣,職掌所管,判尹旣已陳稟,臣別無可陳之事,而昨日大朝次對時,小臣,敢以誠勤二字,有所仰勉。旣承嘉納之敎,伏不勝惶感之忱,而今邸下,新當代理之初,政令事爲之間,惟以誠勤爲務,振勵百工,毋使庶務叢脞焉。令曰,當銘念矣。榮國曰,臣自外藩入來,初登离筵,區區延頸之忱,自倍於他矣。大抵自古學問之道,格致爲第一工夫,修齊治平,皆自其中出來,而好問好察,亦格致之一端矣。邸下,以天縱之資,宜其智無不周,而至於民間疾苦,凡于事情,亦何以無漏必燭耶?伏願邸下,以時下詢群下,俾盡大聖人好問好察之道焉。昨日筵席,大朝以高句麗始祖下問,邸下以朱蒙仰對,而平安道,卽朱蒙古都也。壤地接連彼國,與他道自別,故平安一道錢穀,皆爲還上,以爲軍餉,法意深且重矣。雖以壬辰言之,宣祖駐驆龍灣之際,蒼黃到鑾於義州村氓李哥家,而府尹,猶莫之知也。宣祖特送具鞍馬於灣府,以表駐鑾之事,其時灣尹,始爲備儀迎駕,而此際御供,有時而闕,百官無以糊口,自爲農作,故今有參判畓·參議畓,可知其備嘗艱難矣。邸下每思如此之時,則逸豫之心,自可無矣,而陰雨之費,亦可留念矣。令曰,當留念矣。榮國曰,臣等昨日入對時,大朝,以廣儲蓄一事,縷縷下敎,臣於關西蓄財之道,亦有不可不變通者,故敢此仰達矣。大抵西藩財力,近日,則比前雖甚凋弊,而尙且稍優於諸路,故前後道臣,各庫記付別備之物,除錢穀外,正木留庫,合爲八千餘同,而雖以備局句管別餉庫言之,其數至於三千餘同之多矣。此是他日不虞之需,則其所關重,爲如何哉?而擧皆委積庫中,無所遷動,一年二年,漸致腐破,殆無所用,若過十數年,則累萬財貨,必將蕩爲灰塵,盡歸烏有,豈非可惜之甚者乎?前後道臣,非不知此,而尙不得變通者,蓋一疋木,二兩錢,自是通行定價,而以此疏麤腐傷之木,今雖半減其價,有難換錢,則記付中物,實有折閱之慮。且此等公貨,如或遷動,則易招疵謗,故一任其堆積陳腐,而不敢動手。臣亦不免循襲此套,誠不勝愧訟之至。若自朝家,分付道臣,使之勿拘定價,隨其木品高下,一從市直,從便作錢,則臣料量本營事情,一年之內,足可限千同發賣。且西民生活,專資於興居懋遷之利,而一自給債防塞之後,公庫藏繈,無以泉流,錢荒最甚,民實有難支之勢。以木作錢之後,又以錢次次換銀,摏置庫中,則雖或減價,豈不大有補於國計邊儲?而且官錢之因此流行於民間,亦可少救錢荒之弊矣。臣意,則令道臣,一年內發賣數爻,使之報知廟堂,則朝令之下,道臣,豈敢不奉行乎?下詢大臣而處之,似好矣。令曰,大臣之意何如?在魯曰,趙榮國之所達誠好,而在藩之時,不自狀請,今始仰達,新監司亦豈肯爲之乎?宜有朝令,則似不得不奉行矣。羽良曰,在營時,不爲狀聞,誠爲未安,而此法若行之,則似當有益矣。文秀曰,木久儲則陳傷,勢也,莫如作銀。況邊地多有不時之需,尤當致力矣。趙榮國之言,是矣。尙魯曰,趙榮國所達,誠有意見矣。大抵木綿,經數年則漸至腐傷,目下雖似多積,將焉用哉?視其木品,麤細及腐傷淺深,從市直限穀換銀,歲以爲常,則無用之物,可作有用之物,其實則價雖見縮,亦何妨乎?羽良曰,兵曹亦然,一體作錢則好矣。尙魯曰,吏判才以宰臣之在藩時不狀聞爲非,而重臣之離兵曹,亦屬耳。旣知此弊,則何不於在任時陳達,而今始陳達乎?兵曹之以錢作銀,頃奉大朝下敎,而京中銀貨極貴,尙未換一二兩,心甚惶悶矣。在魯曰,諸臣之意如此,關西木與兵曹所在木錢,一體發賣,作銀儲留,好矣。令曰,依。出擧條啓禧曰,臣於丁巳,以春坊進見,今於十三年之後,又此登筵,區區願忠之誠,不能自已,請略言之。伏聞頃日,引接諸臣之時,以民間疾苦下詢云,甚盛,甚盛。邸下生長宮中,必不能周知民間之疾苦,而乃有此俯問,臣實欣喜,推此以往,吾國民庶,庶有以霑被德化,是臣之所顒祝也。邸下,旣有此俯詢,諸臣,必皆以民間疾苦陳聞,何待賤臣之更達?而臣竊念卽今民間疾苦,其最大而最深者,宜莫如良役一事。臣嘗以此,有夙宵營度於中者,今欲以其弊之一二仰達,伏乞邸下留念焉。在魯曰,頃日大朝,有所下敎矣,引接臣僚之時,若稍久,則多有飢乏之時,須卽提稟,俾勿失時。臣等今日早朝入侍,已將過午,故仰達矣。啓禧曰,然則臣之所欲陳者,不過陳言,何必盡達?待後之被對時,更陳無妨,臣當退出矣。令曰,姑無飢乏意,而旣已始達,繼陳,宜矣。啓禧曰,徽旨如此,臣當略陳矣。良役已成百年痼弊,昔之應軍役者,今皆爲儒爲武,稱以兩班,百計圖免軍役,其應軍役者,則不過若干窮民,故一邑之內,軍額有一千名,而可充軍役者,不滿千數者有之。黃口簽丁,白骨懲布,旣是朝家所嚴禁,則彼爲守令者,亦豈必欲犯禁,而爲此不忍爲者耶?但欲爲代充,則無可代充之人,故不知不覺,終爲犯禁之歸。一家四父子軍役,亦是朝家之所禁,而不能許頉,一家有四五軍役,則軍役一名所收者,以正木則二疋,以錢則四兩。蔀屋殘氓,一歲勤苦,所得無多,而備納十數兩身役,則甁粟已罄,而公糴私債,晝夜督促,則雖欲奠居得乎?於是乎棄墳墓,離親戚,散而之四,則又無可以充定者,而逃者之身役,又不免督懲於其一族,隣里,一族,隣里,又不免離散。以此之故,昔之十家,僅存一二,思之到此,令人欲涕,邸下亦何盡燭此等情狀乎?救弊之論甚多,而此則非一朝所可硬定。且臣意,亦非以邸下代理之初政,可以急急變通,盡革弊政,只欲邸下詳知此等情狀,常以矜惻之意,存諸睿念。諸臣所陳,如有一言一策之可以救此弊者,則反覆講究,上以稟于大朝,下以詢于大臣,以爲除弊之圖,苟如是,則必有惠政之及於民者,伏望邸下,留意幸甚。令曰,當留念矣。羽良曰,臣向來筵中,以審愼仰達,而人君所居之地,萬民所瞻,厥位艱哉,有臣民焉,有股肱焉,將以求諫而求助也。自古人主,雖欲納諫,而或有激言者,或有悅而難改者,或至訑訑而拒之,或至被罪而不盡言,則此豈納諫之道乎?伏願邸下,翕受敷施,以盡大聖人納諫之道焉。文秀曰,前則邸下,養德東宮,無引接臣僚之事,而今則代理庶務。大抵上下酬酢,多則褻,寡則情不通,天地交,然後萬物生,上下交,然後政令興。引接臣僚之時,或有可疑者,則下詢群下,其言之善者,則採而用之,其言之不善者,則吁而咈之,人可以盡言,國可以底平矣。朝鮮億兆生民,係於邸下,故臣愚衷所激,敢此仰達,伏願深留睿念焉。令曰,當留念矣。昌誼曰,今日大臣諸宰,皆已陳達,而大抵許多萬事,莫如立紀綱,而所謂立紀綱,豈一朝一夕之所可爲乎?代理之後,學問工夫,似難誠一,伏願學問爲政,一體留念,而俄者重臣納諫之請,宰臣誠心之達,實爲好矣。伏願邸下,皆以誠心體行焉。令曰,當留念矣。應協曰,筵席事體嚴重,而廟謨迭陳外,諸臣或私相酬酢,事涉未安,推考,何如?令曰,依。出擧條應協曰,臣昨登筵席,幸値邸下侍坐,二聖同臨,聖敎之丁寧諄複,無非至訓要道,殆如典謨,而授受訓戒,心法相傳,殆同堯·舜精一之訓。邸下所以欽承仰體,兢兢銘戒者,奚待臣區區奉勉?而臣旣獲聆天語,益激愚悃,不勝欽仰抃祝之至。聖敎中,居敬窮理,眞學問,工程第一義,講學爲窮理之本,而居敬又窮格之大根本,誠能用力於此段,則正如明鏡止水,姸媸無所逃。以之辨別賢愚邪正枉直是非,自不違於權度,尤當留念睿意焉。輕視群下甚易之敎,尤諄摯,可以仰認聖意所存,蓋從古人主,居崇高之位,以上聖之姿,俯莅群下,見臣僚之不肖,則漸有輕視慢悤之意。君道日亢,上下不交,正由於此。英君哲辟所不免,深加睿念,優容臣隣,開張言路,可用則用之,不可用則置之,捨枉擧直,莫逃鑑衡,眞箇犯顔忠諫之言,虛襟開納,則忠讜競勸矣。近日章奏,多以勤政勉學陳書,而批旨,一例優渥,此誠美事,而溫批嘉奬,文也,翕受敷施,實也。以實心受用,則必有實效,益加睿念,區區之望也。令曰,所達極是矣。余當銘心焉。諸臣以次退出。
上在昌德宮。常參·經筵,以代理停。
下直,利川府使李奎鎭,靈光郡守李光瀷。
金相紳達曰,明日常參,取稟。令曰,停。又達曰,大司憲沈錥,執義閔遇洙,掌令宋能相,在外,具允明,持平沈鑧,陳書受由,兪漢蕭奉命在外。今日以監祭茶時之意,敢達。令曰,知道。
宋昌明達曰,今日引接次對時,以判義禁李周鎭病勢甚重,大臣陳達,有許遞之令矣。鞫坐擧行,一時爲急,判義禁有闕之代,卽當差出,而政稟未下,何以爲之?敢稟。令曰,政官卽爲牌招,開政。
又達曰,今日政,新除授判義禁,待下批仍卽牌招察任,何如?令曰,依。
金相紳達曰,今日鞫坐,兩司當爲進參,而兩司多官,或在外,或陳書受由,或牌不進罷職令旨未下,或引避退待,他無進去之員。獻納未差之代,今日政,以在京無故古之人,差出,待下批牌招。鞫坐一時爲急,在外人員,抄選外,合有變通之道,何以爲之?敢稟。令曰,在外人,竝改差。
又達曰,今日政,新除授臺諫,待下批仍卽牌招,何如?令曰,依。
有政。吏批,判書鄭羽良式暇,參判尹汲牌不進,參議沈星鎭進,右副承旨宋昌明進。以吏批言啓曰,判書鄭羽良式暇,參判尹汲牌招不進,小臣獨政未安,何以爲之?敢稟。傳曰,只出緊任。以金時粲爲承旨,以南泰赫爲獻納,以權爲判義禁,以洪鳳漢爲兵曹參判,以金尙重爲刑曹參議,以徐志修爲副校理,以趙載敏爲兼弼善,以尹東星爲說書,以金一基爲全義縣監,以李裕身爲大司諫,以李耉齡爲司諫,以李基德爲持平,以權杭爲正言。
兵批,判書金尙魯增修所進,參判未差,參議柳萬重入直進,參知金時粲受由在外,同副承旨金相紳進。又以兵批言啓曰,及第閔振起·林蔓煒·洪夏疇·田有秋,閑良鄭士彦·李運化等,或試射沒技,或捉得惡虎之功,俱有加資之令,而係是出身閑良,何以爲之?敢稟。傳曰,加資。
又以兵批言啓曰,新除授統虞候李培源,老母今年八十一歲,新差安原權管禹夏鼎,老母今年八十歲,決難遠離赴任,俱爲呈狀乞遞。邊將之親年七十五歲以上者,許遞其任,載在續典,竝姑改差。新除授柔遠僉使李天球呈狀內,歷辭之際,落馬重傷,左脚違骨,萬無赴任之望,斯速啓遞云。病勢如此,則邊上重鎭,不可久曠,依例罷職,準期不敍,何如?傳曰,允。
以南泰良·金尙星·李奎采爲副司直,以朴聖源爲副司果,以文衡中爲副司正。
金相紳,以禦營廳言達曰,騎士中日時沒技人,閑良則直赴,出身則加資事,節目啓下矣。今四月二十日中日時,十四番新溪騎士出身申夏柱,騎芻一次五中,平山騎士閑良陳聖範,柳葉箭一巡五中沒技,依節目,別單書入之意,敢達。令曰,知道。
又以兵曹言達曰,禁軍祿試射沒技人黃潤興·林蔓煒·洪夏疇·崔泰寬·任英纘·崔重昌·田有秋·李東苾,都試沒技人閔振起等,因其子上言,加資事判下,前受馬帖,令司僕寺還收,何如?令曰,依。
傳于金相紳曰,有下敎事,領相使之入來。
傳于金相紳曰,戶判同爲入侍。
宋昌明啓曰,領議政金在魯,戶曹判書朴文秀,依下敎來待矣。傳曰,詣閤,左副承旨入侍。
鄭翬良啓曰,今番啓下京外上言,五百七張內,三百十九張,分下各該司。猥濫一百八十五張,違格三張,啓字爻周次,還入之意,敢啓。傳曰,知道。違格三張,一體下該曹。
吏曹參議沈星鎭書曰,伏以臣於日昨,忽聞所不知女人,僞造諺札,索賂於求官之武人,臣不勝驚駭,卽爲跟尋厥女,盤問事狀,則厥女,不敢隱諱,從實直告,而所謂求官武人,卽前虞候金鎭明稱云者也。臣卽送厥女於秋曹,今方査問,而仍伏念鎭明,旣是曾經朝官,宜與無識常漢有異,而今乃聽信賤女憑藉之言,敢謂朝廷官爵,以經營可得,究其情狀,萬萬駭憤。此而若不嚴懲,則奸細之輩,將無以使之戢斂。此事,本屬瑣微,登諸章書,亦涉疲惱,而其爲人心世道之變則極矣。玆將短章,略陳委折,伏乞离明,亟下鎭明於該府,依律懲處焉。臣無任屛營祈懇之至,謹昧死以聞。答曰,覽書具悉。其涉駭然,依施焉。
禮曹判書柳儼書曰,伏以臣,卽三被臺劾之人也,或以不合籌堂劾,或以冒沒趨班劾,或以屢違召命劾,勘律雖不同,其聲罪則一也。若是則臣之名,不載朝藉,臣之身,不在京輦,而後勿論如此而劾,如彼而劾,方可以無此言矣,惟以息影斂跡,永矢于心,而獨公私係戀,遲徊未去。不意宗伯新除,又及於纔卸刑官之日,未知聖朝,何所取於多毁如臣,而眷顧不捨,至於此也?臣受大朝罔極之恩,拔之坑坎,置諸衽席,頂踵毛髮,莫非我大朝之賜,塵刹之報,惟在身心,而賦命甚畸,謀身不臧,衆手橈椎,積毁銷骨,臣雖欲收召驚魂,以爲一分自效之地,而無奈何矣。顧此掌邦禮之重任,尤豈可畀之於如此之人,以益人嗤點乎?此已大乖於綜核之政,則其當之者,亦將逡巡退縮,不敢爲冒昧進身之計,是宜抵死辭遜,必遞後已。況臣災身之本,實在籌堂,今此所叨之職,又有籌司例兼,則其何忍一日蹲冒,不思所以自處之道乎?玆將肝膈之懇,仰瀆离照之明,伏乞邸下,亟遞臣新授職名,俾安私分,仍治臣前後辜犯,以肅朝綱,幸甚。臣無任屛營祈懇之至,謹昧死以聞。答曰,覽書具悉。卿其勿辭,行公。
成均館生員趙恒彦等書批答曰,覽書具悉。此等莫重之事,何若是輕先?多士因事感慨,其心雖嘉,大抵俗習,固其事會,每欲張大新奇,此大朝尋常悶之者也。仰遵比周之敎,賢關濟濟,使我大朝靜攝中,聖心欣悅,則是乃誠實底道理。今於初政,豈事文具?率諸生退歸賢關,欽遵三朝勉飭之敎。元疏留中不下。
令于金相紳曰,賢關上書,傳批之際,從中稽滯,當該中官,從重推考。
己巳四月二十一日未時,上御歡慶殿。領議政金在魯,戶曹判書朴文秀,同爲入侍時,領議政金在魯,戶曹判書朴文秀,左副承旨金尙迪,假注書文衡中,記事官蔡濟恭,記事官李齊顯,進伏訖。在魯曰,近日天雨頻,聖體若何?上曰,一樣矣。在魯曰,大王大妃殿氣候若何?上曰,安寧矣。在魯曰,王世子睿候何如?上曰,好過矣。仍敎曰,勅行非久似來矣。在魯曰,似非虛言,而未能詳知,沓沓矣。上曰,戶判進前。朴文秀進伏。上曰,今日命卿入侍,意有在焉。若有勅行,則卿當爲都監堂上,此前能畢皇壇役事乎,急速爲之,使無彼此混雜也。文秀曰,皇壇事,勅行未來前,容易爲之矣。上曰,卿易言之矣。仍敎曰,壇所祭器奉安後,卿則以舊黃帳垂之云,而若有偸去之患,則將若之何?作板門鎖之,守直中官,着標封之則好矣。文秀曰,壇所毛血石,坎鑿其底,埋之則好矣。上曰,然矣。仍敎曰,戶判退出,爲皇壇事也。文秀曰,臣昨日,始見邸下笑矣。上曰,卿則退出,爲皇壇事也。文秀趨出。上謂領相曰,卿亦見東宮笑乎?在魯曰,臣未之見矣。文秀還爲趨入曰,臣當盡達矣。昨日趙榮國,以關西木作錢事仰達,諸臣皆以爲好,兵判亦云好矣,而吏判以兵曹木作錢事仰達。兵判曰,臣代吏判爲兵判,吏判若知作錢之爲好,則何不在本曹時爲之,今乃言之乎?吏判亦非矣乎云爾,則邸下果然發笑矣。上曰,戶判勤矣,勤矣。卿初見東宮笑故然矣。以今番回還使臣之言觀之,則以錢作銀,好矣。尙迪曰,臣在西關時,得見宣諭於道伯之敎,則以收人才,廣儲蓄爲先,此殿下知其要道矣。雖以關西木言之,及時作銀,亦又蓄儲之一助,而反作之際,易招意外之謗,故道臣,非不欲留意,而不能斷行矣。上曰,此則道臣事過嫌矣。在魯曰,一年以五六百同木,作錢換銀,兵曹錢,亦爲換銀,好矣。上曰,然則錢貨,亦可以流行京外矣。上曰,江都木,亦作錢好矣。若使諸臣,視國事如家事,則豈有如此之弊乎?仍命承旨書傳敎。上曰,今聞元良次對時,關西木,兵曹木錢,有作銀之請云,其誠是矣。此予所以京外,心常慨然者。外方,以有用之物,將爲無用之物,京中,頃者加鑄,乃所以爲民,而官自蓄,民日困,今者此擧,非徒廣儲蓄,於京於外,可爲便民之政,其令備局,分付京外,逐年參量,俾有實效。昔之人,爲國大計,不顧細嫌,今之人,不顧通貨之道,猶滯細嫌,晩始此請,良由於此,此豈家國一視之意哉?一例申飭,使之着意擧行。出榻敎上曰,壇所南面月廊一間,何以作壁乎?文秀曰,爲守直中官所用庫矣。仍命戶判退出。上指尙迪曰,今番除授承宣,意有在也,而戶判之不爲落點於判堂,亦有意焉。旣爲壇所役事,則不可干涉於禁府事也。上曰,卿等少退戶外。有頃,更命入侍。諸臣進伏訖。上出示愽爾遜,抵譯官書及平安監司狀聞曰,承旨讀之。尙迪讀訖。在魯曰,今觀義州府尹狀啓,則城將之還到鳳城,當在念七云,依所請,趁此更送譯學之意,分付,何如?尙迪曰,今番馳通,則只以參覈使,曾以査後事,令灣府馳通,探來爲約,故更送譯學之意,作爲馳通辭意,則爲好矣。在魯曰,馳通只如是爲辭,可矣。上曰,依爲之。出擧條尙迪曰,臣自邊外來,適有微見,故敢此仰達矣。灣府與彼地,只隔一衣帶,而鴨綠江上下之間,有六七島嶼,所謂於赤島·蘭子島·黔同島等,是也。其中,皆有居民及墾田,凡潛越作奸等事,未必不由於島民。蓋鴨江及中江,上下流多淺灘,水縮則或有徒涉處,而冬後氷合,則全無限隔,奸民輩巢居其間,易於容匿奸贓者也。臣當留灣時,與本府尹鄭夏彦,同爲往審,而所謂於赤島,則居民不過十餘戶。此島之民,則一時盡移於邑城內外空閑地,非難事,而黔同等數島,則戶幾至於數百,若欲一時撤移,則恐將騷擾,且必使徙者,盡忘其徙,然後方可爲安集之道。臣意,府城西有官基空地,以此分畀其民移處,則可免於失所,而島中田土之開懇者,使其本主,許令往來耕穫,而往來之際,自官照管,則可以稍戢奸弊。下詢大臣而處之,何如?上曰,此則移之無妨,卿意何如?在魯曰,承旨之言,似有意見,使之漸次撤移則好矣。上曰,自備局,分付撤移,可也。出擧條上謂承旨曰,頃日入侍,元良侍坐,故不問行査時事,而彼人提耳打面之形,何如也?尙迪曰,提耳之形,罪人亦難堪矣。上曰,罪人拿入乎,召入乎?尙迪曰,召入矣。上曰,此則猶有禮矣。上曰,開坐於何處乎?尙迪曰,炕內矣。上曰,罪人,亦入炕內乎?尙迪曰,然矣。上曰,彼中事情,亦爲得聞乎?仍命注書停筆。尙迪曰,臣所往處,以其彼中邊地之故,事情難以得聞矣。上曰,此時正我國自强之時,聞李彝章之言,則彼中一商賈納贖銀六萬兩云。以我國財力比之,則我國財力,實哀痛矣。尙迪曰,殿下自强之言,誠好矣。此後使臣,擇而送之,則彼中事情,亦可以探知矣。上曰,承旨書傳敎。上曰,凡事,務其實祛其文,噫,今番之事,意蓋深矣,而因此欲爲張大新奇之習盛焉,此豈務實謀國之意?而所重之心,反歸於張大,心亦歉然。此後一遵舊例,爲先申飭,章奏此等紛然張大之習,政院申飭。出榻敎上曰,卽今朝臣所着紗帽網巾,皆怪異。至於祭服,亦着刺繡後垂而挹牙笏,此豈制禮之意乎?在魯曰,宗廟守僕,紅衣次,依別監例給之事,新有定式云,而守僕出入廟庭,則亦難上衣襤褸矣。上曰,古則麻布木紅矣。在魯曰,鞫體重大,而臺臣不備,昨日親病受由人,一體牌招,何如?上曰,依爲之。在魯曰,出榻敎,分付,何如?上曰,承旨書之。受由臺諫,一體牌招,推移參鞫事。出榻敎上曰,注書,持此傳敎,出去分付。在魯曰,三省推鞫案,亦當下之矣。上曰,當下之矣。在魯曰,先正臣宋時烈廟庭配享,朝野皆無異同之意,而故判書金鎭圭,以國朝無追享之例,持難矣。然國朝,南誾·李薺,皆以追享,況今皇壇竝享之後,如此扶大義之人,不可不配享廟庭,亟賜允從焉。上曰,儒生聞卿此言,則必有上疏之擧,而予之固執,與金鎭圭同矣。仍敎曰,前日儒生,爲李縡請書院乎予,則前所建者,亦欲毁之,何必新建乎?在魯曰,新除授南陽府使朴弼傅,以禮遇之人,朝夕屢空,故頃日備坐,與吏判相議,有此擬差矣。朴弼傅,謂有越等,法不可赴任,累呈吏曹,而吏曹則謂無越等。蓋越等,卽越祿也。越等未行之前,不得更除守令,例也。前任仁川,有越等而其後除授臺職,遞臺職,則付軍職,越等自爲盡過而,以臺職,本不受祿之故,自以爲越等,尙在,而朝家則旣已授祿,何論其受不受乎?越等則在已盡中,其所辭免誠過矣。朴弼傅,催促赴任,何如?上曰,依爲之。出擧條在魯先退。上曰,儒臣持麗史提綱入侍事,注書出去分付。衡中承命趨出,少頃與副應敎金尙喆,修撰李應協,持麗史提綱還爲入侍。上曰,上番讀之。尙喆自第一板,讀至二十板。上曰,下番儒臣讀之。應協,自卄一板讀至三十板。上曰,承旨讀之。尙迪讀自三十一板,至末板。尙喆曰,高麗歷年之數,不爲小矣,而風俗政敎,無足取法。至於麗末,鄭夢周出,而啓我國文明之治,天心似不偶然矣。周末有文勝之弊,而臣則以爲當其弊生之時,勵精圖治,則可以救弊矣。上曰,是矣。應協曰,臣則無文義可達矣。諸臣以次退出。
上在昌德宮。常參·經筵,以代理停。
夜四更五更,月暈。
下直,大興郡守柳樀,水口萬戶崔德崙。
金相紳達曰,獻納南泰赫,正言權杭,家在城外,待開門出牌之意,敢達。令曰,知道。
宋昌明達曰,大司憲沈錥,執義閔遇洙,掌令宋能相,在外,具允明,持平李基德,沈鑧,牌不進令旨未下。今日以監察茶時之意,敢達。令曰,知道。
金相紳達曰,明日常參,取稟。令曰,停。
藥房提調金尙魯,右副承旨金相紳啓曰,日候早炎,伏未審此時,聖體調攝若何?湯劑餘貼,日來連爲進御乎?雖有待下敎入侍之敎,而今日臣等,率諸御醫,入診詳察聖候,議定繼進當否,爲宜矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣。湯劑已下敎,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
備忘記,傳于金相紳曰,今下弓矢,水口萬戶崔德崙處,給送。
宋昌明達曰,禮曹判書柳儼,吏曹參判尹汲,除拜後過三日不爲出肅,事甚未安,推考警責,仍卽牌招,何如?令曰,依。
又達曰,判義禁權,牌不進推考徽旨,今方捧入,而鞫坐一時爲急,待開門更爲牌招,何如?令曰,依。
又達曰,獻納南泰赫,正言權抗,書批已下,卽爲牌招,以爲推移參鞫之地,何如?令曰,依。
鄭必寧達曰,假注書文衡中,身病猝重,有難察任,今姑改差,何如?令曰,依。
傳于宋昌明曰,今若爲之,則必致夜深,待朝出令,而有下敎事,大臣以下,持同鄕上來文書入來,入侍後,仍爲擧行。
金相紳,以侍講院言達曰,本院新除兼弼善趙載敏,除拜之下,不爲出肅,卽爲牌招察任。新除授說書尹東星,時在全羅道金溝地,書筵入番事緊,斯速乘馹上來事,下諭,何如?令曰,依。
宋昌明,以義禁〈府〉言達曰,兵曹正郞鄭光震拿處事,徽旨達下矣,鄭光震,時在忠淸道丹陽地云。依例發遣府羅將,拿來,何如?令曰,依。
又以兵曹言達曰,內下粧緞十五疋,駕後五十人處,分給之意,敢達。令曰,知道。
吏曹參判尹汲書曰,伏以臣才疎而識淺,跡畸而情危,與世寡合,動輒得咎,濫蒙大朝特達之恩,三數年來,致位此地,日夕兢懼,若無所容,而竊幸永謝要路之宿趼,得免爭場之睢盱,風波不到,是非無聞,循分自在,只切頌祝之忱。乃者貳銓新命,遽下於千萬夢寐之外,臣誠惝怳驚霣,不知所以自措也。噫,今之爲政官,顧不難哉?世道日益汚下,私意日益橫流,旣不得每人而悅之,則咎責之來,自是必然之勢,顚沛之患,其亦次第事耳。然使臣之鑑識權度,有足以辨別人賢愚長短,而無少差誤,則庶可以鎭浮議服人心,而自顧空疎迷闇,無可擬議於激揚進退之責,則僬僥千匀,終必至於覆跌狼狽而已,其亦何利於公私哉?況此亞席,爲任其重,稍異於右堂,不擇官之緊漫,隨窠注擬,殆如長官之爲,則尤非臣所可僥冒者也。且臣曾以政注間事,至勤大朝嚴旨,譴補下邑,追思至今,餘悚猶存,何敢自諉歲月之久,而晏然復進於獲罪之地乎?牌召之下,勢難承膺,不得不洊犯違傲,逋慢之罪,益無所逃,玆敢略暴危懇,仰瀆睿聽。伏乞邸下,俯加諒察,亟遞臣職,以安私分,仍勘臣罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速行公。
刑曹判書李春躋書曰,伏以臣瀝血陳懇,顒俟褫鞶之音,睿批靳許,猥蒙調理之暇,繼伏見擧條下者,又令催促臣上來,冞增惶隕,不知所出。噫,凡厥朝紳之遭橫逆者,何限?而君臣義重,鮮能長往而自廢。顧臣前後所被大朝恩敎,明快惻怛,有足以泣鬼神而感豚魚,殆是古今人臣之所罕得者,臣雖糜身粉骨,亦無以報答萬一,則其何敢一向退處,甘自陷於孤恩慢命之科哉?第臣向所謂責任之難稱,情蹤之難進,疾病之難强,誠非有一毫之假飾者。大僚之奏,旣慮其獄訟多滯,秋曹之長,決不容虛縻,一日申召之下,又不敢縣道再籲,不得已進身城闉,拜章還郊,伏乞离明,俯垂憐察,亟賜鐫改臣職名,回授在朝無故之人,俾重務毋曠,而微分獲安,公私不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,從速上來行公。
判府事閔應洙書曰,伏以臣危臲之蹤地,沈篤之病狀,俱無一分更進之勢,而藥院重任,尙未卸解,瘝曠之罪,日益層積,循省悚澟,無地自容。連因縣道,冒陳血懇,而誠意淺薄,未能感格,不惟不罪,恩批反降,辭旨諄切,慰諭備至,乃令卽爲上來,臣莊誦隕越,惶感交切,益不知措躬之所。噫,無狀賤臣,以罪以病,已判淸時之永廢,則收錄雖勤,承膺無路,而每一號籲,輒加敦勉,尙靳鞶褫,虛辱寵召,又自陷於逋慢之科,臣進退狼狽,迫隘轉甚。雖欲連章更瀆,亦以煩猥爲懼,祗自泯默,以俟處分,而竊伏念聖候方在靜攝之中,不但湯劑連進,玉體近又勞動,睿候向雖愆和,而臣忝叨保護之地,一向退伏,以致起居之節議藥之際,提調之不得備員,今已屢朔,私義之萬萬惶悚,固不暇論,國體之未安,尤當如何?若使朝家,少有紀綱,臣之罪犯,不待終日,宜被重辟,一日虛帶,如坐針氊,亦不容徒自懾畏,留延時日,以益其罪。且臣以待勘之蹤,決不可冒受常廩,從前力辭,實非飾讓,而縣官近以朝令,連又輸致於鄕廬,臣於此,益不勝震悸悚蹙。恩命屢辱,而終不敢祗受,尤增死罪,敢此更冒萬死疾聲哀籲。伏乞离明,特垂諒察,亟削臣職名,竝收臣朔廩,仍令有司,重勘臣前後負犯,以嚴國典,以安微分,千萬幸甚。臣無任危蹙懇迫之地,謹昧死以聞。答曰,覽書具悉卿懇。卿其體大朝慇懃之意,顧小子初政之望,安心勿辭,受其月廩,從速上來,以副小子如渴之望。仍令曰,史官往諭。
正言權杭書曰,伏以天必欲平治吾東方,惟我大朝,一心勤勞于國事,三十年如一日于玆,治具畢張,成效卓然,爰命我邸下,代理機務,聰明睿智,有足以應萬事而周萬物,吾東方萬億年無疆之休,實基於此。是日群下之所期望我邸下者,竝如何哉?顧今丕勅庶明,夙夜匪懈,若其諫爭之任,尤宜愼擇,以責匡輔之效,而乃以如臣譾劣,苟然充擬,臣實未曉。念臣至愚極陋,本不合於淸朝臺選,而昨冬適叨憲職,因錄事事,政府笞臣掌吏,仍又草記論臣罪,而罷臣職,臣心愧恥,若撻于市。臣嘗稽國朝野乘,錄事之屬,苟其罪可懲,則雖隨往大臣轎傍者,臺官直爲推治,而未聞以此罪臺官。況臣所笞錄事,卽分差於騎曹,而不恭於臺官者,政府之因此事草記請罪,實非臣意慮之所能及也。臣雖疲劣,問其官則國家之耳目,而政府之待臺閣,反不如一錄事,爲今日臺閣,不亦難乎?臣之見輕,固不足恤,而其貽羞臺閣,緣臣而始,臣何顔面,更玷臺端,以益人之嗤點也哉?玆於天牌之下,隨詣闕外,而情勢危蹙,無路承膺,略控短章,仰暴危懇,伏乞离明,亟削臣所叨之職,以安微分,仍令選部,勿復檢擬,以重臺選也。臣無任屛營祈懇之至,謹昧死以聞。答曰,覽書具悉。爾其勿辭,察職。
獻納南泰赫書曰,伏以臣於千萬夢想之外,忽承薇垣新命,繼以省鞫,召牌儼臨,臣驚惶感激,靡所措躬,在臣分義,固當竭蹶趨承,而臣之情勢,竊有所不敢進者。念臣年迫七耋,疾病侵淫,志氣益頹,本不合於淸朝耳目之寄,而十餘年以來,連辱大朝之除命,未嘗效一日之責,居恒愧懼。臣於昨年,重遭筵臣不言之斥,臣實自取,固所甘心,而臺閣之羞恥則極矣,至今追思,愧恧冞切,豈可以日月之稍久,晏然束帶,揚揚冒進也哉?況當我邸下初政,揀擇言官之日,以如臣老昏者尙可責,以激仰言議之任哉?臣於臺端一步,便同鐵壁,反復思量,萬無進身之路,瞻望雲闕,微忱耿耿。玆敢隨詣於禁扃之外,略暴情懇,伏乞睿慈,亟削臣職,仍令選部,勿復檢擬於臺望,俾得退守本分,以靖私義焉。臣於乞免之章,不宜贅陳他說,而延頸之忱,自不能已,敢以腐陳數語,仰瀆於离明之下,伏願邸下,勿以人微而廢之。惟我邸下,仁粹之資,出於天畀,濬哲之智,進於日新,擧國臣民,莫不欽仰而相慶也。況今邸下,誕膺聖旨,新聽庶政,則聖上之付托,於斯益重,邸下之承志,於斯益篤,臣民之顒望,比前有倍矣,大朝之前後御製,罔非爲邸下,則此實出於恩倫至重,情愛最切處也。邸下承其恩倫,體其情愛,大小訓編,置諸座隅,昕夕觀省,常目在之,眷眷服膺,日夕乾乾,習與性成,心與儀就,則可謂國家之萬受福而百無憂也。臣聞父母之愛其子爲慈,子之善事親爲孝,孝子之道,出於天性,首於衆善,而宮闈之間,朝夕昵侍於邸下者,無非宦寺與宮女也,日夜聞見,亦無非此輩之行事也。此輩,則不知孝慈之爲何道,禮義之爲何事也,因何瞻聽,而以益聰明睿智也哉?今我邸下,志學是篤之年,又當萬機,似有妨於惜陰孜孜之工,而凡諸帝王之學,學而立志,行而應事,靜而理會,動而敷施,則內以修省之方,外以治平之道,整整然有次第條理矣。今邸下,方冊在前,明命赫然,凡於一動靜一政令之間,體古聖昭昭之訓,俾無一日不學,亦無一事不學,則內而有勤學之功,外而有勤政之實。伏願邸下,留神焉。心爲一身之主,孟子曰,操存舍亡,惟心之謂。今者邸下之心,如水未波,如鏡未塵,當此之際,如持盤水,如保風燭,頻接宰相,切劘治道,優容臺閣,奬勵直氣,時御經筵,樂聞勸戒,今日輔一聰明,明日輔一聰明,則以邸下明睿之智,今日聞一言,明日得一事,一日二日,將作不息之工,永爲無疆之休矣。臣竊觀古昔帝王,制治圖興之道,固在於先定一心,亦莫不集群言達輿情,以助其聰明,此必然之理,古今一轍,史冊昭然,不難知矣。今邸下聽政之初,若先於詢衆盡下之道,則朝廷之上,必無囁嚅不盡之意,臺閣之上,亦無委靡過謹之弊,賞罰不違於成憲,用舍必徇於公議矣,此豈非聖世之美事也哉?伏願邸下,每下求助之旨,深示虛受之誠,布告大小臣僚中外士民,竝許直言極論,使人人皆達其見,得盡其意,則千里之國,萬姓之衆,豈無一二特達宏遠之論,可以仰贊邸下圖興至治之業者哉?邸下別下諭旨,至誠求助,則孚誠所感,豈容默然?數尺之朽,良工不棄,邸下之前,一弊之陳,一策之建,翕受精採,次第施行,則小善合爲大善,群心合爲一心,如此,則何理不察,何政不修?伏願离明,凡諸章書,一經睿覽後,驗其至否而加勉之,考其罷行而申飭之。其有補於睿明求治之道,豈淺淺也哉?惟邸下少垂察焉。臣無任屛營祈懇之至,謹昧死以聞。答曰,覽書具悉。憂愛陳戒,誠甚懇切,余深嘉尙,可不留念焉。爾之撕捱,其涉過矣。勿辭,從速察職。
上在昌德宮。常參·經筵,以代理停。
朴師昌達曰,卽者兼輔德黃景源,以其親病,陳書徑出,原書才已捧入矣,所當直捧禁推徽旨,而此與無端徑出有異,推考警責,何如?令曰,依。
又達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相在外,正言具允明,持平李基德·沈鑧,牌不進令旨未下。今日以監察茶時之意,敢達。令曰,知道。
朴師昌,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
宋昌明啓曰,大臣·金吾堂上,依下敎來待矣。傳曰,詣閤。
傳于南泰溫曰,承旨入侍。
又傳于南泰溫曰,史官一員待令,騎馬三匹立之。
南泰溫啓曰,增修所堂上金尙魯·趙明履·尹光紹有稟達事,來詣請對矣。傳曰,入侍。
傳于朴師昌曰,推鞫擧行後,入侍。
吏曹口傳政事,金尙迪爲同義禁。
宋昌明達曰,新除授同義禁金尙迪,時無職名,令該曹口傳付軍職,何如?令曰,依。
兵曹口傳政事,金尙迪,副護軍單付。
承旨前望單子入之,南泰溫·朴師昌·金時粲爲承旨。
傳于鄭翬良曰,新除授承旨,竝牌招。
宋昌明達曰,同義禁金尙迪,牌不進推考徽旨,今方捧入,而莫重鞫坐,如是違牌,事甚未安,更卽牌招,何如?令曰,依。
鄭必寧達曰,同義禁金尙迪,書批已下,卽爲牌招,以爲參鞫之地,何如?令曰,依。
文衡中改差代,李宜馣爲假注書。
鄭翬良達曰,假注書李宜馣,時無職名,令該曹依例付軍職,冠帶常仕,何如?令曰,依。
朴師昌達曰,預備兼春秋李仁默,以判府事閔應洙處,書批往諭事,出去。兼春秋之任,今姑減下,其代,令該曹口傳差出,何如?令曰,依。
吏曹口傳政事,尹學輔,爲兼春秋。
鄭翬良啓曰,增修所堂上趙明履,以御製及儀注稟定事,來詣請對矣。傳曰,引見。
掌令具允明書曰,伏以臣踪地危蹙,情理懇迫,不敢爲供職之計,冒陳血籲,仰丐鞶褫,不惟不賜鐫削,繼有牌召參鞫之令,而臣之情勢,變動無路,不得已冒死違傲,方俟鈇鉞之誅矣。卽伏見大朝下敎嚴截,誨責備至,特召有命,臣誠惶霣震越,不省攸措,唯當竭蹶趨承,他不暇顧,而第臣老母之病,積年沈痼,其常澟綴,近因日氣不適,調攝失宜,諸症越添,氣息奄奄,臣獨自扶護,夙夜焦熬,離捨供仕,斷無其勢。玆敢隨詣請急,自外徑歸,臣罪至〈此〉,益無所逃。伏乞离明,俯賜矜諒,亟許鐫遞,俾得便意救護,以伸至情,千萬幸甚。答曰,覽書具悉。爾其勿辭,俟母病間察職。
同義禁金尙迪書曰,伏以臣千萬意外,忽伏承金吾寵擢之除,臣聞命驚〈慌〉,莫省攸處。念臣百無肖似,最居人下,偏荷大朝拂拭之恩,前後踐履,罔非踰分過涯,而未曾有絲毫之報答,每自循省,愧負冞切。今又寵以進秩,猝然置之於命德之列,私心之恧蹙,姑舍勿論,在聖朝綜核之政,其何誤恩之至此也?夫人主所以礪世之具,惟爵與賞而已,一有濫施於不當施之地,則其辱名器而累聖簡非細,故臣以衰門薄祚,盈滿已極,而節次推遷,冥升至此,人猜鬼忌,理所必至,反復思惟,直欲循墻而不可得。今因鞫坐有命,庚牌荐辱,在臣義分,豈無竭蹶叩謝之忱?而揣量人器,自知其太不相稱,則寧被違慢之罪,而不敢爲承膺之計。玆敢隨詣禁扃,略控短章,仰瀆离明,伏乞邸下,諒臣至懇,非出一毫飾讓,亟收職秩,以重公器,以安私分,不勝幸甚。答曰,覽書具悉。卿其勿辭,從速察職。
應敎黃景源書曰,伏以臣老母,宿病彌留,沈篤已逾旬月,實無離側供職之勢,而頃因春坊番次之苟簡,黽勉持被,今已累日矣。卽伏聞臣母病情,自昨添劇,面部浮紅,若風丹之漸,昏昏委席,全廢食飮,促臣來視,臣情理萬分煎迫,敢陳短章,徑出禁門。伏乞睿慈,俯垂矜諒,亟遞臣職名,俾便救護,以治臣擅離之罪,以昭法紀,千萬幸甚。答曰,覽書具悉。爾其勿辭,俟母病間察職。
己巳四月二十三日卯時,上御歡慶殿。大臣·金吾堂上引見入侍時,領議政金在魯,判義禁權,同義禁李喆輔·徐命珩,右副承旨金相紳,副應敎金尙喆,假注書文衡中,記注官金宗洙,記事官李齊顯,事變假注書趙台命,進伏訖。上曰,趙明履,方爲增修堂上,不可參鞫。仍命承旨書傳敎。上曰,同義禁趙明履許遞,前單入之,待下批牌招事。出榻敎在魯曰,日候不適,聖體若何?上曰,一樣矣。在魯曰,大王大妃殿氣候何如?上曰,差勝矣。在魯曰,王世子睿候何如?上曰,無事矣。在魯曰,臺諫皆違牌,無以備員參鞫矣。上曰,只推牌招。在魯曰,臣則欲請罪矣。上曰,反遲矣。仍命承旨書傳敎。上曰,紀綱解弛,臺臣違牌,心常寒心矣,今番違牌,尤涉駭然。違牌臺臣,竝從重推考,卽爲牌招,使之參鞫。出榻敎上曰,今番申尙仁等獄事,如頃年北實獄事矣。贊迪·尙仁,罪無差等,而兩人,則似有區別矣。喆輔曰,安邊人心,本來獰惡矣。上曰,宰臣知之乎?喆輔曰,臣待罪本府,以校生罷定軍役事,渠輩,作變於臣之兩代先山,故以私義不敢冒居,圖遞而來,此土人心,本來如此矣。上曰,靈城亦云安邊人之巧詐矣。尙喆曰,安邊,商賈都會處,故人心尤如此矣。命珩曰,區別傅生之敎,聖意甚盛,而不可不嚴懲矣。曰,北路獰悍,兼以三南巧詐,今若緩獄,則恐有後弊矣。在魯曰,臣亦曾任此土,人心之獰悍,已知之矣。上覽同義禁前望曰,同義禁亦有加望之事乎?予則以人用之矣。在魯曰,雖異開政,亦有加望之事矣。上曰,金尙迪,今番査事極善爲,蓋其人明透於事故也。前日善講老乞大,予以爲此人,有氣且慧,故斟酌讀之矣。今聞行査時,罪人供辭,以漢語讀之云,由此觀之,則常時似讀漢語矣。當初操節李禎禧輩甚嚴,故雖有謗言,此亦是矣。仍命承旨書傳敎。上曰,右承旨金尙迪除授。出榻敎上曰,同義禁金尙迪,本職許遞,令該曹卽爲口傳付軍職,承旨多闕,前單入之。出榻敎上命讀朴枝昌供辭。上曰,朴師漢,殿最何居?在魯曰,居上,而題目則非純褒然,其一道殿最,皆如此矣。至於推論,則無邑無之云矣。上曰,必有其由矣。相紳讀供辭,至捽入侤音着署。上曰,若限死打之,則雖以完伯家奴之奴捧招,似將着署矣。仍敎曰,不問可知,而擧措怪異矣。予看東國通鑑,而如此之事,往牒所無,縉紳間風習,豈可如此乎?頃日有下敎元良者,卿亦聞之乎?在魯曰,未及聞之矣。上曰,朴盛源,自堂后時,已知其不縝密,慮或有如此擧措,累次靳點臺望,而及其爲臺所論,不過軟地揷木,疲殘數人,其氣亦不大段矣。以事體言之,其父爲其管下,則不可如是矣。況身爲侍從,濫用法外之杖,勒捧侤音乎?將來恐多有如此之事矣,予欲改正,大臣以爲何如?在魯曰,若或有罪則罪之,可也。旣是士夫,而且非改正之罪,則何可改正乎?上曰,此是潘南朴哥乎?在魯曰,然矣,而故判書金昌協之外孫矣。上曰,善人之外孫,何如是也?雖以渠之新啓言之,旣謂其心無他血忱等語,則削出之請,是何意也?在魯曰,血忱二字,今見朝報,則書以苦忱矣。上曰,其然乎?筵席所奏,雖一言半字,何敢以渠之心,私自改之耶?非矣非矣,而注書,何不爭難,承旨,何不致察?曾聞洪聖輔爲注書,書臺啓時爭之云,史官當然矣。予以血忱字下敎之時,渠亦聞之,何敢改之耶?在魯曰,伊時臺臣,則已退出矣。上曰,注書出去,他承旨入侍事,分付。相紳曰,臺啓捧入之時,臣果不見矣。尙喆曰,承旨分疏,推考何如?上曰,將欲處分,此則緦小功之察矣。仍呼寫傳敎。上曰,頃者正言朴盛源事,心深非之。此事不待査,而其所枉直,自可立判,爲道臣,雖欲貪,今日紀綱,雖亦無矣,豈有以三十貫錢,駄馹之理哉?且其書,亦甚異常,此非傾軋,則慍憾,故初欲不問而處之,諸臣請焉。此等世道,爲方伯者,不可置之於黯黮,故命査矣,今覽枝昌之供,朴盛源所爲,可駭者有三。一則其欲搆捏道臣,自呼其供而勒捧也,一則身爲侍從之臣,不遵禁令,一任其憤,用其法外之杖也,一則不知自反,欲遂其意,張皇黯黮陳書也。此猶於渠細故。噫,世道人心,其雖日下,爲侍從之臣,作此不美之駭擧,當元良代理之初,此等風俗,不爲規正,則何以勵末俗?正言朴盛源,施以削職之典。出榻敎承旨宋昌明入侍,相紳趨出。上曰,旣始書之,書何可未畢而徑出乎?所坐旣非大段,不過飭勵而已,則事當從容爲之矣。仍呼寫傳敎。上曰,筵中奏語,不敢更之於擧條,卽例也,況臺語乎?頃日朴盛源避辭中,血忱二字,非徒聞也。擧此而有所下敎,則今聞書入擧條中,以苦忱更之云,元良代理之初,雖循例次對,不可若是,況侍坐爲之者乎?注書雖異翰林,秉筆史官則一也。不爲爭難,惟草是從,其在勵後之道,不可不嚴懲。若此不已,筵奏礙眼者,人皆惟意更之,而史官亦俛首從之,事之寒心,莫此爲甚。當該注書,拿處,其臺臣,因他業已重處,其雖勿論,當該承旨,可謂矇然不察,遞差。出榻敎上曰,承旨讀刑曹推案。上曰,禁堂先退。上曰,臺諫牌去來,申飭。上曰,南泰溫之年幾何?昌明曰,不老矣。上曰,承旨旣已落點,請牌。昌明曰,本院苟簡,新除授承旨牌招,何如?上曰,依爲之。上曰,頃者秋曹疏決時,下敎二囚,仍問減律之間,尙不決末,此豈欽恤之意哉?其令秋官,就議大臣,登對時,稟處。出榻敎上曰,儒臣持麗史提綱入侍事。出榻敎有頃,修撰李應協,持麗史提綱入侍。上以許垓·姜祖甲獄事,下詢大臣後,仍命儒臣讀麗史提綱。尙喆,自成宗元年讀之。上曰,增修都監入侍事,注書出去分付。台命,承命趨出。有頃,與金尙魯·趙明履·尹光紹,同爲入侍。上曰,當先爲下敎,儒臣撤讀。尙魯進前曰,日候不適,聖體若何?上曰,一樣矣。尙魯曰,湯劑連爲進御乎?上曰,尙有餘貼矣。尙魯曰,湯劑間日,診候已久,後日次,率諸御醫診候,何如?上曰,觀勢爲之,好矣。尙魯曰,大王大妃殿氣候何如?上曰,差勝矣。尙魯曰,王世子睿候何如?上曰,安過矣。尙魯曰,儀軌已出中草,而昔年建壇時,書建壇本末,故今番儀軌,亦書竝享本末矣。上曰,趙明履讀之。尙魯曰,壇中門,書以中門,恐似如何?考諸皇明古史,則有門號矣。上曰,云何?光紹曰,昭亨門矣。上曰,所達,是矣。仍命承旨書傳敎。上曰,有古例,皇壇中門,令詞臣,定號以入。出榻敎上曰,御製從此下之,往爲之。出榻敎上曰,受誓戒文,大冢宰讀之是乎?大司寇·小司寇,讀之是乎?儒臣相考以入。上曰,諸臣留待,仍閉戶。少頃,上曰,凡於行祭時,諸臣謂予善於行步,而予豈有筋力而然也?誠之使然矣。頃年,有人奉入孝廟御筆,予於其時,以平服見之,心忽未安,更服正服,致敬以覽,然後心始安矣。俄者皇壇增修儀草,無心以平服見之矣,忽然更思,心有怵惕。予若有此心,而掩以置之,不言群下,則是乃欺心,故閉戶正服,致敬更覽然後心安。述編旣云,而是乃補過之道矣。尙魯曰,伏聞聖敎,實不勝欽仰矣。中草猶然,享祀之致敬可知,推此以誠,則金石自可透矣。尙喆曰,臣頃聞殿下,以朔望行禮時,正服往審皇壇之敎,不勝欽仰矣,今承此敎,尤切頌祝。此乃中草,而殿下誠敬,猶如是憧憧,且心之所在,直言不掩,有若日月之照臨。伏願推此誠心,引而伸之,則何事不做?何事不盡乎?上曰,儒臣猶有諷意。尙魯曰,儒臣之言,約而盡矣。應協曰,殿下之誕告臣隣,亦由誠字矣。上曰,予嘗懍然矣。仍敎曰,金尙迪所見之人,卿等聞之乎?尙魯曰,臣亦聞之矣。上喟然下敎曰,惜乎予之不得見此人也。尙魯曰,臣則以爲不大段之人。仍起伏曰,增修儀注,今方正書,而紙榜之榜字,改以位字,似宜矣。上曰,所達,是矣。仍命諸臣少退。
乾隆十三年己巳四月二十三日午後,上御歡慶殿。儒臣,持麗史提綱,復入侍時,左副承旨宋昌明,事變假注書趙台明,記注官金宗洙,記事官李齊顯,副應敎金尙喆,修撰李應協,以次進伏。上曰,俄者下敎事,其果相考乎?尙喆曰,冢宰爲之矣。上曰,然則勿改。上曰,北兵使誰也?昌明曰,李義翼也。上曰,鏡城判官爲誰?昌明曰,蔡慶承而方在罷職中矣。上曰,此狀啓,承旨與儒臣見之。昌明,伏讀訖。尙喆曰,雖不知顚末之如何,而狀啓中,只當請罪判官而已,何必惶恐待罪耶?此狀啓,似可謂不善爲,而蔡慶承之論報巡營,似出於逞憾,事體,決不若是,極爲非矣。上曰,兵使事固不緊,而蔡慶承極非矣。應協曰,蔡慶承固非矣,而兵使,亦可拿問矣。上曰,注書出去,鞫廳進去承旨入來,除稟入侍。刑曹參判洪啓禧,使之入侍,而如有前判書時所稟笏記,亦爲持入事,分付。臣台命,卽承命趨出,少頃,與洪啓禧偕爲入侍,則召對已始矣。尙喆,讀自上篇第九版,至四十二版。上曰,下番儒臣讀之。應協,讀自下篇顯宗元年,至第八版。上曰,承旨讀之。昌明,讀自二年春正月,至十三板。上曰,上番兼史讀之。宗洙,讀自三年春二月,至二十版。上曰,下番翰林讀之。齊顯,讀自秋九月至三十一版。上曰,注書讀之。臣台命,讀自十三年春正月,至十五版篇末。上曰,文義達之。尙喆曰,麗史,實無可觀矣。以其家法,則禽犢之行也。以其治法,則崇佛之政也,而太祖以後,自成王至顯王,可謂少康之治矣。以崔承老上疏觀之,臣恃其君,故能有此疏,而至論列朝之得失,君亦恃臣,故有此採納,君臣交孚,於斯可見矣。上曰,所達,是矣。然成王雖嘉納承老之言,而不能採施,可謂悅而不繹矣。應協曰,麗朝治少亂多,此乃聖朝可戒,不足鑑,而成王·顯王,猶爲麗之賢主,姜邯贊·崔承老,其言亦多有識矣。尙喆曰,顯王一言,猶能感動天心,大旱之中,得此方寸之雨,天人相感之理,有如是矣。如成湯之六責,宋景之三言,何莫非精誠所格?此等處,益加留意好矣。上曰,曾聞洪啓禧之言,我朝亦爲食邑於麗朝,故予不言某王賢某王否,而顯王之一言感動,可謂盛矣。上曰,注書出去,當直都事,招而問之。承旨復命,何如是遲遲耶?臣台命趨出,招問都事,則以罪人等招辭之多般變改,自爾差遲云,故以此入達。上曰,上番兼史出去,持入姜邯贊傳。宗洙持入。上曰,儒臣讀之。尙喆讀訖。上曰,可謂盛贊邯贊矣。上曰,儒臣先退,承史姑退,少頃復入侍。上曰,皇壇增修後,卿見之乎?啓禧曰,臣又奉審,而制度極美矣。上曰,制度儼然,怳若三皇之復臨矣。啓禧曰,俄者麗史文義時,臣以刑官,雖不敢仰陳,而今則從容,敢此仰達矣。麗史,雖無可觀,而蓄積則有裕。其時八關燃燈之會,一次所費,少不下累萬餘石,我國財力,比之其時,則可謂哀痛矣。上曰,然矣。注書出去,趙明履使之入侍。臣台命,承命趨出,與趙明履入侍。明履曰,明日三堂上,欲爲入侍,而急有稟定事,敢此求對矣。儀軌一件,莊置於江華鼎足山,已有成命,而太白山諸處,亦宜莊置矣。上曰,依爲之。明履曰,每冊末,宜書編次諸臣之名,而亦不可不稟,故敢達矣。上曰,依爲之。啓禧曰,臣於祭班,伏聞執禮唱笏記,則殿下二字,似涉押尊,改以國王,恐宜矣。上曰,所達,是矣。改之,可也。上閉戶。少頃,開戶下敎曰,果如卿言,羅麗時,不但八關燃燈之會,黃金爲塔,奢靡極矣,若以我國經費比之其時,則豈不可悶?啓禧曰,果如聖敎矣。經費儲蓄,莫如生財,而糜穀莫如酒。前後酒禁,非不申飭,而市街之上,猶復狼藉,民之耕農,非牛則何爲?而京外屠肆,不可勝數。南草之耗財,其害甚大,而八路植草者,皆是膏腴之田也。臣則以爲,牛·酒·草三禁,各別嚴飭,則亦可爲裕財之道也。上曰,所達,是矣。上曰,承旨復命,何如是遲遲?當初承旨之下直,太晩而然耶?不卽開坐而然耶?問郞之書役,遲緩而然耶?注書出去,更問以入。臣台命,卽承命趨出,則承旨方到閤門矣,仍與偕入。上曰,何如是太遲耶?朴師昌曰,小臣之下直非晩,開坐亦非晩,問郞之書役,亂筆書之,而多數罪人,平問之下,敢生死中求生之計,多般變辭,故取招之際,自爾差遲矣。上命讀罪人等供辭。師昌讀訖,又命更讀。師昌更讀訖。上曰,予意,則與議啓差異矣。命書傳敎。上曰,推鞫姑罷,有下問者,待朝入侍。上曰,凡鞫問,雖大於此者,其修整供辭,不過一時之間。今日則若干人供辭,以致竟夕,其甚怪訝,問之,則諸囚之供辭,不能卽爲修正云。若此受供,衆於此,則一日難以畢書,其涉駭然。諸問郞,鞫事收殺後,拿推。上曰,當該差備,擧措駭異,推考。皆出傳敎
己巳四月二十三日初更,上御歡慶殿。承旨入侍時,承旨南泰溫,假注書李宜馣,記注官金宗洙,記事官李齊顯,儒臣追後入侍。校理金善行,進伏訖。上命承旨書之曰,今日太學掌議·色掌,圓點數,令中官摘奸,而因諸臣入侍,略略下敎,故中官聽瑩,諸儒生數摘奸,故其單給之,而掌議色掌,圓點數,因不知其圓點與否,政院問啓。出榻敎上曰,注書出去,儒臣一員入侍事,分付。臣宜馣,承命趨出。上曰,注書誰也?意者李宜馣乎?泰溫曰,然矣。上命承旨書之曰,秋曹許垓·姜祚,何問議大臣者?其時判書若入侍,則將筵奏擧條處分矣,而尙不爲之,因大臣陳白,令次官擧行,則其啓目,有異常規,故下之。令秋官,其啓目則勿爲持入,竝與今日令問于大臣者,登對時笏記持入,以俟處分。出榻敎又命承旨書之曰,特敎之下,中官有可駭者,其宜嚴隄防,施以告身三等之律。出榻敎臣宜馣,與善行入侍。上曰,儒臣進前,東賢奏儀,自何人爲始也?善行對曰,自鄭夢周爲始矣。上曰,幾人也?善行對曰,九人矣。上曰,予於以寶鑑披閱之時,致敬之意,言于元良矣。東賢奏儀,皆是我國之賢人,則使儒臣讀而聽之,心甚不安,自玉堂,懸吐以入,則欲備閑暇之覽也。善行曰,使臣等,讀而聽之,有何妨乎?上命注書,持入東賢奏儀。臣宜馣,持冊子入侍。上曰,溫陵事,載於東賢奏儀乎?善行對曰,臣未的知矣。上曰,詳考,可也。善行,披閱曰,果有之矣。上曰,然則進講筵席,豈不難乎?善行對曰,此冊,大體嘉言善政,勉戒君德,則使臣等,讀而聽之好矣。上曰,參贊官之意何如?泰溫對曰,若如聖敎,淸燕中時時披覽,召對時,則使儒臣講說,亦好矣。上曰,此冊字板頗漫漶,以芸閣活字刊出,則好矣。凡冊字,莫如衛夫人體也,未知何代之人,而能以夫人爲善書乎?泰溫對曰,晉人矣。善行曰,其非婦女而乃男子矣。上曰,其果男子乎?男子之說,予實初聞矣。泰溫曰,臣甚固陋,男子之說,未知槪見於何書矣。善行曰,所載之書則忘之,而非婦人則分明矣。上命承旨書之曰,以東賢奏儀曾問議于領事,定以講冊矣,今思之,此與往史有間,常覽,可也。非令讀者,令弘文館入之。出榻敎上曰,承旨新自廣州來,百濟廟何如?廣州事,略陳,可也。泰溫對曰,廟宇頹落,無復餘地,自朝家,雖有修理之命,本府物力殘弊,何以擔當乎?自廟堂,劃給物力,然後可以修擧矣。上曰,此則守禦廳,似當顧助矣。仍下敎曰,儒臣,爲顯節祠子孫,而顯節祠無頹圮之事乎?善行對曰,臣之傍祖矣。泰溫曰,廣州本無衙舍,因傳敎入處行宮,而事多難便,且守禦使,無修改行宮,有狀聞之事,故不得已改建衙舍,雖未畢役,此後則當爲移入新衙矣。上曰,善爲之矣。泰溫所啓,臣有所懷,且是職掌,故敢達矣。臣月前,見差先蠶壇祭官,周視壇所,則階級陵夷,墻垣傾圮,紅箭門,亦短小色渝,殆不成樣。蠶壇,與農壇一體,而如是蕪沒,殊非重祀典之道。卽令該曹,各別繕治修築,似宜矣。上曰,出擧條,分付修築,可也。出擧條泰溫曰,臣爲先蠶祭祭官時,歷過東小門外,城門近處,城堞,內低外圮,可以平地往來。都城何等重大,而所見極爲寒心。下詢廟堂,趁卽修補,恐合事宜矣。上曰,此乃御營廳字內,從當下問處之矣。善行曰,今番使行所出來冊子中,讀書錄諸冊,分付芸閣,以闊字印出,實爲好矣。上曰,注書出去,皇明御寶所在冊及讀書錄,皆持入。予將覽而下敎矣。臣宜馣,承命趨出,未及還入。上曰,儒臣亦爲退出,搜入諸冊也。諸臣退出之際,上曰,史官持冊子出去。齊顯對曰,下敎如此,當以下敎持出,而史官無持冊出入之規矣。泰溫所啓,持出冊子,旣有成命,而史官如是煩達,推考,何如?上曰,依爲之。出擧條諸臣遂退出。
上在昌德宮。常參·經筵,以代理停。
午時未時,日暈。
下直,順安縣令朴師建,麟山僉使孫萬載,幕嶺萬戶韓處重。
藥房口傳啓曰,臣等才伏見下政院之傳敎,夜間有眩氣之候,下忱不勝驚慮,方欲問候之際,雖承今已日晩,明日問候之敎,而昨今眩氣之候,旣如此,今日日勢姑不至晩,遲俟明日,誠甚憂鬱。臣等卽率諸御醫入診,有不可已,特賜允許,千萬伏望,惶恐敢啓。傳曰,氣候一樣,其止之。
南泰溫達曰,明日常參,取稟。令曰,停。
以備忘記,傳于朴師昌曰,今下弓矢,麟山僉使孫萬載,幕嶺萬戶韓處重等處,給送。
鄭翬良達曰,左副承旨宋昌明,今日不爲仕進,同副承旨金時粲,自鄕纔已上來云,竝卽牌招,何如?令曰,依。
金時粲啓曰,鞫廳大臣以下,依下敎來待矣。傳曰,夜間有眩氣矣,今日亦然。出去,待下敎入來。
傳于鄭翬良曰,問候若爲之,則今已日晩,明日待開門,使之問候。
傳于金時粲曰,昨以郞廳之漫忽,至於過時,以致氣憊,今日內,捧入徽旨。
南泰溫,以侍講言達曰,本院上番姑降入直,已至多日,事甚未安。司書金陽澤,自鄕纔已入來云,兼司書徐志修,以本職未肅拜,竝卽牌招,以爲推移入直之地,何如?令曰,依。
朴師昌,以兵曹言達曰,來朔上番騎兵軍士例,則今月二十五日,外司點考,而判書金尙魯,增修所進,參判臣洪鳳漢,受由在外。參議臣柳萬重,今方入直,他無進參之員。參知有闕之代,令該曹以在京無故人,口傳差出,仍卽牌招,以爲推移進參之地,何如?令曰,依。
吏曹口傳政事,任珽爲兵曹參知。
以忠淸兵使狀達,木川等官居私婢連丹等,爲虎嚂死事,令于鄭翬良曰,嚂死人等,令本道,恤典擧行。
以北兵使狀達,受侮於鏡城前判官蔡慶承事,惶悚待罪事,令于金時粲曰,勿待罪事,回諭。
上在昌德宮。常參·經筵,以代理停。
夜五更,火星犯南斗星。
下直,慶山縣令徐敏修。
藥房啓曰,伏未審夜來,聖體調攝若何?眩氣其有差勝之勢乎?昨日入診之請,未蒙俯許,下情誠甚憂鬱,今日臣等,不可不率諸御醫,趁早入侍,診察聖候,議定當進之劑矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則眩氣一樣。湯劑,依前加人蔘,五貼劑入。氣憊,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,卽伏承啓辭之批,以眩氣一樣爲敎,又有氣憊之敎,而不許入診之請矣。臣等下忱雖切憂迫,惶恐之極,亦不敢復煩仰請,而但眩氣旣無所勝,氣憊之候又如此,醫官召入臥內,使之詳細承候,有不可已。卽賜允許,千萬伏望,惶恐敢啓。傳曰,眩氣常時所有之眩氣,氣候亦一樣,其止之。
鄭必寧達曰,明日常參,取稟。令曰,停。
宋昌明達曰,今日賓廳日次,而大臣,昨日自闕退出之後,猝有身病,且無時急稟定事,不得來會之意,敢禀。令曰,知道。
金時粲達曰,大司憲沈錥,執義閔遇洙,掌令宋能相,在外,具允明受由。持平李基德·沈鑧,呈辭。今日以監察茶時之意,敢達。令曰,知道。
傳于南泰溫曰,湯劑繼進日,問候。
傳于金時粲曰,冽泉門號,已書則入之,皇壇儀注中草二件,有下敎事,盛函以入,修正官,留在其所。
備局薦望,黃景源,爲東萊府使。
以忠淸監司狀達,泰安等官居校奴嚴馬金長子京尙等,渰死燒死事,令于宋昌明曰,燒死人等,令本道恤典擧行。
金時粲,以兵曹言達曰,本曹來朔上番騎兵,例則今月二十五日外司點考,而判書臣金尙魯,增修所進,參判臣洪鳳漢,受由在外,參議臣柳萬重,今方入直。參知有闕之代,未差,而今日日勢已晩,在前如此之時,有自內司,退日點考之例,以今月二十六日,內司點考之意,敢達。令曰,知道。
又以義禁府言達曰,京畿監司狀達據,刑曹粘目內,義禁府都事南泰胤,移本府處置事,達下矣。南泰胤,今方待命於本府,卽爲拿囚之意,敢達。令曰,知道。
校理金善行上書。答曰,覽書具悉。八條陳戒,誠深懇切,余甚嘉尙,豈敢忽哉?當銘心服膺焉。仍令曰,其原書留中。
上在昌德宮。常參·經筵,以代理停。
下直,金海府使鄭匡濟,三水府使孫鎭民,嘉山郡守具致勳,德山縣監趙榮哲。
金時粲達曰,卽伏見北兵使李義翼狀達,則仍僧巖,築角道形便,論列事也。奏御文字,何等嚴重,而今此狀辭,全無敬謹之體,支辭蔓語,太涉猥越,句語之間,多所不擇。邊帥事體,不當若是,所當還送原本,而旣係邊事變通,故循例捧入,李義翼則從重推考,以警日後,何如?令曰,依。
宋昌明達曰,明日常參,取稟。令曰,停。
金時粲達曰,大司憲沈錥,執義閔遇洙,掌令宋能相在外,具允明未肅拜,持平李基德式暇,沈鑧呈辭。今日以監察茶時之意,敢達。令曰,知道。
宋昌明,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
金時粲達曰,刑曹判書李春躋,昨日自鄕上來,卽爲牌招察任,何如?令曰,依。
金光濟拿處代,以李尙允爲假注書。
鄭翬良達曰,假注書李尙允,時無職名,令該曹依例付軍職,冠帶常仕,何如?令曰,依。
令于宋昌明曰,長番內官車德裕,當爲莫重公事,誤踏達字,極爲非矣。推考。
宋昌明,以御營廳言達曰,本廳屬海西一番騎士五十人,追番騎士一人,標下軍四名,已爲逢點整齊矣。來五月初一日,與東營入直十四番騎士替代後,舊番騎士,放送之意,敢達。傳曰,知道。
又以御營廳言達曰,本廳來七月·八月當,海西三番·四番騎士及標下軍,逐朔立番次,趁期調送事,本道監兵使處,依前知會之意,敢達。令曰,知道。
又以御營廳言達曰,今此下番騎士別破陣步軍,試才賞格,給分數多寡,以本廳所儲木綿面給後,別單書入之意,敢達。令曰,知道。
又以御營廳言達曰,本廳來五月六月兩朔應立,中部右司屬忠淸右道五哨軍兵六百七十名,已爲逢點整齊矣。五月初一日,與中司軍兵替代後,舊軍放送之意,敢達。令曰,知道。
又以御營廳言達曰,本廳來七月八月兩朔應立,中部後司屬忠淸右道五哨軍兵,六月二十五日,京中逢點,七月初一日,與右司屬軍兵,當爲替代,立番趁期調送事,本道監·兵營處,依前知會之意,敢達。令曰,知道。
又以禁衛營言達曰,來五月當五番左部後司屬忠淸道五哨軍兵,逢點實數六百五十二名,一番海西騎士五十人,步軍標下四名,已爲點閱整齊,來五月初一日,與內外各處入直馬步軍兵等,依例替代後,舊軍放送之意,敢達。令曰,知道。
又以禁衛營言達曰,各軍門試才時,沒技人,別單書入事,已有前例矣。四月二十五日,下番軍兵等賞中日時,監試推牌官閑良金以垕,片箭邊三中沒技,依例別單書入之意,敢達。令曰,知道。
兵曹參知任珽書。伏以臣於病伏涔涔之中,忽伏承騎省佐貳之命,驚惶感激,罔知攸措,臣之逖違軒陛,已三年矣,一覲耿光,寸忱如炳。況當邸下代理之初,在臣義分,尤宜聞命卽入,以伸區區延頸之誠,而第臣素患,祟在濕痰,一身浮腫,兩脚攣縮,房闥起居,藉人爲力,束帶供仕,已無可望者,而且臣老母宿病痰火之症,越加於喪感悲疚之中,居常有奄奄之憂。自數昨,因日候不適,將攝失宜,中感忒重,寒熱迭作,咳喘兼發,寢噉全廢,眞元益下,氣不敵病,若不保朝夕,臣方焦灼憂遑,不忍頃刻離捨。今此所叨,旣係宿衛重地,草記變通,又屬緊懇,召牌之下,不得不擔舁進伏於禁扃之外,而情私煎迫,入肅無路,敢陳短章,仰瀆离明。伏乞睿慈,俯賜矜諒,亟令鐫遞,俾臣得以專意救護,以伸至情,千萬幸甚。臣無任云云。答曰,覽書具悉。爾其勿辭,救護母病焉。
上在昌德宮。常參·經筵,以代理停。
藥房口傳啓曰,眩氣之候,已至多日,劑入湯劑,亦必進御,而臣等職在保護,尙未入診,下情之憂鬱悶迫,當復如何?靜攝之中,鎭日瀆擾,極爲惶悚,昨雖不敢申請,而今日則臣等不可不率醫官,入侍承候,特爲允許,千萬伏望,惶恐敢啓。答曰,氣候一樣,湯劑盡爲進御,則似可差愈。其止之。
宋昌明達曰,明日常參,取稟。令曰,停。
金時粲達曰,大司憲沈錥,執義閔遇洙,掌令宋能相在外,具允明,持平沈鑧,牌不進,李基德式暇。今日以監察茶時之意,敢達。令曰,知道。
鄭翬良達曰,左副承旨宋昌明,今日不爲仕進,卽爲牌招,何如?令曰,依。
金時粲達曰,憲府連日監察茶時,諫院闕直,已至多日,事涉未安。除在外·牌不進令旨未下·式暇外,兩司呈告未肅拜人員,竝卽牌招,何如?令曰,依。
金時粲又達曰,永興府使趙載彦,聽宣諭後,誦七事際,多所未通,屢次督促,僅僅接誦,而殆不成樣。且左右顧瞻而發笑,擧措可駭,殊無敬謹聽諭之意。宜有各別警責之道,而本院請推之外,無他可施之罰,何以爲之?敢稟。令曰,從重推考。
南泰溫達曰,上番兼春秋金宗洙,以其親病呈辭下鄕,今姑減下,其代,令該曹口傳差出,何如?令曰,依。
吏曹口傳政事,兼春秋單高裕。
正言權抗書。答曰,覽書具悉。縷縷陳戒,言深懇切,豈敢忽哉?當銘心服膺焉。爾其勿辭,從速察職。以正言權杭上書,令于金時粲曰,原書留中。
上在昌德宮。常參·經筵,以代理停。
鄭必寧達曰,明日常參,取稟。令曰,停。
金時粲達曰,大司憲沈錥,執義閔遇洙,掌令宋能相在外,具允明,持平沈鑧牌不進,令旨未下,李基德牌不進。今日以監察茶時之意,敢達。令曰,知道。
又達曰,副應敎金尙喆,牌招事依下,而闕門已閉,待明朝出牌之意,敢達。令曰,知道。
鄭必寧達曰,卽者校理金善行,以其親病陳書徑出,原書才已捧入矣。所當直捧禁推徽旨,而此與無端徑出有異,推考警責,何如?令曰,依。
金時粲達曰,憲府連日監察茶時,諫院闕達,已至多日,事甚未安。除在外·牌不進·罷職令旨未下外,持平李基德,正言權抗,卽爲牌招,何如?令曰,依。
又以弘文館言達曰,本館上番校理金善行,以親病陳書徑出,上番將未免闕直。應敎黃景源,以侍講院兼官,牌不進令旨未下。校理尹東度,副校理林錫憲,受由在外。副校理徐志修,侍講院入直。修撰趙雲逵在外。副修撰趙重晦,今方就理。副應敎金尙喆,連呈辭單,不爲行公。卽爲牌招入直,何如?令曰,依。
鄭必寧,以侍講院言達曰,本院上番文學韓光肇,連日入直矣,以覲親事,下直出去。輔德鄭宲,弼善李昌儒,兼文學尹東度,俱在外。兼輔德黃景源,謂有身病,兼弼善趙載敏,謂有親病,俱不行公。兼輔德黃景源,兼弼善趙載敏,竝卽牌招,以爲推移入直之地,何如?令曰,依。
金時粲,以侍講院言達曰,本院上番輔德鄭宲,弼善李昌儒,兼文學尹東度在外,文學韓光肇,受由出去,兼輔德黃景源牌不進,兼弼善趙載敏陳書受由,上番他無推移之員。不得已以下番,姑陞入直之意,敢達。令曰,知道。
又以增修所言啓曰,今此增修儀,搗砧於造紙署時,令校書館官員,陪往看檢,何如?傳曰,允。
又以增修所言啓曰,今此增修儀搗砧之役,當在數日之內,今郊外往還,異於本所之私自傳食。搗砧出去時,員役工匠軍人等供饋,令戶曹題給,何如?傳曰,允。
又以兵曹言達曰,今四月二十八日,私奴賣金稱名人,自丹鳳門入來,差備門外擊錚,極爲駭愕,令攸司,囚禁治罪。同守門將朴致厚,常時不能禁斷雜人,以致闌入,亦難免其責,推考,何如?令曰,依。
備忘記。承旨下直之後,二次求對,二編畢講,下問秋官,其間速乎?晩乎?大臣所陳,雖過於寬,其何復諭?但此等之箚,宜於元良,亦於予,其涉訝之,欲爲下敎而相箚,故下批若此,豈有代理之意?以此效之,氣則日憊,事則復初,豈有是理?方欲以此下敎,今聞中官所奏,當入元良者,錯入,政院微稟云,而不奏,其甚訝之,此果入於予乎?下問則曰,然矣。今呼寫此敎之時,乃曰其有承宣微稟云,事之可駭,孰甚於此?當該中官,令該府處之,承旨雖卽微稟,初則做錯批下之後,亦爲循例矇然傳諭,當該承旨,從重推考。凡事必也正名,批旨入之,其箚,更入元良,受答。
校理金善行書。伏以臣母之病,邇來漸㞃,而鄕曲醫藥,不得及時,故日前扶還京第,以爲治療之計,而行路撼頓之餘,諸症越添,目今情理,實難離捨,而分義所在,不敢一任瘝曠,抑情持被,迄今一旬。卽聞母病,夜來尤劇,支節寒束,虛熱如熨,諸般症形,十分危惡云。臣聞此,心神顚錯,不能按住,非不知擅離之惶懼,屢籲之猥越,而情理所迫,未暇顧他,玆陳短章,徑出禁門。伏乞睿慈,亟削臣職,以便救護,仍治臣罪,以昭法紀,千萬幸甚。臣無任云云。答曰,覽書具悉。爾其勿辭,救護母病焉。
弼善趙載敏書。伏以臣於日昨,猥蒙講院除命,銜恩畏義,黽勉承膺,數日在直,獲近耿光,私心榮幸,曷有其已?卽以番次苟簡,牌召臨降,在臣分義,何敢爲無端違逋之計?而顧臣老父,宿病本來沈篤之中,近又挾感添劇,頭暈身重,汗出如注,終日昏眩,轉側須人,寢食俱廢,眞元漸敗,晝宵呻痛,症形深重。目下情理,實無一刻離捨之勢,方寸煎迫,他不暇顧,玆不得不趨伏禁扃,瀝陳短章。伏乞离明,曲賜矜察,亟令鐫削臣職,俾便救護,以伸人子至情,仍治臣逋慢之罪,以警具僚,千萬幸甚。臣無任云云。答曰,覽書具悉。爾其勿辭,救護父病焉。
判義禁權,同義禁李喆輔,同義禁徐命珩,同義禁金尙迪等書。伏以臣等,俱以無似,猥叨匪據,適値鞫事,不敢爲祈免之計,奉承明命,卽赴府坐,以待承宣之來,始捧囚供,反復詰問之際,自致日暮,當該問郞,至有拿處之命。繼伏見下政院傳敎,辭旨嚴截,有非臣子所敢聞者,惶隕震惕,罔知攸措。聖體欠安,旣由於此,大僚至於陳章請譴,則臣等亦以本府堂上,同參一席,凡有郵責,理難獨免。玆敢聯章自列,伏乞邸下,亟遞臣等之職,仍令攸司,重勘稽緩溺職之罪,以嚴獄體,以肅朝綱,不勝千萬幸甚。臣等無任云云。答曰,覽書具悉。卿等,其勿辭行公焉。
上在昌德宮。常參·經筵,以代理停。
自辰時至未時,日暈。酉時,日暈。
下直,樂安郡守田漢祥,价川郡守李觀夏,南海縣令金好謙。
南泰溫達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相,在外,具允明,持平李基德·沈鑧,牌不進令旨未下。今日以監察茶時之意,敢達。令曰,知道。
又以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
以兼輔德黃景源,牌不進罷職令旨,令又南泰溫曰,推考徽旨捧入。
鄭必寧,以弘文館言達曰,本館上番闕直,事甚未安。應敎黃景源,旣有只推之命,卽爲牌招入直,何如?令曰,依。
南泰溫,以禮曹言啓曰,卽接崇陵別檢·長寧殿參奉所報,則今此端午祭享時,兩官不可不備員,崇陵參奉及長寧殿別檢,未差之代,急速變通云。莫重陵殿祭享,不可以假官參祀,崇陵參奉,長寧殿別檢未差之代,竝令該曹,以在京無故人,卽速口傳差出,以爲備員將事之地,何如?傳曰,允。
宋昌明啓曰,增修所堂上金尙魯·趙明履·尹光紹,以儀注事稟定事,來詣請對矣。傳曰,詣閤,金虎門留待。
鄭必寧達曰,卽者吏曹郞廳來言,今日爲政事,命下,而判書鄭羽良,參議沈星鎭,俱以病不來,參判尹汲未肅拜,不得開政云。判書·參判·參議,竝卽牌招開政,何如?令曰,依。
又以吏批言啓曰,年九十婦人,令該曹抄啓封辭事,載在續大典矣,年九十婦人,別單書入之意,敢啓。傳曰,知道。
又以吏批言啓曰,卽接兵曹移文,則佐郞李亮天,受由過限未上來,依例改差,何如?傳曰,允。
有政。吏批,行判書鄭羽良進,參判尹汲未肅拜,參議沈星鎭式暇,左副承旨宋昌明進。
以曺命采爲大司諫,以李壽德爲掌令,以李昌儒爲獻納,以李壽觀·金漢老爲持平,以李得宗·兪漢蕭爲正言,以李奎采爲修撰,以權爲左參贊,以李宗城爲知敦寧,以鄭觀夏爲敦寧都正,以朴徵佐爲奉常正,以丁志復爲長寧殿別檢,以宋聚行爲萬寧殿別檢,以洪名漢爲崇陵參奉,以金胤光爲仁同府使,以徐宗伋爲弘文提學,以朴性淳爲學諭,以黃景源爲東萊府使。
宋昌明,以兵批言啓曰,判中樞府事有闕,行知中樞府事申思喆,依例陞付之意,敢啓。傳曰,知道。
又以兵批言啓曰,忠翊衛將康最來呈狀內,近得輪疾,差復無期,斯速啓遞云矣,今姑改差。新除授美錢僉使韓命周,素患風痺之症,近又越添,萬無赴任之望,呈狀乞遞。病勢如此,則邊上重鎭,不可久曠,依例罷職,準期不敍,何如?傳曰,允。
又以兵批言啓曰,前統虞候李培源,旣已遞改,所授加資,依例還收之意,敢啓。傳曰,知道。
又以兵批言啓曰,及第申夏柱,閑良金景垕,或騎騶沒技,或捉虎五頭之功,俱有加資之令,而係是出身閑良,何以爲之?敢稟。傳曰,加資。
兵批,判書金尙魯請對進,參判洪鳳漢受由在外,參議柳萬重入直進,參知任珽未肅拜,左副承旨宋昌明進。
以申思喆爲判中樞,以李台鼎爲同知,以尹潝爲副護軍,以趙遠命·金相紳·兪漢蕭爲副司直,以權世橚·洪吉輔·李秀逸·朴師訥·尹龜相·河必淸·閔師弘·李匡贊·南雲老爲副司果,以李尙允爲副司正。
京畿監司金若魯狀達,判府事閔應洙,月廩不受事,令于宋昌明曰,令本道,更爲輸送。
領議政金在魯箚。伏以臣於今月二十四日,承命詣闕,自上有眩氣,命以更待下敎,故退出,而適臣勞瘁之餘,感氣不輕,咳嗽達夜,喘喘床席,且伏見傳敎下者,以郞廳慢忽,至於過時,以致氣憊爲敎。臣於是,益復惶懍,不敢晏然行公,翌朝次對,未免停闕,而縮伏多日,今始露章請譴焉。二十三日,臣自筵中,退坐賓廳,探知兩司承命,然後始赴鞫坐,其時已下午敎,而承旨,以肅單未下,良久不來。及其來到,似可爲未末,問郞四人,皆優於文筆,無淹滯之理,而四罪人中,三罪人,初皆變辭其爲言,胡亂支繁,反復嚴詰,語窮而後始服,而兩招之些少相左者,則又終未歸一,時刻之蹉失,專由於此。初若一從其言,以不服之招書入,則直易易耳,以其情狀之絶痛,鞫體之嚴重,不得不累詰而取款,此其勢然也。臣忝按首席,次聞史官,數出催問有命,豈敢一分放忽?而緣臣不善擧行,以致聖躬之憊,此其罪,萬戮猶甘,何敢歸罪郞屬,而厭然冒據乎?金吾諸堂,亦不敢開坐捧入所供,而莫重三省罪人,刑推命下已久,又一任稽置,殊可悶也。玆敢略控短章,昧死仰籲,伏乞亟令鐫臣之職,勘臣之罪,以振國綱,以安私分,千萬幸甚。取進止。答曰,覽書具悉卿懇。其郞慢忽,大朝申飭,卿何若此?卿其勿辭,安心焉。
右副承旨朴師昌書。伏以臣,伏見大臣箚批,以其郞之慢忽,倍於承宣爲敎,臣誠惶霣震慄,不省置身之所也。臣於伊日,祗肅新命,馳赴金吾,詳看治獄事情,則罪人等,巧惡特甚,言語變幻,敢爲死中求生之計,多般窮詰之際,不覺日晷之遲延,以致犯昏而復命。聖體至於因此欠安,苟窮其由,罔非臣初不能檢飭催促之致,臣何敢諉非治獄之任,而晏然在職,不思所以自處之道乎?且臣於該房承旨重推之令,尤萬萬惶懍,蓋昨日大臣箚子之捧入,批旨之傳宣,臣亦無不預知。若論其做錯不審之罪,不宜異同,今於譴責之下,何敢曰我非該房,而獨爲倖免之計哉?仍念臣本鈍劣,最居人下,加以年旣老頹,病又潭深,筋力奔走,斷無其望,夙夜出納之任,豈臣所堪?只緣感激恩數,不敢巽辭,黽勉供仕,不過數日,而愆尤百出,嚴敎荐下,據此一事,其不堪任職之狀,不待臣自列,而伏想有以下燭矣。伏乞离明,削臣之職,治臣之罪,以嚴公法,以安私分,不勝萬幸。臣無任云云。答曰,覽書具悉。爾其勿辭,察職。
同副承旨金時粲書。伏以臣於昨夜,伏承重推之聖敎,惶隕震悸,靡所容措,再昨相箚到院,觀其辭意,似是陳達於大朝者,竊伏聞前後筵中諸臣,有以事關大朝處分者,陳於大朝之意,有所仰稟,且大臣箚子,異他疏章,例式不拘,故果爲捧入於大朝。大臣以當爲入達,而誤爲入啓,有所送言,故臣不勝驚懍,卽以錯入惶恐之意微稟矣。昨日相箚批下之後,以臣旣已微稟,不復置慮,循例傳諭,此莫非臣觸事生疎,矇不省察之致。問備薄罰,不足以贖其萬一,顧何敢一刻晏然於職次?而昨日夜深,門鑰旣下,今始露章自列,徑出禁門,伏乞离明,特下重勘,以昭臣溺職之罪,不勝萬幸。臣無任云云。答曰,覽書,爾其勿辭,察職。
副應敎金尙喆書。伏以臣之目下情理,萬萬難忍,實無離捨就直之路,連尋長單,方在祈免,而卽因上番闕直,召牌下降,當此聖候靜攝之時,臣雖無狀,何敢爲一毫圖便之計?而顧臣望八老母,宿病沈頓之中,近因寒暄異候,重經輪行毒感,今至五六日,尙無一分向減之勢,而最是非時泄痢,度數無算,食飮專廢,氣息澌綴,雜試藥餌,少無應效。臣以了然單身,見方左右將護,萬無强抑供仕之望,此實親戚之所同憂,朋儕之所共悶也。玆敢瀝陳情懇,仰首哀號,伏乞邸下,俯垂矜憐,亟卽鐫遞臣職名,以便省護,仍治臣違逋之罪,以警具僚,不勝幸甚。臣無任云云。答曰,覽書具悉。爾其勿辭,救護母病焉。
弼善李昌儒書。伏以臣之病父,以藥院有起居之禮,不敢處外,暫詣京輦,而臣適患感猝重,症涉危惡,末由蠢動,淹伏郊次,老母,其間以臣外祖病篤,晝夜救視,不暇自恤己病,以致積久失攝,大段受傷云。臣方寸煎擾,擔舁歸省,則形神幻脫,寢食全廢,種種宿症,乘虛復發,眞元漸下,氣息懍懍,醫藥路窮,束手遑遑,情理罔措,有不忍離捨禁直,番次苟簡,亦不容一任虛縻,略具文字,疾聲哀籲。噫,冒據勸講之任,全蔑絲毫之補,猥將私懇,徒事瀆擾,臣罪至此,萬隕猶輕。伏乞睿慈,俯加矜憐,亟許鐫改臣職名,俾得安意將護,千萬幸甚。臣無任云云。答曰,覽書具悉。爾其勿辭,救護焉。
己巳四月二十九日酉時,上御崇文堂。增修所堂上,請對入侍時,兵曹判書金尙魯,行司直趙明履,司果尹光紹,右承旨鄭必寧,假注書李尙允,記事官高裕·李齊顯,以次進伏訖。尙魯曰,日間聖體調攝若何?上曰,一樣矣。尙魯曰,眩候,其有差勝之勢乎?上曰,尙往來矣。然名稱易爲眩氣云,而此乃氣憊也。尙魯曰,氣候有勝之時,則眩候顯有減勢乎?上曰,然矣。尙魯曰,前劑入湯劑,連爲進御乎?上曰,連服矣。尙魯曰,明日卽問安日次,而今承氣憊之敎,趁明早令醫官,入診詳察聖候,議定更進之劑,千萬伏望。上曰,此亦氣衰之致,服藥何益?尙魯曰,聖敎雖如此,症候若漸深,則誠爲悶迫,不可不診察而進劑矣。上曰,當觀勢爲之耳。尙魯曰,大王大妃殿氣候何如?上曰,差勝矣。王世子氣候何如?上曰,好過矣。尙魯曰,臣聞諸醫官,則東宮氣候,尙在微感中云,今則已得快復乎?上曰,已差愈矣。尙魯曰,增修儀注,今已垂畢,而切有急急稟定事,故聖候雖在靜攝中,如是煩陳,臣不勝惶恐之至。上曰,心之所欲爲,則頓忘勞瘁矣。尙魯曰,儀注中,國王二字書入,非但我朝典禮,本無此規,而五禮儀,亦以殿下二字書之,雖以皇朝儀言之,直以上字稱之。皇朝典禮如此,則流來儀注,可以推知,似有變通之道矣。上曰,儀注今已畢役耶?尙魯曰,明日則當粧潢,再明可以進納矣。上曰,內入之節,前則何以爲之耶?尙魯曰,丁卯年前例,則一件內入後,皇壇奉安及史庫奉安件,有自外爲之之例,故今欲依此爲之矣。上曰,然矣。上曰,儀注若然,則豈無變通之道?傳曰,皇壇儀注中,所稱有所不然,稱國王事,下敎。增修所諸堂意見,亦有所執,又有可以傍照者,五禮儀迎詔儀,依國禮書之,而至於問禮官齎去儀注,皆稱國王,今指皇壇儀注,一從舊禮。至於執禮笏記,稱國王笏記,比儀注省簡,一依大廟笏記,仍令增修所,繕寫以置於本壇。上曰,壇所儀笏記一件書置,而規例,務從簡約,如大廟儀,可也。上曰,兼史,陞六後初入矣,尙記決科於此殿,而此眞科擧矣。尙魯曰,其時亦有此下敎,而臣尙記有矣。上曰,今番笏記,太繁瑣矣。光紹曰,不可不一入御覽而釐正矣。尙魯曰,丁卯年陪進時,陪往於仁政殿階上,內入件,則仍爲奉入皇壇,奉安件,則臣適忝禮堂,故其時臣實陪往,而史庫藏置件,則春秋館堂上,固陪往矣。上曰,皇壇奉安時,細仗鼓吹耶?尙魯曰,然矣。上曰,其時設役於何處耶?尙魯曰,惠民署矣。上曰,今番則頗不遠矣。傳曰,明日神座扆榻,奉安奉室時,禮官·壇所監董堂郞,俱以黑團領奉安,皇壇儀軌式,有詳略差誤處,亦令增修所堂上,奉安後奉審。上曰,神扆榻奉安奉室,則誰當爲之耶?尙魯曰,禮官當爲之矣。上曰,百聞不如一見,奉審時,卿等亦以時服以往,可也。尙魯曰,臣謹當奉敎矣。上曰,今番壇制,兵判眷眷爲之,而今則果改觀瞻矣。宰臣亦見之耶?明履曰,陪祭時,臣以外班,暫爲瞻望,而大抵今番壇制,果奐美矣。上曰,儀軌中草,相準考見耶?尙魯·明履曰,臣等已一一考閱無遺矣。上曰,今番壇役,戶判多勞矣。尙魯曰,文秀之筋力,非人人可及,一月奔走矣。光紹曰,此非筋力,有誠心故然矣。尙魯曰,今此皇壇增修儀陪進後,中草,似當依丁卯例洗草,而丁卯年,則臣忝在禮官,故仍爲承命,洗草於禮曹矣,今番洗草,則臣等諸會,奉行於增修所乎?上曰,今番中草,亦裹送于禮曹,使禮判,洗草於禮曹,可也。尙魯曰,中草中,有以御筆黃籤爲兩處,此紙則不可竝入於洗草中,何以爲之乎?上曰,黃籤,還爲內入,可也。明履曰,三皇竝禮,詢問於大臣時,傳敎中,隅字,承旨式書以又字,未知聖意從何隅字乎?上曰,予以又字呼之,而承旨以隅字書之矣。然隅字亦好,故仍置之矣。明履曰,觀其文勢,似是又字下敎,故敢達矣。傳曰,皇壇儀陪進仁政殿時,細仗鼓吹,陪進皇壇,禮官擧行,奉安史庫之件,春秋館堂郞擧行,竝依前例爲之。諸臣遂退出。
上在昌德宮。常參·經筵,以代理停。
藥房提調金尙魯,副提調鄭翬良,啓曰,伏未審夜來,聖體調攝若何?眩氣一向差勝乎?前劑入湯劑,已盡於昨日,且於筵中,以不可不診察之意,已有仰請。今日臣等,率諸御醫入診,詳察聖候,議定繼進當否爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則眩氣差愈後一樣。湯劑,尙有餘貼,再翌日入侍,宜矣。
大王大妃殿·中宮殿·賢嬪宮,藥房口傳問安。答曰,知道。
宋昌明達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相,持平李壽觀在外,掌令李壽德,持平金漢老,未肅拜。今日以監察茶時之意,敢達。令曰,知道。
南泰溫達曰,來五月初一日,輪對,取稟。令曰,停。
鄭翬良達曰,右副承旨朴師昌,同副承旨金時粲,今日竝不爲仕進,卽爲牌招,何如?令曰,依。
南泰溫達曰,今日神座扆榻奉安奉室時,禮官·壇所監董堂郞,俱以黑團領奉安事,命下矣。禮曹堂上,當爲進參,而判書柳儼未肅拜,參判朴弼均呈辭,參議兪最基在外,無進參之員。判書·參判,竝卽牌招,以爲推移進參之地,何如?令曰,依。
傳于南泰溫曰,大祭攝行之後,心猶憧憧于今,以予之氣,來到大祭,豈可必乎?永禧殿端午祭,當親行,以伸此心,其令儀曹擧行。
南泰溫,以弘文館言達曰,本館上番闕直,事甚未安。新除授修撰李奎采,卽爲牌招,以爲姑陞入直之地,何如?令曰,依。
又以禮曹言啓曰,來五月初五日,永禧殿端午〈祭〉親行時,王世子行亞獻禮,乃是禮文所載,而有難經夜將事,不敢循例稟行。何以爲之?敢稟。傳曰,置之。
又以禮曹言啓曰,永禧殿端午祭親行,出還宮時,王世子,闕門祗迎祗送之節,何以爲之?敢稟。傳曰,皆置之。
又以禮曹言啓曰,卽接明陵參奉所報,則今此端午祭享時,兩官不可不備員,而別檢洪吉輔陞六之代,急速變通云。莫重陵寢祭享,不可以假官參祀,別檢陞六之代,令該曹以在京無故人,卽速口傳差出,以爲備員參祀之地,何如?傳曰,允。
備忘記。入侍單字,命入元良,此豈稟於予者?雖昔日次對,靜攝中,自有例稟,況元良爲事之道,靜攝中豈敢稟乎?往者下敎之下政院,何又若是矇然下金時粲哉?
鄭翬良啓曰,今日次對頉稟。傳曰,後日次爲之。
注書朴師訥出六代,以李賢汲爲假注書。
南泰溫,以吏曹言啓曰,今此永禧殿端午祭親行時,執事皆以侍從塡差,時無職名人員。令該曹,依例口傳付軍職,以爲進參之地,何如?傳曰,允。
金時粲,以兵曹言達曰,今此永禧殿擧動時,本曹兩驛騎馬四十匹內,除病傷,各差備應把之數,無以推移。依前例,京畿驛馬,限十匹補把,以充不足之代事,知委於本道監司,何如?令曰,依。
副提學李鼎輔書。伏以臣待罪藩任,病情危篤,累上辭本,方切悶蹙矣,特蒙大朝慈覆之仁,曲許鞶帶之遞,臣自□生入脩門,旣爲天涯之羈鬼,病裏聞命,感淚如瀉,而館職除旨,繼下於此際,臣尤不勝惶霣之至。臣於昨年辭陛之日,猥荷大朝賜對,仍承文武可用者,搜訪登聞之敎,臣受命以來,旁蒐於列邑草野之間,詢問於原隰歷巡之時,或躬往而見之,或延攬而試之,僅得儒武中若干人。至若鍾城之前參奉韓夢麟,敦修孝友之行,深究性理之學,固守嚴堅,志操雅潔,敎誘後生,成就人才,門徒之登國庠者,至於七人。鏡城之前參奉李涵,卽故持平載亨之子也。爲人純實無僞,克紹其家庭之學,見識的確且有至行,此兩人,生於極北,其學行如是卓異,宜廁抄選之列,俾爲矜式之地。端川幼學金九鳴,早以能文之士,謝絶科業,結舍巖間,食淡攻苦,望重鄕黨。咸興之前參奉韓萬厚,家行篤至,以孝聞名,多讀聖賢之書,素稱操飭之士。幼學韓益相,本以幹局之才,智慮非常,虛老窮鄕,亦足爲惜。至於武士,則或有膂力戎技之超出者,瑣瑣不可盡記,而唯咸興之前虞侯韓址,以安川府院君卿之後孫,素閑兵書,諳鍊戎務,其身手才具,可以擢用。時任西北僉使南濟極,卽富寧之人,以向來登登磯偵探之勞,超資特除於本鎭,而臣到營後,山川險夷及南北烽燧,使之審察,且試於軍務等事,爲人精悍,頗有膽略。慶源之前僉使崔一衡,才局超凡,且有計慮,俱是難得之人也。臣旣蒙大朝臨軒之□□□不可違慢,願得北〈關〉千餘里,文武之可用者,豈止於此?而擇其名實最著者,敢此臨歸書陳。伏乞离明,恕其僭猥,特令該曹各別調用,以爲闡揚激勸之方,千萬幸甚。蓋北關卽聖祖肇基之地,朝家之待遇,非比尋常,而一道之內,爲□官者殆至十餘人,而銓曹全不檢用,見今無一仕宦者。其中□□抱冤□□之人,而僅出六品一座郵官郞署,則輒作□□鄕□死而止,恐非朝廷跡滯之道也。邸下代理之初,收錄遐方人才,亦爲急務,伏望特垂睿念,申飭選部,援例調用,以慰北關一路之心焉。臣無任云云。答曰,覽書具悉。書辭,依所陳,令該曹□□□□調用焉。
上在昌德宮。常參·經筵,以代理停。
下直,丹城縣監南圖逸,宜寧縣監李命祿,固城縣令李徵淳。
南泰溫達曰,明日常參,取稟。令曰,停。
金時粲達曰,大司憲沈錥,執義閔遇洙,掌令宋能相,持平李壽觀在外,掌令李壽德,持平金漢老陳書入達。今日以監察茶時之意,敢達。令曰,知道。
南泰溫達曰,右承旨鄭必寧,左副承旨宋昌明,今日不爲仕進,竝卽牌招,何如?令曰,依。
金時粲達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
南泰溫達曰,監察十三員內,二員呈辭在外,三員未署經,行公只是八員。今此端午祭,各陵殿及永禧殿親祭時,東西押班及本府入直,無推移之員。未署經人員,署前行公,何如?令曰,依。
吏曹口傳政事,以李明祚爲明陵別檢。
傳于金時粲曰,史官一員待命,騎馬三匹,卜馬二匹立之。
金時粲達曰,弘文提學徐宗伋,明日待開門牌招,端午帖出韻科次,何如?令曰,依。
金時粲達曰,今此永禧殿端午親祭祭文,提學當爲製進。藝文提學鄭羽良,待開門牌招,何如?令曰,依。
南泰溫,以侍講院言達曰,本院下番,連日姑陞入直,事甚未安。兼弼善趙載敏,由限已過,卽爲牌招入直,何如?令曰,依。
宋昌明,以兵曹言達曰,去四月朔各廳堂下武臣等試射,連因有故,今已逾月,不得爲之之意,敢達。令曰,知道。
金時粲,以刑曹言達曰,臣曹今方開坐矣。武藝別監金麗胄,大醉突入衙門,徵索休紙於書吏,書吏等,以法司文書,不可以休紙覓給之意言,咆哮作挐,少無顧忌,事係變怪,不可不嚴治。武藝別監金麗胄,囚禁科罪,何如?令曰,依。
掌令李壽德書曰,伏以臣於春間,忝叨臺職也。以會講時含默不言,致勤大朝嚴敎,至有特遞之命,追思至今,惶愧冞切。卽者掌憲新命,忽下於待罪郞署之日,驚惶感激,固當趨承之不暇,而區區情勢,終有所不自安者。且臣老父,素有痰癖之症,無常發作,寧日常少矣,又自昨夕,宿症添劇,見方委頓床席,氣息奄綿,臣以無兄弟獨身,左右扶將,決難暫時離捨。今於召牌之下,不敢坐違,謹此隨詣闕外,而顧此情理,實無一分供職之望,敢陳短章,自外徑歸。伏乞离明,俯察懇迫之微悃,特許鐫遞臣職名,俾便救護,以安私分,千萬幸甚。答曰,覽書具悉。爾其勿辭,救護焉。
持平金漢老書曰,伏以臣才疎識淺,百不猶人,而猥竊科第,待罪郞署,揆分不稱,尙切愧懼之忱矣,乃者柏府新命,遽下於千萬夢寐之外,臣手捧除書,惶愧交深,誠不知措躬之所也。夫臺閣爲任,不輕而重,上而匡救闕遺,下而糾劾官邪,如非骨鯁敢言之士,則不足以當此責也。況邸下代理之日,尤宜十分掄揀,以裨初政,而迺以如臣無似,苟然充擬,無所難愼,此豈不有歉於朝家綜核之政哉?揣量才分,萬無承膺之望。且臣老父,年已望八,疾病沈淹,客冬三朔,重經毒痢,入春以後,舊症尙未快祛,元氣漸至銷鑠,飮食全却,委頓床席。臣左右扶護,焦灼罔措,實無片時離側之勢,而牌召之下,不敢坐違,謹此隨詣闕外,陳情徑歸,伏乞离明,亟遞臣所帶之職,俾便救護,仍治臣慢蹇之罪,以肅朝綱,不勝幸甚。答曰,覽書具悉。爾其勿辭,救護父病焉。
上在昌德宮。常參·經筵,以代理停。
自巳時至酉時,日暈。
下直,穩城府使趙泰彦,楊根郡守金時敎,南平縣監金器大,英陽縣監朴好源,奉化縣監崔守成,上土僉使李夢臣。
藥房提調金尙魯,副提調鄭翬良啓曰,日氣蒸熱,伏未審此時,聖體調攝若何?湯劑餘貼,其已進御,而眩氣一向差勝乎?二昨問安之批,旣承再翌日入侍之敎,今日臣等,當率諸御醫趁早入診,詳察聖候,議定繼進當否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
金時粲達曰,卽伏見忠淸監司李日躋狀達,則以爲道內淸州地,有大小麥三穗兩岐之異,封進五莖,麥穗兩岐,雖見於古史,而未聞其上聞於朝廷。設使此麥,眞爲嘉瑞,此等之祥,元非聖世之所貴,則今此煩達,殊涉未安。忠淸監司李日躋推考警責,狀達及麥穗,還爲下送,何如?令曰,依。
南泰溫達曰,明日國忌齋戒,再明日正日,初五日永禧殿親祭正日相値。此三日常參,頉稟。令曰,知道。
金時粲達曰,大司憲沈錥,執義閔遇洙,掌令宋能相,持平李壽觀在外。掌令李壽德,持平金漢老受由。今日以監察茶時之意,敢達。令曰,知道。
宋昌明,以都摠府言達曰,副摠管申思冏,以能麽兒堂上,本廳坐起,晝仕出去之意,敢達。令曰,知道。
又以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
南泰溫,以弘文館言達曰,本館上番連日闕直,事甚未安。校理金善行,由限已過,卽爲牌招入直,何如?令曰,依。
鄭必寧,以弘文館言達曰,修撰趙雲逵,自鄕上來,卽爲牌招察任,何如?令曰,依。
鄭翬良啓曰,再明日永禧殿擧動時,何承旨留院乎?敢稟。傳曰,右副承旨留之。
又啓曰,再明日永禧殿擧動時,大駕入齋室後及祭罷後,大王大妃殿問安,何承旨進去乎?敢稟。傳曰,左副承旨進去。
南泰溫達曰,弘文館提學徐宗伋,牌不進推考徽旨,今方捧入,而端午帖出韻科次,事甚窘急,更爲牌招,何如?令曰,依。
以修撰李奎采,兼弼善趙載敏牌不進罷職令旨,令于鄭必寧曰,竝推考,徽旨捧入。
傳于宋昌明曰,侍衛及時刻單子,今日內修正以入。
備忘記,今下弓矢,穩城府使趙泰彦,上土僉使李夢臣處給送。傳于宋昌明
趙台命出使代,以姜必履爲事變假注書。
宋昌明達曰,事變假注書姜必履,時無職名,令該曹依例付軍職,冠帶常仕,何如?令曰,依。
鄭必寧,以吏曹言啓曰,今此宗廟·各陵端午祭,許多獻官,無以推移分排之路,不得已刑官通融塡差之意,敢啓。傳曰,知道。
宋昌明,以兵曹言達曰,再明日永禧殿擧動時,本曹郞廳,應頉在外,侍衛及各差備,無以推移備員。正郞·佐郞各一員有闕之代,令該曹,以在京無故人,卽爲口傳差出,以爲進參之地,何如?令曰,依。
吏曹口傳政事,以朴相德爲兵曹正郞,以朴師訥爲兵曹佐郞。
京畿監司金若魯狀達,楊州等官居,私奴金龍伊等燒死事,令于金時粲曰,燒死人等,令本道恤典擧行。
判決事李延德書。臣離違闕庭,奄及三載,病隨歲而轉深,心與貌而俱衰,蟄伏田廬,無復有當世之念矣,向者隷院新命,遽及於千萬意慮之外,而適當邸下代理之初,在臣分義,不敢息偃在家。擔曳病軀,寸寸前進,僅已祇謝於天陛,以伸延頸之忱,而第臣腰脅牽痛,脚部痿弱之症,已成十四年貞疾,昨秋以來,一倍添苦,庭戶之間,不得隨意行步,乍有運動,氣自促急,喘喘欲絶。蓋以年衰病久,不能與之相敵,不但臣自分爲癃廢之人,親知之見臣者,莫不爲之代悶,以此病狀,雖欲因仍蹲據於職次,其路無由。玆冒萬死敢將疾痛之呼,仰干睿聽,伏乞諒臣衰憊之已甚,疾病之難强,特許鐫遞臣所帶職名,因令選部,不復檢擬,俾臣得以歸依松楸,終其餘年,則實天地生成之澤也,不勝萬幸。臣有區區所懷,敢此附陳,惟离明之照察焉。臣聞帝王爲學之道,雖與韋布不同,而若其八歲以後,先之以小學之敎,以盡涵養之工,爲之根基,而十五歲以後,加意於格物致知之功,循序漸進於誠正修齊,以至於國治而天下平者,非有二道也。蓋天下之物,莫不有理,卽其理而窮其所當然,乃所謂格物也,知爲子而當孝,爲臣而當忠,爲父而當慈,爲君而當仁,是也。窮物之理,而明吾之知,乃所謂致知也。如爲子而盡子之道,謂之孝,爲臣而盡臣之道,謂之忠,爲父而盡父之道,謂之慈,爲君而盡君之道,謂之仁,眞知乎此而至於至善,是也。旣格其理,又致其知,使事物之在乎前者,瞭然於方寸之間,本末俱到,精粗畢照,吾心之全體大用,無不明焉,則自然意誠心正,而身以之修,家以之齊,國之治,天下之平,亦因此而措之耳。蓋自格物至修身,明德之事也。自齊家至平天下,新民之事也。明德·新民,皆盡其道,卽止至善之事也。大學之綱領條目,不過於此,而自古聖王,莫不以是而致治,盛德至善,非後世之所可及也。至於第十章,諄諄反覆乎生財疾徐,而末又以小人勿用終焉,其意深矣。上古之郅隆,末世之昏亂,倂勿說。漢之文帝,露臺惜百金之費,所幸愼夫人,衣不曳地,而其效,能致太倉之積,陳陳紅腐,百姓皆足,風流篤厚,庶幾三代之治。武帝有雄才大略,而土木征伐,用財如尾閭之泄,晩年天下虛耗,盜賊大起,若非輪臺一詔,幾不免亡秦之續。宣帝之尙刑法而退檢敎,前史譏之,而惟其得人爲盛,麟閣諸臣,匹美於方叔·召虎,其時之吏稱其職,民安其業,可以無愧於中興。宋之神宗,恥爲凡主,而專任王安石,創爲新法,流毒四海。其後章·蔡之徒,倡進沼述之說,以基亂亡之禍,三代以後用財之奢儉,任人之賢否,而國家之治忽,若是判焉。大學之垂戒後世,豈不信哉?伏惟邸下,睿質夙成,正養已久,德性必定靜矣,規模必弘遠矣,凡紛華波蕩之念,非所慮矣。聽理之暇,惟日孜孜於學問,而必以大學爲主,親近賢臣,從容講確,有疑斯問,有得斯行,使三綱領·八條目之旨,無不貫通。然後參之以六經之文,驗之以歷代之跡,會之於心,以應當世之務,則凡事之爲其所當爲,止於所當止者,皆得其當然之理,而百度惟貞,庶績咸熙,惟邸下之志,無不丕應矣。若夫財用,有國所重,念羲經傷財之戒,法魯論節用之訓,斥侈靡之習,崇儉約之風,三分一歲之入,用其二而留其一,使三年而餘一年之食,九年而餘三年之食,儲峙有裕,經費無闕,則設令國家不幸,而値數千里之水旱,疆域有意外之警,吾何憂哉?知人則哲,惟帝其難,目今朝廷,未聞有奸壬之世所共指者,而一種憸媚之人,難保其必無。聖明在上,雖不敢逞其胸臆,此已不可謂之吉士,而若使得志,安知病國而迷朝者,不出於其間耶?不可不知之明而辨之早也。伏願邸下,凡於廷臣登對敷奏之際,深察其人之賢邪是非,一一鑑別,黜陟惟允,不使小人得以間焉。且飭勵大臣,以得人爲務,不問其門地,惟賢惟才是求,苟知之,未嘗不薦,旣薦矣,未嘗不用,量能而授職,度才而任官,以卒聖王之極功焉。念臣所陳,不過掇拾於古人糟粕,倘蒙邸下,不以人廢言,由是講明而自得之。則以邸下明睿之資,踐履之篤,其所至,必有非臣言之所可及者,豈不盛哉?宗社幸甚,臣民幸甚。臣無任云云。答曰,覽書具悉。縷縷陳戒,言深懇切,余甚嘉尙,可不留念焉?爾其勿辭,調理察職。
幼學李宜柱,吏曹佐郞李敏坤,幼學李士貞·李士恒·李士詗·李士諒·李士尙·李邦俊·李邦完·李宜華·李宜英·李宜蓂·李·李溎·李淞·李邦爀·李邦炯·李邦煜·李邦熽·李邦協·李宜晩·李宜英·李宜楫·李宜樑·李宜蕃·李敏垕等書。伏以臣等之九代祖永膺大君敬孝公臣琰,卽我世宗莊獻大王第八別子也。大君之初配,春城府夫人海州鄭氏,贈左議政臣忠敬女也,後配,帶方府夫人礪山宋氏,贈左議政臣復元女也,俱載於刊行璿源譜略及本家世譜。臣等家乘,臣之八代祖淸風君臣源,初以副正,承襲封君,世奉不遷之祀,而但於大君祠位,只配宋氏,而鄭氏則不立主。臣等宗老,世傳以謂鄭氏之不立主,由於離貳之事,在光廟受禪之際,記籍分明,而臣等伏見英陵神道碑文,卽臣鄭麟趾所撰,有曰永膺,娶贈左議政鄭忠敬女。其後光廟十五年己丑,英陵遷厝誌文,卽臣李承召所撰,有曰永膺,娶贈左議政宋復元女,鄭氏則不書之。臣等於是,始知鄭氏之離貳見廢,實在於光廟之初,而臣等又獲見鄭氏刊行族譜家傳,則寧陽尉鄭悰,尙文宗大王一女敬惠公主。悰,卽忠敬之子,而大君初配鄭氏之兄也。悰當光廟之朝,與公主同竄光州,悰死後,公主始蒙放還京。悰於其時,罪名至重,乃與貴主,遠竄南陬,死而不還,則大君之不敢以鄭悰之妹,爲其配耦,絶婚斷恩,卽其勢然也。於是,益信英陵後誌之不書鄭氏,臣家私廟之不敢立主者,實由於是也乎?噫,世代寢遠,事蹟愈微,而揆之以勢,度之以理,則當此之時,義有所拘,恩不能全者,亦旣較然,而其爲匹婦之所冤枉,則千載之下,可使聽者流涕,況在臣等爲子孫之心乎?何幸聖明相傳,繼述罔愆,堯之未遑,舜畢擧之,則闡幽疏鬱,善無不褒,冤無所不伸。至我大朝,如錦城私義,漢南諸公子之次第賜諡,特給宴需者,德意洋溢,感激幽明,而惟此鄭氏之事,幽而莫闡,鬱而不疏,獨抱千古之冤,掩翳不揚者,特由臣等之疏於稽古,忽於追遠,不能早自一暴,是其不肖無狀之罪,無所逃於天地之間也。夫旣知鄭氏之爲大君元配,則私家立主,不必上聞,而第別子命婦之封爵,旣因國家之典禮,其廢之復之,實非臣等之所可擅便,故稽考事實,仰請睿慈。伏願邸下,俯察幽冤,特垂矜悶,命賜其舊號,又許其立主,一依當時諸公子之例,則是不特爲子孫之幸,豈不有光於聖德乎?臣等因此而更有所冒死仰陳者,臣等謹按大君,實有孝悌令德,世宗之所眷愛,前古無比,出入常置之輦內,常敎之曰,汝年十五以前,則呼我以爺孃,無進上云也。文宗,以大君,先王之所種愛,異於諸弟,撫恤尤至,四時衣服,皆令尙衣院掣給,又依先王之遺志,至傾內帑而賜之,等等殊恩異數,俱見於國朝寶鑑及大君碑誌中,臣等不敢一一猥煩,而第有一事之關係忒重,不敢不仰達。其在正統丙寅之冬,大君方十三歲,遘疾甚重,世宗,携而避方,之東之西,雪涕檢方,睫不夜交,膳不時進,閱月始瘳,宮中懽慶。光廟遂製屯亨詩三十三章,以志其喜,卽位之後,特命大提學臣崔恒,和進而序其端。今其序文,載於恒之文集中,其稱御製首一句曰,思昔屯艱終然亨,經綸大造獲骨肉,是其因心盛德之形諸歌詠者,不比尋常御撰,而惜其全篇見逸,不載於列聖御製中,遂使兩聖慈愛友于之情,湮滅不傳,晦昧莫徵,寧不可恨之甚乎?嗚呼,以聖祖如彼眷恤之心,豈不欲其子孫之永享福祿,與國家始終?而及今苗裔衰微,凡百未遑,以大君元配之追復舊號之爲事體之不容已者,而今乃竝與聖祖之遺章而堙沒無稱,則此不獨臣等私家之不幸,煌煌寶唾之不能爲臣工之所傳誦而感發者,此亦豈非聖朝之一闕事耶?伏願离明,特察臣等之懇,不由於爲私,竝加採納,俾先王之盛德益彰,臣等之私痛得伸焉。臣無任云云。答曰,覽書具悉。書辭,登對時,稟處。
己巳五月初二日辰時,上御崇文堂。藥房入診入侍時,提調金尙魯,副提調鄭翬良,假注書李尙允,記事官高裕·李齊顯,醫官金應三·玄起鵬·金壽煃·鄭文恒·許錭·方泰輿·鄭趾彦·金寶潤以次進伏訖。尙魯曰,日氣甚熱,聖體調攝若何?上曰,一樣矣。尙魯曰,眩氣,差勝後一樣乎?上曰,近間差勝矣。尙魯曰,湯劑今幾盡御矣。上曰,比日日氣漸熱,故二三貼進御後,間日服之矣。尙魯曰,丸劑尙未進御乎?上曰,尙在矣。尙魯曰,大王大妃殿氣候何如?上曰,差勝矣。王世子氣候何如?上曰,安過矣。尙魯曰,令醫官診候,何如?上曰,依爲之。應三診候後奏曰,脈候左右三部沈靜,右三部滑體,比常時少減,而度數則好矣。起鵬診候後奏曰,脈候左三部沈伏,右三部寸關滑體,雖不如常時,而大體度數調均矣。壽煃診候後奏曰,脈候左三部沈靜,右三部滑體,似不足矣。錭診候後奏曰,脈候左右三部度數調均矣。泰輿診候後奏曰,脈候左三部沈,右三部帶滑,而度數調均矣。趾彦診候後奏曰,脈候左右三部調均矣。寶潤診候後奏曰,脈候左右三部度數調均,而大體好矣。尙魯曰,今已畢診,議定湯劑何如?上曰,頃下觀勢爲之之敎,而近日引飮太過,生脈散加蔘作茶以飮,似好矣。應三曰,小人雖識昧技拙,不足比數,而仰驗聖候之日不淺,故自不無一得之賤見,而其素欲效愚者,補中益氣湯及六味湯之屬矣。上曰,予氣,予自知之,而亦有思量者,若此之屬,以待有用之日,可也。應三曰,湯劑停止,今已多日,且値暑月,生脈散,及今緊劑,而若蔘料,則不宜加減矣。壽煃曰,盛暑不遠,益氣湯停止,則丸劑尤當進御矣。起鵬曰,生脈散則實爲當劑,而陳皮有淸補之功,加陳皮以御,似好矣。錭曰,聖體膈間,常有痰候,當此夏節,生脈散不宜連進。引飮之候,決是津液不足之致,八味元間間進御,極好矣。泰輿曰,當此寶算漸高之日,丸劑尤宜連御矣。趾彦曰,八味元,滋補下焦之劑,於引飮,尤易收效矣。寶潤曰,生脈散雖利於引飮,有妨於痰候,丸劑極好矣。尙魯曰,丸劑收效甚遠,而醫官之見旣如此,則加意連進,區區至祝矣。翬良曰,姑捨醫理,旣知其大益於聖躬,則何不加意進御乎?上曰,今番則第當試服矣。尙魯曰,臣誠惶恐,而臣等前日,亦承進御之敎,其後多不進御矣,今番則卽爲進御,千萬伏望。上曰,予心方有憧憧者,今日則果難服矣。尙魯曰,今番親享,過勞聖體,故不知不覺之中,必多傷損之節。而眩候往來,未必不由於是,下情憂悶,不可形達,而又伏聞永禧殿親享之命,臣心尤不勝悶迫矣。目今日氣無異盛暑,徹夜將事,必致大段傷損,而緣臣誠淺言拙,不能上回天心,則臣罪尤萬萬矣。臣自聞此敎,卽欲求對,與副提調相議,而今日入侍,欲爲陳懇,故姑停求對,耐過一日,而中心煎迫則深矣。聖體若不至大段傷損之事,則雖臣等,豈不欲仰體聖心,如戒承奉乎?翬良曰,臣等固知聖意之決定,而實有所萬萬憂悶者,故如是仰達,伏望更加三思焉。上曰,予之神氣,今無可言,而獨於祀典,有所寓心,則誠有差勝之道。相箚批旨,有莫重事云者,卽指此而言也。頃日壇享時,初不料無事禮畢,而過祀後,亦無致憊者焉,此可怪矣。尙魯曰,成命之下,如不得徼還,則只行獻酌禮而還駕,似好矣。固不愈於徹夜將事乎?上曰,予於欲暑未暑之時,甚難勞攘,直當盛暑,則反有所無難者,徹夜將事,有何難哉?予於祀典,不知勞瘁矣。且予於秋享,未必其親行,故今番壇享後,卽有是命,而且以予誠淺,何能致美於壇制也?顧欲仰體陟降事大之誠,而今則壇享已畢,卽欲享禮於眞殿,則於忠於孝,少伸其爲臣爲子之道,此實義起之當然,人情之所不得已也。尙魯曰,下敎若此,臣誠惶恐矣。臣不敢以未然事煩陳,而太廟將事,尤有所難焉者,秋享,決不可親行矣。上曰,秋享尤易親行矣。尙魯·翬良曰,漸當極熱,臣等決不可遵奉矣。上曰,卿等旣如是爭執,秋享則予當許其攝行矣。尙魯曰,聖敎至此,臣不勝萬幸矣。上曰,今以壇制觀之,靈城之殫力可知,而其爲人多周通,亦有顚倒用人之術矣。上曰,太廟祭器,戶判竝欲修補,此是矣。尙魯曰,誠如聖敎矣。尙魯曰,醫官·譯官輩,各有所重,而近來多不錄用,此誠慨然矣。上曰,所達誠是,譯官則尤有所重矣。尙魯曰,臣於都政後,卽當奉命北下,而連値國家有事,尙未發行矣。今則夏節漸深,草樹茂密,嶺阨形便,無以看審。聞北來人所傳,則皆言其如此,待秋下去似無妨,而事係往役,不可不稟旨擧行,故敢達。上曰,此非時急之事,依爲之。尙魯曰,北行時,禮曹印信一顆及軍官二員,依例帶去,何如?上曰,依爲之。出擧條上曰,太廟有鼎匕耶?尙魯曰,頃日問守僕,則無之云矣。上曰,匕制,頃日尹光紹有所云云矣。仍傳曰,薦俎肉,升于鼎實于匣時,用匕,載在禮文。而今聞其無制置云,壇廟社一體制置事,分付該曹。孔子所愼,齋也,而禮云齋明盛服,祀典之重,莫先於祭器,而其甚疎忽,心常慨然。祭器今方修補,而頃日奉審太廟,祭器藏置,其涉不敬矣。今番壇所藏置祭器,於禮允當,廟社祭器,一依此例擧行事,分付度支及本署。湯劑停止,加減生脈散,二日次五貼式劑入事。出榻敎諸臣遂退出。
上在昌德宮。常參·經筵,以代理停。
金時粲達曰,大司憲沈錥,執義閔遇洙,掌令宋能相,持平李壽觀在外,掌令李壽德,持平金漢老受由。今日以監察茶時之意,敢達。令曰,知道。
傳于朴師昌曰,慈殿衣襨次進上,當入尙衣院及工曹進上單子,今日內踏下之意,分付該院該曹。
南泰溫達曰,明日擧動時,兩司無侍臣進參之員。除在外外,未肅拜人員,竝待開門牌招,以爲進參之地,何如?令曰,依。
又以禮曹言啓曰,初五日端午進上物膳,同日待開門當爲監進,而上年端午,永禧殿親祭相値,大王大妃殿進上物膳,則因傳敎,當日先爲監進,大殿·中宮殿進上物膳,則還宮後監進矣。今番則何以爲之乎?敢稟。傳曰,依上年例擧行。
上在永禧殿齋室。常參·經筵,以代理停。
卯時,日下有左戟。
大駕入齋室後,王世子遣宮官問安。答曰,知道。
大王大妃殿,遣承旨問安。答曰,知道。
政院·玉堂·藥房口傳問安。答曰,知道。
殿內奉審後,政院·玉堂·藥房口傳問安。答曰,知道。
宋昌明啓曰,內乘來言捲簾,取稟。傳曰,捲三面。
南泰溫啓曰,禮貌官來言,百官稟旨取次。傳曰,知道。
宋昌明啓曰,小臣,大王大妃殿,問安進去,下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
又啓曰,宣傳官來言,雨勢如此,蛟龍旗雨具,取稟。傳曰,知道。
又啓曰,訓鍊都監知彀官,禁軍陣敎鍊官,御營廳敎鍊官,禁衛營敎鍊官來言,日暮後懸燈,人定後刁斗,天明落燈云矣,敢啓。傳曰,知道。
傳于鄭必寧曰,百官軍兵雨具。
宋昌明,以兵曹言啓曰,在前經宿擧動時,大內巡檢等事,使入直兵曹都摠府堂上,各別申飭,累次巡檢事,例爲啓稟,分付矣。今亦依此擧行之意,敢啓。傳曰,知道。
己巳五月初四日辰時,永禧殿端午親祭擧動時,都承旨鄭翬良,左承旨南泰溫,右承旨鄭必寧,左副承旨宋昌明,右副承旨朴師昌,同副承旨金時粲,假注書李尙允·李賢汲,記事官高裕·李齊顯以次入侍。上具遠遊冠·御絳紗袍,出自仁政門,駕至永禧殿,下輦乘輿。兵曹判書金尙魯,都承旨鄭翬良進曰,明日初獻後,暫入小次,以爲調息之道,何如?上曰,明日當觀勢爲之矣。上入御小次。上出就板位,行望廟禮。上奉審殿內,至第四室,俯伏流涕者久之。上還御齋室。
上在昌德宮。常參·經筵,以代理停。
巳時,日暈。
親祭罷後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
王世子,遣宮官問安。答曰,知道。
大王大妃殿,遣承旨問安。答曰,知道。
金時粲啓曰,內乘來言捲簾,取稟。傳曰,捲三面。
主第歷臨後,王世子,遣宮官問安。答曰,知道。
政院·玉堂·藥房口傳問安。答曰,知道。
朴師昌達曰,備邊司郞廳來言,今日賓廳坐起日次,而動駕相値,頉稟。令曰,知道。
又達曰,明日常參,取稟。令曰,停。
宋昌明啓曰,訓鍊都監知彀官,禁軍陣敎鍊官,御營廳敎鍊官,禁衛營敎鍊官來言,日暮後懸燈云矣,敢啓。傳曰,知道。
還宮後,政院·玉堂·藥房口傳問安。答曰,知道。
金時粲達曰,校理金善行,以其親病陳書徑出,原書,以親祭正日,纔已退却矣,所當直捧禁推徽旨,而此與無端徑出有異,推考警責,何如?令曰,依。
傳于南泰溫曰,前後鼓吹,陳而不作。
傳于南泰溫曰,禮房承旨·兵判同爲入侍。
傳于宋昌明曰,諸司預備。
政院啓曰,近日聖候,連在靜攝之中,而適當天中之節,欲伸無窮之孝思,眞殿徹曉將事,冒暑勞動,已不勝其焦憂之忱,而今又歷臨主第,撫念疚傷。其所受損於不知不覺之中者,勢所不至,而當此蒸炎,久住湫溢之地,日勢向暮,尙無回鑾之命,臣等徊徨悶鬱,不知所出。玆敢不避煩猥,瀝懇陳請,伏乞聖明,卽速還宮,以副群下之望,惶恐敢啓。無批旨還下
己巳五月初五日五更一點,永禧殿端午親祭時,都承旨鄭翬良,左承旨南泰溫,右承旨鄭必寧,左副承旨宋昌明,右副承旨朴師昌,同副承旨金時粲,假注書李尙允·李賢汲,記事官高裕·李齊顯以次入侍。上具冠服入殿內,行初獻禮,一如儀注。上入東庭幄次,禮畢。上入御齋室。
己巳五月初五日卯時,上御永禧殿齋室。兵曹判書,禮房承旨入侍時,兵曹判書金尙魯,禮房承旨南泰溫,假注書李賢汲,記事官高裕·李齊顯以次進伏。尙魯曰,徹曉將事之餘,聖體若何?上曰,頃拜皇壇三聖,今拜眞殿四聖,數月之內,得行事君事先之禮,予心感幸,一倍矣。泰溫曰,昨夜頗有雨意,至曉將事之際,天色昭朗,莫非聖孝攸感矣。上曰,注書出去,招入宣傳官一人。臣賢汲,承命趨出,偕宣傳官以入。上曰,宣傳官持標信,回駕時,歷入主第事,分付于軍門。尙魯曰,前後廂排立,何以爲之?上曰,依前爲之。尙魯曰,今日日氣蒸熱,午後則似尤甚矣。歷入主第,或値日晩,則其在調攝之道,竊不勝悶迫,故敢達。上曰,主家練祀旣過,祥期又近,其在情理,可不歷入乎?卿之所達,當念矣。諸臣以次退出。
辰時,上自永禧殿回駕,歷入主第。酉時,還宮。
右副達曰,兵曹郞廳來言,闕內各處,入直軍士,晝巡檢云矣,敢達。令曰,知道。又達曰,都摠府郞廳來言,闕內各處,入直軍兵,晝巡檢云矣,敢達。令曰,知道。又達曰,兵曹郞廳來言,闕內各處,入直軍士,夜巡檢云矣,敢達。令曰,知道。又達曰,都摠府郞廳來言,闕內各處,入直軍兵,夜巡檢云矣,敢達。令曰,知道。
上在昌德宮。常參·經筵,以代理停。
金時粲達曰,大司憲沈錥,執義閔遇洙,掌令宋能相,持平李壽觀在外,掌令李壽德,持平金漢老呈辭。今日以監察茶時之意,敢達。令曰,知道。
又達曰,常參,頉稟。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,右副承旨朴師昌啓曰,伏未審夜來,聖體若何?冒炎動駕,徹曉將事,歷臨主第,侵昏還宮,調攝之節,不瑕有損乎?大王大妃殿氣候何如?臣等不任區區伏慮,敢來問安。答曰,知道。以伸情禮,少舒此心,時雨下之,於民深幸。慈殿氣候差勝後一樣。予則一樣矣。
傳于金時粲曰,注書一員待命,騎馬三匹,卜馬二匹立之。
金時粲,以侍講院言達曰,本院下番姑陞,今幾一旬,事體極爲未安。兼弼善趙載敏,旣有只推之令,更卽牌招入直,何如?令曰,依。
又以侍講院言達曰,本院司書金陽澤,連日姑陞入直矣,以身病,陳書受由出去,上番他無推移之員,而說書尹東星,自鄕纔已入來云,卽爲牌招入直,何如?令曰,依。
又以備邊司言達曰,各樣還上·軍餉畢捧狀達,今始達下,而畢捧磨勘,例於春等爲之,故過春等,則道臣從重推考,都會官直捧拿推事,曾有定式矣。今此忠淸道各樣軍餉還上磨勘,乃在於春等已過之後,當依事目處之。該道道臣,從重推考,當該都會官,令本道現告後,拿處,何如?令曰,依。
又以備邊司言達曰,軍餉未捧守令,居末拿問,居二決杖,居三推考,還上未捧守令,居末決杖,居二推考事,自前定式矣,卽見京畿前監司洪鳳漢申本,則新還上軍餉,皆已準捧,而舊還上四分一,多有未捧之邑。其中陽川縣令申鎭夏,爲居末,豐德府使李鐽,爲居二。舊軍餉,只有喬桐·通津,而通津則依分數捧上,喬桐則分數內,有未捧之數矣。本府未捧,皆在於流亡絶戶,指徵無處,許多舊逋,依分數準捧,其勢末由,論以居末,用以常例,恐不無可冤之端。令廟堂,稟令,分付爲請矣。舊還未捧居末居二,竝依定式施行。舊軍餉未準捧,只有喬桐一邑,而府使,係是統禦使例兼,則不可施以決杖之典。續大典,有應決杖者是二品,只罷其職之文,當該府使金潤,依續典罷職,何如?令曰,依。
又以備邊司言達曰,元還上未捧守令,居末決杖,居二推考事,曾有定式矣。取考江原監司洪鳳祚還上未捧申本,則舊還上江陵府使柳綎,爲居末,金城縣令南鶴宗,爲居二。竝依定式施行,而柳綎,曾經二品實職,依續典罷職,何如?令曰,依。
又以義禁府言達曰,時囚罪人李福海,遭父喪,依法典限成服,稟達保放矣,已過成服云,還囚之意,敢達。令曰,知道。
又以義禁府言達曰,昆陽前郡守李薰,軍保兒弱充定,爲一名,而依續大典名簿條,加年九人以下杖八十之律,決杖次旣已拿囚矣。大典恤囚條,極熱時,事干綱常·贓盜外,其餘杖一百以下,竝收贖云。今此李薰,依法典杖八十收贖後,放送,何如?令曰,依。
以江原監司洪鳳祚狀達,旌善等官居校生李七建子已點等,渰死·燒死·嚂死事,傳于朴師昌曰,渰死·燒死·嚂死人等,令本道恤典擧行。
以慶尙監司閔百祥狀達,玄風等官居工曹匠洪孟達妻校婢助是等,燒死·渰死事,令于朴師昌曰,燒死·渰死人等,令本道恤典擧行。
以忠淸監司李日躋狀達,戶曹參判李匡世,病重上去不得事,令于朴師昌曰,俟少愈間上來事,回諭。
都承旨鄭翬良書曰,伏以臣素有關格奇疾,少有勞動,必致添劇,夙夜之任,本非所堪,而嚴畏義分,未敢言私,黽勉供劇,今已經月。昨者陪扈罷歸之際,猝然中暑,因成急癨,嘔瀉兼發,寒熱交戰,癖氣乘虛,因以衝膈,多試藥物,痛勢愈劇,卽此危苦之形,實有死生之慮,今日藥院問安,終不得自力進參,病裏惶隕,無所措躬。玆將疾痛之呼,兼伸請譴之章,伏乞睿慈,亟遞臣職,俾尋生路,仍勘臣罪,以肅朝綱,不勝幸甚。答曰,覽書具悉。卿其勿辭,調理察職。
司書金陽澤書曰,伏以臣素以積塊必死之疾,兼有吐血難醫之症,每値夏節,輒多發作,而當此离筵勤講之日,職忝宮僚,不敢言私,力疾就直,今幾一旬矣。病情挾暑添苦,長時呻吟,每於筵退之際,虛汗似沐,喘息急促,殆不能收拾,而昨夕中暑,脫着失宜,重添感冒,頭疼而胸膈痞塞,火升而癖氣衝亘,喉間漉漉,吐血滿壺,氣息澌苶,殆將昏窒。今日書筵,末由入侍,至煩頉稟,病裏惶隕,如負大何,玆敢疾聲仰籲,伏乞睿慈,俯賜矜諒,亟遞臣職,俾得以退歸調治,保延危喘,不勝幸甚。答曰,覽書具悉。爾其勿辭,調理察職。
全羅監司韓翼謩書曰,伏以無似賤臣,濫叨藩寄,畢竟所遭,極爲非常,揆以廉隅,參以事體,有不敢自掩,不得已陳書自劾,惟日俟嚴誅之遄下,不自意,批旨分外優隆,諭之以此何若是?勿辭察任,臣奉讀以還,感激惶懍,措躬無地。此際得見朴盛源對擧書本,信口噴薄,隨意操縱,始則曰,奴與非奴,營錢與稅錢,初不擧論,有若朴枝昌被杖,專由於犯馬一事,初不關臣身者然,而旋復曰,驛馬駄錢,渠所自服而不諱。終又結之曰,適値科行,見之者多,營奴駄錢之事,恐難自掩,爲此自明之擧,一節深於一節,直驅之於貪婪不法之科。臣之罪到此尤難掩,而更添以私載驛馬之一案矣,人之爲言,胡至此極?臣自有此事以來,羞愧迫切,有若蒙不潔而求沐,擠坎窞而思出,深恐此生,無以自白其本情。何幸大朝,曲軫此滓穢之賤,不欲置黯黮之科,特命有司,嚴査枝昌,臣仰沐恩私,俯怵危悰,中心感刻,自不覺涕淚之被面。卽者枝昌供出,臣之情事,宜若可以少暴,而第念行査事重,雖參互文跡,詳細究覈,惟恐失實。今者不然,只憑枝昌之單辭,以爲斷案,仰惟天地之仁,無物不容,山藪之度,有疾必藏,不使深加究竟,姑欲以此出場,包容廣大之德,孰不欽仰?而若臣情罪,實在於半白半黑,似無似有之地矣。今之議者,若曰枝昌,不過某之私人,無證據之一言,何足爲信案云爾?則臣雖有喙三尺,無以自明,其心愧恥,亦當如何?今此罪名,箚着於臣身者,實在於使家奴駄送營錢於驛馬也。枝昌之爲奴與否,考之帳籍,可以立決,有驛馬則有草料,沿路邑驛,邑驛簿籍,一番取見,亦可明辨。更以枝昌,果爲稅監與否,査問於古群山浦民船漢,亦可得實,如使枝昌,果非臣奴而眞爲稅監,則錢物主客,亦庶幾可明矣。如是詳査,一有如言者之言,盛源被譴,臣之倖免,俱豈不有歉於聖朝綜核之政?而從今以後,雖有大貪猾甚不法者,何所懲畏?人孰肯爲國家言之者?伏願邸下,俯念玆事關係之甚重,亟令該曹將此數事,逐段鉤覈,使家奴駄送營錢於驛馬,果如人言,施之以當律,一以振法綱,一以嚴贓汚,事實若或有不然者,臣亦庶可以免矣,不勝千萬祈祝焉。盛源書種種臚列,無非指摘人心術之隱微,有非常情所可及者。然此係臣一身之私,都不關於國家法紀,則臣輒引以爲罪,不暇呶呶焉,以若所遭,決不可一日抗顔於按察之任,不待臣縷陳,离明亦必俯燭。更乞毋待査事之畢,亟命鐫削臣職名,以重藩體,以安私分,不勝幸甚。答曰,覽書具悉。卿其勿辭察任。
令咸鏡監司鄭益河書。王世子若曰,河山遠而藩宣之責專,鎖鑰嚴而鎭撫之權重,必得如詩之元老,克壯厥猷,必得如易之丈人,以修其武,然後戎虜氣懾,宗國勢尊。惟卿,以剛方之姿,有敏達之識,臨事果敢而副之以材能,綜物精深而濟之以智慮。蘭臺珥筆,譽獨擅於明廷,玉署橫經,望益隆於邇列,肆特荷於上眷,而歷試於外庸。分虎符而鎭龍灣之城,威慴乎殊俗,建豹纛而巡鷄林之野,化服乎頑民。度量之弘,足以包容仇怨,膽力之大,足以撑持艱危。遂長憲司,仍贊樞局,當聖上勵精之日,置之知申,自眇躬聽政以來,敎我國子。范希文,蘊經濟之略,固知簡在淵衷,寇箂公,抱文武之才,何待名登岳薦?永惟北方一域,東國重藩,白山嵯峨,關坊接鐵嶺之阨,黑江洶涌,境落連金國之墟。粵在昭敬王盛時,乃有文淸公作伯,絃歌靜畫戟之下,緩帶而輕裘,威令肅穹廬之中。偃旗而息鼓,迺者典刑已遠,風俗累移,文敎寢衰而庠序遂廢,武力亦弛而樓櫓不修。秋蔘·冬貂,姦民犯禁者相屬,玄髮·縞布,汚吏封己者居多,不有方岳之威明,孰察州部之貪虐?攬轡之餘風未泯,固多舊民之懷范公,茇棠之遺愛猶存,庶見賢孫之纘召伯。玆授卿以咸鏡道觀察使兼兵馬水軍節度使巡察使咸興府尹。卿其祇服明訓,往展遠謀,患生於不虞。宜謹戎亭之備禦,戒存於姑息,無忽關市之禁防。繕壕堞而練甲兵,必思邊圉之永固,振紀綱而明黜陟,必思方維之克綏,迨玆昇平之時,亟施懷柔之策。於戲,恐余不克負荷,莫效代理之功,嘉卿旣老經營,無愧平生之學,尙戒宴樂之習,勉體憂勤之心。故玆令示,想宜知悉。弘文館應敎知製敎黃景源製進
上在昌德宮。常參·經筵,以代理停。
仁祖大王忌辰齋戒。
夜一更,月暈。
大王大妃殿·中宮殿·賢嬪宮,藥房口傳問安。答曰,知道。
金時粲達曰,大司憲沈錥,執義閔遇洙,掌令宋能相,持平李壽觀在外,掌令李壽德,持平金漢老呈辭。今日以監察茶時之意,敢達。令曰,知道。
又達曰,說書尹東星牌招事依下,而今已夜深,故待明朝出牌之意,敢達。令曰,知道。
藥房提調金尙魯,同副承旨金時粲啓曰,喜雨終夕,伏未審夜來,聖體調攝若何?生脈散連爲進御乎?雖有二日次劑入之敎,而當此暑炎,纔經動駕,今日臣等,不可不率諸御醫入診,詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
鄭必寧,以弘文館言達曰,本館上番校理金善行,以其親病陳書徑出,上番闕直,事體未安。應敎一員未差,副應敎金尙喆,呈辭入達,校理尹東度,副校理林錫憲,受由在外,副校理徐志修,以兼司書入直春坊。副校理徐志修,卽爲牌招入直,何如?令曰,依。
又以侍講院言達曰,本院實兼官十員內,輔德鄭實,文學韓光肇,兼文學尹東度,兼說書黃仁儉,俱在外,兼輔德·弼善未差,兼弼善趙載敏,牌不進令旨未下,司書金陽澤,陳書受由,兼司書徐志修,入直玉堂,院中只有說書臣東星,非但番次之苟簡,當此逐日再講之時,講官之不備,事體誠甚未安。在前如此之時,在外人員,亦多有變通之例。令政院稟旨,變通與未差之代,一體差出,仍卽牌招察任,何如?令曰,依。
以兼弼善趙載敏牌不進罷職令旨,令于鄭必寧曰,推考徽旨捧入。
己巳五月初七日辰時,上御崇文堂。藥房入診入侍時,提調金尙魯,同副承旨金時粲,假注書李尙允,記事官高裕·李齊顯,醫官金應三·玄起鵬·鄭文恒·許錭·方泰輿·鄭東羽·柳徵瑞以次進伏。尙魯曰,冒暑動駕多勞,聖體調攝之候,復若何?上曰,爲心之所欲爲,則不知其勞矣。尙魯曰,動駕後,眩候不知往來乎?上曰,今姑一樣矣。尙魯曰,前劑入生脈散,連爲進御乎?上曰,間進矣。大王大妃殿氣候何如?上曰,差勝矣。王世子氣候何如?上曰,安過矣。令醫官診候何如?上曰,依爲之。應三診候後奏曰,脈候左三部安靜,而度數調均,右三部寸關滑體微不足,而大體好矣。起鵬診候後奏曰,脈候左三部安靜,右三部寸關滑體不足矣。壽煃診候後奏曰,脈候左三部微帶數,右三部調均矣。錭診候後奏曰,脈候左右三部微帶數,而大體調均矣。泰輿診候後奏曰,脈候左右三部度數調均矣。東羽診候後奏曰,脈候左右三部皆調均矣。徵瑞診候後奏曰,脈候左右三部調均矣。尙魯曰,畢診矣。生脈散更議劑進何如?上曰,予之神氣一樣矣。生脈散姑勿更議。尙魯曰,丸劑其已進御乎?上曰,未果矣。尙魯曰,日氣漸當盛暑,及今進御,千萬伏望。上曰,當依爲耳。尙魯曰,藥院批旨,亦有下敎,而還駕後雨乃大霔,誠爲萬幸。上曰,民事可幸,而可謂知時之雨矣。時粲曰,冒暑動駕,必致傷損之節,而脈候一樣矣,臣不勝萬幸之至。上曰,心有所係,則氣隨而勝矣。尙魯曰,臣有區區所懷,敢此仰達矣。鞫獄體重,而一向滯囚,誠爲可悶矣。上曰,今日連有事故,不得爲之,而召大臣講定之後,可以爲之。卿意此獄,以爲如何?尙魯曰,臣則不見文案,何敢妄陳?而似無眞贓矣。上曰,文案俱在,而獄不可不愼。眞殿享祀前,欲爲收殺,使儒臣進講,而姑爲致暮矣,其日不免曳白矣。第獄情,不可以一段承款而取信,此獄似有隱微處矣。尙魯曰,求生於必死之中,猶有冤枉之橫罹,必求其可生之路,而終不可得,則以法斷獄,亦未晩也。上曰,如是然後可以洽然,不然,終有所如何心矣。時粲曰,以文案觀之,則狼藉矣。上曰,承宣,似以史官後初入矣。時粲曰,臣以史官入侍,十四年後今始登筵,其間以試官一二次入侍,而筵席則初登矣。上曰,然矣。昨日動駕時,始見承宣矣。其君鬚玄時所使,而至皓而乃見之。尙魯曰,史官後初入侍,其亦貴矣。俄在於藥院,承宣,以爲入政院一旬餘,而尙未得入侍云,故臣以爲久在於此,可以頻得入侍,須以鍊熟爲期,而久行可矣。上曰,爲仙源直孫耶?時粲曰,直孫而爲支派矣。上曰,與金善行,爲幾寸親耶?時粲曰,十三寸矣。上曰,同姓之爲十三寸,甚易而亦不遠矣。尙魯曰,同姓之親,暫爲十寸,十寸誠不遠矣。傳曰,來月初七日,當親傳香于宣政殿,其令儀曹擧行,獻官以下,亦令擇差。諸臣遂退出。
上在昌德宮。常參·經筵,以代理停。
仁祖大王忌辰。
南泰溫達曰,兼弼善趙載敏牌招事依下,而闕門已閉,待明朝出牌之意,敢達。令曰,知道。
金時粲達曰,來十一日輪對,取稟。令曰,停。
宋昌明,以都摠府言啓曰,今日入直,內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,壇儀重修時判書金尙魯,行司直趙明履,前承旨尹光紹,各熟馬一匹賜給,畫員·寫字官·員役·工匠,令該曹米布題給。
傳于南泰溫曰,寫字官以下,單子啓下後,該曹可以擧行,卽爲修入。
南泰溫,以侍講院言達曰,本院上番連日闕直,事甚未安。兼弼善趙載敏,旣有只推之令,卽爲牌招入直,何如?令曰,依。
上在昌德宮。常參·經筵,以代理停。
太宗大王忌辰齋戒。
初昏,流星出天中淡雲間,入東方天際,狀如鉢,尾長四五尺許,色赤。夜一更,月暈。
朴師昌達曰,大司憲沈錥,執義閔遇洙,掌令宋能相在外,掌令李壽德,持平金漢老呈辭,持平李壽觀未肅拜。今日以監察茶時之意,敢達。令曰,知道。
鄭必寧達曰,卽者兼弼善趙載敏,以其親病陳書經出,原書,以國忌齊戒,才已退却矣。所當直捧禁推徽旨,而此與無端徑出有異,推考警責,何如?令曰,依。
傳于南泰溫曰,入直注書一員待命,騎馬三匹立之。
又傳曰,奉常都提調入來。
傳于朴師昌曰,戶判使之入來。
朴師昌啓曰,戶曹判書朴文秀,依下敎來待矣。
傳于金時粲曰,儒臣,持政訓入侍。
南泰溫啓曰,奉常都提調金在魯,依下敎來待矣。傳曰,大臣·戶判詣閤,儒臣及春坊官員,同爲入侍。
己巳五月初九日未時,上御歡慶殿。奉常提調,戶曹判書,儒臣及春坊官員,同爲引見入侍時,奉常都提調金在魯戶曹判書朴文秀,同副承旨金時粲,校理徐志修,修撰趙雲逵,說書尹東星,假注書李尙允,記事官高裕·李齊顯以次進伏。東宮已侍坐矣。在魯曰,好雨斯霈,日氣蒸熱,聖體調攝若何?上曰,一樣矣。雨下趁時,民事多幸矣。在魯曰,大王大妃殿氣候何如?上曰,咳候已差愈,而其他聖候一樣矣。上曰,過國忌後,當召入卿等,故今以奉常提調命召矣。仍下敎曰,戶判進伏。文秀前伏。上曰,今番皇壇祭器藏置之道,果得便宜,太廟祭器,依此爲之,則甚好矣。頃聞太廟祭器,則藏儲於東翼室,而無欌架之屬,殊涉不敬,今番修改後,俾無此弊矣。文秀曰,臣伏承日前下敎之後,卽當率諸郞,躬往太廟,一一奉審,磨鍊其容入,而一經筵稟後可以爲之,故以此請對,亦涉重大,尙未果焉。成命之下,如是稽滯,臣不勝惶恐之至。上曰,帝王家祀典,致潔之道甚難,反不如閭巷士大夫主婦,率其婢子,親自檢察,極其蠲精矣。庚子以後,慈聖,於祀典,致臻謹恪,務令蠲潔,故奉常寺祭物,亦大勝於前。是知嚴法而繩下,不如誠格而御衆,捶楚而責人,不如自我而盡心,上行下效,其理捊捷。大學衍義,元良必不知,而鬱鬯蕭焫,求諸陰求諸陽之道也。予於祀典,誠意甚淺,幾年將事,不見其所爲齋者,若有其誠,寧有不見之理?若無其理,古人豈欺予哉?祝幣毛血,同燎於坎,臭甚不佳,此亦禮文耶?在魯曰,禮文所載,本無同燎之語矣。上曰,然耶?仍下敎東宮曰,皇壇序文,亦已言之,而汝欲見所爲齋者,則純一其誠心,可也。文秀曰,近來貢物之弊甚多,今以尊所床言之,裹布而加唐朱紅漆,則物力,誠難支矣。上曰,裹布無義矣。仍傳曰,凡祭床,太廟自有定制,而壇殿唐朱紅漆用裹布,無意義。此後壇殿內祭床,則依前唐朱紅漆,而除裹布,壇殿外樽床以下,竝常朱紅漆,陵寢祭床,樽所阿架床漆,依前,而若裹布,亦除之,其餘竝常朱紅漆,致美乎黻冕,所以稱大禹廟殿若此,而況他乎?此後勿論宴床,凡床卓,前以倭朱紅者竝除布,以唐朱紅事,定式施行。鼎匕,廟殿各九箇,壇社各三箇,漆以濃淡。廟社殿諸祭用床卓及床巾,依其數造置修補,而臨時進排,則一倂除之事,分付。文秀曰,太廟一位,封進沈香一兩二錢,而毓祥廟親臨時,則一次進排十三兩矣。當初封進時,適有十三兩,故盡爲封進,仍以爲例云,若盡用於親臨時,則事當依前擧行,而伏聞不無中間減數之弊,然則不可不詳知而擧行,故敢此仰達。上曰,一兩二錢封進,可也。出擧條文秀曰,闕內諸處修補,極其浩大,木鐵物略有措備,而至於瓦子,雨水頻多,燔出似難如期。然若不修補,則前頭所費物力必倍蓰,勢當及今修補,而闕門開時,匠人入來,閉時出去,許多木物,散置役處,收捨無人,太半見失,庫直一人,省記入守,然後可無閪失之患矣。上曰,不必省記,而入守省記則置之,庫直則依所達守直,可也。文秀曰,五六月,非但霖雨之節,方有勅奇,勢當過勅後始役矣。上曰,執頉處必多過濫,待秋修理,而只改其急處,可也。文秀曰,工匠募軍料米,則出於戶曹,朔布,則出於兵曹,而兵曹朔布,非但不卽磨鍊上下,應下元數中,減三分一,作一謬例,故匠人募軍,抵死謀避。今番匠人募軍布,則自兵曹,定送算員,明知實入,無減三分之一,趁時上下之意,分付,何如?上曰,依爲之。出擧條時粲曰,戶曹判書朴文秀,敢於筵席咫尺奏事之際,顧瞻發笑,殊無敬謹之意,從重推考,何如?上笑曰,靈城爲人,何可以此等題目,深加警責乎?勿推,可也。在魯曰,奉常寺中脯一年所造,分排春秋,自有定數,而一年之內,元祭外別祭尤數,故中脯每患乏絶,不得不別造於定限之前,若當盛暑極寒,則乾正甚難。且定數外加用之數,其價,自戶曹上下,而戶曹,輒令以十年前遺在移用,全不下其價,故貢人,稱以無價備納,稱冤孔酷。考見文書,則自丙寅,至戊辰三年內加用,合爲一百二十餘貼,今若參酌加定於元祭之數,則可免每年別加造之弊,亦可少除舊遺在,計減不受價之患也。別祭中一年一次親享,係是應行,親享時則永寧殿大祭與功臣七祀祭所入,合爲三十二貼。春秋兩殿奉審後修改時告由祭,亦年年應有者,四次所入,合爲二十四貼。還安祭則非應有,故不計矣,以上五十六貼,今宜加造,而惠廳元貢之多數加定,亦不可不愼難,特爲從略,以四十貼加定於元貢事,分付,何如?文秀曰,以地部加用,作元貢,則有大段可悶者。元貢之價,本多於加用價,故前後名臣碩輔,非不慮地部加用之弊,而難於作元貢者,蓋慮惠廳多出元貢,而畢竟以其一年所捧,不能當一年所費,則國計將至哀痛之境,故其所以難之者此也。以中脯事言之,若作元貢,則於地部,不費加用價,實有目前之效,在地部,非不爲幸,而第作元貢而中脯進排,若有減數之時,則所受元貢價,當爲遺在,爲遺在之後,與見失無異。臣意則以加用上下,而前遺在分數,計減多少,問於貢人而處之,似好矣。上曰,元數加定,則惠廳當上下云,事甚重難,只自戶曹,略爲計減於舊遺在,而這這上下其價,宜矣。在魯曰,雖不如惠廳元貢之加定,而加用之價數,自戶曹這這上下,則猶可幸矣。以此出擧條,使之擧行,何如?上曰,依爲之。出擧條在魯曰,德興大院君及昌嬪兩位改題主事,曾已筵稟,而其家送言於臣,欲得成命矣。兩位題主,一倂改書乎?上曰,一倂改題,可也。上曰,大臣方以師傅入之,注書出去,持入春坊政訓,可也。臣尙允,承命持入,東宮遂進講。上曰,何爲修身之效而道立之意?備達,可也。仍下敎曰,予欲問中庸文義,故先問此耳。又命中官,持入中庸。在魯曰,道立之意,朱子已解釋矣。志修曰,臣當讀奏中庸矣。上曰,使元良披閱,可也。上曰,汝能知其義耶?東宮曰,雖盡知,而諸臣已盡仰達矣。依他人論奏之語而仰達,極似無誠,故低回不敢對矣。時,時粲,有以中庸九經章下文意仰達,故東宮有是對耳。上曰,人已提醒,故果避對矣,此是矣。予未嘗稱道元良,而今此仰對,心甚嘉悅。汝果能修身而道立耶?在魯曰,邸下仰對誠是矣,而無誠之奏,尤好矣。上曰,讀書時,汝以修身道立,爲易而讀之耶?若不知此而讀之,則是書自書我自我。若心有所難焉者而口達以易,則俄者所達,可合抹去,以實陳達,可也。東宮曰,讀書時,亦知其難而讀之矣。上曰,爲其修身之難而難之耶?東宮曰,學問不勤,而欲爲修身,故難之耳。上曰,予欲使汝勤學,而諸臣春坊官,亦皆願之,汝何爲而不勤耶?頃日立春詩,有不爲遊放勤以爲學等語,而尙無實效,若升高望遠,知其難進而止之耶?猶且爲之耶?東宮曰,以舜何人予何人?爲立志矣。上曰,此言亦太高矣。不學而何爲堯·舜乎?孔子曰,十室之邑,必有忠信者,不如某之好學,汝旣以此立志,則勤學,可也。在魯曰,邸下立志若此,何憂乎修身之道乎?志修曰,苟立志若此,則睿學,可以日就矣。上曰,汝於讀書時,有倦怠遊放之意耶?東宮曰,有之矣。東星曰,邸下畢講後,臣等屢達文義,邸下亦無厭倦之色矣。志修曰,臣等,以邸下講聲仰揣,而終不見惰厭時矣。上曰,雖於講難之際,中心則有厭怠欲遊之時耶?東宮曰,有之矣。文秀曰,聖上勸學,可謂至矣,而邸下仰對儘好矣。上曰,戶判其止之。以戶判之心,敎元良則難矣。文秀曰,邸下以聖上今日之敎,尊敬若奉玉而服膺焉。上曰,政訓,非予創述文字,卽古聖人緖言,而若不踐九經章工夫,則他何足論?他日汝欲興國,則在修汝之身,而汝若修身,則予當歆汝之享,汝身若不修,則非但予不受享,其於十二室皇靈,尤當如何?在魯曰,下敎太警切,臣不忍仰聞矣。上曰,若藥不瞑眩,厥疾不瘳。今則元良已代理,尤異於前日,而雖如此提敎,未必其果能踐行也。上命志修繼讀之。至賤貨貴德,上曰,不惑之意何謂也?何以則可以不惑耶?東宮曰,不惑,在窮理居敬矣。在魯曰,窮理屬不惑矣。日用無非窮理,而窮理亦有淺深矣。時粲曰,不惑之道,在窮理矣。上曰,汝果能不惑耶?東宮曰,雖不能預知,而乃若其志,則以不惑自期矣。上曰,若如此則豈不可喜乎?他日汝能不惑,而不投曾母之杼耶?東宮曰,若投杼之事,以不當爲爲心矣。上曰,臣與子一也,述篇亦云,而能不信其父子兄弟間讒言,然後可及他人,汝果能不惑耶?誠有此心,不亦異乎?今日史官書之矣。若不踐此言,而他日入見日記,則可愧矣。志修曰,雖不可信之事,人言三至,則無怪其投杼,必也初不使人言,至於三至矣。上曰,唐玄宗,篤於友愛,有長衾大枕之樂,而一自楊妃之得幸,反爲祿山之魚肉而不知恤焉。汝當勉之,而亦能遠色耶?東宮曰,當遠色矣。上曰,以今觀之,不惑遠色,似易矣,而玄宗,終爲兩截人,此足爲鑑戒。翰林史筆,雖不可入見,而注書則必書於日記,日記中不惑遠色二字,則特書,可也。志修繼讀之。上曰,親親之意,在於推擴。汝欲尊重大臣及諸卿,則莫若必信,必信然後,能不惑矣。所謂諸父昆弟者,卽宗戚之謂也。今日國朝無近宗,而今於齋戒日召見諸臣者,予果有意,非齋戒日則有前達故耳。關雎麟趾之慶,在汝自修,今日宗友,果有幾人?勿以疏遠而務爲敦睦,可也。上曰,今予數十年調劑之責,亶在汝躬,汝之入學時,樹碑泮中,卽有意矣。大臣·重臣,今方入侍,而朝廷之上,少有務勝之習,則終必相殺。不幸而若至於相殺,則國家世祿之臣,寧不可悶乎?目今入侍注書,卽宣廟朝名相之孫,而於國家,爲喬木世臣矣。觀其遺裔而遡其祖先,則卽先朝任事之臣,若不保有其遺裔,則先朝陟降之靈,將何以爲心乎?上曰,注書,卽李尙允耶?時粲曰,然矣。上曰,領相居首席,今幾年矣,不使之退休,而以至代理之日,予有意矣。今予調劑之苦心,汝欲守之耶?雖父子之間,亦有異見者,以汝心直對,可也。東宮曰,如此然後,以可做國事知之矣。上曰,然則欲以此守之耶?東宮曰,當守之矣。上曰,汝若不守此心,則他日無灌薦之面,汝其知此乎?東宮曰,亦以此知之矣。上曰,此不可欺也。此異於學問,亦易於遠色不惑矣。且予於臨御以來,負民者多,欲言民事,則不覺於悒。君人者,豈其受養於民而已乎?天命去就,在乎君德之修否,汝則勉爲之,可也。今番度支定例,雖書入,而亦在君上之行否。雖周禮之美典,幽厲則不守,而禹·湯之良法,桀·紂則敗之。文帝紅腐之積,枵然於武帝之世,而若無昭·宣之繼,則漢幾爲桀矣。前日自省編一次命讀,而又以政訓命讀,予有意矣。此後汝不可忘也。上曰,命史官特書者,亦有意矣。非知之爲難,行之爲難。他日汝若不踐今日之言,他日年少諸臣,以予今日之敎,勉箴,可也。文秀曰,闕內定例,今當入刊,而香串之書鎭·硯滴·硯爐四種,曾未稟定改備,年限不可不定式,故仰達。上曰,以五年定限,可也。出擧條文秀曰,臣於筵席,敢乞遞免,極涉惶恐,而臣之情勢,終有所萬萬難强者,大臣今方入侍,下詢而許解將任,千萬伏望。在魯曰,待大臣盡入而處之,似好矣。上曰,左相則已言之,而予有思量者矣。在魯曰,今番鞫獄,內局提調,聞以無眞贓筵達,而此不見文案之致。上曰,予有商量之道矣。雲逵曰,臣有區區所懷,而登筵無路,今始仰達矣。昨冬身在關外,得聞嵇·䌖之獄,則情節萬萬妖惡,誠前古所無之妖逆,而只憑朝紙,未得其詳,憂憤所激,附陳區區之忱於辭疏之末矣,聖明想必記有矣。嵇·䌖之獄,誠千古所無之妖逆,而聖上,自初太示哀矜之意,凡諸干連諸人,務從寬仁,根柢未能究得,而至於崇·之啓,尙此靳允,便作循例前啓,人情已極憤惋,而向日血忱之說,至發於筵席,臣誠慨歎也。今若先覈崇·,則其脈絡根因,根因庶有次第究得之道,聖上於此等事,不宜以一向寬仁爲務,而必須淵然深思,亟垂乾斷焉。臣不勝憂憤之忱,敢此仰達矣。志修曰,下番所達誠是。臣亦於前冬,待罪畿邑,故未得詳聞獄情,而只憑朝紙,見三條設問,一字巧解八字,而猶未詳知矣,還朝後,始乃詳聞,果爲萬萬妖惡矣。獄情不可不嚴究矣。上曰,當初發啓者爲誰?時粲曰,李應協,疏以陳請,韓光肇發啓矣。上曰,豈可執子而證父乎?予以爲過矣。志修,雲逵合辭曰,崇旣參聞,且䌖之所不聞,嵇旣先言於崇,此有異於執子證父矣。時粲曰,崇·之請鞫,人情之同然,臺啓之允許,斷不可已也。上曰,予則此獄,必是䌖之所爲,知之,有何更問於崇·?然諸臣之議如此,人情之所同然,此可知矣。志修曰,崇·之啓,一國殆無異議矣。雲逵曰,此等處,非可用寬仁處,更望夬賜處分焉。上曰,儒臣之言,出於慷慨,而此則過入矣。上曰,御製當下之,使李喆輔書入,可也。諸臣遂退出。
上在昌德宮。常參·經筵,以代理停。
夜自二更至五更,坤方南方東方,有氣如火光。
太宗大王忌辰。
宋昌明達曰,備邊司郞廳來言,今日賓廳日次,而國忌正日相値,頉稟。令曰,知道。
朴師昌達曰,明日常參,取稟。令曰,停。
朴師昌達曰,卽者下番翰林李齊顯,以其親病陳書徑出,原書,以國忌正日纔已退却矣。所當直捧禁推徽旨,而此與無端徑出有異,推考警責,何如?令曰,依。
金時粲,以侍講院言達曰,本院上番兼弼善趙載敏,以其親病陳書徑出,上番他無推移之員。司書金陽澤,由限已過,卽爲牌招,以爲姑陞入直之地,何如?令曰,依。
傳于鄭翬良曰,戶判奉審後,使之入侍。
傳于朴師昌曰,御製編次人及李喆輔,使之入來。
朴師昌啓曰,御製編次人江華留守元景夏,行副司直趙明履及右尹李喆輔,依下敎來待矣。傳曰,詣閤。
宋昌明啓曰,戶曹判書朴文秀,奉審後依下敎來待矣。傳曰,入侍。
同初十日未時,上御歡慶殿。御製編次人江華留守元景夏,〈行副司直〉明履及右尹李喆輔入侍時,江華留守元景夏,行副司直趙明履,右尹李喆輔,右副承旨朴師昌,假注書李賢汲,記事官高裕·尹學輔以次進伏訖。景夏曰,長寧殿奉審事,臣先爲陳達矣。臣到任後,卽爲奉審影幀,則面部額上,有氣微黑。臣遠立仰瞻,不能瞭然,故近前詳審,則微黑微赤,不能形容矣。上曰,自前所有面部之點,則一樣耶?景夏曰,一樣而今此微黑之氣,則非前所有矣。上曰,微黑處大小,較棋子樣,何如?景夏曰,大點,幾如棋樣,小點則不如,而竝三處有之矣。上曰,微黑之氣,直有之乎?橫有之乎?景夏曰,橫有之矣。上曰,面部細點,則卿不能審察,而此微黑之點,則瞭然見之云,比前所有之點,其樣之稍大,可知也。景夏曰,江華自是海島,陰曀之日多,而淸明之日少,殿閣雖深邃,常有潤濕之氣,故易致色渝矣。上曰,點色,或連染而然乎?景夏曰,非連染而然,臣與參奉,同爲奉審,而參奉所見,亦如是矣。上曰,參奉誰耶?景夏曰,魚錫胤之弟錫祚也。上曰,注書出去,參奉招入。臣賢汲,承命趨出。魚錫祚入侍事,分付後,卽爲趨入。上曰,頃以皇壇時祀節觀之,國家祀典,可謂寒心。予今日欲以一篇文字,定爲儀節,卽人存政擧之義也。仍命承旨,書飭諭廟司·殿司·齋官·各陵齋郞文三大篇,又命承旨,書飭諭東宮文一篇。上曰,昨日診筵,東宮有所仰對,其言庶幾吾國,予喜而不寐。今日欲竝錄於御製中,使東宮常目在之矣。又命承旨書之曰,今者飭諭,廟社殿齋室懸揭,外方亦令自其處懸揭于殿齋室,各陵勿爲懸揭,以此鐫板。令禮曹印送,貼于齋室,板木藏置本曹,若或有復印之事,報該曹印送事,分付。上曰,此御製,李喆輔從速淨書,使之印出。又命承旨書之曰,同義禁李喆輔,有莫重書役,兼帶許遞其代,令該曹口傳擧行,戶曹判書朴文秀,長寧殿參奉魚錫祚,追後入侍。上曰,戶判,先陳奉審事,可也。文秀曰,臣承命奉審,則社稷祭器所藏之屋,卽四間而不爲沙壁,所見甚不淨,且蓋瓦多破,椽木亦傷,似不可仍舊而置之。宗廟祭器所藏之屋,卽五梁閣二間,中置祭器欌一件,而油祭器,不能盡藏,故添設一板,以索懸之,而以藏所餘之器,所見亦涉不淨矣。上曰,卿須善爲之。文秀曰,宗廟祭器欌,則旣有卜定之木,似不用大段物力。社稷祭器所藏四間,亦不必改造,只當改其土役,正其椽木,而卽今霖雨不霽,稍待過夏之後,何如?上曰,依爲之。文秀曰,改造後,臣又當奉審矣。上曰,依爲之。上曰,魚錫祚進來。錫祚進伏。上曰,卽聞留守所達,綃本多有斑痕,爾之所見,則何如?錫祚曰,綃本多有斑痕,而或黑或赤,樣如綠豆之大矣。上曰,面部有之乎?錫祚曰,然矣。額上鼻梁,俱有微黑點,而綃本,亦多有之矣。上曰,當初多用臙脂色,故似然矣。錫祚曰,以臣所見,似非臙脂色矣。御袍亦多色渝處矣。上曰,爾年幾何?錫祚曰,臣今三十七矣。上曰,予心憧憧,每隨汝往矣。俄者飭諭,已示予意,咨爾殿司,亦宜體念。錫祚拜命先退。上曰,頃於皇壇儀中,見有黃景源名字,予特欲加資,而近來新堂上頗多,故不落點於承旨末擬矣。適擬萊伯副望,故特爲落點,外議不以爲驟升耶?景夏曰,景源曾經玉署,東壁加資,非驟升矣。景夏曰,臣於沁府軍制,非大段更張,略有所筵稟變通者,後日次對,大臣當爲入侍。臣於伊時仰陳矣。上曰,陳達,可也。景夏曰,各道水營,風高六朔則防軍少,風和六朔則防軍多。而本府以海口保障重地,所謂壯義旅,皆農民,故春夏秋三節,以其防農,不爲入防,只冬三朔,每朔二哨式入防,而三年輪回一次矣。至於春夏秋九朔,無一卒待變,疎虞,甚矣。脫有緩急,將何以備禦乎?壯義旅入防則給料六斗,不入防則收米二斗。臣意罷三冬入防之法,以其所收之米,磨鍊料米,而倣水營防軍法,府內名係軍摠,游衣游食,不爲農業者,擇其壯健,通四時給料入防。而軍數與米數,相當定額,有若唐時長征卒,則庶可爲緩急之用矣。上曰,令廟堂稟處,可也。景夏曰,臣以此事,就議兩大臣,則皆以爲好云矣。上曰,依爲之。出擧行條景夏曰,沁都城役,是非多端,臣今番往見,則可謂寒心矣。向者築城之費,殆至於二萬餘石之米,八萬餘兩之錢,而所謂石築甓築,年年頹圮。今若改之以土築,則不但民力,無以支吾,營築之需,無所措手,勢將請得於廟堂。而顧今國用蕩竭,宜惜經費,又何可請得乎?文秀曰,江留所達惜經費之說,誠是誠是。上曰,金始㷜之爲國營築,其心則可貴,而累年所築,便同諺所謂昭陽江矣。李秉常辭陛時,予諭之曰,卿則須以安民之策爲先,蓋示予意也。景夏披江華圖於前席,指點仰達曰,鐵甕之險,雖若是矣。人心不固則誰與守之,費累萬之財,疲一都之民,徒有築城之名,竟歸無實之事,則臣有所不忍。臣意則姑罷築城之役,以爲紓民力節財用之道,宜矣。上曰,向者築城之費,如是浩多,予亦不知也。卿言誠然,城役姑罷。上曰,忠烈祠享祀之節,何如耶?文秀曰,祠宇頹落,祭物,亦甚不潔云矣。景夏曰,臣方鳩聚財力,欲爲修改矣。上曰,城役雖停,如此事則修擧好矣。上曰,蔡慶承·李義翼事,其亦怪矣。文秀曰,各邑有夜操之規,而慶承則以爲創見矣。上曰,蔡慶承非矣。所關非細,有如濟州判官事矣。儒臣則以帥臣爲非,而予意則以爲將幕之間,何可如是?觀其報狀,可謂誣陷主將矣。景夏曰,重罪慶承,使邊上人民,咸知將帥之重,宜矣。上曰,慶承之罪,雖用一律,亦無所惜矣。景夏曰,一律豈可用耶?此則似過矣。上曰,慶承爲人,予亦知之,不過迷劣之致,而論其罪犯,充軍則難免矣。景夏曰,拿處輕矣。充軍則過矣。聖世用法,宜寬而不宜嚴也。諸臣·承·史,以次退出。
上在昌德宮。常參·經筵,以代理停。
下直,慶源府使安,蔚山府使朴,眞寶縣監曺命協。
鄭必寧達曰,明日常參,取稟。令曰,停。
備忘記,今下弓矢,慶源都護府使安處給送。
宋昌明,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金時粲達曰,下番兼春秋尹學輔,身病猝重,勢難察任,今姑減下,其代,令該曹卽爲口傳差出,何如?令曰,依。
吏曹口傳政事,同義禁柳儼,兼春秋單李弘德。
金時粲,以義禁府言達曰,全羅都事狀達,據刑曹粘目內,錦山郡守朴師漢,移本府處置事達下矣。朴師漢,今方待命於本府,卽爲拿囚之意,敢達。令曰,知道。
宋昌明,以兵曹言達曰,武藝別監金重麗,內中日試射時,鳥銃無間,連三次三發三中,似當依法典直赴殿試,三次所受賜馬之帖,亦當一竝還收。而係干恩典,自下不敢擅便,徽裁,何如?令曰,依爲之。
又以兵曹言達曰,禁軍來秋冬等都試,連因有故,不得設行,今已過時,仍値盛暑,勢難擧行。在前如此之時,有停都試設行祿試射之規,今亦依此擧行之意,敢達。令曰,知道。
鄭必寧,以奉常寺官員,以都提調意啓曰,東籍親耕田所種大麥,今五月十二日間,當爲成熟之意,敢啓。傳曰,攝刈。
鄭必寧,以忠勳府言達曰,祖宗朝賜與奴婢之在於慶尙道晉州·咸安·宜寧等三邑者,其數甚多。而近年以來,奸僞百出,虛張名目,各樣雜頉,年年層加,昔之千餘口所在之邑,今不滿百口。此莫非當其推刷之時,該邑守令,不爲致察,色吏輩則符同奴婢,恣意幻弄之致。且以三邑今番上送續案,考准於前案,則其中僞頉現發者,至於三百二十三口之多。以此推之,前後僞頉未現者,又不知幾許,莫重賜與奴婢,將至於莫可收拾之境,事之可駭,莫此爲甚。如無論責之擧,則本府徒擁虛簿而已。雖以續大典公賤條言之,實貢奴婢落漏五口以上色吏,杖一百遠地定配,守令罷職,減年雜技七口以上與落漏五口以上,同律事載錄矣。今此三邑奴婢僞頉現露,如是夥然,所當當該守令,依律文論罪,而値此方農,爲弊不貲,竝姑從重推考。色吏拿致本道巡營,各別刑推懲礪,僞頉奴婢及隱漏之類,自本邑,更加一一嚴査,現出還實,去式年續案,還爲下送,更爲具格釐正。色吏准授上送事,嚴飭三邑之意,該道監司處,分付,何如?令曰,依。
宋昌明,以摠戎廳言達曰,會計,一遵戶兵曹例,修正其案事,命下矣。今當依聖敎奉行,而自前本廳會計時,將校中一人,差定監官,使之擧行矣。今則會計事體,與前自別,依禁衛營·御營廳例,戶曹算員一員,分差本廳,修正會案之意,敢達。令曰,知道。
金時粲達曰,旣伏見南兵使沈瑎狀達,則習操試射時,沒技人康成采之康字,當初狀聞中,誤書以姜字,請從實改定矣。莫重奏御文字,初不致愼,至煩狀請,事體殊涉未安。推考警責,何如?令曰,依。
持平金漢老達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見前請逆畬孥籍等事,依大逆例擧行。措辭見上請戊申逆魁之子貸死爲奴而年滿者,亟令王府,考案抄出,竝依麟佐子追坐例擧行。措辭見上請慶昷,遠地定配。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒綱,仍令鞫廳,嚴鞫得情,夬正王法。措辭見上請李之陽,遠地定配。措辭見上請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。措辭竝見上請崇·,亟令王府,嚴鞫得情。措辭見上忠淸監司李日躋,以麥穗兩岐,作爲異瑞,至於馳達封進。而其所遣語,亦涉傅會,殊異古人日奏四方災異之意,其在規警之道,不可以喉院之已請薄罰,置而不論。請忠淸監司李日躋罷職。北兵使李義翼,曾任會寧時,與本府定配罪人李興仁,情厚款密,時或率置衙中,朝夕與居,政令與議。噫,興仁,卽戊申凶孽,屢加刑訊者也。爲官長者,何可視同無故?接置官府,以駭邊人之瞻聆,事之痛惋,莫此爲甚。請北兵使李義翼罷職不敍。新除授司諫院司諫李耉齡,時在京畿坡州地,正言兪漢蕭,時在忠淸道永春地,請竝斯速乘馹上來事,下諭。答曰,不從。李日躋,大朝奬用之臣,豈敢若是?李義翼事,大朝下敎矣。其於初職,偏何若此乎?乃公乃公,下諭事依達。
校理金善行書曰,伏以臣卽天下之一窮民也。臣以父母晩得之子,九歲而失怙,孤露餘生,惟偏母是依。而偏母今年七十有三歲矣,篤老氣力,如日下山,重以喪威之所荐剝,疾病之所沉痼神,自澌惙凛凛然,朝不計夕,粤曰昨年以來更添別般症恙,危兆敗形,不啻倍蓰於前。原其所祟,亶由於眞元虛損,神氣不接之致,若未及時峻補,則實有難醫之慮。而家計自來剝落,饘粥尙且難繼,甘毳參朮之須,尤何以自辦乎?歲月浸深,病情冞篤,臣旣不能力田種藥,以效一日之誠,則子職蔑矣。人道缺矣。危迫之私,慟傷之懷,常自交煎於中,而未能食息少弛。臣之情事,豈不哀且憐哉?噫,立身榮養,常情之所固願,而臣濫蒙洪造,跡廁邇列,則微臣榮寵,固已極矣。獨於區區烏鳥之哺,未克伸其至情,臣每誦朱子不得不動心之語,未嘗不三復流涕,而實不知靑紫之爲身榮也。伏念我邸下,睿孝出天,制治以仁,帀域含生,莫不咸囿於錫類之化。臣於是時,其何可嚴畏分義,久隱衷曲,以自阻於仁政之下哉?伏乞睿慈,俯諒哀懇,畀一小縣,許暇數年,使之晨夕將母,以致滫瀡之供,則是豈但微臣至願,得以自遂,抑亦有光於聖朝孝理之化矣。情理迫切,言不知裁,臣尤死罪,無任涕泣祈懇之至。答曰,覽書具悉。書辭,令該曹稟處。
上在昌德宮。常參·經筵,以代理停。
下直,鏡城判官睦宗夏,全義縣監金一基,造山萬戶李運大。
有政。
鄭必寧達曰,明日常參,取稟。令曰,停。
藥房提調臣金尙魯,副提調臣鄭翬良啓曰,雨餘炎熱稍勝,伏未審日來聖體調攝若何?生脈散連爲進御乎?今日當依前下敎劑入,而臣等率諸御醫入診,詳察聖候,恐不可已,大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。
大王大妃殿·中宮殿·賢嬪宮,藥房口傳問安。答曰,知道。
鄭翬良達曰,左承旨南泰溫,今日不爲仕進,卽爲牌招,何如?令曰,依。
備忘記,今下弓矢,造山萬戶李運大處給送。
傳于朴師昌曰,戶曹判書朴文秀,右尹李喆輔,藥房入診,同爲入侍。傳于金時粲曰,大臣·金吾堂上,待朝入侍。
朴師昌啓曰,卽者守禦使趙觀彬,方以遠接使西下,所授密符,來請還納,何以爲之?敢稟。傳曰,仍佩往來焉。
吏曹口傳政事,衿川縣監許錭,桃源察訪權琦。
南泰溫啓曰,因侍講院草記,實兼官多員,或在外,或未差,或陳書受由,或入直玉堂,只有說書臣尹東星,非但番次之苟艱,當此逐日再講之時,講官之不備,事體未安。在外人員,令本院稟旨變通事,依下矣。在外人員,合有變通之道,何以爲之?敢稟。傳曰,在外人員,竝改差,今日政差出。
宋昌明,以備邊司言啓曰,本司武郞廳徐秉憲,奔走勤仕,又滿十五朔,依例陞敍,或守令除授事,奉承傳施行,何如?傳曰,允。
備忘記,駕前朴思儉,別軍職差下。
吏批,行判書鄭羽良進,參判尹汲式暇,參議沈星鎭受由在外,左承旨南泰溫進。吏批啓曰,刑曹判書,今當差出,而擬望之人乏少,政府·西壁竝擬,何如?傳曰,允。又啓曰,玉堂·春坊闕員,今當差出,而擬望之人乏少,相避竝擬,何如?傳曰,允。又啓曰,晉州牧使,今當差出,而本牧,物衆地大,素稱難治,不可不各別擇差,同道有聲績守令,竝擬,何如?傳曰,允。又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,今日政廳,考見平安道褒貶啓本,則龜城府使李重泰,以第觀來效爲目,郭山郡守金渲,以威欠束濕爲目,則其不治可知,宜置下考而置諸上中考,殊無嚴明殿最之意。道臣推考警責,兩邑守令竝罷黜,何如?傳曰,允。
又啓曰,新除授厚陵參奉高晢,除授後過限未肅拜,依例改差,何如?傳曰,允。又啓曰,侍從臣父年七十者,每於歲初,抄啓加資,而新有應推恩人,雖非歲首,亦爲稟行事,載在法典。侍從臣父年七十人,別單書入之意,敢啓。傳曰,知道。
以徐宗伋爲刑曹判書,金尙魯爲司譯提調,李昌壽爲兵曹參知,鄭宲爲應敎,申暐爲弼善,徐志修爲兼輔德,李彝章爲輔德,任珣爲文學,李垍爲兼文學,朴相德爲司書,南泰會爲吏曹正郞,任遠爲司藝,姜必愼爲晉州牧使,任爲江陵府使,李宜泰爲肅川府使,李明運爲龜城府使,具世亨爲郭山郡守,安鼎福爲厚陵參奉,金寶潤爲掌苑別提,柳滫爲黃山察訪,尹光紹爲承旨。
兵批,判書金尙魯進,參判洪鳳漢病,參議柳萬重入直進,參知未差,右副承旨朴師昌進。兵批啓曰,京畿水使,今當差出,而擬望之人乏少,堂上守令中可合人,竝擬,何如?傳曰,允。又啓曰,五衛將金弘魯,素患痰癖之症,近又越添,忠壯衛將李思九,猝得輪疾,差復無期,忠翊衛將李台鼎,身係軍門,勢難兩處入直,俱爲呈狀乞遞。宿衛輪番之任,不可久曠,竝姑改差。新除授訓戎僉使閔厚基呈狀內,偏母年深病痼,委頓床席,萬無離捨赴任之望,斯速啓遞云。母病如此,則有難强令赴任,依例罷職,準期不敍,何如?傳曰,允。又啓曰,前萬戶朴萬源·李震學,閑良李宜植,或捉虎五頭,或軍器別備之功,俱有加資之令,而朴萬源·李震學,雖已資窮,未經準職,李宜植,係是閑良,何以爲之?敢稟。傳曰,加資。
以鄭文恒爲知事,張極星爲同知,田有秋爲慶德將,趙鳳仁爲統虞候,李時華爲柔遠僉使,崔泰崙爲魚游澗萬戶,尹泰麟爲忠翊將,李聖傳爲訓鍊判官,金益三爲美錢僉使,鄭運喆爲內禁衛將,元弼揆爲忠淸兵使,尹宗大爲安興僉使,林鳳億爲守門將,金尙喆爲文兼,李景喆爲京畿水使,安原權管朴就章,甲巖權管申廷采,副護軍金尙喆·鄭宲,副司直李春躋·金時粲·任珽·韓光肇,副司正姜必履,南漢留營別將單韓國弼。
南泰溫,以嘉禮廳言達曰,今此和緩翁主嘉禮時,本廳員役工匠等,奔走使役之際,必致犯夜,依前例自本廳,勿禁帖成給。而限吉禮勿禁事,分付於三軍門及左右巡廳捕廳之意,敢達。令曰,知道。
朴師昌,以義禁府言達曰,本府參下都事柳聖躋,與新除授知義禁柳儼,有應避之嫌。都事柳聖躋,令該曹卽爲口傳換差,何如?令曰,依。
宋昌明,以兵曹言達曰,在前勅使時館所立待馬,例以三南驛馬,輪回立待矣。今番勅使時,則以慶尙道初面驛馬六匹,今月二十五日內京中逢點之意,本道監司處發馬知委,何如?令曰,依。
又以兵曹言達曰,今此勅使出來時,平安道補把,咸鏡道驛馬四十匹,黃海道補把,江原道驛馬二十匹,急急分定,依例罔夜入送之意,兩道監司處,發馬知委,何如?令曰,依。
鄭必寧,以宗簿寺官員,以提調意達曰,今己巳春夏等宗學勤慢,抄出計劃,則居首分數,只是十分,則施賞一款,今無擧論。而自祖宗朝,宗學勸課之盛意,迥出尋常。而近來宗臣應講者,漸至懈怠,輒以病故爲頉,全不來參,每朔講坐,不成貌樣,殊非朝家勸奬之本意,事之寒心,莫此爲甚。分數最少及無分人員花陽君榷,興溪君柚,綾安君槇,西淸守煋,茂春守㻙,河淸守濠,凝善守爔,鶴林副守焴,雲峯副守朴,雲南令,竝從重推考,以警日後。至於河雲守琰,西春副守爗,廣陵副守烻,安恩副守等,初付職已過八九年,終不一謝恩命,故昨年秋,自本寺草記請罷矣。曾未數月,恩敍旋下,在渠等之道,固當感激天恩,卽出肅命,而今至兩年,又不出肅,大小公會,一不進參,義分蔑矣。事體虧矣。其在懲勵之道,不可以薄勘而處之。未肅拜宗臣河雲守琰,西春副守爗,廣陵副守埏,安恩副守㙆等,竝令削職,何如?令曰,依。
持平金漢老達曰,臣言議巽軟,本不合於淸朝耳目之任,而今當邸下代理之初,自切延頸之忱,粗伸分義,略論數事,以效一日之責矣。及承批旨,未蒙開納,至勤誨諭,臣且惶且感,不知所以自措也。夫李日躋,以參劃廟籌之臣,出爲方岳之任,則所當正直爲心,有所顧惜。而乃以豐歲常有之岐麥,作爲聖世罕見之異瑞,馳達封進,上煩朝廷,而其粧撰傅會,尤令人可羞,則何可無一言之規責乎?至若李義翼,則凶孽興仁,卽正刑罪人志仁之同堂兄弟,論其負犯,倖逭王章,固是異事。爲官長者,惟當嚴防之不暇,而乃反親好款密,留置官衙,惟言是從,至於北民之因緣作弊。其縱恣無嚴之狀,北來之人,無不傳說,莫不爲駭。其在勵勅之道,安可置而不論?而一不允從,勉以公字,有若臣之所論,出於私意者然。此莫非臣人微言淺,不能見孚之致,以何顔面,乃敢仍冒於臺次乎?請令遞斥臣職名。答曰,勿辭。
同副承旨金時粲書曰,伏以臣家,與彼人不得相接之義,實世所共知,而朝家例許其回避矣。曾在乙卯冬,臣猥忝右史,適値客使之來,陳疏控免,大朝特垂曲諒,卽許遞職。夫右史之任,比他緊重,不敢言私,而此猶蒙許,則實出聖人體下之至仁,勵節之盛意,臣誠感刻至今,不知死所。臣方待罪喉院,而卽聞彼使將到,牌文已來,想必不日入境。自此以後,應酬接濟之節,無不關由喉院而出納,則固已不便。而前頭中路出問之行,館所動駕之時,率多承旨奉行之事,臣不宜一日冒居,觸事防礙。玆敢援例陳懇。伏乞睿照,卽許變通,遞臣職名,俾私義得伸而公事無礙,不勝幸甚云云。
己巳五月十二日午時,上御歡慶殿。藥房入診,戶曹判書·右尹同爲入侍時,提調金尙魯,副提調鄭翬良,戶曹判書朴文秀,右尹李喆輔,假注書李尙允,記事官高裕·李弘德,醫官金應三·玄起鵬·金壽煃·鄭文恒·許錭·方泰輿·鄭行謹·高挺參以次進伏。右副承旨朴師昌,追後入侍。尙魯曰,日氣蒸熱,聖體調攝若何?上曰,一樣矣。眩候往來何如?上曰,尙往來矣。大王大妃殿氣候何如?上曰,差勝矣。王世子氣候何如?上曰,好過矣。令醫官入診何如?上曰,依爲之。應三畢診奏曰,脈候左三部沈靜,右三部帶滑體,度數則均調矣。起鵬畢診奏曰,脈候左三部安靜,右三部微數矣。壽煃畢診奏曰,脈候左三部微數,右三部調均矣。錭畢診奏曰,脈候左右三部微帶數,大體調均矣。泰輿畢診奏曰,脈候左右三部微數,而大體好矣。行謹畢診奏曰,脈候左三部沈靜,右三部帶數矣。挺參畢診奏曰,脈候左三部安靜,右三部帶數矣。尙魯曰,諸醫畢診,生脈散當加劑,而議定加減何如?上曰,生脈散,以茶飮間飮,有何加減耶?今日早朝,有物侵撓於喉間,作氣吐之,卽大蛔也,長幾半尺。而惡心之症,迄今難耐矣。尙魯曰,聖心恐致驚動矣。上曰,心甚不快矣。應三曰,閭巷間多有吐蛔之人,而亦有頻頻吐出者矣。上曰,吐蛔時作氣太過,故似然,而血點,微見於痰唾矣。應三曰,血道隨氣升降,亦例症矣。壽煃曰,胃熱上升,而必致吐蛔矣。烏梅之屬煎進,似好矣。錭曰,山査肉爲君而煎進烏梅,似好矣。文秀曰,九仙王道糕,爲益於老人脾弱之症,作粥連進,似好矣。上曰,糕亦可怪,何必作粥?尙魯曰,明日臣等,當問候矣。上曰,不必乃爾。尙魯曰,趁明早,令首醫仰探於差備門外乎?上曰,依爲之。尙魯曰,大臣送言於臣,而勅使牌文,今已入來,關西及畿內貶下守令,出代催送然後,可免窘急,而要臣筵達,故敢此煩稟矣。上曰,政官牌招開政,守令有闕代擧行,關西及畿甸守令,除署經給馬下送,未赴任守令,亦爲給馬下送。出榻敎文秀曰,宗廟祭器欌,今方磨鍊木物,始役爲計。而祭器之當爲新造者,雖待關東椴木下來後始役,至於因其本器修改者,亦當連爲奉出修改矣。工役方張,則臣與郞官,勢當連續出入太廟,以此分付廟官,何如?上曰,依爲之。文秀曰,御製飭諭,刊出後,當奉揭於宗廟·社稷·各陵·各殿,而事體甚重,不可以下隷奉往,本曹堂上及郞官奉往乎?廟殿齋郞奉往乎?各陵則參奉,以入直,往陵所時奉往,事甚便當矣。上曰,事體然矣。宗廟·社稷及各陵殿齋郞奉往,可也。竝出擧條喆輔曰,今此飭諭,西北則何以爲之乎?上曰,書送,可也。尙魯·翬良,以監膳先退,師昌入侍。上曰,喆輔所書字樣,何如耶?從大書之,似好矣。喆輔曰,字樣,隨其印板大小之耳。文秀曰,此久傳之計,大書,爲宜。上曰,然矣。文秀曰,臣等伏聞昨日聖上具法服,終日鞠躬於朝宗門外,而又伏聞步玉趾還宮,致敬盡禮於壇制,可謂甚盛,而何不念保嗇聖躬之道乎?今日吐蛔,未必不由於是矣。上曰,予果步還,而因吐蛔矣。上下敎喆輔曰,欲問字樣而召入矣。出去速爲,可也。諸臣遂退出。
上在昌德宮。常參·經筵,以代理停。
卯時,日有左珥,日上有背。
下直,衿川縣監許錭,肅川府使李宜泰,龜城府使李明運,臨坡縣令柳恕,郭山郡守具世亨。
鄭必寧達曰,新除授春坊官員,所當牌招。而今已夜深,待明朝出牌之意,敢達。令曰,知道。
又達曰,明日常參,取稟。令曰,停。
鄭必寧達曰,新除授同副承旨尹光紹,時在忠淸道尼山地,斯速乘馹上來事,下諭,何如?令曰,依。
宋昌明達曰,持平金漢老,引嫌退待,已至經宿,諫院闕達,亦至多日,俱涉未安。除在外服制外,掌令李壽德,正言李得宗,卽爲牌招,何如?令曰,依。
鄭必寧達曰,檢閱李齊顯,由限已過,卽爲牌招入直,何如?令曰,依。
宋昌明達曰,新除授知義禁柳儼,卽爲牌招察任,何如?令曰,依。
宋昌明啓曰,大臣金吾堂上,依下敎來待矣,敢啓。傳曰,詣閤。
鄭必寧達曰,兼文學李垍,時無職名,令該曹卽爲口傳付軍職,何如?令曰,依。
兵曹口傳政事,副司果李垍。
宋昌明,以兵曹言達曰,明日禁軍祿試射時,入直禁軍,依前例除標信,出試後還爲入直之意,敢達。令曰,知道。
南泰溫,以弘文館言達曰,新除授應敎鄭宲,時在忠淸道忠州地,經筵入番事緊,請斯速乘馹上來事,下諭。校理金善行,連呈辭單,不爲行公,卽爲牌招察任,何如?令曰,依。
傳于朴師昌曰,金虎門留門,頃日聽下敎秋曹堂上,使之入來。
傳于宋昌明曰,儒臣,持下二卷入侍。
宋昌明,以義禁府都事,以鞫廳大臣意達曰,問事郞廳鄭重晦奉命西下代,校理尹東度差下,使之察任,何如?令曰,依。
宋昌明,以問事郞廳,以鞫廳大臣意達曰,問事郞廳尹東度,纔已差下矣。聞方受由在外,今姑改差,兵曹正郞鄭光震差下,使之察任,何如?令曰,依。
朴師昌啓曰,新除授京畿水使李景喆,時無加資之命,何以爲之?敢稟。傳曰,加資。
掌令李壽德達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見前請物故罪人夏宅孥籍,亟令王府擧行。措辭見前請逆畬孥籍等事,依大逆例擧行。措辭見前請戊申逆魁之子貸死爲奴而年滿者,亟令王府考案抄出,竝依麟佐子追坐例擧行。措辭見前請徑斃罪人濂孥籍等事,亟令王府擧行。措辭見前請罪人龍發·斗齡·戒綱,仍令鞫廳,嚴鞫得情,夬正王法。措辭見前請其時干連人英梅,更令鞫廳,嚴刑窮問,期於得情。措辭見前請尹宅履·德喜,更令王府,拿鞫嚴訊,以正王法。措辭見前請崇·,亟令王府嚴鞫得情。措辭見前持平金漢老,以臣言議巽軟,本不合於淸朝耳目之任,而今當邸下代理之初,自切延頸之忱,粗伸分義,略論數事,以效一日之責矣。及承睿批,未蒙開納,至勤誨諭,臣且惶且感,不知所以自措也。夫李日躋,以參畫廟籌之臣,出爲方岳之任,則所當正直爲心,有所顧惜。而乃以豐歲常有之岐麥,作爲聖世罕見之異瑞,馳達封進,上煩朝廷,而其粧撰傅會,尤令人可羞,則何可無一言之規責乎?至若李義翼,則凶孽興仁,卽正刑罪人志仁之同堂兄弟,論其負犯,倖逭王章,固是異事。而爲長官者,惟當嚴防之不暇,而乃反親好款密,留置官衙,惟言是從,至於北民之因緣作弊。其縱恣無嚴之狀,北來之人,無不傳說,莫不爲駭。其在勵飭之道,安可置而不論?而一不允從,勉以公字,有若臣之所論,出於私意者然。此莫非臣人微言淺,不能見孚之致,以何顔面,乃敢仍冒於臺次乎?引嫌而退。隨事相規,臺體則然,飭敎之下,不必爲嫌。請持平金漢老出仕。答曰,不從。處置事依達。
正言李得宗書曰,伏以臣獲戾神天,奄及大故,鑽燧再更,祥禫遽闋,俯仰穹壤,人理都盡,孱骸餘喘,萬念俱灰,重以疾病纏委,無望生全。迺者千萬意外,諫省除旨,連降於往省丘墓之日,桑梓動色,村里聳觀,顧以禍釁餘生,喪制甫訖,省錄隨至。臣擎奉除書,以哀以榮,跼蹐感泣,自不覺聲淚之俱發也。念臣亦以胄筵舊僚,周旋講肆,屢侍离光,延頸報效之忱,常自耿耿,況當邸下代理之初,百僚率職,跛躄皆聳。臣於是時,荷甄錄之恩,受耳目之寄,何敢爲辭遜違慢之計哉?第臣荼毒之餘,束帶飄纓,趨造班聯,實有所不忍。且臣六十偏慈,素抱虛勞之疾,積年沈淹,居常綿惙,自經巨創,益復澟然,而身在鄕外,離違病側,已浹一旬矣。近因日候之蒸熱,調將失宜,重添感冒,宿症陡劇,頑痰亘胸,食飮不能順下,氣火上升,藥餌罔效。臣聞此報,急於歸省,恩除之下,亦不敢久淹。昨始來伏私次,而情理懇迫,五內煼灼,實無一刻離捨供職之望。玆隨召牌,疾聲哀籲於睿慈之下。伏乞俯賜鑑諒,亟遞臣所帶之職,以便救護,欲治臣違慢之罪,以昭法紀,千萬幸甚云云。答曰,覽書具悉。爾其勿辭,救護焉。
己巳五月十三日午時,上御歡慶殿。大臣·金吾堂上引見入侍時,領議政金在魯,左議政趙顯命,判義禁權,同義禁徐命珩·金尙迪,左副承旨宋昌明,假注書李賢汲,記事官高裕·李弘德以次進伏。在魯曰,日氣極熱,聖體若何?上曰,一樣矣。吐蛔後心甚不平,故今日見卿等,亦晩矣。在魯曰,吐蛔,卽人所例有之症矣。上曰,脾胃漸不如前,故如是矣。顯命曰,安蛔之藥,進御似宜。在魯曰,大王大妃殿氣候如何。上曰,安寧矣。在魯曰,王世子氣候何如?上曰,好在矣。上曰,勅行將出來云,國家多事矣。此是封后勅云耶?在魯曰,姑未知何勅,而日熱如此,迎勅之節,難矣。上曰,金漢老事何意也?出於公耶?出於私耶?在魯曰,漢老達辭措語,不知穩當,而似聞外間,略有如此之議云矣。至於義翼事,尤宜詳愼,而發言未免率易矣。上曰,在心之蛔,猶不能制,況朝廷乎?蔡慶承·李義翼事,予頃已言之矣。慶承構陷將帥之罪,宜用軍律,而慶承爲人,予亦知之。豈見蠅而拔劍乎?然其律則不可輕也。顯命曰,慶承事,雖非大段關係者,而此後邊上警急,恐不無解弛之慮矣。上曰,李義翼,決非招納興仁之人也。今此浮謗,安知不由於蔡慶承事耶?在魯曰,方伯啓本,亦未免率易矣。上曰,予意亦然,北伯素非囫圇人,而此事則如是矣。在魯曰,北伯善治之聲,臣亦聞之矣。上曰,予已衰矣。不然則慶承,當用軍律矣。顯命曰,淸平世界,豈可用此律乎?曰,如蔡慶承輩,眞所謂井底蛙耳。何足深責乎?上曰,蛙聲亦難矣。金漢老,已應其聲矣。命承旨書之曰,頃覽北兵使李義翼,咸鏡監司李鼎輔申聞,元良次對,其所處置,若或欠嚴,欲爲下敎。今日入侍大臣,旣已筵白,無時戒嚴,各道同然,乃所以預備整齊也。蔡慶承之報巡營者,已涉駭也。而尤爲可駭者,其所用意,專由慍憾,其所下語,卽一誣陷,將幕之間,分義何等嚴也?而乃作此擧,所當施以軍律,使邊民,曉然知軍律之至嚴。而咸曰過云,究其本則亦不過無識駭擧,不足以施重律,其在嚴師律之道,亦不可輕處。邊遠充軍,當初拿問,其雖重,比之於此,輕重殊焉。當依從重論,勿爲拿來,其令王府,直爲押近配所。此等駭報,不必申聞,其雖申聞,其宜請勘。而囫圇狀報,混請拿處,其涉矇然,當該道臣,從重推考。在魯曰,李義翼,亦宜拿問矣。顯命曰,李義翼,決無與興仁親密之事,而臺言旣發,不可不明示査辨之道矣。上命承旨書之曰,命元良代理,其於國事,只自觀規,而於其大者,不可不諭。噫,一自黨習以來,忠逆二字,互爲尋常加之,此所以大訓之製也。鏡判之誣報,纔聞憲臣之駁論甚異,何事機之巧乎?果若其言,李義翼自有其辜。不然,不可置人於黯黮。觀其供辭,若有相反,緘問査問,自有古道,令王府卽爲拿問。又命書之曰,飭勵已行,已過半歲,以執事特配者李齊華·李惟秀,竝放送。在魯曰,臺臣所論李日躋事,東宮下批,以大朝奬用之臣爲答,此等事亦恐有關於後弊矣。顯命曰,臣等方待罪於大臣之列,亦是大朝奬用之臣也。臣等若有罪,則臺臣豈不敢言之乎?上曰,李日躋,亦文勝之人,故其流之弊如此矣。其意豈欲諂媚而然哉?外間之言,則必疑予信此麥瑞,以李日躋爲將大用之臣也。世道豈不可畏哉?予則盡在我之道而已。顯命曰,湖伯狀聞,近於傅會之說,故搢紳之議,皆以爲非矣。上曰,鞫事終有可疑之端,以贊迪招觀之,尙仁似是眞犯,以尙仁招觀之,贊迪似是眞犯矣。在魯曰,贊迪·尙仁,俱是眞犯,似無可疑之端矣。顯命曰,以聖上好生之德,金奉一人則猶或免死,而贊迪·尙仁,豈傅於生議耶?上曰,八金趙觀錫獄事後,予心每懍然矣。今則贊迪·尙仁之招,與前有異,招辭歸一,然後可無疑也。曰,作謀者贊迪,衝火者尙仁,一而二·二而一也。豈有疑端乎?上曰,若不明察而處之,則安邊之民,可愧也。招辭歸一,然後處之,何如?在魯曰,招辭之歸一,恐或不易,而更當嚴鞫得情矣。上曰,兩司多臺,卽爲牌招,以爲備員參鞫,可也。出榻敎上曰,大司諫曺命采,獻納李昌儒,只推,更爲牌招事,分付。上曰,入侍中官,有不謹之事,從重推考,可也。大臣·諸臣,以次退出。
五月十三日二更,上御歡慶殿。秋曹堂上·儒臣同爲入侍時,刑曹參判洪啓禧,左副承旨宋昌明,校理徐志修,副校理李應協,假注書李賢汲,記事官高裕·李齊顯以次進伏。上曰,予於近日召對時,使讀麗史提綱,故東宮亦見麗史提綱云。只自私覽,與講論有異,若覽麗史中崇尙異端處及其他非禮之事,而不知爲可戒,則誠可悶也。予欲勿講此書,而以先正所作聖學輯要或朱子語類抄略者進講,未知何如。志修曰,兩書皆好矣。應協曰,程朱經筵故事,好矣。上曰,誰所編也?應協曰,臣外祖文純公朴世采所編也。啓禧曰,聖學輯要,若令進讀,則如先正之日侍經筵,必有所益,至於語類,則卷帙浩大,有難進講。而此是分類之書,只以君德治道列朝等編,進讀則好矣。上曰,卿言好矣。命臣賢汲,持入語類目錄,仍命志修讀麗史,敎以今日欲定規例,勿爲盡讀,擇其中章奏及史斷可觀者讀之。志修進讀,自王讌淸宴閣爲始,間間抄讀,讀至李資玄·李資謙事。上曰,此篇稍可觀也。李退溪,深慕李資玄矣。志修曰,退溪文集中,多有之矣。上曰,日昨臺達答辭中,以奬用之奬字,分作將大用三字書出云,豈不可笑乎?啓禧曰,將大用,亦成說,以是書出,固易矣。志修曰,若以奬用之臣而苟有可論,不敢論之,則臺體何如?此則東宮發辭,不免爲失言矣。上曰,予亦以不無弊端,言於大臣矣。志修曰,臣亦見其所謂瑞麥矣。此等麥,年年有之,處處有之,豈謂之祥乎?陳聞異常,措語尤駭矣。上曰,啓本乎?申聞乎?啓禧曰,申聞矣。上曰,注書持來。啓禧曰,申聞及麥櫃,竝爲下送云矣。上曰,該房承旨,自鞫坐入來,直爲入侍事,分付。出榻敎鞫廳承旨朴師昌,持推案櫃入伏。上曰,進前。師昌,進奏罪人尙仁·贊迪·金同·五奉等招辭及議啓。上曰,贊迪亦可死乎?師昌曰,贊迪,亦無異同矣。上曰,儒臣之意何如?志修·應協曰,贊迪亦當死矣。上曰,推官意何如?啓禧曰,雖以殺獄言之,造謀加功皆死,至於此罪人,則與治逆同,豈可饒貸乎?逆獄知情者皆死,以此論之,則雖今同·五奉,亦皆可殺,而殿下以好生之德,特令減死,好矣。而至於贊迪·尙仁,豈有異同乎?師昌曰,宰臣所達,誠是矣。上命承旨書之曰,尙仁·贊迪,結案取招後照律,則大臣·金吾諸堂上,待朝入侍後擧行。書訖。師昌退出。上曰,儒臣陳文義。志修曰,俄者進講處,實無文義之可以開陳者,而臣竊有所懷,故仰達矣。聖上日用事爲,必以義理爲務,群下莫不欽仰。而近來諸臣之不敢進言者,此爲可悶矣。初五日主第歷臨時,犯夜還宮,固知事勢之不得不然。而以古道論之,則三司之臣,宜有一言而竟未之聞,臣竊慨然也。上曰,予今衰矣。又何困我哉?旣無可言之事,而艱覓此言矣。其日予恐日暮,汲汲而歸,豈可爲此言耶?儒臣非矣。志修惶恐俯伏。上久無下敎。啓禧進曰,臣承命持秋曹文書入侍矣。上曰,進讀。啓禧偕承·史進伏。上曰,玉堂先退,可也。啓禧曰,頃以嶺南殺獄罪人許垓·姜祚甲等事,有就議大臣之命,前前判書柳儼就議。則領議政金在魯議,以爲今此崔汝三,憤其子之囚禁,往許垓家,無數發惡,則許垓之乘憤歐蹴,勢所必至。汝三去時步往,歸時負還,其夜鷄鳴殞命,若以其項有索痕,謂之自縊,則初欲結項爲恐喝計,旋爲人解結之狀。許垓之招,已言之,其非因縊致死,明矣。此外更無可諉處,非被歐致死而何?凡殺獄屍帳,色雖紫黑,而柔軟者亦有之兺不喩,腎囊磨傷處,只曰紫黑,不言柔堅,安知此處之不堅硬也?道臣以爲腎囊被傷者,雖年壯,亦立斃,況此中者乎云云。此亦不然,曾見殺獄文案,雖腎囊與囊片被蹴,或經一夜始死者有之。此則未過其夜而死,致命實因,似在腎囊矣。道臣,又以負來汝三之兩人,皆稱汝三,初無痛聲,伸屈如常,爲許垓可原之端。而此則兩人之招,元不成說,汝三若全無所痛,則當初步往之人,豈有替負兩人僅還之理?其招欲曲護許垓者,未免太過而反拙。況凡獄,當以初供爲眞,白金初招云,矣身欲負汝三,則汝三不能成言,以手擠斥矣背,而强力負往云。以此觀之,後招之出於誘引,可見矣。大抵許崔强弱,嫡庶不同,故背負兩漢之招,專爲許垓之地。而雖屍親諸人,初則曰目見無數蹴踏,後反稱不爲目見者,顯有不欲明白立證,直驅死地底意。則許家之有勢利,至令屍親,有退立之意者,可以想得,此獄決非可疑之獄也。姜祚甲之獄,道臣及僚相所論誠然,別無他見。左議政趙顯命議,以爲此以傷處之不堅硬,爲可疑之端是白乎乃,被打而不堅硬者,往往有之兺不喩,許多紫黑色,何故有之是白喩?以事理推之,汝三,憤其子之被囚,洩憤次進往許家,則自恃其年老,多發不恭之言,理所必有是白遣。許家自處以嫡室,而見辱於賤孽,則乘憤蹴打,亦理所必有是白遣。汝三被打之後,自結其項,以爲恐喝之計者,亦非異常,而索痕之不大段分明者,意在恐喝,而非眞自縊故也。獄情大體,不過如此,許崔貴賤强弱之勢不同,而貴才·白金等招辭,顯有爲許曲護之意。則許哥之眞無所犯,有不可知兺不喩,許多紫黑之傷處,但以無堅硬,歸之於無實。道臣,創爲諸招所無自仆自撞之說,以爲疑獄,而傳之惟輕,未知得當矣。祚甲之獄,則便是奸所捕捉,而彼自拔刀,我爲應兵,則殺之固當,考之情法,似無可罪矣。上曰,凡殺人完決,皆以檢驗爲重,以安知不三字決之,則檢驗之意焉在?皐陶曰殺,帝曰宥,道臣所見,比前遠外量度有間,則以疑爲聞,其所檢驗,亦涉可疑,而付之一律,豈王者審愼之意哉?許垓·姜祚甲,減死島配,可也。出擧條啓禧曰,頃以本曹殺獄罪人韓世慶·姜雪生等事,有就議大臣之命,前前判書柳儼就議。則領議政金在魯議,以爲允泰檢狀,雖有靑赤堅硬之傷處,其他眼突·指甲靑·腹肚腎莖腎囊兩耳之脹大·口唇之裂破·釵色之靑黑,一如無冤錄飮毒條符合。且其被打之翌日,卽致死之當日,而擧動時設布帳之狀,頭目之招,爲明證。買砒霜欲自盡之說,李仁哲之招,爲明訂。允太設或於世慶,而其死則由於飮毒,無疑,恐不可成獄。領府事金興慶議,以爲韓世慶事,金允泰檢屍狀,乳傍胸膛等處色赤堅硬,雖近於被打致死,而歐打之際,旣無明白看訂。軍士林尙雲之招,初三日早朝,同往擧動所,設布帳還歸云,則昨被杖而今夕死者,萬無當日起動之勢。且飮毒之說,出於李仁哲之招,而宋先男之招,亦以爲屍親及其廊底之人,皆曰飮毒而死云。則韓世慶,直斷以打殺之律,恐涉如何?左議政趙顯命議,與領府事金興慶同。領議政金在魯議,以爲此獄,蓋雪生與芿孫,是査頓,而積成仇嫉。芿孫中路被打,仍以致斃之後,致疑於雪生,其妻欣愛告狀中,至以爲其父不省人事,不得言語,喉間,只言中路爲雪生之歐打云云,欲以此爲雪生打殺之緊證。而欣愛之娚論乭之招,則以爲芿孫,舌短不能言,手指其肩胸之際而已。被打於雪生之說,不聞於芿孫處云云,則決不可以此,斷爲雪生之打殺。而朴丁建情迹,誠有節節可疑者,渠是代守蹲巖芿孫家庄穀之人也。二十八日曉,芿孫,自蹲巖還歸之後,渠之夫妻,卽爲出去,不在家,故欲掩其殊常之迹,乃有進往契任贊伊家之躛說。此所謂欲巧反拙,又以貴贊招中,芿孫屍身,與丁建同往擔來之說,謂之孟浪。而末乃自服,又做出芿孫死後,芿孫妻下來敎誘納招之說,而及各人等之招,明白辨破。其眞僞則渠乃語屈,於面質之下,一皆以當初誣招自服,苟非渠自有所畏㤼,則何必公然有此許多眩幻乎?丁建更加嚴刑,期於得情。領府事金興慶議,以爲姜雪生事,李芿孫檢屍狀實因,旣以被傷懸錄,則固不無被人打傷之事。而欣愛之以雪生告狀,蓋以査頓間失和,致疑而已,別無明白可訂之端。且欣愛招內,芿孫殞命時雪生害我之言,其娚論乭,以爲不聞。至於干證,朴丁建之招,亦前後變亂,有不可準信,若以此雪生,終至償命,則恐有傷於罪疑惟輕之義。左議政趙顯命議,與領府事金興慶同。上曰,韓世慶,諸大臣獻議,俱有意見。姜雪生,其獻議亦詢同,竝減死島配。朴丁建,則其所招辭,雖涉可疑,殺人干證,㤼而亂招,亦非異事。而旣無他執訂,則一人,以疑付之輕典,一人,以疑付之重典,豈欽恤之道哉?然莫重殺人干證,不一其招,自本曹勘律懲他。出擧行條啓禧曰,殿下處分,一出於欽恤之意,而減死諸人中,許垓則終不無可疑之端矣。若殺死的實,而不能償命,則在死者,豈不尤冤乎?其在審愼之道,更令本道,窮査狀聞而處之,似宜矣。上曰,卿則刑官也,所陳是矣。而殺獄,只當一遵檢驗,若不信檢驗,而以己意低昻,則其弊亦不少。領相之以安知不三字,欲決此獄者,似未詳思矣。予已決之,勿爲爭執,可也。諸臣以次退出。
上在昌德宮。常參·經筵,以代理停。
午時未時,日暈。
下直,平山府使朴載海,撫夷萬戶康復圭。
朴師昌達曰,明日常參,取稟。令曰,停。
備忘記,今下弓矢,撫夷萬戶康復圭處給送。
藥房提調臣金尙魯,副提調臣鄭翬良啓曰,卽伏見下政院傳敎,有眩氣甚之敎,下情驚憂曷已?臣等不可不卽率諸御醫,入診詳察聖候矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
朴師昌啓曰,大臣·金吾堂上,依下敎來待矣,敢稟。傳曰,眩氣甚,使之入來時入來。
傳于宋昌明曰,東宮侍坐日次,有眩氣,停。傳于朴師昌曰,儒臣入侍。
傳于朴師昌曰,持麗史餘卷入侍。
傳于朴師昌曰,騎判及俄者入侍承旨,更爲入侍。
傳于鄭必寧曰,騎判處,欲以問安事下敎矣,姑爲退去。政院雖欲問安,勿令爲之。
傳于朴師昌曰,譜略,使之考出矣,今姑置之,抄付標紙,依下敎只史斷爲之。
朴師昌達曰,卽者副校理徐志修,謂有情勢難安,陳書徑出,原書纔已退却矣。所當直捧禁推徽旨,而此與無端徑出有異,推考警責,何如?令曰,依。
朴師昌,以弘文館言達曰,本館上番副校理徐志修,以情勢難安,陳書徑出,上番將未免闕直,事體未安。副校理徐志修,卽爲牌招入直,何如?令曰,依。
以副校理徐志修牌不進罷職令旨,令于朴師昌曰,只推,更爲牌招。
朴師昌,以侍講院言達曰,本院新除授司書朴相德,除拜屢日,不爲出肅,卽爲牌招察任,何如?令曰,依。
朴師昌,以義禁府言達曰,北兵使李義翼拿問事,徽旨達下矣。李義翼,時在任所,依例交龜後,發遣府都事拿來,何如?令曰,依。
朴師昌,以義禁府言達曰,慶尙道尙州牧遠配罪人李齊華,善山府遠配罪人李惟秀等放送事,令旨達下矣。放送之意,分付道臣,何如?令曰,依。
鄭必寧,以吏曹言啓曰,勅牌入來,西路守令,不可不及時差送,平山府使有闕之代,口傳備擬以入,而待下批,仍卽給馬發送,何如?傳曰,允。
吏曹口傳政事,以朴載海爲平山府使,禁府都事柳聖躋,氷庫別檢閔漸洙相換。
鄭必寧,以迎接都監言啓曰,臣等與諸郞廳,會同開坐于南別宮,檢察迎勅諸事。而啓下郞廳八員外,不足郞廳六員,依前例加出,別單書入之意,敢啓。傳曰,知道。又以迎接都監言啓曰,迎勅擧行等事,與他公事有別,入啓以稟,恐合事宜,敢稟。傳曰,依啓。
宋昌明,以迎接都監言啓曰,勅行通官差備,極擇然後,可無生事之患,而今番下往首譯,不擇差備,事多有可慮。氷庫別提金昌祚,前司譯院正邊憲,竝給馬,今日內發送之意,敢啓。傳曰,知道。
以京畿監司狀達,判府事閔應洙,二月至五月四朔月廩不受事,令于朴師昌曰,令本道更爲輸送。
司書朴相德書曰,伏以臣頃者猥忝臺列,妄陳蕘說,未承一字之批,繼有遞差傳旨捧入之敎,追思至今,惶懼冞深。玆於千萬夢想之外,伏奉春坊除旨,臣誠驚惶感激,不省置身之所也。臣屢叨見職,有除輒膺,不敢以學術之空疎而有所辭遜,則義當聞命趨承,以伸區區延頸之忱。而第伏念當此邸下代理之初,書筵講學之重,有倍前日,誠宜揀選一代耆儒之優於文學者,畀以啓迪之責。何可以如臣稚昧譾劣,苟然充數也耶?臣又有情勢之不可冒進者。臣於頃日陳書時,擅停大論之三人,旣請竄黜,則伊時臺望注擬之銓官,不無做錯之失。而臣新入臺地,不欲先言銓曹事故,臣果置而不論矣。宰臣,過聽往來浮言,至有陳章之擧,臣心愧恧,當如何也?今不必提起於時移事宿之後,而在臣廉隅,不容泯默,敢此據實陳聞焉。臣以此情地,已無進身之路,而臣之偏母宿病,近又添苦,日事藥餌,少無所減。臣方左右扶將,實無霎時離側之勢。召牌之下,不敢坐違,謹此隨詣,略陳情懇,仰瀆离明。伏乞亟遞臣職,以安私義,以昭法紀,不勝幸甚。答曰,覽書具悉。爾其勿辭,救護焉。
掌令李壽德書曰,伏以臣老父,素有泄癨之症,每當暑熱,輒復發作,自前月,又添感冒,苦歇無常,以臣情理,豈有供仕之望?而眞殿陪扈,處置諸臺,顧畏分義,黽勉隨行,而焦憂煎迫,如坐針氊,曉自鞫坐罷還。則臣父病狀,一倍添劇,雜灌藥物,少無減勢,不得不疾聲呼籲於孝理之下。伏乞亟遞臣職,以便救護,不勝幸甚。答曰,覽書具悉。爾其勿辭,救護焉。
大司諫曺命采書曰,伏以我東宮邸下,誕承大朝明命,代理庶政,普域延頸。臣以從班舊物,尤切一覲之願,而向受恩暇,仍營亡子改窆,下往楸下。病發仍滯,間有除命,以在外得遞,私心悚惶,迄玆未已。卽於千萬夢想之外,又伏承諫長除旨,義當竭蹶趨命,以伸瞻結之忱。而第念薇垣長席,地望自別,決非衰劣如臣者,所可一日冒叨。而且臣於前冬,待罪承宣,適値宗臣之入侍,臣亦登筵而預聞之矣。蓋其投書之變,陰慘妖凶,萬萬驚心,故臣先以譏捕之意,有所仰達。而至於設鞫之擧,非一承宣所敢直請,故臣果有意而未卽仰請。伊時事實,已蒙大朝之下燭,而向來臺嘖,忽地峻發,至斥以含默無言,此似由於筵體嚴祕,未詳事實之致。而在臣惶縮,餘悸尙存,今不可以時月之稍久,厭然自恕,與論於官職去就。而昨因鞫囚開坐,天牌再降,義分所重,亦不敢一向違逋,放棄廉隅,黽勉入肅,因此蹲冒,旣非私義之所敢出。而晨還私次,飮啗失宜,忽然癨氣上衝,臍腹絞痛,宛轉叫苦,頃刻欲絶,起身供仕,決難易期。玆敢倩人構書,疾聲哀籲。伏乞离明,俯察臣情勢之旣危病狀之且極,亟許鐫削,俾安私分,不勝幸甚。答曰,覽書具悉。爾其勿辭,從速察職。
兵曹參知李昌壽書曰,伏以臣自犯失職之辜,重速司直之論,幸蒙睿度曲貸,郵罰不加,以惶以愧,迄今靡定。不意騎省除命,又降此際,臣尤惝怳感激,莫省所措。念臣無似,頃忝出納之任,適當代理之初,神識未周,觸事昏謬,咎責之來,理固難免。乃以經筵之不稟,五儒臣書劾,果發於遞職經月之後矣。玆事本末,備悉於諸承宣書本,而已有大朝處分,則臣何敢更事瀆陳,以益其罪戾也哉?至若日記之不爲書停,雖因堂后之未諳舊例,而臣旣未能趁卽覺察,取考釐正,則律以邦憲,合被重譴。筵敎薄勘,雖荷涵容,孤負職責,無所逃罪,其不可以時月之稍久官職之有異,而厭然自恕也決矣。玆敢略暴卼臲之懇,仰干离明之聽。伏乞曲加諒察,將臣職名,亟許鐫改,仍令攸司,重勘臣罪,以伸公法,以安微分,不勝幸甚。答曰,覽書具悉。爾其勿辭,察職。
己巳五月十四日午時,上御歡慶殿。藥房入診入侍時,提調金尙魯,副提調鄭翬良,假注書李尙允,記事官高裕·李齊顯,醫官金應三·玄起鵬·金壽煃·鄭文恒·方泰輿·李道吉以次進伏。尙魯入臥內奏曰,日間眩候若何?上曰,夜深則有加矣。尙魯曰,眩候有加之時,氣候迷甚,難於收捨乎?上曰,氣如下墊矣。先令醫官診候何如?上曰,依爲之。應三畢診後奏曰,脈候左三部沈而不數,右三部亦沈,而大體脈道不舒矣。起鵬畢診後奏曰,脈候左右三部沈而不數,右寸關滑體不足,而亦非顯然不實矣。壽煃繼診後奏曰,脈候左三部微有數意,右三部滑體不足,似是痰滯矣。泰輿繼診奏曰,脈候左三部沈,右三部帶數,比諸左三部,則有升候矣。道吉繼診奏曰,脈候左右三部均,而胃脈似浮,亦平常矣。尙魯曰,已畢診,議定當進之劑何如?上曰,本來氣憊所致,當自愈矣。尙魯曰,何待聖候之自愈乎?翬良曰,近間眩氣頻數矣。尙魯曰,議定當進之劑,斷不可已也。應三曰,聖候如此之時,蔘橘茶連爲進御,甚好矣。尙魯曰,首醫所達誠是,參橘茶進御之議爲定,何如?上曰,依爲之。尙魯曰,三貼自外劑入乎?上曰,依爲之。尙魯曰,聖候若此,臣等之煎迫,何可盡達?臣等自今日爲始,入直藥院,斷不可已也。上曰,卿等初見,故如是驚慮,而予氣常多如此矣。何必入直?尙魯曰,入直藥院,旣不承命,則臣方帶本兵之任,入直內兵曹,亦宜矣。上曰,兵判過矣。入直兵曹,亦豈不如何乎?尙魯曰,今日臣等,豈可過宵於闕外乎?上曰,不必如是矣。今雖欲起坐,而氣與心不相應,强之甚難,故不免就臥耳。尙魯曰,若此時,引接諸臣於臥內,有何不可乎?上曰,不然矣。尙魯曰,茶飮劑入甚急,臣等當退出矣。劑入後卽爲進御,千萬伏望。上曰,當觀勢爲之耳。諸臣遂退出。
己巳五月十四日未時,上御歡慶殿。儒臣持麗史入侍時,右承旨鄭必寧,修撰李應協,假注書李賢汲,記事官高裕·李齊顯以次進伏。上臥寢內,命應協讀麗史。應協,讀自元年春正月。上曰,間間讀之。應協,讀至我太祖大王事,上整衣起跪而聽之。必寧,進讀自三年夏四月,至討平之。賢汲,讀自李齊賢曰,至平章事。裕,讀自九年春三月,至允從。齊顯,讀自我太祖大王雲峯之捷,至末編別錄。上曰,予欲畢講麗史於今日,而適見末編所載別錄,甚可訝也。朱子曰以下,決有訛誤處,而況我朝之人纂此提綱,何可載錄耶?儒臣·承·史之見亦何如?必寧·應協曰,別錄所載朱子曰以下,實有未可曉者,此先正所以致疑,而姑爲存之,以俟後人之詳悉耳。臣等迷見,何以仰答乎?賢汲·齊顯曰,朱子何以前知高麗之亡而有此說耶?高麗二字,似是高句麗,而中華之人,統稱高麗矣。上曰,先正,亦致疑於此一端,而猶不刪去者,只出於尊信朱子之意也。藥房提調,尙未出去耶?入侍事,分付。出榻敎臣賢汲,趨出傳命,藥房提調金尙魯卽爲入侍。尙魯進伏曰,聖候,與朝診時若何?上曰,倚枕聽史,氣稍勝矣。尙魯曰,靜攝之中,日氣且熱,許多卷帙,何以進講乎?上曰,今日欲畢講麗史,而心有所疑訝,故特召卿耳。資治通鑑,則止於周顯德六年,而提綱,則至錄威化回軍事,此亦如何?而末丈所錄朱子曰一款,不可知矣。卿其見之。尙魯詳覽別錄而仰對曰,別錄中所載世代之數,旣與高麗相左,且朱子,何以知高麗之亡耶?的是高句麗矣。上曰,兪棨之錄此,亦不過一時做錯矣。予欲刪去別錄,卿意何如?尙魯曰,刪去實無妨矣。上命承旨書之曰,麗史提綱末編所謂別錄,先正文元公金長生,致疑備悉,亦不關緊於下端,分付道臣,板本中卽令去之,京中印本,亦令洗去。尙魯曰,參橘茶,亦爲有益於蛔氣云,三貼劑入事,分付,何如?上曰,依爲之。出榻敎上曰,徐志修出直耶?必寧曰,以情勢難安,陳書徑出矣。上曰,志修爲人,素甚樸直,昨日所達,亦不過無邊隅之致也。予豈介懷哉?應協曰,聖上,俯燭徐志修心事,殆無遺照矣。志修所達,本出於有懷必陳,可見其憂愛之忱,斷斷無他。而聖上,不以此等事留着淵衷,今日下敎,至精且當,臣誠欽仰萬萬矣。臣亦伊日陪從,而日若曛黑,則豈不仰請回駕乎?志修之見,與臣差殊,而其願忠之志則可見矣。目今悠悠萬事,莫如保嗇聖躬,而靜攝之中,頻接臣等,講討經史,亦有益於神氣舒泰之道矣。上曰,所陳好矣,可不留念?諸臣以次退出。
上在昌德宮。常參·經筵,以代理停。
下直,居昌府使韓光德,茂長縣監李胤杰,城津僉使申命式,乶下僉使金鼎禹。
自巳時至未時,日暈。
朴師昌達曰,大司憲沈錥,執義閔遇洙,掌令宋能相在外,掌令李壽德受由。持平二員未差。今日以監察茶時之意,敢達。令曰,知道。
鄭翬良達曰,明日常參,取稟。令曰,停。
朴師昌達曰,副校理徐志修牌招事令下,而闕門已閉,待明朝出牌之意,敢達。令曰,知道。
備忘記,今下弓矢,乶下僉使金鼎禹處給送。
藥房提調金尙魯,副提調鄭翬良啓曰,伏未審夜來,聖體調攝若何?參橘茶其已進御,而眩氣或有益勝之勢乎?今日入診,昨旣仰請,臣等率諸御醫趁早入侍,詳察聖候,有不可已。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則少愈,待下敎入侍,而茶飮繼進後,問候,宜矣。
大王大妃殿·中宮殿·賢嬪宮,藥房口傳問安。答曰,知道。
南泰溫達曰,刑曹判書徐宗伋,兵曹參知李昌壽,除拜後過三日不爲出肅,事甚未安。推考警責,仍卽牌招,何如?令曰,依。
宋昌明,以兵曹言達曰,禁軍祿試射沒技人,別單中依例懸注以入之意,敢達。令曰,知道。又以兵曹言達曰,今五月十五日,生員愼㝡慶稱名人,自丹鳳門入來,差備門外擊錚,極爲駭愕,令攸司囚禁治罪。同門守門將韓煋,常時不能禁斷雜人,以致闌入,亦難免其責,推考,何如?令曰,依。
宋昌明,以備邊司言達曰,各道軍餉未捧守令·邊將,居末拿問,居二決杖,居三推考。元還上未捧,居末決杖,居二推考事,自前定式矣。觀此黃海監司嚴瑀申本,則以爲,大峴山城別將徐重運,爲上年軍餉穀新舊還上未捧居末。而上年十月別將徐重運牒呈內,本城軍餉新舊還上小米九百八十八石十四斗零,自庚申以來,各年反作懸錄云,故摘奸後嚴飭,分付。而所捧,僅爲二百十石零。山城儲置莫重軍餉,前後別將之任自反作,次次傳受,以成舊逋,事之可駭,莫此爲甚。上項庚申別將徐萬興,壬戌別將劉順希,丙寅別將趙泰圭,丁卯別將尹興殷等反作之罪,及舊還居末時別將徐重運罪狀,請令廟堂稟處矣。上項徐萬興·劉順希·趙泰圭·尹興殷等,莫重軍餉,逐年反作,有此虛簿難捧之弊,誠極可駭,竝拿問處之。時別將徐重運,宜有參酌之道,拿致營門,從重決棍事,分付,何如?令曰,依。
傳于朴師昌曰,今若開政,則必致閉門,待朝開政。
南泰溫,以迎接都監言啓曰,都監使役煩重,不分晝夜擧行矣。當此夜禁至嚴之日,若不分付三軍門兩捕廳,則未免拘禁,生事可慮,勿禁帖所持者,勿禁事,分付,何如?傳曰,允。
全羅監司韓翼謩書曰,伏以臣冒上兩書,披瀝危懇,惟日俟兪音之遄下,尙庶幾自拔於汚穢之中,早解此當遞之職。卽伏承批旨,大失所圖,諭之以勿辭察任,一例優假,臣誠慙惶震慄,莫省所措。蓋高之天,無卑不聽,而臣自忱誠淺薄,未能仰格,撫躬傷悼,誰怨誰咎。臣雖萬萬無似,所帶者卽方岳之任,而察貪汚按不法,乃其職責也。今者身自犯科,反以是見斥於人,使家奴送錢,何等貪汚,發驛馬私載,何等不法。使臣誠有是事,烹鼎潤鑊,未足勘罪,大朝處分之下,臣雖卽日死滅,抑有何憾?而惟恐査事未備,物情難平,則前書之仰請更査者,乃所以嚴贓法而重國體,非直爲臣一身之私也。今雖更査而使本事終至淸脫,在臣廉隅,尙不可抗顔於職次,況旣未準所請,而將無以塞言者之口。則臣雖欲一刻蹲冒,其可得乎?臣自遭此事以來,對守令則顔發騂,見軍吏則心先忸,不敢復以按使自處,輒據近例,一切公事,使都事代行。奏御文字,事體至重,猶且替達,分義惶悚,尤當如何?到今漕船裝發,都事,以兼任運判,將不日上京,從此一路事,尤多狼狽。玆不避强聒之誅,冒萬死更此申籲。伏乞离明,俯察藩臣之不可久曠,更諒危蹤之不可苟冒,亟許鐫削臣職名。仍治臣瀆擾之罪,以重藩體,以安私分,千萬幸甚云云。答曰,覽書具悉。卿其勿辭察任。
黃海監司嚴瑀書曰,伏以臣匪才蔑能,叨據雄藩,居然恰周一年矣。以公而不能矯變惡俗,孤負觀察之責,以私而又爲疾病所侵凌,漸就沈痼之域。兩載宛轉,終失進退之義,一味優游,徒積瘝曠之誅,朝家之授臣此任,豈亶使然?而臣所以殫竭報效者,亦何曾止於是耶?撫心愧惶,但有踧踖,臣本憒憒無他技,而只是筋力奔走,以少酬恩私之萬一,卽臣區區所常勉者。而虛脆之質,重傷於南北烟瘴,痰癖成塊,作孽非常,近年以來,不敢以恒人自居。而此土風氣,又不倂京洛,兩次巡方之行,觸傷沿海風霧,濕痰倍盛,肢體不仁,若不早圖調治,誠有駸駸難醫之慮。玆敢疾聲瀝肝,哀籲於离明之下。伏乞俯賜照察,亟許鐫罷臣職名,俾得以謝劇就閑,以荷生成之澤,則公私實萬幸。且臣於部民柳泰五妻擊鼓事,誠不勝駭惋,而其爰辭之侵逼,至及臣身,則有不得不略暴事實者。臣於今春巡行歸路,到載寧境,所謂柳泰五父匡達,率其子姪十餘人及孀婦孤孫,一時脫冠,放聲大哭,有若發喪者然,而突犯轎頭,擧措駭愕。臣驚問其委折,則匡達,以爲矣子,猝被本倅之杖死,請卽報復。臣問其罪,則犯松禁也。問其杖則笞二十也。臣以還營後當査實處置,而以子之故,直請報復官長,已失城化之分,作此駭擧,欲爲脅制營門,民習可惡之意,嚴辭退斥,仍令捉囚矣。還營後取見本州治罪柳泰五時文案,且發廉問,多方採探,則柳哥,稱以本土士夫,武斷鄕曲。今春道路修治時,泰五之叔匡道,恃其豪强,不應洞役治道,將校以此爲言,柳哥聞而發怒,拿致捽曳。而適於其時,匡道之兄匡達,爲造家舍,多斫生松,積置庭籬,不啻狼藉。臣之到營後最勅松禁,故官校者,挾其見捽之憾,竝與其犯松而來訴本官,本官卽發差捉來匡道,則以捽曳官校,決笞三十度。犯松之匡達,則辭以老病,替送其子泰五,故決笞二十度,而欲待臣還營,申報嚴懲,姑爲滯囚。因泰五有病保放,仍爲致斃,其間事實,不過如此。守令之笞五十自斷,載在法典,則今此泰五之罪,實係重犯,而二十笞罰,亦是末減。設使本官,眞有毒杖欲殺之意,其可怒,本在匡道,而視泰五加笞十度,則年老之匡道,反爲無事,循例替罪之泰五,至於徑斃,於此亦可見其邂逅之不幸耳。然泰五之受罪,實由於犯法,官長之施笞,非出於私怒。則在渠家屬,雖甚痛切,何敢肆然爲報復之計,一反事實,張皇構誣,直以償命爲請乎?似此蔑法之民,若不痛繩,而反罪官長,則自今以往,凡爲守令者,以泰五爲戒,雖有土豪奸猾,恣意犯禁,將不敢施一楚矣。日後之弊,可勝道哉?況此海西人心之獷悍,視他道尤有甚焉。構陷土主,誣罔上言,看作尋常事,若無別般懲勵之道,則其害將至於悖倫蔑法,作一化外之域而後已。臣自待罪以來,深念此弊,凡道內獄訟,稍係於此等者,則必痛加懲治,亦嘗以此或疏或狀者累矣。臣雖無狀,曾忝侍從之列,每於慮囚之際,欽仰我聖上如傷之盛德。今於泰五事,或有一毫冤枉之端,則豈敢曲護一守令,而忍令無告窮民,抱冤而莫之伸乎?雖然,其所首尾爲言,無非構捏而侵辱臣身,不少顧藉,雖不足隨事較辨,以傷事面,而其爲臣難冒之端則明矣。乞蒙罪勘,俾有以靖私義而存紀綱焉。臣無任云云。答曰,覽書具悉。書辭,令廟堂稟處。卿其勿辭察任。
上在昌德宮。常參·經筵,以代理停。
朴師昌達曰,大司憲沈錥,執義閔遇洙,掌令宋能相在外,掌令李壽德受由,持平二員未差。今日以監察茶時之意,敢達。令曰,知道。
鄭翬良達曰,明日常參,取稟。令曰,停。
南泰溫啓曰,昨日有待朝開政之命,而今日月食齋戒相値,何以爲之?敢稟。傳曰,雖値齋戒,有開政之例,卽爲擧行。
朴師昌達曰,刑曹久無長官,詞訟積滯,委屬可慮。判書徐宗伋,昨違召命,今日又不出肅,卽爲牌招察任,何如?令曰,依。
傳于鄭必寧曰,和緩翁主第宅旣定,令該曹問于本宮,吉禮在近,卽爲給價。
南泰溫啓曰,太學掌議·色掌圓點與否,政院問啓事,命下矣。招問成均館官員,則以爲東齋掌議朴弼儒六點半,上色掌辛義復未行公遞未出代,下色掌李興宗三點,西齋掌議魚錫文未行公,上色掌元啓夏四點,下色掌李心輔未行公云矣,敢啓。傳曰,知道。
朴師昌啓曰,臣依下敎,典獄署,卽爲取來本院相考,則承傳罪人九名,刑曹罪人五十五名,來關罪人三名,各司罪人十五名內,罪人趙麒麟,戶口塗改罪也。罪人朴枝漢正妻張召史,繕工所納匠布中間偸食罪也。罪人徐千石,尙衣院奴婢貢中間偸食罪也。罪人羅得喆,耆老所稅錢中間偸食罪也。罪人權世興,臺諫,分付囚禁事也。罪人金光龍,符同奸民誣呈備局罪也。罪人金守明,兵曹價布終不上納罪也。罪人朴最良正妻李召史,兵曹價布終不上納罪也。罪人吳興基,宗親府堂上,分付囚禁事也。此等罪名,不至大段,竝卽放釋,其餘罪人段,罪名俱係重大,有難輕議,竝爲仍囚之意,敢啓。傳曰,知道。
宋昌明,以備邊司言達曰,本司提調李台重,在鄕久不上來,拿問蒙放之後,又一向引伏,尙不行公,事體極爲未安。從重推考,牌招察任,何如?令曰,依。
有政。吏批,行判書鄭羽良病,參判尹汲進,參議沈星鎭受由在外,左承旨南泰溫進。吏批啓曰,判書鄭羽良病不來,參議沈星鎭受由在外,小臣獨政未安,何以爲之?敢稟。傳曰,仍爲之。以洪樂性爲獻納,尹光纘爲持平,宋德中爲持平,李彝章爲校理,黃柙爲兼司書,金弘澤爲兵曹正郞,成大烈爲高山察訪,張世文爲社稷令,申晩爲右參贊,李賢汲爲崇陵別檢,申晦爲兼南學敎授,尹之彦爲陽城縣監。吏批啓曰,閫帥父年七十人,每於歲初,抄啓加資,而雖非歲首,亦爲稟行,載在法典,閫帥父年七十人,別單書入之意,敢啓。傳曰,知道。吏批啓曰,本曹佐郞李萬恢,身病猝重,勢難察任,今姑改差,何如?傳曰,允。
兵批,判書金尙魯病,參判洪鳳漢服制,參議柳萬重病,參知李昌壽進,左副承旨宋昌明進。兵批,承旨啓曰,判書不參政,時無送西,無政事之意,敢啓。傳曰,知道。兵批啓曰,同知中樞府事張極星,以篤老之人,病難供職,斯速啓遞云。西樞雖是閑局,不可虛帶,今姑改差,何如?傳曰,允。
南泰溫,以迎接都監言啓曰,都監郞廳平市署直長李聖模,身病猝重,不得察任,今姑改差,其代,以漢城府庶尹申差下,使之察任,何如?傳曰,允。
上在昌德宮。常參·經筵,以代理停。
下直,陽城縣監尹之彦。
夜自一更至五更,月暈。
南泰良達曰,明日常參,取稟。令曰,知道。
朴師昌達曰,大司憲沈錥,執義閔遇洙,掌令宋能相,持平宋德中在外,掌令李壽德,持平尹光纘牌不進。今日以監察茶時之意,敢達。令曰,知道。
藥房提調金尙魯,副提調鄭翬良啓曰,伏未審日來聖體調攝若何?參橘茶連爲進御,而眩氣益有差勝之勢乎?旣有茶飮繼進後問候之敎,今日臣等,率諸御醫入診,詳察聖候,議定繼進當否爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣猶爲往來矣。
大王大妃殿·中宮殿·賢嬪宮,藥房口傳問安。答曰,知道。
朴師昌,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
鄭翬良達曰,左副承旨宋昌明,今日不爲仕進,卽爲牌招,何如?令曰,依。
朴師昌達曰,刑曹判書徐宗伋,昨違召命,今日又不出肅,卽爲牌招,何如?令曰,依。
又達曰,憲府之監察茶時,諫院之連日闕達,俱涉未安。除在外外,呈告未肅拜人員,竝卽牌招,何如?令曰,依。
以備局副提調李台重牌不進罷職令旨,令于宋昌明曰,推考,徽旨捧入。
鄭翬良,以侍講院言達曰,本院新除授司書朴相德,由限已過,新除授兼司書黃柙,時無職名,令該曹口傳付軍職,竝卽牌招察任,何如?令曰,依。
兵曹口傳政事,副司果黃柙。
宋昌明,以備邊司言達曰,還上未捧守令,居末決杖,居二推考事,自前定式矣。卽見咸鏡監司李鼎輔申本,則軍餉還上,皆已準捧。而元還上與交濟倉穀未捧之邑,鍾城府使安相徽,爲居末,元還上未捧,穩城府使朴恒佐,爲居二,交濟倉穀,依軍餉例論罪,而鍾城府被災尤甚,與常年未捧有間云。安相徽,疊犯決杖拿問之律,兩罪俱發,當從重論,安相徽,依定式拿問,何如?令曰,依。
兼司書黃柙書曰,伏以臣於再昨年,冒玷館職,猥陳一疏,區區本情,只出自劾之義,而辭不達意,重觸時諱,及登筵對,天語諄諄,而亦不能導達衷懇,至今追思,愧恨欲死。若論辜犯,重戮猶輕,而特荷大朝包容之盛德,罰止譴罷。臣自是以來,杜門訟愆,絶意榮塗,以爲息補之圖矣。聖明在上,無物終棄,歲月稍久,甄錄如舊,玉署諫省,次第歷踐,有若無故之人。以臣惶感之悃,固當一入文字,略暴向來情實。而每當除旨之下,俱仍母病之危,有召輒違,泯默俟勘,跡涉慢蹇,無所逃罪。不意今者,又有春坊新命,臣於是一倍懍惕,靡所容措。噫,臣之迂愚蹇拙,百不猶人之狀,已經聖鑑之俯燭。臣雖欲厭然自掩,亦不可得,縱使臣初無可引之嫌,又非自劃之地,方當胄筵日開,睿學時敏,輔導之責,至重且大,如臣蔑學,尙何敢晏然冒進,以貽不稱之譏?況此所叨,係是玉署兼銜,臣旣不以館錄自居,則辭彼就此,尤不成義理,其何可一刻虛帶,以益人之嗤點也哉?顧臣必遞之義,皎然明甚,不待臣之畢辭。伏想邸下,亦必矜諒而特許鞶帶之褫矣。且臣八耋老母,宿病沈綿,寧日恒少,居常懍懍,去月初,重得泄瀉,轉成毒痢,進退無常,飮啖全廢,委頓床席,轉側須人。臣晝夜扶號,實無晷刻離捨之路。玆於召牌之下,謹此隨詣闕外,瀝血陳懇。伏乞离明,察臣蹤地之卼臲私情之憫急,鐫削臣職,俾得專意救護,仍命選部,勿復檢擬,以安私分,不勝萬幸云云。答曰,覽書具悉。爾其勿辭,護焉。
己巳五月十七日未時,上御歡慶殿。藥房入診時,提調金尙魯,副提調鄭翬良,假注書李賢汲,記事官高裕·李齊顯,醫官金應三·玄起鵬·金壽煃·鄭文恒·方泰輿·辛世翊·金寶潤以次進伏。尙魯曰,眩氣往來之候,此時若何?上曰,坐則眩氣有加,臥則氣益苶然矣。尙魯曰,參橘茶三貼,其已進御乎?上曰,一貼則猶未及進御矣。尙魯曰,水剌何如?上曰,少進麥飯矣。尙魯曰,蛔氣何如?上曰,日日有上來之漸矣。尙魯曰,大王大妃殿氣候何如?上曰,一樣矣。尙魯曰,王世子氣候何如?上曰,好過矣。尙魯曰,使諸醫診候何如?上曰,使之進診。諸醫以次診候後。應三曰,脈候左三部微帶數氣,右三部闊處頗少,眩氣無加勝之漸矣。起鵬曰,左三部微數,而右三部均調,第胃氣似或不足矣。壽煃曰,左三部雖有微數,而大體則調均矣。文恒·泰輿·世翊所達,與首醫同。尙魯曰,繼進之劑,議定好矣。上曰,參橘茶,豈長服耶?日且甚熱,欲止之矣。應三曰,日熱如此,湯藥實難進御,而脈候,與向日入診時無異。參橘茶一貼,更爲進御後,議定繼進之劑,似宜矣。壽煃曰,眩氣猶未差勝,蛔氣亦由於胃氣之不足。參橘茶一貼進御後,更爲入診,議定繼進之劑,宜矣。尙魯曰,諸醫之見略同,一貼進御後,更議他劑,似是愼重之道矣。上曰,依爲之。尙魯曰,今日尙早,一貼卽爲進御,明日更爲入診何如?上曰,今日甚熱,不可服湯藥矣。明日當服,再明日問候爲之。尙魯曰,東宮眼患,若以琥珀拭之,則爲好云,而當仰稟而後爲之矣。上曰,鄭文恒之言耶?尙魯曰,然矣。上曰,以琥珀拭之,豈有效也?其止之。尙魯曰,茶飮繼進後,問候爲之乎?上曰,茶飮尙有一貼,畢進後問候,可也。出榻敎諸臣·諸醫,以次退出。
上在昌德宮。常參·經筵,以代理停。
朴師昌達曰,大司憲沈錥,執義閔遇洙,掌令宋能相,持平宋德中在外,掌令一員,持平一員未差。今日以監察茶時之意,敢達。令曰,知道。
又達曰,明日常參,取稟。令曰,停。
又達曰,刑曹判書徐宗伋,連日違召,尙不出肅。詞訟劇地,委屬可慮,卽爲牌招察任,何如?令曰,依。
又達曰,判決事李延德,連呈辭單,久不行公。詞訟積滯,委屬可慮,卽爲牌招察任,何如?令曰,依。
又以弘文館言達曰,新除授校理李彝章,除拜有日,尙不出肅,卽爲牌招察任,何如?令曰,依。
有政。吏批,行判書鄭羽良病,參判尹汲進,參議沈星鎭受由在外,右副承旨朴師昌進。吏批啓曰,判書鄭羽良病不來,參議沈星鎭受由在外,小臣獨政未安,何以爲之?敢稟。傳曰,仍爲之。以趙重稷爲司諫,林象老爲掌令,李塤爲持平,柳謇爲正言,具聖任爲判尹,趙雲逵爲輔德,李垍爲兼校書校理,朴起采爲吏曹正郞,李尙允爲孝陵別檢,趙榮弼爲康陵別檢。
兵批,判書金尙魯病,參判洪鳳漢服制,參議柳萬重病,參知李昌壽入直進,左副承旨宋昌明進。兵批無政事。宋昌明啓曰,判書不參政,時無送西,無政事之意,敢啓。傳曰,知道。
令于朴師昌曰,莫重公事,濃墨踏之,極爲非矣。當該內官推考。
宋昌明,以兵曹言達曰,今五月十八日,良人尹得莘稱名人,自丹鳳門入來,差備門外擊錚,極爲駭愕,令攸司囚禁科治。同門守門將李源,常時不能禁斷雜人,以致闌入,亦難免其責,推考,何如?令曰,依。
朴師昌,以義禁府言達曰,鍾城府使安相徽拿問事,徽旨達下矣。安相徽,時在任所,依例發遣府書吏,交代後拿來,何如?令曰,依。
宋昌明,以御營廳言達曰,騎士中日時,沒技人閑良則直赴事,節目啓下矣。今五月十七日中日時,一番騎士金川閑良高萬章,片箭一巡,貫一中·邊二中沒技,依節目別單書入之意,敢達。令曰,知道。
朴師昌,以奉常寺官員,以都提調意啓曰,東籍親耕田所種大麥打作,則所出,九石五斗之意,敢啓。傳曰,知道。
鄭必寧,以漢城府言達曰,卽接四山監役官牒報,則松蟲今方熾盛。而東道則內山間間熾發,外山日漸熾盛云。西道則內山雖或有之,不甚大段,外山熾盛云。南道則內山間間熾發,外山,山壇·靑鶴亭·漢江梨太院·雩祠壇等諸處,長松高枝,間間熾發,往十里·新村·讀書堂·豆毛浦等處,尤甚熾發云。北道則外山諸處,日漸大熾云。近年以來,松木蟲損之患,比比有之,故昨年及再昨年,連次拾埋矣。今以四山監役官所報觀之,則或云熾盛,或云間間熾發,必爲隨發隨拾,然後可防漸熾之患。而今若以民弊爲慮,不卽拾滅,延及於大熾之境,則勢將大段動民,其爲貽弊,有不可言。其中熾盛處,爲先以附近坊民,量宜出役,期於盡拾,俾不至熾盛之患,何如?令曰,依。
知敦寧李宗城書曰,伏以臣病伏鄕廬,飾巾待盡,而迺蒙大朝,曲加抆拂,提擧恩除,敦府寵命,後先聯翩,榮動蓬藋,顧此負罪賤臣,何以得此於聖明之下哉?一息猶存,五情知感,殆不知所以自措也。噫,風波憂畏,疾疢侵凌,卽古人所自悲者。而若臣則人非旣極,鬼責隨至,月前猝遘類中之病,衰耗之年,得此或生者,蓋未之有焉。則此非一時偶感之比也。初則症勢陡急,頃刻無幸,雜試藥物,至今僅延。而半邊肢體,化爲異物,廢閼不遂,蠢動不得,加以神識冥迷,罕有省覺,溘然之期,特朝夕間事,不可以生人論也。雖然,床席夢囈之間,每念終始慈造,與天無極,而曾無涓埃仰答萬一。今則身心塵刹之願,無地可展,此爲臣不瞑之恨,他復何言?念臣所叨,雖曰漫任,已不可施之於臨簀之喘。至於備局訏謨之地,事體較重,當此代理勵精之日,一向虛帶,尤豈賤分之所敢安者哉?臣之數年大患,患有是身,而身今不可復有矣。區區情勢,不須提引,而惟是未死之前,得解職名,是臣之大願也。玆敢倩人構書,仰籲於离明之聽。伏乞邸下,特垂哀憐,所帶本兼諸任,亟命竝賜鐫遞,無曠職事,令臣安意就盡,以卒天地之大化,不勝萬幸云云。答曰,覽書具悉。卿其勿辭,調理上來行公。
忠淸監司李日躋書曰,伏以臣爲臣無狀,奉職不稱,半載方面之寄,凡百猷爲,動輒生疣。卒乃因一狀聞之事,喉司問備之請,臺閣譴罷之論,相繼而出,聲罪狼藉。臣誠不勝瞿然駭恧之至。向臣之因淸州麥報而轉聞者,區區妄意,以爲事在道內,苟係異常,無大無小,具由上達,恐合外藩事體。且偶記皇明劉基陝麥撰陳之故事,遂乃竊附於此,率爾登聞。此誠臣失在信書,曾不深量之致,而至於狀末附論,不過出於感慨之微衷而已。今若以昏謬做錯責臣,則臣固愧服之不暇。而粧撰傅會之斥,指意深緊,疑之以萬萬常情之外,驅之於黯黮回互之科,儘如是也,罪不容誅,豈直爲可羞而止哉?緣臣妄率,自取謬辱,撫躬悼嘆,尙誰怨尤?第臣之竊自傷恨者,立朝事君,恰過二紀,一生心事,庶幾同朝之見諒。而乃於白首垂死之年,偶因奏語之不審,忽受此無限疑謗,尙何顔面,復廁於淸朝士大夫之列哉?亟宜退伏田廬,以沒餘齒,官職去留,初無暇論,一日苟蹲,爲罪滋大。玆敢冒死封章,略暴情實。伏乞离明,俯察卼臲之忱,亟削臣職名。仍令勘臣辜犯,以謝人言,以靖私分,不勝幸甚。答曰,覽書具悉。卿其勿辭察任。
上在昌德宮。常參·經筵,以代理停。
下直,懷仁縣監李宗遠。
鄭翬良達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相,持平宋德中在外,掌令林象老,持平李塤牌不進。今日以監察茶時之意,敢達。令曰,知道。
藥房提調金尙魯,副提調鄭翬良啓曰,伏未審日來聖體調攝若何?參橘茶餘貼,昨已進御,而眩氣或有差勝之勢乎?今日入診,已有筵稟,臣等不可不率諸御醫,趁早入侍,詳察聖候,議定當進之劑矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候一樣。予則眩氣往來矣。
宋昌明達曰,憲府連日監察茶時,事甚未安。除在外外,未肅拜人員,竝卽牌招,以爲察任,何如?令曰,依。
又達曰,刑曹判書徐宗伋,連日違召,無意行公,事甚未安,卽爲牌招,何如?令曰,依。
又達曰,明日次對,兩司當爲進參,而在外牌不進罷職令旨未下外,大司諫曺命采,待開門牌招,何如?令曰,依。
鄭必寧達曰,漢城府,時無行公堂上,新除授判尹具聖任,卽爲牌招察任,何如?令曰,依。
宋昌明達曰,綾安君槇,連呈上書,書辭有犯禁令,故退却矣。其後改書來呈,其措語雖與前日有異,而事係至重,有非一宗臣所敢陳請,本院以愼重之意,不得捧入矣。今則至以阻搪等語,大加侵斥,有難一例退却,不得已捧入之意,敢達。令曰,知道。
傳于宋昌明曰,右副承旨入侍。
傳于鄭必寧曰,他承旨入侍,儒臣同爲入侍。右副承旨入來後,入侍。
南泰溫啓曰,玉堂上下番,有稟定事請對矣。傳曰,入侍。
鄭翬良,以宗廟署郞廳,以都提調提調意啓曰,今此兩殿祭器欌改造時,工役浩大,營造甚急。而正殿密邇之地,舊欌毁撤,新欌改排之際,釘椓鉅鑿之聲,徹入殿內,工匠輩爛漫出入,亦涉未安。事當先告事由,然後方爲始役,而纔有愼重告由毋得輕擧之傳敎,不敢循例報該曹入啓擧行,何以爲之?敢稟。
以宗廟署草記,傳于鄭翬良曰,異於殿內,從容爲之,草記置之。
宋昌明,以禮曹言達曰,今番上言之啓下本曹者,幾盡覆奏。而其中衿川幼學金趾行,龍仁故學生金衡尹妻金氏,限內終不現身,依例拔去,不爲回達之意,敢達。令曰,知道。
宋昌明,以義禁府言啓曰,鞫廳罪人尙仁·贊迪等,下送本道,依律定法事,承傳啓下矣。兩罪人,卽當依例發遣府羅將押送本道,而城門已閉,待開門擧行,何如?傳曰,允。
大王大妃殿·中宮殿·賢嬪宮,藥房口傳問安。答曰,知道。
綾安君槇書曰,伏以臣本無似,猥忝璿派,承候趨班,是臣職分,忠君愛國,卽臣蓄積,頃於皇壇親祀之日,猥隨駿奔之列,獲覩祼將之儀。嗚呼,此實千百代之所未有之盛典,而中華觀德之廟,儼復見於偏邦百年之後。伏想聖情興愴,詎無臣隣增感。詩云,於戲,前王不忘。臣於九章輝映之下,尤有感於前王不忘之章者,蓋復雪之志事炳然。而大報之義理昭揭,春秋之家法相傳,今日之風聲永樹,此臣所以瞻縟儀而追先烈,流涕仰陳於离明之下,以冀留心省納焉。嗚呼,瞻彼寧陵,薪膽何歲?臣不忍慼我羹墻之慕,更提於今日者也。噫,魯國區區,雖不能救周室之亡,而賴春王大一統之旨,使天下後世,猶知周室之可尊。則丙丁後東土,卽崇禎之魯國,免爲左衽之民,而尙以禮義之邦見稱者,豈非我孝廟之攸賜乎?嗚呼,甲申之歲重回,再造之恩難忘,江漢雖東而已無朝宗之所,天地逢劫而莫慰在天之靈。惟我肅考,築皇壇而名大報,得一片乾淨之地,神蹕東移,經百年滄桑之後,壇牲再血。扶微陽於旣剝之乾坤,揭日月於已晦之天地,其洪功盛烈,與尊攘之美,一般義理矣。況我大朝,孝光述事,義炳尊王,增新級於舊壇,合三皇而竝享。追洪武頒誥命之盛典,萬世不忘而穆穆皇壇,焄蒿悽愴,慷慨殉社稷之毅烈,千古一有而洋洋聖靈,如水在地,此何等休慶,此何等感慨也。嗚呼,微肅廟報萬曆之恩,則今日之珪章,孰得以啓之?微孝廟法齊襄之志,則文孫之祖述,孰得以倡之?是以,臣則謂報皇恩而遺我兩先王之功烈,則契合,有不能竝見之歎。尊先王而不在壇祀芬苾之後,則縟儀,爲單擧之欠典,或曰摸天畫日。昔非不足,而抑又表功揚烈,愈加愈光。旣擧莫重莫大之禮,則兩先王徽號之加上,有不可闕也。伏願邸下,上稟大朝,下詢大臣諸臣,而亟命擧行焉。噫,父母之遐壽,人子之至情,匹庶猶然,況帝王之孝乎?仰惟我惠順慈敬獻烈光宣顯翼康聖大王大妃殿下,德配任娰,孝有舜文,母臨一國,四十有八年,今年聖算,六旬有三矣。大朝之入耆社,邦休無疆,邸下之代理也。嘉悅一倍,則洪範之九五福,我東朝享而有之矣。列聖祖四百年來,臣未知此慶有幾,臣謂加上徽號,亟稱壽觴,斷不可已也。伏願邸下,亦爲陳稟大朝,從速擧行,以光聖孝之地,千萬幸甚。臣之此書,首尾兩朔,而政院謂有禁令,隨呈隨却,終不捧入。臣之所陳,又非犯禁,則事體之尊重,有非自下所敢斥退,而喉院之閱月阻搪,終不許登徹者。臣未知其意之所在,而亦未知事體之果如何也。臣竊惜之,臣無任云云。無批答
己巳五月十九日巳時,上御歡慶殿。藥房入診入侍時,提調金尙魯,副提調鄭翬良,假注書李尙允,記事官高裕·李齊顯,醫官金應三·玄起鵬·金壽煃·許錭·鄭文恒·方泰輿·金履亨·金寶潤以次進伏。尙魯曰,眩氣往來之候,今則何如耶?上曰,坐則眩氣往來,臥時及行步時差勝矣。今日似睡非睡之際,中官有誤達事,故予責之曰,汝輩亦欲惱予耶?雖好歌,皆不欲聽之云矣。今聞宗臣書語,極可一哂,慈聖若聞此事,則疚懷當如何耶?尙魯曰,蛔氣尙往來乎?上曰,有時緊緊來侵耳。尙魯曰,大王大妃殿氣候何如?上曰,差勝矣。王世子氣候何如?上曰,好過矣。尙魯曰,數日不聞睿候,今則眼候何如?上曰,一樣云矣。尙魯曰,令醫官診候何如?上曰,依爲之。應三診候後奏曰,脈候左右三部度數調均,寸關滑體似不足,安蛔之劑,不可不進御矣。起鵬繼診奏曰,脈候左三部安靜,右三部寸關滑體不足,而度數亦調均矣。壽煃繼診奏曰,脈候左三部微帶數,右三部胃氣甚弱,安蛔之劑,似當進御矣。錭繼診奏曰,脈候左右三部度數調均,而夏日吐蛔,必是胃氣不足之致,安蛔之劑得宜矣。泰輿繼診奏曰,脈候左右三部度數調均,蛔氣不止,似是暑濕所傷矣。安蛔之劑,當進御矣。履亨繼診奏曰,脈候左右三部度數調均,胃氣不足,安蛔之劑得宜矣。寶潤繼診後奏曰,脈候左右三部度數調均矣。眩候往來,必是痰候,大抵氣升則眩候有加,氣降則眩候亦止,安蛔理中湯,似好矣。上曰,隨氣升降之說,誠是,氣升之時,曳毫成字,不知何以摸畫矣。上曰,安蛔理中湯三貼劑入,生脈散,更待下敎劑入。出榻敎上曰,世子迎勅時隨駕,而郊迎一節,載禮曹謄錄耶?尙魯曰,禮曹草記有之矣。上命持入禮曹草記。臣尙允持入。尙魯曰,非草記,乃禮判上疏矣。傳曰,元良今番迎勅時隨駕,分付,遠接使勿爲周旋事,分付。凡迎勅,予有故則元良替行,予之迎勅時,元良不過隨駕而已,豈可以一勅而兩迎乎?昨年禮判陳章,元良勿爲郊迎周旋勅使之請,不察本事裏面之故。凡儀注,世子率百官隨駕,乃是禮文,儀注雖繕寫以示勅使,隨駕與否,其時有命。予旣行迎勅,則元良雖不參,勅使有所問,當臨時以對,此後勿爲預爲周旋事,定式施行。上命中官持入綾安君書,命承旨讀奏。而下敎曰,年少宗臣,正當讀書之日,何爲如此陳請乎?傳曰,今聞元良,微稟綾安君槇上書云,曾於庚申,加上諡號,以彰盛德,粵在癸巳,尊號二字,亦已揄揚大義。噫,今日之事,卽繼述昔年也。以一事而豈復擧重禮乎?人子以親心爲己心,亦豈敢以此慼我慈心乎?噫,。予雖涼孝,其可以爲揄揚先烈者,則奚待此請?以此或一或二,慈聖若聞,何以仰慰?昔人謂願察其影,取覽其章,不可不嚴隄防。其章給之,此後此等之章勿捧。諸臣遂退出。
己巳五月十九日申時,上御歡慶殿。承旨·儒臣入侍時,左副承旨宋昌明,右副承旨朴師昌,校理李彝章,副校理李奎采,假注書李賢汲,記事官黃仁儉·李齊顯以次進伏。上命承旨書之曰,凡史記,雖帝王之尊,不能取看,界限至嚴故也。其意何在?當時所當諱,後世嚴史筆故也。麟經孔聖筆法,綱目紫陽繼筆,麟經止於獲麟,綱目止於宗訓。立麟經止於獲麟,爲大聖感愴處,而綱目止於恭帝,朱夫子意在焉。非徒綱目,溫公通鑑,亦止於恭帝,以韓通事,留付後史,以此觀之,先儒大賢,於此意蓋一也。麗史提綱,故儒臣兪棨所撰,而止於恭讓之末,故取考東國通鑑,則其文同焉。乃知故儒臣,憑此分綱立目矣。然溫公通鑑,雖不分綱,猶有綱意,而東國通鑑,徐居正以下奉敎撰進者,而不過隨事記實,故其無綱意。此則分綱之故,恭讓立後於一綱,予亦思度其涉難矣。豈徒謂掣肘?春秋之後,有紫陽綱目,紫陽綱目之後,有續綱目,續綱目後,有此提綱。續綱目,宋元後皇朝時所撰,始末直書,於義當然,今者提綱,恰若紫陽綱目,宜遵紫陽之筆矣。其於東國通鑑,昔年命撰進者,雖異於溫公綱目,今不敢復議。而此則比彼有間,私室所撰,旣已分綱,且經筵講旣知掣肘,因循乃行國中,爲後王者,於心便乎?今無他道,遵大賢之正意,刪其下之繁文,追惟紫陽,可謂允當。補綴先儒之不覺,予則曰俱是。且末綱威化回軍,大義彰於昔年,書立定昌,倫理正於前朝,奚比周恭?其令芸館,立定昌以下目犯他綱者,更印使布,御覽件·國用官件,只更張後,所刪之張,收聚洗草,其板本,下送嶺營同置。所刪板本,所書莫重,不可刮去,封置,待史官下去,置諸太白史庫事,分付。此不過遵紫陽之意正其義者也,不可諱也,不必禁也。私室所在者,其令許其私印更張,此所以使布者也。又命書之曰,噫,東國大小之人,其先事麗朝也。以宋藝祖之心爲心,待前朝宜厚,故童蒙先習中,命以稱麗祖,稱恭讓,意蓋是也。提綱,非比儒者私撰私讀,旣講也則語宜混厚,今予不諭,更整何日?序文中夷狄禽獸,更以倫綱不正,國用官件,令芸館洗補,板本,亦令嶺營,依此洗補。書訖。上曰,提綱末編所謂別錄,旣已刪去,而近於靜夜思之,尤有所怵然者矣。末編中殺鄭夢周云者,有異宋史書殺韓通之義,欲改一殺字,則恐誤春秋筆法。欲置之,則心甚不安。玆依紫陽綱目之例,刪去繁文,雖兪棨復生,不以予言爲非,儒臣之見,則何如?如有可陳者,陳之。彝章曰,聖上處分,出於雍容,臣不勝欽仰矣。奎采曰,聖意所在,洞然知之矣。心之所安,便是義也。彝章曰,提綱之綱與目,本多錯誤處,故有識之士,竊以爲議矣。上曰,儒臣之言然矣。彝章曰,今此下敎,出於靜夜深思之中,思字工夫之有益,如是矣。上曰,過思則亦有誤處耳。上曰,今番使行時所出來淸文啓蒙,置於何處耶?彝章曰,方使譯官李東億,懸吐矣。上曰,使李東億卽爲持入。臣賢汲出往,招東億持淸文啓蒙入侍。上披覽後,問其文義句折,東億不能對。上命承旨書之曰,淸文啓蒙,下司譯院,使能其文者,諺註以進,御覽後刊行本院。書訖。上曰,李東億,使之退去,兩儒臣亦爲先出,提綱末編刪改處,依下敎擧行。彝章·奎采承命退去。上命刑房承旨書之曰,尙仁·贊迪,勿爲照律,先爲入侍之命,意蓋二也。一則有下敎者,一則於尙仁·贊迪律,欲差等矣。更以思之,登床與不登床,其心一也。律不可細,故此則不問,而其下敎者,眩氣尙不愈,難以强作,莫重大律,不可稽滯,故今諭矣。大抵懸法象魏,使民知其法而無所犯也。我國此法解弛,民若知其於守令無所傷,只自陷於一律,則其雖至愚,豈爲無益之事,自陷於重律乎?以此推之,此孔聖所云民免無恥也,亦不敎而律也。況聞民習不古云,其欲正法於該道,因諭於官長,以此勿問,乃是國典云。則此若懸法於象魏,使民知其國典後,雖勸也,孰能犯之?或曰,王府承款者,豈可施律於外方?此則不然,朝鮮境內,莫非王甸。頃者以淫行,鞫問承款後,不可汚穢王都,下送本道正法,此可以旁例,且此道遐遠,尤宜若此。尙仁·贊迪,倍道下送本道,令該道都事監視,大集民人後,依律正法,使其知律,因曉諭此敎,勿復犯邦憲,則此王者爲民息刑之意也。其令王府,當日內擧行。書訖。上曰,愚民亦可憐矣。不知法而犯之也。師昌曰,聖敎誠然矣。上曰,承旨今已衰矣。頃年爲御史時,見其剛矣。邊郡多年,若是衰老耶?兩儒臣請對入侍。上曰,請對者,以俄者下敎事耶?彝章曰,臣出往,與下番儒臣,詳考提綱中當削處,則宜用綱目周恭帝之例,而刪去恭讓以下末編矣。上曰,進讀之。彝章進讀綱目周記末編。上曰,果與提綱當刪處相符矣。彝章曰,然則當止於恭讓記乎?上曰,依此爲之。彝章曰,止於恭讓記而刪去末編,則所當刮改者,不過一行矣。上曰,然。奎采曰,旣承下敎。臣等當退出而奉行矣。承·史·儒臣以次退出。
上在昌德宮。常參·經筵,以代理停。
鄭翬良達曰,明日常參,取稟。令曰,停。
鄭必寧達曰,大司憲沈錥,執義閔遇洙,掌令宋能相,持平宋德中在外,掌令林象老,持平李塤牌不進令旨未下。今日以監察茶時之意,敢達。令曰,知道。
鄭必寧達曰,判尹具聖任,昨違召命,不爲出肅,卽爲牌招察任,何如?令曰,依。
令于宋昌明曰,大臣·備局堂上引接。
宋昌明,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。又以都摠府言啓曰,今日入直內三廳武兼禁軍及軍兵等中日習射事,標信,命下矣。雨勢如此,不得爲之之意,敢啓。傳曰,知道。
南泰溫,以侍講院言達曰,本院新除授兼司書黃柙,由限已過,卽爲牌招察任,何如?令曰,依。
南泰溫啓曰,大臣·金吾堂上,有及時稟定事請對矣。傳曰,大臣求對,似爲昨日下敎事,而有眩氣爲難,問知以啓。
左承旨南泰溫啓曰,臣泰溫,左副承旨宋昌明,校理李彝章,修撰李奎采,有稟定事來詣請對矣。傳曰,昔年有如此事,且與前月下敎有異,又有眩氣之時,何可爲此等擧措乎?其止之。
傳于南泰溫曰,王者爲國之道理,不但一循常例而已,此則爲民之苦心,違於禮則止草記而當爲求對,入草記幾許時而未思,到今求對之擧。今此求對,似爲下政院之敎,草記時大臣豈不知耶?若知爲民之心,則依草記擧行,以做錯知之,則稟于元良,卽爲擧行。莫重下敎,中間勿爲壅滯。
南泰溫啓曰,大臣求對,似爲昨日下敎事,而有眩氣爲難問知以啓事,命下矣。問于大臣,則以爲今此安邊府殿牌作變罪人,下送本道正刑之命,固知聖意,欲使邊方愚氓,曉然知法律之至重,官長之不坐,而竊恐有不然者。夫鞫囚之已承款決案者,尙今假息,已是失刑之大。而畢竟又還送本道,使之正刑,則輕重失序,苟簡反甚,揆以國體,寧容有是,此其決不可奉行者也。且雖遠方愚氓,孰不知殿牌作變之爲死罪?而所未詳知者,守令之免罪,故僥倖於不發覺,而計急於逐守令,作此窮凶之擧。今雖自京正法,本邑之民,自可知守令之晏然,設或下送本道,傍近一二邑,猶或聞之,而一道之內未必盡知,況他道乎?與其警動一道而止,曷若警動八道之尤爲嚴重乎?以此觀之,下送旣無所益,而已承款鞫囚之不卽正法,還畀本道,豈不大傷於國體,有駭於聽聞耶?聖敎雖擧曾前淫獄下送之例,而頃年公州淫蒸之獄,自上,以其汚穢京都,初欲令本道正法,而因諸臣據法爭執,終至拿來設鞫,依法處斷。此外詳問禁府,亦無是例,莫重鞫獄,尤當謹守常憲,何可創開無前之規乎?況羅卒之押去,與該道都事之監刑,非但有虛疎之弊,亦非所以嚴鞫體之道。臣等不勝憂歎,欲以此登筵力陳,而適値違和,未蒙賜對,不得不以文字替達。伏願深思獄體,亟寢成命,仍令王府,登時照律擧行,不勝幸甚云矣,敢啓。傳曰,此事專出於爲民之心,依下敎擧行。
左承旨南泰溫,左副承旨宋昌明,更以司謁口傳啓曰,下敎雖如此,臣子旣聞此敎,何敢退去乎?雖死,必將入侍繳還而後已,且於問啓之批,有不敢聞之敎,此亦當一體稟繳。伏乞特許入對。
傳曰,旣無爲此擧之,事雖過矣,而眩氣亦一樣,從當召之。大臣及政院,姑爲退留,待召來詣。
宋昌明,以義禁府言啓曰,安邊殿牌作變罪人尙仁·贊迪等,依傳敎出付羅將,使之當刻內押去之意,敢啓。傳曰,知道。
南泰溫啓曰,議政府錄事,以領議政金在魯,左議政趙顯命意來言,前此求對,伏承有眩氣爲難之敎,何敢更爲瀆請?而卽於下政院傳敎,不勝抑塞悶鬱,敢以此事,欲暫時入對,仰陳下懷,勉許引接於臥內,千萬伏望云矣,敢啓。
南泰溫啓曰,大臣·政院·玉堂,有稟達事請對矣。傳曰,詣閤。
判尹具聖任書曰,伏以臣天賦鈍滯,素乏才能,歷試軍門,旣專且久,凡百詰戎之政,無一可觀,只以靺鞾發身之故,朝家備數任之,而不計無才。臣亦黽勉當之,而不言匪分,今已十六年于玆矣。此則猶有說焉。而至於他職,本無可合,非但臣之自知甚明。伏惟睿鑑,亦或俯燭,頃叨秋曹之長,豈不知萬不近似?而分義是懼,冒沒出肅,旋卽呈告,必於辭免,此際臺評果發,至以苟然備位爲言,此乃實際語,而非有他意於其間也。許遞之命,幸安私分。而曾未幾何,又忝京兆長席,臣精爽震越,殆不省置身之所。伏念秋曹·京兆,均是劇地,雖素號剛明者,尙有難治之慮,如臣庸騃,豈容苟充?前此武將之當此任者,率皆嚴明詳愼,允叶人望,如臺臣之所言也。況當一初之政,何可以常調韜靲之類,忝居正俗敦化之地哉?今於嚴召之下,不敢一向偃伏。謹此隨詣,拜章徑歸。伏乞离明,俯垂矜察,諒臣必遞之義,俾解匪分之職,以重公器,以安私分,不勝幸甚云云。答曰,覽書具悉。卿其勿辭,從速行公。
己巳五月二十日辰時,王世子坐時敏堂。大臣·備局堂上引接入對時,領議政金在魯,左議政趙顯命,刑曹判書徐宗伋,江華留守元景夏,行副司直南泰良·徐命九·金尙星,吏曹參判尹汲,工曹參判申思建,兵曹參判洪鳳漢,刑曹參判洪啓禧,左副承旨宋昌明,校理李彝章,假注書李賢汲,記事官李垍·李齊顯以次進伏。在魯曰,日氣不調,氣候如何?東宮曰,無事矣。在魯曰,大朝眩氣,日間若何?東宮曰,一樣矣。在魯曰,大王大妃殿氣候若何?東宮曰,一樣安寧矣。在魯曰,中宮殿氣候如何?東宮曰,一樣安寧矣。在魯曰,曾因宰臣洪象漢所達,有廣州城內居民勿定於收米軍之命。而其後廣州府尹南泰溫登對時,陳其初從自願,罷之不便,又有令廟堂稟處之敎。故頃日侍坐次對時,以勿罷爲便之意仰達,則邸下以自何年有之査問後處之爲敎矣。更爲査問,則京畿監司,枚擧本府尹所報,以爲本府城內居民所役,有守禦標下軍與保人及防營標下,中軍所標下,合三百餘名。去庚午以來,每年一次,限十日輪番,而不自立番者,則番價米四斗,備給於代立軍卒處,此則旣無可論。此外甲寅創設軍需保十二名,使令保二名,弓人保七名,亦以歇役,願屬捧入身役米四斗,此亦從其自願,未嘗以此有難堪稱冤之端云。今若罷此名目,則當歸於哨軍,而民情皆不願矣。依舊施行爲宜,此後或有他名目加定收米之事,則其弊漸大,嚴飭禁斷,何如?令曰,依爲之。出擧條在魯曰,黃海監司嚴瑀,以部民柳泰五妻擊鼓事,上書引嫌,以令廟堂稟處下答矣。柳泰五妻擊鼓原情,秋曹久無長官,尙未回達矣。今則判書已出仕,此非廟堂稟處之事,該曹因其供辭,自可査處,使之速爲回達何如?令曰,依爲之。出擧條在魯曰,備邊司副提調李台重,久不上來膺命,故至請拿問,纔已蒙放,而日昨牌招,又不承命,有只推之命矣。聞台重,本非有牢執不仕之意,而曾於職名,積費撕捱。今於籌司之任,實難遽出云,如是推去,則豈有行公之日乎?揆以事體,誠極未安,李台重從重推考,更爲牌招,各別申飭,俾卽出承何如?令曰,依爲之。出擧條顯命曰,都下生民之休戚,專係於刑漢城府郞廳之能否。而郞廳之任,煩劇最甚,人皆厭避,全不擇差。詞訟之際,人多稱冤,故曾稟大朝,各別擇差,準朔後卽擬守令善窠事,定式擧行。而行之未久,又復如前矣。今當代理之初,不可不申明擧行,此後則刑漢城府郞廳,另爲擇差,準其限朔後,自該曹該府,移文吏曹。而吏曹,若不卽差送守令,則警責吏曹,何如?令曰,依爲之。刑曹判書徐宗伋曰,不但刑漢城府,部官亦當一體爲之矣。趙顯命曰,部官,亦依刑漢城府郞廳例,準朔後移文吏曹事,定式施行,何如?令曰,依爲之。出擧條顯命曰,臣有區區所懷,敢此仰達矣。代理萬機,自多酬應,講學之工,似不如前,而第念講學應務,元非二件物事,講學,卽應萬事之本也。邸下若看作二事,則將心煩神疲,而不暇於應接矣。在魯曰,眼部所患,有異於輪行之疾,宜有各別調保之道。而大小公事,自爾浩多,邸下必欲詳看凡例,故自致精神之勞瘁。臣等不勝憂慮,竊願邸下,不必躬自披覽,使善文中官,讀而告之,未知如何。顯命曰,明習國事,固是邸下之責。而如當酬應至繁,心氣或亂之時,則必掩卷靜坐,從容下氣,則志氣自可淸明矣。在魯曰,雖以私家事言之,或有因劇而誤決之事矣。必以養心淸神,爲應萬事之本焉。令曰,當留念矣。在魯曰,大朝每敎以代理後不欲參涉於國事,故一月兩次之對,亦待下敎而爲之。大小凡務,自多未稟決者,誠是憫事,兩次次對勿爲停止之意,必爲仰達如何?顯命曰,大朝每責臣等曰,何以又問予?以此推之,則大朝之責望於邸下者,亦然矣。大朝俯責之意,雖如是,而大小事務,必仰稟而決之,然後自有隨誨之益矣。令曰,依爲之。景夏曰,長寧殿前後面椽,間有滲漏處,卽當修改。而移安告由之祭,事體至重,且潦雨未收,姑待潦收後修改,何如?在魯曰,滲漏處,旣異於殿內,非一時爲急,姑待潦收,更爲狀聞,似宜矣。令曰,依爲之。景夏曰,沁都還上,以九千六百石定式分給矣。人戶多而穀數少,故年年加請,已成規例。臣於今年,亦報備局,加得五百石,而每年請得,殊甚有弊聞。南漢還上,以一萬石劃給定式云,沁都亦依此例,以一萬石劃給事,定式施行,何如?在魯曰,今若加給四百石,則恰滿萬石之數,而可無年年加請之弊,依留守所達,定式施行,似宜矣。令曰,依爲之。出擧條尙魯曰,臣方帶江原句管堂上,當以關東事仰達矣。峽民生計,尤可傷憐,所食不過荒麥,所衣不過葛布,而應稅之多則無如關東矣。大抵原田·續田,竝不滿二萬餘結,而一年所應之役,田稅·大同外,錢六萬餘兩,大小米八千餘石,租太三千餘石,而所納布,又不知幾許同也。以此謂之詳定,年年責應,便是白地徵稅,一道人民,實有朝夕散亡之慮。此後則分付戶曹,免稅雜役,勿爲下送於江原一道,然後峽民,少有支保之道矣。在魯曰,免稅者不納公家,而自諸宮家收用,故元結漸縮,而應役則與前無異。峽民之難支,其勢固然,此後則勿送免稅於關東,宜矣。顯命曰,關東地勢險絶,田土瘠薄,應役煩重,民心一搖,則實有莫可收拾之慮矣。宰臣所達,誠爲得宜。此後則新立禁令,勿送免稅於關東一道如何?令曰,當仰稟大朝矣。在魯曰,事係變通,仰稟大朝後擧行,誠宜矣。令曰,然矣。大臣諸臣以次退出。
己巳五月二十日二更,上御歡慶殿。大臣·儒臣·承旨請對入侍時,領議政金在魯,左議政趙顯命,左承旨南泰溫,左副承旨宋昌明,校理李彝章,副校理李奎采,假注書李賢汲,記事官黃仁儉·李齊顯以次進伏?在魯曰,風雨終日,夜氣冷濕,此時眩候何如?上曰,今番則眩氣苦不速差矣。顯命曰,蛔氣如何?上曰,姑未知矣。在魯曰,大王大妃殿氣候若何?上曰,安寧矣。在魯曰,王世子氣候何如?上曰,好在矣。在魯曰,今日下敎,出於千萬意外,此莫非臣等之罪,而殿下何不念國事至此哉?至於下面下敎,尤異一時停止之敎,臣等決不可奉承矣。上曰,承旨·儒臣之請對,已涉過矣。卿等求對,亦出意外矣。予之精神筋力,月異而歲不同,心煩則氣升,氣升則眩作,所以命元良代理,而今則元良,足以有爲矣。予之苦心,前不已諭乎?今日下敎,昨已書置,外面則似有辭氣,而實則不然。在魯曰,殿下雖使使東宮代理,而東宮有未敢自斷者,必關由大朝而後擧行,則二次侍坐次對,猶以爲少矣。況今日下敎,誠爲悶鬱抑塞,伏望更加三思,特收此敎焉。上曰,以向者宗臣疏言之,必曰稟于大朝,予豈不苦乎?東宮,以予在上,故雖未能快斷,而今則足爲之矣。顯命曰,在東宮仰事之道,豈敢每事自斷乎?稟裁後擧行,固是當然底道理矣。在魯曰,東宮講學之工,一日爲急,殿下宜軫四五年之暇。而旣有代理之命,又下如此之敎,以殿下明睿之姿,何不俯諒耶?上曰,予則以此事,爲明睿矣。今番下敎,有異於前日下敎。予之苦心,卿等亦可諒矣。顯命曰,今日下敎,與春初下敎,不能以寸矣。上曰,不啻百尺遠矣。在魯·顯命,合辭請收。上曰,置之置之。彝章·奎采曰,大臣諸臣之深夜求對,只繳還一事耳。殿下若不還收,則臣等豈有退意耶?顯命曰,殿下嘗勉臣等以自强之道,故臣等,方以自强二字,自勉於心矣。殿下,亦何不俯念自强之道耶?上曰,卿之自强之策,未知伊何?顯命曰,所思於心中者則有之矣。上曰,予則已老昏,又恐做錯矣。何以能自强耶?在魯曰,殿下何爲而有此敎耶?聖敎至此,臣等尤不覺抑塞矣。上曰,予則已無足爲矣。卿等雖老猶剛,必思自强之道也。泰溫曰,殿下若先思自强之道,則在下者,亦敢不自勉乎?上曰,予昨日書此下敎,而欲下未及下矣。今日適因此機而下之,亦君子見幾而作之義也。此則豈不與傳禪有異乎?卿等何不深思?在魯曰,名雖異而實則同矣。臣等若奉承此敎而出,則臣等,爲何如臣哉?顯命曰,侍坐次對,誠爲聖世稀有之事,聖明在上,元良在傍,諸臣列侍,上下都兪,豈不貴哉?豈不盛哉?殿下若不還收此敎,則以東宮至孝之性,亦恐抑鬱而生病矣。殿下何不俯念于此,而一向靳從耶?泰溫,跪奉備忘,再三請還,大臣又苦請不止。上良久下敎曰,今日則姑置而出去,可也。泰溫曰,問啓批旨中未安之敎,亦爲還收何如?上曰,改之。顯命曰,今年農形,將有豐登之漸,天心之眷顧可見矣。臣於皇壇將事之夜,已驗感應之理矣。上曰,卿初則過疑於張大,今則過言於感應矣。顯命曰,非臣獨以爲然,人皆言之曰,吾國非有道之邦耶?皇靈儼臨,神應不忒云矣。上曰,卿俄言自强之道,有所思者矣。試言之。顯命曰,臣當從容詳達耳。上曰,第言其大略,可也。顯命曰,民事·軍事·官方三件事矣。上曰,民事卽良役耶?顯命曰,然矣。上曰,良役事誠難矣。上仍命承旨書之曰,尙仁·贊迪,正法府城門外擧行。王府關文到日,若値國忌正日,過正日後擧行事,令該府卽爲分付。在魯曰,北伯狀啓所稟罪人劉貴得,何以處之?臣意則定以遠配之律,爲宜矣。上曰,依爲之。出擧條上曰,提綱末編刪去事,卿等之意以爲何如?在魯曰,處分好矣。顯命曰,臣伏見下敎,實爲精密矣。上曰,予之今年,卽昔年之丙申也。丙申年,以兪棨家禮原類事,至添眼候矣。予於頃日,畢讀提綱,而偶見兪棨所編朱子別錄一款語,文甚疑晦,故命爲刪去。而年少儒生輩,或以予爲誤刪先儒之文字,則亦豈不困且苦哉?予不無吹薤之慮矣。在魯曰,聖上之慮過矣。顯命曰,豈有如此小小之慮乎?大臣諸臣以次退出。
上在昌德宮。常參·經筵,以代理停。
鄭翬良達曰,明日常參,取稟。令曰,停。
朴師昌達曰,大司憲沈錥,執義閔遇洙,掌令宋能相,持平宋德中在外,掌令林象老,持平李塤牌不進令旨未下。今日以監察茶時之意,敢達。令曰,知道。
鄭翬良達曰,來二十一日輪對,取稟。令曰,停。
藥房提調金尙魯,副提調鄭翬良啓曰,風雨通宵,日氣陰濕,夜有引接,侵曉始罷,伏未審聖體調攝若何?湯劑連爲進御,而眩氣或有向勝之勢乎?今日臣等,率諸御醫入診,詳察聖候,恐不可已。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣一樣,而達宵氣憊。理中湯,昨日乃進御,翌朝當畢進,後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
以右尹李喆輔三度呈辭,令于南泰溫曰,只遞本職。
鄭翬良,以禮曹言啓曰,卽接明陵參奉所報,則陵內松蟲大熾,至於檜柏木,亦且犯蝕。今方盡發陵軍戶保,逐日拾蟲,遍山滿樹之蟲,決難以陵軍捕拾,柏木所傷,日日漸多。本陵,以御種柏木所在之故,在前如此之時,垓子外部屬佛光里葛古介私契新寺防民,一倂調發拾蟲云。今亦依所報,垓子外四洞防民,一體調發拾蟲之意,分付漢城府,何如?傳曰,允。
宋昌明,以兵曹言達曰,今五月二十一日,幼學李瑴稱名人,自敦化門入來,差備門外擊錚,極爲駭愕,令攸司囚禁科治。同門守門將李炫樞,常時不能禁斷雜人,以致闌入,亦難免其責,推考,何如?令曰,依。
朴師昌,以義禁府都事,以大臣意啓曰,罪人尙仁·贊迪等,依傳敎下送本道之際,事出倉卒,照律一款,本府全然忘却矣。今始思之,罪人下往之後,該道監司,莫知用何律文,必有趑趄遲滯之患,不可不急速知委,當初取服後,依例修正照律手本以待矣。今以此入啓,啓下後別定禁軍,給馬發送,罔夜追往,傳授于道臣處,以爲及時擧行之地,何如?傳曰,允。
上在昌德宮。常參·經筵,以代理停。
朴師昌,以春秋館郞廳,以領監事意達曰,今此太白山及鼎足山城史庫曝曬之行,匪久將發去矣。新修皇壇儀,旣有奉往藏置之命,依御製訓辭常訓奉往時例,盛以綵轝,歷路各邑地方官,境上出待陪進之意,預先知委於各其該道,何如?令曰,依。
吏曹口傳政事,以崔景興爲高陽郡守。
宋昌明,以兵曹言達曰,武臣賓廳講書及武經七書,前後被抄之員,或外任遷轉,或汰去或在喪,卽今應講見存之員甚少。武臣中可合人,加抄別單書入之意,敢達。令曰,知道。
朴師昌,以禮曹言啓曰,今此勅使,旣以頒詔出來,則迎詔翌日,當有仁政殿權停例頒敎之擧。應行節目,依前例磨鍊擧行,何如?傳曰,允。
幼學李鵬海等書曰,伏以臣等謹按商頌長發之詩,曰武王載旆,有虔秉鉞,言成湯載旆秉鉞以征,不義也。其卒章曰,實維阿衡,實左右商王,言伊尹與祭於禘也。夫伊尹之沒,在湯崩後四十餘年,而大禘從食湯廟,蓋取其君臣同德而已矣。若以爲其臣之沒,後於其君,不當配其君而食,則湯之廟廷,無伊尹矣。嗚呼,先正臣文正公宋時烈,文正公宋浚吉,以孝宗大王同德之臣,宜得與於配食之列,久矣。而多士相繼建請者,垂七十年,尙不得從享廟庭,其亦異乎商頌之意矣。自古盛典縟禮,或有曠於前而行於後者,格於始而成於終者,惟我大朝之未及擧追享之儀者,安知不有待於邸下耶?今邸下祇承明命,代理國政,內自朝廷,外逮巖穴,無不拭目,以望新化之淸明。臣等竊伏草莽之中,妄以爲國家曠典,莫大於廟庭配享,今當代理之初,在庭臣僚,宜以此義,一陳於离明之下。而側聽屢月,訖未有聞,臣等於此,誠不勝訝鬱之至。玆敢冒萬死齊聲仰籲。伏願邸下,少垂察焉。洪惟我孝宗大王,以上聖之姿,當陽九之運,規模廣大而謨猷深遠。嘗敎曰,予將以仁義之道,明天理正人心,以勅我五典,而成敗禍福,非予所能逆覩也。蓋聖志較然,不但謹守邦域而已,於斯時也。宋時烈之剛毅正直峻偉光明,宋浚吉之溫良謙恭端方純粹,俱以先正臣文元公金長生之嫡傳,養德丘樊,絶意當世。特荷孝廟不世之遇,出膺旌招,密贊謀猷,或委以冢宰,或畀以本兵,置諸左右,共奬王室。嘗諭之曰,予欲使兩卿,相助爲理。又曰,苟不共天位治天職,更待何時?其倚畀如此其深,其契合如此其隆,至於宋時烈之荊南幄對,尤是千古曠絶之異數。孝廟嘗下敎曰,以天下之大義,行天下之大事,雖滅亡,亦有光於天下,予與卿,十年爲期,成敗間當有一擧。嘗賜貂裘曰,予將與卿,驅馳遼薊之外。其諭宋浚吉曰,妄恃情誼之相孚,自以爲魚水契合。又曰,贊善來後,予每事謹愼,幾無過失。又曰,贊善之言,諄諄懇懇,辭氣藹然,如飮醇酒,不覺其沈醉,每於筵席講論之際,敬愛之心,如對芝蘭,亹亹不厭,日不足矣。嗚呼,皇天不佑,使我聖祖,志事未伸,貽千載志士之痛。而兩先正當日際遇之隆,雖經百千萬劫,終泯滅不得,我孝廟赫赫閟宮之祀,安可不以兩先正配食也耶?夫兩先正,百世之師也。雖未得從享廟庭,在兩先正,顧亦何損?而臣等區區之意,竊以謂從享之典擧然後,孝廟盛德大業,愈益彰明於後世也。何則,自漢以來,君臣未嘗無際遇,而或不免於伯道,或不免於刑名,至於治法政謨之粹然,一出於聖人之道,則未之聞也。惟我孝廟,聘兩先正於畎畝之中,置之於賓師之位,卓然以正心誠意之道,爲治之本。明良際遇之盛,雖高宗之於傅說,文王之於太公,何以過焉?今兩先正,不得配於廟廷,則聖祖招延儒賢,欲行王道之美,將於何見之耶?自古藩邦尊天王者,皆出於內服諸侯,如齊桓公·晉文公是也。若外國之爲中夏明大義者,千古以來,在君上,惟孝廟而已。在陪臣,惟兩先正而已。今兩先正,不得配於廟庭,則聖祖之委任賢德,與伸大義之美,亦將何以顯揚於後世耶?世之議者,或曰廟廷配享,國之大禮也。雖有當配享者配享,旣定之後,續續追享,有關後弊,此又不然。配享之禮,由君臣契合而起,故契合深,則於禮自當配享,不宜以追享爲拘也。誠如議者之說,則諸葛亮,不得配於昭烈之廟,長孫無忌,不得配於太宗之廟,裵度,不得配於憲宗之廟,趙普,不得配於藝祖之廟,韓琦,不得配於英宗之廟,富弼,不得配於神宗之廟,天下寧有是理耶?嗚呼,今此兩先正配享廟庭之議,或者朝廷,猶意其出於尊尙先正者之私好而不之許也。然從享閟宮,是何等盛典,而可以私好而猥有陳請乎?兩先正際遇之隆,擧一國之人,無愚智皆已知之,其於配享之禮,未聞有異議者,特朝廷,未及俯燭耳。伏願邸下,仰體聖祖之契合,下察先正之功德,亟令有司,以兩先正臣追配廟庭,以揚聖祖之大義,以光代理之初政,世道幸甚云云。答曰,覽書具悉,大朝曾已諭,退修學業。
上在昌德宮。常參·經筵,以代理停。
太祖大王忌辰齋戒。
自巳時至未時,日暈。
藥房提調金在魯,副提調鄭翬良啓曰,伏未審日來聖體調攝若何?湯劑昨已畢進,而眩候其有差勝之勢乎?臣等旣承後日次入侍之敎,今日率諸御醫趁早入侍,詳察聖候,議定繼進之劑,爲宜。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來矣。
大王大妃殿·中宮殿·賢嬪宮,藥房口傳問安。答曰,知道。
朴師昌達曰,大司憲沈錥,執義閔遇洙,掌令宋能相,持平宋德中在外,掌令林象老,持平李塤牌不進令旨未下。今日以監察茶時之意,敢達。令曰,知道。
宋昌明達曰,判府事閔應洙上書到院,而國忌齋戒,留院之意,敢達。令曰,入之。
朴師昌,以都摠府言啓曰,今日入直,內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于南泰溫曰,傳香後禮房承旨,馳往奉審,摘奸以來。
傳于南泰溫曰,入直注書一員待命,騎馬三匹立之。
南泰溫,以弘文館言達曰,本館上番校理李彝章,下番修撰李奎采,依大朝下敎,麗史提綱末編刪去後洗草事,今日晝仕出去之意,敢達。令曰,知道。
以備局副提調李台重牌不進罷職令旨,令于宋昌明曰,只推。
宋昌明達曰,備局副提調李台重,旣有只推之令,卽爲牌招察任,何如?令曰,依。
傳于南泰溫曰,弘文館今番取來冊子中,除文集書入。
又傳曰,前大提學望單子,卽爲入之。
又傳曰,大提學前望單子一張,又爲入之。
有政。
吏批,行判書鄭羽良式暇,參判尹汲進,參議沈星鎭受由在外,左承旨南泰溫進。
吏批啓曰,判書鄭羽良式暇,參議沈星鎭受由在外,小臣獨政未安,何以爲之?敢稟。傳曰,仍爲之。
吏批,以金鎭商爲大司諫,以申暻爲掌令,以南泰會爲持平,以趙重晦爲兼司書,以權爀爲右尹,以任珽爲判決事,以申晩爲尙衣提調,以趙榮國爲觀象監提調,以趙觀彬爲大提學。
兵批,判書金尙魯病,參判洪鳳漢入直進,參議柳萬重病,參知李昌壽式暇,右副承旨朴師昌進。
兵批啓曰,閑良金就礪·申觀海·崔柱觀,或活人命,或捉虎五頭之功,俱有加資之令,而係是閑良,何以爲之?敢稟。傳曰,加資。
兵批,以李章吾·崔尙衡·李彦基爲副護軍,以李喆輔爲副司直,以洪鑑輔爲副司果,以尹東麟爲同知,以具聖弼爲北兵使。
藝文提學鄭羽良三度呈辭,令于南泰溫曰,只遞兼職。
判府事閔應洙書,臣刳瀝之懇,未蒙矜諒,保護之任,尙未解卸,情迹冞蹙,罪戾日積,泥首席藁,祇俟嚴譴之遄加。伏聞近來聖候,眩氣有加,藥院連有問安之擧,臣在外驚遑,焦迫倍切。而顧此罪釁之蹤,旣不能趨簉於候班之末,以效嘗藥之誠,雖欲進身於近京之地,以承起居之節。而臣於疾病沈篤之中,近又重添痎瘧,今至二十餘日,一向苦劇,以臣衰耄,罹此毒痁,寒熱日作,飮啖全廢,眞元之澌脫難支可知,方此奄奄床玆,人鬼未分,欲起還仆,跬步難動。此時內局,何等緊重,而半歲虛縻之餘,到今又此冥然不動,徒事養病,臣罪至此,益復萬萬。病裏惶懍,求死不得,論以國法,決難容貸,如使朝家,少有紀綱,宜被重勘。而在臣私義,亦不容一刻泯默遲待,僅此倩人構書,冒死自列。伏乞离明,特垂矜察,亟遞臣藥房兼任,仍勘臣前後負犯,以安微分,以嚴邦憲云云。答曰,覽書具悉卿懇。卿其體大朝慇懃之意,顧小子初政之望,卿其勿辭,調理上來,以副余如渴之望。仍令曰,史官往諭。
己巳五月二十三日未時,上御歡慶殿。藥房入診入侍時,提調金尙魯,副提調鄭翬良,假注書李尙允,記事官黃仁儉·李齊顯,醫官金應三·玄起鵬·金壽煃·鄭文恒·許錭·方泰輿·金履亨·柳徵瑞以次進伏。左承旨南泰溫追後入侍。東宮已侍坐矣。尙魯曰,眩候往來,今則何如?上曰,一樣矣。蛔氣何如?上曰,尙侵撓於喉間耳。大王大妃殿氣候何如?上曰,差勝矣。尙魯奏于東宮曰,日氣蒸熱,久未承候,近日睿候何如?令曰,無事矣。眼候加減何如?令曰,比前有勝矣。中宮殿氣候何如?令曰,安寧矣。尙魯奏曰,令醫官診候何如?上曰,依爲之。應三入診後奏曰,脈候左三部沈靜,右三部滑體不足,安蛔理中湯數貼加進,似好矣。起鵬繼診奏曰,脈候左右三部帶數,而右寸關滑體,似不足矣。壽煃繼診奏曰,脈候左三部微數,右三部滑體不足矣。錭繼診奏曰,脈候左右三部微帶數,大體調均矣。泰輿繼診奏曰,脈候左右三部度數調均,大體好矣。履亨繼診奏曰,脈候左右三部度數調均,而滑體不足矣。徵瑞繼診奏曰,脈候左右三部微數,而大體度數調均矣。尙魯曰,安蛔理中湯,依前方三貼劑入,何如?上曰,安蛔理中湯三貼,依前方劑入,湯劑繼進日問候。出榻敎醫官入診東宮,應三診候後奏曰,脈候左三部沈靜,右三部少有滑體,而度數調均矣。上曰,今則滑耶?幼時則沈靜矣。應三曰,比之四五年前,則睿候脈候大異矣。滑體亦有時,何可一向沈靜乎?起鵬繼診奏曰,脈候左右三部度數調均,大體極好矣。壽煃繼診奏曰,脈候左右三部無數意,而度數調均矣。尙魯曰,日氣極熱,而聖候方在靜攝中,臣不敢張皇仰達。而頃日傳敎,卽爲反汗,下情喜悅,曷可勝達?而欽歎聖德,則尤大矣。然臣意則不如初不下,傳敎矣。臣於其日,欲以文字,仰請還收。而前日,有還給臣疏之命,故臣惶恐不敢煩瀆,又欲求對。大臣及喉院,旣先請對,則臣又不敢唐突,欲於翌日診筵,仰暴微悃,而亦不許入診。伏承其夜反汗之報,故臣至今惶恐緘默,而臣今冒萬死仰達矣。其日殿下,若以外此事可爲而下傳敎,則此聖慮過入矣。畢竟行不得之事,何可爲之乎?上曰,卿以還收知之耶?予直捧留矣。尙魯曰,下敎如此,臣尤不勝憂歎矣。方今世道一番如此,則百隷解體,而綱紀尤紊,無益於國事而徒傷國體矣。邸下方侍坐,臣惶恐敢達。而其時諸臣之憂迫罔措,至煩求對,則邸下睿情,必倍於諸臣矣。春間臣旣承涵仁亭下敎及春塘臺下敎,故臣則雖聞日昨傳敎,而恃此前日之敎,果有區區仰測者,殿下豈欺臣等乎?上笑曰,此諺所謂我歌卿唱,非予欺卿等,卿等實欺予矣。予則以卿在保護之地,必以淸心省事爲請,而乃反如是耶?爲卿慨然。今日使元良侍坐者,非欲一診,欲爲下敎者多也。頃日傳敎,書置已久,而亦慮承旨之求對而不下矣。翌日更書下之,文雖還收而心不還收。卿等以就閑勸予可矣。尙魯曰,臣雖不在保護之任,而聖體若以調養而有所差勝之候,則臣何敢不陳淸心之道而乃反如是乎?春間下敎,有做國事則無害於靜攝之敎,故臣亦以此知之,而敢此煩達矣。上曰,諸臣則異予所知矣。尙魯曰,今日之人心世道,殿下自當調鎭,而邸下旣不能明習時務,則亦何可猝然做判?亦何可以每事,專諉於邸下乎?汗漫酬應,則邸下裁決,若國家大事,則大臣及諸宰,竝命召入,參議其可否。而時召東宮侍坐,以試其裁斷,則豈不好哉?上笑曰,卿言是矣。然諸臣二朝入侍,而徒煩起伏,必致脅痰矣。予見一小說,有一人當道,萬人鼓掌云,予欲對起以萬人嘵嘵一人撫膺之句矣。今之世道,可謂痛哭長吁矣。尙魯曰,大臣若有過失,必明眎誨責,雖諸臣有過,亦當痛諭矣。不必留在淵衷,如是則上下情志,安得交孚乎?上曰,予則本不如此,心有所懷則明白下敎後乃已矣。仍下敎東宮曰,予之命汝代理者,非欲尊重汝躬也。乃所以分勞也。宋太祖於兄弟之間,猶爲同灸,況於父子之間乎?汝旣非沖年,則何必每事必稟於予?以私家言之,子弟受學於其師而來,則厥父兄問其文義,若善受之則必喜,而有誤受處,則必更授文義矣。左相於汝,爲師傅,而頃日以每事必稟予之意,勉汝云,此乃誤授文義處,予當更授文義矣。大抵代理之後,大臣見予,則勸予曰,殿下必立規模,貽燕東宮。而見汝則曰,邸下勉爲表著可觀之政,以慰悅大朝之心云爾,則不亦可乎?何不如此?而必待稟云者,誠慨然矣。所謂次對,不過簿書期會,而若曰必稟于大朝,則汝心必自縮而不舒。文宗朝有稟於大朝之事,而此則其時史官,偶書其時所見,非爲定式之謂也。左相必見此文案矣。今日史官,必以東宮則拱手而一稟于大朝,特書史冊,可也。世宗朝則禪位,故其時世宗,問安于太宗也。太宗有下敎承旨曰,主王來此問安時,國事無沈滯耶?承旨對曰,已裁決而來矣。又下敎曰,宿衛軍兵,不爲勞乎?承旨對曰,只率侍臣而來矣。仍下敎曰,然則予心安矣。今汝代理,傳禪之下,參決之上,以此知而行之,可也。今汝以調劑朝象之意,面稟於予,而予設或不許,他日一遵我規模,以調劑爲政。則此爲孝之大者,今若每事來稟,則安有代理之意?今以後,汝須體念而遵奉之,可也。又下敎曰,自內法例一通,當書給元良,而但我國事,百無難處,最難者人心世道矣。尙魯曰,誠如聖敎矣。雖然,人心世道,殿下轉回,而以貽東宮,不亦美乎?且諺有家事問于家長之語,東宮之稟而行之,有何不可乎?翬良曰,臣則以監饍,當先退矣。上曰,他承旨入侍。出榻敎左承旨南泰溫入侍。上曰,北兵使入來耶?尙魯曰,數日內當入來矣。上曰,左相屢稱申德夏爲人,卿以爲何如?尙魯曰,德夏屢經邊閫,頗有治聲,而作人,但欠生氣矣。上曰,今則彼中事機,不可不慮,北閫甚難其人矣。具聖弼何如?尙魯曰,聖弼,眞不易得之將才,能幹是任矣。金潤何如?尙魯曰,精悍矣。設有緩急,聖弼能有施設之略耶?尙魯曰,足可爲之,保無貽慮矣。泰溫曰,非臣職掌,而切有區區賤見,敢此仰達。東小門城堞近門數步之地,圮毁幾間許,人易踰越,非但所見可悶也。他日守城之慮,顧不重歟?且伏聞御營廳所掌矣。尙魯曰,承宣所達如此,下敎御將,摘奸後急速修築之意,分付,何如?上曰,卿旣參聞,出召御營廳軍校而啓,可也。傳曰,政事雖値齋戒,前例有之,政官牌招開政,北閫有闕多日,望單今日內入之,使之下批於今日政。吏曹判書鄭羽良,待兼帶呈辭下後,一體牌招開政。儒臣,持薛文淸讀書錄·胡氏居業錄入侍。諸臣退出。
己巳五月二十三日申時,上御歡慶殿。儒臣持薛文淸讀書錄·胡氏居業錄入侍時,左承旨南泰溫,校理李彝章,修撰李奎采,假注書李尙允,記事官黃仁儉·李齊顯以次進伏訖。上曰,玉堂洗草而來耶?彝章曰,已洗草而來矣。上命進二冊各初卷。手閱而下敎曰,讀書錄本秩如此耶?彝章曰,本秩則卷數甚多矣。上曰,張百行何如人?彝章曰,雍正時人,而彼中文學之士矣。上曰,上番讀之。彝章讀序文訖。上曰,繼讀其下序。彝章又讀下序。上曰,文則儒者之文矣。彝章讀止至,陽之中陰已生,純乾之初爻有陰是也。奎采讀自復之始,止乾之盈。諸臣遂退出。
上在昌德宮。常參·經筵,以代理停。
未時,日暈。
太祖大王忌辰。
宋昌明達曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
朴師昌達曰,明日國忌齋戒,明明日正日,連二日常參,頉稟。令曰,知道。
又達曰,大司憲沈錥,執義閔遇洙,掌令宋能相,持平宋德中在外,掌令林象老,持平李塤令旨未下。今日以監察茶時之意,敢達。令曰,知道。
南泰溫達曰,左副承旨宋昌明,今日不爲仕進,卽爲牌招,何如?令曰,依。
朴師昌達曰,掌隷院久無行公堂上,詞訟積滯,委屬可慮。新除授判決事任珽,卽爲牌招察任,何如?令曰,依。
以趙泰喆爲事變假注書。
傳于鄭必寧曰,儒臣,持聖學輯要詣閤。
宋昌明達曰,明日次對時,兩司無進參之員。除在外外,未肅拜人員,待開門竝卽牌招,以爲推移入對之地,何如?令曰,依。
宋昌明達曰,監兵使遞來後密符親納,例也。而前咸鏡監司李鼎輔,陳書來呈,使偏裨替納,依定式重推徽旨捧入之意,敢達。令曰,知道。
己巳五月二十四日酉時,上御歡慶殿。儒臣持聖學輯要入侍時,右承旨鄭必寧,校理李彝章,修撰李奎采,假注書李賢汲,記事官黃仁儉·李齊顯以次進伏。上命承旨,書御製詩一絶曰,困臥靜寥看一冊,其云謝使彼中來,世間豈有此儒者,不覺掩篇口自開。書訖。上曰,觀其畫法,可謂妙手,而儒者豈如此哉?尤可怪駭者,念珠也。彝章曰,彼中則官秩高者,皆有念珠矣。上曰,進讀。彝章讀自序文召對畢講,至撰進。上曰,下番讀之。奎采讀自大學之道明明德,至朱子曰誠正之學。上曰,承旨讀之。必寧曰,臣惶恐敢達,年老眼昏,且値日暮,不能辨讀矣。上曰,注書出往,孔聖全書自二十三編至三十三編持入。臣賢汲趨出。上曰,上番翰林讀之。仁儉讀自詩曰愼爾所止,至曷不戒哉?上曰,下番翰林讀之。齊顯讀自鷄鳴,至猛省。上曰,儒臣陳文義。彝章曰,今此文義,別無拈出可陳者矣。一行一句,無非先正之格論,伏望留念而體行焉。上曰,所達好矣。以此冊之觀之,先正爲國之心,可謂至矣,盡矣。奎采曰,如綸如綍之義,尤宜體念而審愼矣。上曰,好矣。彝章曰,今番使行,上使賞賜,彼人依其國典出給。而副使鄭亨復,令行中屢次呈文以辭,則彼人終不聽施,使之傳給家屬,故不得已受來矣。本家苦辭不肯受,强令臣等區處,而上使賞賜,元非副使書狀所可區處。副使與臣,屢爲往復於本家,而本家終始固執,欲依通信使賞賜例,歸之地部,而此亦未知其如何。副使之意,欲一經筵稟,有所歸屬處,故敢達矣。上曰,下譯院,使之分給員役,可也。出擧條彝章曰,故正使領敦寧鄭錫五之小心謹畏,人所難及,而今番與之萬里同行,則其向國之誠,益加嘆服,多有可法者矣。聞其家法謙抑,不敢請諡云,而大臣豈可無諡?況奉命而皐復於疆外,在朝家愍恤之道,尤當自別,催促諡狀,以爲賜諡之地,何如?上曰,催促諡狀,卽爲賜諡,可也。出擧條上曰,孔聖全書,注書還爲持去。諸臣以次退出。
上在昌德宮。常參·經筵,以代理停。
自昧爽至卯時,有霧氣。午時未時,日暈。
朴師昌達曰,大司憲沈錥,執義閔遇洙,掌令宋能相·申暻,持平南泰會·宋德中在外。今日以監察茶時之意,敢達。令曰,知道。又達曰,明日常參,取稟。令曰,停。
令于宋昌明曰,大臣·備局堂上引接。
傳于朴師昌曰,將下御製矣。頃日有已書者,書于其次,似涉如何?本草,趙明履受置,此後某文書之之後,書于其次。
以黃,爲事變假注書。
傳于朴師昌曰,儒臣持聖學輯要入侍。
以備局副提調李台重牌不進罷職令旨,令于朴師昌曰禁推徽旨捧入。
鄭必寧,以漢城府言達曰,卽接迎接都監移文,則以爲都監凡百酬應,萬分時急。本都監郞廳庶尹申,以本職劇務,勢難兼察,自本府草記,閑官換差云矣。取考謄錄,則在前如此之時,例有換差之規,而且本府,以詞訟劇地,每稱多事,所掌凡事,多有曠廢之患。依前例令該曹口傳換差閑官,何如?令曰,依。
備忘記,今日別軍職春等三十巡試射時,秦應會四十九分加資。
吏曹口傳政事,漢城庶尹申,司宰僉正金相良相換。
朴師昌,以義禁府言達曰,礪山府使具億憑閱處之事,徽旨達下矣。具億,以兼營將,時在任所,依例發遣府書吏,交代後拿來,何如?令曰,依。
朴師昌,以奉常寺官員,以都提調意啓曰,本籍親耕田所種小麥,今五月二十七日間,當爲成熟之意,敢啓。傳曰,知道。
朴師昌,以司饔院宴享郞廳,以檢擧提調意達曰,今此勅使時,本廳多有時急擧行事,而當此夜禁極嚴之日,未免拘禁,生事可慮。依迎接都監例,本廳下人持本廳勿禁帖者,犯夜勿禁事,分付三軍門及左右捕廳巡廳,何如?令曰,依。
宋昌明,以摠戎廳言達曰,本廳從事官具允明,方在罷散中,時無職名,依例付軍職冠帶常仕,何如?令曰,依。
朴師昌,以戶曹言達曰,全羅道法聖倉漕船領來同福監官徐錫龜,到京江,染病身死,靈光格軍李豆松,到江華項山,爲帆席所漂,仍爲渰死,極爲驚惻。凡係人物渰死者,道臣有狀聞之擧,朝家有恤典之例。而今此兩人,則領運國穀,意外身沒,與他渰死病死者有異,尤爲慘然。以其所居官,各別恤典之意,分付道臣,何如?令曰,依。
草莽賤臣宋能相書曰,臣叨冒淸時,十載于玆,陳暴情實,兩端竭盡,比緣重熙代明之盛際,傍沾一槪非招之誤恩,跼高蹐厚,以悚以恧,須至更一鳴呼,仰煩明兩聽聞。伏以臣母,今年恰滿大耋,牀玆危喘,全恃藥餌,人理所在,有難廢遠,區區實狀,想已蒙朝家之所洞燭。而近例文具,惟待士爲甚,一被除命,鐫解無路,上下相持,虧損不細。瀝哀控危,徒歸於矯僞飾讓之科,殊私敦禮,匪出於甄綜責實之意,授受俱虛,法義兩紊,長使明廷一淸秩,曠爲廢官。而息偃自如,常刑不加,在於微分,惶縮已極。臣非不知擺脫俗習,一進身於闕下,則庶幾其愚魯朴野之實,無所逃於天日之明,不待臣喋喋,而必至於罷遣。惟是烏鳥私情,辛苦如此,誠不忍一日遠離,重貽朝暮之憂,進退狼狽,不知所出。臣之情勢,可謂窮矣。恭惟我邸下,沖年攝理,光膺丕責,堯·舜之道帝王之學,亶在於老老長長,臨照所曁,絜矩所及,豈容一夫之賤,獨抱不獲之憂哉?夫孝悌者,邸下之家法也。我聖上平生至行,感通神明,而不幸備嘗艱險,維憂用老,未及耄期,早已倦勤,其所未遑,擧以委寄,不知邸下,將何修而發揮推廣於聖德之萬一也。方今世道,譬如病人,已成澟惙,惟願邸下,早夜勵精,克殫憂勤,以實心而做實事,務祛浮文因襲之痼弊,專尙綱紀綜覈之明政,以之爲粱肉藥石,仰副我聖上付托之意,丕承我聖上至德之行,寔我邸下之大孝也。如臣無狀,本非高蹈,而幸沐孝理之化,冀免遺親之罪,十年必變。天人常道,況當謹始之會,宜懋明庶之實,豈可使臣,一向虛縻,終自陷於行僞繳利無義無恥之歸而莫之恤也?傳曰,世治則小人守義,利不能誘,世亂則君子嗜利,法不能禁,臣顧無足言,而竊謂淸朝化理,不當若是也。臣半歲沈痼,纔得少間,而本來情地,罔非疾痛,呼號之辭,不暇擇發,日月重光,父母孔邇。伏望邸下,深軫睿念,洞照愚誠,勿以微賤而忽之,勿以希闊而異之,渙發德音,快賜振刷,許臣回納新舊官銜,俾得以白民,專意於侍養,歌詠康衢,鼓舞壽域,以彰我聖上熙熙之化邸下老老之仁,則是亦堯舜之民已矣。微臣榮遇,在此而不在彼也。倘或不然而終靳曰兪,逼令勿辭,則是朝家,信以臣,爲非孝無親見利忘義之小人,而使不得與母相依,以終餘年也。臣何顔面,復立於斯世?竊恐緣臣不孝,不能感格睿衷,重累我儲后廣孝率仁之新政,無以慰四方延頸興起之群情。臣無任懼罪懷恥隕蹙迫切之至。答曰,覽書具悉爾懇。爾其勿辭,卽速上來,補我不逮。
副提學李鼎輔書曰,伏以臣交龜後,中路阻雨,今始入城,隔年逖違,復瞻象魏,區區寸誠,宜卽反命,少伸分義。而顧玆所叨之職,寔臣從前僨敗之地,且臣素患痰癖之症,添極於千里炎程,眩症苦重,血痢兼發,擔曳病軀,來伏禁扃之外。而以情以病,萬無叩謝之路。玆不得不干冒朝禁,卽使褊裨,替納密符。臣罪至此,合被重誅。伏乞离明,俯垂諒察,特遞臣職名,仍治臣罪,以嚴邦憲,以安私分,千萬幸甚。臣竊有所體統之不容含默者,敢此尾陳焉。臣行到淮陽地,逢着城津僉使申命式赴任之行,則命式,偃臥店上,事多可駭,終不來見,亦甚慢蹇。臣雖遞歸,尙帶密符,事體所在,不可置之。臣請城津僉使申命式,亟令罷職焉。臣無任悚慄之至云云。答曰,覽書具悉。書辭,依所陳施行,卿其勿辭,察職。
己巳五月二十五日辰時,王世子坐時敏堂。大臣·備局堂上引接時,領議政金在魯,左議政趙顯命,吏曹判書鄭羽良,判尹具聖任,行副司直金尙星,吏曹參判尹汲,兵曹參判洪鳳漢,行副司直李昌誼,刑曹參判洪啓禧,左副承旨宋昌明,校理李彝章,假注書李賢汲,記事官尹東星·李齊顯以次進伏訖。在魯曰,蒸熱比甚,氣候如何?令曰,無事矣。在魯曰,日間大朝聖體若何?令曰,一樣矣。在魯曰,大王大妃殿氣候如何?令曰,安寧矣。在魯曰,中宮殿體候何如?令曰,安寧矣。在魯曰,此前慶尙左水使李彦燮狀聞也。前因本道監司南泰良弊瘼狀啓,以蔚山府戰船,在開雲內浦,而散在各面之人,自備番糧往來守直之際,爲弊孔劇。西生鎭,乃是外浦,今若移置戰船於西生浦,則西生收布,給代於鎭下之民,不以爲苦云。移置便否,使主管之左水使,論列申聞後,稟處事,覆奏矣。今此水使狀聞,以爲蔚山民弊之難堪,西生形便之宜移,誠如前方伯之狀聞。而但邑戰船,則船屬軍卒,皆以納布兼役之類,僅僅充數。而鎭戰船,則一船屬防軍竝保及先後運射夫添格,合一千四百餘名,雖不得一時盡爲變通,先以三分二,有所區畫。頭臚旣成,鱗次從劃,則於船於民,實爲俱便,請令廟堂稟處矣。當此閑丁極難之時,雖先劃三分之二,八九百名軍丁,實無新創劃給之道,有不可輕議,姑置之似宜矣。令曰,依爲之。出擧條在魯曰,年前朝家,有安邊府永豐社別設一邑·三防地築城之議,令道臣,看審形便啓聞矣。頃日咸鏡監司李鼎輔狀啓,以爲永豐之設邑,三防之築城,俱非便宜之策,就三路湊會處,移設安邊府,且兼防禦作獨鎭,爲宜云。而所謂三阨路湊會處,在於何地方何地名及形便事勢之如何,無所指陳,泛請移設,殊欠詳悉,故使之圖形,論列更聞矣。今此狀聞,以爲本府西南距二十五里許,所謂軍營地,卽可移處也。卽今安邊府治前,有大川,將成圮墊之患,故大小民人,莫不願移於軍營地。而地勢廣闊,山水紆廻,西接永豐老人峙四十里,北距直路德源境四十里,南抵直路鐵嶺六十五里,西南至三防六十里云,而別作圖形以聞。請更令廟堂稟處矣。移邑一事,本甚重難,且此地之果可控制,永豐三防,猶未的知,更令新方伯,與安邊府使,一同看審其地方形便,狀聞後處之,何如?顯命曰,永豐,卽絶峽長谷,通三路隘口處也。設邑設鎭利害,移府形便,更爲詳問於新方伯而處之,似宜矣。尙星曰,臣曾在東藩,亦因朝令,使兩邑守令,看審永豐形便矣。聞其地勢,則如長蛇入谷,而若欲設邑,則終是不可奠居之處云。但峽民無統領,不知有官長,故俗習漸致頑悍,亦不可不慮,而且係北道往來之路,則此是關防要害處,設置邊鎭,則恐亦無妨矣。啓禧曰,永豐設邑之議,其來久矣。臣曾以御史,往北路時,遍看永豐,其地左右山厓,陡立如束,平坦寬曠之地絶少,且早霜早寒,晩穀不能成熟,設邑治置守令,則決知其不便。而處在四道之交,爲兩西·關東之要衝,泰山長谷,易爲盜賊之所屯聚,設置關防,則似不爲無助,且居民貿貿,可爲風憲約正者,亦不可得。故自安邊府所差送風憲倉監者,視爲腴任,日以椎剝爲事,故民不堪命,臣在北時,以擇送倉監,申飭。而每每得人,有不可必,其民雖有疾苦,本府無以知之,殊可矜念。若設一鎭,置別將僉使之屬,則不但有得於備禦之道,亦可使民生,有赴愬之所,似爲便宜之策。至於移邑築城,事甚重大,而亦未知其必有實效矣。在魯曰,安邊,以北關初境孔道之邑,新舊使交替及進上等責應甚多,若失永豐,則無以成邑樣。今雖置一邊將於永豐,亦當限十里劃給於鎭,其餘竝依舊屬於本府。而安邊移邑,永豐設鎭便否,竝當待更審狀聞後處之矣。令曰,依爲之。出擧條在魯曰,全羅監司韓翼謩,忠淸監司李日躋,俱有所遭,不爲察任,報備局公牒,以都事代行。兩湖重地,凡事之委滯可悶,況莫重殿最,封進之期不遠,各別申飭於兩道道臣,毋得更爲引嫌,民事及殿最,卽爲擧行,何如?顯命曰,韓翼謩事,旣有擧世公議,似非難安之端,李日躋,亦有大朝開釋之敎,更無可嫌,申飭行公,宜矣。令曰,依爲之。出擧條在魯曰,大司成趙載浩,兼帶備局有司堂上,而頃以省掃之事,下往春川,累月不還,身帶重任,不可自便行止。趙載浩從重推考,各別催促,使之上來,何如?令曰,依爲之。出擧條在魯曰,近來紀綱解弛,朝家命令,全不遵行,誠可寒心。頃以堂下守令乘轎事,依濫騎律施行事,大朝有下敎,而厥後犯禁者狼藉云,故邸下代理之初,更爲陳達嚴勅。而今聞茂長前縣監李思觀,遞歸時,乘有屋轎,張帳而行云。思觀,初以臺職承召,在臺職則尤非,而旋因在外而遞職,當用守令乘轎之律,拿問後依定式勘律,何如?顯命曰,犯禁守令,固當勘律,而本道道臣,不能奉承朝令,嚴勅守令。守令旣有拿問之令,則道臣,當施譴罷之罰矣。令曰,依爲之。在魯曰,道臣方以情勢辭免,似未暇及於此,而其或已有狀聞,亦何可知也?似爲徑先矣。鳳漢曰,姑待守令之拿來,見其供辭後,論罪道臣,亦似未晩矣。令曰,道臣則觀守令供辭後更達,可也。出擧條在魯曰,臣方帶司譯都提調之任,而臣之從弟尙魯,纔爲司譯提調矣。司譯院,係是學官,雖無相避,而至於等第取才,無異科擧,則同堂兄弟之同爲主掌,其在事體,亦甚未安。聞尙魯亦以必遞爲期,不肯視公事云,尙魯提調之任,許遞,何如?顯命曰,領相所達,旣非法典應避者,則以私義許遞,未知如何,而金尙魯所帶之職,旣是劇務,又在保護之地,似無暇隙矣。司譯提調之任,則許遞似宜矣。令曰,依爲之。出擧條顯命曰,囹圄掃除之法,自國朝初有之矣。方値盛夏,且經潦雨,閱月滯囚之徒,必致病傷,申飭京外,掃除囹圄事,卽爲擧行,何如?令曰,依爲之。出擧條在魯曰,邸下亦宜隨事俯詢,以爲上下講磨之道矣。顯命曰,孔子,生知之聖也。而入太廟每事問,以我邸下睿知之聖,不恥下問,則尤豈非聖而益聖之道乎?令曰,當留念矣。顯命曰,先振志氣,高着眼目,然後可以燭庶物而應萬事矣。伏願邸下,必高着眼目,先立志氣於堯·舜·文·武之道焉。在魯曰,堅確不拔之謂立志,立志堅確,則堯·舜·文·武,不難做得矣。鳳漢曰,大朝命邸下代理者,非但靜攝時分勞而已,欲觀邸下做治之如何耳。雖以私家言之,爲子弟者,必稟其父兄,固是當然底道理,而至於小事,則亦不必煩稟,此大朝所以有勿稟之敎也。此後則審輕重大小之分,大事則問于大臣稟于大朝,小事則自爲裁決如何?彝章曰,邸下臨一事行一爲,必先講究於心,如係小事則當自裁斷,若是大事則不可不仰稟而爲之,學問政事,本非二致矣。羽良曰,讀古人書則自然志慮漸長,心目開明,可以燭萬理應萬務,勤學二字,卽政事之本矣。彝章曰,講學之義,有體有用,體用兼備,然後庶可爲燭理應事之本矣。在魯曰,格物致知之工,必先着力而後,千頭萬緖之事,可以了當矣。彝章曰,邸下怡悅大朝之道,莫過於行一善政行一善事矣。天之生人,初無君民之分,而民不可無君,故作之君作之民,則爲君者,不當自安於廣廈細氊之上矣。人國之亂,必由於水旱飢饉,而水旱之災,亦係其君之所召,可不愼歟?伏願邸下,深念本固邦寧之義,必以哀矜惻怛,爲出治之本焉。令曰,可不體念?羽良曰,北道六鎭·關西江邊七邑,卽所謂邊倅也,人皆願避。故前則監司,不得以病重狀罷,銓曹亦不得遽擬臺望,蓋所以防厭避之弊也。續大典,旣有文官交差之窠,故近來文官,多爲邊倅,纔經十朔,便卽病罷,且還上居末拿問,尤爲圖罷之逕。今番鍾城府使安相徽,亦以病重,道臣狀罷,臣方欲仰請仍任矣,又以還上居末,廟堂已請拿問矣。人人如此,則此實難繼之道,安相徽推考之道臣,推考警責。此後則邊地守令,勿以還上居末拿問,而若有實病,萬分危重,則監司狀請,令廟堂稟處,而無得直爲罷黜,何如?顯命曰,還上居末事,係是令甲,有難變改矣。在魯曰,吏判所達還上居末故犯之弊,誠亦有之矣。令曰,還上居末事,當仰稟大朝,其餘依爲之。出擧條在魯曰,頃日金尙星所達關東免稅事,亦以仰稟爲敎矣。未知其已仰稟乎?令曰,未及仰稟矣。大臣諸臣,以次退出。
己巳五月二十五日申時,上御歡慶殿。儒臣持聖學輯要入侍時,右副承旨朴師昌,校理李彝章,修撰李奎采,假注書李賢汲,記事官黃仁儉·李齊顯以次進伏。上曰,讀之。彝章讀詩曰,愼爾出話。奎采讀詩曰,鷄旣鳴矣。上曰,靜處固有敬也,而動處,亦有敬字工夫耶?奎采曰,動靜之間,皆當有敬矣。上曰,漢之宣帝,似有敬工夫也。彝章曰,宣帝適有君臣之威儀而已,豈有眞箇誠敬底工夫乎?上曰,臨朝之際,能知整齊之儀,則是亦敬之一事也。譬如飮食之麤喫者,略知飮食之味矣。上曰,今番東宮次對時入對注書,持草冊入侍,可也。臣賢汲趨出。上曰,翰林讀之。仁儉讀自爲學之道,止理會。齊顯讀自朱子曰,止謹按。上曰,只讀大文,亦足以理會旨趣,故予嘗謂集註不必見矣。彝章曰,參看集註,探賾旨趣,則自有怳然覺得處矣。上曰,使東宮講官,知予講此書,可也。東宮亦必覽此書矣。彝章曰,臣等當出而言之于講官矣。奎采曰,涵養之工,卽學者操存之第一功夫,況人君講學之方,可不先務於涵養之工耶?有涵養之工,然後日用事爲之間,自無躁暴之患矣。願殿下加意焉。上曰,幼時旣不能矣。晩年何論?然予非有工夫氣衰也,故能制躁習矣。臣賢汲,持草冊入侍。上曰,草冊所錄,一一陳達,可也。臣賢汲,讀奏十許丈所記。上曰,東宮,每答以依爲之耶?師昌曰,此等事,別無講確之端,似當以依爲之下答矣。臣賢汲,讀至北道守令還上居末勿論事,東宮答以當稟于大朝云云一條。上笑曰,此等事,皆以當稟爲言,予豈不苦哉?師昌曰,此係法令變改,東宮似不得裁決,大臣亦難陳白卽決矣。東宮仰稟之敎,似不得不然也。上命承旨書之曰,聞今日元良次對,有元良答以稟于大朝者云,此等非難之事,皆稟于予,則豈代理之意乎?其令後次對,問于大臣,更爲定式後聞于予,而若有過不及,當釐正矣。又命書之曰,備局堂上,其數幾何?而今問入侍諸臣,懸病之多可知,竝從重推考。又命書之曰,凡事一而已。湖南道臣,今無毫分撕捱之端,申飭察任,可也。而一邊申飭,一邊其令待勘,何令其行?大抵文臣乘轎,卽一慢蹇之習,自有當律,而向者已下敎,雖乘馹而犯禁,察訪若報道臣,決無不聞之理。且自有階梯,或乘馹而乘轎,則當該察訪,亦當一例該府處之,奚特勅道臣?乘馹與否,令政院査問後,稟捧徽旨,若不乘馹,道臣尤不過常時不飭之飭,當該道臣,從重推考,可也。又命書之曰,副校理林錫憲,帶館職,一任其鄕,尙無動意,其涉駭也。禁推徽旨,待其上來捧入。出榻敎師昌曰,夕水剌過時,臣等不勝憂悶矣。凡講學之道,不係於冊張多寡,且伏念殿下,方在靜攝中,進講張數,不必過多,此後則講冊丈數,宜令從小。而夕水剌,毋或過時,何如?上曰,所達好矣。此後則當依所達爲之,且予氣憊,不能振作矣。諸臣以次退出。
上在昌德宮。常參·經筵,以代理停。
有政。
下直,柔遠僉使李時華。
南泰溫達曰,明日常參,取稟。令曰,停。
朴師昌達曰,大司憲沈錥,執義閔遇洙,掌令宋能相·申暻,持平宋德中在外,南泰會牌不進。今日以監察茶時之意,敢達。令曰,知道。
備忘記,今下弓矢,柔遠僉使李時華處給送。
藥房提調金尙魯,副提調鄭翬良啓曰,伏未審日來炎熱,聖體調攝若何?湯劑其已進御,而眩氣或有差勝之勢乎?今日臣等,率諸御醫入診,詳察聖候,議定繼進當否矣。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來矣。大王大妃殿·中宮殿·賢嬪宮,藥房口傳問安。答曰,知道。
南泰溫達曰,漢城府右尹權爀,除拜後過三日不爲出肅,事甚未安。推考警責,仍卽牌招,何如?令曰,依。
宋昌明,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴師昌達曰,憲府連日監察茶時,事甚未安。除在外外,持平南泰會,卽爲牌招,何如?令曰,依。
傳于鄭必寧曰,今日藥房入診,戶判同爲入侍。
朴師昌,以弘文館言達曰,本館上番校理李彝章,以身病,陳書受由出去,上番,將未免闕直。副校理徐志修,卽爲牌招入直,何如?令曰,依。
吏批,行判書鄭羽良式暇,參判尹汲進,參議沈星鎭受由在外,右副承旨朴師昌進。吏批啓曰,判書鄭羽良式暇,參議沈星鎭受由在外,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。又啓曰,穆陵別檢趙宗濂呈狀內,身病甚重,勢難察任云,依例改差,何如?傳曰,允。以朴致文爲獻納,柳健爲正言,金善行爲修撰,李克祿爲持平,金相福爲判決事,朴相德爲吏曹正郞,李夏演爲司藝,李復祥爲宗簿主簿,沈益聖爲襄陽府使,金相箕爲礪山府使,鄭羽良爲司譯提調。
兵批,判書金尙魯病,參判洪鳳漢病,參議柳萬重病,參知李昌壽入直進,右副承旨朴師昌進,以黃遇河付副護軍,具允明付副司直。
宋昌明,以御營廳言達曰,今此下番騎士別破陣試才賞格,從分數多寡,以本廳所儲木綿面給後,別單書入之意,敢達。令曰,知道。
宋昌明,以御營廳言達曰,本廳屬海西二番騎士五十人內,一人以染病未來,其餘四十九人,標下軍四名,已爲逢點整齊矣。來六月初一日,與東營入直一番騎士替代後,舊番騎士放送之意,敢達。令曰,知道。
又以禁衛營言達曰,來六月當中部前司屬京畿五哨軍兵逢點實數,六百五十二名,二番海西騎士五十人,步軍標下四名,已爲點閱整齊。來六月初一日,與各處內外入直將官馬步軍兵等,依例替代後,舊軍放送之意,敢達。令曰,知道。又以禁衛營言達曰,來八月當七番中部中司屬京畿四哨及江原道一哨合五哨軍兵,來七月二十五日,京中逢點。依例準二朔立番,四番五番海西騎士,一體調送,逐朔立番之意,三道監兵使處,預爲知委,何如?令曰,依。
校理李彝章書曰,伏以臣稟賦脆薄,本來善病,近緣番次苟簡,坐直已一旬矣。忽自昨日筵席退出之後,猝得暑癨之症,胸膈痞隔,肢體厥冷,達夜昏倒,作一僵尸,誠有汚穢淸禁之慮。玆不得不疾聲呼籲於仁覆之下。伏乞离明,亟許鐫遞,俾得趁時調治,以延殘命,不勝幸甚。答曰,覽書具悉。爾其勿辭,調理察職。
全羅監司韓翼謩書曰,伏以臣處不可一日乍曠之重任,有不可一日仍冒之情勢,數十日內,仰控危懇者,至再至三,而尙幸仁覆之天,曲從其所願。此又伏奉回批,旣不準所請,更諭以察任,臣於是慙惶憂迫,罔知攸措。今欲仰怵嚴命,仍因按事,則廉義至重,不可放倒,欲俯循私義,早自解免,則三書陳情,一例靳許,臣之蹤地,其亦窮且蹙矣。惟我邸下,代理庶務,勿論事小大,凡可以裨治體而存法紀者,無不加意而垂飭,今日臣民,孰不欽頌?士夫廉恥,有關世道,藩臣貪汚,實干王章,其不可尋常處之也明矣。今臣所遭,關係則重,旣不許到底窮覈,又不賜嚴辭斥罷,如臣無似,縱不足恤,獨不念簪紳禮防之由是而疎,朝家典法之由是而隳耶?睿念及此,必不待臣辭之畢而嚴加處分矣。前月以後,不敢復以本職自處,邑牒民訴,一切廢却,瘝曠之弊,積滯之患,孰非可念?而目今春夏等守令考績,實是一道之大政,不可不及時擧行者。而以臣情勢,封進與否,初無可論,到此地頭,情窮理極,雖難望本事之昭暴,只自願見職之亟遞,夫然後,方可免重誤於公事。連章瀆告,極知其爲死罪,一路事急,有不可以遲待,不得不干冒鈇鉞,申暴危懇。伏乞离明,俯諒臣情之十分危迫,更察藩務之不可久曠,亟許鐫削,以安私分,以嚴國體,千萬幸甚。答曰,覽書具悉。當申飭之時,一向撕捱,其涉過矣。卿其勿辭,從速察職。
持平宋德中書曰,伏以臣鄕廬蟄伏之中,伏承本月十六日除目,以臣爲司憲府持平者,臣不勝驚惶感激,繼之以訝惑也。恭惟我邸下,以英睿之姿,代摠庶務,吾東方治忽之機,實基於此,政宜簡拔風裁,布列臺閣,以示開廣言路之意。而顧以如臣前後僨敗之蹤,苟然充數,則無或有歉於聖朝重言責之道耶?臣自奉除旨,宜卽登程,以謝大朝拂拭之恩,少伸平日延頸之悃。而偶患毒痁,蠢動無路,今始來伏都下,而臣之情勢,終有所萬萬雖强者。玆敢略暴事實,仰瀆崇聽焉。伏念臣於前夏,忝叨諫職,目見一種悖疏,乘時闖發,義理大關,眩亂莫分,不任憂憤之衷,敢伸沐浴之請,忱誠淺薄,天聽未回。而忽有死黨之輩,敢進營護之章,以臣去就間微事,譏斥備至,語意深緊,此等怪鬼之論,臣不欲與之呶呶。而旣被其斥,則已是臣難冒之一端,畢竟罷職不敍之嚴敎,以不勝黨心爲罪,追惟至今,惶蹙靡措。人臣負此罪名,豈敢束帶抗顔,復廁於周行之列哉?昨冬郞署之除,偶廁鞫獄方張之日,見差問郞,旣入闕庭,則義分所在,不敢不祇肅,而仍亦遷延辭遞矣。顧此新除,乃是蔑效之宿趼,則尤何敢放倒廉隅,肆然冒出,以累我邸下始初淸明之治哉?仍竊念是非不可不明,懲討不可不嚴。而臣之從前入臺,非止一再,區區所秉執而爲說者,惟在於是,則此義未伸之前,罔非臣待罪之日。伏乞离明,俯察危懇,特賜鐫遞,以重臺體,以安私分,千萬幸甚。答曰,覽書具悉。爾其勿辭,察職。
己巳五月二十六日巳時,上御歡慶殿。藥房入診。戶曹判書同爲入侍時,提調金尙魯,副提調鄭翬良,戶曹判書朴文秀,假注書李尙允,記事官黃仁儉·李齊顯,醫官金應三·玄起鵬·金壽煃·許錭·方泰輿·金履亨·卞誼和以次進伏訖。尙魯曰,數日間聖候眩氣何如?上曰,比前差勝,而大體一樣矣。尙魯曰,蛔氣復何如?上曰,湯劑雖連進,而少無減意,昨日又緊緊侵撓於喉間矣。尙魯曰,水剌寢睡諸節何如?上曰,別無加減矣。大王大妃殿氣候何如?上曰,差勝矣。尙魯曰,令醫官診候何如?上曰,依爲之。應三入診後奏曰,脈候左三部少有數意,右三部寸關有滑體,左右度數調均矣。起鵬繼診後奏曰,脈候左右三部微數,右寸關滑體,比前一樣矣。壽煃繼診後奏曰,脈候左右三部度數調均,大體好矣。錭繼診後奏曰,脈候左右三部少沈,大體如前矣。泰輿繼診奏曰,脈候左三部沈靜,右三部度數調均矣。履亨繼診後奏曰,脈候左右三部度數調均,數意不至大段矣。尙魯曰,諸醫畢診,議定當進之劑何如?上曰,依爲之。應三奏曰,小人誠惶恐,而麥飯尙今進御乎?上曰,然矣。應三曰,理中湯三貼,當爲加進,而日熱若此,溫燥之劑,不無如何意矣。起鵬曰,脈候比前少勝,而理中湯更進三貼,似宜矣。錭曰,理中湯旣已連進,而少無應效,則不可更御六君子湯,入乾薑末,山査肉少許,限十貼進御,似好矣。泰輿曰,湯劑限十貼進御,然後可責其效,安蛔湯三貼加進,似宜矣。履亨曰,湯劑停止,姑觀數日聖候,而更議當進之劑,似好矣。上曰,汝意則以六君子湯,爲不緊耶?履亨曰,六君子湯,於痰候爲益,而藥道多岐,觀勢進御,恐無妨矣。應三曰,六君子湯,卽治蟲之藥,可謂得其當劑矣。上曰,六君子湯,姑置之,理中湯加劑以入,可也。尙魯曰,近日伏聞頻接儒臣,而當此極熱,恐妨於靜攝中,須於午陽前暑退後召入,甚宜矣。上曰,當依爲耳。尙魯,以監劑先退。上下敎文秀曰,頃日下敎事,何以爲之耶?文秀曰,業已作板矣。上曰,度支事,今至何境耶?文秀曰,今則十二司諸會都監,迎勅後當盡爲耳。上曰,國家少安之時,可以爲之,須加意催促也。文秀曰,遠接使,以世子郊迎儀注事,送言於臣曰,若通官及勅使,有來問之事,何以答之云云?故臣亦以此相議於申晩,而臣意則彼人雖有來問之事,若答以俺等不過持來儀注,而郊迎一節,停免與否,初無朝家指揮云爾,則似爲允當。而且勅使則似無相問之事,而此不過譯官輩從中操節,作爲己功。入京後勅使,設或來問,而答以今番則王世子隨駕以來云爾,則亦無難處之端。以此回移,何如?上曰,國王郊迎,則王世子本無郊迎之規,而若國王有故,王世子暫往則爲郊迎矣。文秀曰,誠如聖敎,王世子則只隨駕矣。上曰,卿等旣知此,則以此往復,可也。文秀曰,吉禮時所用大紅燭,例以倭朱紅取染。而臣於日前,召入燭匠,使之造燭,則倭朱紅色黑,反不如唐朱紅之色鮮。此則當初貢人輩酌定時,以倭朱紅之價高,而有此謬例矣。上曰,以一時所用,何必以朱紅染燭?傳曰,凡國之嘉禮造燭時,前以朱紅者,用紫草事,令戶曹定式施行。文秀曰,宗廟·永禧殿闕內殿閣,皆以牙鍊大瓦,大防草方甎等種蓋鋪,而曾無預燔之例。每當用時,輒給價別燔,故其勢未及別燔,則以常瓦進排。如此之故,大瓦常瓦,未免常爲相雜,非但事體未安,雨漏之弊,亦由於此。若不變通,則匪久,大瓦必不進排,事之寒心,莫此爲甚。取考十數年別燔文書,則每年上下價米,多則千餘石,少不下六七百石。而該署書員輩,從中消融,不爲別燔,代納常瓦,便同常例,誠甚痛駭。以此之故,臣於月前筵稟,以每年三百石米,作元貢,以爲預燔副急之地。而自官家,若不照數捧上,專委貢人,而各種如有所餘,則貢人恃其遺在,盡食貢價,不爲逐年燔出。然則些少進排,雖不足慮,萬一有多入之事,則事必狼狽。此後則宗廟·永禧殿闕內所用,商量多少,酌定調數,着實分授。而宗廟永禧殿則官員句管,守僕庫直輩典守,闕內則紫門監典涓司官員句管,使書員軍士輩典守,而作捧上上下兩件冊子,一置本曹,一置各所,以爲隨用會減之地。而如或有閪失欠縮之弊,則典守人處,分懲科罪事,定式施行,何如?上曰,依爲之。出擧條諸臣遂退出。
上在昌德宮。常參·經筵,以代理停。
下直,安興僉使尹宗大。
朴師昌達曰,明日常參,取稟。令曰,停。又達曰,大司憲沈錥,執義閔遇洙,掌令宋能相·申暻,持平李克祿在外,宋德中牌不進,今日以監察茶時之意,敢達。令曰,知道。又達曰,憲府連日監察茶時,諫院闕達,亦至累日,俱涉未安。除在外外,呈告未肅拜人員,竝卽牌招,何如?令曰,依。又達曰,掌隷院,久無行公堂上,詞訟之地,不宜久曠,新除授判決事金相福,卽爲牌招察任,何如?令曰,依。
傳于朴師昌曰,傳香在近,咸鏡道狀聞來到,則入于東宮。
朴師昌,以迎接都監言啓曰,都監有時急公事,依例別定禁軍,下送遠接使所到處矣,計其日字,則其所往返,極其太緩,事甚可駭。其在懲後之道,不可置之,當該禁軍,令該曹從重科治,何如?傳曰,允。
又以迎接都監言啓曰,尙衣院主簿黃灝源,司饔院主簿尹德熙,俱於本職,多有勅行時擧行之事,有難兼察都監之任,今姑改差。其代以漢城府參軍李鳳元,西部都事柳憖,差下,使之察任,何如?傳曰,允。
判決事金相福書曰,伏以臣,頃叨喉司,罪在失職,而伏蒙大朝寬容,不加重究,臣不勝懍惶之至。臣本魯鈍,猥當出納之任,於代理之初,凡百擧行,尤宜周詳,苟係一院之事,無論房掌之有異,必須相與照察,俾不疎漏,而莫重經筵,不稟不書,尸素院位,矇未覺察,至煩我聖上,提問於日久之後,其謬錯之失,誠大矣。堂書請罷,猶是薄譴,而聖敎問備,曲荷恩貸,以惶以感,迄未定情,玆伏奉隷院除旨,溺職之罪未彰,而甄錄之恩誤加,揆以私分,詎敢自安?略陳微懇,詣闕仰籲。伏乞亟行勘削,以警具僚焉,臣無任云云。答曰,覽書具悉。爾其勿辭,從速察職。
獻納朴致文書曰,伏以臣,出入臺端,積有年所,而迂拙之性,魯莽之才,本不合於淸朝耳目之寄,隨除輒違,得蒙例勘者,前後何限,而至於閑仕漫職,則惟以筋力奔走,爲一分報效之念矣。不意玆者,薇垣新命,遽下於待罪太僕之日,驚惶震惕,措躬無地。仍伏念我邸下,年纔志學,誕膺明命,代理庶務,惟日孜孜,政宜廣求直言極諫之士,置諸左右,然後可以得聞逆耳之言讜直之論,而今乃以如臣已試蔑效年衰病痼者,苟然充數,以駭四方之瞻聆也哉?且臣於年前,忽被南惠老構誣之言,追思至今,餘悸尙存,臣不欲提起於歲月稍久之後,而其所聲罪臣身者,至危且怖,則何可無一言之辯乎?臣於丙寅春,適叨見職,黽勉進參於鞫獄方張之時,乃於收殺之日,承命入侍,目見沈鏽處分之過中,略陳所懷,嚴敎隨下,特允避辭之請遞。伊後再叨之日,不得不備陳難安情勢矣。曾未幾何,惠老忽然投疏,而截去頭尾,招出臣疏中敢言之風四字,至以放恣無忌憚等語,加之於臣,言之者雖容易,當之者豈不危怖哉?爲臣子者,旣得此罪名,而何敢揚揚出入於臺次乎?且臣母今年,恰滿八十,沈疴澌綴之中,近添暑感,委頓床席,轉側須人,飮啖全廢,元氣日消,雜試藥物,尙未見效。臣方寸煎灼,心神靡定,臣無他兄弟,晝夜扶護,實無一刻離捨之〈勢〉,今以闕達,庚牌儼臨,隨詣闕外,拜章徑歸。伏乞邸下,特察臣情勢之大難强,亟遞臣職,以便救護,千萬幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
下直,惠山僉使兪彦摯。
鄭翬良達曰,明日常參,取稟。令曰,停。
宋昌明達曰,大司憲沈錥,執義閔遇洙,掌令宋能相·申暻,持平李克祿在外,宋德中牌不進令旨未下,今日以監察茶時之意,敢達。令曰,知道。
朴師昌達曰,因弘文館草記,修撰金善行牌招事,依下,而家在城外,待明朝出牌之意,敢達。令曰,知道。
備忘記,今下弓矢,惠山僉使兪彦摯處給送。
宋昌明達曰,判決事金相福,昨日承批之後,今不出肅,卽爲牌招,何如?令曰,依。
宋昌明達曰,備局副提調李台重,旣已蒙宥,卽爲牌招察任,何如?令曰,依。
令于宋昌明曰,明日侍坐次對,大朝方在靜攝中,停。
朴師昌,以弘文館言達曰,新除授金善行,牌招察任,何如?令曰,依。
朴師昌,以漢城府言達曰,卽接迎接都監移文,則以爲,都監凡百,萬分時急,郞廳參軍李鳳元,西部都事柳憖,俱以本職劇務,勢難兼察,自本衙門草記,閑官換差云矣。本府詞訟劇地,而四郞廳俱存之時,尙有苟艱,許多公務,未免積滯,至於部官,則摠率坊民,晝夜奔走,勢難兼察。自前如此之時,例有閑官換差之規,依前例,令該曹,口傳閑官換差,何如?令曰,依。
宋昌明,以兵曹言達曰,卽接北道監役官牒報,則鷹峯西邊御營廳所授處體城六間許,今日崩頹云。依例令繕工監,爲先把子圍排,亦令分授軍門,急速修築,而把守軍兵,量宜定送,限修築間守直之意,分付,何如?令曰,依。
朴師昌,以兵曹言達曰,卽接西所衛將牒報,則所屬大報壇東邊宮墻四間許,今日因雨頹落云。令紫門監爲先把子圍排,急速修築,而廣智營入直砲手二十名除出,限修築間守直之意,敢達。令曰,知道。
檢閱黃仁儉書曰,伏以臣,以茂朱赤裳山城所藏寶錄曝曬事,祗奉成命,明將辭陛矣。臣之亡母墳山,在於忠淸道洪州地,而臣繫官于朝,久曠省掃,榮極簪筆,彌增不泊之痛,跡遠松楸,常切霜露之感。怵惕悲泣,情私切切,而今適以事南出,所過大路之距臣母墳,不越百里而近,且於歸時,若取他路,則道路不甚迂回,而與直路惟均,倘蒙錫類之恩,得伸風樹之情,則光榮攸曁,感結幽明矣。臣竊稽館中謄錄,史臣奉使來往之路,或請覲親,或乞省墓者,前後非一,而事係特恩,如臣渺末,亦何敢援以爲例?第以至情所迫,終不忍自阻於孝理之下,輒此瀆擾,極知猥越,無所逃罪。伏乞睿慈,俯加矜察,亟推體下之仁,俾臣得以歸路歷省,千萬幸甚。答曰,覽書具悉,依所陳歷省焉。
上在昌德宮。常參·經筵,以代理停。
朴銑達曰,初一日輪對日次,取稟。令曰,停。
又達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平李克祿在外,宋德中令旨未下,今日以監察茶時之意,敢達。令曰,知道。
藥房提調金尙魯,副提調鄭翬良啓曰,大雨蒸濕,伏未審聖體調攝,若何?湯劑連已進御,而眩氣其有差勝之勢乎?今日臣等,率諸御醫入診,詳察聖候,議定繼進之劑,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則眩氣一樣,湯劑停止,待下敎入侍,宜矣。
藥房口傳啓曰,卽伏承問安批答,以眩氣一樣,湯劑停止,待下敎入侍,爲敎,臣等誠不勝憂鬱之至。眩氣之一樣若此,則湯劑停否,不可不詳察症候,更爲議定,特許率醫暫爲入侍,千萬伏望。答曰,心鬱則氣升,氣升則眩作,昔之眩旋愈,今之眩多日,臥見儒臣,噫,此何由?專由此俗,靜攝心舒,然後其乎庶幾,而今日諸臣諒者鮮,是可悶也。蛔氣少愈,日氣蒸鬱,眩氣往來一樣,待下敎入侍,宜矣。又以承傳色,口傳下敎曰,今日侍坐次對,如爲之,則又於何暇爲之乎?其止之。
宋昌明,以都摠府言啓曰,今日入直內三廳,武兼·禁軍及軍兵等,當爲中日習射,雨勢如許,不得爲之之意,敢啓。傳曰,知道。
鄭翬良達曰,右承旨鄭必寧,今日不爲仕進,卽爲牌招察任,何如?令曰,依。
傳于南泰溫曰,藥房批答,有落漏者,以此書出朝報。
傳于南泰溫曰,吏·兵曹歲抄當爲者,自內爲之,入于東宮。
傳于南泰溫曰,前例入啓者,亦有入東宮之事,凡干徽旨及大朝微稟之事,皆入東宮。今此歲抄,與此無異,且有眩氣,何其堅執耶?斯速入達。
傳于南泰溫曰,在前事有大於此者,猶爲擧行,而承旨·儒臣符同,君父方在靜攝中,而如是煩擾乎?若此則前日所下之備忘,當更下,卽爲入達于東宮。備忘記,今日入直承旨·儒臣,爲先遞差,備忘記,南所衛將朴銑,假承旨差下。
傳于朴銑曰,假承旨入侍。
傳于朴銑曰,在城外承旨外,城內承旨,竝卽牌招。
備忘記,衛將朴銑,承旨除授。
傳于朴銑曰,今番歲抄,勿施。
鄭翬良,以禮曹言啓曰,卽接大報壇守直內官所報,則去夜大雨,奉室第三室南邊雨漏處及香室南邊雨漏處,冽泉門齋殿亦爲處處雨漏等處,本壇西邊內墻西北邊外墻五六間許,崩頹云事,當趁卽修改,而潦雨未霽,待晴擇日擧行,何如?傳曰,已下敎矣。
鄭必寧,以禮曹言啓曰,卽接永禧殿令所報,則今番大雨,正殿南邊內墻二間許,忽然崩頹,聲震殿內云,正殿至近之地,有此墻垣崩頹之患,不可無慰安之擧。慰安祭不卜日,來初二日設行,而崩頹處,待晴擇日修改,何如?傳曰,允。
宋昌明,以御營廳言達曰,因兵曹草記,本廳分授鷹峯西邊體城六間許,因雨頹落處,卽速修築,而把守軍,亦令該營軍卒,定送守直事,令下矣。修築,則姑待快晴擧行,而明日爲始,定將校一人,率領鄕軍二十名,改築間輪回把守之意,敢達。令曰,知道。
朴師昌,以兵曹言達曰,卽接東道監役官牒報,則東小門北邊御營廳所授處體城六間許,今日因雨崩頹云。令繕工監爲先把子圍排,亦令分授軍門,急速修築,而把守軍兵,量宜定送,限修築間嚴加守直之意,分付,何如?令曰,依。
朴師昌,以兵曹言達曰,卽接北所衛將牒報,則廣智二水口近處宮墻三間許,今日因雨頹落云。令紫門監爲先把子圍排,急速修築,而集春營入直砲手二十名除出,限修築間守直之意,敢達。令曰,知道。
又以兵曹言達曰,卽接西所北所衛將牒報,則曜金門上近處宮墻六間,同近處五間許及通化門上近處宮墻二間許,今日因雨頹落云。令紫門監爲先把子圍排,急速修築,而曜金門兩處把守,則金虎門入直砲手各二十名,通化門近處把守,則以集春營入直砲手十五名,依例除出,限修築間各別守直之意,敢達。令曰,知道。
左議政趙顯命箚曰,伏以狗馬賤疾,濕痰爲祟,每當暑月,輒致增劇,昨年此時,乘感發作,腰脚痿癈,沈綿半年,近因鍼效,稍能起動矣。今當無前潦熱,已有復發之漸,而向因大朝入侍,深夜退出之際,失足於殿陛之間,腰脅挫閃,酸疼轉甚,坐立起居,漸覺艱楚,失今不治,恐益添重,玆將切悶之懇,仰瀆离明之下。伏乞特賜恩暇,以便調治焉。取進止。答曰,覽箚具悉卿懇。所患如此,深用慮念。卿其安心善攝焉。仍令曰,史官往諭,遣御醫看病。
己巳五月二十九日二更,上御歡慶殿。假承旨入侍時,假承旨朴銑,假注書李賢汲,記事官蔡濟恭·李齊顯以次進伏。上曰,假承旨,何敢抱歲抄文書入來耶?銑惶恐退出,上曰,注書出置歲抄。臣賢汲,持歲抄趨出,銑·濟恭·齊顯伏楹外,臣賢汲趨入。上曰,假承旨進來。銑進伏,上曰,誰敎汝抱歲抄入來,承旨敎之耶,玉堂敎之耶?銑曰,臣蒼黃入來時,院吏使臣持歲抄入侍,故臣未及詳問而持入矣。承旨·玉堂,豈有指揮之事耶?上命假承旨書之曰,事有可駭者,故有假承旨入侍之命,而歲抄命入元良,則無端持入,遞差承旨·儒臣勸也,則是放恣無嚴,此非司謁之做錯,則乃下吏之該擧。當該司謁·下吏,令攸司科治,而勿爲徵贖,從重勘處。又命書之曰,其君尙不就寢,則承旨入侍命下之後,入侍中官,召不卽侍,事之可駭,莫此爲甚,先遞後推。上曰,予當言之。加資,卽大朝之政也,而捧徽旨於東宮,政官牌招及輪對,宜稟於予,而此則直稟東宮,看作例事,此敎之自有前例者,則承旨之一向爭執,不欲奉承,誠極可駭,而儒臣則助成政院矣,如此處,不可不嚴防也。命承旨書之曰,噫,大小臣僚,咸聽此諭,今日之擧,其非在君乎,在臣乎?噫,閱歲靜攝,命元良代理,此何意乎?一則卽予苦心,一則爲國深計,一則欲觀元良爲政,此古例斑斑,大少弛張,亦有古例,隨其氣而爲之而已。今日藥院下答,非予辭氣,其由慨然。初批欲諭,其猶泯默,再請入侍,不可不諭,而只曰可悶,其可謂雍容。甲子以後次對,俱以正書頉稟,而一自元良代理之後,視若無病而循例爲之,此昔疾今無而然乎?不然而命代理者,難於靜攝而然矣。此則予已莫曉而其猶略之,頃日下敎之後,予若疚愈,而不命侍坐次對,則大臣請之,可也,而藥院入侍,臥而見之,召見儒臣,不耐頻臥,此諸臣之所目覩,然性本不懶,故一日,雖僅坐以見。噫,心鬱則氣升,氣升則眩作,昔旋愈而今多日。噫,心鬱之病,已諭心鑑,而丙寅至於今年,年已多矣,氣又耗矣,不若此而何?加以蛔乘耗氣而頻升,理中之劑,其輕劑乎?服理中之劑,見諸臣而臥寢,侍坐次對頉稟,可乎,循例,可乎?況湯劑繼進,在於今日,何時診筵,何時次對?其於藥院入侍翌日,知氣候而稟之,則可也。侍坐次對,昔所無者,元良勸學爲政,每稱揠苗,靜攝之君,强忍所損,奚比揠苗?況諸臣强予者,曰予筋力之尙强,此期予者長,有此期長,何不顧服藥臥攝之時乎?雖不次對,當有藥院入侍大臣及諸宰中有所稟者,同爲入侍,承候陳達,豈不愈於文具次對乎?此非比於侍坐次對也,其可謂實政,其況診筵,或坐或臥,不損於靜攝,而若或次對,此視事也,豈可臥見諸臣?雖或勸臥,予雖不學,其在燕翼之道,不可以此觀感于元良也。其於靜攝,便乎否乎?若以此謂以有意,則以予不信陳根之志,不美湯劑,多日進御乎?今番三貼,仍齒根之浮高,雖不進御,眩氣則一樣,猶臥寢席,意謂必也頉稟,問其爲否,則循例次對云,此非導元良武王不脫冠帶養之之義,深慨誠淺,亦慨待薄。命元良而使寢,初不諭而略諭,以此觀之,是予辭氣之過乎?諸臣不諒之過乎?酬應之中,最難者歲抄,昔年代理之時,命行視事,冬月秋曹裁決,亦命攝行,而其時諸臣,無爭難之事,此豈不知人臣分義而然乎?此不過入于元良,眩憊中欲除酬應之意,而當稟爲之爲敎,則其亦爲雍容,此非比於頃日下政院手書,而承旨之爭執,其何意見?此無他,有三,一則頃日下敎之後,此敎不可奉承也,此不知輕重者也。一則此必大小公事,皆托於元良之長本也,不可奉承云者,此臆度君心也。一則其若奉承,擧世非之,決不可奉承云者,此不顧其君之靜攝,樹名防囂於今世者也。若有一於此者,其心是乎?至再至三,其涉訝之,曰誰固執,令問于司謁曰,政院只有承旨乎,儒臣乎?對曰,俱有云。噫,俗習之日事浮囂,不當勸而助勸,類皆若此,尤可駭者,儒臣也。承宣自承宣,儒臣自儒臣,若向日之下敎,自有求對之道,自有陳箚之道,雖或同時求對,可也。不此之爲,助承宣之固執,勸喉院而壅閼君命,以此之故,遞差承宣後,有歲抄卽入元良假承旨入侍之命,微末下吏,乃敢承風其志,逼其君命,誑誘以持此入侍之下敎,有若脅迫,若向日之敎,爲繳還而持入,此豈敢若是乎?此習不懲,將至於綱不綱國不國。噫,靜攝省煩,有何所爭?其所替行者,亦代理之儲君,焉敢若是?昔之所稟於大朝者,無所稟無所敎,而皆直稟於元良而有所敎者,視若重事,若是爭難,抑何意思?況凡諸徽旨勘律,依舊例稟于徽裁,惟此一事,若此者尤可笑也。今若不諭,藥院下答,不過歸於辭氣,今日駭擧,其亦何以曉然?不可不靜攝强作,召承宣而悉諭。吁嗟,大小臣僚,祛其浮訛,務其實事。噫,略略勘處,此予雍容而處之意也。書訖,上曰,傳敎中予不曰釣名而曰樹名,不曰正乎而曰是乎?予志亦可見矣。上款語,初欲不諭矣,今則不得已而諭之,下款語,此習不可長也,所以嚴斥之矣,近來臺臣之習,亦可謂寒心。朝有除旨,夕輒違牌,大臣宜以此等事,仰達東宮,以爲嚴飭之道,而予未之聞焉,如是而能有助於代理之新政耶?予初欲命元良,只於歲抄中違牌坐罷人敍用矣,今則欲一向置之。近來文臣多矣,豈無他侍從耶?上曰,假承旨善書矣。近來文臣,其可侮武人耶?假承旨家閥,如何?銑曰,前兵使朴璜,卽臣之從兄也。上曰,然乎?退出,可也。承·史以次退出。
上在昌德宮。常參·經筵,以代理停。
午時未時,日暈。
朴銑達曰,大司憲沈錥,執義閔遇洙,掌令宋能相·申暻,持平李克祿在外,宋德中令旨未下,監察茶時之意,敢達。令曰,知道。
鄭翬良達曰,明日常參,取稟。令曰,停。
吏曹口傳政事,檢閱單李宜哲。
鄭翬良達曰,新除授檢閱李宜哲,卽爲牌招察任,何如?令曰,依。
鄭翬良啓曰,諸承旨及玉堂上下番有稟達事,請對矣。
朴銑以禮曹言達曰,御製飭諭刊出後,方揭于各陵殿,而齋郞奉往于陵所矣。御製陪往,事體自別,各陵官員進□本曹,奉往陵所時,引路軍及陪持人所騎馬等事,一依各陵春秋受香時例,令該定給之意,分付,何如?令曰,依。
宋昌明以兵曹言達曰,去五月朔各廳堂下武臣等試射,連因有故,今已逾月,不得爲之之意,敢達。令曰,知道。
宋昌明以訓鍊都監言達曰,連因兵曹草記,通化門近處宮墻頹落處,守直軍十五名,廣智二水口近處宮墻頹落處,守直軍二十名,以集春營入直砲手,除出守直事,令下矣。本營入直砲手五十名內十名,集春門守直三十五名,宮墻頹毁處,除出守直,則所餘只是五名,莫重守衛,極爲虛疎。砲手二十名,自今日別爲添入,依例輪番,宮墻改築後,還罷之意,敢達。令曰,知道。
宋昌明以御營廳言達曰,因兵曹草記,本廳分授東小門北邊體城六間許,因雨崩頹處,令分授軍門,急速修築,而把守軍兵,量宜定送,守直事,令下矣。修築則姑待快晴擧行,而今日爲始,定將校一人,率領出番鄕軍二十名,改築間晝夜輪回把守之意,敢達。令曰,知道。
鄭翬良,以迎接都監言啓曰,卽。以下缺
上在昌德宮。常參·經筵,以代理停。
朴銑達曰,大司憲沈錥,執義閔遇洙,掌令宋能相·申暻,持平李克祿在外,宋德中牌不進令旨未下,今日以監察茶時之意,敢達。令曰,知道。
又達曰,明日常參,取稟。令曰,停。
藥房提調金尙魯,左承旨鄭必寧啓曰,伏未審日來酷熱,聖體調攝,若何?眩氣往來之候,其有差勝之漸乎?湯劑停止,已至累日,今日臣等,不可不率諸御醫入診,詳察聖候,議定當進之劑矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則二日達宵,眩氣何愈?黑白沈數,若予眩候,於臥於坐,脈亦隨時,今俗今醫見其熟知其深矣,當守苦心,當效漠焉。吁嗟,今俗,一何混濛,其將混頓然乎?氣方憊矣,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,朝者問安啓辭傳啓之後,得伏見下政院傳敎,以夜召金應三下敎中,有齒根浮高之敎,而問候寥寥爲敎,卽又伏承問安批答,則辭敎嚴切,臣不勝萬萬震懍之至。伊夜有此症候之敎,全未承聞,不得趁時問候,此莫非臣愚迷之致,求死不得,惶恐待罪,而卽今眩氣氣憊之候,旣如此,此時診察,不容少緩。特許率醫官入侍承候後,退伏嚴誅,千萬伏望,惶恐敢啓。傳曰,卽今氣憊,其止之。
藥房口傳再啓曰,伏承批答,敎以氣憊,不許入診,臣誠惶恐,宜不敢連事煩瀆,而卽今症候若此,臣待罪保護之任,終不得率醫官入侍診察,則臣罪固不容誅,而下情之焦迫憂慮,有不可勝言。伏乞暫許召見臥內,詳察聖候,千萬幸甚,惶恐敢啓。傳曰,日熱,其止之。
藥房口傳三啓曰,臣等之冒萬死請診者,至再至三,而及奉批答,一向靳許,莫非臣處保護之任,而不能盡保護之責,有以致此,此臣之罪也。君臣猶父子,父有疾而以子之故,終不得論症論藥,則爲其子者,尙安歸乎?倘我聖上,俯念此義,則臣罪雖大,臣之心,或有以下諒,焦迫之極,敢又懇籲,暫許召見於臥內,萬萬伏望,惶恐敢啓。傳曰,日熱如此,其止之。
藥房口傳四啓曰,臣罪在自作,誠未上格,冒死懇籲,未蒙一兪,而猶且不避瀆擾,終晝力請者,誠以症候之無少間也,診察之不可淹也。此其勢不得命則不敢止,而伏承下答,輒以日熱靳許,下情雖極焦鬱,强聒亦有不敢,姑爲遲俟差晩矣。今則日勢向暮,暑氣稍退,臥內引接,不至爲難,暫時入侍,少無所妨,俯賜矜諒,特許召見,千萬伏望,惶恐敢啓。傳曰,日熱,其止之。
朴銑啓曰,卽者禁府都事來言,領議政金在魯,左議政趙顯命,今方待命於金吾門外云矣,敢啓。傳曰,知道。
宋昌明啓曰,卽者議政府錄事來言,領議政金在魯,左議政趙顯命,伏見夜下傳敎,以次對之欲爲例行,責諭切嚴,誠淺待薄之敎,尤非臣子所敢聞者,惶懍震越,不敢晏處,待命於金吾門外,仍納命召。何以爲之?敢稟。傳曰,勿待命事,遣史官傳諭。命召,遣史官傳授。
以司謁,傳于玉堂曰,其助執弘文館,禮乎?氣升下敎,由於承旨過滯之中,多事儒臣,以喉院爲本院,助執迫君也,其何學之?其息學多事,整頓聖學以待,噫,問候下敎,宜乎感也,而其猶揚揚,其可曰臣忠乎,其義乎?
又以司謁,傳于政院曰,臨御幾年,若夜駭擧,其初見故諭此也,諭次對之事也。然下敎雍容,則二下敎諭,心慨謂駭者,故下敎稍重,以此求對乎?若然則常時咸曰若有飭者,雖大臣,下敎可矣云矣,此可重君臣之義乎,爲承旨·儒臣乎?可駭儒臣之右袒,氣升滯鬱。夜召金應三下敎中,有齒根浮高之敎,而達夜氣憊,意謂問候,問候寥寥,求對勤勤,此亦待厚乎?予則曰,亦近强迫,於輕於重,其審諒可慨,然二日達宵,諸臣之心,可以伸矣,予有自諒,復何酬應?思君臣之大義,悶其君之氣耗。
傳于宋昌明曰,曾覽海嵩文集,父爲摠直,子爲弘直,有相戀之詩。摠府·騎曹奉御押,古則闕中往來,皆請標信,而至於弘直,豈比摠直?子當覲親,而闕直之重,可知。況儒臣之道,坐於藏經,考閱諸書,以備下問,整頓所講之書,以待其召,於職當然。以儒臣行承宣之事,可謂越職,越奏,飭也,況越職乎?大抵職任之解弛,專由於此等周流浮囂之致,職在儒臣,若此周流,楚越經傳者,將安用之?此後闕中大小入直之官周流者,以闕直施行事定式,入直武臣習射,許之。
傳于宋昌明曰,入直宣傳官二員待令。
令于朴銑曰,長番內官吳允胄,當爲莫重公事,誤踏達字,極爲非矣,推考。
以柳思欽爲假注書。
宋昌明以都摠府言達曰,副摠管申思冏,以能磨兒堂上,本廳坐起,晝仕出去之意,敢達。令曰,知道。
宋昌明,以備邊司言啓曰,咸鏡南道兵使沈瑎馳啓內,營屬虞候·營將·邊將·審藥等今春夏褒貶巡察使同議一款,前後道臣題辭各異,令廟堂急速稟旨分付事,爲請矣。自前殿最,若當道臣交替之際,而舊監司旣已離營,則待新監司到界限滿,同議封進,自有諸道通行之例。新監司所指揮又如此,依例新監司到界,備日後同議封進之意,分付,何如?傳曰,允。
朴銑,以迎接都監言啓曰,卽接遠接使上送路程記,則勅使去月二十七日未時渡江,今月十二日入京云。此是禮曹曾前所擇吉日,以此日入京之意,分付各該司,移文于遠接使,而京畿·開城府·黃海道,亦爲知委,路程記,正書以入之意,敢啓。傳曰,知道。
忠淸監司李日躋書曰,伏以臣,猥訟妄率之辜,顒俟郵罰之加,及伏承睿答,至諭以勿辭察任,臣惶感之極,繼之以眙失圖也。夫臺劾聲罪,有異官規,藩宣爲責,非比漫職,從前居是任而遭抨論者,無論原事之虛實,其言之淺深,率皆引義祈免,抵死必遞,而朝家亦必許之者,非爲其人也,蓋所以重臺言而存藩體也。今臺臣之所以論臣者,至加以粧撰傅會之目,則是乃人臣之極罪,士夫之深羞,臣雖淟涊,尙可以冒此,而苟然盤礴於觀風之地乎?抑臣辜恩負國之罪,固已彰露無餘,而乃於向日臺啓中四字之敎,益覺臣罪之無以自贖焉。噫,以臣之百無肖似,謬被大朝特達之知,頂踵造化,報答無階,區區竊自勉者,秪在於謹拙自持,淬礪晩景,以爲一分塵刹之酬,而今忽事値不幸,罪在無妄,孤負知遇之舊飭,有傷則哲之明鑑,臣心惶恧,死有餘罪,中夜悼嘆,此何人哉?見方席藁泥首,廢衙俟勘,大小公務,一切排閣,殿最當前,亦無以奉行,一日二日,道內事實多可憂。臣之一身廉隅,縱不足恤,獨不顧五十州民生之重耶?倘朝廷念及於此,則鞶帶之褫,想不待臣言之畢矣。至於病形甡甡,有朝夕危死之憂,而亦不敢言者,以其卽今情勢之懇迫,有大於疾痛耳,玆敢瀝肝血,更溷崇聽。伏乞离明,曲垂俯察,亟令鐫削臣職名,以幸公私,仍治臣瀆擾之罪,以肅朝綱,不勝幸甚。臣無任云云。答曰,覽書具悉。大朝已敎之後,一向撕捱,其涉過矣,卿其勿辭,從速察任。
上在昌德宮。常參·經筵,以代理停。
下直,統虞候趙鳳仁,梨洞萬戶兪必亨。
大王大妃殿·中宮殿·賢嬪宮,藥房口傳問安。答曰,知道。
朴銑達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平李克祿在外,宋德中牌不進令旨未下。今日以監察茶時之意,敢達。令曰,知道。
朴銑,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
藥房提調金尙魯,副提調鄭翬良啓曰,伏未審夜來蒸熱,聖體調攝,若何?眩氣氣憊之候,或有差勝之勢乎?昨日屢次請診,終不得命,臣等之焦隘罔措,何可勝達?卽與諸御醫入侍,詳察聖候,議定當進之劑,有不可已。大王大妃殿氣候,何如?臣等不勝達宵憂慮之至,敢來問安,竝此仰稟。答曰,知道。慈殿氣候,差勝後一樣,予則眩氣一樣,待下敎入侍,宜矣。
藥房口傳啓曰,臣等伏承問安之批,以眩氣一樣,爲敎,而今日入診之請,又未蒙兪,益不勝抑塞焦鬱之至。臣等旣在保護之地,君父有靜攝之節,則以時承候,診症論藥,乃其職也。見今眩氣彌留,而不得診察,湯劑允定,而不得議定,連日懇祈,天聽愈邈,咫尺便殿,入侍路阻。此固臣等事君無狀之罪,而以聖上之至仁至慈,亦豈忍一向牢拒至此哉?憂迫之極,冒萬死敢又仰瀆,特降率醫官入診之命,千萬至禱,惶恐敢啓。答曰,氣候一樣,其止之。
藥房口傳再啓曰,伏承批答,又不許診,臣等罔措之下,情雖不足言,而卽今症候,旣無所減,議藥一節,有不容時刻少緩,臣等雖萬被瀆擾之誅,只當不得請則不敢止。伏乞下諒焦迫之忱,特許召見之命,千萬幸甚,惶恐敢啓。答曰,待朝爲之。
傳于朴銑曰,今日中日,雨勢如此,停。
傳于朴銑曰,今下弓矢,梨洞萬戶兪必亨處給送。
申五淸爲假注書。
朴銑以禮曹言達曰,卽接昭顯宮守直內官所報,則昨日大雨,本宮正室後面三層階石二間許崩頹云,正室至近之地,有此階石崩頹之患,不可無慰安之擧。慰安祭,不卜日來初五日設行,而崩頹處,待晴擇日擧行,何如?令曰,依。
又以迎接都監言啓曰,卽見遠接使狀啓,則宴享軍威·軍歌·舞童,竝減除云,宴享旣減,則色郞亦當減下,而取考戊午謄錄,則其時勅行時,亦減宴享,故色郞減下草記,有宴享色郞廳請宴後減否,其何晩乎之傳敎矣。宴享郞廳,依近例姑不減下以侍之意,敢啓。傳曰,知道。
又以迎接都監言啓曰,卽接遠接使移文,則京七宴及外方五處宴享與軍威·軍歌·舞童停免,而勅書前導旗幟儀仗,依昨年後勅例擧行,茶啖飯俸,依例待令,跟役則依前十九名出來,軍樂·禮樂·儺禮依例擧行事,停當云矣。以此分付于各該司,亦爲知委于京畿·開城府·黃海等道,何如?傳曰,允。
又以迎接都監言啓曰,卽者遠接使謄送勅書一度于都監矣,謄書封入,以備睿覽之意,敢啓。傳曰,知道。
又以義禁府言達曰,咸鏡監司啓本內,罪人尙仁·贊迪,依律文旣已凌遲處斬事,達下矣。罪人尙仁·贊迪等父母妻妾祖孫子女兄弟姊妹子之妻妾伯叔父兄弟之子,年歲姓名存沒居住,令漢城府考出帳籍,亦爲分付該道,應坐諸人,一一査出,成冊牒報後,依法典施行。籍沒家産,破家瀦澤等事,令各該司捧令旨擧行,而降邑號罷守令一款,依續大典,勿爲擧論之意,敢達。令曰,知道。
領議政金在魯,左議政趙顯命聯名箚曰,伏以臣等,愚迷泛忽,自陷於罔赦之罪,泥首金吾門外,以胥嚴命,聖度天大,諭以勿胥,惶隕感激,不敢仍留,纔已歸伏私次,而顧念臣等,罪名至重,終不容倖逭王法,玆敢席藁聯章,干瀆睿聽焉。臣等事君無狀,平素猷爲庸庸碌碌,一不能仰當聖心,矧自代理之後,周旋承弼,責任尤難,而識慮昏短,釁尤徒積,尋常憂懼,若隕淵谷。至若事須關聞大朝,不敢直請裁決於邸下者,唯俟侍坐次對之期,而近緣朝家連有事故,四旬曠阻,群情顒望,徑自頉稟,亦涉何如,未及周思,率爾出令,以待臨時進退之命矣。乃今聖敎誨責,若是嚴切,則始覺臣等之罪,萬死不足償塞,而況因臣等之故,聖衷煩惱,眩候無間,臣等震懍煎迫,直欲鑽地以入而不可得,尙何敢一刻晏然於職次乎?伏乞离明,亟降威譴,使邦憲肅而臣分安,千萬幸甚。取進止。答曰,覽箚具悉卿懇。卿等安心勿辭焉。仍令曰,史官往諭。
洛豐君楙書曰,伏以臣,昨年之事,罪重罰輕,荷大朝曲加抆拂,縱幸復廁於周行,而一念愧悚,久而未已,卽者客使,匪久當入城,自上將有郊迎館接之擧。臣方待罪摠府,例當陪進於侍衛之列,而臣之昨秋所被律名,雖與彼中所勘有間,旣以革職移咨,則便是無職之人,而咫尺周旋之際,彼人或有致訝之事,則似不無難便之端,玆不得不陳章自列。伏乞离明,早賜處分,以便公私,不勝幸甚。臣無任屛營祈懇之至,謹昧死以聞。答曰,覽書具悉。卿其依書辭許遞焉。
副摠管李喆輔書曰,伏以臣,蒙恩解職,得以偃便調息,受賜孔多,感戴靡極,顧此摠府兼帶,地散事簡,實微分所安。況出入禁闥,瞻依日月,尤臣所大幸,更何敢爲辭遜之計,而第伏念,勅行入城,期日不遠,前頭郊外及館所動駕時,臣當依例陪衛,而昨年因使事,旣以革職,勘律移咨,則今於彼人所見處,帶職周旋,恐有所不便。雖未知事例之如何,而區區過慮,不敢不早爲之所,輒此具由自列,以聽處分。伏乞离明,深加裁量,將臣所兼摠管之任,亟賜遞改,以便公私,不勝幸甚。臣無任屛營祈懇之至,謹昧死以聞。答曰,覽書具悉。卿其依書辭許遞焉。
上在昌德宮。常參·經筵,以代理停。
大殿,政院·玉堂口傳問安。答曰,知道。求對何心,問安何心?勿爲問安。
大王大妃殿·中宮殿·世子宮·嬪宮·賢嬪宮,政院·玉堂口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調鄭翬良啓曰,伏未審夜來,聖體調攝,若何?眩氣或有差勝之勢乎?昨日口傳請診之批,有待朝爲之之敎,下情欣幸,曷有其極?今日臣等,當依下敎,率諸御醫,趁早入診,詳察聖候,議定當進之湯劑矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
鄭翬良達曰,明日常參,取稟。令曰,停。
朴銑達曰,大司憲沈錥,執義閔遇洙,掌令宋能相·申暻,持平李克祿在外,宋德中牌不進令旨未下,今日以監察茶時之意,敢達。令曰,知道。
鄭必寧啓曰,玉堂上下番藥房入診同爲入侍次,來詣閤外〈之〉意,敢稟。
傳于鄭翬良曰,宣勅官擇差事,分付。
傳于朴銑曰,入直宣傳官,竝着冠帶待令。
鄭必寧啓曰,客使入京不遠,開城府別迎慰使,當爲前期,取稟,承旨不可不備員,一員未差之代,政官牌招開政差出。左副承旨尹光紹,聞其親病甚重,勢難上來云,合有變通之道,何以爲之?敢稟。傳曰,前此近有莫重傳香,傳香時承旨不爲取稟,而勅使姑未及黃海道地而稟之耶?其置之。
令于朴銑曰,以備局副提調李台重牌不進罷職令旨,禁推。
京畿監司金若魯申本,判府事閔應洙二月以五月至四朔月廩不受事,令于鄭必寧曰,令本道更爲輸送。
朴銑以奉常寺官員,以都提調·提調意啓曰,東籍親耕田所種小麥打作,則所出二石十斗之意,敢啓。答曰,知道。
又以迎接都監言啓曰,勅使旣減各宴,則入京第三日,大臣例有請行茶禮之規,今亦依前例備待之意,敢啓。答曰,知道。
又以迎接都監言啓曰,勅使旣減宴享,則有別雌牛間日入給,別茶啖逐日排入之例,今亦依此擧行之意,敢啓。答曰,知道。
又以義禁府言達曰,今此勅使在館時,三門把守,假都事三員,令該曹差出,自習儀時,以爲分排之地,何如?令曰,依。
左副承旨尹光紹書曰,伏以臣,歸伏鄕間,杜門呻病,此際忽伏承召旨,以臣爲承政院同副承旨,斯速上來者,臣驚惶感激,不知攸措。喉舌任緊,不容暫曠,猥義思分,卽當蹶趨膺,而念臣素以弱質,積瘁供劇,向來南歸,觸炎撼頓,宿患虛眩之症,挾得風暑之感,一番危劇,幸尋生路,氣息澌昏,餘症尙彌,長程衝暑之行,萬無自力之望,頓伏牖下,只增隕越,玆不得已冒上文字。伏乞睿慈,俯諒實情,亟賜遞改,因治臣逋命之誅,以警具僚,以安微分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速上來察職。
正言兪漢蕭書曰,伏以臣於春間,待罪吏曹郞官,奉命宣諡于善山府,竣事回還之際,得聞老母病報,蒼黃回程,來留于臣父永春縣任所,纔數月矣。其間猥蒙柏府除命,驚惶靡措,旋以在外,卽賜恩遞,微分粗安,得以專意救護,感祝無極,曾未幾何,又有此薇垣除旨,繼有馹召之命,祗奉除書,榮動邑里,顧臣微末,何以獲此於聖朝也?且惶且感,措躬無地。臣之前後入臺,不啻屢遭,而尙未得仰暴不稱之實,則今於新除之下,豈敢晏然承膺,若固有之,以招濫竽之譏哉?夫言責之任,上以匡救闕失,下以糾劾官邪,振刷激揚之責,專在於此,其不可人人而濫受也,明矣。況今風稜掃地,含默成習,苟非剛方正直之士,莫宜居之,而乃以如臣魯莽蔑劣,百無可取者,苟然充數,此何異於索聰明於聾瞽者哉?反復思量,實無由發一言論一事,以副我邸下一初之政,只自循省愧恧而已。且臣老母,素抱二十年痼疾,居常懍懍,藥餌爲命。臣豈有離捨從宦之路?而病勢不至甚重,則嚴畏分義,亦不敢每每陳籲,間嘗出膺春坊郞署之命矣,今則母病自春間,舊痾爲祟,新恙添發,食飮專廢,羸瘁入骨,眞元大脫,氣息綿綴,委身床笫,轉側須人,急足踵至,促臣來視。自聞此報,心神飛越,按住不得,他不暇顧,中路來護,非不知宣諡後未卽復命之爲萬萬未安,而蓋出於情私之迫不獲已也。今過數月,一味沈苦,醫藥罔效,症情危惡,臣方左右扶將,晝宵焦遑,實難暫離,今此除命,雖無此微諒之可言,卽今情理,萬無從近趨召之路,臣之情事,到此而窮且蹙矣。如欲捨母病而承君命,則目下實狀,如上所陳,有非人子之可忍爲者,又欲違召命而全私情,則分義至重,罪合萬死,有非臣子之所敢爲者,臣於此,惝怳悶蹙,莫知攸從,虛帶屢日,彌增罪戾,玆從縣道,冒萬死仰籲於孝理之下。伏乞睿慈,俯賜鑑憐,亟命刊削,俾公器無濫,私分獲遂,得以安意扶護,千萬至祝。臣方請急乞免之中,豈暇攙及他說,而愚忠耿耿,敢將草草數語,仰冀襪線之補,伏願邸下,留神澄省焉。臣於聽政之初,忝叨宮官之末,隨諸僚後,聯進勉學之書,或蒙睿念之記有矣。夫帝王家學問,與士庶有異,本之以涵養之工,用之以致格之道,銖累寸積,循序漸進,以至於誠正修齊治平之化,俱從這箇中出來,則義精仁熟,天下萬物,無不瞭然於方寸之間,措之日用事爲,無適而不得其中,吾心之全體大用,自然昭明焉。此三代帝王之所以致郅隆之治,而盛德至善,非後世之所能及者也。恭惟我邸下,爰自沖年,孜孜講學,今至志學之歲,始終如一,朝夕兩筵,非不勤矣,進講卷帙,非不多矣。然而嚴穆太勝,酬答甚簡,開卷講討之際,問難全疎,咫尺敷奏之間,下懷莫罄,終止於應文備數,草草了當而退,此豈不有歉於大聖人誠心講學之道哉?矧今代理機務,親決庶事,則其爲付畀之重,擔荷之隆,比前益萬倍矣。政宜讀書窮理,克明在我之德,以應萬機而已。至於酬應之暇,必以涵養爲本,誦讀之際,必以格致爲主,反己而行之,觸類而長之,端本出治,以爲體用俱備之地,聖人問學之工,於是乎盡矣。帝王爲治之要,於是乎至矣,此在於一實字而已矣。伏願邸下,懋哉懋哉。且臣於春間,伏覩睿製之下春坊者,有曰爲治之要,必辨是非,猗歟大哉,此正一言興邦者也。天下之義理無窮,一國之是非不齊,此固自古已然,而未有是非不明,能治其國者也。邸下代理之初,首下此敎,大小臣僚,孰不欽歎?目今懲討一款,至今未行,君誣莫雪,義理晦塞,吾東土禮義之邦,將至於無君無父之域,可勝寒心。年前三司合辭之請,可見公議之攸在,而惟我大朝,特以寬大之典,或允或靳,義理半明而半晦,天討或行而或否,公議久而愈鬱,輿情去而益憤,雖其自中之人,亦不敢肆然營護,逡巡辭避,此蓋君綱臣義,撑天地亘古今而不墜故也。一種邪黨之忘君父護兇逆者,相繼迭出,終至於停啓而止,苟有一分秉彝之心者,安敢乃爾?古語曰,見無禮於其君,如鷹鸇之逐鳥雀。此輩之放恣無嚴,若此,而猶且無懲勵之道,則綱紀之墜落,堤防之解弛,固已無復餘地。前後諸臣之以此陳請於大朝者,亦已屢矣,而終未得處分,則彼增氣而跳踉者,將無所不至,豈不大可憂哉?當此聽政之日,此等義理,關係尤別。伏願稟于大朝,竝加嚴處,以杜日後無窮之弊焉。噫,我國三百年培養而維持者,全在於士夫之名節與廉恥也。粵自祖宗朝以來,名臣碩輔,相繼輩出,恬雅自持,謹飭自守,朝廷規模,一率是道,故表端影直,爲世矜式,董仲舒所謂正朝廷以正百官四方者也。近年以來,世道日益汚下,人心漸不如古,躁競成風,廉隅都喪,搢紳之間,只知有進而不知有退,臣不必一一指的,而以其最著者,言之,銓曹佐貳,地望自別,旣遭人言,物議指點,而乍遞旋膺,略無愧恥。瀛館妙簡,才彦攸萃,目以狂疾,至被刺論,而恬然冒據,從他笑罵,位箸之上,風習大變,士夫之間,禮讓俱蔑,如此而脫有緩急,其將誰恃?臣竊憂之。當此之時,惟當招進恬靜之士,斥退貪戀之類,俾有所懲畏而羞惡之,則惟彼人人之自愛其身者,豈可甘心下流,自歸於鄙夫之科耶?君子小人,其機甚微,有非自己之鑑識,至明無私,則難以辨別,此亦學問中一段事。誠願邸下,以實心懋實學,以至義理明而是非定,廉恥勵而名節立,則其他庶事,自可綱擧而目張,臣不必多論矣。今臣所論,固寂寥可羞,何足裨補萬一,而愚衷所激,敢以芹曝之誠,略效螢爝之助。伏願勿以人廢言焉。臣無任屛營祈懇之至,謹昧死以聞。答曰,覽書具悉。憂愛陳戒,言甚懇切,可不留念焉,而末端所陳,則此起鬧之一端,余實未曉也。爾其勿辭,救護母病焉。
獻納朴致文疏曰,伏以臣,卽伏見昨下備忘,辭旨截嚴,至有承宣·玉堂特遞之命,臣不勝驚惶憂歎之至。一自代理命下之後,稟于大朝者,達于小朝者,已有定式,凡係用人刑賞之大者,無不稟裁,則今此兩銓歲抄之捧入大朝,自在應行節目,故喉院諸臣,非不知聖候方在靜攝中,而依前擧行者,亶出於遵節目施行而已。旣承入達之命,則又請繳還,此亦喉院之職責,而威怒遽加,至有入直承旨·儒臣竝遞之命,蒼黃逬出,景色愁沮,臣竊爲殿下惜此擧也。至於儒臣之竝遞,尤爲過擧。闕門已閉之後,若有覆逆之事,則政院·玉堂相議之外,無他人矣,自前此等事,非止一再,而今以玉堂之助勸,爲案,何殿下激惱之至此耶?尤切慨然也。至於侍坐次對,已有一月二次定式,而當此靜攝之中,固宜頉稟,而公務之可以時急仰稟者,不可少緩,故廟堂憂之,未及周思,依例等待者,實出於爲國,且急於承候。殿下宜垂恕諒,而責諭嚴截,誠淺待薄之敎,尤非臣子所敢聞者,實有欠於大聖人包容之量。竊願殿下,更加三思,承旨·儒臣之遞差,竝命還收,四字下敎,亦卽反汗,以光聖德焉。臣日昨以母病之危重,陳章受暇,方在焦遑之中矣,目見聖上過中之擧,不能泯默,敢以草草數語,略陳匡救之忱,冀蒙察納之恩。臣無任屛營祈懇之至,謹昧死以聞。傳于朴銑曰,以獻納朴致文上疏,如此多事之疏,若酬應則豈有代理之意哉?給之。
己巳六月初四日午時,上御歡慶殿。入診,領·左相·玉堂同爲入侍時,領議政金在魯,左議政趙顯命,提調金尙魯,副提調鄭翬良,校理李彝章,副校理李奎采,假注書李賢汲,記事官李齊顯·李宜哲,醫官金應三·玄起鵬·金壽煃·鄭文恒·許錭·方泰輿·金履亨·李道吉,以次進伏。在魯曰,日氣極熱,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,好在矣。尙魯曰,眩氣往來之候,比前有加乎?氣憊之患,亦由於眩氣乎?上曰,是亦予咎,彼亦予咎矣。顯命曰,近日則膈氣,何如?上曰,不至大段矣。尙魯曰,蛔氣則未知何如?上曰,蛔者,在予腹中之物也,不甚惱予,近來頗勝矣。尙魯曰,使醫官診候,何如?上曰,醫官輩道理,亦寒心矣。爾等亦欲效朝臣之習耶?致位如此,伊誰之恩,何如是野俗乎?諸醫進診訖,應三曰,脈候右三部微帶數,而大體調均矣。起鵬曰,脈候右三部微數,而不至大段,度數調均矣。壽煃曰,脈候左右三部大體調均,而第胃氣近於弱矣。錭曰,脈候右三部微數,而有欠堅實矣。尙魯曰,繼進湯劑,議定,何如?上曰,日熱如此,湯劑不可服也。尙魯曰,日氣雖熱,聖候欠和,湯劑豈宜停止耶?應三曰,蔘橘茶,輕其錢數進御,似宜矣。起鵬曰,脈候少欠典實,宜進六君子湯·補中益氣湯,而日氣甚熱,恐難進御矣,蔘橘散,加入茯苓等物,以爲茶飮而進御,好矣。尙魯曰,諸醫所見,皆爲歸一,蔘橘茶錢數,更爲議定,以爲進御之地,何如?上曰,加味蔘橘茶五貼劑入,間日問候,可也。尙魯曰,初服日氣甚熱,迎勅一節,誠爲切迫矣。上曰,予則尤厭矣。尙魯曰,館等擧動,則命元良代行,未知何如?上曰,予當往矣,豈可使東宮代行耶?主人之道,不當如是也。命承旨書之曰,初日仁政殿接見時,只行茶禮宴,則當於翌日,館等爲之。以此分付廚院,凡事不古,凡茶宴時,有做錯不謹者多,今番另加申飭。尙魯曰,日熱轉甚,今番迎勅時,王世子隨駕一節,停止,何如?上命承旨書之曰,今番延勅時,元良隨駕,依藥院所請寢之事,分付。在魯曰,迎勅時,御前通事尹得載·曺命采,以實豫差,俱在罷散中矣。上曰,前大司諫曺命采·尹得載,竝敍用付軍職事,分付。出榻敎上又命承旨書之曰,前司直金始炯,前判敦寧李箕鎭,前參判李天輔竝敍用。在魯曰,頃日藥院下批中,欲效漢高之敎,未知何意也?上曰,予用漢高却醫事耳。在魯曰,此有二義,故臣等未能詳知矣。上曰,予雖衰耗,豈欲效枕宦事,而拒見群臣耶?近來臣下之習,漸至怠慢,而其時承旨,尤極駭然。此路若一開,則雖曰出納之地,其非阻搪耶?其父使其子爲之,而況且代理之貳君乎?臣子道理,決不當若是矣。顯命曰,此則臣等亦與有罪矣。其日承旨有所書問於臣等,故臣等亦以不當奉承之意,答之矣。上曰,承旨以此事,至於關由大臣耶?在魯曰,近來諸臣之心,每有過慮,故頃日下敎之後,承旨果爲書報於臣等矣。上曰,昔年有命東宮,代行啓覆之事,至於歲抄,較此猶輕,而承旨之爭執,不亦怪乎?彝章曰,近來大小臣僚,擧切憧憧之心,如或有意外下敎,則欲以死爭之而已。上曰,儒臣之言,峻矣。顯命曰,儒臣所達,非私利害也。在魯曰,安寶加資等事,一番釐正,然後大小朝稟達之際,可無做錯之弊矣。上命承旨書之曰,旣下敎之後,當釐正,輪對視事,以代理停則當在此中,不當稟而稟于元良,各司官員下直守令,有下敎令元良召見外,其勿更稟。凡開政牌招,凡諸關係加資者,一遵舊例擧行事,分付。在魯曰,歲抄入達東宮,以爲依下敎擧行之地,未知如何?上笑曰,前日之求對,何意,今日之請入,又何意也?向日擧措,只爲得一朴銑地耳。朴銑入來時,抱入歲抄,必是承旨·儒臣所指揮,豈不駭然乎?在魯曰。臣亦詳問,則承旨·儒臣,初無指揮之事云矣。翬良曰,其夜蒼黃之際,書吏輩誤傳於假承旨,使之抱入云矣。上曰,兪漢蕭書批,東宮未知何以答之。予欲見之而釐正,中官出去持入。中官承命持入,上笑曰,覽此書批,可謂善爲矣,東宮使之侍坐,東宮承命侍坐。上命東宮讀書批,仍下敎曰,汝能何以爲之耶?考見於何處耶?東宮對曰,大朝曾答校理趙觀彬疏批,在於記草中,故考見而引前例用之矣。上曰,予實以下,似稍緩矣。顯命曰,伏見書批,此太平萬世之基也,大朝以未曉以字,爲稍緩,而過於此則非代理之體也。在魯曰,曾經侍從之爲守令者,依他例決杖事,定式施行矣,其後金吾及各道不爲奉行,考其所以然,則尹光紹事,玉堂有所仰達,而因循致此矣。方帶侍從者,雖不可決杖,而曾經侍從之人,則似不可論矣。上曰,然矣。命承旨書之曰,法者,國之重也,而況遵昔年受敎乎?子産之見欺圉者,心常笑之,卽此一事,亦知其髦矣。其時儒臣,講後陳達,而其時犯者時任,故不覺丙寅下敎,竝與曾經而除杖,此豈續典之意哉?侍從臣時任外,依法典決杖,一遵續典施行,丁卯下敎,勿施。彝章曰,下敎中傳敎更下之敎,當效漢高之敎,竝爲還收,何如?上曰,文字雖或刪改,此心則將何以改之耶?彝章曰,歲抄事,亦宜入達于東宮矣。上曰,諸臣不欲入達矣,今何請入達耶?奎采曰,諸臣之慮以爲,聖上命東宮代理,一日二日,此事彼事,不欲躬自擔當矣。上曰,儒臣之言,亦可謂質實矣。奎采曰,政院·玉堂,例有相關,故一處同議,初非異事,王者處分,當究其本心。兩承宣·兩儒臣遞差之命,還收,何如?上曰,政院,出納也,儒臣,論思也,各有其職,何謂相關耶?今番事,非予有過矣。翬良曰,上下番儒臣所達,誠出忠款,伏願俯念焉。上命承旨書之曰,去夜下敎時,稱往年却膳時諸臣入對也,故參判吳光運之奏語,呼書下敎時,其時擧措,其涉可駭,故不可不諭,而予亦以爲纔講先正昔年所進之書,其或過也,而擧措駭然,故終爲呼寫,而呼寫之件,承旨奏讀之際,兩次咳聲,有欲奏而有不敢出位而言之,意以年少新進之人,可見遵勅意愛君之心。人君御人,豈可以職卑而輕之?檢閱蔡濟恭,特賜兒馬一疋。旣奬其人之後,宜整其敎,旣整下端,則況待大臣乎?其下敎中待薄二字,更之以不諒,脅迫二字,更之以强迫。書訖,大臣·儒臣·承史以次退出。上曰,俄者當該中官,不稟而設席,令該府處之。出擧條
上在昌德宮。常參·經筵,以代理停。
朴銑達曰,卽者校理李彝章,修撰李奎采,以其情勢難安,陳書徑出,原書纔已退却矣。所當直捧禁推徽旨,而此與無端徑出,有異,推考警責。玉堂上下番俱空,事甚未安。校理李彝章,修撰李奎采,副校理洪樂性,修撰趙雲逵,竝卽牌招,以爲推移入直之地,何如?令曰,依。
李昌壽達曰,備邊司郞廳來言,今日賓廳日次,而日熱如此,睿候方在進藥中,且無時急公事,不得循例來會云矣,敢達。令曰,知道。
尹光毅達〈曰〉,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平李克祿,一員未差,今日以監察茶時之意,敢達。令曰,知道。
宋昌明達曰,右承旨李昌壽,承牌來詣,而闕門已閉,待明朝肅謝之意,敢達。令曰,知道。
傳于朴銑曰,承旨持侍從臣決棍置之日記,入侍。
又傳于朴銑曰,在外承旨改差。
尹光毅達曰,卽者吏曹郞廳來言,今日爲政事,命下,而判書鄭羽良,參判尹汲,俱以病不來,參議沈星鎭在外,不得開政云。判書·參判,竝卽牌招開政,何如?傳曰,允。
有政。吏批,判書鄭羽良牌不進,參判尹汲進,參議沈星鎭受由在外,左承旨鄭必寧進。吏批啓曰,判書鄭羽良陳疏入達,參議沈星鎭受由在外,小臣獨政未安。何以爲之?敢稟。傳曰,仍爲之。
鄭必寧啓曰,今日政新政除授承旨,以在京無故人差出,仍卽牌招,何如?傳曰,允。
吏批啓曰,本曹正郞沈墢,受由過限未上來,依例改差,何如?傳曰,允。
以尹光毅·李昌壽爲承旨,金朝潤爲持平,韓光肇爲正言,洪樂性爲副校理,趙雲逵爲修撰,李敏坤爲司書,金始炯爲判義禁,許錫爲宗簿正,申暐爲司僕正,金陽澤爲兼校書校理,趙台命爲穆陵別檢。待敎單蔡濟恭。
有政。兵批,判書金尙魯進,參判洪鳳漢入直進,參議柳萬重病,參知李昌壽病,右承旨宋昌明進。
兵批啓曰,城津防禦使,今當差出,而擬望之人乏小。未準朔禁軍將,竝擬,何如?傳曰,允。
以李箕鎭爲知事,林宗任爲同知,海豐君橿爲都摠管,南泰良·李義豐爲副摠管,金致福·具世智·高漢章爲兼五衛將,安國民爲忠壯衛將,金國杓爲景福假衛將,曺命傑爲訓鍊主簿,朴性善爲安東營將,孫繼昌爲忠翊衛將,李培源爲洪州營將,金光胤爲晉州營將,洪益海爲城津僉使,申光德爲訓戎僉使,曺時澤爲南虞候,沈東呂爲慶尙左兵虞候,金致鳴爲夞怪萬戶。副護軍趙東漸·鄭夏彦,副司直具允明·金始炯·李箕鎭·李天輔·尹得載·曺命采·南泰溫·朴師昌·徐志修,副司果金善行。李景閔爲假注書。
鄭必寧達曰,假注書李景閔,時無職名。令該曹依例付軍職,冠帶常仕,何如?令曰,依。
宋昌明啓曰,勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
尹光毅,以禮曹言啓曰,今六月初四日藥房入診入侍時,傳曰,今番延勅時,元良隨駕,依藥院所請,寢之事,分付事,命下矣,王世子隨駕,旣命寢之。闕門外祗迎之節,何以爲之?敢稟。傳曰,置之。
又以迎接都監言啓曰,自勅行,旣減京外宴享,則入京後,雖無設宴之擧,仁政殿館所接見時,茶禮所需,不可不依例待令。豫爲分付司饔院及各該司,何如?傳曰,允。
宋昌明,以兵曹言啓曰,凡大小擧動時,禁喧·禁雜人等事,本曹非不嚴明申飭,而近來綱紀解弛,人不畏法,諸上司政院·三司·講院下人,恣意闌入,喧聒於幕次至近之處,事之無嚴,莫此爲甚。今此客使接見之時,尤不可不別樣申飭,依戊申年例,侍衛與百官跟隨,慕華館作門內則一人,殿庭則錄事外,不得帶入事,自政院承傳,各別嚴飭,而如有冒禁濫率之事,則當該官員,隨卽入啓論罪,何如?傳曰,允。
又以兵曹言啓曰,今此迎勅送勅擧動時,各差備應把馬,考例磨鍊,則其數爲六十五匹,以本曹兩驛騎馬四十匹,萬無推移入把之勢,而己未年間城內擧動時,畿驛馬限十匹補把事,雖已定式,迎·送勅擧動時,則內吹及許多各差備所把之數,如是夥然。依例京畿驛馬,限二十匹補把,館所擧動時,依近例限十匹補把事,知委本道,何如?傳曰,允。
吏曹判書鄭羽良書曰,伏以臣,伏見正言兪漢蕭書本,則以本曹參議臣沈星鎭被彈後行公,盛加論斥,臣實懼然慙悚之至。夫星鎭自遭人言,累遞本職,積費撕捱,末乃迫於嚴命,不得不出,星鎭之處義,可謂盡矣,而臣則被彈後,初當銓地,冒沒承膺。夫以星鎭而猶以冒彈爲言,則如臣者當如之何哉?諺所謂烹頭耳熟者,卽此之謂也。臣若耐此靦然,徘徊不去,則適足爲如臺臣者白簡之資而已,豈不可愧可懼哉?開政有命,召牌儼臨,而未免坐違,尤深惶懍。伏乞离明,特加照察,劃賜鐫遞,以靖私義,仍治臣違傲之罪,以肅朝綱,不勝幸甚。
初五日未時,上御歡慶殿。同副承旨朴銑,假注書李景閔,記事官李宜哲·李齊顯,以次進伏訖。上曰,事有輕重,其時承宣·儒臣,是也,則雖問備薄勘,請寢,可也。不若此而求對而止,其已多日,乘藥院之入侍,復爲求對,旣寢欠中之敎,而强奏他事。噫,予雖涼學,亦雖衰耄,述編旣諭漢高之臥,豈可效也?以批旨觀之,慨醫之對,不難知也,而訛誤若此,世道之浮薄,一至乎此哉?求對儒臣,竝從重推考。出傳敎上呼寫儒臣推考傳敎之際,上起坐曰,予雖臥寢,何必枕宦?諸臣,何不諒之甚也,更思之。予今臥枕,而或恐諸臣謂予枕宦,以是起坐矣。上曰,儒臣求對,不過欲還收脅迫待薄等語,而未入來前,予旣收之,故强奏不當奏之事。使予易地而處,則必箚子曰,殿下旣講聖學輯要白圭章,何爲此擧乎云云,則道理適當矣,不此之爲,故予今始言之矣。上曰,元良雖服滌暑茶飮,其無問候之事,而次對與視事有間,亦無隆寒盛暑頉稟之事,而今日次對頉稟,異於常例,本司坐起,亦不爲之,此豈代理新政之意乎?其涉慨然。此後本司坐起,元良次對,必也遵昔年爲之事,分付。出傳敎上曰,噫,命元良代理,意蓋深矣。一自代理之後,朝象少息,自曰我元良初政之效,正言兪漢蕭,迫提往事,欲更惹鬧,元良答下中起鬧之一端云者,蓋見其心付托有人,我將高枕無憂,而然其所結語,雖由於初政施寬之意,而其欠於初政嚴堤防。昨雖面飭,諸臣强我摠庶務,此等之事,其若泯默,是豈摠務裕昆之意哉?正言兪漢蕭遞差。出傳敎上曰,代理之後,比前有間。頃者若元景夏所重之章,政院稟而其命臨之,若往日之手諭,而諸臣不能準請,有懷之章,應不應間,其何不捧,而此則非比於此。其過中之敎,專由於承宣之思滯,過執儒臣之多事,揚揚助勢,其非在君乎,在下乎?不諒本事,只比承宣·儒臣爲重,不顧代理,不緊投章,其所多事,與儒臣一套幺麽,申飭之敎,諸臣之護非,紛紜細事若此,今日爲其君者,其將榲櫝太阿而後已耳。今紀綱日墜,風習日浮,寔由乎此,近日尤爲可駭者,元良下答,其若不當於心,必曰予之所敎,直請予而釐正,殿陛之不尊,臣分之不嚴,可勝寒心?噫,昨日下答,諸臣之所目覩,亦予所敎乎?此必是仍此而强予時象之階梯,亦不可不嚴堤防,幸其右袒,不稟直納之承宣,從重推考。獻納朴致文,特遞其職。出傳敎上曰,雖非三軍門,將臣職任緊重,接伴之任,非比他關防奉命。今番雖爲,此後勿差事,分付。勿出朝報上呼寫次對,此後依舊例擧事。傳敎時,上曰,今日次對,何以頉稟也?銑曰,以睿候服藥中,故頉稟矣。上曰,何不只曰無時急公事擧行而頉稟,有此服藥等語乎?予實爲大臣慨然矣。前日侍坐次對時,則循例稟之,今日則頉稟,此則徒爲苦予而已,今日次對頉稟後,大臣·諸臣,皆脫冠帶,閑臥高軒,而予與承·史,獨爲流汗矣。大臣聞予慨然之敎,必上箚東宮,而今日國勢,可謂痛哭太息矣。武承旨入侍,自下無對揚之事,故上敎只此耳。承·史以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調鄭翬良啓曰,伏未審日來蒸熱,聖體調攝,若何?茶飮連爲進御,而眩氣或有向勝之勢乎?今日臣等,率諸御醫入診,詳察聖候,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則眩氣往來,茶飮畢進後,問候入侍,宜矣。
藥房口傳啓曰,伏承問安批答,以眩氣往來,茶飮畢進後,問候入侍爲敎,昨今眩氣之一向往來若此,而今日之靳許入侍,實不勝憂鬱之至。至於問候一節,當此症候彌留之時,不得鎭日承候,已極悶迫,而茶飮畢進,尙有多日,尤不可遲待日次。卽命率醫官,暫時入診於臥內,間日問候,亦依再昨筵敎,仍爲俯許,千萬伏望,惶恐敢啓。傳曰,氣候一樣,茶飮亦纔始進,卽今心焉一倍,其止之。
宋昌明,以都摠府言啓曰,今日入直內三廳,武兼·禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
鄭必寧啓曰,小臣今日日城尉納綵,外宣醞進去下直。傳曰,知道。
宋昌明啓曰,宰臣魚有鵬館所問安進去,下直。傳曰,知道。
朴銑達曰,玉堂牌招依下,而今已夜深,待明朝出牌之意,敢達。令曰,知道。
洪鳳漢達曰,明日國忌齋戒,再明日正日,初九日勅使習儀相値,連三日常參頉稟。令曰,知道。
又達曰,領議政·左議政箚子到院,而國忌齋戒,留院之意,敢達。令曰,入之。
朴銑達曰,大司憲沈錥,執義閔遇洙,掌令宋能相·申暻,持平李克祿在外,金朝潤未肅拜,今日以監察茶時之意,敢達。令曰,知道。
鄭必寧啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
宋昌明達曰,臣與都承旨鄭翬良,伴直矣,翬良素患關格之症,猝發,病形危重,勢難在直,不得已出去,伴直無人。同副承旨朴銑,卽爲牌招,何如?令曰,依。
又啓曰,都承旨鄭翬良,禮房承旨入直矣,素患關格之症,猝發,病形危重,勢難在直,故方今出去,而明日親傳香時,承旨不可不備員,似當有變通之道。何以爲之?敢稟。傳曰,房單子下之,禮房旣已入直,其置之。
領議政金在魯,左議政趙顯命聯名箚曰,伏以臣等於再昨,爲承聖候,冒罪同入診筵,恧蹙靡措,乃蒙聖上幸不拒絶,酬酌如常,至有特改前敎之盛擧,臣等方欽仰感祝,不知死所。伏聞昨夕筵中,以小朝次對頉稟事,誨責備至,有慨然之敎,臣等又不勝惶隕之至。蓋臣等與備堂諸臣,雖有欲陳之事,必須關聞大朝而後,可決者則只待大朝臨坐之次對,故自多積滯,而小朝次對,則不過目下若干公事之覆奏與一二仰勉陳腐之說,故自致簡少,其勢然也。昨日則適無可達之緊事,而且因藥院,恭承邸下方有暑泄之候,進服薷連之劑,不敢强貽煩勞於進藥之中,臣反復商議,遂至煩稟矣。前之令,會出於久阻顒望之餘,冀幸聖候少間,而有引接之命,後之頉稟實狀,如右所陳,而緣臣等愚迷,失於思量,懲於當頉稟而不頉稟,乃反不當頉稟而頉稟,觸處做錯,無往非罪。憒憒如是,而何敢一日仍冒於輔相之任乎?玆敢冒死聯章,更瀆於重离之下。伏乞亟賜譴罷,以警不職,以安賤分,千萬幸甚。取進止。答曰,覽箚具悉卿懇。卿等安心勿辭,其卽視事焉。仍令曰,史官往諭。
上在昌德宮。常參·經筵,以代理停。
肅宗大王忌辰齋戒。
大駕親傳香後,政院·藥房口傳問安。答曰,知道。
尹光毅達曰,大司憲沈錥,執義閔遇洙,掌令宋能相,持平李克祿在外,金朝潤未肅拜,今日以監察茶時之意,敢達。
李昌壽達曰,今日親傳香時,承旨不可不備員,而都承旨鄭翬良,以身病不爲仕進。所當卽爲牌招,而拘於廳規,不得請牌,何以爲之?敢稟。令曰,牌招。
傳于朴銑曰,奉審承旨入來,則勿爲書啓,入侍于璿源殿奏達。
初七日辰時,上御宣政殿。親傳香入侍時,行都承旨鄭翬良,左承旨鄭必寧,右承旨李昌壽,左副承旨宋昌明,右副承旨尹光毅,同副承旨朴銑,以次進伏訖。上具翼善冠·無揚黑團領袍,座宣政殿月廊南階下,當中南向。上曰,禮房承旨奉進祝板及香封。禮房承旨宋昌明,西向跪奉進,上親署訖,昌明捧祝板及香封,權安於案上後,左通禮鄭觀由,跪啓請殿下出就縟位南向立。獻官洛昌君樘趨入,左通禮鄭觀由跪啓請跪,上跪。昌明以香祝東向跪進,上受香祝,以授獻官,獻官西向跪受興,左通禮鄭觀由跪啓請興鞠躬,上興鞠躬。香祝由正門出,左通禮鄭觀由跪啓請平身,上平身,還卽座縟位。上曰,彼獻官求差乎?李昌壽曰,然矣。上曰,禮房承旨隨往香祝,明陵則祭物與陵上莎草及丁字閣祭器奉審,而各陵則陵上奉審以來。昌明起伏曰,臣退出隨往之意,敢啓。上曰,允。昌明趨出後,上還入眞殿,諸臣亦以次退出。
初七日酉時,上在璿源殿南門外月廊。禮房承旨奉審後入侍時,禮房承旨宋昌明,假注書李景閔,記事官李齊顯·李宜哲,以次進伏訖。昌明曰,臣祗奉成命,馳往奉審,則祭物淨潔,祭器亦精潔,陵上莎草無頉,御井淨潔,曲墻亦無頉,丁字閣奉審無事。上曰,陵上水道,何如?昌明曰,無留蓄之弊矣。上曰,祭物果實中,有時物乎?昌明曰,胡桃·榧子·柏子三色矣。上曰,各陵亦奉審乎?昌明曰,臣奉審則陵上皆無頉,而其中明陵·翼陵丁字閣樑上塗灰,小有剝落處,故臣欲執頉,則陵官以爲,畿伯奉審時,已爲執頉,馳報禮曹云矣。上曰,當陵所種柏子,樹長幾許?昌明,擧手七八寸許以對曰,其長如此矣,上笑曰,猶勝於眞殿後所種樹矣。因下敎曰,以承旨奉審往來,觀之,則道路不甚相遠,而予今遙瞻明陵,此心感愴矣。祭物單子,其果持來乎?昌明曰,持來矣。上曰,注書出去,單子持入。注書臣景閔,承命出去,持單子仍爲入侍後,上曰,承旨讀之。昌明曰,臣誠惶悚,而眼昏不能讀矣。上曰,史官讀之。李齊顯承命跪讀訖,上曰,單子,承旨上之。昌明跪進,中官受之,上曰,承旨書之。上曰,王者用人,宜惜其才。贊儀李德寅,爲人勤幹,故曾於大射禮後,特命調用,今後贊儀,其令該曹一依金潤例調用。出榻敎上曰,予於傳香後,心甚感愴,故來在於此矣。承·史以次退出。
上在昌德宮。常參·經筵,以代理停。
肅宗大王忌辰正日。
傳于朴銑曰,大報壇有爲事,故明日爲之之意,下敎矣,明日習儀相値,今日內戶判奉審後,仍爲之意,分付戶曹。
上在昌德宮。常參·經筵,以代理停。
下直,東萊府使黃景源。
宋昌明達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·申暻,持平李克祿在外,金朝潤牌不進,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,右承旨臣李昌壽啓曰,庚炎去而愈酷,伏未審此時,聖體調攝,若何?茶飮連爲進御,而眩氣或有向勝之勢乎?今日臣等,當依下敎,率諸御醫,趁早入診,詳察聖候,議定繼進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則眩氣往來矣。
朴銑達曰,卽者副校理趙重晦,以親病陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
朴銑,以都摠府言啓曰,今日入直內三廳,武兼·禁軍及軍兵等,當爲中日習射,而客使近京,限回還間,依例停止之意,敢啓。答曰,知道。
又以都摠府言達曰,今此迎勅擧動時,侍衛不可不盛備。副摠管海蓬君橉相避之代,令該曹以在京無故人,卽爲口傳差出,以爲備員侍衛之地,何如?令曰,依。
兵曹口傳政事,以李昌誼爲副摠管。
尹光毅達曰,憲府連日監察茶時,事甚未安。除在外外,持平金朝潤,卽爲牌招,何如?令曰,依。
傳于朴銑曰,戶曹判書朴文秀,今日迎勅習儀後,藥房入診時,同爲入侍。
李昌壽啓曰,迎勅翌日,頒敎文當爲製進,而大提學趙觀彬奉命在外,藝文提學未差,弘文提學徐宗伋,明日待開門牌招,以爲製進,何如?傳曰,允。
吏曹口傳政事,以尹心宰爲加平郡守。
李昌壽達曰,本院新除授司書李敏坤,除拜累日,尙不出肅,卽爲牌招,何如?令曰,依。
傳于李昌壽曰,卽爲開政。
吏批,有政。判書鄭羽良牌不進,參判尹汲進,參議沈星鎭受由在外,右承旨李昌壽進。
吏批啓曰,判書鄭羽良牌招不進,參議沈星鎭受由在外,小臣獨政未安。何以爲之?敢稟。傳曰,仍爲之。
李昌壽啓曰,動駕迫近,都承旨有闕之代,今日政,以在京無故人差出,何如?傳曰,允。
又啓曰,玉堂上下番俱空,事甚未安。今日政新除授玉堂,待下批,仍卽牌招,何如?傳曰,允。
吏批啓曰,本曹正郞朴尙德呈狀內,身病甚重,不得察任云。今姑改差,何如?傳曰,允。
又啓曰,孝陵別檢李尙允呈狀內,身病甚重,勢難察任云。今姑改差,何如?傳曰,允。
以洪鳳漢爲行都承旨,申暐爲獻納,兪彦國爲持平,李鳳齡爲正言,趙重晦爲校理,兪宇基爲修撰,鄭宲爲輔德,安允行爲弼善,朴起采爲吏曹正郞,南雲老爲吏曹佐郞,柳憖爲刑曹正郞,李天輔爲同義禁,閔堦爲豐基郡守。
兵批,有政。判書金尙魯病,參判洪鳳漢式暇,參議柳萬重入直進,參知未差,同副承旨朴銑進。
兵批啓曰,同知中樞府事林宗任,病伏鄕廬,勢難上來,忠翊衛尹東麟,近得輪疾,差復無期,俱爲呈狀乞遞。新除授晉州營將金光胤老母今年七十六歲,法不當遠離赴任,斯速啓遞云,邊倅·邊將之親年七十五歲以上,許遞其任,載在法典。竝姑改差,何如?傳曰,允。
副護軍李培源·尹光紹,副司直李鼎輔·鄭翬良·朴致文·金陽澤,副司果兪漢蕭,副司正李景閔。
朴銑以兵曹言達曰,今此迎勅擧動時,侍衛當爲備員,而本曹佐郞朴師訥,呈辭在外,內禁衛將鄭運喆,以前任安東營將,未及上來。竝姑改差,其代竝與參知有闕之窠,而口傳差出,以爲備員侍衛之地,何如?令曰,依。
吏曹口傳政事,以趙明謙爲兵曹參知,李萬恢爲兵曹佐郞。
兵曹口傳政事,以朴載河爲兼內禁將。
朴銑,以備邊司言啓曰,因政院啓辭,勅使接見說話,令廟堂增刪允下,而政院所書出說話,別無未盡之端,只末一條,略改句字書入之意,敢啓。答曰,知道。
又以刑曹言啓曰,因平安監司啓本,賊人金貴萬依律文處斬事,昨已書入矣,粘目中啓目之啓字,誤以申字書之,不得入啓於大朝矣。卽此達下之批,今此達下申目,更以啓目修正以入,而臣等初不致察之失,在所難免,惶恐待罪之意,敢啓。答曰,勿待罪。
行都承旨鄭翬良書曰,伏以臣,昨日持被,入齋於本院,向夕之後,忽覺精神昏眩,胸膈煩悶,卽席暈倒,若無省識,伴直同僚,見而危之,急灌藥物,勸使扶去,人挾而行,僅出禁門,十顚九仆,半生半死。及歸私次,症形益劇,癖勢倍肆,喘氣隨作,鍼利藥下,兩無寸效,達夜及朝,有加無減,卽今形見,俱係危急。蓋臣本有關格奇疾,其發無常,發輒濱死,平居凜凜,若不朝夕,而近以大朝聖候方在靜攝之中,藥院連有起居之禮,身帶保護之任,不敢以狗馬賤疾,有所煩瀆。黽勉夙夜,行且有月矣。今則病愈深而不可復强,力已盡而不可自支,傳香在卽,備員爲急,而召牌下臨,息偃違逋,分義之嚴,若無所顧,有臣如此,生不如死,玆敢略構短章,仰暴實狀。伏乞睿慈,俯垂諒察,亟賜鐫遞,仍令重行譴罰,以肅朝綱,不勝萬幸。答曰,覽書具悉。卿其勿辭,調理察職。
同義禁金尙迪書曰,伏以臣父日昨,除拜判禁吾矣,臣之見帶之任,揆以公格私義,自在當遞之科,其不容一刻虛縻。伏乞离明,俯賜諒察,卽許照例遞改,以便公私,不勝幸甚。答曰,覽書具悉。依書辭許遞焉。
司書趙重晦書曰,伏以臣,奉命疆埸,衝炎疾馳,中路病作,幸免顚仆,實賴王靈之攸曁,而春坊兼銜之除,又下於千萬意外,臣誠感惶,措躬無地。顧今館僚不齊,禁直久空,臣旣入闕復命,則事當仍留持被,而第臣於向來,身爲問郞,不能事事,致勤大朝嚴旨,至以因問郞之慢忽,氣憊眩作爲敎。噫,爲人臣子,慢於奉職,致使君父添疾,則此其罪萬戮猶輕,臣至今追思,惶隕震慄,官職去就,非所可論,顧此問禮之任,義在往役,雖不敢辭避,而至於晏然就直,自同無故之人,決非臣義之所敢出。何敢以時月之稍久,而有所自恕,揚揚蹲冒於榮次也哉?且臣於路上,得接家信,則老母宿病,近因潦暑所傷,一倍添劇,胃氣虛弱,食飮專廢,嘔泄痰喘等症,俱屬危惡,眞元澌綴,轉側須人,實有朝夕懍懍之憂云。臣自聞此報,心神飛越,兼程疾驅,纔已反命,而情理煎迫,急於歸護,略陳短章,徑歸私次,臣罪至此,益無所逃。伏乞离明,俯賜照察,亟許鐫削臣職名,以安微分,以便救護,千萬幸甚。答曰,覽書具悉。爾其勿辭,救護母病焉。
戶曹參判李匡世書曰,伏以臣,以年至當退之人,叨冒本職,今已半歲有餘,呈告下鄕,亦滿三個月矣。宿疾層添,反面無路,月前辭本與病狀,俱出於萬不獲已,而區區疑懇,未蒙照燭,乃以竢少間上來,爲諭,格外恩旨,非臣賤分所當得者,感激惶隕,不知死所。始擬多般調治,或可堪行役之勞,進伏輦下,以聽處分,而今又帀月病情,有加無減,脾土大壞,飮啖專廢,腹冷爲祟,嘔泄常苦,床席委頓,氣血耗瘁,對人言語錯謬,臨事神識迷眛,此非年壯者一時偶感,藥力可瘳之比。顧臣稟質,本甚脆薄,及今晩暮之境,衰落已無餘地,譬如下山之日,挽住不得,奄奄翳翳,卒之無形影也。如使臣衰且病不至如此,則揆以常情,何苦自屛於荒遠寂寞之濱,甘爲孤恩負罪之身而不知懼哉?地部佐貳,雖屬閑冗,設官分職,厥有意義,決不當久久虛縻於在外淹病之喘,一任其瘝曠,事理甚明。且聞客使入境,聖駕不日勞動,而隨例陪扈,亦未效臣分,罪戾增積,生不如死,玆不得不略構短章,更入縣道。伏乞离明,諒臣苦衷,卽許鐫遞,仍降威罰,少安私分,千萬幸甚。答曰,覽書具悉。卿其勿辭,俟少愈上來察職。
領議政金在魯,左議政趙顯命聯名箚曰,伏以臣等,頃承大朝嚴敎,惶隕待命於金吾門外。聖度寬大,諭勿待命,臣子分義,不敢更引爲嫌。且急於承候,隨入診筵,獲瞻天顔,私心滿幸。旋以小朝次對之頉稟,致勤責勵之聖敎,方在悚息縮伏中矣。晩始得聞伊日筵敎之所以責臣等者,非但次對頉稟事而已,又以乍若待命,旋復抆拭登筵,爲敎云。臣等於此,驚悚愧蹙,益不知置身之所。聖敎至此,而猶且揚揚自如,抗顔班行,則前之抆拭之失,豈不重爲放肆之罪乎?臣等忝叨匪據,觸事做錯,七日之內,三章瀆擾,極知不敢,而顧今情地,萬無仍冒職次之理。客使方到,迎慰無人,事勢急迫,輒敢昧死仰籲於貳極之下。伏願邸下,俯垂鑑諒,亟賜鐫削卽變通,使迎勅無缺儀,仍令勘正臣等前後辜犯,使邦憲擧而私義得,千萬幸甚。取進止。答曰,覽箚具悉卿懇等,安心勿辭,亦勿引咎,其卽視事焉。仍令曰,遣史官往諭。
己巳六月初九日午時,上御歡慶殿。藥房入診,戶曹判書朴文秀同爲入侍時,戶曹判書朴文秀,提調金尙魯,右承旨李昌壽,假注書申五淸,記事官李齊顯·李宜哲,醫官金應三·玄起鵬·鄭文恒·方泰輿·柳徵瑞·李道吉·鄭趾彦進伏訖。尙魯曰,日熱比酷,聖體若何?上曰,一樣矣。尙魯曰,眩氣往來之候,比前若何?上曰,大體則一樣矣。尙魯曰,蛔氣亦差勝乎?上曰,今則無之矣。意者非但蛔氣,亦似痰之所致矣。尙魯曰,寢睡·水剌諸節,亦若何?上曰,寢睡有時安穩,水剌則近來食量本減矣。尙魯曰,麥飯尙今進御乎?上曰,然矣。仍敎曰,諸葛亮一日所食,不過數升,故謂之食少事繁,而今予所進,一日不過半升,予則曰諸葛亮所食太多矣。尙魯曰,大王大妃殿氣候,若何?上曰,一樣,而近來以暑月風氣,猶且謹愼,此則春秋已高之致,予亦惡觸風氣矣。尙魯曰,王世子睿候,若何?上曰,安過矣。尙魯曰,請診候。上曰,唯。上曰,將事皇壇之日,晨灌禮畢,倏焉起雲,飄然灑雨,不時旋霽,星斗燦然。當其時,左相有所感動,以爲皇靈所感,今日習儀時灑雨,無乃滌腥耶?應三診候跪伏奏曰,脈候左右三部帶數,而右寸關闊體,比前差勝矣。起鵬曰,脈候左右三部微數,右寸關有闊體,而大體則調均矣。泰輿曰,脈候左三部安靜,右三部微數而有闊體矣。文恒曰,脈候左三部微數,右三部小闊,而大體則好矣。徵瑞曰,脈候左三部安靜,右三部寸關闊體,比前差勝矣。道吉曰,脈候左三部微數,右三部寸關有闊體矣。趾彦曰,脈候左右三部調均矣。尙魯曰,諸醫旣已診候,議定繼進當否,何如?上曰,尙有餘貼,畢進後議定,可也。仍命承旨,書以茶飮尙餘三貼,畢進後,繼進當否,問候以定事。出榻敎上曰,戶判進前。仍敎曰,各司官員卯酉之法,申飭誠是,予於再昨,有所經歷矣,其日傳香後,此心一倍愴感,故奉審眞殿,則眞殿丹靑及正門,擧皆渝色,故使之修改。此豈非目覩而覺得乎?由此觀之,則各司官員,仕進該司,終日坐廳,則必有觸目而覺得之事矣。備局亦有卯酉之法,今則無之,予於其日,有所下敎於算員處,而更思之,與習儀相値,故以昨日爲之事,下敎矣,卿其奉審乎?文秀曰,臣已奉審,而當初只聞第三室,有滲漏處矣。奉審則第二室·第三室,俱有滲漏處矣。使蓋匠乘室見之,則一瓦破傷,自其處滲入,待晴修補計,而且冽泉門制度平緩,故多有滲漏處,稍待日晴,將欲高其宗而低其簷矣。上曰,冽泉門,置之。仍敎曰,太廟祭器及祭器欌,今至何境?文秀曰,今番迎接都監郞廳中,金漢吉勤幹解事,故臣移送祭器修改所,與崔漢推眼同董役,今月念前,欌則可以畢役矣。上曰,李喆輔所書御製,今皆懸板乎?文秀曰,然矣。上曰,雖乘室而補瓦,此與位板有異,似無告由之事矣。文秀曰,告由祭頻數之弊,殿下旣已洞燭,臣意則以爲,告由若非時急之事,則待朔望告由,似好矣。尙魯曰,戶判之言,是矣。上曰,昨夜予齋宿眞殿南月廊,此月廊,與藥院隔墻,故望見藥院,窓戶破破,無片紙所塗,此則反不如扈衛軍官所入處矣,戶判,未見藥院,故不及修補耶?文秀曰,宣仁門內所有空廳,無不皆然矣。上曰,昨日予往觀明禮門,尙未覆瓦,工役半成矣。文秀曰,臣不能每每躬往董飭,故然矣。上曰,詩云,嗟我婦子,入此室處。然則等待其時耶?斯速爲之,窓戶爲先塗排。文秀曰,明禮門之役,如是遷延,實爲悶然,而此乃無牙鍊瓦豫備之所致矣。上曰,今番承旨奉審陵上回奏曰,有一二瓦滲漏處,故前此報禮曹云,而禮曹每以姑觀前頭爲好,題辭。一年二年,漸至傷朽。當初一瓦足覆之處,末乃修改一間,豈不可惜乎?文秀曰,貳極門亦多滲漏處,欲爲修改矣。上曰,此則置之。文秀曰,祭器欌造成之後,臣隣擧皆欽仰聖孝,而制度果然,好矣。上曰,凡事不重則不威,制度如此,則典守者亦致誠矣。文秀曰,祭器,書臣謹封,則似無常時出用之事矣。上曰,薦新朔望時所用祭器,亦此器乎?文秀曰,除出略干器,薦新朔望時用之,用後,廟官書臣謹封,藏置次,亦爲小欌矣。上曰,祭器新造,能及秋享大祭乎?文秀曰,旣爲新造祭器,則必欲長久用之。材木已爲鳩聚,而伏聞春日所斬木,必然生蟲,故招問木手,則以爲,春木生蟲,乃春水方上之時,斫伐以置,故氣鬱而生蟲,沈之於水,退其氣而成器,則蟲自不生云,故今方沈水,待其乾造器,則可及八月間畢工矣。上曰,依爲之。文秀曰,太廟奉室前面,用一二薍簾,遮之則似好矣。上曰,此則不緊矣。上曰,秋奠時可以奉審祭器。文秀曰,然矣。上曰,卿之訖功尙遲,雖一事未畢之前,莫出告厥成功之心也。上曰,兵判進前。予當先爲下敎,卿等聽之。昨日持入藥院所懸板,見之則保護聖躬也,予於此二字,有所起感。今予之躬,非藥所能,保護諸臣,以欲報陛下之心,爲心,無生葛藤,則予心自安,此固勝於服藥,保護二字,深有望於世道也。每念世道奇奇怪怪,心甚沓沓,頃日親傳香後,予幾發欲爲隨往獻官之聲,而忍之不發矣。尙魯曰,物來順應,勿用聖慮焉。文秀曰,殿下,前後屢發如此下敎,臣隣之心,豈敢安乎?上曰,今日國事無可言矣。文秀曰,殿下鎭定世道,故幸而無事矣。上曰,予何有鎭定世道之事乎?元良勝於予矣。文秀曰,此則殿下之冀望東宮者小矣。邸下雖睿資夙成,殿下益加裕昆之道,以爲燕翼之謨,何可以如是下敎耶?雖以凡人言之,冀望厥子,則必以孔·孟爲的矣。上笑曰,近來之人,能冀望其子於孔·孟耶?未聞孔·孟敎人黨論也。諸臣疑予枕宦,豈非意外乎?尙魯曰,諸臣未能的知,殿下欲效漢高之意,故有所云云,而豈敢必謂枕宦乎?上曰,予上奉東朝,故茶飮猶爲進御,而欲爲却醫,則心有所定矣。文秀曰,殿下願思國家大體焉。上曰,予以世道慨然,有所仰達於慈殿,而今之世道,如癰方濃,非久必自潰矣。尙魯曰,癰雖潰矣。爲自消之道則好矣。上曰,潰癰之道,問之鄭文恒也,世道實難鎭定矣。尙魯曰,殿下勿以難鎭,爲敎焉。上曰,世道實難,看來漸厭矣。尙魯曰,內局牛黃,有春秋等分定,而春等已爲盡用,加貿防塞,新有定式,引用秋等牛黃之意,敢達矣。上曰,引用苟艱,勿限春秋等,通一年用之,加用者,受價戶曹。尙魯曰,似當出擧條矣。上曰,勿出擧條。尙魯曰,於內局牛黃條,以此意懸註,似好矣。文秀曰,自內局,以此意移文臣曹,臣曹亦以此意回移,則可爲後考文書矣。尙魯曰,梅花丸所入臘梅花一斤,每年自內局分定,取來於兩南,趁歲首作丸,以入於東宮矣,今則卜定之路見絶,亦當有變通,故敢達。上曰,此則不緊甚矣。自今爲始,置之,可也。出擧條尙魯曰,內局所捧紫草茸,所重有在,而嶺南之一斤半,關東之二斤,皆入於春等元貢,至於秋等則無之,此材異於他材,經夏潦則雖善爲點置,輒生蟲不堪用。且關西所産最勝,故年年三四次別卜定於關西,其數合爲四五斤,而今番自戶曹稟裁釐正之後,凡例別卜定之類,雖皆見防,紫茸則決不可無秋等矣。關西秋等所納,定爲一斤,入於元貢,自今秋爲始,令監·兵營分半上納,何如?上曰,依爲之。出擧條尙魯曰,武藝別監炊飮直單子,尙未下矣。上曰,當下之矣。上曰,頃日招見宣傳官柳鎭普,能通兵書,可謂不忝大將之孫,如此之人,兵判知而用之。具鼎煥,其已收用乎?慶處魯何以用之耶?尙魯曰,處魯尙未爲薦,故未及用之矣。上曰,予則欲差禁衛哨官矣。尙魯曰,臣意則爲守門將薦,欲用仕路矣。仍起伏奏曰,昨日戶判,以御廳會計御覽冊子書規,有所稟定云,而臣意與戶判之見,不同。毋論銀錢木布,首行先書前在,幾何,次行列書捧上上下,幾何,又次行書時在,幾何,然後書規簡略,睿覽甚便。禁營則欲依此爲之,而不可不一經稟裁後擧行,故敢達。上曰,兵曹布帛案修入之期,在於何時耶?尙魯曰,兵曹則每年正月,只一次修入,而京各司錢穀會計文書,趁四孟朔入啓,亦載於續大典,此則唯在自上處分矣。上曰,軍門會計,依布帛案例,每年正月,一次修入,而只以前在捧上,上下時在之數,依所達書之,俾知通一年元數,可也。出擧條上曰。今番勅使出來者,何如云耶?文秀曰,順人云矣。上曰,匪風之思,雖切,而勅使接待,猶易於唐使矣。然予有戶判,復何憂矣?上曰,都承旨,何不入來耶?昌壽曰,有癖症,故不得入來云矣。上仍命承旨,書以都承旨今日藥院問候,不爲進參,問之則陳書受由云,其病可知。都承旨亦有擧行之事,許遞,政官牌招,卽爲開政。出榻敎諸臣以次退出。
上在昌德宮。常參·經筵,以代理停。
下直,美錢僉使金益三。
朴銑達曰,明日常參,取稟。令曰,停。
又達曰,備邊司郞廳來言,今日賓廳日次,而大臣情地危蹙,不得來會云矣,敢達。令曰,知道。
又達曰,新除授校理趙重晦,所當出牌,而修撰時陳書受由,尙未過限,不得出牌之意,敢達。令曰,知道。
李昌壽達曰,大司憲沈錥,執義閔遇洙,掌令宋能相·申暻,持平李克祿在外,兪彦國上書入達,今日以監察茶時之意,敢達。令曰,知道。
又啓曰,弘濟院別迎慰使,都承旨當爲進去,而新除授洪鳳漢,時未肅拜,所當牌招,而拘於廳規,不得請牌。何以爲之?敢稟。傳曰,牌招。
尹光毅達曰,憲府連日監察茶時,諫院闕達,事甚未安。除在外外,新除授持平兪彦國,獻納申暐,正言李鳳齡,竝卽牌招,何如?令曰,依。
又達曰,判義禁金始烱,除拜累日,尙不出肅。卽爲牌招察任,何如?令曰,依。
朴銑,以嘉禮廳言啓曰,自前王子公翁主嘉禮外宣醞時,承旨進參事,定奪擧行矣。今此和緩翁主嘉禮,納采·納幣·親迎日外宣醞時,依前例承旨進參,何如?傳曰,允。
李昌壽達曰,新除授修撰兪宇基,時在忠淸道木川地,斯速乘馹上來事,下諭,何如?令曰,依。
又啓曰,弘文提學徐宗伋,牌招不進矣,頒敎文,今日內當爲製進,而如是違牌,事甚未安。更卽牌招,何如?傳曰,允。
朴銑,以兵曹言啓曰,再明日迎勅擧動時,本曹堂上侍衛,不可不備員。參判有闕之代,令該曹以在京無故人口傳差出,以爲推移侍衛之地,何如?傳曰,允。
兵曹口傳政事,以趙榮國爲兵曹參判。
李昌壽以義禁府言達曰,全羅都事申本,據宣惠廳粘目內,扶安縣監李重祚憑閱處之事,徽旨達下矣,李重祚時在忠淸道公州地云。依例發遣府羅將,拿來,何如?令曰,依。
朴銑以司饔院宴享廳郞廳,以檢擧提調意啓曰,今此勅使時宴享味段饌品中,果實多有背節之物,不可〈不〉以時果代用。四味黃栗代査果,五味熟大棗代李實,進用,何如?傳曰,允。
又以迎接都監言啓曰,卽接遠接使移文,副勅所作詩句,欲懸板,故出給各邑,謄書上送云矣,謄書封入之意,敢啓。答曰,知道。
傳于朴銑曰,今下弓矢,美錢僉使金益三處給送。
持平兪彦國書曰,伏以臣,自春間僇辱之後,射影之畏,彌日月而愈深,傷弓之悸,遻寢夢而猶愕,杜門而悚息者,今半年于玆矣。去夜有政,除臣爲司憲府持平,牌召踵至,生成恩造,仰荷覆燾之無偏私,而衷腸感激。噫,臣於兩司之職,早守非其任不敢冒居之義,十年之間,祗奉數十通除旨,而分義之嚴,冥然若不知,惟以一違字,蒙罷而磨勘。今春待罪於諫職也,是我邸下受命代理之初,又於侍坐次對之日,下牌而召,于其時,臣手奉令牌,內量于心,延頸忭蹈之忱,奪其劃鐵迷滯之執。復念臣,離違天陛,未覲日月之耿光者,十有二年矣,瞻天耿結之情,溢發而莫禁,遂變舊套而出肅,命入登筵席,大朝御殿,邸下傍侍,尺五密邇之地,躬覩千一之盛儀,下殿而退,疑忱喜滿,私願幸遂,自此死無所餘恨矣。臣之伊時一出,本情蓋自如是,豈爲其行公於見職也?然疑衷耿耿,切有所不能自已者,謹以先輩之陳戒於古聖王沖年初政之餘語,爲達而陳焉。其言誠大體迂緩之論也。邸下不以人廢言,盡從諸達,而備示可否誨諭之意。臣卽陳書自引後,筵席大朝下敎,誨臣以不爲入避,臺官之不避而疏。卽近來事,非古臺規,則臣之隨衆而陳書,不遵舊例之失,迨今自頌。至於兩儒臣之筵達,論臣東摸西捏,我揚爾,先之以不擇臺官四字,務極其羞辱,傍拖以不襯之古事,代爲之伸護。不審看其語意,而餠糖設禁,昧法義之大體,而曰松禁不緊。無乃臣達辭中學敎授多不擇人一句語,先疑其來逼岧嶢,聯直之際,迭相後先,作此先發可笑之擧耶?其一儒臣,素習於擊臣者,又何爲怪也?然臣則曰,我本無心以言,彼乃有心而聽,何不默而自韜,擠以推之,乃反作爲此紛紛,令人稱現告自出也?先民有訓,理之所在,當辨之力,理之所不在,當辨之不力。況於時月已久之後,與之呶呶較辨,自取其多事也哉?第其不擇臺官之目,雖使稍知蠢動,僅解數方之童騃當之,亦皆知其爲羞欲死矣,今臣道理,惟當辭避名途,不復廁跡於簪紳之列,方可以謝彼儒臣,庶不爲自辱其身。倘或昧於此義,憑恃寵靈,淟涊復出於周行,則夫夫也卽人賤之,豈不羞當世之士哉?臣不忍爲是也,官職去就,尤何可論?玆敢隨詣闕外,陳章自列。伏乞离明,俯賜諒察,亟許鐫削臣職,仍令銓部,勿復檢擬於臺選,以謝人言,以安私分,千萬幸甚。答曰,覽書具悉。爾其勿辭,從速察職。
吏曹參議沈星鎭書曰,伏以臣之衰疲伉拙,而處機矢四注之地,以臣之孤立寡與,而當左右交攻之場,爲虀爲粉,久已自料,乃者臺臣縣道之章,果然殿後於頃歲儒臣未了之餘論,而其蹈藉操切,更無餘地。噫,此皆臣之自取,臣惟有愧死之不暇,豈復以顚髮白盡之年,較絜分辨於年少氣銳之言,以自益其疲惱也哉?然獨臣之所慙恨悔歎者則有之。向使臣早決見機之明,堅持守株之志,抵死力辭,終被違命之誅,則臺臣之言,亦何以至此耶?仍伏念臣,性短嫵媚,智昧方便,平居杜門,罕接言議,冗長浮沈,怨惡素稀,而不幸匪分之職,爲身之災,群猜萃集,衆怒錯互,後先彈射,如印一紙,頭勢怖怕,幾不欲置之地上,而向後憯鋒,又不知翻上幾層,早晩危禍之來,勢必無幸矣。向非我大朝天地造化之仁,曲覆而偏庇之,則臣安得保有今日哉?從今以往,爲臣之計者,惟當屛跡田野,沒齒靖潛,以遠避機穿,以無重恥辱而已。至於所帶職名,朝家自當處之以已遞,臣亦無所事乎祈免,而側聽累日,尙未有處分,一日虛縻,爲罪滋大,玆敢猥從縣遞,略控微懇。伏乞睿慈,俯垂諒察,劃賜鐫削,以謝人言,仍令選部,勿復收檢,俾臣隨分飮喙,以卒生成之渥,不勝幸甚。答曰,覽書具悉,撕捱其涉過矣。爾其勿辭,從速上來察職。
王若曰,事大禮虔,譬列宿之拱北,頒慶恩渥,喜使星之來東。玆誥大庭,載颶曠典。念皇朝進號於長樂,而昨日宣詔於弊邦。蓋坤厚無彊,宜享名於大德,以聖孝不匱,遂加隆於徽稱。矧惟外內底寧之休,罔非前後垂裕之懿。眷淑德而攝中壼之政,惟簡在心,命大帥而靖西土之氛,允徼后福。禮則然矣,歸盛美於所尊,嘉與同之,布覃恩於一視。頌陰功之默運,孰不增欣?聳盛事之親逢,亦與有幸。爰稽應行之舊,亟用播告之脩。於戲,式是寵綏,旣無間於內服,修其禮物,庶不替於遠誠。故玆敎示,相宜知悉。弘文提學徐宗伋製進
上在昌德宮。常參·經筵,以代理停。
夜三更,流星出危星下,入南方天際,狀如拳,尾長三四尺許,光照地。
朴銑達曰,自明日勅使回還間,常參,頉稟。令曰,知道。
尹光毅達曰,大司憲沈錥,執義閔遇洙,掌令宋能相·申暻,持平李克祿在外,兪彦國牌不進,今日以監察茶時之意,敢達。令曰,知道。
朴銑啓曰,訓鍊都監知彀官,禁軍陣敎鍊官來言,二嚴結陣後,仍爲懸燈,天明落燈云矣,敢啓。傳曰,知道。
尹光毅達曰,憲府連日監察茶時,事甚未安。除在外外,持平兪彦國書批已下,卽爲牌招,何如?令曰,依。
又達曰,判義禁金始炯,昨違召命,尙不出肅,事甚未安。卽爲牌招察任,何如?令曰,依。
又啓曰,明日迎勅擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
又啓曰,再明日迎勅擧動時,何承旨留院乎?敢稟。傳曰,右承旨爲之。
慕華館迎勅擧動敎是時,守宮假注書望,以李斗運爲假注書。
以別雲劍改付標單子,傳于朴銑曰,旣有實差,其置之。
卽者侍講院官員來言,王世子下令曰,當此暑熱,大朝動駕,而昨日疑暈之氣,今旣差愈,則其在分義,退坐惶恐,隨駕一節,言于政院,稟于大朝矣。王世子令旨旣如此,敢啓。以承傳色下敎曰,纔愈,其已之。
朴銑以侍講院言達曰,本院新除授弼善安允行,除拜之下,不爲出肅,卽爲牌招察任。新除授輔德鄭宲,時在忠淸道忠州地,書筵入番事緊,斯速乘馹上來事,下諭,何如?令曰,依。
傳于朴銑曰,王世子請隨駕事,下令于書筵耶?下令于侍講院耶?問啓。
朴銑,以迎接都監言啓曰,明日勅使入京,軍令書出,卽時馳通之意,移文于遠接使處矣,卽接回移,則勅使初吹丑末,二吹寅初,三吹寅正,書出云矣,敢啓。傳曰,知道。
又以迎接都監言啓曰,卽接遠接使移文,則上勅欲取見今番出來牌文,殊未知其意何在,而上勅自渡江後,頗有隨事執頉之意,似是徐哥通官慫慂之致。都監豫爲知悉,牌文卽卽出送於弘濟院云,故別定書吏,使令牌文,卽爲出送于儐臣所在處之意,敢啓。答曰,知道。
又以迎接都監言啓曰,卽接遠接使移文,則牌文出送,故使首譯入送,則勅使取見後,別無所言而還出給,故定將校還送云矣,敢啓。答曰,知道。
又以迎接都監言啓曰,卽接遠接使移文,則卽者差備譯官來言,通官以東宮郊迎與否有問云,故取見儀注,則初以隨駕書出,後則東宮隨駕一節,不爲擧論矣,隨駕與否詳知,然後可以卽答,斯速回移云矣。東宮隨駕一節,因王世子下令,喉院卽稟,則自上有已之之敎,故以此回報之意,敢啓。答曰,知道。
又以內乘,以提調意啓曰,明日迎勅擧動時,本寺正,例爲進輿差備,而正臣申暐,移拜司諫院獻納矣。莫重差備,不可不備員。正有闕之代,以在京無故人,令該曹口傳差出,以爲差備之地,何如?傳曰,允。
吏曹口傳政事,以徐志修爲司僕寺正。
平安監司狀達,義州等官居壯武隊李春起率妹女兒等燒死事,令于朴銑曰,燒死人,令本道恤典擧行。
判義禁金始炯書曰,伏以臣,罪在偃慢,罰止〈例〉勘,杜門訟愆,數月于玆,不自意恩敍特降,旋被金吾除旨,此豈負釁賤臣所敢得者?臣誠惶恐感激,益無所措。噫,一自我邸下代理以後,大小群工,孰不欲淬勵圖酬,而臣獨老病床笫,力不從心,向來賓對,亦未隨諸臣之後。致煩大朝之誨飭,則區區自訟之忱,何可以薄譴之已行,日月之稍久,爲晏然而已哉?仍念臣之今年已六十九矣,軀殼雖存,精神已消,最是目睛昏翳,視物難辨,脚膝拘攣,運步至艱,春夏以來,便一尸居餘氣耳。盈虛消息,天道昭然,而臣今懸車之年且至,就木之期漸迫,則夜行不休,古所爲恥,陳力不能,臣可知止,此臣之曾有成說於大僚,而大僚之至煩筵白,亦可想同朝之相諒矣。噫,臣之數十年來,致位至此者,秋毫皆聖賜耳,欲報之德,與天罔極,則平昔所自勵者,惟在於筋力奔走,而今則筋力盡矣,更何所藉手而事君乎?主恩未答,此生便休,撫念身圖,切自傷悼。矧今無前暑熱。受傷又重,舊恙新症,一倍添劇,委頓懍綴,起動無路,恩召之下,荐犯違逋,致使暑月判讞之地,一任瘝曠,已極惶悶,而明日陪扈之班,亦末由進參。有臣如此,生不如死,玆敢略入文字,仰瀆离聽。伏乞邸下,俯諒臣衷懇之非出巧飾,亟許鐫遞臣所帶之任,仍命選部,勿復擧擬,使之優游散秩,以便調息,千萬至祝。答曰,覽書具悉。卿其勿辭行公。
上在昌德宮。常參·經筵,以代理停。
午時,日暈。
大駕入幕次後,王世子遣宮官,口傳問安。答曰,知道。大王大妃殿遣承旨,口傳問安,答曰,知道之意,敢啓。政院·藥房口傳問安。答曰,知道。
還宮入小次後,政院·藥房口傳問安。答曰,知道。政院·藥房口傳問安。答曰,知道。朝廷二品以上·六曹堂上口傳問安。答曰,知道。
朴銑達曰,大司憲沈錥,執義閔遇洙,掌令宋能相·申暻,持平李克祿在外,兪彦國牌不進,令旨未下,今日以監察茶時之意,敢達。令曰,知道。
又啓曰,內乘來言捲簾,取稟。傳曰,捲三面。
鄭必寧啓曰,小臣,大王大妃殿問安進去,下直。傳曰,知道。
尹光毅達曰,判義禁金始炯,陳書承批之後,不爲出肅。卽爲牌招察任,何如?令曰,依。
洪鳳漢達曰,左副承旨宋昌明甥姪女學生林大浩妻孺人李氏身死,服制已行四日。出仕,何如?令曰,依。
鄭必寧達曰,校理趙重晦由限已過,卽爲牌招入直,何如?令曰,依。
傳于朴銑曰,禁喧旣已申飭矣,如是喧聒,更加嚴飭,當該郞廳記過。
傳于朴銑曰,軍兵雨具。
傳于朴銑曰,接見時,時·原任大臣入侍。
朴銑啓曰,臣承命馳往館所問安,則上副勅以爲,國王種種款曲接待,感激之中,又遣承旨下問,尤爲感謝云矣,敢啓。答曰,知道。
傳于鄭必寧曰,明日館所擧動爲之事,分付。
朴銑啓曰,明日館所擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
洪鳳漢啓曰,明日館所擧動時,何承旨留院乎?敢稟。傳曰,右承旨爲之。
鄭必寧啓曰,館所接見時說話,依例書入,而或不無未盡之語。令廟堂增刪,以備睿覽,何如?傳曰,允。
鄭必寧,以禮曹言啓曰,明日館所擧動出還宮時,王世子闕門外祗迎之節,何以爲之?敢稟。傳曰,置之。
又以禮曹言達曰,傳曰,今聞遠接使所奏,關西癘氣太甚云,爲民悶迫。令本道,癘祭卽爲虔誠以行事,命下矣。癘祭香祝,令該司急速照例磨鍊下送,令本道精備奠物,中央設壇,不卜日虔誠祈禱之意,分付,何如?令曰,依。
又以迎接都監言啓曰,勅使到崇禮門外,軒架使之落後矣,敢啓。答曰,知道。
又以迎接都監言啓曰,勅使到紅箭門,家丁十二名,使之落後,先入館所矣,敢啓。答曰,知道。
又以迎接都監言啓曰,卽者勅使來入館所矣,敢啓。答曰,知道。
又以迎接都監言啓曰,勅使館所茶啖,依例排入之意,敢啓。答曰,知道。
又以迎接都監言啓曰,勅使旣入館所,各色郞廳輪回直宿之意,敢啓。答曰,知道。
又以迎接都監言啓曰,卽者差備譯官來言,勅使以爲,呈才人永爲放送,故以此分付放送之意,敢啓。答曰,知道。
又以迎接都監言啓曰,卽者差備譯官,百官及都監堂郞見官禮來待之意,言于勅使,則勅使以爲,見官禮一倂停免云矣,敢啓。答曰,知道。
又以迎接都監言啓曰,卽者差備譯官來言,上·副勅使別監房守等,出宿其家,更於明朝入來云,故別監等出來之意,敢啓。答曰,知道。
又以迎接都監言啓曰,卽者差備譯官來言,勅使開閉門時,使之放砲吹打云矣,敢啓。答曰,知道。
又以迎接都監言啓曰,卽者差備譯官來言,上勅往會副勅房云矣,敢啓。答曰,知道。
又以迎接都監言啓曰,卽者差備譯官來言,上勅與副勅,同登山亭,而上勅家丁二名,副勅家丁三名,隨往云矣,敢啓。答曰,知道。
領府事金興慶箚曰,伏以聖上靜攝之中,觸冒暑炎,出郊延勅,又有接見之禮,下懷憂慮,曷勝區區?其在臣分,固宜蹶陪扈,粗效承候之誠,而臣以尸居餘氣,適當今夏潦濕,素患宿痰,流注作痛,胸膈痞滿,肢體痺疼,廢食失音,氣息澌綴,實有朝夕難支之虞,束帶行動,萬無其望,旣未得致身於屬車之後。況伏聞有時·原任大臣入侍之命,而亦末由承膺,臣罪至此,生不如死,伏枕惶霣,無地自容。玆敢席藁私次,仰伸哀籲於貳極之下。伏乞离明,亟令鐫罷臣職秩,以嚴公綱,以安賤分,千萬幸甚。取進止。答曰,覽箚具悉卿懇。有疾未參,於卿別無所傷,卿其勿辭,安心善攝焉。
十二日寅時,上幸慕華館,迎勅擧動隨駕入侍時,行都承旨洪鳳漢,左承旨鄭必寧,右承旨李昌壽,左副承旨宋昌明,右副承旨尹光毅,同副承旨朴銑,假注書申五淸·李景閔,事〈變〉假注書黃,記事官李宜哲·李齊顯,以次隨駕。上具冕遊冠·衮龍袍,由仁化門出,左通禮鄭觀由詭啓請降輿,上降輿,通禮詭啓請乘輦,上乘輦時,鳳漢曰,司僕正徐志修,聞有實病,而莫重動駕,進輦差備不備,事體未安。本院請推之外,無他可施之罰,何以爲之乎?上曰,極爲駭然,令該府處之,施以告身三等之律,可也。出駕前下敎大駕至鍾路前,細雨,兵房承旨啓請百官雨具,駕前下敎曰,雨具只命蛟龍旂,輦輿猶不爲,則兵房承旨,敢請百官雨具,此雖由於生疎承旨,下吏誤導之致,而不可無飭,從重推考。出駕前下敎仍下敎曰,司僕正有闕之代,卽爲口傳差出事,駕前下敎。大駕出南門外,上曰,曉不下雨,而以近日頻雨。莫重迎勅之時,旗幟之不鮮,寒心,當該大將,從重推考。出駕前下敎大駕詣慕華館,入幕次後,政院問安。答曰,知道。仍下敎曰,禮房承旨入侍事,分付。仍爲入侍後,上曰,注書出去,都承旨·戶判·儺禮都監郞廳入侍事,又爲分付。注書臣五淸,承命出去,同爲入侍後,戶曹判書朴文秀曰,右邊綵棚,再昨加山之時,忽然破傷,今朝僅僅加山矣。儺禮郞廳申趨入,上曰,彼郞廳,雖也?文秀曰,申也。上曰,軒架出來時,市民其能無傷乎?曰,無傷矣。上曰,挽去時,亦緩緩爲之,無至傷民也。上曰,注書出去,遠接使及京畿監司入侍事,分付。注書承命出去,與趙觀彬·金若魯,同爲入侍,上曰,卿等先爲入來乎?觀彬曰,以肅拜事,先來矣。上曰,勅使,何如人也?觀彬曰,苛細人矣。上曰,其年,幾何?觀彬曰,四十前矣。仍起伏曰,勅使渡江後,每欲生梗,而僅僅彌縫,無事矣。上曰,某事某事耶?觀彬曰,上勅每曰,何善待之至此耶?副勅亦云云。且問東宮隨駕與否,而其事實,已盡於昨日狀啓中矣。又以博川·順安兩邑守令拿處事及癘祭設行事,仰陳,上曰,今聞遠接使所奏,渡江後二處橋梁事,可謂寒心。當該道臣,從重推考,橋梁差欠,過勅後,令該府處之。出傳敎觀彬啓曰,勅使到博川境,橋梁崩頹,不得已從迂路作行,日暮始渡淸川江,事甚窘迫。及到順安,橋梁又圮,深水艱涉,此兩處結橋,初不能用力堅實,可知,欲啓聞請罷矣,道臣以此時遞易,爲悶,屢次挽止,故姑置之,而後弊所關,不可無施罰之道。當該地方官博川郡守崔嵒,順安縣監朴師建,勅使回還後,竝拿問處之,何如?上曰,事極寒心。事過後拿處,可也。出擧條觀彬曰,通官以茶菓送之於臣,欲却之則或慮生彼之怒,受來而臣旣不可用。送之於戶曹,何如?上曰,依爲之。上曰,今聞遠接使所達,關西癘氣太甚云,爲民悶迫,令本道,癘祭卽爲虔誠以行。出榻敎禮房承旨尹光毅入侍時,上曰,今日之雨,非泛然矣。予之一時身動,非難之事,而皇壇所屈之腰,今又屈焉,心甚不安矣。勅使抵迎恩門,上出幕次,拜勅書後,大駕由敦義門還宮時,大駕至京營雇路上,住輦下敎曰,迎勅時,曾已隨駕京營,雇南道祗迎後,以下爲前勅書前導,例也,而今番南道,了無祗迎者,或有己騎,若侍衛豫乘者然,而作門外有一二散班祗迎者,此亦國綱攸在。當該押班監察,令該府處之。出傳敎又下敎曰,明日藥房問候,館所擧動相値,再明日退行事。駕前下敎又下敎曰,明日頒敎,館所擧動前,趁早爲之事,駕前下敎。上曰,太僕正,不過一該司官員,莫重動駕之時,焉敢撕捱他事,而正徐志修,敢撕捱於頃日,與承旨特遞事,稱病不進,紀綱攸在,其所可駭者,莫此爲甚,施以告身三等之律。出傳敎大駕幸仁政門外,降輦乘輿,入幕次後,政院·玉堂·藥房口傳問安。答曰,知道。良久,勅使自崇禮門入仁政門後,行茶禮,上揖迎勅書後,勅使出往館所,大駕入眞殿後,諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮·賢嬪宮,政院口傳問安。答曰,知道。
大王大妃殿·中宮殿·賢嬪宮,藥房〈口傳〉問安。答曰,知道。
館所擧動,大駕入幕次後,政院·藥房口傳問安。答曰,知道。大王大妃殿,遣承旨口傳問安,答曰,知道之意,敢啓。世子宮,遣宮官口傳問安。答曰,知道。
宴後,政院·藥房口傳問安。答曰,知道。
還宮後,政院·藥房口傳問安。答曰,知道。
尹光毅達曰,大司憲沈錥,執義閔遇洙,掌令宋能相·申暻,持平李克祿在外,兪彦國牌不進令旨未下,今日以監察茶時之意,敢達。令曰,知道。
藥房提調臣金尙魯,副提調臣洪鳳漢啓曰,伏未審夜來,聖體若何?眩氣往來之候,亦何如?昨日蒸熱異常,而靜攝之中,觸冒勞動,郊迎殿接,至午始罷,不瑕有添損之節乎?大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予則一樣矣。
尹光毅達曰,判義禁金始炯,連呈辭單,無意行公,殊涉未安。卽爲牌招察任,何如?令曰,依。
鄭必寧啓曰,宰臣副護軍李義豐,承命馳往館所問安,則上·副勅以爲,俺等好宿,勿爲下慮爲望云矣,敢啓。答曰,知道。
洪鳳漢啓曰,領議政金在魯,左議政趙顯命有稟達事,來詣請對矣。
傳于朴銑曰,軍兵雨具。
又傳于朴銑曰,諸司豫備。
朴銑,以備邊司言啓曰,明日館所擧動時接見說話,自政院所撰出,別無未盡之端,而唯末端不勝感幸一句,有若稱謝之語,不似方請之體,故略爲點改以入之意,敢啓。答曰,知道。
鄭必寧,以迎接都監言啓曰,上·副勅自山亭下來,進夕飯後,又登山亭,屛其家丁,只兩勅相話云矣,敢啓。答曰,知道。
朴銑,以迎接都監言啓曰,卽者差備譯官來言,副勅以爲,日熱如此,髮長難堪,願得剃頭僧人云,故北漢僧中善爲剃頭者一名,明朝入送之意,敢啓。答曰,知道。
又以迎接都監言啓曰,卽者差備譯官來言,上勅來會副勅房云矣,敢啓。答曰,知道。
又以訓鍊都監言啓曰,因傳敎,當該假哨官南益樞,各別決棍三十度,汰去之意,敢啓。答曰,知道。
又以迎接都監言啓曰,卽者差備譯官來言,宴享罷後,上勅仍往副勅之房,與副勅打話云矣,敢啓。答曰,知道。
又以迎接都監言啓曰,副勅作五言律詩出送,而使之刻懸,故依其言爲之,詩則謄書封之意,敢啓。答曰,知道。
又以迎接都監言啓曰,明日大臣請宴事,有敎矣,謹當依此擧行,而取考該司謄錄,則大臣請宴時,則無兼行茶禮之例,明日只請宴禮之意,敢啓。答曰,知道。
兼工曹判書趙觀彬書曰,伏以臣於龍灣路上,得見政紙,則有三館新除之命,臣誠滿心驚愧,莫省其故。臣旣奉旨儐勅,不敢不復命帳殿,而忝帶多日,未嘗晷刻自安,臣切伏念,我朝右文爲治,最重是選,蓋以掌辭命則有賁飾治敎之責,主課試則有搜羅俊乂之務,至於例管國子,則兼又任師表而正士趨故也。苟非詞翰贍博,鑑識公明,學術標望,可以矜式一世者,則未足擬議於愼簡之政,今臣則乃是倥侗一物,少日劬書,技止倖科,窮居慕學,病奪素志,徒然老白首而無所成。前後提學之除,已極踰濫,考券而全昧章程,應製而未成格體,不但臣一意逡巡於詞苑代斲之地,人亦不以文學二字,期許者久矣。今乃命入數十年不用之前望,遽加恩點,不少疑難,此實從古館閣所未有之事也。苟謂主薦無人,舊例難行,則亦宜考掌故,命執政圈以公議,揀其時望,毋失難愼之體,而乃以如臣太不稱決難出者,苟然塡窠於常格之外,不亦有乖於貽燕聖嗣,隨才授官之道耶?臣雖衰疲庸暗,亦知廉義之大防,去就一節,固無可論,而所惜者,告身一出,而名器有玷辱之羞,時日旣久,而言地無駁正之論,非細故也。臣又一向虛帶,不早巽避,則適增其昧分饕榮之罪矣,玆敢瀝盡肝血,仰陳必遞之義。伏乞离明,察臣所辭,非出假飾,亟令收還臣所叨文衡銜,改授望實俱著之人,使重選毋濫,微尙獲全,千萬幸甚。答曰,覽書具悉。卿其勿辭行公。
兵曹參知趙明謙書曰,伏以臣,頃忝喉司,適當代理之初,諸臣入侍大朝,經筵一款,旣承聖敎,退出後言于堂後,日記中當爲明白載錄,而臣等矇未省覺,無所停當,因之以不稟不頉,至煩我聖上提問於日久之後。苟係院中之事,雖微於此者,固宜詳考舊例,俾無疎漏。經筵何等重事,不稟不書,堂書請罷,猶是薄勘,而曲荷包容之量,罰至問備,惶霣感激則極矣,而追思至今,愧悚靡措。溺職之罪未勘,甄錄之恩誤加,適値動駕隔宵,辭本未達,侍衛體重,不得已黽勉出肅,而諸臣皆以此陳書請譴,則臣不可諉之於時月之已久,而夤緣事會,晏然蹲冒也,玆敢陳懇呼籲於离明之下。伏乞邸下,亟許鐫削臣職,以警具僚,以安私分,千萬幸甚。答曰,覽書具悉。爾其勿辭,從速察職。
十三日巳時,上幸館所,擧動隨駕入侍時,行都承旨洪鳳漢,左承旨鄭必寧,右承旨李昌壽,左副承旨宋昌明,右副承旨尹光毅,同副承旨朴銑,假注書申五淸,李景閔,事變假注書黃,記事官李宜哲·李齊顯,以次隨駕。上具翼善冠·衮龍袍,幸館所。勅使接見時,上曰,館所凡節,各別申飭,而必多疎迂。當此日氣熱炎之時,萬里行役之餘,何以經過?心甚不安矣。勅使曰,凡事皆盡善,飮食亦好,而每稱不安,俺等還切未安矣。上曰,昨聞僉大人之言,則皇上思世子云,僉大人則奉命而來矣,似有欲見之心,至於皇上之馳念於外方儲事,尤爲感激矣。勅使曰,俺等願一見之,以病故未得奉見,心甚缺然矣。上請設宴,勅使答曰,凡事另念,而又請設宴,何可違也?上曰,僉大人奉詔書而來,請設宴矣,今旣許之,誠爲多幸。勅使曰,國王喜皇上眷念之意,每事盡善接待,俺等亦奉敎克爲之矣。上仍命先行茶禮,先茶後宴禮也,通史曰,上敎以盡醉勸及,則彼必喜之矣。上曰,上勅好酒矣。仍命促行茶禮,又命譯官,以宴前先行茶之意,傳于勅使。譯官以上意傳言,勅使曰,然矣。上曰,爲探知僉大人居處善不,出送摘奸矣。果然疎鹵難處云,心甚不安矣。勅使曰,居處克美,而有此不安之敎,還切不安矣。上曰,必知其疎鹵,而僉大人之言如此,尤切未安矣。勅使曰,國王,以誠心善待俺等,而累次致勤,感激之外,繼之以不安矣。左議政趙顯命曰,彼輩以平苗蠻,爲大功,自上稱揚其事,又微問苗蠻之根柢,則似好矣。上曰,吾固欲問之矣。仍命通史曰,今番平苗,實是罕有之績也,仰體皇太后解網之德,樹苗蠻率歸之業,尤切欽仰矣。未知其地何許地耶?勅使答曰,旣追崇皇后,又平定苗蠻,國家豈不幸乎?苗地在泗川省西南,去皇京八十里矣。上曰,然則史記所謂南蠻地乎?勅使答曰,南方地也。上曰,非孟獲之類乎?勅使曰,孟獲種類而又多部落矣。上曰,平苗爲大功,故累次問之,詳示之,幸甚。勅使答曰,掩等所知者,不可一毫隱諱,故詳答矣,有此感幸之敎,此言還切不安矣。上曰,宴禮雖至薄,而僉大人酒量,何如也?勅使曰,至此致款,極爲感謝,而酒量則不爲大段矣。上曰,上·副勅中酒量,誰勝耶?勅使曰,本無彼此矣。上曰,旣爲宴禮,而僉大人酒量不少,尤幸,而但主人則酒量不多,勿以爲嫌,隨量盡醉,如何?勅使答曰,凡事旣多感激,而又如此,當依敎矣。仍行宴禮,進宴床,又繼進大小膳後,上曰,酒味不好乎?何以掇飮乎?勅使曰,上敎至此,當飮之矣。上命戶判進淸酒,上曰,我國則夏用燒酒,故酒味不好矣,今當以淸酒勸之矣。勅使答曰,國王善待俺等,俺等亦極力爲之矣。上曰,宴床蠟花勿爲事,曾已下敎,而今番則有異於他,而猶當自此禁之,廚院堂上,推考,可也。出擧條宴禮七爵後,勅使曰,日熱如此,國王終日勞動,不瑕有損傷之節乎?俺等亦行役之餘,歸期甚迫,伏願特賜還駕之命,千萬至望矣。上命罷宴後,出館所門外,乘輿入幕次後,領議政金在魯,左議政趙顯命,請對未許,仍命諸司豫備。還宮時,大駕至館門內下敎曰,軍門哨官,有持繩床者,事極駭然。大將·中軍,竝當決棍,而大將則合符爲難,且有輕重,中軍待令於仁政門外,大將則從重推考,可也。出擧條領·左相駕前入侍時,明日開政,使臣各別擇差事及領·左相明日入診,同爲入侍事,下敎。出駕前下敎訓鍊大將金聖應從重推考事,駕前下敎。大駕御仁政門外殿坐後,下敎曰,訓鍊中軍具樹勳,拿入依法後,上曰,國家恃汝輩,以爲若有緩急,則汝輩當以馬革裹尸,而俄見一哨官,使人持繩床者,汝輩平日不體國家之意,侵虐軍卒,擧此可知。此豈使萬人一心之道乎?大將宜乎決棍,而一哨之事,故只爲決棍中軍,而此後哨官之使人持繩床者,皆決棍汰去,草記入啓,而俄者持繩床哨官,爲先決棍汰去。上曰,依法,又下敎,使之依法於無磚石處,仍爲下敎曰,昔年幸行時,中軍使之牽馬·乘馬,而猶爲決棍,豈有一哨官,使人持繩床者乎?上曰,決棍算。算五度後,上曰,徐之。仍爲拿進後,下敎于具樹勳曰,今番斟酌決棍五度,哨官未解嚴前,卽爲決棍汰去,仍拿出。上曰,承旨書之。宣傳官柳鎭普,頃日講兵書,突誦已嘉。今日傳命之時,得宣傳官之職,特爲陞六。出傳敎上命召宣傳官李廷壽,進前下敎曰,頃以文兼許參事,已有下敎,而近來武習怠慢,宣傳官新除者,苦其鬼役,厭避徑遞,更以參上重來,卽爲許參,有勢者厭苦就便之習,予常非之。此後則許參前遭大故者及如柳鎭普者若重來,依遵前例施行,厭避徑遞者,雖以參上重來,切勿許參,若未經參下,直以參上入來者及南行,則一依前例,可也。大駕入眞殿後,諸臣以次退出。
上在昌德宮。常參·經筵,以代理停。
宋昌明啓曰,小臣請留事,館所進去下直。傳曰,知道。
朴銑啓曰,判書不參政,吏批無書之事,無政事之意,敢啓。傳曰,知道。
尹光毅達曰,大司憲沈錥,執義閔遇洙,掌令宋能相·申暻,持平李克祿在外,兪彦國牌不進令旨未下,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,節屆中伏,蒸熱轉甚,伏未審夜來,聖體如何?昨又動駕館所,酬接移晷,當此暑炎,連日勞動,眩氣之候,調攝之節,不瑕有添損之慮乎?今日臣等,當依下敎,率諸御醫,趁早入診,詳察聖候,議定繼進之劑矣。大王大妃殿氣候,何如,中宮殿氣候,何如,王世子氣候,何如,嬪宮氣候,何如,賢嬪宮氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,內殿氣候一樣,賢嬪宮·世子嬪宮氣候,亦一樣矣。
尹光毅達曰,判義禁金始炯,連違召命,尙不行公,事甚未安。卽爲牌招察任,何如?令曰,依。
又啓曰,臣承命馳往館所問安,則上·副勅以爲,纔遣中使,又遣承宣下問,尤爲感謝,而皇命甚急,明日當離發云矣,敢啓。傳曰,知道。
宋昌明啓曰,臣承命馳往館所,使差備譯官措辭請留,則上·副勅以爲,行期促迫,歸裝明將戒,而仰念國王之至意,奉許一日之留矣。玆者大臣·承旨,又如此連遣,勉留之意,款懇之誠,實出凡例。俺等感激,藏在中心,誠欲以死仰報,顧何難一兩日加留?而第皇上聖節,在於八月十三日,前期十日,入進皇城,然後自有擧行之事,故再明則必欲發程,未謝國王願留之意,還不勝不安之心云矣,敢啓。傳曰,知道。
傳于洪鳳漢曰,領相待勅使飯奉請宴後入來,藥房入診,同爲入侍。
又傳于洪鳳漢曰,遣中使旣請留,而大臣請宴,仍爲請留。
傳于朴銑曰,領相進往館所,還來後詣閤,戶判·藥房入診,同爲入侍。
朴銑啓曰,卽者領議政金在魯,使錄事送言以爲,今日館所請宴,左相進去,故爲待入診,纔已入來闕中,而卽伏承請宴後入來之下敎,何以爲之?自本院凝稟云,敢此仰稟。傳曰,旣爲名帖,領相進去。
傳于朴銑曰,今日侍坐,次對事下敎,勿出朝報。
又傳于朴銑曰,今日領相所達承文院事,凝細。後日次對,稟于元良達下,而擧條置之。
又傳于朴銑曰,今日初則思耗呼寫,末則承宣所請仍敎,曾已下敎,侍坐次對,必有儀焉,豈靜攝時盛暑所爲?於元良,此等盛暑,竟夕俯伏,亦宜顧也,元良次對,依例爲之。予有下敎下問者,則召見相臣,當從便爲之,三伏前則侍坐次對,置之,令下亦爲置之。
又傳于朴銑曰,凡事任便成習。噫,於軍門,任便何信?昔爲其君,陣中親自結鞋。哨官雖曰百,總則一大將之裨將,渠敢若是,曰號令,曰登此視旗色云,則一繩床,而何者號令,何者登視乎?且尺高繩床,有何助視?此乃軍門稱托之事,凡繩床,止於一二品,況軍中乎?京軍門若此,故外方亦然云,可勝寒心。雖曰古例,予則曰駭然。此後大將·中軍·龍虎將外,禁其繩床,若親行習操時,則大將·中軍·龍虎將,亦爲禁之。違令者,依軍法事,定式施行。
朴銑啓曰,卽者吏曹郞廳來言,今日爲政事,命下,而判書鄭羽良,參判尹汲,俱以病不來,參議沈星鎭受由在外,不得開政云。判書·參判,竝卽牌招開政,何如?傳曰,允。
有政。吏批,判書鄭羽良牌不進,參判尹汲進,參議沈星鎭受由在外,同副承旨朴銑進。吏批啓曰,判書鄭羽良牌不進,參判尹汲進,參議沈星鎭受由在外,小臣獨政未安。何以爲之?敢稟。傳曰,仍爲之。
又啓曰,玉堂·春坊闕員,今當差出,而擬望之人乏少。相避外任,竝擬,何如?傳曰,允。
朴銑達曰,今日政新除授玉堂,待下批牌招,以爲推移入直之地,何如?令曰,依。
吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道。何以爲之?敢稟。傳曰,敍用。
又啓曰,宗簿寺主簿李復詳呈狀內,身病猝重,勢難察任云。今姑改差,何如?傳曰,允。
以左議政趙顯命爲進賀兼謝恩使,以李昌誼爲副使,申暐爲書狀,李天輔藝文提學,趙暾爲副應敎,申晦·金尙喆爲副校理,趙雲逵爲修撰,金善行爲副修撰,沈鏽爲吏曹正郞,林德恒爲西部都事,兪宇基爲兼輔德,申㬛爲司僕主簿,李景閔爲孝陵別檢。奉敎單尹東星。
兵批,有政,判書金尙魯藥房入診進,參判趙榮國受香,參議柳萬重病,參知趙明謙進,同副承旨朴銑進,當日無政事。
傳于朴銑曰,宣傳官二員待令,騎馬六匹立之。
洪鳳漢以奉常寺官員,以都提調·提調意啓曰,東籍親耕田所種皮黍,今六月十五日間,當爲成熟之意,敢啓。傳曰,攝刈。
洪鳳漢,以迎接都監言啓曰,勅使旣有明日起程之言,今日自都監依例請留之意,敢啓。答曰,知道。
又以迎接都監言啓曰,勅使回還時,一路宴享及軍威軍·歌舞臺,依上來時例,竝爲除減矣。在前如此之時,有遣中使申謝之例,及三處別遣問安使之例。令政院考例擧行,何如?傳曰,允。
又以迎接都監言啓曰,卽者首譯來言,勅使回還時宴享,歌舞臺·軍威軍,依上來時例減,除前排等事,亦依上來時例擧行云。以此知委于摠戎廳及沿路諸道之意,敢啓。答曰,知道。
又以迎接都監言啓曰,卽者差備譯官來言勅使明日,欲爲起程云,敢啓。答曰,知道。
朴銑,以摠戎廳言啓曰,今此出來勅使護行軍威軍二百名,上來時則守禦廳當次,回還時則本廳當次,故前已依例啓聞,分付於南陽府使矣,卽接都監移文,則回還時上來時,例軍威軍減除云。依迎接都監關施行之意,南陽府使朴弼傅處,更爲知委緣由,敢啓。答曰,知道。
左議政趙顯命箚曰,伏以臣,昨於大駕還宮時,中暑昏悶,幾至墜馬,徑入路傍閭家,雜試藥物救急,擔舁還家,仍成暴泄,達夜辛苦之中,以首相將入診筵,勅館請宴無人,不得已强痛進詣,奉傳御貼,停當免禮,然後始伏聞有首相請宴之敎,臣之替行,雖在承聞傳敎之前,而其爲惶恐則甚矣。且臣昨日駕前,旣承入侍之命,則勅館竣事後,當卽追入闕中,與首相同入診筵,而病勢如右所陳,末由自力出入於殿陛之間,昨旣落留於陪班未罷之前,今又不能奉承於成命之下,臣罪至此,萬殞難贖。伏乞亟令先遞臣職,仍治臣罪,以嚴邦憲,以安微分焉。答曰,覽箚具悉卿懇,以疾未參,於卿別無所傷,卿其安心勿辭善攝焉。仍令曰,史官往諭,遣御醫看病。
己巳六月十四日巳時,上御歡慶殿。藥房入診,領議政金在魯,戶曹判書朴文秀,同爲入侍時,領議政金在魯,提調金尙魯,副提調洪鳳漢,戶曹判書朴文秀,假注書申五淸,記事官李齊顯·李宜哲,醫官金應三·玄起鵬·鄭文恒·方泰輿·鄭行謹·高挺參·李道吉進伏訖。在魯曰,連日動駕,聖體若何?上曰,氣則少愈矣。在魯曰,眩氣若何?上曰,動駕時,初聞鼓吹之聲,氣甚如何矣,伊後少愈矣。在魯曰,大王大妃殿氣候,若何?上曰,差勝矣。在魯曰,王世子暑症,快差乎?上曰,已愈矣。在魯曰,俄者草記,想已入啓,而臣奉命請加留,則勅使不許,而其實情,如欲趁七月乾隆畋獵時入去矣。上曰,承旨請留,亦爲之乎?鳳漢曰,未果矣。上曰,注書出去,承旨請留事,分付。臣五淸承命出來,尙魯曰,蛔氣近來,若何?上曰,今則差勝矣。尙魯曰,茶飮連爲進御乎?上曰,服三貼矣。尙魯曰,寢睡·水剌諸節,亦若何?上曰,食量漸減,而頃進麥飯矣,此亦厭之,故更進白飯,而又生厭症,還進麥飯矣。頃者旣諭,而諸葛亮一日所食,可謂多矣。在魯曰,中原之升,比之我國之升小矣。尙魯曰,請診候。上曰,首醫三人診候,參橘茶加進何如之意,使之議定。應三診候訖,奏曰,脈候左三部沈靜,右三部寸關闊體,比前差勝,人蔘減五分,進御茶飮,宜矣。起鵬曰,脈候左三部安靜,右三部微數而不大段矣,茶飮減下,人蔘進御,宜矣。泰輿曰,脈候左右三部調均,人蔘分數減之,陳皮亦減分數,天麻拔去,劑入五貼,間間進御,好矣。應三曰,陳皮可減,而天麻不可減矣。上曰,人蔘·陳皮等分,則好矣。尙魯曰,諸醫所論皆同,以此議定加減,何如?上曰,商量加減,宜矣。仍命書蔘橘茶五貼劑入事。出榻敎上曰,館所宴享時,戶判之待令淸酒,誠善爲矣。予豈有與渠宴享之意?第旣已接待,而渠不能耐飮甘紅露,則强以此酒,豈誠信之道乎?以故,以淸酒換飮也。在魯曰,渠輩感激國恩,溢於形容,而渠輩私言曰,今日始見禮樂文物云矣。尙魯先退,文秀曰,徐宗順言於首譯曰,平蠻之功,乾隆與傅況,以爲極功,故我國則各省及屬國皆進賀,而朝鮮獨不爲進賀,則乾隆及傅況,或不無無聊之心,此後朝鮮,莫以不早言,責我也云矣。上曰,別使欲爲入送,戶判以爲何如?文秀曰,臣前日以常例仰達,而到今思之,入送別使,宜矣。在魯曰,吏曹今方開政,差出別使,而頃日左相所達另擇使臣之意,有在矣。上曰,左相欲往乎?雖老,好勝則有之矣。故領敦寧去不返之後,有若傷虎者然,予不忍送大臣也。文秀曰,臣今朝見左相,則欲奉命出疆矣。上曰,承旨書之。書以進賀兼謝恩使,今日政擧行事。出榻敎鳳漢曰,十二日動駕時,有兵曹郞廳記過之命矣,何以爲之乎?上曰,置之。出擧條在魯曰,以參覈使査事,前日平安監司狀啓中,有瀋陽將軍·刑部侍郞遠竄之報矣,今聞儐使所傳,則此言浪傳矣。上曰,然則於我國爲好,而彼人此査事,其將何以處之乎?在魯曰,彼人欲脫鄭忠,而査案則我國利直,未知何以爲之也?上曰,入送齎官,問來皇貴妃稱號及禮節,好矣。文秀曰,臣出,使譯官輩,問於上·副勅,然後入送齎官,好矣。在魯曰,日熱如此,餞勅停之,何如?上曰,在我之道,則爲之是矣。文秀曰,文官韓濟呈文,乞米於戶曹,實爲矜惻,故臣題送米石,移送呈文於吏判,而文官如是積滯,誠悶然矣。上曰,韓濟,爲誰?文秀曰,曾經騎郞矣。上曰,韓濟乞米,不可使聞於隣國矣。文秀曰,非特韓濟,遐方文臣之來住京師者,艱食之患,擧皆如此矣。鳳漢曰,臣有區區所懷,敢達矣。粵在往昔,則式年科擧之後,別科甚稀,故京外文臣,俱無淹滯之患矣,近年以來,則式年文科,依舊設行,而別科頻數,故銓曹收用者,不過製述文官。至於講經文臣,則名雖文官,初未付職者,間間有之,豈不可惜之甚乎?武科出身,則或於觀武才時,若有三中四分,則猶有出除邊將之路,而講經文臣,此路亦無,臣誠矜憐也。上曰,高裕登難得之科,而猶不收用,故予言于崔大潤,始爲注書矣。講經文臣,旣不可更考經書,隨其通·略,除授官爵,則豈不難乎?然而矜惻則甚矣。仍命承旨書,遐方文臣之沈滯,莫甚於近日。參下曾已疏通,而陞六之後,只以司果,老於牖者多,此豈用人之道乎?文·武豈異乎武弁?司果六品者,申飭,次第隨窠。調用文臣,司果陞六者,申飭吏曹,亦依此例,次第隨窠調用,而司果文臣,不盡調用之前,無敢復職事,分付三曹,郞廳各一窠,亦依大典,作文臣窠事,一例定式施行。出榻敎鳳漢曰,言端旣發,且有平日耿耿者,敢達矣。忠壯·忠翊將,旣是官職,則其不可人人而爲之也,明矣。近來則猥雜特甚,或有來處不知者,偃然爲之,實爲慨然矣。臣則以爲,有前銜及武科出身,然後使之備擬,則此亦爲正官方而疏滯鬱之道矣。上曰,前銜,何以謂之也?鳳漢曰,三醫司,皆有本司前銜矣。上曰,司譯院,亦入其中乎?鳳漢曰,然矣,而三醫司,皆有雜科矣。文秀曰,都承旨所達,誠是矣。上曰,此則都承旨之言,有所見是矣。仍命書傳敎,官職不可褻慢,雜職亦宜勸奬。此後忠壯·忠翊將,勿復若前褻慢,正科出身,雜科前銜中調用,以開勸奬之路。出榻敎上曰,承旨書之。仍呼寫傳敎,書至餞勅前日相値,在魯奏曰,明日,是殿最開拆日矣。上曰,然則予之固所願也。予有聰,每思久陳事,故欲呼寫矣。明日若以開拆日應頉,則何必呼寫此傳敎也?其置之。鳳漢起伏奏曰,侍坐次對之頉稟,今幾次矣。臣隣抑鬱之際,聖上呼寫此傳敎,下情欣悅,容有旣乎?大臣所達,不過率口所發,而聖上因此言,命置傳敎,則大臣之心,果如何,而於聖德,亦非有光矣。上曰,非因大臣之言而止之,大臣少無所嫌,而侍坐次對,則餞勅翌日,君臣勞憊難爲,予將思而下敎矣。鳳漢曰,侍坐次對,退行日字,旣定之後,若因聖體勞攘,雖不設行,小無所妨,而豈可半寫傳敎而止乎?伏望更加三思,亟賜呼寫焉。上曰,卿言旣如此,更書之。仍命書,今番侍坐次對,開拆相値,過勅後,以十九日爲之事,分付。出榻敎在魯曰,今番槐院回刺時,有見枳之人,頃日臺疏,雖有未回刺前勿遷他職事,而此則與初未回刺者,有異。分付銓曹,以爲收用之地,何如?上曰,置之。在魯曰,迎勅回鑾時,以百官之不爲祗迎,有押班監察拿處之命矣。此後則何以爲之乎?上命書傳敎。今聞大臣陳達,近例若此云,此後百官迎勅隨駕時,止於京營口南路。勅書祗迎仍立,又爲大駕祗迎後,倒班前進,依舊例爲之事,分付。若此當該監察,宜有分揀放送。出榻敎文秀先退。在魯曰,以都監哨官繩床事,決棍中軍,而此亦古例云,此後有定式,然後軍門可以知悉擧行矣。上曰,日後問而下敎矣。且近來金吾郞,皆騎獺馬,而古則朝士以兼騎卜馬,謂之司官馬而乘之矣。在魯曰,獺馬,近來爲禁物,不得出來,而北道開市時,則獺馬似不必禁矣。上曰,開市時,獺馬則何禁之有?予則每於輦上,悚身以坐,蓋爲軍卒也。鳳漢曰,咸鏡監司上疏到院,而使之入啓大朝,故敢稟矣。上曰,原疏下送,使之更爲狀啓。諸臣以次退出。
上在昌德宮。常參·經筵,以代理停。
下直,楊州牧使李義豐。
尹光毅達曰,大司憲沈錥,執義閔遇洙,掌令宋能相·申暻,持平李克祿在外,一員未差,今日以監察茶時之意,敢達。令曰,知道。
洪鳳漢達曰,右承旨李昌壽今日不爲仕進,牌招,何如?令曰,依。
尹光毅達曰,判義禁金始炯,鎭日違召,尙不出肅,事甚未安。卽爲牌招察任,何如?令曰,依。
洪鳳漢啓曰,本院今春夏等褒貶,當爲磨勘,而時無實注書,不得爲之之意,敢啓。傳曰,知道。
又啓曰,宰臣同知敦寧府事魚有鵬,承命馳往館所問安,則上·副勅以爲,日氣雖如是極熱,俺等無事經宿,勿爲下慮爲望云矣,敢啓。傳曰,知道。
鄭必寧達曰,新除授副應敎趙暾時在京畿楊州牧任所,修撰趙雲逵時在安山地。竝斯速乘馹上來事,下諭,何如?令曰,依。
傳于洪鳳漢曰,勅使留館三日,則大臣例請茶禮,今日請之乎?問啓。
又傳于洪鳳漢曰,餞勅之意,十二日迎勅擧動時及館所擧動時書出,亦言於都監,昨日入侍,亦言之,見其軍令時刻當入之,如此事,奚爲稟乎?鄕闇矣,時刻卽爲入之,而當趁早從容爲之,時刻以卯初初刻書入,若果留門,門外軍兵似難便,留門則量宜爲之,未知日氣,三嚴前或雨下,則下敎前,該大將急令軍兵,雨具使爲之。
洪鳳漢啓曰,明日送勅擧動時,大駕入幕次後,大王大妃殿問安,何承旨進去乎?敢稟。傳曰,左承旨爲之。
又啓曰,明日送勅擧動時,何承旨留院乎?敢稟。傳曰,右承旨爲之。
傳于朴銑曰,回駕亦由敦義門爲之事,分付。
洪鳳漢啓曰,明日送勅時接見說話,依例書入,而或不無未盡之語。令廟堂增刪,以備睿覽,何如?傳曰,允。
吏曹口傳政事,以李義豐爲楊州牧使。
朴銑,以禮曹言啓曰,明日送勅擧動出·還宮時,王世子闕門外祗迎之節,何以爲之?敢稟。傳曰,置之。
又以備邊司言啓曰,明日郊外送勅時接見說話,政院所撰出,別無未盡之語,依此書入之意,敢啓。答曰,知道。
又以迎接都監言啓曰,卽者差備譯官來言,上勅製五言律詩一首,使之刻懸於山亭云,故依其言刻懸,原本謄書封〈入〉之意,敢啓。答曰,知道。
又以迎接都監言啓曰,卽者差備譯官來言,禮單馬折銀之意,敢啓。答曰,知道。
又以迎接都監言啓曰,勅使明日離發,自京至慕華館乘轎子,自慕華館以駕馬作行云矣,敢啓。答曰,知道。
又以迎接都監言啓曰,勅使回程牌文,以十六日辰時書出,爲先發送之意,敢啓。答曰,知道。
又以迎接都監言啓曰,上·副勅元禮單都求請及通官等元禮單都求請,使之書入,故依例書入,各物種亦當次第入送之意,敢啓。答曰,知道。
又以迎接都監言啓曰,勅使明日回程,軍令初吹寅時,二吹卯時,三吹辰時,書出之意,敢啓。答曰,知道。
又以迎接都監郞廳,以領議政意啓曰,臣來詣館所,使差備譯官,以承命勉留之意,措辭傳言於兩勅同坐處,請其加留,則以爲,國王特遣中使,請留勤懇。故不得已仰許一日仍留,而今又特遣大臣,請留如是懇切,雖加留累日,亦當奉許,而皇上行獵之期,定於七月,故必欲趁其前還歸,事勢如此,不得加留,心甚不安云,臣則姑爲退歸之意,敢啓。答曰,知道。
又以迎接都監言啓曰,卽者差備譯官來言,勅使以爲,三田渡立碑處,不必出往,碑文前後面淸漢書各七件,謄書以來云。分付承文院及司譯院,使之精寫入送之意,敢啓。答曰,知道。
又以迎接都監言啓曰,大臣來詣館所,使差備譯官,以承命勉留之意,措辭傳言於兩勅同坐處,請其加留,則以爲,國王特遣中使,請留勤懇。故不得已仰許一日仍留,而今又特遣大臣請留,如是懇切,雖加留累日,亦當奉許,而皇上行獵之期,定於七月,故必欲趁其前還歸,事勢如此,不得加留,心甚不安云,大臣仍爲退去之意,敢啓。答曰,知道。
又以迎接都監言啓曰,卽者差備譯官來言,上勅使房守別監,書五言律詩出給,使之刻懸於北樓云。故見其詩則乃是日前遠接使所送副勅到長端所作,而今自上勅,以自己所作,出給,以此觀之,則似是當初誤認以副勅所作矣,方今刻懸,原詩謄書封入之意,敢啓。答曰,知道。
又以迎接都監言啓曰,卽者使首譯措辭請留,則勅使以爲,俺等當初出來時,旣定歸期,而旣來之後,初日陪話於國王前,昨日國王親臨館所,又復終日陪話,深感極矣。今日旣留,神氣稍蘇,明日當起程,都監之請留,雖如是勤懇,而不得奉副云,都監請留之後,有承旨·大臣·中使請留之例,次第擧行之意,敢啓。答曰,知道。
又以迎接都監言啓曰,兩勅元禮單則受之,都求請·別求請則辭而不受,故措辭請受,則以爲,皇上旣半減元禮單,此外何敢受乎云,故更爲再三懇請,則不得已受之矣,敢啓。答曰,知道。
又以迎接都監言啓曰,勅使回還時,弘濟院,以過站磨鍊,故大臣·承旨不爲出往之意,言于通官,則答以別無出往之事云矣,敢啓。答曰,知道。
又以迎接都監言啓曰,勅使回還路程記書出,而十六日過弘濟院站,高陽止宿,自京發十二日,當到義州。以此分付伴送使·京畿·開城府·兩西監司處,何如?傳曰,允。
又以迎接都監言啓曰,卽者差備譯官來言,上勅往會副勅房云矣,敢啓。答曰,知道。
又以迎接都監言啓曰,明日乃是空日,別茶啖,依例排入之意,敢啓。答曰,知道。
又以迎接都監言啓曰,卽者差備譯官來言,上·副勅,率其家丁各二名及別監房守各二人,同登北樓云矣,敢啓。答曰,知道。
又以迎接都監郞廳,以領議政意啓曰,臣承命馳到館所矣,凡大臣請茶禮請宴禮,只傳御貼,元無名貼,而左議政臣趙顯命,早朝來詣館所,未及見領相請宴後入來之下敎,而先已奉傳御貼,請行宴禮,則勅使必令停免。故數次往復之後,旣已依其言,床排入給,今則無更請之道,臣卽時還爲詣闕之意,敢啓。答曰,知道。
又以迎接都監言啓曰,卽者差備譯官來言,副勅往會上勅房云矣,敢啓。答曰,知道。
又以迎接都監郞廳,以左議政意啓曰,臣承命來詣館所,使差備譯官,先呈御貼,請行宴禮,則勅使以爲,昨日親臨宴享,今又款曲如此,不勝感幸,而歸期甚急,日熱且極,難於酬酢,依近例床排入送,停免行禮云。故依其言,床排入送,臣則退歸之意,敢啓。答曰,知道。
又以迎接都監言啓曰,大臣來詣館所,使差備譯官,先呈御貼,請行宴享,今又款曲如此,不勝感激,而歸期甚急,日熱且極,難於酬酢,依近例入送床排,停免行禮云。故依其言,床排入送,大臣仍爲退去之意,敢啓。答曰,知道。
尹光毅以義禁〈府〉言達曰,博川郡守崔嵒,順安縣令朴師建等拿問處之事,徽旨達下矣,崔嵒·朴師建,俱在任所。依例發遣府羅將,勅使回還後,竝拿來,何如?令曰,依。
朴銑,以迎接都監言啓曰,明日大駕送勅郊外時,以宴享備待乎,以茶禮備待乎?敢稟。以迎接都監宴禮草記,傳于朴銑曰,常時宴禮,曾已下敎,豈如是稟乎?給之。宴禮備待耶?明日先爲排設。
上在昌德宮。常參·經筵,以代理停。
送勅擧動大駕入幕次後,大殿,王世子遣宮官口傳問安。答曰,知道。大王大妃殿,遣承旨口傳問安。答曰,知道。
宴後,政院·藥房口傳問安。答曰,知道。
大駕入慶德宮後,王世子遣宮官〈口傳〉問安。答曰,知道。
還宮後,政院·藥房口傳問安。答曰,知道。朝廷二品以上·六曹堂上口傳問安。答曰,知道。
鄭必寧啓曰,小臣,大王大妃殿問安進去,下直。傳曰,知道。
尹光毅啓曰,小臣,館所問安進去,下直。傳曰,知道。
又達曰,大司憲沈錥,執義閔遇洙,掌令宋能相·申暻,持平李克祿在外,一員未差,今日以監察茶時之意,敢達。令曰,知道。
李昌壽達曰,明日常參,取稟。令曰,停。
尹光毅達曰,判義禁金始炯,一向違召,尙不出肅,其在事體,極爲未安。卽爲牌招察任,何如?令曰,依。
傳于洪鳳漢曰,自京營口至敦義門,捧上言事,分付。
傳于朴銑曰,諸司豫備。
朴銑以兵曹言達曰,今六月十七日,乃武臣堂上以上祿試射日次,而客使離京不遠,則不得設行,例也。以無故日退行之意,敢達。令曰,依。
以慶尙右兵使狀達,巨濟等官居幼學孫德老同生弟德章等爲虎囕死事,令于朴銑曰,囕死人等,令本道恤典擧行。
十六日卯時,上幸慕華館。送勅擧動隨駕入侍時,行都承旨洪鳳漢,左承旨鄭必寧,左副承旨宋昌明,右副承旨尹光毅,同副承旨朴銑,假注書申五淸·李景閔,事變假注書黃,記事官李宜哲·李齊顯,以次隨駕。上具翼善冠·衮龍袍,自仁化門幸仁政門,降輿乘輦,出敦化門,幸慕華館。入幕次後,勅使到迎恩門。上出幕次,乘輿降階,下輿迎之,相讓再次。上與勅使,俱升至幄次,分左右立。上請行再拜禮。勅使固辭。上遂揖就交椅,勅使亦如之。上曰,僉大人氣力,何如?勅使答曰,俺等特蒙國王之下恤,館宇淨潔,接待款曲,故俺等旣已好過,而國王今又親儘送行,勞動之餘,氣候何如?上曰,僉大人之問,及此,還切未安矣。上曰,接待諸節,未能稱情,固已慙恧,而僉大人減除凡事,主人之心,尤切不安矣。勅使曰,國王之曲軫如此,俺等無以報答矣。上曰,累次請留,終不許數日之留,未幾行旆旋返,尤用缺然,而昨日禮單等物,亦甚草草,而僉大人曲軫主人之勢,無弊捧納,主人之心,尤未安矣。日昨館所接見之時,未罄情悃,猶且歉恨,今當遠行,益增悵惘。請設宴禮,以伸餞儀。勅使曰,俄者館所,已飽喫飯,行期且迫,何必設宴?頃日宴禮,旣已醉且飽喫,而今日則蒸炎尤酷,行色甚迫,請已之。上曰,雖然,豈可廢禮乎?旣不許二日之留,又不許宴禮,則主人之心,當復如何?勅使曰,國王各別款待至此,感謝何喩?當如下敎矣。上曰,宴禮雖薄,今乃臨行,請多飮,如何?勅使曰,依敎矣。上曰,今日僉大人臨行,主人之心悵然。完杯禮則隨量盡飮之,如何?勅使曰,聖敎至此顧念,尤切感激矣。酒量雖少,敢不奉敎乎?上曰,炎陽方蒸,僉大人想必難堪,張傘,如何?勅使曰,依下敎張傘,而酒量則雖少,國王之眷念如此,當飮之矣。已行完杯禮後,勅〈使〉曰,言雖無窮,日熱此極,當離發矣。上曰,只餘二杯,終禮請飮之,如何?勅使曰,國王之恩如此,當復飮之矣。上命尹光毅勸酒通官,通官叩頭拜受飮訖。尹光毅復命曰,通官輩以爲,饋此茶飮,極爲感激云矣。又拜退。勅使曰,館所凡節,各別曲護,禮物亦豐厚,貴邦之弊,不少矣,今則當告歸矣。上曰,禮旣畢矣。心雖無窮,僉大人之言如此,當止之矣。上問曰,今見勅書,皇貴妃攝行中壼之事,然則小邦當有進賀使臣,不知當有禮問於皇妃乎?勅使曰,雍正時,亦有貴妃,而不加皇字,今則旣加皇字,太子以下皆拜,與皇后等矣,其禮幣等物,惟在貴國量處之如何耳。上顧謂群臣曰,彼人之所答,可謂善矣,仍問曰,此則誠在於我國之擧行矣。然所欲問知者,稱號而已,不知當稱皇貴妃殿下乎?攝中宮殿下乎?勅使對曰,俺等來時,但知爲皇貴妃而已,其稱殿下,或稱邸下,姑未詳知矣。上命中官,宴享床,掇送于止宿處,可也。勅使遽下交椅請辭,上亦下交椅,下敎曰,昨旣請留而不許,今又邁邁而起,接待之禮,恐不合於意而然耶?主人之不安尤倍矣。勅使辭出,上亦步步相辭。至階端下相揖後,上曰,萬里炎程,惟願行李無事,降階乘轎而去。大駕還入幕次後,上曰,回駕之路,歷入慶德宮事,下敎。領議政金在魯曰,皇貴妃,雖未行正后冊禮,而攝行中宮之事,則今番進賀使及前頭節使之行,方物封進,一依皇后例與否及稱號等節,不可不急先探知而擧行。以此移咨禮部,馳送齎咨官,以爲詳細探問,回還於使行前之地,何如?上曰,依爲之。出擧條戶曹判書朴文秀曰,司饔院若當宴享,則凡係宴需,莫不備待矣,香醞因內局之當夏用燒酒,無所釀則豫先變通,毋使宴禮苟且,可也。不此之爲,幾乎生事,戶曹不得已以內資酒送而彌縫,事體之未安,當如何?又當郊送宴享時,則豫備香醞,毋如日昨宴禮之苟且,而又使不干之內資進排,有若有前例者然。事體尤極未安。此後勅行,若當夏不用香醞之時,則豫使內局酒房,釀香醞進排,宜當矣。上曰,卿之所達,得體,依爲之。出擧條少頃,上出幕次,乘輿下階,降輿乘輦後,由敦義門入景德宮,述感懷詩,下都承旨洪鳳漢。未時仍命諸司豫備,還宮後,諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮·賢嬪宮,政院口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
李昌壽達曰,卽伏見今春夏等各道褒貶啓下,則江原監司洪鳳祚,守令無一人居下,京畿水使金潤,邊將無一人居下。殊無嚴明殿最之意,竝推考警責,何如?令曰,依。
洪鳳漢啓曰,吏曹郞廳來言,臺諫有闕,政事,何以爲之?敢稟。傳曰,知道。
朴銑啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
宋昌明達曰,大司憲沈錥,執義閔遇洙,掌令宋能相·申暻,持平李克祿在外,一員未差,今日以監察茶時之意,敢達。令曰,依。
鄭必寧達曰,明日常參,取稟。令曰,停。
藥房提調臣金尙魯,副提調臣洪鳳漢啓曰,伏未審夜來,聖體若何?昨又冒炎動駕,郊送客使,歷臨慶德宮,展伸情禮,過午還宮。靜攝之中,當此酷熱,連爲勞動若此,眩氣之候,不瑕添損乎?大王大妃殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予則一樣矣。
朴銑,以都摠府言啓曰,本府郞廳及部將等今己巳春夏等褒貶,當爲磨勘,而都摠管海興君橿有故,限內不得爲之之意,敢啓。答曰,知道。
尹光毅達曰,判義禁金始炯,連違召命,不爲行公,事甚未安。卽爲牌招察任,何如?令曰,依。
鄭必寧啓曰,勅使留館三日,則大臣例請茶禮,今日請之乎?問啓事,命下矣。招致迎接都監郞廳問之,則以爲,勅使入京第三日,大臣之請行茶禮,蓋以勅使除減京外各宴之故,別設茶禮者也。今番則第三日,當行茶禮,而大臣因特敎請宴,則非但無一日兼請茶禮之例,且宴禮重於茶禮,故不爲兼行茶禮,只爲請行宴禮。今日則乃是空日,故別茶啖,已爲依例入給而草記云矣,敢啓。答曰,知道。
傳于鄭必寧曰,大臣持咨文草入侍,戶判同爲入侍。
傳于朴銑曰,入來人員竝詣閤。
洪鳳漢啓曰,卽者吏曹郞廳來言,今日爲政事,命下,而判書鄭羽良,參判尹汲,俱以病不來,參議沈星鎭受由在外,不得開政云。判書·參判,竝卽牌招開政,何如?傳曰,允。
有政。吏批,判書鄭羽良牌不進,參判尹汲進,參議沈星鎭受由在外,左承旨鄭必寧進。吏批啓曰,判書鄭羽良牌不進,參議沈星鎭受由在外,小臣獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少。外任竝擬,何如?傳曰,允。
鄭必寧達曰,今日政新除授玉堂,待下批仍卽牌招,何如?令曰,依。
以尹勤爲持平,李奎采爲校理,趙明履爲副提學,黃柙爲獻納,金陽澤爲兼司書,宋瑩中爲說書,閔百奮爲掌樂主簿,林錫憲爲副校理。
有政。兵批,判書金尙魯病,參判趙榮國病,參議柳萬重病,參知趙明謙入直進,右副承旨尹光毅進。
尹九淵爲副護軍,林錫憲爲副司直,金宗爀爲副司果。
鄭必寧,以吏曹言啓曰,今春夏等褒貶,當爲等第,而堂上有故,限內不得磨勘之意,敢啓。答曰,知道。
又以戶曹言啓曰,本曹郞廳及所屬各司官員今春夏等褒貶,當爲磨勘,而堂上有故,限內不得磨勘之意,敢啓。答曰,知道。
又以禮曹言啓曰,今春夏等本曹褒貶,當爲磨勘,而堂上有故,限內不得爲之之意,敢啓。答曰,知道。
又以兵曹言啓曰,本曹今己巳年春夏等褒貶,連因有故,限內不得爲之之意,敢啓。答曰,知道。
又以刑曹言啓曰,今己巳春夏等褒貶等第,當爲磨勘以入,而判書徐宗伋,方在呈告中,限內不得爲之之意,敢啓。答曰,知道。
又以工曹言啓曰,本曹今己巳春夏等褒貶,當爲磨勘,而堂上有故,限內不得爲之之意,敢啓。答曰,知道。
又以迎接都監言啓曰,勅使到沙峴底臣等所住處,使臣等回避,臣等入幕中,則通官徐宗順等五人以爲,吾等欲致謝堂上云,直爲入來,以厚待之意,致謝而去,敢啓。答曰,知道。
又以迎接都監言啓曰,卽者勅使離發館所出去矣,敢啓。答曰,知道。
又以迎接都監言啓曰,昨日宴享色郞廳,依傳敎,持宴享床,馳往高陽站,分入各房,下敎辭意,亦爲傳致,則上·副勅以爲,朝家設宴款待,不勝感謝,今又使禮官優送珍羞,如是慰問,尤不勝感激之意,縷縷爲言。郞廳處,刀子一柄,扇子一柄,墨四丁,下人等處,帽子四十立出給,郞廳又以傳敎,言及於通官等處,則通官五人,俱爲出來以爲,下問至此,感激不知所達云矣,敢啓。答曰,知道。
朴銑以備邊司言達曰,今此進賀使之行,日期似爲急迫,路費凡需,勢難及期求請於各道。在前如此之時,有以京大同出給之例,而兩西求請,則歷路收去,京畿·湖西,則本自京廳直給矣。兩南求請之價,依前例亦自京廳出給,以爲措備行資之地,何如?令曰,依。
朴銑以禁衛營郞廳,以都提調意啓曰,本營郞廳及諸將官今春夏等褒貶,當爲等第,而臣顯命情地難安,限內不得磨勘之意,敢啓。答曰,知道。
又以訓鍊都監郞廳,以都提調意啓曰,本都監郞廳及將官等今己巳年春夏等褒貶,當爲等第,而臣在魯連有難安情勢,仍又勅行相値,限內不得磨勘之意,敢啓。答曰,知道。
又以御營廳郞廳,以都提調意啓曰,本廳郞廳及諸將校今己巳年春夏等褒貶,當爲等第,而都提調臣金興慶,大將臣朴文秀俱有故,限內不得磨勘之意,敢啓。答曰,知道。
鄭必寧,以義禁府言啓曰,本府郞廳今春夏等褒貶等第,當爲磨勘以入,而堂上有故,限內不得爲之之意,敢啓。答曰,知道。
朴銑,以中樞府言啓曰,本府郞廳及醫員·錄事等今己巳年春夏等褒貶,當爲磨勘,而領中樞府事臣金興慶身病,限內不得爲之之意,敢啓。答曰,知道。
鄭必寧,以忠勳府言啓曰,今己巳年春夏等褒貶,當爲磨勘,而本府有事堂上豐原府院君臣趙顯命,方在身病中,故限內不得爲之之意,敢啓。答曰,知道。
又以漢城府言啓曰,本府郞廳及五部官員·四山監役官等今己巳年春夏等褒貶,當爲等第,而堂上有故,不得磨勘之意,敢啓。答曰,知道。
又以儀賓府言啓曰,本府郞廳今春夏等褒貶,當爲磨勘,而堂上有故,限內不得爲之之意,敢啓。答曰,知道。
又以宗親府郞廳,以有司堂上意啓曰,本府郞廳今己巳年春夏等褒貶等第,當爲磨勘,而有司堂上三員內,二員有故,限內不得爲之之意,敢啓。答曰,知道。
又以敦寧府言啓曰,〈本〉府郞廳等今春夏等褒貶,當爲磨勘,而堂上有故,限內不得爲之之意,敢啓。答曰,知道。
又以議政府司錄,以領·左相意啓曰,本府今己巳年春夏等褒貶,當爲等第,而臣等連有難安情勢,且與迎勅相値,限內不得磨勘之意,敢啓。答曰,知道。
朴銑以宣惠廳郞廳,以都提調意啓曰,本廳郞廳及常平廳郞廳等今己巳年春夏等褒貶,當爲等第,而連有事故,限內不得磨勘之意,敢啓。答曰,知道。
應敎鄭宲書曰,伏以臣於向者待罪講〈筵〉也,得聞母病添重,情私所迫,他不暇顧,忙投短章,徑尋鄕路,幸蒙睿慈之曲諒,許以歸護,繼因本院之稟旨,旋卽遞免。臣於是,得卸重擔,感祝方深,不意館職除命,又降於蓬蓽之中,馹召繼辱,催臣上來,聞命驚惶,置身無地。夫館職,華銜也,馹召,至榮也,臣獨何心,蹙蹙靡措,每每力辭,甘自陷於逋慢之科哉?蓋其中有萬萬不得已者,臣於此職,前後忝叨,不知幾遭,而中間狼狽,亦已屢矣。醜陋之蹤,今旣畢露,僨敗之地,義難冒據,臣若貪榮竝寵,知進而不知退,則一身廉隅,已無可言,而亦豈不有累於我邸下一初淸明之政哉?抑臣又有私情之難强者。臣之偏母,以篤老〈之〉年,抱難醫之疾,轉輾沈痼,積有年所,近因家內不淨,將老奔避,當此潦炎,栖遑東西,老人筋力,一倍澌綴,眞元虛耗,外邪易乘,重嬰毒痁,痛勢苦劇,舊恙新症,疊現層出,食飮專却,藥餌爲命,目下奄奄,殆同下山之勢。臣方晝夜扶護,頃刻難捨,雖無本來情勢之如右所陳,人情到此,寧有一毫轉動之路哉?因循荏苒,爲日漸久,一向虛靡,罪戾益重,玆不得不冒死陳籲,以暴情實,而神思錯莫,語無倫脊。伏乞离明,察臣蹤地之臲卼,憐臣情理之悶迫,特遞臣職名,仍治臣違命之罪,千萬幸甚。答曰,覽書具悉。爾其勿辭,俟母病少愈,上來察職。
大提學趙觀彬書曰,伏以臣,猥叨匪分之除,敢陳必辭之義,及承睿答,未蒙準許,臣誠一倍悶蹙,殆無所措。念臣,從前踐歷,罔非忝切,如錢穀甲兵之重,在臣豈一分近似,而亦嘗自附於報效,時或不量而承膺,眞可謂癡漢無難事矣。雖今主文之職,苟其公圈如例,私義無礙,才分姿望,又足以承乏充位,則臣亦何苦,而矢心自畫,以孤我聖上特簡之恩哉?臣請以前事未畢暴者,更陳之。文衡,自是一國之重選,前輩相傳,格例甚嚴,如非薦望圈點,俱居其首者,則未敢爲冒據之計,挽近以來,雖不無越次副急之人,而舊規漸壞,不免爲有識之竊歎,然未有如今番事之太無依據。臣名之不入於是圈,殆至數十年,所謂前望,便一不用之故紙,天點之加,雖出於眷舊物奬末技之恩意,而其在自處之道,惟有一遞字,爲移易不得之定算。若臣無文不學之實,自有一世難誣之公眼,少旣鹵莽,老益荒癈,譬如殘碑沒字,敗鼓收響,俾臣而竊一時之誤恩,玷三館之極選,不但人忌鬼猜,災害必至,名器之貽辱,公議之傳笑,所關固不細矣。況臣區區難冒之嫌,如右所列,終無一步轉動之勢,固循虛帶,實非賤分之所敢安者,玆又瀝血拜章,以俟處分。伏乞离明,俯察由中之懇,特垂體下之仁,亟令鐫改臣新授文任,使公私兩幸焉。答曰,覽書具悉。連書祈免,殊涉太過,須勿過辭行公焉。
大司諫金鎭商書曰,伏以,臣罪可勝言哉?向蒙大朝非常之恩,特召之命,而膠守微執,不得奉承,罪一也。及有遞臣同樞,付臣軍銜,許臣入對之敎,而又拘微嫌,竟未還入,罪二也。縣道之章,有違式例,未蒙答批,而至使承宣,緣臣被推,罪三也。螻蟻賤臣,負此三罪,正名施罰,百死猶輕,而聖度天大,不加顯誅,惶蹙悚伏,靡所容措,抑臣尤有所痛恨欲死者。向來恩數,何等曠絶,而區區妄意,竊以爲,畎畝微臣,初見君父之日,强其心之所不安,惟以承命爲恭,義之所不敢出也。以此守株微執,不知變改,有同狂人,無知而妄作,未遂臣子一覲之至願,自分生爲負罪之身,死爲不瞑之鬼矣。乃於千萬不意,忽有薇垣新命,此由我聖上曲察臣向日之事,跡雖涉慢,心實無他,有此誤恩耳。噫,聖朝本無棄人,一物偏荷天慈。臣於此,感激涕泣,不知死所。然臣負犯至重,固不敢恃眷而冒進,其於朝體,亦不宜一向容貸,敢將咫尺之書,冒死請譴於代理之下。伏乞离明,亟鐫臣新授之職,仍勘臣積負之罪,以安賤分,以嚴邦憲,公私萬幸。答曰,覽書具悉。卿其勿辭,從速登路,上來行公。
十七日未時,上御歡慶殿入侍時,左議政趙顯命,戶曹判書朴文秀,同副承旨朴銑,假注書李景閔,記事官李齊顯·李宜哲,以次進伏訖。顯命曰,聖體若何?上曰,一樣矣。顯命曰,眩氣若何,而水刺諸節,亦若何?上曰,水刺則近來似減矣。顯命曰,大王大妃殿氣候,何如?上曰,差勝矣。顯命曰,東宮睿候,何如?上曰,安過矣。顯命曰,臣意外有專對之命,而臣之本意以爲,太平聖代,無效力之事,若驅馳疆外,則亦一分報效之道,故今番之行,臣誠樂爲之也。上曰,使行,卿之所願,而予則當初不欲送大臣矣。仍下敎曰,咨文草,何以爲之也?顯命曰,首相已爲分排矣。上曰,命意,何以爲之也?顯命曰,首相亦已言之云矣。顯命曰,書狀官申暐,還差,似好矣。上曰,依爲之。出榻敎上曰,申暐,何如人也?顯命曰,其人,雅詳純實矣。上曰,雖曰純實,能明知國事,而頃年所爲之事,未知其爲是矣。顯命曰,今番帶去諸譯中,善漢語者甚少,實爲可悶,故金昌祚則換差帶去事,已爲分付矣。至於邊憲,則臣爲漢學敎授時,已知其漢語之最勝,渠以無形勢之故,尙今沈滯,而金尙迪及朴文秀,盛稱其人物之可使,其善漢語如彼,人物又如此,合有別樣儲養之道。以別啓請帶去,何如?上曰,儘好,依爲之。出擧條顯命曰,臣之今番之行,詳探彼中事情,雖未可期,而當今百年之後,天運已過,以天時人事論之,則似有機會矣。上曰,卿之此行,能探知鳳凰山事乎?渠之所期之月,今亦不遠矣。上曰,軍官,已定其人乎?顯命曰,臣以子弟軍官帶去,而臣子載得外,一人則戶判有所薦矣。上曰,其名云何?顯命曰,關西賤人,而非筵席所可達矣。上曰,大抵彼中消息,則有如此人,然後乃可詳探彼國物情矣。文秀曰,人才本無貴賤,而若無激勸之道,何能使知盡其心乎?上曰,厥人之名,前似聞之矣。顯命曰,聖上軫念賤疾,臣不勝惶感,而限數十日調息之意,將欲仰請於小朝,故此意先爲敢達矣。上曰,依爲之。上曰,迎接都監,有唐使接待時文書乎?文秀曰,無之矣。上曰,可惜矣。文秀曰,勅使接待時所用銀子,至於萬兩之多,而其實則五千兩,足以當之矣。上曰,注書出去,典涓司所付卷大典持入。注書臣景閔,承命出去,持典涓司文書,還爲入侍,上曰,承旨考見。仍下敎曰,典涓司,都承旨次知乎?卽今闕內諸處,擧皆草茂,可謂寒心矣。若使鄕軍立番闕中,則似無如此之弊,而近來則皆以自家私人雇立,故其弊著至於草茂之境。如此世道,國事將何做乎?承旨曾爲衛將所官員,每所軍卒,幾何?銑曰,各所五人矣。上曰,各所軍,皆爲雇立耶,鄕軍耶?銑曰,或有雇立軍矣。上曰,雇立軍,宰相或有請立之道乎?銑起伏曰,宰臣·宗臣,或有請之矣。上曰,衛軍,宰臣·宗臣行下云,國事難矣。仍下敎戶判曰,頃日承旨南泰溫亦言,而予於迎勅動駕時見之,則城牒雖不頹圮,而內低外夷,易於踰越,故欲召承宣而下敎矣,固爲未果,而將來,何以守城也?文秀曰,守城,在於人和,有其將則可以守之矣。且城牒如此之處,無處無之矣。上曰,欲一時修補,則物力難以支當矣。文秀曰,隨毁隨補,似好矣。上曰,然矣。文秀曰,臣於本營,造成竹弓千餘張,而斧子亦欲加造矣。上曰,造斧子而何處用之也?文秀曰,守城時最緊,可以斫木,可以斫賊營矣。上曰,承旨書之。上曰,昔賢庭草不除,先儒講之,故已諭述編,莫重闕庭,蔚草寒心。此後差備內,當先爲申飭,而勿論時御舊闕與否,差備外摠府·兵曹晝巡檢時,一例摘奸,殿庭及御庭,若有依前蔚草之弊,則內則下敎,外則兵曹·摠府,隨現草記。當該中官及衛將禁推,直施制書有違之律。不卽修改雨漏處,以致役重,此後不卽報之,以致巨役者,令戶曹草記,當該中官·衛將重處,報之而不卽擧行,以致巨役,則此其非在該曹,此則自當有申飭,以此分付內外諸處雨漏處,當該中官·衛將有報,然後乃擧行。關係巨役者,則內則待下敎擧行,外則戶判待衛將之報,陳稟後擧行。勿論時御與否,門戶板子見偸者,大典之律,雖不可一一用之,凡修理時,推尋於各所所管之人,定式施行。出榻敎文秀曰,臣欲於歡慶殿朝臣出入行路,將欲鋪以磚石矣。上曰,好矣。上曰,省牲時犧牲牌,常時置之何處乎?自今以後,仍置各其處祭享所。文秀曰,騎士一朔五十名立番,而往來之時,渠輩之浮費不些,臣意則限二百名,冬三朔立番,則似好矣。上曰,限二百名,分四等立番,何如?戶判出問騎士,又與兵判相議更稟。上曰,時敏堂南邊,有積瓦,使紫門監捲而出去,修理闕中時,用之,可也。仍下敎朴銑曰,過三日後,晝巡檢之意,分付兵曹·都摠府。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
嬪宮,政院·玉堂單子問安。答曰,知道。
鄭必寧達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,依。
朴銑,以都摠府言啓曰,勅使回還間,中日啓請,姑停矣,勅使旣已回還,今日入直內三廳,武兼·禁軍及軍兵等中日習射,請出標信。答曰,知道。
鄭必寧啓曰,卽者議政府錄事,以左議政趙顯命意來言,咨文草持入事,有命矣,此係使事。且有稟定事,方爲來詣賓廳,而聞咨文事,擧條,今日始啓曰,故尙未出草云,何以爲之云矣,敢啓。答曰,知道。
朴銑以弘文館言達曰,新除授副修撰林錫憲,時在忠淸道淸州地,經筵入番事緊,請斯速乘馹上來事,下諭。令曰,依。
以江原監司洪鳳祚狀達,春川等官居良人張以三等渰死·壓死事,令于宋昌明曰,渰死·壓死人等,令本道恤典擧行。
大司成趙載浩書曰,伏以臣,頃蒙恩暇,來省親山,日月今已稍久矣。宜卽復路,以伸反面之義,而第臣素患痰癖,挾感復發,轉輾彌留,仍成關格,晝宵叫苦,頃刻欲絶,症情危惡,比前百倍,加減無常,得延時日,或庶幾復起爲人,而不幸重病之中,又中毒暑,頭疼腹痛,宛轉呻頓,吐瀉兼發,脾胃傷敗,眞元大脫,氣息澟綴。又重以濕痰流注于右膇之間,根核漸固,幾至拳大,痛若鍼刺,全不運動,床席轉側,亦且須人,舊痾新恙,轉益奇怪,此殆臣無才冥升,人鬼交忌,過福之災,至今日而果發矣。以此症形,揆諸命途,則雖或不死,必成癃癈,惟自撫躬悼歎,而況臣所帶國子本職,籌司兼任,俱係緊重,非比閑局,有不可一日瘝曠,而只緣疾病荐疊,尙稽還朝,鄕廬調息,跡涉偃便,臣方病裏惶悚,如負大何矣。乃者大臣,至請催還,遂有問備之命,臣於是,一倍震蹙,尤不知死所也。臣之卽今病勢,如有一分可强之勢,則固當不計顚仆,聞命卽行,以效臣子之義分,而顧此種種諸症,日益沈痼,時月之內,蠢動無望,罪上添罪,求死不得,玆將疾痛之呼,遠瀆离明之下。伏乞睿慈,曲賜照察,俯垂矜憐,亟削臣本兼兩任。仍治臣逋慢之罪,以勵朝綱,以延殘喘,千萬幸甚。答曰,覽書具悉。卿其勿辭調理,上來察職。
副司直金聖應書曰,伏以臣,庸愚譾劣,百無肖似,臨事鈍滯,輒速罪戾,旣蔑絲毫之報,則猶有當退之義,而偏蒙大朝不世之恩,因循匪據,逃遁不得,上累器使之明,下負報效之誠,夙宵悶蹙,無所措躬。迺者勅行之來,大駕親迎于郊,固宜肅軍容而整威儀,以賁觀瞻,而適値夏雨連日,曉雲又集,排列旗幟,率用副件,蓋未周思,秪循常套,至今追惟,愧恧冞深,問備薄罰,匪罪伊榮。且於館所動駕之日,以哨官之濫持繩床,棍罰至及亞將,而臣以主將,乃得倖免。臣心惶懍,尤不可極。臣本無狀,動輒生疵,屢勤嚴敎,罔非臣罪,其可以已經薄勘,苟免重譴,爲幸,而因仍蹲冒,自同無故也哉?且臣宿病未蘇,重觸暑感,委席涔涔,供職無望。伏乞离明,亟削臣職,仍治臣罪,以重邦憲,以安微分,不勝幸甚。答曰,覽書具悉。卿其勿辭,調理行公。
領議政金在魯書曰,伏以臣,支離昏憒,觸事顚錯,罪釁層疊,情地危蹙,宜不敢抗顔朝行,而客使方到,應接無人,他不暇顧,黽勉仍冒,擬爲過後自處之計矣。以七十垂絶之喘,當三伏流金之熱,鎭日奔走,失汗過多,受傷匪細,自昨暑病重發,頭疼膈煩,惡心嘔食,乍寒乍熱,氣促身薾。加以宿患,髮中急刺,肚裏沸亂之症,一時交作,症形危惡,隔死如紙,大朝命以入侍,而亦不得奉承,復起陳力,斷無可望,廟務委滯,國事惶悶,僚相又將非久出疆,不可不早爲之所,無曠鼎席。伏乞离明,俯賜照察,亟許鐫遞臣職,仰達聖聰,卽卜其代,使公體得而私分安,螻蟻微命,亦獲少延,千萬幸甚。取進止。答曰,覽箚具悉卿懇。以疾未參,於卿別無所傷,卿其安心勿辭,調理視事焉。令曰,史官往諭,遣御醫看病。
上在昌德宮。常參·經筵,以代理停。
夜四更五更,月暈廻木星。
下直,晉州牧使姜必愼。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,伏未審日來炎熱,聖體調攝,若何?眩氣益有差勝之勢乎?前劑入茶飮,已盡於昨日,臣等今日,不可不率諸御醫入診,詳察聖候,議定繼進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
宋昌明達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
洪鳳漢達曰,明日常參,取稟。令曰,停。
又達曰,左承旨鄭必寧,右承旨李昌壽,右副承旨尹光毅,今日俱不仕進。竝卽牌招,何如?令曰,依。
傳于鄭必寧曰,藥房入診,大臣及戶判同爲入侍。
又傳于鄭必寧曰,政官牌去來催促,必於今日內開政。
鄭必寧啓曰,吏曹判書鄭羽良,參判尹汲,牌不進矣。特敎開政之後,不卽擧行,事甚未安。竝更卽牌招開政,何如?傳曰,允。
有政。吏批,判書鄭羽良家在城外,參判尹汲進,參議沈星鎭受由在外,左承旨鄭必寧進。吏批啓曰,判書鄭羽良家在城外,參議沈星鎭受由在外,小臣獨政未安,何以爲之?敢稟。傳曰,仍爲之。
吏批,以金陽澤·李彝章爲副校理,趙德洙爲司評,李敍五爲氷庫別提,朴相德爲龍岡縣令。兵批,判書金尙魯病,參判趙榮國病,參議柳萬重入直進,參議趙明謙病,同副承旨朴銑進。兵批,以申暐爲副司果。
朴銑以侍講院言達曰,本院新除授說書宋瑩中,除拜之下,不爲出肅。卽爲牌招察任,何如?令曰,依。
又以右邊捕盜廳言達曰,有賊黨窺捕事,本廳軍官軍士,發送于畿內之意,敢達。令曰,知道。
又以禁衛營言達曰,本營軍色郞廳前正郞朴相德,時無職名。令該曹依例口傳付軍職,冠帶常仕,何如?令曰,依。
說書宋瑩中書曰,伏以臣之逖違講筵,于今三載,中間釁孽,無非自取,幸賴仁覆之天,旋蒙赦宥之典,恩深罪大,望絶甄收。豈意拂拭之洪造,遽及滓穢之賤蹤?榮銜如舊,召牌踵臨,臣雖至迷,豈不欲趨侍邇列,仰瞻耿光,無悖陳力之義,少伸延頸之願,而第自獲戾以後,區區衷情,尙未一暴於紸纊之下,則今豈可以事在旣往,肆然冒進,有若無故之人哉?臣於去年春,家有拘忌之疾,避寓窮僻之巷,適値太廟動駕,見差祝史,事出不意,未及豫知,而臣以前一日,有外家祀故,出往東郊十餘里地,歸而始聞,則家人已以在外懸頉。臣不勝驚駭,馳到闕外,投畀之命,已下矣。事之節拍,雖非本情,外面形跡,便是巧避,縱使萬被誅戮,臣有何辭,而最所痛冤於私心者,自念年少識淺,百無一能,遭逢盛世,猥仄榮班。縱不能爲世道之補益,猶可盡其筋力之奔走,以爲圖報萬一,是臣之素所蓄積也。淸廟助祼,何等嚴重,而乃至以巧免獲譴,則忘君負國,莫此爲甚,而賤臣所以藉手事君之具,又無餘地矣。況今离明代照,萬物咸覩。臣若妄恃滌瑕之恩,惟爲進身之圖,則臣實何顔,而人謂斯何?此乃臣危苦之衷,而難冒之義也。且臣老母,素患風痰,當此盛暑,觸感倍劇,藥物多般,苦無顯效,目下情理,實無離捨就直之勢,玆敢略陳微懇,仰瀆崇聽。伏乞邸下,特加俯諒,速賜遞免,俾廉隅得伸,情私粗安焉。答曰,覽書具悉。爾其勿辭救護焉。
左議政趙顯命〈箚曰〉,伏以臣以無似,猥膺專對之命,臣在朝實無毫分裨補,出疆可以驅馳效勞,臣誠樂之,焉敢辭也?稍待涼生,便可以束裝登道矣,第臣狗馬賤疾,祟在濕痰,每當暑月,輒致增劇。卽今潦炎正甚,而勅行迎送,奔走勞弊,腰脚舊疾,發動有漸,必須數十日謝事閑居,十分調攝,然後病苦而庶無臨行狼狽之端,故昨以此意,面陳於大朝,旣承允兪,而今又申達於离明之下。伏乞邸下,曲加矜憐,許臣長暇,俾得專意調治,以爲無事遠行之地焉。取進止。答曰,覽箚具悉卿懇。卿其安心善涉焉。仍令曰,史官往諭。
右承旨李昌壽書曰,伏以臣,所生老母,素有伏暑病,當夏輒重痛,今年潦熱,無前宿疾,至期果發,尤爲彌留,浹月劇歇,區區情理,豈有離捨之勢,而連値大朝動駕,不敢言私,黽勉供仕,亦已多日矣。昨於公退路中,得聞病勢添重,倉黃歸視,則本症之外,又挾傷食,胸腹絞痛,寒熱兼盛,宛轉叫苦,一倍委頓,臣方煼迫罔措,有難斯須離側,奔走夙夜,非所可論,玆敢乍隨召牌,短章哀籲。伏乞离明,曲示矜諒,亟許鐫削臣職,俾便救護,仍治臣瀆擾之罪,以貽法紀,不勝幸甚。答曰,覽書具悉。爾其勿辭,救護母病焉。
漢城左尹李益炡書曰,伏以臣,疎愚病劣,本不合於詞訟之任,而顧以所自期者,惟在於筋力報效,故驅策殘骸,黽勉供職,于今四朔有餘矣,實有頃刻顚仆之慮,連尋長單,喉司不諒,一例退却,臣誠迫阨,悶蹙靡措。且臣之老母,忽自昨夕,重患暑癨,膈痞忒甚,腹痛竝劇,吐瀉頻數,神氣澌綴,朝來症形,比昨無減,臣方躬自扶護,焦遑煎迫,此際以臣見擬於明日文臣朔試射試官受點,以此情理,實無暫時離捨之勢,玆敢疾聲呼籲於离明之下。伏乞邸下,亟遞臣所帶之職,俾便救護,仍令該曹變通試官,毋使臨時窘急之患,千萬幸甚。答曰,覽書具悉。卿其勿辭,救護母病焉。
副司直李天輔書曰,伏以臣,負罪甚重,而特蒙大朝寬假,薄勘未幾,恩敍遽降,繼有金吾除命,未及一旬,又以臣爲藝館提學,臣驚惶震惕,罔知攸措。自邸下代理以來,聖敎之飭勵群工,俾率厥職者,辭旨勤摯,罔非貽燕之謨,臣雖無狀,豈敢不勤力奔走,以爲一分報效,而不幸疾病在身,沈淹床席,向來賓對,不得從諸臣之後,跡涉偃便,宜被萬戮。今何可以一時譴罰之已行,晏然冒進,益增其罪戾也哉?至若藝苑新除,則臣情勢之外,有不敢承當者。臣少抱奇疾,因循失學,遲暮一第,特其幸耳,尋常酬應文字,猶患短澁,終日腐毫,不能成章,故曾忝瀛館,每帶三字銜,而凡屬應製之文,僚員偏當其役,有若爲臣掩拙者,蓋知臣實狀,不欲强其所不逮也。今乃進之館閣,責以撰述之任,則窘態百出,貽羞詞苑而後已。豈不大可悶哉?臣濫荷洪造,前後歷敭,皆是踰分,節次推移,遂至是任,而其職愈重,其選愈淸,臣恐識者竊歎,朝家用人之愈失其道也。人才隨時汚隆,今之人未必盡如前輩,而才學之勝於臣者,則亦多其人,臣待罪政官時,擧先進長德之儲望是任者,力薦於僚席,而畢竟通擬,反歸臣身,臣之不可冒出,又添一節,虛靡累日,惶愧尤積,乃敢瀝血控籲於离明之下。伏乞俯賜諒察,亟遞臣兼帶兩職,以靖私義,仍命選部,勿復檢擬於館閣,以重名器,千萬幸甚。答曰,覽書具悉。卿其勿辭察職。
副司直李昌誼書曰,伏以臣母,以衰暮之年,抱沈痼之疾,委頓床玆,寧日恒少,近因潦炎無前,將攝失宜,宿患諸症,一倍添劇,寒熱迭發,胸腸痞疼,初似瘧漸,轉成心痛,晝夜叫苦,粥飮專却,臣左右扶護,方寸煎灼,離捨供職,實無其望。所帶宿衛之任,不容許久瘝曠,方欲治章控懇之際,見差武臣祿試試官,以此情理,亦難進參,玆敢疾聲哀籲於离明之下。伏乞俯垂矜諒,亟許遞臣摠府兼任,以便救護,仍令該曹趁卽變通,俾試事無至臨急狼狽,不勝幸甚。答曰,覽書具悉。卿其勿辭,救護母病焉。
己巳六月十九日未時,上御歡慶殿。藥房入診,戶曹判書朴文秀同爲入侍時,戶曹判書朴文秀,提調金尙魯,副提調洪鳳漢,假注書申五淸,記事官蔡濟恭·李宜哲,醫官金應三·玄起鵬·方泰輿·鄭纘僑·李廷德·李世珪·金寶潤進伏〈訖〉。尙魯曰,日氣極熱,聖體若何?上曰,一樣。尙魯曰,眩氣往來之候,若何?上曰,差勝後一樣。尙魯曰,蛔氣則更不兆現乎?上曰,然矣。尙魯曰,寢睡·水刺等節,未知若何?上曰,夜則頗暑退,故寢睡安穩,而水刺則減矣。尙魯曰,茶飮盡爲進服乎?上曰,餘者尙數貼矣。尙魯曰,大王大妃殿氣候,若何?上曰,差勝矣。尙魯曰,王世子睿候,若何?上曰,好過矣。尙魯曰,使醫官診候,何如?上曰,唯。醫官方進伏之際,上曰,齎咨官金泰瑞,譯官李樞之孫李湛,注書出去,使之招來。臣五淸承命趨出,朴文秀曰,李湛,貌相頗好,若不死則後必爲知事矣。上笑曰,戶判觀相,果何如?予當觀之。應三診候訖,退伏曰,左三部沈靜而好,右三部有闊體,大體則好矣。起鵬曰,左三部沈靜,右三部大體調均矣。泰輿等所達,與首醫同,尙魯曰,當使諸醫,議定繼進當否矣。上曰,尙餘數貼,何用更議?應三曰,間間進茶飮,似好。上曰,別無難服之事矣。諸醫以次言,連進茶飮,好矣,上命承旨,書加味蔘橘茶五貼依前方劑入事。出榻敎鳳漢曰,注書誤傳命,李湛不爲招入,推考,何如?上曰,生疎之致,勿推。尙魯曰,因戶判朴文秀日昨陳達,有勅使宴享時,香醞勿令內資寺進排,只使內局擔當之敎,而玆事,戶判未詳事實,有此定奪,故敢達。臣取考內局所在己卯以後謄錄,則司饔院,以內資待令香醞之味惡,內酒房香醞或燒酒,依前例待令之意,草記蒙允者,其來已久,仍成規例,己卯以前謄錄,雖未及考出,當初創始,似出特敎。且先朝己丑年,內局至以內資進排,自是舊例,而近年以來,不爲善釀,每取用於內酒房,本寺官員推考。此後勅行時,香醞專責本寺,啓辭仰請,則以依啓批下。以此觀之,內資之本來進排,內酒房之別爲待令,昭然可知,則近來內資之幸其替當,初不待令,已涉不韙,而今則欲以本寺應行之役,專委於不干之內酒房,內資事尤極不當。況內局事體,不可以此等事責應者乎?臣意則此後香醞,令內資依例待令,燒酒,令內酒房別爲待令,似好矣。上曰,一依舊例,令內資擔當擧行,可也。出擧條尙魯曰,日昨筵中,因都承旨洪鳳漢陳達,有忠壯將·忠翊將,只以正科出身及雜科前銜擬望之敎,近來此窠不古,請托紛紜,猥雜轉甚,以至於不知來歷之白徒,間亦得之,知申所達,其意甚好,今則特敎定式,界限有截,在政官誠爲多幸。臣當依此奉行,而但定法之初,無斑駁無偏窄,然後可以久行無弊矣,正科出身,雜科前銜外,如內局之議藥鍼醫,兩廳諸官惠署之曾經六品·前銜寫字官·畫員·算員及未出身而曾經東西班實職者,何遽不若定式中二條路,而獨不與焉,則不但有向隅之歎,此兩窠反重於同僉樞實窠。臣意則此等各岐,竝許通擬,似宜矣。上曰,所達好矣,依爲之。出擧條鳳漢曰,名武時或有捉虎堂上者矣。上曰,然乎?此則今始聞之矣。文秀曰,其情亦慼矣。上曰,此正如程子簞瓢陋巷之文義矣。自前兵判,若能善爲調用,不使沈滯,則豈有此等擧措乎?聞兵判前日收用朴銑云,此等事,可貴矣。尙魯曰,朴銑一番來見,而其堂下履歷,頗好,身手亦好,故臣果首擬衛將矣。上曰,其夜欲權道用之,而人物頗善,又兩班,故除之矣。尙魯曰,朴銑,以履歷言之,則承旨,豈非過乎?而人君激勸一世之道,不必以履歷有所拘礙也,聖上此擧,臣則以爲好矣。文秀曰,人君用人,豈可以履歷論之?古者丘從直,以誦書之故,至於特除直提學矣。尙魯曰,吏批,末仕武弁,皆稱冤,宣傳官則勿送末仕,似好矣。上曰,宣傳官無勢者,必歸之末仕,此甚可矜,兵判須領略用之,可也。尙魯曰,拯活加資,則臣一切不施之矣。文秀曰,僞造拯活之弊,今果有之,而拯活,亦係仁政矣。尙魯曰,鄕居殘氓,有拯活之功云爾,則臣豈不信,而近來得拯活加資帖以來者,非京中富居中人輩,則必出入宰相門庭之人也。京中富人及出入宰相家之人,豈必下往全羅·慶尙海邊之地,適逢臭敗之船,而拯活沈溺之人乎?其不可準信也,明矣,臣則不施之矣。上曰,江居宗班之稱以拯活,圖得加資者,果不善之習也。尙魯曰,日昨大臣以凡係加資之事,竝皆入啓,筵請蒙允,而直赴,比加資尤重,不可有所同異,似當一體入啓矣。上曰,卿旣仰達,予亦言之矣,予曾見之,加資直赴,果爲入啓矣。舊例如此,依爲之。出擧條尙魯曰,武臣之遞閫任歸者,來見本兵,卽舊例也,而李義豐自西閫遞歸,今至累月,尙不來見,及除畿邑,適當倖會,又將不歷辭而去,故臣招邸吏,以此言之,使之自處,而聽若不聞,直爲辭朝,仍卽出站云,此則事之可駭,有甚於遞閫後不來見矣。體統所關,不可置之,楊州牧使李義豐,罷職,何如?上曰,依爲之。出擧條上命持入咨文,仍命文秀·尙魯,改竄咨文語句訖。下敎曰,咨文,不可稽緩,兵判持此,往問兩大臣以來,可矣。尙魯持咨文先退,上下敎曰,他承旨入侍,都承旨則先退監劑。仍命承旨,書他承旨入侍事。出榻敎臣五淸出傳命,與同副承旨朴銑,趨入,鳳漢退出。上曰,戶判進前。文秀進伏。上曰,宗廟祭器欌,今幾造成乎?文秀曰,幾盡造成矣,造成後當草記,使廟司奉置祭器矣。上曰,唯。仍命承旨,書以告由頻數,不敬褻瀆,業已下敎,宜審告由,而其不可不趁卽擧行者外,大小祭奠朔望,必也兼行事,分付。祭器藏置,戶判親承下敎,畢役後,卽時眼同本署提調擧行。凡大小祀典後,洗淨藏置,時典祀官及本署官員眼同爲之事,曾亦下敎,而其他擧行者,戶判亦承下敎,依此擧行事,亦爲分付。出擧條文秀曰,集春門九容齋修改事,姑無下敎,故不得爲之矣。上曰,九容齋,予於王子時,讀書於此,故其時始令鋪堗,孝章亦設書筵於此矣。自戊申後,一不開見,守直中官,亦不卽報告,今至於全數頹毁,此後凡闕內各處材瓦有破傷處,而中官不爲卽報,則罪在中官,報而不改,則過在戶判矣。文秀曰,惜費於一椽一瓦之改,而徒事因循,及夫全體毁圮,則其修造之費,不啻倍蓰,莫若隨毁卽補之爲愈矣。上曰,卿言是矣。上命承旨,書以楹外鋪席,常時排設,雨濕不潔云,常時只設簞席,捲而藏之,凡典祀時薦新時鋪之事,分付,而凡行禮時,行步席,設草芚鋪之,故至敬之地,步涉不便,此後去草芚,只排行步席事,亦爲分付。出擧條文秀曰,小臣之言,亦涉支離,而殿下每以只行祀典,爲敎,卽今民國重務,殿下必整頓理葺,無少罅漏,然後可爲貽後之謨,而亦令東宮,趁此時專心讀書,不爲事物侵擾者,豈非殿下之責乎?臣下亦久不得仰瞻天顔,則抑菀之情,天理固然。伏願殿下,摠攬庶事,勿下只行祀典之敎。上曰,卽今人心世道,實無奈何,予則無可爲之事矣。今番勅使,則以交隣之義,予自接待,而其他事則實難爲之。文秀曰,伏願深思之而已。金泰瑞·李湛趨伏,上命泰瑞·湛,以漢語作偶語,下敎曰,汝輩皆受國恩,凡於國家事,須盡心焉。泰瑞則方齎咨赴燕,何當還來?泰瑞對曰,八月旬間,似當出來。上命泰瑞·湛退出,仍命儒臣,持聖學輯要入侍。臣五淸承命出,與奎采趨入。上曰,玉堂,皆在外乎?奎采曰,然矣。上曰,近來耳目之官,違牌尤甚,予欲申飭,而非予所知,故不爲之矣。仍命承旨,書近者儒臣入直,其涉寒心。今日召之,只有一人,在外中,下諭已久人及修撰林錫憲,頃日特敎之下,又爲備擬,故知其解見任點下矣,今聞又爲下鄕云,此何分義?竝禁推,闕員,政官牌招開政。出擧條文秀先退,奎采讀聖學輯要,自易有太極,止太極動而生陽。命銑讀之,自陽變陰合,止聖人定之以中正。命五淸讀之,自君子脩之,止故曰立天之道。命濟恭讀之,自元亨利貞,止惟皇上帝。命宜哲讀之,自孟子曰,止詩曰,天生蒸民。上俯詢文義。奎采曰,成之者,性云者,此言天命之性,繼之者,善云者,包氣質之性而言之也。中正仁義四字,甚好,而仁義之上,加中正二字,尤有味。伏願酬酢萬務,必以中字正字,行之也。上曰,卽今世道庸庸碌碌,奇奇怪怪,實難有爲,而有元良在,非予所知,予則但知一靜字而已。奎采曰,東宮,睿質天成,凡諸政令,動得其宜,群下孰不欽仰?而第他日貽燕之策,全在於殿下之及今修擧,以爲鞏固之道也。殿下以靜字爲心,則其於三百年宗社之托,何哉?上曰,卽今世道果善乎,果不善乎?儒臣直陳之,可也。奎采曰,旣承聖問,安敢不直陳之乎?卽今世道,果不善矣。上曰,卽今黨論,果盛乎,果不盛乎?奎采曰,黨論亦不可謂無之矣。雖然,如許世道,非殿下整理之,則他日可憂,豈不有甚於今日之可憂乎?古語曰,才不借於異代。雖今日臣僚,殿下必欲策勵有爲,則三代之治,何遽不可做也?上曰,言雖好而實難有爲。今則朝廷別無以黨爭鬨之事,而世道自然落下於不知不覺之中,雖至五倫之重,幾乎昧昧矣。奎采曰,世道雖如此,無或使厭倦之意,萌於聖心之中也。上曰,諸儒臣皆逬出,自以爲得好會,而李奎采,當此暑月,獨爲入直,故予嘉其意而召見之矣。遂以次退出。
上在昌德宮。常參·經筵,以代理停。
尹光毅達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,備邊司郞廳來言,今日賓廳坐起日次,而領議政金在魯身病,陳箚受由,左議政趙顯命亦有身病,不得來會云矣,敢達。令曰,知道。
鄭必寧以弘文館言達曰,本館下番,連日闕直,事體未安。新除授副校理金陽澤,卽爲牌招,姑降入直,副校理李彝章,時在京畿龍仁地,經筵入番事緊,請斯速乘馹上來事,下諭。令曰,依。
尹光毅以左邊捕盜廳言達曰,有賊黨譏捕事,發送軍官軍士於畿內諸處之意,敢達。令曰,知道。
又以兵曹言達曰,今六月二十一日武臣賓廳講書日次,而中日相値,依前例不得爲之之意,敢達。令曰,知道。
又以兵曹言達曰,今六月二十日,幼學魏暎奎稱名人,自丹鳳門入來,差備門外擊錚,極爲駭愕。令攸司囚禁治罪,同門守門將韓煋,常時不能禁斷雜人,以致闌入,亦難免其責,推考,何如?令曰,依。
都承旨洪鳳漢書曰,伏以臣,頃當連日動駕之時,遽承知申移除之命,用在副急,蹶承膺,而初非因仍久蹲之計也,浹旬供劇,分義粗伸,客使已還,事務稍閑,今則臣可得間而言私矣。顧臣所叨,實長一院,地望有別,職責較重,固非如臣者所可濫竽,且臣前夏以來,累經關格,雖幸不死,源委則痼,今於冒暑奔走之餘,輒有前症更發,精神迷眩,若不及時療治,則實有難醫之慮。非不知瀆擾睿聽之萬萬惶悚,而情旣難冒,病亦隨劇,不得不疾聲呼籲。伏乞离明,俯賜諒察,速許鐫遞,以安私分,以便調息,不勝萬幸。答曰,覽書具悉。卿其勿辭,調理察職。
修撰李應協書曰,伏以臣,跡本畸冷,孤立寡合,性受迂愚,昧方冥蹈,偏荷大朝恩造,眷庇而曲覆之,湔拂於坎窞之中,備數於顧問之末,以已傷之翅,投之矰繳之叢。伉拙自守,不慣俯仰,猜媢交集,睢盱轉深,早晩顚躓,久而料得,乃者諫臣縣道書,果至矣,掇拾年前洪益三誣詆之言,閃譴蹈躪,惟以詬辱人,爲事。噫嘻,何其憯也?臣於橫逆之來,戒存無辨,初旣以一笑,處益三,則今何可重費呶呶,以益其疲惱哉?若臣之悼歎懊恨者則有之,非不知世道之危巇,而見幾不明,非不欲操守之堅持,而義分是怵。始嘗抵死力辭,末乃迫而斯應,戀係恩顧,偪側於衆怒之中,反供人齮齕之資斧,危辱之來,罔非滄浪。第念去就之節,深厲淺揭,正先儒所謂飢飽冷暖,人自知之,蓋臣矢心之畫,彌三歲而逋屢十餘除命,崎嶇迫隘,冥然不知變,庶獲全微諒。昨冬,乃蒙大朝特召面諭之異渥,誨勉責勵之敎,鄭重諄摯,若慈父之詔迷子,至以復事撕捱,寔爾負予爲敎。到此地頭,身非己有,守株素執,不免爲分義所奪,而區區處義,亦自謂煞有參倚,彼之捃摭而爲案者,不過疾病,而其言之虛實,天鑑在上,大明傍燭,業已洞照底蘊。臣蓋嘗揆之於理,實未見引此而自廢之,合義謀之,知舊質之,物論亦莫不然。今乃以壞廉隅爲言,容易句斷如此。苟如其言,則人雖勒加之以廢疾之目,必受以自居,終身退處,以實言者之言,然後始快於人心,而可靖於私義耶?是未可曉也。噫,臣特江湖之乘雁耳,駐足於競騖之塗,括囊於言議之場,我本虛舟,人或按劍,挾機鋒而傍伺者,必欲去此身而後已。頭勢怖怕,夢魂猶悸,積毁不啻三至,危蹤屢困踦跲,向非天地造化之覆燾,固已爲韲爲粉矣,羹熱而不懲,轍覆而不戒,則觸危穽而蹈禍機,必無幸矣,惟有沒齒屛遠,泯跡田間,庶可爲息影自靖之圖矣。頃乞恩暇,漸謀歸休,來依松楸,經紀山事,暑病沈綴,兟兟危劇,文字陳辨,亦不能自力,今始略暴危懇,仰瀆离照,若其職名,不待臣言之畢,必有以處之矣,重入脩門,已無其路,瞻仰雲天,有隕如瀉。伏乞邸下,曲賜照諒,削臣之職,治臣之慢,另飭政曹,勿復注官,以謝人怒,俾遠世患,不勝大願。答曰,覽書具悉。爾其勿辭調理,上來察職。
以慶尙監司閔百祥狀達,固城居束伍軍私奴順己等燒死事,傳于尹光毅曰,燒死人等,令本道恤典擧行。
副校理金陽澤書曰,伏以臣,昨叨春坊兼任,感激恩渥,纔已出膺,不意此際,又有玉堂新除,是則臣僨誤之地,徊徨踧踖,不知所出。念臣獲戾明時,今已三載,每一追惟,實訟愚妄,天地慈仁,河海涵容,甄錄之典,至及是職,固知聖明曲庇之念,竝欲滌瑕蕩垢,不記宿愆,而在臣私悰,益增惶蹙。今有罪而濫荷抆拭,有除而復叨宿趼,義當蹶趨謝,少答恩眷,而株守難改,蠢動無由,蓋臣危卼之情,前旣略陳於大朝,雖不敢每每追提,而若其去就之節,宜一昭暴。臣之始叨見職也,不量時義,妄陳蕘說,而日月遺照,雷霆遽加,威顔咫尺,衷悃阻閼,狼狽兢蹙,無地容措。臣誠頑愚,不能卽日刳腹,白其本情,而跼蹐高厚,嚴無所歸。到今歲月稍久,霈澤雖洽,而私心悚懍,與前無異,何敢恬然·晏然,復蹈已覆之轍乎?且經幄之任,臣本萬萬不稱,曩歲薄出,只個一謝計而已。學則蔑裂空疎,無可以資啓沃,跡則滓濊累釁,不當以近淸光,先輩雋望,猶或謙挹不居,今臣旣庸騃矣,加有難貰之罪,又安敢視以當來,唐突冒出乎?區區迷執,參前倚衡,不但自分已熟,抑亦擧朝之所悉。與其憑依寵渥,僥冒榮塗,無絲髮裨補,徒壞廉義大防,無寧退守本分,毋玷名器,少效塵刹之報耳。所帶宮僚,粗無擦身之勢,且切延頸之忱,前後除命,率皆承膺,誠以嚴畸之蹤,非此則將無伸分之地,而今玆新叨,情危勢格,轉身無路,館直不備,承有飭敎,而嚴召之下,未免坐違。雖緣微諒之如上所列,慢蹇之罪,無以自逭,至若蹤地之偪側,怨敵之齮齕,猶屬自己身上,未敢煩複拖說,只以出處之有關四維,引以爲辭。伏乞离明,俯垂察諒,亟令遞臣職名,仍治臣違逋之罪,千萬至幸。答曰,覽書具悉。爾其勿辭,從速察職。
上在昌德宮。常參·經筵,以代理停。
下直,豐基郡守閔堦。
鄭必寧達曰,卽者檢閱李齊顯,以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,奉敎尹東星,待敎蔡濟恭,竝卽牌招,以爲推移入直,何如?令曰,依。
尹光毅達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
鄭必寧達曰,明日常參,取稟。令曰,停。
尹光毅,以都摠府言啓曰,今日入直內三廳,武兼·禁軍及軍兵等中日習射,請出標信。傳曰,知道。
鄭必寧以弘文館以達曰,本館下番闕直,已至多日,事甚未安。副校理金陽澤,書批已下,卽爲牌招,以爲姑降入直之地,何如?令曰,依。
尹光毅,以禮曹言啓曰,各陵殿墓·本曹郞廳·四學·童蒙敎官·通禮院·歸厚署·典牲署·圖畫署·官員等今己巳年春夏等褒貶,等第以入,而宗廟署·社稷署·弘文館·藝文館·春秋館·承文院·成均館·校書館·奉常寺·掌樂院·司蓄署·禮賓寺·東西活人署·東西氷庫·司譯院·內醫院·典醫監·惠民署·觀象監·東南關王廟官員等褒貶,各其司領事·提調·堂上有故,不得一時磨勘之意,敢啓。傳曰,知道。
鄭必寧,以禮曹言啓曰,昨日發遣本曹郞廳二員,分往東西道各陵,詳察官員入直,守護軍勤慢,火巢內木根有無,則俱爲無頉云矣,敢啓。傳曰,知道。
尹光毅以義禁府言達曰,弘文館修撰兪宇基·趙雲逵,副修撰林錫憲等禁推事,徽旨達下矣,兪宇基時在忠淸道木川地,林錫憲下去淸州地,趙雲逵時在京畿安山地云。依例發遣府羅將,竝拿來,何如?令曰,依。
檢閱李齊顯書曰,伏以臣之老母,素抱痼疾,數年以來,氣益衰而病益加,顧臣情理,夫豈有離捨供職之勢,而分義是懼,黽勉持被者,今已三箇月矣。卽接家信,則臣母病,重傷於近日暑濕,宿病之外,更添別症,寒熱交攻,肢體刺痛,飮啖全廢,精神昏迷,目下病情,實有凜凜之憂,臣自聞此報,方寸煎灼,不堪一刻按住,玆敢冒死陳章,徑出禁門。伏乞离明,亟削臣職,仍治臣擅離之罪,以肅朝綱,以便救護,不勝幸甚。答曰,覽書具悉。爾其勿辭,救護母病焉。
工曹判書趙觀彬書曰,伏以,臣於主文之任,義在自畫,再書申籲,悉瀝肝血,而及承下答,不惟不許鐫免,辭旨辛勤,至以須勿更辭,爲諭,臣於是,愕然失圖,殆不知置身之所也。噫,臣之冒出世路,雖自附於感戴主恩,生死以報之義,而畸孤創約,未忘窮人之本分,區區所自勉者,只在於避遠華安,以補晩景之志節。顧臣前後踐歷,罔非踰分,而若言其掄選之重,委畀之隆,爲一國最華極安之職,無過於文衡一銜,蓋其兼掌三館,責任甚鉅,從古難其人,國朝以來,經是職者,不滿百數。雖今名器漸輕,倖宦相望,而惟是文苑傳硯,尙云稀尠,今乃以如臣鹵莽,苟然充位於常格之外,臣又拚棄平昔之素戒,敢爲冒據之計,則一世之持淸議者,其必曰,是夫也食其言,眞箇貪榮之鄙夫也。臣雖喙長三尺,無以自解,此臣之所以決意力辭,限罪求免者也,若其才分之不稱,格例之不成,固已取同朝之譏,貽四方之笑,臣何足言?有關國體,竊想离明臨照,宜有以體諒臣肝膈之辭,不待曠日撕捱,而早賜處分矣,玆敢不避煩瀆,更陳危迫之懇。幸乞收還臣所帶文任,以存館閣愼簡之規,以全士大夫廉愧之節焉。答曰,覽書具悉。卿其勿辭行公。
左議政趙顯命箚曰,伏以臣,猥膺專對,今方治任,待涓吉當發矣,第聞副使李昌誼,母病沈篤,漸至危域,昌誼方在煎泣焦遑中。其情理如此,而迫令離捨遠赴,非孝理所宜,若或臨時遞易,則狼狽尤多,不如早爲變通,以便公私。臣謂李昌誼副使之任,卽爲改差,其代令該曹口傳差出,宜矣,臣行之不可不早發,曾已筵達矣。臣取見臣瀋行謄錄,則先送李樞,齎咨入瀋陽,探問皇太后來不來,樞行未還之前,臣則發行道中,得其回報,而方物追到灣上矣。今欲待金瑞回還後發程,則恐涉太緩,而以日字計之,回信當在八月旬間,今亦依瀋行例,辭陛吉日,趁旬前推擇之意,分付該曹,宜矣。取進止。答曰,省箚具悉。副使許遞其代,當初副擬爲可,以此代差,宜矣。旣問當知報而行,只此而已,其何悤悤焉?仍傳曰,遣史官傳諭。
上在昌德宮。常參·經筵,以代理停。
下直,襄陽府使沈益聖。
朴銑達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
鄭必寧達曰,明日常參,取稟。令曰,停。
又達曰,左副承旨宋昌明同姓六寸妹故參知許沃妻淑夫人宋氏身死,服制已行四日。出仕,何如?令曰,依。
傳于鄭必寧曰,再明主第,當爲親臨,三嚴卯正一刻爲之,侍衛以十日受點人擧行事,儀曹·騎曹卽爲分付。
又傳于鄭必寧曰,王世子隨駕祗迎·祗送,置之,前後鼓吹去之事,卽爲分付禮曹。
又傳于鄭必寧曰,侍衛時刻單子,今日內入之,而凡單子,只以主第二字書入,問安承旨·守宮承旨,以前日爲之之人,爲之。
傳于朴銑曰,開門單子,以差早書入。
又傳于朴銑曰,時刻單子,曾有永入之時,留置,分付,而開門單子,兵曹原單子書入。
又傳于朴銑曰,訓局隨駕軍,以八哨擧行事,分付。
吏曹口傳政事,進賀兼謝恩副使單南泰良。
傳于朴銑曰,摠管數優,而如是稱頉,草記捧入耶?置之。政院知悉擧行,右承旨再度,似爲達下,還爲入之,待其達下前單子入之。守宮承旨,同副承旨爲之。
以金尙重爲承旨。
洪鳳漢達曰,新除授承旨,待落點,卽爲牌招,何如?令曰,依。
鄭必寧以侍講院言達曰,本院新除授說書宋瑩中,由限已過。卽爲牌招察任,何如?令曰,依。
朴銑,以兵曹言啓曰,上年主第擧動時,禁軍等服色,因下敎除甲冑矣。今此節目中,亦依此磨鍊以入之意,敢啓。答曰,知道。
又以兵曹言啓曰,今此主第擧動時,本曹兩驛騎馬四十匹內,除病傷馬,各差備應把之數,無以推移。依前例京畿驛馬,限十匹補把,以充不足之代事,知委本道,何如?傳曰,今番置之,可也。
鄭必寧以奉常寺官員,以都提調·提調意啓曰,東籍親耕田所種皮黍打作,則所出三石二斗之意,敢啓。答曰,知道。
備忘記,造鍼時監造官李以才,相當職除授。
全羅假都事狀達,靈巖等官居店民朴興太等渰死事,傳于朴銑曰,渰死人等,令本道恤典擧行。
以京畿監司金若魯狀達,南陽等官居良人裵次達妻李召史等燒死·渰死事,傳于朴銑曰,渰死·壓死人等,令本道恤典擧行。
上在昌德宮。常參·經筵,以代理停。
尹光毅達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
鄭必寧達曰,明日擧動相値,常參頉稟。令曰,停。
傳于洪鳳漢曰,凡大臣呈辭,大朝不允批答,例以王若曰書之,啓請安寶矣,世子不許下答,當以王世子若曰書之,請出世子印踏之,知此爲之。
朴銑以御營廳言達曰,本廳分授字內鷹峯西邊體城頹毁處六間許及東小門北邊體城頹毁處六間許,今當改築,而所入石子浮出,然後可以始役。自前築城時,東郊蘆原近處所在石子,連爲浮出以用矣,今六月二十四日爲始,依前例浮出之意,敢達。令曰,知道。
領議政金在魯身病,初度呈辭不許下答。王世子若曰,纔覽引疾之箚,遽上丐閑之章。去就太輕,驚惑滋甚。惟卿,柱石雅望,珪璋美姿。識足以淹貫古今,才足以綜理事物。志操廉介,荷大朝知遇之隆,言議和平,務一世寅協之道。仲山甫之夙夜匪解,有闕則補之,司馬光之平生所爲,無不可言者。逮玆小子之代理,益切元老之仰成。若涉大川,藉卿而爲舟揖,如扶巨廈,用卿而爲棟樑。夫何求助之辰?乃有釋負之請。廊廟憂悴,縱榮衛之或傷,藥餌扶將,庶陽和之遄復。顧今朝家多難之會,尤非輔相求退之時。天災時變之荐臻,人皆憂歎,國計民事之方急,誰與詢咨?忠孝相傳,追先卿報肅考之義,休戚與共,體聖上毗元輔之心。無或誠信之未孚,此實安危之所係。義則重於師傅,政須輔導离筵之功,望固切於輿儓,詎忽弘濟屯艱之責?重宸之眷注不替,初無情勢之可言,遲暮之精力未衰,莫曰疾病之難强。允宜鞠躬而盡節,不容袖手而傍觀。於戲,語其行藏,大臣無潔身之義,論以道理,君子有循國之忠。亟斷來章,勉副至意。所辭宜不許,故玆令示,想宜知悉。校理李奎采製進
左議政趙顯命箚曰,伏以臣受恩暇,調病有日,而中間暑泄,轉成毒痢,一日夜登溷無算,眞元虛脫,痛楚苦劇,奄奄垂死,人鬼莫分,此際伏聞大朝,明將臨幸主第,以此病狀,萬無起動參班之勢,有臣如此,生不如死。伏乞亟令攸司,治臣慢蹇之罪,以爲百僚之警焉。仍念臣,以至愚無似,蒙大朝隆恩渥澤,忝居揆地,十年于玆,憒憒碌碌,無一善狀。旣不能仰副大朝委托之意,又無以奉贊邸下維新之化,事事乖當,件件做錯,罪戾日至於增積,情跡不勝其危蹙,惶懼之極,無所措躬。引分自處,以避賢路,宜已久矣,而況今專對有命,遠行在前,還朝之期,約過半年,其間重任之瘝曠,當如何哉?將使至尊獨憂,首相賢勞,亦非臣心之所敢安也。伏乞卽遞臣所帶相職,改卜賢德,以幸國事,亦令臣得以安意就道焉。取進止。答曰,覽箚具悉卿懇。有疾未參,於卿別無所傷,卿其安心勿辭,善攝焉。仍令曰,史官往諭。
礪恩君梅書曰,伏以臣父,今年八十一歲,氣息奄奄,如日下山,自數日,猝得暑泄,度數無算,元氣脫鑠,方在凜凜垂盡之境,人子至情,不可須臾離捨。今此動駕時,侍衛重任,決無趨赴之望,玆敢瀝血哀籲於孝理之下。伏乞离明,俯諒情勢之到此,亟遞寶劍之任,俾得專意救護,以尋生路事,千萬幸甚。答曰,覽書具悉。卿其勿辭,救護父病焉。
以咸鏡監司鄭益河狀達,定平居劉成奉等囕死事,傳于宋昌明曰,囕死人等,令本道恤典擧行。
上在昌德宮。常參·經筵,以代理停。
申時酉時,日暈。
大駕入主第後,王世子遣宮官問安。答曰知道。政院·玉堂·藥房口傳問安。答曰,知道。大王大妃殿,遣承旨問安。答曰,知道之意,敢啓。傳曰,知道。
大駕還宮後,政院·玉堂·藥房口傳問安。答曰,知道。
金尙重啓曰,內乘來言捲簾,取稟。傳曰,捲三面。
鄭必寧啓曰,小臣,大王大妃殿問安進去,下直。傳曰,知道。
又啓曰,小臣,馳往于大王大妃殿問安入啓,則答以知道之意,敢啓。傳曰,知道。
尹光毅啓曰,訓鍊都監知彀官·禁衛營敎鍊官·禁軍敎鍊官·御營廳敎鍊官來言,日暮後懸燈云矣,敢啓。傳曰,知道。
宋昌明達曰,明日常參,取稟。令曰,停。
金尙重達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
傳于金尙重曰,軍兵入來時,雖自喫飯,隨駕之後,或有家在郊外者,使各其軍門夕飯饋給。
又傳于金尙重曰,陵幸時隨駕軍兵及留京軍兵饋飯與否,何以爲之耶?問啓。
傳于尹光毅曰,當初下敎,或慮犯夜門閉,軍兵中致有闕飯之弊矣,分付各軍門,使之着實傳食事,申飭,其中或有城外軍兵闕食之弊,則大將知悉,卽爲自軍門饋飯後以啓。
尹光毅,以兵曹言啓曰,依傳敎,隨駕禁軍及標下軍兵中家在城外闕食者,卽已抄出饋飯之意,敢啓。答曰,知道。
又以訓鍊都監言啓曰,因傳敎,隨駕軍兵家在城外稍遠之類,抄出饋飯之意,敢啓。答曰,知道。
又以御營廳言啓曰,傳曰,當初下敎,或慮犯夜門閉,軍兵中致有闕飯之弊矣,分付各軍門,使之着實傳食事,申飭,其中或有城外軍兵闕食之弊,則大將知悉,卽爲自軍門饋飯後以啓事,命下矣。本廳留陣京外軍兵,使各其隊餘軍,一一傳食,無闕飯之意,敢啓。答曰,知道。
領議政金在魯身病,再度呈辭,不許下答。王世子若曰,勉諭纔宣,謂余心之或諒,遜牘繼至,胡卿意之莫回?殊非平日所期,試看此時何等〈時〉。國事之委靡益甚,政急振刷之方,民生之凋瘵未蘇,若爲拯濟之策。小子承代理之命,尙賴黃髮之詢玆,大朝篤倚毗之誠,豈遽赤舃之求退?惟卿,忠勤有素,望實俱隆。器度溫醇,大小官師之矜式,聰明淹貫,今古典章之周該。言議則調劑辛鹹,如范淳夫之無黨,才猷則綜理機務,若姚元崇之救時。夫何仰成之辰?乃有釋負之請。病雖愆於榮衛,自可勿藥而瘳,年未至於退休,盍思盡瘁之義?矧左揆出疆非遠,將見鼎席之殆空,豈元老在家不知,一任廟謨之久曠。余方寄弘濟之責,卿莫懷賢勞之歎。於戲,賓筵之奏對未聞,實多泮渙之慮,師座之輔導亦阻,益切虛佇之心。亟斷來章,勉副至意。所辭宜不許,故玆令示,想宜知悉。知製敎洪重徵製進
二十四日卯時,上幸主第擧動隨駕入侍時,行都承旨洪鳳漢,左承旨鄭必寧,右承旨宋昌明,左副承旨尹光毅,右副承旨金尙重,同副承旨朴銑,假注書申五淸·李景閔,記事官李齊顯·李宜哲,以次隨駕。大駕入主第後,上曰,隨駕軍兵自軍門饋飯與否,問啓。出傳敎上曰,軍兵入來時,雖自喫飯,隨駕之後,或有家在郊外者,使軍門夕飯饋給。出傳敎上曰,陵幸時隨駕軍兵及留都軍兵饋飯與否,何以爲之耶?問啓。出傳敎上曰,當初下敎,或慮犯夜門閉後,軍兵中致有闕飯之弊矣,分付各軍門,使之着實傳食事,申飭。其中或有城外軍兵闕食之弊,則大將知悉,卽爲自軍門饋飯後以啓。出傳敎申時,仍命諸司豫備。大駕還宮後,諸臣以次退出。
上在昌德宮。常參·經筵,以代理停。
尹光毅達曰,備邊司郞廳來言,今日賓廳坐起日次,而領議政金在魯方在呈告,左議政趙顯命陳箚辭免,不得來會云矣,敢達。令曰,知道。
鄭必寧達曰,明日國忌齋戒,再明日正日,二十八日國忌齋戒,二十九日正日,此四日常參,頉稟。令曰,知道。
金尙重達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,伏未審夜來,聖體若何?昨日冒暑動駕,侵夜還宮,調攝之節,眩氣之候,不瑕有添損乎?前入茶飮,似已畢進,今日臣等,率諸御醫趁早入診,詳察聖候,議定繼進當否,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則眩氣差歇,茶飮欲更觀進御,再明入侍,宜矣。
洪鳳漢啓曰,今六月二十五日祿都目政事爲之之意,敢啓。答曰,知道。
宋昌明啓曰,卽者吏曹郞廳來言,今日祿都目政事爲之之事,命下。而判書鄭羽良,參判尹汲,俱以病不來,參議沈星鎭受由在外,不得開政云。判書·參判,竝卽牌招開政,何如?傳曰,允。
有政。吏批,判書鄭羽良進,參判尹汲病,參議沈星鎭受由在外,都承旨洪鳳漢進。吏批啓曰,楊州牧使,今當差出,而本牧以畿輔難治之邑,近又數遞,不可不擇差。同道守令中,有聲績人,竝擬,何如?傳曰,允。
吏批啓曰,厚陵參奉安鼎福,除授後過限未肅拜,依例改差,何如?傳曰,允。
以朴文秀爲判義禁,金相福爲刑曹參議,呂善應爲吏曹佐郞,李敬天爲司宰主簿,李萬華爲活人別提,鄭德純爲引儀,金始熺爲楊州牧使,朴奎壽爲順天府使,趙榮約爲假引儀。校書博士單李重武,著作單鄭忠彦,兼掌令申暐。
有政。兵批,判書金尙魯進,參判趙榮國病,參議柳萬重入直進,參知趙明謙病,左副承旨尹光毅進。
兵批啓曰,知中樞府事黃聖河呈狀內,癃老殘骸,近得暑癨,症情危惡,萬無起動供職之望,斯速啓遞云。老病旣如此,則不可一向虛帶,今姑改差,何如?傳曰,允。
以崔齊㟞爲同知,韓致亨爲忠翊將,慶興君栴爲副摠管,李弼大爲武兼,梁世勣爲晉州營將,鄭延爲中樞經歷,呂應周爲興陽監牧官。副司直李昌壽。
朴銑,以嘉禮廳〈言〉啓曰,自前王子·公·翁主嘉禮外宣醞時,承旨進參事,定奪擧行矣。今此和緩翁主嘉禮,納采·納幣·親迎日外宣醞時,依前例承旨進參,何如?傳曰,允。
尹光毅,以御營廳言啓曰,宿衛騎士,每於上番之月,兩營各設都試,合春夏等計畫,各取居首一人,閑良則直赴事,前已節目啓下矣。自正月至六月都合計畫,則十一番騎士閑良林萬夏,以六十六分六步居首,別單書入之意,敢啓。答曰,知道。
又以禁衛營言啓曰,因傳敎,本營留陣軍兵中家在城外闕食者,卽已抄出饋飯之意,敢啓。答曰,知道。
又以禁衛營言啓曰,宿衛騎士,每於上番之月,禁·御兩營,各設都試,合春夏等計畫,各取都居首一人直赴事,前已節目啓下矣。自正月至六月都合計畫,則二番遂安騎士閑良朴鵬栖,以七十七分三步居首,依例別單書入之意,敢啓。答曰,知道。
朴銑以戶曹言達曰,卽接廣興倉所報,則來七月朔頒祿次,倉官進去于領議政金在魯家,請受祿牌,則以爲,疾病危劇,方在尋單中云,而祿牌不爲出給。係是大臣祿俸,何以爲之?敢稟。答曰,令倉官輸送。
以忠淸兵使狀達,淸州等官居幼學安奇等爲虎囕死事,令于朴銑曰,囕死人等,令本道恤典擧行。
副應敎趙暾書曰,伏以我聖上憂勤國事,二紀如一,萬機之繁,實妨靜攝之節,念宗社經遠深謨,使邸下代理庶務,不待政令之維新,邸下之大孝,已著於代勞矣。億兆延頸,八域拭目,臣待罪畿輔,雖阻賀班,而區區之忱,自不敢後於人矣,千萬夢想之外,玉署除旨,馹召之命,聯翩遠辱,光動下邑,臣誠驚惶感激,罔知攸措。臣之學識空疎,本不合於經幄之狀,已蒙大朝之俯察矣。曾未能守戒榮途,屢忝館職,畢竟孤負責任,自速罪戾,追惟咋舌,悚悸每至。幸遂居外之願,出宰丘墓之鄕,幽明含恩,賤分粗安,而才拙剸劇,效乏求芻,且罹喪禍,久曠事務,公私狼狽,譴何是俟。不意誤恩反加,此際聞命若驚,莫省所以致此也。第念,當今急務,正宜招徠弘儒,使之出入侍講,朝夕左右,以資顧問,以責納誨,俾睿學日就高明之域,以副大朝付托之重,如臣無當,內外蔑效者,宜在屛棄,不煩召收,而今玆恩命,實出格外,臣實感泣,不知死所。在臣義分,卽當蹶趨承,以伸叩謝之忱,而本來情地,有萬萬難强之勢,而目下疾病,無一分供仕之望。且見帶之任,比宿趼地望自別,則雖使臣素無情病之可言者,尤豈有去就之暇論哉?伏聞日前,以本館諸僚之在外,至有禁推之命,臣雖以下諭日字之不久,倖免對吏,而臣心悚惕,當復如何?宜卽進伏輦轂之下,號籲祈免,而病淹鄕廬,轉動無路,敢從縣道,猥陳微懇,臣尤死罪。伏乞离明,特垂鑑憐,卽賜鐫罷,重勘臣罪,則豈但賤臣私分之幸也,實爲邸下愼官方警具僚之一政矣。臣無任屛營祈懇之至,謹昧死以聞。答曰,覽書具悉。爾其勿辭,上來察職。
〈重出〉領議政金在魯身病,再度呈辭,不許下答。王世子若曰,勉諭纔宣,謂余心之或諒,遜牘繼至,胡卿意之莫回?殊非平日所期,試看此時何等時。國事之委靡益甚,政急振刷之方,民生之凋瘵未蘇,若爲拯濟之責。小子承代理之命,尙賴黃髮之詢玆,大朝篤倚毗之誠,豈遽赤舃之求退?惟卿,忠勤有素,望實俱隆。器度溫醇,大小官師之矜式,聰明淹貫,古今典章之周該。言議則調劑辛鹹,如范淳夫之無黨,才猷則綜理機務,若姚元崇之救時。夫何仰成之辰?乃有釋負之請。病雖愆於榮衛,自可勿藥而瘳,年未至於退休,盍思盡瘁之義?矧左揆出疆非遠,將見鼎席之殆空,豈元老在家不知,一任廟謨之久曠。余方寄弘濟之責,卿莫懷賢勞之歎。於戲,賓筵之奏對未聞,實多泮渙之慮,師座之輔導亦阻,益切虛佇之心。亟斷來章,勉副至意。所辭宜不許,故玆令示,想宜知悉。知製敎洪重徵製進
上在昌德宮。常參·經筵,以代理停。
懿仁王后忌辰齋戒。
夜四更,流星出奎星下,入南方天際,狀如拳,尾長四五尺許,色赤,光照地。
朴銑達曰,領議政金在魯三度呈辭到院,而國忌齋戒,留院之意,敢達。令曰,知道。
又達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
鄭必寧達曰,右承旨宋昌明,左副承旨尹光毅,今日不爲仕進,竝牌招,何如?令曰,依。
領議政金在魯身病,三度呈辭,不許下答。王世子若曰,敦勉之旨,已悉於再宣,巽辭之章,又煩於三至。此非所望於卿者,故復敷心而告之。顧念元老之去留,實係國家之輕重。托卿爲股肱心腹,大朝之眷注旣隆,倚卿爲柱石棟樑,小子之仰成斯功。導我以正道,越自胄筵勸講之初,輔我以洪猷,益著賓席引對之際。云胡釋負之請,乃在求助之辰。夙夜在公,雖或積瘁而成疾,艱虞溢目,豈可謝事而就閒?天災荐臻,誰任陰陽燮理之策?朝象未靖,尤急辛甘調劑之方。數旬未能造朝,日深如渴之望,一病初緣憂國,豈爲自便之圖?宜勉盡悴之誠,何遽捨我而去?嗚呼,微涼欲生於殿角,可想美疢之將蘇,長霖有妨於農功,政宜民憂之豫講。亟斷來牘,勉副虛心。所辭宜不許,故玆令示,想宜知悉。知製敎南泰慶製進
上在昌德宮。常參·經筵,以代理停。
懿仁王后忌辰。
仁穆王后忌辰齋戒。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,伏未審日來,聖體調攝,若何?眩氣,差歇後一樣乎?臣等旣承今日入侍之敎,當率諸御醫,趁早入診,詳察聖候,議定茶飮,繼進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
尹光毅,以都摠府言啓曰,今日內三廳,武兼·禁軍及軍兵等,當爲中日習射,而國忌相値,不得爲之之意,敢啓。答曰,知道。
洪鳳漢達曰,右副承旨金尙重,今日不爲仕進,卽爲牌招,何如?令曰,依。
傳于尹光毅曰,李熙春上書東宮,而以鐵車·龜船造出,爲請,必有其本,元本入之。
宋昌明以宗廟署郞廳,以都提調意啓曰,祭器欌今已畢役,而祭器亦以淨洗矣。今日本署提調臣鄭羽良,與戶曹判書臣朴文秀,依傳敎共詣宗廟·永寧殿,看審淨洗祭器,仍爲奉安于祭器欌後,退去之意,敢啓。答曰,知道。
答前縣令李熙春書曰,覽書具悉。爲國條陳,其誠可嘉,旣稟大朝,當下敎相臣·將臣矣。元書留中。
己巳六月二十七日午時,上御崇文堂。藥房入診入侍時,提調金尙魯,副提調洪鳳漢,假注書申五淸,記事官李齊顯·李宜哲,醫官金應三·玄起鵬·許錭·方泰輿·金履亨·高挺參·李以材進伏訖。尙魯曰,近來夜則顯有涼氣,聖體調攝此時,若何?上曰,眩氣,差勝後一樣矣。尙魯曰,蛔氣,若何?上曰,亦差勝矣。尙魯曰,寢睡·水刺諸節,亦若何?上曰,夜有涼氣,故寢睡頗勝,水刺亦比前差勝矣。尙魯曰,茶飮盡爲進御乎?上曰,尙有餘貼矣。尙魯曰,大王大妃殿氣候,若何?上曰,差勝矣。尙魯曰,王世子睿候,若何?上曰,好過矣。尙魯曰,請診候。上曰,唯。應三診候奏曰,脈候左三部沈靜,而度數則好,右三部寸關,有闊體而調均矣。起鵬曰,左三部沈靜,右三部有闊體矣。錭等所達,與首醫同,尙魯曰,茶飮繼進與否及他劑變通事,使之議定,何如?上曰,日熱如此,湯劑進御,欲停止矣。尙魯曰,此下敎,問于醫官,何如?應三曰,下敎誠好矣。僉醫曰,臣等亦無異議矣。上命承旨,書茶飮,仍爲停止,更觀後日次事。出榻敎尙魯曰,後日次爲五日,日字稍間矣。上曰,何妨也?尙魯曰,頃日以敦義門南邊城圮事下敎,故臣使敎鍊官往見,則十餘間內拗外墳,且草茂其上,故外面視之,則似有頹圮殊常之慮,實則二三年內,無頹圮之患云,待其頹圮,一時修築,好矣。上曰,惠化門亦然矣。鳳漢曰,各軍門習陣單子及各道習操狀聞,事係動兵,而因循入達,實非重事面之道。此後此單子此狀聞及凡係軍政者,竝依前入啓,內外中日單子,亦關賞資賜第之典,當爲入啓,各軍門中軍以下將官從事官·捕盜廳從事官單子,各司官員單付單子,軍銜單子,亦係除職,當爲入啓。擧動臨時軍門大將引入者,請牌啓辭,亦係戎政,當爲稟請於大朝,翰林召試時擧行等事,事係試場,當爲稟裁於大朝。且政稟,例入大朝,而或當臨急變通差出者,則初不稟於大朝,而直入望單,事甚未安。此後則承旨變通,雖請於東宮,差出,當稟於大朝,玉堂·春坊·摠府及各司堂上官,令政院稟旨,差出草記,達下後變通,雖請於東宮,差出,當稟於大朝。京各司官員或請遞,或請罷,仍請差出其代,或請換差草記及外方守令罷黜,仍請差出狀聞達下後,差出一款,自本院單擧啓稟事,區別定式,俾無臨時做錯之弊,何如?上曰,竝依爲之。出擧條尙魯曰,道臣之狀請,除歷辭發送守令,非矣。道臣安敢請特旨乎?此一款,使政院申飭,好矣。上曰,所達,是矣。仍命承旨書傳敎,藩臣之道,與朝臣有間,曾無其例,而近年以來,或直請裁處,或請以口傳,或請除辭,其中雖有事微者,京外官方,不可無界限。此皆謬例,亦不可不釐正,以嚴官方,政院知悉擧行。出榻敎上曰,頃日出給摠府草記,或慮南泰良因此而辭免,摠管兼爲撕捱副使矣,動駕日見之,果然入來,而其人詳明可用,副使得其人矣。尙魯曰,泰良之處事詳明,可以有樹立之人矣。上曰,重臣善知人矣。尙魯〈曰〉,守令署經,關係重大,特敎之外,非大臣則莫加陳請,而近年以來,承宣亦爲仰達,此路不可不嚴防矣。且以目下事言之,湖西·湖南,云有情勢,皆以假都事替行狀聞,及備局報狀,此乃無前例之事也,古則道臣之遭人言者,臺啓拿命外,不敢以情勢,替行狀聞,而今此兩道替行狀聞之路,亦不可不防矣。上曰,湖西道臣,似爲撕捱,而湖西道臣之撕捱,過矣。以朴盛源事,爲嫌,則亦一朴盛源,何足爲撕捱也?仍命書傳敎,凡藩臣有職牒,則不敢以都事替聞,舊例也,忠淸·全羅兩道臣之過爲撕捱,曾聞元良次對,大臣陳白,已有申飭云,而今聞凡狀聞,俱以都事替行云,其涉寒心。當該道臣,竝從重推考,此等狀聞,矇然捧納承旨,一例重推。出榻敎尙魯曰,頃日都承旨,以忠翊·忠壯將事,有所仰達,而臣意則巡將亦以出身差出,則好矣。上曰,永塞白徒,亦如何矣。尙魯曰,白徒之路狹,殿下勿惜也。上曰,此下敎,將來當爲熟論,而足以慰悅出身之道矣。仍敎曰,士夫孽子之黃口者,爲敎鍊官,國家有事之時,渠安知坐作之節乎?仍命書傳敎,出身前銜之沈滯,莫若近日,分付兵曹,雖於巡將,此類豈下於白徒?益加調用。禁·御兩營,摠·守兩廳執事,亦以出身,另加調用,而有此下敎之後,若有依前白徒濫雜之弊,則兵判及當該大將,宜有私勝公之飭,以此分付。諸臣以次退出。
上在昌德宮。常參·經筵,以代理停。
宣懿王后忌辰齋戒。
巳時未時,日暈。
朴銑啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
宋昌明啓曰,都摠府郞廳來言,空闕摘奸事,出去云矣,敢啓。傳曰,知道。
洪鳳漢達曰,領議政金在魯四度呈辭到院,而國忌齋戒,留院之意,敢達。令曰,依。
金尙重達曰,大司憲沈錥,執義閔遇洙,掌令宋能相,持平李克祿·尹勤在外,今日以監察茶時之意,敢達。令曰,依。
傳于朴銑曰,問安承旨,左承旨,守宮承旨,同副承旨,依前爲之。
又傳于朴銑曰,侍衛及時刻單子,今日內修正以入。
又傳于朴銑曰,更思之,朔祭當用祭器,用後依前入置,以待奉審事,分付。
朴銑達曰,領議政金在魯四度呈辭。令曰,承旨敦諭。
朴銑,以禮曹言啓曰,來七月初一日太廟展謁時,王世子隨駕及闕門外祗迎之節,何以爲之?敢稟。傳曰,置之。
又以戶曹言達曰,依令敎,領議政金在魯來七月朔祿俸,令倉官輸送于本家,則以爲,疾病危重,至尋長單,不仕受祿,古無是義,恩令之下,又不得領受,不勝惶恐云,同祿俸不爲領受,何以爲之?敢稟。令曰,令倉官更爲輸送。
二十八日卯時,上御宣政殿。親傳香入侍時,行都承旨洪鳳漢,左承旨鄭必寧,右承旨宋昌明,左副承旨尹光毅,右副承旨金尙重,同副承旨朴銑,假注書申五淸·李景閔,記事官李宜哲·李齊顯,以次進伏訖。上具翼善冠·無揚黑團領袍,御宣政殿月廊南階上褥位。禮房承旨宋昌明,奉進祝板。上親署訖。昌明詭受祝板及香封,權安於案上。左通禮鄭觀由趨入,俯伏褥位之左。上出就褥位南向立。獻官海興君橿趨入。左通禮鄭觀由詭啓請詭。上詭。昌明以香祝東向詭進。上受香祝,詭授獻官海興君橿,西向詭受興。左通禮鄭觀由詭啓請興鞠躬。上興鞠躬。香祝由正門出。左通禮鄭觀由詭啓請平身。上興平身。因御座後,上命都承旨,進前書之。上曰,淸齋之中,追慕一倍。近日眩氣差勝,趁此時欲爲展謁,且有奉審之事,太廟秋展謁,以來月吉朝擧行,回駕當以弘化門,時刻以卯初三刻爲之,開門差早。出榻敎上曰,祭器待奉審後洗整事,分付。又命書傳敎,上曰,今番展謁時,禁衛營留陣回駕時,仍留其處祗迎,御營廳留陣,先爲留陣於板前屛門祗迎事,分付兵曹。出傳敎兵曹判書金尙魯曰,三伏前動駕,誠甚悶然矣。上曰,日氣稍涼,眩氣差勝,予欲趁此時展拜矣。尙魯曰,京外擧動時,各軍門懸燈一節,每每稟啓,事涉支煩。今後則以此一節,添入於節目中,令各其軍門,直爲擧行,何如?上曰,依爲之。出傳敎因入眞殿後,諸臣以次退出。
上在昌德宮。常參·經筵,以代理停。
宣懿王后忌辰。
洪鳳漢達曰,明日常參,取稟。令曰,停。
金尙重達曰,大司憲沈錥,執義閔遇洙,掌令宋能相·申暻,持平李克祿·尹勤在外,今日以監察茶時之意,敢達。令曰,知道。
備忘記,前校理魚錫胤,給牒敍用。
傳于朴銑曰,夜對爲之,而持自省編,右副承旨入侍。
二十九日卯時,上御崇文堂。承旨·儒臣先爲入侍時,左副承旨尹光毅,副校理李奎采,假注書李景閔,記事官李宜哲·李齊顯,以次進伏訖。上命注書出去,副提學趙明履入侍事,分付,注書臣景閔,承命出去,趙明履同爲入侍後,上命承旨書傳敎。上曰,堂下武臣末仕可矜,曾已知矣,而聞兵判所陳,宣傳官報仕者,只一人云,推此尤爲知也。大抵用人之法,專爲人而不擇才,豈特宣傳?同是一廳之人,而有其門望,則何至於末仕?雖至末仕,復何沈滯?況宣傳官,內三廳中最重,雖祛此例,有何不可,而然國之典章,豈可爲其人,續續更之?且一廳若此,其他二廳,亦豈無向隅之歎,而非王者一視之道也,其所末仕,非渠已慢,十人共仕,一人居末,勢所固然。其中若有門望赫赫者,則先爲擢用,其若一般之人,因此沈滯,宣傳官,卽名武,而其猶若此,況遐方之人乎?此後內三廳末仕者,一依本例,毋滯調用,末仕不調用之前,毋敢復職。他人廳勸武軍官,意蓋深矣,而近來視若等閑,故此輩不肯赴焉,熟知此弊,曾有飭厲。此後南行宣傳官,必也勸武中有宣薦者擇差事,定式施行。出傳敎上曰,淸齋追慕,命讀述編,一倍此心。國舅奉祀人調用事,曾已下敎,其令該曹卽爲擧行。出傳敎上曰,禁推儒臣付過放送,仍卽牌招入直,在外儒臣,亦爲申飭,不多日內,使之入城謝命事,榻前下敎。出榻敎上曰,武弁之子,學射而爲南行勸武者,只爲妻孥,其情可矜。奎采起伏曰,下敎誠然矣。上曰,副學御製讀之。明履讀而止曰,章字疑誤也。述編有內篇·外篇,章字則內篇中第七章云矣。上曰,分讀三篇,好矣。上曰,覺字·省字中,何字尤緊?明履起伏曰,省字尤切矣。上曰,承旨御書末端下,繼書之。承旨畢書後,上曰,讀之。光毅讀訖,上曰,遺字意有在焉。豈曰命攝故云云。上曰,副學一編洞讀之。明履更讀訖,上曰,復字,何如?明履起伏曰,復字不如有字矣。上曰,成王·武王,古之大聖也,見金䕨然後知成王之善焉。上曰,副學出去,御製中桀·紂二字,予有所戒,書入東宮,勉陳,可也。奎采起伏曰,小臣親承聖敎,當傳于宮官,使之朝夕諷誦矣。上曰,御製書二件,一則入于東宮,可也。明履曰,向者擧動,御製旣已編次以入,而涕潼潼之潼字,謂水之謂也。上曰,然。以涕凝瞳,改之好矣。奎采曰,玉堂上下番苟艱,闕直已至多日。兪宇基·林錫憲禁推後,付過放送,卽爲牌招,何如?上曰,依爲之。承·史以次退出。
二十九日二更二點,上御崇文堂。夜對入侍時,參贊官金尙重,侍讀官李奎采,假注書李景閔,記事官李齊顯·李宜哲進伏訖。上曰,注書出去,問內酒房所用酒,半一朔幾何,一年幾何以來。注書臣景閔,承命出去後,上命玉堂下番李奎采,讀自省編序文。奎采讀序文訖,又命讀內篇。奎采讀內篇第七章景廟友愛無間,保有今日之文訖,上曰,予於懿陵王后,嫂叔之間,而實則有異於常者,卽傳敎中義雖嫂叔,恩猶母子之義,向日明陵忌辰,經夜齋居於眞殿矣。今此所御之堂,卽舊時諸王后所奉御神位之地,庚戌年王后喪時亦然,故予今日亦齋居,則此思念舊時,命諸此章,意有所在,所以不講他書,而又講此書者也。仍命三次讀訖,又下敎曰,此下跋文,有可觀者,此則承旨讀之。讀跋文訖,奎采起伏曰,淸齋之日,命讀此文,可見聖意之所在,而殿下平日孝悌出天,無一時一事之或間,群下孰不欽仰聖德耶?然此非特殿下之所自爲,其所以導諭我元良之法,亦不外此,宜有以益盡以身敎之道,而殿下學問之功,尤當益用其力,以爲出治之原,何如?苟非學問,何以爲國?殿下近講聖學輯要之書,此書非不好,但其廣大深微,有難領要而反約,不如此自省編之所言者,雖堯·舜之聖,無以加矣。蓋此書雖創自聖製,而實則未能盡其言者,當有之矣,今不必他求,只就此書,講究其所未行者而深體之,又先儒所著夙興夜寐箴一篇,尤切於聖功。伏望就此二書,時召臣等,熟講而力行之,好矣。上曰,向時南泰溫,力贊此編,以爲當有所未盡述者,宜作續編,以盡其言,然此書之作,本爲貽我元良之計耳,豈有補於學問之功乎?且予少時,猶未能力學,而有所補益,況此年衰之時,雖欲講讀,豈有一分工效耶?以由淺入深之義,言之,庶幾可耳。奎采曰,學問之道,不在高遠,只循此書所言者而行之,則堯·舜之道,不外乎此矣。此豈可以淺近者而斷之乎?實聖賢極功之所在者,不但貽謨於東宮矣,殿下所宜服行者,然不必驟讀而務多也。只是從容評講,而俯相論難。如曰某句某文,吾所未行而未能者,須力行而勿掇之,則其有益於聖學與治道,如何哉?上曰,豈如是乎?向者尹得載,以此書比於典謨,予實愧之矣。此書豈有可觀者乎?尙重曰,不然。此書一字一句,莫非義理之實,無一泛然說出者。雖是聖躬所自作,勿以此自少,須是量度吾能行此否乎,孜孜焉加工,則其所以貽燕之謀,豈不大乎?上曰,兩臣非面謾者,但看得太過耳,此書所言,不過如世所傳百聯抄者耳。奎采曰,臣等雖無狀,豈敢面謾乎?臣常以爲,聖學輯要雖好,而其有功於身心治道,則此編爲最要矣。上曰,此則儒臣有博約之意,然予豈能博而約乎?尙重起伏曰,何其然乎?殿下此時,正爲學加勉之時,若不然,何以貽燕於後嗣乎?且夙夜箴,文雖少而指至要。只此二書,循環而熟講之,則在聖上攝養之道,當復如何?上曰,予常以補中益氣湯,無益於病,夙夜箴,無益於學矣,蓋其無味而易懈故耳。尙重曰,雖然,不知不覺之中,自有所益,不可以無顯效而作掇矣。上曰,雖使諸臣讀此篇,實有所瞿然者矣。加編中所述侍宿者有矣之文,初則曰多矣,卒後改之曰有矣,以從實錄,當此之時,予有踐行之心,不然則欺群下,故予嘗內顧而瞿然矣。因此忽思之,頃日殿庭中,見有遺踐休紙,而紙上有天字寫在路傍,顧謂中官,令勿復踐之,仍澣而藏之也。又嘗見孝廟御筆,初則直受而覽之,更思之,心有所不安,遂更着道袍而覽之,然後此心始安矣。尙重起伏曰,此乃殿下誠敬油然處,須推此意而措之於事爲也。上曰,是故,於予心,尤有所愧矣。仍語及小學曰,予嘗讀小學幾二百番,故於其諺解,尙有所誦貫者矣。然予今衰矣,聰明日耗,轉多忘矣,然讀書貴多遍數,聰明亦不足博矣,蓋莫如讀之,莫如誦矣。尙重曰,然矣。書不必多讀,只熟讀一書,爲好矣。帝王之學,尤不在於務多,只在夫用工之精專,殿下一生所受用,不出於小學一部,以其熟故也。上曰,小學雖曰小子之學,實則大人之事,備矣。諸臣仰對曰,然矣。殿下孝悌之推,皆小學之力也。上曰,孝悌則過矣,但作事不敢放過,此則小學之功也。仍下敎曰,小學不云乎?戶開亦開,戶闔亦闔。予常在東宮,問安慈聖時,常遵此禮文而不改,慈敎以爲,邸下固執,甚矣,此亦見其一端矣。仍而轉及小學戶外有二屨,言不聞則不入之文。上曰,此謂不可干人之私耳。且如向時鞫獄時,私書亦不宜披見,予於此,爲諸臣淺其所爲矣。若不見其書,則可以都無事矣,予則非遇此等事,人有來言者,則便呵止之,其人無聊而止矣,由此之故,予欲於凡事,欲聾而不聞矣。至於世道之變,尤不欲聞之矣。奎采曰,此誠深知爲治之法矣。夫察見淵中魚不詳,是之謂耳,但諸臣無平日工夫,故傳布四出,以至此矣。上曰,予不欲見今日庸庸碌碌底世道,而寧欲無知矣,深思之則但有操心之功,故不至於此,是則小學之力耳。尙重曰,聞此下敎,臣竊悲之。但語曰,不癡不聾,不爲家翁。雖或聞此等庸碌之事,只當順應,而處之得當而已,今日世道,誠奇奇怪怪,無異於賈豎下賤之爲,臣亦惡聞之矣。上曰,世道之弊,一至於此,予實的見其情狀矣。苟使今世之人,皆知學問,則寧有此乎?辛丑年,予常往達城家。其時徐宗一在座,盛言戶判閔鎭厚吝惜出納之弊。其兄宗信曰,汝敢侮一國戶判乎?其純厚,可知矣,蓋宗一之言,亦有心於構毁,只似戲言無心之事,故無害耳,今人則不然,平居無所猷爲,必欲求聞筵說國家是非。其心非欲求此,以講爲治之法,只是欲求其過失,而排毁之,譏笑之,予所以惡之也。尙重曰,聖敎至此,非必他人,臣誠有此失矣。上笑曰,承宣誠實矣。予思量得世間人情狀,如親見之,世人又必謂,有衛臣監謗之術,然苟使世人各自安坐讀書而爲學,則寧有此弊乎?如宗一者,出於公心,故雖似侮毁朝宰,而實則無過矣。尙重曰,臣故以爲莫如在上者,崇儒而重道,欲救此弊,須用儒者也。上曰,金始炯常言,曉頭入朝時,見路傍舍,有明燈讀書者,皆中人耳,其士子則皆閉門熟睡,此可愧也。予思世人,不敎子弟經書爲學,而但敎以黨習,故世道如此耳。尙重起伏曰,士夫子八九歲,能知左右,則果先知黨習矣。然近日事,尤多可憂,廊廟俱空,無辦事之人,豈不爲悶乎?上曰,士大夫只讀書,則風俗自好矣。奎采曰,殿下旣深燭世道之弊,此則群下之罪,蓋無學問之功而然矣。然不須但自設弊,要使救弊之策而救之,則在殿下之一心矣。上曰,只要致今之士,而讀書興學則好矣。頃日尹東度勸予以興學校,其言是矣,然其如無好師,何哉?奎采曰,殿下兼君師之責,自上先須務學而崇道,則上行下效,自有其益矣。上曰,然矣。舜命契,爲司徒以敎士,然契非師也,舜乃師也。但予實無學,奈何?奎采曰,殿下他事,誠無所見,但興學之功,實有所不足矣。上曰,予已衰矣。此事亦望於元良也,但其性懶於予矣,何以爲之?奎采曰,殿下未免於退托,殊非臣民之福,聖人之血氣,有時而衰,若志氣則無時而衰,且學非別件事也,只如常茶飯而爲之,似好矣。且自省編卽是學耳。上曰,後世見此書,恐以予爲知學,此殊可愧。予豈能爲學乎?今日諸臣,但須扶我元良,以興東國也。但元良知學爲難,予則凡於書,十讀內外,能誦之,元良則三四篇內外,能誦,但以口誦爲限而止矣。奎采曰,東宮凡事,必效殿下之所爲,殿下宜益加敬愼,勿以非宜示之也。上笑曰,是故,其爲師也,誠難矣,但須冀其年長而自知之矣。尙重曰,以殿下之平日所講論貽燕於東宮邸下,臣子之所深望也。上曰,予觀其知見上稍優,近則汎濫矣,如誠敬二字,乃敢輕提而易用之,是則濫矣。奎采曰,此知誠敬之爲美而用之矣。上曰,雖知而外馳則無益矣,如口言孝悌而却好色者,何益之有哉?且古人能說出好言語,而行不及古者多矣,其故,何也?尙重曰,言之易而行之難故耳,殿下亦宜戒此。奎采曰,亦須專着自省編,好矣。上曰,東宮喜看他書,而不看此書矣。尙重起伏曰,此書,說出性理處,雖少,而實則好文字矣。上曰,予不知性理,故不言之耳。奎采曰,雖然,實則有無限義理矣。豈必說太極無極,然後始謂之性理耶?上曰,誠然。如所謂太極者,豈在乎此?他只在當人身上矣。仍命承旨訓戒書數百言,使春坊官書進東宮,仍下敎曰,他日見此書,必有所興起感發矣。上問注書,酒房米數,其果問知以來耶?注書臣景閔起伏曰,一年所用,將至四百餘石矣。上曰,靡穀以作酒何用?然欲一切禁之,亦難,宜先自宮中禁之,書下傳敎。傳曰,酒之弊,已諭述編,而人皆曰禁,我則難禁,何則?國之祀典用酒,小民,何以禁也?祀典用玄酒,然後乃可禁也。然以用之物,蕩於無益之費,其已慨然,且予則曰,不用玄酒之前,酒難禁,其欲禁也,宜多釀也。欲禁多釀,宜先御用。噫,一斛之半,雖微,將活幾口之饑民,而滲泄於無益亂性之費,可勝歎哉?諺曰,宮中好高髻,四方高一尺。今聞度支一年之下,幾五百石之多。若此而何禁小民之多釀乎?備局次對,昔之十日復命五日至欽誦於科題有益次對宜益其次無益釀酒宜減其次,遵昔年加次對之盛意。內局所達香醞,慈殿封進外,今後一朔,依前數十日爲一次,作爲三次事,分付。噫,御供之酒,若是減次,爲小民者雖不禁,焉敢多釀?其令備局,分付中外。此風行草偃之意,非使法曹,乘此擾民者。噫,至愚而神者,民也,此予省費,爲民除狂藥之意也。其不遵奉,亦豈恒日冀望吾民之意哉?亦爲申飭中外,使民自遵,而勿令遶禁。出榻敎仍曰,古人多善飮者,如閔鼎重,先正臣宋時烈,是也。近則善飮者亦少,閔亨洙稱善飮,而實則劣矣。然此亦可以觀世道,今人固不能飮,亦不肯飮,蓋以人心不純,欲藏拙故耳,可勝歎哉?諸臣以次退出。
上在昌德宮。常參·經筵,以代理停。
朴銑達曰,卽伏見平安兵使趙東夏今己巳春夏等褒貶啓本,則邊將無一人居下,殊無嚴明殿最之意。推考警責,何如?令曰,依。
尹光毅達曰,明日常參,擧動相値,再明日常參,秋享大祭齋戒相値,連二日常參頉稟。令曰,知道。
又達曰,卽者備邊司郞廳來言,今日侍坐次對日次,而非但大臣竝有故,曾有限三伏停止之下敎,故不得來會云矣,敢達。令曰,知道。
又達曰,大司憲沈錥,執義閔遇洙,掌令宋能相·申暻,持平李克祿·尹勤在外。今日以監察茶時之意,敢達。令曰,知道。
尹光毅,以都摠府言啓曰,今日入直內三廳,武兼·禁軍及軍兵等中日習射時,請出標信。傳曰,知道。
金尙重達曰,判義禁朴文秀,同義禁李天輔,除拜已久,尙未出肅,事涉未安。竝卽牌招,何如?令曰,依。
洪鳳漢達曰,三館主文,爲任緊重,大提學趙觀彬,三書承答,尙未出肅,事甚未安。卽爲牌招,何如?令曰,依。
傳于洪鳳漢曰,御製中草書置編次人趙明履,使之入來。
又傳于洪鳳漢曰,趙明履如已入來,則儒臣·承旨竝詣閤。
又傳于洪鳳漢曰,承旨·儒臣,先爲詣閤,趙明履入來則,亦爲詣閤。
金尙重達曰,臣承令敦諭于議政府領議政金在魯處,則以爲,臣冒昧嚴誅,瀆控哀懇,至三至四者,亶出於萬萬不獲已,而重离之明,猶未曲照,恩批累宣,責勉彌重,今又特辱近密之臣,臨宣敦諭之辭,諄諄十行,夐越常倫,臣誠感泣,繼以悶蹙,衷情抑塞,罔知所以爲喩也。臣於相職,一直仍據,今已十有五年,莫效涓埃之報,徒積尸素之愧。況今老誖轉甚,觸事做錯,罪釁層疊,至不勝贖,而支離不去,久妨賢路,亢滿之災,終必顚覆,宜退,一也。臣之衰形醜容,久被天鑑之俯燭,累勤筵敎之愍憐,而年迫懸車,尙稽釋負,羈縻寵祿,犯古人鍾漏之譏蹩躠班行,有不時顚仆之憂,宜退,二也。勞瘁旣極,疾病重發,眞元先陷,寢啖全廢,種種症形,罔非危惡,殘喘縷息,望絶復起,宜退,三也。此皆眞情實狀,世所共知,豈敢一毫矯飾,仰欺睿聽?目今鼎席殆空,機務多滯,病裏惶悚,如負大何,日夜所顒祝,惟在於俯垂矜念,亟賜鐫遞。特諭之下,又未承令,只自席藁待譴而已云矣,敢達。令曰,知道。
朴銑以弘文館言達曰,本館上番副提學趙明履,以典牲署提調,犧牲看品事,今日晝仕出去之意,敢達。令曰,知道。
金尙重以訓鍊都監言達曰,都監郞廳未差代,前副校理申晦,已爲啓下矣,方在罷散中,時無職名。依例付軍職冠帶常仕,何如?令曰,依。
尹光毅,以御營廳言啓曰,本廳來九月十日當海西五番六番騎士及標下軍逐朔立番次,趁期調送事,本道監·兵使處,知會之意,敢啓。答曰,知道。
又以御營廳言啓曰,本廳來七月·八月兩朔應立中部後司屬忠淸右道五哨軍兵六百七十名,已爲逢點整齊矣。七月初一日,與右司軍兵替代後,舊軍放送之意,敢啓。答曰,知道。
又以御營廳言啓曰,本廳來九月十月兩朔應立右部前司屬忠淸右道五哨軍兵,八月二十五日,京中逢點,九月初一日,與中部後司軍兵,當爲替代立番,趁期調送事,本道監·兵使處,依前知會之意,敢啓。答曰,知道。
又以御營廳言啓曰,今此下番騎士別破陣步軍試才賞格,從分數多寡,以本廳所儲木綿面給後,別單書入之意,敢啓。答曰,知道。
又以御營廳言啓曰,本廳屬海西三番騎士五十人,追番騎士一人,標下軍四名,已爲逢點整齊矣。來七月初一日,與本營入直二番騎士替代後,舊番騎士放送之意,敢啓。答曰,知道。
又以禁衛營言啓曰,來七月當六番中部左司屬京畿五哨軍兵逢點實數六百五十二名,三番海西騎士五十人,步軍標下四名,已爲點閱整齊,來七月初一日,與內外各處入直將官·馬步軍兵等,依例替代後,舊軍放送之意,敢啓。答曰,知道。
又以兵曹言啓曰,宗廟擧動時,本曹兩驛騎馬四十匹內,除病傷馬,各差備應把之數,無以推移。依前例京畿驛馬,限十匹補把,以充不足之代事,知委本道,何如?傳曰,允。
洪鳳漢以承文院官員,以都提調意啓曰,上年進賀兼謝恩方物,移準於年貢,例有謝恩士,還等勘罪後,禮部咨文中,有免議之語,宜有謝恩,訓戎鎭越邊造家撤毁後回咨中,當俟前頭使行,具表伸謝之意,旣爲措辭,則今當使行,宜有謝恩。自前如此等事,有只進表,無方物之例,三件謝恩表文,順付於今番使行,何如?傳曰,允。
金尙重以刑曹言達曰,頃以武藝別監作挐本曹之故,自臣曹草記蒙準,定配所發配矣,日前武藝別監一人,出來本曹,稱以差備內,招致書吏一人云,捉去曹吏於差備門外,私自縳足倒掛,恣意亂打。近來紀綱,雖曰解弛,法曹書吏,假托差備內,分付,任意捉去,肆然毆打於閤外至近之地,此而不懲,前頭之弊,有不可勝言。當該別監,問名捉囚後,其罪狀,自臣曹從重科治,何如?令曰,依。
領議政金在魯五度呈辭。令曰,安心調理。
副司直李昌誼書曰,伏以臣,猥陳煎迫之懇,冀解宿衛之任,獲蒙睿慈,特許恩暇,攢祝銘鏤,曷有其極?第臣老母痰癖之痛,卽三十年痼疾,逐歲轉加,遇暑輒劇,而亦未有如今番之危篤,蓋其年愈高而氣益衰,不能敵病之故耳。顧臣情界,雖周廬數夜之直,猶難强赴,而向者遽當出疆之役,王事義重,言私旣所不敢,母病方劇,離捨又非可忍,方寸攪亂,氷炭交中,迺伏蒙大朝曲念之眷,特降使任許遞之命,繼又伏聞日昨筵敎,至及於賤臣情理,錫類之德,與天靡極,入語病母,感淚先逬。誠欲卽日供仕,以少伸叩謝之忱,而日間症形,有加無減,臣方左右扶護,晝宵焦遑,區區情私,姑無以頃刻離側,明日動駕之時,亦末由趨造於侍衛之列,孤負渥恩,死有餘罪,玆敢席藁俟譴,瀝血陳章。伏乞离明,曲加矜察,亟削臣兼帶摠管之任,俾便救護,仍令重勘臣罪戾,以肅朝綱,不勝幸甚。答曰,覽書具悉。卿其勿辭,救護母病焉。
礪恩君梅書曰,伏以臣,父病浹旬彌篤,眞元大脫,飮啖全廢,九耋之年,雖無疾恙,凜凜然若不保朝夕,況此潦炎,屢泄成痢,藥餌無效,回甦杳期,束手號泣,罔知攸措。以此情勢,無以頃刻離捨,累次動駕之時,每闕侍衛之列,臣罪至此,尤極萬殞,切念時月之間,決無捨病供職之望,玆不得不疾聲哀籲於孝理之下。伏乞离明,俯諒臣至情所在,特遞摠管之任,毋使宿衛久曠而微分益罪,千萬懇禱之至,謹昧死以聞。答曰,覽書具悉。卿其勿辭,救護父病。
以慶尙監司閔百祥狀達,昆陽等郡居良女宋孟眞爲虎囕死事,令于朴銑曰,囕死人等,令本道恤典擧行。
洛昌君樘書曰,伏以臣,素患痰癖之症,源委已固,轉成難醫之疾,而每當盛暑,輒復發作矣。日昨主第擧動時,陪扈歸家之後,失汗過多,癖氣上衝,委頓床褥,有時昏窒,吐瀉兼發,氣息奄奄,作一僵尸。此際以臣見差秋享大祭初獻官豫差,而病狀危苦,無計蠢動,誓戒隷議,旣不得進參,病裏惶霣,如負大何,臣之區區所自期者,只在筋力奔走,爲一分報答之階,而卽今病勢,有加無減,非時月之所可瘳。明日太廟展謁及朔日起居之班,萬無自力趨造之勢,反顧慙悚,無地自容,玆不得不倩人構書,疾聲哀籲於离明之下。伏乞俯諒情病之難强,亟令該曹速卽變通,俾無莫重祀典臨時窘急之患,仍治臣前後闕禮之罪,以肅朝綱,以安賤分,不勝萬幸。答曰,覽書具悉。卿其勿辭調理焉。
忠淸監司李日躋書曰,伏以無狀賤臣,有大罪三,神識昏謬,自速臺抨,以爲朝廷之羞,其罪,一也。蹤地危臲,全曠職務,以負旬宣之責,其罪,二也。上穹尊嚴,不容干冒,而疾痛之極,急於號籲,一書二書,迷不知止,其罪,三也。爲人臣而有一於此,亦難免斧鉞之加,矧乎三罪之交萃於一身者乎?臣誠且惶且悸,席藁涕泣,而猶夫日夕引領,庶或冀恩兪之亟降矣。及承睿批,至以大朝已敎之後,一向撕捱,其涉太過爲敎,臣於是,益不勝愕然失圖,實欲鑽地以入而不可得也。噫,臣所撕捱,初非過引曲嫌,可已而不可已者也。夫遭言必遞,雖一邑宰亦然,況名爲道臣,臺議峻發,一達一避,蹈藉無餘,其羞當世而辱縉紳,極矣。臣雖不腆,豈忍冒此恥而居此任乎?斯義皦然,不待臣之撕捱,朝廷必當有以處之矣。惟我大朝匿瑕藏垢之聖德,雖有一時過隆之敎,在於臣心,秪益增其惶蹙媿負而已。今若仰恃恩言,不恤公議,便謂之無復可以撕捱者,而淟涊盤礴於一路憚壓之地,則人將不食其餘矣。此臣所以寧伏辜恩慢命之誅,不忍陷於忘廉冒恥之科者也。自有此事以來,守令皆視爲已遞,吏民亦知其將歸,眞所謂五日京兆,豈能復按事者,而平日雲委之牒訴,數旬之間,寂然如掃,大小事務,了不來關,道內公誦,於此卽可見也。且臣痼病祟在胸膈,火升痰閼,有時昏厥,此値盛熱表裏交鑠,忽覺肢體不遂,神氣全亡,目呆口噤,症涉類中。種種醜惡之狀,煩不敢猥陳,而死生之判,僅隔一紙。雖微情勢之萬萬懇迫,目下病形,若是危劇,宛轉床席,萬念茫然,一心煎灼。其所以祈望者,猶幸邸下之特垂哀憐,趁此縷息未泯之前,將臣藩任,卽賜鐫削,俾得以歸死田廬。因治臣前後瀆擾之罪,以謝人言,以安私分,千萬幸甚。答曰,覽書具悉。卿之撕捱,殊涉過矣,卿其勿辭察任。
副校理李彝章書曰,伏以臣,於月前慘遭同氣之喪,而臣卽天下之鮮民也,上無尊屬,下無嗣續,傍無强近之族,死喪之故,獨任經紀,爲求葬地,奔走畿甸,旬有餘日,歸到丘墓之下,始伏聞館職除命,繼奉馹召有旨,榮動松檟,感惶交切。聞卽馳赴來到楊州界,路中中暍,症甚危急,尋討村舍,灌注藥物,幸得回甦,而見今嘔泄交作,飮啖全廢,種種醜惡之症,雖不敢煩陳,而蓋其看山之行,衝冒極炎,跋踄草樹,積祟所召,有非一時偶感之比,旬月之內,萬無自力登程之望,病裏惶懼,不知所措,玆不得不倩人構書,冒死哀籲。伏乞离明,亟削臣職,仍治臣罪,俾延殘喘,以肅頹綱,不勝幸甚。答曰,覽書具悉。爾其勿辭,調理上來察職。
左議政趙顯命箚曰,伏以臣,頃以未行〈之〉前,乞解相職之意,仰籲於貳極之下,而誠淺言拙,未承恩許,惶恐悶塞,益不知所措也。顧臣危蹙情地,與首相無異,獨自晏然行公,宜無是理,此不待臣之多言,而离明想已洞燭矣。況今奉使出疆,勢將半年虛帶,臣心之不安,姑毋論,國事之瘝曠,非細故也,不可不趁今變通,以幸公私。伏乞亟賜處分焉。臣之賤疾,一味沈頓,泄痢無度,眞元漸脫,落席昏痛,不能起動,明日動駕,末由趨參,臣罪至此,實合萬戮。亦乞卽降威罰,以爲人臣慢蹇者之戒焉。取進止。答曰,覽箚具悉卿懇。有疾未參,於卿,其何所傷?卿其安心勿辭善踄焉。仍令曰,史官往諭,遣御醫看病。
令京畿水軍節度使兼三道統禦使喬桐府使李景喆。王世子若曰,關防視他爲別,重寄疇膺,統禦非卿莫宜,戎權是付。簡非何爾,往其欽哉?惟卿,湖右名門,璿潢餘派。妙年發軔,夙儲望於干城,通才出流,幾別利於盤錯。脫罄控蹶張之習,恬雅安詳,誡饕餮躁兢之風,廉約謹愼。蓋於牧民御衆,名實益彰,是以重鎭雄藩,次第升擢。眷玆喬桐爲鎭,實是畿輔安衝。表裏襟帶之形,沁都脣齒,漕運轉輸之路,海門咽喉。龍驤御荊門之船,非徒節制之責,繭絲減晉陽之稅,必須保障之功。玆授卿以京畿水軍節度使兼三道統禦〈使〉喬桐府使,卿其深惟簡秡之恩,益殫策勵之意。整理舟楫,聿盡使馬之能,申明軍律,常如對壘之際。莫謂天塹可恃,綢繆衣袽,要以人和爲先,撫摩鎭堡。施措豈循常套?稟裁自有舊章。於戲,豹略龍韜,克壯陰雨之計,輕裘緩帶,想得江漢之心。故玆令示,想宜知悉。兵曹參知知製敎臣趙明謙製進
上在昌德宮。常參·經筵,以代理停。
太廟擧動入幕次後,王世子遣宮官口傳問安。答曰,知道。大王大妃殿,遣承旨口傳問安。答曰,知道之意,敢啓。答曰,知道。政院·玉堂·藥房口傳問安。答曰,知道。
奉審後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
洪鳳漢達曰,副提學趙明履,昨旣入直,今日謂以身病猝重,自陪班陳書徑出,原書纔已退却矣。此與在直徑出無異,而宰□□禁推之例,推考警責,何如?令曰,依。
尹光毅達曰,持平李克祿,爲參陪班,旣入闕內,而謂以身病猝重,無端出去,臺體所在,極涉未安。推考警責,何如?令曰,依。
尹光毅啓曰,內乘來言捲簾,取稟。傳曰,捲三面。
鄭必寧啓曰,小臣,大王大妃殿問安進去,下直。傳曰,知道。
又啓曰,小臣,馳往于大王大妃殿問安,入啓,則答以知道之意,敢啓。答曰,知道。
洪鳳漢達曰,右承旨宋昌明,同姓六寸妹進士元天翼妻孺人宋氏,身死服制,已行四日,出仕,何如?令曰,依。
金尙重達曰,大提學趙觀彬,連呈辭書,昨又違召,事甚未安。卽爲牌招察任,何如?令曰,依。
朴銑達曰,金吾議讞,一時爲急,而判義禁朴文秀,同義禁李天輔,昨違召命,不卽行公,事甚未安。竝卽牌招,何如?令曰,依。
領議政金在魯,六度呈辭。令曰,安心調理。
初一日卯時,上幸大廟。展謁擧動隨駕時,行都承旨洪鳳漢,左承旨鄭必寧,右承旨宋昌明,左副承旨尹光毅,右副承旨金尙重,假注書申五淸·李景閔,記事官蔡濟恭·李齊顯,以次隨駕。上具翼善冠·衮龍袍,由仁化門出,降輿乘輦。大駕詣太廟門外,降輦乘輿,入齋室。改具冕服,由西門出,入太廟殿庭,進版位。上行四拜禮訖。仍入殿內。十二室奉審如儀,仍入祭器欌所。祭器奉審後,下敎曰,木豆數部,自欌所下來。鳳漢跪啓曰,廟司在焉,使之持來,何如?上曰,然矣。廟司南泰運入侍後,木豆自祭器欌下來,奉獻于上前。禮房承旨,跪而受之,仍爲獻上。上曰,大小不同,古式今規,有異而然耶?昌明曰,戶判一遵儀禮,從簡爲之,故差少古矣。又下敎曰,祭器出入之際,層梯似爲蹉跌之弊,以鐵環隨時掛鎖,似好矣。又下敎〈曰〉,注書出去,戶判及本署提調入侍事,分付。注書臣五淸,奉命出去。戶曹判書朴文秀,宗廟提調鄭羽良,同爲入侍後,上曰,曾於展謁時,祭器等物,置於磚石所鋪之地,心甚不安矣。今則戶判善爲幹事,祭器□□極其精造,祭器欌又爲善造,置之於淨潔高欌之架,其在致敬之道,少無所憾矣。奉審訖,由東門出,乘輿詣永寧殿。大門外降輿入殿庭,進版位。上行四拜禮訖。入殿內奉審訖,由大門出,乘輿入齋室時,命書傳敎。上曰,太廟祭器欌監造郞廳陞敍,監役官陞六,算員以下下人等,令□□題給。出傳敎仍入齋室後,上曰,太廟前殿第三室·第四室,後殿第九室紅蓋,秋奉審時,執頉事,分付。出榻敎□時還宮時,上具翼善冠·衮龍袍,由廟門出,降輿乘輦,由弘化門入大內後,諸臣以次退出。
上在昌德宮。常參·經筵,以代理停。
洪鳳漢達曰,領議政金在魯,七度呈辭到院,而大祭齋戒相値,留院之意,敢達。令曰,入之。
宋昌明達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平尹勤在外,李克祿呈辭,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,伏未審夜來,聖體若何?昨日早朝動駕,展謁太廟,當午還宮,調攝之節,眩氣之候,不瑕有添損乎?茶飮停止,已至多日,臣等今日率諸御醫,趁早入診,詳察聖候,議定繼進之劑,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。興懷伸禮,追慕冞深。慈殿氣候,差勝後一樣,予則一樣,茶飮,更觀一日次,待下敎入侍,宜矣。
傳于宋昌明曰,禮房承旨,進去太廟,而前後殿奉審,則昨旣行禮,今則勿爲,獻官以下及進排官摘奸,犧牲亦爲看品後入來,以承傳色,啓達。
宋昌明達曰,大提學趙觀彬,連日違召,無意應命,事甚未安。卽爲牌招察任,何如?令曰,依。
尹光毅達曰,判義禁朴文秀,連日違召,尙不出肅,金吾滯囚,委屬可慮。卽爲牌招察任,何如?令曰,依。
鄭必寧,以戶曹言達曰,依令敎,領議政金再魯今七月朔祿俸,令倉官更爲輸送于本家,則以爲,疾病危重,連尋長單,不仕受祿,古無是義,恩令之下,又不得領受,不勝惶恐云,同祿俸又不得領受。何以爲之?敢稟。令曰,令倉官更爲輸送。
領議政金在魯,七度呈辭。令曰,安心調理。
上在昌德宮。常參·經筵,以代理停。
下直,夞怪萬戶金致鳴。
宋昌明達曰,卽伏見黃海監司嚴瑀,兵使申德夏,水使具善復,今己巳年春夏等褒貶啓本,則守令·邊將,無一人居下,殊無嚴明殿最之意。推考警責,何如?令曰,依。
尹光毅達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平尹勤在外,李克祿陳書入達,今日以監察茶時之意,敢達。令曰,知道。
尹光毅,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
鄭必寧達曰,右副承旨金尙重,今日不爲仕進,卽爲牌招,何如?令曰,依。
宋昌明達曰,大提學趙觀彬,日事違召,尙不行公,事甚未安。卽爲牌招察任,何如?令曰,依。
朴銑達曰,憲府連日監察茶時,事甚未安。除在外外,持平李克祿,卽爲牌招,何如?令曰,依。
又以弘文館言達曰,本館下番闕直,事體未安。副應敎趙暾,自鄕纔已上來,卽爲牌招,以爲姑降入直之地,何如?令曰,依。
尹光毅,以兵曹言達曰,去夏三朔能麽兒試講時,宣傳官鄭來伯,訓鍊院主簿朴萬紀等,一次不通,一次病不進,殊無申飭勸課之意,竝依例推考警責,何如?令曰,依。
宋昌明,以迎接都監言啓曰,卽接伴送使移文,則副勅到良策站,製七言律詩一首,要爲揭板於義州府館壁,依其言使之刻懸,草本謄送云,故謄書封入之意,敢啓。傳曰,知道。
傳于尹光毅曰,今下弓矢,夞怪萬戶金致鳴處,給送。
領議政金在魯,八度呈辭。令曰,安心調理。
右副承旨金尙重書曰,伏以臣,本來病勢,實無一分供劇之望,連値動駕,不敢言私,黽勉奔走者,今已月易矣,自昨宿病,乘虛更發,證樣極其危惡,今日不得不呈病矣。院例所在,牌召下降,在臣義分,不敢坐違,强曳病軀,來詣闕外,此際得伏見持平李克祿之書,則以日昨請推,盛加非斥,或曰,事異常格。又曰,不足以臺臣待之,臣誠不勝訝惑之至。凡臺閣之無故入闕,不爲前達,申前出去,則本院直爲請推,自有故事之可據,僚議旣如此,故臣以該房,有所稟達矣,今者臺言,如是侵嘲,其在廉隅,何可晏然承膺乎?情勢之外,身病又劇,以此以彼,斷無供仕之望。伏乞离明,亟削臣職名,一以重臺言,一以便調治,不勝幸甚。答曰,覽書具悉。爾其勿辭,調理察職。
戶曹判書朴文秀書曰,伏以臣,所叨將任,其必遞乃已之義,自搢紳至隷儓,皆言之,此可見一世之公義也。閱月力辭,實出於肝膈之懇,而尙未蒙鞶帶之遞,已不勝其悶蹙,而至於金吾新除,亦有廉義之決不可冒沒者,日違嚴召,惶隕無地,而自數昨,右臂上,出兩小癤,初不至甚苦,故太廟動駕時,黽勉赴陣矣。動作之際,毒氣忽肆,轉成大瘇,達宵叫痛,不省人事,今於天牌之下,末由祗承,臣罪於此,死有餘矣,玆敢疾聲仰籲。伏乞离明,俯諒臣情勢之難安,瘇狀之苦重,亟遞臣所帶兩任,仍勘臣前後逋慢之罪,以嚴邦憲,以安私分,不勝幸甚。答曰,覽書具悉。卿其勿辭,調理行公。
刑曹判書徐宗伋書曰,伏以臣,積痾纏髓,殘齡望七,六月之日,千里作行,人莫不爲之危之,臣亦自念其必無幸矣,而秪以往役義重,不敢他恤,遂乃生死向前。果於離發之後,百病交作,種種危惡,有難名狀,中間濱死者數,不得已再次落留,至使道臣,獨爲馳啓,甚非朝家所以差遣伴行之意,病裏惶仄,莫知攸處。何幸王靈所曁,得免僵仆中路,昨纔偕抵灣上,今將復路,而顧此積敗近死之喘,萬無鑽趁程限之望,勢將分寸前進,切計復命之期,要當在一朔前後,淹滯之罪,誠無所逃,乞被威罰,以彰其慢。至於見帶秋曹之職,旣詞訟劇地,決不容許仍縻,以致委屬之弊,敢望睿慈,亟許鐫遞,俾曹務無滯,私悃稍安,不勝幸甚。且臣風痒之症,卽是宿病之一,每當暑月,則遍體生斑,不任爬搔,間或成癤,醫言此症,甚宜於浴溫,竊聞成川地有溫,而距大路不過百餘里,玆敢爲歷入試浴之計,冒死尾陳,以祈矜許之恩。伏乞竝賜照察焉。答曰,覽書具悉。卿其勿辭,依所陳往浴焉。
上在昌德宮。常參·經筵,以代理停。
洪鳳漢達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·申暻在外,持平李克祿牌不進,尹勤在外,今日以監察茶時之意,敢達。令曰,知道。
洪鳳漢達曰,右承旨宋昌明,今日不爲仕進,卽爲牌招,何如?令曰,依。
尹光毅達曰,憲府連日監察茶時,事甚未安。持平李克祿,書答已下,卽爲牌招,何如?令曰,依。
傳于洪鳳漢曰,近來百隷怠慢,班列猶然,況圍繞乎?今番圍繞另飭,伏例書入。
尹光毅達曰,副提學趙明履牌不進從重推考徽旨,纔已捧入矣。特敎牌招之下,不爲膺命,事甚未安。更爲牌招,何如?令曰,依。
傳于尹光毅曰,夜對爲之,而持夙興夜寐箴詣閤,左副承旨入侍。
鄭必寧,以戶曹言達曰,依令敎,領議政金在魯今七月朔祿俸,令倉官更爲輸送于本家,則以爲,疾病危重,連尋長單,不仕受祿,古無是義,恩令之下,又不得領受,不勝惶恐云,祿俸又不領受。何以爲之?敢稟。令曰,令倉官更爲輸送。
領議政金在魯九度呈辭。令曰,安心調理。
京畿監司金若魯申本,判府事閔應洙,月廩不受事。令曰,令倉官更爲輸送。
咸鏡監司鄭益河狀啓,五條別諭之下,改疏爲狀,率口進言,多不裁擇,惶恐待罪事,傳于尹光毅曰,勿待罪事,回諭。
初四日三更一點,上御歡慶殿。承旨·儒臣,持夙興夜寐箴入侍時,參贊官尹光毅,侍讀官李奎采,假注書李景閔,記事官李宜哲·蔡濟恭,以次進伏訖。上曰,承旨讀序文。光毅讀訖,儒臣讀之,奎采讀訖。上曰,文義爲之。奎采文義略陳後,起伏曰,近來上番闕直,已至多日,而趙雲逵·林錫憲·尹東度·李應協,專事違召,極涉未安。其中李應協則日昨兪漢蕭之疏,頗加非斥,且以狂字目之,則似難遽然冒出,其餘三人,則各別申飭,使之推移入直,似好矣。上曰,李應協,或以狂字指目,而予則曰非狂也。今世之人皆醉,而應協則獨醒,予甚佳之,而兪漢蕭之疏,專出於欲逐之意,而吏曹參議沈星鎭,則只以廉隅二字,言之矣。光毅曰,李應協之有病,臣則不聞,而設或一時有病,旣愈之後,不當以病爲言。況以不病之人,使之以病自廢,則不亦太過乎?臺疏所論,極是意外矣。上曰,林錫憲則鄕人也,似有容恕之道,而曾於視學時,熟知其爲人之廉雅矣。近來則與年少輩同習,復事撕捱,未知其委折,昨秋入侍時面諭,非至一再,而今忽如是,須涉過矣。林錫憲之善飮,曾已知之矣,今日夜對,使之督迫勸出,欲爲賜酒面諭而未果矣。奎采起伏曰,近來臺職不備,言路否塞,莫此爲甚。聖上雖欲聞朝廷得失,何可得也?代理之初,開陳善道,以輔國家萬一之助,乃是臺臣之職責,而持平李克祿,旣已隨牌詣闕,而申前徑出,則政院之請推,自是院規也。循例請推,則有何難安之端,而又以帶推行公,爲嫌,復事違牌,尤可慨然矣。上曰,帶推行公,古無是例,而一自續大典定式之後,臺臣雖爲帶推,不可許遞之意,昭然載錄,則少無妨於臺體,而至於違召之損耶?光毅起伏曰,聖上以上番翰林蔡濟恭之欲言未言,特下褒賞之典,則群下莫不聳動。欲言而未言,猶蒙褒賞,況以善言正道,無隱直諫,則殿下豈不尤爲奬納乎?此可見聖世之氣像矣。近來新定之令甲,闕內入直官員,不得相從,故今日入侍時,以來待同入之意,通及於玉堂,則玉堂不肯上來,以至後時追入,此非聖世太平之美事,而玉堂·政院,同爲近臣,而凡於同入筵席之時,雖有大小相議之事,其於隔面,何哉?上曰,予曾於侍湯中,御宣政殿見之,則玉堂·政院,不分晝夜,炳燭相隨,至於夜深,則傳相呼喝,予嘗異之,有此成命矣。承宣所達,誠爲切實,豈不許施耶?光毅曰,聖敎至此,臣誠惶恐,而諸司亦爲一體疏通乎?上曰,然矣。上曰,頃者入直官員,不在其處,以闕直施行事下敎者,非特因其時慨然而然也,知其弊則熟矣。此亦觀世道處也,而今聞承宣所陳,有懷無隱,可尙,亦欠於王者持大體之道,旣嘉其陳,特寢其敎,以示予意,而守直次恪謹其職,豈可以此而敢忽焉?出傳敎上曰,昔日濟濟之儒臣,只有一人,此何分義?林錫憲之再次禁推之下,又復違牌云,其涉寒心。趙雲逵之其所撕捱,意何在乎?分義道理,亦涉寒心。此紀綱攸在,不可尋常以處,竝更禁推,朝禁推而夕違牌,徒損分義,過一朔後照律,在外儒臣,申飭之下,尙無動意,不可一任其怠慢,竝禁推。出傳敎光毅曰,臣之所陳,出於愚忠,禁中近臣之相過從,自上禁斷,則終非盛世美事,而氣像亦甚迫隘,故有所仰陳,卽蒙轉圜之兪音,臣誠不勝惶恐矣。上曰,承旨忠款之言,出於無隱,予心許之矣。上曰,此有不可知之理,凡日月初出時形甚大,到天中則形反小,天之體,如鷄子殼,周圍上下左右,必是均適,而日月之小大如此,以有遠近之不同,何也?光毅·奎采皆對曰,臣未詳天官,不能知之。上曰,史官有知之者,宜對之。奎采顧謂宜哲曰,可以對矣。宜哲曰,臣亦無可對者,然嘗見晉書天文志,有論此者以爲,天中去人遠,東西去人近,故日月之形有大小,然臣以意推之,天體周圓,無遠近廣狹之差,誠如聖敎,但曆象以爲,日月之行,不循天體,或有遠近偏低之道,故其形之大小如此矣。光毅曰,古人云,日不沒於地中,其云沒者,特遠而人不得見,故謂之沒于地,如擧火而遠去,則光滅而不見,日之不見亦如此,非眞沒於地也。宜哲曰,此亦見於晉書,本出周髀宣夜之說,非正法。又史記大宛傳以爲,日月隱於崑崙山之後則爲夜,出於崑崙之南則爲晝,蓋以中國之在山南故耳,然此非正法也。上下酬酢畢,仍下宣醞,爵初巡,上曰,承宣之善飮,曾已知之矣。酒量之大,能繼承宣之曾祖乎?光毅曰,臣之曾祖父,果善飮,故昔年夜對入侍時,曾因下問,有所仰達,而臣之酒量,大不及於臣之曾祖,非但凡事忝先,酒量亦不及古人矣。上曰,近來善飮酒者,亦罕有之,此亦見世道之日下矣。奎采起伏曰,臣有老母,伏乞裹出珍羞,以榮老母之意,敢達。上曰,油紙給之。命裹出。奎采巡杯未盡飮,上曰,儒臣,果未盡飮乎?奎采起伏曰,臣本無酒量矣。顧謂宜哲曰,下番翰林善飮酒,願以此杯,添賜命飮,好矣。宜哲以奎采所不擧之爵,起而跪受而飮之,上〈曰〉,翰林善飮,無酒氣矣。命光毅書傳敎。光毅書傳敎後,多有酒氣,下敎曰,承旨之酒量,劣矣,因行爵五巡。光毅曰,筵體不嚴,承·史以未盡之爵,還授中官矣。列聖朝君臣之間夜對,則先以濕紙,藏諸袖中而入侍,宣醞若未盡飮,則注於袖中,古則筵體之嚴,於此可知矣。上曰,承宣所達,是矣。古之筵體果如是矣,承·史聞下敎後,未盡飮之爵,盡注於袖中。命內侍曰,彼承旨醉矣,扶以出去,無跌蹉之弊,可也。承·史以次退出。
上在昌德宮。常參·經筵,以代理停。
宋昌明達曰,明日常參,取稟。令曰,停。
又達曰,備邊司郞廳來言,今日賓廳次對日次,而領議政金在魯,方在呈辭中,左議政趙顯命陳箚引入,不得來會云矣,敢達。令曰,知道。
又達曰,大司憲沈錥,執義閔遇洙,掌令宋能相·申暻在外,持平李克祿牌不進令旨未下,尹勤在外。今日以監察茶時之意,敢達。令曰,知道。
尹光毅達曰,臣承令,敦諭于議政府領議政金在魯處,則以爲,臣長單已十上矣,日夜所顒祝,惟在於恩兪之遄降。卽於意料之外,喉司之臣,又宣敦諭之旨,憂念國事,責勉諄切,伏讀悸恐,惶汗浹背。臣雖在病劇昏涔中,豈敢一日而忘國事哉?顧臣十五年相職,罪愆層積,盈滿招災,加以齒迫七十,鍾漏有譏,跛曳可羞,其必可遞,必可退之狀,已悉於前後控籲。而最是目下病狀,轉益危厲,根柢已深,眞元先脫,藥餌無效,寢飯俱失,長日閉戶,昏墊厭厭。若泉下之人,此非時日調理,所可差瘳,誠恐一朝塡壑,仰貽睿慈之愍惻。七日之內,再勤敦諭,而末由承令,悚悶戰越,唯重譴是竢云矣,敢達。令曰,知道。
以持平李克祿牌不進罷職令旨,令于尹光毅曰,先遞禁推。
以修撰兪宇基·趙雲逵,副修撰林錫憲牌不進罷職令旨,令于宋昌明曰,趙雲逵·林錫憲,旣有大朝下敎,兪宇基牌不進罷職令旨,更爲書入。
傳于宋昌明曰,夙夜箴·聖學輯要,書入何難,而如是遲滯耶?斯速書入。
又傳于宋昌明曰,太廟門外鋪席,楹內楹外同也,其捲其鋪宜一也。且或捲或鋪,色渝色新,亦豈同也?伊後思之,下敎錯矣。同一門外,或席或簟,有欠致敬,一體鋪之,卽爲連幅,而逐日修掃事,分付本署齊,令中官隨時奉審,察其勤慢。
鄭必寧,以戶曹言啓曰,宗廟·永寧殿望瘞石下層,依聖敎,昨日欲以方甎加築,則方甎應入,少不下百餘張,若以石子加築,則多不過十六塊,論其價本,則彼此無殊,方甎則日後或不無剝落動縮之慮,石子則決無如此之患。且大報壇用餘淨潔浮石,方在蘆堰,不費石價,只費略干雇車之價,則可以取來造成,事甚便當,以此石子輸入,改築,何如?傳曰,允。
宋昌明,以義禁府言達曰,弘文館校理尹東度,副校理李彝章,副修撰李應協等禁推事,徽旨達下矣。尹東度時在忠淸道尼山地,李彝章時在京畿楊州地,李應協時在果川地云。依例發遣府羅將,竝拿來,何如?令曰,依。
平安監司李宗白書曰,伏以臣以無似,猥膺藩寄,新到憒憒,觸事生疣,循省愧懼,蓋未嘗一日安于心矣,卽伏聞因儐臣筵奏,以勅行時橋梁事,有守令拿處,道臣重推之命,臣尤不勝惶懍之至。今番客行,適値霖潦之節,道路橋梁之修治,非不嚴飭,而大雨連注,峽湍暴漲,兩處橋梁,卒不免臨時漂圮。伊日事勢,實有人力之不暇容者,行李雖得利涉,事體宜有警責,故該邑鄕色,固已拿致重勘,而究厥所由,莫非臣不能董飭之致,問備薄罰,不足以贖其罪,而回勅入境,接應緊重,不得不依例支送,今始露章自列,仰請譴何。伏乞离明,俯垂諒察,亟削臣職,仍勘臣罪,以嚴公私,以安私分,不勝幸甚。答曰,覽書具悉。卿其勿辭察任。
副提學趙明履書曰,伏以臣於三司之職,蓋已累度累試,而效蔑絲銖,罪積丘山,循省慙戁,若無所容。況今所帶之銜,是乃頃年捱過之地,每一追思,心膽悚慓,雖則感激恩除,豈敢晏然冒承,而臣旣荐被開釋。且已屢供他職,則亦不宜復引前事,故泯默跧伏,尋單丐遞,乃者以御製有入侍之命,顧以憃獃陋劣,過蒙聖上之殊知,猥任天章之編錄,則以是召之,何敢不進乎?然其出,固非爲其職,而其職之謝,在於其出,則伏想大朝,處以行公矣,邸下知以行公矣。朝廷之待之亦然矣,而乃臣則於職事,不敢爲發一慮出一言之計,含糊鶻圇,隨行出入,而瀛洲舊班,論思往跡,觸處只增惶恧,蹤地益覺屼,衷情轉至愲憫,殆不能晷刻按定,惟有事,已卽退還,守初志,庶可以寡過。且臣素抱冷痰之疾,每當暑月熇赩,失攝於取涼受風,前月亦旣一經困阨,而日昨陪駕往來之路,癖氣忽又發作,遂不免陳書籲急,歸家療理,已多日矣。而胸膈之痞,終未疏利,時或痛勢復劇,則若有一物衝亘三膲,呼吸促迫,嗀嘔不絶,筋脈攣縮,神精頓瞀,而自腹痛而又轉爲脾泄,而又轉爲暈眩之症,如是炒剝之際,噉啗全却,眞元大耗,委頓枕席,奄奄有泉下意。本以早衰之氣,仍遂溘然,亦豈異哉?觀此頭勢,旬月之內,斷無去鬼爲人之望,而職名迄玆未解,一日虛帶,適增一日之罪,病裏愮懆,如添一病,抑臣又有至恐懼大不安者。竊聞伊日聖上,垂諭承宣,俾臣姑爲持被,而臣疾猝危,初旣不能還直,其後累日,尙此退伏,臣罪至此,萬殞難贖,玆敢悉陳情病,仰瀆离明。伏乞邸下,俯賜諒察,亟令遞臣難冒之職,治臣慢命之辜,使賤分獲安,邦憲昭彰,於公於私,萬萬幸甚。臣治書將上,而大朝有夜對之敎,仍命牌招臣使之入直,而臣之病勢,如右所陳,至於坐違,疊犯大戾,恭竢嚴譴。臣無任兢畏戰慄之至,謹昧死以聞。答曰,覽書具悉。卿其勿辭,調理察職。
領議政金在魯,十度呈辭。令曰,安心調理。
上在昌德宮。常參·經筵,以代理停。
宋昌明啓曰,小臣和緩翁主親迎,外宣醞進去下直。傳曰,知道。
洪鳳漢啓曰,和緩翁主親迎禮畢後,主婚海春君栐,都廳司僕寺正趙載敏,郞廳禮曹佐郞金光緯入來之意,敢啓。傳曰,知道。
宋昌明達曰,明日常參,取稟。令曰,停。
又達曰,大司憲沈錥,執義閔遇洙,掌令宋能相·申暻,持平尹勤在外,一員未差,今日以監察茶時之意,敢達。令曰,知道。
鄭必寧,以都摠府言啓曰,今日入直內三廳,武兼·禁軍及軍兵等,當爲中日習射,而雨勢如此,不得爲之之意,敢啓。答曰,知道。
洪鳳漢達曰,左副承旨尹光毅,右副承旨金尙重,今日俱不仕進,竝卽牌招,何如?令曰,依。
宋昌明達曰,判義禁朴文秀,由限已過,不爲出肅。卽爲牌招察任,何如?令曰,依。
領議政金在魯,十一度呈辭。令曰,安心調理。
江華留守元景夏書曰,伏以臣,僇辱自廢之蹤,沒齒田園,更有何望,而猥荷大朝天地洪造,居留重寄,至及滓穢賤臣,九頓承命,翺翔海上,于今四朔,含恩泳澤,不知死所。竊自傷門衰命險,未保一弟,喪威震薄,生意都盡,孤露終鮮,作一窮人,孑然孤立,形影相弔。且臣夙嬰奇疾,藥餌爲命,衰境朽質,實無鞭策供仕之望,而舌硬肚直,有嗔如屋,情苦跡危,愚性難化。況此海口保障之地,疎虞寒心,軍政尤紊,左右牽礙,莫可措手,匪臣力量,所能整頓。自遭夭慘,任情哭泣,神昏精耗,觸事憒憒,擔重責大,恐憤國事,此臣所以夙夜惶懼者也。昔滕甫乞郡淮浙之間,蓋其意漸謀歸休,臣嘗讀甫疏,有曰,得以枯朽之餘,仰望天日之表,退伏田夜,敍始終之遭逢,詑鄕隣之父老,區區志願,永畢於斯,甫之此疏,寫臣今日情悃也。顧臣待罪,卽古人淮浙之郡,歸田謀休,永矢不諼,冒死哀籲於重离之下。伏乞邸下,察臣祈懇,遞臣職名,仍許屛退畎畝,俾臣得以安分畢命,千萬幸甚。答曰,覽書具悉。卿其勿辭察任。
上在昌德宮。常參·經筵,以代理停。
下直,魚游澗僉使崔泰崙。
洪鳳漢啓曰,來十一日,文臣殿講日次,而上候方在靜攝中,頉稟。傳曰,知道。
又達曰,明日常參,取稟。令曰,停。
金尙重達曰,大司憲沈錥,執義閔遇洙,掌令宋能相·申暻,持平尹勤在外,一員未差,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,風色乖常,朝晝異候,伏未審此時,聖體調攝,若何?眩氣,差歇後一樣乎?茶飮浹旬停止,臣等久未入侍,今日則不可不率諸御醫入診,詳察聖候,議定繼進之劑矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。時雨以下,於民幸。慈殿氣候,差勝後一樣,予則差愈後一樣。後日次入侍,宜矣。
金尙重達曰,判義禁朴文秀,日事違召,尙不出肅,滯囚極爲可慮。卽爲牌招,何如?令曰,依。
傳于尹光毅曰,嘉禮廳堂郞以下,依例書入。
成均館官員,以同知館事意達曰,今七月初七日,儒生上旬輪次,當爲設行,而大提學趙觀彬未肅拜,行大司成趙載浩受由在外,限內不得爲之,今月內無故日退行之意,敢達。令曰,知道。
備忘記,主婚海春君栐,鞍具馬一匹面給使者。前監役鄭游良,禮曹判書柳儼,參判朴弼均,各熟馬一匹,參議兪㝡基,半熟馬一匹賜給。都廳趙載敏加資。正郞金宗洙,半熟馬一匹,佐郞金光緯,上弦弓一張賜給。監役官李顯純·尹尙逸·徐命孚陞敍。尹洸上弦弓一張賜給。員役·工匠等,令該曹米·布分等題給。
傳于尹光毅曰,二人,書啓單子二張,濃墨雖無之,可以擧行則擧行,如不可擧行,則單子改修正以入。
令于尹光毅曰,司書李敏坤原書留中。
答李敏坤書曰,覽書具悉。所陳五條,言深懇切,而以崇孝道,爲第一條件,其意尤爲切實,余甚嘉尙,可不留念焉?爾其勿辭,竢其少間,從速察職。
領議政金在魯,十二度呈辭。令曰,安心調理。
備忘記,今下弓矢,魚游澗僉使崔泰崙處,給送。
上在昌德宮。常參·經筵,以代理停。
鄭必寧達曰,明日國忌齋戒,明明日國忌齋戒正日,此兩日常參,頉稟。令曰,知道。
尹光毅達曰,判義禁朴文秀,一向違召,尙不出肅,事甚未安。卽爲牌招察任,何如?令曰,依。
宋昌明,以禮曹言啓曰,卽接宗廟署所報,則今此兩殿望瘞位,初以方甎改築,而今則以運石修築之意,稟啓允下,則役事亦不無聲震之慮,似當有先告之節,又不可無擇日之擧云,兩殿至近之地,運石修築之役,旣如是重大,則不可無涓吉告由之擧,告由祭吉日,令日官推擇,則今七月初十日辰時爲吉云。以此日時,趁卽擧行之意,分付,何如?傳曰,允。
尹光毅,以兵曹言達曰,今七月初八日,幼學裵有文稱名人,自丹鳳門入來,差備門外擊錚,極爲駭愕。令攸司囚禁治罪,同門守門將安采東,常時不能禁斷雜人,以致闌入,亦難免其責,推考,何如?令曰,依。
又以兵曹言啓曰,武藝別監都萬狀內,中日試射時,鳥銃無間連三次三發三中,似當依法典直赴殿試,三次所受賜馬之帖,亦當一倂還收,而係關恩典,自下不敢擅便,上裁,何如?答曰,原單子入之。
又以兵曹言達曰,今此進賀兼謝恩使一行赴燕時,所把驛馬,必須前期分定,可無未及之患。應把馬四十二匹內,忠淸道八匹,全羅道九匹,慶尙道十七匹,來八月初十日,京中逢點,江原道四匹,咸鏡道四匹,來八月十五日,直送安州,逢點之意,五道監司處,知委,何如?令曰,依。
又以義禁府言達曰,卽接月令醫官金敬吾手本,則時囚罪人李重祚,冒炎驅馳,浹朔滯囚,素患關格之症,乘虛發作,塊氣上衝,胸膈痞塞,肢末寒厥,呼吸喘促,精神昏瞀,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
右副承旨金尙重書曰,伏以臣,積滯供劇之餘,感暑非細,其力疾奔走之狀,實是院僚之所共悉者,而恩由有限,牌召復降,怵分畏義,不得不顚倒承膺矣。昨於直中,忽又大寒戰大發熱,昏倒狂叫,不省人事,症係毒痁,不敢暫處於淸禁之中,左右扶舁,蒼黃徑出,而夜來痛勢,有加無減。此槪臣積傷所祟,非如一時偶感之比,則以此病狀,實無夙夜供仕之路,而當此僚員不齊,番次苟簡之時,不容臣暫時虛帶,玆敢倩人構書,疾聲仰籲。伏乞邸下,俯察臣病重實狀,亟許鐫遞臣職名,以便調治,仍勘臣前後瀆擾之罪,以肅頹綱,不勝幸甚。答曰,覽書具悉。爾其勿辭,調理察職。
上在昌德宮。常參·經筵,以代理停。
洪鳳漢達曰,領議政金在魯,十四度呈辭到院,而以國忌齋戒,留院之意,敢達。令曰,入之。
尹光毅達曰,大司憲沈錥,執義閔遇洙,掌令宋能相·申暻,持平尹勤在外,一員未差,今日以監察茶時之意,敢達。令曰,知道。
尹光毅,以都摠府言啓曰,今日入直內三廳,武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又達曰,判義禁朴文秀,日事違召,無意行公,其在事體,殊甚未安。卽爲牌招察任,何如?令曰,依。
領議政金在魯,十四度呈辭。令曰,安心調理。
鄭必寧,以戶曹言達曰,依令敎,領議政金在魯,今七月朔祿俸,令倉官更爲輸送于本家,則以爲,疾病危重,連尋長單,不仕受祿,古無是義,恩令之下,又不得領受,不勝惶恐云,祿俸又不領受。何以爲之?敢稟。傳曰,令倉官更爲輸送。
上在昌德宮。常參·經筵,以代理停。
洪鳳漢達曰,明日常參,取稟。令曰,停。
又達曰,領議政金在魯,十五度呈辭到院,而以國忌正日,留院之意,敢達。令曰,入之。
宋昌明達曰,備邊司郞廳來言,今日賓廳次對日次,而非但大臣竝有故,國忌正日相値,頉稟。令曰,知道。
又達曰,大司憲沈錥,執義閔遇洙,掌令宋能相·申暻,持平尹勤在外,一員未差,今日以監察茶時之意,敢達。令曰,知道。
鄭必寧達曰,新除授承旨尹得載,所當牌招,而闕門垂閉,待明朝出牌之意,敢達。令曰,知道。
宋昌明達曰,判義禁朴文秀,連日違召,不爲膺命,事甚未安。卽爲牌招,何如?令曰,依。
傳于宋昌明曰,奉安閣,有御筆奉安者,細仗鼓吹,明政門待令,禮房承旨待開門待令,明政殿,自弘化門陪進,只分付擧行。
又傳曰,都廳加資下批,以都廳爲之,中官加資下批,別爲書入事,分付。
洪鳳漢啓曰,政事當日爲之事,命下矣,國忌正日相値,何以爲之?敢稟。傳曰,卽爲牌招開政。
有政。吏批,判書鄭羽良進,參判尹汲牌招不進,參議未差,都承旨洪鳳漢進。
洪鳳漢啓曰,近來廳中,位甚不齊,承旨有闕之代,今日政,以在京無故人差出,何如?傳曰,允。
又達曰,今日政新除授承旨,待下批卽爲牌招,何如?令曰,依。
吏批啓曰,本曹正郞朴起采,受由過限未上來,依例改差,何如?傳曰,允。
又啓曰,永禧殿參奉趙載得呈狀內,矣身隨陳賀使行,將作赴燕之役,而所帶之職,卽眞殿莫重之地,揆以事體,不可仍帶往還,斯速入啓改差云。祭享重地,不宜久曠,今姑改差,何如?傳曰,允。
以尹得載爲承旨,魚錫胤爲副校理,尹潝爲判決事,洪重寅爲敦寧都正,申暐爲司僕正,金鳴魯爲典牲主簿,鄭斯鋏爲厚陵參奉,沈星鎭爲江原監司,李秀得爲仁川府使,李宇平爲興海郡守,閔範洙爲延日縣監,鄭趾彦爲司畜別提,魚錫胤爲兼弼善。兼春秋二單李鋼·呂光世,司僕正趙載敏今加通政,和緩翁主嘉禮時都廳,加資事,承傳,咸溪君櫄,在喪終制,冬至正朝聖節使李箕鎭,副使尹得載,書狀官李萬恢,持平李翼元。
有政。兵批,判書金尙魯病,參判趙榮國病,參議柳萬重病,參知趙明謙入直進,左副承旨尹光毅進。
兵批啓曰,僉知中樞府事宋奎錫,素患宿病,近又越添,症情危篤,無望供職,文臣兼宣傳官李壽鳳,素患痰癖之症,近又添劇,萬無起動之望,竝呈狀乞遞,今姑改差,何如?傳曰,允。
副護軍朴銑·尹就履·鄭觀河,副司直沈星鎭·李克祿,副司果申晦。
洪鳳漢,以弘文館言達曰,本館下番,連日闕直,事甚未安。今日政新除授玉堂,待下批卽爲牌招,以爲推移入直之地,何如?令曰,依。
領議政金在魯,十五度呈辭。令曰,安心調理。
備忘記,今春等試射時,內官朴梓元,片箭三中,加資。
上在昌德宮。常參·經筵,以代理停。
宋昌明達曰,明日常參,取稟。令曰,停。
持平李翼元達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴,而年滿〈者〉,亟令王府,考案抄出,竝依麟佐子追坐例擧行。請徑斃罪人濂,孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。向來宗臣家投書,實是史牒所無之妖變,爲人臣而遭此罔極之事,其驚心痛骨,卽請嚴覈,固人理之所同,而驪川君增之多日泯默,後時發告,此而不可謂自盡於處義。況身爲宗臣,旣入於妖賊三條設問之中,其在嚴王法杜禍變之道,決不可置之於輦轂之下。請驪川君增,絶島安置。新除授掌令申暻,時在京畿楊州地,持平尹勤,時在平安道龍岡縣任所,司諫院行大司諫金鎭商,時在驪州地,司諫趙重稷,時在慶尙道尙州地,獻納黃柙,時在陽城地,正言李鳳齡,正言韓光肇,時在江原道春川地。請竝斯速乘馹上來事,下諭。令曰,不從。末段事,大朝旣以下敎,豈若此感我大朝之志乎?下諭事,依達。
尹光毅達曰,憲府監察茶時,已至累日,事甚未安。除在外外,未肅拜人員,卽爲牌招,何如?令曰,依。
又達曰,判義禁朴文秀,鎭日違召,無意膺命,事甚未安。卽爲牌招察任,何如?令曰,依。
鄭必寧達曰,漢城府判尹具聖任,左尹李益炡,右尹權爀,竝呈辭單,無〈意〉行公。堂上·判尹·左尹·右尹,竝卽牌招察任,何如?令曰,依。
傳于尹得載曰,領相尋單,左相受由,元良次對,其闕久矣,國事其可做乎?三翌朝倚坐,次對爲之,以示勸飭之意。
又傳曰,巡將元顯道,使之待令於靑陽門。
傳于鄭必寧曰,到記儒生,四學儒生,待朝時敏堂,依定式應講者應講,應製者應製擧案,而親臨受拜懸題,殿講捧券,令元良替行,以此擧行,科次講畢後,入侍爲之,元良替行時,以承旨二人,傘扇陪衛之意,分付。
傳于尹得載曰,今日成均館朝食堂到記儒生及四學儒生,明日待令。
傳于鄭必寧曰,明日時敏堂親臨殿講時,承旨不可不備員,而同副承旨金尙重,身病甚重,今日呈辭受由,合有變通之道,何以爲之?敢稟。傳曰,置之。
尹得載啓曰,明日殿講時,試官望中,時無職名人員,令該曹卽爲口傳付軍職,何如?傳曰,允。
傳于尹得載曰,史官一員待令,騎馬三匹立之。
尹光毅啓曰,京畿監司金若魯,上送獻納黃柙上疏,而觀其疏語,皆是陳聞于大朝之事,係是臺閣言事之疏,不得不捧入之意,敢啓。傳曰,知道。
忠淸監司狀達,戶曹參判李匡世病重,上去不得事,令于鄭必寧曰,卿其勿辭,調理上來事,回諭。
尹得載,以御營廳言達曰,本廳分授都城鷹峯西邊體城頹毁處六間許及東小門北邊體城頹毁處六間許,待晴修築事,前已達下矣。今七月十二日爲始,改築之意,敢達。令曰,知道。
又以禁衛營言達曰,凡敗船米中,乾米拯米之計其分數,分錄各該衙門,乃是不易之規,而公州丁卯條,本營納乾燥保米之臭載於舒川者,該邑不有常例,以見餘乾米,分錄於他衙門,而本營則不以一石報來,故退送成冊,嚴加申飭,使之依例改報矣,卽見該邑所報,則以不成說之語,張皇頉報,當初退送之意,成冊,還爲上送,如許事體,曾所未有,誠極可駭。其在懲他之道,不可置之,舒川郡守申琰,拿問處之,何如?令曰,依。
又以兵曹言達曰,近來紀綱日弛,奸弊百出,前僉使康敏亮,僞造科名之說,傳播狼藉。自本曹査問虛實,則啓下榜目,與兩處戶籍所載,名字年歲,居住父祖之名,節節相左,故拈出違端,屢加推詰,而語皆窘遁,奸情難掩。雖以渠幻占弟科之說,見之,其爲盜科,亦旣自服,事之驚駭,無過於此,已發之後,不可不以法痛繩礪末俗。竝與前後捧招記及可考文蹟,而移送金吾,使之更加嚴覈,依律勘處,何如?令曰,依。
又以義禁府言達曰,卽接月令醫員金敬吾手本,則時囚罪人朴師建,冒暑疾馳之餘,挾食關格,上吐下泄,因成毒痢,度數無算,飮啖專廢,氣息奄奄云。自前罪人,病勢如此,則有保放救療之規,敢此仰稟。令曰,依爲之。
又以義禁府言達曰,兵曹草記內,前僉使康敏亮,移本府勘處事,達下矣,康敏亮,今方待令於本府,卽爲拿囚之意,敢達。令曰,知道。
又以義禁府言達曰,舒川郡守申琰,拿問處之事,徽旨達下矣。申琰時在任所,依例發遣府羅將,拿來,何如?令曰,依。
領議政金在魯,十六度呈辭。令曰,安心調理。
獻納黃柙疏曰,伏以臣於病伏田廬之中,伏奉納言除命,惶感之極,不覺愚衷之自激。念臣,特倥侗一無識耳,少而失學,乏鄕曲之譽,晩始通籍,叨經幄之選,金華論思,世以爲榮,而揣才量,不啻玉椀之盛狗矢。臣於是據實自劾,抵死力辭,嚴旨敦迫,促臣登筵,臣本資性短拙,言語澁訥,咫尺前席,未暴衷情之萬一,而敢因聖誘之諄諄,妄擬臺閣之自效。噫,匹夫與之成言,猶且有踐無食,況眇末如臣,初見君父之日,竊附無隱之忱,則其遂默默而已乎?頃於經年罪罷之餘,忝叨是職時,可言矣,而適緣八耋老母,病狀危篤,扶護無暇,未免違罷,有負初心,抱恨耿耿,不料聖眷愈隆,誤恩再加,意聖上或記微臣之前言,而責償於今日,玆將目下數事,仰瀆崇聽,雖甚寂寥,實出憂愛,惟聖明澄省焉。顧今离明代照,大小章奏,咸取裁決,而今臣所論,皆指聖躬闕失,有不敢直陳於小朝,亦惟前言之可復,專在於殿下之前故耳,幸勿以違禁越例而退之,卽臣之大願也。嗚呼,七情之中,惟怒難制,而聖人之御物,非無怒也,未嘗藏焉者,以其亶出於天理之公,欲使人曉然知其可怒之在彼故也。竊瞯近日,殿下因何激惱,而天顔不舒,雷威殷殷,見諸政令,發於絲綸者,無不過當,小大疑懼,莫知端倪,朝象因以愁沮,國事以之泮渙,臣竊惑之。惟我殿下,至誠愛人,臨下以寬,或因群下之不善奉承,淵衷失平,擧措不能無過,而歷數前後,皆知爲某事而發,尙有匡救之道,而未有如今日之深蓄不發,雖欲陳正,無可指擬者也。噫,在廷臣僚,俱沐殿下數十年涵濡之仁,縱有不協于極,引而進之,明示聖意之所在,則豈不上下交孚,臣主兩得乎?伏願殿下,翻然開悟,而回否爲泰,以底和平之福焉。君臨臣表,禮有其儀,主第枉駕,漢·唐已然,苟不過節,人孰非之?一自貴主之歿,比祥七臨,此雖出於聖上止慈之情,而不能自抑,於禮不已過乎?向日徐志修之草草陳戒,樸直可奬,而言纔脫口,遽下臣子不忍聞之敎,此已有歉於大聖人容受之量,而曾未幾何,告身三等之律,疊施於冏正就拿之日,固知聖上,董飭庶僚之意,嚴立科條,而中外竊議,或以爲殿下,濡忍於前,而遷怒於後,衆難戶諭,何遽示人以不廣也?臣以爲,徐志修告身之律,亟命還收,宜矣。用人之道,各有其序,雖以人主操黜陟之柄,名器甚重,固不可以私喜怒而壞之也。是以布圈嗇夫,從傍應對,漢帝雖甚善之,而未聞因以擢令也。乃若朴銑者,不過碌碌一武夫,人地微瑣,資歷輕淺,武臣承宣,何等地望,而忽於千萬意外,因假卽眞,不少持難。聖上雖取能書之末技,其於名器之壞汚,何哉?噫,殿下每當激惱之時,其所拔擢奬用,多出人望之外,而未有如銑之大駭物情者也。院隷包羞,街童指笑,而特出於殿下非常之擧,故大臣莫敢矯非,言官亦莫敢擧劾,世道至此,可謂寒心。臣以爲,如此不似之人,不可一刻仍置,亟令刊改,宜矣。惟我東宮邸下之代理庶政,雖是聖上晩年就閑之意,而亦不可比同於丁酉違豫之時也。臣嘗見故事,丁酉代理之後,苟有事關大朝者,大小臣僚,直爲疏陳,而無不賜批,臣以是,知當時無陳疏之禁也。時政得失,官師規警,固皆可言於東宮,而若其事關大朝,則依舊陳章,實是臣子之常分,亦無上下阻閡之端,而乃殿下一倂退却,便作邦禁,至於因事獻規,如朴致文之疏,亦在還給之中,是殿下自塗耳目,而惡聞讜言也。惟聖上貽燕之謨,豈爲是哉?臣竊惜之。臣以爲,自今以後,凡厥廷僚,有可言於大朝,則許以疏陳,有可言於小朝,則使之書達,洞開不諱之門,翕受倂觀,以廣聖聰,宜矣。臣雖無似,自以世祿之裔,斷斷愚忱,惟期畢忠於殿下,故非無時事之可言,而今日急務,莫切於先格君心,不揆僭猥,妄言至此,惟聖明特賜開納,不以人廢言,千萬幸甚。臣適苦暑疾,末由登程,敢從縣道封章,死罪死罪。伏乞殿下,亟遞臣職,仍治臣慢蹇之罪,以肅頹綱焉。臣無任激切祈懇之至,謹昧死以聞。
上在昌德宮。常參·經筵,以代理停。
宋昌明達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·申暻,持平尹勤在外,李翼元呈辭,今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣洪鳳漢啓曰,晩炎愈甚,伏未審日來,聖體調攝,若何?眩氣,差愈後一樣乎?茶飮停止,已至一望,今日臣等,當依下敎入侍矣。未殿坐之前,率諸御醫入診,詳察聖候,議定繼進之劑,爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣矣。
尹光毅,以都摠府言啓曰,今日入直內三廳,武兼·禁軍及軍兵等,當爲中日習射,而親臨儒生殿講相値,不得爲之之意,敢啓。答曰,知道。
宋昌明達曰,判義禁朴文秀,連違召命,無意行公,事甚未安。卽爲牌招,何如?令曰,依。
傳于鄭必寧曰,藥房入診,戶判同爲入侍事,分付。
宋昌明啓曰,考官趙觀彬病不進。莫重親臨殿講,時刻已迫,而如是不進,事體殊涉未安,卽爲牌招,何如?傳曰,允。
又啓曰,考官李天輔,今日親臨殿講時,病不進,事甚未安。卽爲牌招,何如?傳曰,允。
傳于宋昌明曰,殿坐後,待詣閤之敎,詣閤下敎。此傳旨,使試官·承旨卽知。
又傳于宋昌明曰,試官牌去來,各別催促。
又傳于宋昌明曰,趙觀彬代,趙榮國已差,李台重代則以春坊上番差定,時刻卽爲入之。
又傳于宋昌明曰,儒生製述時,必有正坐食堂,行於集賢門外。
又傳于宋昌明曰,儒生紙筆墨,令該曹備給。
備忘記,命元良講儒生,代理後初事也,凡事宜申飭,而自前儒生,雖或有往來於外者,入庭者,皆坐班次,故今日庭之左右,設油遮日,意蓋此也,而或坐或立,或徘徊或斜坐,或坐於正門之間,擧措可駭。此等士習,見元良初坐對儒生之時乎?不飭試官·承旨,竝從重推考,此後若此者,知名停擧,其正士習。
宋昌明,以義禁府言達曰,京畿監司狀達,據刑曹粘目內,前統虞候禹弘濟,移本府處置事,準下矣。禹弘濟今方待令本府,卽爲拿囚之意,敢達。令曰,依。
鄭必寧,以戶曹言啓曰,本曹佐郞李秀得,昨日政,移拜仁川府使矣,內入文書修正間,本曹郞廳,勿爲遷轉事,頃日筵中,陳達蒙允,而卽今事役方張,遽爾移職,殊非定奪之本意。仁川府使李秀得,今姑仍任,以爲完役之地,何如?傳曰,允。
宋昌明,以司僕寺官員,以提調意啓曰,今年濟州出來年例進上馬八匹,誕日進上馬二十匹,冬至進上馬二十匹,來庚午年正朝進上馬二十匹,合六十八匹內,先運上來,冬至進上馬十匹,正朝進上馬二十匹,禾毛色別單書入之意,敢啓。答曰,知道。
領議政金在魯,十七度呈辭。令曰,安心調理。
七月十二日巳時,上御歡慶殿。藥房入診,江華留守,同爲入侍時,藥房提調金尙魯,副提調洪鳳漢,江華留守元景夏,假注書黃,編修官安正仁,記事官蔡濟恭,醫官金應三·玄起鵬·鄭文恒·方泰輿·柳徵瑞·李道吉進伏訖。尙魯曰,日氣薰蒸,聖體若何?上曰,日雖熱,氣則愈矣。尙魯曰,眩氣以差愈,爲敎,其後,更若何?上曰,一樣矣。尙魯曰,蛔氣,何如?上曰,似愈矣。尙魯曰,寢睡·水刺諸節,若何?上曰,水刺則似勝矣。尙魯曰,大王大妃殿氣候,何如?上曰,一樣矣。王世子氣候,何如?上曰,安過矣。尙魯請令醫官問候,上曰,唯。應三問候訖,進伏曰,脈候左右三部,小有帶數,而大體則好矣。諸醫各診後,應三曰,小臣,何敢以脈候斷定,而大抵有膈痰之症,且有暑熱,湯劑進御,似好矣。起鵬曰,夏秋相交之時,氣候和平,然後可以保嗇聖躬,首醫之言,似可矣。泰輿曰,生脈散雖好,而尙有蛔氣,則六君子湯,間間進御,何如?尙魯曰,聞諸醫所達,調理之劑,進御,似好矣。上曰,姑觀勢爲之,可也。尙魯曰,蛔氣如是,則雖日次前,薑橘茶劑進乎?上曰,觀勢爲之,可也。尙魯曰,聖候方在靜攝中,而夜對儒臣,至於更久,俯仰聖德,雖切欽歎,而不知不覺之中,似有欠和之候,不勝悶鬱矣。上曰,不久則無益於講論,而今聞所達,誠是矣。尙魯曰,東宮眼患,每多發作之時,甚可悶也。今雖日熱,當思治療之道,似好矣。上曰,予欲下敎而止之矣,聞中官之言,則至或淚下云,此甚可悶。鳳漢曰,東宮眼患,殊非細慮,當趁時治療矣。上曰,常人有掩目讀書之道,而元良則燭下看書,或至夜久,且文書酬應甚煩,誠爲可悶。鳳漢曰,東宮一身,上下期望,何如?況此眼患,似非一時疾患,其所治療,不可不趁時加意爲之矣。上曰,誠是矣。今日則爲人師而受講,似或舒氣矣。尙魯曰,書筵則恐或不通,故過用心慮矣,今日則似可騷暢,今日此擧,誠可好矣。然考講時,間間休息,何如?上曰,雖間間休息,氣則似必不足矣。上曰,濟州人,善馳馬云,故頃日召見元顯道而試之,則果善爲之,而其人亦眞實可用,然大事則似難堪任矣。因下詢曰,有當窠乎?尙魯曰,碧團作窠矣。上曰,京職,亦有相當者乎?尙魯曰,衛將矣。上曰,僉使似勝於衛將矣。仍命書傳旨曰,巡將元顯道,曾於乙丑,召見下敎,有承傳矣。昨又召見,爲人質實,年今六十,其能馳馬,以窮海之人,有承傳,而尙今沈滯京中,此豈遵昔年慰海島之盛意哉?其令兵曹,後日政卽爲調用。出榻敎元景夏曰,長寧殿雨漏有頉處,待潦霽後,修改之意,曾已狀聞啓下矣,臣更爲奉審,則正殿前後,外簷椽間,雖滲漏有頉,不至大段,當俟潦霽修改,而殿門則自樑上,雨水滲流,丹靑塗灰,皆爲剝落,不可不趁速修改矣。修改時,當行告由祭,殿門若先修改,則告由祭,似當兩次設行,事體重大,故敢此仰稟矣。上曰,同爲修改,宜矣。景夏曰,萬寧殿御容,奉安大內溫堗,當初不善造堗,火氣不得均通,西南隅所付油板及彩花席所鋪處,引濕腐傷,幾至二寸許,殿內北壁,因棟柱之反仄,塗褙皺浮,所見甚未精,竈門橫杠頂石,自外奉審,則顯有中拆之罅,點火時,不無炎氣延及之慮矣。昔年長寧殿有頉修改,代理後,則申稟東宮,故臣依例達聞矣。上曰,溫堗若穿,則烟氣必延入矣。景夏曰,油板彩席,引濕腐傷而已。溫堗則未嘗穿,故烟氣無延入之患矣。上曰,聞權爀所達,修改時,隔間移安云,事體甚苟簡矣。景夏曰,權爀所達,臣未得聞,而萬寧殿修改時,臣則欲爲移安于行宮或客舍矣。上曰,移安于行宮,而隔間卽爲撤去,宜矣。景夏曰,長寧殿殿門有頉修改與正殿有頉修改,依下敎同爲擧行。萬寧殿修改時,御容,依下敎移安于行宮,而修改一節,稍俟潦霽,擧行於八月後,何如?上曰,依爲之。兩殿修改,置間擧行,宜矣。出擧條景夏曰,近來,諸臣入侍甚疎,雖有所達之事,末如之何,當加意三思,亟恢諸臣入侍之路。上曰,予非杜門而逐諸臣,實厭此世矣。景夏曰,克察群下耿耿之忠,如何?上曰,首揆尋單,左揆受由,侍坐次對,吾不欲爲之,而恐負付托之重,雖定於再明,而實無欲爲之意,故初欲以承旨,持公事入侍東宮,備局有稟定事,則同爲入侍爲敎而止之矣。景夏曰,首揆事,臣雖未詳知,而其爲國之誠,深可嘉尙。伏願聖上,亟降溫諭之音,以盡爲國之道,何如?上下詢尙魯曰,領相有何撕捱乎?尙魯曰,病勢如許,且有撕捱之端云矣。景夏曰,如有撕捱之端,則尤當溫諭矣。上曰,其所撕捱者,果何事乎?承旨知之否?鳳漢曰,以外方所傳聞之,則以抆拭二字,惶悚云矣。上曰,此必由於誤傳,今日世道,誠可寒心。姑爲調病之計,尙不溫諭耳。景夏曰,昨冬鞫獄,終未得究竟,臣竊憂之。上曰,李翼元,過矣。景夏曰,臺體得宜鞫情,終思究覈之道,何如?上曰,國固則自固矣。尙魯曰,今日國事,殿下視之以尋常,則漸至無可奈何之地。伏願深加惕念,盡力爲之。上曰,今日儒生殿講製題,出以一人定國,意有所在,旣有元良,予復何爲?尙魯曰,殿下每下如此之敎,故國事以至泮渙矣。上曰,頃日有下敎于元良者矣。上曰,聞卿與趙載浩,握手相語云,予以爲是矣。果有是事否?鳳漢曰,其時酬酢之語,何可於筵席之間盡達乎?目今載浩,一向逡巡在外,尙不還朝,大臣引入,又不得催促上來,而豈可使之任意在外乎?上曰,載浩方在何處云耶?鳳漢曰,連在江原道矣,似聞日前,進到郊外云矣。上曰,左相亦撕捱乎?尙魯曰,領·左相一般云矣。上曰,譯官出來後,使行日期擇定乎?鳳漢曰,首揆則姑待譯官之出來擇日,而左揆則雖未及出來,先往灣上以待,爲好云矣。上曰,左相,何其汲汲耶?上曰,黃柙以不文,自處矣,今觀其疏文,則善爲之矣。因命書傳旨曰,代理之後,無他緊事,而獻納黃柙,以書爲疏,非代理之意。至於徐志修,不過一該司官員,申飭之事,則雖曰名官,爲一郞而陳章,其涉苟簡。此等揣度之習,不可不嚴隄防。至於武臣·承宣事,果若其章,上書可矣此語專在於開黨習困我之意,亦不可不嚴防,其章給之,特遞其職,不先稟而徑先捧納承旨,從重推考。出榻敎鳳漢曰,黃柙疏中徐志修事,想未知聖上處分之本意而然矣,若知聖意,則必不如是措辭矣,其疏則係是臺臣言事之疏,故該房不得不捧入矣。尙魯曰,宣傳官末仕,頃已下敎,極可好矣。以臣賤見,申飭吏曹,歷訓鍊·都摠兩府,然後越去,似好矣。上命書傳旨曰,武臣堂下三曹及金吾郞各一窠,作爲武窠,已有昔年受敎,又載續大典,而不遵此例者,蓋久,此豈遵受敎勸奬武臣之意乎?另飭銓曹,一遵舊敎,而此後此一窠,永作武窠,無敢以他蔭官塡差事,定式施行。出榻敎鳳漢曰,東宮代理後先務,在於重臺閣,而昨日臺達,食後入達,四更下答,似由於稟于大朝後下答之致,而自外聞之,終涉慨然,所當陳戒於東宮者,而姑無引接之期,故敢此仰達。伏願聖上,深加留意。凡臺臣疏達時,自內稟裁者,趁卽發落,俾無賜答遲久之事,則豈不爲東宮重臺閣之美乎?上曰,所達誠是,當留念焉。上命書傳旨曰,闕墻修築,不可遲滯,自有舊例,而近日闕墻修築處多,而尙不擧行,軍兵把守曠月,此豈爲軍兵之意乎?戶判從重推考,卽爲擧行。仍傳曰,戶判家,遣鍼醫看病。出榻敎諸臣以次退出。
十二日卯時,上御時敏堂。親臨儒生殿講入侍時,行都承旨洪鳳漢,左承旨鄭必寧,右承旨尹得載,左副承旨宋昌明,右副承旨尹光毅,同副承旨金尙重,假注書申五淸·李景閔,記事官蔡濟恭·李宜哲,考官申晩·趙榮國·李天輔·趙明謙,參考官李奎采·申暐·安允行,說書宋瑩中,以次進伏訖。上命都承旨書傳敎,上曰,靜攝之中,近因眩氣之差愈,又爲多士,命下殿講,則試官其宜濟濟,而大提學趙觀彬,除拜文任之後,一向撕捱,試官點下,意亦有在,則亦不進參,分義道理,俱涉過矣,從重推考。當該承旨,知其必有撕捱,則其宜早稟,而晩後乃稟,以致日晩,亦爲推考。戶曹參議李台重,非高蹈之士,其所陞資其幾次,備局副提調撕捱,已涉過矣,今日試官,其亦不進,今日紀綱,因一李台重而墜無餘矣,不可一任其漫忽。戶曹參議李台重,甲山府使除授,當日內辭朝,時任府使,遞付京職。出傳敎下敎曰,今番親臨殿講,東宮代理後,意亦有在,雖在靜攝中,率是濟濟之多士,到記儒生,講製兼設者,豈不休歟美歟?鳳漢曰,此實聖世之美事矣。上曰,東宮當替行,春坊及兵曹摠府,繖扇等節,一依常參例爲之,好矣。鳳漢曰,常參節目則同,而繖扇等節,亦已入之矣。上曰,常參·朝參時,翊衛司官員,何以爲之耶?問啓。奎采曰,翊衛司,果於元良講學時待令矣。上曰,春坊·桂坊,皆爲元良講學矣。鳳漢曰,今日入診,則事變注書推移入侍,上下注書則入侍於殿講,似好矣。上曰,依爲之。上曰,今日殿講,如是撕捱,再明侍坐次對,亦如是矣,予俄誦乾卦文言矣。上曰,向者金鎭商之事,予常慨然矣,此則尤甚於其事矣。上曰,以此傳敎,注書出去,先爲分付。上命春坊安允行,命書書題。趙榮國曰,講生書題,預知而出去,其在嚴科場〈之〉道,似不然矣。上曰,注書出去,時刻知而入來。上曰,殿講世子替行時,承旨繖扇,已下敎,而春坊官員,無入侍之事,下番只以兼使入侍。兵曹·都摠府·翊衛·司禦,一依常參例擧行事,分付。出傳敎洪鳳漢啓曰,藝文提學李天輔,旣以試官入侍,而提學則不爲肅謝。此雖出於逡巡文任之意,而事體則誠爲未安,推考警責,何如?上曰,從重推考,可也。出擧條上入大內後,東宮殿坐,仍爲設講。冊名則以周易,命下試士,而日晩後,終無純·通之士。上以承傳色,下敎曰,日勢將暮,純·通不出云,是何故也?問啓。又下敎曰,畢講後收券,製述編次,大朝入侍後爲之事,命下。講畢後出草榜,試官與承史,持製述試券講榜,詣歡慶殿入侍後,上曰,殿講居首幼學李宜老,直赴殿試,之次幼學劉命亨·梁禹恒·宋德基·羅忠佐,竝直赴會試,生員權正兢,幼學金益礪,生員金裕問,幼學韓宗壽·徐日顯·趙應彦·崔昌國·洪啓祚,進士鄭姬伯,幼學朴孝源·車大有·李煒·朴周一·柳澾,各給二分,幼學李顯臣·柳垣明·朴漢暐·咸在一·鄭兼濟·文尙赫·文永光·李瑞九,各給一分。出傳敎上曰,製述編次諸試官,進前考定。上曰,製述居首進士洪亮漢,直赴殿試,之次進士李泰萬,直赴會試,生員黃處亨·成惠寅,各給二分。出傳敎上曰,殿講壯元李宜老,入侍事,分付。注書臣景閔出去,與李宜老同爲入侍後,上曰,試講收栍時,或屈於文義,爲曖昧見屈者,今番殿講,純·通不出,未知其故,予非以汝爲面試也。欲知其出栍之或重,俄者所誦,更誦之,而旣無考試冊子,汝安心夬誦。上曰,俄者所誦,何卦?申晩曰,同人卦矣。宜老正坐畢誦後,上曰,九五同人,先號咷而後笑,文義陳之。宜老曰,二陽居間,相爲阻絶,故先號咷,終必與正應相合,故後笑也。上曰,此正謂予也。上曰,此人,誰也?天輔曰,前判書李喬岳之孫也,咸鏡監司鄭益河之妻姪子也。宜老退出後,諸試官亦以次退出。奎采曰,臣有區區所懷,惶恐敢達矣。前冬崇·之獄事,可謂巧且慘矣。前史所未有之變,而終未得端緖,崇·不可不一番嚴鞫。驪川極,身爲宗臣,旣入於妖賊三條設問之中,其在嚴王法杜禍變之道,決不可置之於輦轂之下。前後臺論,尙靳允依,鞫體有損,輿情益憤,臣謂驪川安置之請,不可不允從。上曰,所陳是矣,所執過矣。光毅曰,儒臣所陳,誠得大體,而臣亦以爲,驪川事,三尺至嚴,祖宗朝流來之典,斷不可已。上曰,承宣所達,亦爲過矣。諸臣以次退出。
上在昌德宮。常參·經筵,以代理停。
尹得載達曰,明日常參,取稟。令曰,停。
又達曰,右副承旨尹光毅,今日不爲仕進,卽爲牌招,何如?令曰,依。
又達曰,憲府連日監察茶時,事體甚未安。除在外外,持平李翼元,卽爲牌招,何如?令曰,依。
又達曰,詞訟重地,不宜久曠。掌隷院判決事尹潝,卽爲牌招察任,何如?令曰,依。
又達曰,事變假注書黃,身病猝重,勢難察任,今姑改差,何如?令曰,依。
傳于尹得載曰,昨日世子,竟夕侍坐,次對以十六日爲之。
有政。吏批,判書鄭羽良進,參判尹汲進,參議未差,都承旨洪鳳漢進。
吏批啓曰,昌城·宣川防禦使,今當差出,而不可不擇差。未準朔禁軍將及守令·僉使,竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,或解由未出,無以推移備擬,合有變通之道,何以爲之?敢稟。傳曰,敍用,勿拘解由。
洪鳳漢,以吏曹言啓曰,本曹正郞沈鏽呈狀內,身病甚重,不得察任云,今姑改差,何如?傳曰,允。
吏批啓曰,掌試時,各道都事,例以侍從差送矣。忠淸都事沈瑴,慶尙都事李載顯,全羅都事李廷重·黃海都事李鋼,江原都事朴玶,咸鏡都事李晉吉,俱未經侍從,竝姑改差,何如?傳曰,允。
以趙載敏爲承旨,李天輔爲刑曹參判,申晦爲副校理,金善行爲修撰,趙重晦爲獻納,鄭弘淳爲吏曹正郞,李彝章爲兼司書,金陽澤爲兼南學敎授,金鎭商爲副提學,趙衍禎爲監察,尹洸爲監役,李敏輔爲永禧殿參奉,李廷秀爲禮賓參奉,申旼爲昌城府使,李邦佐爲宣川府使,趙榮魯爲信川郡守,鄭觀賓爲淸安縣監,林養浩爲鎭岑縣監,金陽澤爲慶尙左道京試官,李垍爲全羅左道京試官,鄭光震爲忠淸左道京試官,南雲老爲平安南道京試官。戶曹參議單南泰耆,追付京職事,承傳。
有政。兵批,判書金尙魯病,參判趙榮國病,參議柳萬重病,參知趙明謙入直進,右承旨尹得載進。
兵批啓曰,同知中樞府事崔齊泯,以篤老之人,病難供職,斯速啓遞云。西樞雖是閑局,不可虛帶,今姑改差,何如?傳曰,允。
副護軍趙載敏,副司直趙明履·洪啓禧·金尙重·李彝章·黃柙,僉知二單洪鳳祚·高漢章,同知單孫繼昌。
持平李翼元達曰,請逆坦孥籍,一依王府草記,卽令擧行。請罪人泰績,令鞫廳嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。請徑斃罪人濂,孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王府。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。向來宗臣家投書,實是史牒所無之妖變,爲人臣而遭此罔極之事,其驚心痛骨,卽請嚴覈,固人理之所同,而驪川君增之多日泯默,後時發告,此已不可謂自盡於處義。況身爲宗臣,旣入於妖賊三條設問之中,其在嚴王法杜禍變之道,決不可置之於輦轂之下。請驪川君增,絶島安置。令曰,勿煩。
尹光毅,以戶曹言達曰,依令敎,領議政金在魯今七月朔祿俸,令倉官更爲輸送于本家,則以爲,疾病危重,連尋長單,不仕受祿,古無是義,恩令之下,又不得領受云,祿俸又不領受。何以爲之?敢稟。令曰,令倉官更爲輸送。
尹得載,以工曹言啓曰,宗廟·永寧殿木祭器,今方改造,而戶曹正郞李彦衡,工曹佐郞任瑢,繕工監役金漢吉,依筵稟,同爲看役矣,各樣祭器,其數浩多,雖晝夜董役,冬享前畢役,恐未可必,事甚悶慮。凡係公會及差祭等事,限畢役間,勿爲差定之意,分付該曹,何如?傳曰,允。
領議政金在魯,十八度呈辭。令曰,安心調理。
江原監司沈星鎭書曰,伏以臣,頃在銓職,致速抨彈,尋單獲遞,私分粗安,乃者東藩新除之命,遽下意外,臣誠惝怳驚怪,不省所以自措也。念臣,性本迂愚,才乏需用,尋常冗散,尙懼不稱,今乃畀之以方岳之重,責之以承宣之任,微臣濫竽之愧,雖不足言,而朝家量授之道,亦豈容若是乖舛耶?矧玆關東一路,地本磽瘠,歲經飢荒,民産罄竭,軍政疎虞,區畫撫綏之難,比他路尤有甚焉,則如臣之憒憒無似,其何以副九重委寄之意,殫一方按察之責乎?反覆揣量,實無堪承之望,玆敢仰陳短書,悉暴危悃。伏乞离明,俯加諒察,亟賜鐫遞,以重藩任,以便公私,不勝幸甚。答曰,覽書具悉。卿其勿辭,速往欽哉。
上在昌德宮。常參·經筵,以代理停。
洪鳳漢達曰,明日常參,取稟。令曰,停。
趙載敏達曰,大司憲沈錥,執義閔遇洙,掌令宋能相·申暻,持平尹勤在外,李翼元牌不進,今日以監察茶時之意,敢達。令曰,知道。
尹光毅達曰,正言韓光肇上疏,大朝有給之之敎,所當牌招,而闕門垂閉,待明朝出牌之意,敢達。令曰,知道。
洪鳳漢達曰,左副承旨鄭必寧,今日病不仕進,牌招,何如?令曰,依。
尹得載達曰,新除授同副承旨趙載敏,待明朝卽爲牌招,何如?令曰,依。
尹光毅達曰,憲府之監察茶時,諫院之累月闕達,事甚未安。除在外外,呈告未肅拜人員,竝卽牌招,何如?令曰,依。
傳于洪鳳漢曰,儒臣持聖學輯要詣閤。
事變假注書望,黃改差,代以尹得養爲事變假注書。
尹光毅啓曰,事變假注書尹得養,時無職名,令該曹依例付軍職,冠帶常仕,何如?傳曰,允。
洪鳳漢達曰,假注書申五淸,身病猝重,勢難察任,今姑改差,何如?令曰,依。
尹光毅啓曰,領議政金在魯,左議政趙顯命處,遣承旨傳諭事,命下矣。臣光毅,與同副承旨趙載敏入直矣。臣與右承旨尹得載,俱以傳諭事出去,伴直無人。左副承旨宋昌明式暇,左承旨鄭必寧,所當牌招,而拘於廳例,不得請牌,何以爲之?敢稟。傳曰,卽爲牌招。
趙載敏啓曰,正言韓光肇上疏,何以爲之?微稟。傳曰,此非若此者,其章給之。
傳于洪鳳漢曰,雨成秋霖,其令該曹祈晴祭卽爲擧行。
洪鳳漢,以禮曹言啓曰,傳曰,雨成秋霖,其令該曹祈晴〈祭〉卽爲擧行事,命下矣。依下敎,四門禜祭,不卜日來十六日爲始,三日而止事,知委擧行,何如?傳曰,允。
尹光毅,以侍講院言達曰,本院新除授兼司書李彝章,時在京畿龍仁地,書筵入番事緊,斯速乘馹上來事,下諭,何如?令曰,依。
又以弘文館言達曰,新除授副提學金鎭商,時在京畿驪州地,經筵事緊,請斯速乘馹上來事,下諭。本館下番,連日闕直,事甚未安。副校理申晦,修撰金善行,竝卽牌招,以爲推移入直之地,何如?令曰,依。
又以禁衛營言達曰,卽聞本營所納,鎭川縣軍作米所載船隻,到泊於京江麻浦,未及卸下之前,因今曉風雨致敗云,誠極驚駭。自本營,今方發遣郞廳,爲先摘奸,而亦令當部官員,依例馳往,眼同摘奸,調發沿江人民,急時鉤拯,何如?令曰,依。
領議政金在魯,十九度呈辭。令曰,安心調理。
獻納趙重晦書曰,伏以臣於前月,待罪館職,情地危蹙,旣難供職,母病彌留,亦難離側,冒犯違傲,恭竢大何,幸蒙例勘,私分粗安,曾未數旬,納言新除,又下意外,臣誠感激,不知所以措躬也。臣於臺垣一步,便是永謝之鐵限,不惟臣之自劃也,已審,其不可復玷之狀實,亦擧世之所共知。春間朝參,卽我邸下代理一初之政,而迷執難改,竟未承膺,至速臺評,餘愧尙在。到今難進之義,與前無異,則其何可憑恃寵靈,揚揚冒出,以貽一世之嗤點也哉?且臣本以虛脆之質,向當炎暑,鞍馬疾馳於千里之程,王靈所曁,幸免顚仆,而歸稅之後,素患風痰之症,挾暑添發,頑痰塞胸,咳喘苦劇,胃氣傷敗,對食輒嘔,精神昏瞀,如在烟霧,委頓床席,涔涔欲絶。雖微情勢之難强,目下病狀,實無供職之望,玆於召牌之下,擔舁病軀,隨詣闕外,略陳短章,仰暴危懇。伏乞睿慈,察臣情病之難强,亟許鐫削臣職名,仍治臣違慢之罪,以肅朝綱,以安微分焉。臣旣不以言官自居,則不宜贅陳他說,而竊有區區愚忱,敢此附陳焉?昨冬嵇·䌖之獄,實是往牒所無之妖變。雖其忍杖徑斃,終未得情節,今究覈之道,只在於崇·,而兩司之達,閱月爭執,尙靳允兪,輿情咸憤,久而未已,至於宗臣事,日昨憲達,誠得臺體,而一例靳許,臣竊惑焉。當初妖書始出之後,其在宗臣之道,固當崩心痛骨,亟請嚴覈,而多日掩置,不卽發告,嵇獄方張之時,揆以古人之義,雖刎頸北闕,以暴其心,固不爲過,而數日胥命,旋卽還家,自同無故之人,其所自處之義,萬萬可駭,而況身爲宗臣,旣入於妖賊三條設問之中,大朝雖以敦宗之誼,曲加全保,而邦憲至嚴,公議愈激,其不可一刻仍置於輦轂之下也,決矣。伏願离明,深惟杜禍變之道,亟從其請焉。向來諫臣達辭,措語苟且,擬律太輕,不成體段,臣謂宜施削職之典也,日昨憲臣,初旣出肅,托病徑還,陳書承批之後,宜卽詣臺發達,而無端違牌,大損臺體,罷職不敍之罰,亦不可已也。臣無任屛營祈懇之至,謹昧死以聞。答曰,覽書具悉。大朝業已下敎而處之矣,爾其勿辭察職。
校理申晦書曰,伏以臣於館職,萬無一分可進之勢,蓋以被選之初,厚招人言,廉隅大防,決難放倒故耳。區區自劃之義,曾已屢屢陳達於大朝矣,天鑑所俯燭,通朝所共悉,宜無更煩於檢擧,而銓地不諒,有窠輒擬,每奉恩旨,秖憎惶蹙,從前力辭之地,殆同鐵限之難越,今於新除之下,更無去就之可論,謹此隨牌來詣,略控危懇。伏乞离明,俯垂諒察,亟賜鐫遞臣職,仍令選部,勿復檢擬,以安微分,千萬幸甚。臣旣不以館職自處,則宜不敢有所論列,而事關懲討,有難泯默,敢此尾陳焉。昨冬鞫獄,實是前古所未有之妖變。嵇·䌖雖斃,崇·尙在,端緖未究,鉤覈政急,此臺達所以閱月爭執者,而準請此遲,輿憤益激,是豈嚴鞫體杜禍亂之道乎?雖以宗臣事言之,身爲宗臣,所罹如此,而得保爵秩,偃處輦轂,臣未之聞也,日昨憲達,卽國人公共之論,而一達再達,尙靳依許,臣竊惑焉。伏願邸下,深惟輿情之不可終遏,亟從其請,以嚴國法焉。臣無任屛營祈懇之至,謹昧死以聞。答曰,覽書具悉。大朝業已下敎而處之矣,爾其勿辭察職。
修撰金善行書曰,伏以臣,頃於待罪館職之日,不能謹守直次,遂致大朝嚴敎,論其罪戾,誅戮難逭,而特蒙包容,罰止郵遞,臣杜門悚息,以罪爲榮,曾未幾何,館銜復叨,臣感激殊私,固當蹶趨承,而前後聖敎,極其嚴峻,有非臣子所敢聞者。其時事狀,雖不無委折,而分義所在,不敢自暴,遂不免坐違嚴召,恭竢斧鉞,薄罷旋敍,官職依舊,自惟負罪賤臣,何以得此於君父?此雖出於聖上不忍終棄之盛恩,而臣之惶蹙戰兢,一倍罔措。天牌之下,末由承膺,徊徨震惕,尤增死罪,且臣於頃日,憲臣反詈之書,竊有所訝歎者,臣之伊日所達,只是就事論事,至於擇人之說,不過循例泛論,而憲臣過引爲嫌,橫加疑怒,誠非臣始慮所及。雖然,其爲言,如是拶逼,則是亦臣難冒之一端,反復循省,終難冒沒,玆敢隨牌詣闕,略陳短章。伏乞睿慈,俯賜諒察,亟許鐫削臣職,仍令勘處臣罪,以昭法紀,以安私分,不勝幸甚。答曰,覽書具悉。爾之撕捱,其涉過矣,從速察職。
左議政趙顯命箚曰,伏以臣,伏奉昨下傳旨,有明日侍坐次對擧行之敎,彌月阻對之餘,群情顒仰之中,乃有此命,區區欣幸,曷有其極?臣卽當蹶趨造之不暇,而第臣情地之惶恐不安,與首相本無異同。首相方尋單乞解,臣但引病受暇,誠以一時竝單,有所不敢,而初非彼此情地,略有輕重而然耳,到今臣若獨自晏然行公,則不成廉隅,亦不成事面,其於聽聞之駭惑,物議之嗤點,何哉?且聞日前司書李敏坤上書中,有攙及時事者,而臣亦被其詆辱云,書旣留中,雖不得其詳,其爲愧蹙則甚矣。尤何敢爲抗顔冒沒之計也?特敎之下,玆不得奉承,臣不勝死罪之至。仍竊伏念臣,以至愚無似,忝居大臣,憒憒碌碌,無絲毫裨補,近又癃病支離,不能自力,引分自處,宜已久矣。況今出疆在邇,四五朔往返之際,重務之瘝曠,尤當如何?其間首相,雖撤單復出,首相亦衰老獨賢。臣雖在外,食息豈敢自安哉?伏乞趁臣未行前,先遞臣所帶相職,改卜賢德,以幸國事,以安私分焉。臣以關係使事者,有欲稟裁,敢此附陳焉。臣行旣兼謝恩,謝恩中方物,移準一款,本係前皇后頒諡事,與今行進賀者,吉凶相混,恐有彼中執頉之慮,此則不可不留付節行,若然則節使,當兼謝恩,而見差正使,亦當在變通之中,首相之意亦如此。伏願聖明,卽賜處分焉。取進止。答曰,省箚具悉卿懇。噫,衰耗之中,坐於昏夜之間,爲君難,今日非爲知也。夫卿頃日,謂我請元良得長暇,使行前欲爲調治云,而此後元輔之單,又登於元良云,心自曰,左揆受由出疆,其亦不遠,領相近雖衰甚,何不諒國事而若此乎?然出疆尙有日,左揆雖受由,有召則當入侍,其間寬暇,以便調攝,爲可。令元良循常以對,次對久不爲之,頃日亦爲頉稟,此爲卿慨然。心又曰,侍坐次對,本非予意,今不自勉於國事,何爲此下敎?聞重臣陳達,知卿等之撕捱,而撕捱之由,卽夢寐之外。噫,于今世道之囂囂若此,痛恨人心之外,夫復何喩?噫,其雖囂雜,其雖浮薄,豈不念矯誣王言之重乎?覽此下敎,卿等自可廓然矣。予旣無此,雖因卿箚而略諭,有何開釋乎領相?卿等其若知君臣之大義,爲我言領相,此等撕捱,從此洗於霖雨,侍坐次對有命,同爲入侍。噫,正君臣之大義,定時世之浮囂,在此一擧,卿等之量,豈不辦此乎?庸副此意,庸副此意。箚末事,若或入侍,當下敎焉。仍傳曰,遣承旨傳諭。
十四日卯時,上御歡慶殿。承旨·儒臣,持聖學輯要入侍時,同副承旨趙載敏,副校理李奎采,假注書李景閔,記事官蔡濟恭·李宜哲,以次進伏訖。上命注書出去,製述居首人,入侍事,分付。注書臣景閔,承命出去,與洪亮漢同爲入侍後,上曰,書題中一人定國,汝何知而作也?意有在矣,實陳爾意。亮漢曰,殿下亦一人,東宮亦一人,惟以此製進矣。上曰,議論中賜御批,汝知之乎?予非以製作爲美,特取其意就也。汝今雖未及唱榜,已爲許身朝家,則有異於儒生,他日何以事東宮耶?亮漢曰,臣汩於儒業,操修蔑如,不敢以某事仰陳,而旣免儒業,謹當勉實地工夫,以事東宮矣。上曰,董子曰,正其誼,不謀其利,誼·利之間,不啻霄壤,以正字爲之一工夫,可也。亮漢曰,聖敎至此,臣誠惶悚矣。亮漢退出後,上命注書出去,右承旨入侍事,分付。注書臣景閔,承命出去,與右承旨尹得載同爲入侍。上曰,黃柙之疏,以徐志修推考事,歸之於有他,予則斷無他意也。進輦時司僕正,以應進之官,不爲進參,故都承旨旣已請推,則以無他推考,施以三等之律,則有何意思,陳疏至此耶?奎采曰,聖敎誠是矣。黃柙,身在鄕曲,未知朝象之如何,有此妄擧矣。黃柙旣以世祿之家,有有懷無隱之意,有此贅陳矣。上曰,今之世道,將奈何?爲人臣而脅迫君父,誠難矣。上曰,李敏坤之疏,有何言耶?非但黃柙,世道然矣。領·左相之撕捱,吾未可知也。箚子中,以文飾二字爲嫌,予雖衰耗,豈以文飾二字,有所下敎耶?上問下番翰林李宜哲曰,文飾則誠是意外,而行語間,或有以文具二字,有所下敎耶?宜哲起伏曰,下敎中,文具·文飾則臣未之奉敎矣。又詢于李景閔曰,汝旣以史官入侍,則下敎中,文具·文飾,有所聞耶?景閔起伏曰,臣初五日,與武承旨入侍,而下敎中文飾等二字,則臣亦未之聞也。上曰,承·史之所未聞之敎,何以發明也?奎采起伏曰,聖上文飾二字,以何意知之乎?上曰,不過文飾矣。奎采曰,外間則以抆拭浪藉傳說矣。上曰,以抆鼻書之,則猶或可也,而抆拭則夢寐中,所未聞之語也。上曰,世道以李應協爲病,而應協則無病矣。光毅曰,臣等承此過中之敎,不敢仰陳,而頻遣近密之臣,使之別諭,則大臣似有幡然之擧矣。上命書箚批,答曰,省箚具悉卿懇。噫,衰耗之中,坐於昏夜之間,爲君難,今日尤爲知也。夫卿頃日,謂我請元良得長暇,使行前言〈欲〉爲調治云,而此後元輔之單,又登於元良云,心自曰,左揆受由出疆,其亦不遠,領相近雖衰甚,何不諒國事而若此乎?然出疆尙有日,左揆雖受由,有召則當入侍,其間寬暇,以便調攝,爲可。元良循常以對,次對久不爲之,頃日亦爲頉稟,此爲卿慨然。心又曰,侍坐次對,本書〈非〉予意,今不自勉於國事,何有此下敎?聞重臣陳達,知卿等之撕捱,而撕捱之由,卽夢寐之外。噫,于今世道之囂囂若此,痛恨人心之外,夫復何喩?噫,其雖囂雜,其雖浮薄,豈不畏矯誣王言之重乎?覽此下敎,卿等自可廓然矣。予旣〈無〉此,雖因卿箚而略諭,有何開釋乎領相?卿等其若知君臣之大義,爲我言領相,此等撕捱,從此洗於霖雨,侍坐次對有命,同爲入侍。噫,〈正〉君臣之大義,定時世之浮囂,在此一擧。卿等之量,豈不辦此乎?庸副此意,庸副此意。箚末事,若或入侍,當下敎焉。仍傳曰,遣承旨傳諭。出榻敎上曰,承·史時或入侍,或適失措之擧,予先導之矣。頃者李宗城,梁得中之事,過矣。昨年李世堣入侍時,鄕音不知,故有所陳章,歸臥陶山之意,有所處分,予常慨然矣。奎采曰,今日大小臣僚,皆殿下有含弘之度矣。上曰,儒臣所陳,誠面慢矣。載敏曰,殿下之愛護臣僚,爲今日臣子者,孰不知之乎?上曰,儒臣退出,則外間必以旣被面慢之敎,何不徑出云矣?奎采曰,人有秉彝之倫,故君之於臣,猶父之於子也。上曰,李應協,何以爲之耶?奎采曰,卽今蒙釋矣。上曰,尹東度何以爲之耶?奎采曰,方在囚禁矣。上又命書傳諭。上曰,卿之尋單,出於非時,心雖爲國事,爲卿慨然,憫卿衰耗,左揆出疆之前,欲便調治,豈意撕捱於夢寐之外?大略悉諭左揆之批,亦無開釋之事。噫,知卿者幾年,于今君與臣,相已衰耗,侍坐次對之命,亦豈樂爲?其豈予心?爲國事,爲元良。噫,歲不可挽,時不可再,以傳諭之承宣,諭予此意,卿須諒焉。卿須諒焉事,承旨傳諭于領相。出傳敎上曰,戶判之病,到於何境耶?得載曰,今則至於大段,委頓床席,未得出入戶庭云矣。上曰,徐志修之推考,黃柙以有他臆度君父,此後則勿復踵習之意,承·史退出後,着實言及,可也。上又命書傳敎。上曰,禁推儒臣尹東度,付過放送,卽爲牌招入直。出傳敎上曰,前奉敎尹東星敍用,尙今撕捱,分義攸在,甚涉寒心。新進小官之習,焉敢若是?申飭,此後俾勿復事撕捱。出傳敎諸臣以次退出。
上在昌德宮。常參·經筵,以代理停。
尹光毅達曰,卽伏見慶尙左水使李萬囿今春夏等褒貶啓本,則邊將無一人居下。殊無嚴明殿最之意。推考警責,何如?令曰,依。
宋昌明達曰,明日常參,取稟。令曰,停。
趙載敏達曰,大司憲沈錥,執義閔遇洙,掌令宋能相·申暻,持平尹勤在外,李翼元牌不進令旨未下。今日以監察茶時之意,敢達。令曰,知道。
趙載敏,以都摠府言啓曰,今日入直內三廳,武兼禁軍及軍兵等,當爲中日習射,而祈晴祭相値,不得爲之之意,敢啓。答曰,知道。
洪鳳漢達曰,右承旨尹得載,右副承旨尹光毅,今日俱不仕進,竝卽牌招,何如?令曰,依。
趙載敏達曰,獻納趙重晦,昨旣陳書承答,今日不爲出肅,卽爲牌招,何如?令曰,依。
宋昌明啓曰,前奉敎尹東星,旣已敍用,令該曹卽爲口傳付軍職,何如?傳曰,允。
吏曹口傳政事,奉敎單尹東星。
假注書望,申五淸改差,代朴正源爲假注書。
傳于宋昌明曰,祈晴,曾前行祭於門機上矣。今番使之依前爲之事,分付。
傳于尹光毅曰,宣傳官二員待令,騎馬六匹立之。
令于尹光毅曰,勿待罪下人,亦勿科治。
趙載敏達曰,本館下番,無他推移之員,不得已以上番姑降入直之意,敢達。令曰,知道。
宋昌明,以司饔院官員,以監膳提調意達曰,卽者,生鮮廛進排人等呈狀內,近因江水之大漲,漁船不得往來,逐日供上,萬無繼封之勢。雨霽水退間,依前例以可合雜魚及活鷄,願爲代封事,屢屢呼訴。在前如此之時,亦有參半代封之規,而莫重御供之物,自下不敢擅便,惶恐敢達。令曰,參半封進。
趙載敏,以戶曹言啓曰,宗廟·永寧殿,望瘞位石改築,今日畢役之意,敢啓。傳曰,知道。
上在昌德宮。常參·經筵,以代理停。
夜五更,有霧氣。
趙載敏達曰,大司憲沈錥,執義閔遇洙,掌令宋能相·申暻,持平尹勤在外,李翼元牌不進令旨未下。今日以監察茶時之意,敢達。令曰,知道。
尹得載達曰,明日常參,取稟。令曰,停。
又達曰,今日侍坐次對命下,而領議政金在魯,方在呈告中,左議政趙顯命,陳箚未承批,不得來會云矣,敢達。令曰,知道。
洪鳳漢達曰,刑曹參判李天輔,除拜後過三日,不爲出肅,事甚未安。推考警責,何如?令曰,依。
宋昌明達曰,奉敎尹東星,旣已付職,卽爲牌招察任,何如?令曰,依。
傳于洪鳳漢曰,同副承旨入侍。
傳于洪鳳漢曰,右承旨入侍。
宋昌明啓曰,右承旨尹得載,有入侍之命,而纔已申退,所當牌招,而拘於廳規,不得請牌,何以爲之?敢稟。傳曰,牌招。
以趙炳祚爲假注書。
宋昌明啓曰,假注書趙炳祚,時無職名,令該曹依例付軍職,何如?傳曰,允。
以朴文秀爲判義禁。
宋昌明,以禮曹言達曰,頃因江華留守元景夏申聞,萬寧殿殿內溫堗油板彩席腐傷,竈門頂石中折,與雨漏等修改及移安吉日,以今七月十八日·二十一日·二十四日中,推移擧行事,覆奏達下矣。今七月十二日,藥房入診。江華留守元景夏,同爲入侍時,因元景夏所啓,長寧殿·萬寧殿有頉處修改,待潦霽擧行於八月事,命下。故萬寧殿修改吉日,更以來八月十六日辰時推擇,原粘目中,改付標以入之意,敢達。令曰,知道。
趙載敏,以兵曹言達曰,今七月十七日,武臣堂上朔試射日次,而祈晴祭相値,不得爲之之意,敢達。令曰,知道。
尹得載,以禁衛營言達曰,本營所納,鎭川縣軍作米之船載,到京江致敗者,發遣本營郞廳,與部官眼同摘奸,急時鉤拯事,昨已草記達下矣。元數一百六石五斗五升內,乾米爲十石,拯米爲九十六石五斗五升。故所拯之數,依例以改色,分給於沿江民人等處。而至於劣米,則令該色,依事目待秋備納之意,分付本道道臣,何如?令曰,依。
又以司僕寺官員,以提調意啓曰,濟州出來後運年例進上馬八匹,誕日進上馬二十匹,冬至進上馬十匹。合三十八匹內,一匹船中病留,實納馬三十七匹,禾毛色別單書入之意,敢啓。傳曰,知道。
左議政趙顯命箚曰,伏以臣,昨以區區去就權衡,微陳於附奏之末矣。臣與首相,輪翼相隨,今十年矣。以一般情地,同時引入,畢竟進退,宜無異同。首相未撤單之前,臣若先出,則不成事面,亦不成廉隅。臣心之慙愧不安,姑無論,朝廷多司直之臣,其肯捨臣而不言乎?苟有言之者,則臣雖喙長,何能自解也?且首相,方以衰病爲辭,臣一出,則首相必將以鼎席不空爲諉,仍遂爲謝免之計。然則臣不但自壞其廉義,將竝與首相進身之門而塞之,獨當重任,無所仰成,折足之患,勢所必至。此等事情,臣雖不言,聖明必已洞燭。伏願殿下,以勉出首相爲先務,勿以臣之去就爲念焉。雖今日,首相若出而造朝,則臣必隨其後矣。取進止。答曰,省箚具悉。承宣之往,旣諭,意謂卿等,不俟駕幡然矣。其箚或予,或元良。噫,恒日冀於卿等,豈若此乎?旣諭下敎中,今不多諭,爲卿等惜之也。況旣知矯誣,則爲臣子悚然處,其何計較於先後哉?卿須諒焉,卿須諒焉。仍傳曰,遣史官傳諭。
領議政金在魯箚曰,伏以臣於昨夕,千萬意料之外,伏蒙大朝特降恩綸,屈承宣而臨諭,辭旨懇惻,責勉諄切。又伏覩左相箚批,至以筵敎之訛傳,廓然開示,無所間阻,臣莊誦再三,感泣惶霣,衷情煎隘,莫省所喩。臣之今番引入,實由於支離一職,加以老昏顚錯,涓埃無補,罪釁層積,自量精神識慮,萬無更擔重負之望。唯有亟辦一退,無妨賢路,方可爲報國恩而免身災,區區此心,神明可質。初非專由於知申所達之一事,而況今昭揭聖敎,洞見虛誣,臣豈敢復以情勢爲言?而惟是本來必遞之義,如右所陳,定計已固,消化不得。且臣目下病狀,實係危厲,蓋其勞瘁已極,根柢已深,自經今夏暑濕,眞元落下十層,藥餌罔效,寢息俱廢,長時閉戶,委墊厭厭,無一分生意。臣非敢自愛微命,苟冀延活,誠恐一朝,遽塡溝壑,則將不免爲沒身陷溺於權要寵利之人。夫然則臣心之愧恨,國人之譏笑,有不足言,而以聖上父母之慈,軫念於蓋帷之舊,寧不惻然而興悔乎?此臣所以必欲及其未死,冀蒙終始之澤者也。明日侍坐次對之命,出於群情顒望之餘,而臣則危疾如此,末由趨參,精爽震越,只俟重譴。玆敢畢瀝肝血,疾聲哀籲於貳極之下。伏乞上念國事,下矜臣病,導達聖聽,快賜鐫罷,公私不勝萬幸。取進止。答曰,覽箚具悉卿懇。承下敎,痛駭世道,下敎之下,卿其若此,宜遵大朝下敎,其卽登對焉。
知中樞府事李箕鎭書曰,伏以向臣一罷,實荷寬恩,曾未數月,遽被特敍,仍有西樞新命。臣誠仰戴洪造,俯揣微分,感激于中,涕淚無從,顧何敢更事傲慢,有若全昧懲畏乎?直緣臣疾病垂死,蠢動不得,欲具短書,冒陳危悃,而氣乏神昏,經營未果。方切悚蹙之際,伏聞以臣見差節使之任。臣雖才乏專對,懼深辱命,而人臣事君之義,身非己有,事不辭難。而況臣受恩罔極,欲報無地,及其一息未泯,猥藉王靈,得效微勞,豈非臣至幸?臣固將生死,向前趨膺之不暇。第自前月旬間,臣素患消渴之外,重爲暑毒所中,胃氣痞瘀,不瀉則祕,有噉必嘔,上下關格,轉成乾癨。甚至日中屢發,發輒殊死,因之肚腹弸膨,喘息緊促,症近鼓脹,祟在內傷,非若一時表感,可望其自愈。而出疆之期,尙隔以數朔,若得及今調治,庶免臨時狼狽。玆敢猥從縣道,昧死控急。伏乞离明,曲垂矜諒,特許臣稍徐登途,俾延殘喘,以承使事,不勝幸甚。臣旣被往役之召,一日稽赴,罪合萬死,嚴賜勘處,昭示典刑,亦臣之所大願也。臣無任惶慓祈哀之至,謹昧死以聞。答曰,覽書具悉。卿其勿辭,調理焉。
掌令申暻書曰,伏以臣,至愚極陋,百無肖似,平日點檢一身,擬議百執事之任,而絶無粗可堪當者。故嘗遊場屋而旋廢進取之念,自有門蔭而不萌干祿之想。遂就杜門屛迹之計,而以爲守分全愚之地,亦嘗依附先正,多閱年所。而顓蒙鹵下之甚,全無資獲,疾病喪慼之來,輒爲撓奪。始猶有意,而今則荒頓,少固無聞,而晩益空疎。居然人世之一蠹,而判矣草木之同腐,論臣本末,直是如此。顧其散材蔑識,見嫉神明,而自非臲卼其踪地,窮蹙其情志,則無自以困之。故乃於頃年以來,爽實虛名,遽媒天眷,始忝授官超階之擧,而已甚濫越,終叨言議風憲之責,而尤極僭踰。世固有虛妄可笑之事,而如臣此事,亦所未有。臣於年前,再縻本職,駭竦之極,猥入文字,備陳實狀之決不可冒,名器之決不可玷。而其所自列,亶出血懇,則庶冀天鑑之照燭,無重淸朝之羞辱。而不意玆者,新命又降。夫臺省之爲職,受耳目之寄,而立殿陛之上,與人主爭是非,而政事得失,人物臧否,靡不得以辨論,則其責望之重,實等宰相。至於不由科甲,直躋是職,此國家非常之典。所以尊禮賢士,風勵一世者,而究其例,則嚴光之拜諫議也。是以列朝之預是選者,率皆儒林邃學,當世宿望,而其人甚尠,指不多屈,則如臣陋劣,奚啻不襯。且臣於本職之前,曾叨數銜,時則爲冗司小官,其職任情勢,有間今日。如使臣粗有近似,則豈不一番出肅,略伸分義?而猶逡巡不敢,則安有不堪冗司小官,而反堪臺省重望者哉?倥侗之實,百無可論,而恩命之辱,三見斯荐,其在私分,已爲切悶,而上論國體,亦非小損。臣自忝匪分以來,恒懷懍惕,日俟駁正,非病之病,纏在心腹,每當新除,倍萬焦迫,逃遁無方,夢魂靡寧。今此由衷之至懇,實非飾外之例控,而若其所陳萬萬不稱之狀,非徒臣之自知,親戚儕友知之,一世之人知之,獨朝廷偶未之察耳。用人乖方,有國所戒,一夫失所,聖王攸恤。伏乞睿慈,特回离照,渙下明旨,亟收成命,仍飭選部,永刊賤名,俾臣得以優遊飮啄,歌詠德化,以沒餘齒,不勝大願。臣無任攢手翹心,激切祈懇之至,謹昧死以聞。答曰,覽書具悉爾懇。爾其勿辭,卽速上來,補我不逮。
副校理魚錫胤書曰,伏以臣,罪在罔赦,罰止薄勘,惶恐縮伏,恭俟斧鉞者,今已五箇月矣。乃於千萬夢想之外,顯戮不加,恩敍忽降,繼而玉署·春坊,除旨聯翩,臣誠惝怳驚感,莫知所以致此也。念臣愚迷鈍劣,百不猶人,而惟於科場一事,務盡謹嚴之道。向來科時,擧子輩,要借臣所帶館隷,蓋曉夜入門之際,便是士子軀命所關,故或求得各司下人,使之扶護者,此雖謬習,其來已久。臣實泛忽,未免隨俗許借,豈料年少之輩,畢竟作此無前駭妄之擧乎?其所干犯,思之懍然,臣身帶館職,事出館隷,則論以邦憲,其罪誠萬戮而有餘矣。乃者,猥蒙大朝曲保之恩,區別於衆謫之中,只施以告身之律,格外殊私,萬萬非賤分之所敢安。而曾未幾何,敍復如舊,夫有罪而得免誅殛,又從而叨蒙甄錄,自古人臣之得此於君父者,有幾人哉?闔門感祝,只有涕淚之被面而已。臣之所被眷數,若是隆摯,宜卽竭蹶趨肅,小伸叩謝之忱。而第惟負犯至重,非比尋常。今雖曲荷拂拭之恩,而釁蘖自如,惶愧轉深,實無顔面,可以自顯。況伊日被謫諸人,尙在罪籍,臣何敢徒恃寵靈,揚揚冒進於論思之列乎?玆敢略入文字,仰暴哀懇。伏乞离明,察臣危蹙之情,削臣見帶之職,仍令王府,重勘臣未勘之罪,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
十六日卯時,上御崇文堂。入侍時,同副承旨趙載敏,假注書李景閔,記事官李宜哲·蔡濟恭,以次進伏訖。上曰,今日禜祭所,敦義門·崇禮門兩處,祭器饌品與祭官·守直軍士,淨潔整齊與否,親往看審,可也。載敏曰,小臣進去乎?上曰,唯。禜祭所,承旨進往摘奸事,榻前下敎。承史以次退出。
己巳七月十六日申時,上御歡慶殿。右承旨入侍時,右承旨尹得載,假注書趙炳祚,記事官蔡濟恭·李宜哲進伏訖。上曰,領左相以爲何如?尹得載起伏曰,領相家則右副承旨尹光毅進去,左相家則臣進去傳諭。則左相以爲,聖敎開釋之下,更無引嫌之端,而與領相一般情地,有難獨爲登對,若領相造朝,則臣亦當隨其後云。而聞尹光毅言,則領相情勢之外,又有一疾支離,時月之內,有難登對云矣。上曰,書傳敎,可也。得載執筆承命書。傳曰,予雖衰耗,於國事,實難强作,況代理之後,惟冀元良,而太阿猶在手。噫,今日朝鮮,非予一人之朝鮮,其負托之重,何?噫,無樂南面,卽予素心,命元良攝事,亦一苦志。而大抵人心世道之奇奇怪怪,庸庸碌碌,非特乎今日。而元良初政,庶乎一新,心自語曰,以予不德,臨御其幾年,治不徯志,世道日趨於下,心竊忸焉。一有元良,攝初一新,吾國其庶幾云,而又曰,述編旣云,此亦無乃高麗三日乎云。近觀百度之解弛,復若前日,違牌之紛紜,黨習之欲售,又復若前。自嗟曰,以予不德,其猶摠攬之故,諸臣之若此,非元良之過。卽予之過,予之固心,日益深焉。噫,同人九五之爻,在君位,而其剛爻在下,故以利涉之象,其猶先號咷而後笑,柔懦可知,然後笑,終有利涉之效。而予則於黨習,卽一無他之公心,而臣不從焉。於紀綱,非一予之法令,而慢蹇日甚,若此黨習,若此紀綱,授元良而代理,此所謂人是舊人,其何新也?而然號令一出於元良,其豈若此?此亦予也,此亦予也,反爲歉然於先號咷後笑之象也。噫,君雖不德無能,今日在下者,亦豈無責?噫,嘗試揣度之習,日益甚焉,而甚至於矯誣王言而極矣。噫,於敵以下,若矯誣而事現,王者其嚴治之不暇,王者雖或不問,耳目之官,其宜懲討之不暇,況君言乎?予若有此敎,非特予辭令之過。卽予不能涵養之過,而予旣無此敎,近日心愈耗,或有是敎,思之又思,終莫思焉。相箚之批,雖無矯誣二字,若曰予無此敎,則卽矯誣也。古人云,見無禮於君,如鷹鸇之逐鳥雀。今日世道,雖曰浮薄,矯誣王言之亂臣,奚異於昔年僞批。而一批之下,意謂今日世道,雖不若古,此批之下,君臣自可帖然,其何深究乎矯誣之根柢云矣?觀相臣之撕捱,往者所謂抆拭之敎,猶在信不信之間。耳目之官,聽若恬然,視之若薄物細故,無一人詣臺條列,若此不已,將至於國不國君不君。噫,追慕痛心之中,慨世道痛時事,近日之內,食不過數匙,眩氣又作,而猶强氣召承宣下敎者,非他也。顧太阿重,付托於相臣,實無下文字開釋之事,而於紀綱,亦豈恬然?予無敎,承宣焉可錯傳?此亦觀世道處,當今紀綱,何待自現?王者持其大而已。伊日承史,竝拿鞫嚴問,聽矯誣王言之敎,佯若不知之,今日臺臣,竝施削黜之典,以嚴君君臣臣之義。噫,國不國臣不臣,使其君靜攝中,若是强作,中外軍民,咸知今日之國事。出榻敎書訖。上又命書之曰,拿鞫有命,判義禁再度給由云,其病已知,許遞,其代,前單入之。出榻敎尹得載起伏曰,左相則元無引入之意,今日亦必待聖批下,卽入侍矣。且無以二字爲撕捱之意也。上曰,果無以抆拭二字,爲撕捱之義,而釋然於其心,則何必待領相之造朝而隨其後乎?且大臣聞此矯誣二字,則宜有毛骨之竦然矣。仍命得載,書左相批答,而省箚具悉之下,無卿懇二字,故得載暫提告。則上命注書臣炳祚曰,承旨當推考,而必出擧條者,注書書之。臣柄祚承命書。上曰,古則雖大臣之批,有勿辭察任之規,今於大臣,無開釋之事,故不呼卿懇二字者,意蓋在也。而承宣提稟,此亦觀世道觀紀綱處也。當該承旨,從重推考。出擧條又命臣炳祚曰,注書書之。上曰,御座咫尺之地,當該中官不跪,其涉可駭,令該府處之。出擧條俄而,東宮邸下入侍。故承旨·翰注,蒼黃起身趨退時,右史在後,傳云,有勿下殿之命云。故承旨以下,遂俯仗於西邊戶內,待邸下侍坐後,承史更進伏訖。上以大臣批答事,有所下敎於邸下,而邸下俯承聖敎,卽還次。故承史等,又退立西邊戶內,鞠躬如初,祇送訖。更進伏。得載起伏曰,聖上每以世道無可爲爲敎,臣下雖萬萬無狀,仰冀於聖代者,必以堯·舜爲期,臣每聞如此之敎,不勝抑塞。上曰,無可爲矣。得載曰,方今聰明睿智,日月中天,臣等區區仰祝者,以旣聖益聖,詔迪群下之愚迷,同臻大同之休。而今伏聞此敎,臣不無怨明主之意矣。上曰,此言甚愧予矣。右史李宜哲,以不安退出後,上曰,出使翰林李齊顯,暴曬畢後,更無他事耶?承史竝達曰,竣事後,則更無所事也。上曰,然則暴曬史官,亦令該府,一體拿鞫,可也。仍命得載書之曰,檢閱李齊顯,令該府拿來事。出榻敎於是日暮,諸臣告退,而以次出來。
上在昌德宮。常參·經筵,以代理停。
夜四更五更,有霧氣。自昧爽至巳時,有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調洪鳳漢啓曰,伏未審日來蒸熱,聖體調攝,若何?纔伏見夜下傳敎,有眩氣又作之敎,臣等不勝驚憂之至。卽率諸御醫,趁早入診,詳察聖候,議定當進之劑,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣。予則近有眩氣矣。
宋昌明達曰,明日常參,取稟。令曰,停。
尹光毅達曰,大司憲沈錥,執義閔遇洙,掌令宋能相·申暻,持平尹勤在外,一員未差。今日以監察茶時之意,敢達。令曰,知道。
洪鳳漢達曰,右承旨尹得載,今日病不仕進,牌招,何如?令曰,依。
金尙魯·洪鳳漢再啓曰,臣等入診退出後,與諸御醫及未入侍醫官,反復商議,則皆以爲,聖候靜攝之中,當玆日熱,眩氣如此,蔘苓茶,人蔘·白茯苓各一錢,連進五貼爲宜云。此茶飮劑入之意,敢啓。傳曰,知道。
傳于宋昌明曰,宣傳官二員待命,騎馬六匹立之。
傳于尹光毅曰,只侍坐事下敎擧行。
又傳于尹光毅曰,領左相,尙在賓廳,今日侍坐次對,欲爲之耶?問啓。
尹光毅達曰,今日侍坐,卽爲擧行事,命下矣。兩司當爲進參,除在外·牌不進令旨未下外,正言李鳳齡,卽爲牌招,何如?令曰,依。
備忘記,兵曹判書金尙魯處,豹皮一令特給。
以兵曹判書金尙魯豹皮一令特給備忘,傳于尹光毅曰,令該曹擧行。
令于尹光毅曰,大臣·備局堂上引接。
宋昌明啓曰,江華留守元景夏,長寧殿有頉筵稟事,來詣請對矣。傳曰,同爲入侍。
傳于洪鳳漢曰,藥房提調入侍。副提調監劑。
尹光毅,以義禁府言達曰,藝文館檢閱李齊顯拿來事,徽旨達下矣。李齊顯奉命下去于慶尙道奉化地云。依例發遣府羅將拿來,何如?令曰,衣。
趙載敏,以義禁府言達曰,檢閱李齊顯拿來事,草記依下矣。拿來羅將,今方發送,而承史拿鞫傳敎,旣已還寢。李齊顯拿來羅將,不爲發送之意,敢達。令曰,知道。
平安監司李宗白狀達,定州等官居軍官申貴一等渰死事,令于趙載敏曰,渰死人等,令本道恤典擧行。
己巳七月十七日辰時,上御歡慶殿。藥房入診入侍時,提調金尙魯,副提調洪鳳漢,假注書趙炳祚,記事官尹東星·蔡濟恭,醫官金應三·玄起鵬·鄭文恒·方泰輿·柳徵瑞·鄭趾彦進伏訖。金尙魯曰,泄候加減,若何?上曰,此乃常時本症,何必深慮?尙魯又起伏曰,蛔氣則近日,若何?而寢睡·水剌諸節,亦若何?上曰,蛔氣則俄亦有之而卽降,水剌則以有眩氣,故進御太厭。雖非氣憊所致,而數日來,則一時所食,不過數匙,一日所食,不過四五匙。寢睡則日炎太甚,故過於納涼,而或至侵夜不寐矣。尙魯曰,不勝憂憫矣。仍又起伏曰,大王大妃殿氣候,何如?上曰,差勝後一樣,而氣候則亦有月異而歲不同者矣。曾前則當暑時,或殿坐廳事,近年則雖盛暑,非溫突則不得殿坐矣。尙魯又起伏曰,王世子氣候,何如?上曰,一樣矣。尙魯又起伏曰,請令醫官,診察脈候,何如?上曰,依爲之。金應三進伏。診候後退伏曰,脈候左三部少數,右三部寸關脈少闊,而中腕之塡實,不及於向日脈候,而大體則一樣矣。上曰,臥診安得其詳乎?玄起鵬進伏。診候後退伏曰,脈候左三部微有數,右三部寸關少有闊處,而中腕則未塡矣。鄭文恒進伏。診候後退伏曰,脈候左右調均,而皆有浮數矣。方泰輿進伏。診候後退伏曰,左三部沈中數,右寸脈滑大,少有不實矣。柳徵瑞進伏。診候後退伏曰,脈候左三部沈中少數,右三部則滑矣。鄭趾彦進伏。診候後退伏曰,脈候少有浮數,而塡實則不如前矣。尙魯起伏曰,眩氣旣如此,水剌亦不得進御,必是經暑胃弱所致。請議定當劑,何如?上曰,不必湯劑,近日所進生橘茶,連進無妨耶?退歸後,議定以進,可也。尙魯起伏曰,診筵罷後,入診東宮之意,敢達。而鍼醫卞義和率入,何如?上曰,竝依爲之。而其症候,則後次入侍時,詳達,可也。尙魯起伏曰,臣等雖無狀,旣忝保護之地,不勝痛心憫迫者有之。水剌則不過數匙進御,而以世道無可爲,每有下敎,尤伏切憫塞矣。上曰,予豈以此用心,而不進水剌也?但世道則更無可言,而至於矯誣王言,而極矣。尙魯曰,臣有耿耿所懷,敢此惶恐陳達矣。今番承史拿鞫之命,聖意則實出於立紀綱勵世道之地。而第以筵說事,鞫問承史,豈非處分之太過,而有礙於聽聞耶?此不過武承旨入侍時,生疏太甚之致。而且以其時史官言之,下番翰林李宜哲,則素是善忘者,凡筵中說話,出外則未嘗記得傳人,故以此常得謗者。上番翰林李齊顯,則又非巧言飾辭者,而人甚可尙矣。且以大體言之,以筵說誤傳,謂之無人臣之心,而張大處分,則及其末梢,又豈無難處之端乎?且未明其罪有無之前,直歸之於錯聽誤傳,則豈不有光於大聖人包容之德乎?且承史拿鞫,事極重難。而今以筵說事,一開此路,則日後將未知以何事,更有設鞫之擧,而遂爲無限弊源,則聖上裕後昆垂萬世之意,顧安在哉?伏望深量處分焉。此實非有違於自省編之本意也。上曰,其時武臣,揚揚自得四字誤書時,予一笑而卽令抹去矣。至於以抆鼻爲語而播傳者,豈非千萬意外虛荒之甚者乎?大臣之尋單,良以此二字也,予則實無此敎,而若史官曰,果有所聞者云爾,則予亦難矣。況注書所達,其時日記冊中,旣無此等語云云,則自歸於矯誣矣。旣曰矯誣,則爲耳目之官者,惡得無請罪之擧,而一向寥寥乎?尙魯曰,矯誣二字,豈人臣可生之罪乎?此亦足以爲懲創處,而第拿鞫,則終非美事也。且臺臣則無故在京者甚少,宜其無言者而處分,則竝皆重大矣。上曰,予亦知終非美事,而實欲苦守事面也。洪鳳漢起伏曰,重臣所達,實出於斷斷苦心也。一開此弊,則後日不但爲筵說誤傳事而已,抑未知由何樣事,而有設鞫之擧矣?伏望聖上,深量處分焉。上曰,兵判所達,貽謨元良,不宜如此之語,實有令予惕然于心者矣。予嘗與卿,同作自省編矣,今見其效矣。都承旨書傳敎,可也。鳳漢承命執筆書。傳曰,昨日承史下敎,意欲樹紀綱定君臣之義,而承史雖或有之,此則不過錯聽。其初下敎中,矯誣二字,自有所指,此方外也。大體攸關,耳目喑啞,王綱日墜,不可不諭。今日重臣陳達,可見爲國苦忱。噫,世道雖無狀,蒼顔暮年,豈可貽搢紳之弊於元良乎?特寢其敎焉。出榻敎尙魯起伏曰,本曹一軍色正郞李翼元,移拜臺職,纔已違罷矣。一二軍色,必擇人久任,然後可以責效,筵白仍任,且多前例,而請敍未安,有難直請仍任,故敢達。上曰,軍色甚重,敍用仍任,可也。出擧條又起伏曰,本曹餘丁色,多有虛疏之弊,依都案廳兼付二軍色例,令一軍色郞廳兼管事,定式施行,何如?上曰,依爲之。出擧條又曰,政色郞廳,只是二員,故如有事故,則開政時,每患苟簡,加出一窠,何如?上曰,依爲之。出擧條又曰,東宮入診,亦時晩矣。請退歸診候後,症候則當依下敎,後次入侍時陳達矣。上曰,知道。諸臣以次退出。
己巳七月十七日未時,上御歡慶殿。大臣·備局堂上,引見入侍時,領議政金在魯,左議政趙顯命,行吏曹判書鄭羽良,江華留守元景夏,漢城判尹具聖任,行副司直金聖應,右參贊申晩,行司直南泰良·徐命九·金尙星,吏曹參判尹汲,兵曹參判趙榮國,工曹參判申思健,右尹權爀,行副司直洪啓禧·李昌誼,右副承旨尹光毅,校理尹東度,假注書趙炳祚,事變假注書尹得養,記事官尹東星·蔡濟恭進伏訖。金在魯起伏曰,午間似有涼意,聖體若何?上曰,已諭藥院問候之批矣。在魯曰,眩氣加減,若何?上曰,時時有之矣。在魯曰,大王大妃殿氣候,若何?上曰,暑濕之餘,氣候漸不如前矣。在魯移就東宮邸下前起伏曰,朝晝異候,氣候,若何?王世子曰,無事矣。在魯又起伏曰,中宮殿氣候,若何?王世子曰,氣候一樣矣。在魯又就上前伏曰,臣伏承昨日筵敎,大臣不信上敎之敎,誠萬萬惶恐矣。雖在庶官,亦不當若是,況忝在相職,而自上旣以本無二字下敎之意開釋,則在臣榮幸,莫此爲大,何敢復爲引嫌乎?但臣待罪相職,已多年所,而未有一分補效,常切慙悚。而第又一疾支離,直恐不解此職,而塡於溝壑,則不但臣有沒身於寵利之罪而已,在聖朝生成之德,亦所惻然軫念者。故臣以今年,視若瓜滿,未免有尋單及上箚矣。今此不信之敎,極爲惶悚。而況且昨日傳敎,卽又有反汗之美,臣等欽仰聖德,不勝感歎矣。上曰,世道無可言者,予豈欲爲無前之事乎?今則往事勿說,不必更提。趙顯命曰,莫非臣等庸劣之罪也?首相引疾,今又支久,故臣亦同引而獨出,則尤有所不安,故有所陳箚之擧,而實非昨日不欲入來之意也。但事事如此,不無念舊之思矣。若使故左相在世,則必無此事矣。上曰,旣故之人,予不欲言之,而當局者迷,故左相雖當此事,未知如何處之也。顯命曰,其力量範圍,非臣等所及也。在魯曰,誠如左相所達矣。仍起伏曰,義州府尹,得彼國奏議草上送,故持入敢達矣。上命承旨讀達畢。上曰,其査事,全欲揜護其國之人,而有所扶抑,甚不公也。在魯又起伏曰,此咸鏡監司鄭益河狀啓也。道內刑獄,罪關一律者甚多,而其中犯越罪人雲吉·雲京兄弟及人物招引罪人金夏澄·全繼雲·全水萬等,皆是啓下罪人。而三年之間,一向滯囚嚴刑,非朝家恤刑之意。而取考前監司李宗城戊辰年啓本回啓,則雲吉則以其父後元,交嫁三禮等於胡人之事,必無不知之理,爲問目嚴刑。其弟雲京,則以十四歲兒,似無同情行凶之理云,而姑令停刑,以待結末。夏澄則落留馬郞島,不與大石同往之說,衆招如一,則不可勒斷以同情之律云,而姑爲嚴囚云云矣。大抵犯越,自是一罪,今於後元已斃之後,嚴訊雲吉,欲得後元行凶之節,有以子證父之嫌。雲京則旣曰十四歲小兒,似無同情。夏澄則旣曰落留馬郞島,不可勒斷以同情之律云。則一體嚴囚,三年嚴刑,亦無意義。水萬·繼雲則雖不足信其自明之言,而此不過人物招引之事。勿論招引與買賣,同北來各人,或從願仍留,或從願刷還,則今無更問於水萬等之端,竝令廟堂稟令,俾無滯獄之弊云云矣。雲吉則係是與其父同罪,以子證父之法文,與此不襯,所當仍爲加刑,期於就服。雲京則旣曰年弱,夏澄則旣曰落留馬郞島,則今無更問之端,竝與水萬·雲京,而參酌處決,似合事宜矣。兵曹參判趙榮國曰,臣待罪西藩時,三禮始自北出來。故臣親爲盤問,則所謂雲吉,當初犯越時,爛漫同情,渠亦犯死罪,恐不可以證父爲嫌矣。上曰,雲吉則依前仍囚嚴刑,雲吉則放送,夏澄及水萬·繼雲,島配,可也。出擧條在魯又起伏曰,兩湖道臣,竝撕捱不爲行公,至有假都事替封狀啓。而自上推考申飭後,狀啓則始自爲之,其他廢務,則猶如前云,事極可慮。而莫重殿最,亦無意封進,今雖差送新人,亦難免與臘月殿最相逼矣。李日躋則所遭元非大段,而旣遭臺啓,有難强令察任。而韓翼謩,則雖非臺啓,所遭駭異,聞以必遞爲期,竝當有變通之道矣。上曰,李日躋則誠有臺啓,有難强迫,而韓翼謩則豈有必遞之事?向來撕捱亦過矣。吏曹判書鄭羽良曰,韓翼謩則在國體,決不可許遞,而且其居職甚善云矣。江華留守元景夏曰,治績善不善姑捨,若許遞,則有關後弊矣。上曰,忠淸監司許遞,湖南道臣,則其所遭可笑,國人所知,豈可輕遞乎?從重推考,卽令察任。出擧條及榻敎在魯又起伏曰,廣州府尹徐命彬,初非無端撕捱者,則銓長出補,未免重大,其莅任已過半年,而疾病頻仍,官事民事,不能勤察云,特許內遷,恐爲得宜矣。上曰,其人則甚美矣。而自堂下時,未嘗出仕,故當初予未得見其面矣。趙顯命曰,其人氷玉也。鄭羽良曰,爲人恬靜,而內甚貞固矣。上曰,當初補外,旣無深意,分付該曹內擬。出擧條及榻敎在魯又起伏曰,黃海兵使申德夏,慶尙右兵使金亨魯,皆以秋操事狀稟矣。戎政甚重,年事稍實,諸道兵使習操,則皆令擧行,而各營將巡點,則不必疊行,停止,何如?上曰,依爲之。出擧條鄭羽良起伏曰,錦山郡守朴師漢,棄官上來,有該道都事狀啓,旣不可去,而曠官已久,民事誠爲可慮,似當有朝家處分矣。金在魯曰,棄官發行後,旣已馳達,又爲封庫,其間事勢,有難强迫還任,似當遞之矣。上曰,封庫與否,姑勿論,勢難還送,罷黜,可也。出擧條元景夏起伏曰,臣頃以長寧殿雨漏修改事,有所仰達矣。本殿別檢丁志復,又以紅箭門柱木道里木,折傷於今月十三日風雨時來報。故臣昨已狀聞,而紅箭門改立時,當行告由祭矣。告由祭兩次設行殿內,事體重大,紅箭門改立與雨漏修改,同爲擧行,如何?上曰,紅箭門改立,與殿內修改有異,告由祭,其當行之乎?景夏曰,永禧殿紅箭門,嘗改立矣。伊時若行告由祭,則今番當行告由祭矣。上曰,啓下後,禮曹當稟矣。出擧條尹光毅起伏曰,備局堂上之勦說,筵體不嚴,推考何如?上曰,依爲之。出擧條金在魯曰,此黃海監司嚴瑀申本也。金川郡改量事,曾有備局回達達下。而今者時起結數,比前欠縮,爲八十二結零,火田則毓祥宮折受欠縮,爲五百十四日耕。司圃署折受欠縮,爲七百十七日耕,宗親府折受欠縮,爲七百二十三日耕,耆老所折受欠縮,爲一百二十日耕,本郡守之設施規畫,頗得鍊熟,土沃等下者,地大負少者,必加等而增負焉。土薄等高者,地小負多者,亦減等而損負焉。能使權鄕奸吏,不得措手於其間,故豪富不悅,而小民則無怨,可見改量之頗有頭緖。今則經界旣定,陳起皎然,元田時起,比前有損而無加,則勢難減下,充補於宮房各司折受欠縮之數。若於他道他邑,量外火田有裕處,移定折受,則金川官民,俱蒙其效,而宮司亦無利害之殊。請令廟堂,稟令分付矣。當初海伯,以此事狀聞,而以火田·元田混同無別,火田之折受漸廣,元田之減縮無限爲言矣。到今元田·火田,竝爲減縮,至此之多,實未知其故。折受宮司,若不充給,必稱需用之太不足,若欲充給,則卽今他邑,豈有此許多火田閑餘者乎?一依本郡所量施行,實有難處者,此是田賦之政,令戶曹詳細商量,覆奏,何如?趙顯命曰,當初改量之請,蓋以折受漸多,元結日縮爲言矣。及今改量之後,元結與折受俱縮,未知其故。且各宮房各衙門折受之縮,若是數多,未知與各宮各衙門差人,眼同打量乎?若不眼同,而本官獨自打量,則亦未可準信矣。上曰,此則左相之言是也。今日元良侍坐時,卿等決之,可也。何必戶曹稟處乎?在魯曰,元田時起之縮旣不少,至於宮司折受火田之縮數充補,與某處田,可以移畫與否,非該曹則無以詳知酌宜而覆達也。顯命曰,領相所達誠然矣。上曰,然則令該曹詳畫稟處,可也。出擧條金在魯移伏東宮邸下前曰,此慶尙左水使李彦燮申本也。以爲近來松政解弛,放火偸斫相繼,船材漸乏,故去秋報備局,發送虞候摘奸,仍爲發關,申飭各邑矣。卽者,梁山郡守權萬牒呈內,去二月十七日,所掌內浦封山失火摘奸,則南北長十七尺,東西廣十三尺中松,間間枯黃云云。密陽府使申晙牒呈內,同月十一日,自梁山罷封山接界處失火,延及於本府古曳封山,而松木則免燒,一年草叢生,燒傷云云。故卽發臣營,帶率軍官摘奸,則梁山內浦封山燒火處,東西長一千三百步,南北廣五百步,大中小松枯損無數。密陽·古曳封山,則茅草田小稚松,間間枯黃矣。蓋梁山三封山旣罷,只有內浦封山所養松,爲左道封山中稍優營。各鎭伺候船,年年就造,梁民甘於封山之次次革罷,利於火枯之漸漸偸斫,可用船材,盡爲梁民販利之資。而該郡守,又不卽馳報,次知監官,則自摘奸所逃躱,且其燒火處,步數瞞報,不相彷彿者,俱極駭然。其在重松山之道,當論罪,而密陽則宜有參恕。故都次知·座首·色吏·監官·山直等拿致,從重決棍。梁山則鄕色及山任段,爲先嚴囚。在逃山監及放火者,期於跟捕。而其郡守之不能禁護,又從而瞞報之罪,臣不敢擅便,請令廟堂稟處矣。從前封山失火,或出於奸民之欲逐本官,故自朝家,曾有勿罪守令之定式。而今此梁山,則初不卽救滅,又不卽馳報,被燒處長廣尺數,又如是大段違左,不可不明覈定罪。當該郡守,拿問處之,何如?王世子曰,依爲之。出擧條在魯又達曰,此北兵使李義翼申本也。軍器中火藥,本非北土所産,故自京貿去,每患難繼,若掘取海邊鹹鹵之土,煮成焰硝,則火藥自可饒足。聞會寧·鏡城地,有煮硝者,故招來,試使煮出二釜,則果成焰硝,足可用之。此兩漢,非徒煮硝,亦解劑藥,曾已屢試其法,與京無異,而本道無硫黃,不能爲之。且此兩人,年近八十,趁其未死之前,使軍校輩,得學劑藥之法,則事極便好。硫黃三四百斤,自京軍門下送事,請令廟堂稟處矣。硫黃三百斤,分排於各軍門下送,何如?王世子曰,依爲之。出擧條在魯又達曰,此東萊府使鄭權狀達也。倭館修理時,八送使停止,而待其呈書契捧上,上送該曹計料事,曾已馳達矣。今者馬島奉行之替呈書契,殊涉猥越。故取考謄錄,則庚辰癸卯兩年,倭館修理時,八送使停止事,奉行等,呈書於本府。己亥戊辰兩年,因信使渡海,八送使停止時,奉行等,又呈書於本府,而廟堂特爲許捧,使本府,直答于島主處矣。今番奉行等,敢援前例,又爲呈書,若嚴辭退却,則必有爭執之患。而癸卯謄錄,則奉行等姓名下,各各着圖書。今此書契,則奉行三人,列書姓名,只以一顆大圖書,刻以對馬州奉行章者,壓印於三人姓名上,有若島主書契樣,大違格例。故還爲下送,使之責諭退却矣。館守倭言內,蒼黃間未諳前例,泛然呈來者,誠甚惶悶,此後船使入送改納云,待其改納捧上與否,請令廟堂稟處矣。蓋島主書契,則彼此皆有禮物,不無少弊,故自前似有此替呈之擧。雖然,初若必令改受島主書契而來則似好,而船便入去已久,則似無及矣。今若改來書契,各名下,各印圖書,一如前例,則依庚辰癸卯等例,捧之無妨。以此分付該府,何如?王世子曰,依爲之。出擧條鄭羽良曰,鍾城府使安相徽,以還上居末。頃者道臣,有狀啓請罷,而臣以後弊所關,此後則邊地守令,勿用還上居末罷黜之規,何如爲達,則上敎,有議大臣講定爲敎矣。今則兩大臣入侍,敢請下詢,而邊地守令,十朔後圖罷,極爲悶事,罷黜之狀,則姑爲安徐,安相徽仍置本任,似好矣。金在魯曰,不可無罪而若罷黜,後必有故犯之弊矣。上曰,左相意,何如?趙顯命曰,不罷而警責,莫如決杖矣。金尙魯曰,以故犯不可改法,推考道臣,似宜矣。上曰,此後則除拿問罷黜,而決杖,可也。顯命曰,若如吏判所達,仍置安相徽,則安知其必利於民也?有一文臣,謫其近地者,正其材也,實有方便省弊之道,而方在罪謫中,臣不敢仰達也。上曰,誰也?羽良曰,金遇喆也。上曰,何如?顯命曰,頃者趙觀彬,有所仰達,故臣以法防之,今不敢仰達矣。在魯曰,遇喆誠才而可用也。上命承旨書之。傳曰,頃者邊地守令居末者,勿爲拿問事,元良次對時,有所稟,故問于大臣稟定事,有下敎矣。今旣問大臣,此後邊地守令勿拿,決杖事定式,安相徽事在令前,非特此也。道臣旣已罷黜,邊地不可不擇,當初處分,其亦申飭,爲邊地除迎送之道,豈循常例?金遇喆放送後,給牒敍用,除授鍾城府使,使卽直爲赴任。此後邊地守令,道臣不敢以病直爲罷黜事,申嚴定式,分付。出榻敎上曰,儲穀事,元景夏頃有所達乎?景夏曰,臣果有所達矣。上命承旨書之。傳曰,凡物之貴賤相隨,理之常也。近歲以來,年事稍登,必有穀賤之理。歲登歲歉,亦有循環之理。王者爲民,必有嗣歲之道,京則貢下之際,務施均適之道。令備局,申飭中外,此等之時,着意儲穀,以備水旱之資。出榻敎鄭羽良曰,大司成趙載浩處,頃者別諭後,來在城外云,而尙不入來,事體道理,極爲寒心。金在魯曰,特敎之下,尙不入城,誠爲駭然矣。上命承旨書之。傳曰,大司成趙載浩,申飭之下,尙不入城,分義寒心。禁推。出榻敎上又命承旨書之。傳曰,政事待朝爲之。出榻敎金在魯曰,李福海公事,入之已久而未下云,加罪分揀中,趁今處分,似好矣。上曰,猶不足爲懲罪矣。卿等以爲何如?元景夏曰,兄弟六人皆奔喪,其情極爲惻傷矣。趙顯命曰,父死不葬,于今五月矣。勿論罪之輕重,贖罪,似好矣。上曰,以純錢饋遺文書,予初見矣。昔阿大夫,本非貪吏也。今以福海,譬之阿大夫,豈不冤乎?烹阿之典,實爲今日李福海準備也。仍命承旨書之。傳曰,今因李福海事,覺悟一時飭勵,情理可矜,前參奉李福海,特放其謫。出榻敎上曰,李福海事,諸臣各以所見,次次陳達,可也。金在魯曰,臣之子致仁,以御史,覈得福海文書矣,臣則有嫌不敢仰達矣。趙顯命曰,臣之淺見,則伏聞旣已承服云,若不足懲罪,則更爲訊問,事體當然。而至於父死不葬,幾爲一年,則孝理之下,宜有參酌寬貸之道矣。以其承服文書,出付金吾,使之趁卽照律,何如?上曰,禁錮終身,爲福海準備矣。大體其承服文書,專以生路爲計矣。道臣南泰良之狀褒,亦見欺云矣。鄭羽良曰,其爲人不甚潔潔矣。其許多料理之時,豈無下民怨言乎?且於通信使行時,亦請得木錢,防給民役,似欲圖陞他邑之計。且其修改甚多,凡其居官太不精,決非初守令貌樣矣。守令之私用火粟,朝家所知,見其三年用下文書,則元無送錢記問於搢紳之事。大抵不可直斷以贓律,參酌勘罪極好矣。元景夏曰,其時事未究竟,臣非獄官,故未敢仰達矣。今承下詢,臣敢不畢陳乎?福海規模,果如吏判所達,素不潔潔,非臣之所好,卽聖上亦必有所洞燭,而至於今番事,誠有所惻傷者矣。臣得聞南泰良,爲福海稱冤之言則曰,所謂山倉料理之物,尙今有之云,戶判亦曰,尙有之云。且聞慶新倅尹尙任之於李福海,亦風馬牛之不相及,而亦曰,取文書詳考,則其料理之物果有之云,於此亦爲取信之一端矣。且淸風小邑也。臣嘗待罪時,一年所用火粟,一千兩將近矣。借令三年居之,則所用之數,必至於三千,摠而言之,則不幾近於貪名。而前後居官,未嘗有坐此者。蓋火粟,本是邑宰之私用,而朝家所知故也。今聞慶火粟,亦是邑宰之應用,則固不可歸之於貪贓。而且福海文書中,火粟錢則元無賂問於搢紳之事,又無潤其囊橐之跡,則不過給其親戚知舊之貧窮者,此足爲容恕。而雖或犯手,是渠應用之物,貪贓之目,則似或冤矣。臣方遭同氣之慼,將營揜土,沁都之物,自不免持來補用矣。以此推之,則能全淸名者,亦或尠矣。且福海六兄弟奔喪,已强半年,而不葬其父,則其情事,誠甚惻傷矣。具聖任曰,就考承服文書而處分,好矣。金聖應曰,臣非獄官,枉法贓不枉法贓,下問於大臣而處之,似好矣。申晩曰,吏判曾以判金吾,已有詳覈,而其情理甚慘切,速爲處分,似好矣。金尙魯曰,按贓重矣。其有可問者,更問之,其無可問,則趁速處分,好矣。南泰良曰,臣以褒其修擧,遭臺言矣,不敢達也。徐命九曰,火粟非贓,則今無更問,令法官,從速依招辭施行,好矣。金尙星曰,懲贓之典至嚴,而發露則至於如此。若福海浚民膏血,則宜卽定罪,若果是火粟,則似有稱冤矣。且父死不葬,誠爲傷惻矣,趁速處決似宜矣。尹汲曰,臣別無所達,而渠旣以火粟承服,則速爲參酌處分,好矣。趙榮國曰,臣其時在外藩,全不知本事,不敢達矣。上曰,雖不知本事,似有聞知矣。榮國曰,實無聞知矣。申思健曰,旣已承服,別無更問,速令照律,歸葬其父,似好矣。權爀曰,臣以福海薦主,方在論罪中,無可仰達矣。洪啓禧曰,吏判所達不精之言,誠是矣。臣於通信之行,入其境,邑之公廨,比皆新舍,至於境上道臣交龜之館,皆用丹靑,以殘邑形勢,非料理,豈能如是乎?宜得不精之名,且火粟,則給其窮族及知舊,而其家素富,似無貪利肥己之事矣。宜從諸臣所達矣。李昌誼曰,若係公法,則不可擾改,而果如吏判言,則非枉法也。令速議律,俾免盛暑滯囚,似好矣。尹東度曰,福海之情狀慘惻,行路所同,旣已承服,則付法官照律,極好矣。上顧謂東宮曰,今日予使汝,知懲貪之典至重也。烹阿豈可易哉?予嘗以兵判爲確矣。今日以緩助予,趙榮國亦以不知爲言,亦大體矣。蓋今日君臣,爲李福海終日念佛矣。公事,在內從當下之,自此有速決之期矣。金在魯起伏曰,卽今議讞積滯,而判金吾連不行公,請令次官擧行,何如?上曰,何其無行公之人乎?李周鎭今安在?在魯曰,卒逝矣。上曰,然乎?予全昧矣。顯命曰,逝單入於東宮,故殿下未及俯燭矣。卒逝已久,尙無隱卒之典,故臣謂逝單,未及轉達大朝矣。上曰,予失一純臣矣。其重厚質直,忠於國事,則誠朝廷之所罕有也。重臣生時,常言見朝報時,每有今日有何事可驚乎可喜乎之心云?此乃忠臣之言也。上年,予以豆麻兩班之說譏之矣。今者,豆麻兩班已死矣。鄭羽良曰,其晝夜孜孜,奉公忘家,則誠人所難及矣。金在魯·趙顯命曰,其人實有內蘊誠實者,而惜其年不足也。上曰,其年幾何?在魯曰,五十八矣。上曰,五十八,豈曰不足乎?蓋今春皇壇之役,勞瘁尤多,以此得病,遂至不起乎?但不見此世道而先逝,可謂八字好也。元景夏曰,勤於國事,質實無妄,而終至於寬樂令終,豈不曰八字好也?上命尹光毅書之。傳曰,其單入于東宮,故今乃聞之,痛悼曷諭。噫,前判書李周鎭,守乃父之志,二十餘年事我,心無黨字,忠質事君,恪謹供職,勞瘁國事,已作故人。噫,喪誠實之一臣,尤切愴感,元良代理,其雖弔祭,今予感懷,何以示長逝重臣,待臣之道,豈循常例?特遣禮官,卽爲致祭。出榻敎上顧金尙魯曰,東宮診候,何如?尙魯起伏曰,眼部下包,稍有浮氣,而內眥赤於外眥,間間拭淸淚,以時看文字,故有酸意爲敎矣。臣請以受鍼,則邸下以不難爲敎矣。上曰,東宮常以大人氣骨自處,必不畏受鍼矣。東宮近處,有遜志閣二間舍,卿等必不知也。此閣有淸溪月色,夜多爽涼,就此而逍遙,只讀其可讀之書,則必無眼病。而今元良則常寫無用之細書,多聚唐板觀相之書及漢語經書之屬,多費眼力,其不畏鍼藥,與只讀可讀之書,而初不受傷,較之孰勝乎?元景夏曰,細書甚害於眼疾,而第博覽諸書,亦不害於智慮之漸長矣。尹東度起伏曰,昨日下敎,今日因兵判所達,旋卽反汗,以至柔至剛之德,有轉環如流之美,諸臣莫不欽歎豐芑燕翼之謨。而殿下之今日一政一令,莫非爲東宮邸下垂法則者也。下敎之還收,豈若初無如此之下敎乎?此後則凡於政令辭敎之間,必爲謹愼於其初,無至後悔,則豈不尤光於聖德乎?臣以此區區伏望。上曰,所達宜矣,當留念焉。東度又起伏曰,昨日傳敎,有同人九五先號咷後笑之敎。蓋易之爻象,取君臣之間阻而爲同人,則同人之上有否卦,下有大有卦。而以其間阻,故有先號咷之象,後有二爻四爻相應,爲利涉之象,故曰後笑,而及其上九爻,有曰厥孚交如。伏願聖上,留心於此三卦之爻象,而以後笑之後,有交如之義,加勉焉。以期保合太和,同躋大同之域焉。上曰,儒臣之體也。予以不能利涉,喩朝象,若能厥孚交如,則豈如此乎?東度移伏東宮邸下前達曰,憲府之達辭,一國公共之論也。他臣亦有疏請者,而邸下一例靳許,今日臺臣雖不入,臣旣待罪論思,故敢達矣。王世子令曰,大朝聖意旣不許,余心亦如此矣。元景夏曰,儒臣所達,卽公共之論也,不可不從矣。臣旣有所懷,故敢達。上曰,大政,何間當爲之耶?鄭羽良曰,吏批則無所窘礙,而兵批全無窠闕云矣。上曰,然則都政無期耶?金尙魯曰,實無可望矣。東度又達曰,玉堂上下番次,極爲苟艱,副校理申晦,修撰金善行,牌招,何如?王世子曰,依爲之。令尹光毅書之曰,副校理申晦,修撰金善行,待明朝牌招。出下令尹光毅起伏曰,臣以職掌事敢達,近來疏章入啓,大朝別無禁令乎?上曰,果無禁令矣。然不可蕩然矣。俄而日暮,大臣以下告退,次次趨出。
上在昌德宮。常參·經筵,以代理停。
自昧爽至辰時,有霧氣。
尹得載達曰,大司憲沈錥,執義閔遇洙,掌令宋能相·申暻,持平尹勤在外,一員未差。今日以監察茶時之意,敢達。令曰,知道。
宋昌明達曰,明日常參,取稟。令曰,停。
又達曰,待敎蔡濟恭,檢閱黃仁儉,謂以下番李宜哲,不爲入來,陳書徑出,原書纔已退却。所當直捧禁推徽旨,而此與無端徑出有異,推考警責,仍卽牌招。奉敎尹東星,檢閱李宜哲,亦爲一體牌招,何如?令曰,依。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調洪鳳漢啓曰,伏未審夜來,聖體調攝,若何?昨劑入茶飮,已爲始進,而眩氣其有向勝之勢乎?今日臣等,不可不率諸御醫入診,詳察聖候矣。大王大妃殿氣候,何如?臣等不任達宵伏慮,敢來問安,竝此仰稟。答曰,知道。慈殿氣候差勝後一樣。予則眩氣一樣,竟夕侍坐次對,氣益憊焉。待下敎入侍日次問候,宜矣。
又以口傳再啓曰,臣等,卽伏承問安批答,以眩氣一樣,氣益憊焉爲敎,區區下情,不勝憂慮之至,旣有待下敎入侍之命,則更有煩瀆,極知惶恐,而臥內召見,暫時診察,少無所妨,特許臣等率醫官入侍承候,千萬伏望,惶恐敢啓。答曰,氣憊,其止之。
尹得載,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
趙載敏,以弘文館言達曰,新除授副修撰李應協,時在京畿水原地,經筵入番事緊,請斯速乘馹上來事,下諭。令曰,依達。
有政。吏批,行判書鄭羽良,參判尹汲進,參議未差,左副承旨宋昌明進。
兵批,判書金尙魯進,參判趙榮國,參議柳萬重病,參知趙明謙進,左副承旨宋昌明進。
吏批啓曰,臺諫闕員,今當差出,而擬望之人乏少,承旨·外任,竝擬,何如?傳曰,允。
又啓曰,忠淸監司,今當差出,而擬望之人乏少,守令竝擬,何如?傳曰,允。
兵批啓曰,五衛將金致福,素患痰病,近又越添,忠翊衛將孫繼昌,近得輪疾,差復無期,俱爲呈狀乞遞。宿衛輪番之任,不可暫曠,竝〈今〉姑改差,何如?傳曰,允。
以趙明鼎爲大司諫,沈鏽爲持平,權爲判義禁府事,金尙迪爲禮曹參判,李應協爲副修撰,徐命彬爲同知經筵事,李鼎輔爲同知義禁府事,黃仁謙爲尙衣院僉正,金鳴魯爲義禁府都事,鄭樸爲南部都事,尹洸爲長興庫主簿,鄭得淳爲繕工監假監役官,洪啓禧爲忠淸監司,李奎采爲定州牧使,林象翼爲仁川府使,金述魯爲錦山郡守,閔洙彦爲忠淸都事,兪彦述爲慶尙都事,李宗延爲平安都事,鄭彦忠爲全羅都事,權賮爲黃海都事,李克祿爲江原都事,崔逵泰爲咸鏡都事,金遇喆爲鍾城府使,李垍·金陽澤·南雲老爲兼持平,鄭光震爲兼監察,金陽澤·金善行爲兼漢學敎授,李翼元爲兵曹正郞,李萬俊爲知中樞府事,朴世甲爲同知中樞府事,成殷錫爲副摠管,李重佐爲羽林衛將,柳惠基爲都摠府都事,元顯道爲碧團僉使,李思晦爲平南萬戶,韓致亨爲同知中樞府事,安國民爲僉知中樞府事,朴弼均·李日躋爲龍驤衛副司直,金陽澤爲龍驤衛副司果,尹得養·趙炳祚爲龍驤衛副司正,李彝章爲咸鏡北道評事。
宋昌明達曰,下番兼春秋李弘德,身病猝重,勢難察任,今姑減下,何如?令曰,依。
趙載敏啓曰,下番兼春秋李弘德,以身病減下事達下矣,其代,令該曹卽爲口傳差出,何如?傳曰,允。
吏批口傳有政,以金弘澤爲兼春秋。
尹得載,以義禁府言達曰,慶尙道尙州牧遠配罪人李祿海放送事,令旨達下矣。放送之意,分付該道道〈臣〉,何如?令曰,依。
又以義禁府言達曰,咸鏡道慶興府定配罪人金遇喆放送事,令旨達下矣。放送之意,分付該道道臣,何如?令曰,依。
又以司僕寺官員,以提調意達曰,卽接蔚山監牧官李道興牒報,則惡虎入於牧場內,嚂殺牧馬,至於十匹之多。牧官領率砲手,尋蹤圍捕,則鳥銃善放人折衝辛尙輝,挺身當前,先放輒中,前後所捉之虎,合爲五頭云。近來諸道各牧場虎患之弊,極爲煩數,今方申飭機捕之際,蔚山牧場惡虎之多數捕捉,誠爲可幸。監牧官李道興,鳥銃善放人辛尙輝等,似當別樣論賞,以爲激勸之地,令該曹考例稟處,何如?令曰,依。
修撰金善行書曰,伏以臣,罪戾旣重,而未伏當律,情志未暴,而恩命荐降,欲進則廉隅有難冒沒,欲違則義分又極惶悚,跼天蹐地,罔知攸措。不得已冒萬死敢陳短章,冀蒙勘處。及承批旨,責以撕捱太過,勉之以勿辭察職,臣誠感惶踧踖,迫隘轉極,實不知置身之所矣。噫,臣於見職,旣是宿趼,則今之力辭,出於飾讓占便之計哉?誠以區區踪地,實有萬萬不獲已之故耳。且臣母病,積有源委,居常沈篤,今夏潦暑,受傷尤深,素患諸症,一倍添劇。又自數昨,重得泄痢之症,度數無算,食飮全廢,膈煩而晝不安席,氣喘而夜不接睡,篤老元氣,奄奄如下山之日。臣左右扶將,夙宵焦泣,雖無素來情勢,目今親病,萬無離捨供職之望。玆於召牌之下,復此瀆擾。伏乞离明,曲賜矜諒,亟許鐫罷,以安微分,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
上在昌德宮。常參·經筵,以代理停。
夜二更三更,有霧氣。
尹得載達曰,大司憲沈錥,執義閔遇洙,掌令宋能相·申暻,持平沈鏽·尹勤在外。今日以監察茶時之意,敢達。令曰,知道。
趙載敏達曰,明日常參,取稟。令曰,停。
尹得載達曰,金吾滯囚,委屬可慮,新除授判義禁權,同義禁李鼎輔,竝卽牌招察任,何如?令曰,依。
傳于趙載敏曰,文書修正戶曹郞廳,午後待令。
又傳于趙載敏曰,承旨入侍,戶曹郞廳亦爲待令。
又傳于趙載敏曰,牌去來催促,入來人,先爲詣閤。
又傳于趙載敏曰,斯速牌招,使卽入侍。
以承傳色下敎曰,戶曹佐郞李秀得仍任。
趙載敏,以禮曹言啓曰,卒前判書李周鎭處,特遣禮官,卽爲致祭事,命下矣。致祭吉日,令日官推擇,則今七月二十日爲吉云。以此日設行之意,分付,何如?傳曰,允。
以咸鏡監司鄭益河狀達,永興等官居站奴金一完子婦一娘,孫子太成等,渰死·嚂死事,令于趙載敏曰,渰死·嚂死人等,令本道恤典擧行。
漢城左尹李益炡,三度呈辭,令于趙載敏曰,只遞本職。
趙載敏,以戶曹言達曰,依令敎,領議政金在魯今七月朔祿俸,令倉官,更爲輸送于本家。則以爲,方在尋單中,不敢冒受常祿云。祿俸又不領受,何以爲之?敢稟。令曰,令倉官更爲輸送。
十九日未時,上御歡慶殿。同副承旨趙載敏,假注書李景閔,編修官安正仁,記注官金弘澤,戶曹正郞李彦衡·李景祚·吳彦傅,佐郞趙祉命·權導,以次進伏訖。上曰,注書出去,禜祭後,賞賜前例持入。注書臣景閔承命出去,謄錄持而入侍。又下敎曰,戶曹郞廳入侍事,分付。注書又爲出去,與戶曹諸郞,仍爲入侍。上曰,郞廳進前。上曰,戶判以病入侍似遲,所重有在,故召見爾等矣。太廟祭器欌已爲之,而永禧殿·社稷,亦當繼爲之耶?彦衡曰,宗廟祭器欌畢役後,宗廟木祭器,今方一倂改造,纔已始役。社稷之役,勢難竝擧,故欲待木祭器畢役後擧行矣。景祚曰,永禧殿祭器,有所藏之欌,故不爲改造矣。上曰,木祭器盡改之耶?彦衡曰,春奉審時執頉者,旣已改備,其餘則長短不齊,故依五禮儀尺量,今方竝一樣改造。而關東卜定木物,沈水而來,故乾淨未易,姑未了役矣。上曰,木祭器,牲匣而制樣不一耶?彦衡曰,制樣果有差不齊,不但牲匣如此,木豆元數三百九十二部,而皆與五禮儀尺量相左,故竝皆改之矣。上曰,一郞廳爲之耶?堂上劃送耶?彦衡曰,前例,房,例管宗社兩處凡事,故小臣,以該色看檢矣。上曰,凡事在於終條理,人存而後政擧,戶判得人,然後可爲矣。宗廟木祭器之役,雖未了當,社稷之役,亦不可遲延,卽爲始役,一體擧行可矣。木祭器監董監役,當往社稷耶?彦衡曰,木祭器則繕工主簿金漢吉,旣已監董,社稷若始役,則他監役,似當往矣。上曰,監役則定送他人,而郞廳往來看檢亦可,此意言于戶判,卽速爲之,可也。前日修正文書,今至何境?而已盡爲之耶?景祚曰,內入文書,已爲入刊,幾至過半,各司文書,諸郞廳已爲存減。而近緣判書有病,不能赴衙,姑未及盡爲修正矣。上曰,存減,郞廳已盡爲之,則比向時所納冊子,假令稍勝耶?尙在葉張耶?景祚曰,向時則只抄出各司進排數,而今則分類存減,比之向來稍勝,而尙在葉張矣。上曰,欲觀假令,郞廳出去,存減文書中一冊及刊本一冊,持入,可也。導出去。上曰,出去者誰耶?載敏曰,權導矣。導假令文書持入後,上披閱仍敎曰,都下云者何也?景祚曰,一年用下之數,都合上下之謂也。彦衡曰,內酒房香醞,自前五日一次進上矣。頃日以十日一次,更爲定式事下敎矣。內入文書,今方入刊,此一款,以初定式下敎入刊乎?上曰,以十日一次入刊,可也。景祚曰,排設定例中,有不可不及時稟裁者,首堂以病,不得登對,聞臣等入侍之命,有令陳白之事,故惶恐敢達矣。排設房幕次磨鍊中,迎勅時,東宮幕次無定例。今番迎勅時,雖因東宮亦爲隨駕,無磨鍊之事,而年例幕次磨鍊,則東宮幕次,比大殿幕次有減矣。迎勅時,以何例定式乎?上曰,年例幕次爲幾何耶?景祚曰,大殿幕次,爲一幕次半,而東宮幕次,爲一幕次,迎勅時大殿幕次,爲一幕次矣。遠陵隨駕時,幕次磨鍊中,驪州·豐德奉行時,則無定例矣。上曰,遠陵則世子宮,元無此行,據之迎勅時,則東宮或有隨駕時,或有替行時,隨駕時半幕次,替行時一幕次,定例入刊,可也。上曰,各司文書中筆墨,盡爲墨抹何耶?導曰,前例進排者,自戶曹上下,而朔筆墨則自工曹進排,故拔之矣。上曰,筆工亦民也,可矜矣。宗親府豹皮方席,一品宗室皆用之,前例耶?景祚曰,正一品宗室之用豹皮方席,前例然矣。雖以燭事言之,一品宗班外,前則班列等處,不得用燭。而近來二品以上,皆令進排,故義盈庫不能支當。今番釐正時,若爲定例,則好矣。上曰,貢案魚鱗亦重矣。召見爾等者,爲民也。戶判之病,差復遲速,未可知,不必赴衙。雖在家,亦可以披見文書而釐正,以予下敎,傳于戶判,使之卽爲修正,可矣。若不速爲,則前頭事,有未知,必爲言于戶判,速爲之,可也。彦衡曰,當以聖敎,言于判書,俾卽爲之矣。景祚曰,判書之病,尙在委頓中,而腫處浮氣,稍愈於前,一兩日後,似可披閱文書矣。上曰,魚鱗文書,必待各司文書釐正後可爲耶?景祚曰,各司進排有盈縮,所下貢物,當隨事增損故然矣。上曰,魚鱗文書,只爲生民疾苦也。存減非重也。戶判病愈後,有難連在公廨,雖在私次,相議爲之,宜矣。載敏曰,戶郞李秀得仍任,而未及承傳而肅拜,故不得入侍矣。上曰,已肅拜耶?景祚曰,不知還判付與否,而肅拜後,因吏曹致責,不得供仕。而判書以一番陳達,事體不妨之意,往復於吏曹矣。上曰,李秀得仍任單子啓下。今日爲之事,分付吏曹,而肅拜則似無之矣。諸郞廳退出時,上又下敎曰,李彦衡進前,社稷之役,不可遲延,斯速擧行之意,傳于戶判,可也。彦衡曰,當依下敎擧行矣。戶曹郞廳以次退出後,載敏曰,眩氣尙往來乎?惶恐敢達矣。上曰,然矣。載敏曰,我國財寶出入誠難矣。上曰,今則孟浪虛費,似減於前矣。此乃戶判得人之效,方外必以予用之而盡耗矣。豈不難乎?載敏曰,不知者以此言之,亦不怪矣。上曰,此亦觀世道處也。常談所謂,是果予所用之物云者,誠是矣。非予前日濫用,而今始節約定式故也。載敏曰,法者,在於永久遵行,必有剩餘而後,可無日後之弊端。故臣亦於戶判,以此酬酢矣。上曰,承宣所勸云者是矣。戶判不思後弊,而徒以減削爲式之人也。上曰,趙祉命誰耶?載敏曰,故判書趙最壽之子也。上曰,然耶?其父果善矣。李秀得誰耶?載敏曰,故監司萬稷之子,而李秀輔之弟也。載敏曰,我朝損上益下之故,國用不竭,量入爲出矣。今欲減之,軍布省之,則自有餘裕矣。豈不好乎?外方之民,比輦轂之民,尤可矜也。不洩邇忘遠,聖訓有之矣。上曰,都下民,不過表樣子矣。節用愛民,旣是急務,而凡民不可不自近及遠矣。文·景富庶,而武帝用之如水,故爲國之道,專在於人存政擧,國事在於得人時爲之好矣。如此區劃,恐爲他日助奢侈之資,是所慮也。載敏曰,吳王濞之驕慢,失於富而不敎矣。上曰,旣富且庶,孔子之訓也。仍命書趙載浩放釋傳旨。載敏曰,禁推,故昨日初坐,已蒙放矣。上曰,予則忘之矣。入元良,故速處分矣。予以爲趙載浩禁推,坐起易矣。曾見儒臣就理,則禁坐速行矣。載敏曰,微官與武人無勢,故坐起不易矣。上曰,趙雲逵·林錫憲,亦非有所惡,而法典不可續續改之,故姑不處分矣。兵判頃賜皐比之典,而其時還收,意亦有在,以表予意而然也。禁推二儒臣雖有之,法固當守故然矣。載敏曰,趙雲逵亦非不欲行公者,而病勢甚重,故其日違牌矣。上曰,大司成趙載浩入侍事,命書傳敎。上曰,大司成趙載浩,頃因相臣陳奏,旣已申飭,而尙無動意,師儒之長,豈可久曠?而大抵趙載浩之不願與共休戚之義,逡巡爲事,分義攸在,其涉過矣。從重推考,其令卽爲入來。出傳敎有李福海處分事,該房承旨,卽爲入侍,可也。載敏曰,刑房承旨申退,院中本無出牌之例,何以爲之乎?上曰,卽爲牌招,可也。上曰,以李福海事,有下敎者,該房承旨,牌招入侍。上曰,四門禜祭時獻官,各半熟馬一疋,監察以下諸執事,各兒馬一疋,贊謁者,各上弦弓一張賜給。下人等,令該曹米布題給。諸臣以次退黜。
十九日申時,上御歡慶殿。承旨入侍時,刑房承旨尹得載,假注書李景閔,編修官安正仁,記注官金弘澤,大司成趙載浩,以次進伏訖。上曰,承旨書傳旨。上曰,自古貪官汚吏,豈特李福海,而豈有若福海者乎?昔在阿大夫,卽一求譽者,而齊王烹之,以此之故,貪吏比諸阿矣。今福海可烹者有三,新到斗邑,浚民肥己,此其可烹也。料理侵民,興功衒能,此其可烹也。締結非類,貽羞縉紳,此其可烹也。噫,臨御以後,懲貪其幾人,用錢如水,於福海初見。噫,其錢何出?卽居民膏血,貪吏中尤爲痛駭,其常可駭者,卽能吏也。貪吏之弊,新吏若善,其可救也。能吏之弊,雖龔·黃其難,故此常申飭者也。今者福海,貪能兼焉。噫,渠有一分廉恥,交結李泰乎?以此之故,貽羞縉紳,此鄙夫之習也。以一人而兼能貪鄙三者,有一於此,王法難逭,況兼三乎?幸現於泰之文書中,此亦見乾道處也。若今不現,挾此能,何郡不到?何縣不貪?幾邑之民,將受渠之弊也。訊問下敎之後,其雖承款,揣度計較,粧撰供辭,其雖承款,意欲不至於枉法,意亦巧矣。供亦欺君,欲命嚴訊取服矣。詢問大臣諸臣,其所對,皆可謂太冤於懲貪,而然論議有可見處。而以予初意,亦不能無感,何則?此等貪吏,何可以常理道之?而噫,王者,以孝理爲治,其所感者,卽渠之待理,昔所無聞者,以此之故,有因前推照律之敎。而噫,福海雖免一律,豈復齒於士夫之列·字牧之任乎?若此◆,國無法也。頃者貪吏,豈不稱冤乎?其令該府,於一律次照律,永刊仕版,禁錮終身,使中外,知予以孝理,而施寬於能貪而嚴懲之意。出傳敎上曰,注書出去,大司成趙載浩,使之入侍事,分付。注書臣景閔承命出去,與趙載浩同爲入侍後,尹得載曰,李福海之如此處分,誠得宜矣。上曰,諸臣皆有所感,而頃有所仰達矣。渠父想年老,而聞渠六子,俱未面訣云,誠甚惻然矣。刑推一次,則似爲遲晩,而予初欲準正法貪贓矣。孝理之下,不無所恕而不果矣。以下敎爲良受公事,爲宜矣。上曰,金吾·秋曹,或城外有待命者乎?得載曰,未及聞矣。上曰,兵判皐比之典,意不偶矣。林錫憲·趙雲逵,予非有所惡,而國典不可續續變改,故不賜處分。頃日下敎之指方外云者,史官不過一時錯聽,則以下位不飭翰林一番違牌,似或然矣。兵判之欲示元良於日後云者,誠是矣。大臣入侍時,史官外,矯誣者有一焉。待命宜矣爲敎,而下敎之後,無一人待命者,可異矣,將至於國不爲國矣。大司成趙載浩,追入侍後,上曰,大司成進來。仍下敎曰,卿之心事,故左相奏達,予亦任使之,豈不知乎?卿之所處,分數過矣。與國同休戚之道,不可他往,與知申對泣云者,當此矯誣世道,亦不怪矣。而卿之一向在外,誠過矣。今番承史處分,仍兵判所達,還寢其命者,垂裕後昆之道,不可不思故也。縉紳自靑衿外之矣。掌議以下,大司成勸入,自有古例矣。向者尹東度,以興學校爲請,魯兩生必大笑而去,卿父之每以翰林互對爲請者,誠是矣。太學何以爲之耶?一邊之人,決不爲齋任矣。卿父爲相會禮矣。卿亦爲相會禮,未知何如?如卿輩,不爲相會禮,則何時爲之耶?載浩曰,自古有黨習,而尙有士夫之風,今後有己巳甲戌,而一邊人,分而爲二,識者之憂歎,庸有極乎?搢紳公卿,旣自靑衿而出,則極擇齋任,自是古昔儒士之好意思。近來則不如上古,士習不美,互相傾軋,故父兄之悶懼者,不使子弟入館學矣。辛壬以後,自好之輩,尤不遊於太學矣。上曰,士夫之子,不欲入之,予亦知之矣。所餘者齋任,亦豈非變通處乎?揖讓進退,誠難卒爲責望,而齋任則宜有可變之道矣。載浩曰,齋任旣與仕宦,規模不同,有難猝變通矣。大司成如或主張,則比如兒鬪,長者添入矣。事不諧意,而徒致鬧端,若使渠輩差出,則私意不無所挾矣。弊如丘山,不欲仰達矣。上曰,今時則無事,而比如縉紳,則齋任如弘錄矣。得載曰,卽今館學爭奪,不甚大段,與弘錄與奪有間矣。載浩曰,在古而言,則名儒碩士,多居館學,如李滉·宗浚吉,亦在館學,以此而多有興起作成之類。雖吏判·大臣,如非其人,則館學有是非,不得行公矣。館學之所重,有如是夫,而今之館學,異於是矣。若先正朝廷,以及於館學,則庶有豪傑之士作興之道矣。上曰,予於尹東度興學校之言,非有味者。而今日欲使尹東度,同爲入侍而未果矣。朝廷和則大學自和矣。入學時,執事尹光纘·兪彦述,皆登科矣。今則爲之者,亦不以爲榮耶?卿父之必以翰林互對者是矣。召試之法,可見苦心也。首善之地,根本矣。爲齋任·色掌者,安知其不爲拂鬱乎?載浩曰,今則所爭,不如古之拂鬱矣。上曰,無滋味,故如此,而我國齋任,長在一邊矣,無可爲之日矣。卿將有可變之道乎?向年金尙星大司成時,適當試學,以林錫憲·兪彦述二人爲執事,而林錫憲則大司成以親嫌,終不欲抄定,則兩齋任齊論力請,至於抄定矣。以此推之,則亦有可開之道矣。載浩曰,大司成有聲名,然後可爲,而臣則素無文學聲名。試以科場時言之,旣有不善檢飭之責,必有多士之誚譏,此亦可遞之嫌。而極擇可合人爲之,然後可以導率,而臣則無可善之策矣。惟在朝廷之擧直錯〈枉〉,感服行敎矣。或問于大臣,而有可行之道耶?上曰,卿知之乎?有兩邊互爲者耶?大司成彼此出入之時,齋任亦有相隨變通之道耶?載浩曰,曾無此弊矣。臣於外方,亦黨習處置之道。外方黨習,誠易制矣。以一械雙梢,牢囚閱月則可禁矣。上曰,此亦民免而無恥矣。載浩曰,鄕學傾奪,亦根於朝廷矣。上曰,道臣·守令,有扶護故然矣。江原道士習,何如?載浩曰,江原道則人文未闢,姑無大段可憂者矣。湖西則多有士夫,道伯如助成則誠難矣。上曰,忠州人心,素稱於世矣。曾於溫行時見之,則湖西人物,依然如京矣。載浩曰,湖西士夫,男婚女嫁,皆在京中,故如此。臣之外家,亦在湖西矣。上曰,太學今雖無事,他日將何爲耶?物不可以終否,此釋褐前否矣。向聞以先正配享陳疏也,予每以例批爲答,故仍爲停止云。聞新除忠淸監司所達,則以齋任不應,故更不爲矣。得載曰,此非推上朝廷者也。聖上例批,盛事矣。載浩曰,承宣所達,是矣。上曰,予思迂耶?得載曰,天子之元子衆子,入於太學,諸侯之衆子,不得入太學。以此思之,太學豈不重乎?掌議亦不重耶?載浩曰,無滋味,故傾奪之弊差勝矣。上曰,有滋味後入之,此名謁也。如此故士氣無矣,世道可知矣。載浩曰,太學事最急,故先爲仰達,未及私情矣。下敎縷縷,惶悚無地,至擧臣父,責諭之下,略此仰達矣。臣無才能,而只席父兄之勢,蒙聖上之恩,致位至此,毫髮莫非聖賜,雖蹈水火,臣何後於人耶?向來一時廢科,不過藏拙,而故左相猥有所陳矣。臣之父兄,俱居隆顯,臣又屢蒙殊渥,位至於此,名利亢滿,私心悚縮。當此才彦林立之日,臣叔位在三公,臣亦如此,臣之私義,豈不悚然乎?得載曰,以私家盛滿,縷縷煩達未安,請推考,何如?載浩曰,承宣之請推,是矣。上曰,故左相末來心事,尙有未知者矣。卿須言之。載浩曰,大病後神氣,異於常時,而世道不相合,且誤信於流行之浮說,與平日故舊有隙,必欲用別人做國事矣。故相自是周通間世之人,而病後異常時,從旁而又有煽動者,故言論稍變於初頭矣。上曰,故左相之意,予則謂淸者疾之。昔之濁者,今謂淸矣。卿則不爲行公過矣。未知所執,何如?載浩曰,臣之愚見,在於泛愛衆而親仁,而以今世道,決無可行之道矣。上曰,愛衆親仁,卿心可知矣。如此而果有凝之之道乎?載浩曰,誠難矣。雖或泛愛,言與事不合,則此無保合之道矣。上曰,予所謂凝者,非方以類聚,乃聚精會神之意也。得載曰,聖敎只在同寅協恭,聚精會神之敎矣。載浩曰,故左相之規模廣矣。臣與鄭羽良,伊日同入筵席,有所爭論,而臣則年少氣銳,故至其相詰,不加聲氣,而於羽良則頗加聲氣矣。而以老成之故,不爲較爭矣。辛壬大節,戊申大功,可見故左相樹立處矣。其時金尙魯,每抵書於臣憂之,而領相亦以爲憫矣。上曰,故左相血忱有之矣。仍又敎曰,予思東一房掌議,以卿托之矣,此予苦心矣。卿之所言雖如此,不爲行公,過矣。諸臣以次退出。
上在昌德宮。常參·經筵,以代理停。
宋昌明達曰,明日常參,取稟。令曰,停。
尹得載達曰,大司憲沈錥,執義閔遇洙,掌令宋能相·申暻,持平沈鏽·尹勤在外。今日以監察茶時之意,敢稟。令曰,知道。
洪鳳漢達曰,右承旨尹得載,今日病不仕進,卽爲牌招,何如?令曰,依。
趙載敏達曰,判義禁權,昨違召命,今日又不出肅,卽爲牌招察任,何如?令曰,依。
令于宋昌明曰,大臣·備局堂上引接。
洪鳳漢達曰,假注書李景閔,情勢難安,不得察任,改差,何如?令曰,依。
備忘記于趙載敏曰,今日內乘·宣傳官,秋等試射時,南行宣傳官李漢泰,柳葉箭十巡居首,直赴殿試。
趙載敏,以備邊司言達曰,宣川府使安慶運,在任喪逝矣。係是防禦二品職,依例擔軍題給之意,分付所經各道,何如?令曰,依。
又以備邊司言達曰,濟州牧使朴泰新,以其身病,屢呈辭狀,而連以調理察任之意題送矣。今又呈狀內,病益沈痼,願得生還云。病狀旣如此,不可强令察任,而且其瓜期不遠,遞易交龜之間,自當準瓜,今姑改差,何如?令曰,依。
黃海監司嚴瑀狀達,海州居李者斤老味等渰死事,令于尹光毅曰,渰死人等,令本道恤典擧行。
判義禁府事權書曰,伏以臣,犬馬之齒,今至七十五矣。墓門已迫,喉氣僅存,精神筋力,比諸數年前,不翅落下十許層。政府東壁,太常提擧,雖非務劇之地,亦無驅策之望。今此金吾長席之命,何爲荐降於數月之內耶?臣之見遞後,旋代兩臣,皆引疾遞解,則此乃以臣代臣也,其在政格,寧有是哉?頃間暫出,蓋爲鞫事,不過爲一時副急之用,而及至事了之後,卽尋長單,終至順解,臣之情病難强之狀,邸下亦必鑑燭無餘矣。仍念臣於昨秋,猥叨是任,適値親鞫當前,大朝特垂愍老之眷,亟賜褫鞶之命,深恩厚德,至今銘在心腑,何嘗少須臾暫忘?而顧今年紀益深,衰病益痼,則强策供劇,尤無可論矣。且臣伏暑之症,垂閱三朔,轉輾沈痼,仍成血痢,登溷無算,肚腹絞痛,頃刻難忍,裏急後重,眞元大陷,粒米不能近口者,已過一旬之久,床笫餘氣,作一僵尸。以此病狀,房闥之內,亦難轉動,其何能束帶趨衙,以效一日之責耶?玆於荐召之下,亦無蠢動之勢,冒陳肝膈之懇,仰伸疾痛之呼。伏乞离明,俯諒臣情病難强之實狀,將臣金吾兼任,特許遞解,俾殘喘得延,私義獲伸,仍命攸司,重治臣違慢之罪,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,俟少間行公。
己巳七月二十日辰時,王世子坐時敏堂。大臣·備局堂上,引接入對時,領議政金在魯,左議政趙顯命,行吏曹判書鄭羽良,江華留守元景夏,漢城判尹具聖任,行司直金聖應,左參贊申晩,兵曹判書金尙魯,行司直徐命九·金尙星,吏曹參判尹汲,兵曹參判趙榮國,工曹參判申思健,行司直李昌誼,左副承旨宋昌明,校理尹東度,假注書趙炳祚,記事官宋瑩中,記注官金弘澤進伏訖。金在魯起伏曰,日氣甚熱,氣候,若何?令曰,無事矣。在魯又起伏曰,大朝聖體,若何?令曰,一樣矣。在魯又起伏曰,大王大妃殿氣候,若何?令曰,一樣矣。在魯又起伏曰,中宮殿氣候,若何?令曰,一樣矣。金尙魯進伏曰,眼患加減,夜來,若何?而鹽湯之熏洗,黃蠟膏之調傅,常常爲之耶?令曰,眼部少愈後一樣,而連傅黃蠟膏,連洗鹽湯,故近日則眼無濃汁之苦矣。尙魯又起伏曰,昨聞醫官所傳,則脚部有小癤,故醫官,以連傅唐油紙之意仰達云。未審數數改傅乎?令曰,然矣。尙魯曰,醫官云,有痛癢則以桑灰水數洗之,極好云。伏望依此爲之,如何?令曰,姑無痛癢,而此後若有此症,則當依爲之耳。領議政金在魯又起伏曰,此平安監司李宗白狀啓也。安州淸川江,爲兵營城外天塹,而江水上流,橫注楓橋,故淸川江漸至湮塞,今爲淺灘,不可不調發烟軍。濬淸川而防楓橋事,頃因遠接使洪象漢回還後陳達,有所分付矣。今年二月,分排役丁,出差員,將爲始役之際,以烟軍之役,一切停止事,有特敎,故待秋退行。而今雖秋節已屆,浩大之役,非數三邑役丁,三四日可了之役也。且民力已竭於勅行迎送,加以癘疫大熾,死亡相繼,而兼有水災風災,秋事判歉,民方遑撓,此時動民,實爲可慮。依狀請待明秋擧行,何如?令曰,依爲之。出擧條金在魯又起伏曰,此全羅假都事兪肅基狀啓,而乃是替行道臣之意者也。扶安縣舊陳田元數二千餘結,己酉降等,只是十九結,民人等以地少卜多,不得起耕,皆願降等,以爲起墾之地,故因本縣所報,論報備局矣。回題內,陳荒處,降等勸耕固好,而其間不無眞僞混雜之弊,果是不可不變通者,則降等事重,申聞宜當云。陳田降等之請,實出爲民,至於眞僞混雜之弊,苟能留意糾檢,則庶無此患。上項扶安陳田,許令降等,此外己酉降等之萬頃·臨陂·沃溝·金堤·龍安·咸悅等邑陳田,如有見漏於降等者,一體許降事,請令廟堂,稟令分付矣。陳田之降等許耕,出於闢陳土恤窮民之意,降等則結數雖縮,而此與實結見漏有異。與其不許,而一向陳廢,不如降等而使民起墾,同縣陳田元數極多,而亦不可太濫無節。萬頃等六邑,未必有當降見漏者,而一倂許施,未免濫觴,此則置之勿論,何如?左議政趙顯命曰,今雖許降,嚴飭監司,俾無虛實相蒙之患,好矣。江華留守元景夏曰,湖南陳田,臣嘗奉大朝之命改量矣。扶安等八邑,己酉李匡德爲道臣時,已爲狀聞降等,而古阜,卽八邑之一,故臣亦不降等矣,扶安已經降等。今因道臣狀請,若許降等,則是爲再降,豈不重難乎?臣意,己酉降等之邑姑置,而待道內各邑改量畢後,更議,似宜矣。宰臣趙榮國,曾經道臣,故亦詳知八邑降等之事矣。兵曹參判趙榮國曰,重臣所達,誠有意見,田政體重,恐不可續續許降矣。兵曹判書金尙魯曰,田政甚重,已經改量之邑,則降等屬耳。又不可續續許降,重臣·宰臣之言,誠是也。令曰,依重臣所達,施之,可也。出擧條在魯又起伏曰,此慶尙監司閔百祥狀啓也。前日軍資監貢人等,上言以爲,其矣等所受役價,本是各邑民人之役,而朝家特爲變通。元稅一石,別添六升,以此募民代行者也。倭供輪定各邑時,元稅雖下納,役價則上送矣。及其十七邑永定下納之後,役價終不上送,今或嚴飭推上,或依古例,使其民自來應役,或依元稅蕩減時例,別爲給價,三者中,請從長變通,而戶曹覆啓內,下納邑役價,必爲上送,俾無白地應役之弊事,允下,分付本道矣。今此嶺伯狀啓,援擧曾前或因御史書啓,或因道臣狀聞還寢之前例,以爲從前所無之役,不可猝然加賦於窮民。蓋此十七邑下納,始創於通和之初。所謂役價,當初除此下納邑,只從上納邑磨鍊,以其下納之弊尤重故也。法制一定,行之已久,而貢人輩,每生科外之慾,屢有侵責,極甚不當。設如其言,有役繁難支之端,則豈無從長釐正之道?而獨於濱死之遠民,遽徵古未有之役價者,誠無意義,請令廟堂稟處矣。所謂上納,卽上納於京司者也。所謂下納,卽以倭供之需,下東萊者也。元稅雖下納,民人役價,則不可不上納,至以昔年一二邑上納陳省爲證,則貢人之言,不無所執。本道則每如是爲言而不送,本道之言,亦不爲無據。貢人輩,每每上言,每每呈訴,徒煩知委,而一無其效,依所請使之停寢,何如?行司直金尙星曰,臣嘗待罪嶺南,故亦知此事矣。本監貢人之稱冤,固不可謂無據,而下納諸邑之不爲上送役價者,有難猝然加賦於民結故也。因此而徒煩朝令,終歸於有傷國體之科。今後則雖有貢人上言,不可自朝家更爲許施矣。令曰,依爲之。出擧條在魯又起伏曰,此咸鏡監司鄭益河狀啓也。鏡城以南各邑司宰監納白大口魚,及會寧·慶源開市時,淸供雜物,分定各邑,使之措備者,非但民弊不貲,亦不無過限生事。故自前營門,別定勤幹人,卜定價本,使之貿販都納。而近年以來,革其營門都納之規,而使列邑各各措備輸納。故京中牟利奸細之徒,夤緣官家,圖得差人,作弊民間,罔有其極。至有奸狀現露,今方嚴治者,而民訴邑報,皆願依舊例自營門都納,請令廟堂,斯速稟令分付矣。此兩款,自營門卜定價本,辦備都納者,似出於中間不得已之變通,事甚簡便,且無生頉之弊,而在營門不無餘剩,且其名近防納,故頃年筵臣,有所陳達。自上以事體未安,命革罷矣。到今民弊復甚,民訴邑報皆如此,則此等細事,更爲變通許施,未爲不可。而旣經大朝處分,今日詢問之下,諸宰又一辭防塞,此狀啓勿施,何如?左議政趙顯命曰,旣因御史洪啓禧別單,而自大朝有變通防弊之命,依領議政所達,置之,好矣。令曰,依爲之。出擧條趙顯命起伏曰,此平安監司李宗白狀啓也。鐵山府新築西林城,爲防遏賊路之地,設置僉使,而規模草創,不成貌樣。故凡係城池修築,軍器備置等事,本道監司,成節目申聞矣。節目諸條,皆可許施,而其中天水鎭卒,換定二百餘名處,每年捧錢,恐或有弊,此一條拔去,而該鎭用度,不可無別爲顧助之道。龍川·鐵山所在監營屬漁箭鹽釜,各伍庫加給之意,自本司就其節目中添刪,更爲達下,使之依此擧行之地,何如?令曰,依爲之。出擧條金在魯起伏曰,近來書筵連開,而賓客久無入侍之員,事甚未安。賓客申晩,雖已肅謝,而尙不行相見禮。賓客金尙魯,則除拜已久,而初不肅謝,問其由,則以代理後,事體尤嚴,而禮節甚不安爲言。其言固然矣,而大朝旣定著節目以下,敬遵之外,無他道理,兩臣若以此終不行公,則此後將無行公之賓客。申晩·金尙魯,竝從重推考,申飭,使之卽爲出肅,且行相見禮,何如?令曰,依爲之。趙顯命曰,不行公賓客,似當一倂推考矣。在魯曰,無故不入參人員,亦推考,何如?令曰,依爲之。出擧條元景夏起伏曰,萬寧殿有頉處修改時,御容依大朝下敎,當爲移安於行宮矣。乙丑年奉安時,所用輦輿,還爲上來,聞在司僕外寺云。今番修改時,自司僕更宜奉往輦輿,而移還安後,仍置沁都,以爲日後之用,何如?令曰,依爲之。出擧條元景夏又起伏曰,江都城役時,嶺南稅作木一百同,自惠廳劃來本府,而六十同,已爲取用於築城工役,四十同疋數,尙在該廳矣。今城役雖停,自朝家已爲劃給本府,且墩臺多有修補之處,而修城所餘儲無多,稅木未來之數,推得惠廳,從長料理,以備日後築城財力,或補用於軍需,似好矣。臣已與大臣相議,故敢此仰達矣。趙顯命曰,初旣劃給,未受去四十同,竝許之,宜矣。金在魯曰,城役雖停,修城諸具,宜有備豫之道,且江都方欲煮鹽云,此木亦可用於煮鹽物力矣。令曰,依爲之。出擧條元景夏又起伏曰,煮鹽事,大臣旣已發端,故敢達矣。臣頃以儲穀之意,有所仰達於大朝,而大朝特下備忘矣。鹽政,自唐·宋·皇明以來,皆爲國家裕財之緊務。我國則四面環海,而鹽利未爲國家之用,誠爲慨然。沁都所屬諸島,多煮鹽,鹽利亦不歸於公家。煮鹽·貿鹽之間,從長區劃,以爲裕財儲穀之道似好,而本府無物力出處。大臣欲以賑廳米劃給,有不敢直許,俾臣仰達矣。趙顯命曰,我國東西南三面皆海,若就其中煮鹽,其利不可勝量。而諸宮家各衙門,皆有折受處,自朝家失鹽利,誠可惜矣。江都,卽國家保障重地,而舊儲財力,今皆蕩然,重臣慨然於此,將以爲煮鹽儲穀之計,誠得之矣。賑廳有三南還穀三萬石上來者,就此劃給五千石,使之爲煮鹽費,似好矣。吏曹判書鄭羽良曰,城役旣停,則稅作木元無輸送之義。而此則初旣劃給之物,不爲覆難,而至於賑米之劃給,實無意義。且賑穀所餘無多,前頭水旱之備,不宜許施也。景夏曰,大臣所達,與臣本意有異,惠堂亦未諳臣本意,其所防塞似然。而煮鹽一事,臣若獨當爲之,則實有江都私物之嫌,煮鹽儲置後,自廟堂或劃留江都,或劃給賑廳,則均爲國儲矣。臣不宜獨當,與惠廳堂上鄭羽良,句管設施,則似好矣。煮鹽貿鹽之間,先以百餘石經紀,有害卽止,如有所效,則何必五千石?雖數萬石,亦無不可矣。顯命曰,賑廳與江都相議爲之,則尤爲有益矣。金在魯曰,江都,卽京城咫尺也。江都多數煮鹽,貿販儲穀,則無異於京中蓄儲,江都有用則取用,賑廳有用則亦運來以用,俱爲輕便,令賑廳同爲句管,以賑穀會錄,爲好矣。令曰,依爲之。出擧條鄭羽良起伏曰,全羅道臨陂地羅里舖,爲濟州設立,而自濟州出送涼臺·魚藿等物貿錢,仍爲作米,以爲濟州救荒之資。曾有別將矣,今則革罷別將,移屬群山僉使,使之檢督矣。近又生出奸弊,太半爲虛簿。臣於道臣下直時,以此言之矣。向者道臣有私書,欲使臨陂本官及隣近各官,眼同出納,其言極爲便好。使道臣成節目狀達後,臣與大臣,講確稟定下送,以爲永久遵行之地爲宜,而臣旣待罪賑廳堂上,故敢達。趙顯命曰,故相臣閔鎭遠,設置羅里舖,以爲接濟濟州之地。而所謂別將,多有弄奸,故相臣宋寅明,請以群山僉使句管,而亦有弊端。今此吏判所達,極爲便好,依此施行,爲宜矣。令曰,依爲之。出擧條金尙魯起伏曰,庚申年,大朝行幸厚陵時,因京畿道臣筵達,兵曹錢二千兩,一時貸去,分俵各邑,而今至十年,尙不還報。故昨秋以後,連加催督,幾盡準捧,獨高陽·豐德·朔寧三邑,少不動念,百般稱托,惟以延拖爲事。高陽則新倅纔赴任,且以零數先納,雖有參酌姑徐之道,而豐德·朔寧則全數不納,事極可駭。此兩邑守令,拿處,何如?趙顯命曰,此事若急之,則恐有民弊,今姑申飭,更觀前頭,拿處,宜矣。令曰,申飭而如不納,則更爲請拿,可也。出擧條金在魯達曰,近來判義禁,皆不出仕,故輕囚亦皆經夏不放,事甚可慮。卽今判義禁權,又不出肅,年雖衰老,筋力足可行公,而曾前亦暫出行公,則豈可此時一向違牌乎?更爲牌招,何如?令曰,判義禁權,牌招察任事。出下令在魯又達曰,在前卿宰,或在鄕不上來者,以奴名呈狀,則自監營狀聞,初度則或不遞,至再則常許遞矣。戶曹參判李匡世,年今七十,病重上去不得之狀,三度來呈。此雖非緊任,不可久曠,且老人有疾,亦非異事,改差,何如?令曰,戶曹參判李匡世許遞事。出下令趙顯命曰,頃日筵敎誤傳,至有大臣引入,聖上激惱,而承史拿鞫之命,因重臣陳達,雖已收還,國體所關,不可置而不論。其時入侍承史則削職,伊後不言臺諫,則罷職,何如?金在魯曰,向日反汗,萬萬有光於聖德,大小臣僚,孰不欽嘆?而第筵說誤傳,則不可無責罰,左相所達誠是矣。令曰,削職·罷職,皆嘗稟於大朝而爲之者,此亦當稟告,然後爲之矣。元景夏曰,下敎極爲至當矣。顯命曰,誠至當矣。必稟告後,卽爲分付,何如?令曰,當如所達矣。尹東度起伏曰,臣竊伏聞邸下講學,方至詩傳及史記云。凡詩者可知閭巷風謠者也,而常陳於書筵。凡史者可知歷代得失者也,而亦陳於召對,則睿學所講,已爲不少。凡諸外方奏達,有詳生民之疾苦,廟堂陳稟,亦關軍國之事務,以此證彼,參酌折衷,必以理直事好之道,引古參驗。而深軫正民風恤民瘼之責,有所得而詢問焉,有所疑而質確焉,則此皆實學緊工,而益明習國事矣。區區仰達者此也。令曰,當留念矣。金尙星進伏曰,頃日次對時,以江原道民結事,有稟于大朝後,下敎之敎矣。今聞本道年事,未免大凶,而民之疾苦極矣。雖當樂歲,蔀屋生理,至爲哀悶,而況此歉年乎?免稅一事,至重且急,伏未審或已稟告大朝乎?令曰,未果爲之矣,從當稟裁後下敎矣。大臣以下告退,次次趨出。
上在昌德宮。常參·經筵,以代理停。
下直,龍岡縣令朴相德。
宋昌明達曰,明日常參,取稟。令曰,停。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又達曰,大司憲沈錥,執義閔遇洙,掌令宋能相·申暻,持平沈鏽·尹勤在外。今日以監察茶時之意,敢達。令曰,知道。
宋昌明達曰,禮曹參判金尙迪,除拜過三日,不爲出肅,依定式推考警責,仍卽牌招察任,何如?令曰,依。
備邊司薦望,統制使鄭纘述·具善行·趙東漸。
以姜必履爲假注書。
忠淸監司洪啓禧書曰,伏以臣於日昨,伏奉除旨,以臣爲忠淸道觀察使者,臣承命悸恐,莫省措躬之所也。臣以至庸極陋,濫荷鴻私,節次推排,致身宰列,惟班資是視,則加以方岳之任。若無甚濫猥,而承流宣化,其責甚重,自非人人所可僥冒,其不可以職秩之相當,而遽然濫授也,決矣。臣之從前踐歷,何莫非踰分,而惟此所叨,尤不近似。且念本道幅員,人民雖不及於兩南,而簿牒詞訟之繁,殆有甚焉。如臣疏迂,其何以剸煩理劇,以不負聖朝委寄之盛意乎?臣旣揣分量力,決知其不克負荷,而晏然承當,若固有之,則終必辱宸簡而誤國事,其爲罪孰甚焉。玆不得不略入文字,仰籲於离明之下。伏乞察臣言之非出飾讓,念藩任之不容輕畀,亟令將臣新授職名,回授可堪之人,以幸公私,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭。速往欽哉。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,明日常參,取稟。令曰,停。
趙載敏達曰,大司憲沈錥,執義閔遇洙,掌令宋能相·申暻,持平沈鏽·尹勤在外。今日以監察茶時之意,敢達。令曰,知道。
藥房提調臣金尙鲁,副提調臣洪鳳漢啓曰,老炎一向甚酷,伏未審此時,聖體調攝,若何?茶飮其已進御,而眩氣氣憊之候,或有差勝之勢乎?今日臣等,率諸御醫入診,詳察聖候,議定繼進當否,有不可已。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候,差勝後一樣。予則眩氣少愈。晩暑若此,二三日後,問候入侍,宜矣。
尹光毅,以備邊司言啓曰,行知中樞府事李箕鎭,知經筵徐命彬,刑曹參判李天輔,竝本司堂上差下,而李天輔則使之仍察有司堂上及海西句管堂上之任,何如?傳曰,允。
令曰,長番內官車德裕,當爲莫重公事,誤踏達字,極爲非矣。推考。
尹光毅達曰,司僕寺官員,以提調意達曰,今七月二十日,大臣·備局堂上引接入對時,江華留守元景夏所達,萬寧殿有頉處修改時,御容依大朝下敎,當爲移安於行宮矣。乙丑年奉安時,所用輦輿,還爲上來,聞在司僕外寺云。今番修改時,自司僕更宜奉往輦輿,而移還安後,仍置沁都,以爲日後之用,何如?令曰,依爲之事令下矣。乙丑年御容奉安時,自都監,雖爲陪進,而今番則輦輿移奉時,本寺郞廳,不可不陪進。郞廳一員,書吏一人,輦直一名所騎馬,令該曹題給,以爲陪進之地,何如?令曰,依。
上在昌德宮。常參·經筵,以代理停。
自昧爽至辰時,有霧氣。
趙載敏達曰,明日常參,取稟。令曰,停。
尹得載達曰,大司憲沈錥,執義閔遇洙,掌令宋能相·申暻,持平沈鏽·尹勤在外。今日以監察茶時之意,敢達。令曰,知道。
又達曰,判義禁權,由限已過,卽爲牌招察任,何如?令曰,依。
又達曰,判義禁權,牌招不進,推考徽旨,今方捧入,而金吾滯囚,委屬可慮。更卽牌招察任,何如?令曰,依。
趙載敏,以弘文館言達曰,本館下番,連日闕直,事甚未安。修撰金善行,由限已過,卽爲牌招入直,何如?令曰,依。
傳曰,儒臣持聖學輯要詣閤。
備忘記,元良侍坐次對,曾無其例,而諸臣强請,其雖爲之,終涉不然。頃者其令止之,因重臣苦忱寢其命,而非靜攝令元良代理之意。且元良一次侍坐,汗沾背,氣不便,此予與元良,可謂俱困。而此則其猶爲靜攝,爲元良,旣從苦忱猶默,而頃日特命爲之,慨世道爲國事也。而因此所加之眩氣,尙不快瘳,此猶爲予。而靜而思之,日覺侍坐次對之大不便者,何則?其次對曰,予爲也。於元良,有自專不便者曰,元良爲也。元良年長,攝決機務,而一朔之間,或坐決或侍坐,於義不然。一殿之中,或稟于予,或稟于元良,於理不然,夙夜箴末章,故相豈不云乎?凡事一而已。諸臣侍予之時一于予,侍元良之時一于元良,於予於元良,一而已。此事君之一理也。此乃一之義哉。若有所稟,自可求對,若有下問,自可召問。此後思故相一之之文,次對則敬遵舊規,皆令元良爲之。噫,此義理皎然,今覺晩矣。君君臣臣之分,一嚴而已。其何苟且紊亂乎哉?
右承旨尹得載,同副承旨趙載敏,有陳稟事,詣閤請對矣。傳曰,以下敎之事,何必求對,其止之。
右承旨尹得載,同副承旨趙載敏,更爲請對。傳曰,字劃若有誤處,當稟,不然,其止之。
傳曰,右承旨留在。
右承旨尹得載,持囚徒案詣閤矣。傳曰,入侍。
同副承旨趙載敏,更爲請對。傳曰,入侍。
修撰金善行,來詣請對。傳曰,入侍。
領議政金在魯,左議政趙顯命,有陳稟事,來詣請對矣。傳曰,入侍。
尹光毅,以備邊司言達曰,北評事李彝章,以其身病沈重,呈狀乞遞矣。病勢旣如是危篤,則不可强令赴任,試期且迫,今姑改差,何如?令曰,依。
又以義禁府言達曰,慶尙監司狀達,據刑曹粘目內,昌原前府使李潤德,移本府處置事準下矣。李潤德今方待令於本府,卽爲拿囚之意,敢達。令曰,知道。
趙載敏,以禮曹言啓曰,因江華留守元景夏所啓,長寧殿紅箭門改立時,當行告由,而永禧殿紅箭門,嘗改立矣。伊時若行告由祭,則今番似行告由祭矣。上曰,啓下後,禮曹當稟事,命下矣。取考謄錄,則丙寅年永禧殿紅箭門改立時,無告由祭設行之事矣。今則何以爲之乎?敢稟。傳曰,置之。
持平沈鏽書曰,伏以臣於春間,猥膺春坊之除,踪地危蹙,冒犯違傲之科,間嘗一肅郞署,爲伸感戴之忱,而賤疾猝劇,旋卽呈遞矣。柏府新命,忽降於尋醫出郊之日,驚惶震惕,不知攸措。臣材識庸下,百無肖似,曾忝是職,自速妄言之誅。特蒙天地寬大之典,過加拂拭,復備使令,頂踵毛髮,罔非聖恩,赴湯蹈火,亦所不辭。而顧此僨敗之地,斷無抗顔之理。臣旣以此職獲罪,而復授其職,求諸事理,未有若是之乖舛。臣雖欲貪戀榮寵,冒沒承當,亦不可得矣。區區難進之義,便成鐵限,此不但臣心之自畫,抑亦通朝之所共知,去就一節,更何可論也。況臣目今病狀,日就危篤,急於治療。昨始舁還私次,而寒熱交作,似瘧非瘧,有飮則嘔逆,有動則眩暈,委頓涔涔,望絶蠢動。引日虛帶,冞增罪戾,玆瀝肝血,疾聲控籲。伏乞睿慈,俯諒情病之萬萬難强,亟許鐫削臣職名,俾私義粗靖,殘喘獲延,千萬幸甚。臣旣不以言官自處,則不宜有所論列,而目下事,竊有憂慨者,略此附陳焉。昨冬嵇·䌖之獄,實是前古所無之妖變。而忍杖呑吐,終至徑斃,其情節之可以究覈者,惟在於嚴鞫崇·。而兩司之達,今已閱月,不賜允兪,王章未伸,輿憤愈鬱。且宗臣旣入於妖賊三條之設問,其前後自處者,固已可駭。則至今偃處京輦之下,保有其職秩者,誠非所以嚴邦憲也。臺達重發之後,一向靳許,臣竊惑焉。臣謂亟從執法之請,斷不可已也。臣無任屛營祈懇之至,謹昧死以聞。答曰,覽書具悉。大朝業已下敎矣。爾其勿辭,察職。
副司直金尙星書曰,伏以臣,素患關格之症,專由水土之祟,而胸膈之間,冷痰成窠,一或衝逆,則隔死如紙。此蓋臣膏肓必死之疾,而眞所謂末如之何者耳。萬般藥餌,都無一效,疏滌病源之道,莫如水性之淸涼。故臣嘗就服於高城藥泉而得其效矣。歲月已久,病勢又復如前,而每値秋冬之交,則發輒如期。臣方乞暇省隴,而其間道里之相距,亦不甚遠,必欲力疾轉往,以爲旬月試服之計。而旣係他道,亦不敢擅便行止,略陳短書,仰瀆睿聽。伏乞离明,許令便意來往,俾得以及時治療,少延殘喘,不勝幸甚。臣無任屛營祈懇之至,謹昧死以聞。答曰,覽書具悉。卿其依所陳往浴焉。
己巳七月二十三日未時,上御歡慶殿。儒臣持聖學輯要入侍時,右副承旨尹光毅,校理尹東度,假注書姜必履,編修官安正仁,記事官金弘澤。諸臣以次進伏。右承旨尹得載,追後入侍。上命承旨,進前書傳敎。傳曰,違牌翰林竝敍用。光毅書畢。上命注書出去分付。臣必履承命趨出。上曰,注書誰也?光毅曰,姜必履也。上曰,誰家族乎?光毅曰,姜必慶·姜必愼之同宗也。上曰,曾前爲入侍乎?光毅曰,爲入侍矣。臣必履傳命後還入。上命曰,刑房承旨,持金吾囚徒案入侍之意,注書出去分付。臣必履承命趨出,傳命後還入。上曰,儒臣讀之。東度,自修己第二,止可推見也。上曰,承旨讀之。光毅,自矯氣質章,止矯之各有法。上曰,注書讀之。臣必履,自顔淵問仁,止全於我矣。上曰,注書何科爲之乎?臣必履曰,丁卯年勤政殿庭試爲之矣。上曰,然矣。此李惟秀榜下也。上曰,兼春秋上番讀之。正仁,自歸猶與也,止尤宜潛玩。上曰,下番兼史爲誰?光毅曰,金弘澤也。上曰,下番讀之。弘澤,自易曰,止克己也。上曰,其下則儒臣讀之。東度,自惟學之爲道,止願留睿念焉。上曰,先儒雖云剛惡柔善,而至若晉惠帝則曰,何不食肉米?若此等柔者,豈可以善稱之哉?東度曰,若惠帝者,眞是下愚矣。上曰,下愚則難矣。直爲沓沓,如此昏庸柔懦者,雖聖人不可敎也。儒臣以爲何如?東度曰,人皆有一端善心,故學問則可以變化氣質,而至於下愚,則不可化矣。上曰,然矣。儒臣所讀,是孟子何章乎?東度曰,浩然章也。上曰,孟子浩然之說,大有力於學問矣。上曰,注書出去,右承旨召入。臣必履承命趨出,與尹得載同入進伏。上曰,儒臣達文義,可也。得載曰,臣方有莫重陳稟事,文義不急矣。上曰,近來年少輩,如是太躁矣。東度曰,文義別無可達矣。得載起伏奏曰,臣伏見下政院備忘,臣心膽隕越,不知所喩。臣俄與同副承旨趙載敏,同爲請對矣。殿下有何故,而必欲停止侍坐次對乎?光毅·東度,一時起伏,同聲奏曰,臣等入來時,不知有此備忘矣。今聞得載之言,不覺驚心,殿下何爲而作此擧乎?上曰,侍坐次對,丁酉代理時所無之事,而當初聽政節目講定之際,牽於諸臣之力請,黽勉許之矣。其後思之,則甚無義理。且近來眩氣添劇,精神筋力,漸不如前,實難延接臣僚,酬應庶務,故欲爲停止者此也。且近觀元良,則裁決之際,頗能運用,予已付托得人矣。停止侍坐次對,然後可以伸予志矣。得載曰,代理之後,大小臣僚進見之路,一月之內,只有二次侍坐次對而已。臣愚以爲,侍坐次對之名,猗歟甚美。一殿之內,兩聖同臨,裁決萬機,殿下則儼然高拱,邸下則侍側聽政。殿下有可下敎事,則可以隨事敎導矣。邸下有所難疑處,則邸下亦可以隨事仰稟,則邸下漸漸練習國事矣。如此則殿下暮年滋味,不可勝言。侍坐次對,實唐·虞三代所未有盛擧也。東度曰,得載之所達,誠然矣。侍坐次對,唐·虞所無之盛擧也。光毅曰,此實前古所未見之盛事也。上曰,怪異怪異,予則不知其然也。是焉足爲唐·虞所無之盛擧乎?備忘記,尙不頒布乎?得載曰,臣愚必欲請反汗,故不爲頒布矣。上曰,何故若是爭執,不爲頒布乎?俄者書備忘之時,欲召承旨書之矣。必有爭執之擧,故不召承旨,令中官書之者,蓋慮此也。何故不爲頒布乎?予之一段苦心,今日臣子,無識之者。近者神氣,日漸萎薾,水剌不能進御,一次所食,不過數匙。而侍坐次對,日前特命爲之,其日予實不食矣。强忍起坐,飢坐之君,諸臣無一人念之者,誠爲可笑。其日夕水剌,予强進,則嬪忽起拜,予曰,予無賜賚之物,而汝何爲起拜乎?仍反思之,則此必愍予之久不能進食,故幸其進食而起拜也。予心內以謂,在廷世祿之臣,反不如一婦人云云矣。侍坐次對,實無義理。前古帝王,年在沖嬰,則太后雖或垂簾聽政,而其帝無侍坐之擧。一殿之內,或稟于予,或稟于元良,此義理有大不便者矣。以頃日次對觀之,則元良汗出沾衣,氣甚不平,予心實愍然,此何擧措乎?近來終宵無寐,心甚鬱沓,百爾思之,怳然覺悟。自以爲覰得一箇好義理,罷此侍坐次對,然後予有歸拜皇兄之面,而一段苦心,可以伸矣。自省編,予志已喩矣。不能奉承,奄及甲辰云云。予之苦心,於此可見矣。前下備忘,終始不爲頒布,則有大於此者,予將爲之矣。得載涕泣奏曰,下敎何至於此乎?臣決不可奉行矣。東度涕泣奏曰,殿下何爲下此不忍聞之敎乎?光毅涕泣奏曰,下敎何若是過度乎?上曰,勿爲煩達,頒布中外,可也。得載曰,殿下命元良代理以後,臣下進見於殿下之路,自然間闊。一月之內,只有二次次對,而今又廢之。此雖出於暮年靜攝之意,而若罷次對,則從今以往,進見之路阻矣。臣民之情,豈不觖然失望乎?上曰,雖次對停止之後,諸臣有稟定事,可以請對,予有下敎事,亦可以召見,延接臣僚之路,豈可阻乎?予之欲罷次對者,旣非無樂南面之意,必非謝事之意,只欲罷去侍坐次對之名而已。諸臣何不諒予心也?得載曰,殿下雖曰非謝事,而此實爲謝事也,上曰,予之爲此,非謝事也。卿何以予爲謝事乎?予臨御數紀,國事實無做得者,世道人心,漸至奇怪,末乃有矯誣王言之擧,豈不寒心哉?雖大臣書札,不可僞造王言,其可矯誣乎?如許奇奇怪怪庸庸碌碌之世道,予何以見之乎?日前下敎之後,終無自首者,渠雖自首,予豈大段論罪乎?果誰爲之云耶?得載曰,卽今方外議論,實不知某人傳之矣。光毅曰,無形影沒摸捉云矣。上曰,此亦到今爲不緊矣。侍坐次對,則予已下直矣。諸臣勿復多言。得載曰,聖敎何至若是乎?今日朝廷,實有有君無臣之嘆。殿下臨御二紀,治不徯志,世道人心,漸至奇怪。殿下今日此擧,臣知其有所激發而然,豈可因此而停止次對乎?臣等得聞此敎,不勝崩心隕膽,一國之臣,衣君衣食君食者,莫不同然,至於不識君面之臣,擧皆驚遑罔措。殿下今日此擧,則臣等決不可奉行矣。東度曰,得載之所達,誠然矣。亟回睿聽,還收聖敎,千萬幸甚。上曰,今見卿等,仍追念卿等之父,予心甚愴然矣。卿等先臣之忠勤王家,予實不忘矣。得載曰,殿下語及小臣之亡父,聖恩罔極矣,臣不勝感泣嗚咽。臣則雖不肖無狀,未有毫分效忠於殿下。而殿下特念臣父之忠勤,俯察微懇,翻然回聽,千萬區區之望也。東度曰,聖上不忘小臣之亡父,下敎若是勤摯,臣誠感泣罔涯矣。諸臣同時起伏奏曰,下敎亟爲還收,如何?上曰,予意已定,斷不可爲矣。東度曰,一殿之內,大小朝同臨視事,此宗社莫大之慶,有何義理之不便,而殿下必欲不行乎?上曰,平日讀書之人,豈不知此事之無義理乎?得載曰,臣誠惶恐,竊有所譬喩,請陳之。私家其姑母年老,則任其家事於其婦,乃例事也。雖任家事於其婦,而其婦有所不逮者,則家中大小事,其姑與其婦同坐,指揮處置,則此豈非人家樂事乎?其家奴僕,亦見其大小上典,同察家事,擧皆懽喜不自勝矣。上曰,其姑旣以年老,任其家事於其婦,而又反干預於凡事,則是豈道理乎?東度曰,尹得載旣以譬喩仰陳,臣請因其說而申復以達矣。私家姑老,則其婦必任其家事,而其婦年少,不能諳練於家間大小事,多有所不逮者,則其姑豈以年老謝事,而不爲指揮敎誨,視之若他家事可乎?是故,其婦奉侍其姑,同坐一室,有可敎誨者,則其姑敎之,有所疑難處,則其婦稟之。凡於升斗出入之際,若不隨事指敎,則其家事成,而一室之內,喜氣瀜瀜矣。上笑曰,儒臣曾見如此之狀乎?東度曰,臣見之矣。臣母老病,任家事於臣妻,故見之矣。上曰,此與傳禪下敎有異,諸臣宜聽之,何如是堅執乎?得載曰,殿下雖曰非謝事,而此乃謝事也。殿下春秋,雖已倦勤,而精力猶爲康健,豈可盡委國事於沖年元良乎?上曰,不知予已衰朽,而反以爲康健乎?怪異怪異。光毅曰,殿下何爲而欲罷侍坐次對乎?臣唯望還收。上曰,尹光毅醉酒矣。上嚴敎曰,予之今日此擧,非無樂南面之意,又非謝事之意也,只欲去此侍坐次對之名而已。諸臣當順受予意,傳敎卽爲頒布,可也。何爲更生葛藤,如是紛紜乎?實爲嘅咄矣。諸臣涕泣奏曰,聖敎何若是過度乎?得載曰,前日靈城,以此事陳懇,而殿下其時,特從其言,還寢下敎。而何特於今日臣等之請,若是靳許乎?上曰,前日予因靈城苦忱,還寢其命,然今日則靈城雖荷臂而來請,斷不可聽矣。上曰,禮判死矣,予聞而悲之曰,禮判令終矣,失吾良臣云矣。卽今世道,無一毫滋味,奇奇怪怪,庸庸碌碌,實不欲見之,惟願伸此苦心矣。得載曰,世道至此,殿下之憂憤宜矣。然今日下敎,則誠是意外。伏乞還收。上仍下嚴敎。得載泣曰,殿下何爲發此不忍聞之敎乎?臣惟願速死矣。上曰,侍坐次對,丁酉所不行之事也。今日臣下皆忠臣,而丁酉臣下不忠而然乎?上命注書曰,汝書之,予終不食言矣。東度泣曰,殿下何至於此乎?向者靈城則能回聽,而臣則誠意不及靈城,不能回聽,臣實死罪。光毅曰,聖敎何如是太過乎?上曰,速爲少退,傳敎頒布後,持金吾囚徒案,更入,可也。時日已昏黑矣。上曰,日雖已昏,而故不張燭,速爲退去頒布。仍下嚴敎。諸臣涕泣欲退。東度涕泣起伏奏曰,聖敎若是嚴峻,小臣固當退去,然願乞一言而退矣。殿下俄者特念小臣之亡父,下敎繾綣不忘,臣惟有感涕而已。臣之亡父,以忠誠事我殿下,而平日亦以忠君愛國之道敎臣。而臣則不肖無狀,不能以忠誠事殿下,誠意淺薄,終不得回天。今雖退去,而他日歸家,臣實無見亡父神主之面,臣誠欲死無地矣。諸臣遂以次退出。夜已初更矣。
己巳七月二十三日初更,上御歡慶殿。大臣·承旨·儒臣,請對入侍時,領議政金在魯,左議政趙顯命,右承旨尹得載,右副承旨尹光毅,同副承旨趙載敏,校理尹東度,修撰金善行,假注書姜必履,編修官安正仁,記注官金弘澤。諸臣以次進伏訖。在魯曰,近來日熱,眩氣,何如?上曰,日熱故眩氣一樣矣。在魯曰,日熱異常,臣等進見,則或慮有害於靜攝,故久未得進見矣。大王大妃殿氣候,何如?上曰,一樣矣。在魯曰,王世子睿候,何如?上曰,好過矣。在魯曰,臣等伏聞殿下,以停止侍坐次對之事,備忘下於政院云。臣等不勝驚惶震惕,莫省攸措矣。向者,侍坐次對命停之日,臣等與諸臣,泣陳以爲,若停次對,則臣等瞻望無路云云。其時縷縷陳懇,下敎幸爲還寢矣。今日又爲下敎,臣等實不知聖意之攸存也。侍坐次對停止之擧,聖敎則雖以爲無妨,而防請甚多。然一事屢更於處分,未爲得當矣。次對永爲不行,則臣等不勝慨然落莫之忱,不避僭越,敢此請對。伏乞還寢,千萬幸甚。上曰,爲此擧措何也?承旨怪異矣。卿等亦於製述編之時,已知予之苦心矣。曾於儒臣李彝章處,略喩予意,無樂南面,是予之苦心,實欲及此時,一伸苦心矣。然國事何可置之相忘?不病則欲爲之。卿等見詔旨而亦知之矣。予實有愧於同人九五之義。臨御二紀,治不徯志,世道人心,奇奇怪怪,庸庸碌碌矣。大臣書札,尙不可僞造,而況矯誣王言乎?頃者李福海事,承旨猶欲知之。而至於矯誣王言,視若尋常,不以爲怪,是何道理乎?予於洪鳳漢,已諭曰世道如此,朕不食言云矣。於予心果憤矣。其時實非却膳,而自不能進食,水剌所進,不過水飯數匙,嬪宮想以予之不食,爲憂悶矣。引見趙載浩之時,予亦不食,而氣運則淸矣。其日夕,强進水剌,則嬪起拜,此必喜予之進食而拜也。予心內以爲,世祿之臣,反不如一婦人云矣。其明日,承旨有稟于大朝事云矣。予謂承旨曰,前日眩氣發作,氣運低陷昏倒,不能酬酢,仍命藥院入診,予臥而診脈矣。予之筋力,漸漸如此,將若之何?其後眩氣似愈,召儒臣讀書,而近來判堂不出,侍坐次對,公然久廢,國事實爲沓沓,故侍坐次對,自吾出令爲之。而近日靜坐思之,則有大不然者。太后垂簾,則其君幼故也。元良若幼,當置于前,而元良今不然矣。予旣殿坐,元良聽政,實有自專之嫌。元良雖稟行,然常談坐其父,而其子任意爲之乎?孔子曰,必也正名,名不正,國將爲國乎?侍坐次對,日後必有無窮之弊,予實恐爲法,爲法則爲弊矣。向仍靈城苦忱,黽勉從之。今日蹶然起坐,怳然大覺矣。且予只有八寸,而又使栖遑於江郊,實無歸拜先王之面矣。侍坐次對,丁酉之所不行,丁酉臣下皆不忠,而今日臣下皆忠臣而然乎?侍坐次對若得免,則予之苦心庶可伸矣。俄者,所下傳敎,欲召承旨書之,而承旨必不書,故令中官書之。卿等以此爲謝事乎?方外之人,必以予爲禪授矣。是卿等欺之也。若不遵予命,則大小公事,予將留院矣。予非脅制卿等之言也。在魯曰,殿下爲暮年靜攝,命元良代理,而一月之內,進見之路,只有二次侍坐次對矣。今又廢之,非但輿情之缺望,其於國事,將若之何?顯命曰,殿下之必欲停止侍坐次對者,果何意也?殿下之所當勞者,邸下代之,邸下之所不逮者,殿下誨之,兩聖同臨一殿,萬機裁決,則誠千古帝王家所未有之樂事也。而殿下必欲停止,臣民之缺望極矣。上曰,侍坐次對,今雖停止,而有身之前,則豈忘國事乎?卿等不諒予心,如是爭執,豈不怪乎?在魯曰,聖敎雖曰豈忘國事,而此便同謝事也。侍坐次對,雖丁酉所無之事,而實爲盛擧,則豈可事事盡用古例乎?今若一遵古例,永罷侍坐,則爲臣子之心,莫不缺然。且此事,不可比之於太后垂簾之政矣。此則不當矣。顯命曰,此則不當矣。上曰,一殿之內,同坐聽政,於義理,實有所大不便者,決不可復行,予覺之晩矣。侍坐次對停止,則予之苦心,庶可少伸。侍坐次對之無義理,質諸孔·孟而無疑矣。在魯曰,侍坐次對若罷,則臣下進見之節,自此斷絶矣。臣等將何所依仰乎?上曰,若無次對之名,則當頻頻召見矣。予非欺卿等而爲此下敎也。東度曰,代理以後,一月之內,諸臣之進見於殿下者,只是二次次對而已。進見之節雖間闊,而其時猶俟後日,而今若永罷,則臣民之缺望,當如何哉?顯命曰,二次次對,臣下之心,猶以爲少,而況永爲不行乎?善行曰,侍坐次對之設行,其名極好矣。大小朝同臨聽政,實前古帝王所未行之盛擧也。群下每仰見兩聖同臨,庶務裁決之狀,莫不欣欣有喜色,退而室家相慶曰,吾宗社無疆之福也。輿情如許,而殿下遽以爲丁酉所不行之事而欲罷之乎?上曰,諸臣之所見,實爲怪異矣。在魯曰,俄伏聞下敎,則水剌久不進御云。臣等不勝驚慮之忱。雖無目前之害,不害有損傷之節,殿下何故,勞心若是乎?顯命曰,當初節目講定時,侍坐次對,非不知丁酉之所不行。然二聖同臨聽政,實是美事,故特爲設行者此也。義理不外於人情,人情順則爲義理。三十年犬馬之忱,殿下特爲俯察,亟令還寢,是臣之至望也。上曰,侍坐次對,前古所無之擧,必爲他日帝王之弊,必欲停止而後已。予意已決,勿復煩達。載敏曰,伏見備忘,卽與尹得載請對,未得蒙許,臣心不勝抑鬱矣。侍坐次對之名,極爲好矣。殿下率元良,元良侍殿下,一殿之內,兩聖同臨,參決機務,誠他國所未有之盛擧也。今殿下遽命停止,是豈臣民之所望也。顯命曰,侍坐次對,實爲殿下至樂矣。上曰,予未知其爲至樂也。得載曰,誠殿下至樂矣。顯命曰,殿下試以乙卯以前,思之,何如?光毅曰,諸臣所達之言是矣。侍坐乃殿下之樂事,豈可停止乎?上曰,老人無睡,思量諸事,自以謂侍坐次對停止之擧,乃計中之善計云矣。在魯曰,何用勞心,至於此乎?太過矣。顯命曰,下敎還收漸晩,義理似不然矣。在魯曰,夜已深矣。卽爲還收,如何?上曰,此何擧措乎?善行曰,侍坐次對之,於理不便,則臣實不知也。當初代理之時,講定節目,小務則邸下代勞,大務則殿下裁決。侍坐次對,則只行於歡慶殿,其餘小朝次對,皆行於時敏堂。大小朝同臨,只是侍坐,所謂侍坐者,侍殿下而代殿下之勞也。於理不便,實不知也。上曰,一殿之內,或稟于予,或稟于元良,於理豈非窒礙乎?夙夜箴末章,故相臣曰,凡事一而已矣。事君之理,當一而已。予今始覺矣。東度曰,邸下侍大朝裁決萬機,有所不逮者,則殿下隨事開導,邸下自然練習國事。一堂之上,兩聖竝臨氣像,與堯·舜三代無異,臣民孰不歡抃?今若停止,則群情必將抑鬱矣。且邸下沖年,獨決萬機,殿下雖在靜攝中,豈不思所重乎?伏乞俯察諸臣之陳懇,特爲還收成命,如何?光毅曰,大小群下,同此情矣。顯命曰,臣等所陳,實非外面,乃人情天理,固當然矣。上曰,不然矣。諸臣意見,怪異入矣。上曰,諸臣少退,可也。諸臣退出楹外。則上使中官傳諭曰,退在大門外,可也。諸臣遂退在大門外。良久後,諸臣還入進伏訖。上曰,此事必聽,不然,有大於此者,當爲之矣。向來歲抄,使入於東宮,則諸臣爭執,公然不用,今又以侍坐,如是煩瀆,實爲卿等慨然矣。顯命曰,下敎何至此耶?上嚴敎曰,彼承旨尹得載,以予爲無病,豈不駭哉?此傳敎若爭執,則有大於此者,予將爲之矣。在魯曰,臣誠惶恐。殿下何如是過度乎?上曰,此非無據命令,則臣下何敢廢格不行乎?顯命曰,辭令何如是過乎?東度·善行,同時奏曰,殿下辭令,實爲過度矣。上曰,丁酉年臣下非忠臣,而時方臣下,皆忠臣乎?國朝故事,斑斑可考,侍坐次對之名,何處有之乎?予不知矣。在魯曰,傳敎中正名字,何如?上曰,正名何害之有?上曰,左相自春坊相知,卽今君與臣,俱髮白矣。何不知予心乎?顯命曰,殿下雖在靜攝中,一月二次侍坐,少無所妨,而必欲停罷,自此臣僚,未免罕接。故臣等不勝缺然,縷縷請寢,而聖敎至嚴,臣誠惶悚。上曰,次對停止,予實非引入之意。予雖衰耗,豈忘國事乎?此義理有大不然者。一殿之中,稟達處各異,事甚不便,故予之欲罷者,義理較然明矣。在魯曰,矯誣王言,卽伊日入侍承旨爲之云,臣等近纔聞知,未及仰達矣。上曰,日前下敎中,指方外云者,意有在焉。承史錯聽爲之乎?在魯曰,非方外也。乃承史也。使之自首則雖不下敎,渠自出矣。承史道理,卽當自首,而至今不出,極爲駭然。東度曰,聖敎錯聽,豈無罪乎?上曰,前日李奎采·趙尙命入侍時,有語及靈城事。而夜纔言之,明已傳之,筵說之易播,至於此矣。顯命曰,今日臣子,幾年任使,而猶不能奉承聖意,人心世道,至於今日而更無餘地矣。善行曰,世道至此,滋味無矣。上曰,無滋味則已過矣。善行曰,厭見次對則過矣。其義理必不然矣。上曰,予心已牢定,斷不回矣。東度曰,承旨謝事之言,實出憂愛之忱,不必深咎矣。在魯曰,次對停止,雖非出於謝事之意,而群情不勝缺然。臣等涕泣,以一事頻復,雖極惶悚,敢此仰達。上曰,侍坐之擧,怪異怪異矣。善行曰,正月代理之後,殿下之苦心,略已伸矣。旣定節目,又爲改廢,臣未知其得當也。上曰,彼輩㤼矣。顯命曰,人心不順,則殿下太阿在手,豈有難處之事乎?上曰,大體則誠然矣。朝鮮兩班,豈有無法之人乎?調劑三黨,是予本心,而治不徯志,未見成效,奈何奈何?顯命曰,夜已深矣。靜攝中實爲惶悚矣。上多下嚴敎。諸臣涕泣奏曰,聖敎至此,臣等欲死無地矣。在魯曰,傳敎中正名字,決不可用也。正名不襯着,且面目不好矣。顯命曰,正名字不可用矣。上曰,然則正名字拔之,而頒布,可也。上命光毅,抹去正名字。光毅曰,非只拔正名字而已。伏乞還收。在魯曰,毋意·毋必·毋固·毋我,意必固我一也。伏願聖上省察焉。上曰,卿等庶可知予之心,而何固爭乎?誠爲嘅咄矣。在魯曰,夜已向晨,伏乞還收。上曰,有大於此者,當下之。顯命曰,聖敎何至如是乎?上曰,卿等何固執乎?傳敎拔去正名字,頒布,可也。予之特罷次對者,將以伸志也。卽今明燭在前,蒼蒼在彼,矢不食言矣。光毅曰,傳敎請還納。上曰,旣請刪去,又請還納,漸漸如此,極爲可駭。予之苦心,卿等不知,儒臣亦不知矣。近來奉覽御製,此心一倍感愴。惟是一段苦心,必也伸之而後已,述編卽予終條理也。善行曰,請還收。上曰,已誓于心矣。在魯曰,殿下絶群下之顒望,必欲停止次對,臣實未知聖意也。上曰,此丁酉故事也。光毅更請還納傳敎。上曰,予當從先朝,從承旨乎?速爲出去,頒布,可也。仍多下嚴敎。諸臣皆涕泣退出。夜已向明矣。
上在昌德宮。常參·經筵,以代理停。
夜一更,火星犯南斗第三星。
下直,平南萬戶李思海。
大王大妃殿·中宮殿·賢嬪宮,藥房口傳問安。答曰,知道。
宋昌明達曰,明日常參,取稟。令曰,停。
備忘記,今下弓矢,平南萬戶李思海處,給送。
藥房提調臣金尙魯,副提調臣洪鳳漢啓曰,晩炎尙苦,伏未審日來,聖體調攝,若何?臣等卽伏見昨下備忘,有所加之眩氣,尙不快瘳之敎,伏不勝憂慮之至。而夜有引接,殆至徹宵,卽今眩氣,更何如?茶飮停進,已至屢日,臣等今日,當依下敎,率諸御醫,趁早入診,詳察聖候,議定繼進當否矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣。予則入侍時,當下敎矣。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
宋昌明達曰,行都承旨洪鳳漢,同姓八寸兄前監司昌漢卒逝,服制已行四日,出仕,何如?令曰,依。
尹光毅達曰,判義禁權,昨日再違召命,今日又不出肅,事甚未安,卽爲牌招察任,何如?令曰,依。
尹得載達曰,憲府連日監察茶時,事甚未安,持平沈鏽,書答已下,卽爲牌招,何如?令曰,依。
尹光毅啓曰,前奉敎尹東星,前待敎蔡濟恭,前檢閱黃仁儉·李宜哲,旣已敍用,令該曹口傳付職,何如?傳曰,允。
吏曹口傳政事,奉敎單尹東星,待敎單蔡濟恭,檢閱二李宜哲·黃仁儉。
宋昌明啓曰,卽者,議政府錄事,以領左相意來言,臣等更有稟定事,率備局諸宰,來詣請對云矣。
又啓曰,諸承旨有稟達事,請對矣。
又啓曰,禮曹判書柳儼,有稟達事,來詣請對矣。
又啓曰,玉堂上下番,有稟達事,來詣請對。
又啓曰,持平沈鏽,有陳稟事,來詣請對矣。
備忘記,人臣事君之道,一而已。今者大臣求對,非次對事,則大臣自可稟矣。有何諸臣之求對,有何承宣·儒臣之求對,而因一而三求對,其君雖衰耗,豈敢若是?所稟三承宣,竝從重推考。半夜受困,眩泄俱作,其有舊例,復何有稟我?予亦有所量,政院知悉,勿復困我。
傳曰,儒臣持自省編,藥房入診,同爲入侍。
傳曰,春秋館堂郞牌招。
備忘記,承旨尹得載,五載靜攝之君,謂以無病,所謂謝事云者,尤涉駭也。爲先遞差。
領左相·備局·諸宰請對。答曰,去夜已諭,又何如此?時方臥而受診矣。
賓廳口傳啓曰,下敎如此,惶恐不知所達。而臣等之求對,非欲請寢侍坐次對勿行之命,亦有稟定之曲折,惶恐冒死更請。雖臥內召見,少無所妨,暫許入侍,千萬伏望。答曰,他辭,已下敎于承旨推考備忘矣。時方眩泄俱作,勿爲困我。
賓廳口傳再啓曰,伏承下答,有眩泄俱作之敎,臣等焦遑煎迫,尤不知所措。臣等求對之意,實非在於請寢侍坐次對勿行之命也。侍坐次對,則依聖敎,當爲勿行,只欲稟定大朝進見之一節,而諸臣亦欲同入陳達矣。聖敎如此,諸宰則勿入,臣等先爲同入診筵,似無煩擾之弊。證候如此之時,職在大臣,亦不可不入侍承聞,暫許引接,千萬幸甚。惶恐冒死敢啓。傳曰,領左相入侍。
持平沈鏽達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑弊罪人濂,孥籍等事,亟令王府擧行。措辭見上請罪人龍發·斗齡·戒剛,嚴鞫得情,夬正王法。措辭見上請英梅,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請崇·,亟令王府,嚴鞫得情。措辭見上請驪川君增,絶島安置。措辭見上筵敎事體,何等嚴重,而近來訛誤幻錯,不啻頻煩,至於今番二字而極矣。向者拿問之敎,實是國體之不容已者,而旋卽反汗,尙未究覈,紀綱所係,可謂寒心。昨夜筵中,大臣旣有指的仰達之人,則何必待其自首而處之乎?請伊時入侍承旨,拿覈嚴處。初除授司諫院大司諫趙明鼎,時在慶尙道慶州府任所,請斯速乘馹上來事,下諭。答曰,不從。末端事,大朝業已下敎矣。下論事,旣遞其職,勿爲下諭。
刑曹參判李天輔書曰,伏以臣於四五日前,罷衙歸路,重得暑癨,素患塊癖,仍而挾肆,胸膈刺痛,肢節硬冷,灌以藥物,旋復嘔吐,一日之內,昏窒者數度,宛轉床席,作一僵屍,今至多日,而有加無減。此際伏承籌司還差之命,而病在危域,未卽供職,臣心惶悶,靡所容措。而卽因夜下大朝備忘,擧朝憂遑,臣獨偃伏在家,一味昏綴,若無所省覺。有臣如此,生不如死。且明日卽賓對日次,而亦無以自力隨諸臣後。臣之向來被譴,實坐於病未入對,秖今追思,尙切悸恐。而一疾侵尋,又將犯慢蹇之誅,臣罪至此,宜被萬戮。仍念臣所帶詞訟劇地,尤不可一任曠廢,而顧此病勢,時月之間,斷無起動之望。玆敢倩人構書,疾聲仰籲。伏乞离明,俯賜諒察,亟遞臣本兼諸職,仍治臣罪,以昭法紀,不勝幸甚。臣無任悚蹙祈懇之至,謹昧死以聞。答曰,覽書具悉。卿其勿辭,調理察職。
己巳七月二十四日未時,上御歡慶殿。藥房入診入侍時,儒臣持自省編,同爲入侍時,提調金尙魯,副提調洪鳳漢,假注書趙炳祚,編修官安正仁,記注官金弘澤,校理尹東度,修撰金善行,醫官金應三·玄起鵬·方泰輿·高挺參·韓聖鳳·金寶潤·金鼎新進伏訖。上曰,儒臣先爲進來。上下番竝近前進伏。上曰,拈出世豈無兄弟章讀之。尹東度承命讀畢。上曰,下番又讀之。金善行承命讀訖。上曰,予非不誦此,而實難長語也。儒臣持冊出往,以此大文,是予本意之意,傳言于大臣,可也。東度及善行,承命卽趨出。金尙魯進伏曰,去夜所下備忘,誠極驚慮之中,俄者賓廳下批,又有眩泄俱作之敎,不勝萬萬驚悶。未審卽今症候若何耶?上曰,泄候自晩始有之,四五度泄下後,還有祕症,此予之常患,而且氣憊甚焉。欲只召金應三見之,而卿等旣有問候,故今此引見,而予實欲學漢高帝事矣。尙魯曰,臣等雖無狀,待罪保護之職,不得詳聞症候,則豈不痛心悶煎乎?上曰,所重在矣。慈殿氣候,當先言之,金應三近前詳聽,可也。前於新門內大闕,當秋節有痢候矣。今則雖不若其時,而有難知之症候。頃者有二三度痢便而卽止,今日起動之際,胸腹左邊,轆轆有聲,而俄有泄便,進御益元散則卽止。而第自前常有是症爲敎矣,此果痰耶?金應三起伏曰,膈痰常有之,而暑濕之餘,胃氣不調故如是,而近來閭閻間,亦多有之矣。上曰,生脈散進御無妨,而益元散非冷物耶?應三曰,薑茶湯,極爲和平,而益元散調進好矣。生脈散則停止好矣。上曰,依爲之。直爲劑入,則予當仰稟而進之矣。尙魯承命訖,起伏曰,敢請詳聞聖候。上曰,去夜已諭大臣。而眩氣近則有時欲昏倒,蓋昔年問寢時,或如在霧中,手把戶扃而廑省精神矣。近亦幾乎昏倒,頃日元良在傍,勸進酸物,故只進瓜菓之屬,而終日氣有惺快,予謂甚怪事。而水剌,則豆飯常有口淡之患,麥飯則不淡,而所進,亦每不過數匙矣。嘗見昔年進水剌時,必進鹹辛之物,今予亦常嗜川椒之屬及苦椒醬。此乃食性,漸與少時不同者,其亦胃氣之漸衰耶?尙魯曰,大體胃不足,而積傷暑濕之致乎?應三曰,然矣。上曰,泄候則此吾宿疾,而泄祕無常,泄時則或將有遺矢之慮,旋有祕意之後,腹中則尋常矣。寢睡則常困暑而臥,納涼太過,至夜分而就寢,自近尤覺漢高之言甚善也。尙魯曰,漢高本非聖人也,何必以此爲敎也。請令醫官診候,何如?上曰,依爲之。應三遂進伏。診脈後退伏曰,脈候左三部則平順,而中氣不如前日,右三部則滑處少,而塡實不如前日,中氣又不如前,必是暑熱不退之致也。玄起鵬進伏。診察後退伏曰,脈候左三部則調均,而微有數意,右三部亦然,大體中氣未塡實也。方泰輿進伏。診察後退伏曰,脈候左三部,則沈而帶數,右三部則少數而滑,其不塡實,則與前日一樣矣。高挺參進伏。診脈後退伏曰,脈候左右三部一樣,而暑濕在下焦,胃氣又弱矣。韓聖鳳進伏。診脈後退伏曰,脈候左右,多有數意,而大體則不足矣。金寶潤進伏。診脈後退伏曰,脈候左右三部,沈中帶數,而中氣少塡實矣。尙魯曰,請議定當進之劑。上曰,議達之,可也。應三曰,六和湯,減厚朴五分,而加人蔘五分·防風·白芍藥炒各一錢,則可以助胃氣而止水痢。先進三貼似好,而又非苦味也。起鵬以下,諸醫所達皆上同。上命洪鳳漢書之曰,六和湯元方中,厚朴減五分,人蔘加五分,加白芍藥炒·防風各一錢,三貼劑入事。出榻敎上曰,金壽奎國之老醫也。今聞有病,令醫司藥物題給。出榻敎尙魯起伏曰,靜攝中如是煩達,極知惶恐。而去夜下敎中,自以史記以下云云等敎,甚有不敢奉承者。俄者,賓廳口傳下敎中若此以下云云等敎,亦不敢奉承者。殿下何如是有此等敎耶?臣惶恐抑鬱,不敢聞矣。伏望卽速反汗,少慰群下焦迫之情焉。上曰,是予苦心也。今者所諭,其亦晩矣。鳳漢曰,昨夜旣有嚴敎,故不得不已爲頒布。而諸臣之今日更會求對者,悉出於驚遑罔措,又冀回天,景色萬萬愁阻矣。昨日備忘中,以史觀之等敎,無非引喩失義也。何必有此不忍聞之敎乎?上曰,然則刪去句節,可也。命鳳漢書之。傳曰,昨夜下敎中,苦忱之忱字,更以誠字。自以史記至此則不然,五十五字抹去。出榻敎又命鳳漢書之。上曰,賓廳口傳下敎中,若是以下十四字拔去。春秋館堂郞牌招傳敎還收。出榻敎上命曰,注書出往,傳諭兩大臣,與之入來,可也。臣炳祚承命出往賓廳,傳諭領左相。次次入侍進伏訖。領議政金在魯起伏曰,俄伏聞有眩泄俱作之敎,未審泄候若何?度數疏數何如耶?上曰,有寒涼則常有泄候,多不過三次,今日至五次之多,更無便意矣。左議政趙顯命曰,無乃有飮啖生冷失攝乎?上曰,別無生冷失攝矣。在魯起伏曰,去夜多承不敢聞之下敎,而諸臣更無回天之望,殿下以侍坐次對事,若是持難,則請洞開諸臣常常進現之路,而時時召見,則庶或一分慰群下之情矣。上曰,一倂召見諸臣,則與次對何異也。予之所厭者,卽次對之次字也。顯命曰,臣等事殿下,今幾三十年,君臣同老,鬚髮盡白,人情天理,豈無欲見天顔者乎?今日殿下,猝然絶臣等進現之路,而乃以苦心爲敎。卽今諸臣,或有裹瘡入來,或有力疾求對,遑遑失措,皆有抑塞痛迫。此何景象也,此何擧措也?鳳漢曰,外間景色,則誠極慘沮矣。上曰,求對則當召見,豈無進現之路乎?顯命曰,求對亦有體面,非重大之事,則決不可爲之。而國事亦多有稟于大朝後處置之事,則豈可專稟於東宮而裁決耶?上曰,是則不然,若有邊事,則予雖委臥,當奮身騎馬而往,不必委之東宮也。且軍國重事,稟于予,則予當處決矣。卿等何其過慮耶?鳳漢曰,雖非侍坐次對,諸臣進現稟事之際,東宮亦常常侍坐,參決機務,則豈非尤爲稀貴之美事耶?上曰,大體則是也。而侍坐節次,自有不當然者矣。在魯曰,去夜辭氣之過中,比前有加,自今登對之時常罕,而或有因事,激惱聖心之端,則臣等之遑遑悶塞,豈不有甚於今日乎?上曰,卿言大體則是,而此後則決無激惱之慮矣。顯命曰,然則渙然矣。臣等別無可爭之事矣。上曰,左相且毋曰渙然,而輔元良,善爲國事,可也。在魯曰,近來無判金吾久矣。議讞之積滯者可悶矣。上曰,崔一衡就理,已三朔乎?鳳漢曰,徐志修亦過四十日矣。在魯曰,憲府署經遲滯,亦可悶矣。上曰,憲臣無故者,誰誰在也?鳳漢曰,持平一人外,皆在外也。都憲則沈錥也。上曰,承旨書之。傳曰,署經遲滯,民事可悶,式年初試,其亦不遠。在外臺臣,都憲外,竝許遞,其代,待朝政官牌招開政。一司署經守令,一司除署經,卽爲下送。出榻敎在魯曰,慶州府,方經營量田云。而府尹趙明鼎,方移拜大司諫,莫重田政,不可中撤也。趙明鼎姑爲仍任,使之專意了畢,何如?上命承旨書之。傳曰。今聞慶州,方爲量田云,此時豈遞守令?趙明鼎遞其臺職,仍任府尹。出榻敎鳳漢起伏曰,頃日承史拿鞫之命,雖已反汗,臣等自下,以自首樣。問於伊日承史,則翰注則皆有緘答來到,而武承旨則以全不知爲答。臣六月初十日入院中,則院中藉藉,皆有所傳。而況大臣,旣以由武承旨所言而聞之云爾,則武臣之與大臣相質,有傷事體。而自上旣有包容,置之不覈,則其在臣分,安敢乃爾乎?上顧領相曰,卿聞於何承旨耶?在魯曰,臣非聞於方外也。聞敦諭承旨尹光毅所言,則武承旨似有誤傳錯聽之失云矣。上曰,今則果是承旨,而非方外云,可幸也。武承旨之錯聽誤傳,則不足曰非也。而今若如都承旨所達,則是誠非矣,然不足深治也。仍命承旨書之。傳曰。今番所謂筵敎,予則思耗,其或下敎而不能覺得。而大抵承史誤傳,則不過錯聽,其何關世道,而若或方外,此矯誣也。此等世道,不可不嚴,故有所下敎。伊日承宣之錯聽誤傳,今乃知之。而不爲自現,反爲自掩云。其承宣卽武臣也。初登筵席,錯聽下敎,其何異事?而其可駭者有三。一則置諸近密,宜乎謹愼,而關係大臣者,不顧錯聽,亦不愼口也。一則最初下敎之後,其所自現,何待其敎之勤,而恬若不聞也。一則錯聽自現,於渠有何大辜,而其敢隱諱也?其初錯聽微,于今重爲欺罔大。而生疏武臣,亦不可深治,前承旨朴銑削職。出榻敎趙顯命起伏曰,黃海水使具善復,其父聖弼,方爲北兵使,以父子閫任,不敢自安。而且善復,以獨子,家有病母,其父遠出,無他救病者,情理亦可矜,許遞,何如?上曰,依爲之。出榻敎及擧條金在魯起伏曰,頃有仰達,而前者故皇后冊諡頒詔,謝恩方物,彼國有不受移準之擧。故今番使行,以移準循例,又有謝恩表,而或不無吉凶相混執頉之慮。考見前例,亦無與今番事相似之襯例。付送終涉不便,留付節行,雖有先後倒置之嫌,其間不遠,元非大段。此一表,付送於冬至使便,似宜矣。趙顯命曰,事勢誠然矣。以此停當,則冬至使亦當變通矣。上曰,然則付送冬至使便,而使臣則以兼謝恩使,更爲差出,可也。出榻敎及擧條趙顯命起伏曰,日前以中外儲穀事,有下敎矣。已爲知委於三南道臣處,而軍布作米外,無他儲穀之策,但各軍門宿儲,不可每每取用,第有一策。兵曹木及平安監營記付木,方有減價發賣作錢之令矣。就此兩處發賣木中,量宜劃出,分給於各軍門及諸各司。而軍門各司,今年當捧之布,一依己酉節目作米,會錄於各其出布處。前頭若有失稔之年,則又以其米,發賣立本,以其餘米,補用賑資,則實爲兩便。至於訓局軍兵,與他有異,當以錢參給。而統營方有新鑄錢,量宜取來代給,訓局所貿米,亦當會錄於統營矣。金在魯曰,儲穀一節,今日急務,而左相所達,臣亦在外相議者也,事甚便好矣。上曰,爲此則身布備納之民,稍可便歇耶?顯命曰,窮民之納布,以今年市價推之,二疋木貿納之際,當用米數十餘斗。若令納米,則所費甚省,其爲民惠亦多矣。昨年秋作米時,各道道臣,或言不便,此蓋由於晩時出令,事多拘掣之致。而亦聞各邑守令,以儲積此米,恐爲前頭邑弊,故或以爲不便。然此皆苟循目前,不爲遠慮之言也。纔自備局,詢問便否於各道,未知其回報如何。而此事斷不可已也。此外三南監營,記付錢木中,亦令限萬數除出,作米會錄之意,一體分付,爲宜。就己酉節目中增損,成節目啓下,何如?上曰,成節目達下,可也。出擧條趙顯命起伏曰,頃者李福海勘處備忘中,有因緣行錢句語,是將置搢紳於疑昧之中。此一句似當收還,惶恐敢啓。上曰,然則此四字付標以入,可也。出擧條洪鳳漢起伏曰,無時求對,有時召見,旣有聖敎,則臣等之心,果爲釋然。而在外諸臣,則方在遑遑罔措中,請得數字下敎,以爲定式,或有擧條,以爲慰釋群下之情,何如?上曰,不必有擧條與傳敎,予豈欺卿等乎?顯命曰,聖敎旣如此,臣等雖明日有事,則亦必相率諸宰而求對矣。鳳漢曰,大哉王言,臣等旣承此敎,當有常常登對之日矣。於是日暮,大臣以下遂告退,次次出來。
上在昌德宮。常參·經筵,以代理停。
昧爽,流星出天中淡雲間,入西方天際。狀如拳,尾長二三尺許,色白。
大王大妃殿·中宮殿·賢嬪宮,藥房口傳問安。答曰,知道。
洪鳳漢達曰,明日常參,取稟。令曰,停。
藥房提調臣金尙魯,副提調臣洪鳳漢啓曰,伏未審夜來,聖體調攝,若何?昨劑入湯劑,已爲始進,而眩氣泄候,其有向勝之勢乎?今日臣等,率諸御醫,趁早入診,詳察聖候,有不可已。大王大妃殿氣候,何如?臣等不任達宵伏慮,敢來問安,竝此仰稟。答曰,知道。慈殿氣候一樣。予則眩氣一樣,泄候止歇。湯劑繼進日,問候入侍,宜矣。
尹光毅達曰,判義禁權,連日違召,尙不出肅,事甚未安,卽爲牌招察任,何如?令曰,依。
令曰,大臣·備局堂上引接。
傳曰,日前禮曹草記,以置之爲答矣。前例雖如此,欲爲之乎?問之。
傳曰,前日禮曹草記,以置之批下矣。以此請對耶?問啓。
問啓事,命下矣。問于禮判,則以爲,昨日請對,與諸臣之意同,且有陵寢所關數件事稟定者云矣,敢啓。
傳曰,何陵事,而何陵官報狀來到耶?問啓。
問啓事,命下矣。問于禮判,則以爲,各陵中爲先報來處,卽敬陵,而其外陵寢,亦或有如此處,而姑未及齊報云矣,敢啓。
傳曰,莎草有頉乎?丁字閣有頉乎?問啓。
問啓事,命下矣。問于禮判,則以爲,非丁字閣·莎草有頉,以床卓趁秋夕前着漆事云矣,敢啓。
傳曰,報狀來於昨日耶?來於今日耶?如此云者,何事耶?問啓。
問啓事,命下矣。問于禮判,則以爲,報狀來已七八日,而只以祭床着漆事,有所稟定,而敬陵外,且懿陵祭床,如此云矣,敢啓。
趙載敏啓曰,禮曹判書請對。傳曰,眩氣如此,使之入來時入來。
兵批,判書金尙魯進,參判趙榮國病,參議柳萬重病,參知趙明謙入直進,右承旨宋昌明進。
吏批,判書鄭羽良進,參判尹汲牌不進,參議未差,都承旨洪鳳漢進。
兵批啓曰,黃海水使今當差出,而擬望之人乏少,他道守令,竝擬,何如?傳曰,允。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,濟州牧使,今當差出,而堂上中,可擬之人乏少,堂下曾經侍從及守令可合人,勿拘朔數,竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬。合有變通之道,何以爲之?敢稟。傳曰,敍用。
又啓曰,瓦署別提宣聖龍呈狀內,身病甚重,不得察任云,今姑改差,何如?傳曰,允。
以尹光紹爲承旨,李喆輔爲大司諫,兪宇基爲執義,李應協爲司諫,金·柳綽爲掌令,李堉爲持平,安允行爲獻納,朴師訥·南雲老爲正言,南泰良爲戶曹參判,李鼎輔爲左尹,李箕鎭爲判敦寧,金尙魯爲司僕提調,李箕鎭爲司譯提調,徐命彬爲平市提調,金陽澤爲校理,李彝章爲副校理,李彝章爲兼弼善,洪樂性爲兼司書,沈墢爲吏曹正郞,尹德熙爲貞陵令,徐命孚爲繕工監役,領府事金興慶爲冬至兼謝恩使,黃晸爲副使,鄭宲爲書狀,鄭彦復爲濟州牧使,田日祥爲竹山府使,李命峻爲金川郡守,尹禹鼎爲陽川縣令,李廷煌爲永同縣監,柳尙晉抱川縣監,李再章爲金郊察訪,安敏濟爲齊陵參奉。慶州府尹趙明鼎仍任事承傳。右承旨宋昌明,左副承旨尹光毅,右副承旨尹光紹。
謝恩兼冬至使望單子。傳曰,以宗臣備擬。
以洛昌君樘爲冬至兼謝恩使。
兵批啓曰,同知中樞府事朴世甲,以篤老之人,病難供職,忠翊衛將韓致亨,素患痰病,近又越添,忠壯將安國民,猝得輪疾,差復無期,俱爲呈狀乞遞。竝姑改差,何如?傳曰,允。
以黃遇河爲五衛將,趙榮茂爲忠翊將,任崇元爲翊衛,柳鎭普爲訓鍊主簿,鄭汝稷爲黃海水使,趙重晦爲北評事,副護軍閔遇洙·趙重晦·宋能相·申暻,副司直徐命彬·李益炡·李匡世·尹得載·魚錫胤·尹勤,統制使鄭纘述。
趙載敏,以禁衛營言啓曰,前正言李得宗,本營郞廳啓下。而時在罷散中,令該曹依例口傳付軍職,冠帶常仕,何如?傳曰,允。
兵曹口傳政事,副司果李得宗。
吏批啓曰,新除授濟州牧使鄭彦復,時無加資之命,何以爲之?敢稟。傳曰,加資。
又啓曰,新除授慶尙道都事兪彦述呈狀內,矣身與道內淸道郡守朴師衡有同姓四寸娚妹應避之嫌,法不當冒赴云。未赴任都事與道內守令相避,則都事許遞,載在法典。慶尙都事兪彦述,依例改差,何如?傳曰,允。
鄭必寧達曰,京畿監司狀達,判府事閔應洙,二月至七月,六朔月廩,不爲領受事。令曰,令本道更爲輸送。
尹光毅達曰,全羅兵使狀達,不能見重,致此守令之駭擧,惶恐待罪事。令曰,勿待罪事,回諭。
鄭必寧達曰,江原監司狀達,原州等官居李毛獨等,嚂死·燒死事。令曰,嚂死·燒死人等,令本道恤典擧行。
趙載敏達曰,卽者,上番翰林蔡濟恭,下番翰林黃仁儉,因檢閱李齊顯之不爲復命,諉以館規,陳書徑出,原書纔已退却矣。所當直捧禁推徽旨,而此與無端徑出有異,推考警責,竝與奉敎尹東星,檢閱李齊顯,一體牌招,推移入直,何如?令曰,依。
江原監司沈星鎭書曰,伏以臣,猥膺藩任,今將不日往赴矣。臣之父母墳山,在於京畿廣州地,欲於未辭陛前,暫往省掃。伏乞离明,特許恩暇,俾伸至情,不勝幸甚。臣無任屛營祈懇之至,謹昧死以聞。答曰,覽書具悉。卿其依所陳往省焉。
令守江原道觀察使兼兵馬水軍節度使巡察使沈星鎭書。王世子若曰,久參銓席,旣著公平之譽,出按藩屛,更畀旬宣之責。寔由聖簡,事循僉諧。惟卿,志操堅貞,資性端潔。有敏達精明之識,而訥訥然不衒其能,有綜理疏通之才,而謙謙焉內蘊其美。杜門自守,駐足於奔騖之塗,秉心無偏,斂迹於訾之地。盛玉堂而克殫啓沃,薦文郞而歷敭要華。贊皇極和平之規,懇懇經帷之奏,荷大朝恬雅之奬,煌煌華衮之榮。浿西分符,疲氓騰襦袴之頌,燕南拭玉,象胥畏氷檗之淸。代王言而渙乎如綸,置劇地而恢乎游刃。纔擢長於國子,仍進參於天官。佐銓衡而品一代之英游,甄別稱允,和酸鹹而適五味之調劑,物論歸平。確乎公道之是恢,可尙其心之如水,紛然煩言之交至,奚啻太空之過雲。佇四岳咸薦於登庸,顧上眷姑試於藩服。眷玆江原之奧壤,素是穢貊之舊封。山谿控北路之咽喉,包羅天險,襟帶接上游之形勝,屛蔽王畿。簽丁偏苦於良民,均賦最難於他道。蔘稅重而峽戶蕩然,多失其業,木禁煩而山農囂然,不樂其生。比困荐歲之歉荒,仍被今年之淫澇。窮蔀漂蕩,慘矣化魚鼈之嘆,流殍顚連,蕭然起萇草之詠。曷任拯濟,思一路之得福星,疇能承流,眷盈庭而咨方嶽。顧無踰於卿者,思得重而治之。玆授卿以守江原道觀察使兼兵馬水軍節度使巡察使,卿其祇膺寵章,往布德意。知卿自持以簡,必約己而裕人,知卿綜事以明,必除害而興利。課農耕而不愆鳲鳩之節,井陌桑麻,興學校而俾述螟蛾之方,闤闠絃誦。持大體而以寬馭衆,綜細務而以靜制煩。威貪墨則用惠文,宜祛蛇虎之害,撫單赤則殫乳哺,俾絶鴻雁之呼。施措務從乎便宜,沿革宜待於裁稟。於戲,屈望之於馮翊,非無內輕之嘆,出仲淹於鄜延,爲寬東顧之慮。方屬望於峻擢,正急賢於外庸。攬轡澄淸,應多解印而去,褰帷採訪,庶播憩棠之謠。汝往欽哉,吾且召矣。故玆令示,想宜知悉。弘文館副修撰知製敎李應協製進
己巳七月二十五日辰時,王世子坐時敏堂。大臣·備局堂上引接入對時,領議政金在魯,左議政趙顯命,江華留守元景夏,判尹具聖任,行副司直金聖應,刑曹判書徐宗伋,行副司直申晩,戶曹參判南泰良,工曹參判申思建,右尹權爀,右副承旨尹光毅,假注書姜必履,記事官宋瑩中·黃仁儉,校理尹東度,持平沈鏽。諸臣以次進伏訖。在魯曰,近來晩炎特甚,睿候,何如?王世子答曰,好過矣。在魯曰,昨伏聞大朝有眩泄之候,夜間,何如?答曰,眩氣一樣,泄候向差矣。在魯曰,大王大妃殿氣候,何如?答曰,一樣矣。在魯曰,中宮殿氣候,何如?答曰,一樣矣。顯命曰,其間眼患向差乎?答曰,今猶未差矣。在魯曰,日前大朝,有意外下敎,特命停止侍坐次對,臣下進見之路,自此阻矣。群情不勝抑鬱,臣等求對陳懇,請寢下敎,徹夜始罷,聖體或恐有損傷之節乎?下敎牢塞,故群下不得已奉承。而大朝進見之路,則猶不阻絶,臣等以率諸宰,時時進見之意仰請,則上敎允許。臣等悵缺之忱,比初頭少愈,實爲多幸。今日日次,有不可廢,故與諸臣入對。適有若干狀啓,而皆是大朝關稟之事,故不爲仰達,只以一二事,合出擧條者,將欲稟定矣。向者儒臣吳彦儒,以贈職猥濫事,陳達於筵中以爲,贈職亦係名器,如吏曹之贈,不可不觀其人地。而今則苟係兩班,皆贈吏參·吏議,甚至於兩班不分明者,亦以吏曹贈之。其他中人輩,若非工刑曹參判·參議,則皆不肯爲之。事極可駭,宜有區別定式嚴飭之道云,則自上有該曹就議廟堂講定之敎矣。此事自先朝,逮于當宁,累有申飭,法非不嚴,而拘於人情,每不遵行。此後則一依曾前吏曹贈職,必以應爲吏曹者爲之。中庶贈職,勿許爲工刑曹參判·參議,以正名器事,更加各別申飭於該曹,俾無違越,何如?令曰,依爲之。出擧條在魯曰,今年科期不遠,外方各道試事,左道則京試官主之,右道則都事主之。而至於咸鏡道,則南道,都事主之,北道,北評事主之。而評事有故不往,則都事移往北道。南道京試官,別爲差送,例也。近年以來,連因北評事之不在,差送南道京試官,北評事主試之規殆廢,事極未安。今日政,北評事當差出。今番則各別申飭,使之必趁科期入去,何如?令曰,依爲之。出擧條在魯曰,有一事不可不明白定式者。凡新除方伯,未辭朝前,請暇於朝,往省父母墳山,例也,朝家輒必許之。而今者忠淸監司洪啓禧父母墳山,在於全州地,亦必遵例請暇而下去矣。全州之行,當過忠淸本道,而又過監營之前,有同先爲到界,必不無不便之端,私情雖切迫,恐不可許之。自今定式,未赴任方伯,毋得越本道省墓,似爲得宜。下詢僚相而處分,何如?顯命曰,私情雖切迫,恐不可許矣。令曰,依爲之。出擧條在魯曰,守令署經方急,臺諫變通差出,專爲此也。今日政,新差臺諫,竝卽牌招,使之署經,何如?令曰,依爲之。出擧條顯命曰,官方乃至重,名器不可濫越,敦寧都正,蔭官堂上,間或爲之。而必曾經堂下實職,然後可以備擬。十數年來,國家紀綱解弛,白徒蔭堂,皆得爲之。莫重名器,猥難特甚,此後則白徒蔭官堂上,勿許爲敦寧都正,何如?令曰,依爲之。出擧條顯命曰,近來科場不嚴,至於外方,則尤爲無據,狼藉行私,無所不至,誠可駭痛。今年乃式年初試,京試官都事,已爲差出,各別嚴飭,俾無如前之弊,宜矣。在魯曰,外方試場,請囑不公之說,其來已久。而至於式年初試,則其弊比監試初試,尤有甚焉。稱以若非經工實才者,則取之無益,必欲請囑而參榜。國家設科立法之意,式年初試則取文藝,會試則取講工,欲令文與講兼備也。爲試官者,只當以公心,只取文辭之優者而已。講工之實不實,何必問知乎?臣曾前屢以此勉戒於京試官,而今亦別爲申飭,使之一主於公嚴,何如?令曰,依爲之。出擧條顯命曰,臣以科場事,切欲變通定式,敢此仰稟矣。式年監試初試,畿內儒生,則許赴於漢城試,各道儒生,則各其本道設場事,當觀光於所在本道試所。而近來則不然,鄕曲擧子,以京科取士額數之多,故來觀京試者無數,故雖以泮水堂之廣闊,猶爲不足。至於禮曹,則場屋本來狹窄,故至有蹂躪之弊,人多致死,此莫非鄕儒多聚京師之致也。臣意則欲禁鄕儒,勿觀京試,似好矣。臣之年少見陞庠之時,四學儒生,各見本學學製,西學儒生,則不得見東學製,東學儒生不得見西學製,擯攻之法甚嚴矣。今則此法漸弛,互相往來,淆亂莫甚矣。遠方儒生,來見京試者,無擯攻之法,故鄕儒臨科,則多聚京師。其時京師之米價必下,亦一大弊。今若永防鄕儒觀京試之路,則勢家子弟,不能爲文者,亦無借作之弊矣。在魯曰,以臣所見,則此似不便矣。朝宗朝,科制至嚴,而鄕儒之見京試,則本無防禁之事。外方各道,雖有各相擯攻之法,而至於京師,則八路儒生觀國之光,皆許來觀,豈可禁乎?且鄕儒有事來京,而未及下鄕,科日迫近,事將狼狽。今若一一防之,則窒礙處多矣。顯命曰,庭謁聖春塘臺等大科,則八路咸聚京師。而至於監初,則各見道試,不使來京,則京中場屋紛亂之弊,庶可除矣。在魯曰,若使八路儒生,一切不得來見京試,與各道擯攻同法,則雖無繁擾之患,然國家定式,似不可輕易改之,拘礙處多,此豈王者一視四方之意哉?大體不好矣。且各道儒生,來入四學者旣多,卽今科日不遠,而朝家猝然定式,則還爲下去之際,實有巨弊,決不可行之。請下詢諸宰處之,何如?景夏曰,鄕儒之來京者,猝然禁之,則事多窒礙。八路觀光王國,自古美典,有難遽廢也,明矣。宗伋曰,若禁絶來京之儒,則人情抑鬱矣。晩曰,此雖出於嚴科場之意,然窒礙處有之。外方儒生,來居館學者,勢不可一切禁之。時方臨科,若禁之,則遐方儒生,旣入京中,未及還歸本道,不可禁矣。泰良曰,遠方儒生,皆以北學中國之意,觀光於京,一切禁之,實多不祥矣。且今臨科,不可禁矣。思建曰,鄕儒之來見京試事,秋科期日迫近,今難防塞。而至於京華士子之入籍於外方者,不過一二式年,而不見京科,遠赴鄕試,實爲可駭。臣不欲索言,而其爲奸弊,有甚於鄕儒之來見京科,趁今嚴防,使不得赴鄕試似好,故敢達。顯命曰,京儒之爲鄕籍者,亦奸弊之所由出,此後嚴禁京儒勿使爲鄕籍,似好矣。在魯曰,宰臣所達,別出擧條,以禁京儒冒籍赴鄕試之弊,何如?令曰,依爲之。出擧條東度曰,臣別無所見,而科事有一弊可革者,鄕試非但請囑行私而已。場屋亂場,尤爲痼弊。無賴輩,稱以改題,雖私作,稱以東人,或曰科題觸諱時事,或曰試官爲私情,亂場之弊,接踵而起。臣之賤見,於題事,切有區區所懷而不敢達。伏乞詢議大臣,別講善處之策,以杜改題之路,似好矣。在魯曰,儒臣所達,則似不可爲矣。然大抵亂場之患,於實才甚不祥,鄕試試官,每慮此患。至於發軍護衛,而間或有亂場者,不實群公然作亂,而實才不得觀光,豈不大可惜者乎?顯命曰,科場紛亂之弊,專由於隨從書冊之多入,故大朝旣已申飭,而科期不遠,更爲嚴禁,似好矣。晩曰,向來大朝,特下傳敎,嚴飭科場之後,節製場中,隨從·書冊,不敢如前濫雜,故收券雖多,而場屋頗從容。今又依大朝申飭,更申禁令,似好矣。令曰,依爲之。出擧條令曰,賓客申飭之後,尙不行公,更爲申飭。在魯曰,未行相見禮,未肅拜兩賓客,竝更從重推考,何如?令曰,依爲之。出擧條景夏曰,萬寧殿修改,已爲涓吉,而御容當移安于行宮矣。曾前則每當修改時,移安舊殿,故行宮無修理之事。今番則與前有異,行宮不可不別爲修理,而塗褙所入白綾花,本府無備置之事,有難及期措備。戶曹所在白綾花,量宜輸送,以爲趁時修理之地,何如?令曰,依爲之。出擧條聖任曰,臣待罪京兆,以職掌事,惶恐敢達矣。都城外十里內,各司位田及量付田外,山腰以上冒耕之類,依朝令,今方嚴飭禁耕。而至於城內,山腰上冒耕,比城外尤爲可駭。城內則元無量付之可論,而南部地方內,有籍沒家垈起耕田七處,屬之於忠勳府位田云。發遣本部郞廳,與該道監役官,逐庫摘奸。凡係平地垈田外,勿論公私田,山脊上冒耕處,則嚴飭禁耕。仍令該道,植松長養,以爲年年禁護之地,何如?令曰,依爲之。出擧條宗伋曰,小臣今番以伴送使往返,察沿路農形,則兩西俱爲失稔,黍粟未免凶歉。加以今月十二三日大水之後,山峽川翻沙汰,平野則水沈,將成慘凶。所經道路,民人輩十百爲群,處處擁馬,遮道呼訴,乞爲之上達矣。道臣想必以此狀陳聞,而預爲分付廟堂,講究接濟之策,何如?令曰,依爲之。出擧條沈鏽所達,臣之情病,萬萬難强,實無冒出之勢。而昨伏見大朝備忘,辭敎非常,急於請寢,他不暇顧,章皇入肅,仍卽求對矣。竟日顒望,未承發落,雖緣臣誠意淺薄,未能上格,而區區惶愧之忱,當復如何?其在自引之義,有不可晏然於職次。請令遞斥臣職。令曰,勿辭。光毅曰,持平沈鏽,再達煩瀆,退待物論矣。令曰,知道。東度曰,近來連爲次對,故區區所懷,向者略已陳達。而大抵爲治之道,惟在求助於臣隣。一堂之上,都兪吁咈,然後上下情志,不但交孚而已。其於治法政謨,庶可以講究詳確矣。伏乞邸下,引接臣僚之際,從容與大臣反復詢訪,曰可曰否,俾盡規畫,則於治道,大有益焉。且筵中諸臣,亦必因此而各陳所懷矣。小臣竊有區區憂愛之忱,故敢此仰達矣。答曰,當留念矣。顯命曰,自古帝王,生長於深宮中,樂事多而苦事少,易事衆而難事寡,起居飮食,事事適意。苟或以燕安爲樂,則四封之內不平矣。是以聖帝明王,雖無外憂,一念之間,不求便適。邸下受命以來,萬機是親。伏想睿德,夙夜警惕矣。今伏聞重臣,以農形仰達。伏願邸下,推類而思之,百姓徭賦之繁重,鰥寡之無告,亦必惻然軫念,聞一言一事,則反躬省察,無怠無荒,則實爲邸下至治之根本矣。答曰,當爲之。在魯曰,卽今都下窮民,多有慘不忍見者。或有無父而呼父,或有無子而呼子,夜則露處街上,臥於空石,仰天號哭。近有一乞人,負其老父,持瓢行乞。邸下深處九重,如此窮民,豈能目擊乎?博施濟衆,堯·舜病諸,然王政必以不忍人之心爲始。伏願邸下,特垂愍恤,毋忘生民,豈不爲盛德事乎?又達曰,近日牛疫大熾,近畿農牛,日日致斃,將至殆盡之境。間有以人代牛而耕者云,前頭廢耕可慮。顯命曰,牛疫大熾,斃牛相續於道路,誠可憂憫。京中有懸房,成均館奴僕,以此資生。而目今牛疫如此,或不識病牛而屠用,則豈不大可怕乎?伏乞限牛疫寢息前,勿進牛肉,似好矣。景夏曰,江都牛疫亦大熾,實有來年廢農之慮矣。東度曰,臺臣引避承答之後,如無達辭,則例請退待。而持平沈鏽,不請退待,直爲出去,固已有損於臺體,而且禮數做錯,不可無警,請罷職。在魯曰,請罷則過矣。顯命曰,罷職則過矣。在魯曰,此不過做錯之事,而臺臣無推考之規,罷職則過,玉堂旣已陳達,宜用中間之罰矣。令曰,罷職則過矣,遞差。出擧條光毅曰,臣有區區所懷,敢此仰達矣。邸下一日之內,再臨書筵,學問乃萬事之根本,講讀之間,想必有自得者矣。孜孜不怠,以大朝常訓,常目在之,躬行心得,則法堯·舜之道,不越于玆矣。八路生靈,皆是同胞之物,邸下一念之間,若推仁心,則八路得蒙其澤矣。必以一夫不獲其所,若己推而納諸溝中爲心,以行博施之政,則臣民之大幸也。且書傳曰,明四目達四聰,又曰,天視自我民聽。天下萬民之休戚苦樂,皆係於人主一心上矣。四目明,然後言路洞開,言路開,然後善言爭來。其根本,在邸下學問中推廣自得之如何耳。伏乞离明留意焉。答曰,當體念矣。令曰,判義禁權,至今不爲行公,金吾滯囚可慮,各別申飭,卽爲牌招。出下令諸臣遂以次退出。
上在昌德宮。常參·經筵,以代理停。
洪鳳漢達曰,明日常參,取稟。令曰,停。
又達曰,右承旨宋昌明,今日不爲仕進,卽爲牌招,何如?令曰,依。
又達曰,新除授右副承旨尹光紹,時在忠淸道尼山地,斯速乘馹上來事,下諭,何如?令曰,依。
宋昌明,以弘文館言達曰,本館下番修撰臣金善行,以漢學兼敎授,今日院試坐起時,晝仕出去。而一日之內,勢難畢試,每每達稟,事涉煩瀆。限畢試間,除草記往來之意,敢達。令曰,知道。
尹光毅,以侍講院言啓曰,本院新除授兼司書洪樂性,時無職名,令該曹口傳付軍職,何如?傳曰,允。
兵曹口傳政事,副司果洪樂性。
宋昌明,以侍講院言達曰,本院新除授兼司書洪樂性,旣已付軍職,卽爲牌招察任,何如?令曰,依。
尹光毅,以兵曹言達曰,今七月二十六日,束伍將官趙碩弼稱名人,自金虎門入來,差備門外擊錚,極爲駭愕,令攸司囚禁治罪。同〈門〉守門將安采東,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,卽接月令醫員李聖希手本,則保放罪人李重祚·朴師建,病勢今已向差云。竝還囚之意,敢達。令曰,知道。
又以御營廳言啓曰,今此下番騎士別破陣試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳屬海西四番騎士五十人內,二人以染病未來,其餘四十八人,追番騎士一人及標下軍四名,已爲逢點整齊矣。來八月初一日,與東營入直三番騎士替代後,舊番騎士放送之意,敢啓。傳曰,知道。
趙載敏啓曰,卽者,副司直金尙星,陳疏到院矣。觀其措語,係是宰臣所懷之章,不得已捧入之意,敢啓。傳曰,知道。
掌令柳綽達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請崇·,亟令王府,嚴鞫得情。措辭見上請驪川君增,絶島安置。措辭見上請伊日入侍承旨,令該府照律嚴處。措辭見上新除授掌令金,時在黃海道文化縣任所,持平李堉,時在康翎縣任所。請竝斯速乘馹上來事,下諭。答曰,不從。末端事,下敎旣量矣。下諭事,依達。
獻納安允行達曰,請充軍罪人李時蕃,依律處斷。措辭見上請逆魁坦,緣坐籍沒等事,亟令王府,依法擧行。措辭見上請罪人泰績,仍令鞫廳,嚴刑得情,夬正王法。措辭見上請徑斃罪人畬,孥籍等事,亟令王府,依大逆律擧行。措辭見上請戊申逆賊巨魁之子,以年未滿未及施法者,亟令王府,竝行孥戮之典。措辭見上請賊濂,收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上請崇·,亟令王府,嚴鞫得情。措辭見上請驪川君增,絶島安置。措辭見上新除授司諫李應協,時在京畿水原地,正言朴師訥,時在坡州地。請竝斯速乘馹上來事,下諭。答曰,不從。末端事,大朝已下敎矣。下諭事,依達。
副司直金尙星疏曰,伏以臣,有事先墓,幸蒙恩由,方欲離發之際,伏聞有侍坐次對勿稟之敎,中情隕迫,不能爲心。終夜徊徨於闕外,翌朝趨詣於禁中,而終未蒙賜對之命,抱玆耿耿。不得不臨發封章,臣誠死罪死罪。噫,殿下以今日爲何如時耶?國勢世道,無一可恃。所恃者,以殿下爲大朝,邸下爲小朝。殿下之所當勞者,則邸下代之,小朝之所不逮者,則大朝誨之。臣等之至榮至幸者,乃侍坐次對耳。君臣都兪吁咈,尙爲三代好氣象,而一堂之間,兩聖竝臨,此正帝王家千古樂事。則一月兩次,猶患其少,而今殿下之一倂罷之者,抑何故也?此無他耳。殿下有終身之慕,而無南面之樂,夙夜一念,惟在於先朝。而侍坐一事,此是丁酉故例之所未行,故視若苟且,而至以義理之晩覺爲敎耶?殿下試思之。今日之治成制定,視先朝,何如?而殿下則當其逸,只欲遺勞於邸下者,默究聖心,又未知得當否耶?噫,今日此擧,莫非群下之罪耳。誠使在下之人,一心奉國,誠意貫徹,情志浹洽,則不知不覺之中,殿下亦豈無晩年滋味?而今則百度懈弛,庶事瘝曠,小官噤默,大官拱視。雖有危急存亡之形,殆無一分着手處。則殿下亦以爲無可奈何,而不復留意於國事故耳。然子雖不孝,父不可以不慈。則如臣輩肖翹之微,亦豈不在於喣濡之中。而雖有引接之成命,亦無進見之定規,則自此歡慶一席地,日遠月疏,將無以頻瞻天顔矣。雖以國事言之,歲抄,乃用人之大柄,而曾命小朝行之矣。科擧乃試士之大節,而又命小朝行之矣。五日賓對,此何等軍國之大務,而今又一倂行之於小朝。則今日省一事,明日省一事,殿下則漸無可爲之事。言之至此,寧不缺望哉?殿下以侍坐次對,謂無先朝已行之例,而抑未知歲抄試士之規,亦皆一遵於丁酉故例否乎?噫,臣於乙卯邦慶之初,猥上一疏,而敢引聖人取必之理,至有鎡基待時之喩。其所謂半夜聞喜,驚倒欲狂者,一段寸忱,炳然如丹。而今者我邸下,德性日就,睿質日成,參決萬機,已能分殿下之勞。天休滋至,邦運漸亨,則區區慶忭之忱,無有窮已。仰惟殿下,當日之心,尤復如何?而今殿下則反若果忘於斯世,不欲有爲者然,是殿下不惟不慈於臣等,而恐亦不能慈於我邸下矣。臣於代理之日,亦嘗泣懇於侍坐一事,而今又竝廢之矣。昨隨大臣諸臣之後,終自歸於默默奉承之科,則臣之平日受敎於先父者,不過畢忠吾君,而其不忠無狀,將無以歸拜先墓。思之及此,自不覺聲淚俱發,寧欲沒齒田間,以贖此罪而已。至若引接一事,雖有大臣之已稟定者,而若無定規,則無以繫群下之心。每朔進見之規,又以三四次爲定,而不但大臣及備堂而已,一依輪對之規,時或召見群下,則雖在散秩之人,亦可爲進見之路。而靜攝之中,亦必聞四方之疾苦,國家之利病矣。伏乞殿下,穆然深思於燕閒之中,必思所以維持世道,鞏固國勢,而摠攬大體,俾作億萬年貽燕之道,則亦可知臣言之出自肝血,惟殿下深留意焉。臣無任屛營祈懇之至,謹昧死以聞。傳曰,此疏給之。
上在昌德宮。常參·經筵,以代理停。
夜一更,火星入南斗星魁中。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,大司憲沈錥,掌令金,持平李堉在外。執義兪宇基牌不進令旨未下。掌令柳綽呈辭。持平一員未差。今日以監察茶時之意,敢達。令曰,知道。
宋昌明達曰,明日常參,取稟。令曰,停。
藥房提調臣金尙魯,副提調臣洪鳳漢啓曰,暑氣稍退,朝晝異候,伏未審日來,聖體調攝,若何?湯劑連爲進御,而眩氣其有差勝之勢,泄候止歇後一樣乎?今日臣等,當依下敎,率諸御醫,趁早入診,詳察聖候,議定繼進之劑矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣。予則當下敎于入侍矣。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
洪鳳漢達曰,左承旨鄭必寧,右承旨宋昌明,左副承旨尹光毅,因礪恩君梅上書,俱爲出去,竝卽牌招,何如?令曰,依。
傳曰,禮判,內局入診,同爲入侍。
傳曰,儒臣持聖學輯要詣閤。
趙載敏,以戶曹言啓曰,社稷祭器欌營造事,因傳敎,今將擇日擧行。而卽今祭器所藏庫舍,則在於安香廳之西,而不但年久頹圮,地勢亦且卑濕淺露。以五禮儀圖考見,則壇所之西,神廚之北,有祭器庫,而今則廢而爲遮帳庫。其所移藏,未知緣何事而然。雖未知其故,而庫舍之傾頹,與卽今所藏庫舍無異。其地勢之淨潔平鋪,大有勝焉。且守僕入番之所相近,此庫典守之道,亦甚便當,一依五禮儀圖式,祭器庫改建於此處後,造成祭器欌,甚合事宜,社稷圖形,竝爲入啓之意,敢啓。傳曰,依爲之。卽爲擧行。
尹光毅,以備邊司言啓曰,慶尙左兵使李泰祥,咸鏡南道兵使沈瑎,全羅兵使趙東濟,忠淸兵使元弼揆,以今秋習操及營城將巡點等事狀稟矣。今年年事,大抵稍豐,北道雖不免凶歉,而莫重詰戎之政,不可輕廢,竝令依例擧行。三甲·左右營,則旣非兵使巡操當次,營將點視,亦令擧行。而三南營城將巡點,則不必疊行,使之停止,何如?傳曰,允。
又以禁衛營言啓曰,來八九月當,京畿四哨及江原道一哨,合五哨軍兵,逢點實數六百五十二名,四番海西騎士五十人,步軍標下四名,已爲點閱整齊。來八月初一日,與內外各處入直將官馬步軍兵等,依例替代後,舊軍放送之意,敢啓。答曰,知道。
又以禁衛營言啓曰,來十月當,七番中部右司屬江原道五哨軍兵,來九月二十五日,京中逢點。依例准二朔立番,六番七番海西騎士一體調送,逐朔立番之意,兩道監兵使處,預爲知委,何如?傳曰,允。
判府事閔應洙書曰,伏以臣之曠職逋命,今已久矣。陳情丐免,亦已屢矣。雖其誠淺辭拙,不能感格於蓋高之聽,而論其負犯,萬戮猶輕。若使朝綱稍肅,王法必行,則司直之刑,決不可逃。而誅殛尙不加,職名尙不祛,保護之地,徒事虛縻。當此靜攝之日,提調之緣臣而不得備員,已過半歲矣。玉體雖或勞動,眩氣近亦頻加,而臣乃屛蟄鄕廬,偃息在床,嘗藥之責,起居之節,一未自效。臣分之掃地,國體之未安,果如何耶?噫,以臣無狀,情迹畸危,罪釁至重,未免爲聖朝之逋臣。瘝廢重任,乃至於此。加以殘骸衰喘,重得毒痁,氣息如縷,而又哭子婦,悲摧失攝,一身靡托,諸證添劇,奄奄床簀,與死爲隣。以此情勢,以此病狀,雖欲黽勉冒沒,忍死自力,以圖報效,亦無其路。此時藥院,何等緊重,而尤豈敢徒畏煩瀆,一向泯默,不思自處,以益其罪乎?一刻蹲滯,若坐針氊,病裏悚凜,耿耿如結。而神魂迷錯,情緖瞀亂,數行文字,終未締構,今始倩人草疏,更瀆血懇。伏乞离明,特憐臣危迫之苦情,亟軫臣內局之久曠,所帶提擧之任,爲先劃卽變通,仍又重勘臣前後罪狀,以昭國法,以安微分,千萬至祝。臣無任惶隕踧踖,涕泣祈懇之至,謹昧死以聞。答曰,覽書具悉卿懇。卿其安心勿辭,俟少愈間,卽速上來,以副余如渴之望。仍令曰,史官往諭。
己巳七月二十七日未時,上御歡慶殿。藥房入診。禮曹判書同爲入侍時,提調金尙魯,副提調洪鳳漢,禮曹判書柳儼,假注書趙炳祚,編修官安正仁,記注官金弘澤,醫官金應三·玄起鵬·方泰輿·鄭趾彦·李道吉·金寶潤·金履貞進伏訖。柳儼起伏曰,陵寢事重,各陵所排,不宜異同。而懿陵則大王位床卓紅漆,王妃位床卓黑漆,兩位床排之異色,甚可怪矣。且昌陵則床卓體樣窄小,每於親祭時,必借他床而用之云,事甚未安。竝遣禮曹郞官,奉審以來後,變通,何如?上曰,郞廳之勤幹可使者,有幾人耶?儼曰,正郞金宗洙,佐郞金光緯二人,頗勤幹矣。上曰,昌陵之借床行祀,懿陵之床漆異色,俱甚未安。自本曹發遣郞廳,奉審後,稟處,可也。出擧條儼退伏後,金尙魯進伏曰,暑氣漸退,聖體若何?而湯劑已盡進御乎?上曰,進一貼後卽愈,故二貼則不進御而一樣,意或困暑所致也。眩氣少愈矣。泄候則或有後重時,或有祕意,正無常症也。奈何?尙魯曰,蛔氣則如何?而寢睡·水剌諸節,若何?上曰,蛔氣亦未嘗全無,而近則少愈。寢睡則猶未免向夜臥涼。而水剌則麥飯數匙而已,皆與前一樣矣。尙魯曰,大王大妃殿氣候一樣乎?上曰,薑茶連爲進御,而雖有快愈之敎,蓋不能差勝之候也。尙魯曰,王世子氣候安順乎?上曰,好過矣。尙魯曰,請令醫官診聖候。上曰,依爲之。金應三進伏,診察退伏達曰,左三部調均而不數,右三部鎭靜而滑處少矣。玄起鵬進伏。診訖退伏曰,脈候左右三部,調均安靜,而與前一樣矣。方泰輿進伏。診訖退伏曰,脈候左右三部,與前一樣,而胃氣不足矣。鄭趾彦進伏。診訖退伏曰,脈候與前一樣,而右三部,有若干滑處矣。李道吉進伏。診後退伏曰,脈候與前一樣,而左三部肝脈小腝,必是經暑濕而未塡實也。金寶潤進伏。診後退伏曰,脈候左右調均,而右邊少有滑處矣。尙魯曰,請令議定當進之劑,何如?上曰,脈候之如此,已三四年矣。醫官以人君之脈候,例皆慰藉之甚。昔年侍湯時,予常奉臂於診筵,而每日二次診候罷後,招玄齊綱輩於依幕,而問脈候之不均,則齊綱曰,脈候之不調已久矣。蓋此輩之在診筵慰藉之例談,不足信也。甲子以後,予無完脈矣。程子過三十四十,至五十而氣愈健,如此則異哉?不可及矣。而所欲學者漢高也。予甚善之也。今欲少息胃氣,而不進六君子湯之屬爲計也。尙魯曰,諸醫之所達,必欲進御湯劑矣。上曰,首醫二人,定達之,可也。應三曰,當歸·白芍,爲理中之劑,加入於六君子湯,而進十餘貼,似好矣。起鵬曰,蔘朮散,爲調理之劑,而六君子湯,兼爲異功散,而利於泄候,加歸·芍用十餘貼極好矣。上曰,依所達劑入,可也。命承旨書方文曰,加味六君子湯五貼劑入,湯劑繼進日問候事。出榻敎上曰,左相行中御醫,尙未分付矣。以何人完定帶去耶?應三曰,許磐也。上曰,是許信之子耶?予欲見其爲人,許磐招入,可也。金寶潤承命出往,召許磐入侍進伏。上曰,汝年歲幾何?而何年醫科乎?磐起伏曰,臣年今三十九,而辛酉醫科,甲子入院矣。上曰,其作人甚善也。汝父許信,嘗忠於國者也。醫不三世,不服其藥,今見汝之爲人,予心甚有感焉也。鳳漢起伏曰,今此問候醫官,皆全廢工夫者也。專無知醫理者,是爲可悶,必有別般飭勵賞罰,然後似有稍知課藥檢方者。今此提調入侍時,自上申飭,好矣。尙魯起伏曰,副提調以醫官事發端,臣亦有仰達之事矣。臣待罪內局之初,前提調李周鎭,送言以爲,近來醫官,漸不及前,誠非少慮。而內醫中李興門·金履遂兩人,最合御醫。故與卽今都提調相議停當,欲爲筵白之際,因都提調下鄕,尙未之果,仍勸臣,以陳此委折。而臣不敢以此等事,獨自陳達,姑俟都提調之上來矣。上曰,卿旣仰達,名登筵席,而都提調之意,亦嘗如此云。此兩人竝陞御醫,且醫不三世,不服其藥。昔年許信,頗有精誠,而今者許磐,以乃父之子,旣已召見,一體陞御醫,可也。出擧條尙魯又起伏曰,曾前則三廳醫官,或以勤勞,或以久次,另加調用。而近來此規漸廢,人多抑鬱,故頃於筵中,臣以此事,略有所達矣。御醫中方泰輿,爲人極醇謹,術業且精習,自是朝家可信任者,而資歷相等之人,皆經郡縣,渠獨未焉。故畿邑之窠,臣固勸之,而吏判終不採用,誠爲慨然。至於韓聖鳳,堂下御醫中,最久勤,人與術,亦且精詳,而尙未經實職,此外各廳,亦不無積薪之歎。申飭銓曹,各別調用,以示勸奬,何如?上曰,所達是矣。依爲之。出擧條上以社稷草記批答,命臣炳祚曰,注書持往閤外,傳給,可也。臣炳祚承命出外,其間說話,得於右史所傳。則曰,禮判柳儼進伏曰,小臣事殿下,卄餘年于玆矣。以外任居外者多,而經幄喉司,種種不離。近來備局一步地,已爲臣鐵限,登筵路阻,或因事請對,昨果入來矣。臣於前後動駕,竊仰天顔,非昔時人情,不勝感懷。而日昨下敎之後,諸臣則循例求對,而臣則獨自求對,兼爲陵寢事矣。自上旣停侍坐次對,而又難數數請對,則臣將在世幾何,而缺然之心,不能自抑,而此則臣之區區私情。第以國事言之,廣開進賢之路,不但備堂,亦必召見諸臣,詢問生民疾苦及水旱豐歉,則芻蕘之說,不無一得之效矣。上曰,重臣爲特進官乎?鳳漢曰,本無定式,而重臣亦以特進官常入侍矣。上曰,頃日申晩·徐命九,亦以特進入侍矣。儼曰,無時頻召經幄之臣,上下酬酢,論思古今治亂得失,則此亦貽燕之謨,而億萬年無疆之休矣。伏望留念焉。上曰,卿以禮堂求對之意,予已知之,以備堂撕捱,豈不過乎?從當申飭。而頃日養正閤,都承旨入侍時,卿有求對,而以不特柳儼,故未果召見矣。予非不爲國事也,氣衰故是可悶也。儼曰,殿下雖老,志氣則不老矣。殿下所難處之事,東宮邸下,亦將奈何乎?以世道爲難,每有聖敎。臣意則深望殿下,當其勞而以逸貽燕也。上曰,孔子曰,吾衰也,甚矣。非氣衰耶?鳳漢曰,吾衰之衰字,卽道衰也,非氣衰也。儼曰,殿下上念肅廟付托之重,下念民社所係之大,則自然忘其衰老而不懈矣。今殿下旣停侍坐次對,而凡事皆裁決於東宮矣。若殿下有過失,則亦將入諫於東宮乎?上曰,卿之年歲幾何?儼曰,臣之今年五十八矣。上曰,與前禮判同庚乎?其卒逝之報,予不勝悼惜也。誠予之純臣,而已作古人,昨年予以豆麻兩班之語譏之矣。今者豆麻兩班已逝矣。此予褒嘉之意也。儼曰,李周鎭非但臣之同庚,與臣自少同接,而爲査好之間,誠痛癢相關之間也。頃伏聞筵中,有悼惜之敎,十分懇至。今又承此敎,使李周鎭死而有知,亦必感泣於冥冥中矣。上曰,其向國苦心,實今世罕有也。鳳漢曰,憂國忘家勞勩奉公之誠,殿下亦安得一一俯燭耶?上曰,其初喪,果用品帶耶?鳳漢曰,以判金吾謝恩後,氣薾而出去,仍至不起,故品帶則果及用矣。上曰,其子幾人,而年各幾何耶?儼曰,長子則臣之女壻,而年已三十。其次二子,皆年過二十餘而成長矣。上曰,長子則進士耶?儼曰,然矣。上曰,不見世道之如此而先逝,可謂八字好也。皇壇行祭之日,卿亦入參奉審耶?此以下,注書停筆,良久。鳳漢曰,凡國務大事,亦皆就決於小朝,則亦有自小朝,不得專裁者,所當仰稟于大朝。而大臣旣不敢種種求對,豈不悶鬱乎?臣則決知聖意之攸在,而禮判之求對,實出於抑鬱,而昨日金尙星之疏,亦由於悶鬱矣。上曰,諸臣所恃者,只有一月二次次對,而今無次對,則其悵然者,固其宜矣。仍命鳳漢書之。傳曰,侍坐次對,古無其例,而義理亦多有掣肘者,故特命停止之意,非謝諸臣也。諸臣之一場恇撓,不覺一笑,而或求對或召見旣許之。諸臣想必從近求對。而其求對也,於國事於民事,若無做實底事,則此不過暮年待諸臣文具,亦豈誠實底道理?不若先自召見,以問元良近日政事,心有洽當,自可欣然。若不然者,則其宜釐正,勉我元良及群工。待朝大臣及頃日次對入侍備堂,其外有所稟者,與六曹·京兆堂中,代理後,稟元良裁決中,大者持入以奏。出榻敎書訖。上曰,諸臣之求對者,雖側肩塡門而入,若無別般所做事而出去,則豈不有愧於聽聞耶?鳳漢曰,大朝之前,東宮侍坐,參決機務,亦有丁酉故事矣。且明日入侍,儒臣及臺臣,獨未可同入耶?上曰,若爾則亦次對貌樣也。此則不可矣。仍命上番兼史曰,兼史出往,分付兵曹判書金尙魯,內局監劑後,更爲入侍。又出榻敎此時注書,則先已入來,而兼史則追後入來,兵判亦入侍。上曰,都政何間爲之,而窠闕有幾何耶?尙魯起伏曰,去三月都政時,已進用六月之窠,故今無窠闕。而若自吏批,差送武窠守令時,以實職者移差,則自可有推移之望。請自上申飭焉。上命鳳漢書之。傳曰,大政不可遲滯,而頃聞大臣陳奏,兵批無窠若此云。兵批作窠,專在於東銓。凡於備擬武窠,大政前,其勿復職,專以實職備擬,卽行大政。而向者下敎,三曹及金吾郞事,已載續大典,不過申嚴舊典者。而其復甄用,一依末仕例事,申飭兵曹。兵曹內三廳末仕下敎者,卽初令也,不無此後解弛之弊。特書受敎以爲,永久遵行之意,分付兩銓。出榻敎上曰,翰林皆無行公者耶?鳳漢曰,向日以後,尙在違牌,撕捱不出矣。上命鳳漢書之。傳曰,錯聽承旨,旣已下敎,則李宜哲之撕捱,其無義意。渠雖過中,與無端徑出有間,則諸翰林之徑出違牌,翰林召試定式後,已有申飭者,則分義不然,亦涉無謂。新進小官之習,不可若此,竝禁推。出榻敎上仍命曰,翰林徑出,亦有定式矣。自政院詳考後,嚴禁,可也。俄而日暮,諸臣告退,次次趨出。
己巳七月二十七日初更,上御歡慶殿。儒臣持聖學輯要入侍時,同副承旨趙載敏,校理尹東度,修撰金善行,假注書姜必履,編修官安正仁,記事官金弘澤。諸臣以次進伏訖。上曰,承旨進前,此非元良下答之事,礪恩君上書,而政院初不捧之耶?載敏曰,昨今連來,而禁令至嚴,院中不齊,不得捧入。今日又來,侵斥政院,不遺餘力矣。上曰,書意何如?載敏曰,上段孝廟追崇之事,而下段則當宁上尊號之事也。上命承旨書傳敎。傳曰,噫,頃者下敎,業已悉諭,其若誠信感孚,國中豈徒宗臣及在朝之臣,雖輿儓,庶乎感也。而向者一宗臣,有意陳章,故已示嚴斥之意。今聞又有一宗臣,陳章元良,侵斥政院,乃有微稟之擧云。噫,此何意思?此何意思?向者之章,意雖祕也,年少宗臣,何能辦此乎?其在嚴堤防之道,雖下敎,不覺一笑矣。此宗臣於戊申,因慷慨國事之言,有所褒嘉。以此推之,其可謂愛君,而不諒今日之予心。有此異擧,其亦曰愛君,此無他,因予誠淺,不能感孚國中之致。瞻望苑林,自恧冞切。禁令之下,喉院之不捧,義理當然,抑又何心,侵斥承宣?不便我元良之心,不可不代諭,其章卽爲給之。使承宣,以此亦不敢撕捱,而此後此章,初勿呼望。後雖侵斥喉院,勿復敢稟事,政院知悉,使中外曉然知禁斥之意焉。上曰,初頭上書,何宗臣乎?綾安副守乎?載敏曰,然矣。上曰,向者元景夏所達之時,綾安上書之前耶,後耶?載敏曰,未能知其先後矣。上曰,元景夏所達,指誰耶?綾安上書,則非指予之言,儒臣知之乎?善行曰,綾安疏辭,爲孝廟與東朝加號之事,而屢度見退矣。上曰,然矣。元景夏所達,非謂宗臣也,而先察其影達之矣。綾安守之書,隱而不發矣。礪恩則直請矣。綾安上書時,予曰,年少宗臣當讀書,此章何處得來云矣。礪恩則年老位高宗臣,何爲此擧乎?善行曰,尊周大義,孝廟旣倡明之,先朝繼述之,至於當宁,又行此盛禮。皇壇載築,三皇竝享,春秋大義,炳若日星,聖德誠卓越矣。上曰,元景夏處下敎,在政院乎?載敏曰,未能知矣。上曰,上番儒臣,其時爲大祝乎?東度曰,然矣。上曰。其時元景夏處,賞典施之,而以其辭讓,故賞典還收乎?載敏曰,還收矣。上曰,此上書,如無禁令,則必直入于予矣。元良若還給,則礪恩必以爲,關係大朝之事,何遽輕斥乎云爾?故予不得不身自當之,苦哉苦哉。上曰,礪恩君心事,予豈不知乎?戊申年兵判吳命恒,行軍出去時,礪恩君立於道上涕泣云,其慷慨國事之誠,素所蓄積也。其時予聞而褒嘉矣。今日此章,其可謂愛君乎?善行曰,聖敎至當,此不可不嚴堤防矣。上曰,領相亦如此言矣。東度曰,尊周大義,亘宇宙而不墜,殿下之繼述聖孝,炳烺如日星,而臣下不能揄揚其萬一。匪但此一宗臣,爲殿下今日臣子者,孰無抃慶之忱乎?臣下之心雖如此,而殿下之撝謙,實爲增光聖德矣。上曰,此事予爲之,予豈受之乎?隄防不可不嚴矣。善行曰,殿下繼述先朝尊周之義,行此盛禮,又爲崇執撝謙,峻斥此章。其於聖德,則雖爲增光,而不可以宗臣爲誤矣。載敏曰,殿下今日之事,所謂一言而三善備矣。殿下非特明大義於天下,述先朝之盛德,今又痛斥溢美之章,尤於聖德,有光矣。上曰,元景夏向日所達,非謂綾安也。善行曰,若論其心,則綾安守,與彼宗臣一也。上曰,綾安書意回互矣。先朝時夏川君,有請上尊號之疏,而其時自上問此疏自撰乎?夏川曰,意則臣意,文則得來云。其時笑其言而稱其質直矣。今日綾安得來,此宗臣亦得來矣。其心可謂誤入矣。善行曰,礪恩位至崇品,復何望乎?上曰,非望也。礪恩年已老矣。今番使行,亦以老故不送矣。上曰,此事是非間,我自爲之,元良將何以爲之乎?此書還給,日後此等章,勿爲呼望焉。傳敎寫畢。上命注書,持此備忘出去,分付政院。臣必履承命趨出,傳命後還入。上曰,皇壇改築之意,實欲因此而少報皇恩之萬一,而愴感之懷,尤十倍無窮矣。特以愼重之意,躬往將事,薰蒿悽愴,皇靈洋洋,如在乎上。其時群臣,亦必有感動之心矣。載敏曰,殿下以尊周大義,聿修盛典,一國臣民,孰不欽仰聖德乎?上曰,祭義曰,齋三日,乃見其所爲齋者,如不親往,則有如不祭之嘆。其於將事之際,自不覺怵然惕然之心。惟彼一小皇壇,春秋大義,於斯寓焉。有志之志,匪風下泉之思,倘如何哉?此乃志士於邑處也。東度曰,皇朝舊恩,東土臣民,萬世難忘。殿下特推繼述之孝,有此築壇竝享之擧,忠義之心,人所同得。凡我今日臣民,孰無感動悽愴之心乎?上曰,誠然矣。予每自以爲,中州漢衣裳,何時復覩乎?有時中夜,拊心興悼而已。載敏曰,臣聞中原人謂,他日聖人若出,則朝鮮禮樂文物,必當取法云矣。上曰,然乎?卽今宇宙間,衣冠文物之盛,似無如我國者矣。載敏曰,我國禮則有之,而樂則無矣。東度曰,有源樂志冊子,來在於弘文館,而見其文,則樂器名物,無不詳載,佾舞節次,亦皆畫出矣。上曰,然乎?見其題目,汎然看過矣。論樂如是詳備乎?載敏曰,臣亦見之,則樂之聲容度數,莫不詳備矣。上曰,下番儒臣,未及見之耶?善行曰,未見矣。上曰,佾舞畫之乎?載敏曰,然矣。初獻·亞獻·終獻,皆有佾舞,舞各不同,故皆畫之矣。上曰,三才圖解亦有之,大成殿所用佾舞,其於俛仰之節,字字表之矣。東度曰,見其畫,則左邊黃鍾,右邊林鍾,其餘十二律,隨其音之淸濁,舞之俛仰各異矣。上曰,胡人服色怪異,見其文集中畫像,則皆以胡服畫之矣。載敏曰,元時許衡,號稱學者,學問雖曰高明,衣服則亦爲胡服矣。上曰,元則不爲胡服乎?元時亦用中華衣服乎?載敏曰,皇明太祖高皇帝,掃除胡元,始令天下爲中華之服矣。上曰,聞李彝章之言,則淸人猶有尊稱皇朝者云矣。載敏曰,淸人猶有稱崇禎皇帝,尊慕不已者。其子孫,至今不爲胡服,號稱東林君子云矣。上曰,向見胡使服色,則制度怪異,予心歔欷暗嘆曰,何時復覩漢衣裳云矣。善行曰,見胡人形貌則似僧矣。上曰,聖學輯要,上番儒臣讀。東度讀,自正心章第八,止是亦一道矣。上曰,靜坐時工夫,是何意思?所謂禪學,亦以入定爲工夫,儒者靜坐時工夫,則與此異矣。善行曰,靜中無物,指思慮未形而言,所謂與不誠無物之意不同。儒者靜坐工夫,實非無思無慮底意,雖於靜坐中,有存養工夫,然後異於禪學矣。載敏曰,所謂禪學,則張九淵·陸子靜輩爲之。而主靜工夫,與儒道背馳矣。上曰,靜中無物,果非禪學入定之意。而且禪學之外,又有所謂仙學矣。東度曰,仙學則認無作有,禪學則以有作無,其學不同矣。上曰,下番儒臣讀之。善行讀,自朱子未發之前,止右言省察。上曰,修己篇所餘幾何耶?善行曰,尙多矣。東度曰,涵養省察工夫,可謂細密,自戒愼謹獨中推去,程·朱所謂靜坐未發時氣象,固當以敬涵養矣。寂寂不起念慮,惺惺無少昏昧等語,與擊蒙要訣之意有異矣。善行曰,寂寂惺惺云者,卽思慮未起,知覺未形之時也。上曰,鍾聲未絶,使此心不得走作者,此寂寂不起念之時乎?善行曰,人心之體,湛然虛明,實非如枯木死灰之類也。寂寂不起,雖與枯死,語相近而意不同也。上曰,然矣。寂字當輕輕看過,不可深見矣。予素無學問工夫,故無寐之時,思慮發作。寂寂而無浮念者,有工夫,然後可以能爲矣。載敏曰,聖敎至當矣。上曰,寂寂之時,有浮念者,吾心猶未湛然,故致此也。善行曰,心若湛然,則豈有浮念乎?上曰,浮念交雜之時,有甚於應接事務之時也。載敏曰,人之浮念,最難祛矣。上曰,然矣。所謂浮念,涔寂之中,公然交集,實難制矣。雖然,年未衰老之時,自多浮念之膠擾矣。近來思之,則竝與浮念而亡矣。東度曰,人以夢寐間觀之,則淸時少,亂時多。程子所謂,可以卜所學之淺深云者,誠然矣。上曰,神識昏昧者,無夢寐乎?東度曰,凡人皆有一箇軀殼,有軀殼則有思慮,有思慮則必有夢寐,豈可以神識昏昧,無夢寐乎?載敏曰,古語云,至人無夢,此則心體湛然者也。至如春夢,則雜亂無常,覺後不能盡記矣。上曰,人若昏睡則無夢,是不能記也。善行曰,孔子曰,吾不復夢見周公。大抵人夢,晝則心有所觸,輒有思慮,故必發於夜,夜夢亦晝之事也。上曰,常時心內,有所營爲,故夢時外馳矣。載敏曰,君子無亂夢,常時不爲思慮所汩,故如是矣。東度曰,權以鎭祖父權偲,自謂一生無夢云矣。上曰,孔子之夢見周公,豈有思慮而然乎?載敏曰,仲尼憲章文·武,祖述堯·舜,心內常常思慕古聖人,故見於夢寐,聖人亦豈無思慮乎?東度曰,心有所忿懥章下註,事未來期待,已過留在。應事偏重三件語,大體則學者工夫,而帝王家治心之道,尤有重焉。聖學高明,想已留意矣。此三件事尤好,以此時時省察,何如?上曰,然矣。文義更達,可也。善行曰,更無可達之事。而仰面貪看鳥,回頭錯應人云者,卽視而不見,聽而不聞之意也。上曰,其詩誰詩也?善行曰,杜詩也。杜子美作詩,而朱子譽之而取用。凡人管攝身心之要,一句內都入好矣。上曰,然矣。善行曰,小臣雖惶恐,敢有所達。向日與諸臣求對,則殿下特召儒臣,持自省編入侍,而旋命退出。只讀一大文而出,故咫尺天陛,區區所懷,末逌仰暴。且其時聖候欠寧,眩泄交作云。診候之前,分義未暇他言,雖有所懷,無路自陳,下情抑鬱,不可勝言矣。代理以後,引接臣僚之節,次次減之,臣下非但缺望而已。東宮政當講學之年,萬機承當,實有害於講學,憂愛之忱。無任區區,而終未得見察,是豈臣等之望也?上曰,予臨御二紀,今日臣下之面,不爲不熟矣。次對設令不廢,而君臣之間,則實非生面矣。若只爲見面而無所有益於國事,則所謂次對,徒歸於文具而已。何所聞而來?何所見而去乎?其在觀瞻,亦豈不媿乎?侍坐次對之名,甚爲不好,初因庭臣之陳請,黽勉爲之,而終非予之本意也。予以如許苦心,猶不忘國事,次對雖停止,而眩氣少歇之時,則不待臣下之請對,予當先召,此豈不有味乎?予之本意,實不欲置國事於相忘,停止次對者,非拒群臣之意也。國事則依舊爲之,而只欲罷此無義理之次對也。諸臣不諒予心,今番猶爲如此爭執。諸臣事我幾年,而如是囂囂,不知甚矣。今則得免次對之名,庶可少伸苦心,而實爲諸臣慨然,故予將先爲下手。大臣·備局堂上,欲見則當召見,句管堂上,欲見則當召見,引接諸臣之路,可謂廣矣。明日將召見諸臣,予已料明日,則必多入來,而此後若頻頻召見,則諸臣漸漸不來矣。君臣之間,都兪吁咈,然後國事可爲。而元良沖年臨理,其於聽政之際,只是依爲之三字而已。予聞丁酉年,至有書吏使令加爲之草記,此等之弊,予實慮於今日矣。明日引見,次對規模,決不可用之。儒臣·宗臣,勿爲入侍。儒臣則待召入侍,可也。予之明日召見有意,大臣必得某事而後入來,不可無所爲而入見矣。侍坐次對,終涉苟且,故決欲停罷矣。東度曰,臣下之固請還收,實出於觖然之心,故尹得載謝事之言,似非怪異矣。上曰,予非謝事也,只欲罷去侍坐次對之名而已。予豈謝事也哉?載敏曰,聖意如此,臣等豈能知之乎?上曰,予意前已諭矣。大朝率元良爲次對,則其名好矣。而元良侍大朝爲次對,則其名倒矣。諸臣何苦不覺也?載敏曰,聖敎果然宜矣。今乃覺矣。善行曰,向者下敎歲抄,使入於小朝,故政院請對。而其時小臣與徐志修,同被嚴敎,而其後徐志修被罪,臣則晏然。不可罪同罰異,則臣之自處之道,實不安矣。且歲抄國之大事,當初節目中,所講定者,而今番下敎,使入於小朝,故其時請對之意,良爲此也。上曰,當爲推考,其止之。載敏曰,邸下沖年,代理萬機,一國臣民,孰不欽仰?近因离筵出入之人,伏聞睿學,日漸將就云,不勝抃幸之忱矣。東度曰,殿下命元良代理之意,實出於宏遠之慮,實宗社無疆之福也。邸下於國家事務,漸漸練習,講學工夫,亦至將就,此莫非我殿下宏遠之慮矣。上曰,予豈能爲宏遠之慮哉?時方一依丁酉故事,元良大小批答,皆爲之。而至如礪恩君之書,則元良給之實難矣。非之亦難,是之亦難,故予不得已代元良下敎矣。卽今悠悠萬事,皆莫如爲元良勸學之一道矣。上曰,予臨御數紀,閱盡無窮世道。而予之平日所欲爲者有三,一則繼述先志,二則調劑黨習,三則濟我元元矣。治不徯志,三者之中,一未有成,予實多愧。予雖未能,以此深有望於我元良也。載敏曰,二十餘年憂勤圖治之意,莫非爲元良貽燕之策,眞所謂以逸遺汝也。諸臣以次退出。夜已破漏矣。
上在昌德宮。常參·經筵,以代理停。
宋昌明達曰,明日常參,取稟。令曰,停。
尹光毅達曰,大司憲沈錥,掌令金,持平李堉在外。執義兪宇基牌不進令旨未下。掌令柳綽呈辭。持平一員未差。今日以監察茶時之意,敢達。令曰,知道。
又啓曰,卽者,備邊司郞廳來言,大臣·諸宰,依下敎來待矣。傳曰,引見。
傳于尹光毅曰,今日入侍,異於備局次對,史官只三員入侍。
宋昌明達曰,兼春秋高裕,受由在外,今姑減下,何如?令曰,依。
又啓曰,兼春秋高裕,以受由在外減下事達下矣。其代,令該曹卽爲口傳差出,何如?傳曰,允。
吏曹口傳政事,以鄭廣運爲咸鏡都事,兼春秋單洪啓沃。
兵曹口傳政事,以洪樂性爲北評事。
宋昌明,以弘文館言達曰,新除授校理金陽澤,副校理李彝章,竝卽牌招察任,何如?令曰,依。
尹光毅,以義禁府言達曰,全羅兵使狀達,據刑曹粘目內,潭陽前府使金始煐,移本府處置事準下矣。金始煐時在任所云,依例發遣府羅將,拿來,何如?令曰,依。
洪鳳漢達曰,漢城右尹李鼎輔,除拜後過三日,不爲出肅,依定式推考警責,仍卽牌招察任,何如?答曰,依。
全羅監司韓翼謩書曰,伏以臣於見職,有萬必遞之義,無一苟冒之勢,苦懇哀籲,逾三至四,蓋緣危迫之情,不容但已。若其瀆擾之誅,實難倖逭,惟我邸下,至仁至慈,初不欲煩諸刑章,乃爲之隨賜回批,飭勵之旨,旣溫且嚴,臣誠惶霣感激,置身無地。此際,又以前茂長縣監李思觀之冒禁乘轎,大僚請加譴罷,而邸下特下待原情處之之令,臣心感惶,尤當如何?若其所叨之職,自在已遞之科,庶幾因此得遂解免之至願。而千萬不自意,聖上特敎,出於格外,開釋勉勵,兩逾尋常,問備薄罰,迎勘其罪,有若曲爲之地,猶恐或傷者然。魯劣賤臣,何以得此於大小朝之間?感與懼竝,汗交涕下,罔知所以自措,固當卽上首罪之章,仰請失職之誅。而思觀事,未奏當之前,無非臣待勘之日,故有不敢徑先自陳,泯默俟譴者,兩朔于玆矣。卽伏聞今月十七日引接時,乃以賤臣去就,仰煩聖念,至有從重推考,卽令察任之敎。臣於是,惶悚震越,有不敢一向縮伏,輒此仰首鳴號焉。曩臣所被人言,實爲士大夫至羞恥,只此一事,尙不可抗顔於藩宣之地。矧又乘轎禁令之初,冒犯者,出於臣管下守令。如使臣恪遵朝令,見憚列邑,新禁之下,人孰有犯?大臣請罷,實出末減,而睿度包涵,初旣靳許,聖敎飭勵,更令察任。仁天雨露,殆若偏厚於一物,揆之私分,感激則極矣。論以國體,寧不失當。臣之向前所遭,雖甚危辱,猶屬一人之私。今者大臣所請,實據公法,事段之重,有非等閒。官師之規,在臣處義,惟願速被當罪,少贖其不善奉令之辜。尙何可徒恃寵靈,淟涊蹲冒,以益放肆之誅也哉?以臣情勢,何敢自處以見職?日前重推飭敎之下,隨例申聞,雖不敢不躬親封進,邑牒民訴,一切廢閣,瘝曠之弊,積滯之患,無非臣罪。而守令考績,最係一路之大政,而過限已久,農形巡審,更是新秋之急務,而事在目下,俱不敢爲擧行之計,論以典憲,誅殛猶輕。伏乞离明,察臣本來情勢之至爲危苦,念臣卽今所坐之不可寬恕,亟許鐫削臣職名,重勘臣罪負,使藩務毋至久曠,朝綱有以振肅,千萬幸甚。臣無任戰恐祈懇之至,謹昧死以聞。答曰,覽書具悉。大朝下敎之後,一向如此,其涉過矣。卿其勿辭,卽速察任。
己巳七月二十八日辰時,上御歡慶殿。大臣·備局堂上·六曹·京兆堂上引見入侍時,領議政金在魯,左議政趙顯命,吏曹判書鄭羽良,判尹具聖任,行副司直金聖應,刑曹判書徐宗伋,禮曹判書柳儼,左參贊申晩,兵曹判書金尙魯,司直李益炡,戶曹參判南泰良,吏曹參判尹汲,兵曹參判趙榮國,工曹參判申思建,左尹權爀,司直李昌誼,右副承旨尹光毅,假注書姜必履,編修官安正仁,記事官金弘澤。諸臣以次進伏訖。在魯曰,近來日氣不健,東風甚凄涼,眩氣加減,何如?上曰,眩氣比向來少愈矣。在魯曰,昨日製進湯劑,已進御乎?上曰,今日始服矣。在魯曰,大王大妃殿氣候,何如?上曰,安寧矣。在魯曰,王世子睿候,何如?上曰,好過矣。在魯曰,向日入侍時,諸臣進見之節,已爲明白稟定,有何隱諱趑趄之之事乎?今日臣等,欲明知眩氣之加減,故敢此來詣請對矣。上曰,去夜儒臣入侍時,予有下敎,則承旨·儒臣,皆以今乃覺之爲言矣。侍坐次對,乃丁酉所無之擧,而初因諸臣之强請爲之,然終涉不然,實非予靜攝代理之意也。予率元良爲次對,則其名好矣。而元良侍大朝爲次對,則甚無義理,此義曉然易知之事也。初則予實不覺,近來始知其不便,侍坐斷然欲罷。則諸臣但以侍坐之不行爲㤼,豈不可笑乎?以予苦心,猶爲今日引見者,專爲國事也。侍坐次對停止之後,始乃安寢,伸心而睡,諸臣豈能知予之此心乎?卽今君與臣,俱衰老矣。猶不知予心,但以無次對爲大事,至於擧朝遑遑之境,不知此心,甚矣。國事予非欲不爲也。予之今日爲此者,實欲伸苦心,諸臣何其不諒乎?實爲嘅咄矣。今日引見諸臣,實爲國事而發也。諸臣若於國事,無秋毫有益。而但爲文具備數而止,則雖輿儓必笑之矣。今日之令,無次對之後,亦一規模也。備局堂上·句管堂上,各陳所見,可也。予有身之前,欲顧助國事者,是予之心也。凡係廟謨,卿等不可不各別詳確爲之。今日乃初規模,予之氣運雖實難,而猶能强忍以坐矣。予之平日自期者有三,繼述也,調黨也,濟民也。先志旣不能繼述,黨習又不能調劑,元元又不能拯濟,三者俱不遂,予已衰矣。臨御已踰二紀,而一無所成就,甚可愧也。元良於卿等所達,無所可否,但曰依爲之,予實悶悶。今日召見,予與卿等,顔面雖不新奇,而只爲國事故也。向日次對,所陳何事,以丁酉年事觀之,草記有書吏·使令加爲之請,豈不怪異乎?今日國家,減經費恤民弊等大事,未知能一一着意爲之乎?在魯曰,率元良次對,與侍大朝次對,以臣迷見,其爲次對則一也。上曰,率元良與侍坐,其名異矣。卿何不思乎?予自謂何覺之晩也。此實非飾文也。在魯曰,次對之日,殿下雖親臨,而不曰殿坐而曰侍坐,則於義理,似無不便之端。且殿下雖罷侍坐,時時命東宮,率諸臣入侍,以觀裁決之當否,則亦無所妨矣。上曰,二猶不足,如之何其徹也?旣罷次對之後,何必復行次對規模也?若如此,則元良名雖聽政,予實干預萬機,代理之意,果安在哉?凡予所以命元良代理者,國家大小政令,欲使元良知之。日前諸臣,雖曰元良聽政,實害於學問云,而予則曰無害矣。元良雖聽政,凡於疏章,不過答下而已,凡於陳稟,亦不過唯諾而已。且閱歷事務,則其身苦疲,增益其所不能於學問,未必不愈矣。蘇秦讀書之際,刺股流血,喫緊工夫,實愈於燕安矣。予追念昔年,心甚愴然。七年侍湯之中,每見引接臣僚,而終不臥見矣。予之筋力,衰敗無餘。左相以爲,雖臥見何害云?而於心甚不安矣。予之苦心,卿等亦不知矣。今日與舊時規模,自有不同者,次對雖停止,而有稟達事,則諸臣直來請對,予當見之矣。頃日次對,元良何以爲之耶?在魯曰,向者次對,政令施措之間,處分明白矣。顯命曰,向日則邸下,能發號施令矣。申晩·金尙魯,爲賓客後,尙不行公,故不待自下陳請,特爲申飭矣。上曰,二賓客,何故不爲出肅乎?在魯曰,代理以後,事體與前自別,禮制似不敢當,故不爲出肅矣。上曰,自下請推考,可也。在魯曰,請推考矣。二人若不行公,則他無可行之人矣。上曰,直於次對之日,請推考乎?在魯曰,然矣。其日邸下,又於判義禁,特命申飭牌招矣。顯命曰,代理後,初爲之矣。上曰,全然不知,今始得聞,實貴矣。元良沈默過矣。然予則以爲,他日或有過快之慮矣。顯命曰,半年代理,臣等未聞發號施令。向日筵中,始伏見不待陳請出意見,特爲下令,臣民慶幸,何可量也?羽良曰,向日次對處分後,下令辭旨,諸臣莫不玩味,動色相賀矣。上曰,元良天資雖簡默,然日後實有過快之慮矣。在魯曰,邸下天資簡默,必不過快矣。上曰,貞觀之治,漸不如前者,專以氣爲主故也。此無他,過於快之病也。在魯曰,小朝次對稟定事敢達。此擧條,乃吳賢儒所陳。吏曹贈職,以應爲吏曹者爲之,中庶贈職,不許爲工刑曹參判·參議事也。上曰,此事尙在廟堂乎?以此見之,可知備局公事之積滯也。在魯曰,試期此迫,咸鏡北道,則北評使例當主試,而北評使有故,則都事入往北道。南道京試官,別爲差送,例也。北評使李彝章,纔已見遞,趙重晦新除,而又以親病呈狀,今姑許遞。玉堂出入人,多有老親,其代,若苟簡,則以兩司通融備擬無妨。咸鏡〈道〉新差都事,方在襄陽云,亦爲遞改,竝口傳差出宜矣。上曰,依爲之。出榻敎又出擧條上曰,玉堂撕捱之人,正合用於如此之處,如洪樂性者,雖有親,其可謂老親乎?尙魯曰,北評使可擬之人,或有老親,或有拘礙,無故者絶無。而僅得差除,輒卽見遞,實爲難繼之道。至於玉署撕捱者,則以此窠,乃是玉署差遣之窠爲嫌,亦不肯赴,必至遞改,故初未擧擬者此也。今因特敎差遣,則似無此患矣。上曰,兵判所達,似近分疏,推考,可也。出擧條在魯曰,此擧條,乃持平沈鏽,不請退待,且禮數做錯,故儒臣請罷,而臣則曰,請罷過矣。臺臣無推考之罰,宜用中間之罰云,則小朝特令遞差矣。上曰,執其兩端,用其中好矣。在魯曰,此擧條,乃科場嚴禁書冊隨從之事也。上曰,此則不緊矣。此擧條置之,可也。元良於此事,精神未及周矣。大朝一次下敎足矣。何必更爲申飭乎?予於此事,必欲立法。卽今紀綱解弛,不可不嚴明。如是下敎之後,爲士子者,苟或犯之,則是自入於法禁,豈不愚乎?顯命曰,詩之韻考,疑之四書,似難禁矣。上曰,不然。古語有表東人之說,古法則至於撫袴,其嚴可知。予觀入場擧子,則橐中皆冊袱也。上命承旨書傳敎。傳曰,科場雜亂,曾於庭試,業已申飭,亦已定法,此乃懸法示民之意。來頭科場,其有犯者,自可按法而處之。今日紀綱,雖曰寒心,爲士子,其豈樂犯邦憲?今聞頃日次對時,大臣請以更飭,而答依云,若此反輕於嚴立科條之意。此擧條置之。出榻敎顯命曰,場屋嚴禁書冊雖好,然袖中納冊,似不可禁矣。上曰,袖珍不易四書,實爲一負矣。且四書若許入,則他書必然多入,決不可許四書矣。雖嚴禁,釋褐之初,豈可解衣乎?近來此弊,專由於搜挾之法不行故也。顯命曰,古有搜挾之法,近來則無之。卽今擧子,非但書冊之多入場中,飮食公需間排辦矣。昌誼曰,照訖之法當申明,隨從豈可一一盡禁乎?上曰,當被推考,其止之。顯命曰,嚴禁隨從,則奴子雖不入,庶孽必入矣。上曰,書冊禁後,向者重臣,見泮製有效爲喜。而予則以爲,高麗公事三日,不可以一時有效爲喜,日後悠久行法,可也。此擧條不必還收,而自然知之矣。在魯曰,此擧條,乃白徒蔭官堂上,未經實職者,勿許爲敦寧都正事也。上曰,南行堂上,非白徒乎?曾前南行堂上,有爲之者乎?羽良曰,十數年前,許沃父爲都正矣。在魯曰,此擧條,乃外方科場不嚴,狼藉行私,今年式年,則各道京試官·都事,各別擇送之事也。上曰,此事不可使聞於元良矣。羽良曰,科場之不嚴,未有甚於近來,列朝嚴科之意,果安在哉?上曰,予年五十六,今始聞之,實爲駭然。向者成有烈見辱,其根本由於不擇試官之致。別擇試官,則其弊自然無矣。上命承旨書傳敎。傳曰,聞次對所稟,卽外方科場弊也。今乃初聞,其涉寒心。于今嚴科場之時,不可以三字例答申飭。其欲申飭,必也先本申飭銓曹,另擇京試官·都事,其或犯者,一依科場用奸律,定式施行。出榻敎上曰,元來各道都事,極擇宜矣。上見雨勢滂沱,喜曰,連吹東風之餘,實爲奇特矣。在魯曰,此擧條,乃忠淸監司洪啓禧,父母墳山,在於全州地。今若給暇往省,則當過忠淸本道,又過營門之前,有同先爲到界,故勿爲許往,此後則未赴任方伯,不可越本道省墓事,定式施行矣。上曰,未辭朝前,越本道先往,則似再次迎送,不許往省好矣。在魯曰,此擧條,乃臺諫差出後,卽爲牌招,使守令署經事也。此擧條,乃未相見賓客,申飭後,不爲出肅,故請推考事也。上曰,然矣。上曰,好雨如此,於穡事奇特,何必祈雨?連吹東風之害,庶可消矣。在魯曰,此擧條,乃僚相建白以爲,鄕儒來見京試者無數,故京中科場紛亂,自今科,鄕儒來京之路,欲爲防禁云。而臣則以爲,其法不可行矣。上曰,何以處之乎?在魯曰,其事陳白之後,申思建以爲,鄕儒來京,則不可禁矣。京儒赴鄕者,各別嚴禁云,故小朝下令依爲之矣。上曰,可矣。鄕儒若不許來見京科,則於鄕儒切迫矣。在魯曰,此擧條,乃徐宗伋,以伴送使往西路矣。還奏以爲,兩西大水後,將成慘凶,預爲分付廟堂,講究接濟之策也。上曰,本道分等狀啓,未來之前,不必問此接濟之道,將何以爲之乎?在魯曰,其意似望爲監賑之政矣。顯命曰,西路凶年已辦,敬差官實爲有弊於列邑,令道臣覆審上送,似好矣。上曰,此乃愛禮之意,敬字有意?顯命曰,敬差官之名大矣。近來唯以得來爲心,不必指斥,而極爲駭然矣。上曰,予以益下之意,別遣敬差官,而未有能體意者可嘆。顯命曰,近來道臣,有以敬差官,自請爲之,於事體有損矣。羽良曰,守令偸取實結,侵虐百姓,未有甚於近日矣。尙魯曰,有勢守令,與都書員符同,割用實結,而虛起之弊無數矣。榮國曰,西關田案無之,故無據守令偸用實結,一境之內,虛起之弊,不可勝數矣。在魯曰,此擧條,乃具聖任所達以爲,都城外十里內,各司位田及量付田外,山腰以上,冒耕之類,依朝令嚴禁,而至於城內,山腰上冒耕,尤爲可駭云矣。上曰,城內冒耕怪異矣。榮國曰,多有之。聖任曰,墨洞多有之。在魯曰,此乃世樞家垈也。上曰,東大門內,多有之矣。聖任曰,多有之。上曰,景象不佳矣。在魯曰,〈此〉全羅左水使南益曄狀啓也。首擧今正月二十一日,三軍門大將入侍時,今後京外軍器修補時,昔之角弓,以交子弓·竹弓代造事傳敎。而其下論列意見以爲,我國角弓,素稱勁强,有射疏及遠之利。而今若隨其病傷,附以竹木,次次換改,則不出多年,角弓盡爲竹木,而無以禦敵於百步之外矣。且以水戰言之,用短器擊刺之時少,而用遠器之時多,木弓之無矢力不死,角弓之被中必倒,優劣之判,於此可見。至於藏置乖方,則霧濕致傷,非但角弓爲然,木竹之弓亦然,惟在申飭看檢之如何。京外軍器角弓修改時,依前付角事,請令廟堂稟處矣。頃日東宮次對時,以此稟達,而諸議皆以爲,此是大朝下敎,當稟于大朝而定奪云,故敢此仰達。上曰,以此謂邊務而稟予乎?南益曄雖以綿弓,與軍士射敵則好矣。此乃生熟手案板也。在魯曰,傳敎不曰一齊改之,而外方則不知聖意,已前角弓若盡改,則不過數年,皆爲竹木弓矣。上曰,角弓若不善置,則一夜之間,不可用矣。向作交子弓,掛之一旬餘,終無所傷,豈不好乎?且予之意,非謂盡棄已前所造角弓,而作此竹木弓也。日後新造者,不爲角弓,皆以竹木代之也。聖任曰,聖意非謂盡棄角弓,日後隨毁隨補之際,欲以竹木代之。而外方不知此意,八路雖無傷弓,必將浮去其角,改造竹弓,豈不怪哉?臣待罪摠戎廳,廳中所置角弓,藏諸籠中,雖千百年,無破傷之弊矣。上曰,其工夫豈不難乎?在魯曰,點化善爲之,則何害之有乎?上曰,竹木弓,無點化之弊,雖擲於泥水中,可以用之,故欲以竹木代之者此也。榮國曰,頃仍特敎之頒布,臣問其利害於西關武藝之士,皆以爲,交子弓不及角弓云矣。上曰,甚沓沓矣。角弓·交子弓譬喩,則角乃美色美食,竹木乃惡色惡食,平常則美色美食,孰不好之,而脫有急遽之際,惡色惡食,有不暇擇矣。予之本意,非謂永廢角弓也。在魯曰,武士皆以爲,所習非所用,爲難矣。顯命曰,遠射則竹木不及角弓矣。上曰,戊申年帳殿時卿見之,其時豈暇擇竹弓·角弓之好不好乎?聖任曰,守城則猶可用竹弓,而臨陣對敵,則不可用矣。羽良曰,決不可用於對壘矣。上曰,黑角難得,內工房只有偏角,而圓角則極貴矣。尙魯曰,黑角弓,實軍器難繼之道矣。聖任曰,京營旣難,則況外方乎?上曰,譬之,則老人不得竹杖,則木杖猶可持之,亦此類也。上曰,彼人以弓矢見之,甚可侮也。丙子年胡人,有朝鮮阿只箭,可畏之說矣。聖任曰,竹弓矢力,必不及角弓矣。上曰,此非將臣之言也。上曰,此雨奇特矣。近來東風,連日吹之,爲穡事深憂,好雨洗之,誠喜幸矣。東風乃寅風,何苦於人乎?顯命曰,風踰嶺則甚寒,故不好云矣。上曰,角弓以禁令知之,怪異矣。命承旨書傳敎。傳曰,頃者下敎,非謂國中除角弓也。爲其弓角之難繼不時之禦敵也。且其所下敎,非曰前在角弓,更作竹弓也。他日新造者,其令以竹木爲之也。若此常時習射,角弓自可有裕,軍器所藏,以竹木可備不虞也。全羅左水使南益曄啓本,不知下敎之意,其涉張皇,勿施。出榻敎在魯曰,此守禦使趙觀彬狀啓也。南漢輪操,每因年事之失稔,久未設行。今秋則穡事稍登,以當次前營廣州屬軍兵,依定奪操鍊事,請令廟堂稟旨分付矣。當此年事稍登之時,詰戎之政,不可停廢,依狀啓擧行之意,分付,何如?上曰,依爲之。出擧條在魯曰,臣伏見禁府公事,則安邊罪人申尙仁之父,依律處絞次,都事當下送云。逆賊父年八十,則勿爲連坐,以此推之,尙仁之父,今年七十四云,殺之可矜。其在好生之德,似不無參酌之道矣。上曰,皇朝律嚴故如此,渠身雖正法,然聞其父臨考被刑,於心惻然矣。命承旨書傳敎。傳曰,今聞大臣陳白,正法罪人申尙仁,有其父當坐律,而年今七十四云。逆律,其父若八十,則施以次律,乃是受敎。此則法雖重,比諸于此,亦不無參酌者,而聞甚矜惻,以島配律施行事,分付該曹。出榻敎顯命曰,殿下今日引接次對罷後,初開好規模,孰不精白一心,以贊國事也。目今黨習之弊,十分未知除得幾許分,而猶有根柢,不可不一切嚴防矣。上曰,予於大訓已諭之。顯命曰,邊論有根柢,向來翰林吏曹佐郞,卽邊論所生之孔也。殿下之罷去舊法,實爲善變通矣。臣則以爲,殿下已塞邊論所生之兩孔矣。上曰,人之心孔不塞,邊論所生之孔,豈易塞哉?顯命曰,以翰林召試論之,卽今猶有不平之人矣。召試後,得參翰林者,以向來言之,則不能嗅臭之人,皆爲之矣。上曰,翰林召試定式時節目中,以爲下位,有人所共知之嫌,則右位不得以此撕捱云矣。卽今翰林,何故徑出,兼春秋入乎?在魯曰,李宜哲似無引嫌之義,朴銑之罪,已爲勘定,何必引嫌乎?右位以不能檢下引咎,故李宜哲似爲徑出矣。顯命曰,如南泰會·蔡濟恭輩,其形貌豈不如人?才藝豈不如人?而以昔日翰林言之,二人豈敢生意乎?上曰,當以公道爲之,其人才華可合,則卿等何可拔之乎?顯命曰,邊論兩孔,殿下雖已塞之,猶有兩孔矣。上曰,若藥不瞑眩,厥疾不瘳。卿所謂邊論兩孔,須直達之。顯命曰,卽今朝著之上,戈戟相尋,碎頭血戰者,皆從此兩孔中出來。殿下旣塞兩孔,更塞此兩孔,似好矣。上曰,卿所謂兩孔,何惜而不言乎?達之,可也。顯命曰,淸燕之暇,如留睿念,則庶可知之矣。上曰,淸燕之暇,如欲思此,則老人本來無睡,必致邪思妄念,添一病矣。卿須達之。顯命曰,吏曹參議及玉堂新錄,今方碎頭,邊論所生之孔,合前後爲四孔,殿下更塞此兩孔,然後邊論無矣。上曰,予當爲譬喩矣。水流處,塞於此則決於彼,隨塞隨決,末如之何。卽今杜黨,甚於壅水,卿雖百人同力塞之,決不可塞矣。朝廷若不寅協,則雖罷去百翰林百吏曹佐郞,然其心不能正,則其弊不能塞矣。上曰,旣以設弊,則捄弊,可也。顯命曰,如用臣言,則目前必有顯效矣。吏曹參議爲長望,則爭端熄矣。只爲備三望,故不出此則入于彼,抵死力爭,必得之而後已。若爲長望,則應爲者,皆有取必天定之心,故爭端漸無矣。上曰,弘文錄之弊,何以爲之乎?顯命曰,依翰林召試例爲之,似好矣。上曰,卿言,予未知其爲捄弊也。顯命曰,爲此則必愈矣。祖宗朝則外方之人,多來立朝,此乃一道人心維係處也。今則但用京人,不用鄕人,是豈王者一視之道乎?吏曹爲長望,玉堂爲召試,則鄕人亦得參矣。上曰,卿言矯正而止耳。塞得一邊,又潰一邊,雖小小防塞,大決則無可奈何。玉堂豈可爲召試,吏曹又爲長望,則不可使聞於隣國矣。顯命曰,塞此兩孔,則邊論所生之孔盡塞矣。以此遺我元良,豈不美哉?上曰,卽今人心,躁競成風,雖如卿言,塞兩孔,安知無後弊乎?顯命曰,凡事無病敗,堯·舜猶難矣。殿下試爲之,則必有效矣。慶尙·平安北道,其中豈無蕘楚之人,必拔擢用之。吳光運·洪景輔旣死,亦擇自中拔萃者,以爲奬用,似好矣。上曰,卿言是矣。王者用人,唯才是取,宜用廣蕩之政矣。顯命曰,臺臣一論宰相之失,則殿下廢而不用。朝廷之上,雖有權姦,殿下何以知之乎?宋臣唐介彈論文彦博,然唐介不爲妄臣,彦博亦爲賢相矣。在魯曰,朴聖源·李彦世,以一論宰相,塞之至拔臺望,此爲遷怒也。且以許采·洪鏡輔·趙台祥之事言之,其時所坐,元不大段,而至今枳塞,處分似過矣。上曰,予豈欺心哉?向來許彙入侍時,予心甚不平矣。然述編不云乎?小而不忍,婦人之仁。予若不踐述編之言,則爲婦人之仁,處分不可中變矣。顯命曰,聖世無棄物,昆蟲草木,擧皆涵濡於霈澤之中,亦豈無容貰之道乎?上曰,昔年李徽世,以侮御史,幾年廢錮乎?惟仁人,放流之,不與同中國,不可容貸矣。羽良曰,兪彦民亦以臣干連之事,其人亦塞,臣心甚不安矣。顯命曰,若如此,則臣等雖有大戾,殿下何由而知之乎?羽良曰,臣非務爲長者之言也。以一人之故塞之,則是豈王者廣蕩之典乎?顯命曰,此等人,一斥不復,初雖枳塞,年久之後,豈可不爲閒仕漫職乎?至於外方人才,不可不收用。先朝則西北之人,有爲參議者矣。羽良曰,漢高曰,吾何愛三萬戶?不以慰趙子弟乎?朝家不惜工曹參議判決事,以收拾八路人心,則古語曰,滲漉在人,豈不美乎?平安道則趙昌來,北道則朱炯离,嶺南則權相一,皆是聞人也。上曰,權相一,年前見其貌則甚精矣。榮國曰,趙昌來,臣聞之則居鄕甚善,實西關蕘楚也。臣待罪西關時,收訪人才,則無大段人,而前典籍李仁采,可用之人矣。上曰,道科壯元乎?榮國曰,然矣。尙魯曰,權相一,則望重嶺南矣。又有鄭權·鄭玉,此三人,臣雖不見,皆望重一道矣。宗伋曰,權相一則薇垣長席可合,故方有此議論矣。上曰,權相一,三人中尤了了矣。顯命曰,尹鳳朝經學高明,而家素貧乏。臣之姪,爲高陽倅,臣詳聞之,則鳳朝居在高陽邑內,雖飢坐,每以讀書爲事云。天道十年則少變,聖世豈可使如此之人飢死乎?申致雲,亦以曾經銀臺之人,近來廢棄不用,其家窮貧特甚。臣日前出江上,則江上人,有請致雲會話者,則致雲作詩答之曰,飢不能出去云云。其人雖有所坐,守令則實無不可爲之理矣。上曰,向來予見其貌則頗豐肥,似不爲飢矣。顯命曰,貌雖如此,其家則至窮矣。羽良曰,朝家百餘年,三司·吏曹國家之權,皆在於臣下。而丁未以後,上之人,收攬權柄,實爲善變通矣。至於翰林召試亦然,已前則擠排通塞,皆在其中矣。今則權柄,歸於人主,豈不美乎?翰林黃仁儉,其爲人甚美矣。上曰,黃仁儉善讀書矣。其擧動,無京兒態度,如鄕曲兒貌樣,可貴矣。予自爲今番召試以後,如有所得,中夜咨嗟以爲,彼輩成就,予未及見云矣。以此觀之,則翰林召試,何損於國家乎?上曰,吳光運·洪景輔死後,誰能繼其後者。卿等必知之,薦之,可也。顯命曰,吳·洪兩人死後,自中無領袖,無以維係衆心。凡物皆有頭目,臣伏願奬拔其中一人,以爲聳動之地,似好矣。上曰,誰能當其責者乎?顯命曰,聖上亦必知其人矣。前冬以承宣,使令於前,乃洪重徵也。上曰,予知之矣。此人乃故判書萬朝之子乎?顯命曰,然矣。其人實合自中之領袖矣。羽良曰,其人甚忠實矣。上曰,予知之久矣。顯命曰,聖上旣知其人,則特爲陞擢,何如?上曰,當爲之。羽良曰,民間疾苦,守令貪贓。聖上必欲知之,惟在於別遣御史。臣以爲朝家若出御史,則守令知所畏憚矣。上曰,然矣。不必廣爲廉探,一二處摘奸則好矣。卿等所選之人,當問之矣。在魯曰,水原府使宋秀衡,以貪贓被罪,誠爲冤抑矣。權崇所爲無據,封庫之後,秀衡家屬,使不得頃刻留住,至於驅逐,極爲駭擧矣。上曰,宋秀衡之貪墨,非所料也。鄭彙良,亦稱秀衡善居官。予雖知其不貪墨,然濫用災結之律,不可逃也。災結當初濫執,已極擅恣,以災結蠲減民役,其心雖嘉,而汎濫則極矣。然秀衡之非貪吏,予知之矣。在魯曰,崇所謂盜取災結,以作私用之說,則極爲孟浪矣。上曰,盜字過矣。而擅字難免矣。予實有嘅咄者,權崇論秀衡之時,卿等終無一言開釋,卽今崇之所遭,已無生意,故始乃作此言乎?誠爲嘅咄矣。在魯曰,全羅監司韓翼謩,頃日筵中,特敎申飭,而聞又以道內守令乘轎事,大臣請罪,方在未勘中,一向撕捱,春夏等殿最,無意封進云,事極可慮。管下守令乘轎事,大臣雖有請罪道臣之言,而自上旋有下敎道臣,止於重推,則此亦已勘之事也。更加申飭,使之卽封殿最,何如?上曰,此事亦已下敎了當,到今撕捱,極涉過矣。從重推考,殿最斯速封進,可也。出擧條顯命曰,四十日兼察實難,兵判今月不往北道,則小臣當遞都提調之任。兵判八月若入去,則與臣使行相値矣。尙魯曰,如有兼察之規,則暫時與久察何異乎?上曰,其時卿爲使行,何可料也。上曰,昨已下敎,都政催促矣。何以爲之?尙魯曰,宣傳官·五部部將·守門將,近二十人舊勤仕滿,遷轉之數,若是甚夥,而闕則甚少矣。羽良曰,三曹佐郞·禁府都事,以文武分給,則南行似不得預矣。上曰,南行廢而不爲遷轉乎?上曰,洪若水何處往乎?其人可用矣。尙魯曰,方爲邊地守令矣。上曰,三曹佐郞,變通傳敎,使兼春秋,出去持來,可也。上曰,升六舊勤之人,誠爲殘忍矣。事故有不可知矣。命承旨書傳敎。傳曰,大政昨已申飭,而代理之後,所管用人,豈可一向遲滯?當爲親政,其令兩銓,卽爲擇日擧行。出榻敎尙魯曰,雖有親政,卽爲擧行之敎,而本曹異於吏曹,都政前,如貶坐等應行之事甚多,而都政無期,公故亦無隙,未及爲之,勢難猝行矣。上曰,卽爲擧行云者,非指今明而言之也。都政之前,欲作北行,故本曹應行之事,尙不爲之。兵判推考,可也。出擧條儼曰,長寧殿紅箭門修改事,敢此仰達矣。上曰,權爀進前。仍命曰,長寧殿紅箭門,庚子以前有之乎?以後有之乎?爀曰,臣則未能詳知矣。上曰,庚子以後,似爲之矣。永禧殿之立紅箭門,有何意味?宗社亦無紅箭門矣。晩曰,濬源殿·慶基殿皆有之。上曰,然則必效此而爲之。爀曰,各邑鄕校,亦皆立之矣。上曰,然乎?似是學此,不可無矣。儼曰,此乃德安陵碑閣事也。上曰,李鼎輔狀啓,而已爲回啓者也。儼曰,碑石前後面刻字,尙今宛然。上曰,貴矣。儼曰,此前京畿監司洪鳳漢狀啓也。麻田郡鄕校傾側,請移建。而聖廟移建,事體至嚴矣。上曰,善爲之。聖任曰,倭火箭,非火箭也。上曰,試射之乎?聖任曰,將軍箭卵也。此非火箭,乃我國發火之類,似不緊矣。上曰,林象老罷職乎?羽良曰,敍用矣。儼曰,來月初一日陵行,取稟乎?上曰,春間已有停止之敎,其勿稟之。在魯曰,孝理之下,情理有絶愍者,故敢達。昨年秋初,二臺臣遠補邊邑時,臣以其皆有老親,矜惻之狀陳達,而未蒙允許。其後玄光宇,終不免奔喪矣。機張縣監尹學東,有七十老母,宿疾沈淹,常在床褥,而學東是獨身,無他兄弟。如或有人子難追之痛,則豈不大有傷於孝理乎?且其外補,已過周年,特爲遞改,何如?顯命曰,以玄光宇見之,宜有矜惻之道矣。上曰,如此事可惻矣。遞差,可也。出擧條尙魯曰,年事有豐則有凶,理之常也。今年如無大段災害,可以豐登,嗣歲之憂,不可不念。而若値賑歲,則最緊用大有益者,莫如自備穀矣。近來此政,亦漸解弛,雖自備局申飭,而各道各邑,視同戲劇,或以若干石塞責,殊可寒心。今年則令備局,各別嚴飭,使邑邑優數自備,而待成冊齊到。如又有塞責處,則當該守令,從重論罪,何如?上曰,自備穀,多數備置則果好矣。在魯曰,今年稍豐,易於優備,若遇凶歲,則爲用最緊矣。顯命曰,必有所益矣。上曰,所達誠好。依爲之。出擧條榮國曰,私賑穀,不能儲蓄,則守令何以救民乎?泰良曰,作米一節,令廟堂議處,似好矣。木價貴,米價賤,然無一自願人。嶺南多還上,民一不自願,區處其米,使不在本邑,似好矣。上曰,置於他邑,何如?爀曰,咸安·大丘還上多,故民不聊生矣。上曰,折米留庫乎?尙魯曰,然矣。出入之際,男負女戴,其勞無窮矣。上曰,置於包荒倉乎?蒜山倉乎?尙魯曰,兩倉皆置之矣。泰良曰,前年臣待罪嶺南時,以八邑改量事,狀請蒙許。而遞歸後,又以禮安·咸安改量事,陳達於筵中,已有一體改量之敎。卽今秋穫不遠,必將經始改量之役矣。其中仁同·眞寶,最爲紊亂。此等處,若不減等改量,則徒有改量之名,民受其弊,而實則無改量之效矣。臣頃年,以審理使往海西時,以信川田政之紊亂,歸奏請改量蒙允。其時郡守趙明奎,善爲改量,而及其文書上來之後,地部以元帳付之減縮,屢次退却,終至於郡守被罪,民事狼狽。今玆嶺南改量,若復如此,則反不如不爲改量之爲省弊。臣意則量案,以陳爲起及等高陳田,白地徵稅處,或減等減稅,使窮民得蒙實惠,允合事宜矣。爀曰,臣曾在嶺營,巡過眞寶時,目見其陳廢處,皆已樹木成林,民人以白地徵稅,到處呼訴,所見慘然。如此處,不可不參酌減等,而大抵改量之政,虛實易於相蒙,極爲重難矣。羽良曰,改量是爲民,而若如前無減等之政,是使民觖望。必得民無加徵之冤,國無欠縮之弊,然後方有改量之實效矣。泰良曰,寧海此弊最甚。昨年府使鄭彦儒,以邑弊陳疏,有陳田三年減稅之命,聞其逃民,稍稍還集。雖以此觀之,十邑陳田,若皆減等減稅,則陳田復墾,民力可紓。目前雖有元帳付之少縮,實爲一道無窮之利矣。上曰,爲民之事,大體則好,而所謂彼邊日出,此邊雨也。一邊陳棄,則一邊無起耕者乎?在魯曰,降等則結數大縮,陳結減縮,雖與實結之減有異,亦不可全無限節,所當愼重矣。顯命曰,田政甚嚴,而年來降等降結之事頗多,恐非嚴田政之意也。然等高之地,以稅重之故,民不起耕,多有陳廢。若許降等,盡爲起墾,則等數雖降,稅入則漸廣,而民亦可以蒙惠矣。臣待罪嶺藩時,河陽縣有等高陳廢處,故狀請降等。向者寧海,亦許降等矣。此兩邑陳田降等後,果皆起耕,顯有實效與否,朝廷無由詳知,爲先發關査問於道臣。右項兩邑,皆有降等起墾之效,然後始許八邑降等之請,似未晩。以此分付戶曹,宜矣。上曰,依爲之。出擧條昌誼曰,近來虎患特甚,雖以臣所聞言之,公州一邑,自春至今,所嚂死者,殆近百數云。推此而他道可知,誠非細憂。苟非別樣申飭,則恐無以爲民除害,另加設機獵捉,懸賞激勸之意,更爲嚴飭於諸道道帥臣處,何如?上曰,依爲之。出擧條昌誼曰,民之所以傷生糜穀者,惟酒最甚,而向來聖上,特降絲綸之後,京外釀酒之人,頗有畏戢感革之意云。今若因此,而繼加申飭,則庶可責其實效矣。上曰,然耶?爀曰,不無其效矣。昌誼曰,俄者廟議,請以早晩發遣繡衣,若於廉察禁制中,添入此酒禁一條之意,預爲嚴飭,則各邑守令,尤似有警惕嚴禁之道矣。上曰,各邑皆有官釀耶?當留意爲之耳。諸臣以次退出。
上在昌德宮。常參·經筵,以代理停。
趙載敏達曰,明日常參,取稟。令曰,停。
又達曰,憲府之連日監察茶時,諫院之多日闕達,事甚未安。除在外·陳疏入啓·未署經外,呈告人員,竝卽牌招,何如?令曰,依。
宋昌明達曰,明日次對,兩司當爲進參,除在外·陳疏入啓·未署經外,獻納安允行,待開門牌招,何如?令曰,依。
又以侍講院言達曰,本院說書宋瑩中,連日入直矣,以親病陳書徑出。司書·兼司書·兼說書俱未差,下番他無推移之員,勢當以上番姑降入直。而輔德鄭宲在外,兼輔德·弼善未差,兼弼善李彝章,以本職牌不進令旨未下,兼文學李垍,謂有身病,不爲行公。兼文學李垍,卽爲牌招,以爲姑降入直之地,何如?令曰,依。
又達曰,卽者,說書宋瑩中,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又以吏曹言達曰,今此文宣王釋奠祭初獻官,當以正二品塡差,而當品中,無推移之員,不得已以從二品,依近例塡差以入。而自前祭官苟艱之時,有刑曹堂上差出之規。今亦依例爲之之意,敢達。令曰,知道。
掌令柳綽達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請崇·,亟令王府,嚴鞫得情。措辭見上請驪川君增,絶島安置。措辭見上請伊日入侍承旨,令該府照律嚴處。措辭見上答曰,不從。
獻納安允行達曰,請充軍罪人李時蕃,依律處斷。措辭見上請逆魁坦,緣坐籍沒等事,亟令王府,依法擧行。措辭見上請罪人泰績,仍令鞫廳,嚴刑得情,夬正王法。措辭見上請徑斃罪人畬,孥籍等事,亟令王府,依大逆律擧行。措辭見上請戊申逆賊巨魁之子,以年未滿未及施法者,亟令王府,竝行孥籍之典。措辭見上請賊濂,收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上請崇·,亟令王府,嚴鞫得情。措辭見上請驪川君增,絶島安置。措辭見上答曰,不從。
說書宋瑩中書曰,伏以臣之入直,殆將一朔矣。俄聞臣之老母,素患風痰之疾,近因將攝失宜,數日來,症形猝劇,飮啖全廢,委頓床席,語及臣身,屢問出直之期。臣旣聞此報,心神飛越,不能自定。玆不得不忙陳短章,徑出禁門。伏乞离明,俯察微懇,特賜救護之暇,仍施威罰,以治擅離之罪,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
上在昌德宮。常參·經筵,以代理停。
宋昌明達曰,兼文學李垍,牌招事依下,而闕門已閉,待開門出牌之意,敢達。令曰,知道。
又達曰,明日,社稷大祭相値,常參·頉稟。令曰,知道。
尹光毅,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
令曰,大臣·備局堂上引接。
宋昌明達曰,檢閱黃仁儉·李宜哲,旣已帶職蒙宥,竝卽牌招入直,何如?令曰,依。
又啓曰,前奉敎尹東星,待敎蔡濟恭,檢閱李齊顯,解職蒙宥,令該曹卽爲口傳付職,何如?傳曰,允。
吏曹口傳政事,奉敎單尹東星,待敎單蔡濟恭,檢閱單李齊顯。
尹光毅,以義禁府言達曰,傳敎內,今聞大臣陳白,正法罪人申尙仁,有其父當坐律,而年今七十四云。逆律,其父若八十,則施以次律,乃是受敎,此則法雖重,比諸于此,亦不無參酌者。而聞甚矜惻,以島配律施行事,命下矣。正刑罪人尙仁·贊迪等,應坐諸人査出,該邑成冊,今始報來。而尙仁父胤佑,依傳敎,慶尙道南海縣絶島爲奴,母月延,河東府爲婢,妻正伊,平安道雲山郡爲婢,姪德峻,龍川府流三千里,緣坐安置。罪人贊迪妻士丁女,今年生子劉傑年三,順川郡竝爲奴婢,子元贊年十一,以年未滿,价川郡爲奴。而時囚於安邊府,依例發遣府羅將,仍令押送于各其配所。弟貴得,旣已定配於鐵山府,仍其邑爲奴。姪傑朗年三,所當流三千里,緣坐安置。而續典內,二三歲兒,應在放流者,勿爲定配云。傑朗,依法典勿論,何如?令曰,依。
宋昌明達曰,成均館官員,以同知館事意達曰,今七月初七日,儒生上旬輪次,今月內無故日退行事,曾已申達矣。大提學趙觀彬未肅拜,行大司成趙載浩,方在呈由中,今月已盡,限內不得爲之之意,敢達。令曰,知道。
正言朴師訥書曰,伏以臣,適以事往在松楸,薇垣新命,忽下此際。臣旣含榮感激,繼以惝怳慙悚,亦不敢久淹於外,昨始來伏私次。而第念人器不稱,義不敢進,則不得不略暴衷曲,敢冀斥退,惟离明,亟加諒察焉。夫臺閣者,人主耳目所寄,而繩愆糾謬,納君無過,乃其責也。凡居臺地者,孰不知是責?而苟非勁直之資,明切之見則不能也。況今离明代理,四方拭目之日,尤不當人人而濫授也決矣。顧念如臣者,性本巽愞,又無學識,但事拙伏,孤陋寡聞,則其於勁直,已無可論,而亦何以有明切之見乎?古語曰,量而後入。以臣自量,今於耳目之責,萬萬不稱。況臣是職,非擇人而授之也。徒籍世蔭,循例濫調,則爲官用人之道,亦可謂甚疏闊矣。臣雖至愚,猶知貪恩冒進之爲恥,況瘝曠之罪,有甚逋慢,則尤何敢爲徒畏分義,冒沒承膺之計乎?此實出於斷斷之忱,非禮讓也。伏乞离明,俯垂曲察,亟賜遞罷焉。臣旣不以言責自居,固不可更有所陳。而第於目今,切有憂愛之忱,略貢瞽說焉。臣竊伏聞邸下,淵默太過,每於臣僚之晉接也,酬酢甚罕。其有奏達,不過數字發落而已。未嘗反覆詢訪,俾盡規畫。而威顔咫尺,群下亦不敢畢其所懷,耿耿而退。畢境筵對,不免爲備數應文之歸而止。審如所聞,則臣僚之情志,未免阻隔。邸下之明睿,無由開廣,臣不敢知。凡於奏對之際,未有當心者,遂致輕視臣僚,是何足與之費辭諮諏云爾而然耶?果如是,則臣不暇歸咎於諸臣,而爲邸下重爲憂嘆也。昔唐臣,告於太宗曰,進言之臣,晝思夜度,已削其半,及其君前,十不能奏其一二,陛下若復縱天辯摧折,則誰敢爲陛下言者耶?今日邸下之淵默,雖似有間於摧折,而殆近於訑訑之色,其爲拒人,同歸於摧折。由是而言路塞,而政疵民瘼,無由上聞,則有國之憂,豈有大於此者耶?噫,臣不敢知,大朝之使邸下代理者,何意也?今我邸下,雖沖年岐嶷,睿智天縱,而急務方在於講學輔養之道。乃遽以萬機付之者,外面觀之,似有欲速助長之慮,以大朝聖明,豈無慮及於此?而猶爲如是者,此非聖志倦勤,强使之代勞,而實是大聖人貽燕之謨,宗社之計,迥出尋常也。蓋竊惟念,我大朝,深察邸下睿質之所就,講學之所資,已堪負荷。欲使之早習於政務之間,誘掖於聽斷之地,不妨爲學問施措,交須互資,以基他日無疆之休,則其爲付托之重且大,顧何如耶?今我邸下,所以敬承之道,在於勤於講學,勤於政務。所謂講學,則或講劘義理於經傳,或究觀得失於史牒,以爲涵養本源,成就聖德之要。所謂政務,則或爲之立綱陳紀,或爲之興利除害,以爲鞏邦固本之道。天下之事,非一人聰明所可盡知,所以舜·禹之聖,而稱其察邇拜昌之德。今玆講學政務,皆不得不資於討論詢訪之勤,則邸下之過於淵默,恐有失於法舜·禹而仰體大朝付托之意也。噫,顧今國勢,何等時也。黨禍未盡消而私意橫流,聖澤不下究而民力大屈,危亡之形,有識皆憂。當此之時,雖以大朝聖明,臨御幾年,經歷多難,俗弊民瘼,治法政謀,周諮廣詢,靡不洞悉,而猶患於治不徯志,每興中朝之歎。伏況邸下,長於深宮,無此經歷,而又與臣隣,罕其酬酢。如是則雖以上聖之資,有非愚昧如臣之所敢仰測,而秉彝憂愛之忱,自不知止,抑又有深感處。惟我大朝,俯垂聖範,而視邸下做措之如何,或有睿裁失中,則諭以敎之,得中則喜而無憂。欲使邸下大業,自然成就於燕貽身敎之際,而日見邸下習與智長,化與心成之效於諮諏應接之間,以爲晩年樂事。此莫非聖人止慈垂裕之心,無所不至。而奈何邸下,但以高拱淸穆之爲聖王臨朝之盛節,而不思所以都兪吁咈之爲,下可以開群下進盡忠言之心,上可以得大朝吾復何憂之喜耶?在易之卦,天地交而爲泰,上下不通而爲否。伏願邸下,深念此義,以迓泰運,國家幸甚。聖王之治,以孝爲本,而孝必以養志爲貴。今邸下養志之道,實在於此,豈非深加警惕者耶?愚忠所激,未覺妄發,惟离明,特賜恕察,而有則改之,無則加勉焉。臣於近日臺達中,竊有不勝抑鬱者,敢竝尾陳。崇·嚴鞫之請,驪川君增安置之論,俱係公議之不容已,王法之不可貸,而尙今靳從,久咈輿情。臣謂宜亟準請,以嚴懲討之典矣。臣於治書將上之際,得伏見僚臺所達,以司諫李應協在外事,論罷得請,而以尙無動靜爲辭。臣於是,亦不勝惶蹙之忱。蓋臣與應協,同日除職,同日下諭,而亦在近郊,未卽就召。而應協見罷,臣獨晏然,宜無是理。伏乞亟降重勘,以爲同罪之地焉。臣無任祈懇屛營之至,謹昧死以聞。答曰,覽書具悉。所陳切是,當銘心服膺焉。崇·及驪川君事,大朝已敎矣。爾其勿辭,從速察職。
己巳七月三十日辰時,王世子坐時敏堂。大臣·備局堂上引接入對時,左議政趙顯命,判尹具聖任,行司直金聖應,右參贊申晩,司直李益炡,兵曹參判趙榮國,左尹權爀,司直李昌誼,右副承旨尹光毅,假注書姜必履,文學任珣,記事官金弘澤,修撰金善行,掌令柳綽,獻納安允行。諸臣以次進伏訖。顯命曰,日氣尙熱,睿候,何如?王世子答曰,無事矣。顯命曰,癤患,何如?答曰,一樣矣。顯命曰,大朝眩候加減,何如?湯劑連爲進御乎?答曰,眩氣差勝,湯劑連進矣。顯命曰,大王大妃殿氣候,何如?答曰,一樣矣。顯命曰,中宮殿氣候,何如?答曰,安寧矣。顯命曰,日前入侍大朝之時,狀啓皆已關稟,只有此一狀啓,故敢此仰達矣。此慶尙監司閔百祥狀啓也。寧海府使鄭彦儒,軍餉畢捧文書,晩時磨勘之故,因統制使狀聞,自廟堂覆啓,依續大典還上居末例,使之決杖矣。閔百祥則以依軍餉居末例,拿問爲請矣。然續大典只曰依還上居末例,而不曰依軍餉居末例,則但當依前覆啓擧行,此狀啓置之,何如?令曰,依爲之。出擧條顯命曰,今月已盡,秋成在卽,而各道道臣,巡審農形後,抄出三等,稍實邑乃豐登之地,之次則比稍實少遜,尤甚則乃被葘處也。分三等狀達,則廟堂覆啓,定分數災減,然後被災之民,得蒙蠲惠。卽今秋成不遠,各道道臣,趁早巡審,分等狀啓,卽速爲之之意,申飭知委,何如?令曰,依爲之。出擧條顯命曰,江原監司沈星鎭,忠淸監司洪啓禧新除,而當此秋務方殷之時,早爲到界,然後可以及時巡審矣。使之不多日內,催促辭朝事,分付,何如?令曰,依爲之。出擧條顯命曰,戶籍,國之重事,戶籍明,然後民數可知。孔子式負版,蕭何收圖籍,戶籍之爲有國所重也如此矣。肅廟寶鑑,載戶籍五家統節目,極其詳備。此乃其時名臣碩輔所講定,此法若行,其爲利益無窮。而今則但有五家統之名,實無依節目擧行之事,誠爲慨然。此旣先朝良法,而明年又當式年,一依先朝節目擧行之意,不可不申明知委。而此法之解弛已久,臣等與之相議,更爲申明條目達下後,施行,何如?令曰,依爲之。出擧條顯命曰,已上數三件事,陳達之外,無他緊急擧行矣。旣以肅廟寶鑑,有所建白,請更以寶鑑中切實體行之語,惶恐敢達。肅廟十四歲卽位,嘗於晝講,忽然嘔吐,大臣問候,則肅廟下答曰,去夜四更讀書,至五更乃罷,仍此而氣甚不平云。自古帝王,未聞有四更讀書,好學之誠,出尋常萬萬。況且沖年哀疚之中,如是勤學,猗歟盛哉,豈不爲聖明主乎?且一日讀書有定數,必以八十番爲限,勤苦下工,尤無比矣。又伏聞戊午年,自正月獨處,幾至一年,伏計睿齡,則戊午年爲十八歲矣。而保嗇精神,至於如此,肅廟好學之誠,愼攝之德,至矣盡矣。是以聖學高明,血氣充壯,四十年治平之效,實由於此矣。臣敢以肅廟二事,爲邸下獻焉。伏願留意焉。令曰,當體念矣。聖任曰,今番監試初試時,漢城府應辦當次,而本府物力,元無應捧之物,許多應辦之需,實無拮据之路。在前如此之時,每每筵稟,貸用惠廳錢,已成規例。今番亦依前貸用惠廳錢三四百兩後,待明年戶籍時,作錢上來後,卽爲還報,何如?令曰,依爲之。出擧條榮國曰,臣待罪兵曹,適有所聞,故敢此仰達矣。內三廳各軍門,稱以免新禮,濫徵錢物,侵虐新進之習,誠甚可駭,故大朝曾有申飭之敎。其時則稍似警戢,而近日則其弊又復如前。臣日前聽一武兼之言,則所謂免新禮所費,恰滿五十貫,而參下則倍之云。武兼如此,則內三廳亦可推知,遐方貧殘武士,何從以辦此乎?乞貸塞責,倍償其息,因此而蕩敗家産者,比比有之。故武士輩,多不願入於內三廳,究其情則誠甚可矜矣。且外方各營邑軍校輩,濫徵禮錢之弊,亦與京廳無異。今復申明大朝禁令,一體嚴飭,何如?顯命曰,肅廟朝,故相臣南九萬,陳達痛禁,大朝亦嘗申飭矣。所謂免新等雜費,貧殘武士,皆出債爲之。他日爲邊將·守令,則侵漁於民,以爲還報之計。此事不但殘疲武士之可矜,害及百姓如此,不可不申嚴舊禁,以杜其弊也。令曰,依爲之。出擧條昌誼曰,今日次對,筵席頗從容,臣竊有區區所懷,敢此仰達矣。邸下沖齡,當此丕責,實無疆惟恤矣。大臣所達,勤學愼攝等語儘好矣。臣則以爲,學問之外,生民疾苦,稼穡艱難,不可不先知。第伏念深居九重,引接之時少,而燕閒之時多,則邸下聰明雖過,而豈能徧察蔀屋之艱難乎?惟我肅廟臨御時,見東風連吹,下敎曰,此殺穀風也。言念民事,予心如焚云。聖訓洋洋,昭載寶鑑矣。近來東風,浹一旬連吹,穡事有失稔之憂。日前入侍大朝之時,適有雨澤滂沱,大朝下敎曰,連吹惡風之餘,甘雨洗之,寧不奇幸。顧諸臣喜動天顔,聖德實與肅廟敬天愛民之誠,前後若合符契矣。今邸下雨暘休咎,稼穡艱難,萬機之暇,不可不深察。各道守令上來時,間或引接,詢問民事,則可以知小民之疾苦。此實沖年急務,故敢有所陳矣。顯命曰,其言甚好矣。肅廟朝,守令·邊將,頻頻引見,備詢各道民事,此可見愛民之至德矣。此雖非常規,然時時引接下詢,則不無大益矣。令曰,當體念矣。昌誼曰,試紙之前後申飭,非不嚴明。而近來法禁解弛,每當科時,敦厚紙之取用,已成謬習,固甚慨然。至於貧寒鄕儒之來赴京試者,其行具糧費,猶難措辦,而亦不無慕效貿用之弊。今番則各別嚴飭,何如?令曰,依爲之。出擧條柳綽所達,請逆坦孥籍,一依王府草記,卽令擧行。措辭見上令曰,大朝已敎,亟停勿煩。請罪人泰績,令鞫廳嚴鞫得情,夬正王法。措辭見上令曰,其勿更煩。請瑞虎等兩賊孥籍,亟令王府擧行。措辭見上令曰,其勿更煩。請物故罪人夏宅孥籍,亟令王府擧行。措辭見上令曰,其勿更煩。請逆畬孥籍等事,依大逆例擧行。措辭見上令曰,勿煩。請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上令曰,勿煩。請徑斃罪人濂,孥籍等事,亟令王府擧行。措辭見上令曰,勿煩。請罪人龍發·斗齡·戒剛,仍令鞫廳,嚴鞫得情,夬正王法。措辭見上令曰,勿煩。請干連人英梅,更令鞫廳,嚴刑嚴問,期於得情。措辭見上令曰,勿煩。請尹宅履·德喜等,更令王府,拿鞫嚴訊,以正王法。措辭見上令曰,勿煩。請崇·,亟令王府,嚴鞫得情。措辭見上令曰,勿煩。請驪川君增,絶島安置。措辭見上令曰,勿煩。王者用法,信如四時,一或低昻,則何以尊國體而服人心乎?迺者,鍾城府使金遇喆,初以厭避邊邑,卽地定配。曾未幾何,無端放敍,仍除是邑,其損國體而壞法紀,莫此爲甚。當此小朝初政,明法爲先,不可以已有成命,置而不論。請鍾城府使金遇喆,還送配所。令曰,不從。顯命曰,大朝入侍時,雖已有處分,而臺臣之發論,似不怪異矣。安允行所達,請充軍罪人李時蕃,依律處斷。措辭見上令曰,其勿更煩。請逆魁坦,緣坐籍沒等事,亟令王府,依法擧行。以下缺
上在昌德宮。常參·經筵,以代理停。
洪鳳漢達曰,明日常參,取稟。令曰,停。
尹光毅達曰,大司憲沈錥,掌令金,持平李堉在外。執義·持平各一員未差。今日以監察茶時之意,敢達。令曰,知道。
又達曰,奉敎尹東星,待敎蔡濟恭,檢閱李齊顯,旣已付職,竝卽牌招,何如?令曰,依。
傳于宋昌明曰,入直史官一員待令,騎馬三匹立之。
吏批,口傳有政,以柳思欽爲檢閱。
尹光毅,以守禦廳言啓曰,本廳京閑良軍官及別破陣標下軍等,今秋大私習,依定奪,來八月初二日,本廳中軍趙東漸率領,設行於弘濟院之意,敢啓。傳曰,知道。
又以訓鍊都監言達曰,頃因兵曹草記,廣智二水口近處,宮墻頹落處,□□□入直軍除出守直,而本營入直,其數不足,故二十名添入,宮墻畢築後還罷事,草記擧行矣。宮墻頹落處,今已畢築,守直軍二十名,則收入本營,添入軍二十名撤罷之意,敢達。令曰,知道。
上在昌德宮。常參·經筵,以代理停。
下直,宣川府使李邦佐,仁川府使林象翼,淸安縣監鄭觀賓。
宋昌明達曰,明日常參,取稟。令曰,停。
尹光毅達曰,領議政金在魯箚子到院。而以停朝市,留院之意,敢達。令曰,入之。
又達曰,憲府之連日監察茶時,諫院之闕達,事甚未安。除在外·未署經·陳疏未承批外,竝卽牌招,何如?令曰,依。
宋昌明達曰,新除授檢閱柳思欽,卽爲牌招入直,何如?令曰,依。
洪鳳漢達曰,左承旨鄭必寧,遭服制。右承旨宋昌明,自直中身病猝重,陳書出去。右副承旨尹光紹,同副承旨趙載敏俱在外。出納擧行之事,苟艱莫甚,身病及在外人員,合有變通之道,何以爲之?敢稟。令曰,承旨四員在,尹光紹催促,宜矣。開政在大朝,如此事何爲盡稟耶?
海興君橿掃墳呈辭。令曰,給由馬。
尹光毅,以備邊司言達曰,西林城制置節目,就其中添刪,更爲達下事令下矣。原節目添刪書入之意,敢達。令曰,知道。
洪鳳漢,以禮曹言啓曰,昌陵·懿陵祭床奉審事,本曹郞廳二員,今方分送矣。臣日昨入侍退出後,各陵報狀齊到,而祭床漆色,各自不同,不得不一番奉審。此去郞廳,使之仍爲分往各陵,一體奉審以來乎?敢稟。傳曰,依爲之。
又以禮曹言啓曰,咸鏡道各陵殿,五年一奉審事,曾已定奪矣。今年當次,本曹堂上一員,當爲進去,而奉使印信一顆,依例齎去之意,敢啓。傳曰,知道。
尹光毅,以兵曹言啓曰,北評事洪樂性,落點纔下,而以前職違牌,方在罷職中,何以爲之?敢稟。傳曰,敍用。
右承旨宋昌明書曰,伏以臣,稟賦虛脆,衰疾侵尋,雖於閒漫之職,實無自力承當之望。而矧玆夙夜之役,强策奔奏者,恰滿六朔矣。受傷於無前暑熱,換節之後,泄痢之症,種種發作。而適當院僚不齊,番次苟艱,不敢言病,黽勉淹直,亦多日矣。忽自昨朝,素患痰癖之證,挾感復發,腰脅牽痛,屈伸俱妨,胸膈壅閼,勺水難下,有時昏窒,若難保頃刻者然。僵臥直廬,生意都絶,若不及今調治,實有汚穢淸禁之慮。玆不得不疾聲呼籲於离明之下。伏乞睿慈,特賜諒察,亟許遞改臣所帶之職,俾得任便調息,以尋生路。千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
領議政金在魯箚曰,伏以臣之父母墳山,在於近畿廣州之地,而國事靡暇,久曠省掃,私情已難堪抑。且於今夏霖潦,墓道頗有傷缺,不可不趁卽修治。目今僚相將有出疆之行,臣必欲於其前,暫時往省,而不敢爲日久留滯計,要當未一旬而往返。伏乞睿慈,俯賜恩暇,俾伸人子之情焉。取進止。答曰,覽箚具悉卿懇。卿其依所陳往省焉。仍令曰,史官往諭,給由馬,澆奠床備給。
掌令柳綽達曰,請坦事,泰績事,瑞虎等事,夏宅事,畬事,戊申賊魁之子事,濂事,龍發等事,英梅事,尹宅履等事,崇·事,驪川君增事。答曰,不從。又達曰,王者用法,信如四時,一或低昻,則何以尊國體而服人心乎?迺者,鍾城府使金遇喆,初以厭避邊邑,卽地定配。曾未幾何,無端放敍,仍除是邑。其損國體而隳法紀,莫此爲甚。當此小朝初政,明法爲先,不可以已有成命,置而不論。請鍾城府使金遇喆,依前定配。驪善君壆,卽增之弟也。一自臺章峻發之後,爲其子弟者,宜不敢晏然在職,而視若尋常,不知自處之義。請驪善君壆,罷職不敍。生民休戚,係於守令,其不可不擇差也,明矣。黃澗縣監朴斗益,前後莅邑,專事貪饕,曾任德山,瞞報監營,給債還穀,怨聲大播,終至下考。及到是邑,不悛舊習,剝民封己,傳說狼藉。定山縣監尹勣,爲人儱侗,全不解事,到任以後,無一善狀。凡干政令,專委下吏,吏緣爲奸,民受其害。懷仁縣監李宗遠,性本麤悖,人皆嗤點,及授見任,專不事事。如此之類,不可畀之以民社之責,以貽殘氓無窮之弊。請黃澗縣監朴斗益,定山縣監尹勣,懷仁縣監李宗遠,竝命罷職。監牧官之任,雖曰微末小官,若非其人,則不但耗縮上納,貽害於牧子,罔有紀極。況且昨年變通之後,便是守令階梯,其不可不另擇也,明矣。晉州監牧官鄭爾柱,爲人鄙瑣,同列爲羞。曾經珍島牧官,貪墨爲事,島民四散。圖差是任,又復如前。請晉州監牧官鄭爾柱汰去。答曰,驪善事,過矣過矣,於聖心何?金遇喆事,特敎之聖意攸在矣。末端兩件事,竝依達。
獻納安允行達曰,請李時蕃事,坦事·泰績事,畬事,戊申逆賊巨魁之子事,濂事,龍發等事,八金事,崇·事,驪川君增事。答曰,不從。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
洪鳳漢達曰,明日常參,取稟。令曰,停。
尹光毅達曰,大司憲沈錥,掌令金,持平李堉在外。執義未差。掌令柳綽呈辭。持平一員未差。今日以監察茶時之意,敢達。令曰,知道。
藥房提調金尙魯,副提調洪鳳漢啓曰,伏未審日來,聖體調攝,若何?前劑入湯劑,連爲進御,而眩氣其有差勝之勢,而泄候亦已快止乎?今日臣等,率諸御醫,趁早入診,詳察聖候,議定繼進當否,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來矣。湯劑加劑五貼以入,待下敎入侍,宜矣。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
洪鳳漢,以吏曹言啓曰,監試試日不遠,而平安南道京試官南雲老,頃日政,移拜諫職,慶尙都事未出代,竝與口傳備擬以入之意,敢啓。傳曰,知道。
口傳有政。吏批,以呂善應爲慶尙都事,李萬恢爲平安道京試官。
尹光毅以義禁府言達曰,因戶曹草記,南海前縣監朴慶泰,令金吾拿問處之事,依下矣。朴慶泰,今方待令於本府,卽爲拿囚之意,敢達。令曰,知道。
又以戶曹言達曰,因忠淸監司狀達,南海縣田稅,濫載致敗,當該守令,令本道指名現告拿處之意,覆達蒙準,發關嶺營矣。該邑縣監朴慶泰,已爲遞來,時在京中云。令金吾拿問處之,何如?令曰,依。
平安監司李宗白狀達,渭原等官居土卒金贊廷女兒等,渰死·壓死事。令于尹光毅曰,渰死·壓死人等,令本道恤典擧行。
忠淸監司李日躋狀達,德山等官居御營軍方銀奉妻金召史等,燒死·渰死事。令于尹光毅曰,渰死·壓死人等,令本道恤典擧行。
上在昌德宮。常參·經筵,以代理停。
下直,興海郡守李宇平。
藥房副提調洪鳳漢口傳啓曰,臣卽伏見政院之大臣請對啓辭批旨,則以今日有眩氣爲敎,不勝驚慮之至。伏未知今日眩氣,與昨日往來之時,何如?昨今日眩氣之候旣如此,則臣卽率諸御醫入診,有不可已。特賜允許,千萬伏望。惶恐敢啓。答曰,氣候一樣,其止之。
尹光毅達曰,大司憲沈錥,掌令金,持平李堉在外。執義·持平一員未差。掌令柳綽呈辭。今日以監察茶時之意,敢達。令曰,知道。
又達曰,明日常參,取稟。令曰,停。
洪鳳漢達曰,左承旨鄭必寧同姓六寸弟,幼學斗寧身死,服制已行四日。出仕,何如?令曰,依。
尹光毅啓曰,領議政金在魯,左議政趙顯命,有稟定事,率備局堂上,來詣賓廳請對矣。傳曰,咨文到,予亦欲召見大臣。今日有眩氣,待愈當召,其召日,只大臣入侍。
洪鳳漢,以吏曹言達曰,本曹正郞鄭弘淳呈狀內,親病甚重,勢難察任云,今姑改差,何如?令曰,依。
又以吏曹言達曰,犯贓者,薦主罷職,重則削職事,載在續大典矣。今此李福海,旣用次律,薦主,依法典現告罷職,何如?令曰,依。
尹光毅,以義禁府言達曰,慶尙道星州牧定配罪人李福海代奴呈狀內,福海在囚獄中,去四月初八日,遭其父喪,尙未營葬云。依法典,歸葬間給由,何如?令曰,依。
校理尹東度書曰,伏以臣,爲見妻父葬禮,仰請由暇,亦旣辭出矣。喪家猝有事故,靷葬臨期遽退,臣行亦隨而停滯。臣以告出之蹤,進退狼狽,不得不冒入文字,猥暴事狀,煩瀆之罪,無所自逃。且臣旣停行,則宜卽復就館直。而第臣向來,行役傷暑,囹圄受濕,舊痾新恙,已自兆見於半朔禁直之中。而猶幸不至顚頓。果自數昨,嘔泄竝作,膈痞而食不下,頭眩而坐不住,肢節則麻痺不仁,肌革則刺疼若鍼,數日之間,便就委頓。蓋臣草土所祟,膠痼在中,每値換節,輒如是重發也。醫言此非一時之偶感,必得稍費將息,可冀安痊。臣亦默念受傷之源,不能不自危也。以此症形,持被就列,非所可論。玆敢竝申哀籲於貳極之下。伏乞俯垂矜憫,亟令鐫改臣所帶館銜,俾得安意療治,以尋生路,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理察職。
京畿監司金若魯狀達,副提學金鎭商,病重上去不得事。令于尹光毅曰,勿辭,調理上來事,回諭。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,備邊司郞廳來言,今日,賓廳坐起日次,而伏聞足部癤患,有妨行坐,至停兩筵,臣等亦無時急稟定事,不得來會云矣,敢達。令曰,知道。
洪鳳漢達曰,明日常參,取稟。令曰,停。
尹光毅達曰,大司憲沈錥,掌令金,持平李堉在外。執義未差。持平一員未差。掌令柳綽上書入達。今日以監察茶時之意,敢達。令曰,知道。
藥房提調臣金尙魯,副提調臣洪鳳漢啓曰,朝涼晝熱,日候不適,伏未審此時,聖體調攝,若何?湯劑連爲進御,而夜來眩氣,或有向勝之勢乎?昨伏承政院啓批之後,口傳請診,未蒙俯許,下忱之達宵憂鬱,曷有其已。今日臣等,不可不率諸御醫,趁早入診,詳察聖候矣。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來矣。
洪鳳漢達曰,右承旨宋昌明,由限已過,不爲仕進,位甚不齊,事多苟艱,卽爲牌招察任,何如?令曰,依。
尹光毅達曰,憲府連日監察茶時,事甚未安。除在外外,呈告人員,卽爲牌招,何如?令曰,依。
傳于尹光毅曰,今日內局入診,領左相同爲入侍。
又傳于尹光毅曰,領左相,藥房入診,同爲詣閤。
尹光毅啓曰,忠淸監司洪啓禧,有稟達事,來詣請對矣。
趙載敏啓曰,卽者,行大司諫鄭亨復,陳疏到院矣。觀其措語,則係是臺諫言事,不得已捧入之意,敢啓。答曰,知道。
宋昌明,以備邊司言啓曰,北評事洪樂性,以母病再次呈狀,而因特敎差下,非比尋常,試期已迫,決無變通之意題送,則謂將治行辭朝矣。昨又呈狀以爲,母病猝添關格,症甚危重,決難離側遠赴云。故還給其狀,促令勉赴。而今日又不出肅,事極寒心。北評事洪樂性削職。北關試所,聞在吉州,吉州爲十六日程,新差評事受點辭朝之際,實難及於試期。依前例,令都事入往北道主試,南道則京試官口傳差出,追後下送。而卽今咸鏡都事鄭廣運,新除未肅拜,使之當日內出肅,仍爲辭朝,兼程馳進,何如?傳曰,允。
吏曹口傳政事,以韓光協爲咸鏡南道京試官。
宋昌明達曰,假注書姜必履,親病猝重,勢難强令察任。今姑改差,何如?令曰,依。
傳于宋昌明曰,儒臣,持夙夜箴詣閤。
洪鳳漢啓曰,今番啓下京外上言一百八十九張內,一百二十七張,分下各該司,猥濫六十張,違格二張,啓字爻周次還入之意,敢啓。傳曰,知道。違格二張,一例下該司。
宋昌明,以吏曹言達曰,西部都事林德恒,本職除拜時,與本曹佐郞南雲老,爲娚妹相避云。除職時,旣與銓郞相避,則法不當仍在,依例改差,何如?令曰,依。
尹光毅達曰,全羅監司狀達,久冒匪據,不能憚壓一路,致使帥臣守令,有此駭擧,不職之罪,尤無所逃,竝乞重勘臣罪戾,以肅朝綱事。令曰,勿待罪事,回諭。
行大司諫鄭亨復疏曰,伏以臣於床簀淹病之中,忽伏承薇垣寵除,祗奉恩旨,震越靡措。顧此言議之職,是臣數十年逡巡之地,矧當殘齡厭厭之日,尤無一分揚揚之望。坐逋嚴召,惟死罪是俟。仍念臣,世祿餘裔,受恩最深,願忠之誠,素所耿耿。從前忝居言地,或有衮職之闕,則未嘗敢以疏逖自外,屢犯妄言之罪,此則聖明庶已俯燭矣。伏瞯近者,日月頻更,天地猶憾,大小竊憂,遠邇同情。臣以是時,適叨諫官,其何敢忘君違而負國恩,終無一言而退耶?噫,昔叔向告其君曰,國家之患,莫大於下情不得上通。臣亦曰,今日之最可憂者,惟在於此也。殿下嘗以臺閣之寂寥,臨朝發嘆,藹然求助之意,屢形於辭旨之間,此足以儆有位而來直言。瞻聆所及,孰不感激欽頌?而今則不然。凡係章牘,屛却不省,咎責之敎,至及喉院。自此噤默成習,諫書遂疏,間雖有一二匡救之言,而竝皆還給,不下一字批敎。譬如玄天靚窅,聲響莫憑。君臣之際,否隔若此,而國之爲國,非臣攸聞。自夫春宮代理以後,凡廷臣之疏,如辭職言事之類,雖可呈達於小朝,至若聖躬闕失,不言則已,苟欲言之,不于大朝,於何陳聞?而今殿下,一例揮斥,不賜可否,訑訑之拒,不啻千里,若是則殿下設有無前之過擧,人皆含結,無復以讜言進者。思之及此,寧不心寒?噫,近年以來,聖候愆和,爲便靜攝,分勞貳極,此群下所以黽勉奉承。而第伏念卽今聖算,視諸堯·舜倦勤之年,不及尙遠。而今乃志氣示衰,酬應厭煩,駸駸至於君道自亢,言路永杜,實有歉於衛武抑詩之戒。此殆聖上緝熙敬止之工,猶有所未盡而然。臣誠不勝慨恨,玆敢不避僭越,猥貢愚忠。伏願殿下,夬恢淵衷,渙降明命,關係大朝之事。俾百僚以疏直陳,隨賜批諭,洞示聖旨。使上下交孚,情志流通,以光樂聞之聖德,以作貽燕之顯謨。則宗社幸甚,臣民幸甚。臣無任屛營祈懇之至,謹昧死以聞。傳曰,非陳章之事,給之。
獻納安允行書曰,伏以臣,本起疏逖,晩通朝籍,曾所踐歷,罔非踰濫,感頌洪造,常積愧悚。今此所叨之職,地望稍別,反復揣量,尤豈有堪承之望?而適値多臺變通,出於大朝特敎,以守令署坐,除旨召牌,聯翩踵臨。分義所在,違傲是懼,他不暇顧,冒昧出肅。而在臣廉隅,則放倒已極,仍因久蹲,決非私義之所敢安。而矧又素患膈痞之證,越添於炎涼之交,氣升作痛則呼吸不通,痰壅不下則勺水難灌。衰齡殘殼,日就凘削,時月之內,萬無向蘇之望。敢將疾痛之呼,仰瀆离照之下。伏乞睿慈,俯垂矜愍,特許鞶遞,俾便調治,誠不勝大幸。臣於祈免之章,不宜迤及他辭,而微款所激,輒此附陳,仰冀財納。臣以蔑識謏聞,向忝宮僚,非不知人職之萬萬不稱,而自切延頸之誠,不恤濫竽之刺,挾冊登筵,前後累十次矣。伏覩睿學,正臻將就之地,叩質多出章句之外。如臣孤陋,雖未能仰資其萬一,而其爲懽幸之忱,寧有涯量哉?然讀書資益,苟不能熟復詳味,瀜會貫通,賾厥微奧,體之身心,則終不免書自書我自我之歎。況今進講詩傳,其感發懲創之道,在於群經中尤爲要切。正變之風,雅頌之篇,悉採俗化之汚隆,罔非善邪之陳閉,則必字字而玩繹,句句而諷詠。察之性情隱微之間,審之言行樞機之始,深有契於大聖人刪正設敎之媺義,然後方可有修齊治平之實效。而竊覵邸下聰記絶異,凡於臨筵誦念之際,音韻雖無澁滯,而辨難或欠透徹。此必代攝機務,酬接繁多,潛心講解之工,或未能精專之致。而若此泛過,則實有應文備數,徒習口耳之慮。伏願邸下,毋恃聰明,罔以成誦爲足,不限讀數,必以貫通爲期。使其哀樂之不傷不淫,善惡之可法可戒,而三百篇大旨之爲萬世法程者,瞭然於心目之間,推以爲自身及國化民成俗之大本焉。嗚呼,惟天惟祖宗,眷佑我邦家,邸下春秋,已屆志學之歲,又行大人之事,東方億萬年無疆之休,自今日可卜矣。臣民蹈抃之誠,曷有其極?然萬幾之繁,一擧而付畀,則大朝之期待於邸下者,非直爲替勞分苦而已,欲使之明習庶務,善繼志事,以盡夫持盈保泰之道也。八域之內,拭目於一初,則群下之顒祝於邸下者,非直爲循常接應而已矣,望其裁決當理,政化維新,以盡夫安民固國之策也。其任至重,其責至大,則是邸下受其憂而非受其喜也。伏願邸下,夙夜匪懈,儆戒無怠,截然以古昔聖王,爲己規矩。先立大志,以爲致理之本,勤討英音,克懋時敏之工。要使修身治國,合以爲一,而進進不已,期臻於道積厥躬,日新庶政焉。噫,惟我大朝,二紀臨御,必欲調劑辛甘,而偕之和平之域,一哉之心,孰不欽歎?而只緣群下之不善奉行,以致是非倒置,義理不明。人心之陷溺益深,身計之便宜自占,士夫風節,隳喪無餘,朝廷氣象,苟度成習。加以私意橫流,躁競轉甚,凡百猷爲,動被一私字壞了,馴至於莫可救正。若不汲汲反是,則雖使善策日進,美令日布,徒歸空言,未見成效,而國事終不知稅駕之所,豈不尤可懼哉?伏願邸下,惕然猛省,必以明是非正義利,爲初政之急務焉。臣無任屛營祈懇之至,謹昧死以聞。答曰,覽書具悉。所陳是矣,當留念焉。爾其勿辭,察職。
己巳八月初五日未時,上御歡慶殿。藥房入診,領左相同爲入侍時,領議政金在魯,左議政趙顯命,提調金尙魯,副提調洪鳳漢,假注書趙炳祚,記事官李齊顯·李宜哲,醫官金應三·玄起鵬·鄭文恒·方泰輿·柳徵瑞·李興門·金寶潤進伏訖。金在魯起伏曰,晝日甚熱,聖體,若何?而泄候加減,亦若何?上曰,眩氣少愈,而泄候猶有矣。金尙魯起伏曰,眩氣往來之候,如何?而腹部不平之候,今則若何?上曰,眩氣有愈時無加時,而泄候,俄者亦水泄一度矣。今則無腹中不平之氣,而每於下泄時,有不平之候矣。金在魯起伏曰,大王大妃殿氣候,何如?上曰,一樣矣。在魯又起伏曰,王世子氣候,何如?而外踝癤患,加減如何?上曰,好過,而小癤則肥濕所致,不至大段矣。尙魯起伏曰,寢睡·水剌·口淡諸節,若何?而湯劑一向進御乎?上曰,湯劑間或服之,而下唇,有大豆大浮高,故數日常塗嚥津,而今則少愈,湯劑停止矣。尙魯又起伏曰,請令醫官診候後,仍令瞻望唇下浮氣處,何如?上曰,依爲之。而下唇浮處,今旣愈矣,何必瞻望乎?金應三進伏診候後,退伏曰,脈候左三部少數,右三部寸關脈少滑,而中腕之塡實,不及於向日脈候,然大體則一樣矣。玄起鵬進伏診候後,退伏曰,脈候左三部微有數,右三部寸關脈少有滑,而中腕則未塡實,非差勝之脈矣。鄭文恒診候後,退伏曰,脈候左右調均,而皆微有浮數之候矣。方泰輿診候後,退伏曰,脈候左右三部,少有浮數矣。柳徵瑞診候後,退伏曰,脈候左三部,沈中少有數,右三部,則少滑矣。李興門診候後,退伏曰,脈候左三部,微有數,右三部,少浮數而滑,中腕塡實,則與前日無異矣。上曰,面部浮氣則已愈,而皮膚之間,時有如刺之氣矣。湯劑欲爲停止,汝輩之意,何如?應三曰,玉色有浮氣,左邊眼部有微赤,必是皮膚間風熱,湯劑姑爲停止好矣。起鵬以下所達,皆如應三之言。上命洪鳳漢書之曰,六君子湯,姑爲停止,後日次,更待下敎劑入。出榻敎金尙魯起伏曰,大王大妃殿瓊玉膏,待秋涼劑進事,前有聖敎矣。卽今生地黃,尙未及上來,故敢稟矣。上曰,更當仰稟後下敎,姑待之,可也。尙魯起伏曰,東宮,以眼候受鍼事,有下敎。而卽今涼意乍生,眼部內外眥紅暈,比盛暑,少愈矣。若秋氣漸生,則必將勿藥,而臣又當遠行矣。若非不得已之症候,則所當詳審,故敢達矣。上曰,些少之病,一番受鍼,則仍爲成習可慮,且受鍼而安保其必愈乎?不如止之也。上命臣炳祚曰,注書出往,他承旨入侍事及忠淸監司同爲入侍事,分付。出榻敎臣炳祚承命出來,與左承旨鄭必寧,忠淸監司洪啓禧,同爲入侍進伏。上以彼國咨文,出給金在魯後,命鄭必寧讀之訖,仍令書之。傳曰,尙忠等三人,徒二年半定配,洪萬運等三人,竝革職,隨使驛卒,給糧下送事。出榻敎金在魯起伏曰,順治定式中,皇太后·皇貴妃,竝無表箋,而禮物則一依皇后例封進矣。今番亦皇太后及皇貴妃,無表箋,只封禮物事,出擧條然後,各司可以擧行矣。上曰,依爲之。出擧條又曰,摠戎使具聖任,以秋操擧行事及本廳屬壯哨·牙兵上番與否,狀稟矣。秋操使之擧行,壯哨·牙兵,皆當赴操,赴操後仍又上番,不無弊端,此則停止,何如?上曰,依爲之。出擧條又曰,都政不遠,守令多闕,先正臣趙憲奉祀孫趙㷜,故相臣宋寅明屢次筵達,直請守令除授。而臣有所持難,請先試郵官後除守令矣。㷜以松羅察訪,準瓜而歸,五考五上,且先正諡號,仁祖朝已爲啓下,而至今未得延諡云。令該曹必卽差送一縣,俾行諡禮,何如?上曰,依爲之。出擧條又曰,檢閱柳思欽付職後,牌不進徽旨未下,而此人旣遭臺駁,決不行公。若此不已,則諸右位,亦必有撕捱之患。柳思欽陞六,何如?上曰,依爲之。出擧條上曰,北道人調用事,予嘗申飭,而無效矣。卿等以爲無足可用耶?在魯曰,朱炯离·魏昌祖,皆咸興之大族也,人又可用也。顯命曰,竝令吏曹調用,好矣。上命必寧書之。傳曰,咸興文臣魏昌祖,曾於曹郞時,有調用之命,而其不調用。數昨年兼春秋入侍之後,復去本鄕,尙今沈滯。此奚異於朝見其人,夕不知去何處乎?其令銓曹,勿論京·外,另加調用。出擧條又命書之。傳曰,趙昌來·朱炯离,俱以遐方文臣,登科年久,以通淸之人,沈滯其鄕,此豈收攬遠人之意乎?大政不遠,其令銓曹,爲先準職調用。出榻敎金在魯曰,李福海配所事,臺臣至有發論矣。上曰,予已聞元良所稟而知之,卽命必寧書之。傳曰,李福海之貸命勘律,以王者孝理之道,可謂寬典中寬典,而其所配所,殊涉太輕,若此而何能懲貪吏?今聞元良所稟臺臣書請,是矣。該府該堂,從重推考。福海,以咸鏡道鍾城,其令付標。其書中一件事,已有丁酉故事,大臣諸臣入侍,旣非次對,則有何此請?若此,豈頃日下敎之意乎?此臺臣暗於古例,亦不知予意而然也。此元良所不能答,故不可不諭矣。出榻敎上又命必寧書之。傳曰,聞元良之稟於府院爭執,心有所傷痛。又聞所稟驪善之事,一何異哉?噫,昔年聖孫,只有此兄弟,而所爭驪川,其雖過矣,其有依據,其於驪善,有何依據?若此不已,將無遺矣。遙瞻學洞,尤切痛心,元良稟也,痛心先在,不能指揮。今乃諭心,政院知悉。出榻敎金在魯曰,兩司之論俱發,而一向靳允,恐未穩當。自古如此之類,未嘗免島配之律,且人心莫測,則誠是不可不允從者。而東宮必難於決末矣,殿下趁速下敎好矣。上曰,太過矣。趙顯命曰,首相所達,古有不免島配云者,實有微意也。若一向相持,則必有漸次層激,不如速收殺,以爲寧靜之道也。上曰,然則可以速收殺乎?必無是理,而卿等之言,終是過矣。顯命曰,臣出疆之日漸近,而副使南泰良,方帶副摠管之任矣。種種入番,則有妨於治行,且必有未發行前,掃墳節次,特令許遞,何如?上命必寧書之。傳曰,副摠管南泰良許遞事。出榻敎金在魯起伏曰,今年代理後,則事面異於前日,而年事又免凶矣。請仰稟于東朝,而設進宴,何如?上曰。卿等若愛予,則何爲發此言也?元良志學之年,代理之初,宜示以艱難憂悶之狀,豈可先示豐亨豫大之擧乎?須卽席止之,可也。仍命曰,領左相進前,予中夜思之,於述事則未能焉,於調黨則未能焉,於濟民則未能焉。欲抄出鰥寡孤獨四民之類,聚集闕門之外,而施恤賑之政,與元良臨門同坐,令見其煢煢孑孑之狀,俾知民事之艱難。卿等之意,何如?在魯曰,實聖德事也。不勝感歎。顯命亦曰,甚盛擧也。未審以何樣物頒賜耶?上曰,惠廳庚午條甲冑米尙在,以是用之,似或不少矣。大臣以下皆曰,極便當矣。上曰,後日更與卿等,當商確矣。彼宰臣請對,有何所達乎?洪啓禧起伏曰。臣以不才,猥膺藩任,行將離違軒陛,不勝犬馬之情。且臣有耿耿之懷,曾在玉堂喉院,屢發其端,未及畢陳矣。今臣將遠出,本道事亦不無所欲仰陳者,而此則下去後,尙可以文字仰陳,惟有良役一事,必欲一番面陳,故敢此求對矣。臣自未釋褐時,往來鄕中,深知良役之弊,爲國爲民,憂慮弸中。嘗有所磨鍊排比,屢草屢改,略有成本,而臣亦不敢自信,未嘗示人。而臣今按外藩,又將目覩其弊,平日耿耿之懷,豈可不一陳乎?金尙魯曰,日已暮,水剌未進,恐不可長語矣。上曰,所欲達者多乎?姑爲小退,更入,可也。尙魯曰,靜攝之中,不可若此,後日更入,似好矣。上曰,第言大略,可也。啓禧曰,非欲必行臣言也。深望聖上,留意於必革良役,以廣採博訪爲務焉。蓋良役之弊,必將亡國而後已,國之急務,莫緊於此,莫切於此,莫難於此。故臣欲急急講究也。顯命曰,臣與宰臣,有所商確,而宰臣又有一部成書,臣三往其家而不遇,故未見其書矣。今若使之畢陳,則必將徹夜,使後日持其冊子,更入好矣。上曰,何日當辭朝耶?啓禧曰,十六日當辭朝矣。上曰,然則其前,予當召見,持冊入來,可也。於是日暮,大臣以下告退,次次趨出。
己巳八月初五日夜二更,上御歡慶殿。儒臣持夙夜箴入侍時,右承旨宋昌明,修撰金善行,假注書姜必履,記事官李齊顯·李宜哲,諸臣以次進伏訖。上曰,夙夜箴,儒臣讀之。善行讀,自御製序,至瞭然默識。上曰,註則勿讀,只讀大文。善行讀,自本旣立矣,止日夕乾乾。上曰,文義陳達,可也。善行曰,文義則已悉於前日,別無可達者矣。上曰,向者聖學輯要,幾卷進講乎?善行曰,第二卷修己篇進講矣。向日進講時,伏承浮念往來之敎,故小臣略有所陳戒矣。近來淸燕之中,照檢之工,伏未知更如何?今日願聞下敎矣。上曰,浮念除去復來,實難斷絶矣。上曰,夙夜箴貞則復元四字,蓋指乾坤不息之義乎?善行曰,然矣。乾坤不息之義,動靜循環,無往而不在矣。上曰,然矣。吾人之動靜,實與四時屈伸消長之理無間矣。上曰,彼國咨文來到,儒臣見之乎?善行曰,臣姑未見之矣。上曰,乾隆冊封中,貴人而猶不直稱皇后,而但曰攝六宮事,此乃皇朝立法之意也。高皇帝嚴立典章,嫡妾尊卑之級截然,故彼人至今遵用,非吾高皇帝之聖德,何能及此乎?善行曰,禮記云,君前不諱臣名。皇朝立法,尊卑等級,截然嚴明矣。上曰,高皇帝君臣之法嚴矣。彼人猶不敢顯然棄之,攝六宮事四字,予與左相,見而笑之矣。孔子曰,必也正名。名不正則何以爲國乎?壬午年,故判書金鎭圭達曰,彼國法制,猶有嚴截云矣。果然矣。善行曰,彼人之法,今則胡亂矣。上曰,彼人亦有廉恥,皇后死後,不忍直爲冊立,但稱攝六宮事云。渠則自以爲情至義深矣,然旣稱攝六宮事,則名雖不曰皇后,隱然在皇后位之意,不言可知矣。上曰,賀箋受之,此半皇后矣。昌明曰,康熙之時,無此擧措,以其事觀之,則降殺可知矣。善行曰,乾隆初立時,法制猶爲嚴明矣。今則紊亂,甚矣。上曰,皇朝禮法,彼人猶用之,於心甚可笑,攝六宮事之稱,猶有廉恥。然攝六宮之稱,於渠國,行之,可也,何必於外國乎?善行曰,彼國所爲,苟且可笑矣。上曰,淸人文集,近來多出來乎?善行曰,若干來矣。上曰,彼人衣裳,見之可駭矣。善行曰,毛河西文集出來,而見其文,則尊崇陽明,攻斥朱子。淸人中所謂儒者所見,間或有此類矣。上曰,彼人善爲畫像矣。善行曰,然矣。畫像有七分像·八分像,而彼人畫格,精工奇妙,眞十分像矣。上曰,毛河西集外,又有他文集來乎?善行曰,又有李牧堂集來矣。上曰,其文亦何如?善行曰,此亦攻斥朱子,尊崇羅靜菴,以格物致知,謂非學矣。上曰,怪異矣。善行曰,又有薛文淸·羅靜菴·李牧堂合三家文集,名之曰,三儒粹言,此亦出來,方在弘文館矣。上曰,向日尹東度所達,乃此乎?善行曰,然矣。上曰,其文與我國文同乎?善行曰,其文與古文有異,又與我國文不同,看其碑碣,則至於時事,不少槪見矣。卽今彼人文集,皆以立言著論爲主,以攻斥聖學,爲能事矣。上曰,過甚矣。其心術如此,而能爲文乎?善行曰,非毁朱子,惟尊崇陽明以爲,大學格物致知章,本不缺亡,而朱子誤以爲補亡章云矣。上曰,間嘗竊取程子之意,渠則以爲何如?善行曰,渠則以爲,大學第一章中,定而後能靜一大文,實論格致之義云矣。上曰,承旨進前,書傳敎。傳曰,瀋陽査事,回咨旣已來到,同宿綁縛忠尙·張永三·禾毒等三人,其不執贓,輕先擅縛,雖甚痛駭,比諸李允芳,不無輕重之分,竝徒二年半定配。回咨中雖不擧論,身爲通事,豈可比於忠尙輩。而只憑李允芳之言,輕先呈文,有此會査之擧,亦涉可駭。其時呈文,洪萬運·李挺熺·吳億齡,竝革職,因此査事,隨使往鳳城,他道驛子,以無辜干證,奔走遠里,尙今寄食京中,其涉可矜。分付該曹,給糧下送。上出養正圖解,命儒臣讀之。善行讀,自於赫周文,止贊末句。上曰,述編,予論趙普事矣。今見此序文中所論趙普之語,則述編所言,頗緩矣。善行曰,御製中議論,出尋常萬萬矣。臣則不知有此冊矣。上曰,不知乎?御製載此序文乎?昌明曰,御製中在矣。上曰,此冊欲使東宮見之,置於東宮,今持來矣。此冊,令寫字官書之,則暫間可書。分其半而各書之乎?善行曰,舊日粧纊,不可分矣。上曰,承旨見此冊乎?昌明曰,未之見也。上曰,史官見之乎?善行曰,下番翰林,多讀書,似見矣。宜哲曰,臣亦未見矣。善行曰,故奉朝賀李宜顯家,素多書冊,其家必有此冊矣。上曰,其大臣,於書冊工夫深乎?善行曰,工夫深矣。上曰,其大臣有子乎?善行曰,其子死,方有養孫矣。上曰,故相子行,以何字爲名乎?善行曰,以普字爲名,李普赫,其子姪行也。上曰,然乎?故相子行之名,不知爲普字,今乃聞知,普字下乃祚字乎?善行曰,然矣。上曰,養正圖解,當以活字印行,而御製序文,字體當稍大書之,其他則字體,當稍小書之,可也。天下爲爲事爲,爲不盡爲,政謂此也。養正圖解,自此又行於國中矣。仍命承旨書傳敎。傳曰,今因考覽,取覽銅闈攸在養正圖解,卷首有昔年御製贊及序文,此卽粵在甲申歲憫旱,御景薰閣時,所製御製也。伊時侍見,如在昨日。今日敬覽御製,追惟昔年,涕泗交頤。今日奉覽此序,其豈偶然?序文中義理嚴正,此贊雖載御製中,當具原本,傳諸後昆,豈可泯也哉?其令弘文館,繕寫御贊序文及今下小識,付諸芸館,刊印本文,以活字竝印,而大殿五件,東宮三件。承政院·弘文館·春秋館·侍講院·四處史庫,印頒於國中,許其廣印。上曰,向者欲使東宮見之,出給此冊矣。今日始見先朝御製序文,心甚愴然。上曰,唐太宗呑蝗之事,予則以爲過矣。善行曰,呑蝗,出於天理油然之心則好矣,而此不過强作矯飾之事,臣則以爲與釋囚之意同矣。上曰,此所謂忍不忍之一端也。然亦出於愛民惻怛之心也。善行曰,御製中論趙普事,聖訓極好矣。上曰,予於述編,論趙普而甚緩矣。今見此序,可謂嚴正矣。趙普寧容再誤之說,儘無狀矣。上曰,判尹誰也?予欲抄集四窮之民,各別賑恤,都下無告窮民,部官知之乎?當召判尹與部官,同爲抄出成冊,似好矣。老吾老以及人之老,幼吾幼以及人之幼,鄒聖之訓,可謂親切。文王發政施仁,必先斯四者,元良生於安樂富貴之中,豈能見此窮民之狀乎?予於中夜思之,或有老而無子而呼子,或有幼而無父而呼父,寡妻鰥夫,無所依托,饑寒呼號,言念及此,不覺惻怛于中。領相則曰,必也精抄,左相則曰,惟恐精抄,若以戶籍照驗,則可以知之乎?常談兩班之貧,甚於常人云,兩班之貧尤難矣。左相曰,三門外兩班家婦人,有乘夜親出汲水者云,予聞此言,而不覺惻然。四民中鰥寡孤獨無處身所者,如欲抄出,則將何以爲之乎?各部部官,便如守令,必善擇矣。仍命承旨書恤四民綸音。傳曰,噫,臨御二紀于玆,所志有三,一則繼述,一則調黨,一則濟元。其於繼述,嗚呼衰矣,其於調黨,治不徯志,其於濟元,惠不下究。所志三事,何事其能?因其衰耗,命攝元良,他日何語,拜奏陟降?于今何顔,對我衆庶?中夜興思,撫心自歎,因其無寐,推惟四民。哀我惸獨,九重萬里,思之及此,蹶然興愴。雖命代理,豈忽元元?周文施政,四民爲先,尙父之請,不宿乃行。豈求於遠?昔有御製,泮水齋中,命圖其像。大哉聖意,豈敢不體?予於正門,欲與元良,施恤四民,一以遵命圖之聖意,一以示元良于惸獨。其令備局,分付京兆,精抄以聞,以聞之日,予當臨恤。昌明承命寫畢。上曰,明日召趙明履,書此綸音於御製中,可也。上曰,今日予之眩氣少歇矣。備局諸宰臣皆欲見之,而只令大臣入侍矣。大臣有意外陳請之事,可謂不諒予心矣。善行曰,今日筵中大臣所請者,未知爲何事?近來筵話嚴祕,故臣實不得聞知矣。上曰,大臣以進宴事陳請,誠是意外。元良代理之初,當勸以政事,豈可以豐亨豫大之事示之耶?若以宴之一字,聽於予,則必令元良不容於予之目前矣。若以尊周大義,歸美於涼德,有此贊揚之事,則予之爲三皇本意,盡無矣。善行曰,向者,宗臣書嚴斥之意,實有光於聖德矣。上曰,此非有光聖德之事也。前日予意,已諭於兵判矣。常談曰,久生則無所不見者,果然矣。此事已矢于心,決非予本意也。年前予行大射禮,而今則已無觀射之心矣。講學則欲爲之,而晝講·夕講之名,已盡廢矣。次對今又廢之,而必欲爲四民犒饋者,欲以示元良之計也。祀典之外,已作謝事之人矣。宴禮字,實出夢寐之外。慈殿常下敎曰,諸臣好宴云矣。到今思之,慈敎誠然。古人曰,晝則對人笑語,夜則涕泣沾枕云者,政謂予也。予豈有進宴之意者乎?昌明曰,王世子必缺然矣。上曰,王世子之心必不然矣。善行曰,殿下雖爲進宴,必不曰非盛事矣。上曰,菜色遍於郊野,干戈日尋於朝著。當此之時,上之人,豈忍獨樂乎?自古觀之,宴樂不知止之君,皆是危亡之兆也。予之涼德,實無以敎訓我元良。將欲抄集鰥寡孤獨四窮之民,予率元良臨正門,親視犒饋矣。欲以四民,示我元良者,意蓋深矣。善行曰,元良聖學工夫成就,必不以不見此窮民,有所怠荒矣。上曰,勿爲此言,此易矣易矣。予亦少時,欲見好玩,元良之心,亦必同然矣。上曰,三皇奉安之後,瞻望眞殿,予心一倍愴感,欲以朔望展謁,不可得也。向者,皇壇展禮罷後,予敎曰,三皇精靈,洋洋如在,非衮衣則不敢入,予猶如此,爾輩豈敢冒入乎云矣。上曰,今下備忘一件寫納,以示元良,可也。善行曰,夜已久矣。臣別有區區所懷,敢此仰達矣。皇壇竝享之擧,聖德卓越千古。凡於節義之士,崇奬之典,靡不用極。江都·南漢死節之臣,猶皆致祭。先正臣宋時烈,實主張尊周之論,使春秋大義,煥然復明於世。若於此際,殿下特垂盛意,別爲致祭於先正臣,則豈不爲美典乎?上曰,當更量爲之。善行曰,節義崇奬之道,實爲美典矣。故判書金鎭圭之妻,節行卓絶,金鎭圭死後,其夫人,初喪時所坐藁席,終不改易,勺水不入於口,澌毁自盡。其子孫,必欲爲棹楔旌表。而重臣夫人,旣與閭巷品庶之婦女,事體有異,故不爲上言,至今埋沒,未施旌表之章。伏乞下詢大臣,特命旌烈,似好矣。上曰,承旨聽儒臣所達,後日筵中建白,可也。上曰,林錫憲·趙雲逵,何以爲之乎?解見任乎?善行曰,解見任矣。卽今玉堂番次,甚爲苟簡,三司之臣違牌,則小朝一倂罷職,故玉堂皆在罷職中,番次極爲苟簡矣。上命承旨書傳敎。傳曰,違牌之弊,莫有甚於近日。趙雲逵·林錫憲,過一朔後照律之命,意蓋飭勵。今聞以無功儀,皆解見任云。近者儒臣之不注功儀,已成謬弊。將欲下敎,趙雲逵·林錫憲,爲先勿解見任,復授前任。竝牌招察任,此後儒臣禁推,雖無功儀,勿解見任事,定式施行。上曰,明日召趙明履,俄者所下備忘,校正後,一件書示大臣,可也。諸臣遂以次退出。夜已破漏矣。
上在昌德宮。常參·經筵,以待理停。
下直,順天府使朴奎壽,信川郡守趙榮曾,抱川縣監柳尙晉,忠淸都事閔洙彦。
宋昌明達曰,明日常參,取稟。令曰,停。
尹光毅達曰,大司憲沈錥,掌令金,持平李堉在外。執義未差。持平一員未差。掌令柳綽呈辭。今日以監察茶時之意,敢達。令曰,知道。
洪鳳漢啓曰,來十一日,文臣製述日次。而上候方在靜攝中,頉稟。傳曰,知道。
尹光毅,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于尹光毅曰,承旨入侍。又傳曰,趙明履同爲入侍。又傳曰,儒臣金善行同爲入侍。
吏批,口傳有政,以趙雲逵爲修撰,林錫憲爲副修撰。
備邊司薦望,以尹潝爲水原府使。
宋昌明,以弘文館言達曰,本館上番,他無推移入直之員,不得已以下番,姑陞入直之意,敢達。令曰,知道。
尹光毅,以兵曹言啓曰,本曹今己巳年春夏等褒貶等第,今始磨勘以入。而所屬司僕寺·軍器寺·典設司·訓鍊院部將等褒貶,因各其提調及堂上有故,不得一體磨勘之意,敢啓。傳曰,知道。
又以兵曹言啓曰,今日貶坐,拆見諸道褒貶啓本,則統制使張泰紹啓本中,薺浦萬戶高漢崙,以事或生疏爲目,則宜置下考,而置諸中考。黃海兵使申德夏啓本中,蒜山僉使姜行健,以徒善何傷爲目,長壽山城別將梁蓍徵,以老孱雖欠爲目。慶尙左水使李萬囿啓本中,開雲浦萬戶李邦郁,以宜恕其謬爲目。則竝宜置中考,而置諸上考。殊無嚴明殿最之意。統制使張泰紹,黃海水使申德夏,慶尙左水使李萬囿,竝推考警責。高漢崙以下考施行,姜行健·梁蓍徵·李邦郁,竝以中考施行,何如?傳曰,允。
又以兵曹言啓曰,本曹今己巳年春夏等褒貶時,副司直魚錫胤,副司果黃柙,副司正尹得養,參謁不進,竝推考警責,何如?傳曰,允。
又以兵曹言達曰,今此冬至兼謝恩使一行赴京時,所把驛馬,必須前期分定,無未及之患。應把驛馬四十九匹內,忠淸九匹,全羅道十一匹,慶尙道二十匹,來九月三十日,京中逢點。江原道五匹,咸鏡道四匹,來十月初五日,直送安州逢點之意,五道監司處知委,何如?令曰,依。
又以兵曹言達曰,今八月初六日,餘丁保張介扶伊稱名人,自金虎門入來,差備門外擊錚,極爲駭愕,令攸司囚禁治罪。同門守門將南宮㯖,常時不能禁斷雜人,以致闌入,亦難免其責,推考,何如?令曰,依。
又以戶曹言達曰,長連丁卯條稅穀,船人虛稱敗船,與海邊民人等,符同偸食之狀,旣已現露,故各人等罪狀,勘律狀聞事,嚴飭監營矣。在囚格軍一名,越獄逃躱,尙未捉得,事甚可駭。其時當該縣監具學萬,雖已遞職,不可無懲,令金吾拿問處之,逃躱格軍,各別跟捕之意,更加嚴飭道臣,何如?令曰,依。
又以義禁府言達曰,傳敎內慶尙道星州牧流三千里定配罪人李福海,以咸鏡道鍾城府,其令付標事,命下矣。李福海配所單子,改付標以入之意,敢達。令曰,知道。
又以刑曹言達曰,去夜承旨·儒臣入侍時,傳曰,瀋陽査事,回咨旣已來到,同宿綁縛忠尙·張永三·禾毒等三人,其不執賊,輕先擅縛,雖甚痛駭,比諸李元芳,不無輕重之分,竝徒二年半定配事,命下矣。尙忠則忠淸道恩津縣定配所發配,而張永三·禾毒等,俱以關西之人,參覈使回還時,落留該道云。令本道定配所發配之意,分付,何如?令曰,依。
判義禁權書曰,伏以臣於床笫奄奄之中,得伏聞憲臣書本之論列李福海配所事者,方切悚懍之忱矣。夜又伏承診筵所下傳敎,尤不勝惶恐震惕之至。夫福海所坐,旣是特敎照律者,則罪名之重,法意之嚴,臣固知之。其所勘斷,一依大明律文,而至於喪前所犯收贖一款,亦不敢擧論於讞奏之中。今何獨於配所遠近,有所低仰而然哉?只緣我國流配之法,元無定規,不過越二道定其配所而已。則善山雖是福海農庄,而旣非卽今奠居之所,星州之距善山,且是宿舂之地,故終不免率爾定配,致速臺言。滄浪之取,尙誰咎哉?今此投北之命,寔出懲後之意。則臣之捨遠取近,昏謬做錯之失,尤難自逭。誠不以問備薄勘,晏然仍冒於職次。玆敢略控短章,仰暴危懇。伏乞离明,亟許先遞臣金吾之任,仍令攸司,重勘臣辜犯,以昭法紀,以謝臺言,不勝萬幸。臣無任屛營祈懇之至,謹昧死以聞。答曰,覽書具悉。卿其勿辭行公。
掌令柳綽書曰,伏以臣,衰邁之年,疾病癃痼,杜門縮伏,念絶榮塗矣。適會我邸下代理之初,猥叨柏府除命。雖乏藉手之資,不勝延頸之忱。不敢言私,冒沒肅命,一登筵席,獲襯离明之光,臣之至榮也至幸也。私心之歡欣踊躍,當復如何?惟思陳力奔走,以爲報效之圖矣。不幸腦後小癤,忽然肆毒,紅暈廣熾,頭疼如碎。今於牌召之下,末由承膺,舁進闕下,仰暴病勢難强之實狀。伏乞亟令鐫罷臣職,以便調治,以尋生路,不勝萬幸。抑臣有區區所懷,敢此尾陳於請急之章,惟睿慈俯垂澄省焉。頃日大朝召見大臣·備堂·京兆·秋堂時,無兩司牌招之命。從今以往,兩司之臣,入對大朝,未易爲期。不但兩司之臣,缺然抑鬱,大失所圖,殊有欠於設置兩司之意。臣謂前頭大朝召見大臣諸堂時,令政院請牌兩司,同爲入侍,俾得隨事糾劾,有懷直陳,斷不可已也。我國法令,專用大明律,有流三千里之條。而距三千里之地,自前當是律者,周復計程,止於內地,反有輕於極邊絶島之律,識者之竊歎久矣。今此李福海事,大朝明降三條可烹之敎,則不必更爲煩論。而福海本以嶺人,家在善山,定配所於隣邑牛鳴之地者,實有乖於大朝參酌用次律之特敎。臣亦謂李福海配所,亟令改定,禁府當該堂上,從重推考,可也。臣無任屛營祈懇之至,謹昧死以聞。答曰,覽書具悉。書辭已下敎矣。爾其勿辭,察職。
江華留守元景夏書曰,伏以臣,瀝血哀籲,未承兪音,惶悶隕越,罔知措躬。無仍蹲之勢,而尙擔重任,有必退之義,而冒行冥塓。不但臣心羞愧,無以自釋,四方嗤罵,將爲喪廉沒恥之鄙夫。堂堂聖朝,焉用如彼臣也哉?臣雖庸愚不肖,粗聞君子進退之道,盤桓不去,乃以海上行都,爲翺翔閑閑之所,臣實夙宵憂懼,而不敢自安于心也。夫賴天地保全之力,脫風波險陷之危,幅巾衡巷,自稱幸民,臣竊三復歐陽脩之言,而向來誣詆賤臣之案,不過曰徼寵弄權耳。自丁卯正月以後,屛處畎畝,作一廢物,區區苦心,誠非樂爲,欲使天下後世,洞知本無徼寵弄權之心,亦知小人巧讒危捏之狀也。臣若幸其時日浸久,人言稍息,而不自引去,則無以塞誣詆臣者之口。臣每念此,顔騂背汗,峻秩不知其爲榮,厚廩只覺其增慙,撫躬浩歎,愁鬱欲死。且臣自遭同氣慘喪,哭泣哀傷,忽忽無生世之念,加以風眩痰咳,日益沈頓,已成殞身不治之疾。顧臣今年五十有二,髮白齒落,衰朽之甚,殆若七八十老人。昔賢有稱疾乞骸,不待年及者。如使臣未遂休致之請,而驅策駑質,貪戀棧豆,則生爲不知退之身,死作不瞑目之鬼,其誰食臣餘乎?冒死申懇,仰溷重离之聽。伏乞睿慈,曲賜矜憐,俾臣得以解紱歸田,長爲聖世之幸民,攢手歌詠,以沒餘齒,千萬顒祝。臣無任屛營祈懇之至,謹昧死以聞。答曰,覽書具悉。卿其勿辭察任。
己巳八月初六日辰時,上御崇文堂。承旨入侍,趙明履,儒臣金善行,同爲入侍時,左副承旨尹光毅,行司直趙明履,副修撰金善行,假注書趙炳祚,記事官李齊顯·李宜哲進伏訖。上命明履,先讀御製養正圖解序,而又命讀御製示意爲名文訖。上顧賤臣炳祚曰,注書出往閤外,問去夜下敎,已爲頒布於備局及芸閣與否而入來,可也。臣炳祚起伏曰,出往問之,若已頒布,則傳敎何以爲之?若未及頒布,則傳敎亦當持來耶?上曰,若已頒布則置之,若未及頒布,則傳敎持來,可也。臣炳祚承命出閤外,詳問後趨入,進伏達曰,臣出閤外問之,則罷漏後,已卽頒布云,傳敎依上敎,不爲持入矣。上曰,知道。仍命金善行曰,養正圖開刊事,必依本板舊樣而爲之,可也。又命尹光毅書之。傳曰,今者恤四民之擧,暮年卽爲民一政,亦爲元良深意。當入而若漏,豈徒恤民之意,歸於文具,草幕之中。吾民之痛貧莫伸,一倍於前,此欲恤民而召冤也。豈王政之所忍?部吏因此而若侵漁都民,此亦欲恤民而貽弊于民也。亦豈王政之所忍?此惟在部官之勤不勤,躬自巡問,另加精抄。以副予意,而若或不然,當該部官,宜加重飭,政院以此分付。出榻敎又命光毅書臨門儀注曰,世子先就弘化門內幕次。予仍以小轝,詣弘化門內,陞東橋詣樓。承史自西橋詣樓入侍,領左相一例入侍。侍衛只兵曹·摠府入直人員,而摠府·兵曹堂郞登樓,其餘皆止於門內。洞開三門,世子祗迎後,自西橋登樓侍坐,而宮官二人陪登。恤畢,先下樓祗迎。予入內後還內。京兆堂郞,率部官,門外序立。殿坐後,先後行四拜,而四民不拜。拜畢,京兆堂郞,分左右立。五部官員,以部次率四民受顧恤。惠廳郞廳,一依頒賞例,頒米親進,令部隷分給。分給後,通禮請禮畢而還內。四民中篤老者,依親耕觀刈例,許其杖,服色竝常服。侍衛戎服,承史·大臣·春坊僚屬·京兆堂郞以下,竝時服。此乃闕中,除鼓吹·儀仗·夾輦,只入直軍把守闕門,只入直禁軍排立於弘化門內。門外無作門之事,只以集春營·廣智營·新營·訓御步軍各壹哨,哨官領率,分立門外。繖扇停於樓下。四民中寡女中,士夫及其外,渠不能親進者,許令代受。出榻敎又命光毅書之。傳曰,臨門恤四民,質在乎恤,儀則文也。而然必有儀注,該曹先爲知悉,然後乃可擧行。其當指揮,以書下者,分付儀曹。出榻敎又命光毅書之。傳曰,恤政臨門儀節,一依榻前書下件擧行,先出朝報。出榻敎上曰,四民之中,有前銜朝官,則將奈何?李齊顯曰,雖前朝官,當此盛擧,自來受去,亦未爲不可也。臣炳祚曰,宣廟朝放榜之日,有一文臣,戴賜花,往賑廳食賑粥者,此乃凶荒所致。而今日若有前銜朝官,入於四民抄啓中,則其窮乏飢餒也,何異於先朝食粥之文官也?尹光毅曰,先朝亦多有此等事。則今此恤典,聖上以先王之心,行先王之政,要爲元良知民事艱難之地,則是亦迓天休命之一端,而爲稀世之盛擧也。爲前銜朝官者,亦安得不自來受去也?李宜哲曰,不可也。雖當盛擧,廉隅所關,前朝官,豈可自來受去也。尹光毅曰,旣無自上下詢之事,而翰注乃敢擅自說對,筵體則極爲不嚴,臣所當請推而不爲也。上曰,五部抄出四民,其數當過百數乎?承旨及翰注,竝達所見,可也。尹光毅曰,必過百數矣。李齊顯曰,必踰百數,而臣恐最窮可入者,有見漏之慮矣。李宜哲曰,必踰百數,而抄出亦似難矣。上曰,何以則可以善爲抄出耶?臣炳祚起伏曰,下詢之下,臣亦惶恐敢達賤見焉。四民之數必多,不翅百數,其抄出則令京兆以戶口抄入,則可知其虛實。而但京兆籍式,臣未敢知,鄕谷則例有分等給還上之規,而有大戶·中戶·小戶·殘戶·獨戶之等,故區別甚易。京兆若有此例,則就其殘·獨戶中抄出,則必不難矣。上曰,汝居何地乎?臣炳祚對曰,臣居江原道洪川矣。上曰,必詳知矣。殘·獨戶抄出之言,似好矣。尹光毅曰,抄出殘·獨戶,然後可以取實,而猶難其精抄矣。臣炳祚曰,此則不難,自上嚴飭五部官員,使知德意攸在,必無濫雜之慮矣。李齊顯及李宜哲皆曰,如是然後乃可也。上曰,當申飭部官,然後可爲也。自政院招致部官,各別申飭抄出,可也。仍命光毅書之。傳曰,待朝,大臣禮堂判尹部官入侍。忠淸道臣,有待下敎入侍之敎,同爲入侍。出榻敎書訖。諸臣告退,次次退出。
上在昌德宮。常參·經筵,以代理停。
夜一更,流星出婁星下,入坤方天際。狀如拳,尾長四五尺許。色赤,光照地。
尹光毅達曰,明日常參,取稟。令曰,停。
又達曰,掌令柳綽,再達煩瀆,退待物論。令曰,知道。
又啓曰,領議政金在魯,左議政趙顯命,判尹具聖任,禮曹參判金尙迪,參議兪最基,忠淸監司洪啓禧,五部官員,依下敎來待矣。傳曰,詣閤。
傳于宋昌明曰,內局提調,同爲入侍。
吏批,口傳有政,以金聖佑爲檢閱。
掌令柳綽達曰,臣於日昨茶牌,身病適苦,不得詣臺,書籲闕外,尾附蕘說矣。得伏見大朝下敎,下段事,雖蒙採納,而上段事,以臺臣暗於古例,亦不知予意爲敎。臣且惶且感,誠不勝隕越之忱。噫,丁酉節目,臣果未之得見。而目今兩司之臣,以不得入對大朝,抑鬱缺望,如有所失,相告憂歎,景色愁沮。玉署之臣,時或有夜對·召對,或特敎入侍之時,而彼兩司之臣,孰非大朝侍從之列,孰無愛君忠國之誠?而獨不蒙霎時承顔之恩,此已有乖於優容臺閣之道。而況兩司之同入次對,自是先朝創行之美制。則今雖次對之擧,只行於小朝,而宰相求對之際,訏謨講究之時,獨不可使臺閣之臣,借筵前方寸之地,預聞糾劾之事耶?臣之所陳,只出於時措通變之規,而誠意淺薄,辭不達意,有此誨責之敎。至於前日達辭中宗臣事,非不知大朝敦宗之盛德,出萬萬尋常,而惟其處義不善,公議難遏,故臣果攙及共公之論矣。今於大朝下敎中,以一何異哉爲敎,莫非臣人微言輕,不能取信於君父之致。以此以彼,臣何敢一刻晏然於職次乎?昨緣病劇,今始來避,所失尤大。請令遞斥臣職。答曰,勿辭。
己巳八月初七日未時,上御歡慶殿。領左相·內局提調·判尹·禮曹堂上·忠淸監司·五部官員,同爲入侍時,領議政金在魯,左議政趙顯命,內局提調金尙魯,判尹具聖任,禮曹參判金尙迪,參議兪最基,忠淸監司洪啓禧,左副承旨尹光毅,假注書趙炳祚,記事官李齊顯·李宜哲,中部都事金相說,奉事金元泰,東部都事李廷瑗,奉事金思重,南部都事鄭樸,奉事沈㙂,西部奉事李命膺,北部都事權瀞徵,奉事金俊材進伏訖。金在魯起伏曰,晝日尙熱,聖體,若何?而眩氣加減,亦若何?上曰,一樣而眩氣少愈矣。金尙魯起伏曰,泄候加減,若何?而面部紅暈,若何?上曰,紅暈則已愈,而泄候則今日亦有之矣。在魯曰,蛔氣,亦何如?上曰,或有或無矣。在魯曰,大王大妃殿氣候,若何?上曰,差勝後一樣矣。在魯曰,王世子氣候,何如?而脚部小癤,亦加減何如?上曰,好過。而小癤,則暑濕所致,似無大段之慮。仍顧尙魯曰,賢嬪宮症候,詳聞之乎?尙魯曰,聞醫女所傳,則腹部顆粒尤多,尙未夬差云矣。上曰,注書出往,召金應三入來,可也。臣炳祚承命出閤外,召金應三,入侍進伏。上曰,汝詳聞賢嬪宮症候乎?應三對如提調所達,而且以風熱常症,不足深慮仰達。上曰,知道。應三退出。上曰,恤政四民,已有抄出事耶?金在魯曰,泛稱鰥寡孤獨,則自下眩於奉行,必須明白定奪,然後可以奉行。老而無妻者鰥,老而無夫者寡,而必無子無依者,然後可入於四窮。幼而無父者孤,而若有母能養,則不可入於四窮。丁卯恤典時,以七十以上爲老,十二以下爲幼。今番則旣是特恩,當以六十以上爲老,十四以下爲幼。老而無子曰獨,而若夫妻俱存,則六十以上者,足可相養,七十以上可入。趙顯命曰,恐不必然。上顧洪啓禧曰,宰臣之意,何如?啓禧曰,若無妻又無子,則鰥而兼獨,無夫又無子,則寡而兼獨,無子而夫妻不全,則獨而兼鰥寡,如此則不足於四民之數矣。金尙迪曰,若有父母兄弟子女,則不可謂鰥寡矣。在魯曰,鰥寡皆以老者言,不當以父母有無論矣。啓禧曰,及於兄弟,亦推去,太過矣。有子女有兄弟,亦不失其爲鰥寡矣。但富者不必論矣。臣意則只當曰,鰥,老無妻而貧無依者,寡,老無夫而貧無依者,孤,幼無父而貧無依者,獨,老無子而貧無依者,老六十以上,幼十四以下,如此爲言,則似好矣。在魯曰,宰臣之言,極分明矣。上曰,宰臣所達,註釋極精,承旨以此書之,可也。傳曰,老無妻而貧無依者,老無夫而貧無依者,幼無父而貧無依者,老無子而貧無依者,老六十以上,幼十四以下,士族婦女及前朝官及出身士族喪人,皆許代受。出榻敎上曰,流丐則何以爲之耶?在魯起伏曰,別令賑廳抄給,好矣。顯命曰,四民施惠之時,不及於流丐,則必有奚爲後我之嘆,在聖心當何如耶?上曰,左相之言,實感予心,當同日量宜分給矣。仍命部官每二人進前。中部都事金相說,奉事金元泰進伏。上曰,此誰也?顯命曰,金相說則金長生奉祀孫也。金元泰則金洙碩之子也。上曰,然乎。仍命達履歷後,問部內戶口幾何?相說曰,戶則五千五百餘,而口則二萬一千九百餘矣。上曰,四民抄出,汝等各別盡心,俾無見漏稱冤,可也。相說等承命而退。東部都事李廷瑗,奉事金思重進伏。上問職·姓名及履歷後,又問戶口。廷瑗曰,戶則五千七百餘,而口則二萬五千八百餘矣。上以抄四民事,分付如中部例。廷瑗等承命而退。南部都事鄭樸,奉事沈㙂進伏。上問職·姓名·履歷後,命達戶口。鄭樸曰,戶則八千八十餘,而口則四萬七千餘矣。上敎又如中部例。樸等承命退伏。西部奉事李命膺進伏。上下問如例後,又命達戶口。命膺曰,戶則一萬二千百十八,而口則六萬四千七百四十八矣。上申飭如南部例。命膺承命退。北部都事權瀞徵,奉事金俊材進伏。上下問如例。而顯命曰,瀞徵,則故判書以鎭之子也。上曰,然乎。見汝,予心有愴感矣。仍問戶口。瀞徵曰,戶則四千五百十二,而口則二萬二千十六矣。上命飭抄出事,而又下敎曰,汝父常言鄕谷之民則可憐,而輦下之民則不足恤矣。今汝抄四民時,或漏京民,則猶可曰,體爾父意耶?瀞徵曰,臣何敢乃爾也。皆次次退出後,上命光毅書之。傳曰,四民抄啓部官,不可不備員,西部都事有闕之代,口傳差出事。出榻敎金在魯曰,歲抄單子尙未下,故吏兵批政望,不無苟艱,而都政亦當在近云,惶恐敢達矣。上命光毅書之。傳曰,侍從臣違牌人,竝敍用。出榻敎又命書之曰,守令親病身病罷黜人,竝敍用。出榻敎金尙魯以監劑事,先爲退出。上曰,藥房提調監劑後,更爲入侍。大司成趙載浩,同爲入侍。出榻敎在魯起伏曰,冬至書狀官鄭宲,有七十歲偏母,疾病居常沈淹,人子情理,實難遠離於萬里行役,合有許遞之道矣。上曰,依所達許遞,可也。出擧條及榻敎在魯又起伏曰,寧邊府使有闕之代,尙未差出。而前府使黃晸,爲冬至副使,行期不遠,必須速爲上來,然後治行,凡事可無窘急之患。令該曹新府使口傳差出,催促發送,何如?上曰,依爲之。出擧條〈及〉榻敎具聖任起伏曰,臣待罪摠戎,以束伍習操事,敢此仰達矣。臣於丙寅春巡操時見之,則軍伍之不成貌樣,比他尤甚。砲手不知藏放,射手不知彎弓者甚多。此蓋以廢操之時居多,雖行操而不精之弊,亦多故也。臣營素無輪操之規,故一處凶歉,則三營倂與停止,此所以廢操之時居多也。三營屬邑,每當赴操犒饋,試射放之際,期限自多曠日,而其間或値雨雪,則又過定限。故畿右軍民,一時竝動,齎糧等待,其弊不貲。而自前將臣,每以佩符在外之彌久,有所不安,惟以排日速行爲事,故砲射,皆以從自願依施。而軍兵則以自不爲例,殊無董飭敎練之義,此所以雖云行操,而有不精之弊者也。臣意則三營巡操,不必竝擧,今秋中營,明春左營,明秋右營,輪回行操,周而復始。而左營凶歉,則其次中營擧行,中營凶歉,則其次右營擧行。春秋定式,自有常次。則可無因一廢三之弊。而各邑預知次第,必有趁期繕治,不至疏漏之患矣。且一營行操,不過八九日之間,則凡於考練射放等節,可以精詳專一,而軍民亦無曠日等待之弊。以此定式,自今秋爲始擧行,則似爲便好。下詢大臣,而處之,何如?上曰,大臣意,如何?金在魯曰,守禦使操練,則皆行於山城,而摠戎廳,則各行於三鎭,自今輪回設操,俾得專一,似甚便好矣。趙顯命曰,南漢輪操,臣所建請創行者也。雖不能每年設行,猶勝於十數年停操之時,今此摠營輪操,雖與南漢面操有異,而亦爲順好矣。上曰,依所達,以輪操定式擧行,可也。出擧條金在魯起伏曰,北道極邊守令,以文武交遞,新有定式,故近日見遞之代,皆以文官塡差。邊地守令,一時皆將盡爲文臣,亦不無可慮。參半相遞輪回事,似宜有變通矣。趙顯命曰,不可不一番定式也。上曰,然則定式,可也。出擧條金尙魯起伏曰,臣將北下矣。北兵使具聖弼,方在北關,嶺隘形便,不可不與此人同爲看審講確。須趁臣行之到城津,預爲來待事,分付,何如?上曰,依爲之。出擧條趙顯命曰,曾前南大門樓殿坐時,戶曹堂上,亦嘗奉審其廳板堅固與否矣。今番御門恤政時,亦宜有奉審門樓之事矣。上曰,令戶曹郞廳及監役,奉審廳板之堅固與否,而不必出榻敎,自政院發牌,分付,可也。仍顧洪啓禧曰,卿冊子持來乎?啓禧進伏曰,冊子則持來,而臣之本意,非欲必行,不過一欲洞陳良役之弊,而因大臣所達,有冊子持入之敎,不得不持入。而臣之淺見,有何可採?況冊子是亂稿,不可以仰塵乙覽矣。上曰,冊子進之,而所懷則陳達,可也。啓禧進冊子後起伏曰,卽今良役之弊,人莫不知,而必曰,此百年痼弊,必亡國而後已云。而其弊已久,人心狃安,皆曰,百年前如此而尙無事,十年前如此而尙無事,又十年又百年,不過如此。則牽補架漏,可度時日。以今日之人才,以今日之紀綱,欲爲更張,則又必促亡,不如循塗守轍之爲愈。其言則似是,而非眞知故也。若眞知今日民間形勢之萬萬哀痛之憂,則必不爲此緩忽之論也。譬如久病之人,前歲如此而生,前月如此而生,雖不用醫藥,來月來歲,亦必如此云爾,則人將謂何?是不知前歲如此,今歲益劇,前月如此,而此月復加,其死可立而待之故也。今日之良役,豈不類是乎?其曰,以今日之紀綱,今日之人才,決不可更張云者,猶以病人之氣力虛敗,俗醫之術業無良,不可救藥云也。病人之氣力,雖云虛敗,而或補或瀉,可以隨症診治。俗醫雖無華·扁之良,亦可以擇其粗解腠理,稍知藥性者,使之按方投藥而已。終若立視其死而不捄之,則可謂智乎?仁乎?今日之紀綱,固極頹弛,今日之人才,誠亦眇然。而先正臣李珥,嘗以紀綱,譬之於浩然之氣。集義所生曰,今日行一善政,明日行一善政,直必擧枉必錯,功必賞罪必刑,則紀綱立矣。程子論人才而曰,天生一世人,足了一世事。若聖志奮發,廣諮而獨斷,使朝臣中有識慮可以辦事之人,稟議其得失而行之,擧錯刑賞,各得其宜,則不過一號令之間,可以拯出生民於塗炭之中,置之衽席之上。殿下何憚而不爲乎?殿下雖在靜攝中,使東宮邸下,代理機務,而如此大政,則殿下必須親自整頓,以身當其勞,而以逸遺東宮邸下,豈不爲我東方億萬年無疆之福乎?臣以無似,誤膺重寄,雖簿書期會之間,尙懼不能稱職,況可發謀出慮,能有所爲乎?但念此一事,卽係生民之存亡,國家之安危,苟不能祛其弊,則雖盡心竭力,終歸於架漏牽補,而無以宣揚殿下德化之萬一。臣以是爲懼,敢此覼縷。惟殿下勿以人廢言,少垂省察,是臣區區之望也。上覽冊子,下詢曰,息菴誰也?啓禧曰,故相臣金錫胄也。上曰,科擧則如今制否,分四所何也?啓禧曰,科制,欲於初試,取三千人,會試取三百人,殿試取九十人。而皆三分之二則取製述,一則取明經。故京·漢城初試,分四所,兩所則取製述,兩所則取明經,皆同日製講。講生之製,視製生稍歇之,製生之講,視講生稍歇之矣。上曰,慶科·別試諸科,竝革者極是矣。又敎曰,設屋試士,是皇朝之制耶?啓禧曰,彷彿矣。場屋之制,或疑其至難,而本不甚難矣。上曰,欲革小科,而以一榜分作進士耶?啓禧曰,然矣。上曰,翰林事,在召試前耶?啓禧曰,其時召試之規,似未及行矣。上曰,卿亦欲改翰林之法矣。啓禧曰,臣以翰林舊制,亦嘗以爲非良法矣。上曰,有名也,故未得之也,莫不爭先。無利也,故旣得之也,莫不欲遐。此等語切中今時之病矣。又敎曰,有學術惜名節,不愛富貴者,何處得來,此則宰臣之迂闊,甚矣。啓禧曰,環顧一世,固未見何人果可以當此題目,而若欲定爲規制,則必須得如此人,故如是爲說。豈可以今無此等人,而不以此爲準的也哉?趙顯命曰,若爲官擇人,則必當擇如此人物,其言非迂闊也。上曰,予言,出於傷時悶俗,非眞以爲迂闊也。又敎曰,入臺十旬,無章疏者,依宋制,施以辱臺之罰,極言者超遷,喑默者降資等語,固格言,而若如此,則朝廷無寧日矣。啓禧曰,盡言,不利於己,故必加賞罰,使之盡言,然後言路開矣。顯命曰,以我國故事言之,臺諫不言者,輒有罰,敢諫者,必奬用矣。上曰,有將望者,先授極邊邊將云者,眞是眞是。又敎曰,五軍門,只欲存訓·御兩營者,豈欲減其軍額耶?欲行五衛法耶?啓禧曰,不必設五衛,非欲減軍額,特以令出多門,耗費多端,爲可憫也。至於兩局,則臣欲增其軍額矣。顯命曰,宰臣之意,欲罷良役,改作正軍,如此則可以增其額數也。我國以有良役之故,可以荷戈之軍額甚少,極爲慨然矣。啓禧曰,先正臣李珥,欲養兵十萬,此固不可已之事也。上曰,柳成龍,以此發李文靖眞聖人之歎。又敎曰,卿則以爲,此冊子所錄,必可行而無民怨乎?啓禧曰,怨必大矣。百年閑遊者,使之納布,則安得不怨?然怨者雖多,而喜者尤多矣。顯命曰,宰臣所論,上自士大夫,下至輿儓,欲一一各定其分,民怨則必有之矣。顯命曰,何足恤乎?故相臣金堉之行大同法也,先正臣金㙫極言其不可,一時名流,譁然攻之。而孝廟終始不撓,必成乃已,至今爲利矣。啓禧曰,安邦俊亦一代名儒,而至請烹金堉矣。上曰,卿只言此法之可行與否也。啓禧曰,此不過臣之一時意見,臣何敢自信?只願殿下之廣詢獨斷,惟以革此弊爲主也。上謂左相曰,卿之所欲行者,結布乎?顯命曰,臣則果以結布爲稍勝。而此宰臣則以爲,無論某法,可以革弊者,行之爲宜,其言是也。上謂啓禧曰,卿於此冊中以爲,始主戶布,戶布有何不行之事?而改前見耶?啓禧曰,戶布亦是可行之法,而若不區別大小,一例收布,則便是巨屨小屨同價,若欲區別,則得實難矣。唐·宋,以貲之多寡,定其大小,而我國難用此法矣。只以人口多寡,則人多者不必富,人少者不必貧,此外亦多有難處者矣。上曰,卿以爲何如耶?啓禧曰,結布以田爲主,田則不可隱不可變,故以結布爲差勝矣。故大提學金楺,與故相臣李健命,主結布之論。臣於幼時,得見其文字,則規畫甚詳,亦可以行矣。上曰,予意則戶布差勝。顯命曰,高麗行戶布而亡,我朝太宗改之矣。上曰,紂以甲子亡,武王獨不以甲興乎?戶布雖同,而高麗則自亡,我國則自興,亦何妨乎?啓禧曰,上自聖明,下至相臣,諸臣皆不可以先入爲主,惟當廣詢,知其利害,然後可決矣。左相方主結布之論,殿下試令一陳其所見,又使非之者駁難之。而於戶布亦然。兼採竝收,窮極到底,從其可行者而行之,是臣之望也。大抵民各不安其分,而卑者漸陞,故應良役,皆至窮之民也。臣於辛卯年間,隨父往鎭安縣,則束伍五百,皆是良軍稍實者,軍裝皆是鮮明。其後十餘年,又過其邑,則束伍皆私賤乞丐之類。以此推之,均役之道,一日爲急,不可不汲汲講究也。上曰,然矣。顯命曰,臣等,事殿下幾年,無一事措置,心切愧恨。伏望殿下,大加奮發,行此一事幸甚。啓禧曰,先正臣宋時烈,當孝廟朝,嘗言主第過侈,孝廟下敎曰,予無所事,故爲此耳。卿等與予,眞有所爲,則主第已成者,亦可毁之矣。孝廟有爲之志,可以仰想。殿下若以此事,博詢於大臣及諸臣,斷然行之,而不以他事間之,則事必有成,而國家生民之幸,當何如也?上下冊子於兩大臣曰,此冊子持去熟看,可也。大臣以下告退後,次次趨出。上命注書臣炳祚曰,注書出往,儒臣持聖學輯要入侍事,分付。臣炳祚出往閤外傳命,與校理趙雲逵,修撰林錫憲,同爲趨入進伏訖。上曰,上番讀之。趙雲逵承命讀訖。又命下番讀之。林錫憲承命讀訖。上曰,文義達之。趙雲逵,以顧諟天命之意,若干陳達後,林錫憲又若干陳達訖。上曰,趙載浩先爲進伏。詳達賢嬪宮症候,可也。載浩進伏達曰,臣俄者,入侍賢嬪宮,而不敢近入戶內,故退伏於戶外,使醫女居間承候,詳聞所敎。則蓋數十日前,重得暑感,又經暑癨。而此似疹之症候,則始發已一望矣,只欲勿藥自瘳之計。而自數日前,搔癢太甚,常流津汁,漸至遍身作苦,以至難堪之境。面部潮熱又甚,有不勝煩憫之敎矣。金尙魯曰,症候似是本症中添加,而雖非深慮者,不可不用湯劑。俄者醫官之所達連翹敗毒散,加入天麻,五貼劑入,何如?上曰,依爲之。趙載浩每日率醫女入診,以爲察症,而藥房則勿爲問安,可也。仍命金尙魯·趙載浩,先爲退去後,顧林錫憲曰,先正進此冊時,裹以白袱乎?錫憲曰,臣以此題應製決科,而篇中適用白袱二字,故想有下敎。而臣非有別樣聞見者,本篇卷首箚子,有此二字,故偶然用之。上曰,初則打之,而趙明履以爲解題云故生之矣。儒臣旣知此,必不疏於此書矣。予未嘗與之講此書,而此後則連欲從容講之矣。錫憲曰,臣有所懷,而夜深已久矣,尙未進水剌云,未敢達矣。上曰,達之。錫憲曰,臣於近日事,切有憂歎者。殿下於國事,每欲急於成效,前後頻復,實多過擧,若書之史冊,則多有可羞者。雖聖心,亦必自悔,而自有誠愛者觀之,苦心可見。此非以逸遺之意乎?然而殿下徒成苦心而已。臣於今春,適在禁推中,聞半夜波蕩之報,不勝隕塞,竊欲自獄中上書矣。徐聞則因諸臣之力爭,幸得收還,仍有卽今處分,此則臣知出於殿下之苦心,難可以諫爭得。且非徒一段苦心而已,亦知有無限深意。故臣雖得登筵,亦不提達矣。今則漸多可悶事,卽近日釐正之敎也。上曰,儒臣此言誠有意見。而儒臣旣曰,知予苦心云,而何不知此亦苦心乎?錫憲曰,殿下雖以苦心爲敎,而前日之苦心,可爲有着落,而卽今苦心,臣決知其無着落矣。侍坐次對之停罷,人皆以爲缺然,而臣則竊以爲無妨。臣於當初見節目時,已知有可悶之端矣。臣嘗待罪春坊,而亦嘗入參於侍坐之講矣。對臣等則酬酢如響,而及在上前,則顯有縮澁不安之意。終勤聖誨,且有下敎於臣等之事,臣以此知侍坐次對之不便矣。大凡人情,於父兄則常有嚴畏之心,故雖平日善爲之事,在父兄之前,則易致做錯。且父兄之心,於子弟,有無窮之情,故子弟之言動,他人則不以爲非,而父兄之心,則嘗若有不足者矣。上曰,然矣。此固人情之自然而然者矣。錫憲曰,如此故臣以爲悶。臣雖在鄕,未嘗不以此事爲憂。惟我邸下,尙在沖年,正當講學之時,而猝當萬機,雖閑漫酬應之事,想必有大朝將以謂何之心矣。如此之際,豈不過用心慮乎?此已可悶。而至於釐正,則尤爲可悶。今日小朝曰依爲之,明日大朝曰勿施之,今日小朝曰依準,明日大朝曰爻周,以此書出於朝紙,播諸四方,則聽聞果何如耶?上曰,此事誠有似爲胡亂者矣。錫憲曰,臣誠惶恐,言不必如此。殿下雖在靜攝中,若係軍國大事,則自上親自摠決,使東宮自內在傍參聞,則明習自在其中。而東宮之在傍稟議者,有當於聖心者,則以今聞元良之言,則其言如此,依此施行,可也之意,書出於朝紙。則豈不尤有美於東宮之以稟于大朝,則聖敎如此之意書出者乎?此亦臣耿耿苦心,敢以忘猥仰達,若賜俯燭而深思,則可以見臣言之非出偶然。上曰,大體是矣。錫憲曰,夜深雖不能詳達,而惟望聖上之留念矣。趙雲逵曰,臣有所懷,而夜深不敢達矣。上曰,何事也?達之,可也。雲逵曰,頃日已有仰達,而未蒙允許者,臣決欲以死爭之者也。上曰,予則以謂過也。雲逵曰,嵇·䌖之萬萬妖惡,終未得情而徑斃,則崇·之妖凶,宜無異同。而尙不嚴訊正法,俾得延活於覆載之間者,豈非失刑之甚哉?是亦戊申之一脈也,決不可一時延拖者。故臣常有不與俱生之意。前後以死爲爭,是亦區區血忱之不能自已也。上曰,以䌖·嵇之徑斃,更問於崇·,則儒臣之言,無或近於導人君以殺乎?雲逵曰,其豈然哉?若崇·之類,不可少延時刻也。趁速正法,而祛其根柢,然後方可也。上曰,然則人間,可無蝎類乎?雲逵曰,世間蛇蝎之毒,雖不得盡祛,而如其不見則已,如其旣見,則決知其爲毒螫,豈可不殺而置之乎?凡妖毒之物,見則必去之,是爲大聖人好生之德也。若知其爲蝎類,而包容之不殺,則不足曰好生之德也。上曰,儒臣之斷斷苦心,則予知之,而終非過乎?尹光毅曰,儒臣之請討,出於國人共公之論,堂堂正直也。林錫憲曰,臣自鄕上來,初不知首尾矣,就理後始詳聞梗槪。而且入京之初,往見上番之父宰臣,則宰臣之憤歎請討之論,一如上番之所達,臣決知父子之論皆然也。上曰,果然耶?李奎采嘗達之,尹東度亦於侍坐次對達之,趙載浩亦達之矣。蓋䌖之妖惡,則往牒所無,而今則置之明不明之間,義理則喪矣。儒臣慷慨之苦心,甚可尙也。少無顧瞻之俗習,只知有國家而已。然崇·之請則過矣。大抵世道,則有駭然者,崇之在宣仁門外時,有下馬見之者矣。雲逵曰,於此益見人心之尤可驚駭也。以此觀之,崇·之嚴訊正法,宜不可少緩也。上曰,使崇當其時,處義如何則方可乎?雲逵曰,崇於其時,卽自死於事未發之前則可也。今則決無以子證父之爲嫌也。上曰,儒臣此言則是也。殺則豈可乎?雲逵及錫憲,告退而出。上曰,使趙雲逵當親鞫時,則必已有力爭矣。尹光毅曰,必然矣。其父子之論,皆如是也。遂以夜深告退,而以次退出。
上在昌德宮。常參·經筵,以代理停。
辰時,日上有背。
宋昌明達曰,明日,聖節望闕禮相値,常參,頉稟。令曰,知道。
又達曰,大司憲沈錥在外。執義未差。掌令柳綽避嫌退待。金,持平李堉在外,一員未差。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,右承旨臣宋昌明啓曰,伏未審夜來,聖體調攝,若何?昨有引接,侵夜乃罷,眩氣不瑕添損乎?湯劑停止,已至多日,臣等今日,率諸御醫入診,詳察聖候,議定繼進當否爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來,湯劑仍爲停止,後日次入侍,宜矣。
尹光毅達曰,掌令柳綽,引避退待,已至經宿,尙未處置,事甚未安。兩司除在外·呈辭受由·未署經外,獻納安允行,卽爲牌招,以爲處置之地,何如?令曰,依。
以趙台命爲假注書。
尹光毅達曰,戶曹參判南泰良,依下敎與郞廳監役弘化門樓看審後,有稟達事,來詣請對矣。傳曰,中官亦看審。戶曹堂郞退去。又傳于尹光毅曰,今聞弘化門樓橋苟且云。殿座正門爲之,小次門內東爲之,元良祇迎次,集禮門內爲之意,分付。又傳于鄭必寧曰,五部官員姓名書入。
宋昌明達曰,新除授檢閱金聖佑,時在慶尙道任所,斯速乘馹上來事,下諭,何如?令曰,依。
刑曹判書徐宗伋,三度呈辭,令于宋昌明曰,只遞本職。
吏曹口傳政事,以李章吾爲寧邊府使,尹東喆爲西部都事。
宋昌明,以吏曹言啓曰,今春陵幸時,啓下老職上言,考籍準年者,連續回啓。而其餘二十張,或限內未現身,或帳年未準,竝勿施,何如?傳曰,允。
又以吏曹言啓曰,曹所屬,宗簿寺·司饔院官員等矣,今己巳年春夏等褒貶,當爲等第,而提調有故,限內不得磨勘之意,敢啓。傳曰,知道。
又以吏曹言啓曰,今日本曹,開拆坐起,考見各道殿最啓本,則草溪郡守趙偰,以始勤終怠爲目,梁山郡守權萬,以門館不嚴爲目,咸安郡守成碩禧,以檢察太緩爲目,龍宮縣監權世隆,以百事解弛爲目,金城縣令南鶴宗,以尙多生疏爲目,良才察訪李日成,以馬欠健實爲目,召材察訪金重泰,以徒善是病爲目。則宜置下考,而置諸上·中考,殊無嚴明殿最之意。當該道臣推考,守令·察訪竝罷黜,何如?傳曰,允。
尹光毅,以兵曹言啓曰,武藝別監李英載·曺成佑,內中日試才時,鳥銃無間連三次,三發三中,似當依事目,直赴殿試。兩人等三次所受賜馬之帖,亦當一倂還收。而係干恩典,自下不敢擅便,上裁,何如?傳曰,原單子入之。又以義禁府言達曰,長連前縣監具學萬拿問處之事,徽旨達下矣。具學萬,時在京畿開城府地云。依例發遣府羅將,拿來,何如?令曰,依。
鄭必寧,以漢城府言達曰,今此監試初試時,本府應辦當次矣。取考謄錄,則試所內外炬子火臺木及炊飯雜下木,例以四山自枯松,斫伐取用矣。今亦依前例,令各道監役官,摘奸取用,何如?令曰,依。
錦城尉朴明源上書。伏以臣之兄子相德,伏蒙聖恩,除拜龍岡縣令,頃已辭陛赴任矣。臣之偏母,今將隨往任所,以爲便養之計。而臣母今年六十有四,篤老之年,遠路獨行,已多可虞。而且素患宿疾,喪威以來,一倍危綴,寧日常罕,長途跋涉,必致添傷。臣心憂迫當如何哉?相德旣已秋事方殷,公務鞅掌,不得上來。臣又無他兄弟,非臣將往,護行無人。而呈單請由,旣異常例,陳書仰籲,亦極猥屑,趑趄悶蹙。而第伏念离明代照,萬品咸遂,臣若徒知義分之嚴畏,而終未一暴情悃於孝理之下,則是自阻於仁愛之天也。玆敢冒萬死,拜章陳懇,以聽裁處。伏乞邸下,特許恩暇,俾臣得以安意往還,以伸至情,而不任惶懼戰慄攢手祈懇之至。答曰,覽書具悉。卿其依請將往焉。仍令曰,給由馬。
工曹判書趙觀彬上書。伏以臣,自叨文衡,匪分之任,連章乞免,肝血已竭。而迄今四朔,尙靳處分,所帶他職之因此瘝廢,亦已久矣。迺於悚伏俟罪之中,伏聞數昨,大朝引對相臣,以北咨査案事,至請使臣之論罪。筵席語祕,雖未得詳。臣旣伊時奉使之人,而廟議之嚴急如此,則在臣自處之義,豈可徒幸寬恩之曲貸,靦然苟蹲,以益一世之譏罵也哉?臣雖蔑識,亦嘗聞古人去就之節,至如饕寵利,放廉愧,履滿不止,被麾不去,臣所竊恥而不忍爲者也。臣若從此罷免,仍作世外閑漢,得以守本分而送餘年,則相臣之施臣,可謂厚矣。臣又何事於費辭强辨,如無端見詆者之爲也。區區所竊望,惟我离明在上,倘燭臣偪仄窮約之勢,亟許倂遞臣所帶諸任。俾臣斂歸丘壑,歌詠畎畝,則實終始全保之大恩也。臣無任懇迫隕越之至。答曰,覽書具悉。卿其勿辭行公。
奉敎尹東星上書。伏以臣,離違老母,已踰累月,夏盡秋生,思戀倍切。況念臣母,素患痰火之疾,輒加於涼暑之交,臣夙夜憂係,寢飯爲之不寧。屬接鄕信,病報果至,自頃淹頓,比益添苦,具言症狀,欲臣來視。蓋南土蒸濕,不竝以北,今年霖熱,又久且甚,强壯者所不堪,而以臣母衰病,猝遇之,所以浸傷而有此也。臣旣得是報,不可遲徊,敢控哀懇,卽發鄕路。伏乞睿慈,亟罷臣職,以便救視,仍治臣徑行之罪,以勵紀綱焉。臣無任屛營祈懇之至。答曰,覽書具悉。爾其勿辭往護焉。
獻納安允行達曰,請充軍罪人李時蕃,依律處斷。請逆坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬孥籍等事,亟令王府,依大逆律擧行。請戊申逆賊巨魁之子,以年未滿,未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金依本律施行。請罪人崇·,亟令王府,嚴鞫得情。請驪川君增絶島安置。掌令柳綽,以臣於日昨茶牌,身病適苦,不得詣臺,書籲闕外,尾附蕘說矣。得伏見大朝下敎,下段事,雖蒙採納,而上段事,以臺臣暗於古例,亦不知予意爲敎。臣且惶且感,誠不勝隕越之忱。噫,丁酉節目,臣果未之得見。而目今兩司之臣,以不得入對大朝,抑鬱缺望,如有所失,相告憂歎,景色愁沮。玉署之臣,時或有夜對·召對,或特敎入侍之時。而彼兩司之臣,孰非大朝侍從之列,孰無愛君忠國之誠,而獨不蒙霎時承顔之恩,此已有乖於優容臺閣之道。而況兩司之同入次對,自是先朝創行之美制,則今雖次對之擧,只行於小朝,而宰相求對之際,訏謨講究之時,獨不可使臺閣之臣,借筵前方寸之地,預聞糾劾之事耶?臣之所陳,只出於時措通變之規,而誠意淺薄,辭不達意,有此誨責之敎。至於前日達辭中宗臣事,非不知大朝敦宗之盛德,出萬萬尋常,而惟其處義不善,公議難遏。故臣果攙及共公之論矣。今於大朝下敎中,以一何異哉爲敎?莫非臣人微言輕,不能取信於君父之致。以此以彼,臣何敢一刻晏然於職次乎?引嫌而退,有懷論列,臺體則然。聖敎誨責,何可爲嫌。請掌令柳綽出仕。答曰,不從。處置事依達。
上在昌德宮。常參·經筵,以代理停。
下直,金川郡守李命晙,碧團僉使元顯道。
宋昌明達曰,明日常參,取稟。令曰,停。
尹光毅達曰,大司憲沈錥在外,執義未差,掌令柳綽呈辭,金,持平李堉在外,一員未差。今日以監察茶時之意,敢達。令曰,知道。
鄭必寧達曰,右副承旨尹光紹,昨日自鄕上來云,卽爲牌招,何如?令曰,依。
尹光毅,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮相値,不得爲之之意,敢啓。傳曰,知道。
傳于鄭必寧曰,今番定式時,有遺者。六十以前者,只有渠莫能起動者,十四以下,只有渠而年幼莫能自致者,雖定限之內,何以致身於闕外?思之及此,心自愴然。此等之類,一竝許其代受。其抄何晩,申飭京兆,欲問已抄,判尹入侍。
又傳于宋昌明曰,儒臣,持聖學輯要詣閤,判尹同爲入侍。
又傳于尹光紹曰,承旨前單子入之,以趙明履爲都承旨。
傳于宋昌明曰,十三日,當爲親傳香,獻官諸執事,其令擇差。
宋昌明啓曰,都目政事,親政事,命下矣。今八月初十日,擇日以入之意,敢啓。傳曰,知道。
又以吏曹言啓曰,都目親政,本曹堂上,不可不備員。參議有闕之代,今方差出,而擬望之人乏少,外任口傳,竝擬以入之意,敢啓。傳曰,知道。
又以吏曹言啓曰,都目親政,本曹郞廳不可不備員,正郞一員,佐郞二員,未差之代,口傳備擬以入,而待下批,使之卽爲出肅,何如?傳曰,允。
吏曹口傳政事,以任珽爲吏曹參議,以趙重晦爲正郞,以朴師訥·李基德爲佐郞。
宋昌明以吏曹言達曰,翊衛司衛率洪益彬,守令講,連三次病不進,依例汰去,何如?令曰,依。
又以弘文館言達曰,本館下番,姑陞入直,事甚未安。校理尹東度,由限已過,卽爲牌招入直,何如?令曰,依。
又以禮曹言啓曰,今八月初五日,藥房入診入侍時,因大臣陳達,皇貴妃無表箋,只封禮物事,定奪矣。今此進賀兼謝恩使方物二起,及聖節·冬至·正朝使方物三起中,皇貴妃前禮物,一依皇后禮物數,追磨鍊以入之意,敢啓。傳曰,知道。
尹光紹以兵曹言達曰,今八月初九日,良人朴尙萬稱名人,自丹鳳門入來,差備門外擊錚,極爲駭愕。令攸司囚禁治罪。同門守門將崔尙厚,常時不能禁斷雜人,以致闌入,亦難免其責,推考,何如?令曰,依。
宋昌明以成均館官員,以同知館事行大司成意達曰,本館所屬永宗凡島,移屬宮房之後,莫重養士之需,未免艱乏。故朝家特軫如許事勢,遂命地部,限他處代定間,覓給元稅之數。而該曹所送,亦不過一年而止。本館凡百之罔措,愈往愈甚。丁卯冬,大司成臣洪象漢,僅得全羅道羅州馬場村地山浦·務安兩面田佐里·於吾之等,空閑無主,可以作堰之處,以折受修築,作畓收稅之意,草記蒙允。而築堰時所入雜物,量宜題給事,論報備局。自備局,至有發關本道,問其便否。而本道道臣,回報備局,據其兩邑之所報,備陳二處之便否。而適値歉歲,民人等皆願待年擧行云。故備局亦以待年之意,曾已回題。今則年事稍豐,又當農隙,可以築堰。故依前判付,趁今修築之意,又爲論報於備局,自備局發關本道矣。上項兩處,旣自本館折受之後,築堰時軍丁木物,隨所入題給之意,亦自備局發關本道。則築堰之初,只送一差人看檢,旣非重其事之道,而又不能及時完築,則必不免日後無實之歸。自本館發遣郞廳,摘奸境界,仍爲董役以來,何如?令曰,依。
備忘記,〈傳〉于尹光紹曰,今下弓矢,碧團僉使元顯道處給送。
八月初九日酉時,上御歡慶殿。判尹·儒臣,同爲入侍時,判尹具聖任,右副承旨尹光紹,修撰林錫憲,假注書趙台命,記事官李齊顯·李宜哲,以次進伏。上曰。今番恤民,代理初深意,而亦使廉問,則抄錄四民,部官頗善爲,然若有見漏者,則哀我窮民,豈不無向隅之歎耶?聖任曰,聖上此擧,臣等實仰欽恤四民之至意,豈敢不仰承德意?十分精抄,而坊曲居民,部官這這親審,然後可以抄出,如是之際,自爾少遲日子,催促之下,以是惶恐矣。上曰,今日召見,意亦有在。文王先四之政,不宿而行,而若急爲之,則似不無見漏之患。徐徐詳察,精抄,可也。判尹先退。光紹曰,上番儒臣趙雲逵,有身病不得入侍矣。上曰,下番儒臣讀之。錫憲讀自君子敬以直內,止通論涵養省察。上曰,承旨讀之。光紹讀自子曰閑邪,止亦兼涵養省察而言。上曰,承旨·儒臣,皆讀書之人,所講又在此章,欲與講學,小讀而討論,可也。光紹曰,此下一段,是先正所論正心之要,總結正心之義,願畢讀此段。上曰,讀之。光紹曰,此段議論甚好,願聖上體聽之。讀畢。上曰,承旨體聽云者,意在浮念一段矣。光紹曰,區區誠意,果在此矣。上曰,臨川吳氏誰也?光紹曰,其名澄也。而自是大儒,然尊尙禪學,故先正心經後說,論斥之矣。錫憲曰,今日所進講一篇大旨,皆以敬爲主。而三代之前無許多議論,而武王之受戒於師尙父者,先以敬義怠懇,爲第一義。心學工夫,無過於此,是體念處也。上曰,敬以直內,義以方外,〈而〉怠生則慾動,豈不難乎?錫憲曰,敬齋箴之義,曾有仰達。而此是持敬之要,敬以直內,則自入於義以方外,其本只在一敬字而已。動靜交養,表裏交正一句,包括此箴大旨,雖以此加工好矣。守口如甁,非謂佛家所謂無言工夫也,可言之時則言之,不言之時則不言,是如甁之義也。上曰,守口如甁,亦可以時像比諭也。若皆守口,而勿爲浮囂,則豈不好哉?錫憲曰,弗貳弗參,不東不西,乃主一無適工夫也。此是敬之極工。先正撰集此書,以贊聖學,極要約而以敬齋箴見之,則聖學之要,盡於此。此此一冊,亦似浩煩矣。上曰,儒臣之言是矣。金尙喆曾有所云,在天曰誠,在人曰敬,而誠字亦在人,何也?光紹曰,誠者天道也,誠之者人道也。天人之分,在乎之字矣。上曰,予覺之矣。其曰閑邪存誠者,何義也?光紹曰,邪與誠相對,能閑其邪,則自能誠矣。人心操則存,舍則亡,邪與誠之分也。錫憲曰,先正議論,承宣俄有所達,而此一段,極論心之病,明白痛切,實是發先儒之所未發矣。聖上於此,宜留念着工夫矣。上曰,先正此論甚好,浮念誠難矣。講學之時,則雖祼薦享私之事,亦或念及,則是可謂浮念乎?光紹曰,朱子曰若非其時,則雖正亦邪。講學時心在講學,祼薦時心在祼薦,是謂正念也。上曰,然矣。浮念最難制,予嘗患此,而不能制此,予不知學故也。錫憲曰,豈其然乎?聖上留意學問,故知浮念之爲病,不然何以知其爲浮念乎?上曰,儒臣言過矣。雖不學,豈不知爲浮念也?光紹曰,此則儒臣所達,是矣。先正之論曰,不知學者,放心而任其所思,故不自知爲浮念。學者靜坐收心,然後乃知浮念之爲擾。蓋不學者,不能辨正念邪念之如何,則安能知浮念也?上曰,承旨以先正所論爲據,此則予亦無辭矣。儒臣與承宣,曾聞爲道義之交,浮念制御工夫何在?予則中年多浮念,今則漸不如前,非予學力所得,似是衰耗而然也。錫憲曰,浮念,司馬溫公之所不得制服者,如臣等,何敢議及於此?而聖上之浮念,漸不如前,亦豈可謂衰耗所致,終是省察所得。願益加存養之工,以正出治之本焉。光紹曰,臣於先正所論浮念一條,別有所感。其曰,如是用功,日夕乾乾,如未得力,或有悶鬱無聊之時,則亦須抖擻精神,洗濯心地,使無一念,以來淸和氣像,久久純熟,至於凝定,則常覺此心,卓然有立,由我所使,無不如志。此論正合聖上今日受用。夫治心治國,本是一事。殿下於此兩事,非不留意,而每不能着工夫,如先正之論,治心之工不得力,而悶鬱無聊,旋卽廢沮,則是爲不學之人矣。治國之工不得力,而悶鬱無聊,旋卽消沮,則是爲不治之國矣。必於此抖擻精神,洗濯心地,使無一念,以來淸和之氣,方可以做得治心治國之事矣。今殿下則不然,爲學工夫,旣不能得力,又於爲治之事,痛惡時像,調劑世道,終無徯志之效。則反生抑鬱無聊之心,以爲予之用心如此,而何無其效,廢然自沮,憊然不堪。發於辭令,施於擧措者,類多不得其中正。向來事旣往,臣不必逐條逐言,指陳其近。而總之,則專出於悶鬱無聊,不自覺其爲過,是豈望於殿下者哉?幾年講學,幾年治心,而乃不能得力如此,臣竊慨悶。伏想聖上中宵靜念,喟然自悔,今須反省心地,如有毫髮存留,必用洗濯之工,使無一念,以來淸和氣像,則治心治國之工,久久而自來矣。淸和二字,最好用工,先正論正心之工,不曰淸明正直而必下一和字,深有意焉。心和則氣和,氣和則朝廷和,天地之和,亦應之矣。君心一不和,則轉輾激惱,上下否隔,朝廷不和,天地之怪氣應之矣。更願殿下,十分用工,治心治國,合爲一事,眞工實效,融澈內外,則是眞爲講學之要矣。不然而君臣上下,一場閑說話而罷,則是豈可謂講學哉?上曰,承宣所達,明白懇至,予當留意。予於學問工夫,早嘗留意,承宣之師,在桂坊時,亦嘗論學矣。今老而無得,予欺承宣之師矣。儒臣自布衣見而知之,今番相與講學,而予實愧焉。光紹曰,代理後,臣每以聖上之退托爲慮矣。自鄕上來,路聞親政有命,不勝欽歎。用人,國之大事,於此而留意焉,則治平在於是。然而名爲親政,而循例過去,亦無實效。必須振拔淹滯,登崇俊良,搜揚巖穴,恢張公道,俾有實效焉。大學平天下章,以任人爲治國之要,又曰惟仁人放流之,逬諸四夷。用人刑人,是爲國之大政。近聞殿下,於刑政之大者,當斷而不斷,輿情久鬱。聖上必須於此兩者加意,用一人而天下勸,刑一人而天下懲,則爲治之要擧矣。上曰,予爲親政,亦有意矣。刑人一言,承旨之意,予知之矣。錫憲曰,承宣已達,而代理之初,親政之命,四方聳動,必須恢公道杜私門,進賢材抑躁競,以警動一世,竊有望焉。承宣所達,刑一人而天下懲,意有所在。聖上亦須留念焉。上曰,所達好矣。承宣之言,予知其有意,而夜深不能詳諭矣。諸臣遂退出。
上在昌德宮。常參·經筵,以代理停。
自昧爽至辰時,有霧氣。
鄭必寧達曰,明日常參,取稟。令曰,停。
宋昌明達曰,備邊司郞廳來言,今日賓廳坐起日次,而親政相値,頉稟。令曰,知道。
尹光毅達曰,憲府之連日監察茶時,諫院之闕啓,事甚未安。除在外未署經外,呈告人員,竝卽牌招,何如?令曰,依。
鄭必寧達曰,吏曹參議任珽,書答已下,卽爲牌招,以爲同參政事,何如?令曰,依。
以開城留守狀達,薦新松茸,限內不得封進,惶恐待罪事,令于尹光毅曰,勿待罪事,回諭。
都目親政。吏批,行判書鄭羽良,參判尹汲進,參議任珽未肅拜,行都承旨趙明履進。以李浚爲司饔主簿,金和行爲禮賓主簿,李聖源爲引儀,沈㙂爲泰陵直長,吳遂燁爲永川郡守,趙載一爲安城郡守,丁錫天爲沃溝縣監,趙榮恒爲富寧府使,洪啓沃爲雲山郡守,權瀞徵爲長水縣監,方泰輿爲麻田郡守,鄭樸爲金城縣令,徐命宅爲龍宮縣監,趙衍禎爲康翎縣監,沈墢爲梁山郡守,趙昌禧爲沙斤察訪,尹東喆爲懷仁縣監,洪龜錫爲木川縣監,柳正源爲慈仁縣監,任珣爲寧海府使,鄭與曾爲咸安郡守,李仁好爲成歡察訪,金善行爲文化縣監,鄭夏彦爲兵曹參知,李栢齡爲昌源府使,金潤章爲輸城察訪,魚有任爲新寧縣監,高壽崗爲鎭海縣監,李顯純爲引儀,尹尙遜爲典牲主簿,尹得輿爲繕工假監役,金光迪爲草溪郡守,禹宗績爲機張縣監,金時侃爲繕工假監役,金光遂爲麟蹄縣監,權正宅爲淸河縣監,李翼元爲泰川縣監,金尙一爲良才察訪,金光遇爲潭陽府使,安商楫爲龍安縣監,柳鎭台爲中和府使,尹光纘爲吏曹正郞,左尹李鼎輔,右尹洪重徵除授,以吳彦儒爲廣州府尹,尹潝爲水原府使,李澈中爲司畜別提,尹在東爲司䆃直長,申暕爲活人別提,鄭昌兪爲敦寧主簿,洪大寅爲軍器判官,李廷恢爲典牲直長,鄭彦相爲杜稷直長,尹東柱爲南部奉事,仁平君單李普赫,完溪君單李萬俊,濟州牧使鄭彦儒今加通政,注書單南鶴老,兼持平單韓光協,兼監察單李萬恢,以金仁大爲海州判官,申思憲爲宣陵直長,承文博士單申五淸,成均博士單鄭彙晉·林正誼·吳尙麟,校書博士單金永壽,軍器奉事單宋斗廣,副奉事單車世積,參奉單崔萬起,學正單全義采,學諭單洪受甸·玄鳳泰,以尹尙逸爲繕工監役,李德中爲司宰直長,以金聲爲禮曹正郞,趙漢淑爲尙瑞直長,元景厚爲內資直長,尹洸爲漢城主簿,鄭汝益爲監察,以李春躋爲安邊府使,李箕鎭爲禮曹判書,閔百奮爲司評,李聖源爲刑曹佐郞,柳惠基爲正郞,以金始炯爲刑曹判書,李述源爲禁府都事,沈鑧爲兵曹正郞,權相一爲大司諫,李長春爲軍器主簿,尹復淵爲工曹佐郞,以權相一爲吏曹參議,以南選明·金聖休爲繕工假監役,以申致雲爲左承旨,以徐命孚爲司僕主簿,姜必履爲省峴察訪,尹得勳·張志中爲司饔奉事,皇甫鍍爲廣興奉事,李厚遠爲軍資奉事,鄭世儉爲長興主簿,金致恭爲掌樂主簿,宋濡爲平市奉事,魚錫祚爲司宰奉事,李德寅爲定山縣監,曺夏升爲監察,金漢吉爲繕工主簿,李萬恢爲兵曹正郞,趙德洙爲甑山縣令,曺命采爲大司諫,林德恒爲黃澗縣監,尹琰爲工曹正郞,趙昌來爲軍資正,金相說爲敦寧判官,宋載和爲尙瑞副直長,李格判決事除授,以趙明健爲副應敎,金時侃爲繕工監役,崔命逵爲繕工假監役,申暕爲北部都事,尹東星爲司書,李致彦爲刑曹佐郞,朴致文爲司諫,林象老爲執義,金遠甲爲贊儀,鄭景瑞爲永禧殿令,宋瑩中爲正言,李徵華爲監察,趙漢淑爲宗簿主簿,尹得輿爲繕工監役,朴弼遠爲兵曹佐郞,李宜業爲繕工假監役,趙正逵爲繕工假監役,金弘魯爲瓦署別提,李撤中爲監察,黃灝源爲宗廟令,任瑢爲工曹正郞,軍器奉事單宋斗寬,副奉事車世積,以洪益喆爲敦寧參奉,南建圭爲宣陵參奉,尹得養爲說書,金道健爲南部都事,金光勵爲典籍,許抨爲監察,黃爲工曹佐郞,朴弼遠爲持平,金和行爲尙衣主簿,金陽澤爲修撰,尹昌發爲引儀,元啓英爲惠陵別檢,李顯純爲濟用主簿,尹尙逸爲西部都事,許全爲歸厚別提,田德雨爲引儀,玄泰璧爲內贍主簿,金載淵爲活人別提,李最之爲司畜別提,宋載和爲尙瑞直長,崔漢樞爲禮賓主簿,具允明爲忠淸京試官,尹光纘爲慶尙京試官,權世橚爲典籍,尹光烈爲長寧殿參奉,李重光爲顯陵參奉,任㻐爲溫陵參奉,文啓周爲厚陵參奉,趙載傅爲明陵參奉,安祜爲禮賓參奉,趙載淵爲中部都事,黃瓛爲齊陵參奉,吳疇爲惠陵參奉,尹儆爲尙瑞副直長,高裕爲兵曹佐郞,許愿爲厚陵參奉,崔成大爲弼善,李宜業爲繕工監役,趙重晦爲文學,兪彦述爲冬至書狀官,金斗新爲廣興副奉事,權濯爲典設別檢,鄭宅臣爲禮曹佐郞,趙聖逵爲繕工假奉事,典籍二單趙炳祚·趙台命,兼掌令具允明,兼持平尹光纘,典籍四申五淸·林正誼·吳尙麟·全永壽,四館空館。
兵批,判書金尙魯,參判趙榮國,參議柳萬重,參知鄭夏彦,右副承旨尹光毅進。啓曰,月串僉使金老星拯活人命,前權管姜文贊,閑良金習魯·許璉各捉虎五頭之功,俱有加資之命。而金老星,雖以資窮,未經準職,姜文贊未資窮,金習魯·許璉係是閑良,何以爲之?敢稟。傳曰,竝特爲加資。
又啓曰,知中樞府事李萬俊呈狀內,年老病痼,萬無起動供職之望,斯速啓遞云。西樞雖是閑局,不可一向虛帶,今姑改差,何如?傳曰,允。
又啓曰,中知中樞府使閔必祥,病難供職,呈狀乞遞,西樞雖是閑局,不可虛帶,今姑改差,何如?傳曰,允。
都目親政,以李潚爲加里浦僉使,尹濟殷爲阿耳僉使,高漢章爲昌洲僉使,李時澄爲薺浦萬戶,趙之恒爲安骨萬戶,李昌壽爲司僕將,金始炯爲知事,金尙迪爲摠管,李鼎輔爲副摠管,白興聲·閔必祥爲同知,許瑬爲尙州營將,鄭夢先爲蒜山僉使,李薰爲廣梁僉使,周德文爲長壽山城別將,權興逸爲晴川別將,朴瑞豐爲新門別將,李永春爲林土別將,安大鎭爲安義僉使,金震昱爲委曲僉使,張志恒爲大丘營將,張天用爲訓鍊僉正,高挺參爲忠壯將,柳挺泰爲忠翊衛將,李重茂·鄭來恒·李顯允爲五衛將,李觀祥爲訓鍊正,張泰紹·具善復·趙東濟·金亨魯·朴弼載·尹東浚·李益輔·李裕身·權一衡·朴弼理·李延德·成範錫·金相奭·張志恒·許瑬單付副護軍,徐宗伋·洪鳳漢·黃晸·李普昱·朴弼正單付副司直,沈鏽·李敏坤·韓光協·李顯祚單付副司果,吳允廈爲黃龍山城別將,李顯允爲曹司衛將,金景垕爲忠壯將,金柱翼爲中樞都事,魚錫胤爲文兼,安就一爲訓鍊判官,李昌壽爲慶尙右兵使,趙東晉爲全羅兵使,李洎爲文兼,鄭二崇爲玉江萬戶,韓世增爲仁遮外萬戶,柳東國爲羅暖萬戶,金義碩爲淸城僉使,田光集爲訓鍊副正,李景老爲都摠經歷,金浣爲兼司僕將,李潤成爲羽林衛將,申思彦爲忠淸水使,訓鍊參軍張世和本院去官,李宜復爲慶州營將,洪夏相爲三陟營將,張世和爲慈母山城別將,尹九淵爲永宗僉使,鄭翼濟爲都摠都事,李景老爲宣傳官,副司直趙明謙·李壽頤爲衛率,鄭來觀爲訓鍊主簿,黃應溟·韓梡爲武兼,李養正爲知事,李吉儒爲都摠經歷,李逸陽爲都摠經歷,鄭錫箕爲平安兵虞候,鄭亨復·任珽單付副司直,趙載敏單付副護軍,李彦熙爲宣傳官,李長爀爲都摠都事,申翊文爲都摠經歷,李衡弼·韓命仁爲訓鍊主簿,姜宰眞爲同知,李樀·柳光宅爲都摠都事,黃仁燮爲訓鍊主簿,李弘器·南鶴羽爲訓鍊主簿,南宮㯖·吳命祐·柳東植·李泰夏·金泰杓爲武兼,李邦曄·柳·元重垕爲宣傳官,洪好人爲知事,金柱泰爲訓鍊主簿,曺世鵬爲侍直,李德夏·金贊胄·任以揆·安世佐爲部將,朴宗益·金兌成·全光祚·金泰栐爲守門將,李廷壽爲訓鍊主簿,李泰夏爲宣傳官,同仁權管尹光億,寶化堡權管朴載文,江口權管金重光,於汀灘權管李挺億,乫軒洞權管田春雨,黃土岐權管金碩彬,吾村權管趙東璛,黃拓權管李匡天。
尹光紹以刑曹言達曰,李允邦·李古魯子等,回咨中,以杖一百徒三年定律矣。依回咨,李允邦,京畿楊州牧定配所發配。而所謂李古魯子,卽安州軍牢李二丁也。參覈使回還時,落留該道云。令本道定配所發配之意,分付,何如?令曰,依。
獻納安允行達曰,請充軍罪人李時蕃,依律處斷。請逆魁坦緣坐籍沒等事,亟令王府,依法擧行。請罪人泰績,仍令鞫廳,嚴刑得情,夬正王法。請徑斃罪人畬,孥籍等事,亟令王府,依大逆律擧行。請戊申逆賊巨魁之子,以年未滿未及施法者,亟令王府,竝行孥戮之典。請賊濂收孥籍産,亟令擧行。請罪人龍發·斗齡·戒剛,仍令鞫廳,嚴刑得情,夬正王法。請恒延·命垕·敏樞,仍令鞫廳,嚴鞫得情。請罪人八金,依本律施行。請崇·亟令王府,嚴鞫得情。請驪川君增,絶島安置。措辭見上答曰,不從。
掌令柳綽達曰,請逆坦孥籍,一依王府草記,卽令擧行。請罪人泰績,令鞫廳嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴,而年滿者,亟令王府考案抄出,竝依麟佐子追坐例,擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·亟令王府,嚴鞫得情。請驪川君增絶島安置。請鍾城府使金遇喆,依前定配。請驪善君壆,罷職不敍。措辭見上答曰,不從。
吏曹參議任珽上書。伏以臣兩脚痿痺,累朔委澁。向來騎省·隷院,除旨聯翩,而輒煩呼籲,一未祇肅,罪在積逋,議從薄勘。臣心感悚,當復如何?卽者恩敍纔下,仍畀臣佐銓之任,繼以牌召踵臨,臣聞命驚惶,罔知攸措。伏惟我大朝,乃於靜攝之中,特軫奮勵之圖,躬臨法殿,親行大政,有以見大聖人恢蕩明揚之德,將欲垂裕於邸下,爲萬世法,猗歟盛矣。瞻聆所及,跛躄皆聳。況臣以從班舊物,最蒙渥惠,適當此時,復叨宿趼,陪侍政席,密邇耿光,豈不爲萬萬榮幸?而顧臣脚疾,癃痼日甚,少立則拘攣不耐,久坐則疼痛轉劇,貼身床席,宛轉叫苦。雖欲趨承恩命,以伸義分,而跬步之間,無望蠢動,軒陛之前,末由登降,扶匐委蛇,不轉則仆,豈不亦虧朝體,而駭衆視乎?此固通朝之所共知,臣何敢虛辭飾讓,以重欺瞞之罪也哉?且臣於權爀年前之疏,亦爲難進之一端,歲已久矣,事已往矣,今不必呶呶追對。而彼旣急於自謀,强引不當引之嫌,終以此得褫銓任,則在臣廉義,其不可徒恃寵靈,晏然復玷於見職也,明矣。以病以情,決無冒當之勢。玆從闕外,拜章徑歸,臣罪〈至〉此,尤無所逃。伏乞离明,俯垂矜諒,亟許鐫削,仍治臣違慢,以肅朝綱,以安私分,不勝大幸。臣無任屛營祈懇之至。答曰,覽書具悉。爾其勿辭,從速察職。
八月初十日卯時,上御歡慶殿。親政入侍時,行都承旨趙明履,左副承旨尹光毅,假注書趙炳祚·趙台命,記事官李齊顯·李宜哲,行吏曹判書鄭羽良,參判尹汲,兵曹判書金尙魯,參判趙榮國,參議柳萬重,參知鄭夏彦追入侍。吏曹正郞沈墢·趙重晦,佐郞李基德·朴師訥,兵曹正郞李翼元·鄭光震,佐郞李萬恢·鄭恒齡,以次進伏。羽良曰,親政有別,本曹堂上,不可不備員,參議任珽牌招,同參,何如?上曰,吏曹參議任珽牌招,同參政事事。榻前下敎。尙魯曰,日候不適,聖體若何?眩氣往來之候,亦復何如?上曰,一樣。而眩氣或一日數次往來矣。尙魯曰,寢睡·水刺諸節,何如?而湯劑連爲進御乎?上曰,日熱之故,不能連進矣。尙魯曰,大王大妃殿氣候,何如?上曰,差勝矣。尙魯曰,中宮殿氣候,何如?上曰,一樣矣。尙魯曰,賢嬪宮患候,何如?上曰,姑未差愈矣。尙魯曰,昨聞入直醫女退去之敎,而當此靡寧之時,醫女入直,何可停之耶?上曰,似以爲苦而然矣。尙魯曰,訓鍊正,今當差出,而此則異於他窠,未準朔者,亦當擬入,故敢達。上曰,依爲之。尙魯曰,兩道兵使,當差出,而擬望之人乏少,守令竝擬,何如?上曰,依爲之。尙魯曰,宣傳官李漢泰登科呈遞,當出代矣。上曰,依爲之。尙魯曰,本曹二軍色,自是緊任,不可暫曠。臣亦非久當遠出,正郞鄭光震京試官之任,許遞,何如?上曰,依爲之。兵曹參知,待下批,卽爲牌招參政事。榻前下敎。上命吏兵判進前。仍敎曰,予旣命代理,至於次對,尙難酬應,則況於親政,何可終日酬應?而特命爲之者,意有在矣。遐方人復職,雖一二人爲之,亦可慰悅。而鄕人之當爲通淸者,亦有之耶?羽良曰,都政則應遷之窠,皆已知之,雖無推移之道,而謹當承敎,通淸則今無掌通之規,持正通,亦不可人人而爲之矣。上曰,初入仕鄕人,亦爲之耶?羽良曰,多已爲之矣。上進覽吏批闕記。上曰,行副司直洪重徵,左尹除授,親政時入侍注書,竝依例陞六。皆出傳敎上曰,代理後,其管用人,故靜攝中親政之命,意蓋深矣。今方面諭兩銓,循例下敎,其文具,而亦有愛禮之意。十考·五考純褒守令·邊將·廉吏子孫,爲國立功效節人與子孫,西北·松都人,錄用初入仕擇擬,一遵舊例,另飭兩銓。上曰,御門在前,在外承旨遞差,承旨有闕之代,以在京無故人備擬。上曰,前承旨吳遂采敍用,尙瑞院官員,依例陞六,尙瑞院官員,亦同入侍安寶。皆出傳敎上曰,吏議撕捱耶?何不入來?羽良曰,親政不可不備員,故以前望擬入,而有脚病決難登對矣。上曰,今聞吏曹參議任珽有實病云,許遞,其代卽爲差出牌招。出傳敎上曰,吏議望,卽速擬入,銓堂承命,相顧爭難,未及備擬。上曰,時氣之或暑或寒,乃乾坤之造化,政事之或弛或張,乃人君之造化。暮年靜攝之時,爲用人而親政,豈可依前泄泄?頃者大臣陳達,伊後思之,意蓋在焉,欲爲下敎。大抵翰林·吏郞,更爲定式,乃所以杜黨習奔競惹鬧之道。觀其望,知弊熟矣。故頃者任珽·南泰齊·李喆輔之特除,意蓋深矣。世道日甚,予則日衰,垂裕後昆之道,宜可無弊。噫,爲人君執造化之柄,其若利於國,有以大於此者,其可施令,況不過望之多少乎?吏曹參判·參議,皆以長望擇擬,參議今適有窠,自親政擧行。而參議今政問于大臣,雖略定規模,參判·參議望,當入界限。政官問于領左相,定式以奏。出傳敎上仍命判書·參判進前曰,予俄見氣色,則似有相持之擧。頃者左相,以長望事有所達,而未及覺悟,今日果知之矣。依傳敎擧行。又命兵判同見傳敎。尙魯起伏曰,聖敎至當,而以承旨望例備擬,似涉如何矣。上曰,然則此等字抹去,可也。羽良起伏曰,伏承聖敎,有此傳敎,不勝惶悚。而此事,事體重大,臣等恐難獨爲奉承,請命召大臣,與臣等於榻前講確,定式擧行,何如?上曰,誠然矣。仍敎曰,政事有下敎者,時任大臣入侍。出傳敎仍命少退復入侍。左議政趙顯命,同爲入侍。上曰,今日召卿之由,知之而來乎?顯命曰,臣承命到閤門,略聞於注書矣。上曰,卿以銓官長望事,頃有所達,而予意猶以爲如何矣。俄見銓席氣色,則始知卿言,果有意見。大臣旣已入侍,銓堂以長望,速爲備擬焉。顯命曰,臣頃日妄陳愚見,而今則首相在外,且是國家大事,待首相入來,相議講定好矣。上曰,伊時首相,亦豈不入來耶?顯命曰,其時首相雖入,而豈知其必與臣之意相同也?姑待之好矣。汲進伏曰,銓望,若專屬備局擬入,則猶或可也。旣有大冢宰,而以參議望,使之每每問議大臣,亦涉如何矣。上曰,然則問議二字抹去,而備擬界限,與大臣定式以入,可也。顯命曰,在外略聞此事,吏判欲以一人通擬,而亞銓相持,未決云矣。上曰,誰也?羽良曰,李昌壽也。上曰,何故相持耶?顯命曰,聞以年前儒生事也。上曰,儒生事,何事也?顯命曰,李德濟事云矣。上曰,李德濟事,至今思之懍然,到今年久之後,何敢以此提起乎?若使金相福,怒李昌壽,則容或可也。而二字旣發德濟之口,則今日廷臣,食君衣君,而何敢爲李德濟乎?汲起伏曰,臣本無以此事持難之事,大臣陳達,誠是意外。上曰,參判欲通何人耶?汲曰,兪最基·金時粲·李濟遠矣。上命書吏議長望以入。顯命曰,界限則當以曾通大成·副學者爲之矣。羽良曰,當以此定之矣。汲曰,大成·副學,雖未及通,亦豈無可合之人乎?顯命曰,防限則不可不嚴,大成·副學,雖未及通,若曾經槐院·備局副提調,則亦可擬入,而若無定限,則恐不無濫雜之弊矣。上曰,以此速爲備擬。判書·參判,相議呼望。上命示大臣。顯命曰,好矣。仍命正書以入。上親書大司諫權相一名字於長望,仍爲下批以下曰,予亦欲用手於衆議之中,今而後,吏議諭紙,可踰鳥嶺,嶺南豈不聳動耶?今日親政,可謂一事業矣。李東標·李玄逸後,復有之耶?羽良曰,始有之矣。汲曰,李東標則有所樹立,而爲之矣。上謂左相曰,作米事,兵判厭之,而卿旣入來,相議講定,可也。尙魯曰,臣於此事,竊有所不安者。臣雖無似,旣帶有司堂上之任,則令臣不知,而以二月當,木六百同出給者,恐未得當。所謂一當,卽二朔也,二當卽四朔也。四朔所入之木,其數甚多,而直曰六百同,使之作米,則兵曹之所失,將如何耶?顯命曰,其時詳問其數,陳達出擧條矣。臣忝在大官,軍國重事,豈可使兵判不知而爲之乎?二當木之數,過於六百同。而爲本曹排朔難處之端,則不必問二當·一當也,只許六百同出給,而勿論其外好矣。尙魯曰,然則臣非敢有爭也。上曰,更爲議定好矣。顯命曰,臣則於政事,無參涉之事,請退去。上曰,知道。上曰,侍從官案上之,登科最久年老侍從久勤人抄出。上曰,朴致遠生存耶?羽良曰,聞生存,而年老貧甚云矣。汲曰,聞有近百歲老母,而貧窮特甚,身自樵汲云矣。上曰,予聞如此之言,則不無惻然,想已年老矣。其時宋秀衡,駁論其貪贓,而此是禁錮耶?羽良曰,終身禁錮也。上曰,亦有敍用之例耶?羽良曰,未能的知,而似有之矣。顯命曰,豈無前例?唯在聖上處分矣。上曰,從當問而爲之矣。上曰,今者親政,意蓋深矣。疎通沈滯,王政之所先,取覽侍從官案,李格年近七十,登科已四十二年,問之則乃北關之人也。噫,京華士子,登科屬耳,腰金頂玉。遐方文臣,以曾經侍從,沈滯五十年。是豈體雨露不擇下之意乎?今適有窠,判決事除授。上曰,王者之政,申飭雖嚴,錄用宜同。甲子宣傳官之尙今沈滯於參下,蓋因事故,而今皆陞六。只有李廷壽,而其人可用,今政特爲陞六。上曰,當此親政之時,宜擧殘邑。噫,殘邑之民,何辜?梁山郡守有闕之代,以曾經侍從人,更爲擇擬。上曰,邊將親病·身病罷黜人,頃者下敎時,不能知而不爲下敎,豈可斑駁?一例敍用。上曰,今聞知事李世璡卒逝云,噫,身强職勤,業已知矣。戊申一章,其時雖非樹立,可見纔入耆社。遽爾長往,聞甚愴悼。且淸寒亦已知,凡諸等需,從厚題給,以示予意。上曰,吏曹佐貳之望,旣命長望。而其初擇其加望,俱使大臣與聞,豈可一依承旨望,任自拔之。此嚴飭,旣下敎。承旨望中,或有昔有而今無者,莫重奏望,豈可任其一時之意耶?以所知者言之,申致雲之往者之事,其駭已知。伊後特除後,仍爲備擬。甲子年之間,亦以承旨入侍,而因筵奏之率着,其時特敎處分,故因此而不復檢擬。此豈用人之道哉?申飭銓曹。皆出傳敎光陵·長陵秋夕祭,明陵忌辰祭,親傳香事。榻前下敎。上曰,此注書之名,每忘之矣。光毅曰,趙台命也。上曰,多年注書,今幸出六矣。居在何地?臣台命起伏曰,居在淸州矣。上曰,注書久勤,今得其效矣。彼注書誰也?光毅曰,趙炳祚也。上曰,居在何地?炳祚曰,居在洪川矣。上曰,兩注書皆在鄕,而同時陞六,尤可謂善爲也。仍命少退。酉時復入侍。上曰,政事旣至畢境耶?尙魯曰,兵批政事已畢,而吏批政事尙多矣。上先命兵批諸臣宣醞。酒三行喫啖訖,以次先爲退出。上曰,入侍注書,皆付典籍耶?羽良曰,未及付,而趙炳祚,則方在罷職中矣。上曰,前察訪趙炳祚敍用。出傳敎上曰,吏批政旣畢耶?羽良曰,幾盡畢,而蔭官之當遷轉者,尙有二三人,夜深恐難畢矣。上曰,今日親政,若有未盡,則亦一欠事,必須速爲了當。羽良,遂呼望筒,次次遷轉訖。上命吏批諸臣宣醞。酒三行,遂退出。夜已三更矣。
上在昌德宮。常參·經筵,以代理停。
鄭必寧達曰,自明日十四日至國忌齋戒及正日相値,常參,頉稟。令曰,知道。
又達曰,大司憲沈堉,執義林象老,掌令金,持平李堉在外,掌令柳綽呈辭,持平朴弼遠未肅拜。今日以監察茶時之意,敢達。令曰,知道。
藥房副提調趙明履啓曰,伏未審夜來,聖體調攝,若何?昨日親臨大政,夜久酬應,眩氣不瑕有添乎?大王大妃殿氣候,何如?臣不任區區伏慮,敢來問安。答曰,知道。慈殿氣候差勝後一樣。予則眩氣一樣矣。大王大妃殿·中宮殿·賢嬪宮,藥房口傳問安。答曰,知道。
趙明履達曰,新除授左承旨申致雲,今日不爲出肅,卽爲牌招,何如?令曰,依。
又達曰,左副承旨宋昌明,今日不爲仕進,卽爲牌招,何如?令曰,依。
又達曰,新除授注書南鶴老,今日不爲出肅,卽爲牌招,何如?令曰,依。
尹光紹達曰,春坊上下番俱空,事甚未安。今日政新除授弼善崔成大,文學趙重晦,說書尹得養,竝卽牌招,以爲推移入直之地,何如?令曰,依。
假注書趙台命陞六代,李宜馣爲之,事變假注書尹得養遷轉代,安正宅爲之。
判尹具聖任,鰥寡孤獨抄出後,來詣請對矣。傳于鄭必寧曰,判尹持文書留待,五部四民抄出數,書入。
傳于鄭必寧曰,十五日食後,當爲殿坐,南部之無獨,可怪,他部亦不無遺漏之弊,其間更加詳抄。
趙明履以司饔院官員,以都提調·提調意啓曰,本院奉事李廷恢,以燔造官,方在分院。而今日政,典牲署直長遷轉矣。當此燔役方張之時,不可付之於生手。本院直長中,依例相換,何如?傳曰,允。
宋昌明以兵曹言達曰,今八月十一日,進士尹德純稱名人,自金虎門入來,差備門外擊錚,極爲駭愕。令攸司囚禁治罪。同門守門將安采東,常時不能禁斷雜人,以致闌入,亦難免其責,推考,何如?令曰,依。
左承旨申致雲書曰,伏以惟天惟祖宗,佑啓我大朝,誕有丕于,迓續寶命,今爲無憂之文矣。臣雖跡在冗散,亦係舊日春坊之屬,則獲覩宗社無疆之休,於今春咸造之班,區區愛戴之悃,倍百恒情,而感激流涕之極,亦無由自達矣。不意杜門屛伏之中,銀臺牽復之命,忽下於大朝親政之日。恩旨渙宣,辭意隆摯,臣誠惝怳隕越,五情無主。雖冱谷之回春,槁苗之逢雨,亦未足以喩其萬一。念臣以百無肖似之賤,最被大朝眷遇之私,前後踐歷,罔非踰涯。惟是援諸水火之中,置之衽席之安者,非臣韲身粉骨,所可仰酬。則夙夜小心,國耳忘私,庶幾爲一分塵刹之報。而筵奏妄率,至今咋指,雪霜雨露,終歸造化,撫膺慙汗,有隕如瀉。在臣義分,固當竭蹶趨承,少伸叩謝之忱。而顧念情地,終有所不敢冒進者。玆於令召之下,隨詣闕外,仰瀆危懇。伏乞离明,俯垂諒察,亟令鐫遞臣職名,俾得退守本分,以卒天地父母終始生成之澤,千萬泣禱。臣無任屛營祈懇之至,謹昧死以聞。答曰,覽書具悉。爾其勿辭,從速察職。
兵曹參判趙榮國書曰,伏以臣素患痰癖之證,十年沈痼,轉輾增劇,日就難醫之域,而藥餌鍼焫,百試而無一效,此眞所謂末如之何者耳。臣固自分爲癃癈之人,而醫人之言,或以爲若飮浴溫泉,以消滌其腸肚痼冷,則庶冀有萬一之幸云。而職名縻身,不敢自由,姑未得試之矣。今方蒙恩受暇,往省楸隴,而此距湖西之溫泉,不過信宿之地,臣欲力疾迤往,以爲歃浴療治之計。而旣係他道,亦不敢擅自行止。玆不得不略控微懇,仰瀆睿聽。而念臣往返之期,亦將費了向月,所帶宿衛之任,旣甚緊重,有不容久曠。伏乞离明,俯賜鑑諒,亟命遞臣本職,許臣便宜往來,以幸公私,不勝大願。臣無任屛營祈懇之至,謹昧死以聞。答曰,覽書具悉。卿其勿辭往浴焉。
長溪君棅書曰,伏以臣父墳山,在於京畿衿川地,而草土餘喘,奇疾嬰身,未克省掃者久矣。今當秋節,益切霜露之感。玆瀝哀懇,仰瀆离明之下。伏乞俯垂諒察,特許由暇,俾得往來焉。且念臣所生父母墳,在於京畿永平地,仍許臣便道歷省,以伸至情,千萬幸甚。臣無任屛營祈懇之至,謹昧死以聞。答曰,覽書具悉。卿其依所陳往省焉。仍令曰,給由馬。
檢閱黃仁儉書曰,伏以臣卽聞臣母素患痰症,添劇於換節之際,流注胸脅,呼吸牽痛,呑咽極艱,食飮專廢,彌留不解,醫藥罔效。而緣臣在京供職,不欲遽以相聞,故日久而今始報來。臣積月違離,夙宵憂係之餘,聞報煎灼,不能定情,歸護是急。冒昧陳章,仍卽徑尋鄕路。伏乞睿慈,俯垂鑑諒,亟罷臣職,以便救護,仍令重勘臣罪,以肅邦紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
上在昌德宮。常參·經筵,以代理停。
宋昌明達曰,大司憲沈錥,掌令金,持平李堉在外,執義林象老,持平朴弼遠未肅拜,掌令柳綽呈辭。今日以監察茶時之意,敢達。令曰,知道。
尹光毅啓曰,來十六日,儒生殿講日次,而上候方在靜攝中,頉稟。傳曰,知道。
宋昌明,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又達曰,卽者上番翰林李齊顯,因下番翰林李宜哲之徑出,謂以不能檢下,陳書徑出。所當直捧禁推徽旨。而此與無端徑出有異,推考警責,而待敎蔡濟恭,一體牌招入直,何如?令曰,依。
趙明履達曰,右副承旨尹光毅,同副承旨尹光紹,今日不爲仕進。竝卽牌招,何如?令曰,依。
宋昌明啓曰,明日聖節望闕禮,依近例爲之之意,敢啓。傳曰,知道。
傳于宋昌明曰,食後殿坐之意,旣已分付,四民中兩班幾許,中人幾許,常漢幾許單子,區別書入。四民若早待,則必致失時,食後待令之意,分付五部。
傳于宋昌明曰,五部官員,多有新差者,姓名更爲單子書入。
傳于宋昌明曰,庚午條目課米數幾石,問而書入。
以朴正源爲假注書。
趙明履達曰,假注書朴正源,親病甚重,勢難察任。今姑改差,何如?令曰,依。
以尹商輅爲假注書。
宋昌明啓曰,禮曹兼春秋有闕之代,令該曹卽爲口傳差出,何如?傳曰,允。
又達曰,親傳香時,禮房承旨齋宿事,曾有下敎矣。臣以該房入直矣。房單子今始啓下,禮房承旨鄭必寧,纔已申退,所當牌招入直,而拘於廳規,不得請牌,何以爲之?敢稟。令曰,牌招。
傳于宋昌明曰,三名日軍器月課米數,問啓。
宋昌明,以禮曹言啓曰,凡親傳香時,自上服色,例以衮龍袍磨鍊。而丁卯八月十六日傳敎內,此後常祭傳香,雖値忌辰齋日,以衮龍袍擧行,忌辰傳香,皆以無揚黑圓袍擧行事,命下矣。今十三日光陵·長陵秋夕祭親傳香及明陵忌辰祭親傳香,同日竝行,服色改具節次儀注中磨鍊以入之意,敢啓。傳曰,知道。
又以弘文館言達曰,本館上番,姑陞入直,事甚未安。新除授副應敎趙明健,修撰金陽澤,竝卽牌招,以爲推移入直之地,何如?令曰,依。
鄭必寧,以戶曹言啓曰,社稷祭器庫今方營造,祭器欌,亦當次第造成,而繕工監副奉事宋載和,專管此役矣。昨日都政,移拜尙瑞直長,而卽今役事方張,決不可付諸生手。故取考前例,則年前穆陵丁字閣修改時,繕工監副奉事申景閔,移拜尙瑞直長,而陵役體重,故竣事後使之察任本職矣。今亦依此例,祭器庫畢役間,宋載和除本仕,仍爲董察,使之盡心完役之地。看役算員崔漢樞,連造祭器欌,詳知制樣,而昨日政,除拜禮賓主簿矣。雖移他職,姑除本仕,畢役間依前看役之意,一體分付,何如?傳曰,允。
尹光紹,以禮曹言啓曰,卽接穆陵參奉所報,則今此秋夕祭享時,兩官不可不備員。而別檢趙台命,移拜他職,其代卽爲變通云。莫重陵寢享事,假官替行,事體未安。別檢未差之代,令該曹以在京無故人,卽爲口傳差出,以爲備員將事之地,何如?傳曰,允。
吏曹口傳政事,以李世鉉爲穆陵別檢,兼春秋單曺命胤。
尹光紹,以吏曹言啓曰,新除授江原都事李克祿呈狀內,矣身情勢,不可冒赴,病狀亦難强策,斯速入啓處置云。試期迫近,而情病旣如此,則不可强令赴任,依例改差,其代卽爲口傳差出,給馬發送,何如?傳曰,允。
吏曹口傳政事,以金朝潤爲江原都事。
上在昌德宮。常參·經筵,以代理停。
宋昌明達曰,大司憲沈錥,掌令金,持平李堉在外,執義林象老,持平朴弼遠未肅拜,掌令柳綽呈辭。今日以監察茶時之意,敢達。令曰,知道。
鄭必寧達曰,新除授同副承旨兪宇基牌招事,依下,而闕門垂閉,家在城外,待明朝出牌之意,敢達。令曰,知道。
藥房副提調臣趙明履啓曰,天氣乍涼,伏未審此時,聖體調攝,若何?眩氣漸有差減之勢乎?湯劑停止,已至多日。臣今日依前下敎,率諸御醫入診,詳察聖候,議定繼進當否,爲宜。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
宣政殿親傳香罷後,政院·玉堂口傳問安。答曰,知道。
宋昌明達曰,刑曹判書金始烱,右尹洪重徵,除拜後過三日不爲出肅,依定式推考警責,竝卽牌招察任,何如?令曰,依。
備忘記,前執義兪宇基,承旨除授。
鄭必寧達曰,新除授同副承旨兪宇基,卽爲牌招,何如?令曰,依。
傳于兪宇基曰,宣傳官持標信,開弘化三門,自今日至再明,依前開閉事,分付。
傳于鄭必寧曰,獻官單子,尙不入啓,何可淸齋耶?極爲稽緩矣。
又傳于鄭必寧曰,獻官單子,尙不入啓,如是而可爲淸齋耶?摠管入直外塡入,吏曹堂上亦爲塡入。如是下敎之後,如有稱頉者,三朔禁推傳旨捧入。
趙明履達曰,長陵秋夕祭獻官,實預差光恩君楧,花平君橃,旣爲祭官,臨時付標,依定式禁推徽旨捧入之意,敢達。答曰,知道。
傳于兪宇基曰,都摠府堂郞入直,倍於陪衛之數,只入直侍衛,只兵曹堂郞,陪數侍衛之意,分付。吏曹口傳政事,以徐命珩爲兵曹參判,李亮天·張世文爲兵曹佐郞。
趙明履,以吏曹言啓曰,今此長陵秋夕祭,獻官光恩君楧,花平君橃,實預差,啓下矣。俱以身病甚重,不得受香云。不得已以原興君煦,改付標以入之意,敢啓。答曰,知道。
宋昌明,以兵曹言啓曰,今十五日親臨弘化門時,本曹堂上侍衛二員,陪衛一員,及郞廳外司入直外,侍衛二員,陪衛一員,禁喧一員,當爲進參。而判書金尙魯,初度呈辭受由,參判趙榮國受由在外,正郞李萬恢奉命在外,佐郞鄭恒齡光陵差祭,李仁默·高裕俱在外,無以推移備員。參判趙榮國,令政院稟旨變通,佐郞李仁默·高裕今姑改差,其代,令該曹竝以在京無故人,卽爲口傳差出,何如?傳曰,允。
兪宇基,以兵曹言啓曰,今月十五日親臨弘化門時,門外大路通闊,閭家雜錯,布帳不可不設,故節目中磨鍊以入之意,敢啓。答曰,知道。
鄭必寧,以吏曹言啓曰,今十三日親傳香時,宗廟各陵·殿秋夕祭獻官,以二品塡差事,命下矣。在前如此之時,刑曹堂上,有草記差祭之規,依近禮塡差以入之意,敢啓。答曰,知道。
己巳八月十三日辰時,上御宣政殿。明陵親傳香入侍時,行都承旨趙明履,右承旨鄭必寧,左副承旨宋昌明,右副承旨尹光毅,同副承旨尹光紹,注書南鶴老,假注書尹商輅,編修官金弘澤,記事官安正仁,次次進伏。上具翼善冠·衮龍袍,出坐于南階月廊。趙明履俯伏問候。上曰,慈殿氣候差勝後一樣。予則一樣矣。宋昌明,奉光陵·長陵香祝,跪進于前。上一一奉審,親塡玉署還裹。仍跪傳獻官。獻官奉出西門。趙明履曰,光陵·長陵則節祀也,吉服傳香,禮所當然。而至於明陵則忌辰也,以改黑圓袍,何如?上曰,然矣。卽改黑圓袍。祝貼奉審之際,祝貼所裹紙,有一點油痕。上曰,不精也。卽取杏仁數箇,塗拭點汚處。因塡玉署。跪傳獻官。獻官奉出西門。鄭必寧曰,莫重香貼,未免有不謹點汚之失。當該香室官員,從重推考,何如?上曰,依爲之。出擧條上曰,左承旨申致雲所駁者,爲誰?尹光紹曰,司諫朴致文也。傳曰,莫重親傳香承旨,不可不備員。朴致文所爲,雖涉駭也,廉隅攸在,不可强令察任。左承旨申致雲許遞,其代,前單入之。出榻敎傳曰,因承旨不備,聞之其涉駭也。暮年親政特敎之下,不可以此等之章,示於元良,其章給之,司諫朴致文遞差。出榻敎上曰,注書出去,秋夕祭件記持入。注書持入,則尙未塡差矣。上曰,祭官明將出去,而未及塡差云者,極爲駭然。吏曹堂上及從二品以下,別擇書入,自今爲始爲定式。傳曰,今因傳香,追慕冞切,待朝,廟·陵·殿秋夕祭傳香,當親行,分付儀曹。出榻敎傳曰,今番此擧,暮年追聖意恤民之意。而恐或遺漏,特爲摘奸,則不無遺漏之事,判尹從重推考。旣有更抄之命,若或有一民遺漏者,當該勸官,當惠施制書有違之律,另加嚴飭。出榻敎傳曰,獻官擇差之下,該曹其不另擇,以致付標,從重推考。昔宗臣瀛昌君,有陳章之事,禁推宗臣中,亦不無參酌者。不可事同飭異,今則特施重推之典。今番秋夕祭,旣命親傳香,祭官及典祀官,依定式擧行,獻官·執事淸齋,另加嚴飭。出榻敎傳曰,恤四民米,以庚午條軍器寺送甲冑米擧行事,分付惠廳,該廳諸郞,分給四民。受米人多少,京兆官員,預爲隨便定數,殿坐後稟旨擧行。其分給五部,當次第擧行。其女人,四民中每部當從後分給,以示男女異路之意,竝令府部知悉。出榻敎傳曰,侍衛陪衛,宜有差等,都摠府兵曹,倍數於入直五衛將宣官,只入直武兼十二員爲之事,分付。出榻敎上曰,四民抄入中,南部頗小,斯速加抄以入。諸臣聽命俯伏而退。
上在昌德宮。常參·經筵,以代理停。
仁顯王后忌辰齋戒。午時未時,日暈。
廟·殿·陵親傳香罷後,政院·玉堂·藥房口傳問安。答曰,知道。
鄭必寧達曰,明日殿坐相値,常參,頉稟。令曰,知道。
尹光毅達曰,大司憲沈錥,掌令金,持平李堉在外,執義林象老,持平朴弼遠未肅拜,掌令柳綽呈辭。今日以監察茶時之意,敢達。令曰,知道。
傳于宋昌明曰,都承旨待下敎入侍,而與儒臣同爲入侍。四民今日內抄啓,而五部追後抄啓單子中,亦依前區別書入,而如無加抄者,置之。
傳于宋昌明曰,都承旨入侍,儒臣同爲入侍。
尹光紹達曰,因兵曹草記,參判趙榮國受由在外,侍衛無以備員。令本院稟旨變通事,允下矣。合有變通之道,何以爲之?敢稟。令曰,遞差,口傳備擬。
尹光毅,以訓鍊都監言啓曰,明日親臨弘化門恤四民時,集春營入直軍五十名,廣智營入直軍五十名,哨官率領,弘化門上路東邊設布帳外作門,至排列扈衛,事畢後待標信還入直事,自兵曹節目啓下。都監集春營入直軍五十名,廣智營入直軍五十名,哨官率領,依節目擧行之意,敢啓。傳曰,知道。
八月十四日辰時,上御宣政殿。各陵秋夕祭親傳香入侍時,行都承旨趙明履,左承旨鄭必寧,右承旨宋昌明,左副承旨尹光毅,右副承旨尹光紹,同副承旨兪宇基,注書南鶴老,假注書尹商輅,編修官安正仁,記事官曺命胤,以次進伏。上具翼善冠·衮龍袍,出坐于南階月廊。宋昌明奉各陵祝貼,跪進于前。上一一奉審。至於永禧殿祝曰,維字孝字,與廟號其間不遠,維字孝字,下於廟號二字間,饗字則上於廟號一字間。仍跪傳獻官。獻官奉出西門。上曰,秋夕祭與四明日同乎?趙明履曰,同矣。傳曰,懿陵忌辰祭,當爲親傳香,分付儀曹擧行。出榻敎上曰,同副承旨兪宇基,先入侍後肅拜。注書出門引入。宇基承命入侍。上曰,同副時年幾何?對曰,臣年六十六矣。上曰,宋昌明詣太廟奉審,仍詣永禧殿奉審。昌明承命出去後,諸臣俯伏而退。
八月十四日午時,上御歡慶殿。都承旨·儒臣同爲入侍時,行都承旨趙明履,修撰趙雲逵,副修撰林錫憲,假注書尹商輅,編修官安正仁,記事官曺命胤,次次進伏訖。上曰,金善行出直時,養正圖解何爲耶?錫憲曰,其冊授于校書館,方欲刊出矣。上曰,其然則異於初料,若以刊出,不過如夙夜箴矣。仍出養正圖解本帙,使趙明履讀其篇首。上欽歎不已曰,章數幾何?錫憲曰,六十餘章矣。上曰,其中圖畫雖印出,而必不如唐畫矣。繪事後素,雖祛其圖,似爲無妨,而無畫則名實不相適,有畫然後可以相稱,不可無畫矣。明履曰,小臣所達,是矣。養正圖之意,與太極圖無異,而不可無畫也。錫憲曰,此若刊出,則爲我東方第一奇譜矣。上曰,刊役甚難,闊字易乎?木板易乎?雲逵曰,至於刊役難易,闊字爲易。錫憲曰,此冊要見於四方,而終未得見,是實世所罕有也。上曰,闕中書冊,不爲不多,而皆不如此冊也。上曰,海仁寺,有八萬大藏經板云,汝等見之乎?錫憲曰,臣亦曾見矣。上曰,養正之名,如小學,頗有涵泳之味矣。錫憲曰,刊出則京中士大夫,無不得見,此爲大幸也。傳曰,校書館員,持養正圖解入侍事。出榻敎上曰,注書出去,校書館官員,持養正圖解卽爲入侍之意,特爲分付。臣注書承命率入。上下敎曰,此冊,斯速刊出以入。上曰,明日施恤,元良云,比他光觀,則稍勝矣。此亦大幸,而足可慰矣。上曰,今番親政,在我爲極盡底道理,而學文予雖不知,所知者,但爲己之事,爲人之事兩段而已。上又曰,有意於爲人而爲之,則亦爲私意,欲於善而爲善,則亦是私意也。上曰,見赤子之入井,有惻隱之心者,有求譽而然,則此亦非仁也。趙明履曰,爲善之事,當寢而寢,當食而食,不待勉强,自然行之,則是誠仁者也。上曰,學者之事,習與性成,乃成君子,世間人雖要譽爲善,擴充習成,則自入於善域矣。上曰,此亦講學好矣。錫憲曰,世間自稱爲善者,若一見路程記,詳言其景者也。明履曰,錫憲所達過矣。若見路程記,而言其景,則不是怪事。今世之人,歷言善境者,皆不見路程記者也。上曰,近觀世道,不知路程記者多矣。乾坤不老,人在長夜中,奈何奈何?錫憲曰,近見世道,爲己之學亦罕,而以尙儒學,然後反今世道矣。上曰,明日施恤時,先粥後米,似好矣。明履曰,果好矣。時將夜半,諸臣俯伏而退。
上在昌德宮。常參·經筵,以代理停。
下直,延日縣監閔範洙。
大駕弘化門殿座還宮後,政院·玉堂·藥房口傳問安。答曰,知道。
王世子祇迎還入後,政院·玉堂·藥房口傳問安。答曰,知道。
宋昌明達曰,明日常參,取稟。令曰,停。
尹光毅達曰,備邊司郞廳來言,今日賓廳坐起日次,而大朝弘化門殿坐相値,頉稟。令曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射,而弘化門親臨四民施恤相値,不得爲之之意,敢啓。答曰,知道。
尹光毅達曰,憲府連日監察茶時,事甚未安。除在外,呈告未肅拜人員,竝卽牌招,何如?令曰,依。
宋昌明達曰,大提學趙觀彬,除拜已久,屢違召命,尙不出肅。揆以事體,殊涉未安,卽爲牌招察任,何如?令曰,依。
傳于尹光毅曰,今日之晩,來日之早,待晴爲之之意,分付。
傳于尹光毅曰,日勢如此,百姓等難矣。差晩來待事,分付。
傳于尹光毅曰,日勢如此,殿坐當待晴爲之,百姓隨時待令事,分付。
傳于鄭必寧曰,百姓今日來待者甚衆云,卽速擧行。
傳于鄭必寧曰,整齋後啓達。
鄭必寧啓曰,卽聞四民,來會於館洞峴,而旣已設布帳,此處無作門之事,故訓鍊都監堅執不開云。卽爲分付都監,使之開帳入民,何如?傳曰,允。
尹光紹啓曰,卽者禁府都事來言,左議政趙顯命,待命于金吾門外云矣,敢啓。傳曰,勿待命。
尹光毅啓曰,卽者議政府錄事來言,左議政趙顯命,得聞宋瑩中疏語,聲罪至嚴,有非人臣所忍聞者,惶怖震剝,不敢偃息私室,走伏金吾門外,仍納命召。何以爲之?敢稟。傳曰,命召,遣史官傳授。勿待命事,傳諭。
傳于尹光毅曰,再明日,當爲親傳香,分付。
兪宇基以慶尙監司狀達曰,七八月令藥材進上中,山藥當月內不得封進,惶恐待罪事。令曰,勿待罪事,回諭。
兪宇基以侍講院言達曰,今日弘化門殿坐侍坐時,集禮門內祇迎後,大駕入小次,而相禮矇然不審,徑先前導,以至正門,還引便次,事涉率爾,不可無警責。本院請推之外,他無可施之罰,當該相禮,從重推考,何如?令曰,依。
兪宇基〈以〉觀象監官員,以都提調意達曰,天文學兼敎授田德雨,命課學兼敎授李最之,六品遷轉代,本學敎授李德星,通德郞權烜,術業頗精,竝爲差下,使之付軍職,冠帶常仕,何如?令曰,依。
礪恩君梅書曰,伏以臣之亡母墳山,在於京畿果川,而將以今二十六日破舊行喪,移窆於楊州地,期日已定。而臣職在侍衛之列,不得擅便出入。玆敢疾聲控籲於孝理之下。伏乞离明,特賜恩暇,俾得安意往來,以安襄事,千萬幸甚。答曰,覽書具悉。卿其依所陳往來焉。
全羅監司韓翼謩書曰,伏以臣兩朔待勘之中,冒控危迫之懇,尙幸仁覆之天,俯垂矜愍。及伏奉回批,不準所辭,至引大朝下敎。責勉其嚴,奉讀以還,惶恐震越,罔知所措。今欲仰奉恩旨,出而按事,則廉隅至重,不可放倒,將欲俯循私義,引以自免,則批敎勉飭,不許鐫解。臣之蹤地,其亦窮且蹙矣。連章瀆告,爲罪滋大,姑欲泯伏,仰俟處分。卽伏見朝紙,今七月二十八日引見時,以小臣之過費撕捱,殿最過限,大朝下敎截嚴,仍有從重推考,斯速封進之命。臣於是震懍憂迫,求死不得,不敢終默,又此哀懇焉。向來臣之所遭,實爲士大夫至羞恥。事係貪墨,聲罪狼藉,人皆曰不可不遞。衆口同然,可見公議之攸在。特荷睿度寬容,不欲遽加誅罰,筵臣亦或有以因此許遞,有傷朝體爲言者。若臣必遞之義,固自如也。況乘轎禁令之初,管下守令,有違令冒乘者,矇不察擧。失職之罪,誠無所逃。大僚以此請加譴罷,則臣之職名,便在已遞之科,雖欲徒恃寵靈,淟涊冒居,其可得乎?伏聞忠淸前監司臣李日躋,以有臺評,蒙恩許遞,體下之仁,孰不欽頌?曩臣所被人言,有甚彈駁,最後大僚請罷,事面嚴重,亦何遽軒輊於臺論。而日躋得遞,臣獨晏然,事理蹐駁,孰甚於此?此莫非臣忱誠淺薄,未能見諒於君父之致,撫躬慙悼,尙復何言?大·小朝前後飭敎批旨,迥出尋常。矧今問備之命,實因殿最之過時,則臣豈不欲含恩畏義,黽勉奉承?而所謂殿最者,蓋將以激濁揚淸,褒善懲違者也。以臣被衊之蹤,苟然封進,則道內守令之見考於臣身者,必將竊義其後曰,夫夫也,乃爲吾輩子弟所操持,頭出頭沒,方自拔出之不暇,何敢議人云爾。則臣心愧慙欲死,姑舍勿論,其辱朝廷,而羞當世,爲如何哉?臣之不可冒當,事理較然,不但以大臣請罪,爲必遞之端而已也。玆不得不冒萬死申籲於离明之下。伏乞亟許鐫削臣職名,回授無故之人,一路凡事,俾卽擧行。若臣違拒恩命,瀆擾崇聽之罪,亦令攸司,照法重勘,以安私分,千萬幸甚。答曰,覽書具悉。卿之撕捱,其涉過矣。卿其勿辭,卽速察任。
大司憲沈錥書曰,伏以臣自數十年來,謬被千萬不敢當之誤恩,荐叨千萬不近似之職名,以賤分則無一線轉動之路,以臣義則有萬殞難贖之辜。身伏草莽,盜竊寵數,至於見今本兼諸銜而極矣。夙宵悚懍,有若無所歸之窮人。人理旣極,鬼責先加,疾病沈頓,近益奄奄待盡。而匪分之秩,尙在身上,悶阨之極,如添一病。臣之情事,其亦慼矣。若臣之向來負犯,必有朝廷執法之論,臣惟伏俟斧鉞之加而已,顧何敢厭然自掩,亦何敢偃然自陳。而第臣之所慙痛者,緣臣眊憒,不善指導,乃令稚弟,卒陷大僇,而臣尙無事,此豈理也?公法當嚴於任長,私情亦切於同罪,生無以擧顔於天地,死無以歸見於亡父,席藁血泣,五情震薄。而負罪胥命之中,不敢輒入文字,致使猥銜,至今虛縻,此亦臣之罪也。懇乞离明,俯垂矜察,先將臣本兼諸任,盡行鐫汰,仍令有司,議正臣辜犯,俾臣安意就盡,千萬幸甚。答曰,覽書具悉卿懇。卿其勿辭,卽速上來,輔我不逮。仍令曰,史官往諭。
漢城府右尹洪重徵書曰,伏以臣於杜門病伏之中,忽承京兆寵擢之命。臣誠惝怳震惕,不知置身之所也。竊伏念命德之器,卽朝家愼簡之地,前後膺是秩者,或以才具,或以地望,或以勞績。而如臣者,謂之才具之可用乎?則空疎譾劣,百無一長。謂之地望之可取乎?則衰疲庸陋,最在人下。謂之勞績之可紀乎?則尸素外內,效蔑塵露。於斯三者,無一彷彿,則今玆恩命,奚爲而及於臣也?國家名器,由臣而墜壞無餘。臣若貪榮戀寵,冒沒出脚,則臣心愧忸,姑不暇論,而其於人之嗤點,何哉?日昨令召之下,進伏闕外,而適値淸齋,疏籲路阻,竟犯違慢之科,益不勝惶隕抑塞之至。玆將未徹之章,仰瀆离明之聽。伏乞邸下,收臣新授職秩,亟行鞶帶之褫,使公務毋曠,而私分粗安,千萬幸甚。答曰,覽書具悉。卿其勿辭,察職。
忠淸監司洪啓禧書。王世子若曰,湖臬缺帥,廷簡擧賢。惟捍衛翰藩,假外臺而提憲,故臨授弓鉞,進大庭而頒綸。眷玆百濟舊疆,實維一國重鎭。屛京師而中峙,緩急可爲聲援,控嶺湖而介居,險阻亦足憑恃。關防表裏,在諸路爲衝要,城郭儲胥,有上游之形便。顧今恬憘之漸久,以至凋弊之益滋。倉粟殫亡積久,逋欠之莫補,戎籍耗闕連年,逃故之難充。兵民之害交興,曷以爬櫛?盜賊之警重發,曷以鎭安?苟不能選擇岳牧之良,使遵依令條,而得方便之策,則何以宣布朝廷之澤,致撫集流徙,而成整理之功。惟難其人,孰恤我事?惟卿性度端亮,識慮周詳。貫穿經史子書,蓋嘗本之儒術,諳鍊朝章國典,要以措諸事爲。早擢魁元,志不在於溫飽,遍歷臺省,誠則切於糾繩。代言銀臺,出納惟允,纂史石室,編縻獨勤。言議嘗勉於公平,內外不擇於夷險。關北衣繡,奠飢民於衽席之安,日東含綸,視重溟若戶闥之近。四方宣力,卿豈憚於驅馳,二品進資,上特酬其勞勩。佐按刑獄而議讞克公,參聞廟謨而譽望益著。知卿通敏之識,左右俱宜,念卿恪勤之誠,夙夜匪懈。留張詠於蜀部,爲有制閫之才,出望之於平原,要試治郡之績。玆授卿以忠淸道觀察使兼兵馬水軍節度使巡察使公州牧使。卿其益彈心力,祗服訓辭。設施則必周乎久長,綜理則不厭其微密。繕修械器,廣偫儲畜,宜不忘於綢繆,究知疾苦,博採風謠,尙庶幾乎敎化。豈謂外輕而內重,須圖先惠而後刑。雖我歲比登,尙凋瘵之未復,而民時無奪,豈課勸之或疎?三條敷陳之辭,已有商確之敎,一路旬宣之託,詎忽展布之圖?其餘稟裁,顧有典例。於戲,任忠竭節者,乃當然之分,詢事考言者,則爲治之幾。激濁揚淸,勉追昔賢之風烈,颺聲樹績,毋替明庭之揀掄。往宣德音,庸答殊眷。故玆令示,想宜知悉。承政院左副承旨尹光毅製進
正言宋瑩中疏曰,伏以殿下,今日國事,可謂安乎危乎?若以爲危,則時和歲豐,桴鼓不警。以言乎安,則天怒民怨,變怪層生。臣誠莫測其何故也。臣竊伏惟我殿下,卄載宵旰,一念憂勤。筵席之間,絲綸之下,哀痛惻怛,頻繁重複者,罔非國計民憂,世道人心。究諸政令施措,一何相反也?嗚呼,豈殿下眞知危亡之迫在朝夕,而事與心違,治不徯志,姑爲此牽補架漏,苟度時月之計而然歟?抑或知之未詳,察之未精,以今國勢,謂猶少康,別無可虞之端而然歟?嗚呼,今日國事,可謂岌岌乎殆哉。義理晦而朝論潰,紀綱頹而刑政紊,言路閉而氣節消亡,官方壞而廉恥放倒。有一於此,足以喪邦,況此百病交痼,衆瘼咸萃,浸浸然將至於莫可收拾之境。而無一人出力,慷慨痛陳於紸纊之下,豈眞無忠肝熱血捐生徇義者,不肯以一朝之命,輕試罔測之誅,直爲此逡巡却顧耶?其必有致此之由也。矧自代理以後,大小章奏,一未承批於大朝,則雖有願忠之士,何以自效於君父之前乎?是以上下交持,勢成壅隔,泄泄沓沓,莫甚於近日,此尤可悶迫抑鬱者也。臣非不知靜攝之中,冒犯瀆擾之爲死罪。而臣雖蒙騃,顧其言則乃國家之大計,必須大朝親自聽裁者。故玆敢不避鈇鉞,冒死條陳,惟殿下留神採納焉。噫,王者之爲治,未有名義不正,而能致寅協者也。是非善惡,人心之所同有者,若不齊以義理,一其趨向,則必將有各立己見,私欲橫流之弊,雖以刀鋸鼎鑊臨之,決無悅服之理也。恭惟我殿下,深慨於標榜傾奪之習,徵艾於擠陷戕殺之禍,思有以矯其弊,則殿下之心非不苦矣。而惟其名義大關,頭腦未正,故誠心體國,不見其人。私意計較,寔繁其徒,夤緣機會,出而副當。陽托恢蕩之名,陰濟進取之圖。所謂洗心滌慮者,猶包鏡·虎之腸肚,所謂秉中持平者,皆弄款虜之手脚。外面粧撰,若有凝聚之象,中心根着,依舊毒害之習。恬退自守者,目之以黨人而擠之,貪利附己者,奬之以公心而陞之。驅一種無恥無義之輩,作此混淪汩董之世界。然後上殿論事,則盛言和協就緖,蕩平幾成。退而自思,則亦知潰裂莫合,誚責難免。故反自隱憂永歎,有若本非己意,黽勉承應者然。獨未知此局,果誰主張,而乃敢爲掩耳偸鈴之計耶?其厭然之態,十手皆指,獨殿下孤立於上,茫未覺悟,而徒受此輩無限簸弄矣。此誠群下之罪,而亦殿下失其先後本末之序而致此也。蓋義理旣明,懲討旣行,則此亦國邊人,彼亦國邊人,無可疑阻之端,而自底和平之域也。義理不明,懲討不行,則一爲國邊人,一爲賊邊人,豈有忘讎負國,而强事保合之理哉?臣故曰,調劑行於明義理之後,則名正而勢順,調劑行於明義理之前,則名不正而勢不順也。今殿下不思闢破源頭,懋服其心,以開其革面之路。惟欲掩覆包容,圖成近功,適啓其饕利之資。苟有一言涉於時論,則毋論曲直是非,輒疑之以黨習,盛加排斥。殿下之意,蓋以爲不如是,不足以鎭浮囂而定治規。持之益堅,守之益固,視之爲鐵案金畫,不少變動。殿下試靜而思之,今日朝象,果如何耶?標榜之目,果盡刊去?戕殺之心,果盡消瀜歟?倘使威以刑辟,餌以爵祿,粧成外邊之局勢,而不能齊以義理,絶其膠結之種子,則殿下之所以祛黨者,適足以添一色目,徒爲目前規利者之窩窟。而有如積薪覆火,聚沙壅水,潛然暗漬,日滋月加。畢竟滔天之禍,可立以待。雖婦孺愚賤,皆知其虞,則以殿下之明聖,亦豈不灼見弊源,明知禍兆,惕然警念於燕蠖之中耶?不識殿下何惜於此,而乃顧以已試之死法,爲萬世貽後之資耶?凡事機之來,間不容髮,殿下旣失之於戊申之後,則正宜收之於代理之初也。伏願殿下,廓揮乾斷,亟擧懲討,使天地間君臣大義,煥然復明,則寅協之治,何足過煩聖念也?紀綱者,所以維持國命,整攝人心者也。惟我殿下,今日之紀綱,立乎否乎?寬恕之政太過,而主勢日降,慢蹇之習益甚,而臣職漸隳。聖明獨勞於上,群臣偃便於下。備局之坐,每不得備員,經幄之直,常未免報闕。尋常牌招,雖無情勢,而晏然違傲,咫尺筵席,何等嚴威,而或多詼諧。是以隄防漸壞,堂陛不尊,將至於委靡頹隳,莫可振勵之地,豈不寒心哉?大凡章奏之體,惟以切直爲貴。自古名臣碩輔,納約補衮者,雖或有礙逼上躬,專攻闕失,類多擬議之狂妄者,不害爲無隱之忠。而未聞妄論貳君於君父之前者矣。臣猥以無似,獲侍离筵,仰瞻睿質,屢承耿光。德器已成,學文日將,我東方億萬年無疆之休,寔係於一人。則區區歡忭頌祝之心,曷有其極?迺者相臣之箚,意或出於規勉成就之道,而橫逸難制等語,非但無一毫近似於我邸下睿德,殿下亦嘗觀千古史牒,曾有以此等題目,加之於吾君之儲副者哉?此莫非紀綱解弛,全昧事君之體,作此妄發於四方延頸之際也。大臣體國之義,當以白直爲主。雖在父子之親,若有罪犯,則義當直陳於君父,俟其處分,不可以私意參錯於其間。而向日閔百昌事發之後,人言狼藉,擧國唾罵。爲其父者,初雖不知,旣聞其實,則慙痛憤惋,擧奏而請罪,乃人情道理之當然。而低廻多日,終不自首,及至綻露無餘,莫可周遮,則始乃含糊推諉,草草彌縫,縱出於溺愛之私,而獨不顧紀綱之頹乎?臣竊觀殿下,每當刑政,始則雷霆震疊,絲綸嚴截,及其末終處置,則輒多氷釋之歎。其中稍有廉義者,雖知不治亦治之聖意,人心不古,奸僞百出,彼無恥沒廉之徒,將何以懲畏乎?以今番李福海事言之,其所負犯,不過爲日前處〈分〉而已。則當初震剝之嚴敎,無或有傷於無終。而半年囹圄,莫肯當獄,末梢出場,止歸請裁,鄭弘濟·柳東茂輩,豈不呼冤於訊杖之下哉?洪樂性北幕之除,殆同特授,則諉以親病,占便圖免。若有父母者,皆不可往役,則王尊之叱馭,終歸不孝,而其父之有八十老母,往返千里遠接之行者,亦可謂失其道理耶?廟堂之徑請勘罪,適中其願,致使莫重國試,苟簡替送,臣謂紀綱之壞,刑政之紊,亶由於此等事也。我朝之設置臺諫,依倣宋朝,官職雖卑,禮貌自別。與大臣等者,蓋欲隨事糾劾,分其重權,雖有大奸巨慝,易得以相制,其意深矣。是故以尹元衡·金安老之强梁,擧皆不旋踵而敗,此豈非尊任臺閣之效歟?殿下臨御之後,亦嘗有以臺諫之言,斥一權位稍重者乎?雖罪干宗社,事關惡逆者,若出於臺諫之口,則必排遏譴逐之不暇。甚至於官師相規,言議可否,苟涉於爵品頗尊,地望頗峻者,則亦必扶彼抑此,痛加詆呵。今日之爲臺諫者,固難矣。而國家之待臺閣,一何相反於設法之意耶?蓋權威盛者所惡,莫甚於軋己,而爲臺諫者所難,莫過於結怨巨室。人君雖扶護激勸,導之使言,苟非忘身徇國者,常患顧瞻畏忌,不肯盡說。況乃狼狽戮辱,畢竟無益於國,而有害於身者,自非至愚,誰肯爲之哉?是以臺閣一窠,便成士夫機穽,少有勢力者,皆不欲當之。所謂行公者,非疲劣逐隊之人,乃窮鄕畸孤之蹤,承望指嗾,私相報復。言不重而職益輕。不識殿下,設此臺職,將欲用於此等事而已耶?昔人有言曰,烏鳶破卵,鸞鳳不至。向來以言獲罪之輩,未必超出於自中,若其心則猶欲爲國效節,稍脫此臼。而金硡論李周鎭,則十年廢痼,李碩臣論柳儼,則抹摋終身。其他以彈駁,反被譴罰者,指不勝屈。而至若李渭輔,則不過論一金致良,而犯者言者,彼罪惟均,豈非至冤者哉?前後臺諫,語或犯於上躬闕失,則殿下初雖深怒,末乃甄收,少無芥滯於聖衷,足可見大聖人包容之量。而獨此輩,或廢或枳,偏受其害,以此見之,則忤時宰之罪,反重於犯乘輿之科乎?方今聖明在上,朝臣遵軌,豈有操弄壅蔽之慮。而如是不已,則世級愈降,國綱漸弛之際,安知無大奸巨慝,操執國命,竊弄權柄。而臺閣之臣,縱欲奮忠彈惡,積畏重剝之餘,誰能更振蕭索之氣,爲國家出一言以捄之乎?臣每念及此,不覺撫膺。殿下若思孤危之主勢,燕翼之遠慮,則宜扶一線綿綿之陽氣,以防履霜堅氷之危,慼然警動,飜然開悟。自今以後,洞開不諱之門,勿問罪之輕重,凡係以言獲戾者,一倂疏釋,以示恢滌之意焉。朴聖源·李彦世,前已蒙恩,俱被甄敍,而激惱他疏,追理前事,至有拔刊之命,毋或慊於聖人不遷怒之戒耶?臣謂此兩人,爲先褒用,以奬敢言,以開言路焉。人主之所以御世勵俗者,在于重官方惜名器。惟我朝之創設職官,有淸要·冗散之別者,非但爲隨才授任,蓋欲表奬人望,矜式庶僚。而其薦剡之柄,通塞之權,一付之新進名流者,乃所以不使重權,專在於廟堂。其相持互制之意,厥惟深遠矣。一自薦剡罷而史筆壞於雜類,通塞奪而銓郞反爲冗員,淸濁相混,貴賤無分。爲後進者,無所顧忌,不恤名檢,爲名官者,無所界限,惟事驟陞。廉恥日喪,躁競益甚,至於向日交結李泰之事而極矣。惟其一分舊規之餘存,只是銓曹佐貳,而又以長望定式,則是都將一世之公議,一國之重權,專畀於大臣冢宰之手矣。顧彼在下者,雖有可否之權,猶是卑微,不足爲害於國家。而今若擧以委諸位高者,則權益重而勢益張,必將鉗勒士夫,卵育趨附。方來難制之虞,有不可測,豈可與一時言議間矛盾之弊,同日語哉?殿下以目下所見,有此矯救之擧。而今世廉恥之壞,躁競之盛,豈止此淸望而已耶?上自搢紳,下至韋布,奔走若狂,睢盱窺覬,未有甚於近日者。而獨殿下深居九重,安知此輩之情狀也?方伯連帥,何等重選,而轅軺絡繹,請囑沓至,廟堂眩於取舍,至不得完薦。玉署論思,何等峻望,而馬鞍盡弊,昏夜乞哀,主薦疲於酬應,至不得暇寐。至於守令初仕,一窠纔出,衆目規規,吏才人望,初不擧論,只以形勢之輕重,請托之緊歇,預知其某某之得失,及其注擬之出,則若合符節。官方之淆亂,廉隅之放倒,可謂掃地盡矣。殿下每留意人才,收拾遺逸之命,非一非再。而所謂御使剡薦,道臣歲擧,自外觀之,則若無攀援之階梯,其實則無非百計干謁,旁岐闖入。其諂鄙之態,反有甚於京士。殿下誠心求之之意,果安在哉?獨彼居家老死,不沾一命,當官積仕,不得寸進者,皆恬靜自守,不識宰相之門者也。如是而公道何由以行?人材何由以得?躁競之風,何由以止?廉恥之節,何由以生乎?顧今擧朝沕淪,一世同浴,如此之類,不可殫擧。而以小者言之,具宅奎之才諝見稱,具聖弼之破格奬用,若是閉戶守靜者,豈能得此哉?噫,殿下之所以變銓法,而疏沈滯者,乃以庸孱之權相一,苟然充位,已是萬萬意慮之外。而至以詬辱先正之申致雲,締結益寬之李格,收用寵擢。擧措失當,人心駭惑,安在其爲重名器,而嚴隄防之道耶?臣重爲殿下惜之也。臣竊惟今之事勢,四顧罔涯,艱虞溢目,孰非可論者?而就其最大言之,百疣千瘡,皆從臣之所陳,四條八弊中出來,苟非大奮勵大振作,則豈復有善後之策耶?殿下以有爲之德,操可爲之柄,其所轉移之機,不出一擧手之間,雖以今日之朝廷,用今日之人物,何事不可做?而殿下不於此時,克加勉强,定治於未亂之日,鞏基於永安之地,反欲以無疆惟恤,留作子孫之憂耶?臣本無才能,且無學術,惟有忠義之志,生而自許。濫廁從班,得備言職,人器不稱,雖難冒進,而區區圖報之心,終不能自已。目見國勢岌嶪,時象汩亂,憂憤所激,涕泣陳章。固知語觸駭機,虀粉隨至,謀身之計,則極爲迂闊。然而若使身死,而一分有益於國,則受賜大矣。伏願殿下,勿以人廢言。臣無任激切感慨之忱。
八月十五日辰時,上御弘化門。率王世子,施恤四民,親臨殿坐入侍時,行都承旨趙明履,左承旨鄭必寧,右承旨宋昌明,左副承旨尹光毅,右副承旨尹光紹,同副承旨兪宇基,注書南鶴老,假注書尹商輅,編修官安正仁,記事官曺命胤,以次進伏訖。上召尹光毅曰,今日此擧非他,欲見四民面目。侍衛諸臣,分左右皆坐,餘皆辟之。上召判尹具聖任曰,頗有雨勢,斛子加入,急急分恤。聖任曰,西部寡女,到作門外致斃云,情甚慘然,何以爲之?上聞之矜惻曰,其埋葬等事,使惠廳從厚恤典擧行。傳曰,今聞受米寡女,到作門物故云,聞甚慘然。令該曹從厚恤典擧行,應受米爲先除給。出榻敎上召聖任曰,東邊米,陳腐者頗多云,各部米同爲和均,以稟米色。上曰,彼扶杖者,班乎漢乎?聖任對曰,問之則中部常人云也。上曰,來斯僅僅受米,何能運去?問其年歲。聖任曰,問之則七十二云也。上見其無橐,以空石給之,使役人扶而送之。上顧王世子曰,皆是吾民,極甚慘憐。上召聖任曰,斛上高量給之之事,這這申飭。聖任曰,恤粥已畢矣。上曰,知道。餘粥,闕中鄕軍,無遺恤之。鄭必寧曰,有大臣入侍之命,而左相爲宋瑩中彈駁,方待命于金吾門〈外〉云矣。上曰,何事也?對曰,疏中以橫逸難制等語,爲指的而然也。上曰,漢城府郞官,爲誰爲誰?光紹曰,一則金相良,一則李鳳元,一則崔昌愈也。上曰,畢恤後,卽爲來稟。上曰,左相之橫逸難制之文字,果爲不好矣。光紹曰,難制二字,則左相箚中所無之文字也。橫逸則果有之,而出於朱書,來歷分明云也。上曰,雖云朱書,果爲不好矣。傳曰,聞卿胥命,而其大略,年少筆鋒,其雖過矣。卿之向箚,斷斷血忱,爲元良玉成之意,何過撕捱?旣給其章。卿之陳箚,宜陳元良,而或以先關由乎予,若箚子,予非給其章之意。玆令史官先諭。此外下答,惟在元良。卿須體君臣之大義,略年少之筆鋒,勿復撕捱,其卽視事,補我元良。遣史官傳諭于左相。出榻敎上曰,彼扶杖白頭者,問其年歲,出去時,必有顚覆之患,使役人徐徐扶送。光毅曰,一老女病不來,其夫代來,何以爲之?上曰,給之。上曰,老殘之民,負米而能免顚覆之患耶?使役人察其好去與否。上曰,老而無夫曰寡,老而無子曰獨,四民中,最可憐者,獨也。傳曰,凡事自有界限。其章中,豈不無可言者,而旣不關係於國之緊務,則當書而疏,到今黨習囂囂之世,不可不嚴隄防。此猶酬應,亦豈暮年苦心代理之意乎?特給其章,其令上書。頃者旣有下敎,則先微稟後,入啓,可也。若呈上書之時,竝大槪以納,章稟同入,殊無下敎之意。當該承旨,從重推考。出榻敎上見小兒之受米曰,渠何能勝去乎?使判尹問其兒年,纔九歲云也。令役人扶而送之。聖任曰,東部官員,不爲來待矣。上曰,必無其理。招之則果來矣。上召聖任曰,此四民中,班亦有之乎?對曰,班則初不入抄啓中矣。上見着黑笠負米者曰,此所謂黑笠乞人也。上曰,俄死之女,招其族屬,一石米先給。其埋葬,則分付惠廳,斯速擧行。上曰,四民次次進入于前,勿令遲滯。上見急逐負米者曰,如是則易致物故,須勿急急,徐徐扶送。上曰,四民出入之際,徐徐扶送之意,累次分付,而每以急逐。此後如是,則作門郞官,必難免罪,爲先記過。上召趙明履曰,施恤中部屬役吏,其勞不些,使其本府,給糧,分付。傳曰,四民施恤時,府曹部屬人等給米事。出榻敎明履曰,流丐三十餘名,來聚作門外云,何以爲之?上曰,亦是吾民,則不可不恤,明日自賑廳恤典擧行。上曰,以示元良,爲先招入。明履招入前進。上顧元良曰,此眞流丐,彼亦吾民,豈不矜憐?帝力果安在哉?東宮俯而聽之,頗有惻然之色。上曰,流丐,追後恤之,則必有後余之歎,卽今一體分恤。傳曰,御門之後,欲爲下敎,今聞饑民咸聚作門外云,聞而若追給,渠輩亦豈無後余之歎,一體分給。出榻敎上曰,領相入侍。領相肅拜入侍,問候訖。上顧領相曰,四民已恤,又恤流丐,則今日之擧,可謂無餘乎?領相曰,今玆盛擧,至矣盡矣。上曰,疏中有權相一事云。吏曹參議,踰於鳥嶺,豈爲異事乎?左相所遭,果未知何事也?明履曰,非但左相所擧者多,而閔百昌·洪樂性·具聖弼·具宅奎·李泰等,皆入云也。上曰,疏則可謂閑骨童,而至於福海及泰等事,可謂死僧習杖也。上曰,左相不愼文字,遭此疏駁,文字豈不謹愼處,申致雲則其後有薇垣之除,而未聞人言矣。今玆所駁可怪,然而渠之謝恩,亦不思之事也。禮曹參判金尙迪曰,頃因前判書柳儼陳達,各陵床卓,或黑或朱之異,郞廳已爲奉審,書啓。而其中懿陵兩位,床排之異色,昌陵床排之體樣狹小,尤爲未安矣。旣有稟處之命,故惶恐敢達。上曰,懿陵床卓,昌陵床卓,爲先改造,餘則仍舊,可也。出擧條傳曰,噫,以予否德,受列朝之付托,臨御二紀于玆,無一政之濟民,無一事之惠民,孤付托之盛意,負元元乎中外。興思于此,食豈甘而寢豈便乎?今已衰耗,又當靜攝,雖命元良代理,嗟我四民,豈敢忽焉?遵昔年之命,圖體文王之施政,命抄四民,御門施恤,而使元良侍坐,意豈淺淺也哉?噫,蒼蒼付我者民也,陟降托我者亦民也。噫,其於常時,廈氊閭巷,便若霄壤,今日其君其民,乃知爲父母爲其子,噫,聖人豈欺我哉?文王先施四民之心,可以見矣。而然此亦文也,有實心,然後,可以行實政。文王之時,聞師尙父之言,卽日施政,四民咸集。而君不疑于其民,民不敢爲欺君,大哉盛哉,熙熙皞皞。而于今幾日以抄,又命加抄,此亦衰世之象。然覽抄記,其數夥然,若無此擧,都下四民,豈知此多?而御門以視,心尤矜惻。噫,昔之伊尹,一夫不獲所,若推而納之溝中。噫,五步之內,莫訴之民,若是之多,而爲民父母,初見今日,是豈爲民父母之道哉?若恫在己,聖訓至矣。噫,蒼蒼之命我爲君,非爲君也,乃爲民也。故天命去就,民心向背,全由乎斯民之濟不濟。故孟子云,保民而王,莫之能禦。噫,亞聖豈欺我哉?噫,彼四民,卽不過無所告之獨人,而於其君,尤有懍然者。不愛民不濟民,民心怨天命去,此雖在君位,卽一獨夫也。思之及此,可不怵然?堯·舜之所以爲堯·舜,桀·紂之所以爲桀·紂,亦由乎此。亦豈不惕然?今日特令侍坐之意,念念在玆,名言在玆。莫效我否德,追思文王先施四民之意,使中外困窮之吾民,咸囿於春臺之中,海東之民,其庶幾也。而吁嗟大小臣工,亦不以一時儀文,導我元良。精白寅協,濟我元元,保我元元,陟降必悅豫。而予亦以有子有臣,拜奏陟降。臨門興感,示予餘意,其須欽體。王者施政,當自近及遠。御門恤民之後,其在一視之道,諸道之民,豈可異哉?咨兩都留守·八道方伯,體予今日之意,抄府道四民,施恤後啓聞。亦體今日下敎,申飭守令,以濟民保民,爲先務事,自政院,下諭。出榻敎日將傾夕,上不遑暇食。明履曰,日已夕矣,而尙不進膳,臣等不勝悶悶。上曰,果無思食之念,聞卿言始覺食念。移時上還宮。諸臣祗延後。王世子還宮。諸臣祗延仍退。
上在昌德宮。常參·經筵,以代理停。
顯宗大王忌辰齋戒。
宋昌明達曰,明日國忌齋戒,再明日正日,連二日常參,頉稟。令曰,知道。
尹光紹達曰,大司憲沈錥,掌令金,持平李堉在外,朴弼遠牌不進令旨未下,執義林象老,掌令柳綽呈辭。今日以監察茶時之意,敢達。令曰,知道。
又以達曰,正言宋瑩中,再達煩瀆,退待物論矣。令曰,知道。
藥房副提調臣趙明履啓曰,伏未審夜來,聖體調攝,若何?昨日臨門恤民,向暮乃罷,眩氣不瑕有添乎?大王大妃殿氣候,何如?王世子還宮後氣候,何如?臣不任區區伏慮,敢來問安。答曰,知道。暮年御門,視民而回,惟昔愛民,一倍興感。慈殿氣候差勝後一樣。予則一樣。世子亦一樣矣。大王大妃殿·中宮殿·賢嬪宮,藥房口傳問安。答曰,知道。
宋昌明達曰,大提學趙觀彬,昨又違牌,不爲出肅,卽爲牌招察任,何如?令曰,依。
宋昌明以侍講院言達曰,本院新除授司書尹東星,時在全羅道金溝地,書筵入番事緊,斯速乘馹上來事,下諭,何如?令曰,依。
尹光紹,以守禦廳言啓曰,南漢今秋輪操,以前營屬軍兵,依節目設行事,旣已覆啓,允下矣。新除授前營將廣州府尹吳彦儒,時在咸鏡道安邊府任所,姑未遞來。而操期迫近,軍務等事,不可不預先整待,令廟堂催促上來,仍卽赴任,何如?傳曰,允。
正言宋瑩中達曰,臣姿品庸陋,言議巽軟,本不合於耳目之寄,而新入臺地,思效一日之責,敢以平昔欲達於大朝者,冒死疏陳矣。卽伏見所下傳敎,辭旨截嚴,旣命還給,仍令上書,臣固當承命之不暇。而第臣雖甚蒙騃,忝在臺閣之列,粗陳憂愛之言,〈而〉未承一字之批。臣心之惶恐恧蹙,已不可言,而區區處義,亦不可復以言官自居。況臣疏所列,有關大朝,豈可諉以聖敎,改疏爲書,以陳离明之下哉?玆不敢以奉承爲恭,不免自陷於違命之科,此又臣難冒之一端,其何可一刻晏然於臺次乎?請令遞斥臣職。答曰,勿辭。
刑曹判書金始炯書曰,伏以臣向叨金吾,猥瀆情籲,仰蒙體下之仁,獲遂褫鞶之願,優游散銜,感祝冞切。而李官除旨,又奚爲而至哉?臣誠惝怳兢惕,莫省攸處。區區引年之懇,庶幾离明之所已燭,則臣何敢每事瀆擾?而此猶屬餘事耳,目今狗馬之疾,實有喘喘垂死之形。槪自前月初,忽得毒痢,今至四十餘日,通晝夜度數無算。而此非暑濕後一時例症,誠以脾土受傷,積有源委,便成醫家所謂休息之痢。胃嘔而飮痰專却,膈煩而寢眠都廢,神形日益銷鑠,眞元不能收拾。奄奄床席,鬼事漸迫。知舊之見臣者,莫不危之。則此時銓筆之擧擬此任,其亦太不相諒矣。賴天之靈,假令不死,自念病源,終不可復爲完人,則雖係汗漫職事,已斷陳力之望。況此詞訟劇任,尤豈可一日虛帶,以益其瘝曠之罪哉?玆敢略構短章,仰首鳴號。伏乞邸下,俯垂諒察,亟許鐫遞臣職名。俾得隨意調治,以尋生路,不勝幸甚。答曰,覽書具悉。卿其勿辭,調理行公。
上在昌德宮。常參·經筵,以代理停。
顯宗大王忌辰。
夜自二更至四更,月暈。
兪宇基達曰,左議政趙顯命箚子到院,而國忌齋戒,留院之意,敢達。令曰,入之。
宣政殿親傳香罷後,政院·玉堂·藥房口傳問安。答曰,知道。
尹光毅達曰,正言宋瑩中,引避退待,處置歸於憲府,已至經宿,事甚未安。除在外·牌不進·令旨未下外,呈告人員,竝卽牌招,何如?令曰,依。
宋昌明達曰,大提學趙觀彬,連日違召,尙不出肅,事甚未安,卽爲牌招察任,何如?令曰,依。
宋昌明達曰,檢閱李宜哲,旣已帶職蒙宥,卽爲牌招入直,何如?令曰,依。
兪宇基啓曰,卽者議政府錄事來言,左議政趙顯命,昨日雖承勿待命之敎,而不敢徑還私次,又不敢冒入文字,冒萬死又納命召,仍爲席藁待命云。何以爲之?敢稟。傳曰,勿待命。命召,遣承旨傳授。傳于趙明履曰,傳諭旣諭,其止之。
兪宇基啓曰,卽者左議政趙顯命,又使錄事,來納命召,何以爲之?敢稟。傳曰,遣史官更爲傳授。
兪宇基以慶尙左兵使狀達曰,盈德居束伍良人朴斗於味等燒死事。令曰,燒死人等,令本道恤典擧行。
兪宇基,以備邊司言啓曰,頃因下敎,京畿·三南良役納布,以米代捧,其代,以關西兵曹發賣木,分給出布各衙門事,定奪矣。分排磨鍊,成節目以入之意,敢啓。傳曰,知道。
尹光毅以兵曹言達曰,今八月十七日,武臣堂上以上朔試射日次,而國忌齋戒相値,不得設行之意,敢達。令曰,知道。
又以義禁府言達曰,卽接月令醫員李再靖手本,則時囚罪人任薖,累日處冷之餘,重得傷寒,頭疼如碎,四肢如束,外寒內熱,食飮全廢,不省人事,有頃刻難保之勢云。自前罪人病勢如此,則有保放救療之規,敢此仰稟。令曰,依爲之。
掌令柳綽達曰,正言宋瑩中,以臣姿品庸陋,言議巽軟,本不合於耳目之寄。而新入臺地,思效一日之責,敢以平昔欲達於大朝者,冒死疏陳矣。卽伏見所下傳敎,辭旨截嚴,旣命還給,仍令上書,臣固當承命之不暇。而第臣雖甚蒙騃,忝在臺閣之列,粗陳憂愛之言,而未承一字之批。臣心之惶恐恧蹙,已不可言。而區區處義,亦不可復以言官自居。況臣疏所列,有關大朝,豈可諉以聖敎,改疏爲書,以陳离明之下哉?玆不敢以奉承爲恭,不免自陷於違命之科。此又臣難冒之一端,其何可一刻晏然於臺次乎?引嫌而退,外假公平,內售黨心,物論俱駭,不可仍置。請正言宋瑩中遞差。令曰,依達。
八月十七日辰時,上御宣政殿。崇陵親傳香入侍時,行都承旨趙明履,左承旨鄭必寧,右承旨宋昌明,左副承旨尹光毅,右副承旨尹光紹,同副承旨兪宇基,注書南鶴老,假注書尹商輅,編修官安正仁,記事官曺命胤,以次進伏。上具翼善冠·黑圓袍,出坐于南階月廊。宋昌明跪進香祝。上奉審,仍塡玉署還封,跪傳于獻官。獻官奉出西門。上命昌明曰,詣崇陵祭所摘奸後,因詣五陵,俱爲摘奸。昌明承命出去。上曰,予二十時,求差祭于崇陵矣。到今思之,則依依若夢中事。何知今日,有親傳香事乎?明履俯伏問候。上曰,慈殿氣候差勝後一樣,而予則一樣矣。明履曰,再昨綸音中,歸奏之歸字,臣等之心,甚爲切迫。姑未布及於八方矣,敢此仰稟,以拜字改書,何如?上曰,五禮儀大行王,亦有之矣。自知者每有歸蒼之意,故予則用意而書之矣。以拜字改之,可謂五十步笑百步者也。光紹曰,今番親恤四民,至矣盡矣,而又何用意於文字,以布于中外也?歸字則果爲切迫,以拜字改之,千萬伏望。上曰,予之欲壽其親,在常人,亦爲例也。而元良每祝予萬壽,自知人情之固然,固不可論,而不忍捨歸者,我慈殿也。歸字,卿等皆以爲然,則改書亦無妨矣。上曰,今之世道難矣。後世豈稱大丈夫之意,果安在哉?上顧明履曰,今此綸音,在我爲切緊用意處也。不以文害義,果不欲改。而卿等所達,至此懇切,朝廷,爲民之本,以此文字,爲後世之論,則改之何難?以拜字改書,又改入一節。上曰,五禮儀,以何爲篇首乎?光紹曰,吉凶軍賓嘉,爲首也。明履曰,敢忽之敢字,非臣等之解釋。下于春坊,解釋其義,何如?上曰,依爲之。上使明履讀其所改處畢。諸臣以次退出。
上在昌德宮。常參·經筵,以代理停。
自未時至酉時,日暈。
宋昌明達曰,明日常參,取稟。令曰,停。
又以達曰,領議政金在魯箚子到院,而國忌正日,留院之意,敢達。令曰,入之。
又以達曰,大司憲沈錥,掌令金,持平李堉在外,執義林象老,掌令柳綽呈辭,朴弼遠牌不進令旨未下。今日以監察茶時之意,敢達。令曰,知道。
藥房副提調臣趙明履啓曰,伏未審夜來,聖體調攝,若何?眩氣益有差減之勢乎?頃日問安之批,雖有待下敎入侍之命,而診候之闕,湯劑之停,已經累日。臣今日率諸御醫入診,詳察聖候,議定繼進當否,有不可已。大王大妃殿氣候,何如?臣不任區區伏慮,敢來問安,竝此仰稟。傳曰,知道。慈殿氣候差勝後一樣。予則一樣。後日次入侍,宜矣。大王大妃殿·中宮殿·賢嬪宮,藥房口傳問安。答曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
鄭必寧達曰,右承旨宋昌明,右副承旨尹光紹,今日俱不仕進。竝卽牌招,何如?令曰,依。
尹光毅達曰,大提學趙觀彬,連違召命,尙不出肅,事甚未安。卽爲牌招察任,何如?令曰,依。
鄭必寧達曰,右尹洪重徵,陳書承答之後,今至多日,不爲出肅。牌招察任,何如?令曰,依。
尹光毅啓曰,卽者左議政趙顯命,又使錄事,來納命召。何以爲之?敢稟。傳曰,遣史官傳授。
趙明履,以奉常寺官員,以都提調意啓曰,東籍親耕田所種皮稷,今八月十九日間,當爲成熟之意,敢啓。傳曰,攝刈。
領議政金在魯箚曰,伏以臣於日昨,伏聞聖上有臨門盛擧,自楸下馳還,直爲入肅於帳殿之前,聞有臺疏纔上,僚相待命,而全未聞疏中有何語矣。退歸之後,晩時得見其疏本,則首論蕩平之害。有曰,所謂秉中持平者,皆弄款虜之手脚。又曰,退而憂歎,有若本非己意,黽勉承膺者然。其旨趣語法,頗與頃年李彦世之疏相似。而仍又結之曰,此局果誰主張,而乃敢爲掩耳偸鈴之計耶云云。雖未嘗的指臣名,而其精神所注,自可覰見。臣忝在首輔,其可曰泛論他人,況其疏,又請褒用彦世,以奬敢言,則是臣罪積謗溢,人不敢議,而彦世敢言之耳。讀之未了,驚懍慙悸,心膽隕墜,罔知置此身於何地也。臣被迫不去,尙今淟涊,又遭此萬萬非常之人言,其不容仍帶職名,復冒周行,今焉決矣。縮伏累日,始乃昧死哀籲於重离之下。伏乞睿慈,俯諒危懇,亟賜斥退,仍勘臣負君病國之罪,以謝臺議,以嚴公法,千萬幸甚。答曰,覽箚具悉卿懇。年少挾雜之意,其何撕捱?況旣命給之,又何若此?卿其安心勿辭,其卽視事,用副小子之意。仍令曰,史官往諭。
左議政趙顯命箚曰,伏以臣所遭人言罔極,實非人理所可忍,而不能卽時滅死,以謝天地神明,此亦臣罪也。幸賴大朝洞察臣心事,還給命召,至令勿爲胥命,而斷斷血忱之敎,昭揭如日星。臣雖死,復何憾也?惟是分義惶懍,情事冤苦,不敢遽還私次,亦不敢冒入文字,仍爲席藁待命,已經二日夜矣。今始收拾驚魂,略構短箚,哀鳴於离明之下焉。臣於昨冬,伏讀御製訓諭,其中第一條,在邸下實爲時雨之敎,臣於此不勝欽誦之至。而且臣竊伏覩邸下,德器沈厚之中,有英氣燁然動人者,臣有以知邸下受天地盛大之氣,得以善養之,則爲堯爲舜在此也。故敢以保養成就之意,仰勉於大朝。前後筵中,亦嘗因聖敎,屢及此意,而面陳於邸下者,亦非止一二矣。陳於大朝者,所以陳於邸下也。陳於邸下者,所以陳於大朝也。原其本意,但欲自盡其區區忠愛之誠而已。而不意今爲臺臣所指矣。臺疏中難制二字,臣箚所無。而至於橫逸二字,本與發越同一語意。故臣遂以發越橫逸四箇字,形容英發之氣,而重言而複言之,莫非讚歎期望之意,而文字來歷,亦不爲無所據矣。今臺臣,上去發越字,下添難制字,捏合爲說如此,此其意欲置臣於何地也?噫噫,誠天下之至冤也。然此無他,臣十年揆地,盤礴不去,中經無限奇怪,畢竟遭罹,又有此事,臣但中夜撫膺,自傷其支離不死而已矣。三日泥首,迄無處分,彷徨躑躅,窮無所歸。此際承宣儼臨,又爲傳給命召,仍有其止之之聖敎,臣雙擎九頓,不覺血涕之沾襟也。然以此危迫之情悰,不敢久淹於京輦之下。玆不得不冒萬死還納命召,奔逬出城,徑情妄作之罪,尤無所逃死。伏乞下臣司敗,顯加嚴誅,以爲人臣不忠者之戒焉。心懷願忠之志,而身陷不測之地,生爲抱冤之人,而死爲不瞑之鬼。人情到此,寧不哀哉?今當告訣,臨書涕泣,不知所云。取進止。答曰,覽箚具悉卿懇。入侍而聞敎,卿之爲余忠心,感嘆,挾雜欲遂其計,其已知矣。卿何此擧,致鬱聖心?而況余初政代理乎?須諒小子之意,卽卽入城之意,令史官往諭于左相,仍爲偕來。
上在昌德宮。常參·經筵,以代理停。
申時酉時,日暈。
下直,安邊府使李日躋,竹山府使田日祥,麻田郡守方泰輿,委曲僉使金震昱。
趙明履達曰,明日常參,取稟。令曰,停。
備忘記,傳于尹光毅曰,今下弓矢,委曲僉使金震〈昱〉處給送。
趙明履達曰,吏曹判書鄭羽良,兵曹判書金尙魯,三度呈辭。令曰,加給由。
尹光毅達曰,大提學趙觀彬,日事違召,尙不出肅,事甚未安。卽爲牌招察任,何如?令曰,依。
傳于趙明履曰,待朝,文臣製述,時敏堂爲之。以此擧行。
趙明履達曰,大提學趙觀彬,牌招不進矣。一向違召,無意應命,其在事體,極涉未安,而文臣製述,又在明日。更卽牌招察任,何如?令曰,依。
又以達曰,明日文臣製述,時敏堂爲之事,命下矣。承旨不可不備員。而右承旨宋昌明呈辭受由,同副承旨兪宇基陳書受由,合有變通之道。何以爲之?敢稟。令曰,只在院承旨入侍。
尹光毅啓曰,卽者左議政趙顯命,又使錄事,來納命召。何以爲之?敢稟。傳曰,遣史官更爲傳授。
以林箕彬爲事變假注書。
尹光紹啓曰,卽者吏曹郞廳來言,今日監試試官,當爲擬入,而判書鄭羽良呈辭受由,參判尹汲病不來,參議權相一在外,不得擧行云。參判尹汲,卽爲牌招,使之卽速擧行,何如?傳曰,允。
趙明履啓曰,監試初試,一所堂上試官任珽·金相奭,牌不進罷職令旨,今方捧入。而二所堂上試官吳遂采·李益輔·朴弼載,俱在外。在外之代,令該曹卽竝改付標以入,何如?傳曰,允。
趙明履,以吏曹言啓曰,今此監試初試,試官方爲擬入。而其中吳遂采·兪彦述·金尙喆·李彝章·鄭基安·尹志泰,時無職名。令該曹口傳付軍職,何如?傳曰,允。
兵曹口傳政事,吳遂采爲副司直,金尙喆·鄭基安爲副司果。
兵曹口傳政事,安允行爲副司果。
趙明履,以禮曹言達曰,今此式年監試初試一所,設場於本曹。上直郞廳,依例朝房直宿之意,敢達。令曰,知道。
尹光毅,以兵曹言達曰,今八月二十日,文臣朔試射日次。而親臨文臣製述相値,不得設行之意,敢達。令曰,知道。
又以兵曹言達曰,今八月十八日,幼學李象賢稱名人,自金虎門入來,差備門外擊錚,極爲駭愕。令攸司囚禁治罪。同門守門將韓煋,常時不能禁斷雜人,以致闌入,亦難免其責。推考,何如?令曰,依。
又以兵曹言啓曰,訓鍊都監砲手全惡只內,中日試才時,鳥銃無間連三次三發三中,似當依事目,直赴殿試是白乎矣。係干恩典,自下不敢擅便,上裁,何如?傳曰,原單子入之。
尹光紹,以義禁府言達曰,大靜前縣監金脩,旌義前縣監金,竝拿來,濟州牧使啓本,司僕寺粘目憑閱處之事,徽旨達下矣。金今方待令於本府,卽爲拿囚,而金脩時在全羅道羅州牧新安驛配所,依例發遣府羅將,拿來,何如?令曰,依。
趙明履,以忠勳府言達曰,開城府居忠義衛朴泰河等上言,啓下本府之後,過限已久,終不現身,上言內辭意,依法勿施,何如?令曰,依。
尹光毅,以守禦廳言達曰,本廳從事官,以前獻納安允行,纔已啓下。而時無職名,令該曹口傳付軍職,冠帶常仕,何如?令曰,依。
尹光紹,以右邊捕盜廳言達曰,有賊黨窺捕事,本廳軍官軍士,發送于畿內之意,敢達。令曰,知道。
掌令柳綽達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴,而年滿者,亟令王府考案抄出,竝依麟佐子追坐例擧行。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑鞫問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請崇·,亟令王府,嚴鞫得正。措辭見上請驪川君增,絶島安置。措辭見上請驪善君壆,罷職不敍。措辭見上
同副承旨兪宇基書曰,伏以臣以暮年謝廢之身,荷大朝登擢之命,造化之大,雖極陶甄,涯分之微,詎敢承當?而適値忙遽之會,遂至黽勉而出,顧以老拙,濫叨出納,早晩速戾,固其自料,果因陳疏之捧入,而致勤重推矣。蓋臣妄意,言事體重,宜卽登徹,而先朝故事,亦只如此,故輒敢遵例擧行。至於先稟而後捧,固是賤慮之未到,足見其心識已耗,難責惟允,庶幾蒙誤恩之反汗,而竦息靖竢,迄未有處分。臣誠震恐抑鬱,歷累日而靡定也。仍念臣之强膺,不過爲一謝隆眷,粗伸微悰,而初非出於因仍盤礴,雖非嚴敎之下,亦宜有以自處矣。今請因是,而略陳情實,蘄蒙矜諒焉。噫,臣於望六之年,偶竊科第,廁跡三司,今已十有餘載矣。自知摧頹不勝任使,重以情勢難於冒昧,前旣一向力辭,視作鐵限,不但臣之自爲者如此,仰惟天日之明,亦已俯燭其然,便處以一逋遁之臣。而今忽夤緣倖會,久據匪隱,諉以異數之難孤,罔念私意之乖敗,是眞辭小而受大,貪榮而冒恥者耳。臣雖老悖無狀,其尙忍爲此?假使臣甚於奊詬,不以進退爲念,而輒欲係戀蹲冒,少效涓塵,終奈筋力之不能自强,何哉?犬馬之齒,已荷前席之俯詢,而顚蹶之形,亦入一院之見憐,果非臣飾辭占便,以圖避於供劇之地也。今臣之計,只合還納榮誥,歸伏丘墓,永懷替履之恩,而結於肝腑,自免鍾漏之譏,而完其去就。若是者不惟在臣微尙,庶獲全保,其於國家廉防,亦豈不稍不裨益乎?伏惟离明臨下,無微不燭,似此衷懇,宜在憐察。切望亟許鐫遞臣新授職名,因令選部勿復檢擬於衣緋之班,使官方無壞,私分得遂,不勝大幸。且臣素患痰眩之症,重添於連日勞動之餘,加以泄痢間作,腹痛苦劇,昨今以來,諸症漸緊,苟不及今調治,實有汚穢淸禁之慮。玆敢推移脫直,附陳急懇干瀆之擾,尤合重勘。竝乞下臣司敗,治臣罪戾,亦區區之望也。臣無任屛營祈懇之至,謹昧死以聞。答曰,覽書具悉。爾其勿辭,調理察職。
戶曹參判南泰良書曰,伏以臣喪病餘生,猥膺使命,往役義重,不敢言私,謹以俶裝戒事,行亦有日矣。念臣父母墳山,在於京畿廣州地,霜露之節,百哀交中,況當萬里遠役,尤須一往省掃。玆敢略陳短章,仰瀆聰聽。伏乞睿慈,特許由暇,俾臣得於未出疆之前,躬省先壟,伸此至情,不勝幸甚。答曰,覽書具悉。卿其依所陳,往省焉。
副司直洪鳳漢書曰,伏以臣見差崇陵忌辰祭獻官,受香祗詣,粗效駿奔之誠,區區下情,感幸交切。忽於還歸之路,素患癖氣,挾冷衝亘,不能前進,舁到郊舍,雜試醫治,有加無減。膈滯而飮痰全却,氣壅而呼吸甚促,肢體麻痺,精神迷眩。蓋臣此病,十載沈痼,每發於夏秋之交,發輒許久辛苦,今又如期作痛,比前復劇。要之時日之內,恐無以自力還朝,身帶軍銜,久滯鄕廬,亦有所惶悶不自安者。玆敢疾聲仰籲於离明之下。伏乞邸下,亟降威罰,以肅朝綱。仍賜恩暇,得以安意調治,以尋生路,不勝萬幸。答曰,覽書具悉。卿其依所陳,調理上來焉。
上在昌德宮。常參·經筵,以代理停。
趙明履達曰,明日國忌齋戒,再明日正日,此兩日常參,頉稟。令曰,知道。
尹光紹達曰,備邊司郞廳來言。今日賓廳次對日次,而領議政金在魯,情勢難安,方在引入中,左議政趙顯命,方在城外,不得來會云矣,敢達。令曰,知道。
趙明履達曰,大提學趙觀彬,昨日再違召命,又不出肅。揆以事體,誠甚未安,卽爲牌招察任,何如?令曰,依。
趙明履達曰,大提學趙觀彬,朝旣違牌,今以試官,又違召命矣。親臨製述,特敎申飭之下,一向違牌,事體極爲未安。所當更請牌招。而一日三牌,有傷事體,何以爲之?敢稟。令曰,更爲牌招。
傳于趙明履曰,衮衣殿坐之時,分義豈如此乎?大提學牌去來催促。
又傳曰,大提學肅拜,使於集英門外爲之。
趙明履啓曰,文臣製述試官李天輔,病不進,卽爲牌招,何如?傳曰,允。
又啓曰,文臣製述試官趙載浩病不進,李天輔牌不進推考徽旨,今方捧入,而試官不備,事甚未安。竝卽牌招,何如?傳曰,允。
又啓曰,試官趙載浩牌不進推考徽旨,今方捧入,而試官不備,事甚未安。更卽牌招,何如?傳曰,允。
傳于趙明履曰,時刻單子。
又傳曰,分義豈如此乎?更爲牌招。
又傳曰,正時入之,在院承旨詣閤外辦,試官入來後,入之。
趙明履啓曰,領議政金在魯,依下敎來待矣。傳曰,入侍。
趙明履以侍講院言達曰,本院上番輔德鄭宲入直矣,以試官受點進去,兼輔德·兼弼善,俱未差,弼善崔成大方入試所,文學趙重晦,以試官牌不進,令旨未下,兼文學李垍奉命在外,上番他無推移之員。兼輔德·兼弼善未差之代,令政院稟旨差出,仍卽牌招,以爲推移入直之地,何如?令曰,依。
趙明履因侍講院草記啓曰,兼輔德·兼弼善未差之代,令本院稟旨差出事,達下矣。政官卽爲牌招,開政差出,仍卽牌招,何如?傳曰,允。
鄭必寧啓曰,吏曹判書鄭羽良,參判尹汲牌不進,推考徽旨,今方捧入。而開政命下之後,不卽擧行,事甚未安。判書·參判,竝更牌招開政,何如?傳曰,允。
尹光紹啓曰,吏曹參判尹汲書批已下。更爲牌招開政,何如?傳曰,允。
傳于尹光紹曰,政官敢如此乎?人君之令不尊重乎?速爲擬入。
尹光毅達曰,玉堂上下番俱空,事甚未安。今日政新除授玉堂,待下批仍卽牌招,推移入直,何如?令曰,依。
有政。行判書鄭羽良牌不進,參議權相一在外未肅拜,參判尹汲進,右副承旨尹光紹進。吏批啓曰,小臣獨政未安,何以爲之?敢稟。傳曰,仍爲之。
又啓曰,玉堂·春坊闕員,今當差出。而擬望之人乏少,相避竝擬,何如?傳曰,允。
又啓曰,西北邊地守令,今當差出。而未準朔禁軍將,及未赴任營將竝擬,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無推移備擬。合有變通之道。何以爲之?敢稟。傳曰,敍用。
以柳復明爲知義禁,趙暾爲兼輔德,申暐爲兼弼善,金陽澤爲兼司書,魚錫胤爲校理,金尙喆爲應敎,趙重晦·李彝章爲副校理,李昌儒爲獻納,閔宅洙爲司諫,李亮天爲正言,李基德爲吏曹正郞,李廷鎭爲造紙別提,洪吉輔爲典籍,李埴爲北部都事,李潤成爲理山府使,張志恒爲茂山府使,朴弼幹爲原州牧使,權一衡爲右承旨,鄭夏彦爲同副承旨,典牲直長李廷恢,司饔直長曺允迪相換,司饔奉事張至中,北部奉事金後材相換,鄭彙晉爲成均博士,學錄單全義采·洪受甸,學諭單玄鳳泰,校書博士單張鳳儀,魏昌祖爲社稷令,同義禁柳復明,洪原縣監尹伋除授事,承傳。
兵批,判書金尙魯呈辭受由,參判徐命珩病,參議柳萬重入直進,參知鄭夏彦病,右副承旨尹光紹進。
兵批啓曰,同知中樞府事姜宰眞,以篤老之人,病難供職,斯速啓遞云。西樞雖是閑局,不可虛帶,今姑改差,何如?傳曰,允。
又啓曰,及第李範錫,閑良尹以升·李夏樞,軍官康敏裕,以捉虎五頭之功,俱有加資之命。係是出身閑良軍官,何以爲之?敢稟。傳曰,加資。
政事,以宋昌明·兪宇基·申致雲·朴致文爲副護軍,趙榮國爲副司直,宋瑩中爲副司果,李德星·權烜爲副司勇,僉知二單高挺參·鄭來恒。
傳于尹光紹曰,騎馬六匹立之。
尹光毅啓曰,卽者左議政趙顯命,又使錄事來納命召。何以爲之?敢稟。傳曰,遣史官更爲傳授。
尹光紹以義禁府言達曰,卽接月令醫員林益彬手本,則時囚罪人具學萬,累日處冷之餘,泄痢之症,十分危劇,度數無算,兼得傷寒,頭疼如碎,四肢如束,食飮專廢,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
尹光毅以兵曹言達曰,今八月二十日,業儒金柱義稱名人,自敦化門入來,差備門外擊錚,極爲駭愕,令攸司囚禁治罪。同門守門將韓煋,常時不能禁斷雜人,以致闌入,難免其責。推考,何如?令曰,依。
又以兵曹言達曰,今八月二十一日,武臣賓廳講書日次。而日中相値,不得爲之之意,敢達。令曰,知道。
尹光紹,以一所應辦官,以試所意達曰,今番試所,儀曹節目,極其嚴峻,故擧子入場時,禁亂官及搜挾官,各別搜驗。而多人悤擾中,開城府幼學李揆,京居南學生金夢良·兪盛基等,潛持揮帳,隱坐於試官所不見之處,以至現發於承傳摘奸。其違越事目之狀,極爲痛駭。李揆等三人,竝爲停擧之意,敢達。令曰,大朝已下敎矣。
鄭夏彦以刑曹言達曰,一所設帳幕者,至有三人,而隨從被捉者,其亦四人,當該設帳幕與帶率擧子隨從人,竝依定式充軍。二所被捉隨從一人,帶率擧子,依一所例充軍定配事,命下矣。自一所移來隨從沈瑞龜,帶率幼學金道徵·兪道基,帶率幼學李永培·金昌觀,帶率幼學尹守元·金時益,帶率幼學任良骨,及自二所移來隨從李宗常,帶率幼學李英等,自本曹依定式,竝限十年充軍,定配所發配。而設帳幕人李揆·金夢良·兪盛基等,自試所初不捉送,故今方督現,待其捉現,卽爲擧行。而一·二所禁亂官捉送,各人等,亦爲一體勘罪之意,敢達。令曰,知道。
左議政趙顯命處,東宮手書。卿之爲國忠心,輔我誠意,懃懃懇懇,余深感歎。卿之所言,至正至大,無一毫私意。而膚受之讒,忽及於卿身,以至出往鄕村,余甚悶鬱。以小子不學不敏,當代理之初,不能悅豫于聖心,卿又若此,心甚罔涯矣。卿兄之昔年所言,今又仰聆聖敎,尤爲感歎。卿須顧小子慇懃之意,卽起入來,用副余如渴之望。卿若過執,爲大朝多年倚仗之聖心,躬往何難?仍令曰,承旨往諭,仍爲偕來。
傳于尹光毅曰,左議政處,承旨往諭,仍爲偕來。
領議政金在魯箚曰,伏以卽伏聞命臣以親臨文臣製述時考官,而顧臣情地危臲,決難抗顔冒出。玆不得承命趨詣,悚懍無措。伏乞聖明,亟命變通,毋令試事窘急。仍治臣違慢之罪,以伸公法,千萬幸甚。以手書答曰,省卿之懇。噫,今予蒼顔暮年,卿等亦年衰勞事。噫,君臣雖衰,幾年調劑之心,先後一矣。當元良代理之時,此等挾雜互對,甘心舊習者,類乘其君之衰耗,倖其職之可軋,其心非譏卿,實譏君臣。至於左揆,其僭計尤巧矣。若此而予則付之一笑者。噫,予益衰,此等庸輩,何足費心?猶以我元良之遂予苦心爲期。然目下國事,誠悶誠悶,强眩手諭,仍命偕來。卿須諒予此意,其卽偕入,聽我一問,試官敦勉,其猶餘事,更命他臣,從容手答。少諒焉。
吏曹參判尹汲書曰,伏以臣濫叨銓地,前後非一。而聞見不周,鑑識不明,曾不能進一賢才退一不肖,以棐我聖上平明之政,居常愧懼,若無所容。乃於大朝親政之日,左僚意外作窠,勢將備員參政。而人望次序,與甲乙互對,彼此各有所主,自外相難之事,未能硬定於筵席卒乍之頃。遂以政注通塞間事,仰貽聖念,致勤長望改制之命,斯蓋不得已而然也。如使臣初無牴牾,則夫豈至於此境?而區區難愼之意,自速天威之震疊,責敎嚴截,有非臣子之敢聞者,悚懍隕越,措躬無地。而筵體至嚴,不敢猥陳情勢,黽勉縮伏,僅僅了事。而在臣自處之義,其何可晏然仍冒於見任乎?至於申致雲之誣賢毒正,千古無倫。伊日聖上飭令檢擧,而臣力論其情狀之絶痛,仍以不可置仕籍之意,反覆開陳,則聖上亦不以臣言爲非矣。其後臣適病退,不得更申前說,冀回天聽。至使其名復掛政目,以致臺議洊發,士林驚愕,此亦臣難安之一端也。昨日試望之擬事會急,滾他無推諉,强顔擧行,而慙惶之心,至今未已。卽因開政有命,嚴召再降,而左右揣量,萬無承膺之路。玆敢隨詣闕外,拜書徑歸。伏乞邸下,俯賜鑑燭,亟令鐫削臣所帶職名,以安私分,千萬幸甚。答曰,覽書具悉。卿其勿辭,從速察職。
兵曹判書金尙魯書曰,伏以臣尋單引伏,恭竢兪音,三度加由,恩出格外,其將以政兵之事,又復責之於臣哉。古人所謂仰而行之,必發狂疾者,正畫出臣今日光景也。臣旣飽閱世故,十死一生,宦海盪波,夢尙知悖,名塗危機,視之如穽。而荷千萬不敢當之殊遇,叨千萬不近似之職名,受命一朞,再經大政,有百瘡疣,無一稱塞。已試罔效,臣可以去。尸居妨賢,臣可以去。瓜熟蔕落,臣可以去。若是,而臣不去,則徒使臣枉其性,而益其罪而已,於國事奚裨焉?寤寐至願,惟在一遞,熲熲此心,神明可質。況目下臺疏中,時宰一句語,雖似混說,而精神所注,亦不難知,其時議不舍,卽此可見,尤令人懍然自危。然朝端無臣跡,則亦可以都無事也。且臣出塞之行,須費五六十日,方可往來,本兵之任,難容積久虛綰,保護之地,不宜須臾暫曠。臣之不可不遞者,蓋較然矣。伏乞离明,頫賜諒察,亟將臣本職與內局兼帶,先行鐫免,臣不勝惶恐懇祈之至。答曰,覽書具悉。卿其勿辭,往來焉。
江華留守元景夏書曰,伏以臣跡畸志決,再瀆血籲,睿聽窅邈,尙靳兪音。臣惶悶紆鬱,不知所以自止也。夫不當去而去,是謂辜恩,不當留而留,是謂黷寵。辜恩固王法所必誅,而黷寵亦公議所深擯。斟酌去留之義,臣實無一分宜有,而有十分宜去也。嗚呼,臣生於世祿,休戚共國。初非遯世高尙之士,不幸立朝以後,群猜衆詆,屢罹罟穽。偏荷大朝之至仁厚德,終始保全,以至今日。臣雖殞結,無以仰酬萬一,豈敢便懷謀身之圖?而但僇辱愧恥,永作聖世之棄物,臣不投紱一去,何以釋四方之嗤罵乎?今臣必退,方寸息壤,天地監臨,鬼神旁列,非毫髮假飾也。古人乞出蔡州,漸謀歸休,此非便身,所以避讒畏謗,決意以退也。臣嘗讀宋臣歐陽脩之疏曰,今之致仕,與古不同,年未及而早去,亦人臣常事。太宗時太常少卿孔承恭,乞致仕,太宗欣然許之,降詔褒奬。當時議者,不以朝廷許承恭早去爲非,而又以有臣如此,可以勸礪風俗,自爲朝廷美事也。歐陽此疏,實爲臣當去公案。而千載之下,孔氏勇退高風,可以激昻頹俗,臣竊願執鞭以從焉。且臣狗馬賤疾,入秋尤劇,沈頓床褥,懼將塡壑,區區至懇,惟欲丐閑,藥餌調息,苟全殘喘。伏惟重离之明,倘賜哀憐,特許退休,則上可爲淸朝之好事,下可成賤臣之姱節。而歸伏田園,得遂微願,則臣之受賜者多矣。臣方乞退,何暇攙及他事?而有耿耿愚悃,玆敢冒陳。顧此沁都濱海,而甓築者五十里,年年潦雨,土潰堞崩,殆過半,所見愁痛。如欲隨頹而隨築,則許多財貨,徒爲尾閭之泄而已。臣嘗備陳於前席也,今有一策,未嘗耗國財勞民力,而隱然復作,匪石匪甓之一長城,何也?昔王式爲安南都護,樹艻木爲柵,深塹其外,寇不能冒。今使沁都,遵海岸而種樹,起於月串鎭,訖於昇天堡。每歲春播之前,秋穫之後,鎭將堡將,領其土兵,占幾里種幾株,謹如法,堞于留守,留守歷巡,而考其勤慢。未踰六七年,可立二百里王式之柵,柵外茫茫蒼海,爲天設濠塹,而防敵之謀,莫善于斯。沿海土性,最宜枳植,往往鎭堡,多有蒙密成林。勝國崔瑩,不能破耽羅,以其枳柵之蔽遮也。乞令兩南各邑,多拾枳實,輸納本府,俾爲播種,宜矣。事關邊圍,伏乞邸下,稟于大朝,而裁處焉。臣無任屛營祈懇之至。答曰,覽書具悉。卿其勿辭,依所陳,施行焉。
八月二十日辰時,上御時敏堂。親臨文臣堂下製述入侍時,行都承旨趙明履,左承旨鄭必寧,左副承旨尹光毅,右副承旨尹光紹,注書南鶴老,假注書尹商輅,編修官安正仁,記事官曺命胤,試官行副司直李昌誼,行副司直鄭翬良,行副司果尹得載,行副司果權一衡,行副司果金尙重,兵曹參知鄭夏彦等,以次進伏訖。上曰,試官不來者爲誰?明履曰,趙載浩·李天輔等也。上曰,改付標以入。明履曰,徐宗伋則不爲不促,而以實病不來云也。傳曰,左承旨留院。出榻敎傳曰,今點下試官,卽爲牌招。出榻敎傳曰,靜攝中親臨製述,而試官不進者多,其涉寒心矣。竝從重推考。新點下試官,卽爲牌招。而工曹判書趙觀彬,一自文任之後,一向無義違牌。其在分義,豈有是理?今番試官,其令卽爲應命。出榻敎上曰,在京無故人,卽爲牌招,而趙明履出當。上又曰,文臣擧子數幾何?尹光紹曰,五十餘員也。傳曰,當下手書,左副承旨,持往領相家傳諭,與之偕入。出榻敎上曰,左相在於何處?光紹曰,在於典農云也。傳曰,違牌人,改付標以入事。出榻敎上曰,宋瑩中疏中,馬鞍盡弊之意,歸於何處?光紹曰,此非一處指的,而似謂躁進之輩,昏夜乞哀之跡也。上笑曰,見其鞍則可徵矣。傳曰,向日臨門時,兵曹郞廳記過,分揀事。出榻敎上曰,左相之橫逸二字,果爲來頭機關矣。光紹曰,發越橫逸,朱書所有,而是奬勉之語云矣。上曰,雖有來歷,而不必用矣。上又曰,領相亦入其中云,有何指斥耶?光紹曰,別無指名,而意在不言中云也。上曰,左相每稱元良代理,則世道稍安云矣。豈意今番反遭此事也?光紹曰,左相自遭此事,不勝痛迫,涕泣求死云也。上曰,情勢固然,而未聞有哀死之人矣。上入于小次。移時趙觀彬承牌入肅,而日將午矣。趙明履入來。上殿坐後,與諸試官持書題紙,以次進伏訖。上使尙重書題,擬皇朝太史竑進養正圖解表,限酉時。場中莫知題意,相對默默。上曰,此題,都承旨外試官,必皆不知,此將奈何?觀彬曰,臣亦不知也。尙重曰,述者之能,養正及圖意作入,似好矣。上曰,此題大旨,不過問寢視膳,及養正圖意,以此製納似可。而場中全昧不知,以欲出解,則亦非科規,奈何?觀彬曰,試官亦不知,出解題,似爲無妨矣。上曰,出解則非科規矣。上曰,頒紙斯速分給。注書承命,各給一丈。尙重曰,養正圖之意,與春坊養正圖,大同小異。持入出示,何如?上曰,然則斯速持入。商輅出而持入,以示大槪。上曰,注書下場,問其題意知否?問之則果無一應。上曰,日晩矣。文臣二員,書寫一名式,別定入之,明履承命抄入。傳曰,製述捧券後,科次,便殿入侍爲之。出榻敎傳曰,懿陵傳香,以明政殿後庭擧行。出榻敎傳曰,右承旨·同副承旨竝許遞,其代,以在京無故人備擬。出榻敎傳曰,中官錯傳,預入外辨,當該中官,從重推考。出榻敎上曰,監試所,幾有納券者矣。昌誼曰,幾至半場中矣。上曰,卿等曾經掌試乎?光毅曰,臣亦曾當之,而尤難堪當,爲講經試官也。上曰,庭下松,卿等知之乎?彼松與元良相長矣。明履曰,臣則不及知也。上曰,騎馬六匹立之。上又曰,注書及史官,監試一·二所摘奸後,卽爲書啓。商輅及正仁,承命摘奸以還。則上入于歡慶殿。夜已初更矣。與試官收券進伏。上曰,一所摘奸者爲誰?商輅曰,小臣也。上曰,有何執錯乎?商輅曰,臣所執頻,設帳一處,隨從四人也。上又曰,二所摘奸者,爲誰?正仁曰,小臣也。上曰,亦有執頉乎?正仁曰,設幕則果無,而執頉隨從一人也。上曰,一·二所消息,予亦詳知矣。設帳處豈云無之?當該史官及中使,令該府處之。上曰,收券數幾何?觀彬曰,四十餘張,而拖白者十一張云也。上曰,金尙重先讀一軸。尙重讀訖。諸試官以次讀畢。坼榜抄四人,而尹東度三下居魁,李基德·李永祚·鄭忠彦等,三下爲次矣。都承旨及諸試官,仍退出。上曰,注書榜目書納後,引入領相。傳曰,人君下敎,豈不若朝象?一臺臣申致雲事,親政時旣以下敎,而其後朴致文之引往事陳書,其涉駭也。故特遞而有所下敎,則爲政官,不遵申飭,右袒致文,任自拔望,事體所關,其涉寒心。況朴致文書中,雖請改政,不爲依從,則政官之道,不當若是,無此事而又焉敢若此?當該銓官,從重推考,其亦更擬以入。出榻敎商輅,引入領相。領相伏地問候訖。上曰,慈殿氣候差勝後一樣。而予則一樣矣。上曰,宋瑩中疏旨,何如?而卿亦撕捱云也。在魯曰,別無擧名。而所謂秉中持平者,皆弄款虜之手脚,本無己意,黽勉承應,此局果誰主張,乃敢爲掩耳偸鈴等說,其語法歸趣,一與曾者李彦世疏無異。而其精神所注,自可覰見矣。臣被駁不去,尙今淟涊,又遭此駁,心膽隕墜,未知置此身於何地也。上曰,昨因都承旨,略知其槪,而其挾雜,甚矣。以此撕捱,甚爲慨然。在魯曰,向拜闕下,而未見其疏,今始得見,則知之無餘蘊矣。左相之橫逸二字,果有來歷云。而以此被駁,豈不冤枉乎?臣亦無似,被駁不去,尙此淟涊,爲人見侮,至於此極。莫如速遞,以謝臺議,亟遞職名,臣所望也。上曰,世道難矣。卿與左相,遭此疏斥,豈不慨然?元良欲調劑此事,而連夜不寐,予亦坐而待朝矣。在魯曰,其中閔判府事及洪樂性事,尤不言,是誠千萬意外也。上曰,其然矣。父子間事,何以擧論於疏章也?傳曰,以翰圈事,不可置多人於黯黮之中,當緘問宋瑩中,不覺其章,而且緘問,非綜覈之政。且以大略聞之,其排布之意深矣。予雖衰耗,此等之世,此等之人,決不可以不治治之。其章,政院取來,承旨待下敎持入。出榻敎傳曰,予雖衰耗,爲銓官者,豈敢挾私意,操縱非爲一申致雲?所重者公器與君命也。特推之下,費辭微稟,亦不擧擬,分義所在,其涉寒心。吏曹參判尹伋,洪原縣監除授,當日內辭朝。時任縣監,遞付京職。出榻敎傳曰,今番臨時命下,本來在外者分揀,衆所共知,實病人竝分揀。出榻敎上曰,尹伋則知其純善,而其私意操縱,極爲非矣。在魯曰,平安·咸鏡·黃海三道道臣,以年事之凶歉,民弊之孔劇,請停兵使習操。而咸鏡道,則竝與營將巡點而請停。平安道,則竝與都試而請停矣。戎政雖重,民弊亦不可不念,故自前遇此等凶荒,多有特許停操之例,今則何以爲之乎?上曰,竝許停操,可也。出擧條在魯又曰,年分事目,今將自戶曹磨鍊啓下,而敬差官之停送,尙無明白之朝令,故等待而姑未啓下云。今年勿送敬差,依前比摠之意,分付,何如?上曰,依爲之。出擧條在魯曰,夜已深矣。與群臣俯伏而退。
上在昌德宮。常參·經筵,以代理停。
貞顯王后忌辰齋戒。
夜三更,黑雲一道如氣,起自東方,直指南方,長十餘丈,廣尺許,良久乃滅。五更,月入東井星。
尹光紹達曰,大司憲沈錥在外,執義林象老呈辭,掌令柳綽受由在外,金在外,持平李堉在外,一員未差。今日以監察茶時之意,敢達。令曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射。而國忌齋戒相値,不得爲之之意,敢啓。傳曰,知道。
又以都摠府言達曰,副摠管金尙迪,以禮曹參判因長生殿監漆事,今日晝仕出去。而逐日煩達未安,依近例草記往來之意,敢達。令曰,知道。
又以達曰,新除授右承旨權一衡,同副承旨鄭夏彦,今日不爲出肅。竝卽牌招,何如?令曰,依。
尹光紹達曰,新除授弘文館副校理李彝章,時在京畿龍仁地,校理魚錫胤,時在豐德地。竝斯速乘馹上來事,下諭,何如?令曰,依。
傳于尹光毅曰,宋瑩中來待。
傳于尹光紹曰,承旨入侍。
傳于鄭夏彦曰,領相入侍事,傳諭。
鄭夏彦啓曰,領議政金在魯,依下敎來待矣。
又以啓曰,卽者議政府錄事來言,左議政趙顯命,伏承東宮手書躬往之敎,惶懍戰慄之極,不敢偃處郊外,進伏金吾門外,更爲席藁待命,仍納命召。何以爲之?敢稟。傳曰,勿待命,命召遣史官卽爲傳授。傳曰,東宮欲見之命召,速爲傳授。
權一衡,以偕來承旨狀達。令曰,偕來承旨入對。
傳于權一衡曰,偕來承旨入對之令,置之。在院承旨入對。
傳于鄭必寧曰,史官速爲推移入對。
又令曰,偕來承旨入對。
傳于權一衡曰,承旨入侍。
傳曰,同知中樞,或東班從二品職有闕與否?問啓。
傳備忘記于尹光毅曰,兵曹參議柳萬重,年過七十,其猶强,常以質直可尙,其在重稀年之道,宜施特典,特授同中樞。
兵曹口傳政事,以柳萬重爲同知。
傳備忘記于權一衡曰,前校理尹東度處,熟馬一匹賜給。
尹光紹啓曰,兼世子侍講院輔德趙暾,時無職名,令該曹口傳付軍職,何如?傳曰,允。
兵曹口傳政事,以趙暾爲副司果。
事變假注書安正宅達曰,臣敬奉令旨,馳往傳諭于議政府左議政趙顯命所住東郊典農村。則以爲退在近郊,益不安心,楊州地海東村出去云。臣旣承偕來之令,追往之意,敢達。令曰,知道。
承政院左承旨鄭必寧達曰,臣敬奉手書,往諭于楊州海東村議政府左議政趙顯命所住處。則以爲臣退伏田野,恭竢嚴誅,千萬意外,承宣來臨,奉傳邸下手書恩言,已不勝感激涕泣之至。而至於躬往何難之令,實非臣子所敢聞,驚恐戰慄,魂魄飛散,茫然莫知所以自措也。臣帶此職名,復入脩門,是無臣分也。承此不敢聞之敎,頑不蠢動,亦非臣分也。謹當進伏金吾,更申哀籲云矣。大臣今方進往金吾門外,臣旣承偕來之令,仍爲隨往之意,馳達爲白臥乎事是良厼,詮次善達向敎是事。
左承旨鄭必寧達曰,臣敬奉令諭,傳宣于議政府左議政趙顯命待命處。則奉讀後下庭免冠,伏地待死而已云矣,敢達。令曰,知道。
八月二十一日午時,上御歡慶殿。承旨與宋瑩中入侍時,同副承旨鄭夏彦,假注書尹商輅,編修官許錫,記注官曺命胤等,持瑩中疏先入。次次進伏訖。傳曰,王者奉三無私而行政,況爲臣者乎?噫,雨露不擇而下,王者用人,亦奉三中一道也。噫,爵祿,王者公器,雖王者之重,不可以私,豈可以此付之于黨?一任其私,其能國爲國君爲君乎?自古有爲銓官,凡於淸擬,或弦韋揚淸之事,而凡理欲同行異情,以直當銓用,此乃是直道,以黨爲銓用,此乃是黨道。其若一心黨事,排軋異己者用此道,其流之弊勝言?其弊將至於下權,可不嚴堤防?此後凡於此望,非名在冊書,名累貪汚者外,凡於薦注,不敢己意拔之。其他自下補外等事,嚴立科條,一切禁之。此後犯此者,雖大官重宰,倣薦注法,稍重其律,施以削職之典事,奉承傳施行。出榻敎上曰,王者用人,不欲歸權於下。此後銓官,若有一毫私意於用人,則雖大宰,必用投畀之典,斷不容敍矣。上曰,注書出去,招入瑩中。臣注書承命出去,率入瑩中。上使瑩中命讀其疏。瑩中曰,臺臣自讀己章,恐傷體貌。上曰,汝以軍職,而臺臣之稱,何也?予使命讀,而汝何敢辭耶?瑩中起而復伏,高聲讀畢。上曰,予入小次,承旨暫退,而更爲入侍。夏彦及瑩中等,退立中門,待殿坐更爲入伏。上下問瑩中曰,弘錄盡頹,翰林雜類之說,汝有指的處而然也。馬鞍盡弊,亦有指的耶?瑩中曰,馬鞍盡弊,別無指的,而躁進之輩,昏夜乞哀之類也。翰林雜類,則臣何敢隱諱也?李渙·鄭恒齡·柳思欽·蔡濟恭等也。此中思欽,與臣不無戚義,而臺疏出於公議,故亦一體指的也。上復不下問。但曰,瑩中退去。瑩中退出門外。上使注書先給其章。上曰,蔡濟恭鞫招之累,柳思欽地位之微,非所不知。而至於翰林,豈云不足乎?此後若非大臣之子·重臣之子,則莫當此任。無乃翰苑,因此而空耶?可怪可怪。上曰,承旨出于閤門,待大臣同爲入侍。領相詣閤後,夏彦與領相以次進伏訖。上曰,尹汲不善爲之事,於李昌壽拔去吏議之望,極矣。至於公器,君亦無私,莫重銓曹,渠獨主張耶?領相善爲定限,吏曹參議·參判,與左相相議,以長望入之。領相曰,昨日尹汲處置之擧,果爲聖上過中之典,而不敢達矣。其論議則世皆指目,而果不如世人所目也。且聞洪原程道,則絶遠云。移于近地,未爲不可。至於申致雲,不無所遭,與此頗異也。上曰,至於李昌壽吏議不足之說,人皆以爲不足,予亦不從矣。傳曰,吏曹參判·參議長望,問于領相,定其界限事,下敎。而今適有窠,故欲問界限,領相入侍之命,蓋此也。領相之意,與左相參差,其所參差,予意初亦然,而其下敎者,意亦在焉。予志固矣,豈可一事頻復?此事非難,亦豈相持?參議大政時,旣定其限,當遵此爲之,參判以曾擬同經筵,已經本曹參議,定限備擬事,分付銓曹。出榻敎傳曰,參判李天輔,吏曹參判除授。出榻敎上曰,元良代理之後,史官二員,不得不備員,而方欲入侍于元良,史官不爲來待云,極爲駭然矣。傳曰,龍常入侍之時,例有預備史官,代理之後,雖或遵一時入侍之事,史官預備門前,尤不可不待。元良承旨入侍下令之後,以史官不備,今乃詣閤云,其涉寒心。承旨常時不能檢勅致此,諸承旨竝從重推考。當該史官拿處。出榻敎傳曰,莫重下問,對頗做錯,其涉駭也。當該中官,從重推考。出榻敎領相曰,吏議則異於郞廳,自古有別擇之事,而李昌壽則姑未經大司成,故如是也。上曰,宋瑩中其文字,果不偶然矣。見其讀疏,則果爲善讀。而至於黨習,技癢所使,末如之何。傳曰,噫,幾年苦心,治不徯志,元良代理之後,其尤宜精白。而頃者正言宋瑩中,以書爲疏,問大略而指意不美,故不覽以給。其令陳書者,意蓋待書,欲爲處分,追聞仍引嫌處置遞差云。今無其道,決不可以不治治之,旣下敎今日命讀其章。噫,不顧其君之苦心,甘心欲售舊習,抑何心哉?張皇其章,專意挾雜,雖不一一提諭,謂其大略,一則巧意說去,欲爲眩惑元輔於其君也,一則欲設機關,讒間左揆於元良也,一則譏誣同心調劑者,而偸間抵隙也。都不過一言而蔽之曰,甘心黨習,排軋朝著也。而其不靖之習,外假其公,張皇互說。而噫,閔判府事事,恬雅之操,精詳之心,予知熟矣。頃者臺臣之譏斥,已涉挾雜。而噫,今瑩中,抑獨何心,訐訴而無餘蘊?其心攸在,若見肝肺。洪樂性之親病請遞,衆所共知,設或圖遞,謂其人,可也。以子之故,譏及其父,提說已故之其祖母,可謂不忍,亦不仁,甚矣。噫,洪象漢之父子,齮齕于時,卽予洞知,今於此互說,可謂公心。金鋐之再次甘心重臣,用意不美而然,其人已故,故思不提及矣。瑩中之雙關李碩臣,及於其章,意雖非爲金鋐,心專在乎重臣。噫,彼重臣纔故,痛惜之敎不乾,而其何忍及此?此正鄒聖所謂不忍者也。李福海則欲爲下敎,而仍其靜攝,該曹議讞之後,不卽下敎訊問,情理可矜。而後乃酌處,其所酌處,雖由於孝理之義,仍其覈處,使福海免其阿鼎,此卽予之過。瑩中之章,焉可非也?而然揷入福海,不覺一笑,痛慨紛競,豈曰非哉?而沕淪說去,語欠篤厚,其於館錄入侍下問之際,渠豈曰,效古人之言,不過泛書耳?他無指的云,言之者旣曰可,此於館錄之人,更無毫分强爲自當撕捱之端,今無可論。而所謂翰圈雜類,瑩中旣以李渙·鄭恒齡·柳思欽指名以奏,其心不美矣。亦專在於欲沮召試,亦涉痛駭。渠心雖非,而旣擧其人,於他亦更無撕捱之端。於蔡濟恭,雖稱詞翰,强引往事,欲沮翰苑,其事之眞僞,自有訟冤者,不必査問,而意亦不美。權相一之特除,意蓋深矣。則今者譏斥,其心可駭,此等挾雜,何足掛齒?申致雲事,可謂右袒,李格事,交結益寬。旣無有證,則爲遠方特除之下,此等圈套,加之於人,用意不善。具宅奎,卽由左揆陳達之事,具聖弼,卽故相之所薦,故一套之中,譏二人,非特意不美,意何在乎?其亦巧矣。吏郞召試長望之譏詆,非譏世道也,卽譏處分也。予雖蒼顔,暮年代理之後,豈受其欺於此等黃口年少之輩?可謂無嚴矣。至於李彦世等褒用之請,以此推之,彦世·瑩中,卽一而二,二而一也。其心攸在,仍此益綻,其誰欺乎?李渭輔之處分,非爲金致良也。仍其辭語之可駭,則于今稱道,亦一渭輔也。以此心抱恒日,倖其職而投其章,其初黯然譏斥元輔,固其宜也。噫,君與相,衰耄極矣。雖有滿心黨習者,何忍甘心若此乎?用意叵測。噫,豐陵昔日之奏,左相竭心元良,可質彼蒼,仍一箚語,抉摘文字,而難制二字,非左相之言也。渠欲敷衍,欲讒間於我元良代理之初,常訓豈不云乎?此所謂讒人也。昔人之欲投諸豺虎,誠非過語也。此所謂一言而蔽之曰,甘心排軋者也。且以渠入侍之所觀,何嘗彷彿之語?卽元良初政宵小之習,今日迄中,以侍講元良久矣。雖於文義之際,不爲黯黮之奏觀之,渠若有一分嚴君父之心,乃敢咫尺筵席,幺麽翰圈下問事,先以此等之語,若訂左於胄子乎?無嚴無嚴,意巧意巧,果若此一篇,其章其果不黯黮乎?其誰欺乎?噫,仍予否德,幾年臨御,不能化行俗美。代理之初,讒間於儲副輔相之章,闖進於靜攝之中,是誰之故?寔予之過,當自勉之不暇。而此等甘心舊習,欲軋苦心,讒間君臣,投間抵隙,霄小不靖之輩,若不嚴斥,何以礪末俗,裕後昆?柳綽處置中,請遞,是矣。外公之目,其亦寬矣。不可遞差而止,前正言宋瑩中,削其職放田里,以示予遠黨人·嚴堤防·杜讒間之意。噫,方長當惜,今予處分,予豈樂爲?爲元良深爲世道也,爲元良深爲世道也。出榻敎領相曰,瑩中放歸田里,則於渠可謂過矣。尹汲之補外洪原,果爲過中之典,伏望更爲酌處,移于近處,似爲寬典。上曰,瑩中甘心黨習,讒間君臣,豈云無罪?柳綽啓辭,有外假公平,內售黨心一句,可謂善形容於瑩中疏意耳。只施放歸之典,可謂寬矣。尹汲之累次違命,罪所難免。予雖衰耗,豈不勝渠乎?洪原補外,於渠可謂幸矣。然而未知將來,以何職招入也。洪原補外,於渠何傷?傳曰,外方恤四民之意,旣已下敎,年限一依京抄,題給之米,以會付米擧行,其若不足,以儲置米題給事,令備局卽爲分付。其米數,亦令備局酌處,分付。出榻敎領相曰,夜已深矣。與諸臣次次退出。
八月二十一日初更,王世子坐德盛閤。左承旨鄭必寧入對時,左承旨鄭必寧,事變假注書林箕彬,記事官尹得養,記注官金弘澤進伏訖。必寧曰,注書傳諭於外,未及返命,故史官不備,入侍稽滯,致勤睿意,不勝惶悚。令曰,坐而待之。承旨出去,與大臣偕入。承旨承命出去。諸臣小退。
左承旨鄭必寧啓曰,臣敬奉下敎,傳諭於金吾門外議政府左議政趙顯命待命處。則顯命下庭免冠,伏地待死而已云矣,敢啓。令曰,水刺尙今不進,以待左相之入來。承旨更往,與之偕入。
八月二十一日三更,王世子坐德盛閤。左議政趙顯命入對時,左議政趙顯命,左承旨鄭必寧,事變假注書林箕彬,記事官尹得養,記注官金弘澤進伏訖。顯命曰,近日睿候,若何?令曰,今則差勝矣。大朝問安,若何?令曰,一樣矣。大王大妃殿氣候,若何?令曰,一樣矣。中宮殿體候,若何?令曰,安寧矣。顯命曰,臣不忠無狀,遭此怪異之言。如此深夜,致煩睿慮,至於坐而待之,水刺且不進,臣罪萬死。令曰,卿稍前。顯命前伏涕泣。東宮執手愀然曰,是余不肖之致,余雖年幼,如此讒間之言,豈可信之乎?顯命曰,水刺尙不進,極爲可悶矣。姑捨臣手,先進水刺,則臣當退伏,稍定心神,詳細仰達矣。令曰,水刺不必進,卿仍伏所伏處,達之。顯命曰,戊申仲冬以後,儲位久虛,臣兄以此憂慮,自臧而死。故乙卯正月邦慶後,臣告於臣兄之墓矣。臣㝠頑不死,遭此橫逆,生亦何爲?死且無以見臣兄於地下矣。令曰,讒間之言,大朝亦不信之矣。顯命曰,人臣道理,聽此言,何敢晏然處於世乎?大體業已陳達。捨臣手,則當陳自初根本矣。令曰,仍達之。顯命曰,邸下春秋十三四以後,則臣竊有區區憂慮之心。蓋十四五,血氣漸成之際,則易有傷生之事,不可不各別愼攝。前後書筵,縷縷陳達者,皆此意。日前次對時,臣又以肅宗大王十八歲時,十四朔獨處之事,陳達者,亦此意也。邸下想必記有之矣。臣之憂慮如此,而昨冬大朝御製三條訓戒中第一條,乃是在色之戒也。臣不勝欽頌之至。遂以輔養之道,陳箚仰勉於大朝矣。臣竊伏見邸下,受氣盛大,非但臣之所見如此,大朝亦嘗稱挾泰山超北海之氣矣。臣箚中有曰,邸下受氣盛大,岐嶷異常,沈凝淵默之中,發越橫逸之氣,若不可御。蓋以發越橫逸四字,形容盛大之氣,而橫逸亦發越之意也。發越二字,猶不足以形容,故更以橫逸二字,重言之。此二字,出朱子書中,以贊美沖年氣壯者也。御者當也。盛大之氣,莫敢有當之者之意也。今臺臣,不知文字之來歷出處而言之,則固無可言。而上去發越字,下添難制字,自以己意,加減他人文字,而聲其罪,其用意果何如也?其疏又曰,人臣不敢妄論儲君於君父之前,人臣若以儲君過失,密陳於君父之前者,卽讒賊亂臣。臣之所言,則乃是泛言邸下所稟氣質,而以培養成就之意,仰勉於大朝者也。臣請爲譬喩之說,日後邸下誕生元孫,使師傅敎之。師傅言於邸下曰,元孫氣稟如此如此,必如此,然後可以成就云爾,則邸下其將以其言,爲不可乎?雖直言其質病痛處,思所以變化,而職在師傅,義無不可。況臣之所言者,乃所以贊美邸下盛大之氣而已乎?其所末端曰,作此妄發於四方延頸之際,此言尤爲深險。其意蓋曰,四方之民,延頸顒望之中,臣作此題目,故爲傳播之謂也。內而訐於大朝,外而播於四方,則非亂賊而何?其言之無理如此。臣雖不廣,豈足介滯?而臣事大朝三十年,今白首垂死,忽聞如此之言,臣何以堪?大朝與邸下,雖不信其言,在臣分義,何敢晏然處於天地間乎?三日待命,屛出郊外者,乃所以自盡於人臣之分義也。然臺臣豈私惡於臣也?臣以無似,待罪大臣,已十年矣。其間所遭人言,無所不有,或曰誣聖躬,或曰賊邊人也。奇怪之說甚多。而皆賴大朝聖明,得以保全。而今又有此事,莫非臣懷祿不去,久處盛滿之致,此實臣罪也。今將以乞骸之意,哀籲於大朝矣。令曰,余當與卿,同爲入侍於大朝矣。
八月二十一日三更一點,上御歡慶殿。承旨入侍時,右承旨權一衡,假注書尹商輅,編修官許錫,記事官曺命胤,以次進伏訖。上曰,左相方欲入侍於元良云。注書出去,預備兼春秋二員,特爲別定,待左相入侍于元良之意,斯速分付。上曰,曾已申飭矣。入侍中官,似有飮酒不潔之臭,推考,可也。出擧條傳曰,宋瑩中處分之中,業已下敎,諸儒臣今無撕捱之端。以此撕捱陳書者,政院切勿呼望,嚴飭行公。出榻敎趙顯命先入侍于東宮,東宮率顯命入侍于大朝。而東宮俯伏席下,上命其就坐。則起伏曰,小臣不肖,靜攝中深夜,致煩聖心,不勝惶恐,陳章大朝。故小臣不敢處置,特賜嚴處,以便臣心。上曰,豈待其奏?宋瑩中,業已處分矣。出擧條顯命問候訖,涕泣曰,深夜引接,皆以臣故,臣罪萬死,累日待命,仍出郭外,痛迫之情,無以自達。俄者先侍小朝,小朝至握臣手,恩數隆渥,仍令同爲入待,得以復近耿光,死無餘恨矣。上曰,宋瑩中疏,於卿何以指斥耶?顯命曰,俄者入侍東宮時,痛陳曲折。今當以達於東宮者,更達矣。臣之昨冬箚陳者,蓋因御製三條訓誡中第一條之說,敢以輔養成就之意,仰勉於殿下者也。其箚曰,邸下受氣盛大,岐嶷異常,沈凝淵默之中,發越橫逸之氣,若不可御云云。發越橫逸四字,蓋所以形容盛大之氣,而贊美之,橫逸二字,自有來歷矣。上曰,此文字,出於何處?對曰,此出朱子大全。乃朱子,誇詡其孫沖年氣壯者也。若以朱子,用於手下者,用於東宮,爲臣之罪,則臣當無辭受之。而其爲贊美之語,則朱書可按覈。上曰,其果然乎?予始不知其如此矣。左相曰,宋疏,又以爲人臣不敢論儲君於君父之前,此言臣所未曉也。俄者臣以譬喩之說,達於東宮曰,早晩邸下必當誕生元孫,而使師傅敎之。師傅達於邸下曰,元孫氣質如此如此,必如此敎養,然後可以成就云爾,則邸下其將以爲不可乎?臣若知邸下有氣質病痛,而以克治變化之道,稟達於大朝,則職在師傅,義無不可。況知其爲贊美之語,而陳之者乎?其疏末端又曰,作此妄發於四方延頸之際,其意若曰,臣做此不好題目,故爲傳播於四方顒望之中者然,內而訐於大朝,外而播於外方者,讒賊亂臣之事也。人臣持此名,將何以自立於覆載之間乎?此陳達於東宮者也。十數年來,臣飽更危逆,或曰誣聖躬,或曰賊邊人,其他奇怪之說,不一以足,而今又有此事矣。固知天日在上,讒說不行,在臣不過爲橫逆。而年少妄率之言,臣豈欲芥滯於心也?其所傷痛者,臣兄以儲君久虛,焦憂自戕而死,死不能瞑目。故乙卯邦慶之後,臣謹以告於臣兄之墓矣。今聞此言,生亦何爲?死將何以見臣兄於地下也?上曰,當此世道,調劑誠難矣。向聞都承旨所陳,則都承旨忠厚,只擧其大槪,故予不知其橫語之至於如此矣。此輩之於卿,何爲若此也?顯命曰,此事不難知。丁未以後,故相李光佐一隊當國,而議論與臣等不無淺深緩急之別,故其時一邊人,專力於攻彼,不暇及於臣等。到今李光佐一隊,皆以衰弱,故臣等獨爲衆矢之的故也。上曰,此則然矣。閔判府事,何爲入之耶?顯命曰,閔判府事筵奏時,實不知裏面事狀云矣。上曰,其然乎?顯命曰,閔判府事筵奏後,追聞事狀,搥胸涕泣云,其筵奏雖不善,聖上業已處分,且已經年,則今又追提,實是意外也。上曰,必有其故,卿言之。顯命曰,雖有外間云云之說,豈可煩達於筵中乎?上累問不已。顯命曰,似聞自中,方有强弱之爭,而閔判府事,與弱者相近,故欲塞其重入之路云。而未知實狀果如何也?上曰,其果然矣。予則始疑其互對,而實狀果如此矣。洪象漢事,何如?顯命曰,洪樂性之不赴評事,誠有罪。臣於其時,必用當律之意,往復於首相矣。今臺臣,若請用厭避律則可矣。而竝擧其父而較論之,此豈士君子口氣也?上曰,不但較論父子,提說已故之其祖母,此尤可駭矣。具宅奎·具聖弼事,亦何也?無乃以聖弼,故相所薦,宅奎,卿之所薦故耶?左相曰,臣曾無以才諝薦宅奎之事矣。上曰,卿果不薦才諝,而予特拜判決事時,卿以爲快也。顯命曰,此則誠有之,而宅奎杜門讀書已久,豈有分競之事也?上曰,李福海·李泰等事,亦何擧論於其中耶?可謂死僧習杖也。年少挾雜之言,予豈取信?而予則自初付之一笑矣。予與卿餘年幾何?卿不見予與元良之光景耶?更勿苦辭,輔我元良。顯命曰,臣事殿下三十年,幸免大段罪戾,今猝陷於水火坑坎之中,方完轉求哀於殿下。而殿下不加矜恤,使之晏然行公。臣不意殿下,欲處臣於人理外也。上曰,卿若是苦辭,使事當何以爲之耶?左相曰,未解相職,則雖使事,死不敢承命矣。上曰,然則卿擧代,可也。故相黃喜,誰所薦也?卿薦如卿者,然後退歸,可也。顯命曰,如臣庸愚者,何處不得乎?宋朝則雖小官,往往薦擧大臣。我朝則規模不如此,何敢擧名以對乎?臣於春初,以擇相四條目仰達,以此求之,可也。上曰,予忘之矣。顯命曰,其第一條,忠信長德也。上曰,予今記得矣。卿勿復言。顯命曰,臣之辭陛前,尙多日子,若有命卜之事,則臣與首相,謹當奉行,然後當爲自遞矣。上曰,當依爲之。傳曰,噫,世道日下,黨心日甚,今宋瑩中而極矣。噫,因此之故,逐日徹夜,眩氣又欲作。今日爲君,可謂難矣。於昨日因箚,領相予手書,勉出左相,瑩中誣陷讒間,在於元良,故付元良敦勉矣。元良代理之初,其能養志,手書敦勉,能致出城之左揆。噫,他日其能若此,予無憂矣。而中外之人,元良手書,必曰予贊助。而元良雖在沖年,猶能文字,於春桂僚屬所知。今番手書中,於故豐陵,事關乙卯邦慶,故爲國丹心四字,予果贊助。而其他卽元良志,此猶心喜。自謂曰,元良以此擴充,國其庶幾云。敦勉左揆,共爲入侍,見其入門,下敎承宣,美其光景。入侍後其所陳白者,予心亦不覺感焉。噫,彼甘心黨習者,聞此而其敢有欲售其心於我元良乎?不可只書日記,以掩元良半夜悶慨,藹然良能之美志。其奏其答,依擧條例啓下,出朝報,以沮甘心黨習者之心。出榻敎顯命俯伏曰,夜已五更矣。殿下酬應必難矣。退去而更陳文字以達矣。仍次退出。
上在昌德宮。常參·經筵,以代理停。
貞顯王后忌辰齋戒。
趙明履達曰,明日常參,取稟。令曰,停。
鄭夏彦達曰,大司憲沈錥在外,執義林象老呈辭,掌令柳綽受由在外,金在外,持平李堉在外,一員未差。今日以監察茶時之意,敢達。令曰,知道。
趙明履達曰,左承旨鄭必寧,左副承旨尹光毅,右副承旨尹光紹,今日不爲仕進。竝卽牌招,何如?令曰,依。
以朴正源爲假注書。
趙明履達曰,江華留守元景夏,以眞殿事,有稟達事,來詣請對矣。傳曰,連日酬應,有眩氣。以所稟事觀之,當整衣以見。今姑退去,待下敎入來事,午間有所下敎矣。中官之遺滯,今始知之。中官則明日當下敎,今姑退去,待下敎入來。
權一衡達曰,本院上番兼弼善申暐入直矣,以懿陵忌辰祭典祀官,兼大祝,今方出去,輔德鄭宲,弼善崔成大,以監試試官,方入試所,兼輔德趙暾,牌不進令旨未下,文學未差,兼文學李垍,奉命在外。他無推移之員,勢當以下番姑陞入直。而司書尹東星在外,兼司書金陽澤未肅拜,兼說書未差,將未免闕直,事甚未安。兼司書金陽澤,卽爲牌招,以爲入直之地,何如?令曰,依。
權一衡,因侍講院草記啓曰,兼司書金陽澤牌招事,依下矣。時無職名,令該曹口傳付軍職,何如?傳曰,允。
兵曹口傳政事,以金陽澤爲副司果。
鄭夏彦以侍講院言達曰,本院上番輔德鄭宲,弼善崔成大,以試官方入試所,兼輔德趙暾牌不進令旨未下,兼弼善申暐差祭進去,文學未差,兼文學李垍奉命在外,他無推移之員,勢當以下番姑陞入直。而司書尹東星在外,兼司書金陽澤牌不進,兼說書未差,上番將未免闕直,事甚未安。未差之代,令政院稟旨差出,仍直牌招,以爲入直之地,何如?令曰,依。
又以禮曹言啓曰,今八月二十四日穆陵丁字閣柱木改豎時,臣尙迪,明日當爲辭朝進去。而二十四日宗廟·永寧殿·永禧殿,秋奉審修改時,堂上一員,亦當進參矣。判書李箕鎭在外未肅拜,參議兪最基,咸鏡道各陵·殿奉審事,已爲出去,無推移進參之員。令政院稟旨變通,何如?傳曰,允。
上在昌德宮。常參·經筵,以代理停。
權一衡達曰,明日國忌齋戒,再明日正日,二十六日國忌正日,此三日常參,頉稟。令曰,知道。
尹光紹達曰,大司憲沈錥,掌令金,持平李堉在外,執義林象老呈辭,掌令柳綽受由在外,持平一員未差。今日以監察茶時之意,敢達。令曰,知道。
藥房提調金尙魯,副提調趙明履啓〈曰〉,伏未審聖體調攝,若何?臣等伏見去夜政院啓批,有眩氣之敎,下情豈勝驚憂?今日當依前下敎,率諸御醫,趁早入診,詳察聖候,議定當進之劑矣。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則當下敎于入侍矣。大王大妃殿·中宮殿·賢嬪宮,藥房口傳問安。答曰,知道。
鄭必寧啓曰,假注書朴正源,時無職名,令該曹依例付軍職,冠帶常仕,何如?傳曰,允。
口傳下敎曰,待元景夏入來,詣閤。
傳于權一衡曰,藥房入診。江華留守元景夏,同爲入侍。
權一衡啓曰,吏曹判書鄭羽良,參判李天輔牌不進推考徽旨,今方捧入。而開政命下之後,不卽擧行,事甚未安。判書·參判,竝更牌招,開政,何如?傳曰,允。
傳于權一衡曰,禮曹判書前望單子,入之。
禮曹判書,前望徐宗伋爲之。
權一衡達曰,卽者戶曹郞廳來言,明日宗廟·永寧殿·永禧殿秋奉審修改時,本曹堂上一員,當爲進參。而判書朴文秀身病未出仕,參判南泰良受由出去,參議南泰耆未肅拜,無進參之員。而判書·參議竝卽牌招,以爲推移進去,何如?令曰,依。
尹光紹啓曰,監兵使密符親納,例也。而前忠淸監司李日躋,以其身病,使褊裨替納。依定式從重推考徽旨,捧入之意,敢達。令曰,知道。
令曰,注書南鶴老,分揀放送。
鄭夏彦,以備邊司言達曰,使行不遠,黑草査對,例當先行,方物封裹與拜表之日,皆當有正本査對。而承文院官員判校安正仁,以摘奸史官拿處,校檢全永壽以文臣試製不作禁推,博士·著作·正字·副正字未差,權知副正字李泰齡·南相天·成海龍·黃竝在外。其餘前已移差於別檢·察訪,無一員在京行公之人。在外人員,旣已行關催促,而道里稍遠,趁期上來,有未可必,他無變通之道。新除惠陵別檢元啓英,穆陵別檢李世鉉,今姑改差,還歸本院,以爲黑草査對,卽先擧行之地,何如?令曰,依。
尹光紹,以兵曹言啓曰,本曹來九月當上番騎兵,當於今月二十五日外司點考。而判書臣金尙魯,明將奉命出去,參判臣徐命珩今方入直,參議·參知俱未差,他無進參之員。參議·參知有闕之代,以在京無故人,口傳差出,以爲推移進參之地,何如?傳曰,允。
吏曹口傳政事,以李濟遠爲兵曹參議,以尹得載爲兵曹參知。
兵曹口傳政事,以閔聖洙爲兼內禁衛將,以柳鎭斗爲兼內禁衛將,以鄭巑爲羽林將。
尹光毅以兵曹言達曰,本曹佐郞鄭恒齡,親病甚重,累度呈狀乞遞。宿衛之地,不可久曠。今姑改差,何如?令曰,依。
鄭夏彦以兵曹言達曰,禁軍祿試射沒技人李龍徵·高聖游·林盛蕃·裵重璧·張天柱·李國培·盧文秀等,因其子上言,加資事,判下。前受馬帖,令司僕寺依例還收,何如?令曰,依。
行吏曹判書鄭羽良上書〈曰〉,伏以臣於都政後,入三告,雖近來政官辭單,或加由,或還給,便成故常恩數。而如臣則旣經兩考大政,法在應遞,理宜解免,謂离明照察,必準所請。乃於日昨,遽令加賜恩由,臣實愕眙,不知所措。噫,臣以迹則畸單,以時則危厲,以官則所謂必爭之地。而前後叨居是任者,未嘗無事委蛇而去,以全朝庭大體者。竊惟念臣之無似,遭際明時,蒙被大朝眷顧之私,不知臣之不足奉明旨佐下風,而猥命掌銓衡,進退人物,自癸亥以後,凡三叨矣。臣實無狀,重速官謗,滓穢之身,其不可熏沐冠帶。而聖簡復特授於邸下代理之初,旣以便殿延造膝之規,又以天札紆敷心之敎,臣心非木石之頑,不得不感激承命。而世道之難平,愈往愈甚,黨議之乖激,日增月加。雖使先輩名碩,操銓注之柄,而施物情之宜,其道蓋亦窮矣。顧臣流俗庸愚,又何足言哉?臣以此夙夜恐懼,不自意全,及今經大政一年時月,而苟免簡書之謗,罪咎顚沛,則是亦倖而已矣。夫愛其適然之倖,而久處匪據,無毫髮利益世道國家,徘徊盤桓不去,是謂懷土之小人,而貪祿之鄙夫,其終底于大戾,理之所必然。書曰,天作孽,猶可違,自作孽,不可逭。臣實寤寐踧踖焉。伏乞睿慈,諒臣所辭之亶由肝膈,特許鐫遞,俾公私兩得,不勝千萬幸甚。答曰,覽書具悉。卿其勿辭,從速行公。
八月二十三日巳時,上御歡慶殿。藥房入診,江華留守元景夏同爲入侍時,提調金尙魯,副提調趙明履,假注書尹商輅,編修官許錫,記事官曺命胤,醫官金應三·玄起鵬·金壽煃·鄭文恒·金履遂·金寶潤等,以次進伏訖。上曰,江留先爲陳達。景夏進伏曰,長寧殿無事修改,移還安,當日內亦爲安過矣。前日入侍時,自上有隔間移安,事體苟簡,萬寧殿修改時,御眞移安,行宮隔間撤去之敎矣。臣於赴任初,未及奉審,故殿內形勢,未能仰達。今番下去奉審,則修改時移安,卽長寧舊殿左三間,外有分閤,內則通三間聽事。而輦輿方奉安,中一間作房,房內半間有分閤,閤內日月屛·御榻排設,此是前日御眞奉安之所。新殿移安後,日月屛·御榻,仍設不撤。每當修改時,御眞移安于此,右三間制度,與左三間同。萬寧殿修改時,御眞移安于此。以臣所見,事體不爲苟簡矣。上曰,此後如前移安,無妨矣。景夏曰,御眞移安行宮,故封鎖而不敢如前入處矣。上曰,留守入處行宮,豈可封鎖乎?景夏曰,御眞嘗爲移安,不稟而安敢入處乎?上曰,然矣。此後,如前入處,可也。尙魯曰,連日酬應之餘,聖體眩氣,若何?上曰,果不如常矣。尙魯曰,夜氣乍寒,聖體癢症,若何?上曰,時時有之矣。尙魯曰,大王大妃殿氣候若何?上曰,差勝後一樣矣。尙魯曰,王世子氣候,若何?上曰,如前矣。尙魯曰,賢嬪宮氣候,若何?上曰,其後七日,則如初頭,只有一色紅暈矣。今朝見之,則萬面如醉紅,似有浮氣,慮爲大段矣。尙魯曰,外聞病狀,不知爲大段。今聞下敎,不勝憫慮,使內醫入診,議定當進之劑,如何?上曰,依爲之。尙魯曰,醫官旣已入侍矣。診候,何如?上曰,依爲之。應三進伏診脈曰,左三部如前,而右三部闊數不如前。起鵬次入診脈曰,左三部安靜,而右三部似有如何。壽煃次入診脈曰,左三部如常,而右三部似有不快。文恒次入診脈曰,左三部似有數氣,五寸關亦有數氣,而大體無傷矣。履遂次入診脈曰,左三部如常,而右三部似有不足矣。尙魯曰,氣候不如前,而湯劑停止,已至多日。議定當劑,進御,何如?上曰,診脈前夜半,則每有寒症,此乃秋氣乍涼之致,湯劑亦支離矣。上又曰,近不寢穩,一更三覺,喉有隔痰,朝後唾出,膈有痞氣,時或有泄。湯劑能祛此等症耶?應三曰,累日酬應,脈候不平。姑待三日,的知顯症,然後議定湯劑。而六君子湯,似爲最好矣。上曰,自中年以來,頗異少時,眼多有眵,此則年老之致,何足慮也?景夏曰,臣待罪藥院時,此時則八味元,每爲劑入矣。上曰,八味元,何如?諸醫齊聲曰,進御合當矣。上曰,慈殿每言服藥於予,而製入之貼,尙有厭餘,更製何用?文恒曰,六君子湯似好,而面部燥症,必似時氣之症,姑無顯症,待三日隨症進劑,何如?上曰,脈有沈氣,與氣相等故也。藥何能延壽乎?上曰,諸藥皆不如八味元矣。尙魯曰,聞此氣候不寧,何待三日?卽進當劑,何如?上曰,曾有服藥,則果有顯效。而白髮還黑,其可易乎?近來溺道,臨放時似有不順,眩症時時來往。八味元能合於此等諸症耶?壽煃曰,此乃下元虛冷之致,八味元必似合當矣。尙魯曰,醫官量劑如此。八味元先爲劑入,後進湯劑,何如?上曰,八味元所服數計之,則幾至石餘矣。尙魯曰,差可小病,實非虛語也。八味元材類,擇置好品矣。卽爲製入,何如?上曰,依爲之。傳曰,加減八味元一劑製入事。出榻敎明履曰,宗廟·永禧殿奉審時,祭官在外者多,何以爲之?上曰,吏判牌招,開政差出矣。仍傳曰,前兵曹正郞鄭光震,敍用仍任事。出榻敎傳曰,禮曹判書李箕鎭許遞,其代政官牌招,開政差出,仍卽牌招察任事。出榻敎傳曰,內禁將李邦綏·趙威鎭改差,竝與有闕之代,口傳差出事。出榻敎傳曰,玉堂闕員差出,仍卽牌招察任事。出榻敎尙魯曰,賢嬪宮病候若爾,則以女醫問候後,議定湯劑,何如?上曰,內醫問候後,首醫卽爲來奏。上曰,左相入侍前,宋瑩中事,未及定矣。入侍相面後,自覺一定矣。瑩中果爲難者,其頭顱則不爲不可,而似是而非,似非而是,挾雜甚矣。尙魯曰,當行之事行之,然後國事無患矣。景夏曰,本府所在長銃,卽孝廟所賜,而傷破不可用,本府無匠手,且與他銃有異,自下改造,有所惶恐敢達矣。上曰,匠手物力,令軍器寺顧助。出擧條明履曰,前年牛疫熾盛,牲署黑牛多斃。故提調與禮堂陳達,濟州黑牛今年條,使之預爲上送,又自戶曹出價,別貿用之矣。今年牛疫,尤甚於前年,牲署黑牛二十餘首已斃,餘牛亦將皆斃。前頭祭享,將無可用之犧,誠甚憂憫。卽今牛疫,處處大熾,別貿一款,當觀勢更稟,湖西分養之牛,當使趁冬享上送。而濟州明年條黑牛,使之卽速上送,然後可及於臘享。令禮曹,以此發關指揮,何如?上曰,依爲之。出榻敎景夏曰,近來牛疫大熾,江都最甚,數朔之內,所斃千餘隻。霜降將屆,民間不得秋耕,嗣歲之憂,誠罔涯矣。前頭還上,亦無駄納之路,民間以此遑遑矣。今拜備坐領相,亦以牛疫爲慮,以爲癘疫大熾之歲,設癘,牛疫如此,設祭以祈,或爲止疫之道,俾臣仰稟矣。上曰,爲牛設祭,甚爲怪也。而恩及禽獸云爾,則似好矣。上曰,兵判之意,何如?尙魯曰,爲牛癘祭,非爲牛也,乃爲民也。設祭,似好矣。上曰,於文有之乎?景夏曰,牛疫設祭有無,似載文獻通考,考見而果無前例,則何可創始乎?上曰,注書出去,文獻通考持入。商輅承命持入考見,則果無足徵矣。上顧景夏曰,卿以種枳作城,陳書元良矣。元良稟予。予笑而下敎曰,一留守石築,一留守土築,元景夏又請枳子城矣。雖迂闊,其心可貴,直以依施爲答,可也。景夏曰,以依所陳施行,下答矣。上曰,予以依施二字爲敎,而添字亦好矣。景夏曰,種枳之說,非臣創出,故判書李寅燁爲留守時,以江都形便,作冊子以進,而其中有種枳橡之說。故臣果陳章,而事關邊圉,故以稟于大朝爲請矣。上曰,種枳幾年,能長大乎?景夏曰,國家事當務經遠,豈可爲目前計乎?長養十數年,可以成林,枳樹有棘。故臣觀沁營所種,蔚然成林,蛇虺不敢近矣。又曰,李寅燁狀中,有曰傍海之地,枳最宜土,鎭堡之間,亦有成林云云。卽今濟物·廣城之間,多枳樹矣。上命注書持入本草綱目,考見木部枳卷。景夏曰,臣雖請種枳,而人各有所見。後留守所見,與臣有異,則豈能培植以有效乎?上曰,後人意思有異,不能勤植成就矣。予當助卿申飭矣。仍命承旨書傳敎曰,近聞江都留守元景夏植枳事陳書。今聞面陳,其意是矣。凡事有飭,然後乃行,只以書批中依施二字,分付,則不無日後慢忽之弊。自今年依此擧行,而凡事先後之人,亦不無意思之參差,先者雖勤,後者心異,則必慢忽此不費之事。曾於耽羅,亦有此規,一依墩臺例着意擧行,每年軍餉軍器會計啓聞時,一年所植,亦爲添附啓聞。而鎭堡邊將考勤慢殿最,其請亦是,其亦着意遵行,而因此而有下敎者,此處曾已見矣。其時已慨然乎島木之濯濯,近聞尤甚云。非徒枳木,機中植木,必也着意爲之事,一例申飭。出榻敎上笑曰,耽羅,有崔瑩放紙鳶事矣。卿作枳城,勿使復有紙鳶,宜矣。景夏曰,今雖種枳,十數年後,方可長成。臣亦死矣。後人能禁紙鳶,安可知也?上曰,豈如是爲說乎?種枳而預使紙鳶,不敢放可也。景夏曰,聖慮深遠,誠若曺翰幽州之守矣。景夏曰,臣嘗稟于東宮次對,方設盆煮鹽,而牛疫大熾,鹽田耕牛,無以鳩聚,勢將停役矣。上曰,設盆幾坐乎?景夏曰,設十五坐矣。上曰,卿煮鹽欲何用?景夏曰,或送于西湖,或送于上流,貿米貿太甚易矣。景夏曰,臣於左相事,有所惻傷,以無心文字,謂左相有不謹東宮之心,則誠至冤矣。臣有區區愚見,冒死敢達矣。侍坐次對,已命罷,成命之下,雖不敢更請,而自此臣等無仰瞻天顔之路,君臣猶父子,久離父母,子豈無戀慕之情乎?臣下在江都,未嘗不北望耿結,雖上來,無入對之路,臣實不勝戀慕之懷矣。伏願殿下,開臣等仰瞻天顔之路焉。侍坐次對命罷時,臣隨諸宰之後,進賓廳,而不敢獨爲求對矣。上曰,當有時召見卿等矣。上曰,卿長爲徊徨於外耶?景夏曰,臣僇辱之人,豈有抗顔束帶之心?而未忍便決明時,低回不去,顧此情悰,不敢自同於平人矣。上笑曰,每稱僇人,今又稱辱字矣。景夏曰,今日備坐,聞擧子入場時,羅將輩捉擧子,問父祖名,故不爲入場者甚多,鄕儒痛哭於江頭還去云。又聞被捉儒生,不但着枷,至以捕盜軍紅索繫腰云。今番處分嚴急,故禁亂官,生創作此擧措矣。上曰,以紅索繫儒生,甚怪矣。景夏曰,道路所傳,未必盡然,所聞則若此矣。上曰,注書出去,持入科規,定式下敎。應三以內醫言奏曰,前者紅暈,似有消散。而紅點課立,頗似漸布云,必是風熱發散之候也。上曰,此無乃作梗之祟耶?應三曰,有毒氣則必寒熱來往,而無此症云,斷無他慮矣。文恒曰,有一湯劑,仁冬膏·龍液丸連御,則必有速效矣。上曰,若然則仁冬煎入。醫官,一日一時問候,詳察,宜矣。商輅持定式下敎入伏。上使承旨讀之曰,律則已成矣。尙魯曰,試官投畀果過矣。上曰,試官不禁飭之罪,烏可免乎?投畀可謂輕矣。景夏曰,深夜前席,命留臣等而下詢,苟有所懷,敢不盡達乎?試官·禁亂官,與擧子同律,終爲過重,聖世定法宜寬,而俾無後弊。試官·禁亂官,以不察不檢之失,與擧子同律,豈不過重乎?宜有輕重差等矣。傳曰,今番處分後,更以思之,頃者下敎中所謂科外隨從云者,乃指無錄名者,及下賤雜類隨入者,此非新法,乃申嚴故規也。噫,以此觀之,國朝設法,意蓋厚矣。何則?勿論兩班中庶,皆許其科者也。若或莫知此意,不計錄名與否,混歸隨從,此兩班外,一倂停擧也,豈制法之意哉?此後勿論士夫中庶,錄名外入場者,以科外隨從施行。若此其宜嚴錄名,不爲具四祖呈錄名,而只書其名,因循捧之錄名官,施以告身之律。科外錄名,旣已曉然,下敎此乃法初,其宜從今施行。今番被捉所謂隨從諸人,令秋曹,更問試所錄名與否,詳考後依定式勘律。此後凡大小科,頃者下敎·今番下敎,令該曹大書一通,分付試所。出榻敎傳曰,文臣製述時不參人,禁推,例也。而今番前一日下敎,在外之人,宜有分揀之道,竝分揀。此後文臣製述時,在外者,以下敎日計日子,捧傳旨。出榻敎尙魯曰,氣候不如前,而冬享大祭親行云。十二室春享,猶難親行,況寒節冬享,何以親行乎?不勝悶悶,伏望聽下敎退去。上曰,此則果難矣。上曰,向日文臣製述時,望見北辰門,則心切感懷,明日開通,爲可。明履曰,明日開通乎?上曰,依爲之。夜將四更,諸臣以次退出。
上在昌德宮。常參·經筵,以代理停。
景宗大王忌辰齋戒。
親傳香罷後,政院·藥房口傳問安。答曰,知道。
尹光紹達曰,大司憲沈錥,掌令金,持平李堉在外,執義林象老呈辭,掌令柳綽受由在外,持平一員未差。今日以監察茶時之意,敢達。令曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射。而國忌齋戒相値,不得爲之之意,敢啓。傳曰,知道。
權一衡達曰,禮曹判書徐宗伋,牌不進推考徽旨,今方捧入。而今日宗廟·永寧殿·永禧殿,秋奉審修改,時刻已迫,而如是違牌,事甚未安。更卽牌招,以爲進去之地,何如?令曰,依。
尹光毅啓曰,卽者兵曹判書金尙魯,方以北關嶺阨看審事出去,本職命召,及兼帶禁衛大將命召來納,何以爲之?敢稟。傳曰,旣有前例,將相同矣。相臣出疆,豈納召乎?以御押爲重。外臣密符,亦有御押,而且爲本兵與將臣,若有徵召之事,則以何相符乎?仍佩往來。
鄭夏彦啓曰,兵曹判書金尙魯,以北關嶺隘看審事,下直出去,例兼禁衛大將。將兵之任,不可一日無摠察之人,何以爲之?敢稟。傳曰,都提調摠察之意,分付郞廳。
權一衡啓曰,領議政金在魯,左議政趙顯命,有稟定事,請對矣。傳曰,引見。
傳曰,內局提調,今日政,卽爲備擬以入。
鄭夏彦,以侍講院言達曰,本院實兼官十員內,輔德鄭宲,弼善崔成大,方入試所,兼輔德趙暾,兼司書金陽澤牌不進令旨未下,兼弼善申暐差祭進去,新除授文學尹光纘,兼文學李垍奉命在外,司書尹東星在外,兼說書未差,院中只有說書臣得養。上番連日闕直,事甚未安。在外及試官人員,似當有變通之道。令政院稟旨,與未差之代一體差出,待下批仍卽牌招,以爲推移入直之地,何如?令曰,依。
鄭夏彦啓曰,吏曹判書鄭羽良,參判李天輔牌招不進,推考徽旨,今方捧入。而開政命下之後,不卽擧行,事甚未安。判書·參判,竝更卽牌招開政。傳曰,允。
傳曰,政官,更爲牌招開政。
有政。吏曹判書鄭羽良進,參判李天輔牌不進,參議權相一在外,尹光紹進。
吏批啓曰,玉堂及春坊闕員,今當差出。而擬望之人乏少,相避竝擬,何如?傳曰,允。
又啓曰,忠州牧使今當差出,而本州物重地大,素稱難治,不可不擇差。他道有聲績守令,竝擬,何如?傳曰,允。
又啓曰,年九十婦人,令該曹抄啓封爵事,載於法典矣。年九十婦人,別單書入之意,敢啓。傳曰,知道。
又啓曰,玉堂闕員,今當差出,而曾經之人,多在違牌坐罷中,無以推移備擬。合有變通之道,何以爲之?敢稟。傳曰,竝敍用。
又啓曰,洪原縣監朴尙謙,遞付京職事,命下。而本曹時無相當窠,依例送西之意,敢啓。傳曰,知道。
以李箕鎭爲判敦寧,以金光世爲刑曹參判,以李天輔爲同經筵,以李天輔爲司圃提調,以金陽澤爲校理,以鄭恒齡爲持平,以朴文秀爲判義禁,以趙雲逵爲副應敎,以趙重晦爲修撰,以安允行爲獻納,以尹光纘爲文學,以金宗台爲司成,以李彝章爲兼東學敎授,以李垍爲兼南學敎授,以李得宗爲吏曹佐郞,以鄭純儉爲兵曹佐郞,以李泰齡爲惠陵別檢,以金致一爲忠州牧使,以申致雲爲槐山郡守,以趙爲禁府都事,以李匡說爲禁府都事,以權世橚爲兵曹佐郞,以金始炯爲典設提調,以申晦爲兼校書校理,以尹東度爲兼校書校理,學諭單尹志衡,膳工假監役趙正逵,童蒙敎官安宅休相換,兵曹正郞鄭光震仍任事承傳,兼春秋二單李致彦·黃,以申晩爲內局提調,以李喆輔爲京畿監司。卜相望,領府事金興慶,判府事閔應洙,加卜李箕鎭。傳曰,京畿監司金若魯拜右相,右議政金若魯,承文都提調金若魯。
兵曹判書金尙魯,奉命在外,參判徐命珩入直進,參議未差,參知未差,尹光毅進。
兵批啓曰,及第高聖游·裵重璧·張天柱·盧文秀,閑良韓箕仲·鄭麗贊,或捉得惡虎,或試射沒技之功,俱有加資之命。而係是出身閑良,何以爲之?敢稟。傳曰,加資。
又啓曰,新差寶化堡權管朴再文呈狀內,老母今年七十,素抱奇疾,近又添劇,而且無兄弟,決難遠離赴任,斯速啓遞云。邊將之親年七十,無兄弟者,許遞其任,已有定式。依例改差,何如?傳曰,允。
副護軍柳鎭斗·金養義,副司正朴正源,以金寶潤爲晉州監牧官,僉知單朴尙謙,副司直李箕鎭。
尹光毅,以禁衛營言啓曰,本營及禁軍廳所在各樣軍器汁物,率多破傷,不可不改備改修故,使敎鍊官折衝鄭壽崗,前司果金尙埰,監董其役。而鄭壽崗次知監董,火藥七千斤,噴火桶一百柄,梨火桶一百柄,軍兵挾袖一百八十三件,戰服一百八十三件,方紬戰帶一百八十三件,軍幕油芚九十二件,坐板五坐,帳幕竹一百部,木油衫五十件,哨旗桿一百三十二枝,喇叭三十五枝,號笛三十六枝,黃燭七千柄,燈籠紙雨備一百五十件,藍紗籠十八件,竝新造。金尙埰次知監董,黑角平弓一百張,間竹交子弓七百張,禁軍木油衫七百領,黃燭七千九百四十柄,大旗幟十八面,大段巡令旗二十面,黃號衣三十五件,油紙籠一百二十四件,油芚八浮,長箭三十浮,新造長箭二百三十五浮,片箭二百三十五浮,改羽改漆。今已畢役矣。在前軍器數千種監董修造之人,輒蒙加資之典,已多前例。今此鄭壽崗監董新造之數,至於一萬五千四百餘數,金尙埰監董新造與修補之數,亦爲一萬一百五十餘數。其盡心國事,誠爲可嘉。其在激勸之道,似當依例論賞。令該曹稟處,何如?傳曰,允。
朴正源啓曰,臣敬奉聖敎,馳往于議政府領議政金在魯,左議政趙顯命處,以聖敎詢問。則領議政以爲勿論公事與私事,近地則命召仍佩往來,自有前例。而至於今番兵判北關之行,則往返將至月餘,仍佩往來,事體重大,還入命召,以待其還爲宜云。左議政所對,與領相無異,敢啓。傳曰,已下敎矣。
兵曹判書金尙魯上書〈曰〉,伏以臣明將北下,而內局,保護重地也。都相處外,臣又遠出,決不容一日無提調矣。敢又冒煩申請。伏願邸下,亟遞臣所帶提調之任,幸甚。答曰,覽書具悉。問候體重,兼帶許遞焉。
八月二十四日辰時,上御明政殿。懿陵親傳香入侍時,行都承旨趙明履,左承旨鄭必寧,右承旨權一衡,左副承旨尹光毅,右副承旨尹光紹,同副承旨鄭夏彦,注書南鶴老,假注書朴正源,編修官許錫,記事官曺命胤進伏訖。上具翼善冠·無揚黑圓領袍,出坐于賓陽門外。一衡奉香祝進于前。上奉審,親塡玉署還裹,跪傳于獻官。獻官跪受。上降就祇送位鞠躬。獻官奉出明政門外。上曰,祭報府誰也?一衡對曰,大祝,司僕正申暐。贊者,濟用主簿李顯純。謁者,中部奉事金元泰矣。上還內時,命光紹書傳敎曰,金甌枚卜事重,旣諭相臣,其可曠日,雖値齋日,開政有例。領左相命招,使之卜相。出榻敎召兵判入侍。金尙魯進前。上曰,卿往城津,仔細審察而來也。尙魯曰,臣往審而有所見,則當詳悉回達矣。上曰,北關有地圖云耶?尙魯曰,想必有之,而臣亦得去矣。上曰,命召仍佩往來,有前例耶?尙魯曰,前例有無,臣未知矣。上曰,近地則故相趙道彬爲兵判時,有仍佩往來之規矣。若還納而往,則何以處之?都提調兼察耶?注書以此意詢問于大臣而來也。正源承命趨出。
八月二十四日申時,上御歡慶殿。入侍時,右副承旨尹光紹,假注書朴正源,編修官許錫,記事官曺命胤,領議政金在魯,左議政趙顯命進伏訖。在魯曰,秋氣陰蒸,聖體眩氣,若何?上曰,眩氣少勝矣。在魯曰,大王大妃殿氣候,何如?上曰,差勝後一樣矣。在魯曰,王世子氣候,何如?上曰,一樣矣。在魯曰,枚卜事重,故求對矣。今此加卜,衆望所歸,而不合於聖意。今則正一品及從一品中,不爲無人,而不知聖簡所屬,一向加卜,亦涉褻慢,故欲爲入侍稟定矣。上曰,加卜,求對爲之耶?公誦爲之耶?予則爲國事之重,而卿等之意如此,實無召卿等枚卜之本意。五次加卜,實有古例,而故相李琓時,屢加矣。在魯曰,屢次加卜,所見不好矣。上曰,然則卜相,亦長卜爲之耶?在魯曰,屢次加卜,則無異於長卜,而大臣自別,何可長卜耶?上曰,以登科錄見之,相臣之多,無如近時矣。在魯曰,當宁則少矣。上曰,相臣之在,其幾人耶?在魯曰,原任中有一人,而不入矣。上曰,誰也?在魯曰,方遭艱矣。上曰,領相之意,不欲當之。左相爲之,可也。顯命曰,臣則無明的之見,聖簡好矣。上曰,一品之人,不過二三而已。旣已命卜,而又示意向不緊,古者李克時豈有預示微意之事乎?直書於望,而特除者,故相金宇杭也。而若親書爲之,何用枚卜耶?顯命曰,春間,自上已諭加卜之意矣。上曰,今則與前日所諭之意,異矣。顯命曰,臣以四條,曾有所達矣。上曰,卜相,亦四條中一耶?顯命曰,然矣。上曰,卿須達之。顯命曰,上二下一之中,睿簡好矣。上曰,卿等有難之之意耶?在魯曰,屢加而連下,則有似長望,所見不好矣。上曰,左相其知之矣。顯命曰,閔判府事時,擧三人,而其一尙有之。卽今則難爲擧論矣。上曰,難擧者何也?顯命曰,首相在,故難便矣。在魯曰,小臣許退,則自無如此之事矣。上曰,顧國事之重,則何難之有耶?枚卜當早爲之。而領相若此之,故遷就矣。顯命曰,故相臣洪致中,與故相臣李台佐,雖娚妹間,而亦爲難安矣。上曰,誰先爲之?顯命曰,洪致中先爲之矣。上曰,李台佐終不行公耶?顯命曰,初則迫於嚴命,黽勉暫出,而終得辭遞矣。上曰,今此加卜。卿等若是難之,然則在庭之臣,皆可爲之耶?卿等其止之,今無更問之事矣。命光紹書傳旨曰,京畿監司金若魯,拜右相。出榻敎又命書傳旨曰,金甌枚卜事重,更命加卜之後,宜待其卜,而大臣求對,已爲量矣。其於入侍,難以强迫,而加卜,特遵前規焉。出榻敎又命書傳旨曰,京畿監司有闕之代,今日政差出。出榻敎命正源出給傳旨于吏批。正源承命趨出,出給傳旨。在魯曰,末終必得許遞,而一時如此,在臣惶懍,無地自容,卽席許退焉。顯命曰,聖簡至當矣。上曰,卿等入侍,故直爲拜相,而領相如是之,故未得早爲之矣。顯命曰,大臣得人,欣忭極矣。上曰,予慮有今日之景像,而氷炭之不同如此,將奈何?顯命曰,領相過矣。在魯曰,臣非但筋力之已衰,脚病之難强,亦豈無支離之心乎?惟願速賜處分焉。上曰,寧有此理?卿幾年事予,而一朝拜新,而捨舊乎?卿等亦有使喚之人,豈可用彼而捨此耶?卿等之擧措,予實慨然矣。在魯曰,私心之不安,莫甚於此,同堂之內,時任二人,世豈有之乎?題目一播,四方之聽聞何如耶?前頭雖蒙勉副,而目前之悶迫,有倍於左相矣。上曰,故相徐宗泰,見其叔文重而下馬,至今爲美傳矣。顯命曰,臣則已遞之人,辭陛之日,只隔四五日,其前許副幸矣。上曰,予於其時,以卜相後左相事,問於領相矣。在魯曰,小臣今已應遞,而左相亦以勉許,知之云矣。上曰,左相之言雖如此,而卿何若是耶?顯命曰,領相之言,太早矣。臣之處義,不得不爾。臣則斷斷知之矣。與首相同爲枚卜,則有許遞之敎。聖上豈欺臣哉?臣退出後,當上辭單矣。上曰,今日之言太急矣。予何中其讒乎?在魯曰,左相所遭雖罔極,而聖上·東宮,開釋無餘,則有何必遞之義耶?上曰,新相常時實矣。而頃日見之,異於前矣。豈非向來判金吾時,用心之致耶?在魯曰,左相黑草査對過後,勉副好矣。上曰,然矣。敬大臣之道,三讓而後立代,而予於伊日,諭之以有卿然後可以卜相云者,意有在矣。人心危險,領相孤單,而遲延者,以領相之故也。領相亦衰矣,思欲一休。而予亦有釋負之心矣。予卽祚以來,卜相者多矣。今見單子之上,不勝寒心。而見領相之涕泣,予益悽感矣。君臣之間,豈可欺心乎?世子見左相而涕泣,卿亦感動而泣耶?顯命曰,臣惶感之極,不覺涕淚之自零矣。上曰,予歸見其如人,而聞其言,則心益奇之矣。其夜擧措,出於擧條者,意實有在矣。在魯曰,王世子睿德之已成,臣等常時不勝欽仰歎服矣。上曰,期人以一等,予爲左相,一伸其心矣。顯命曰,臣之所遭非常,今日豈有佩命召入對之理?而卜相後勉遞之敎丁寧,故黽勉承命矣。今已卜相,卽席遞改焉。上曰,予不料有如此之境,而枚卜矣。然則將無大臣矣,卜相奚爲?在魯曰,臣得僚相,則有必遞之意矣。今則又有同堂之嫌,尤不可强勉矣。有稟定事,數日後欲爲求對矣。自今以後,不得行公,故仰達矣。兵判要臣有稟定事。大丘營將張志恒,日昨移拜茂山府使,凡新陞資營將,毋得遷移,曾有定式。而張志恒則前爲淸州營將,貶遞收資,今雖更爲陞資,乃是曾經營將,故銓曹援李殷春例移除云。而李殷春之移除,出於承傳,與此異矣。今若一開移除之路,則後弊無以防遏。張志恒茂山府使改差,仍任營將,使之赴任,何如?上曰,所達,是矣。依爲之。出擧條又所啓。前日鳳城會査時,譯官李允芳預㤼,行賄於執杖皂隷,爲彼國官員所現捉,以此執爲大段見屈之端,恣爲凌藉,還送其贓物矣。回咨中,若只以贓物依受之意爲辭,則太涉歉愧。參覈使金尙迪,自前善爲周旋,別無可罪之事。而行中賄銀事旣發露,以不能檢察之失,略爲論罪。措辭回咨,則於我爲得體,已與左相相議,故敢達。只當罷職,而彼國則例有革職之名,而無罷職,金尙迪革職,何如?上曰,依爲之。而以革職書之,宜矣。出擧條又有一事,與左相相議,故敢達。灣尹今月初報備局,以爲通官徐宗順,出送一封小紙,通報別齎咨官,到東八站,阻水六七日留滯之狀。而以鳳城通官徐宗順,爲知會事爲言,有若行移文書者然,此是無前之事。灣府所當據理退却,只以事狀狀聞,而思不出此,泛然受置,枚擧牒報,不察,甚矣。近來通官輩,率多干與國事,而皆由於譯官之指囑,此路必當嚴塞。灣尹韓德弼,人雖可惜,不可不論罪。金泰瑞,亦當重罪之矣。上曰,韓德弼有不察之失,拿問。金泰瑞,今者駭擧,專由於渠之指囑,其在嚴堤防杜後弊,不可尋常處之。遠配,可也。出擧條顯命曰,大臣一人已出,臣自明日上箚乞解矣。上曰,拜表日則猶可也。今日此言,太急矣。在魯曰,若臨行許遞,則大臣置處,似有拘礙之事矣。上曰,左相若在京,則萬無許副之理,而欲使卿安意往來。卿須洗憂愁之心於鴨波而來也。顯命曰,臣之此心,雖以東海水洗之,不可得以盡洗,臣心已死矣。在魯曰,試官投畀,終涉過矣。上曰,見而不知禁,極爲非矣。在魯·顯命退出。上曰,以科場事,三條禁令旣嚴,則擧子輩,何敢犯法耶?或未得見之致歟?命正源還入科場,申飭最初傳旨。正源承命趨出,還入最初傳旨。上命光紹讀傳旨訖。上曰,科場不嚴,至於御苑有預設帳幕之擧,士習誠極寒心。光紹曰,近來科擧稠數,僥倖居多,士子輩專事紛競,不顧廉義,士趨之不正,無可言矣。上命光紹書傳旨曰,以今番事觀之,紀綱之陵夷,場中之不嚴無餘矣。頃者諸臣,或以此陳達者,而予則意以爲過矣。且其欲不察淵魚猶默矣。觀今以後,淸禁不可不嚴,科場亦不可不嚴。此後大小場中,雨傘外凡諸帳幕諸具裹袱挾冊者,科外隨從者,限十年充軍。禁亂官不禁者,與擧子同律。至於設幕試所所見,覽而不爲摘發者,當該試官,施以投畀之典,於庭試則試所承旨同矣。場中傳食,卽外製之梯也,尤涉寒心。此後犯者,勿限年充軍。不爲摘發禁亂官,與擧子同律。而雖無白衣之禁,靑衿之稱,何爲而作耶?其白衣入場者多,亦涉駭然。此後嚴飭白衣入場者,自試所摘發停擧。雖中擧,其若白衣拔去,若此之後,錄名之法宜嚴。雖中,無錄名者,亦爲拔去事,捧承傳嚴飭。出榻敎又命書傳旨曰,昨日下敎,蓋由於中庶,因此而其或停科,或防不爲錄名赴擧而然也。而以此頒布,不無隨從蕩然之弊,其下敎勿施。最初下敎中,添書以下,凡科場時,令該曹特書,預爲頒布於錄名官,付之入門所,以代懸法,無使擧子犯禁焉。出榻敎上曰,秋曹配所單子,誰爲之磨鍊耶?光紹曰,參判李喆輔爲之矣。上命光紹書傳旨曰,秋曹單子,乃是因下敎爲之之事,則不稟直下,當該中官從重推考。無錄名者,雖中拔去事,當初下敎中添書以下。而今番事,在令前勿問,昨日下敎,亦爲勿施。今番執捉中,詳考錄名事,亦置之。而覽配所單子,或近道,或中道,不無參差。今番乃令初,一竝以畿甸充軍,申目中付標以入,當初下敎中科外二字,意有在焉,當信其令。今番所捉隨從中,以幼學爲名者,考籍後果是,則竝與同赴而勿配。雖勿配,令初宜嚴懲。因其年數停擧,考籍後或冒稱幼學,此外隨從者,竝仍配。初場摘奸外被捉者,終場被捉者,竝依此敎勘律。其中若或有曾貫小科,冒禁入場者,則此自有本律,不必隨此定限,從本律充軍事,竝爲分付。出榻敎二更退出。
上在昌德宮。常參·經筵,以代理停。
景宗大王忌辰。
莊烈王后忌辰齋戒。
尹光毅達曰,大司憲沈錥,掌令金,持平李堉在外。執義林象老呈辭。掌令柳綽受由在外。持平鄭恒齡未肅拜。今日以監察茶時之意,敢達。令曰,知道。
又達曰,備邊司郞廳來言。今日賓廳坐起日次。而國忌正日相値,頉稟。令曰,知道。
趙明履達曰,議政府右議政金若魯,以前任京畿監司發巡,時在麻田地云。上來事,依例遣史官往諭。上來時給馬事,本道都事處,下諭,何如?令曰,依。
尹光紹達曰,秋曹方有擧行之事。判書金始炯,參判金光世,竝卽牌招察任,何如?令曰,依。
又達曰,刑曹判書金始炯牌不進推考徽旨,今方捧入,而本曹方有擧行之事。更爲牌招,何如?令曰,依。
傳曰,入直史官一員待命,騎馬三匹立之。
趙明履,以吏批言啓曰,新除授寧海府使任珣呈狀內,老母痰癖之症,自日前挾感更發,食飮全却,眞元大脫,實無將往之勢,亦無以離側遠赴,斯速入啓處置云。親病旣如是危重,則不可强令赴任。依例罷黜,何如?傳曰,允。
尹光毅以兵曹言達曰,上番騎兵軍士,例於今月二十五日外司點考。而判書金尙魯,奉命在外,參判徐命珩今方入直,參議李濟遠在外,參知尹得載未肅拜,他無推移進參之員。新除授參知尹得載,卽爲牌招,以爲推移進參之地,何如?令曰,依。
鄭夏彦以戶曹言達曰,卽接廣興倉報狀,則左議政趙顯命,來九月朔頒祿次,倉官進去于本家,請受祿牌。則以爲方在本職辭免中云,祿牌不爲出給,事係大臣,祿俸何以爲之?敢稟。令曰,令倉官輸送。
上在昌德宮。常參·經筵,以代理停。
莊烈王后忌辰。
趙明履達曰,明日常參,取稟。令曰,停。
尹光紹達曰,大司憲沈錥,持平李堉在外,執義林象老呈辭,掌令柳綽受由在外,掌令金,持平鄭恒齡未肅拜。今日以監察茶時之意,敢達。令曰,知道。
鄭夏彦達曰,領議政金在魯箚子,纔已到院。而國忌正日,留院之意,敢達。令曰,入之。
尹光紹達曰,刑曹判書金始炯,昨違召命,今日又不出肅,事甚未安。卽爲牌招察任,何如?令曰,依。
趙明履達曰,兼輔德趙暾,兼司書金陽澤牌不進罷職令旨。令曰,只推牌招。
上在昌德宮。常參·經筵,以代理停。
夜四更五更,電光。
下直,寧邊府使李章吾,泰川縣監李翼元,訓戎僉使申光德,阿耳僉使尹濟殷,安骨萬戶趙之恒,薺浦萬戶洪蔓源。
權一衡達曰,明日常參,取稟。令曰,停。
鄭夏彦達曰,大司憲沈錥,持平李堉在外,鄭恒齡上書入達,掌令柳綽受由在外,金,執義林象老牌不進。今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙明履達曰,左副承旨尹光毅,右副承旨尹光紹,今日不爲仕進。竝卽牌招,何如?令曰,依。
又啓曰,憲府連日監察茶時,事甚未安。諫院未署經守令,至於十六員之多,夫馬留滯,委屬可慮。兩司除在外未署經外,呈造未肅拜人員,竝卽牌招,何如?令曰,依。
備忘記,傳于鄭夏彦曰,今下弓矢,訓戎僉使申光德,阿耳僉使尹濟殷處給送。
尹光紹達曰,刑曹判書金始炯,連呈辭單,無意應命,其在事體,誠爲未安。卽爲牌招察任,何如?令曰,依。
權一衡,以侍講院言達曰,本院下番說書尹得養,連日入直矣,以親病陳書徑出,司書尹東星在外,兼司書金陽澤牌不進,令旨未下,兼說書未差。他無推移之員,勢當以上番,姑降入直。而輔德鄭宲,弼善崔成大,以試官方入試所,弼善申暐謂有身病,文學尹光纘,兼文學李垍奉命在外。下番將未免闕直,事甚未安。兼弼善申暐,卽爲牌招,以爲姑降入直。新除授文學尹光纘,以京試官時在慶尙道監試試所。書筵入番事緊,斯速乘馹上來事,下諭,何如。令曰,依。
又以弘文館言達曰,新除授副應敎趙雲逵,時在忠淸道燕岐地,經筵入番事緊,請斯速乘馹上來事,下諭。令曰,依達。
又以禮曹言啓曰,節製別製及殿講入格給分之類,例於式年東堂試許赴。故自丙寅九月以後,至今年課製恩賜之人,合以計之,則給二分三十三人,給一分二十四人矣。給二分三十三人,依前例直赴會試,而給一分二十四人,則分送漢城試兩所,依定式付於元額之外,較藝等第之意,分付,何如?傳曰,允。
又以長生殿意啓曰,本殿內梓宮板子,可用者絶少,事極可慮。今年又當年限,不可不發遣敬差官於慶尙·江原兩道,使之斫來。令該曹差出敬差官,趁速擧行之意,敢啓。傳曰,知道。
又以承文院意啓曰,本院提調,近甚數少,使行文書査對,每多苟簡。兼工曹判書趙觀彬,行刑曹判書金始炯,判敦寧府事李箕鎭,知敦寧府事李宗城,禮曹判書徐宗伋,行副司直徐命彬,議政府右參贊申晩,行副司直李益炡,戶曹參判南泰良,行副司直徐命九·柳復明·李日躋·李命坤·金尙星,刑曹參判金光世,行副司直趙榮國,行都承旨趙明履,行大司成趙載浩,漢城府左尹李鼎輔,行副司直洪鳳漢,吏曹參判李天輔,行副司直李昌誼·鄭翬良,竝本院提調差下,使之察任,何如?傳曰,允。
鄭夏彦,以御營廳言啓曰,本廳來十一月十二月兩朔應立,右部左司屬忠淸左道五哨軍兵,十月二十五日京中逢點。十一月初一日,與右部前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十一月十二月當,海西七番·八番騎士及標下軍,逐朔立番次,趁期調送事,本道監兵使處,依前知會之意,敢啓。傳曰,知道。
又以御營廳言啓曰,今此下番騎士·別破陣步軍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營〈廳〉言啓曰,本廳屬,海西騎士五十人,標下軍四名,已爲逢點整齊矣。來九月初一日,與東營入直四番騎士替代後,舊番騎士放送之意,敢啓。傳曰,知道。
又以御營廳言啓曰,本廳來九月十月兩朔應立,右部前司屬忠淸右道五哨軍兵六百七十名,已爲逢點整齊矣。九月初一日,與中部後司軍兵替代後,舊軍放送之意,敢啓。傳曰,知道。
又以義禁府言達曰,義州府尹韓德弼拿問處之事,徽旨達下矣。韓德弼時在任所,依例交龜後,發遣府書吏,拿來,何如?令曰,依。
又以禁衛營言啓曰,來九月當五番海西騎士,逢點實數五十人,步軍標下四名,已爲點閱整齊。來九月初一日,與本營入直騎士替代後,舊番騎士放送之意,敢啓。傳曰,知道。
權一衡以觀象監意達曰,命課學兼敎授權烜有頉,代通德郞李緖華差下,使之付軍職,冠帶常仕,何如?令曰,依。
領議政金在魯箚子。答曰,覽書具悉。覽卿之懇,諒卿之心,其於大朝幾年聖意,小子初政倚仗,何哉?且右揆新拜,左揆將行,此時國事,猶在於卿。卿其體大朝慇懃之意,安心視事,用副小子之心。仍令曰,承旨往諭。箚本未下。
同義禁柳復明上書。伏以臣,情悰畸危,疾病癃痼,心灰名塗,念絶當世。迺於夢想之外,忽伏承金吾除旨,臣誠驚惶感激,宜卽竭蹶趨謝。而難冒之端,必遞之義,非止一二,有不容厭然承膺者。臣向在春間,謬叨出納之任,久據匪據,當遞不遞,重速臺臣具允明之論效,至以不愼處嫌,語意深緊。臣誠不勝瞿然慙恧之至。夫伊時承旨金相福書本,未徹之由,曾已略陳,不必更溷。而其章,設有當捧而不捧,本非可怒而可嫌。況以其親病,陳書下鄕,旋以在外,變通遞職,則事件各自有異,去就非所相干。而臺言所謂僚嫌之由我,廉愧之有關云者,誠莫曉其故也。蓋當初儒章退却,豈有他意於其間?而人不相諒,言未見孚,遂被具楗等無限詬辱,馴致諫臣之相繼刺論,困厄之極,駭惑亦甚。臣於其時,扶病供劇久矣。非不欲早自祈免,還臣本分。而連値藥院問候,且緣國家多事,奔走眷係,未果力辭。低徊濡忍,自速人言,反顧恧蹙,尙誰咎尤?噫,涉世冥墑,受人齮齕。凡於一番出脚,輒致一番危辱,身罹鋒鏑,跡困抨彈,蓋前後不知其幾矣。如臣無似,立朝三紀,每叨除命,輒亦逡巡,從宦絶少,辭巽居多。其隨分廢散,無意進取,於此亦可見矣。今於白首遲暮之年,忽得此貪榮喪廉之目,儘非臣平日本色。雖決西江之水,顧何以洗此恥辱哉?抑臣於向者儒臣請罷諸承旨之論,已極難安。而繼伏聞大朝筵中,辭敎嚴正,尤有所萬萬悚懍者。雖荷聖度包容,薄勘已行,而罪重罰輕,感與懼竝。夫常參·經筵,鎭日稟旨者,事例至重,向當邸下代理之初,大朝賓對,諸臣迭稟,請行經筵。則聖上敎以晝講·常參,同是視事,旣無視事,取稟,則晝講自可無之,臣承聞此敎之後,不敢爲更稟之計。而至於日記之不書經筵云者,竊有所驚惑者,前後記注之連爲載錄者,獨於代理後,公然闕書,誠非始料。而堂后日記,久不修納,臣又遞職,則釐整正本,實非已遞之人所可知者也。然而公論之地,規責甚重,溺職之罪,無辭自解。今何可以倖逭而自恕,事宿而自諉,晏然冒進,若無故之人,以益其嗤點也哉?自玆以往,惟有斂跡退屛,畢命優游,是臣區區所自畫者,雖尋常官職,尤豈有進一步之望哉?玆敢略陳危衷,仰瀆徽聽。伏乞离明,俯賜鑑燭,亟削臣職。仍治臣罪,以安私分,不勝大願。臣無任祈懇之至。答曰,覽書具悉。卿其勿辭,從速察職。
持平鄭恒齡上書。伏以臣,形孤迹畸,才不逮人,猥竊科第,偏蒙大朝之翦拂,前後踐歷,罔非踰涯。匪分之榮,適招无妄之災,群猜衆怒,受人譏斥,不特數遭,傷弓之戒,恒存于中。榮途華貫,誓不敢以投足,只欲隨分飮啄,以卒餘生矣。不意今者柏府新命,忽下於千萬夢寐之外。臣誠驚惶感激,罔知措躬之所。恩除之下,非不欲竭蹶趨承,以伸叩謝之忱。而第伏念,臣於向來,濫廁史職,冒昧隨行,殆踰一歲,居職無狀,果遭惠文之殫。身名汚衊,無復餘地,譏詆之言,又發於經年去館之後,淸顯之職,禍人如是耶?臣不能早自斂迹,避遠駭機,莫非臣自取,復何尤人?矧今所帶臺職,爲任尤重。方當代理新化之日,宜選一時名類,以寄耳目之責。而今若以如臣無似,濫竽於其間,則必知公議之所不捨。而朝家設官之意,豈亶如是耶?反復思惟,實無承膺之路。玆敢隨牌,來詣闕外,短章陳籲,自外徑歸,臣罪至此,益無所逃。伏乞离明,特察臣辭之不出飾讓,將臣新授職名,亟賜鐫削。仍命選部,勿復檢擬,以謝人言,以靖私義,不勝幸甚。答曰,覽書具悉。爾其勿辭,從速察職。
司諫閔宅洙上書。伏以臣,頃年忝叨憲職,妄陳一疏,斷斷愚忠,亶出於畏天變恢言路。而辭不達意,誠不格天,大朝之譴罰截嚴,一世之疑謗四起,仍作淸世之棄物,于今五六年矣。待罪冗散,尙且惶慙。迺者千萬意外,亞諫除命,忽降於省墓將歸之際,祇奉恩旨,臣誠惝怳感激,罔知攸措。昨始來伏私次,宜卽趨承,以伸叩謝之忱。而況當邸下代理之初,一登文陛,得近耿光,是臣區區至願。而顧臣從前獲戾甚重,至今全活,莫非聖恩,縱荷天度之包容,滌瑕蕩垢,復畀言責之任。而臣罪自如,惶蹙彌切,臺端一步,矢心自畫,株守難變,轉動無路。且臣素患風眩,每當夏秋之交,如期輒發,而越添於長路觸冒風寒,昏仆床席,作一尸居。以情以病,望斷供職,玆隨召牌,短章哀籲。伏乞离明,俯諒臣情病之危苦,蹤跡之臲卼,亟許鐫削臣職。仍命選部,勿復檢擬,以安微分,不勝幸甚。答曰,覽書具悉。爾其勿辭,從速察職。
說書尹得養上書。伏以臣於直中,得接家信,則臣之八耋老母,宿病沈綿之中,近因朝晝溫涼之異候,調將失宜,患感忒重。氣息澌綴,委頓床席,食飮全廢,有澟澟難支之勢云。臣聞此報,心神飛越,急於省視,按住不得,忙進短章,徑出禁門。伏乞睿慈,俯垂矜愍,亟遞臣職,俾便救護。仍治臣擅離之罪,以肅朝綱,不勝幸甚。答曰,覽書具悉。爾其勿辭,救護母病。
京畿監司李喆輔上書。伏以臣於杜門病伏之中,忽承畿臬新除,聞命震惕,莫省攸措。夫方岳之寄,孰非緊重?而顧此京輔,根本之地,憂責之殷,剸理之難,視他道尤別,苟非望隆而才優,莫宜居之。如臣者,以器則淺,以識則闇,重以摧朽之餘,志意銷落,冗散宜分,憚壓匪任。反復揣惟,無望承膺,玆敢略具短籲,仰瀆离明之下。伏乞睿慈,俯賜諒察,亟許遞改,以重藩選,以安賤分,不勝幸甚。答曰,覽書具悉。卿其勿辭,速往欽哉。
全羅監司韓益謩上書。伏以無狀小臣,濫叨藩寄,數朔以來,積罪如山,雖無司直之刺擧臣罪,臣自知之處,按廉之地,而不能自律,人疑以贓汚,其罪一也。當申禁之日,而一有冒犯,臣未能摘發,其罪二也。守令考績,一道大政,而過限三朔,尙未封進,其罪三也。農形巡審,入秋緊務,而節序向晩,亦未擧行,其罪四也。大小朝飭敎批旨,其嚴如秋,其溫若春,每一承奉,傍聽悚聳,臣乃冥迷,不知仰遵,其罪五也。藩臣事面,與他自別,雖有私細情懇,不敢輒煩陳聞,朝體卽然,臣則眛是,前後籲號,至五六而不知止,其罪六也。凡此諸罪,俱非細過,有一於此,合被大何,況參會俱集於一人之身者乎?日前陳懇,實瀝肝血,方俟顯誅之遄加,庶幾自贖其辜負。睿度天大,曲加涵貸,猶且隨例賜批,慰藉之甚厚,至敎以撕捱過矣,勿辭察任。臣奉讀以還,衷情抑塞,感淚惶汗,有不勝抆。到此地頭,情窮理極,無寧姑且泯伏,仰聽處分,庶不至重添瀆擾之誅。而目今一路事,實多狼狽,殿最不得封進,而朝家勸懲之典廢矣。農形不得看審,而分等歉熟之政闕矣。自餘邑牒民訴之一切積滯,猶屬細故,今若一任其瘝曠,不請通變之道,畢竟其弊,歸於民國,尤豈非大可懼者乎?噫,臣之一遞,不但自畫已固,實擧世所共知。首尾半年,强聒不已,有若全昧分義之爲至嚴,鈇鉞之爲至可畏。夫豈臣樂爲而然哉?此其中必有甚不得已者存焉。誠以士夫立朝,廉義爲大,一有放倒,無以藉手而事君故也。假令臣迫於嚴命,不免淟涊復出,特一忘廉冒恥之一鄙夫,臣豈忍爲是?雖以聖朝使臣之道言之,與其上下相持,徒傷事體,莫如早賜斥退,俾全其所守,不審邸下何憚而不爲?必欲牛維而馬縶,徒令恩數屑越,而國體虧損,匹夫失其咫尺之守,不獲其所,是豈大聖人物各付物之道哉?揆之以公事,如彼其亟,參之以私義,不容但已。玆不得不冒萬死更申前懇,疾痛之號,不暇緩聲,瀆告之罪,萬戮猶輕。伏乞离明,察微臣自來情地之至危,念本道卽今事勢之甚急,亟許鐫削臣所帶職名,重勘臣諸般罪負,使藩務無至重誤,朝綱有以振肅,千萬幸甚。答曰,覽書具悉。卿其勿辭,從速察任。
吏曹參判李天輔上書。伏以臣於病伏之中,忽承天官佐貳特授之命,臣惝怳震越,罔知攸措。臣向來待罪是職,歲幾周矣,無一報效,有百尤悔,至今追思,寢驚夢愕。古人所謂痛定之人,思當痛之時,不知何能自處者,實是先獲語也。是職也,奚爲而又及於臣身也?噫,顧今世路至危,人心至險,銓地最爲左右睢盱之場,居其地而得不顚沛者鮮矣。臣之經年竊據,譬如蹈水火而能免其焚且溺者,特倖耳。恃其倖免,今又復進於已試蔑效之地,終致焚溺而後已,則豈不可哀也哉?苟使臣,出而有一分裨益於國家,少效其職責,則臣雖履洪濤而犯烈焰,至於焦頭滅頂,有所不辭。而徒戀天寵,冥行不已,上孤殊恩,下違素心,則臣之罪,又果如何哉?在臣之道,惟當退守本分,寧受慢命之誅,不敢重蹈銓地一步,以爲息黥補刖之計。而且臣於近日申致雲事,竊有所悚蹙者,致雲之醜賢毒正,負犯甚重,擧世之公議至嚴。臣於政注之間,未嘗擧擬,而今因拔望於承宣,聖敎嚴截,黜補政官,仍命定式。凡係長望,毋得擅拔,則臣亦枳望之政官,豈可諉之以旣往,而獨爲晏然乎?揆以廉隅,末由冒進。而況臣素患塊癖之疾,自今春以後,轉生別症,痰壅而胸膈否悶,火升而頭目眩暈,少有勞動,喘喘欲死,束帶供職,斷無其望。籌司還差,已踰數朔,而前後賓對與司坐,一未進參。籌司有司之任,何等緊重,而虛縻度日,徒積罪戾,以此病狀,尤無蠢動之路。日昨政牌之下,連違嚴召,臣罪至此,實合重誅,適値淸齋,今始露章陳籲於离明之下。伏乞俯賜諒察,亟遞臣本兼諸職,以安微分,以延殘喘,千萬至幸。答曰,覽書具悉。卿其勿辭,調理察任。
上在昌德宮。常參·經筵,以代理停。
卯時,雷動。申時,日暈。夜自一更至五更,電光。
權一衡達曰,明日常參,取稟。令曰,停。
尹光紹達曰,大司憲沈錥,持平李堉在外,鄭恒齡未肅拜,掌令柳綽受由在外,金,執義林象老牌不進令旨未下。今日以監察茶時之意,敢達。令曰,知道。
藥房提調臣申晩,副提調臣趙明履啓曰,伏未審日來,聖體調攝,若何?眩候益有差愈之勢乎?湯劑停止,已經多日。今日臣等率諸御醫入診,詳察聖候,議定當進之劑,有不可已。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則眩氣往來矣。待下敎入侍,宜矣。大王大妃殿·中宮殿·賢嬪宮,藥房口傳問安,答曰,知道。
尹光紹達曰,判義禁朴文秀,除拜屢日,尙不出肅,同義禁柳復明書答已下,金吾滯囚,委屬可慮。竝卽牌招,何如?令曰,依。
傳于鄭必寧曰,頃日入來戶曹郞廳,使之入來,來後都承旨與之入侍。
權一衡以奉常寺意達曰,來九月令全羅道封進,宗廟薦新石榴,深夜後來到本寺。故臣與入直郞廳看品,則元數八十二箇內,穿破腐傷,多至二十二箇,實無充數薦進之勢。故不得已退送,此由於初不內裹,泛然封進之致。而且無一箇餘數,可以推移充數者,故不得已還爲退送。而封進官亦不載錄,其爲不察,甚矣。當該道臣從重推考,封進官使之指名現告,以爲依法罷黜之地,何如?令曰,依。
鄭夏彦以奉常寺意啓曰,東籍親耕田所種皮稷打作,則所出十石五斗之意,敢啓。傳曰,知道。
鄭必寧以戶曹言達曰,依令敎左議政趙顯命,來九月朔祿俸,令倉官輸送于本家,則以爲方在辭免中,常祿不敢領受云。祿俸又不領受,何以爲之?敢稟。令曰,令倉官更爲輸送。
權一衡以成均館意達曰,本館新折受全羅道·羅州·務安等地堰田畓監築事,今方發遣郞廳,依他例給馬事,分付該曹,何如?令曰,依。
領議政金在魯箚子。伏以臣,畢瀝哀懇,顒俟兪音,不意承宣之臣,來傳下答,旣以諒卿之心爲諭,又勉臣以安心視事。噫,臣必遞之心,業蒙大小朝俯諒而微許之,百回莊誦,感祝無涯。而若其公法私義,萬萬懍慄,不容晷刻仍據之情實,則日月之明,猶未能曲照而細諒,有若可以姑爲忍耐,酬應國事者然。臣又抑塞悶鬱,罔知所措。臣支離癃老,憒憒尸素,理合退休,厥惟久矣。聖上亦嘗累垂愍憐之敎,今之丐臣未死餘閑,猶云晩矣。況今去就之際,惓惓顧戀之德意,藹然於辭旨之間。臣方感極而泣,惟當徐俟恩命,何必躁躁乃爾?而第以平日兢懼畏約之素心,誠有不忍一日自安於職名者,寢食爲之殆廢,疾病仍以頓加,至於廟務之視察,初何暇論哉?臣不敢以前箚之所已悉陳者,疊辭煩瀆,只以亟賜處分四字,疾聲申籲。伏願邸下,導達聖聽,快許鐫免,以副老臣至誠之祝,以開新相膺命之路,千萬幸甚。令曰,承旨敦諭。
前待敎蔡濟恭上書。伏以臣,根孤植弱,四無墻壁,徒恃大朝昊天罔極之恩,盤礴於千不近似之地。羈孤涼踽,顧影自危,固意其懷璧爲罪,過福生災。而亦不料白地罔極之誣,至及於臣父也。心痛之人,不暇緩聲,今臣所遭,心骨俱冷,何但心痛?雖在罷散之中,不得不疾號於离明之下,以冀矜察,而他不敢有拘焉。臣尤死罪,彼臺臣謂臣父名,曾出鞫招,未知何年之鞫,何賊之招,以何樣語援及,而朝家以何樣處之也。噫,名出鞫招,而顧可以諱之耶?臣父不知,臣爲臣父之子而不知,一世之耳目何限?而亦皆不知,而獨臺臣知之,又言之,至登於天聽,彼臺臣果目擊之耶?抑傳聞之耶?如曰目擊,必有文案,如曰傳聞必有傳者。此何等惡名?而忽地誣人之父兄,容易欺謾於君父,則四海之人,凡有媢嫉於我者,皆將以此,目其父兄,而無少難無不可耶?臣父自戊申後筮仕,歷敎官金吾郞,出宰南邑,前年秋始瓜歸。臺言之千萬虛詤,自可易辨。而臣所痛恨悲泣者,以臣蒙騃冷跡,過蒙千古洪造,無少圖報,徒使無根罔測之辱,攙及於白首老父,俯仰天地,實欲無生。臣一日不暴,則一日無立天下之顔,二日不暴,則是二日無立天下之顔。伏願邸下,下臣司敗,使與瑩中辨質,得以雪千冤萬枉之誣,則結草之報,他日是期,臣不勝戰掉祈懇之至。答曰,覽書具悉。書辭大朝已下敎矣。
兼弼善申暐上書。伏以臣,稟賦虛脆,本來善病。頃於直中,差祭園·陵,將事往返之際,重添風寒之感,擔舁還次,而諸般症形,有加無減,晝夜叫苦。昨因院直苟艱,召牌儼臨,目下病狀,實無趨承之勢。而顧臣出疆之期,不隔多日,瞻仰耿結之忱,預不自勝,强疾就直,寔出於欲近离光,以慰區區遠離之懷。俄登書筵,昵瞻溫粹之容,仰承顧問,竊頌將就之學,贊歎欣喜之極。繼陳芻蕘之說,不以爲鄙,乃賜開納,退而欽誦,冞切感祝之私。而第臣素患關格之症,挾感猝發,癖積衝肆,呼吸莫通,昏憒不省。召對時迫,而登筵無望,至煩頉稟,不得入對,病裏惶悶,如負大何。且臣奉命發行,迫在四日,而不時病情,若是危劇,實有使事狼狽之慮,而忍耐仍直,不無汚穢淸禁之患。玆不得不急構短章,疾聲哀籲。伏乞离明,俯賜矜諒,亟遞臣官僚之銜,俾便調息。仍治臣瀆擾之罪,以肅朝綱,千萬幸甚。答曰,覽書具悉。爾其勿辭,調理焉。
大司諫曺命采上書。伏以臣於數三朔之內,荐奉薇垣寵命,臣誠惝怳感激,莫知所以措躬也。淸朝長諫,地望自異,本不合如臣者屢叨,而今則新擬之可許以臺垣風裁者林立然,不患無人。銓擬之必屬於臣,何若是複也?自顧不稱,斷然心知,去就一節,便同鐵障在前。且臣自向來,荐遭子女之慼,心腸俱腐,疾病侵尋,陳力就仕,尤豈有一分自强之勢哉?今因守令之署經,召牌下降,而咫尺脩門,入肅無路,舁到闕外,拜書徑歸。伏乞离明,亟許鐫削臣職名,仍令有司,治臣逋慢之罪,以警具僚,千萬幸甚。臣於乞免之書,不宜迤及他說,而區區憂愛,略附蕘說,竝冀省察焉。惟我邸下,膺東方億年之遐祚,受大朝萬機之代攝,無違厥志,允叶延頸。臣以春坊舊物,倍切攢忭之忱,而曾於書筵,以志養之說,有所略陳矣。玆敢復申焉。爲人君之孝,有異於匹庶,非柔聲色致哀慕而已,非修定省視饍食而已。今我大朝之期望於邸下者,亦不止如是而已。則以大朝堯·舜之心,又欲邸下之爲堯爲舜者,愈切於命攝之後。今日邸下之凡於動靜施措之間,無一事一節之違於大朝,而粹然以大朝之心爲心,然後此爲邸下之孝,而養大朝之志也。以此而推之朝廷,可以純善,推之八域,可以純善,而以至於萬事萬爲,無往而非孝也。若典于學,則不可以對冊子討文句爲學也,亦不可以效一善勉一行爲學也。聖人有言曰,萬物皆備於我。惟邸下一身之上,萬善俱足,苟能體以大朝之敎誨,參以聖人之謨訓,力行而踐履之,隨事而省察焉。對冊子·捨冊子,無非這箇學誠心。而不以書筵之開廢,官僚之接否,有所間斷,則譬之若步步登臺,而高見益廣。片片伐木,而私慾自祛,壹是爲修身工夫,而可以爲興化之本也。此豈非遵大朝書自書我自我勉學之訓,而爲邸下爲孝之學也耶?伏願邸下,記有臣前後之言,益加懋哉?仍念大堯之親九族,後聖攸同,而苟干王章,不可以恩而私之也。向來宗臣家投書,實是前牒之所未有,而所未覩者也。爲人臣而遭此變者,其爲驚心痛骨,遑遑罔極,固當卽請嚴覈,不宜遲了一刻。而宗臣之求對發告,旣不免時日之太緩,且嵇·䌖兩賊等設鞫以後,在宗臣,無非席藁泥首之日,而晏入班行,自同平人,寧有如許臣分哉?其前後處義之無狀,猶屬第二件事。而身爲宗臣,旣入於妖賊三條之問,則其在嚴王法杜秋變之道,決不可一日置之於輦轂之下。而兩司爭論,今亦屢經月矣。惟願邸下,亟許允從,毋撓天憲也。臺閣論人,必使罪律相當者,方成啓達之體。而向來朴盛源之發啓宗臣也,原頭設辭,直許以血忱二字,則似無門黜之可論。日前安允行之改其措語也,結之以處義可駭,則又豈爲勘以安置之罪耶?其聲罪擬律,互相矛盾,俱不成臺言之體。臣謂朴盛源之削黜,安允行之罷職不敍,斷不可已也。重宰之出守外邑,未知古有是例,而以卿月之班,遽任百里,有駭朝體。且以政格論之,非待重臣之道。安邊府使李春躋,宜命遞差,當該銓官,亦宜推考也。臣無任祈懇之至。答曰,覽書具悉。所陳是矣,當留念。而宗臣事,大朝已下敎矣。李春躋事,曾有舊例矣。安允行·朴盛源事,依施。爾其勿辭,察職。
掌令柳綽上書。伏以臣,特蒙恩暇,歸省先壠,少慰霜露之感,得伸人子之情,隕結圖酬,感泣而已。在臣分義,所當卽速復路,以效返面之忱。而顧臣前日腦後之瘡,浸淫於肢體之間,觸風撼頓,一倍肆毒,結核作膿,多至數十餘處,浮氣遍體,作一籧篨,房闥之間,亦不能運動。以此病狀,萬無跨馬作行之望。而見職縻身,由限漸迫,玆不得不敢入文字,從縣道疾聲呼籲於离明之下。伏乞亟命遞削臣職,俾便調息,仍治臣瀆擾之罪,以昭法紀,千萬幸甚。臣於請急之章,不宜贅及他說,而竊有一二愚見,敢此附陳,惟睿慈,不以人廢言,而留神裁擇焉。目今穡事,比年稍登,市直高翔,斗米十文,或減其二。以外面看之,則康衢鼓腹之歌,庶復聞於今日。而細究民間事勢物情,反有嗷嗷愁怨之歎。此無他也,一良軍所納四兩五錢之費,將至於五十斗之米,農民一歲之作,除此則無餘矣。況無土而竝作者,一室四五當番者,丐乞不能耕作者,從何出而納其身布乎?百爾思量,實無蠲減救濟之策,而作米之法,差可爲少紓燃眉之急者也。臣謂今年各衙門各樣身貢布,使之依前例一竝作米,不可少緩也。雖然自前作米令下之時,村民之攀緣官屬者外,方曲窮氓,㤼於官威,典賣先納,未蒙實惠,良可慨然。今番則嚴飭各道各官,俾無不均之歎,使遠方軍民,咸知變通軫恤之德意焉。各邑還穀,若値少豐之時,則民無願受者。而拘於折半之令,官家不得不勤給,間有不廉之吏,限外加分,以賭其耗。故其中穀多民小之邑,一戶所受,或至二三十石,而受出之際,太半見縮於官屬面任之討索。及其還納,一戶一年之作,盡歸之而猶不足,終至於賣田土牛馬徵隣族之境,此所謂樂歲終身苦者也。況彼各營門穀物,尤爲民間難支之弊,不計豐歉,盡數勒今全耗而用之。元會付穀,則或有値災停捧之令,而此穀則㤼於營門之嚴督,雖至歲翻,必捧乃已,營門之穀,反復重於元會軍餉。其事之顚倒,擧措之郞當,莫此若也。臣謂各道各邑會付軍餉折半應分之穀,明春分糶時,減分加留,一如凶年加分減留之例,一以紓窮民怨苦之弊,一以爲蓄貯備災之道,恐合事宜矣。至於各營門句管各穀糶糴之規,亦依會付軍餉例,折半分留,永爲定式,可也。臣於還穀事,竊以爲別有不可不一番釐正者。夫還穀之各邑,古則只有元會付等數三條件,故文書簡約,無眩亂乾沒之弊矣。今則轉運東西,逐年異名,那移稱貸,隨時改號,毫紛縷錯,出入多門,雖使才諝通敏者見之,心目怳惚,不能綜核。故奸竇百出,尾洩無窮。頃年湖南道臣,若干査出,所得不貲。以此推之,則各道各年各項各穀消融之數,可勝言哉?今若元會付三倉穀,則均其取耗高下,合作一色目。各衙門各道各邑各年條移來移去,可屬賑穀者,屬賑廳,可屬軍餉者,屬軍餉。此二三色目之外,切勿加增,其出其入,必從一條路,則文簿省而數爻明,驟見輒知,可無胡亂耗失之弊,不亦善歟?若夫各道各樣穀合作之規及四季朔加入用下實數出已,上報京司之法,惟在廟堂成節目指揮之如何也。惟彼統營穀,則三南列邑山沿,皆有盡分全耗,爲弊尤重。畢竟需用,不過爲統閫應求之資,一年所費,殆至萬數,不亦可惜乎?沿海舟師邑,則貯蓄待變,尙有意義。至於距營門絶遠陸峽之穀,則無益於國事,而貽害於列邑。臣謂各邑元會付,本甚不敷,用度浩多,幾乎匱竭,陸峽所在統穀,仍作各其邑元會付,以爲國用萬一之補,以濟列邑無窮之弊可矣。近年三南大同收租中,上納摠數,比前太多,該廳庫舍,年年增建,費盡千萬之財力,以侈衆目之觀瞻。不知者,以爲節財之效,而臣愚則竊以爲朱子所謂上氣症也。何則?田結摠數,則有減無加,而大同上納,則有加無減,此其故何哉?收租勘劃之際,不念本邑儲置,公用之浩多,不虞之有備,而徒爲該廳下屬膏梁之計。昔之大同,折半或三之二矣。今則當年新米之外,或有加劃舊儲之時,京倉所儲,以十萬計。而各邑所用,不過舊陳腐朽之物,進上及應用之需,專責於邑庫,每患生事,脫有不幸,將何以責應耶?輸運之際,覓船無路,濫裝臭載,比比有之。邑倅之就拿相續,沿民之拯米積怨,此豈非哀痛之甚者耶?該廳庫直使令,料布旣厚,捧米之際,所得頗多。京司庫使之富足,莫過於惠廳,以其多得錢穀之故,取其自便,創出假庫直·假使令。初則以渠輩之料布,雇立使役,舐康及米,又創出假庫,使之料布,一年所費,其數顆然。原其錢布米所自出,則莫非國家之財力,而生民之膏血也。寧不痛哉?臣謂自今年收租爲始,依古例參量劃定,俾無內多外竭之弊。該廳假庫直假使令,一倂革罷,使無白地耗財之患,可矣。三南各邑田結雜役條作米作錢之規,雖出於大同餘法,其爲害於公私則極矣。以言乎公,則柴炬草炭,升升買用,分分爭價,若當商絶難貿之時,則毁用色庫之家舍,延及色庫之隣族。一年二年,吏奴逃散,邑里殆空,其瞻聆之愁絶,擧措之鄙瑣,罔有紀極。平時之使客一至,猶且遑遑罔措,脫有緩急,其何以接應耶?以言乎私,則貧賤小民,自力艱備,足以納官。而一倂徵米,不捧本色,急索反加於正供,呼冤有甚於塗炭,且或邑各異規,間多有作錢之處。雖以嶺南數三大邑言之,一結之錢,或至一兩,以今年市直論之,其數不下於大同十二斗之米。哀彼農民,終歲勤苦,旣納田三稅,又納大同,今又生出科外之一大同。嗟今之民,亦孔之慘矣。臣謂三南作錢邑,則爲先痛禁。作米之規,則勿論營邑,雉鷄外柴草炬炭等四色,量其邑一年之用,及期收捧,長時積貯,則官無鄙瑣煩苛之政,下有吏奴保存之效矣。湖南之設置羅舖倉,以救耽羅之飢荒,倣於浦項賑北民之事,則朝家費財施設之意,豈偶然哉?自初本意,當島民被災之日,移粟送哺之。後以藿竹等濟産雜物,付之隣近邊將,使之販賣貿穀,以充移穀之代,不獨立本而已。預爲備待,要作日後副急之資矣。法久弊生,奸僞漸出。許多濟産雜物,盡歸於一邊將簸弄花消之中。而不幸數十年來,島民荐飢,本舖無穀,自廟堂不計輕重,推移劃送,自島中還報雜貨,則隨來隨失,已成積逋。而營門越視,主張無人,以此之故,湖南穀物之耗縮不細。臣謂令道臣,覈其流逋,料理貯穀,一依浦項之例,亦自賑廳,頻遣郞屬,無時摘奸,斷不可已也。今年牛役之酷毒,比年前不啻百倍,次次傳染,有若人之天行時疾,一痛再痛,得則必斃。典牲署犧牛,各衙門車牛,相繼致斃,若此不已,必無遺種,此誠莫大之災也。遠道則臣姑未之聞矣。以畿內言之,臣之所到處,一面之內數百農牛,僅存一二。而一二餘存,亦難保其必生。秋收則或可人力勤苦,而至於兩麥所種,則非牛莫可耕也。百家農夫,彷徨田疇,相告泣下,其事勢之罔措,景色之愁慘,有不忍言。此面如此,彼面可知,此邑如此,彼邑可知。前頭民事,良可寒心。禁屠之令,昔非不嚴,又於春間,筵奏申飭,而曾未幾何,又復如前。諸道列邑,無不設屠,至於街路場市之間,買賣狼藉,略無忌憚,此而置之,不病之牛,亦將盡劉。臣謂亟令各道道臣,一切嚴禁,隨現重繩,繡衣廉察之政,似不可少緩也。且外而監兵營兩都,托以筋角,常時設屠處,一倂限數年停廢,內而懸房,獨不可使依前屠販,亦令廟堂商確稟處焉。各營之進上作脯造墨,旣有定數,南北之接待彼人,亦有其時。當此農牛絶種之日,在道臣邊守之道,必不過濫,而憑藉冒禁之弊,非今斯今,可勝歎哉?故相臣洪致中,按廉嶺南時,以禁肉書啓,道臣罪罷,人至于今稱之。而故相之後,又無其人,可勝惜哉?以卽今民間觀之,則秋耕已無奈何,明春耕播,亦無其望。關西監兵營句管屯牛甚多,反爲邊民之痼弊,故年前道臣變通作米後,尙多餘數云。趁歲前量宜移送,從便分俵,則或可爲一分之助矣。嗚呼,今日耗財病民之弊,可勝言哉?江倉之撤入,摠廳之移建,兩西嶺阨之築城,遂事不可說也,猶可及止。而不可不變通者,上所陳七八條件,而此特論其最大者而已。下此者恐涉煩猥,不敢毛擧,若使臣言,毋歸紙上之空言,則其於民虞國計,未必無少補矣。臣無任祈懇之至。答曰,覽書具悉。所陳者令備局,稟處。懸房事,曾稟于大朝者,而爲民不許矣。爾其勿辭,上來察職。
八月二十八日午時,上御歡慶殿。入侍時,行都承旨趙明履,假注書朴正源,記事官黃·曺命胤,戶曹正郞李彦衡·李景祚·吳彦傅,佐郞權噵·李秀得·趙趾命,追後右副承旨尹光紹,醫官金應三·金壽煃進伏訖。明履啓曰,戶曹佐郞李秀得,非頃日入侍郞廳,故未得同爲入侍,而待令於閤門外矣。上命正源,召入秀得。正源承命趨出,召入秀得。明履上大君·王子·公·翁主·郡·縣主在闕例·出閤例謄錄冊子,上親筆釐正而下之。使明履與諸郞廳相準後,謄錄冊下端,御錄條命刊置之。命明履書郡主·縣主前例懸註,而還下之。上下臨門恤四民日有感作三十韻七言長篇于明履,命書刻懸板于弘化門。上命正源,召首醫及他承旨入侍。金虎門留門事,分付。正源承命趨出,召入應三·壽煃及光紹。留門事,分付。明履退出。上曰,搔癢之症近甚,而此患闕內遍有之,亦時氣之症耶?應三曰,搔癢之病,近來閭巷間,亦盛行之。今此聖候,似是外氣矣。上曰,自少時,有脚部搔癢之症,而中年以後頗減矣。近來復劇,而劇甚之時,則不能安寢,而間有乍寒乍熱之候。向時賢嬪症候,亦如此,尤可苦。而且小便不利,恐有成淋之慮矣。此等症候,八味元似無所益矣。應三曰,八味元,雖非時氣之劑,而下部搔癢之症,大有益矣。至於小便之不利,一時之症候,豈有成淋之患乎?壽煃曰,近來時氣之症雖如此,而聖候則八味元好矣。上曰,搔癢之症,或有和服之藥耶?壽煃曰,牛黃淸心丸·安神丸之屬似好,而終不如八味元矣。上曰,今此召見醫官,非入診,乃論症也。上曰,安允行之可駭二字,大諫之論斥,不怪矣。光紹曰,臣於此事之不賜允許,豈不知聖意?而心所慨然者,前後達辭,俱未得體,無以開發聖心也。自上雖有以子證父之敎,而此則有不然者,若有父子同參逆謀者,則豈以爲證父,而不問其子乎?崇·塾輩雖年少,旣在䌖側,決無不知之理,不可不鞫問矣。上曰,崇待命於宣仁門時,有下馬慰問者云,承旨亦聞之耶?光紹曰,豈有慰崇者耶?慰崇者,卽梟獍之徒矣。投書果非自飛來之物,則宗臣之初不査推奴僕,亦實可疑之端也。臣向與兵判,亦爲此言,則兵判不以臣言爲深刻矣。上曰,宗臣事,則曺命采之言過矣。光紹曰,臣見自先朝處置此等事,果嚴矣。上命光紹書傳旨曰,獻納安允行,其所陳章,不過挾私意助其黨。此等之類,其若批旨,代理之意焉在?亦涉駭也。而仍薇垣長之請,旣以他處置,今無更飭之端。其章給之。出榻敎上命光紹讀蔡濟恭上書訖。上曰,濟恭之自鳴,予開其路矣。此言,承旨亦聞之耶?光紹曰,非但臣獨未聞,廷臣俱無知者矣。上曰,上自君父,下至諸臣,一無聞知之者,則瑩中之構誣,自綻無餘矣。濟恭有何痛冤之端耶?光紹曰,聖鑑洞燭,自下更無所達矣。瑩中疏出後,元景夏來院中,以爲吾深知其曖昧。膺一戊申後,爲英陵參奉時,相與識之,而元無是事云矣。上曰,李格之與益寬往來之說,亦與此同矣。光紹曰,今世之人,只使口氣,驅人爲逆,有若常茶飯然,若此不已,世道之憂深矣。且當之者,發明難矣。上曰,發明亦殊常矣。里名勝母,曾子不入,何可容易加此等惡名於人乎?半國之人,驅入於逆邊,尤可痛矣。光紹曰,聖敎至當矣。上曰,瑩中之逐李儁徽謁聖之時,予實疑之矣。罰不及嗣,而此則猶有所原矣。上又曰,濟恭之上書,略而盡矣。光紹曰,其父若有是事,則疏辭寧如是耶?上曰,欲爲緘問,而不知瑩中,何以指對?一番惡言,誠難矣。又出怪駭之言,則將何以處之?光紹曰,蘇軾云食之者好,死者豈不矜乎?言之者雖易,當之者豈不冤乎?上曰,若論事面,則一次對質,猶可爲矣。命光紹書傳旨曰,頃者宋瑩中處分之時,所謂國邊某邊等說,欲驅半廷臣於罔測之科。其時欲爲下敎而不果,故其後略諭。而噫,今日廷臣,皆以世祿之臣。嗟,彼咸有黨心者,其若分彼此,而目之以罔測,豈大訓之意哉?以此推之,蔡濟恭之所遭,卽其中一事也。不滿召試,亦挾雜于蔡濟恭,欲驅雜流,而渠亦不忍以此等叵測之目,敢欲擠陷,其心所在,若見肝肺。而蔡膺一,不過一蔭官,且有其子,爲君豈可分疏?特許籲冤之道,今覽陳書于元良者,瑩中之公然構誣,自綻無餘。濟恭之被誣,君不知,衆不知,名不載,消若雪焉,於濟恭,更何有一毫痛冤之端?其在嚴其君爲其父之道,何敢撕捱?以此嚴飭。出榻敎又命書傳旨曰,違牌翰林竝敍用。出榻敎又命書傳旨曰,秋曹劇務,長席豈可久曠?且不可强迫老臣,方欲下敎。今聞初單給由云,許遞。前單入之,待下批牌招察任。出榻敎光紹曰,儒臣方入直,時時召對,討論經傳,則當有開卷有益之效矣。上曰,入直之儒臣誰也?光紹曰,趙重晦矣。上曰,監試榜目,達于東宮,而無入啓之事,東宮雖代理之前,自有書入之例,則不爲入啓,極爲駭然矣。光紹曰,代理節目,猶未詳悉之致矣。上曰,當該承旨及試官推考。榜目已下,更書啓字入之。光紹曰,今番配所單子,以畿甸擧行之命,雖出於參酌從略之意,而現捉者,非盡是畿儒,三南擧子輩有之,秋曹當初自願定配。而若依傳敎移定,則遐方之人,不無稱冤之慮,故敢達矣。上曰,所達,是矣。命光紹書傳旨曰,試官投畀,禁亂官充軍,竝湖甸擧行。擧子,以畿甸擧行之命,蓋令初故從略之意,非京儒則以此例擧行事,分付該曹。出榻敎又命書傳旨曰,養正書刊印,有御製事重,其令兼校理看檢,時無行公者,卽爲牌招察任。出榻敎上曰,戶曹郞廳,皆得人,可辦得某某大事矣。光紹曰,度支長,爲釐正事,極擇一時之人矣。上曰,諸郞廳,皆經守令耶?光紹曰,秀得,屢經郡縣,頃除仁川府使,而以本曹文書釐正之重,草記仍任矣。景祚·趾命·彦衡,亦經守令矣。上曰,必爲勞碌事,畢後出試外任,使之休息,可矣。命光紹書傳旨曰,今番度支事,非比尋常,其苦倍矣。其召見,皆可出宰百里者,豈可老於郞官?此亦寒往暑來之義,事畢後勿論曾經與否,竝令該曹調用外任,以奬其勞。出榻敎二更退出。
上在昌德宮。常參·經筵,以代理停。
權一衡達曰,明日常參,取稟。令曰,停。
鄭夏彦達曰,備邊司郞廳來言。今日賓廳坐起日次,而領議政金在魯,左議政趙顯命,方在引入中,不得來會云矣,敢達。令曰,知道。
尹光紹達曰,大司憲沈錥,持平李堉在外,掌令柳綽受由在外,持平鄭恒齡牌不進,執義林象老,掌令金牌不進令旨未下。今日以監察茶時之意,敢達。令曰,知道。
權一衡達曰,諫院未署經守令,至於十六員之多,夫馬留滯,事甚可悶,憲府之連日監察茶時,亦甚未安。兩司除在外·牌不進令旨未下·未署經外,未肅拜人員,竝卽牌招,何如?令曰,依。
尹光紹達曰,判義禁朴文秀,同義禁柳復明,昨違召命,不爲出肅,金吾滯囚,委屬可慮。竝卽牌招,何如?令曰,依。
權一衡啓曰,前待敎蔡濟恭,前檢閱李齊顯·李宜哲,旣已敍用,令該曹卽爲口傳付軍職,何如?傳曰,允。
吏曹口傳政事,待敎單蔡濟恭,檢閱二單李齊顯·李宜哲。
傳于鄭夏彦曰,刑曹判書前前望單子入之。
刑曹前前望申晩爲之。
權一衡達曰,待敎蔡濟恭,檢閱李齊顯·李宜哲,旣已付職,卽爲牌招入直,何如?令曰,依。
新除授檢閱李齊顯,時在京畿衿川地,檢閱李宜哲時在坡州地。竝斯速乘馹上來事,下諭,何如?令曰,依。
尹光紹啓曰,兼校書校理尹東度,時無職名。令該曹口傳付軍職,冠帶常仕,何如?傳曰,允。
兵曹口傳政事,副司果尹東度。
鄭夏彦啓曰,戶曹判書朴文秀,以年分事,自有稟定事,來詣請對矣。傳曰,以去夜酬應,有眩氣。待召入來。
方物單子,傳曰,綿紬·紵布待令。
權一衡以侍講院言達曰,本院兼弼善申暐姑降入直矣,以身病陳書受由出去。輔德·弼善·兼說書俱未差。文學尹光纘,兼文學李垍奉命在外。司書尹東星在外。兼司書金陽澤牌不進令旨未下。說書尹得養由限未過。他無推移之員,下番將未免闕直,事甚未安。未差之代,令政院稟旨差出,仍卽牌招,以爲推移入直之地,何如?令曰,依。
權一衡達曰,臣敬奉敦諭,往諭于議政府領議政金在魯處。則以爲臣荐控再箚,亟望一兪,千萬意外,又辱喉舌之臣,臨宣睿旨,眷遇之摯,敦勉之切,有踰尋常,伏讀感惶,繼以抑鬱,不知所以爲喩也。臣之應遞,擧世共知,而區區私義,實有不能一日安於竝列者。其何敢以本職自居,姑爲苟然視事乎?惟當連章瀝懇,以冀恩命之快降而已云矣,敢達。令曰,知道。
慶尙監司閔百祥上書。伏以臣於巡審之路,得聞過去傳說,則向日大朝引對相臣,以北咨査按事,請罪使臣云。筵語甚祕,雖未得詳,而臣亦伊時使臣中一人,臣安得晏然哉?臣奉使無狀,檢下失宜,中間事端,累煩聖慮,苟究其由,臣固有罪。今因彼咨之幸無慢語,而罪止任譯,臣則倖免,在臣心固已悚蹙不安,而況此勘罪之請,至發於前席,則尤何可靦然苟蹲,以爲罪上添罪之歸哉?臣以畏約窮畸之蹤,實無翺翔朝班之望,則其所以一段自效之道,惟在於居外奔走。雄藩寵陞,非不濫驟,未敢力辭,冒昧承膺,誠欲殫竭。而才甚魯劣,于今七朔之間,尙不能擧一事而措一策,孤負隆委,徒費厚廩,每一念至,駭汗浹背。今又宿愆復露,廟議甚嚴,以此以彼,臣雖欲因循淟涊,有不可得也。玆敢中途封章,仰暴微懇。伏乞离明,俯賜諒察,特許鐫削,使臣避遠榮塗,退守本分,千萬幸甚。答曰,覽書具悉。卿其勿辭,從速察職。
令京畿監司李喆輔書。王世子若曰,永惟京臬之重寄,莫難其人,灼如譽望之久儲,迺申寵命。今得重焉,亟往欽哉。惟卿,淸峭端潔之姿,敏亮精通之識。夙染詩禮,自有拂士規模,少負聲華,蓋傳大家詞翰。早聯璧於金榜,仍發軔於蘭臺。非乏令望之居先,何乃晉塗之多閼,心存歛退,寢遠言議名利之塗,跡自畸孤,力辭獻納論思之地。抹摋榮路,意自適於投閑,棲遲州府,誠則殫於急病。嗟乎,素蘊之莫展,猶有上眷之獨勤。重膏燕軺,專對式仗,四持繡斧,廉按克明。屢置之銀臺邇班,遂擢以銓部亞席。匪其才獨長文學,厥有大朝之褒,縱異言欲售沮排,豈無一日之試?眷言邦畿百里,寔是王化本源。控海門而環包,地爲甸服,翼神京而拱衛,勢如輔車。歲多饑而民苦不瘳,人屢易而治或未究。供頓之煩徭不止,結總之宿儲已殫。不有綜事識治之才,曷責祛殘滌弊之效?玆授卿以京畿觀察使兼兵馬水軍節度使開城府留守江華府留守巡察使。卿其祗服令旨,往恢良圖。審陵省秋,期已迫矣,觀風攬轡,行可緩乎?布寬政而先撫疲氓,恢敏手而力剔宿瘼。於戲,輒爲事奪,幾欲用卿而未能。玆命汝欽,寔出在心之惟簡。地是先卿之舊莅,政有乃家之成規。少日趨庭,曾詑攀桂之新渥,今辰受鉞,佇播憩棠之前謠。勉竭純誠,以終令譽。故玆令示,想宜知悉。
上在昌德宮。常參·經筵,以代理停。
申時酉時,日暈。
下直,定州牧使李奎采。
趙明履達曰,明日常參,取稟。令曰,停。
尹光毅達曰,大司憲沈錥,持平李堉在外,掌令柳綽受由在外,執義林象老,掌令金,持平鄭恒齡牌不進令旨未下。今日以監察茶時之意,敢達。令曰,知道。
又啓曰,卽者扈衛廳軍官及禁衛營敎鍊官,以左議政趙顯命意來言,再明日奉命出疆,所帶扈衛大將及兼察禁衛大將之任,不宜暫曠,自本院稟旨云矣。扈衛大將及禁衛大將之任,不可一刻無摠察人,何以爲之?敢稟。傳曰,禁營,令訓將兼察,扈衛大將,一廳大將兼察。
鄭必寧啓曰,禁營令訓將兼察事,命下矣。訓鍊大將金聖應,卽爲牌招,使之聽傳敎之意,敢啓。傳曰,知道。
尹光毅達曰,同義禁柳復明,除拜已久,辭書又已承批,尙不出肅,事甚未安。卽爲牌招察任,何如?令曰,依。
趙明履達曰,監察十三員內,未署經四員,未差二員,禁推一員,行公只是六員矣。社稷先告事由祭一員,光陵忌辰祭一員,本府入直一員,東堂文科監試官三員,搜挾官三員,武科監試官二員,量箭官二員,當爲進去,而無以推移分排。在前如此之時,例有未署經監察署前行公之規,今亦依前,分付,何如?令曰,依。
傳曰,戶判使之入來。
鄭必寧啓曰,戶曹判書朴文秀,依下敎來待矣。傳曰,詣閤。
傳曰,大君·王子,出閤謄錄,御筆書下者入之。
又傳曰,宣諭承宣入來,儒臣持夜寐箴,同爲入侍。
口傳政事,內局提調,李宗城爲之。
鄭必寧啓曰,卽者吏曹郞廳來言,今日爲政事,命下。而判書鄭羽良病不進,參判李天輔未肅拜,參議權相一在外,不得開政云。判書·參判,竝卽牌招開政,何如?傳曰,允。
有政。吏批,判書鄭羽良,家在城外,參判李天輔進,參議權相一在外,左副承旨尹光毅進。
兵批,判書金尙魯在外,參判徐命珩入直進,參議李濟遠在外,參知尹得載病,左副承旨尹光毅進。
吏批啓曰,中部都事趙載淵,受由過限未上來,依例改差,何如?傳曰,允。
吏批啓曰,判書鄭羽良家在城外,參議權相一在外未肅拜。小臣獨政未安,何以爲之?敢稟。傳曰,仍爲之。
又啓曰,侍從臣父年七十者,每於歲初,該曹抄啓加資,而新有應推恩人,雖非歲首,亦稟行事,載在法典矣。侍從臣父年七十人,別單書入之意,敢啓。傳曰,知道。
以閔百行爲大司諫,尹鳳九爲執義,金宗台爲司諫,柳謇爲掌令,鄭弘淳爲持平,南泰赫爲獻納,李箕鎭爲右參贊,金聖應爲判尹,金時粲爲刑曹參議,魚錫胤爲輔德,尹志泰爲弼善,尹東度爲兼司書,李鼎賢爲茂山府使,閔堣爲寧海府使,兪宇基爲安邊府使,尹慶一爲繕工副正,李顯慶爲掌苑別提,閔增爲監察,康聖輅爲監察,鄭彦郁爲典籍,金百鍊爲果川縣監,金相良爲朔寧郡守,洪致厚爲中部都事,李壽鳳爲吏曹正郞,領敦寧府事豐原君單趙顯命,承文提調二十三趙觀彬·金始炯·李箕鎭·李宗城·徐宗伋·徐命彬·申晩·李益炡·南泰良·徐命九·李日躋·柳復明·李命坤·金尙星·趙榮國·金光世·趙明履·趙載浩·李鼎輔·洪鳳漢·李天輔·李昌誼·鄭翬良,左參贊李箕鎭,右參贊權。
副司直金始炯·具聖任·李春躋·李昌儒,副司勇李緖華,大丘營將張志恒,仍任事承傳。
尹光毅,以禮曹言啓曰,來九月十三日大殿誕日,王世子致詞陳賀之節,依例磨鍊乎?敢稟。傳曰,竝權停。
又以禮曹言啓曰,來十月初八日,行宗廟冬享大祭,親行事,啓下矣。永寧殿,依前例同日遣大臣行祭事,知委,何如?傳曰,允。
又以禮曹言啓曰,來十月初八日,行宗廟冬享大祭親行時,王世子行亞獻禮,乃是禮文所載,而有難經夜將事,不敢循例稟行,何以爲之?敢稟。傳曰,置之。
鄭必寧,以戶曹言達曰,依令敎,左議政趙顯命,今九月朔祿俸,令倉官更爲輸送于本家則以爲,方在辭免中,常祿不敢領受云。祿俸又不領受,何以爲之?敢稟。令曰,令倉官更爲輸送。
刑曹啓曰,今番所捉隨從中,以幼學爲名者,考籍後果是,則竝與同赴,而勿配事,命下矣。令漢城府考籍,則隨從沈瑞龜貢生,隨從兪道基·金昌觀通德郞,隨從李宗常生徒,隨從金時益匠人,入籍矣。其中通德郞則與幼學無異,謹當依筵敎分揀,至於貢生·生徒,亦是許赴之類。而貢生沈瑞龜推問之時,口誦場中所作之文,仍納渠曳白之試紙,觀其祕封,果爲的實矣。此則與科外隨從者有異,何以爲之?敢稟。傳曰,金昌觀·兪道基果若此,竝與同入,而依下敎勿配停擧。貢生·生徒,雖曰許赴之類,今者申飭,乃是令初,嚴科場之意,旣不赴擧,亦與通德郞·幼學有間,不可蕩然。而其中貢生沈瑞龜,所納名紙,非小物也,其果有也。中官摘奸時,何不納示?以隨從被捉,其涉可疑,査問于其時禁亂所,果初有之,竝與同入而勿配停擧,其初無也,奸狀自綻,豈可以隨入場中,聽餘句而口誦?分揀,一例充軍。
尹光毅,以御營廳言啓曰,本廳分授,鷹峯西邊體城頹毁處六間許,今已完築,把守軍依例撤罷。而女墻仍爲始役之意,敢啓。傳曰,知道。
又以義禁府言達曰,京畿·咸鏡兩道監司狀達,據刑曹粘目內,交河郡守魚有和,茂山前府使金燧,移本府處之事,達下矣。魚有和今方待令於本府,卽爲拿囚,而金燧時在任所云。依例交代後,發遣府書吏,拿來,何如?令曰,依。
又以義禁府言達曰,再昨本府坐起,擬律之際,律官金琦,幻弄律文,顯有低仰,事極無嚴,不可仍置,爲先汰去後拿處。其代,以解事律官,各別擇送之意,分付秋曹,何如?令曰,依。
刑曹判書申晩書曰,伏以臣,卽伏叨秋曹移除之命,纔已承牌祗肅矣。第臣所帶藥院及賓客之任,與本職兩相妨礙,不宜兼管。玆敢據例仰籲。伏乞睿慈,亟賜處分,千萬幸甚。答曰,覽書具悉。問候事重,提擧之任許遞,於春坊,今方代理,何拘之有哉?勿辭行公。
己巳九月初二日未時,上御歡慶殿。戶判入侍時,戶曹判書朴文秀,左副承旨尹光毅,記事官南鶴老·黃·曺命胤進伏訖。上曰,吳璹自齋所入來乎?光毅曰,方入直齋所云矣。上下手書曰,承旨讀之。手書曰,噫,自古讒說,心常慨歎,今者讒卿,可謂巧矣。疑之勿任,任之勿疑,昔人所云。今若許副,豈此義哉?而乃遂讒人之計。然卿之欲一解相,可知丹忱,故拜辭日,欲爲面許。更思之,爲大臣不置處而出去,有欠禮敬。且卿不解相之前,必不肯面辭賢嬪。追惟戊申,又思卿兄,於萬里行,不面辭而去,非徒賢嬪之缺然,其有知,何特許勉副?今日置處,待朝謝命,賢嬪之症,今日有加無減。其雖本恙,卿出去之前,一番率診,予意庶可稍解。强眩手諭,特爲勉副相職,此正行且召之意,秉毫感慨,卿須諒焉。光毅讀訖。上曰,此手書,承旨往宣,勿書啓,入侍以奏。傳敎上曰,只有守廳承旨一人云,同副承旨,卽爲牌招。傳敎上曰,左相置處政事,當日爲之。傳敎上曰,內局提調前單入之。傳敎文秀曰,宗廟·社稷祭器,盡爲造成,而極其精妙矣。上曰,誠幸矣。上曰,廟社祭器,今皆修整云,其雖幸也,而此後代造者,若不致誠,其所不精,必若前焉。此後代造時,依前下敎,工戶郞官,眼同看檢畢造後,提調·戶判,眼同奉審。若或有不若前器者,監董郞廳草記,施以不應爲之律事,本署及兩曹,捧承傳施行。傳敎上曰,予以爲人心世道,無復可爲矣。以今番科場事見之,國家法令,不可謂不行,至於黨習,無可奈何矣。文秀曰,凡諸施爲之際,務從正大,則自無黨習矣。文秀曰,許多匠手,自三月至今月,赴役於皇壇及宗社祭器庫·祭器欌新造之役,已至半年。雖不設都監,事體至重,其勞苦可念。且匠手輩,爲私家之役,則一朔所得甚多,而公家役價,則不過每朔木二疋,而兵曹當上下之時,每減三分之一,故實則一朔所食者一疋半。此是前例,今難變通,而其上下之木,則不可不極擇以給。宗社祭器庫·祭器欌造成之匠人,兵判雖出去,分付色郞,以細木擇給。工曹役所,宗社祭器造成匠人,亦一體上下之意,分付,何如?上曰,依爲之。申飭上下。擧條文秀曰,當初皇壇豚拍所用豬一口,而今雖不加定,足用於三位,新卜定豬一口,還減甚當,典牲提調之意亦如此,還減一口,何如?上曰,依爲之。擧條文秀曰,今年年分,大臣以比總陳達,而近於抑勒,似爲不公。故臣數十日商量,有所一得,敢此仰達。田畓每百結給災,四結似好。故臣見領議政而相議,則亦以爲好云矣。上曰,成川覆沙處,何以爲之耶?文秀曰,道臣持此而推移給之矣。上曰,三南田結元數,承旨書入,予欲常目矣。光毅書元數以進。文秀曰,此等事,使東宮知之,則必不見欺於下矣。上曰,卿言是矣。文秀曰,殿下使東宮代理後,凡係用人恤民傳敎,作爲冊子,入于東宮,使之時時披覽,則必有大益矣。上曰,甚好矣。自內亦有所錄者矣。文秀曰,四軍門敎鍊官,依前以閑散白徒中,擇其可用者差定,宜矣。上曰,如有如前濫雜之弊,則何也?文秀曰,天地之內龍蛇蚯蚓,皆得涵泳於惠澤,然後可以見天地之大。雖曰閑散白徒,其中豈無可用之人乎?上曰,果如卿言矣。上曰,京外出身,尋常軫念,故莫思頃日處分,四軍門敎鍊官,勿差白徒,專以出身差定事,下敎。今聞御將陳達,白徒濫雜,曾已汰正,各岐應付,俱有條理,不必更定。今番下敎置之。傳敎文秀曰,臣待罪禁府,故敢達。今番文臣,製述不呈人禁推者,律官以解見任擬律,故臣依例入達矣。追聞皆至遞職云,故改付標以入,而律官金琦,則草記拿處矣。上曰,卿習於戶曹事,而於禁府事則甚踈矣。文秀曰,遐方之人,積仕而遞職者甚多,故臣達夜不寐矣。上曰,律官金琦,多有弄法之弊,故曾聞趙觀彬,爲判義禁時,欲逐去矣。尙今在乎?上曰,文臣入庭不製者,以不應爲律施行,意蓋在也。而今聞判義禁所達,以制書有違律勘律,遐方多人,皆以解見任云,非當初定式之意,該府其不察。當該判金吾,從重推考,該府其雖草記于東宮云,而莫重律文,任自低仰。噫,諺稱所謂皮大典,尋常痛駭。元良代理之初,渠安敢舞法?律學敎授金琦,亟施徒二年之律,以懲他人。元申目中,其令付標。傳敎文秀曰,罪之輕重,酌量審處而後,人心自服。李述源·魏致亮所犯,俱非重罪,而遽爾充軍於遠道,臣以爲過矣。上曰,禁亂官充軍,雖以湖甸命下,遐方人,一依擧子例,各其道擧行。榻敎文秀曰,守令去就,非臣所知,而臣爲關北句管堂上,故敢達。安邊府使李春躋,未及到任,而遽遭臺彈,方留城外,旣以辭朝,故不得呈狀於吏曹,又未到任,故亦不得辭狀於道臣云,宜有變通之道矣。上曰,可謂進退維谷矣。上曰,安邊府使李春躋事,薇垣長之請,其雖過矣,其在禮使之道,不可强令赴任。本府民事,亦不可不顧,遞差,其代,今日政擧行。傳敎上曰,東堂初試不遠,文監察有闕代,今日政擧行,禁推一人,飭已行矣,分揀放送。傳敎上曰,都民休戚,專在於貢物,近聞貢人中倒懸,亦不少云。噫,都下之民不能濟,何以治外方?申飭戶判,釐正各司後,卽爲商量救濟,俾無都下之歎。傳敎上曰,三名曰甲冑價米,旣恤四民,庚午條甲冑置之事,分付該寺,餘米一例,會錄惠廳事,分付。傳敎上曰,今年穡事,他道庶可登熟,而關東·關西·海西·關北,年事歉焉之中,關北·關西,尤有甚焉。思我元元,豈曰代理?而夙宵忽焉,其所濟民之路,另加擧行,以副靜攝中特諭之意。關西·關北,今番誕日方物物膳,特爲停封,以補濟民。海西·關東,比之于此,雖不無差等,於道民,亦不無徯我后之歎。誕日方物物膳,一例停封補民,以示予一視之意事,下諭于道臣。傳敎上曰,涼德政令,於元良,有何效哉?而然代理之後,凡於政令,予雖一號令,遵以另加勉飭,唯在元良。其前事,元良自可考閱,而代理後下敎中,於民事,於國事,於政事,筵中下敎者,自內無可考,一通,政院書入東宮。傳敎上曰,社稷祭器庫及欌監造戶曹郞廳纔陞敍,兒馬一匹賜給。監役官陞六,員役工匠等,令該曹分等米布題給。傳敎文秀曰,本曹有文書修正之役,故曾於筵席,以郞官未畢事前,勿爲移職之意,仰稟蒙允。而其後連差守令,皆草記仍任矣。日前,自上特軫諸郞官之勤苦,有令該曹調用外任,以奬其勞之傳敎。銓官若於未畢役前,擬望於外任,則事甚切悶。畢役而自本曹移文,然後以爲調用之地,何如?上曰,依爲之。擧條文秀曰,軍資監廣興倉許多庫舍,積年頹毁,故改建修補,殆近百間,庫有地板,然後可以積米。而近因朝令,木筏不下,無以得板鋪之。聞江華府報備局得題,麟蹄地已斫之木,多至累百株,而一半則昨年運下,一半則今年欲運下。而監營以爲,經年之後,有不許之朝令,不可許云,故麟蹄縣,方積置江邊之意,報于江都。而江都旣不得運來,欲捧價發賣於本曹,此是已斫之木,便同熟不還生,買得此木,待明春流下,作兩倉地板,則事甚便當。朝家禁木之令甚嚴,故敢此仰達矣。上曰,依爲之。擧條諸臣以次退出。
己巳九月初二日初更,上御歡慶殿。宣諭承旨·儒臣,持夜寐箴同爲入侍時,同副承旨鄭夏彦,修撰趙重晦,記事官南鶴老·黃·曺命胤進伏訖。上曰,承旨宣諭于左相,則左相以爲明當肅謝云耶?夏彦曰,臣謹奉手書,宣諭于左相,則左相不勝感激,明朝入診賢嬪宮後,又當入侍云矣。上曰,卿之去國,今幾月乎?思卿之心,何嘗少弛?然方在靜攝中,予則常以其將不曰逐日問候,故若此之時,身帶保護,豈可處鄕?以此之故,欲諭尙今不果。噫,頃者一臺之譏,已涉過矣。猶今思之,爲卿慨然。又今宋瑩中之譏斥于卿,非徒十倍。噫,卿之雅量,業已知矣。頃者處分,予亦悔矣。其後以都提擧入侍數次,心用忻矣。卿之其時筵奏,可見無隱之忱,且聞筵臣陳奏,相臣建白,卿心深爲惻然。噫,卿自重宰,予知熟矣。豈可以爲子欺君乎?卿可謂坐燈下者,苗碩之譏,已非公心。而噫,彼瑩中,又抑何心,甘心于卿,若非仍卿處外,忽于卿而互雜,則其必有用心。世道若此,可勝痛哉?於卿可謂困矣。而予則不過付之一笑,何則?挾雜之譏,已於卿何有?無倫之斥,卿何又撕捱?其事之後,卽欲一諭,而眩氣頻作,構文其難,今乃諭焉,此亦誠淺。噫,頃者不爲敦諭,已示予意,雖强健之時,方在靜攝,爲藥院而豈可處鄕?且近有賢嬪症候,藥院雖不問候,予則惟疾之意方深。以卿爲國之心,何以恝然乎?其令史官,諭予思卿之心,仍示敦勉之意。卿須體小子慇勤之意,卽日登道,用副此意事。遣史官傳諭于閔判府事。傳敎上曰,頃者沈鉍事,不過嚴其事,於卿有何惶蹙之端?而一自此事,陳章眇然,幡然漠然,仍此而知卿過爲惶蹙矣。此於卿,有何一毫若此乎?職名不可曠焉。元良學問,代理之後,尤爲緊焉。目今以抄選,位在宰列者,只有卿一人。卿須體予靜攝中慇勤宣諭之意,卽日登道,輔我元良事,遣史官傳諭于都憲。傳敎上曰,養正圖,其已考準而無誤處乎?重晦曰,無大段誤字矣。上曰,兼校書·校理誰耶?重晦曰,申晦·尹東度也。上曰,儒臣讀夙興夜寐箴。重晦讀,至十餘張。讀畢。上曰,文義達之。重晦曰,鷄鳴而起,孜孜爲善,則爲舜矣,孜孜爲惡,則爲跖也。善惡之分,在於毫釐之差,而至於爲舜爲跖,聖人訓戒之語,可謂切至矣。應事接物之際,心有所係着牽掣,則不得其正,有所好惡忿懥,則亦不得其正,爲人君者,所當惕念者也。上曰,物來順應,則無此病矣。重晦曰,物來順應而無所偏係,則心得圓正矣。上曰,養正圖解,有語錄乎?重晦曰,間間有之矣。上曰,太史焦竑事蹟,有出處乎?重晦曰,無表著可言者矣。上曰,考見正史,則必有之矣。重晦曰,臣有區區所懷,敢此仰達。銓官尹汲,以微過至外補,人臣事君之道,無所執而違君命則非矣。有所執,則古人或有不受君命者,迫於君命,黽勉承順者,非事君之道也。大學絜矩章曰,唯仁人能好人能惡人。申致雲毒正害賢,得罪斯文,則尹汲之拔去此人於承宣望者,乃是職分內事。而聖上遽爾斥補於邊邑,臣實慨然也。上曰,申致雲其後屢經承宣,則渠何敢公然拔去乎?公器豈可付之銓官,一任其操縱乎?儒臣所達,極爲非矣。安敢如是乎?爾之所謂仁人,指誰耶?重晦曰,指人君矣。上曰,果指人君而言耶?上曰,筵席奏語,事體至嚴,則今日入侍儒臣趙重晦,敢以護黨之心,所謂引喩大學絜矩章,輕而言之,可謂鑄錯,重而言之,可謂寒心。噫,仁人,卽君也。知其非而不飭,豈人君之道哉?特遞其職。傳敎重晦卽爲退去。上曰,黨心撑中,則其心如是不正矣。上曰,承旨讀刑曹啓目。夏彦讀訖。上曰,其中貢生·生徒幾人乎?夏彦曰,沈瑞龜等某某人也。上曰,此草記,誰爲之耶?夏彦曰,判書申晩爲之也。上命承旨,書傳敎于啓目。傳敎見草記軸上曰,往者之事,事已過矣。今者此任,意蓋在矣。身爲保護之任,日次問候之時,豈可在鄕?內局提調李宗城,其令卽日上來,禁其縣道封章。傳敎諸臣以次退出。夜已二鼓矣。
上在昌德宮。常參·經筵,以代理停。
下直,梁山郡守沈墢,淸城僉使金義碩。
權一衡達曰,明日拜表相値,常參,頉稟。令曰,知道。
尹光紹達曰,大司憲沈錥,執義尹鳳九,掌令柳謇,持平李堉·鄭弘淳在外,掌令柳綽受由在外。今日以監察茶時之意,敢達。令曰,知道。
趙明履達曰,同副承旨鄭夏彦,今日不爲仕進,卽爲牌招,何如?令曰,依。
備忘記,傳于尹光毅曰,今下弓矢,淸城僉使金義碩處,給送。
權一衡啓曰,卽者吏曹郞廳來言,今此式年,東堂文科初試試官,當爲擬入。而判書鄭羽良,參判李天輔,俱以病不來,參議權相一在外,不得擧行云。判書·參判,竝卽牌招,使之卽速擧行,何如?傳曰,允。
傳曰,領敦寧入候賢嬪宮後,留待。
傳曰,領敦寧,只率醫女以入。
傳于趙明履曰,以氣候有下敎者,藥房率御醫,領敦寧引見時,同爲入侍。
傳于權一衡曰,領敦寧引見。
傳于權一衡曰,謝恩副使書狀,使之來待。
傳曰,義州府尹韓德弼,頃因領相所陳,有拿問之命,卽聞事狀不然云。邊地守令,不可數遞,亟寢其時下敎。
以房喆謩爲事變假注書。
傳曰,昨已下敎,而北關·六鎭,尤有甚焉云。內奴婢,州倉米,會錄備局,意蓋爲此。北關賑穀不足者,以此充補,南關則有浦項倉,其不足者,待道臣狀請,當爲接濟,令備局,分付道臣,俾無後時之弊。
傳曰,理山其將設賑云,新府使李潤成,豈可等待遞差?仍任營將,其代,卽爲口傳擇擬。
吏曹口傳政事,以閔聖洙爲理山府使。
備忘記,傳于尹光紹曰,別軍職秦應會,今秋等試射時,柳葉箭十巡五十六分,依例加資。
傳于權一衡曰,陳章於元良之儒生,招致閤外,承旨詣閤,校書·校理,亦爲詣閤。
權一衡,以禮曹言達曰,今此式年,東堂文科,初試一所,設場於本曹,入直郞廳,依前例朝房直宿之意,敢達。令曰,知道。
趙明履,以吏曹言啓曰,今此式年文科,東堂初試試官,方爲擬入。而其中李耉齡·趙重晦·兪彦國·朴起采·李壽觀·宋德中,時無職名,令該曹口傳付軍職,何如?傳曰,允。
又以禮曹言啓曰,文科初試差備官,今方啓下。而式年東堂,則儒生錄名不多,收券數少之故,各減一員,已有前例,今亦依此爲之。而至於館試,則二員足當兼察,故以二員啓下之意,敢啓。傳曰,知道。
尹光紹,以義禁府言達曰,今此式年文武科初試設場多事之時,本府都事,不可不備員。都事金百鍊遷轉之代,令該曹口傳差出,以爲禁亂官分排之地,何如?令曰,依。
又以刑曹言啓曰,貢生沈瑞龜所納名紙,問于禁亂所,其初無也。一例充軍事,命下矣。査問于禁亂所,則瑞龜持名紙之狀,無目覩之事云。依傳敎一例充軍單子中,改定配所,付標以入之意,敢啓。傳曰,知道。
權一衡,以成均館意啓曰,式年東堂館試,以居齋儒生,准三百點者,限五十人定額出榜,自是法例。故趁此科擧,抄出圓點,則准三百點者,只爲十二人矣。續大典居齋儒生圓點條,有曰泮製則准五十點,館試則准三百點者許赴。小註又有雖未准點,應赴館試者甚少,則五十點以上,稟旨許赴之文。故丙寅式年時,因居齋儒生准三百點者之絶少,自本館草記,一依續大典五十點以上者有一體許赴之規。卽今應赴館試者,其數甚少,故抄出有經工准五十點以上者,則爲十六人,與准三百點者,通以計之,乃爲二十八人矣。今番亦依丙寅年例,准五十點以上者,與准三百點者,一體許赴,何如?傳曰,允。
前京畿監司金若魯上書。伏以臣在巡路,忽於夢寐之外,史官儼臨,傳宣有旨,今以卿拜議政府右議政,卿其斯速乘馹上來者。臣聞命投地,五內迷爽,震慄憂泣,歷屢日而罔知所以自處也。夫國之安危,在於置相得失,從古難愼之道,未之少忽。曷嘗有如臣之至庸極陋,百不猶人,而濫膺斯簡者乎?臣偏被殊遇,猥廁卿列,自顧悚恧,厚招譏笑久矣。今乃拔之於衆望之外,置之於百僚之首,朝廷擧措之乖謬,中外物情之驚駭,當如何哉?古人所謂,時事可知者,不幸近之矣。然此猶以人器語耳。排比論列,旣甚猥越,且屬緩聲,臣不敢有所覼縷。而第臣今日私義之萬萬悸慄,有不容晷刻忍耐者存焉。臣之從兄方居元輔之位,臣又進鼎席,則三公是何等重任,而同堂兄弟,聯武竝據,揆以公體私分,寧有是哉?滿損福過之災,媒忌速禍之憂,天理人事之所必然。臣誠危懼抑塞,求死而不能得也。親嫌應避,在下當遞,國典昭在,雖冗司散職,尙難違越,況政府之嚴,輔相之重乎?天日之明,縱或遺照於微衷之煎迫,獨不念憲章之不可壞哉?臣惶怖縮伏,恭聽公議之發,而淹及旬日,訖無處分,職名之一日不還,轉益窮隘。昨交藩節,徑歸私次,不得已冒昧自列,亦不敢游辭蔓說,以效飾讓之體。伏乞离明,特察公法之至嚴,私義之至蹙,亟令收回臣新授職秩,毋使名器重汚,聽聞久駭,千萬幸甚。答曰,覽書具悉卿懇。今者相職,聖意攸在,允叶枚卜,余今代理之初政,幸輔相之得人,曾於昔年,已有此例。卿須安心勿辭,其卽視事,用副聖揀之意。仍令曰,遣史官往諭。
兵曹參議李濟遠上書。伏以臣,屛伏田里,涵泳聖渥,無復有當世之念矣。乃者騎省佐貳之命,出於不意,臣誠感激兢惶,靡所容措。顧念臣自經外除,再辱收召,恩私罔極,而一未叩謝,違逋之罪,臣固自訟。今於新除之下,豈敢不竭蹶趨承,少伸分義?而不但臣本來情跡之臲卼,素患胸脅之痛,適會添劇於鄕居移次之際,表裏牽引,呼吸難通,經旬調治,無所分減。所叨之職,實係宿衛重地,緣臣缺員,番次苟簡,而以此病狀,萬無自力赴朝之望,一日虛縻,尤增罪戾。玆從縣道,略暴情懇,瀆擾之罪,誠無所逃。伏乞离明,俯垂鑑諒,許遞臣職名,俾得隨意攝息,仍勘臣前後辜犯,以警俱僚,公私不勝大幸。答曰,覽書具悉。爾其勿辭,調理上來察職。
吏曹參議權相一上書。伏惟臣於今春,伏聞代理有命,聖上減應機之煩,邸下著幹蠱之美,八路生靈,莫不延頸蹈舞。況臣曾添侍從之列,倍切欣慶之誠,而屛伏遐鄕,未能獲瞻威儀,丹衷耿結,北望頌祝而已。千萬夢寐之外,異數荐疊,諫長之受點纔已,卽授銓曹佐貳之任,九字恩光,曠絶千古。人臣得此,何以承堪?臣聞命以來,神魂震驚,心骨戰寒,寧欲鑽地以入,而有不可得也。臣以嶺外寒素孤賤之蹤,本無才德,且乏功勞,而濫通臺省,已二十餘歲。其間履歷,無非踰越涯分,夙夜畏懼,若無所容。而今番職名,更進數層,題目之出,朝野駭異,聽聞疑怪。臣若冒受妄進,則不但得罪於人,必獲譴於天矣。臣之一身不足惜,奈貽累於大朝惟簡之明,何哉?國家之所以維持,只在名器,而近來關防漸壞,名器甚輕,此一事,大關於時政之得失治亂。臣每嘗慨然憂歎,今豈可身犯此科,而玷汚名器,更無餘地乎?臣誠至愚,無所知識,而一段憂國愛君之心,根於秉彝,況且受恩如海,浹髓淪骨,雖赴湯蹈火,有不可辭。而今不敢冒進者,祗以所惡,有甚於湯火爾。孤負國恩,是人臣之大罪,以此而重被流竄誅戮之典,固所甘心矣。代理之後,一番瞻望,是臣至情,如有一分可進之義,則臣何敢退坐鄕廬,不爲趨承也哉?臣昨年正月,以年滿七十,陳疏乞休致,而未蒙聖上之矜許,臣心甚惶憫。而卽今耳眼之眊聵,筋力之憊敗,逐歲漸加,比前若別般人。而疾病沈痼,不離床席,今夏又重傷於炎濕,自去月,左邊脚膝,疼痛痿痺,不能行步,雖欲扶舁寸進於都門之外,仰暴危懇,而其勢末由。玆敢縣道封進,臣尤萬萬惶蹙,治書封呈之際,獲聞臺言峻發,雖未知語意之如何,而公論所在,理勢固然,以此以彼,萬無承膺之路。伏乞邸下,特賜哀憐,亟許遞罷,使臣得以安分畢命於田畝之間,千萬幸甚。答曰,覽書具悉。爾其勿辭,從速上來察職。
己巳九月初三日午時,上御歡慶殿。藥房提調率醫官,領敦寧同爲入侍時,領敦寧趙顯命,副提調趙明履,記事官南鶴老·李致彦·曺命胤,醫官金應三·金壽煃·鄭文恒·鄭纘僑·柳徵瑞·李廷德·李道吉,以次進伏訖。趙顯命進曰,近來日氣,朝晝甚不適,聖體調攝,若何?上曰,一樣矣。顯命曰,大王大妃殿氣候,何如?上曰,安寧矣。顯命曰,王世子睿候,何如?上曰,安過矣。上曰,卿入診賢嬪宮,而其症候輕重,何如?顯命曰,臣診察其症患,則姑無深慮,而在當身則甚苦矣。上曰,賢嬪宮症候,有加無減,昨見面部,有通紅之氣,今日亦然乎?顯命曰,右邊眼部有紅暈,面部肥大,似有浮氣矣。趙明履曰,伏聞以聖候欠安,有率醫官入診之敎,不勝驚慮,卽今聖候,何如?上曰,醫官入診後,當言之矣。顯命曰,使醫官診察,何如?上曰,唯。應三診畢曰,脈候左右三部似浮數,而大體調均矣。壽煃診畢曰,左三部帶數,右三部似滑,而脈度甚調匀矣。文恒等,以次診畢後,所達之言,與應三等言略同。上曰,近以搔痒之候,氣甚不平,喉間刺痛,且有喉痰,似以感氣而然,當進之劑,以次陳達,可也。應三曰,必有外氣而然,前日進御湯劑,繼進四五貼,宜矣。壽煃曰,以搔痒·喉痰等症候見之,則明是感氣,前日製入湯劑,繼進,宜矣。文恒以下之言,與應三同。上曰,有感氣時,服自己溺,則感氣自解云然耶?應三曰,和解感氣之劑,莫如自己溺,朝夕二次進御,則必有顯效矣。壽煃曰,滋陰降火之劑,莫如自己溺,其功勝於湯劑矣。上曰,諸醫之言如此,當連爲進御,而和薑汁服之,何如?諸醫皆曰,和薑汁進御,則尤好矣。上曰,苦口之劑,連進甚難,湯劑姑爲停止,可也。上曰,賢嬪宮症候,予則以爲不輕,而領敦寧以爲不至大段乎?顯命曰,臣以爲不必深慮矣。應三等曰,臣聞醫女所傳之言,則以爲,賢嬪宮患候,姑無差勝之勢云。連進忍冬茶,而終未和解,則更進連翹防風湯,宜矣。上曰,與連翹飮,何如耶?纘僑曰,無異矣。上曰,材料幾種耶?應三曰,某材某材也。上曰,連翹防風湯二十貼,提調監製以入,可也。上曰,方物停封傳敎,卿見之乎?顯命曰,臣見之矣。上曰,副使南泰良書狀,申暐入侍事,注書出去,分付。臣鶴老趨出,與之偕入進伏。上曰,以使事有所稟達者乎?顯命曰,今則行期已迫,別無可稟之事。而第以不得官銀,行中甚苟簡,如有意外事,則無以措手,以至辱國。則臣等固當被罪,而副使見臣以爲,誠沓沓云矣。上曰,副使何以爲然耶?泰良曰,行中責應之物,皆自空中辦出,勢甚切悶矣。上曰,冬至使亦必有以此爲言者矣。顯命曰,洛昌君亦見臣以爲,誠可悶矣。上曰,拜表日召見,甚草草,故今日特召卿等矣。頃日兵判往北道時,以善爲往來之意,慰諭以送。況卿以大臣,作此萬里之行,予心已極悵惘,而彼中近無可恃者,豈可必其無難處之事乎?於此於彼,心有所不釋然者矣。回還之期,當在何間邪?顯命曰,留館幾至三十餘日,正月內,當還朝矣。王靈所曁,當無事往還,豈有他慮耶?暐曰,書冊異於他物,而近猶不許其貿來,玉堂書冊甚未備,我國所無書冊,貿來,宜矣。上曰,近來自彼中貿來書冊,皆不新奇,不必貿來矣。明履曰,金尙迪革職後,以此撕捱,不爲行公,宜加申飭矣。上曰,雖未知前例之如何,而何可以此爲嫌乎?不復撕捱事,分付,可也。上曰,明日拜表時,更欲召見卿等,而方在靜攝中,引接甚難,故不得更見而送之矣。仍宣醞罷後,泰良曰,殿下一自代理之後,備局諸宰,不爲煩接,大小疏章,一倂退却,上下相阻,情志不通,國事自此,將無稅駕之所,臣竊悶焉。殿下惕然改悟,時接臣僚,亦捧章疏,使君臣無阻隔之歎,是臣區區之望也。顯命曰,南泰良所達之言,甚切至矣。臣向者涕泣力請,終未回天,其後每欲陳達而未果矣。上曰,予非忘國事而然,予昔在侍湯之日,每見以機務積滯爲慮,或至水刺過時不進。其時予心之焦慮,當何如耶?予自近年以來,年衰氣耗,使元良代理者,意有在焉。豈以國事,置諸相忘之域而然也?顯命曰,凡諸緊切事務,自內不可不照管,而如以酬應爲難,而不爲照管,則國事將至於莫可收拾之境矣。向者宋瑩中疏中,論三大臣,殿下不見其疏,則何以知之耶?上曰,都承旨詳達其疏中語,故已知其有機關矣。泰良曰,崇·鞫問事,兩司今方俱發,而東宮不得專決,故每以不從爲答,此群下之所憂鬱也。上曰,頃者尹光紹·趙雲逵,亦以此爲言,而終涉過矣。三使臣退去。上曰,元良欲見卿,卿等出去時,入見元良,可也。上曰,弘化門懸板,其已爲之耶?明履曰,已正書未及刊,而所懸處所甚不便,懸於門樓上塵埃中,誰能見之也?上曰,懸於門樓低處無妨矣。畢刊後,一件印入,可也。明履曰,俄有醫官持賢嬪宮受針擇日,更爲入侍之敎,故今方持來矣。上曰,以何間擇日乎?明履曰,某某日平吉云矣。上曰,以今月初七日爲之,可也。鍼藥竝施,而將來何以知其見效於何處耶?諸臣以次退出。
上在昌德宮。常參·經筵,以代理停。
下直,沃溝縣監丁錫天。
權一衡達曰,明日常參,取稟。令曰,停。
尹光毅達曰,大司憲沈錥,執義尹鳳九,掌令柳謇,持平李堉·鄭弘淳在外,掌令柳綽受由在外。今日以監察茶時之意,敢達。令曰,知道。
藥房副提調臣趙明履啓曰,伏未審夜來,聖體調攝,若何?眩氣有差減之勢乎?今日臣率諸御醫入診,詳察聖候,爲宜。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則感氣一樣,待朝入侍,宜矣。大王大妃殿·中宮殿·賢嬪宮,藥房口傳問安。答曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射。而拜表相値,不得爲之之意,敢啓。傳曰,知道。
權一衡達曰,今日拜表時,兩司當爲進參,而兩司多官或在外,或未肅拜,或未署經,無進參之員。除在外·未署經外,司諫金宗台,卽爲牌招,以爲進參之地,何如?令曰,知道。
又達曰,玉堂上下番俱空,事甚未安。副校理李彝章,纔已自鄕上來云,卽爲牌招入直,何如?令曰,依。
又達曰,今日拜表時,雖無諫院,仍爲行禮之意,敢達。令曰,知道。
尹光毅啓曰,事變假注書房喆謩,時無職名,令該曹依例付軍職,冠帶常仕,何如?傳曰,允。
又達曰,臣光毅,與同副承旨鄭夏彦伴直矣。夏彦以領相箚批往諭事出去,伴直無人。右副承旨尹光紹,卽爲牌招,何如?令曰,依。
鄭夏彦啓曰,吏曹郞廳來言,大臣處置政事,何以爲之?取稟。傳曰,當日爲之。
有政。行吏曹判書鄭羽良病,參判李天輔進,參議權相一在外,同副承旨鄭夏彦進。
吏批啓曰,判書鄭羽良病不來,參議權相一在外未肅拜。小臣獨政未安,何以爲之?敢稟。傳曰,仍爲之。
又啓曰,領議政金在魯,勉副事,命下矣。所當處置,而本曹無相當之窠,依例送西之意,敢啓。傳曰,知道。
趙明履,以吏曹言啓曰,理山府使,今當差出,未准朔禁軍將,竝擬以入之意,敢啓。傳曰,知道。
以尹東度爲校理,以趙重晦爲修撰,以朴致文爲司成,以金東鉉爲禁府都事,以李瑞文爲典籍。
兵批,判書金尙魯奉命在外,參判徐命珩入直進,參議李濟遠在外未肅拜,參知尹得載文一所試官〈進〉,同副承旨鄭夏彦進。
兵批啓曰,領議政金在魯,遞職送西事,命下矣。所當隨品置處,而領中樞一窠,他大臣今方見帶,判中樞二窠,他大臣及崇品重臣申思喆,亦爲見帶,時無窠闕。判中樞申思喆,今姑降付知中樞府下批,其代,金在魯依例從座目,判中樞下批之意,敢啓。傳曰,知道。
判府事金在魯,知中樞申思喆,副護軍張志恒,副司正房喆謩,慶州營將李潤成,仍任事承傳。
尹光紹,以義禁府言達曰,今此五所場中,當定送禁亂官。而都事苟艱,無以分排,有闕之代,昨日達稟,口傳差出矣。新除授都事李鼎燮,與都事沈鑐,有應避之嫌,不得行公云。李鼎燮改差,其代,令該曹口傳差出,以爲禁亂官分排之地,何如?令曰,依。
尹光毅,以義禁府言達曰,本府律官金琦,汰去後拿處事,草記依下矣。金琦以舞法事,因傳敎,自秋曹旣已徒二年定配,拿處一款,置之,何如?令曰,依。
又以司僕寺意達曰,諸道牧場,五年一次點馬,自是定式。連因年凶,停廢旣久,而自本寺各別嚴飭,別無大段差誤之事。其中鐵山監牧官所管,三場孽産所報,不足之數,至於二百七十四匹之多,事甚驚怪。該監牧官及鐵山·宣川兩邑兼監牧官處,使之眼同散點,則所報內元數中,三百六十餘匹欠縮云。而所謂散點山藪放在之馬,不能一時爬搜點閱,則不可以此遽然論罪,亦不可因循其虛簿,以致馬政之踈虞。別定內乘李景老,簡其騶隷,給馬下送,與監牧官及地方官兼監牧官,眼同驅點,詳細摘奸之地,何如?令曰,依。
權一衡達曰,判尹金聖應,除拜過三日不爲出肅,依定式推考警責,仍卽牌招察任,何如?令曰,依。
領議政金在魯箚子。以手書答曰,省卿之懇。噫,今小子代理之後,攸恃者三公,而左揆許副,鼎席只有卿,惟待右相之出仕,共輔不逮。卿乃一箚三箚,其懇冞切,不得不稟于大朝,則下敎若曰,古有此例,時任或有同席之時矣。一欲枚卜,而領相之謹飭,知之也深,故尙今未果。卜相之日,亦旣諒之,此所謂得一相而勉一相,國事悶迫,不忍許副。今則其懇,可質蒼蒼,亦杜新相造朝之途。噫,領相於國事,多勞瘁,一解休息,亦待大臣之道,特許勉副爲敎,特遵聖敎許勉。而小子代理之初,悵然之心,何諭哉?仍令曰,承旨往諭于領相,箚本未下。
禮曹參判金尙迪上書。伏以臣,以奉使時事,向被革職之典,罪大罰輕,已極惶悚。而傳旨旣下之後,該曹謂以從前被此律者,元無見拘於職任云,而俾臣職任自如,誠如是也,則朝家責罰,徒有其名,而回咨中論勘之說,不過虛文而已。此在國體,所損不細,未知舊例之何以如此,而惟臣區區悚愧者,彼以行賄之說,至擧咨文,則臣之不善檢下之罪,豈但止一時薄譴?而此猶諉之於銓曹已行之例,厭然處之若無故之人者,此豈公法私義之所敢安哉?臣自被勘之後,旣不敢以官職自居,又不敢以文字自列,縮伏已多日。而今因筵臣提稟,雖承大朝勿復撕捱之敎,在臣自處之義,終不敢晏然行公。玆敢略構短章,仰瀆睿聽。伏乞离明,亟賜鐫削臣職名,以存公體,以安私心,不勝幸甚。答曰,覽書具悉。卿其勿辭,從速察職。
九月初四日酉時,上御歡慶殿。入侍時,右承旨權一衡,假注書朴正源,記事官李致彦·曺命胤,兼校書·校理·申晦·尹東度,疏儒朴致新進伏訖。一衡啓曰,尹東度以兼校書·校理肅拜,未及同爲入侍矣。上命疏儒,進前讀上書。又命正源,召入東度。正源承命趨出,召入東度。致新讀上書訖。上曰,爾等之意,欲於皇壇一隅,同配兩聖耶?三皇之位,各配一位耶?爾見達之。致新曰,兩聖盛德,當配於皇壇。故臣等相率陳章,而至於酌而行之,在於朝家矣。上曰,皇壇祀典,至重且大,汝何敢輕論耶?況諸侯之配天子,古史所無之事也。汝等之爲此書請也,必有所思量,而下詢之下,乃諉之於朝家之酌行,初見君父之日,何不直對,而有所周遮耶?此事當使元良處之,而事旣重大,故召見親問矣。予非欲嚴處,欲爲誨諭,汝須實陳,可也。致新曰,高皇之位,配以孝廟,神皇之位,配以肅廟,似爲當矣。上曰,若如爾言,則毅皇之位,獨無配位耶?致新曰,臣等此擧,未諳事體之致,而配位之不安,果如聖敎矣。上曰,汝言頗陰晦矣。初謂兩聖當配兩皇,而今謂不安,汝言陰晦之處,何不直陳耶?致新曰,臣之所達,實無深意矣。上曰,汝言甚朦朧矣。天子配天,而諸侯無配天子之事,惟文王可以配天,而藩王何可配於天子乎?汝於咫尺之前,終不直陳,尤非矣。兩皇則有配位,而獨於毅皇,無配云者,其果成說乎?汝疏隱然帶影子,而將來必有怪駭擧措之張本矣。此當嚴處,而汝疏藉重爲說,故姑爲斟酌,只誨諭其事理,而汝疏又有失焉。汝雖言之易,獨不念玆事之有可愼者耶?中州陸沈,尊王義重,有皇壇義起之擧,而以先正獨對見之,可知其愼重矣。此等說話,鴨江一帶幾何,而不越去耶?予於書題,亦不出此等事,而汝則爲此疏之際,必通文一道,宣播多方,是豈道理?此疏則當留中,汝出去,卽卽洗去疏草,勿或傳播,宜矣。致新趨出。上命東宮侍坐。上曰,兼校書校理進前。上曰,養正圖解刊役,今至何境耶?申晦曰,臣待罪是職後,聞有此冊刊印之敎,取來見之,則多有誤處,故姑爲停役,往復於都承旨趙明履,有所稟請。而得出內冊,詳細考準後,更始印役,上卷則已爲畢印,御製所印張,臣方持入矣。上曰,上之,上覽訖。還授晦,命讀肅廟御製及序文。晦讀訖。又命東度,讀當宁小識。東度讀訖。晦曰,肅廟御製,有稟定事矣。御製贊,依聖敎以句書印,故句中有越張之事,何以爲之耶?上曰,本冊亦越張矣。依舊本書之,故自不得不如此矣。上又曰,誤字頗多云,竝皆釐正乎?晦曰,本冊內出後,臣等會於玉堂,一一考準,則本板多有誤字,且有文理不續處矣。上曰,競字以兢字,本板書之云,此則誤矣。晦曰,非但此也,再拜之再字,以載字書之,的盧馬害主之主字,以生字書之,此等處,明知其誤字,故果爲釐正,文理不續處,不可以臆見改之,故依本板印出矣。上曰,然矣。上又曰,何間當畢役耶?晦曰,臣等逐日仕進於本館,以爲監印,當於旬前畢役,仍爲進上矣。晦又曰,御製小識中,有識于卷下之語,當宁御製,則似當編入於下卷之下,故敢達。上曰,然矣。上又曰,進上則依政訓例,盛于架子,而儀仗鼓吹,則勿爲之,宜矣。東宮出來侍坐。上顧注書曰,今此下敎,詳錄日記,可也。仍諭東宮曰,儒疏之以皇壇配位爲言者,甚不可。天子者,天之子也。惟其爲天之子,故所以配於天,此文王所以配天,而藩王之配天子,豈見於史記乎?社稷則有配位焉,以國稷氏配后稷,以后土氏配句龍,而至於皇壇,事體重大,何可議配位乎?皇壇祭祀時,不得已代用紙榜,祭罷後卽爲燒燎,予見之,心甚悚然不安。若配兩聖,而紙榜亦爲燒燎,則此心當復如何?豈忍爲此事耶?予則雖堅守不變,日後或稱大朝稱聖考,而三皇之位,有各配位之議,則以予爲請矣。卽今配位之說,不專在此,必有意於將來也。如是之際,慮爾易動,故命之侍坐,有此下敎矣。且此事當愼密,汝則未及聞之,而先正熙政堂獨對,亦以此也。我聖祖日暮途遠之歎,至今爲志士之飮泣。而陶侃之運甓,祖逖之聞鷄起舞,皆有意於中原,而如宋孝宗之木馬鐵杖,亦復讎雪恥之意也。宋孝宗之孝字,用於我聖祖徽號者,良有以也。頃者元景夏,亦有所陳,而此等之說流播,則置朝鮮於何地?故判書金鎭圭,袖進皇壇祭文者,亦嚴祕之意也。予見汝之志氣,實有慮矣。爲人子之道,當以父母之心爲心,可也。予常時不御衮衣,不敢入冽泉門內,爾亦以三皇如在爲念,若心不齋潔,則勿往朝宗門近處,可矣。綾安君之疏,姑不以予爲言,而礪恩君則直言之,綾安隱其意思者,礪恩其疏,雖非其直,猶可尙矣。予則矢于心久矣。頃者領相,有姑待之言,此則待予周甲之意也。儒臣金善行,亦有義字之說。而予自庚子以後,一盃酒豈可受之耶?日後廷臣,或有爭執之事,而汝若聽之,則汝雖灌鬯於十三室,予決不顧歆矣。其時予雖欲有言,其可得乎?今玆縷縷言之,予言是耶?非耶?汝須明白答之。東宮對曰,聖敎至當,當銘心不聽矣。上曰,今番三皇竝享,實遵兩聖尊周之意,而出於繼述之至誠,今若於皇壇,爲配位之擧,則此豈兩聖之本意?而予之實心,其誰知之?以竝享而有此議論,雖來頭,此論若行,則非但予無歸拜兩聖之顔,亦何以自立於覆載之間耶?此事若是當行之禮,則先祖豈不行之耶?人子事親之道,當體父母之心,故進宴可以請行。而慈聖謙抑,故予不敢强請,此亦仰體慈心之意也。今日如是洞諭,汝當銘心不聽,可也。至於尊號之說,決非可議之事,而比之於此,則猶或有間矣。上又曰,史記,人君之所不得見者,唐太宗嘗求見而不得矣。蓋史記,人主之善不善皆記之,而史官得以褒貶者,雖以人君之威,不能脅見。至於日記所載,則可得以見之,故以詳悉載錄之意爲敎,汝須取覽也。仍命一衡書傳旨曰,今者鄕儒,陳元良之書,雖有所重,卽古史所無之事,亦甲申不擧之典,豈鄕儒所可陳章者?而其意之隱然,若往者綾安之章,已召而誨諭,又召元良洞諭一遍。而元良所對,特書日記,其章留中,政院知悉。二更退出。
上在昌德宮。常參·經筵,以代理停。
辰時,有霧氣。巳時午時,日暈。
尹光紹達曰,大司憲沈錥,執義尹鳳九,掌令柳謇,持平李堉·鄭弘淳在外,掌令柳綽受由在外。今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而右議政金若魯未出仕,不得來會云矣,敢達。令曰,知道。
權一衡達曰,明日常參,取稟。令曰,停。
藥房副提調臣趙明履啓曰,伏未審夜來,聖體調攝,若何?感氣眩候,有差減之勢乎?今日臣,依下敎率諸御醫,趁早入診,詳察聖候,議定當進之劑,爲宜。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則感氣一樣矣。大王大妃殿·中宮殿·賢嬪宮,藥房口傳問安。答曰,知道。
鄭夏彦達曰,玉堂上下番俱空,事甚未安。今日政新除授玉堂,待下批牌招入直,何如?令曰,依。
傳于尹光毅曰,判府事金在魯,肅拜後留待。
權一衡達曰,副校理李彝章,校理尹東度,牌不進罷職令旨。令曰,下敎之後,豈敢若是?只推,卽爲牌招。
傳于鄭夏彦曰,御眞奉審事,中使二員出送,分付監營,使知之。
鄭夏彦達曰,臣敬奉手書,往諭于議政府領議政金在魯處。則以爲,臣瀝血申籲,三日顒俟,卽於夢寐之外,承宣敬奉邸下手書,臨傳陋止。寶墨璀璨,德意藹溢,仍以大朝下敎,誦而傳之。俯諒賤臣至懇,欲丐殘喘之休息,乃有特許勉副之音。臣之幾年苦心血願,今而得遂,百回莊讀,感激歡欣,不知死所。至於末端悵然之諭,尤不覺感涕之盈襟也。謹當趁卽趨肅宸陛,以謝天地生成之大德云矣,敢達。令曰,知道。
判尹金聖應上書。伏以臣於千萬意外,伏奉京兆新除,驚惶懍惕,不知所措。顧臣庸愚譾劣,百無肖似,凡當職務,罔不僨誤,至於詞訟劇地,尤萬萬不稱。前後濫叨,非止一再,而絲毫無補,狼狽隨至,畢竟譴罷,罪在溺職。追思至今,惶汗沾背。其在私義,豈敢以日月之稍久,晏然承膺也哉?且臣素患風痰之症,入秋轉劇,飮啖全廢,宛轉床席,尤無起動供劇之勢。此際召牌儼臨,不敢坐違,謹此力疾隨詣,拜章徑歸,益增惶隕。伏乞睿慈,察臣情病之俱難仍冒,亟命削臣之職,治臣之罪,以肅朝綱,以安私分,不勝萬幸。答曰,覽書具悉。卿其勿辭,調理行公。
九月初五日卯時,上御歡慶殿。藥房入診入侍時,副提調趙明履,假注書朴正源,記事官李致彦·曺命胤,醫官金應三·金壽煃·鄭文恒·高挺參·韓聖鳳·柳徵瑞·李道吉,判府事金在魯,同爲入侍進伏訖。在魯曰,近日霜寒稍冷,聖體感候,若何?上曰,感氣終未解矣。在魯曰,症候何如?上曰,寒氣往來,間有渾體如束之時,喉痰凝滯,故自己溺連服則少下,而仍有泄患,氣候苶然矣。在魯曰,童便用之,則例有泄患矣。寢睡·水刺及眩氣,何如?上曰,眩氣少勝,寢睡不安,而水刺則不至甚厭矣。在魯曰,旣有感候,湯劑進御,宜矣。大王大妃殿氣候,何如?上曰,一樣矣。在魯曰,賢嬪宮患候,何如?上曰,少有減勢云矣。卿過爲撕捱,思欲一休,故使之勉副矣。俄見卿之入來,行步頗輕,予笑謂中官曰,判府事解負,故身輕步捷如此,予亦釋負,則身且輕矣。在魯曰,聖恩曲副,惶感極矣。昨日手書中,古有此例之敎,恐不然矣。上曰,古或有同席者矣。在魯曰,故相臣鄭太和·致和,相繼大拜,而太和重卜後,致和則許副矣。故相臣李濡,與故相臣金昌集,外從間,而昌集拜相後,濡辭遞矣。明履曰,請令醫官診候。上曰,依爲之。應三進前,診脈候訖曰,左右三部浮數之症,少有減勝,而感脈猶未調和,參蘇飮,開痰降氣之劑。而內傷痰結之症尤好,寒氣往來之候,可以解表,而亦有益於肢節痛矣。壽煃·挺參·聖鳳·徵瑞·道吉,以次診脈候所達,與應三同。明履曰,搔痒之候,何如?上曰,一樣。而下部尤甚矣。應三曰,此非氣血衰弱之致。近來時氣之症,而外感挾矣。古人有內傷感氣,急急煎服蔘蘇飮,而降氣和解者,蔘蘇飮用之,好矣。上曰,自己溺,數次服之,則喉間痰凝者少減。而近年無虛乏之症,數日以來,多有服空之時矣。應三曰,三四年前,則自己溺進服之時,無此等症候,而近來如此,氣候之不足可知。至於感氣,和解之劑,蔘蘇飮,宜矣。壽煃曰,今承聖敎,姑無形現症候,蔘蘇飮似有發散之慮,而痰患則二陳湯,爲宜矣。上曰,卽今乍寒之症不減,似是外感矣。壽煃曰,感候微有之而元氣不振,則不可過爲發散矣。上曰,解表過耶?壽煃曰,此無大段症候,蔘蘇飮進御過矣。挺參曰,脈候有浮數之症,忍冬茶,和用安神丸,似宜,而湯劑則發散過矣。上曰,昨欲召見,而自己溺一次進服,觀其動靜後,欲爲診見矣。初則寒氣如束,而後有熱候,症似傷寒矣。少入睡後,氣候稍安,而微有汗氣,泄患見止而還否,自己溺停之。參蘇飮欲試服,而或有加入之材耶?壽煃曰,依本方進御,亦過矣。何可加入耶?應三曰,加入則過矣。道吉曰,蔘蘇飮挺蔘,則雖慮發散之過,而旣有乍寒之症候,似是外感,數三貼進御無妨矣。應三曰,蔘蘇飮,雖是感患之劑,而服部痰患,亦可以和解矣。上命明履,書參蘇飮依本方三貼製入傳旨。出榻敎上曰,賢嬪宮症候,今日何如云耶?明履曰,聞醫女所傳,則症勢少勝云矣。上曰,予不見三日矣。症勢向減,與頃日何如云耶?應三曰,今則益勝云矣。上曰,雖有減勢,銅鍼受之,爲宜矣。雖受鍼,而勿爲問安,可也。上命正源,持入判府事勉副手書。正源承命,趨出持入。上命明履讀手書。仍命書傳旨曰,元良答領相手書中,時任下亦同朝三字,更以其或有同席之事七字,政院知悉。出榻敎上曰,手書與予意無間矣。在魯曰,小臣萬萬不似,待罪匪據最久矣。上曰,故相鄭太和,亦多年矣。在魯曰,太和五十前大拜,而中間遭故,終不如臣之久據,不勝懍然矣。今日得蒙生成之大德,公私萬幸。然而係憂宸極之心,臣雖退在,豈敢一刻忘之乎?手書中悵然之敎,益切感泣矣。臣有區區憂愛之忱,所冀保嗇聖躬,堅守舊章,而勿喜新奇之言焉。伏聞近來,多有達夜之時云,此甚有妨於攝養之道,而藥餌之功,亦不可廢矣。且春秋向晩,不如盛壯之時,寒暑之節,衣服脫着,亦不可不愼焉。上曰,予其幾何身恙?殆無寧日,而痰症如此,其能久乎?在魯曰,今番冬享,不可親行,以昨年冬享時見之,日寒甚劇,而今年節早,且聖候方在靜攝中,若有添損之節,則其爲憂慮,亦當如何,明年夏享親行,而今番則早命攝行,何如?上曰,一年一度之事,何可不爲親行耶?在魯曰,寒暖適中之時,親行無妨。其時若有過寒之事,則豈不悶哉?上曰,身旣平安,則可爲之事,只此而已矣。上又曰,北門小路,何如?明履曰,大木七八株及小樹累十株除之,則可以通路云矣。上曰,向時文臣製述時望見,則其路便近矣。在魯曰,聖躬當軫萬全之道。其時風寒卒有之,決不可親行,霜露之感雖切,攝愼之道,亦不可不念矣。上曰,氣候不平,若如近日,則難可親行。而其時差愈,則何不親行耶?在魯曰,聖意欲爲矯弊,而不無務新奇之慮,若扶植紀綱,矯正人心,則一事二事,自然皆正。臣則以爲,數數變改重難矣。古人云,雖好新語,而行之久則復生弊,大體守成法,而愼變更好矣。上曰,隨時損益,自是常道,弊生而不矯,何以處之?鵝眼五銖,亦變通之事也。左相頃有數三事所達,而卿之言,亦有微意矣。誠意正心,雖老生之常談,而謀之在衆,斷之在我矣。上又曰,頃見疏儒,極爲迂闊,而見欺則易矣。卿已聞之耶?在魯曰,臣再昨始得聞之,而未得其詳矣。上曰,近來筵說嚴祕,故卿猶未得聞之矣。人心不淑,此等駭擧,種種有之,豈不慢哉?在魯曰,聖敎之持難至當,而群情則不怪矣。其書本,雖未見之,以聖敎觀之,此非配享,乃庭享,不可議矣。上曰,予未及思之矣。旣是庭享,則尤何可論?向來皇朝臣子配享之說,猶或可也。而兩廟庭享,何可爲也?予聞其言而知其殊常矣。子曰不爲臆逆,而兩廟配享之說,極爲陰晦。若以爲人子爲親之事,不可以嫌於己而廢之云爾,則易於見欺。故予爲日後之慮,洞諭于東宮,而得其諾矣。仍諭其時下敎一通。在魯啓曰,參覈使金尙迪,臣於頃日陳達時,以當爲罷職,而彼國只有革職之名,故請革職。以此回報於咨文中,則自上以依爲之,而以革職書之可也爲敎,蓋臣意則革職重於罷職,而從彼國之法,不得已革職之謂也。今聞吏曹以爲,革職則彼國赦令之前,雖不得爲使臣及兩西監司·守令,而我國之調用,無所拘礙,當與見帶之職而仍在云。此則似爲不然,西北監兵使革職,則以彼國所知,故卽出其代,在京職而革職者,適無近例,故該曹不能考出久遠之例,臆度爲言如此。而臣意則旣以革職咨報,而見職亦不遞,太不誠實,似無是理也。上曰,金尙迪解其職,可也。出擧條在魯又啓曰,灣尹送通官文字,以知會事爲言,似是公文,異於私書。若抵於灣府,則是無前之事,故以此論題以問,欲待回報,而陳達請罪矣。枚卜之日,臣等皆不可復爲行公,故徑先陳達矣。追見灣報,乃是抵於訓譯者云,然則灣尹拿問似過,遞易亦極可惜,故勸左相,陳達還寢矣。灣尹旣寢拿命,則譯官遠配,未免太過,待其復命,拿問處之,似爲穩當也。上曰,金泰瑋事,一例置之,可也。出擧條明履曰,守令署經,兩司不備,一司署經,尙未爲之,似有變通之道矣。在魯曰,秋務方殷,除一司發送,何如?上曰,依爲之。命明履書傳旨曰,一司署經守令,除一司署經發送。出榻敎在魯曰,前後以言獲罪多矣。以臣家事,被斥者固有之,其外亦多有之,自上一番開釋,爲宜矣。臣常時有所冤枉之者,宋秀衡,久爲栖遑於外,末乃被罪,蓋以災結,給他災者,同是給災,而自上以不報營門爲罪,施以擅用之律而禁錮之則過矣。上曰,人不可以終棄,然其不報營門,不稟朝家,任自擅給,則非公而私也。究其情,則雖出於不察,而國物何可任意爲之耶?在魯曰,擅給雖涉不謹,終是給災,與防民設要譽者不同,宜可恕也。上曰,雖非要譽給民者,擅用給災亦非矣。禁錮豈曰過乎?在魯曰,以餘災移給海溢處,本非私用,則與入己要譽者相反,終涉過矣。上曰,昔之報災濫,則今之給災其精,何可知也?秀衡事,實非所望矣。予卽祚之初見之,其人可用,而至今空老,殊可惜,年已老耶?在魯曰,老矣。上曰,八十則禁錮自解,而人生八十其易乎?限十年耶?限終身耶?在魯曰,勿限年矣。上曰,守令之道,守法可矣。而守令欺國,道臣亦欺國,而御史來,而亦不爲直言矣。在魯曰,以災給災,終非深罪之事矣。上曰,擅給終是私用矣。在魯曰,頃有從後處之之敎,故敢爲提達。而臣旣遞之後,更此張皇,殊涉未安矣。上曰,頃者兵判亦達,朴致遠在飢死之境,然致遠得免刑推烹阿之典,大幸矣。禁錮雖欲解之,不可爲之闊狹矣。在魯曰,致遠所遭,元不大段,而其時處分,蓋出於嚴立初法之意也。上曰,秀衡·致遠之事,予實慨然,處事甚熹微矣。禁錮之法,守之可矣。上曰,次對原任亦入參,故備局座目,有原任書入之例,卿入參,可矣。在魯曰,時原任有異,且無他大臣,而同堂之間,同爲入參,極涉未安。他大臣未出之前,勢難入參矣。上曰,卿考見前例,則可知矣。故相鄭太和,與致和時原任,而同爲入參矣。明履曰,自前蔘劑進御,則有逐日問安之例矣。自明日當爲問安矣。上曰,蔘入之劑製進,而必有問安,則益氣湯無時進御,而亦當逐日問安耶?間日爲之,宜矣。明履曰,香室事,有稟定者矣。極行書徽號,而徽號外,上之之字多矣。上曰,應爲上之之字外,尋常字亦多上之,予亦疑訝。而至於諱日,宜上而無上之之事矣。明履曰,臣又有所達,入侍之侍字,自下侍之之侍字,而侍處至尊,故上之,而臣意則如何矣。上曰,侍字當上之,進上之進字亦上之,侍與進無異矣。祝文饗字,當上於維歲次矣。明履曰,饗字重矣。上曰,祝式依前爲之,宜矣。上又曰,北門小路除治之事,姑置之。上又曰,年分事目,不可循例,申目入稟于予,宜矣。不可撙節給之,予意則不欲爲闊狹矣。在魯曰,不待狀請,而先爲處分,則何以知其多寡而分給耶?湖南畓多,嶺南田多,田災則不給,而畓災給之,自是不均矣。上曰,如卿言待狀聞而給之,則此將闊狹矣。在魯曰,嶺狀近當入來,先給而復請之則難處矣。上曰,都數一萬四千六百餘結,雖不待狀而先給,公私得失,元不大段矣。數日後,當思諒處之矣。上命明履書傳旨曰,大殿誕日,西北關及關東·海西方物物膳停捧事,下敎,而追聞有已到者云,已到處豈欺民乎?其代,冬至方物物膳停捧,以補濟民事,分付。出榻敎明履啓曰,御覽官案,修正有未盡處,故使之盡爲修正還入,似少遲矣。上曰,御覧官案,修正未盡,則當該吏曹郞廳,從重推考,可也。吏郞各有所掌之色,使之各察其所掌,而後日招問時陳達,可也。出擧條酉時退出。
上在昌德宮。常參·經筵,以代理停。
辰時巳時,日暈。
下直,安城郡守趙載一,文化縣監金善行,麟蹄縣監金光遂,安義僉使安大鎭。
權一衡達曰,明日國忌齋戒,再明日正日,此兩日常參,頉稟。令曰,知道。
鄭夏彦達曰,大司憲沈錥,執義尹鳳九,持平李堉·鄭弘淳,掌令柳謇在外,柳綽受由在外。今日以監察茶時之意,敢達。令曰,知道。
權一衡達曰,左副承旨尹光毅,今日不爲仕進,卽爲牌招,何如?令曰,依。
傳于鄭夏彦曰,懸板印本,命入三件,幾何爲之?藝閣,養正解,使之印進五件矣。冊衣則以紬爲之事,分付。
傳于權一衡曰,傳于都承旨,印出之文,當進一本於慈殿,一本加印,以三件入之。
傳于權一衡曰,校書館養正解何日當進耶?問啓。
傳于鄭夏彦曰,御製懸板,何日完刻耶?問啓。
尹光毅啓曰,工曹判書趙觀彬,以掃墳事,忠淸道舒川地,今方出去。兼帶守禦使所授密符,來請還納,何以爲之?敢稟。傳曰,仍佩往來焉。
權一衡達曰,檢閱李宜哲,自鄕上來云,卽爲牌招入直,何如?令曰,依。
備忘記于鄭夏彦曰,特敎之下,當該承旨,莫知申飭,道臣申聞,矇然捧納。若此予之下敎者,在下者,矇然擧行於代理之時。此雖細事,君命其何行乎?其涉駭也。當該承旨,從重推考。
鄭夏彦達曰,京畿監司狀達,藥房提調李宗城,病重上去不得事。令曰,大朝旣已下敎,給之。
尹光毅,以兵曹言達曰,今九月初六日,募軍金貴生稱名人,自金虎門入來,差備門外擊錚,極爲駭愕,令攸司囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
刑曹參判金光世上書。伏以臣,獲戾神明,禍及偏母,喪制甫畢,餘慟熏心,蟄伏郊坰,無復有當世之念矣。不意秋曹新命,遽及此際,臣秪奉恩旨,追念疇昔,且驚且感,自不覺哀淚之被面也。仍念臣不肖無似,猥荷大朝之隆渥,屢遂便養之至願,畢竟西邑之除,亦出體下之仁。而緣臣之罪釁層積,未卒烏鳥之誠,遽纏風樹之痛,冥然頑然,以至于今日。俯仰穹壤,哀恫靡極,官職去就,尙何言哉?且臣苫凷餘喘,衰病侵尋,神精筋力,消落無餘,痰眩氣促,亦係危惡。其他種種證形,雖不敢盡煩,而其不可以奔走供劇則決矣。第當代理新化之日,在臣分義,有不容一向淹滯,昨始來伏私次。而顧臣情病如右,承膺無路,玆瀝危苦之辭,仰瀆离照之下。伏乞俯賜諒察,特命鐫削臣職,俾安私分,不勝萬幸。答曰,覽書具悉。卿其勿辭,調理察職。
吏曹參判李天輔上書。伏以臣於日昨政席,適値夜深,急於排望,未及照檢。輔德魚錫胤,與都承旨趙明履,有姻婭應避之嫌,而不爲啓辭。首擬受點,臣昏謬之失著矣。伏乞亟賜譴罰,以存政例焉。臣無任俟罪之至。答曰,覽書具悉。一時做錯,其何過辭?卿其勿辭,從速察職。
戶曹參判南泰良上書。伏以臣,猥膺使命,特蒙大朝臨遣之寵,仍得入對銅龍,仰覬离明之光,恩榮旣極,悵喜交竝。今玆秖辭天陛,已首前路,雲闕漸遠,長程伊始,疆外之行,法不當仍帶職名。玆敢遵例陳懇,封章縣道。伏乞睿明,將臣本任戶曹參判及兼帶備局堂上承文內資提調等任,倂行遞改,以安私分,不勝幸甚。答曰,覽書具悉。書辭,令該曹考例,稟處。
兼弼善申暐上書。伏以臣,朝辭北闕,暮宿西坰,瞻望雲天,秪自耿結。況以宮僚之末,遠作隔歲之行,區區戀慕之誠,尤難自抑。顧臣所兼宮銜,不宣虛帶,敢自縣道,謹此陳籲。伏乞邸下,特垂照察,亟許遞改,不勝幸甚。仍伏念臣於向者書筵,敢以勤學四字,猥有所達。且於昨日入對,復以學爲政本等語,仰陳微見,輒賜敷納,英音在耳,臣實感頌贊歎。而今當遠離,益激愚衷,玆敢效反覆加勉之義,竊附跬步不忘之忱。伏願离明,不以人微而廢言,益篤睿念而罔懈焉。臣無任祈懇之至。答曰,覽書具悉。頃者所陳,當銘心,而書辭,令該曹考例,稟處。
全羅監司韓翼謩上書。伏以臣,積罪如山,七書瀆告,惟日夕顒俟斧鉞之遄加。卽伏奉回批,不惟不罪,隨例優假,不準所辭,臣誠震懍憂迫,遑遑乎求死不得。此際伏見禮曹關文,枚擧太常草記,以爲本道封進,宗廟薦新石榴,元數八十二箇內,穿破腐傷,多至二十二箇,實無充數薦進之勢,故不得已退送。此由於初不內裹,泛然封進之致,且無一箇餘數,可以推移充數者,不得已還爲退送,而封進官亦不載錄,其爲不察,甚矣。當該道臣,從重推考,封進官指名現告,以爲依法罷黜事,入達依下矣。進獻之物,孰非至重,而矧此宗廟薦新,事體尤別,於此如有一毫不謹,其罪犯,誅殛猶輕,何問薄勘,奚足以償塞其萬一也?臣於是,驚懍悚慄,罔知所措,進上封進,自有一副定式,不敢有毫忽加減於其間,蓋致嚴致謹之不得不如是耳。今此石榴,當初封進,臣親執單子,箇箇擇捧,末又打點,一一考準,盛以箱子,傳授於陪吏處。而或恐有腐傷遺失之弊,依前例加封八顆,入錄於本寺移文者外,更授二十顆矣。柚子封進,每當寒節,故恐致凍損,綿包紙裹,自有其規,至於石榴,初無是規,蓋此果最怕溫氣,少溫輒腐故耳。事例如此,焉可誣也?今者歸咎於初不內裹者,或者本寺,未及察前例而然耶?多數腐破,無一餘數,莫非該吏不善陪奉之致,而若論其不能檢飭之罪,臣實有之。至於封進官之罷職,實爲冤甚。道內三十二邑,各自監封,上送營門,而若其捧上封進,道臣主之,守令不與焉。今此罪負,實在於臣身,不在於各邑,臣何敢自幸其得逭重勘,晏然自掩,以爲苟且移罪之計哉?況臣旣擇捧之後,合其所捧,而同入一箱,初無區別某某邑之事,則今此腐傷者,不知其的爲何邑所封,雖欲現告,厥路無由矣。臣周歲在任,凡於進獻之節,兢兢乎一遵前規,不敢有絲毫逾越,竊自謂可幸無罪,而忽此千萬不意,有此不謹於至敬之地。雖蒙天地之至仁,特賜寬貸,在臣分義,亟伏當罪,然後庶可以自安於心矣。臣之自餘罪戾,有不可勝數,而玆事關係薦獻,萬萬驚心,不暇他及,先此哀籲。伏乞离明,俯垂照察,特寢封進官罷職之令,仍以其罪罪臣,以嚴公法,俾安私分,千萬幸甚。答曰,覽書具悉。覽所陳,其涉寒心。莫重薦新之若此,此必京外下吏,從中作俑之致,令該曹嚴査重繩。道臣推考。當該封進官事,竝置之。卿其勿辭,從速察職。
統制使鄭纘述令書。王世子若曰,六路之閫臬,曾任素著威望,三道之舟師,是摠特畀戎權。委寄斯隆,簡注則審。惟卿,簪紳名閥,韜鈐令譽。忠孝傳家,允矣是圃老遺緖。詩禮飭己,蔚然稱郤轂通才。戊己當變亂之時,壯西門鎖鑰之勢,前後摠譏捕之責,掃近畿嘯聚之徒。豈獨才猷之無適不宜?蓋其澡勵之有足可取,廉約謹愼,誡饕餮躁競之風,恬雅安詳,脫罄控蹶張之習。十年自分屛跡,蓋供養子職之欲專,兩局尙遲登壇,豈履歷地望之不足?所以屬意有在。屢眎托重者深,眷彼海閫一方,實摠湖·嶺三路,權重節制,豹纛開細柳之營,地是要衝,鯨波接扶桑之界。自經龍蛇之亂,創此關防,必簡熊虎之臣,固彼扃鐍。近緣兵革之久息,以致戎政之漸弛,兵額名存實無,奈踈漏之如彼,軍儲歲耗日縮,在緩急而何依?器可別於盤根,非汝莫可,才不借於異代,捨卿其誰?玆授卿以三道統制使兼慶尙右道水軍節度使,卿其勉殫良圖,秪服寵命。鎭堡狃於怠慢,宜存警飭之方,舟楫久而朽傷,亟思修葺之策,申明紀律,常若對壘之辰,修擧廢隳,寧緩詰戎之務,自餘弛張之道,惟在處置之宜。於戲,南嶠之氛祲雖消,衣袽可忽?閑山之壁壘尙屹,草木亦知,忠列有若彼焉,柯則豈在遠也?故玆令示,想宜知悉。
上在昌德宮。常參·經筵,以代理停。
世祖大王忌辰齋戒。
鄭夏彦達曰,大司憲沈錥,執義尹鳳九,掌令柳謇,持平李堉·鄭弘淳在外,掌令柳綽受由在外。今日以監察茶時之意,敢達。令曰,知道。
尹光紹達曰,右議政金若魯上書到院,而國忌齋戒,留院之意,敢達。令曰,入之。
藥房副提調臣趙明履啓曰,秋雨釀寒,伏未審此時,聖體調攝,若何?蔘蘇飮連爲進御,而感氣有差減之勢乎?湯劑當盡於今日,臣率諸御醫入診,詳察聖候,議定繼進當否,有不可已。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則湯劑進御後,感氣差愈,停止依前五日次問候,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
尹光毅,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙明履達曰,假注書朴正源,身病猝重,勢難察任。今姑改差,何如?令曰,依。
前京畿監司金若魯上書。伏以臣於日昨,冒死呼籲,悉瀉肝膈之血懇,區區祈祝,惟在睿慈,曲加諒察。卽降兪音,及奉批旨,不惟不許臣至願,諭之以聖意攸在,勉之以用副聖揀之意。是將處臣以大臣之位,而責臣以大臣之事也。噫嘻,臣誠薄語拙,不能上格崇聽,反承優敎至此,震懍抑塞,直欲溘然而無知也。臣登仕歷職,卄餘年于玆矣。前後叨竊,罔非誤恩,在臣本分,無一襯似,而於其不襯似之中,亦有輕重焉。噫,以聖上則哲之明,豈謂臣眞有德望才績,可以任是責歟?臣之本末長短,宜莫逃於淵鑑之下,而若其譾力薄才,固已振暴於國人之耳目。數年以來,疾病沈劇,衰朽且甚,癃痼廢頓,便作一棄物矣。論道之地,調元之任,世之人何嘗有擬議於臣者,而亦豈臣夢想之所嘗及哉?今乃不問其可堪不可堪,而猝然畀之於臣,而不少留難,不審聖上何取於臣也。豈以臣位忝崇卿,粗有踐歷,乃以此任,爲等閑陞遷之窠耶?臣誠惝怳駭惑,莫曉其故也。顧今朝廷,雖曰乏人,卿列夙夜之賢,固多有負望於中外者。聖上何不擇於斯而命之,乃反命之於千不近萬不似之一愚臣哉?大廈將傾,柱之以朽株,驚濤相薄,濟之以漏船。嗚呼,其亦危矣。然如使禍止臣身,而有一毫利益於國家,臣雖肝腦塗地,固且不辭。而一出脚而顚沛隨至,卒至於汚辱鼎席,僨敗國事,則臣雖十死,其何以塞其咎而贖其罪哉?思之及此,懍然寒心。噫,臣以孤門單族,際遇不世之眷,節次冥升,多在人先,人猜鬼忌,理所必至,屢罹奇禍,幾覆門戶。幸賴曲庇之澤,保有今日,而跡則畸矣,心則死矣。夫豈有一毫當世之念,而感激殊遇,遲回未訣,耿耿苦忱,惟思隨分殫力,少酬洪造之萬一,而若夫權要之地,視如機穽,滿盈之懼,有踰集木。曾在丁卯辭東銓也,將此至懇,屢瀆宸聰。伏想聖上,亦記有之矣。況此輔相之重,有非銓衡之比,而必遞之端,不待兩言而決者耶?親嫌之法,在下當遞,未聞居右嫌避,我朝金石之典,莫嚴於此矣。臣方以此,據例乞免,必期得請。而首揆勉副之命,忽下於千萬慮外,未知聖上,或以此,欲開臣進身之路歟?臣於是,驚惶危蹙,又一倍矣。領相之於臣也,以私則家之長兄,以公則國之元輔。今玆特卜之及於臣者,處分已甚錯誤,而轉輾至於元輔去位,國體乖謬,非但臣心之懍愧欲死,四方譏議將如何?朝廷得失果如何耶?臣若妄恃寵渥,冒沒承膺,則典章緣臣而壞矣,廉義由是而喪矣。世之持正義者,必以此論臣。臣雖喙長三尺,將何以解哉?雖被重譴,萬無趨命之路,斷斷此心,天實臨之,情窮勢極,不暇緩徐。玆又疾聲控籲,泥首竢命。伏乞邸下,俯察危情苦辭之非出例讓,亟令收還臣新授職秩,許臣退守本分,俾全匹夫之諒,不勝萬幸。答曰,覽書具悉卿懇。前批旣諭,卿何若此?此時輔相,只有卿焉,日夕待卿之造朝,何如?而以卿爲國懃懃之心,荷眷遇,且何如?而一向若此,其可乎?領相之勉副至懇,卽欲使之一休之聖意,卿以此若此,過矣,過矣。卿須體大朝枚卜之意,顧小子思卿之心,安心勿辭。其卽視事,弘濟國事。仍令曰,史官往諭。
上在昌德宮。常參·經筵,以代理停。
世祖大王忌辰。
權一衡達曰,明日常參,取稟。令曰,停。
尹光毅達曰,大司憲沈錥,執義尹鳳九,掌令柳謇,持平李堉·鄭弘淳在外,掌令柳綽受由在外。今日以監察茶時之意,敢達。令曰,知道。
趙明履達曰,同副承旨鄭夏彦,今日不爲仕進,牌招,何如?令曰,依。
尹光毅達曰,判尹金聖應,由限已過,卽爲牌招察任,何如?令曰,依。
傳于尹光紹曰,校書館印入之冊,乾坤字,書於翦頭事,分付。而若已書則置之,姑不書之,則書於翦頭。
令曰,莫重批答,誤聽書下,極爲非矣。當該中官推考。
傳于尹光毅曰,右相明日肅拜耶?問啓。
上在昌德宮。常參·經筵,以代理停。
夜四更流星,出北斗星下,入西方天際,狀如拳,尾長二三尺許,色赤。
下直,永川郡守吳遂燁,龍安縣監安商楫,金城縣令鄭樸,平安兵虞侯鄭錫箕。
金尙重達曰,明日常參,取稟。令曰,停。又達曰,大司憲沈錥,執義尹鳳九,掌令柳謇,持平李堉在外,鄭弘淳納牌不進,掌令柳綽受由在外。今日以監察茶時之意,敢達。令曰,知道。
尹光毅達曰,同副承旨鄭夏彦,書批已下,卽爲牌招,何如?令曰,依。
金尙重達曰,憲府連日監察茶時,事甚未安。除在外〈外〉,鄭弘淳卽爲牌招,何如?令曰,依。假注書朴正源改差代,爲趙宗濂。
尹光毅,以成均館官員,以同知館事意達曰,今九月初九日儒生泮試,當爲設行。而大提學趙觀彬,受由在外,大司成未差,限內不得爲之。今月內無故日退行之意,敢達。令曰,知道。
傳于尹光毅曰,圓點卽準點。頃者以準點儒生特製事,有所下敎矣。頃者製述後,準點儒生入來事,分付。而前日製述時,前準點儒生入參則同入,不然則置之。
傳于尹光毅曰,成均館曾有圓點下敎事矣。圓點數幾何?問啓。
傳于尹光毅曰,待朝崇文堂準點儒生,親臨製述,分付儀曹擧行。
鄭夏彦啓曰,明日親臨儒生製述時,試官中,時無職名人員,令該曹卽爲口傳付軍職,何如?傳曰,允。
又啓曰,御製懸板,何日完刻耶?問啓事,命下矣。招問戶曹郞廳則以爲,明日內當爲完刻,印入三件云矣,敢啓。傳曰,知道。
令曰,大朝聞此,當該監封提調矇然,欲爲特推而置之,京外下人令査之下,豈敢若此?政院其何循例捧入乎?當該承旨推考。
傳曰,承旨前望單子入之,金尙重落點。
備忘記,今日局出身試射時,出身李斗信,柳葉箭四中五分,安宗基鳥銃三中五分,竝加資。
備忘記,今日局出身試射時,局出身林澤輝,以乙亥登科之人,曾經訓鍊主簿。而年迫七十,又近三十年此任,其涉可矜,特除邊將事,分付兵曹。
金尙重達曰,平安監司狀達,朔州等官居勅需軍官金釰松等,渰死壓死事。令曰,渰死壓死人等,令本道恤典擧行。
尹光毅,以司饔院官員,以監膳提調意啓曰,卽者江原道誕日物膳到院矣。此乃下敎前,已封物膳,依例捧入。而其代依下敎,以冬至物膳停捧事,令該曹分付道臣之意,敢啓。傳曰,知道。
鄭夏彦,以吏曹言達曰,本曹正郞李壽鳳呈狀內,親病甚重,不得察任云。今姑改差,何如?令曰,依。
尹光毅,以禮曹言達曰,宗廟薦新石榴,以慶尙道所封進,頃已薦進矣。全羅道退送石榴,今始上來,而旣在薦新之後,今番則移送司饔院,持入之意,敢達。令曰,知道。
金尙重,以義禁府言達曰,平安道寧邊府遠配罪人金東瑋置之事,擧條啓下矣。金東瑋押去書吏,還爲上送之意,發關,分付道臣,何如?令曰,依。
尹光毅,以司饔院官員,以都提調·提調意達曰,本院京外漁夫等,齊聲呼訴曰,本院漁夫,專管御供,事體至重,故蠲貢賦除雜役之文,昭載法典。而近年以來,禁令漸弛,外邑不有朝令,種種侵責,不一其端。至於全羅道波市坪蝟島,群山古今島,成均館四學監色差人輩,非但徵稅,驅逐外洋,使不得立船。且今番備局,勿論漁夫地土船,則田大同載運事,行會之後,各邑勿論。京江與他道船,一竝勒運,自此以後,尤無以保存應役之勢,依法典勿侵之意,入達變通云矣。近來紀綱解弛,外邑之不遵朝令,恣意橫侵,誠如所訴,則漁夫等之渙散難保,勢所必至。本院漁夫,旣爲御供而設,則比之各衙門,事體自別。漁夫船載運稅穀事,自備局依法典勿侵之意,更爲分付于諸道。而各邑各鎭橫侵事,日後又有如前之弊,則地方官罷職,監色差人等,依事目刑推定配事,亦爲分付于諸道及各該司,更加嚴飭禁斷,何如?令曰,依。
金尙重,以兵曹言達曰,今九月初九日進士邊稱名人,自丹鳳門入來,幼學金能彦,自敦化門入來,差備門外擊錚,極爲駭愕。竝令攸司,囚禁治罪。同門守門將金光祚·韓煜,常時不能禁斷雜人,以致闌入,俱難免其責,竝推考,何如?令曰,依。
鄭夏彦達曰,京畿監司申本,判府事閔應洙,月廩不受事。令曰,令本道更爲輸送。
同副承旨鄭夏彦上書。伏以臣之空踈鈍劣,本不合於夙夜出納之任,而黽勉承膺,常懷兢惕。乃以內局提調李宗城,中路病狀,道臣申狀捧入事,至煩大朝重推之命,而辭敎截嚴。臣於是,不勝惶懍,殆無所容。蓋臣於其時,誤認道臣申狀,與縣道封章,或有分別,率爾捧入。及今思之,果悟章與狀之爲無異,而生踈錯誤之罪,無以自遣。雖以大朝洪造曲庇,累止問備,而豈可諉以已勘,晏然仍冒於職次乎?伏乞离明,亟勘臣溺職之罪,以警具僚而安私分,不勝幸甚。臣無任屛營祈懇之至。答曰,覽書具悉。爾其勿辭,從速察職。
右參贊權上書。伏以臣,得伏見全羅監司韓翼謩上書,則以臣向來宗廟薦新石榴退送事,費辭自列,至請封進官勿罷而得準,臣於是,竊不勝瞿然悚蹙之至。夫太廟薦享,事體至重,雖當營門親監之時,例定封進官一人,與同檢察,以防奸僞者,古規卽然。臣固未知新令之果如何,而今此封進之果,多數穿破腐傷。且無一顆餘數,可以推移擇捧者,則勿論營門之失檢,下軍之作俑如何,而深夜倉卒,變通沒計,不可不還爲退送,循例論責,此固事勢之使然,何如是切切辨明耶?且書中,此果最怕溫氣,小溫輒腐云者,臣未知其必然也。以卽事言之,本營則不裹而送,以致穿破之患,嶺營則裹而送,得免腐傷之弊。等是一物,而傷不傷如是顯殊,此果裹不裹之所致耶?雖然,彼旣以未察前例咎臣,則臣何可自以爲是,而晏然在職耶?玆控短章,略陳事實。伏願邸下,亟遞臣提擧之任,以安私分。仍念近來外方,多不致愼於莫重薦享之物,初不定送色吏,只付無識村氓而上送,如此之弊,比比有之。亦願离明,分付該曹,另飭諸道,使之無踵前習,永杜此弊,亦臣區區之望也。令曰,右參贊權上書,給之。
副提學金鎭商書曰,伏以臣,身負重罪,尙遲勘處,是一意外也。薇垣·玉署,寵除便蕃,是二意外也。向陳辭免之章,猥承優異之批,是三意外也。又上告病之狀,至煩調理之諭,是四意外也。此等意外恩數,萬萬非負罪之臣所當得者,玆蓋我殿下曁邸下,以臣三朝舊物而憐之,在野狂簡而恕之,有所曲貸優容而然耳。然而有罪未勘,旣非國體所宜,有逭罰饕榮,亦非私分所敢安,此臣所以居寵若驚,撫躬靡措者也。且臣犬馬賤疾,調治罔效,經幄重任,虛帶爲憫,玆不得已仰首。鳴呼伏乞离明,俯垂諒察,亟鐫臣所叨之職,仍治臣所負之罪,以便公私,不勝萬幸。臣無任屛營祈懇之至。答曰,覽書具悉。卿其勿辭。從速上來察職。
修撰趙重晦書曰,伏以臣,卽於拆號詣闕之際,伏聞數昨之政,有館職新除之命。臣於此,感激隕越,誠莫知置身之所也。臣於日前忝叨是職也,以頃者銓官黜補事,有所陳達於筵中。而引喩失當,致勤大朝嚴旨,仍有特遞之命,臣至今追思,惶懍在心。臣之引大學絜矩章爲達者,誠以明好惡之道,固在於人君,而亦不能無待於在下者之承佐下風也。臣言語拙訥,辭未達意,承此嚴截之敎,臣固咋舌不暇,何敢費辭自解?而第臣於聖敎中黨心二字,實有所萬萬悚惕者。噫,臣受恩如天,圖報無地,平日所自勉,惟在於有懷無隱。苟使臣萌一毫黨心,而負國家大恩,則犬馬亦將不食其餘矣。雖然,此莫非臣事君無狀,誠未上孚之致,臣實撫躬悼歎,靡所自容,今何揚〈陽〉抗顔,復進於僨敗之地哉?日昨試牌之下,義在往役,黽勉祗承,試事旣竣,禮當反命。而職名縻身,情地危蹙,咫尺天陛,入肅無路,玆不得不略陳短章,自外徑退。臣罪至此,益無所逃。伏乞离明,俯察臣情勢之難强,亟許鐫削臣職名,仍治臣慢蹇之罪,以肅朝綱,以安微分,不勝萬幸。臣無任屛營祈懇之至。答曰,覽書具悉。爾其勿辭,從速察職。
文學尹光纘書曰,伏以臣於掌試嶺外之日,伏承春坊除旨,馹召遠降,拜命感惶,不知攸出,竣試在邇,行當復命。而第臣老母,方在臣父韓山任所,宿病侵尋,作歇無常,而旁侍無人,定省久曠,嶺嶠迢遞,消息頓阻,未知中間添減之如何。每一念至,方寸自亂。今臣歸途,實由湖西,韓邑之距直路,尙隔若干道里,懷慕病慈,不忍戛過不遠之地者,固是人子懇至之私。而任情擅赴,實所不敢,得假旬日,迤往省,俾令母子相見於病裏思戀之際。則臣心感結,詎有涯極?玆將血懇,猥從縣道,仰籲於孝理之下。伏乞睿慈,俯賜矜諒,時許臣便道省母,俾伸私情,千萬至願。答曰,覽書具悉。爾其勿辭,依所陳歷省焉。
司書尹東星書曰,伏以臣,獲蒙恩暇,歸視病母,仰荷洪私,頌戴無地。此際忽伏承春坊除命,召旨又踵降,榮輝遠被,寵渥彌隆。臣誠感惶,益不省攸措也。臣固當卽日就道,亟伸叩謝之忱,而念臣母病,尙屬沈重,始傷暑濕,轉成瘧痢,時日旣久,症形屢變,飮噉全少,眞元大損,歷閱數旬,一味委綴。臣方日夜相須於床薦藥物之間,此時捨往,實無其勢。而顧臣所叨,職係勸講,伏祝近者,胄筵日開,睿學時敏,則一日虛縻,爲罪滋大。玆不得不申控哀懇,敢入縣遞,極知僭猥,冞切兢悚。伏望邸下,俯賜憫察,將臣見職,亟行鐫削,仍勘臣偃慢之罪,使講列無曠而私懇獲伸,不勝大幸。臣無任屛營祈懇之至。答曰,覽書具悉。爾其勿辭,救護焉。
前京畿監司金若魯書曰,伏以臣,自叨匪分,寤寐懍惕,食息靡安。再章籲懇,實出字肝血,而辭語拙陋,反爲飾讓之歸,批敎愈隆,睿聽愈邈,此誠臣罪也,亦臣之命也。噫,以臣無似,偏荷大朝罔極之恩,生死肉骨,未足爲喩,赴湯蹈火,在所不辭,亦豈不知眷遇之爲感激,瀆擾之爲惶懼哉?然且懇辭固避,屢干嚴威,而猶不知止者,其間誠有萬分難犯之義,萬分難冒之勢,寧伏孤恩方命之誅,不敢爲一分轉動之計者也。臣之不趨命,罪固大矣,趨命則其罪尤有甚焉。饕寵利而喪廉隅也,壞典章而駭物情也,僨國事而累聖簡也。人臣事君,固以奔走爲恭,而亦必裁量於義理所不安。雖以虞人之賤,尙不進於以旌之招。今臣所處,進退皆罪,與其得罪於擧國後世,終至於大小狼狽,不若蚤被譴於君父之前,少得以安私分而存國體。臣情到此,吁亦慼矣。假令臣,懷恩怵威,冒沒承膺,則臣旣失自處之道矣。笑罵譏誚,將不勝其四至,臣何能有所猷爲,而邸下亦將焉用彼相哉?昔王述,當晉室衰微之際,而然其辭官,必於不受,此不但述,量己度勢,自能全其進退之節,其時朝廷,亦能諒其誠意,不强其所不能故也。嗚呼,世之不復見此義久矣。下無以辭而得遞,上無因辭而曲許,誠僞虛實,混爲一途,而辭遜一節,世遂視之以循俗例應文具而已。今日朝廷,雖曰不古,豈不如衰晉之時?而況臣所辭,不但止於王述量己之義耶?目今揆地無人,君上獨勞,天工久廢,國事多憂,大朝至以臣之去就,特下問啓之命,惶霣踧踖,尤無所措。臣之不可出,斷斷如右,在朝家事體,亦豈容一任逋慢,終寬刑章也?伏乞睿慈,將臣至懇,導達聖聽,亟收臣職秩,仍治臣違命之罪,以振頹綱,以全微諒,千萬大幸。無任崩迫危蹙之至。答曰,覽書具悉卿懇。再批旣諭,卿何若此?〈此〉時鼎席,只有卿矣。大朝之日待造朝之中,小子之代理初,爲國思卿之心,當若何哉?卿須體大朝枚卜之盛意,顧小子日夕思卿之意,安心勿辭。其卽視事,用副此意。仍史官往諭。
上在昌德宮。常參·經筵,以代理停。
下直,鎭海縣監高壽崗,蒜山僉使鄭夢先,玉江萬戶鄭二崇。
權一衡達曰,明日常參,取稟。令曰,停。
尹光紹達曰,備邊司郞廳來言,今日賓廳坐起日次,而右議政金若魯未出仕,不得來會云矣,敢達。令曰,知道。
又達曰,大司憲沈錥,執義尹鳳九,掌令柳謇在外,柳綽受由在外,持平鄭弘淳牌不進令旨未下,李堉陳書入達。今日以監察茶時之意,敢達。令曰,知道。
尹光毅達曰,新除授左副承旨金尙重,卽爲牌招,何如?令曰,依。
尹光毅,以都摠府言啓曰,今日入直內三廳武兼禁軍及軍兵等,當爲中日習射。而親臨儒生製述相値,不得爲之之意,敢啓。傳曰,知道。
趙明履啓曰,今日親臨儒生製述時,何承旨留院乎?敢稟。傳曰,同副承旨留院。
尹光紹達曰,憲府連爲監察茶時,事甚未安。除在外·牌不進·令旨未下外,持平李堉,卽爲牌招,何如?令曰,依。
尹光毅達曰,修撰趙重晦,書批已下,卽爲牌招入直,何如?令曰,依。
吏曹政事,豐恩君單趙載浩。
兵曹口傳政事,副司果金尙喆。
備忘記,今下弓矢,玉江萬戶鄭二崇處,給之。
鄭夏彦達曰,假注書趙宗濂,雖已分館,時未免新,依例付軍職,冠帶常仕,何如?傳曰,允。
鄭夏彦,以禮曹言啓曰,今此監試初試一二所榜目,啓下本曹後,詳細考閱。則一所生員試一等第二閔恒修,其陽智之陽字,誤以楊字書塡,二所生員試二等第二十一人鄭昭儉之儉字,誤以給字書塡。莫重入啓榜目,如是差誤,事甚駭然,原榜目中,改付標以入。而當該試官及四館,俱難免不察之失,推考警責,何如?傳曰,允。
又以刑曹言達曰,兵曹移文內,因咸鏡前監司李鼎輔狀達,前司果趙載煥,捉虎五頭,令該曹照例,稟處云。所捉虎皮五張,一張膠付頭骨,極爲可駭,令該曹照處事,覆達蒙準後,移文本曹矣。趙載煥曾經守令云,係是朝官,則非本曹所可照處者,移義禁府處之,何如?令曰,依。
己巳九月初十日辰時,上具翼善冠·衮龍袍,出御崇文堂。準點儒生製述入侍時,繖扇侍衛如常儀。行都承旨趙明履,左承旨權一衡,右承旨尹光毅,左副承旨金尙重,右副承旨尹光紹,記事官南鶴老,假注書趙宗濂,編修官許錫,記事官李宜哲,入堂內西向俯伏。試官鄭羽良·徐命彬·李天輔·南泰耆·趙載敏·李得宗·趙暾,率儒生入就位四拜訖。陞堂東向伏。試官承敎寫試題,傳敎官承旨,以試題授引儀,貼于板,還伏位。明履曰,近日眩氣往來之候,何如?上曰,差勝矣。明履曰,蔘蘇飮連爲進御,而搔癢之症,何如?上曰,蔘蘇飮再服,而搔癢少愈矣。尙重曰,儒生之未及參擧案,而追後入來者入之乎?上曰,唯。儒生中有南行乎?光紹曰,李鳳元·沈澥,亦入此中矣。上曰,依庭謁聖例,凡事試所承旨,下庭擧行。羽良曰,庭謁聖則分考,故試官無相避,而此則異於庭謁,李昌誼·金尙喆,俱有姻親之嫌,事甚未安,何以爲之乎?上曰,然則注書出去,試官望付標以入。而李昌誼·金尙喆,先爲退出,可也。仍命書試題,示鄭羽良曰,此題有之乎?羽良曰,東人曾不見之矣。表題,宋朱熹謝秉燭讀封事。上曰,書題速懸。南泰耆·李得宗書之。上下視泰耆筆曰,筆法宜於門額矣。羽良曰,本來善書矣。尙重曰,書題預懸乎?上曰,唯。羽良曰,此題,新新誠好矣。上曰,似易矣。試紙速爲分給。羽良曰,御筆臣捧持乎?上曰,唯。仍命坐侍衛之臣,試官望單入之。上曰,趙載浩在京乎?羽良曰,在京矣。趙載浩·趙暾改落點。明履曰,趙載浩方在罷職,付軍職事,當出榻敎矣。上曰,唯。傳曰,凡親臨儒生殿講製述時,大司成·知館事中一人,率儒生來待事,定式。今日且有本曹下敎事,知館事朴文秀,牌招入侍。出榻敎上曰,試所軍士二名入之,以爲汲水之地,而儒生若或內急則難矣。階隅以帳遮給,可也。上曰,注書出去,試官牌去來催促。趙載浩牌不進。徐命彬改落點。上曰,彼亦有接乎?光紹曰,有之矣。上曰,在外時,相約爲接,而棲寺時亦然乎?講經亦有接乎?權一衡曰,或然矣。明履曰,場中冊禁,儒生輩今則頗爲輕便矣。上曰,儒生初入時,單身而已。今見療飢之資,略具以來矣。此解題,豈有不知之人乎?光紹曰,大體誰不知之?而封事中言,豈能盡誦乎?上曰,儒生擧案讀之。首錄者班首乎?尙重曰,然矣。上曰,嶺南人亦有入之者矣。上入小次。移時殿坐。上曰,摠府郞廳誰也?羽良曰,李再馨也。上曰,宗籍誰之派耶?再馨曰,中宗大王親王子義安君之後孫也。上曰,其爲人頗麤健矣。尙重曰,一儒生,書題落字,更請試紙,何以爲之乎?上曰,其儒無異於吾精神矣。短題,豈可落字乎?試紙更給之。圓點之儒,皆實才乎?光毅曰,然矣。一日兩時,爲一點乎?尙重曰,然矣。朴文秀入侍。文秀曰,定例中,大君·王子出閤後,乳母·保母,皆有例給,而夫人則無例,似涉野俗然,今姑置之矣。上曰,置之可矣。文秀曰,公翁主出閤時,凡例條錄以來,一經睿覽後,可以定式矣。上披閱曰,出閤例旣有之,何必別例爲之乎?文秀曰,別例冊一件,更爲修整以置,好矣。尙重曰,儒生有伏地者矣。上曰,注書第問之,此儒似是班首矣。臣宗濂復命曰,試紙誤書,而更請試紙矣。上曰,給之。文秀曰,典祀廳罅隙處看審,則有生隙照陽,故卽爲補空矣。上曰,善爲補空,可矣。文秀曰,宗廟祭器,幾盡造成矣。每於祭祀用後,使廟司,親審洗滌,藏置,宜矣。上曰,依爲之。文秀曰,度支定例修整後,造櫃納置,而無標則易於閪失,以定例年月及行用大年號,刻之外面則好矣。上曰,依爲之。文秀曰,朝廷自有品數,毛方席,亦有一品二品等分,大君·王子·大臣用豹皮,二品用虎皮,堂上則用山羊皮。上曰,有等分,然後紀綱存矣。依爲之。一衡曰,各司堂上,皆用山羊皮,而政院則獨用狗皮方席,事甚斑駁,亦依例用山羊皮矣。文秀曰,政院誠難支當矣。上曰,然則王子·大君,仍舊貫,可矣。一衡曰,戶判事誠苟簡矣。以六承旨之方席之難繼爲言矣。上曰,承旨之言然矣。文秀曰,政院殆同無等,衙門實難支堪矣。上曰,大抵政院號令則難矣。一衡曰,應行之事,全不擧行,故或有相督之事矣。上曰,古人爲相,有騎雌牛來者,雖坐狗席,善爲號令則豈不好耶?文秀曰,別例公翁主,似有差等矣。上曰,大君·王子,入於常例,而今番則入於別例,當爲定式。而王子·大君·公翁主謄錄一件書入,以爲便覧,可矣。上曰,惠廳亦有上下者乎?羽良曰,無自內上下之事矣。上曰,戶曹惠廳之際,必有滲漏者矣。文秀曰,聖敎至當矣。羽良曰,歲幣紙物,一萬四千卷,每當別使,則必徵惠廳,而大奪去矣。上曰,戶曹比之政院,尤有甚焉。文秀曰,有別使,則移用惠廳之言是矣。上曰,憑公營私之計而然矣。文秀曰,此亦欲與惠堂,更爲一番釐正矣。上曰,鄕校書館印冊事言之,四書三經印本漸大,一卷之重,幾一人之負矣。文秀曰,冊事誠如下敎,殆同尾閭之洩矣。羽良曰,以印役,將費千餘石矣。上曰,北道亦有冊板乎?鼎輔曰,有如干板子矣。文秀曰,古則春坊·玉堂,多有書冊矣。近來出外,而多見失者矣。上曰,冊數多乎?文秀曰,且近來春坊·玉堂,例有分兒件,在古所無之事,百餘年來,所印之冊子,殆無餘存,臣將爲釐正之計矣。上曰,以年分事,問於領相,而今欲問於入侍諸臣矣。待道臣狀請而施之,非誠實云矣。卿等之意,何如?文秀曰,年分文書,修整以來矣。上曰,四分之一外,有剩數而必有加請,故韓信所謂多多益辦,已在戶判之料量。戶判所達,有所見矣。文秀曰,臣意則西北以多給爲主矣。上曰,北道凶荒,比昨年何如?鼎輔曰,今年亦慘凶矣。上曰,戶議亦似知之矣。泰耆曰,小臣春間往來,故不能詳知,而三甲雖僅免凶,亦當設賑矣。上曰,年分文書,其年內爲之。而給災則追後爲之耶?江原·黃海兩道,待右相出仕,當議爲之矣。道臣不爲更請,則可謂賢人也。國事不可孟浪虛費矣。文秀曰,戶曹之餘穀磨鍊,則只餘二千餘石矣。上年木花田給災,實爲孟浪矣。上曰,各司文書盡爲之。而惠廳亦有魚鱗云,其無闊狹耶?文秀曰,大抵魚鱗,井井方方矣。上曰,定例後,無據滲漏,皆已釐正,而貢人輩,另加保恤,可也。上曰,儒生呈券後,戶判當先出矣。上曰,親臨試場,事體有別,試官一人先出,而諸試官一齊隨出,事甚未安。先出人外,諸試官一竝推考,可也。出擧條上曰,此題入大義者,或有之乎?明履曰,不然矣。上曰,秉燭讀封事,其意必入故耳。尙重曰,以大義爲意者,亦或有之矣。上曰,入庭儒生幾人耶?尙重曰,百四十八人矣。上曰,三甲孰尤險遠耶?泰耆曰,三水,甚矣。羽良曰,飯饌無彼此,而官長不免粟飯矣。上曰,粟飯何如?羽良曰,比之他處粟飯,似勝云矣。鼎輔曰,泰耆入去時,自臣營,給送十石米矣。上曰,俗談不喫醬則生毛,然乎?泰耆曰,亦或有沈漿之民矣。上曰,三甲人物何如耶?泰耆曰,頗俊秀,而善騎射矣。上曰,善馳馬乎?泰耆曰,然矣。上曰,濟州人,不加鞍而能馳馬云,甲山之人亦然乎?泰耆曰,然矣。上曰,難堪甚於六鎭乎?尙重曰,臣曾經評事,而盤饌,六鎭勝於三甲矣。上曰,此題,當用鐵杖木馬,其有對耦乎?提學或思之耶?天輔曰,其對不易,未之思耳。上曰,頃年文臣製述時,鐵杖亦有斤數云,果如水晶杖乎?一衡曰,若如水晶杖,則壯士而後擧之矣。上曰,朱子此時何官耶?光紹曰,祕閣修撰矣。上曰,近來科儒之意思,務爲穹窿,猶恐大義之或漏矣。天輔曰,此題一篇精神,在於秉燭矣。上曰,提學之意是矣。上曰,近來校書分館,將無人矣。尙重曰,然,故成均館積滯。古規則分館時,年多者爲國子,年少聰敏者爲槐院矣。今則不然,人皆厭避,故校書館,不久當無之矣。上曰,成均館亦通淸乎?尙重曰,然矣。上曰,曾見北道儒生,有七十二而爲科者矣。李世冕亦幾六十而爲之矣。尙重曰,志士不以得失而爲之矣。天輔曰,科制,中原之法誠好矣。各入一幕,則無倖科之弊矣。上曰,如此場中,何難張幕各入,而亦有不均之事,故不爲耳。上曰,彼收券官老矣。問其年幾何?尙重曰,直講林馨遠,安州人,今年四十一云矣。上入小次。上出次,指呈券二儒生曰,必是京儒,而有呈券遲留者乎?光紹呈券後,不卽出去,故申飭軍士,箇箇出送矣。上曰,太學供仕之道何如?鼎輔曰,飮食居處,足過矣。羽良曰,三日小別味,五日大別味,或羘湯,或生鮮湯矣。上曰,可如疲弊之察訪耶?光紹曰,安敢比於官況乎?鼎輔曰,準點之規出後,居齋者多矣。上曰,準點一年長食而後,爲準點耶?鼎輔曰,一年之內,充其點數矣。上曰,齋房好耶?光紹曰,足過矣。上曰,古者外國之士,居齋云者如此乎?光紹曰,高麗之士,亦有入中國居齋者矣。上曰,場中尙寥寥,恐不及時,使軍士,時刻呼之,可也。天輔曰,收券若備三軸,則塡字考之,好矣。上曰,唯。今番館所考試易耶?尙重曰,爲試官者,徒喫飮食,實爲慙愧矣。上曰,收券雖不多,第試考之,而必爲精考,可也。諸試官,一齊聚首而坐,一軸式輪次讀之。趙載敏俯伏,近視而讀。上曰,趙載敏,平日近視耶?光紹曰,然矣。上曰,然則南泰耆讀之。徐命彬曾爲館閣乎?一衡曰,姑未爲之矣。上曰,苞苴之苞字,何以書之?明履曰,草頭下包字也。上曰,苞苴云者,何義耶?此與草名適符,俗名㐏尾是耳。其實如田蠡矣。文秀曰,宗廟祭器欌,社稷祭器庫,祭器欌造成,各色匠人等雇價木,擇給事,曾已仰達蒙允。而騎曹色郞,以判書在外爲言,而尙未上下。似聞諸處應給者則皆上下,獨於此持難,誠甚未安。數日內卽爲擇木上下事,更爲嚴飭,何如?上曰,依爲之。出擧條傳曰,居首生員李徽中,直赴殿試,之次生員許棨,直赴會試,進士李觀炳·韓必壽·李彦霖,各給二分。出榻敎
上在昌德宮。常參·經筵,以代理停。
下直,昌洲僉使高漢章,果川縣監金百鍊,雲山郡守洪啓沃,長水縣監權瀞徵。
權一衡達曰,明日常參,取稟。令曰,停。
鄭夏彦達曰,大司憲沈錥,執義尹鳳九,掌令柳謇在外,柳綽受由在外,持平李堉書批未下,鄭弘淳牌不進令旨未下。今日以監察茶時之意,敢達。令曰,知道。
趙明履達曰,右承旨尹光毅,右副承旨尹光紹,今日不爲仕進。竝卽牌招,何如?令曰,依。
備忘記,今下弓矢昌洲僉使高漢章處,給送。
鄭夏彦,以都摠府言達曰,副摠管李鼎輔,以漢城府左尹,本府坐起,晝仕出去。而逐日赴坐,煩達未安,依近例除草記往來之意,敢達。令曰,知道。
備忘記,凡事一而已。代理之後,雖予之申飭者,撕捱之章,例入東宮,而以傍照者,謂之予雖特除,其章例入東宮,此豈今例?卽舊例也。近若予眩若此,大殿誕日不進者,陳章于予,元良生辰不進者,陳章于元良乎?然則內殿誕日不進者,陳章于何,同事而或于予或于元良,此豈一之之義哉?政院知悉,載史爲一。
尹光紹,以內乘提調意啓曰,內乘李景老呈狀內,矣身素患胸腹痛,挾冷發作,症情危劇,方在不省人事。以此病狀,時月之內,萬無供職之望云。病狀旣如此,則不可强令察任,內乘李景夏,今姑改差,其代,依例令該曹口傳差出,何如?傳曰,允。
兵曹口傳政事,兼內乘爲具善復。
尹光紹,以義禁府言達曰,兵曹移文,據刑曹草記內,曾經守令,副司果趙載煥,移本府處之事達下矣。趙載煥今方待令於本府,卽爲拿囚之意,敢達。令曰,知道。
尹光毅,以文二所應辦官,以試官意達曰,今番試場,隨從及代製,各別嚴禁,而或慮其間,有代述之類冒入,不呈券而出去。初場日知委,使之人各呈券而後出去。今日場中,有三四擧子,戲書數行文字,而投呈試券,封彌等節,亦不具格,莫重國試,戲嫚可駭,竝施停擧之罰。則李世馥爲名士子,突出咆哮,詬罵試官,罔有紀極,其不有國法,擾亂場屋之習,極爲可駭,此而不治,將無以懲後,令攸司依律科罪,何如?令曰,依。
尹光紹達曰,右議政金若魯書答,承旨往諭,仍爲偕來事,令下矣。廳中只有臣光紹及同副承旨鄭夏彦,省記入直,闕門已閉。在外承旨,所當牌招,詣闕外傳授往諭。而左副承旨金尙重,家在城外,右承旨尹光毅,拘於廳規,不得請牌,何以爲之?敢稟。令曰,牌招。
行判中樞府事金在魯,伏以臣,近當涼燠之交,偶被外感,頭疼喉痛,肢節之痛俱作。雖不至於苦重,而老衰氣力,頓覺委憊,食味全失,寢眠不寧,今至四五日,尙無減意。見方連服湯劑,多般調治,必欲進參於誕辰候班矣。卽伏聞命臣以親臨儒生製述時考官,以此病狀,若或觸風徑動,則必有越添狼狽之患。玆不得承命趨詣,惶悚罔措。伏乞聖明,亟賜變通,仍降譴責,俾安私心焉。取進止。答曰,省箚具悉。業已諒矣。卿其安心勿辭善攝焉。仍遣史官傳諭,遣御醫看病。
前京畿監司金若魯書曰,伏以新拜相職者,輒以不稱爲說,三章乞免而後始出,便作故常,雖有苦情血懇,人皆視以例套,君上亦何以察其誠僞也?臣之所辭,以私義以公法,俱在必遞,至於人器不稱,猶屬第二,其斷不可出之狀,實通朝之所共知。獨邸下訖今靳持,無少體諒,豈或認之以三章例讓,而猶未照燭於臣之苦情血懇歟?臣雖無狀,飾辭要君,決不爲也。噫,大朝不以臣爲不肖,拔之於群咻衆猜之中,授之以匪分之職,任之以扶顚之責。臣非木石,亦有心腸,豈不知感激殊私,捐軀報國之義?而目今朝象潰裂,民生凋瘵,人心汩而廉隅掃地,黨習痼而浮議掀天,此時急務,唯有論相託重一事而已。如臣者,毋論平素才具之如何,其不見容於當世則久矣。凡有動足搖手,無往非罪,雖處散班閒地,閉戶潛伏,自謂與世相忘,而猶爲時議之所持。侵軋之,齮齕之,惟恐其去之之不力者,誠以此身,寄在地上,而姓名尙係朝籍故也。易曰,君子安其身而後動,危而動則民不與也,懼而語則民不應,莫之與則傷之者至矣。臣身之危懼不安極矣。雖欲進據鼎席,有所猷爲,其將孰與而孰應之也?爲人之所不與所不應,而能爲國事者,臣未之聞也。獲上由於先獲朋友,正物在於先正其己,不獲友而獲於上,不正己而正其物者,亦無是理矣。臣方苟全軀命之不暇,尙何擬議於膺是命而當是責乎?明知其卒陷罔測,貽辱朝廷,而猶且撥棄難安之法義,唐突冒進於百僚之首,是外託報國之名,而實爲貪寵之歸。心跡乖謬,出處卽當,將何以自解於人言乎?此臣所以晝思夜度,終不得爲變動之計也。職名虛縻,罪戾層積,惶悶罔措,不敢曠延時日,復此疾聲瀆籲,臣尤死罪。伏願邸下,少加愍憐,導達聖聰,亟收誤恩,改卜望,以幸國事,以安賤分,不勝至祝。臣無任煎迫祈懇之至。答曰,覽書具悉卿懇。此等之時,三公備焉,小子代理,何以令鼎席?只有卿。而以卿荷恒日大朝眷遇,豈若此?豈若此?且大朝誕日在近,以卿昔日之心,豈一向若此乎?大朝待卿造朝,卿須體大朝慇懃之意,副小子思卿之心,安心勿辭。其卽視事,用副此意。仍承旨往諭,仍爲偕來。
上在昌德宮。常參·經筵,以代理停。
下直,昌原府使李栢齡,機張縣監禹宗績,羅暖萬戶柳泰國。
大王大妃殿·中宮殿·賢嬪宮,藥房口傳問安。答曰,知道。
鄭夏彦達曰,明日以大殿誕日相値,常參,頉稟。令曰,知道。
尹光紹達曰,大司憲沈錥,執義尹鳳九,掌令柳謇在外,柳綽受由在外,持平李堉書批未下,鄭弘淳牌不進令旨未下。今日以監察茶時之意,敢達。令曰,知道。
趙明履達曰,左承旨權一衡,今日不爲仕進,卽爲牌招,何如?令曰,依。
藥房副提調臣趙明履啓曰,霜冷漸緊,伏未審此時,聖體若何?調攝諸節,益有差愈之勢乎?前日雖有待下敎入侍之命,而診候之闕,已至多日。臣今日率諸御醫入診,詳察聖候,有不可已。大王大妃殿氣候,何如?臣不任區區伏慮,敢來問安,竝此仰稟。答曰,知道。慈殿氣候差勝後一樣。予則當下敎于入侍矣。
備忘記,今下弓矢,羅暖萬戶柳東國處,給送。
傳于鄭夏彦曰,今下手書,在院承旨,斯速往傳于右相處,仍爲偕來。元良所送承旨入來。
傳于尹光紹曰,內局入侍,右相同爲入侍。
尹光紹達曰,江華留守元景夏,有稟達事,來詣請對矣。
尹光毅達曰,臣敬奉書批,傳宣于議政府右議政金若魯處。則以爲,臣干冒嚴威,瀆申衷懇,顒俟睿鑑俯察,兪音快降矣。千萬意外,特遣承宣,傳宣隆批,仍令偕來,此是從前優待大臣之禮,眇末賤臣,何敢以大臣自居,而蒙此異數,當此優禮乎?恩言鄭重,責諭備加,至以大朝誕日之在近,敦勉出常。臣稽首拜讀,感惶震慄,直欲鑽地而不可得也。臣雖無狀,亦知聖眷之難孤,分義之至重,豈敢不竭蹶趨走?而今臣之累違明旨,不得冒進者,誠以公法私義,決不可放棄,而唐突進步於具瞻之地也。恩召之下,亦末由趨承,辜恩慢命,罪不容誅。伏地涕泣,只俟鈇鉞之遄加云矣。臣旣承偕來之令,姑爲仍留之意,敢達。令曰,知道。
手書,下右議政金若魯處曰,今者枚卜,實循應卜,允叶于時,而因領相之當卜,固執爲辭,故遵舊例特卜矣。拜相今幾日,辭章其幾答,造朝邈然,而元良又令偕來。庶幾今朝謝恩,聞承宣回白亢良,亦無造朝之意,卿何若是?其過乎?噫,今欲爲國,宜當拜相,而卿之卜相,其猶晩矣。此由諒領相之心者。然卿以恒日爲國之心,目今鼎席,只有卿一人,而何弗諒之至此哉?若以領相之許副,作爲撕捱,則此弗然者,古則二相行公,下相許副,理固也。而今番拜卿之日,已有許休領相之意,卿之以此撕捱,已過矣。領相若復拜,卿自可指舊例以休,於卿從兄弟之間,一相休之美事。診筵欲爲待卿偕入而下批,卿體此意,卽爲入謝。
尹光紹,以兵曹言達曰,今九月十二日,幼學林祥雨稱名人,自丹鳳門入來,差備門外擊錚,極爲駭愕。令攸司囚禁治罪。同門守門將韓煋,常時不能禁斷雜人,以致闌入,亦難免其責,推考,何如?令曰,依。
又以司僕寺官員,以提調意達曰,前內乘李景老,曾任本職時,以鉞山牧場馬摘奸事,給馬下送之意,草記依下矣。李景老身病猝重,內乘之任,旣已遞改,則摘奸與點馬,事體有間,當以本寺郞廳差送。故其代,以主簿申㬛,依定奪給馬下送,以爲摘奸之地,何如?令曰,依。
又以奉常寺官員,以都提調意啓曰,東籍親耕田所種稻,打作則所出九石二斗,小豆打作則所出一石五斗,太打作則所出二石十斗之意,敢啓。傳曰,知道。
大司憲沈錥書曰,伏以臣,有疾不死,有罪未勘,虛帶職名,已踰半年,情窮理極,不得不冒萬死號籲於离明之下,而及奉批旨,未蒙矜許,繼於千萬夢寐之外。伏蒙我聖上特降別諭,近侍臨曁,辭旨之勤懇,開示之委曲,萬萬非負罪賤臣,所敢承當者。臣於是,惶懼震越,感激涕泣,罔知所以自措也。臣之螻蟻賤分,癃痼實狀,頃已悉暴於邸下代理之初,無容復事覼縷。而加以近日釁負至重,罪戾至深,國有常憲,無所逃刑。雖幸我聖上,天地父母,至仁至慈,曲垂涵貸,不卽誅殛,而臣心之惶怖戰灼,無地自容,誠不敢頃刻少弛於床笫奄奄之中,唯願亟被當被之罪,俾得以瞑目就盡而已。不料此際,恩諭遽降,俯察臣窮蹙之情,赦臣冥迷之罪,十行溫綸,藹若陽春。臣雖頑如木石,尙有人性,區區感泣之私,尙何可以言語,形容其萬一也哉?噫,人臣受恩,自古何限,而亦未有如臣家,父子兄弟,一毛一髮,皆出於我聖上生成之大造者也。徒荷天地覆露之恩,莫效涓埃酌報之忱,孽由自作,罪在罔赦,生則爲負國之人,死則爲不瞑之鬼,此臣所以席藁泣血,撫心長號,實無以擧顔於天日之下者也。至於所叨猥銜,豈容一日虛縻?而連章瀆擾,亦甚惶恐,一味泯伏,有若無故之人,其爲罪,已不可勝贖。而大朝恩旨,隆重至此,德意之厚,與天無極,臣子分義,固當竭蹶趨承之不暇。而情勢窮隘,蠢動無路,又不免坐犯違逋之辜。臣罪至此,雖萬戮而猶輕矣。伏乞邸下,俯賜矜察,將臣本兼諸任,盡行鐫削,仍〈令〉有司,亟勘臣前後辜犯,以安賤分,以嚴公法,不勝幸甚。無任惶恐震悼瞻望祈懇之至。答曰,覽書具悉卿〈懇〉。大朝特諭,業已詳諭。卿須體大朝慇懃之意,諒小子初政思卿之心,卿其安心勿辭。其卽幡然上來,用副此意。仍遣史官往諭。
持平李堉書曰,伏以臣,待罪下邑之日,伏奉柏府新除,聞命驚惶,罔知攸措。念臣跡孤族冷,才識蔑劣,冗官散職,常懼不稱,而家貧親老,只爲祿仕。猥分百里之憂,得專三載之養,闔門感祝,糜粉難酬,惟思隨分盡職,圖報萬一。而顧此耳目之寄,責任自別,苟非風裁可觀,言議素著者,則不可濫授也,明矣。臣何敢徒恃寵靈,揚揚冒進,以累大朝簡寄之明,以負古人量入之義哉?恩召之下,宜卽竭蹶登程,早上自劾之章,恭俟斥退之旨。而臨發之際,慘見夭慼,八耋偏母,過爲傷念,宿病添劇,濡滯中途,寸寸前進,今始來伏私次。而臣亦悲憂焦煎之餘,重以撼頓之勞,素患痰癖,觸冷發作,食飮全廢,委臥床席,晝夜叫痛,人鬼莫分。卽者天牌儼臨,不敢偃然在家,忍死擔舁,拜章徑歸,臣罪至此,尤合萬殞。伏乞离明,俯賜矜諒,亟許鐫削,仍治臣違傲之罪,以重官方,以安私分,千萬幸甚。臣於乞免之章,不宜贅及他說,而適有一二見聞,敢此附陳焉。臣於在邑時,得見邸報,臺論之罪狀宗臣,可見公議之峻嚴,而睿旨尙今靳許,此雖出於體大朝敦宗之盛意,公法所在,難容私恩。至於崇,情著與知,法宜窮訊,而臺達久持,輿論愈激,臣謂竝賜快從,毋撓邦憲,宜矣。科場之不嚴,未有甚於近日,我大朝深軫此弊,申嚴舊章,隨從裹冊,痛加禁斷,聖意所在,敦不欽仰?而第今番監試試場,士子入門之際,當其搜檢也。遍搜身體,擧措駭異,而至或有橫加枷杻,自好之士,間多不赴而歸者。當初聖敎,只禁裹袱挾冊,而至於搜及其身,已乖國家設禁之美制,亦非聖朝待士之本意。搜挾官不善奉行之失,在所難免,臣謂當該搜挾官,拿問處之,斷不可已也。農者,有國之所重,我邸下代理庶政之日,首下勸農之敎,憂民重本之意,溢於辭表。四方聽聞,孰不聳動?而第今年穡事,三南雖云稍熟,西北未免凶歉,嗣歲賙賑之策,不可不急先講究。而況今牛疫大熾,斃者相繼,以臣道路所目見言之,或有擧一村無一牛者。秋耕方急,人以代耒,合十力而不及一牛,手足拮据,景色慘傷。今秋如此,明春可知,此而不爲加禁,病斃之外,屠殺又如前,則其勢將無一耕牛,豈不大可憂念哉?臣謂京城懸房,特命姑罷,外方之憑藉軍器,任自屠牛者,亦令道臣,一切嚴禁,是爲興農之大政也。臣無任屛營祈懇之至。答曰,覽書具悉。所陳者,大朝下敎者,外其所靳者,亦遵大朝之盛意也。
領中樞府事金興慶箚曰,伏以癃老賤臣,與死爲隣,無復有生人之形,而粵自春後,厭食失睡,殆至數三朔矣。重傷於長夏潦濕,逮至秋間,猝患瘧氣,幾危僅甦,而宿患痰癖之疾,乘時作苦,胸膈痞悶,臍腹脹痛,晝而廢啖,夜不交睫,委頓枕席,已過六旬,束帶行動,萬無其望。明當大朝誕彌之辰,將無以進身庭班,少效嵩祝之誠,有臣若此,生不如死。敢將疾痛之呼,仰瀆离明之聽。伏乞睿慈,亟令鐫罷臣職秩,以嚴公綱,以安私分,千萬幸甚。取進止。答曰,覽箚具悉卿懇。有疾未參,於卿別無所傷,卿其安心勿辭善攝焉。仍遣史官往諭。
己巳九月十二日未時,上御歡慶殿。藥房入診。右相·江華留守,同爲入侍時,右議政金若魯,江華留守元景夏,副提調趙明履,記事官南鶴老·曺命胤·李宜哲,醫官金應三·金壽煃·鄭文恒·許錭·金履亨·柳徵瑞,進伏訖。金若魯進曰,日候不適,聖候若何?上曰,氣益衰耗,漸不如前矣。若魯曰,大王大妃殿氣候,何如?上曰,安寧矣。若魯曰,中宮殿氣候,何如?上曰,一樣矣。若魯曰,王世子睿,候何如?上曰,一樣矣。若魯曰,賢嬪宮症候,何如?上曰,尙未快愈矣。上曰,予之感氣,終不向差,齒根動痛,肌膚甚痒,喉痰凝滯,語音重濁,此等諸症,以感氣終未快解而然矣。若魯曰,使諸醫診察,何如?上曰,唯。應三診畢曰,脈候左右三部似沈,而大體調均矣。壽煃診畢曰,左三部浮數,右三部微滑,脈度安靜,不如前日診察時矣。文恒·錭·履亨等,以次診畢後,所達之言,與應三·壽煃言略同。若魯曰,使諸醫議定當進之劑,何如?上曰,諸醫以次各陳意見,可也。應三曰,以脈候見之,則感氣尙未和解,故齒痛搔痒等症如此。以臣愚見,莫如參蘇飮淸氣散,欲爲進御湯劑,則此二藥最爲完備矣。壽煃曰,以感氣爲主,則宜進參蘇飮,而卽今搔痒之症,最爲緊急。故臣以爲,進御淸氣散三四貼,宜矣。文恒以下,所達之言,與應三同。上曰,諸醫意見皆同乎?應三曰,疎散之劑,莫如淸氣散,而又出於醫鑑搔痒門。卽今聖候,搔痒爲主症,故宜進淸氣散,而參蘇飮與淸氣散,一而二二而一,發散而後,搔痒之症可去。故臣以爲,參蘇飮宜進矣。諸醫皆曰,首醫所達參蘇飮,似爲萬全矣。上曰,參蘇飮,當進御矣。上曰,參蘇飮加荊芥·防風各一錢,三貼劑入,依前間日問候事。出榻敎上曰,他承旨入侍事。出榻敎臣鶴老,承命趨出,與尹光紹偕入進伏。明履曰,頃以年分事,有所下敎,故其文書,臣持入矣。何以爲之耶?上曰,傳授入侍承旨而出去,可也。若魯曰,臣初登筵席,敢陳祈免之說者,似近於文飾,而實有所萬萬悚蹙,敢此仰達。臣本以無才無德之人,猥荷聖恩,致此崇班,恒切恐懼之中,又畀以輔相重任,而特以聖簡爲之,私義不安,縮伏累日矣。朝者特下手書,辭意鄭重。臣到此地頭,不顧顚沛,冒沒出肅,而臣揣量才分,何以鎭安此世道乎?卽遞臣職,是臣區區之望也。上曰,三公之不得備員已久,每欲枚卜而未果矣。今日特簡,意有在焉。聞卿年與予同,予衰如此,則卿亦衰矣。君與相,餘年幾何?繼領左相盡心國事,毋負予托重之意,是所望於卿者也。若魯曰,聖敎如此,臣不敢更爲煩瀆,而人心世道,已無可爲之時。輔相重任,遽付於如臣不肖,臣之僨敗,固不足恤,而於國事何?殿下如不許副臣職,則又卽枚卜賢德,與共國事則幸矣。上曰,卿之所達,人心世道,予亦知之久矣。領相每以今日人心世道爲慮,其所施爲,亦有規模。予之所望於卿者,意實深焉,何必汲汲又爲枚卜耶?若魯曰,東宮代理之後,軍國大事,殿下雖爲摠察,而近日以來,摠攬之道,漸不如前。東宮邸下,方在沖年,今日人情淑慝,何以卞別?殿下隨事照管而後,國事可爲。而侍坐次對,又爲廢閣,臣僚自此,無進對之路,群情莫不抑鬱而憂歎矣。東宮侍坐,而殿下總決,則群下賢邪之分,辨別何難?而疏章之入於大朝者,許其捧入,則君臣無阻隔之患矣。以今番宋瑩中疏言之,論斥三大臣,可謂大疏,而殿下不許捧入。如非承旨所達,則殿下何以知之耶?殿下更加三思,亟復侍坐次對之規,引接臣僚,講究治道,以盡摠攬之道,大小疏章,亦許捧入,俾無言路壅滯之患焉。上曰,頃日南泰良,亦以此爲言矣。近來章疏,怳惚難測者甚多。至於宋瑩中疏,運於心而後處之,此非官師相規之言,乃過於機關者也。予昔在侍湯中,不得爲學,每命讀疏章,故予之文理,進於讀疏矣。予則於元良,不能如此焉。頃日宗臣疏,則予卽入覽京畿儒生疏,則以孝·肅兩廟,配享皇壇事云,故予笑而出給矣。其後聞領相言,則當庭配云,若然則予心尤懍然。予豈不欲見章疏,而如有奇怪之事,則當退却矣。卿今出肅,君臣之間固無所憾,予於可爲之事,則予當爲之。而予之年衰氣耗如此,非頓忘國事而然,聞卿入來,已知其以侍坐次對爲言,而不無妨礙之端,故果爲廢閣,豈可以此而有上下阻隔之慮耶?元景夏曰,右相持論平穩,俄以人心世道有所達,而彼此所激,治之以不治,則不至於層激,除弊之道,莫如置而不問矣。若魯曰,元景夏冷水之言,臣已知之矣。凡處事之道,視而如不見,聽而如不聞然後,可無相激之患矣。上曰,然矣。大升氣湯,終不可用矣。若魯曰,不禁章疏而後,上下不至於疑阻矣。上曰,予嚴其界限,而還給者多。頃日金尙魯·元景夏之疏,亦爲還給,此疏則宜覽,而終不入覽矣。若魯曰,儒生之疏,今承下敎,聖意所在,洞然知之矣。皇壇追享事,孰不欽仰?而人皆妄度,至有請其配享,豈有如許人心乎?上曰,其心陰晦,有難測度矣。若魯曰,筵說之禁,近來甚嚴,故筵中酬酢之說,外間全不聞知,而間或傅說之際,訛誤甚多。且以大臣,不知筵中說話,而何以爲之耶?自今以後,大臣則謄示筵說可矣。上曰,人君下敎之事,臣僚所達之言,何必汲汲謄示於外間耶?或有傳播筵話,而起鬧合戰者,予甚痛之矣。景夏曰,右相所達,以附益訛傳者甚多爲悶,如使入侍注書,謄示一通於大臣,則可無誤傳之患矣。上曰,以年分事,欲爲下問於卿矣。戶判以爲,百結當給災四結云,其言何如耶?予以爲,待新相出後,下詢而決定爲敎矣。若魯曰,以木花田災言之,甚孟浪矣。姑待道臣狀請,而參酌給災,宜矣。上曰,重臣之意,何如?景夏曰,大臣之言誠是矣。木花田虛實相蒙,誠孟浪矣。上曰,以年分事目擧行事,或有書請狀聞者,則事係民事之重者,勿爲循例,申目擧行,大臣求對于予,以稟事,分付備局。出傳敎若魯曰,近來牛疫漸甚,臣巡歷時見之,則有以人夫代耕者,而一牛所耕,六人代之,二牛所耕,十二人代之,民事極可悶也。景夏曰,臣於日昨筵中,以牛疫設祭之意,有所陳達矣。宋慶曆四年,有螟蝗之災,倣祭馬酺之儀,就馬壇設祭。卽今牛疫,去而益熾,雖以沁都言之,民間牛隻,百無一存,不但廢秋耕,嗣歲之憂,誠罔涯矣。牛與馬同,而古有馬祖之禱,牛疫設祭,有何不可乎?宋有蝗災設祭之事,則此亦可倣矣。若魯曰,臣與判府事金在魯,有所酬酢,而其意亦然,設祭無妨矣。上曰,依酺祭例設行事,有牛疫處,京中諸道各邑,分付,可也。出擧條若魯曰,近來牛疫益熾,前頭民事渴悶,諸道牛禁,不可不各別申飭。京城懸房停止,亦有二去壬子前例,今姑限朔撤罷,宜矣。景夏曰,牛疫如此,禁中用牛肉,尤宜愼焉,別懸房一體姑罷,似好矣。上曰,頃者憲臣書批諭,意元良而答。伊後思之,非徒爲牛,蓋爲民之意,欲爲下問,誠是矣。限一朔禁懸房,諸道一例嚴飭,可也。出擧條上曰,莫重自古傳命之物,當該中官,不能謹檢,以致其傷,其涉可駭。當該中官,竝令該府,以私律勘處,以懲他人。出傳敎上曰,內人出入之際用松牌,自前朝而傳來矣。舊物今爲中官輩所傷矣。上曰,持平李堉,以科場事爲言云,是誰家人耶?光紹曰,己卯名賢李穆之後孫也。上曰,李堉疏,承旨讀之。光紹讀訖。上曰,憲臣陳書云,故取覽,則其中一件,卽禁懸房及外方事,此則纔已下敎,而其下憑軍器宰殺牛,當禁而不禁,所陳是矣。今於擧條,申飭之時,一例嚴飭。科場濫雜,莫有甚於近日,不可不嚴禁,而設禁之時,已爲酌定。嚴飭之下,禁亂官雖或有過中,此乃擧職。頃者號泣不赴之說,言於公廳云,心以爲駭。噫,士子若愛其身,不犯禁,禁亂官豈有此過擧,況鄙諺所稱,雖裹袱之外,爲士子,焉敢挾冊?而禁令之下,身爲臺臣,請治禁亂官,不禁而治,禁而又治,禁令其何行乎?將蕩然,而果若此隱然有裹袱之外,不禁冊之意,豈有此等執法?他日以此,監試豈不迂乎?良可弄也。旣覽之後,嚴科場之日,不可不飭,而其外則大體是矣。以待臺臣之道,令元良下答,而此一款,不可不嚴禁,令整臺閣,當該陳書憲臣,特遞其職。出傳敎諸臣以次退出。
上在昌德宮。常參·經筵,以代理停。
大殿,政院單子問安。答曰,知道。大王大妃殿·中宮殿·世子宮·嬪宮·賢嬪宮,政院口傳問安。答曰,知道。大殿,二品以上·六曹單子問安。答曰,知道。
尹光毅達曰,明日常參,取稟。令曰,停。
尹光紹達曰,大司憲沈錥,執義尹鳳九,掌令柳謇在外,柳綽受由在外,持平二員未差。今日以監察茶時之意,敢達。令曰,知道。
鄭夏彦,以都摠府意啓曰,今日入直內三廳武兼禁軍及軍兵等,當爲中日習射。而大殿誕日相値,不得爲之之意,敢啓。傳曰,知道。
尹光紹,以奉常寺官員,以都提調意啓曰,東籍親耕田,所種粘粟唐黍,今九月十六日間,當爲成熟之意,敢啓。傳曰,攝刈。
上在昌德宮。常參·經筵,以代理停。
下直,慈仁縣監柳正源。
大王大妃殿·中宮殿·賢嬪宮,藥房口傳問安。答曰,知道。
吏批,行判書鄭羽良,參判李天輔進,參議權相一未肅拜,承旨尹光毅進。兵批,判書金尙魯奉命在外,參判徐命珩病,參議李濟遠入直進,參知尹得載病,承旨鄭夏彦進。
吏批啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。
尹光毅達曰,明日常參,取稟。令曰,停。
尹光紹達曰,大司憲沈錥,執義尹鳳九,掌令柳謇在外,柳綽受由在外,持平二員未差。今日以監察茶時之意,敢達。令曰,知道。
金尙重啓曰,兵曹郞廳來言,闕內各處入直軍士,夜巡檢云,敢啓。傳曰,知道。
趙明履達曰,左副承旨金尙重,今日不爲仕進,牌招,何如?令曰,依。
藥房副提調臣趙明履啓曰,伏未審日來,聖體若何?蔘蘇飮進御之後,調攝諸節,有差愈之勢乎?今日臣率諸御醫入診,詳察聖候,議定湯劑繼進當否,爲宜。大王大妃殿氣候,何如?臣不任區區伏慮,敢來問安,竝此仰稟。傳曰,知道。慈殿氣候,差勝後一樣。予則感氣一樣矣。
鄭夏彦啓曰,卽者備邊司郞廳來言,大臣率諸宰,來詣請對。傳曰,內局入侍,同爲入侍。
尹光毅達曰,玉堂上下番,俱空已久,事甚未安。今日政新除授玉堂,竝待下批牌招,以爲入直之地,何如?令曰,依。
金尙重達曰,明日次對時,兩司當爲進參,而兩司除在外·未署經外,獻納南泰赫,待開門牌招,以爲進參之地,何如?令曰,依。
傳于鄭夏彦曰,江華留守元景夏所達中,所失銀器,今方搜捕云,雖以中官所達觀之,其失在於年前,勿爲搜捕之意,分付元景夏。
傳于鄭夏彦曰,趙載浩入診賢嬪宮後,入侍事,分付。
傳于趙明履曰,承旨詣閤,趙載浩,賢嬪宮入診退出後,卽稟。
吏批啓曰,新除授陽川縣令尹禹鼎,身病危重云。當此秋務方急之日,不可等待其差歇,罷黜,何如?令曰,允。
又啓曰,玉堂多窠,今當差出,而曾前出入之人,多在違牌坐罷中,無以推移備擬。合有變通之道,何以爲之?敢稟。傳曰,敍用。
趙明履達曰,新除授潭陽府使金光遇呈狀內,素患痰癖之症,挾感復發,方在委頓左足拇指,煎削失宜,仍成甲底瘡,毒氣大肆。以此症形,萬無旬日內赴任之望,斯速入達處置云。當此秋務方殷之日,不可等待其差歇,依例罷黜,何如?令曰,依。
尹光毅,以司譯院官員,以都提調意啓曰,雜科初試,定於今十六日,譯科·醫科·陰陽科·律科,同日設行。而本院都提調臣金在魯身病,提調臣鄭羽良,以典醫監提調,醫科進去,提調臣李箕鎭在外,譯科無進參之員,不可無變通之道。在外提調改差,卽令該曹口傳差出,以爲趁期開場之地,何如?令曰,依。
政事落點,司諫李光提,持平尹光纘·李克祿,校理尹東度,副校理李垍,兼司書金陽澤,禮曹參判洪鳳漢,戶曹參判黃晸,大司成李昌壽,同義禁柳萬重,司譯提調趙明履,工曹參議南泰溫,兼中學敎授尹東度,漢城庶尹金孝大,兼東學敎授趙暾,吏曹正郞李壽觀,典籍李秀逸,南陽府〈使〉柳世德,三陟府使趙載淵,堤川縣監李在,內資直長李道緯,慶尙道黃腸敬差官黃,江原道敬差官金宗洙,輔德李彝章,奉常主簿朴昌鳳,典牲別提徐文奎,書狀單兪彦述。
兵批,護軍李潤成·吳·魚錫胤,副司果南泰良·鄭必寧·金尙重·宋徵啓·李堉,副司正趙宗濂。
左參贊李箕鎭書曰,伏以臣,積月沈病,一息垂盡,而猥煩聖朝眷顧,前後除命,罔非踰濫,向來宗伯重任,尤不容一日虛縻。敢將哀籲,冒入縣道,適値道臣出巡,未及轉聞,果因太廟有事,已蒙變通,罪寬瘝厥,恩深褫鞶,感幸雖切,懍惕冞增。政府西壁之命,又不日而荐降,申以馹召,趣臣赴朝。臣負愆愈重,叨寵愈渥,自顧無狀,何以獲此?惶隕震越,繼之以感涕無從也。噫,犬馬戀主,物性所同。臣之逖違軒陛,已過半年,一近耿光,退塡〈丘〉壑,豈獨無其願哉?第臣消渴一疾,沈痛六載,逐節有加,如水漸漬,浮火日熾,眞元日涸,外而形貌盡變,內而神情都亡,至于今秋,更無一分餘地。此蓋醫家所謂,必死乃已之病。向衰之人,遘是疾而能延數年生者,亦絶尠矣。以臣素虛之質,望七之齡,得保縷喘,不至便絶者,實惟賴天之靈。而種種旁症,無非惡候,最是頃年所經類中之漸,動輒復作,其急殆甚,醫技旣窮,藥力難望,見方日以灸焫爲命。遍體瘡爛,切忌風襲,密室厚擁,澟澟不自保,未寒如此,入冬可知,以若危協之形,尙何望轉動一步地哉?如四末之不仁,兩耳之全聾,猶屬表症,所不暇言,直是鬼事在於目下。而緣臣家居鄕僻,朝乏親知,癃篤實狀,人或有未深識者,臣又褻瀆是懼,未嘗悉暴其情,以致天鑑遺燭,誤恩輒加,上貽虛授之譏,下積違傲之罪,此尤臣求死不得者也。玆蒙鈇鉞之收,敢申疾痛之呼。伏乞离明,特垂憐察,將臣見帶本職及諸兼任,竝賜解免,許臣任便調將,俾得安分歸化,實千萬之至幸也。臣無任哀泣懇禱之至。答曰,覽書具悉。卿其勿辭,調理上來行公。
己巳九月十四日午時,上御歡慶殿。藥房入診。大臣·備局堂上,請對同爲入侍時,右議政金若魯,吏曹判書鄭羽良,江華留守元景夏,漢城判尹具聖任,禮曹判書徐宗伋,刑曹判書申晩,豐恩君趙載浩,行副司直金聖應·李益炡·徐命九·洪鳳漢·李昌誼,吏曹參判李天輔,工曹參判申思建,副提調趙明履,記事官南鶴老·曺命胤·李宜哲,醫官金應三·金壽煃·鄭文恒·許錭·方泰輿·金履亨·李道吉,進伏訖。金若魯進曰,日間聖體,若何?上曰,感氣一樣矣。若魯曰,搔痒之候,何如?上曰,再昨則甚矣,今日少愈矣。趙明履曰,參蘇飮連爲進御乎?上曰,進二貼矣。若魯曰,大王大妃殿氣候,何如?上曰,安寧矣。若魯曰,中宮殿氣候,何如?上曰,一樣矣。若魯曰,王世子睿候,何如?上曰,安過矣。若魯曰,使諸醫診候,何如?上曰,唯。諸症今日,則稍似減歇,參蘇飮有效而然矣。前日製入者,只有一貼,當連進乎?諸醫診察後,各陳所見,可也。應三診畢曰,脈候左右三部,似浮數矣。壽煃診畢曰,左右三部,微似帶數,而大體調均矣。文恒·錭·泰輿·履亨等,以次診畢後,所達之言,與應三言略同。應三曰,以脈候見之,則感候猶未快解,發散之劑,不可不更爲進御,參蘇飮三四貼,繼進,宜矣。壽煃以下,諸醫之言,皆如此。上曰,參蘇飮,依前方加製三貼以入。出榻敎若魯曰,以冬享大祭親行事,有所下敎,而卽今聖候,在調攝中,其時日氣必寒,達夜將事,必有添損之節,臣等不勝憂慮,敢此仰達矣。上曰,予則宿於齋室,豈以日寒爲慮乎?若魯曰,以殿下孝思,親行祀事,群下莫不欽仰我聖上享先之誠。而第卽今聖候如此,四五日後,雖有向減之勢,日氣向寒之時,經夜將事,必有添加之患,陟降之靈,豈不深憂於冥冥之中乎?殿下深思,而亟降攝行之命,則臣等欣喜之心,當何如也?上曰,夏享則以爲,日熱而難行,冬享則以爲日寒而難行,諸臣每以此爭執,何時而可行耶?若魯曰,殿下有此症候,而將入宗廟,則陟降之靈,必以爲諸臣,何不力挽而入此乎?殿下何不念及於此,而一向違拒乎?諸臣皆合辭力爭曰,大臣之言如此,亟許攝行,宜矣。上曰,大臣·諸宰之言如此,當觀勢下敎矣。若魯曰,凡公事,啓下則回啓於大朝,達下則回達於小朝,而雖是達下者,亦有不可不稟裁於大朝者,此甚掣礙,宜有一定之規。覆奏之際,以臣等之意,自爲之,有所未安,敢此仰稟矣。上曰,所達然矣。啓下者回啓於大朝,達下者回達於小朝,而其中不可不稟裁於大朝者有之,則元良當稟於予而處之,或使卿等,稟達於大朝而處之,依此擧行,宜矣。出擧條若魯曰,此守禦使趙觀彬狀啓也。今秋面操,已有定奪。而卽今南漢城中,癘疫大熾,此時有難聚軍,退行習操於明春,爲請矣。南漢癘疫如此,則不可聚會許多軍兵,詰戎之政雖重,不可無變通,今秋面操,依狀請退行於明春,何如?上曰,依爲之。出擧條若魯曰,此摠戎使具聖任狀啓也。巡操時所用賞格,木·箭竹·犒饋米,令廟堂稟處,爲請矣。曾前三營巡操時,兵曹木三同,備局箭竹七十浮上下,而今番則只行一營輪操,前例中三分一上下,犒饋米則以該邑所在儲置米,依例取用事,分付,何如?上曰,依爲之。出擧條若魯曰,聖候如此之時,只有副提調一人行公,事極未安。內局之任,與他有異,而都提調閔應洙,方在鄕不上來,宜益加敦勉矣。上曰,所陳如是,徐當爲之矣。若魯曰,提調李宗城,臣於巡路歷見,則雖有實病,其病不至於不能供仕。而藥院之任,恐難夙夜供劇,然特敎之下,其在分義,豈敢不來乎?從重推考,催促,宜矣。上曰,李宗城申飭之下,尙無動靜,分義非矣。病狀,重臣似知之矣。元景夏曰,臣待罪此任,故久不相見,而聞其病,不至於不能供仕,情病俱苦,不敢上來云矣。若聞藥院問候之報,則似不敢不來矣。若魯曰,當此間日問候之時,不來尤未安矣。上曰,只有副提調行公,事體極爲寒心。提調李宗城,從重推考,催促上來,可也。出擧條若魯曰,昨以牛禁嚴飭事定奪矣。各道習操後,犒饋時,不當宰殺多牛,餠酒外勿爲屠牛,以乾價代給,爲宜,此亦有前例,以此分付,何如?上曰,依爲之。出擧條若魯曰,冬至使臣,送言於臣以爲,書狀官兪彦述罷職後,其代尙未差出,合有變通之道云矣。上曰,敍用付職,可也。若魯曰,卽今民事多有變通者,說弊易,救弊難,善變通則甚難,不善變通則有害,誠難下手矣。生民以錢貴之故,百弊俱生,至於倒懸,而莫之能救也。上曰,戶判亦以錢弊爲言,而當禁鍮器云矣。予自在潛邸時,已知錢弊,而到今思之,去錢亦難矣。新相初登筵席,以民事變通爲言,而果如卿言,言之易行之難,不如遵舊典而立紀綱也。若魯曰,京外衙門,給債及料理,曾有禁令。而近來又不無此弊,給債則不但關西,兩南亦然,統營則其弊尤甚云,此莫非法禁解弛之致?至於貢物年條預買之事,特敎嚴禁,何如?而亦不無如前預買之處,誠爲寒心。竝申明禁令,更加嚴飭,如有所犯,隨現重論,何如?上曰,三條所達,是矣。各別申飭,可也。若魯曰,公私債,無過什二,在於續大典。近來私債,則殖利太過云,旣有法典,而法不行如此,非但爲民弊,將至於無法之國,申飭刑曹·京兆,嚴禁,何如?上曰,依續大典嚴飭,可也。竝出擧條若魯曰,各廛都庫及外上之弊,京江近郊尊位,侵民之事,曾有禁令,而近來不無解弛之弊,更加申飭,何如?趙載浩曰,昔年西部洞里尊位,有侵虐小民之事,故臣父論請嚴勘,至有遠配懲後之擧矣。上曰,外方則無此弊乎?李昌誼曰,近京之地,其弊尙如此,外方土豪侵虐之狀,尤何可勝言乎?耕耘使役,殆若奴僕,小民無以支堪,其習極爲痛駭。大臣旣有所達,諸道亦宜一體嚴飭矣。上曰,所達誠是矣。但李昌誼纔經道臣,而似不能禁絶此弊,從重推考。各道道臣,則各別嚴飭,隨現論罪,京中則自京兆申飭,報備局處之,大者草記,小者論報,不然則備局論罪判尹,可也。出擧條若魯曰,湖南事,誠多可悶矣。監司韓翼謩,向來所遭,雖曰難安,其後朝家,旣已開釋,屢次申飭,則分義道理,不得不行公,而至今不爲行公。報本司時,輒以假都事替行,六月殿最,尙不封進,已極未安,而年分分等,不卽擧行,民事尤爲可慮。韓翼謩從重推考,各別嚴飭,殿最及分等,使卽擧行,何如?上曰,依爲之。出擧條若魯曰,備局堂上,不爲不多。近來在外者甚多,而趙觀彬受由出去屬耳。李宗城以內局提調,纔已推考催促,李箕鎭·金尙星·趙榮國,竝從重推考,使之卽爲上來,何如?上曰,依爲之。出擧條若魯曰,趙載浩之不爲行公,於備局甚非,昨日坐亦不參,故臣囚其色丘矣。今日則入來,而掃墳還歸屬耳。又以加土受由,申飭政院,勿捧其下直,何如?上曰,呈辭捧入承旨推考,呈辭勿施,可也。出擧條若魯曰,近來耳目不備,無實地規警之事,雖有間間行公者,只謄傳故紙而已。不然則以牌不進爲能事,如是而何事可做耶?景夏曰,卽今深憂過慮,唯在於妖獄之尙未鉤得,而臺閣之上,無一人以此爲言者,獨有李翼元初出爲之,臣實貴之矣。若魯曰,殿下以敦宗之義,尙不允從臺臣之言。臺言是公也,殿下之不從臺言是私也。殿下宜顧宗社之重,而速處之,可也。上曰,予則以爲過矣。景夏曰,臣嘗狀稟秋操設行與否,而備局以秋操停止,遣中軍點試各邑覆啓矣。中軍金養中,頗不健實,點試之任,似難堪當,別無罪過,臣不請罷,而改差,何如?上曰,依爲之。出擧條景夏曰,今秋沁都,當行觀武才,而秋糴徵捧之際,未暇設行,畢捧後,將値深冬,當寒設場,事多難便。自前觀武才有故,多退行於春間矣。己未秋觀武才,退行庚申春,而臣嘗以御史,奉命試才矣。前例如此,故敢達矣。上曰,幾年爲之乎?景夏曰,十年一次爲之矣。上曰,依爲之。出擧條景夏曰,沁都所屬,各鎭堡土卒給代,自兵曹逐朔上下矣。春夏等,則木布參半,或有其例,而秋冬等,曾無木布參半之例。今年八九月兩朔給代,兵曹以木布參半上下,貧殘土卒,何以支保乎?來訴本府,甚可矜憐,事係軍情,故敢達矣。上曰,今番則以純木上下,此後秋冬等,皆以此例施行,可也。出擧條景夏曰,今年農事,幸不失稔,而牛疫孔酷,明年必有廢農飢荒之慮矣。救荒之資,莫如鹽太。故臣方煮鹽貿太,以備嗣歲,而若得甘藿,補其作粥之資,尤好矣。湖南羅里舖,頃因惠廳堂上鄭羽良筵稟,屬于本道道臣矣。濟州甘藿,每年出來,自羅里舖換米,而適有江都米在湖南者,劃送幾石于羅里舖,以換濟州甘藿,則實爲兩便之道矣。甘藿最宜救荒,不但用於江都賑資,取用於京賑資亦好矣。臣雖遞任之後,米藿相換,以爲補賑之需,何如?上曰,大臣之意,何如?若魯曰,所達,臣已聞於外,無妨矣。上曰,依爲之。出擧條景夏曰,本營中軍雖自辟,而自兵曹備三望落點矣。點試緊急,兵判奉命出外,合有變通之道。道臣狀請口傳差出,雖有禁令,兩都與外藩有異,令次官差出,點試趁速擧行,何如?上曰,留守雖兼備堂,卽外任,旣有下敎,而復請口傳差出,江華留守推考,大臣之意,何如?若魯曰,江華中軍,留守例多自辟,兵曹方無長官,使之自辟,而令次官口傳差出,無妨矣。上曰,依爲之。出擧條上曰,江華各殿所用芙蓉香,每年有下去者,而守僕輩,每每請之何耶?景夏曰,奉審擧動時,用芙蓉香,而每患不足矣。上曰,長寧殿·萬寧殿,下送芙蓉香尤香,此後則依戶曹新定式,自內醫院,製送本府事,分付。出傳敎上曰,開政命下,吏判出去開政後,更爲入侍。諸臣亦少退。上復命入侍。諸臣進伏。上曰,凡物之浮費,其亦侈道也。各道所封扇子,比前體大,近年尤有甚焉。故取覽沁都舊本,今之一扇,自可爲古二扇,貼油同矣。此亦浮費之一端,申飭所封各道,其復舊制。以此推之,凡封進之扇體大務華,可以知之,御供之物若此,則況他乎?令備局一例申飭。古人云,宮中好高髻,四方高一尺。御供之扇,若是從略,況在下者乎?此後凡係務侈者,亦爲嚴飭,紙厚,申飭。昔年聖敎非一,而予則嗣服以後,不爲申飭者,法令之不能從故也。大抵近年以來,紙品之過倍於前日,以闕中所在舊本,或有御筆封進。而其中有簡幅,作帖者,其長不過數寸餘,而近若此乎?御覽冊子,今之一卷,當昔之二卷,近年尤甚,此亦浮費。而噫,苦民役爲僧徒,其亦民也。而紙何從出?此亦民僧之俱弊。頃者下敎中,所謂飭浮費者,意已在也。因一下敎詳諭,竝爲申飭,而豈徒紙扇?雖文房之具,其侈其費亦一也。令備局知悉嚴飭。出傳敎上曰,凡受由,自有定限,而覲親者,古或有以親病陳章,復爲請由者,而於拜掃,無踰定日。近年以來,法綱懈弛,一得其由,十倍踰限者有,可勝寒心。此後政院,一遵舊例,凡踰限者,重宰請推,申飭,其中甚者,當有特令,而正三品以下,直捧禁推,以勵頹風。守令之踰限,飭在道臣,而近來爲方伯者,不能擧職,或有大臣,替請下送,此亦紀綱攸在,此後復踵前習者,當該道臣,令備局嚴飭。出傳敎若魯曰,僧別扇之屬,皆禁之,而只存唐扇,則庶爲省費之道矣。上曰,予頃見自沁都來舊扇本,則今之扇子,其體太大矣。此亦浮費之一端也。言端已發,而右相請禁僧別兩扇,諸宰之意,何如?諸臣皆曰,大臣之言是矣。禁僧別兩扇,而只存唐扇,宜矣。景夏曰,臣以爲不當禁矣。上曰,元景夏以爲,僧頭扇不可禁,而右相以爲當禁,元景夏·右相之言,孰爲是耶?諸臣皆曰,禁之,宜矣。景夏曰,土産猝然禁之,似涉如何矣。上曰,予意亦然矣。昌誼曰,元景夏之言,雖有意見,而至於內入之物,莫不節省,則唯此僧別扇之禁,何難之有哉?上曰,此與戶判禁鍮器之說相類,不可行矣。景夏曰,近以定式施行,每有下敎,而定式施行,亦有其弊矣。上曰,元景夏之言是矣。定式施行者,亦可見衰世矣。上曰,前日徐命珩,疏斥洪致箕鏤扇以爲,見者唾鄙,予則以徐命珩爲過,而其言則忠厚矣。聖任曰,北漢行宮修理,臣營旣已替當矣。許多物力,艱辛經紀,內外及左右行閣頹落傾仄處,一倂修補後,丹雘今已垂畢。而內外殿窓戶塗壁紙,擧皆腐傷,鋪陳雜物,年久渝破,其在事體,改塗改備之道,不可少緩。而其塗褙紙地,實難辦貿,各品彩席,亦非京産。且臣營物力,本來凋殘,有同弩末之勢。而仍念各處宮闕,塗褙鋪陳,戶曹本自擔當,卜定於所産各邑,今亦依前例,令戶曹擧行,以重事體,恐合事宜,惶恐敢達。上曰,窓戶紙,爲先自戶曹備給,塗褙從略爲之,鋪陳置之,可也。出擧條申晩曰,刑曹啓目中,有松禾人擊錚者,頃有登對時稟達之敎,故敢此仰達矣。上曰,今番場中,有進士入去云,然乎?晩曰,有之,故依本律施行矣。上曰,松禾人擊錚者,何事耶?晩曰,以鄕戰魁首,被罪於御史,御史又使本倅重治,而逐日施刑,以至於死。故其子,爲父訟冤矣。上曰,其啓目入之。鄭羽良曰,小臣有所聞,而甚駭然,故仰達矣。科擧,卽三代薦法後,寄公道於天者也。人臣於此,苟或把弄行私,則將何以爲國乎?是以列聖朝,以科事多有永錮者矣。今番忠淸右道監試榜出後,人言狼藉,當該試官,俱有所犯,不可不論罪矣。若魯曰,科場事重,吏判旣已筵達,不可不論罪矣。上曰,甚駭然,試官竝削職,可也。晩曰,事係科場,其在國體,不可不拿問嚴處矣。益炡曰,凡此等事,旣無摸捉,則一番原情,而自歸白脫矣。上曰,然則削職姑置之,諸試官拿處,而此則關係科事,捧招後,判義禁求對以稟,可也。出擧條若魯曰,臣聞武二所擧子輩,作挐特甚,歐打已多得畫數之擧子,使不得更赴他技,甚至拘置家舍。故多得畫數之擧子,多不得更見技藝云。傅說狼藉,事極驚駭。而試官不能禁戢,以至如此,尤爲寒心。試官則拿問,作挐擧子,則令該曹査出,嚴治,何如?上曰,聞甚駭然。當該試官竝拿處,作挐人,令該曹卽爲査出,嚴刑三次後,定配,可也。出擧條上曰,備局堂上,受由在外人,從重推考。催促上來事。出榻敎,又出擧條上曰,內局提調李宗城,從重推考。催促上來事及書狀官兪彦述,敍用還付事及豐恩君趙載浩,加土呈辭,捧入承旨推考。受由勿施事。竝出榻敎擧條上曰,翰林在外者幾人耶?明履曰,黃仁儉·金聖祐·李齊顯,俱在外矣。上曰,新進怠慢之習,不可不嚴飭。檢閱金聖祐,除拜已久,尙不謝命,檢閱李齊顯,下諭後,亦無動靜,竝下義禁府推考。出傳敎諸臣以次退出。
己巳九月十四日酉時,上御歡慶殿。豐恩君趙載浩,左副承旨金尙重,假注書趙宗濂,記事官曺命胤·李宜哲進伏。上曰,卿見賢嬪之病而來乎?載浩曰,俄纔診候,而聞醫女之言,脈道少有差勝之勢云矣。近來雖有節拍云,而統而論之,小臣入侍前後比之,則無加矣。醫女輩以爲,紅痕此時有加,而以臣所見,紅痕大體顯有差勝矣。上曰,前則全面皆紅矣。今見紅痕,如簽刺樣矣。載浩曰,入診時,以氣升爲敎,而紅痕猶不如前日,則不加之候,的然可知矣。上曰,酬酢神氣比前如何?載浩曰,動作之節,言辭之際,亦不知見奪於病患者矣。上曰,然則氣苶矣。此症或如時氣乎?載浩曰,安知不挾時氣乎?外間亦有此等輪患,或瘡或腫,至於苦重矣。臣不識醫理,而本病患旣久矣,且積傷於暑濕,故慮無所不到。而今番症候,不必深憂矣。上曰,搔癢之症,不堪一時矣。腰以下搔癢,尤難堪耐,況面部乎?載浩曰,殿下旣知其源委,故惟疾之憂,無所不至而然矣。上曰,予謂賢嬪,今日間尤難堪矣。聞卿言,似不關係矣。載浩曰,日氣若深涼,則自可差減矣。上曰,癢則難於痛他,癢猶難堪,況面部之尤難耶?賢嬪之耐遣,猶云剛矣。載浩曰,今已日久,而症亦熟,故猶能耐過耳。上曰,卿見時,不至昏黑否。載浩曰,陽氣透明通處瞻望,故大體斟酌矣。上曰,憂慮今則少止矣。諸臣退出。
上在昌德宮。常參·經筵,以代理停。
尹光毅達曰,明日常參,取稟。令曰,停。
金尙重達曰,大司憲沈錥,執義尹鳳九,掌令柳謇在外,柳綽受由在外,持平尹光纘奉命在外,李克祿在外。今日以監察茶時之意,敢達。令曰,知道。
尹光毅達曰,新除授校理尹東度,時在忠淸道尼山地,副校理李垍,以京試官,時在全羅道,竝斯速乘馹上來事,下諭,何如?令曰,依。
令于金尙重曰,引接。
冬享迫近,侍從堂上堂下,在外人員,催促上來下令。
以金義采爲假注書。
鄭夏彦,以侍講院言達曰,本院新除授輔德李彝章,除拜之下,不爲出肅,卽爲牌招察任。新除授兼司書金陽澤,時在京畿廣州地,書筵入番事緊,斯速乘馹上來事,下諭,何如?令曰,依。
尹光毅達曰,今九月十二日,藥房入診。右議政金若魯,江華留守元景夏,同爲入時。右議政金若魯所啓,近來牛疫漸甚,臣巡歷時見之,則有以人夫代耕者,而一牛所耕,六人代之,二牛所耕,十二人代之,民事極可悶也。江華留守元景夏曰,臣於昨日筵中,以牛疫設祭之意,有所陳達矣。宋慶曆四年,有螟蝗之災,倣祭馬酺之儀,就馬壇設祭。卽今牛疫,去而益熾,雖以沁都言之,民間牛隻,百無一存,不但廢秋耕,嗣歲之憂,誠罔涯矣。牛與馬同,而古有馬祖之禱,牛疫設祭,有何不可乎?宋有蝗災設祭之事,則此亦可倣矣。金若魯曰,臣與判府事金在魯,有所酬酢,而其意亦然,設祭無妨矣。上曰,依酺祭例設行事,有牛疫處諸道各邑,分付可也事,命下矣。第聞畿內及江原·黃海·忠淸·平安道內牛疫,今方熾盛云,牛疫祈禳祭香祝,令藝文館措辭撰出,急速下送,令各道,中央設壇,不卜日卽爲設行。而至於各邑,則隨其牛疫所在處,亦令道臣,謄送祝辭,使各其守令,一體設壇行祭。而祭官祭物等事,依酺祭例,磨鍊擧行之意,兩都及京畿·忠淸·江原·黃海·平安道監司處,爲先行會,何如?令曰,依。
鄭夏彦,以禮曹言達曰,卽接全羅監司移文,則全州府鄕校大成殿及啓聖祠雨漏處修改時,告由移還安祭香祝,自京下來。而大成殿祝文,則有曰謹以牲醴庶品云,無幣帛下來之事,其爲單獻,無幣可知也。啓聖祠祝文,則有曰謹以牲醴齊粢盛庶品云。且以幣帛同封下來,啓聖祠之於大成殿,凡干儀文,宜有降殺之節,而今於大成殿,單獻而無幣,啓聖祠三獻而有幣,未知別有他據而然乎?自本曹消詳指揮,以爲奉行之地云,問于香室。則以爲,外方啓聖祠,己未年創建之後,丁卯年本州啓聖祠修改時,祝式他無可據之文,一依太學啓聖祠告祭祝式例,磨鍊擧行。故今番修改時,亦依此例磨鍊下送云。取考續五禮儀,則啓聖祠春秋祭陳設圖小註曰,告祭同,但無羊腥云。以此觀之,則太學啓聖祠告祭之有幣,可以明知,且太學大成殿告祭則有幣,州縣大成殿告祭則無幣者,蓋其京鄕學有別之意也。而州縣大成殿告祭,旣無幣帛,則外方啓聖祠告祭之無幣,宜無異同。今此全州府啓聖祠修改告由,移還安祭祝文,令香室,依鄕校大成殿告祭祝文式,改磨鍊下送。而前下送祝幣,還爲上送之意,分付,何如?令曰,依。
金尙重,以義禁府言達曰,藝文館檢閱金聖佑·李齊顯等推考事,徽旨達下矣。金聖佑前任省峴察訪,時未上來,李齊顯時在京畿坡州地云。依例發遣府羅將,竝拿來,何如?令曰,依。
又以扈衛廳別將,以一廳大將領中樞府事意啓曰,本廳新差別將成碩臣之臣字,以藎字誤書,啓下矣。以臣字改付標之意,敢啓。傳曰,知道。
吏曹判書鄭羽良,參判李天輔書曰,伏以臣等,昨日政,以前承旨南泰溫,備擬於工曹參議末望受點矣。今聞泰溫,在罷職中云,臣等矇然不察之失著矣。惶悚之極,不知所措。伏乞离明,亟命重勘,以安私分焉。至於泰溫,則旣在罷職未敍,特許遞改,恐合事宜。伏惟睿裁,臣等無任屛營祈懇之至。答曰,覽書具悉。一時做錯,其何過嫌?南泰溫敍用。卿等其勿辭行公。
都承旨趙明履書曰,伏以臣於昨政,伏承譯院提擧之命,蓋緣譯科在明變通差出。而臣以藥房副提調,明當問安請論,不可出外開場,一提調鄭羽良,則以醫監提調,當進於醫科矣。譯院掌試無人,又不可不急速變通。玆敢略入文字,仰瀆离明。伏乞邸下,亟令遞臣譯院提擧之任焉。臣無任屛營祈懇之至。答曰,覽書具悉。問候後,自可爲之矣。
己巳九月十五日巳時,東宮坐時敏堂。右議政金若魯,行吏曹判書鄭羽良,行戶曹判書朴文秀,江華留守元景夏,行副司直具聖任,漢城判尹金聖應,禮曹判書徐宗伋,行副司直徐命彬,刑曹判書申晩,行副司直徐命九,工曹參判申思建,豐恩君趙載浩,禮曹參判洪鳳漢,吏曹參判李天輔進伏。若魯曰,近來日候,朝晝不適,睿候若何?令曰,無事矣。若魯曰,伏聞有感候,藿香正氣散,已盡進御而差減乎?令曰,猶不快愈矣。大殿問安若何?令曰,一樣矣。大王大妃殿氣候,何如?令曰,一樣矣。中宮殿氣候,何如?令曰,安寧矣。若魯曰,小臣以萬萬無似,猥授此職,才具已不可堪,私義兢惕。而千萬意外,以待大臣之禮,遣承旨敦勉,達夜罔措之中,大朝又下手書督出。百爾思量,以此國勢,萬無堪當之理,而迫於嚴命,冒沒入肅,而畢竟大戾,必至之勢,惶悶罔措,不知所云矣。邸下以不似難堪之狀,仰達于大朝,而遞改卜賢,則千萬幸甚矣。令曰,初政旣得賢輔,辭讓太過矣。若魯曰,小臣待罪胄筵有年,而近出畿藩,亦已半年矣。其間睿學何如?而有長進覺悟之道乎?令曰,不知矣。若魯曰,學問政事,本非異致,而萬機代理,有妨於講讀然,而不可以廢萬機廢講學。邸下今之所處,必思兩道之俱進然後,可以爲之矣。日有所定,早起讀幾番,夕時又讀幾番,機務酬應之暇,以此爲程課。而講學之道,多讀然後,可以得力,不但徒誦而已,必以瀜會貫通,爲意,宜矣。令曰,當爲之矣。若魯曰,農者,國之本也。今年年事,春夏間頗有豐登之望矣。雨水過注,不善成熟,山畓之被傷孔慘,加以風災,海溢爲害甚多。八道中,兩湖稍勝,而京畿·嶺南·江原·黃海道,則間間設賑,北道則土地本來瘠薄,凶荒非輕。故見今百姓,流離乞丐於道路,大朝憂民之發,使其各道,善賑救恤矣。邸下亦宜留念於饑饉顚連,雖不關之微物,不可濫用矣。大抵帝王之尊,何難乎用財?而財物一散,則當其用時,不可借於天,亦不可取於地,實爲切迫矣。邸下亦可申飭有司之臣,以爲節省之地,爲宜矣。令曰,依爲之。若魯曰,凡事若大而難於自節者,亦稟于大朝而處分,宜矣。大朝臨御二十餘年,自有成憲,邸下一遵大朝規模,則自可無臨事誤了之慮,亦不負大朝付托之盛意矣。令曰,當勉之矣。若魯曰,此是黃海監司嚴瑀狀達二度也。備陳本道年事之凶歉,民情之遑悶,而推奴徵債及諸宮家各衙門築筒之役,竝請限明秋停止矣。本道凶歉至此,救民之道,不可不早爲講究,推奴徵債之撓民,各處築筒之役民,竝依狀請,限明秋今姑停止,何如?令曰,依爲之。出擧條若魯曰,此全羅監司韓翼謩狀達。而以本道兵使趙東濟,狀罷潭陽府使金始煐事,請罪兵使及守令,而道臣亦自引咎矣。大抵非軍務,則帥臣不得論罷守令,或有不可不論罪者,則通議道臣,例也。而此事帥臣·守令,俱有所失,帥臣之不爲通議於道臣,而狀聞尤非矣,俱不可無罪。而守令旣經拿問,帥臣亦已遞職,今不必論罪,道臣之引咎,極涉過矣。道臣又引情勢,久不行公,故昨日大朝入侍時,已陳達請推,催促行公矣。此狀達,別無覆奏之端,置之,宜矣。令曰,依爲之。若魯曰,去四月,因筵臣所言,大臣以毋論司饔院各衙門,案付地土船,則一年一次,載運稅穀事,定奪於筵中,有所分付矣。卽者司饔院,以漁夫船,勿令載運稅穀之意,草記依下矣。廟堂定奪行會,纔過數朔,各司又草記變更,則朝令將何以行乎?此等之弊,大朝屢加申飭,而猶尙如此,朝令決不可數變矣。文秀曰,司饔院漁夫船之弊,可勝言哉?漁夫船,有元定額數,不過以二三百石所載之船入屬。而近來憑藉此船,以五六百石八九百石千石容載之船,違例入屬,非但此而已。過額入屬者甚多,又非但此而已。各道各邑之船,或見過於本院漁夫船,則必告於本院,勒令入屬之意,發關於各邑,其所橫侵之弊,罔有紀極。凡事從源頭釐正然後,可以革弊,本院船隻額數及容載數,考見當初設置漁夫船文書,更爲釐正,豈有本院草記之煩稟乎?下詢大臣,嚴明定式,宜矣。令曰,大臣之意,何如?若魯曰,司饔院漁夫船,自有定數,而冒濫誠爲弊端,戶判所達是矣。特令釐正無妨矣。至於草記,則朝令不可數變,置而勿施,宜矣。令曰,依爲之。若魯曰,大凡治國之道,皆由法典,我朝自祖宗朝以來,已有成憲,大朝又爲纂成續典,金科玉條,燦然俱備,如使法典,一一遵行,則邸下可以端拱而治矣。近來紀綱之解弛,治道之不成,皆由於法典之廢而不行。內而六部法司,外而方伯守令,皆按考大典及續典,一一遵行,無敢違越。至於政院,則乃是喉舌之職,公事出納,皆由於此,設置六房,意有在矣。亦令各房承旨,常時按考法典而明習。京外狀聞草記之有違於法典者,一一檢察啓達,朝家命令,或有違於法典者,亦執奏,乃是唯允之責。此道近來,亦廢閣未聞,誠甚慨然,以此嚴飭中外,使之修擧法典,宜矣。令曰,依爲之。宗伋曰,頃者幼學李宜柱等,聯名上書,而以登對時,稟處賜答,故今方持入矣。永膺大君,卽世宗朝第八別子也。疏中大意以爲,大君初配鄭氏,後配宋氏,載於璿源譜略。而鄭氏初不立主,鄭氏乃寧陽尉鄭悰之妹,則其不立主,似由於光廟初年事,而錦城大君及漢南·和義諸王子,皆已蒙恩,乞依例賜其爵號,許其立主矣。俯詢大臣而處之,何如?令曰,大臣之意,何如?若魯曰,大君有前後配,而初配之不立主,誠是異事,然祖宗朝久遠時事,旣無文蹟之可考,無以詳知,若或有被罪於朝家,則爲其子孫之心,請其伸慮,可矣。而至於今,始請封爵立主,旣非常例,朝家亦何以處之耶?小臣之意,朝家今無可以處分之道,宜用疑者闕之之義,置之,宜矣。文秀曰,大臣所達誠然矣。令曰,依爲之。以上竝出擧條若魯曰,今日入對草草,雖甚缺然,而別無大段裁決之事,恐或有妨於調攝之節,故日勢雖早,而姑爲退出矣。命彬曰,邸下代理之後,區區耿耿之忱,有倍於平日矣。小臣待罪南漢時,伏聞立志如泰山之句,不覺蹶然而起,心甚喜幸曰,吾東方無疆之休,實基於此。邸下以堯·舜自期,將此志不懈,則功利雜泊之說,翫好耳目之役,自可不形於前矣。且心法,卽邸下家法,而列朝成憲,是則是訓,則爲堯爲舜,在於誠敬,誠敬在於學問,學問之道無他,志存乎大人之學則庶幾矣。惟邸下勉之。令曰,唯。若魯曰,今日次對,三司竝無入侍者,事體未安矣。三司若無行公之人,則政院豈無變通備員之道乎?不可無警,當該承旨推考,何如?令曰,依爲之。出擧條
上在昌德宮。常參·經筵,以代理停。
下直,理山府使閔聖洙,茂山府使李鼎賢,中和府使柳鎭台,咸安郡守鄭與曾,木川縣監洪龜錫,懷仁縣監尹東喆。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,明日常參,取稟。令曰,停。
尹光紹達曰,大司憲沈錥,執義尹鳳九,掌令柳謇,持平李克祿在外,尹光纘奉命在外,掌令柳綽受由在外。今日以監察茶時之意,敢達。令曰,知道。
藥房副提調臣趙明履啓曰,伏未審日來,聖體調攝,若何?參蘇飮連爲進御,而感氣有差愈之勢乎?今日臣,率諸御醫入診,詳察聖候,議定湯劑繼進當否,爲宜。大王大妃殿氣候,何如?臣不任區區伏慮,敢來問安,竝此仰稟。傳曰,知道。慈殿氣候,差勝後一樣。予則感氣差歇,待下敎入侍,宜矣。
金尙重,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
尹光毅達曰,檢閱李齊顯,旣已帶職蒙放,卽爲牌招察任,何如?令曰,依。
備忘記,今下弓矢,茂山府使李鼎賢,仁遮外萬戶韓世胄處,給送。
兵曹口傳政事,江華中軍田雲祥。
尹光紹,以禮曹言啓曰,因筵中定奪,牛疫祭,依馬祖祭例,箭串場內築壇,更今九月十八日設行事,達下矣。卽接奉常寺所報,則曾前馬祖祭時,以天駟之神位版奉行,而牛疫祭位版式,元無前例,卽速變通指揮云。此是創行,且〈無〉可據之文,臣曹有難擅便,問議大臣,稟處,何如?傳曰,允。
尹光毅,以禮曹言達曰,今九月十二日,藥房入診。右議政金若魯,江華留守元景夏,同爲入侍時,因大臣陳達,有牛疫處京中諸道各邑,設祭事,命下矣。諸道則中央設壇行祭事,已爲草記行會。而京中則行祭處所,依馬祖祭例,以箭串場內築壇處。牛疫祈禳祭,不卜日來十八日設行,而祭文,令藝文館措辭撰出,祭官及祭物等事,亦依酺祭例,令各該司,急速磨鍊進排事,分付,何如?令曰,依。
工曹參議南泰溫書曰,伏以臣於月前,適患寒感,落席昏痛之際,見擬於監試初試試官。召牌狎臨,臣非不知試牌之嚴重,而目下證形,十分危苦,實無自力趨承之勢。不得不擔曳禁扃之外,猥犯違逋之辜,得蒙例勘,一味縮伏。乃於千萬夢寐之外,忽承水部佐貳之新命,恩敍未下,除旨遽降,惝怳悸恐,惟俟處分矣。繼因銓官之陳,自列特敍之旨,出於格外,隆恩所及,職名無改,驚惶感激,莫省攸措。未知疎賤如臣,何以得此於离明之下哉?銜恩畏義,宜卽趨謝之不暇。第臣向者待罪喉院時,所被大朝嚴敎,有人臣之所敢承聞者,震懍抑塞,求死不得。伊時事實,今不敢煩陳,而斷斷血忱,惟期謹守節目,自不覺其違越嚴命之歸,論其負犯,誅戮猶輕。而聖度曲加涵貸,罰名止於遞改,此莫非天日之旁燭寸丹,不以愚迷而加罪也?仰戴恩私,銘鏤在心,追訟愆尤,尙有餘悸,其何可以時月之稍久,晏然自怒,揚揚冒進於榮次乎?況且檢擬之政官,旣以做錯引嫌,此又臣難冒之一端。玆敢略搆文字,疾聲仰籲。伏乞邸下,察臣情勢之難强,將臣新授職名,亟許鐫遞,以安私分,千萬幸甚。臣無任屛營祈懇之至。答曰,覽書具悉。爾其勿辭,從速察職。
上在昌德宮。常參·經筵,以代理停。
下直,原州牧使朴弼榦,忠州牧使金致一,黃澗縣監林德恒,新寧縣監魚有任。
尹光紹達曰,今年館學課試,多不設行,大司成李昌壽,除拜已過三日,尙不出肅,推考警責,仍卽牌招察任,何如?令曰,依。
鄭夏彦達曰,明日常參,取稟。令曰,停。
又達曰,大司憲沈錥,執義尹鳳九,掌令柳謇,持平李克祿在外,尹光纘奉命在外,掌令柳綽受由在外。今日以監察茶時之意,敢達。令曰,知道。
又啓曰,玉堂上下番闕直,已至多日,在外三員外,俱是闕員,更無推移入直之員,事體極爲未安。政官卽爲牌招開政,闕員盡數差出,仍卽牌招入直,何如?傳曰,允。
傳于鄭夏彦曰,政官牌招,卽爲開政。
吏批,行判書鄭羽良牌不進,參判李天輔進,參議權相一在外未肅拜,右副承旨尹光紹進。
兵批,判書金尙魯奉命在外,參判徐命珩病,參議李濟遠陳書在外,參知尹得載入直進,左承旨尹光毅進。
吏批啓曰,判書鄭羽良牌不進,參議權相一在外,小臣獨政未安,何以爲之?敢稟。傳曰,仍爲之。
又啓曰,玉堂及春坊闕員,今當差出,而擬望之人乏少,相避竝擬,何如?傳曰,允。
又啓曰,潭陽府使今當差出,而本府近甚凋弊,不可不擇差。而擬望之人乏少,外任竝擬,何如?傳曰,允。
政事落點,承旨李濟遠,應敎金尙喆,校理魚錫胤,文學金致仁,獻納李昌儒,兼輔德趙雲逵,潭陽府使李箕重,陽川縣令安聖時,引儀趙福命,刑曹佐郞沈鑐,義盈奉事洪沃輔,兼執義單兪彦述,副司直權一衡,副司果金陽澤。
傳于尹光紹曰,戶曹判書,漢城判尹,同爲入來。戶判持凡例草入來事,分付,吳璹入來乎?問之。
尹光紹啓曰,戶曹判書朴文秀,持凡例草,漢城判尹金聖應,依下敎同爲入來,吳璹方在京云矣。傳曰,詣閤。
傳于尹光紹曰,戶曹入直郞廳,卽爲來待。
鄭夏彦啓曰,右邊捕盜大將,以左邊捕盜大將兼察事,命下矣。左邊大將趙東漸,卽爲牌招,以爲聽傳敎之地,何如?傳曰,允。
又啓曰,卽者右邊捕盜從事官來言,捕盜大將具善行,有拿處之命。故所受命召及大將牌·傳令牌,來待還納,何以爲之?敢稟。傳曰,令左大將兼察。
尹光紹,以備邊言啓曰,畿甸·三南災結加劃,與度支之臣,商量草記擧行事,命下矣。畿甸加給三百結,湖西加給八百結,湖南加給一千七百結,嶺南加給一千七百結。而今此加劃,出於聖上特軫元元之盛意,以此知委於諸道道臣,使之卽爲擧行,分俵災民,毋令節晩,俾實惠均及之意,嚴飭分付,何如?傳曰,允。
金尙重,以禮曹言啓曰,因本曹草記,牛疫祈禳祭位版式,問議大臣稟處事,允下矣。問議于大臣,則判中樞府事金在魯以爲,牛疫連年大熾,殆無一遺,言念民事,罔知爲計。臣嘗以爲,人畜雖異,同是厲氣,厲祭猶可設行。而議者或以爲不倫,其言亦然矣。今有依馬祖祭例設行之命,而禮曹以事無前據,有收議之請矣。考見五禮儀序例,則有馬祖祭·先牧祭·馬社祭·馬步祭。而馬祖·馬社·馬步祭,則非但牛馬有異,觀其恒用祝式,重在馬政,與祈禳牛疫,殊不相稱。酺祭祝式,亦以蟲蝝荐生,害我嘉穀爲辭,則亦不相襯。唯先牧祝式,稱肇制牧養永世之利者,似若最近於今此之祭。序例又曰,仲夏中氣後剛日,祀先牧吉禮,亦有享先牧之儀。輿地勝覽,馬祖先牧,馬社馬步壇,俱在東郊云。今祀先牧於東郊,恐爲得宜。而但問于太常,則神室元無先牧位版,吏僕輩亦未曾經先牧祭云。無乃累經兵燹,中廢已久耶?若然則因此之會,修明舊典,亟令太常,新造位版而祭之,未爲不可。且五禮儀,外方則元無先牧祭。今此之祭,只行於京中。而以遍禱一國之意措辭,勿爲竝行於外方,亦或一道。愚淺之見如此,倉卒敢以臆對,伏惟上裁云。右議政金若魯,與判中樞府事金在魯議同。領中樞府事金興慶病不收議,領敦寧府事趙顯命赴燕行,判中樞府事閔應洙在外,不得收議。大臣之意如此,上裁何如?傳曰,依判府事議施行。
尹光紹,以禮曹言達曰,今此牛疫祈禳祭位版祝式事,大臣收議中,只行於京中,以遍禱一國之意措辭,勿爲竝行於外方事草記,依議施行事,批下矣。外方牛疫祭香祝,姑未頒下,今竝置之意,敢達。令曰,知道。
又以禮曹言啓曰,傳曰,大殿誕日,西北關及關東·海西方物物膳,停封事下敎,而追聞有已到者云。已到處,豈欺民乎?其代,冬至方物物膳停封,以補濟民事,分付事,命下矣。西北關·關東所封方物及海西兵水營方物,則已爲封進於停封下敎之前,今姑上來,依例看品封入,其代依聖敎,以冬至方物物膳停封之意,分付。而黃海監司所封方物,則因傳敎不爲封進,故單啓本中,以停封懸註以入之意,敢啓。傳曰,知道。
又以禁府言達曰,卽接月令醫員李淳夏手本,則保放罪人任邁,病勢今已向差云,還囚之意,敢達。令曰,知道。
又以兵曹言達曰,今九月十七日,禁軍韓大寬稱名人,入差備門內,敢以擊鼓,極爲駭然。擊鼓鳴冤,何等重大,而渠以禁旅,任自突入於闕內嚴肅之地,旣不擊鼓,又爲擊鼓,其無畏忌之狀,節節可痛,不可無別樣懲治之擧。令攸司囚禁,依律科罪,何如?令曰,依。
大司成李昌壽書曰,伏以臣於日昨伏承除書,以臣爲成均館大司成者。竊念本職者,卽古司徒曲樂之任也。上古治淳事簡,雖以兵刑之大,合于一官,而顧於敷敎之職,分命二人,其重可知也。後世司徒,失其官守,學校之掌,獨有是官耳。其職專而其責尤鉅,苟以虞典所稱,而求夫人以盡之,則世豈有可堪者哉?然而國朝以來居是任者,大則德望繼述,冠冕一世,小猶詞華鑑識,厭服多士。雖所長各異,而要皆有殊,尤可稱之實。流風餘韻,士大夫至今誦道不衰。逮至近日,雖不及祖宗盛際,亦皆極一時之選,固未有如臣之愚陋滅裂而冒據之者也。臣自幼,性不嗜學,中歲疾病,寢以荒廢,平居殆不識經傳爲何物,至於功令之文,亦不如人。一朝抗顔師席,其何能上以贊導率之化,下以精考校之法,以毋辱聖簡也哉?伏祝我聖上,修明學政,壽考作人,雖在靜攝之中,冞勤風厲之方。竊覵聖意,非特育菁莪,以楨王國,實欲衍豐苞,用遺後人,於休盛哉。而目今士風不古,人才衰乏,膠庠少藏修之美,場屋多怪駭之習,有識之竊歎久矣。於斯時也,訓迪矯捄之責,專在師儒之長。古人所謂,事有如賖而實急,官有若漫而實緊者,誠至論也。今忽以臣之文質無當者,苟然充數,臣恐貽累於聖朝,取羞於賢關,非細故也。且臣險塗冥墑,橫被齮齕,向來筵中,姓名騰人頰舌,外至啾嚷,固無關於自在臣身。而其爲疲惱則極矣。此又臣難冒之一端也。自聞是命,公憂私懼,歷日靡定。玆於召牌之下,露暴危懇,仰瀆离明。伏乞邸下,特垂鑑諒,亟將臣新授職名,早許鐫改,以重官方,以安私分,不勝幸甚。臣無任屛營祈懇之至。答曰,覽書具悉。爾其勿辭,從速察職。
兵曹參議李濟遠書曰,伏以臣之一肅恩命,數日持被,蓋出於逋慢是懼,粗伸分義之計。而接鄕信,臣之老母,宿病之中,重感風寒。自昨以來,轉成關格之症,胸膈痞悶,嘔泄兼作,食不近口,夜不交睫,方在昏昏淹綴之境。臣方寸焦灼,不能自定,有未忍頃刻仍留者。玆不得不投章徑歸,情雖出於迫切,罪難逃於慢蹇。伏乞离明,曲加矜諒,亟許鐫罷臣職名,使私情獲將護之懇,輪直無苟簡之患。仍治臣任情擅行之辜,以振頹綱,千萬幸甚。臣無任戰兢祈祝之至。答曰,覽書具悉。爾其勿辭往護焉。
知敦寧李宗城書曰,伏以臣於本月初四日,伏聞有內局提調之命,繼伏承大朝所下特敎,其誨諭之眷,分義之責,反復諄切,旣溫且肅,仍有縣道封章之禁。臣於床簀奄奄之中,祇奉恩旨。雖半體不遂,已作廢物,一息未泯,尙存知覺。卽日擔載,行到坡州。撼頓之餘,病勢益劇。旅寓蒼黃,若不能頃刻支活。將此垂絶之喘,萬無前進之勢。申狀州家,冀得轉聞,褫鞶之恩,喁祝而竢。千萬意象之外,原狀旣令給之,備忘責敎,又降於捧入之承宣。臣於是,惶霣戰慄,茫然不知措躬之所也。噫,往者之事,聖上已諭之以已過。臣雖不敢於縷列,若其區區悃臆,亦豈無可言者?然人臣之出處進退,何常之有哉?惟其義而已。義之所在,固不必膠滯而無變也。臣嘗見程子論呂·馬去就不同曰,呂公著,世臣,不得不歸見上。三復斯言,戚戚於中。念臣家世世祿,受恩罔極,邇來屛蟄,逖違淸光,犬馬之戀,實根秉彝。今因診候之便,獲遂瞻天之願,卽臣之竊獨自幸者,又曷敢以衆口之煩,竝廢其一覲之義哉?今臣之不能進,特以疾病之致。然蓋臣於今年三月,猝患類中,七朔醫治,始得回甦。而左邊肢體,癱瘓不用,其他醜陋形症,不暇悉陳。只此偏枯,分成病人,戶庭跬步,亦須人扶。其於省闥之出入,殿陛之升降,雖欲竭氣力而行之,末由得也。殆天所廢,只自悼傷,虛帶保護之任,已絶呼籲之路,延引時日,偃息鄕外,萬萬非臣分之所敢安。又不得不寸寸作行,百里之程,三日而至。伏聞又有重推催促之命,驚惶震迫,舁伏城外。而咫尺天門,無計致身,有足如縻,有涕盈襟。玆敢冒昧萬死,疾聲哀籲於重离之聽。伏乞邸下,俯垂憐察,亟許先遞臣內局兼任。仍勘臣前後違逋之罪,以安賤分,以嚴公法,不勝幸甚。臣無任屛營祈懇之至。答曰,覽書具悉,大朝業已下敎矣。此時藥房提調,豈敢撕捱?卿其勿辭,從速行公。
己巳九月十七日未時,上御歡慶殿。行戶曹判書朴文秀,漢城判尹金聖應,左副承旨金尙重,假注書趙宗濂,記事官李齊顯·李宜哲進伏。上曰,有下問事,戶判先進。凡例冊,已爲開刊耶?文秀曰,有何改處乎?上曰,凡例幾丈耶?文秀曰,二丈矣。上曰,刪去無難乎?文秀曰,至易矣。上曰,第上之。披覽敎曰,此後則戶曹無難事矣。文秀曰,似無疑處矣。上曰,次第幾卷耶?文秀曰,初卷矣。此後則各司所得雖不多,貢人則大有益矣。上曰,往復之際,其無相左者耶?緩之則必不謹悉矣。文秀曰,以不關之蓮盆言之,政院則每年進排二坐,而春坊無前例,而亦責納蓮盆,實難支堪矣。上曰,春坊難矣。此則君子之心,而學濂溪之事,亦何妨耶?文秀曰,今番試所,不過七日。而進排筆,其數許多矣。上曰,武所則多入,而文所則不多乎?文秀曰,大抵貢人之利,多進排則好,故無限入之矣。上曰,戶曹亦爲魚鱗否?文秀曰,已爲之。而貢人之紛亂,比前有減矣。上曰,已正書乎?文秀曰,已正書。而各司復難,歸一之後,當刊布矣。上曰,前年太廟有㹶變,近日大報壇,又有鼠災,故親審修改矣。文秀曰,殿下於事大奉先之事,誠孝篤至。所謂我自樂此,不爲疲也。而伏聞昨者,殿下終日法服,植立董役,不瑕有觸感之候耶?上曰,於休盛恩,予豈敢忽諸?自其日後,感氣差愈矣。文秀曰,今番新造祭器制樣,果奇好矣。上曰,看役該郞,耐久人矣。聞日本往來人言,則倭人所用尺寸,極精細云。我國則律斗量衡,甚無狀矣。尙重曰,倭館亦然矣。上曰,心之繩墨難堪,於凡事工巧甚矣。文秀曰,今番事役,工匠輩,無一毫怨色矣。上曰,渠等亦知其應爲之事故然矣。亦在董役之善否耳。且列朝深仁厚澤,浹人者深,故自然如此,予將何以答彼百姓之是心乎?見今都市之民,倒懸若此,況外方百姓之無訴處者乎?中夜思之矜惻甚矣。文秀曰,大抵百姓,無不是者矣。上曰,所謂兩班難矣。兩班難矣。〈塗〉炭百姓,有勝於兩班者矣。文秀曰,判尹方入侍,都民疾苦,惟係於京兆·秋曹矣。上曰,今日之召,以訓將而不以判尹矣。文秀曰,以一民之不保,若思負殿下之心,則庶幾矣。上曰,頃者已於武士輩言之,而壇上奉審後見之,則北營懸帿,故畫紙入見,則果是五日射會。而矢數古則四十矢矣。今乃不滿三十矢。如此大布猶然,則將何所恃?兵判誠嘉矣。今番內三廳,皆知放銃矣。厥輩若當朔試射,而不滿七矢則才落,實爲殘忍矣。臨敵則集五六人而射之乎?頃見李彦鄕之弓,而所謂兩班之弓,從可知矣。予曾召見將官輩,而必生好勝努力,努力爲飭矣。以今五日射會見之,則寒心矣。文秀曰,似或風日適惡而不善射矣。上曰,卿等若曰臣等之罪,而伏聞今日下敎,不勝惶愧云爾則可矣。訓將以身董卒,亦可勤射,而彼本來懶射者,故到老益無滋味矣。戶判則弓品果何如?而亦或射之乎?文秀曰,弓品雖劣者,勤射則善。雖優者,不勤射則不善矣。上曰,弓品之優者勝矣。秦應會五十三分而爲壯元矣。聖應曰,秦應會近來連爲居首矣。臣在將任,不能躬飭,致勤責敎,惶恐待罪矣。上曰,訓將年今幾何?今已向白矣。聖應曰,今年五十一歲矣。勸武初出時,誠如聖敎,懶於習射矣。今作武身,不射何爲乎?上曰,似少滋味矣。聖應曰,昨冬伏承下敎之後,連爲習射,而督勸將士輩矣。文秀曰,臣見訓將,昨冬今夏,果爲勤射矣。上曰,北營射場好矣。聖應曰,御廳南水營射場,尤勝矣。上曰,然乎?文秀曰,俄者備坐,聞秦應會之言,則渠之弟,見式年初試步射,已多占畫數。而將射騎芻之際,不知何許忮才之擧子輩,作黨歐打,使之呼不,終不得見科云,極其驚駭。試官雖無深罪,當該試官,不可不拿處申飭。且使刑曹,査得作挐人,繩以重律宜矣。聖應曰,臣亦聞其事。秦應會之弟,雖不至於折臂,而將作病人云矣。上曰,試官亦知之乎?文秀曰,在外之事,雖或不聞,而其在國體,試官亦不無警責。此而不治,鄕人中人輩,難見科矣。上命書傳敎曰,初聞六兩射時事矣。果非場中耶?聖應曰,渠輩雖無狀,豈敢入場中作挐乎?上曰,所捉人表表者乎?文秀曰,其中或有知名者云矣。聖應曰,式年每如此,而無如今年之狼藉矣。上曰,多人似爲之矣。文秀曰,然矣。而此則漸不可長矣。日昨禁奢下敎時,臣不入侍,而體下之盛意,至及於僧徒之紙役,王言一播,在下者,孰不欽歎感動乎?以八道狀啓紙言之,雖或參差,而統營狀啓紙,則其厚如掌,實爲不緊。此亦長廣厚薄,磨鍊下送,以除一分之弊。而扇子事,爲弊滋甚,而奇巧之制,亦宜痛禁矣。上曰,東萊亦造扇乎?尙重曰,無之矣。大抵扇弊甚大,今之千柄物役,卽古之二千柄所入,以僧頭之猶不盡巧,又造三臺,至於唐別扇而亦巧矣。上曰,予見自內造扇,其弊甚矣。然予以爲我國人,漸不精矣。文秀曰,臣意則僧頭別扇,絶禁宜矣。殿下旣把別扇,則臣等宜把唐扇矣。上曰,頒賜別扇,將何用之乎?聖應曰,頒賜扇子,則依堂下貂帽頒賜例,把之何妨乎?上曰,向日詢問僧頭之弊矣。承宣之意何如?人皆如戶判之意耶?尙重曰,以今之扇事言之,何莫非爲弊乎?臣則以爲禁僧頭末也。若不除弊源,而如此禁節,則唐扇奇巧之弊,亦不下於僧頭矣。上仍下大小別扇二柄,命使工曹造樣,分送于兩南造扇各營曰,僧頭之禁不難,而予於元景夏,無國産之言,姑置之耳。尙重曰,申飭其侈制而已。何可隨事禁之乎?近來唐扇,亦有三臺,奈何?上曰,予見唐扇,亦異於古制矣。文秀曰,自朝家一切痛禁,則何難禁之乎?上曰,承旨之言是矣。封扇者,非樂爲也。若不如他人之扇則爲慊愧,務爲致巧矣。禁僧頭扇,則國之制樣全無,故是以趑趄矣。向來元景夏所達,禁紋段亦不緊云者,果非矣。聖應曰,此扇古矣。上曰,似是孝廟朝藏貯,而制樣極輕便矣。仍敎曰,貢人之失利,亦甚矜憐,而予今衰矣。近得戶判之盡心保恤,予心少紓矣。文秀曰,小臣自春坊,至於今生老治平之時,臣將老且死矣。效國之道,惟在此等事,敢不惟力是視乎?上命書傳敎〈曰〉,從速給貢物價宜矣。文秀曰,明當磨鍊,再明上下矣。上曰,爲民之事,不可遲延,卿雖勞憊,卽當出去,今夜磨鍊,明早給之可乎?文秀承命先出,承·史亦少退。
惠陵參奉吳璹,戶曹郞廳李景祚,同爲入侍。上問吳璹曰,汝年幾何?璹曰,今年二十矣。上命擧頭曰,爲人頗嘉矣。汝爲科工乎?璹曰,科工不着實矣。上曰,今見汝而思汝祖,心甚愴然。汝雖入繼,今則派正,似是善得矣。汝爲人後,汝祖贈判書吳光運,爲國之誠,予尙不忘,故屢問汝之入京,今始招見矣。汝以汝祖之心,他日事君,可也。璹曰,敢不思先而效力乎?如臣蒙騃何能仰答聖眷之萬一耶?上曰,渠能知謙讓,似爲科工矣。尙重曰,然矣。上曰,汝爲陵官,有何弊端乎?璹曰,本陵無位田,故陵卒疲殘難支矣。上曰,汝祖與洪景輔,雖不入鐵券,皆有社稷之功矣。仍敎承旨曰,戊申之難,非此二人,則漠然不知,其功誠大矣。尙重曰,不下於出征之功矣。上曰,汝祖平日,與洪景輔有若兄弟,汝亦與洪名漢相交乎?璹曰,近來相見,而姑不親密矣。上曰,汝聞此下敎,而繼汝祖之志,思所以有終,陵所入直時,奉審巡木,頻頻爲之也。陵官將來爲字牧階梯,守護軍,務爲愛恤可矣。璹起伏曰,敢不奉承下敎乎?先命退出。上曰,戶曹郞廳進前。景祚進定例冊。上披閱曰,諸嬪房,在於何編耶?景祚曰,在末端矣。上曰,奉姆夫人,與諸嬪同耶?景祚曰,乍有隆殺矣。上曰,阿之何如?景祚曰,不如尙宮矣。上曰,濟州全卜元進上外,無別卜定之事乎?景祚曰,然矣。上曰,奉姆夫人沈藏所入有之乎?景祚曰,有之矣。而宮人亦皆有之矣。上曰,年例進排雖無,而節日則有之乎?景祚曰,只於端午有之矣。上曰,皆已印出乎?景祚曰,今日還下者,姑未印出矣。尙重曰,今番續五禮儀·續大典度支定例,成出後,國事無遺整頓矣。上曰,名雖定例,今則名分定矣。其中只欠一禮,而題目則塡以元亨利貞,共則書五字,可也。仍書下鐵券留置,永久遵行八字。諸臣以次退出。傳曰,頃者史官之坐,悉諭予意,卿猶漠然,何情志之不孚,一至此哉?噫,卿之爲國之心,謹飭之操,予知熟矣。日雖有百瑩中,豈可纔疑於君臣之間哉?況想卿心事,不覺興嗟。噫,予不疑卿,卿何自阻?前者之譏,後者之軋,非徒予知,國人共知。噫,予已耗矣。今又衰矣。而靜攝常多,瘳日常少,身帶保護,此豈事撕捱之日乎?近日感氣雖少愈,搔癢之候猶一樣,此時思卿之心倍焉。噫,以卿恒日體國之心,胡不諒此?且果若宋瑩中之言,此欺我也。欺之一字,雖隷儓,豈疑卿哉?噫,卿心非徒予諒,可質蒼蒼,卿何毫分有芥意之端?復令史官,諭予慇懃之意,仍使偕來。卿須體小子心腹之諭,顧今日藥院之重,卽日偕來,用副靜攝中思卿之心事。令史官傳諭于閔判府事。傳曰,今聞元良所稟,提調李宗城,到門外陳章云,往事不必追嫌。噫,故奉朝賀,昔日藥院提擧如昨日。今初此任,當君父靜攝之日,豈敢逡巡?此任非他職之比,日次問候之時,只有副提擧一人,爲人臣焉敢撕捱?從重推考,其令卽爲供職。傳曰,頃日已下敎,而無制樣,則諸道眩於奉行,舊本扇下工曹,依此樣造本,下送所封諸道。而頃者大略雖諭,覽此本進獻之物,昔之制,若是儉約,進獻若此,況他乎?奇巧制樣,多數封送,令備局條列嚴飭諸道,以除民弊。此後若有犯者,噫,受封送者,非大官卽重宰,知若不知,不爲請飭,豈效國之道乎?其於紙品,若無定制,其眩於奉行如扇。亦令備局,定爲制樣,分付。傳曰,覽年分節目,大體今番雖是,予意則爲經費重矣。若此豈爲民之意乎?若待道臣狀聞加給,不無節晩,民不能被實惠之弊。諸道中或請或否,亦豈王者一視之道乎?關東加給三百結,黃海道加給二千二百結。畿甸·三南,當初事目中,旣以四分之一計劃。今度支之臣,就議大臣商量,草記加給,此乃爲元元,卽爲擧行。傳曰,頃聞武二所擧子駭擧,有下敎之事。今聞一所,雖有多寡之不同,亦有此弊云。王者申飭,不可斑駁。武一所試官竝拿處,歐打〈者〉其令秋曹,依頃日下敎勘律。傳曰,頃者旣已下敎,蔡慶承之捏報,憲臣之彈劾,其涉巧也。隱然以率置興仁之捏,合於援例聚軍,欲作機關,一覽已知,而不可置人於黯黮,故有此下敎。今覽其供,無謂自判。前兵使李義翼,分揀放事,分付。傳曰,以金吾申目覽之,此頃日下敎者,而稱敬奉徽旨,若元良之下令。曾前雖代理之後,下敎爲傳旨,下令爲徽旨,而末梢申目一也。今番雖下敎者,以徽旨擧行,故有此掣肘之端。此後雖推考者,有下敎者則捧傳旨,有下令者則捧徽旨。而其於供辭緘辭,俱以申目擧行事,政院知悉,分付該府該曹。傳曰,違牌翰林敍用,大抵蔡濟恭之所遭無謂,業已洞知。而爲人子,以其職誣其父,於渠必痛心,豈曰以新進小官,不恤廉隅乎?且陞六當此,頃者欲爲問于大臣而不果焉。今已下敎,特爲陞六。傳曰,正三品以下,受由過限,下諭過限者,自政院直捧禁推事。榻前下敎
上在昌德宮。常參·經筵,以代理停。
下直,海州判官金仁大。
金尙重啓曰,兵曹郞廳來言,外空闕,晝巡檢云矣,敢啓。傳曰,知道。
又達曰,明日常參,取稟。令曰,停。
尹光毅達曰,新除授同副承旨李濟遠,時在京畿高陽地,斯速乘馹上來事,下諭,何如?令曰,依。
尹光紹達曰,憲府連日監察茶時,事甚未安。除在外外,掌令柳謇,卽爲牌招,何如?令曰,依。
鄭夏彦達曰,掌令柳綽,在鄕受由過限,遞差令旨及禁推傳旨捧入之意,敢達。令曰,知道。
傳于尹光紹曰,度支定例五件類,慈殿當進覽,予亦欲取覽,稍狹其長廣,取輕便,以紙爲衣,二件各各裹袱入之事,分付戶曹。
金尙重啓曰,戶曹判書朴文秀,以度支定例,有稟定事,來詣請對矣。傳曰,戶判明日內局入診,何爲入侍。
尹光紹,以義禁府申目,北兵使李義翼公事。令曰,大朝已下敎。
金尙重,以禮曹言啓曰,來十月初八日,宗廟冬享大祭親行時,王世子闕門外祇迎祇送之節,依例磨鍊乎?敢稟。傳曰,置之。
又以禮曹言啓曰,來十月初八日,宗廟冬享大祭親行時,省牲省器,依例以親臨磨鍊擧行乎?敢稟。傳曰,依例爲之。
尹光毅,以禮曹言啓曰,今此牛疫祭,不卜日來十八日設行事,已爲達下矣。大臣收議以爲,牛疫祭設行於先牧壇,又曰仲夏中氣後剛日,祀先牧云。今此祈告之祭,旣祀先牧,則雖非仲夏,以剛日設行,似爲得宜,大臣之意亦然。先牧壇牛疫祭,以來十九日剛日退行。而先牧壇在東郊云者,雖載於五禮儀,累經兵燹,享禮久未擧行之故,壇所未知的在何處,而位版亦無見存。依大臣收議,先牧位版,令太常急速新造,壇則以箭串牧場內精潔處設築擧行之意,竝爲分付於各處該司,何如?傳曰,允。
金尙重,以義禁府言達曰,忠淸右道監試初試試官都事閔洙彦,洪州牧使閔光遇,結城縣監南惠老等拿處事,徽旨達下矣。閔洙彦·閔光遇·南惠老等,俱在任所,依例發遣府書吏羅將,竝拿來,何如?令曰,依。
尹光毅,以禮曹言達曰,卽接奉常寺所報,則先牧壇位版新造,牛疫祈禳祭設行後,還爲入室時,先告事由祭,當爲設行。而考見神室笏記,五方位版,則東方六位,西南北中央,皆爲七位,以東方天駟位版下,奉安先牧位版云。先牧位版奉安時,神室告由祭,不卜日,來二十日設行之意,分付,何如?令曰,依。
尹光紹,以義禁府言達曰,時囚罪人大靜前縣監金脩,囚本府議達,還發配所事準下矣。罪人金脩,仍前罪目,依例發遣府羅將,押送配所,何如?令曰,依。
金尙重,以御營廳言達曰,本廳分授,鷹峯西邊體城頹毁六間許改築處,女墻及東小門北邊體城頹毁六間許改築處,女墻今已畢築之意,敢達。令曰,知道。
又以兵曹言達曰,今月十七日夜,禁漏官來言,更漏未下之前,先擊人定之鍾,極爲驚駭。推問各處傳漏軍,則匙前傳漏軍士貴萬·次義等,徑先打點,仍呼打鍾云。莫重傳漏,無端誤打,以致徑先鳴鍾,事極爲駭。當該軍士貴萬·次義等,令攸司囚禁科罪。鍾閣守直官,亦難免不察之失,從重推考,何如?令曰,依。
掌令柳謇達曰,坦事·泰績事·瑞虎等事·夏宅事·畬事·戊申賊魁事·濂事·龍發等事·尹宅履等事·崇·事·驪川君增安置事·驪善君壆罷職不敍事·執義尹鳳九,持平尹光纘·李克祿,大司諫閔百行,獻納李昌儒,司諫李光湜,乘馹上來事,下諭。答曰,不從。下諭事依達。
應敎金尙喆書曰,伏以臣,離違文陛,積有月矣。玉署除旨,適在此時,而況且館直俱空,庚牌狎臨,在臣義分,尤宜竭蹶承膺之不暇。第臣情理之漸難從宦,從前書籲,庶蒙离明之所照燭所矜憐矣。臣父自經今夏重病,凡節益下一層,床笫爲命,寧日甚少。而臣母病痾沈頓之中,近又添天行輪感,今至十餘諸症,一向進退。藥餌之罔效,食飮之全却,神形澌脫,氣息如縷。臣以孑然單身,見方晝夜焦熬。則此實親戚之所共憫,朋儕之所相念也。離捨持被,實無其路。玆敢略陳情懇,仰首哀號。伏乞邸下,俯垂矜諒,亟許臣鞶帶之褫,以便省護。仍治臣違慢之罪,以昭法紀,公私不勝幸甚。臣無任屛營祈懇之至。答曰,覽書具悉。爾其勿辭救護焉。
上在昌德宮。常參·經筵,以代理停。
下直,寧海府使閔堣,永同縣監李廷煜,廣梁僉使李薰,加里浦僉使李潚。
尹光毅達曰,明日常參,取稟。令曰,停。
金尙重達曰,大司憲沈錥,執義尹鳳九,持平李克祿在外,掌令柳謇呈辭,一員未差,持平尹光纘奉命在外。今日以監察茶時之意,敢達。令曰,知道。
金尙重,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又達曰,明日次對,兩司無進參之員。除在外·未署經外,掌令柳謇,待開門牌招,以爲進參之地,何如?令曰,依。
傳于金尙重曰,今日藥房入侍時,只提調入來乎?副提調入來乎?問之。
尹光毅達曰,內局入侍事,命下矣。提調李宗城病不入來,副提調趙明履猝有身病,亦不得入來。當此問候之日,特命入侍,而提調無進參之員,竝卽牌招,何如?令曰,依。
傳于尹光紹曰,承旨尹光紹詣閤,戶曹判書朴文秀,判尹金聖應,同爲入侍。
尹光毅達曰,左副承旨尹光紹,入侍事,命下矣。光紹今日不爲仕進,卽爲牌招,何如?令曰,依。
傳于尹光毅曰,他承旨詣閤,尹光紹牌招。
尹光毅啓曰,內局提調李宗城,到闕門外陳書,不爲承命,原書纔已退却,牌不進推考傳旨今方捧入。副提調趙明履,陳書入達,問候命下之後,終不進參,分義所在,極爲未安。提調李宗城,更爲牌招,何如?傳曰,允。
又啓曰,內局提調入來與否,卽爲問啓事,命下矣。招問掌務官則以爲,提調李宗城,今方待命於金吾門外,不得入來云矣,敢啓。傳曰,廉隅雖重,分義豈輕?往事業已知心,今何復諭?此豈循例官職之比?衰耗之君,方在靜攝,幾乎逐日問候,爲此人頃者下敎,何如?而徒事撕捱,使今日問候,尙不爲之,此豈使問於隣國?況以搔癢之候,有下敎者,而尙今寥寥,亦涉寒心。勿待命事,分付。
傳于尹光毅曰,藥房提調,在門外乎?問之。
傳于尹光紹曰,嘉禮都監謄錄正書,或草本入之。
傳于尹光毅曰,內局提調入來與否,卽爲問啓。
傳于金尙重曰,下敎之後何如是乎?君父之問候如是乎?卽爲出牌,使之問候。
傳于金尙重曰,分義豈若是乎?使之卽爲問候。
金尙重,以義禁府言達曰,前掌令柳綽禁推事,傳旨啓下矣。柳綽時在京畿果川地云。依例發遣府羅將拿來,何如?令曰,依。
都承旨趙明履書曰,伏以臣,素抱冷痰之病,乍失將理,發作如期。比來夙夜奔忙之中,觸寒非細,再昨譯院之夕,已有痛意。而夜間就暖療治,晩起赴試,幸得少減。故今日欲詣藥院,仰問聖候。蓋今日雖非問安日次,而日昨院啓之批,只承感氣差歇之敎,則調攝諸節,宜更入診詳察。故昨以此意,指揮院中。而晨興盥洗之餘,痛勢復作,冷氣衝亘,轉輾苦劇,頃刻欲絶,運動不得。如是之際,天色向明,方以此狀,通于院中。而身帶保護之任,病不能盡意於問候之節,惶懍憂悶,罔知攸措。玆敢倩人搆書,忙急陳籲。伏願邸下,俯賜照察,亟令遞臣之職,治臣之罪。臣無任屛營祈懇之至,謹昧死以聞。令曰,大朝旣已下敎,給之。
己巳九月十九日午時,上御歡慶殿。行戶曹判書朴文秀,漢城判尹金聖應,右副承旨鄭夏彦,假注書趙宗濂,編修官許錫,記事官李宜哲進伏。內局提調李宗城,追後入侍。上曰,注書出去,洪名漢在京與否,問之。判尹追後入來,直爲入侍事,分付。度支定例,諸嬪房卷,持入,可也。文秀曰,昨經禁府坐起,而堦事,已無可言者。而事,聞來節節駭惡矣。上曰,渠有一分人心,其所爲豈如此乎?文秀曰,姑觀數日,自上不可不緘問。而打母與搆弟,其心所在,宜無異同矣。數日後,拿問草記,將欲入之矣。上曰,七日有苗格,渠雖蠢蠢無識,豈無善心之或萌耶?文秀曰,聖上以近年封進節扇,廣而且大,慮費民力,特下舊扇於水部,使之依樣造送於封進各道矣。自水部當造送,而陳竹節長者,雖責於貢人及市人,旣無備待,得出無路,日事督納,徒爲貽弊。全州乃是造扇邑,明年扇竹,想已辦備,不過十餘日,竹可以得來。以此分付工曹,量其所入,發關監營,使之斯速上送之地,實合事宜,惶恐敢達。上曰,依爲之。出擧條文秀曰,宗廟祭用瓦㽅,一番過祭,則幾盡破碎。匠手已知其一用而破,故每於大祭,更爲造納,而體制不精,其薄如紙。故臣嚴飭水部,各別精造,且令敦厚矣。過秋享後所破,不過三分之一。此後則使之各別精造,隨毁隨改,事甚得當,惶恐敢達。上曰,依爲之。瓦㽅雖微物,所用重。此後一例藏置祭器庫,祀典後,洗滌藏之。一依他祭器,祭畢後,典祀官本署官員,眼同奉審執頉,更造舊本,本署官員看審,以埋潔處事,分付。出擧條文秀曰,定例刊出後,一件送置于江都,何如?上曰,好矣。仍敎曰,承旨尹光紹何房乎?入侍事,分付。光紹進伏。上曰,此承旨亦能書,而尹光紹有病形,還爲出去,可也。彼承旨,軀幹雖大而氣弱,不如乃兄之健實矣。仍命書傳敎曰,輩幼時,頗嘉矣。今乃若此怪惡,養子不敎,父之過也。上曰,墨名多有,曾所未見者。近有大報壇墨名,亦怪矣。仍笑敎曰,予嘗聞冠匠之言,有一士人,造鐵冠云矣。上曰,判尹進前。近來國中奢侈極甚,而予則御供米,一朔十八斗矣。古詩曰,宮中好高髻,四方高一尺。今則倒爲矣。予恐元良年尙幼,見此侈靡之習,而不移心於玩好也。文秀曰,宗臣事,依啓辭斷然成罪,不然則停啓宜矣。上曰,李翼元有樹立矣。苦心勸元良者,尹東度·李彝章·李奎采,而趙雲逵父子,過則過矣。而亦苦心矣。文秀曰,此非上下相持者矣。上曰,卿以何知之耶?文秀曰,臣之心,亦以允從爲宜矣。上曰,卿亦立旨者矣。近來臺諫,僅僅立旨矣。夏彦曰,此啓之尙此靳允,實由於在下者之不誠實。文秀曰,在國家敦宗之義,雖或不卽允從,其在下者,豈其然乎?上曰,頃者尹光紹,與兵判有所酬酢,而亦過矣。夏彦曰,尹光紹之言,非過矣。今日在廷之臣,孰不然乎?上曰,耳目之臣,今皆依違爲事,實爲寒心矣。文秀曰,果如聖敎,出立旨則誠切痛矣。上曰,近來奢侈之弊極矣。鄙諺所謂,年老則無好事志云。而卿等嘗見史記,亦或知之矣。古或有帝王老,則尤爲奢侈曰,及今不爲,更待何時者矣。卿等謂予仁恕,而予若知而不言則非矣。向者元景夏,以禁紋段爲難,以元景夏之志慮,初不知爲禁矣。文秀曰,禁紋段後,閭巷間入丈家者多矣。夏彦曰,禁紋段之效,誠速矣。仍命書禁奢傳敎。上曰,春坊僚屬之僚字,卿等知之乎?賓廳之賓字,義亦然矣。夏彦曰,臣哉隣哉之義也。上曰,常談云知面難唾,予若及今不盡言,更待何時耶?上笑曰,予聞尹得載,複着網巾邊子云矣。聖應曰,非但尹得載,複着者往往有之矣。上曰,服飾奢侈,而飮食亦工巧云矣。聖應曰,數十年來,飮食之奢侈,愈往愈甚,多有不知名之飮食矣。上曰,予則生長於宮中,不知外間飮食之如何。而少時以實錄陪行,一過陽川縣,則所謂茶啖,不堪食矣。聖應曰,外方飮食則然矣。闕內飮食,實則無味矣。上曰,闕內實多鄕諳矣。予於今日,當盡言之。犀帶有刻者,則雖大臣皆效之矣。元良若見此,而將買玉帶於彼中則將奈何?文秀曰,聖慮至及此,聞者孰不欽歎感服乎?上曰,卿見李宗城,而其果難於行步乎?文秀曰,然矣。直非類中,而臣往見之,則面無大段病色。而左脚不便,運動難矣。上曰,入此誠難乎?比之前左相,何如?卿是四寸,似詳知矣。文秀曰,若使入侍,則當匍匐入之矣。上曰,耳掩古制矣。仍笑曰,古大臣崔錫恒,每當入侍,脫暖帽置之熙政殿門外。則年幼中官,潛爲偸着,戲遊庭中,果爲絶倒矣。夏彦曰,雖近來吏胥輩,猶不敢着揮項,入官前矣。上曰,不然矣。政院使令猛着,而掖隷及奴屬,皆着之矣。上曰,驄帽子,東宮着之,故曾已諭矣。予在潛邸着之,而以世弟入大內後,仍不敢着矣。以問寢時,不敢着之之意言之,而頃見元良又着,故欲推中官,以示撻伯禽之義矣。文秀曰,殿下深知弊源,而有此下敎。大臣入侍時,申飭嚴禁好矣。上曰,此傳敎後,似或有效,而所謂時體甚悶矣。文秀曰,李宗城必欲一番入覲,此亦人情天理之當然者。況又日前思厥父之下敎,在渠銘感者乎?其病難於晨夕奔走,而宰相之在京輦宜矣。而內局之任,病難供劇矣。上曰,右相亦已陳達,故知之。而欲以此羈縻矣。上曰,李廷德更欲召見矣。未果,而其人奄忽,思厥父,則心猶憐焉。文秀曰,有才之臣,惜不盡用而作故矣。上曰,李閔孝方在何處?而卿知之乎?文秀曰,卽臣之甥姪,而方居憂矣。其人負抱,非比尋常之士,而有公輔之器矣。上曰,予亦知之矣。李廷德三兄弟,人品各異矣。廷德爲人峭峻,而廷文則良善矣。文秀曰,廷德之子,爲人忠厚,有長者家風矣。上曰,然乎?聖應曰,故判書李眞望,生時誠長者矣。文秀曰,貞陵洞有白軒李景奭舊第,而風流篤厚,至今歎美之宰相。而李閔孝亦佳潔矣。上曰,其時李閔孝,予甚惜見,故業欲下敎而忘之矣。仍命書待闋除職傳敎,戶判·判尹先退。上曰,內局提調,已入來肅拜矣。注書出去,問其可能入侍與否。臣宗濂曰,如可入侍則率入乎?上曰,第問之。宗濂還入達曰,李宗城曰,逖違天陛,今已五年,病雖如此,必欲匍匐而入。雖或力盡而顚仆於閤外,亦何恨乎云矣。上曰,誠貴矣。誠貴矣。仍命小黃門,扶入至殿門。上曰,匍匐而進,可也。宗城匍匐就坐,良久而喘息少定曰,雨後日氣寒冷,聖體若何?上曰,感氣差愈矣。宗城曰,臣之問候,今始初入,而伏聞都提調別諭,則搔癢之節,無減爲敎矣。卽今何如?上曰,晝則不大段,而夜尤甚焉矣。眩氣何如?上曰,愈矣。宗城曰,甲子以後,膈氣實是重症,近無往來之候否?上曰,丙寅以後,姑不發矣。宗城曰,大王大妃殿氣候,若何?上曰,近來差過矣。宗城曰,中宮殿氣候,何如?上曰,一樣矣。宗城曰,王世子氣度,何如?上曰,好過矣。宗城曰,近伏聞首醫所傳,則東宮眼患,猶未快愈云,卽今何如?上曰,近來症候,時或有之矣。宗城曰,离筵講席,逖違五年,德器睿質,雖欲一瞻,病狀如許,無望起登,則此生已矣。區區耿耿,難以盡達。而邸下面黃唇白之候,近復若何?上曰,面黃猶一樣,而唇白則少勝矣。宗城曰,醫官入侍,使之診察,何如?上曰,唯。首醫應三,診候退伏曰,脈候左三部,微有數意,而比之向日頗減,度數好矣。壽煃曰,脈候左右三部不數,而大體調均矣。上曰,搔癢之症,初意一時之症,今則爲日已久。廣脚之內,後邊凹陷處蔓熾,初更時一場過爲爬刮,而曉際始差矣。薰洗數爲之,則皮膚間微熱無矣。上曰,當以何物洗之乎?應三曰,蟬退白沸湯,俱可矣。上曰,差歇時亦洗之乎?宗城曰,閭巷間,此症往往有之,而難堪云矣。壽煃曰,蟬退鹽湯俱可,而以油梅洗亦好矣。上曰,搔時,不比於銀疹矣。文恒曰,止癢之道,白沸湯外無之,而硫磺末和洗好矣。上曰,好耶?應三曰,雖臭惡,而優於收斂矣。上曰,溫井出於硫磺鋪處云,依溫井之義而爲之耶?宗城曰,溫井有生發之氣故然矣。上曰,諸醫先出。上曰,不見卿五年矣。宗城曰,自北關還後,尙未入侍,今爲四載。而西藩歸後,旋有北行,其間進現,不過數次。合而言之,則洽滿五年矣。上曰,予已衰矣。卿亦老矣。思卿父見卿面,予心愴然矣。宗城涕泣曰,凡人相與之際,若是親厚之間,則久離則興思,不見則思見,卽人之情也。況君臣之義,根於秉彝乎?如臣者,固受恩罔極。而臣身姑不暇言,臣父之生前死後,所被恩數,曠絶千古。在臣圖報之心,食息而不敢忘。常欲殫竭心力,以爲萬一之酬。而不幸身嬰奇疾,已成廢人,區區願忠之誠,已無可論。而瞻天望雲,更無一近耿光之望,則雖於畎畝之中,常恐爲不瞑之恨矣。千萬意外,叨承引接之命,扶掖之異恩,匍匐之擧措,俱非臣分之所敢安。而古人所云,一瞻天顔,萬死猶足者,卽臣今日之情境也。都提調入診,例請瞻望,而臣則不敢仰請。竊聞諸臣之言,非昔時之感,有倍於前年云,自不覺慼慼于中矣。上曰,卿旣在內局之任,瞻望,可也。宗城又感泣曰,自上旣自午殿坐,至於夜深,水剌亦已過時。臣旣在保護之職,固當卽請退出。而雖在床簀奄奄之中,亦有爲聖上一言之誠。況臣病勢,又無再登前席之望。一出春明,便隔天涯,犬馬之懷,不能自抑,欲有一二仰陳者矣。上曰,陳達,可也。宗城曰,冬享親行,已有成命云。臣竊以爲,萬萬不可奉承矣。臣固知聖上不匱之孝思,必欲自盡其誠禮,而聖算向衰,非復前時矣。聖人垂訓,有老則量筋力行之之文矣。殿下每以筋力猶可自力,以拒群下之言,筋力果若不衰,代理何爲而爲之耶?臣聞上年親享之時,猝値猛寒,而猶不命攝行云,臣聞來爲之心寒矣。卽今日候,雖若淸和,又安知行祀之時,又不大寒耶?一年一親享,已有成命,永禧殿親享,業已行之矣。今番冬享,斷不可不攝行矣。上曰,頃日大臣許,已有下敎。今則予之所爲,惟祀典而已。而猶有觀勢之敎,予亦有所量,而終有所不忍不行之意矣。宗城曰,臣入闕後,伏聞日前,以大報壇修改,殿下具禮服,終日植立,至夜而董役云。此固殿下忠孝盡分之至意,而獨不念春秋之向暮,精力之不逮耶?臣抑有私情之觸感,不能自抑者。殿下責臣之行公於內局,至擧先臣而爲敎。先臣以內局提擧事,殿下於春宮,嘗以殿下每有勞動,出汗過多,憂慮之誠,至老不已。故毋論時原任與休致之後,若當寒暑之節親享之時,則必陳箚請寢,至誠所格,時有準請命攝之敎矣。臣旣處保護之地,又當寒冱之節,不以先臣之心爲心,期於準請而後已。則以公言之,有負殿下責臣以先臣之盛意,以私言之,誠無以歸見先臣於地下矣。大臣諸臣,曾已力請,區區今日之所陳,實亦擧朝之所同情。伏乞更勿持難,亟降兪音焉。上曰,頃者下敎,猶不邁邁。今番大小諸臣,皆不欲予之躬行矣。卿達雖是,猶不忍許焉。而若待見大臣後許之,而不許卿之今懇,則亦不誠實,故勉從攝行。而予當親傳香後,躬詣省牲省器矣。仍命書傳敎。宗城曰,親享命攝,俯察群臣之誠,已降勉從之敎。凡在臣僚,孰不感幸。大抵今日悠悠萬事,只在於大小朝攝養保護之不失其宜。而臣又待罪嘗藥之地,區區之誠,實倍於凡僚矣。兩朝攝養,各有其道。臣於代理之後,初入前席。聖上寄丕責於東宮者,固出於脫屣千乘,無樂南面之苦心,而亦豈不以簡酬應之勞,取頤嗇之便耶?然而如祀典大報壇等事,曾不念筋力之勞疲,必行聖心而後已。至於諸臣引接,又必終日達夜,水剌之過時,亦不暇念。其於攝養之方,嚮晦之義,不亦左乎?至於我邸下,則睿質天成,德學日就,固非如蒙養之時。而卽今調攝之失宜,則實有深憂矣。凡事熟習則易知,經歷則易行,而不熟習不經歷,則其知其行,亦豈易耶?不易知不易行之事,必欲知而行之,則自至疲勞於精神矣。疲勞於外,則亦豈不致傷於內耶?夫以殿下之聖明,三十年辛苦而酬應者,一朝擧而責之於東宮,豈不大勞疲耶?古人有以疾喩政,以家喩國者,臣誠死罪。請以將天譬地之義,有所仰陳矣。臣有一子,今年十五歲矣。昨年娶婦,始成家道,語未卒,上曰,卿子之名云何?宗城曰,臣之子名敬倫矣。上曰,卿子姪之行,以何字爲名乎?宗城曰,敬字爲行矣。仍曰,今年三月,臣得風病,不省人事,家中之事,皆委之於渠矣。臣之家務,豈有許多?不過祖先祭祀與奴婢使喚。而渠以幼沖之年,且未經事,每有一事,或慮處置之失宜,且慮不能適當於臣心,居常洞屬,旣不能安其心。臣於病中,或見其一二處事之不能如臣者,又以至慈之情,責備之心,時加誨責,渠尤跼蹐惶恐矣。方當盛壯發揚之時,不免有挫抑志氣之歎。臣見其然也,自然有感於中。獨語於心曰,祖禰奉祀之重,一家百口之責,只在渠之一身。惟當勸課其學問,充養其神氣,以冀其成就器業,早有嗣屬,爲一家之根基。而今乃責以幹蠱,妨奪其讀書,勞其精神,挫抑其志氣,以平日冀望之心,反憂其或生疾恙,則藹然惻怛之情,自不覺自然流涕矣。今我邸下,受丕子之責,我殿下有無憂之樂,固不敢比之閭巷匹庶之家。而若其父子冀望之情,疲勞疾恙之憂,則貴賤無異矣。殿下卽東宮之體,東宮卽殿下之貳身,殿下欲分其勞,而代理於東宮矣。東宮之所疲勞者,殿下獨不可以寬之乎?今以次對章奏事言之,諸臣陳奏,殿下,一聞其端則已欽其旨意矣。群下疏啓,殿下乍覽其槪,則已察其首尾矣。然而尙患無閒暇之時,東宮則於人情物態,民憂國計,猶未能遍察而周知矣。次對陳奏之賜答,中外書達之判批,毋論緊漫皆當。況思費慮而爲之,如是之際,豈不損傷於神氣耶?夫疾病之來,人所難免。況閭閻之人,以痘患爲大嶺矣。天行之災沴,時或流入於淸禁,觀於肅廟朝前事可知。今我邸下,尙未經痘患,其保嗇完養之道,當靡不用極。臣每以此事,日夕耿結,有時中夜不能寐矣。以此言之,爲東宮省務,卽是大本也。急務也。從今以後,次對與諸臣疏啓,皆當關由於大朝,決不可已矣。臣聞殿下於此等之請,必示以訑訑之色。甚至於以不忍聞之敎逆折之,必欲杜進言之路。此不但爲累於聖德,獨不念爲儲宮省煩寬勞之道耶?今日之事,莫大於此,又莫急於此。伏願留神而察納焉。臣家世世祿,自六代祖,事我中宗大王,至於臣身爲公卿矣。平居願忠,苟有利於國家,雖使臣闔門湛滅,顧無所惜,而今乃抱此至恩,不爲殿下一言之乎?上曰,所陳大體是矣。予豈欲逸而委勞於子耶?元良姑不用心,未知前頭之如何,疏章予亦非全不見矣。宗城曰,臣又有所深憂者,人家子弟,必效法其父兄,此臣敎之所以先也。殿下旣代理於東宮矣。內無酒色之失,外無游佃之娛,固諸臣之所知。而未知殿下,居深宮之中,有何事耶?萬有一分以宴安逸豫,爲晩年之樂,則是以逸豫,爲遺後之謨矣。思之至此,豈不懍然耶?上曰,予雖代理,予之酬應,無日無之。雖曰閑臥,而心則不休矣。宗城曰,俄者所達兩件事,特爲允許,是臣區區之望也。上曰,見卿之病,內局之任,誠難行公矣。宗城曰,臣以一瞻耿光之願,竭死力而舁入闕庭矣。退出之後,實無更登文陛之理,又豈有供職之望乎?上曰,卿庚戌年赴嶺南時,陳達之言,出於苦心,予尙今不忘也。宗城曰,非嶺南,卽再赴關北時也。上曰,親在,不遠遊,遊必有方。今卿已無事親之所,宜思移孝之道,留在京輦,可也。予旣見卿之實病,豈必責之而職事耶?宗城曰,聖敎鄭重至此,臣雖猥屑,當槪陳所懷矣。臣之向來所遭,實是人理之所不堪。若使戰國之士當之,必已刎首決腸矣。臣誠頑甚,尙能自在,而豈復有一毫仕宦之念哉?然今則情勢亦屬歇後,卽今病狀,雖若無朝夕塡壑之慮,而風病再發,則必無幸矣。當此寒節,栖遑旅寓,一朝再中而死,則不但傷天地曲遂之仁,生行死歸,亦豈不爲微臣平生之愧耶?先臣立朝四十年,致位公孤,而京中無家舍,致政之後,卜築於長湍,爲退居之計,而未果矣。以此之故,先臣葬後,返虞於湍上弊廬,此卽臣畢命之所。故前年御書閣之營建,亦在於卿家,業已聖上之所俯燭矣。今臣幸得蒙恩獲侍前席,至願畢矣。卽當還歸田里矣。臣初非山林恬退之士,卽市井世祿之家,舍國家而將安歸乎?只以痼疾,已作廢人,雖欲在京從宦,其勢末由也。上曰,驅馳而來,又卽還歸,不亦難乎?宗城曰,百里之程,三日而來,歸時亦當如此矣。臣之退歸,非出於一毫便身之計,臣豈敢一日忘吾君哉?退居田廬,調息三冬,賴天之靈,春和之後,病若差勝,則自當上來矣。上曰,靈城以爲,如鷹之陣,春和之後,則卿能不召而自來宗城曰,病若差勝,則卽當上來矣。上曰,內局之任,不無許遞之意,而恐卿之邁邁還鄕不果矣。宗城曰,臣旣久在田廬,欲以一二民事,有所仰達矣。臣聞今年廟堂,亦爲諸道軍作米云。軍作米,卽先臣己酉所建請而創行者也。諸道作米之數,隨其市價之高下,或十二斗·十一斗·十斗·九·八斗矣。今年作米,亦以此數爲定。若以市價論之,固不過多。而竊念軍布作米,雖出於儲穀之意,益下之政,竝行於其中,一家一人之納布者,以米代錢,誠爲大惠。而一家之中,或有父子兄弟四五人軍役者,以此輩言之,一室之內,將出米七八十斗矣。豈不可矜耶?臣意則欲減所捧之斗數,以十斗以下折定,似爲得當矣。上曰,軍作米,固出於益下之意矣。己酉年亦已十二斗·十一斗捧之乎?宗城曰,己酉前例亦然矣。臣意則以爲,卽今國儲,視己酉稍有裕焉。特許減斗,以示益下之聖恩好矣。請出擧條,令廟堂稟處,何如?上曰,出擧條則民必有望,廟堂防塞則又將失望矣。數日來,大臣似必求對,予亦將召問而處之矣。宗城曰,今秋年穀,幸得登稔,米賤錢貴。不但傷農貢人受價,亦多落本貢人者,都民之最有根着者。而近年以來,殘敗特甚。聖上每爲軫念矣。貢人之一年受價於惠廳者,大略三十萬石。而十五萬石則以錢木上下,十五萬石則以本米上下,十年之內,米價漸下,至於今年而極矣。通計言之,則三十萬石受價,折半落本,殊爲可矜矣。朝家旣令諸道,軍布作米,儲穀益下,益爲民國之兩利。今於都民,亦當一體行之。臣聞兵曹封不動木綿六十餘同,錢七十萬兩。統營別備,與新鑄餘錢,合爲七萬餘兩。兩南監營賑恤庫錢,亦當爲十數萬兩。兩惠廳與諸軍門,則雖不能的知數爻,亦當有儲蓄木綿矣。今若限十萬石取來,京外諸衙門木錢,代米上下,則在貢人,誠爲大惠。而國家儲置十萬石於都城之內,亦豈不好耶?有錢穀衙門,每有有司之吝,而府庫之儲,莫非國有。況賤者,貴之徵,又安知不數年之內,穀價翔貴,諸衙門所出之錢穀,得倍蓰之價耶?以此言之,則不過借數歲之庫藏,救貢民之倒懸。而本所之封樁,則固無損而有益矣。又況木綿,易於腐傷,錢貨貴於泉流。區區之見,竊以爲甚便。乞令廟堂,確議而稟處焉。上曰,所陳是矣。出擧條,令備局稟處,可也。出擧條宗城將退。上曰,予每見卿,則輒有所問矣。今予有迂闊之敎,欲使卿見之,卿以爲不可,則當寢之矣。奢侈之害,甚矣。紋段之禁,卿之所請,而元景夏則以爲不然矣。然有實效矣。宮中用度之節省,卿豈不言之耶?幸得戶判,而已有定例矣。仍命承旨,出示傳敎。宗城讀至無一毫係憂曰,未及畢見,而此一句,已失絲綸之體矣。臣於俄者,已有縷縷所陳。而匹庶之有志者,尙以天下事,爲己分內事,則況殿下處億兆之上,任君師之責,宇內之百千萬事,何莫非殿下所當係憂者,而獨於此數條之外,皆不欲係憂耶?臣愚則切願亟從臣之言,而亦許刪減此一句焉。上笑敎曰,俄已言之矣。旣擧祀典,軍民此句,豈必爲病耶?宗城見訖曰,聖意出於禁奇巧崇敦朴之意,甚善甚善。以大體論之,雖屬第二件事,下敎甚好,何不頒示於中外耶?然探本而言之,則祛奢之道,太上躬率,其次有法綱,其次士大夫厲廉恥。躬率則群下化之有綱,綱則犯禁制者抵罪矣。士大夫厲廉恥,則在官不貪墨矣。雖欲奢侈,何可得耶?今此傳敎,所以爲第二件事矣。且念所謂時體,固多由下而入,仍而成俗者,而至於發之綸音,則亦恐未安。臣於出身之初,卽入帷幄,上躬服御,竊嘗有目見者矣。其朴素寒儉,殆不及於侈靡之士夫。凡在群下,孰不欽歎?而至若宮省之內,則恐未必如上躬之節儉矣。婦女之粧飾,朝臣之章服,多出於宮樣,高髻廣袖之喩不可不存戒也。上曰,所陳好矣。然朝臣章服,未必出於宮樣矣。傳曰,噫,予已衰耗,連在靜攝,命元良代理。以心言之,有日復一日之心。以身言之,軍國重事外,爲便休之身。於祀典於軍於民外,無一毫係憂者。今於此敎,以外面觀之,自知迂矣。而此爲國深計有三,一則禁其奢侈,一則定其等分,一則歸令於君。非更張也,卽復舊例也。非務新奇也,乃飭新奇也。頃者紋段之禁,卽一道也。凡事歸令於君,其國治,令歸於臣,其國亂,往牒昭然。噫,在下者皆曰,今日國中之奢侈,卽由於闕中,此亦宮中好高髻之意也。言雖抑揚,果若此?可謂令行於下,而予則今日之奢侈,由下而入焉。以一事言之,網邊之廣,帽角之高,亦好高髻而然乎?大抵近來風習,一人作之,百人效之,名曰時體,國中皆然。以此兩件事推之,行於下,而尙方所進皆然。此可謂國中好高髻,宮中高一尺也。令歸於君乎?令歸於下乎?噫,彼爲象箸,必爲玉杯,乃箕聖之訓。噫,元良生於便,長於便,游於便。此等之時,古人云,由儉入奢易,由奢入儉難。觀其侈風慕效而行之,闕中將起瓊宮瑤臺,士夫其將金縷服飾,若此而國將奚爲?噫,昔之奢侈有人,今之奢侈,國中皆然。予則曰今之奢,甚於古之奢。其奢何人?各有智愚賢不肖之不同。服豈無差等?而今之人,於服於食,靡然皆從,歉然其下。噫,物豈無限,而稱國中之服食乎?此予所謂甚於古者也。以扇簡,曾已略諭。而書云,若藥不瞑眩,厥疾弗瘳,予知深矣。慨之久矣。其於衰耗,及今不諭,更待何時?而垂裕後昆,昔則一士夫家,圖武安而爲門,排臺臣彈劾云矣。今則人皆慕奢,故孰肯彈之?汩汩黨習,不暇于他,其孰能之?今者此敎,替耳目而今乃洞諭,咨大小臣僚,莫曰其君之已衰,亦莫曰其言之迂也。其各自勵,吾國其庶幾。噫,一扇一簡,卽微物也。而其弊,流於元元。昔之漢文,身爲帝王,惜露臺百金而紅腐相仍。今番之敎,非特感一古扇而然,其來蓋久。幼時見之,扇樣有規,不過有漆油兩扇。數十年來,奇製巧樣,隨年層加,故於近年更無加奇,此物甚而然也。以墨之制言之,昔不過灑金,今則爲遍金,此非吾民膏血乎?以諸臣章服言之,昔則堂下之帶,極不過鹿角玳瑁。今則重宰堂下外,亦有奇巧之帶,腰中而遍金,便若金帶。此亦一人作之,百人效之者也。將此不已,其奢其侈,至於何境?所謂金縷服飾也。元良覽此,心有慕之,若益其侈。噫,沖年以侈字,書付以戒,將焉在哉?此予所以瑤臺之歎也。凡事若不防微細,流將爲巨川。今則其奢其侈,非細流之比。而爲堂下者,皆以侍從而效此者多,已自爲也。其誰言之?噫,凡財物,不在於國則民。而京外什物,若是其侈,國豈不困,民豈不容哉?此非細也。禁奢侈之一端,而此等之事,一人作之,百人效之,若不禁焉,令何歸於君乎?先儒云,整衣冠尊瞻視,儼然人望而畏之。國中風俗,於冬,有煖帽,有耳掩,有揮項。煖帽則有官者之所着。耳掩則勿論士庶,乃便服之。所着揮項,則昔日於戎服,於軍兵,於老人用之。噫,昔年侍湯之時見之,有一中官,於煖帽,難於脫着,作一短揮項,以此效之。其時有差備待令醫官,效此而着此,其法行於外間。今則勿論大官小官,皆着于此,此豈高冠廣帶之意哉?惜乎轎軒之中,欠於整衣冠之道,可勝歎哉?昔日見之,雖入侍大臣,着煖帽而來,着煖帽而入,留戶外入侍。而老病之臣風遮,亦古有之,而此則於古所無者。以此之故,吏胥隷儓,亦皆效之。武士軍兵,雖無所諱。古則現於官長,耳掩之外,不敢着揮項。今則掖隷着此,而中官不以爲非,吏胥隷儓着此,而爲官長者,不以爲怪。此亦等分隳之一端,國中之耳掩,其將無之矣。此豈存舊之意哉?故僧頭扇,人皆曰去之,而予則獨持難者,非爲扇也。卽存羊之義也。僧頭扇非侈也。其制乃侈也。其若不飭,於唐扇,亦豈不畫角?然耳掩之弊,卽我而然,此其可謂好高髻,雖不辭焉。然予自幼,雖不好着耳掩,此等奇怪揮項,非予所導。噫,今士大夫,卽學中官也。奢侈之風,奇怪之制,予熟知而不飭,他日元良,不知而曰,古例則然,何以飭侈風?而又曰,此國俗也。靡然而將效行矣。噫,以士大夫之侈,其猶然矣。爲人君效侈,甚事不做,弊尤勝言。中夜思之,搔癢之中,尤不能眠。噫,所言者服飾,而飮食之侈,數十年來,日有甚焉。噫,予不設禁,卽有一諭以祭,以大夫之義言之,乃祖乃父,昔不知之味,用於其先,旣不用於其先,於子孫,豈敢食乎?噫,衰耗之年,諭一迂闊之敎,而爲國爲世道爲欺民則深矣。孔子對季康子,苟子之不欲,雖賞之,不爲。今日此敎,搢紳若遵行,庶民之弊,自可捄正。所可懼者,頃年下敎一揮項。而其時臺臣袖中,亦有此件,而反禁小民,貽弊一場。今者此敎,其欲不禁而自無。咨法官,其勿憑此貽弊小民,亦勿鞭扑而禁之,體予深意。噫,予則曰,此乃禁奢侈之甚者也。而若不其勵,古人循于木鐸,戒奇巧之意哉?欽體欽體。傳曰,噫,五倫之理,無所逃於霄壤。頃者聞堦事,心不能忍耐者,一則堦,果有歐打嫡母之事,則倫理斁矣。一則堦,設有是事,於之道,爲其母雖告官,流涕執告,倫理當然。而此偃在其家,有若奴僕之有此犯,分付洞任,令告其弟,此莫非不知律文而然,則其恒日心事可知也。有此心,堦之事,亦何不爲?於堦於,俱人所爲者。一欲下敎,該府請問洞任,可謂得法官之體。而今聞所奏,果是之指揮,製給其草尙在云。聞此,尤亦人所不忍也。其疑尤有甚焉。其在倫理,雖不可使兄弟面質,一問其故,勢所不已。判事雖請緘問,關係綱常,其在國體,不可不嚴問。,令該府拿問口招以聞。傳曰,前都事李閔孝,頃年帳殿,調用事下敎,而尙不調用,故欲爲下敎。今聞在苫云,其令該曹待闋卽爲調用。傳曰,噫,今予所爲,只在祀典。而向日大臣·諸臣,苦口以請,而以予衰耗,何待來年?若不若今,將爲予恫。而大臣諸臣,復爲固請,故更量之意下敎。而伊後思之,今諸臣之意,欲準請乃已,又若强請,難以强咈云矣。今日內局提調,至誠懇請,心已有量。今靳而更待大臣諸臣之請,此豈誠實底道?追思先相,勉强以從,許其攝行,而其日親傳香後,躬詣展謁,省牲省器而來,當少伸此忱,而其惟初心,愴懷一倍焉。傳曰,副提調趙明履實病云,都承旨許遞其代,前單入之。
上在昌德宮。常參·經筵,以代理停。
下直,龍宮縣監徐命宅,康翎縣監趙衍禎。
尹光毅達曰,明日常參,取稟。令曰,停。
又達曰,副應敎趙雲逵,自鄕上來云,卽爲牌招入直,何如?令曰,依。
金尙重,以都摠府言達曰,副摠管李鼎輔,以漢城府左尹,本府坐起,今日晝仕出去,而逐日赴坐,煩達未安,依近例,除草記往來之意,敢達。令曰,知道。
令于金尙重曰,大臣·備局堂上,引接。
落點。假注書李宜馣。
金尙重啓曰,事變假注書李宜馣,時無職名,令該曹依例付軍職,冠帶常仕,何如?傳曰,允。
都承旨前望單子入之,徐命珩落點。
金尙重啓曰,兵曹祿都目政事,例於季朔爲之。而無得逾月,長官如或有故,則令次官稟啓爲之事,已有前例矣。判書金尙魯,奉命在外,許多軍兵之趁未頒料,誠爲可悶。在前如此之時,自本院有陳稟擧行之例,今則何以爲之?敢稟。傳曰,令次官擧行。
鄭夏彦,以禮曹言啓曰,大殿誕日,西北關及關東·海西方物物膳,有已到處。其代,冬至方物物膳停封事,命下矣。大殿所封冬至方物物膳,則依聖敎停封,而大王大妃殿·中宮殿·世子宮所封方物物膳,依例封進之意,分付四道,何如?傳曰,允。
又以禮曹言啓曰,卽者幼學李象圭,呈狀本曹,以爲今番監試初試時,初欲觀光,而幼弱之年,初當科場,出入難便,臨科決意,不果入場矣。鄕來同接,以矣身之名紙,誤換持入,作書納券,倖又參榜,心甚驚駭。同接之換紙書納,雖出無妄,身旣不入場,而冒參榜中,其在國法私義,決不宜一日晏然。玆敢擧實自首,卽爲入啓拔榜云。取考榜目,則一所進士初試三等第九十七人幼學李象圭,入格的實。而象圭果不入場,以其同接人之書,換紙參榜,則其在科法,不可仍置。原榜目中,李象圭拔去,付標以入之意,敢啓。傳曰,知道。
又以侍講院言達曰,本院新除授文學金致仁,除拜累日,尙不出肅,卽爲牌招察任,何如?令曰,依。
金尙重,以兵曹言達曰,今九月二十日,幼學兪均稱名人,自丹鳳門入來,束伍軍威貴男稱名人,自金虎門入來,差備門外擊錚,極爲駭愕,令攸司竝囚禁治罪。丹鳳門守門將朴致厚,金虎門守門將安采東,常時不能禁斷雜人,以致闌入,俱難免其責,竝推考,何如?令曰,依。
判決事李格書曰,伏以臣,關北一賤品耳。歷事三朝,老而不死。幸見我邸下代理之初政,屛伏窮山,倍切延頸之忱。每與村翁野老,南望頌祝而已。不自意,大朝罔極之恩,特加拔擢,上天雨露之澤,不以下土而有間。以臣爲掌隷院判決事者,此誠千百載罕聞之恩數也。臣之立朝,已四十二年,與世無援,孤畸疎逖,眞所謂不識何狀者。而自天之隕,至及於千里外蓬蓽之中。臣是何人?蒙此異數,閤門老少,攢手感泣。雖使臣子孫,世世殞結,亦無以仰報萬一。則一息未泯之前,不敢自恤於死生,必欲九頓天陛,一伸叩謝之忱矣。晩始得伏見臺疏,則其一紙誣詆,不過向來李渭輔疏中餘套。而白地虛詤之狀,業已年前聖鑑之所洞燭,則當之者,雖萬萬危怖,可付一笑。臣於白首垂死之年,豈可與年少使氣者較辨哉?人言之是非虛實,自當有一世公議,而旣曰臺閣之論,則臣之官職去就,更無容議。區區平日之自待者,亦不忍爲貪榮忘廉之人。則一覲兩聖之願,從此虧矣。臣於寸寸踰嶺之後,宿〈病〉重發,行到中路,症勢陡劇,雖欲擔舁前進,萬無自力之望。而歸死故土,一日爲急,不得不略治短疏,縣道哀籲。孤恩負國,罪合萬死,瞻望雲天,但有涕泣。伏乞离明,亟勘臣徑歸之罪,仍命刊臣朝籍,以靖私義,以嚴公法,不勝幸甚。無任屛營祈懇之至。答曰,覽書具悉。爾其勿辭,俟少間,從速上來察職。
己巳九月二十日巳時,東宮坐時敏堂。右議政金若魯,行吏曹判書鄭羽良,行副司直具聖任·徐命彬,刑曹判書申晩,行副司直李益炡·金尙星,吏曹參判李天輔,行副司直李昌誼,右承旨金尙重,假注書趙宗濂,記事官尹得養·李宜哲進伏。若魯曰,日氣猝寒,氣候何如?令曰,無事矣。大殿氣體,若何?令曰,一樣矣。大王大妃殿氣候,若何?令曰,一樣矣。中宮殿氣候,何如?令曰,安寧矣。若魯曰,早入闕中,伏見大朝傳敎,則聖慮及於禁奢侈省浮費,辭旨懇惻。其中又軫其邸下,生於宮中,長於宮中,閭閻疾苦,什物衣服,無由聞知,聖意藹然。大凡治國之要,莫如崇儉。至於匹庶,孰不知奢侈爲危亡之本,而駸駸然至於危亡,況帝王之尊,尤宜戒懼處也。且財物之蓄儲,全爲民生。或有飢饉災沴,以備不時之需。財非取於天,借於地者,亦皆民之膏血。大朝前後禁紋段禁奢侈之敎,俟百世而不惑,綸音之下,孰不欽歎感動乎?邸下亦宜留念焉。傳曰,草尙之風,必偃。又曰,上行下效,亦望加意仰體。而此等傳敎,亦使侍講院,書入一通,時時省覽宜矣。令曰,依爲之。羽良曰,大朝傳敎,出尋常萬萬矣。先儒曰,節以制度。又曰,傷財則必至於害民。一毛一髮,何莫非出於民者。而粢盛·水剌,百官捧祿,亦出於此。邸下體大朝懇惻之敎,恒存此心。凡物雖小節儉,念念孜孜,毋或忽焉。欲法聖賢,當法祖宗。邸下受法於大朝,體念行之,千萬伏望。令曰,當體念矣。若魯曰,此平安監司李宗白分等狀達也。稍實三邑,之次二十六邑,尤甚十三邑。而備陳道內被災民情遑悶之狀。本道之被災,江邊山邑,尤多災荒,民事誠爲渴悶。其所分等甚精,依此施行設賑,則白給乾糧,虛實相蒙之弊。道臣旣已備悉,不待朝家之更飭,而有所區處。尤甚邑不得已處,從略精抄設賑。而之次邑則不可輕議,只就其中面里之被災最甚處,詳審參酌,一體設賑。而歲前始賑,此亦近來弊習。惟在道臣,善加商量,使之嚴飭擧行,俾有實效。所請中雖以還穀之不足,請得海西某樣穀與詳定米中二三萬石移轉,而關西穀物,本來不至鮮少,直路各邑所在,每以支放發賣之多,或有不敷。山邑僻處,則所儲夥多,反爲民弊。當此災年,或有不足處,則同在一道之內,自可推移流轉,不必移粟於他道。況海西穀物,本不有裕,詳定米則連經勅行,視前大縮,本道被災,亦不尋常,何以移送穀物於他道乎?此則決不可許施,令本道準捧新還,推移有無,繼給種糧,善爲接濟。至於稅收米發賣,曾前大朝,有下敎嚴防,而丙寅年設賑時,特敎許賣矣。當年條稅收米,計除支放外,折半許賣,以補賑資,恐或無妨,各樣會付穀,當年耗三分之一,亦爲劃給摠戎廳。永柔屯穀,司僕定州·宣川屯穀,旣有該司之所需用,不可許令留賑。令本廳本寺,往復定價許賣,新還上,稍實邑以本色準捧,尤甚邑許令折半代穀捧上,之次邑亦三分一代穀捧上。而必以精實穀,依詳定代捧,待明年還作本色。而旣許代捧之後,如有未收,則當別樣論罪,各別嚴飭準捧。各山城城餉,被災邑民轉輸之弊,亦不可不念。百里外最被處,當初元數中三分一,捧留本邑,明年還納。本所舊軍餉舊身布,凡係舊逋者,旣經上年大恩蕩減,所餘存,皆是近年條。稍實邑準捧,之次邑折半停捧,尤甚邑竝姑停捧。推奴徵債,係是擾民之大弊,依狀請防塞似宜矣。令曰,當稟于大朝而下答矣。出擧條若魯曰,此慶尙監司閔百祥狀達也。道內守令,軍兵逃故未代定之數後錄矣。其中聞慶前縣監李福海未代定七名,榮川前郡守趙鎭泰未代定一名。而續典七名以上降資,一二名則決杖於營門。而李福海則旣已遠配,今無可論。趙鎭泰則已遞其職,令金吾依律勘處,何如?令曰,依爲之。尙星曰,小臣獲蒙恩數,纔爲往來於東峽,而適見民事,故敢達矣。今年東北災荒,果爲孔酷。以臣目擊者言之,北關以下,則來頭民憂,甚非細。而道路之間,流亡者甚多。初秋尙如此,來頭還穀徵捧之際,尤爲可慮。臣之逢見者,多有安邊之民,而新府使已爲差出云,令該曹催促下送,使之及時安集則好矣。若魯曰,安邊災荒如此,而新府使不卽催促下送,責在吏曹,當該堂上推考。新府使卽令辭朝,何如?令曰,依爲之。尙星曰,凶歲竊發之患,最爲可慮。雖以近畿言之,明火逢賊者,不啻紛然,而虎患又極狼藉云。其在爲民除害之道,不可不各別嚴飭矣。若魯曰,治盜一款,討捕使主之,而秋初如此,則來頭尤可慮。虎患之又復如此者,亦不可不嚴飭機捕。自備局別關申飭,宜矣。令曰,依爲之。尙星曰,近來外方使行之爲民弊者多矣。驛馬迂路之禁,不啻前後申嚴,而朝令漸弛,視若尋常。雖以前排出站等事言之,朝家自有品數,故曾自備局定式。若非大臣及本道監司,則旗手輩元無責立之規,六角亦不過待候於五里程。而大小別星之行,專無區別。所謂六角,俱騎待立於境上,而旗手及前排軍官,亦爲責立。故或責騎於村閭,或徵錢於民間,其弊誠不少。而至於廚傳一款,器數無限節,各站支待之際,爲弊多端。當此凶歲,尤不可不申明定式,自備局別關嚴飭於各道,而如或不爲遵行,則隨現科罪,何如?若魯曰,前排延逢,自有事目。別星往來之路,支待之弊,實爲難堪。邑邑異規,至於饌品之器數,務爲豐侈,其弊不少,宰臣所達誠是。竝嚴飭諸道,申明事目,此後有弊,而道臣無所禁斷,則道臣論責宜矣。令曰,依爲之。羽良曰,臣以本曹事,有仰達者。吏曹郞官變通之後,近來名官,無行公之人。每當開政,備員苟簡,一人入直,過朔不出,受由下鄕,則必待在外變通,誠爲痼弊。若草記禁推,則金吾勘律,不過違令。而不懸功議,故爲解見任,欲遞得遞,適中其願。此後以郞官之不行公,本曹草記禁推,則以制書有違律勘處似宜,下詢大臣而處之,何如?若魯曰,吏郞厭避,若不行公,則似當繩之以厭避律矣。羽良曰,厭避律,小不下徒年,此則太重難行矣。若魯曰,然則以制書有違律施行,亦無妨矣。令曰,依爲之。昌誼曰,牛疫近益熾盛,雖以俄者宰臣,沿路所見而言之,近峽諸處,尤爲殘酷。甚至於以人代耕,倍費功力,嗣歲民憂,誠罔涯矣。屠禁一款,自廟堂,頃已仰陳於大朝。至罷懸房而外方屠肆,難保其必無犯禁之弊。別爲嚴禁,隨現重繩之意,更加另飭於諸道,何如?令曰,依爲之。昌誼曰,今年穡事,近峽諸道失稔,宰臣今番途中,目見安邊之民,已多流離云,豈不傷慘乎?昔鄭鋏,作流民圖,入于宋朝矣。邸下雖在深宮,聞此言則必多惻怛之心矣。推此矜憐之意,下數行文字於被災諸道,道臣使之傳宣德音,安集顚連之民則好矣。令曰,唯。命彬曰,臣待罪平市提調,職掌事所關,有所仰達者矣。昨年以市弊釐正事,因大臣陳達,旣有成命。故自本署,抄出弊瘼之關係於地部者,各其條件,書送本曹矣。已過一年,而迄無變通之事。臣聞度支定例,新爲施行之後,實惠之及於貢人者甚多,擧皆頌祝朝家德意。而市民獨未蒙一視之澤,不無向隅之歎。申飭戶曹,從速變通,俾爲均蒙惠澤之地,何如?令曰,依爲之。聖任曰,本廳敎鍊官元額十五窠,而積仕軍門,只望每都目遷轉矣。一自間都目遷轉事定式後,不無落莫抑鬱之歎,竊有從便變通之道,故敢此仰達矣。臣營屬德池屯別將,曾以兵曹差送之窠,昨年革罷,以本廳將校,定奪差送。而此屯素稱大處,西關民習尤惡。凡於屯畓,收稅屯穀糶糴之際,爭訟紛紜,文簿浩繁。而該屯旣無印信,故多有疎虞掣礙之端云。依訓局鐵峴別將例,自該曹造給印信,永爲本廳敎鍊官輪回差送之窠,則庶慰積仕輩抑鬱之心,而屯事亦必有收拾成樣之道。以此定式擧行,何如?令曰,依爲之。以上竝出擧條掌令柳謇所達,請逆坦孥籍,一依王府草記,卽令擧行。令曰,大朝已敎,亟停勿煩。請罪人泰績,令鞫廳嚴鞫得情,快正王法。令曰,其勿更煩。請瑞虎等兩賊孥籍,亟令王府擧行。令曰,其勿更煩。請物故罪人夏宅孥籍,亟令王府擧行。令曰,其勿更煩。請逆畬孥籍等事,依大逆例擧行。令曰,勿煩。請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。請徑斃令曰,勿煩。請徑斃罪人濂,孥籍等事,亟令王府擧行。令曰,勿煩。請罪人龍發·斗齡·戒剛,仍令鞫廳,嚴鞫得情,快正王法。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請崇·,亟令王府,嚴鞫得情。令曰,勿煩。請驪川君增,絶島安置,令曰,勿煩。請驪善君壆,罷職不敍。令曰,勿煩。謇退伏。若魯曰,宗臣事,臺論出於公議,邸下之不從,雖出於仰遵大朝敦宗之義,臺論公也。敦宗私也。不可以私而廢公也。亦宜仰稟大朝,俾伸公議宜矣。羽良曰,大臣縷縷陳達,而臺諫不爲復爭,極爲未安矣。謇曰,臣於筵中申達之際,重臣以驪川君增及崇·兩達,不爲爭執,有所論斥,壞損臺體,惶愧極矣。其在廉隅,不可晏然於職次。請令遞斥臣職。令曰,勿辭。尙重曰,掌令柳謇,再達煩瀆,退待物論矣。令曰,知道。
上在昌德宮。常參·經筵,以代理停。
夜初一更二更,電光。
金尙重達曰,大司憲沈錥,執義尹鳳九,持平李克祿在外,尹光纘奉命在外,掌令柳謇避嫌退待,一員未差。今日以監察茶時之意,敢達。令曰,知道。
尹光毅達曰,明日國忌齋戒,再明日正日,此兩日常參,頉稟。令曰,知道。
藥房副提調臣徐命珩啓曰,昨今霜冷頗緊,伏未審此時,聖體調攝,若何?今日臣,率諸御醫入診,詳察聖候爲宜。大王大妃殿氣候何如?臣不任區區憂慮,敢來問安,竝此仰稟。傳曰,知道。慈殿氣候差勝後一樣。予則當下敎于入侍矣。
尹光毅達曰,卽者內醫院掌務官來言,今日日次問候,而都提調閔應洙在外,提調李宗城病不來,副提調未差,不得問安云。提調李宗城,卽爲牌招,何如?令曰,依。
傳于金尙重曰,中官做錯矣。入侍當下敎,而藥房副提調望筒,斯速入之,待落點卽爲問候,右相·戶判,其時同爲入侍。
傳于鄭夏彦曰,戶判入侍,右相同爲入侍。
傳于尹光毅曰,右相·戶判·內局提調入侍。
金尙重達曰,預備兼春秋金弘澤,身病猝重,勢難察任。今姑減下,何如?令曰,依。
傳于鄭夏彦曰,戶判入侍。
吏批,行判書鄭羽良進,參判李天輔病,參議權相一在外,右承旨金尙重進。
兵批,判書金尙魯奉命在外,參判未差,參議未差,參知尹得載入直進,右副承旨鄭夏彦進。
政事落點,掌令具允明·李鳳齡,修撰趙暾,兵曹參判趙載浩,參議李益輔,禁府都事蔡膺一,瑞山郡守任鏡觀,德山縣監柳健,金堤郡守尹得聖,璿源殿參奉韓錫恒,京畿都事南泰會,穆陵別檢李景祚,內局提調徐命彬,兼春秋單權世橚,兵曹參議尹得載,參知李益輔,副護軍李義翼·金養中·柳謇·柳綽,副司直趙明履,副司果趙元升·蔡濟恭·兪彦述,副司正李宜馣。
金尙重,以禮曹言啓曰,來十月初八日,宗廟冬享大祭親行時,永寧殿,遣大臣行祭事,啓下矣。宗廟冬享大祭,旣已攝行,永寧殿祭,勿爲設行之意,敢啓。傳曰,知道。
又以左邊捕盜廳言達曰,御寶僞造罪人招內,與慶尙道丹城人符同。所造僞帖,多數發賣,情節旣已承款矣。不可不登時搜來,査其虛實,故發送軍官軍士於丹城地之意,敢達。令曰,知道。
知敦寧李宗城書曰,伏以臣於去夜,怵迫大朝嚴命,匍匐登筵。而天威咫尺,扶曳進退,恩數曠絶,臣分慢褻,達宵戰懍,靡所措躬。而臣逖違宸陛,累經歲籥,畎畝戀係,有丹如血。夤緣保護之職,得遂瞻覲之願。而宣室之夜半虛席,無以過此。則感惶之極,雖卽日退塡溝壑,亦無餘恨。第臣半體癱瘓,殆天所廢之狀,已蒙聖上俯垂矜愍矣。出入禁闥,更無其望。今日日次問安,亦末由進參。致煩喉司之稟達,又辱嚴召之降臨,禮虧義缺,萬死不能贖其罪矣。苟可以一分自力,則初豈敢頑然不動,自陷於蔑分之誅哉?纔罷筵對,力盡氣奪,僵仆閤外,昏不省事。急灌藥物,僅得回甦。而肢體益復彊直,言語益復蹇澁,委倒旅寓,更無全活之勢。今雖欲擔舁,自致於禁扃之外,亦不可得矣。惟願亟就斧鉞,以正違命之罪而已。玆敢倩人搆,疾聲仰籲於重离之聽。伏乞邸下,曲賜哀憐,亟許先遞臣內局兼任,毋曠起居之地。仍命勘臣重律,以肅朝綱,不勝幸甚。臣無任屛營祈懇之至。答曰,覽書具悉,大朝已下敎矣。
江華留守元景夏書曰,伏以臣,跡畸而情苦則宜退也。身僇而謗盈則宜退也。脆弱衰頹,驅策無望,尤宜退也。瀝血三籲,終靳兪許。臣誠日夕憫惶,罔知攸處。臣之宜退,天地鬼神,實所監臨。早晩解紱,便作田園退休之身,夫何敢更溷睿聽?而顧臣有懇迫私悃,不得不冒死哀鳴。臣於今年春,陳懇乞由,營遷先臣墓地。而適有居留寵除,感泣承命,于今五朔,緬事遷就。而兩弟相繼殞喪,孑然殘喘,朝夕塡壑,窀穸之遷,終末克完,則臣將死而不瞑,且狗馬賤疾,日就沈頓。昨朝備坐,吐血猝發,昏暈舁還,行路驚駭。此臣所以澟然危懼,不能自期於久存也。故判書臣李寅燁,爲本部留守,以求山營窆,陳疏丐遞。惟我聖考,特令廟堂稟處,得釋重務。今臣區區顒祝,亶在于斯。伏乞离明,曲賜矜憐,俾臣解職審兆,得以自盡人子之至情,不勝幸甚。臣無任屛營祈懇懇之至。答曰,覽書具悉,大朝已下敎矣。
副應敎趙雲逵箚曰,伏以掌令柳謇,以臣於筵中申達之際,重臣以驪川君增及崇·兩達,不能爭執,有所論斥,壞損臺體,惶愧極矣。其在廉隅,不可晏然於職次,引嫌而退,只達故紙,不爲爭執。大損臺體,勢難仍在。請掌令柳謇遞差。取進止。答曰,依達。
己巳九月二十一日未時,上御歡慶殿。藥房入診,右相·戶判,同爲入侍時,右議政金若魯,戶曹判書朴文秀,副提調徐命珩,記事官南鶴老·李齊顯·李宜哲,醫官金應三·金壽煃·鄭文恒·韓聖鳳·李道吉·李興門進伏訖。金若魯進曰,昨今日氣甚不適,聖候若何?上曰,一樣矣。若魯曰,搔癢之候,何如?上曰,終未快愈矣。若魯曰,大王大妃殿氣候,何如?上曰,安寧矣。若魯曰,王世子睿候,何如?上曰,近日則差勝矣。若魯曰,使醫官診候,何如?上曰,唯。命珩曰,熏洗累次爲之乎?上曰,數次爲之而無效矣。應三診畢曰,左右三部脈候,大體調均矣。壽煃診畢曰,左右脈候,微似帶數,而甚調均矣。文恒以下,以次診畢後,所達之言,與應三言略同。命珩曰,搔癢處及症候,詳細下敎於諸醫官,何如?上曰,注書必記之甚難,而緊要處方搔癢,下部如此甚苦矣。應三曰,下部搔痒處,以蘇葉煎水淋洗,則必有效矣。文恒以下皆曰,以蘇葉煎水熏洗爲好,而忍冬茶,時時進御則尤好矣。上曰,醫官先爲出去,蘇葉水煎進,可也。上曰,戶曹定例,已始刻役乎?文秀曰,一經御覽後,當始刻役矣。上披覽宣飯謄錄曰,此定例,當爲永久遵行之法。當此禁侈之時,豈不美乎?此可謂大定例矣。然而不可無等分,此則不可不念也。若魯曰,然矣。等級不可不分明也。文秀曰,大君·王子·外朝大臣外,使不得坐豹皮方席,宜矣。上曰,予當分付矣。大臣·重臣·宰臣·下大夫,自有等級,而近來則混亂無法,殊可慨也。若魯曰,避馬之法,亦有差等。而近來於大臣,則不敢犯馬。而至於重臣,不欲避馬,文武迥截。而近有相呼字者,朝廷以官爵高下,爲等級。而近來紊亂如此,出擧條申飭,宜矣。上曰,戶判之意,何如?文秀曰,此亦紀綱解弛之致,申飭宜矣。文官武班,其間截然。古則文武無相親者,而今則蕩然爲一套,或有一床同飮食者,或有以武臣而凌駕文臣者,此非國家美事矣。命珩曰,右相所達之言,出擧條乎?上曰,予當下敎,姑勿出擧條,可也。若魯曰,冬享大祭,不顧聖候之如此,每以親行爲敎,臣等不勝憂鬱。今以攝行命下,豈有如許欣喜之事乎?上曰,卿等之請甚懇,故抑情許之,而心則一倍矣。若魯曰,日昨殿下,特下禁侈之敎,其在瞻聆,孰不欽仰?見此下敎,而無感動之心者,無人心矣。臣以聖敎中辭意,傅說家內婦女,則皆以爲聖敎至當矣。上曰,前後戒侈者,非一非再,而終無其效,其於人心之不古何?若魯曰,此後則不待禁亂,而自無犯禁者矣。上曰,以禁侈下敎者,使元良聞知耶?若魯曰,臣已爲仰達於東宮,而使春坊,寫進一通,俾爲常目存戒之資。外方則使政院書下政府,自政府頒布中外,以爲禁侈之地矣。上曰,予之禁侈,出於苦心。人皆衣弊衣,恥立人傍,而予則無此心矣。近來侈習,大抵甚焉。古之扇,不過僧別兩扇,而近來則或有奇巧鏤刻者,其大幾如都監棍杖,此皆出於民之膏血。古者只有耳掩,而不見着揮項者矣。今則上自掖庭所屬,下至各司吏胥,皆着揮項,制樣益奇巧,至於內外烏段三片風遮而極矣。耳目之官,雖欲規警,而皆身親犯之,何以檢飭其下乎?彼承旨,嘗論斥洪致箕鏤扇事,亦不易。今日擢拜,意有在矣。武將輩,侈習尤甚。近來皆着騣戰笠,予頃以着毛戰笠,有所下敎,此後則必有着毛戰笠者矣。若魯曰,近來紅袍厥價甚重,蓋以眞紅爲上品,內拱亦以絹段之屬爲之,故其價幾至三十貫錢。臣曾聞臣母之言,每以爲古則以黃色綿布爲內拱,而今則以絹紬之屬爲之,故其價漸高云矣。文秀曰,古之婦女,無出入之事。而有不得已出入,則着羅兀而跨馬,士子亦多徒步而行者矣。近來則婦女出入之時,皆乘有屋轎六人轎,士子無徒步而行者矣。若魯曰,臣見陞學時,徒步往來。故臣家子侄輩,亦使之徒步而行,則以爲古今有異云,必跨馬而行矣。文秀曰,近來侈習,已成痼弊,猝難變改。殿下每以戒侈禁奢爲心,今日革一事,明日變一事,則自然至於寢息矣。上曰,諸臣少退。諸臣皆退出閤門外。上復命入侍。諸臣進伏。上曰,今番下敎,一則爲民。爲民之本,非禁奢而何?一則定分。欲立紀綱,當先等分。一則欲存舊制。欲存舊制,則不飭新奇而何?一則歸令於君。其欲歸令,一人作之,百人效之之弊,宜先禁也故也。雖似近末,意則深也。大臣不可循例頒布朝報,自政府,分付爲請,可謂得體。於此猶有不盡下敎者,何則朝廷八方之表準等分,紀綱之大本,大抵近來紀綱懈弛,風俗日下。小官凌蔑大官,下吏侵侮官長,位尊而行小官之事,位卑而侵大官之事。以爵位言之,大臣·重宰·下大夫·堂下,各有等分,各有定制。而於稠中於相遇,果遵舊例否?以越分言之,大臣陳奏者,或重宰替奏。重宰當奏者,小臣替奏。甚至於小官,替奏大官之事。噫,下大夫重於小官然後,重宰當尊,大官重於重宰然後,堂陛尊嚴。噫,命世子代理,年已衰耗,及此時不飭,何以裕昆?咸卦曰,有夫婦然後,有父子。子曰,造端于夫婦。噫,婚禮豈不重也?而親迎之禮已無,此亦奢侈之由也。除其奢遵其禮,孰重孰輕?此爲君者,必親自導率然後,可以復舊制。人皆曰禁酒,而予則持難者,國用酒故也。凡婚禮油蜜果,小民則禁之,王公士大夫行之,令豈行也?然禁小民油蜜果,欲存等分而然。同牢宴,果爲等分,而雖存於士大夫,各有品數,宜可差等,而莫踰濫。禮云,婚禮不賀,思嗣親也。亦有三日不擧樂之文。故五禮儀,六禮之日,俱不擧樂,大哉盛哉。樂猶不擧,況設果而宴乎?此後雖嘉禮及國婚之時,同牢宴,果及數器設茶外,凡諸油蜜果宴床,一竝禁之。噫,身自禁奢,爲朝臣者,豈敢不奉?若此然後,親迎舊禮,自此可復。至於納綵之無禮,飭親迎之日,庶可無若前促迫矣。噫,省奢而復禮,雖質聖賢,予則曰無疑,猶有所蘊者,今乃悉諭。其令政府,一體頒布中外。出傳敎上曰,親迎雖難,而聞有馬頭納綵者,豈非可駭之甚乎?朝納綵暮行禮,卿等皆爲之耶?若魯曰,臣等之家,皆爲之矣。上曰,取妾之時,或有馬頭納綵者,而至於婚禮,馬頭納幣,豈非太速乎?此亦出於侈俗矣。文秀曰,近來中路過婚之人,綵段所入之價,不下數百金。一自禁緞以後,其價不至於數百金之多。閭巷間,尤以禁緞爲便矣。上曰,藉重邦禁,不用文段,於渠心,似無歉然之心矣。上曰,有儒賢則必有復古禮,行親迎者矣。予在君師之位而不得行,予爲此言甚愧矣。親迎雖不得一一行之,前期數三日納幣則,似好矣。文秀曰,朝家定法而申飭,則必有遵行者矣。命珩曰,爲今日臣子者,豈有不行者乎?上曰,婚日納幣,卿等家皆爲之云。予甚慨然。今日不爲變革,而更待何日耶?文秀曰,臣之從弟家,方有過婚之事,臣當依下敎,而以親迎行之矣。上曰,卿爲先奉行,則豈不好耶?上曰,至於黨習,可謂無可奈何,何以則可以變革耶?若魯曰,黨習是別般議論,猝難變革矣。若魯曰,卽見咸鏡監司狀聞,則北巡後還營,而以病不得卽發,南關巡審爲語矣。本道民事多悶,分等最急,不當遲滯。而道臣之以病緣由馳達,事甚未安。咸鏡監司鄭益河,推考催促擧行,何如?上曰,從重推考,申飭,可也。出擧條上曰,今聞元良所稟,昨日次對時,關西分等狀聞,大臣條列陳白者俱是,竝依此分付。至於稅收米,本道他無生穀之道,爲民旣已下敎,特許三分之二事,分付備局。出傳敎上曰,承旨前單子,中官下敎之後,混置不稟。今日藥院問安,又致日晩,事體寒心。當該中官,從重推考。傳敎上曰,李宗城果有實病,內局提調之任,不可不許遞矣。若魯曰,其病果難行公云,許遞宜矣。上曰,藥院問候之時,提調連爲不備,此人此任,意雖在矣,事體不可不顧。提調李宗城許遞,今日政差出。出傳敎文秀曰,宗社及內,以闕內外,以諸上司各衙門各軍門所進排草薍·薍簾·蘆簟,其數夥然。若以價貿用,則雖費萬餘兩錢,決無支當之勢。故朝家爲此弊,高陽鴨島百餘結,劃給繕工,每年禁養蘆草,以爲進排之地矣。近年以來,自然減縮,不得已繼貿稿草而用之,其價甚多。本曹之匱竭,蓋由於此等物種別貿之致。宗社所用及慶德宮·奉常寺·掌隷院·內資寺·訓局·執春營·廣智營·南營·驛馬營·旅帥營,則使算員,一一算摘容入,而俾無滲洩之弊。紫門監內外所掌,議政府·本曹直房所用,則永爲革罷。禁衛·西營·御營·東營·新營則,別無大段風遮處,設有之,每朔放料,所餘空石甚多,以此推移用之,少無所妨,亦爲革罷。訓局鳥銃色·弓箭色·焰硝廳,各折半式進排。本監兩提調諸郞廳,春秋分兒及本監長木庫所蓋,與監刈時官員下屬支供,竝折半革罷然後,地部繕工,庶可支當。可以算摘者算摘,折半革罷者,折半革罷,盡爲革罷者,盡爲革罷。自今爲始,依此永爲定式,何如?上曰,依爲之。出擧條若魯曰,近來玉堂,每多闕直之時,極爲未安,宜加申飭行公。而至於在外,則副學固無可論,其餘久不上來之人,尤宜催促也。上曰,在外儒臣,竝禁推,可也。出擧條上曰,在外儒臣禁推,魚錫胤之一向撕捱,其涉過矣。從重推考,更爲牌招察任。出傳敎上曰,江華留守元景夏,往者撕捱,已涉過矣。而今又陳書云,尤爲無義。頃日欲下敎而不果,此等無義之書,其何曲循捧入於元良代理之初乎?當該承旨,從重推考,其書給之。出傳敎上曰,內需司錢木上下,欲爲定式,以錢木參半上下,何如?文秀曰,三分之一,以錢上下宜矣。諸臣以次退出。
己巳九月二十一日二更,上御歡慶殿。行戶曹判書朴文秀,右副承旨鄭夏彦,假注書趙宗濂,編修官許錫,記事官李宜哲進伏。上曰,定例幾盡釐正乎?其中掌苑署條件,有未盡者矣。文秀曰,然矣。乾實果轉換生熟之際,或有貢人加納之弊矣。上曰,以乾柿等物言之,一日所入幾何耶?文秀曰,臣未能記得。而國家若有多用處,則豈拘於定例,將不得用之乎?大抵此等事,若於今年八月用下,則來年八月,謂有前例而又索之,故所以別例冊之詳載也。上曰,然則掌苑漢,今無㤼矣。隨時代果之事,亦當有定例矣。仍命書傳敎。上曰,中官見又入侍,而予非不信此輩,而有此敎也。不無中間憑藉之弊,世間情態,予盡見之矣。古則廚院磁器入後,有踏下矣。文秀曰,然矣。上曰,近來懸房,一切禁之乎?文秀曰,盡撤之矣。上曰,似聞有一二處云。卿等知之乎?文秀曰,無矣。日前臣使將校,城堞摘奸,則松林古澤僻處,有殊常之漢,跟到見之,則乃潛居者,而棄而走避,得牛肉而來。故臣果分給入番將校輩矣。上笑曰,鶂鶂之肉,甚不義矣。仍敎曰,卿可思權以鎭乎?其人牢確矣。文秀曰,臣豈不知乎?貢人至今稱頌不已矣。上曰,何爲而然耶?文秀曰,凡物多年蓄儲,當戊申難時,容易給貢價故然矣。上曰,卿或聞之乎?惠陵無位田云,然否?文秀曰,臣實不知矣。上曰,頃日吳璹入侍時云,本陵曾有位田,而見奪於何宮家矣。臣宗濂,語承旨曰,惠陵本無位田矣。上曰,此有過陵官者乎?臣起伏曰,臣昨年待罪穆陵別檢,故略知東道六陵事矣。健元陵·顯陵,以舊遠陵寢有位田,而其外四陵皆無之。故守護軍,每年自宣惠廳,各名授米十三斗,以代其位田。然無位田陵卒,甚疲殘難支矣。頃日吳璹所達,以年少新除,未及詳知而然矣。陵寢事體,何等尊重,而位田豈有見奪於宮家之理乎?上曰,爾言誠然矣。諸臣以次退出。傳曰,經費之日匱,專由於一番,或內入者,從中爲例,度支矇然擧行之致。此後中官,聽傳敎分付者,例有單子啓下之事,以一事雖百巡擧行,有中官聽傳敎分付然後,擧行。俾勿以一事,仍以爲例。且雖中官,分付者,若無單子踏下之事,則度支之臣執奏事,知悉擧行。傳曰,凡御供中,掌苑署所供,尤爲眩亂。此後於果仍其名,隨時代捧,許以任便。而惟正之供,何等重也,故凡於代捧,或狀聞或草記,而此弊曾已知之。其請代捧,名不過活鷄雜魚。而或有禁肉代捧之事,自古劃物及饋酒,不用禁肉者,重耕農之盛意,而豈可以此代捧乎?分付廚院,此後復若有此弊,當該分付之人·貢人,隨現重繩。傳曰,非徒爲耕牛,雖畜物,亦國中之物。旣祭于先牧,定朔禁殺令,不命則已,旣命之後,令當有信,其令備局嚴飭。
上在昌德宮。常參·經筵,以代理停。
午時,灑雪。
神懿王后忌辰齋戒。
鄭夏彦達曰,大司憲沈錥,執義尹鳳九,持平尹光纘·李克祿,掌令李鳳齡在外,具允明未肅拜。今日以監察茶時之意,敢達。令曰,知道。
金尙重達曰,判府事閔應洙,上書到院,而國忌齋戒留院之意,敢達。令曰,入之。
鄭夏彦,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金尙重,以弘文館言達曰,本館下番闕直,事甚未安。應敎金尙喆,由限已過,副校理李垍,纔已入來,與新除授修撰趙暾,一體牌招,以爲推移入直之地,何如?令曰,依。
傳于尹光毅曰,慈殿定例,仁壽宮定例,以乾坤爲之,共則以六爲之事,分付戶曹。
金尙重啓曰,今九月二十九日,大王大妃殿誕日陳賀時,王世子致詞陳賀之節,依例磨鍊乎?敢稟。傳曰,竝與賀而權停事有敎矣。依此擧行。
上在昌德宮。常參·經筵,以代理停。
神懿王后忌辰。
大王大妃殿·中宮殿·賢嬪宮,藥房口傳問安。答曰,知道。
金尙重達曰,明日常參,取稟。令曰,停。
鄭夏彦達曰,大司憲沈錥,執義尹鳳九,掌令李鳳齡,持平李克祿在外,尹光纘奉命在外,掌令具允明未肅拜。今日以監察茶時之意,敢達。令曰,知道。
藥房提調臣徐命彬,副提調臣徐命珩啓曰,寒意漸緊,伏未審此時,聖體調攝,若何?搔癢之候,蘇葉煎湯連爲薰洗,而其有減歇之勢乎?今日臣等,率諸御醫入診,詳察症候,議定當進之劑,有不可已。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則搔癢一樣,待下敎入侍,宜矣。
傳于金尙重曰,右相·備堂求對,使之入來。而戶判,本曹多擧行事,勿爲入侍之意,言于備堂。金判府事同爲入侍事,使預備兼春秋傳諭。
尹光毅達曰,大臣·備局堂上,判府事金在魯,依下敎來待矣。傳曰,詣閤。
傳于尹光毅曰,爲本曹事,今日戶判不召,於筵席講確,有下敎者,其令卽爲入來。
戶判入侍時,儒臣同爲入侍。
傳于金尙重曰,前判書柳儼,前右尹權爀,前大司憲曺命敎竝敍用,前參判尹得和,飭已行矣。特爲放送,侍從臣投畀人,其令該府書奏。
尹光毅,以戶曹言啓曰,今番度支定例中,三殿逐日供上泡太六升,國忌素膳三時,每時黃大豆一合五勺,三宮逐日供上泡太六升,國忌素膳三時,每時黃大豆一合,諸嬪房,君淑嬪房,逐日進排泡太四升五合,國忌素膳三時,每時黃大豆七勺,而昨日,定例中,仁壽宮,逐日進排泡太四升五合,國忌素膳三時,每時黃大豆七勺,依謄錄書進矣。黃大豆七勺,下以一升,御筆改書下,此則有加於三殿供上例,事體未安,何如爲之?敢稟。傳曰,以一合書。
己巳九月二十三日未時,上御歡慶殿。判府事金在魯,右議政金若魯,江華留守元景夏,行副司直具聖任,漢城判尹金聖應,行副司直李益炡·徐命九·金尙星·趙榮國·工曹參判申思建,禮曹參判洪鳳漢,吏曹參判李天輔,行副司直李昌誼,左承旨尹光毅,假注書趙宗濂,記事官李齊顯·李宜哲進伏。在魯曰,日氣漸寒,聖體若何?上曰,一樣矣。在魯曰,近來眩氣稀發乎?上曰,差愈矣。若魯曰,搔癢之候,近復若何?上曰,日寒則頗愈矣。在魯曰,大王大妃殿氣候,何如?上曰,差過矣。在魯曰,王世子氣候,何如?上曰,好過矣。在魯曰,搔癢之症,緣何而發乎?上曰,偶發而特甚矣。上曰,有數件下敎事,而久不見卿,故今日召見矣。在魯曰,臣有微感久不入侍,而伏見近來傳敎,則爲時矯弊之盛意,藹然於絲綸之間矣。大抵堂上官,則或着紗帽耳掩,而堂下無着之者,而笠耳掩則絶不見,而帽下揮項,誠不佳矣。蓋揮項,賤者之服,而朝士皆着之矣。上笑曰,古者見忠贊衛輩,着揮項矣。予欲禁之,而在下之人,或有矯枉過直之弊矣。古者闕中,或着揮項,則皆知有病矣。今則吏胥輩,不但官員之前,動駕時,亦有着之者矣。在魯曰,士庶人貧疲者,近多加絮着之矣。上曰,耳掩下揮項,此無耳掩之張本,此亦禁新奇之一端也。在魯曰,昨今路上,不見揮項矣。上曰,風寒如此,或慮病國中之人矣。景夏曰,今日下敎後,當曉然矣。若魯曰,俄者備坐·諸堂,皆以所着爲難矣。在魯曰,常時若値大寒,則小臣亦着揮項矣。上曰,將臣入侍,武士或有生㤼者,而戎服則例着大揮項矣。景夏曰,耳掩終不輕便,故漸無矣。上曰,婚禮親迎,古之禮也。而亦有貧富之不同而不行乎?在魯曰,親迎古禮,近俗之不行久矣。而好禮之家,間或行之矣。上笑曰,頃者戶判,亦不對答矣。景夏曰,戶判家,古則行之,今則不行矣。在魯曰,亦未之行矣。上曰,婚姻者,禮之始。而不行古禮,一言以蔽之曰,由於奢侈矣。在魯曰,果出於奢侈,而亦有難便者矣。上曰,我國女邊皆富乎?此禮則質諸聖人而不惑矣。趙明履曾言,近來皆爲馬頭納綵云,都承旨亦云納綵某日,奠雁同日云,予以爲駭然矣。在魯曰,人家或有事急,則有馬頭納綵之規矣。上曰,聖人云,爾愛其羊,我愛其禮,予則愛禮矣。高麗時何王,戲公主而指怪漢曰是汝夫,其後擇壻,而公主以爲旣有定命,豈可適他云云矣。若魯曰,人家定壻,而預爲納綵,便是已成之婚,而其間或有不祥之事。故古禮之不行,亦似以此也。上曰,戶判云,一家近有過婚者,臣當爲始而行古禮矣。卿等皆曰,行之則非難矣。小學豈不云乎?婚姻論財,夷虜之道也。我國有女息者誠難矣。若魯曰,國中風俗,以妻家措辦凡百矣。在魯〈曰〉,雖以禮言之,衣衾鋪陳供億等物,婦家備之矣。若魯曰,聖意雖藹然,而敎化不行故然矣。上曰,予幾年臨御而不行者,今已盡衰,而欲行敎化乎?在魯曰,孰不好古禮,而以創行爲難。若有行之者,則一世靡然從之矣。上曰,然則省弊矣。若魯曰,今可變通者,又是別髢矣。上曰,曾有此議,而予以爲難矣。諸臣亦皆以爲難乎?僉曰,不難矣。尙星曰,臣與李天輔,有所酬酢,而未有定算矣。上曰,判府事以爲如何?在魯曰,前有此議,而終未得便了者矣。上曰,禁別髢,則髮少婦女,將何爲之?卿等或思其代着之物乎?榮國曰,宮中好高髻,四方高一尺。旣非宮樣,而閭閻別髢之弊滋甚矣。景夏曰,今日適見先正文集,則亦有此議,而無指一定制矣。上曰,使領敦寧聞此,似不爲難矣。曾聞趙明履,領敦寧家,始行花冠之制。予謂賢嬪曰,汝之三寸家,先用花冠,其制樣果何如?賢嬪亦以爲不似矣。上曰,笄字何義,非釵耶?在魯曰,女子許嫁曰笄,似非釵矣。而異於別髢矣。景夏曰,臣則謂猝難變矣。上曰,彼宰臣等,何不言乎?鳳漢曰,臣曾已仰達矣。別髢之弊,可勝言哉?有一子家,猶或爲難,況有多子之家,豈無破産之擧乎?閭閻多有以此窒礙,過時不婚者矣。奢侈中,別髢之弊爲首矣。臣又有仰達者,頃年禁紋段之時,人皆爲難矣。到今皆以爲便矣。昌誼曰,大凡令行之初,猶以爲羞恥,久則爲便矣。榮國曰,臣見北道人物,則長髮要利之輩,日沐米泔,誠爲惻然矣。上曰,北道人翦髮後仍爲僧乎?昌誼曰,我國以禮自持,而所不知何人之毛髮襯戴於婦女之頭上,誠怪駭矣。榮國曰,小臣惶恐。而臣有老祖母生時有言矣。以新婦初入臣家,則臣之曾祖,時爲全羅監司,以十金上髻,猶云豪侈,今則動費七八十兩而不大段矣。尙星曰,前後筵席,屢出此言,今不可以惜費論,一番定制行之宜矣。上曰,此則異於紋段,元景夏之禁高髻,似得宜矣。領敦寧之言是矣。而此則作爲娼妓服色者,決無行之之事。元景夏與判府事,定之可矣。景夏曰,臣之意,與原任大臣同矣。上曰,右相思其代着者乎?若魯曰,未之思耳。鳳漢曰,朝臣官服及士夫禮服,自有定制。而婦女之服飾,豈獨無定制乎?上曰,今所謂髻者,何物耶?諸臣僉曰,卽別髢也。若魯曰,元景夏之禁髢爲難云者,閨房之髻樣,何以爲禁乎?有帖之頭,又有却之頭,亦多樣矣。上曰,昔者寧嬪之言是矣。士大夫家婦女別髢之樣,甚怪異云矣。卿等得可代者,而達之,可也。景夏曰,向時得來於彼中,而見其樣則甚凶怪矣。上曰,貌樣何如?益炡曰,不閑於眼,故異常矣。尙星曰,臣家近與尼尹結姻,故見花冠之制。而婦女初着,則殊常例也。而亦何妨乎?聖任曰,臣家曾與李世前家連姻,聞其家,只以本髮戴之,而加巾幗云,亦古矣。上曰,予則謂以本髮戴之,爲便好矣。聖任曰,當此禁奢省費之日,宜祛別髢之弊。而初見眼生,何物不然乎?若魯曰,近來紗帽冠帶,出自麗時,圃隱之所創制,而初見則似怪異矣。上曰,古則無之乎?若魯曰,古則東俗,以方笠加漆着之云矣。上曰,古則帝王着幞頭,而予見恭愍王畫像,則所着者異制矣。宋君着展角幞頭,而臣下則曲角矣。承旨之意如何?光毅曰,戴頭之物爲難,家家思改,而未得其可者。但以不知何人之髮襯頭,爲切迫矣。上曰,思之則不緊矣。吏參能思代乎?天輔曰,婦女輩,以前所不行之物,創始爲懼。而自上定制,何難行之乎?上曰,此事實如我國良役矣。景夏曰,良役事,先輩文集中,其所經綸,不過一時救弊,今作百年錮弊矣。上曰,當初五衛時,無此弊乎?諸臣僉曰,然矣。上曰,頃日李宗城所達,卿等聞之乎?以軍作米及貢物事陳達,故予以待後日詢問處之爲敎。卿等之意果何如?若魯曰,臣未之詳聞矣。上曰,李宗城以爲,今年軍作米,或以十一斗,或以十二斗爲定。此雖爲民之惠,而一人十斗之納,雖若易矣。一家若有多人,而納米之數許多,則實〈難〉爲辦出。若以八九斗定式,則民可以大被其惠矣。且國家所恃,惟是都下之民,都民所仰哺,只是貢物矣。今年穀物至賤,而惠廳以米上下,則貢人失利,無以聊生。朝家特爲變通,以錢布參半上下,此亦爲京民實惠云云。卿等各陳所見。若魯曰,臣待罪畿藩時,軍作米公文,自備局下來。故試問於各邑守令,則或願或不願,故分定於所願各邑。而國家事,不可乍令乍改,軍作米事,依前令置之爲宜。而貢物事,以錢布上下,豈不爲好?而我國錢布之儲蓄,實爲哀痛,從何措手乎?臣意則此亦不可變通矣。上曰,關西伯,以稅收米作錢事狀請,故予已許之。而此錢,本來入于戶曹者也。李宗城,旣以貢人可矜之意仰達,予亦聞甚惻然。欲以稅收米作錢者,移送惠廳,俾給貢人,卿等亦以爲如何?在魯曰,臣亦思之,惠廳所儲似不足,而移用處,亦未知優有矣。聖慮至此誠好矣。上曰,大抵關西慮彼統營,慮倭而有儲置者,今若稅收米作錢,果何如耶?若魯曰,稅收米作錢,送于惠廳,以給貢人,似好矣。上曰,作錢載來,則百姓云何?右相所達,似未周思矣。榮國曰,臣見李宗城,有所酬酢,而稅收米一石,作錢亦多。關西木數千同,取來分給則似優矣。上曰,關西米作錢,六兩貢物,以京市直上下,似涉如何?在魯曰,此則不可矣。景夏曰,貢物事難於變通,而卽今貢人難處,意外責應浩多,所授米多陳久,價不過數多。而朝家旣爲京民,隨其豐凶,一從市價給之則好矣。聖任曰,作米事,分三等爲之。而稅收米作錢,以給貢人,亦爲實惠矣。聖應曰,作米事,以湖南一新等邑言之,無船運之路,米價甚賤。而順天等邑,以近船所,米價頗騰,實有不均之歎,從市直爲定宜矣。在魯曰,各道分三等定式,則似無不均之事矣。上曰,今番軍作米,訓局則拔之矣。十餘萬兩遍於國中,實不大段矣。作米事,訓將之言質實矣。若魯曰,李宗城猶不知妙理,而有此陳達矣。益炡曰,作米事分等定式之言好矣。貢物則錢木上下,似爲實惠矣。命九曰,作米事,申飭守令,從市直發賣。而貢人之失利,亦爲可矜,以錢木上下爲宜矣。尙星曰,凡國事,持大體而已。軍作米事如此,豐歲宜有分等定式之道。而以臣所見,天下可矜者,卽軍布之民。當其凶年,三南一疋之役,代納其十二斗,則浮費甚多。東峽·畿甸,或有已納之民,實惠似難遍及於民。大同貢人事,從貴上下,誠爲大惠。而大抵外方之民,以錢爲難。國儲錢貨,使之泉流,似無妨。而稅收米作錢,嶺南木運來,參半以給貢物則誠好矣。若魯曰,臣以物情,仰達矣。關西木,麤劣不好,一石價雖給三疋,貢人不願。在魯曰,金尙星未經惠堂,故猶未詳知矣。榮國作米事,三南·京畿,市直不同,不可一定行之。卽今聚米,亦出於賤者貴之徵,旣已頒命,則姑置之宜矣。貢物錢木,參半給之,豈不好矣?而錢無出處,臣之料量,則關西軍餉亦重,每年嚴防矣。今此凶荒,亦不大段,而有此發賣之擧,嗣歲之憂,誠可悶矣。上曰,取利則國邊似勝,而其在爲遠慮之道,太虛疎矣。若魯曰,此乃兩便之道。臣意則關西米,作錢運來,自戶曹移送惠廳,以爲分給貢物好矣。上曰,訓將所達,是矣。今年若許一萬石,明年必望二萬石,則將何爲之?訓將每以槽隅對之,今日之言,甚明快矣。思建曰,作米事,各道從民願分等定式。而木錢參半給貢人,似爲實惠矣。鳳漢曰,作米事,今年年事,勝於昨年。京畿一疋代,二兩太過。諸道雖有減給,不可爲投醪之惠矣。上曰,今日欲使元良侍坐而日寒如此,故不爲矣。如此之事,國之大政。予則生於宮中,長於宮中,市直高下等事,全然不知矣。天輔曰,米一款,則二南爲實惠。而旣已頒布之事,不可變更。貢物則無他推移之道,關西米作錢,似好矣。榮國曰,大抵惜軍餉之議是矣。昌誼曰,作米事諸臣,旣有所達,臣意別無異同。而金尙星,國事持大體之言是矣。今則令下已久,置之宜矣。關西米作錢時,減價發賣,則在鄕民,尤爲實惠矣。若魯曰,稅收米發賣事,臣果熟知之矣。監司·守令,例爲發賣,而立本補賑,今何又減乎?宰臣實不知。上愀然曰,予安知將來無土木之役耶?肅廟乙卯年,稅收量減矣。然則不必促關西錢,在京錢,先爲推移上下宜矣。諸臣僉曰,聖敎誠好矣。上曰,予當召問戶判,當下敎,而其數不滿萬石。洪鳳漢之投醪之言是矣。予有所量矣。稅收之移去易矣。予今年許之,明年年豐,而元良不許,則民必爲野俗矣。鳳漢曰,戶判入侍,則此事恐不諧矣。上曰,戶判雖難之,予不撓改矣。戶判平日,有爲國公心,故亦不惜也。上曰,今番下敎之後,諸臣頗有行之者,網巾邊子太廣,故予有所諭矣。或改或複云,複則過矣。猶可謂令行耶?仍悽然敎曰,慈聖聞而下敎曰,偏論何時如此禁之乎?丙申以後,聖候有加,至有垂涕下敎。而此則如水投石,無可奈何。予不懷歸,今日當盡諭矣。近來或有指腹定婚云,何以知腹中兒之爲男女而爲此,豈非不佳之事耶?爲世祿之臣,不思酬報國恩,而猶事黨習,此何道理?彼此相爲婚嫁然後,黨心破矣。鄙諺所謂吮拳時約婚,安知長後死生善惡之如何耶?瞽瞍之子爲舜·堯,舜之子不肖。禮經不云乎?承我宗祀,顧不重矣。而拘於面情,輕許結婚,此則大有欠於爲先之道矣。古人有命娶孤女之文,其意豈不美歟?卽今彼此同入,相爲婚媾而同寅和協,實爲諸臣祝。今日又下迂闊之敎,卿等以爲如何?諸臣僉曰,聖敎出於苦心,孰不欽歎?而大抵婚姻,以聲氣相求,故彼此自然不相合而然矣。上曰,予若禁婚而勸成,則可以令行而不爲此矣。予言若或有中,而丙申以前復古,則予當含笑對諸臣矣。若魯曰,人間萬事,極則必變,又安知不如聖敎乎?或不無期望之心矣。上曰,判府事休息凡節似勝矣。在魯曰,近得微感,而心神則安便矣。若魯曰,此乃黃海兵使申德夏狀啓也。備陳嶺路防禦之策,仍以兔山,移置於梨丘村。俾與白峙,相爲輔車之勢。金川移置於靑石·礪峴兩路之交,兼管後,營將之號平山,作爲獨鎭,專管太白山城。蕀城設築及移營等事,時詘擧贏,雖不得輕議,而移置官道,斷塞嶺路,斷不可已。嶺隘禁養,更爲立標申嚴,要衝隘口,聚石作壘,分入僧徒,擇差僧將,官給軍器,屬之附近鎭,同力保守爲請。金川移邑之議,其來已久,而朝家之尙未斷定者,亦有所商量。則兔山移邑,亦與金川無異,俱不可輕議。平山作獨鎭,專管太白山城事,此城不過路傍小山城,旣非臨亂據守之地,不過一時移避之處。且獨鎭設置,則許多軍額之移定,亦難推移。雖以通津獨鎭之議言之,已多年所,而未能斷定者,益以獨鎭特設,事勢多妨也。竝姑置之。蕀城設築,兵營移設事,前後論難甚多而寢止。或因利害之未的,事力之不逮,而卽今兵營,亦非空棄之所,故諸議多岐,遷就未成。此非動巨役之時,更加商確處之,移置官道,斷塞嶺路事,移營後可議者。而嶺隘之立標禁養,隘口之聚石作壘,旣有曾前節目,則前頭巡歷之時,隨便親審摘奸,申飭擧行。僧徒之募聚,屬之各鎭,果有同力保守之效。則亦令道帥臣,相議從便擧行爲宜。黃海監司嚴瑀,亦以築蕀城移兵營,狀請達下。狀中論列,與兵使狀啓無異同,是關防事。而一則啓下,一則達下喉院事,未免不察,此後則更加申飭。築蕀城移兵營事,已有所仰達。此狀達,無可覆奏,置之。以此分付,何如?上曰,依爲之。出擧條若魯曰,懸房停撤之後,泮人失利。故曾於戊寅年,亦以牛疫撤懸房,有顧恤之例矣。典僕輩,今亦有所望。故考見戊寅前例,則自戶曹題給錢一千三百餘兩,太三百餘石矣。戊寅年則罷懸房兩朔,而今番則只一朔。令戶曹依戊寅年例,折半上下,何如?上曰,予亦知典僕輩之有所望矣。其貸之乎?若魯曰,然矣。上曰,依爲之。若魯曰,宣惠廳堂上李箕鎭,罷職敍用後,尙未改啓下,還差,何如?上曰,依爲之。若魯曰,平安道句管堂上,以副司直趙榮國差下,堤堰堂上一員未差之代,以刑曹判書申晩差下,何如?上曰,依爲之。光毅曰,筵體至嚴,而備堂中有勦說,語音喧擾,事體未安。推考警責,何如?上曰,依爲之。以上竝出擧條若魯曰,江華留守元景夏,上來已久,故催促下去,則渠已上書陳達私情云。尙此遲留,使之從速下送矣。上曰,書批已答,催促下送,可也。聖應曰,小臣有稟定事,仰達矣。小布尺量,則比之貫革頗大矣。下詢諸將臣,比之貫革,四面各加五寸,各軍門兵曹,永爲定式,而臣營則先爲施行矣。上曰,頃者下敎,非曰減小布也。如許大布,矢數甚少,故果有下敎,而仍舊置之爲宜。聖應曰,然則各軍門,以古法一體定式乎?上曰,從幅數爲之,可也。景夏曰,臣有耿耿愚悃敢達矣。近來牛疫孔慘,前頭民事,實爲茫然。而國儲蕩然,嗣歲之憂非細矣。傳曰,天時不如地利,地利不如人和。致人和,莫如協和人心,必思疏通流釋,毋使怨氣上干則幸矣。上曰,予已忘之。仍命書傳敎,特放尹得和曰,尹得和事,誠無緊矣。景夏曰,尹得和事果非矣。閔百昌事言之,情理矜惻,而大臣尤以此爲難安矣。上曰,頃者金尙重有所達,故忽覺閔百昌之尙在徒配矣。景夏曰,非但閔百昌,此外亦有情理可矜者矣。居留之任,自是外官,不敢指名仰達。臣見湖南徒流案,則有離親無兄弟者,必多有感傷和氣者,大體敢達矣。上命承旨,徒流在謫人,書入傳敎。上曰,自古君臣之間,有指腹爲婚之事矣。光毅曰,漢光武時,賈復是也。上曰,唐時亦有之,而此則義也。義不可常有之矣。近來早定婚姻之弊,俄已言之,而誠不佳矣。承我宗祀,豈非審愼處乎?光毅曰,然矣。上曰,予雖不深言,而姑觀顔情而許之,甚非爲先之道也。光毅曰,近來時體衣服,固不好,眞所謂服妖也。聖上深軫此弊而禁之,實爲世道之幸矣。上曰,復古制禁時體,或有其效,而末梢迂闊之敎,雖予苦心,而孰肯從之。光毅曰,久則有上行下效之化矣。上曰,近來違牌亦時體,而除官者必上一辭單然後,始知其出仕矣。光毅曰,違牌辭單,爲今痼弊矣。上曰,此亦出於黨習,黨習豈有時體?予則曰俗體矣。予今無所爲,自此入處而爲古制矣。但黨習之戰難制,此等事略略諭之。而卽今世道,堯·舜爲君,難矣。雖使項羽爲君,以力制之,亦無奈何。近來事,似是非是處甚多。此則孔子當之,亦難辨別矣。又有可駭事,或以爲初牌雖不出,若再牌當出云,予尤寒心矣。予豈預知渠輩之心而不踏下乎?傳曰,雖命元良代理,沖年省繁之道,不可不顧,此亦存紀綱復舊禮之一端。古則諸臣,或陞擢或淸要,初職有陳章者。而今則應受之職,已經之任,凡於除拜,必一章而後承命,必待牌招。而初牌違牌,例以爲常,或再牌則其將承命之說,至登於筵席。此人臣事君計較之一端,已涉無嚴,而此亦爲俗例,從於俗爲名,脫於俗爲恥,紀綱日墜,古禮日無,可勝寒心,而豈爲元良省繁之意哉?此後此等之習嚴飭,其或若前,當先飭政院。政院知悉。
己巳九月二十三日初更,上御歡慶殿。行戶曹判書朴文秀,右承旨金尙重,應敎趙雲逵,校理魚錫胤,假注書趙宗濂,記事官李齊顯·李宜哲進伏。上曰,戶判進前,江華所送定例冊,趁期印出否?文秀曰,史行將發於再明云,可以及期付送矣。上曰,都下貢人事,問于大臣諸臣矣。關西錢,今雖許之,此不可每每輕易許之者,右相則於此等事,牢守之矣。此則右相爲恤窮民,旣有所達,予亦爲民而有此敎矣。訓將每事,以槽隅對之,今日之言明快矣。此非每每爲之之事,他日民或思予,而於嗣王,不無野俗之心矣。聞貢米一石,作錢六兩云。而今以四兩給之,則殆近以羊易牛矣。文秀曰,在貢人實爲大惠,而國家事,不可示民以慳吝之意,以六兩給之宜矣。上曰,予意然矣。戶曹有負債於惠廳,而此錢移送于惠廳,以給貢物,則鄕民聞之,必有缺望。自戶曹別物作錢,劃給惠廳,似爲無跡矣。文秀曰,不難矣。惠廳貢人,卽戶曹貢人,自本曹上下,則貢人均被其惠,而似無嫌矣。上曰,然則好矣。雖是上來之錢,爲民之事,不無壅腫難便之端矣。今則名正事順矣。文秀曰,此錢今年,自本曹上下,則明年惠廳,無貸來萬石之事,此如朝三而暮四矣。上曰,初有以小易大之嫌矣。洪鳳漢所達,投醪之言是矣。今日諸臣,皆不知裏面,而儒臣之意,則何如?雲逵曰,國之惠澤,無論京外,廣被則豈不好哉?戶判所達似宜矣。錫胤曰,臣則不知委折,而大體與上番之意同矣。文秀曰,何莫非國之財也?殿下爲民而用之,則臣豈敢一毫惜之?雖敎以傾儲盡送,臣當奉行矣。上曰,卿意亦以純錢爲達乎?文秀曰,然矣。上曰,都民大抵哀矜矣。民事不可遲緩,故予亦不憚深夜而召卿矣。文秀曰,聖敎至此,當於再明間上下矣。上曰,予則不寐而爲此,何待再明乎?旣是都民口吻中物,明早給之,可也。文秀曰,如此爲民之事,宜使東宮邸下侍坐,仰體賢父兄之盛德,則豈不好哉?上曰,予豈爲賢父兄?元良他日,若不繼此惠政,則百姓只思予,而不歸美於元良。今此入侍年少之臣,將來事我元良,宜以此輔導,可也。仍命書傳敎。文秀曰,明日禁府,有口招事,故果以再明上下,仰達矣。上曰,堦·輩事,予欲無言。渠雖近宗,豈可饒貸乎?其嫡母或有爪傷處,渠當自首,而爲其兄者,以弟事,至使洞任來告,皆無五倫者,當繩以重律,何急之有耶?上曰,此傳敎,注書先爲出給,在院承旨,卽爲擧行,戶判先退可矣。上命讀自省編。雲逵讀序文。錫胤自首編,止監于我而勉于心。尙重自論語鄕黨,止於戲勉旃。臣宗濂自予讀周禮,止甚事不做。齊顯自予覽經傳,止闔服而定之。宜哲自敬之一字,止篇末。講訖。雲逵曰,臣曾以此冊,屢進筵席,更無可達。而內篇卽脩身,外篇卽治平之事,自少體驗,則堯·舜之德,無過於此。臣之區區望,亶在於此矣。上曰,所達好矣。錫胤曰,臣亦以此書,累次入侍,今無文義之可達矣。雲逵曰,如臣鹵莽,豈有補裨於爲治?而以俄者傳敎與日前禁奢下敎,今日恤民之敎見之,聖意蘊然於爲民之事,孰不欽歎?而天下事,有始有終然後,有實效矣。小臣得蒙恩暇,省墓於湖中。伏聞有親恤四民之擧,豈不盛歟?京民之困窮如此,則外方之民,尙何言哉,爲治之道。今日行一事,明日行一政,則自然惠澤,及於下民,受其實惠矣。錫胤曰,今此四民之恤政,卽文王之先施者也。如以實心行實政,則敎化自然傍流於四方矣。雖然,近日民習亦難矣。字惠之政,敎飭之法,宜竝行而不悖矣。上曰,以今民習,予之敎化,豈能行乎?雲逵曰,臣有所懷敢達矣。禁奢侈,亶出於保民之道,若欲禁奢侈,則禁髢爲第一條件矣。近來一髢之人,多至百餘金,爲中人一家之産,豈不大可悶乎?此則斷然行之宜矣。錫胤曰,士大夫家,婚姻之不以時,亦坐於此,尤不可不念矣。上曰,過於資裝乎?錫胤曰,小臣幼時見之,則入三十兩爲髻則足矣。今則其價,爲中人一家之産,豈非糜費之大者乎?雲逵曰,以今禁紋段之效見之,禁髢誠不難矣。上曰,然矣。今則宮中之人,雖見紋段,亦不關矣。儒臣如以爲斷然行之,則儒臣能思代着者乎?錫胤曰,三年前入侍時,殿下有此下敎。其時以兪判府事·趙領敦所達,皆似有代着物窒礙者,以極難爲敎矣。李喆輔赴燕時,因譯舌輩,問明朝婦人服於閣老張廷玉。則張廷玉以爲,有所謂葉氏家藏圖者取考云云。李喆輔卽取考其冊,仍謄畫婦人冠,所謂飛鳳冠等屬而來,示於臣,故臣得見之。伏願取入,以備睿覽。上命承旨,使於明日取入李喆輔所在冊子。上曰,元景夏以花冠等屬,爲凶怪矣。婦女輩,亦願罷髻乎?錫胤曰,婦女輩之願罷,亦未可知矣。上曰,頃年海興君赴燕時,所持來者,予恐見欺於彼人矣。承旨之意,何如?尙重曰,臣以爲,聖意出於禁奢侈,而只禁其別髢則猶末也。若不祛其弊源,則雖花冠·飛鳳冠之屬,務爲華侈,則其價不下於別髢矣。大體以別髢之非古制,其禁之則可矣。若出於省費祛奢之計,則恐不然矣。所謂別髢,以不知何許人之毛髮,襯戴於婦女之頭上,甚不潔矣。至於代着之物,朝家作一制度,自備局頒布取樣,何難禁之有哉?臣意則減其別髢高大者似勝矣。上曰,領敦寧向時,取樣於趙明履,而予亦取來,試之於人則頗好矣。錫胤曰,民不可慮始,變通之後,便爲好樣。臣謂亟罷髢制,而徐究可代之物恐好矣。雲逵曰,花冠之制亦美矣。上曰,朝官則皆然,而庶民亦同乎?錫胤曰,賤人區別,誠難矣。而領敦寧之言亦不好,雖別出娼妓服色,亦不肯爲之矣。上曰,然矣。今日旣詢於大臣,諸臣·史官,亦各陳所見。臣宗濂曰,終日下詢,罔非禁奢侈省浮費之盛意,孰不欽歎?而婦女之別髢,爲今第一大弊。臣意以爲,斷然禁之宜矣。上曰,汝思代着者乎?宗濂曰,此是一國之制度,必得便好之物而後行之。固知聖意之淵思,而大抵旣知有弊,則先除此別髢,而使廟堂諸臣,講究代着之物好矣。自上一定制度而令之,則何物不可乎?雲逵曰,史臣所達,極爲明透矣。齊顯曰,聖上祛奢從儉之意,昭如日星,孰不欽仰?而目今奢侈中第一條,卽首髢之弊也。如欲禁奢,捨是奚先,且大臣諸臣僉曰,可禁則衆情之所同然,於此可知。伏願殿下,斷然行之。而至於代着之物,聖上旣操造化之權,勿論花冠飛鳳冠,定一令之,則孰敢不從乎?臣謂禁之宜矣。宜哲曰,此說,臣亦講之久矣。今日諸臣,皆以髻爲取人髮而加之首,非禮也。然今之髻,卽古之副編次之遺制,固非無據者。而他人髮之說,則有不然者。儀禮鄭註云,取刑人賤者之髮爲之髢。蓋古人身體髮膚,不敢毁傷,難得許多髮爲飾,故須取刑徒賤隷之髮,自王后以下,莫不用之,今何嫌於此乎?殿下欲禁奢而去之,意甚盛也。然奢之本非由於髢,今雖去髢,不去其本,則何益之有哉?今若就其髢而剋減之,俾從舊法,不過十餘兩之費,亦自足耳。上笑曰,予嘗謂李宜哲質素,此言誠是,且有據矣。錫胤曰,李宜哲博古多聞,其言誠然矣。諸臣以次退出。傳曰,噫,京外吾民之困窮,莫若于今。故倖値年事之稍登,有軍布作米之命。此登歲使民息肩,歉歲欲以此濟民之意。噫,國儲哀痛,亦莫若近日。而括諸司之備,有此擧者,卽爲民也。以此觀之,其雖君需,於此決不可輕用,況他乎?頃年作米之後,京司之不緊取用,外方之典守不嚴,其常慨然者。今番備局知此意,京司所請,一切嚴禁,外方典守,亦爲嚴飭。若犯令於此者,當該道臣·守令,請以重繩,俾有爲民之實效。噫,鄕民雖若此,京民之困窮,何以救之?京民休戚,專在貢物,目今饑荒,米賤錢貴。吁嗟,貢人何以聊生?噫,臨御幾三十載,年又近六旬,無一事濟民,無一事恤民。中夜無寐,追惟昔年,愛恤之盛德,怵然愴然,若恫在己。噫,當元良代理之初,以甚事裕昆,惠廳無剩錢,京外他無轉輸於都民,其將立視其嗷嗷。且惠廳雖有儲錢,貢人咸聚,莫若度支,咨度支之臣,體予此意。今年應下貢物,以純錢令下之日,卽爲擧行,少濟都民。
上在昌德宮。常參·經筵,以代理停。
下直,安邊府使兪宇基,甑山縣監趙德洙。
尹光毅達曰,兵曹參判趙載浩,除拜後過三日,不爲出肅,依定式推考警責,仍卽牌招,何如?令曰,依。
又達曰,卽者下番翰林李齊顯,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
金尙重達曰,明日常參,取稟。令曰,停。
鄭夏彦達曰,憲府監察茶時,事甚未安。除在外外,未肅拜人員,卽爲牌招,何如?令曰,依。
又達曰,明日次對,兩司當爲進參,而諫院無行公之員,除在外·未署經外,獻納李昌儒,待開門牌招,以爲進參之地,何如?令曰,依。
傳于金尙重曰,定例印進算員·寫字官·員役·工匠等,令戶曹米布題給。
鄭夏彦,以內醫院官員,以提調意達曰,今年冬至使行,貿易唐材中遺儲,有不緊而有裕者,有緊要而不足者,減其有裕,換貿不足之材,自是前例。今亦就其元數中,參酌加減,別單書入之意,敢達。令曰,知道。
又以兵曹言達曰,今九月二十四日,私奴乭蒙稱名人,自金虎門入來,差備門外擊錚,極爲駭愕,令攸司囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,弘文官校理尹東度禁推事,傳旨啓下矣。尹東度時在忠淸道尼山地云。依例發遣府羅將拿來,何如?令曰,依。
又以奉常寺官員,以都提調意啓曰,東籍親耕田,所種粘粟打作,則所出二石十斗,唐黍打作,則所出二石七斗之意,敢啓。傳曰,知道。
掌令具允明達曰,坦事,泰績事,瑞虎等事,夏宅事,畬事,戊申賊魁子事,濂事,龍發等事,英梅事,尹宅履事,崇·事,驪川君增事,驪善君壆事,新除授掌令李鳳齡,時在京畿坡州地,請斯速乘馹上來下諭事。令曰,不從,下諭事依達。
大司諫閔百行書曰,伏以蹤地則極卼臲,以情事則極痛迫,屛蟄鄕廬,分甘廢棄矣。乃者姓名,忽蒙存錄,諫省除命,遽出於千萬夢想之外。繼而馹召臨辱,臣誠惝怳震越,感涕交竝,莫省所以措躬也。噫,臣父近遭罔極之誣,闔門方此惴惴,如集于木,雖幸賴天地至仁,曲垂覆燾,臣於此時,官職去就,亦何暇論哉?仍伏念,臣以世祿之裔,幸際明時,受恩如天,豈不欲不計愚鈍,奔走效勞,蹈赴湯火,殫竭圖報。而特以臣家,與世釁合,孤立無助。當此險巇之世,旣無裨補之路,自知冥擿之行,易取顚仆之患。家庭之所相戒者,不如早自斂退,上而不辱朝廷,下而無壞身名。務守謹畏之家風,庶不獲罪於聖世矣。不幸向者,臣弟事出,而人之靳靳,至及臣父,其所搆罪,有非人臣之所敢聞。則臣心之痛刻,當復如何?而日月旣久之後,臺章今又闖發,追提往事,勤成罪案,專事詆辱臣父,無倫悖謬之言,前後相繼。噫,痛矣。向微天日照燭庇臣家,則已作虀粉久矣。亦豈能保有今日哉?天地生全之恩,非臣殞結,所能仰酬其萬一也。臣家屛處田里,久與世不相干,而人之齮齕,猶尙如此,則風頭弱植,雖欲冒沒,復進於朝端,其不至湛滅者,必無幸矣。從今以後,惟息影滅迹於當世,以圖塵刹之報者,是臣之至願也。且今臣父之病,今夏重經毒痁,尙未蘇完。近遭喪慼,諸症添劇,癖氣肆發,橫亘上薄,彌日不下,眞元大脫。見方澟澟澌綴,實難暫時離側,無以進身京輦。玆從縣道,仰控危懇,慢蹇之誅,尤無所逃。伏乞离明,哀憐垂察,亟遞臣諫長之任,仍令選部,刊去臣名,俾得保全門戶,以便救護,千萬幸甚。臣無任惶怖屛營祈懇之至。答曰,覽書具悉。爾其勿辭,救護父病焉。
戶曹參判黃晸〈書曰〉,伏以臣,猥膺使命,出疆之期,已有日月矣。臣之父母墳山,在於京畿交河地,距京不過八十里。今當遠離,松楸入望,霜露起感,一往省掃,情理之所不可已。玆敢仰籲於孝理之下,乞垂體諒,特許由暇,以伸至情,千萬幸甚。臣無任屛營祈懇之至。答曰,覽書具悉。卿其依所陳往省焉。
獻納李昌儒書曰,伏以臣於日前,爲兄妻父之葬,依例受由,下往於龍仁地,素有瘀血之症,越㞃於百里撼頓之餘,實無前進之勢,淹伏於近郊先壟之下矣。忽承諫職之除,繼有馹召之旨,榮光所被,驚惶感激,他不暇顧,擔舁上來。而言責之自劃,病狀之難强,姑舍之。僚寀之間,有世所共知之嫌,其不可一時竝據於一院也,明矣。詣臺引避,自在應遞。而小有勞動,輒致牽痛,自力入肅,斷無其望。略具文字,冒死控籲,乞賜矜諒,亟許鐫改,毋俾虛縻,公私幸甚。仍伏念奢侈之極,等分之紊,此有識之所以竊歎,而禁飭之難得其要者也。日昨荐下之大朝傳敎,縷縷千百言,至誠藹然,直窮到底,有足以泣鬼神而感豚魚,靡然風草之化,應有影從之效。而若其益恢法祖之念,仰體裕昆之謨,以身而爲群下,先丕變一世之俗,則是我邸下之責,此臣所以區區祈望者也。噫,崇·之覈,宗臣之嚴處,旣係獄情,國體之斷不可已者,而兩司俱發,一兪尙靳,則雖三司合辭,擧朝同爭,固當以得請爲期。而草應文之故紙,猶且逡巡於連達執法之論,若是泄泄,其何以格天聽而伸王章乎?臣竊爲之慨然也。顧今賤疾私義,決無行公之路,敢於丐免之章,略效獻芹之忱。伏願淵然深思,亟賜察納焉。臣無任屛營祈懇之至。答曰,覽書具悉。所陳是矣,當留念焉。崇·事及宗臣事,大朝已下敎矣。爾其勿辭,察職。
檢閱李齊顯書曰,伏以臣父,時在坡州地鄕廬,而素抱奇疾,十年于玆矣。每當寒冷之節,少失將攝,則證形必十倍添苦,居常憂慮,食息靡弛。顧此情理,夫豈有暫離供職之勢?而日前祇肅,仍爲持被,蓋出於嚴命是懼,粗伸分義之計也。卽接鄕信,則臣父近觸風寒,諸節頓劇,邀醫試藥,了無分效云。臣得聞此報,方寸煎灼,按住不得,忙陳短章,徑出禁門,仍尋鄕路。伏乞睿慈,俯垂雖察,削臣所帶之職,以便救護。仍治臣擅行之罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,往護父病焉。
左副承旨尹光紹書曰,伏以臣,向在直中,感疾歸家,調治有日,行將赴公。此際得聞臣,所後祖母,宿病沈淹之中,爲薄寒所中,症勢添劇,氣息危惙,藥餌將護,惟臣是待。臣情私煎迫,按住不得,扶曳病軀,往尋鄕路。瞻望雲天,只增隕越。伏乞离明,俯賜矜察,竝遞臣職,同治臣擅行之罪,以肅朝典而安私分焉。臣無任屛營祈懇之至。答曰,覽書具悉。爾其勿辭往護焉。
洛昌君樘書曰,伏以臣,本無肖似,猥忝屬籍,前後寵眷,罔非踰分,絲毫莫效,居常愧懼。乃此專對之命,復及於已試蔑效之身,臣誠惶悶,罔知所措。臣平日所自期者,唯在於筋力奔走,以酬萬一報矣。不幸近年以來,衰耗轉深,疾病侵尋,實有僨誤國事之慮。而其在往役之義,不敢言私,黽勉治任,王程有限,期日已卜,離違天陛,只隔一朔,區區耿結之忱,不能自已也。仍念臣父母墳山,在於楊州地,今當遠役,益切霜露之感。未出疆之前,乞蒙恩暇,一擬往省。而臣之高祖母靜嬪閔氏,曾祖父王子仁城君,孝慜公珙生祖父海原君,忠孝公健墓,亦在同郡不遠之地,特許一體省掃,俾伸至情,千萬幸甚。臣無任屛營祈懇之至。答曰,覽書具悉。卿其依所陳往省焉。仍令曰,給由馬·澆·奠床備給。
判府事閔應洙書曰,伏以臣,罪大而尙逭重典,疾痼而尙延縷命。紀綱仍以益頹,病狀轉又添劇。藥院兼任,亦未卸免,徒事虛縻,雖靡人言,合被重勘。而乃者臺章果發,聲罪至重,論其負犯,萬戮猶輕。尙賴日月之明,無幽不燭,重天之慈,無物不育。別諭特宣,辭旨優渥,開釋之敎,矜憐之眷,丁寧懇惻,不啻肉骨而起死。雖使臣自爲之解,蔑以復加,隆恩盛德,天高地厚。臣以罪爲榮,糜粉難酬,拜稽感泣,益不知死所。區區危苦之情,曾已略暴於書啓。今雖不敢更事煩縷,而更臣前後所遭,俱極非常。其所論列,實是人臣之極罪。則此莫非罔赦之誅,久屈典憲,畸危之蹤,動陷穽坎。身旣屛廢,言猶靳靳,跼蹐天地,更無以自立。則聖敎雖勤,臣情冞蹙,尙何敢不有豪言,徒恃寵靈,靦然冒沒,重自陷於無忌憚之科乎?至於內局,臣之從前控籲,肝血瀝盡,辭已竭矣。情亦苦矣。而到今情病,轉益卼臲,嶺海金木,朝夕且竢,奄奄殘喘,與死爲隣。人非旣極,鬼事又迫,決不可復起爲人,責以職務,卽通朝之所共知。聖上亦明知,其更難抗顔。而尙靳鞶褫,保護重地,一任瘝廢而不少恤。臣誠悚蹙抑塞,實莫曉聖意之攸在也。況伏聞聖候,感氣久未解,賢嬪宮患候尙彌留,而睿候頻又欠寧。此時此任,尤不容暫曠。而尙此强委於負罪垂死之賤臣,議藥之際,問候之節,提調緣臣而每不得備員,只使一僚員獨參,誕彌候班,亦未能趨簉,國體之未安,分義之虧缺,當復如何?臣罪至此,益難自贖。聖上雖憐臣憫臣,必欲曲庇而全保。罪戾日積,邦憲至嚴,聖明亦安得每赦而屢貸乎?史官之廻,宜卽有勘罪之擧。縮伏竢〈罪〉,已至多日,尙無處分。一向泯默,亦極惶懍,僅得收召精魄,冒瀆血懇,神昏氣短,情隘辭蹙,亦無以悉盡悃愊,尤增死罪。伏乞离明,特垂矜諒,亟降威令,鐫削臣職名,仍勅有司,勘正臣罪犯,以肅朝綱,以伸臺議,千萬幸甚。臣無任惶怖迫阨涕泣祈懇之至。答曰,覽書具悉卿懇,大朝宣諭聖意,待卿偕來,卿猶邁然,辭章到焉。豈徒小子爲聖意悶菀,大朝之心,尤爲何哉?卿之所遭,聖鑑洞知,小子亦承下敎而知之。慨世道爲,卿何介意?卿須體大朝之意,思今日保護之重。卿其安心勿辭,卽日偕來,聽大朝之勉敎,副小子之此意。仍令曰,傳于偕來史官。
上在昌德宮。常參·經筵,以代理停。
下直,陰城縣監李德寅,陽川縣監安聖時。
大王大妃殿·中宮殿·賢嬪宮,藥房口傳問安。答曰,知道。
徐命珩達曰,明日常參,取稟。令曰,停。
藥房提調臣徐命彬,副提調臣徐命珩啓曰,伏未審日來,聖體調攝,若何?搔癢之候,連爲薰洗,而其有差減之勢乎?雖承待下敎入侍之命,而未得診候,已至累日,今日臣等,率諸御醫入診,詳察症候爲宜。大王大妃殿氣候何如?臣等不任區區伏慮,敢來問安,竝此仰稟。傳曰,知道。慈殿氣候,差勝後一樣。予則搔癢之候一樣,待下敎入侍,宜矣。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
令曰,大臣·備局堂上,引接。
傳于尹光毅曰,今日定例入啓與否,問之。
又傳曰,貢下,以純錢上下耶?問之。
鄭夏彦,以內醫院官員,以提調意達曰,駝駱粥,自十月初一爲始封進。依前例擧行事,預爲分付司僕之意,敢達。令曰,知道。
又以義禁府言達曰,榮川前郡守趙鎭泰,軍兵逃故未代定一名,令金吾依律勘處事,徽旨達下矣。讀大典名簿條,軍簿歲抄,脫漏二人以下守令,杖八十云。今此趙鎭泰,所當決杖八十,而年今七十,法不當決杖,收贖放送,何如?令曰,依。
又以兵曹言達曰,今九月二十五日,業儒愼良慶稱名人,自金虎門入來。差備門外擊錚,極爲駭愕,令攸司囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
又以御營廳言啓曰,本廳軍器所上,竹交子一千三十張,令本廳敎鍊官折衝田萬種,監董新造,今已畢造。係是軍器,見樣竹交子弓十張,別單封進。而鉛丸五十五萬七千箇,大斧子一百二十柄,亦令田萬種,監董完役矣。在前軍物監董人倫賞,已多前例。而今此田萬種監造之數,如是夥然,其在激勸之道,似當有倫賞之典。令該曹考例稟處,何如?傳曰,允。
知敦寧李宗城書曰,伏以臣,猥蒙大朝之隆恩,扶曳殘骸,獲近耿光。雖分義屑越,擧錯區區,犬馬之戀,得伸於四載逖違之餘。雖明日就木,更無餘憾,而身嬰奇疾,蠢動無路,遂不得隨諸臣之後,一登离筵,仰睹星日之輝光,瞻望銅闈,寸忱如結。顧此垂絶之喘,急於歸死,方首鄕路,一縷將盡,萬念俱灰。而臨發徊徨,懷不自已。唯願邸下,養志以崇達孝正,以立大本,懋講讀,以廣睿智,勤咨訪,以盡群情。至如酬酢機務,發施敎令,皆當得之於問寢視膳之餘者,非臣愚之所敢憂也。臣身旣離輦轂,職名不可虛帶。伏乞离明,亟將臣本兼諸任,竝行鐫遞,以便公私,不勝幸甚。臣無任激切懇祈之至。答曰,覽書具悉。所陳切矣。當銘心服膺焉。卿其勿辭,調理焉。
刑曹判書申晩書曰,伏以臣,日前爲參賓筵,淸曉詣闕。單子旣入之後,素患癖氣,猝然衝上,昏倒不省,殆若頃刻垂絶。急灌溫湯,少得回甦,而萬無自力登筵之勢。至煩承宣之仰稟,區區悚懍,歷日靡已。仍念臣病狀,源萎旣痼,已成不可醫之症。居常澟澟,不得自處以恒人,奔走供仕,斷無其望。而近以本曹,有時急査事,逐日赴衙,不計昕夕。勞悴之餘,且値日候猝寒,以致所患痰癖,挾感添劇。胸脅若刺,疼不可忍,落席叫苦,今已十晝夜矣。廢食失睡,眞元大脫,雜施藥焫,少無其效,一味委頓,生意都盡。昨者大朝入侍,未得隨諸臣後,今日次對,亦末由進參。病裏惶悶,無地自措。顧此病形,有加無減,時月之內,實無復起爲人之路。而所帶劇務,有不可一任瘝廢。玆敢略將疾痛之呼,仰瀆离明之下。伏乞睿慈,府賜矜諒,亟令鐫遞臣職,俾重務無曠,殘喘少延,千萬幸甚。臣無任屛營祈懇之至。答曰,覽書具悉。有疾未參,其何所傷?卿其勿辭,調理行公。
全羅監司韓翼謩書曰,伏以無狀小臣,濫叨藩寄,積罪招愆,前後非一。而最是不愼於進獻,致闕薦新於太廟,論其罪犯,萬戮猶輕。向奉禮曹達下關文,忽不覺身靑而魄悖,卽以數行文字,據實自首。惟其自討之不暇,實無餘念於尤人。及伏奉回批,分外優隆,重离之明,無幽不照。旣燭下吏之作俑,至今重繩,深察各邑之無他,特許寬貰。而若臣實主封進,罪在不恪,論以典憲,合置金木者,一例涵貸,只以何問薄勘,徑蔽其罪,仍有勿辭察任之敎。臣是何人?蒙此異渥,奉讀批旨,自不禁感淚之盈襟也。念臣以至愚極陋之品,待罪重藩,周歲于玆,未有自效於涓埃,徒積釁尤之如山。大小朝飭敎批旨,何等嚴威?何等仁恩?而六朔縮伏,一味違傲,冥迷愚惑,殆若全無人理者,揆之義分,寧有是哉?早晩大戾,臣所自分,畢竟不能自致於薦獻之節,有此不謹於至敬之地。賴天地之大德,雖不忍遽加重誅,在臣私分,亟伏當罪然後,庶可以自安於心,尙何敢晏然冒據於官職乎?況伏見奉常提調權,緣臣日前首罪之書,有所陳章,而語多不諒,莫非臣罪,尤切悚恐。本道諸般進上封進時,竝無別定封進官之例。石榴進上,亦無內裹之事。流來事例,不啻明白。而纔經按道之重臣,其言如此,臣何敢自謂有據?而矧伏聞邸下,有令還給其章。臣於是,惟當謹守無辨之戒,更何敢多口也。目今一路事,儘多狼狽,殿最過限,秋巡失時,一則臣罪,二則臣罪,所重有在,不敢瀆陳。伏乞睿慈,察臣罪負之至重,不可輕貰,亟令有司,勘以當律,以嚴國典,以安私分,千萬幸甚。臣無任戰恐祈懇之至。答曰,覽書具悉。卿其勿辭,從速察任。
己巳九月二十五日辰時,東宮坐時敏堂。右議政金若魯,江留元景夏,行副司直具聖任,判尹金聖應,禮曹判書徐宗伋,行副司直金尙星·趙榮國,工曹參判申思建,禮曹參判洪鳳漢,吏曹參判李天輔,行副司直李昌誼,右副承旨鄭夏彦,假注書趙宗濂,記事官尹得養·權世橚,應敎趙雲逵,掌令具允明,獻納李昌儒進伏。若魯曰,日氣猝寒,氣候何如?令曰,無事矣。若魯曰,大殿體候,若何?令曰,一樣矣。若魯曰,今日頗寒,廳坐甚冷,不如溫堗引接矣。令曰,廳坐無妨矣。若魯曰,頃日廳坐後,達於大朝,則敎以此後寒日,則坐定溫堗,必盡愼攝之道矣。令曰,日若過寒,則不爲之矣。若魯曰,大朝爲元元,軫念飢窮,如保赤子,以殫爱恤之道,猗歟至哉?今年穡事,未爲全豐,而市價則太騰,米賤錢貴,故大朝憫慮其小民,至有減米之敎。鄕民旣已受惠,而都下之民則無以支撑。大同之法,以鄕米之所捧,分給貢人,使之進排。而百物皆責出於貢人,雖此席一立,亦貢物所出也。如此米賤之時,以米作錢,有何利哉?貢人誠爲矜憐,故大朝又有以錢以木,參半劃給之敎。臣等與戶判,入侍議定矣。大朝敎以今日欲爲侍坐,使元良知此民生之困苦,而日寒未果矣。大朝盛意如此,小臣敢此詳達。伏願邸下,留意於此,仰體聖意。令曰,唯。若魯曰,生民憂苦,關係國家,邸下亦宜推廣德意,必思實惠之及民,民豈有京鄕哉?大朝平日,惟民是憂矣。若魯曰,各道分等狀啓,趁早爲之事,廟堂秋初已有筵稟申飭。而諸道道臣,無所惕念,尙不擧行。三南·江原·黃海監司,一竝從重推考,何如?令曰,依爲之。出擧條尙星曰,分等一事,關係大矣。而其中如保赤子四字,惟當服膺。而保字之義,尤爲深切矣。謂如父母之於赤子,顧我復我,撫膺愛護之道,藹然備至,康誥所云,意實如此,伏願毋忽體究焉。令曰,唯。若魯曰,赤子云者,卽赤兒也。爲其父母者,愛護嬰孩,當如何哉?人君之保民,如父母之保養新生之兒矣。以西銘言之,同胞吾與之義然矣。大抵人君者,天畀以保赤子之責,以一人養萬民,不以萬民奉一人。人君之道,保民如保赤子然後,其國興矣。民雖微物,其實甚畏,撫養失道,則其怨氣直上于天,天以之怒焉。爲災爲沴,愛護赤子,使之和平,則天和滋至,天心卽民心,民心卽天心,其可畏乎?宰臣所達,如保赤子四字,極爲深切矣。令曰,當留意焉。雲逵曰,昨日入侍時,大朝戒奢省財之敎,實出於愛民之苦心。伏願邸下,不弛于心,節用愛民四字留念焉。令曰,當體念矣。若魯曰,今日次對,簿書期會,別無仰達者。代理之初,頉稟未安,相率入侍,非曰四方無一事之時。而各道入來狀達,亦無回達之事。廟堂無緊公事,强覓陳達,亦非誠實,故不爲之矣。景夏曰,小臣近掌御製編次矣。御製中,恤民愛民之敎,藹然於綸音。伏願書筵講讀之暇,時時省覽,體大朝恤愛之盛意,千萬幸甚。令曰,唯。允明所達,請逆坦孥籍,一依王府草記,卽令擧行。令曰,大朝已敎,亟停勿煩。請罪人泰績,令鞫廳,嚴鞫得情,快正王法。令曰,其勿更煩。請瑞虎等,兩賊孥籍,亟令王府擧行。令曰,其勿更煩。請物故罪人夏宅孥籍,亟令王府擧行。令曰,其勿更煩。請逆畬孥籍等事,依大逆例擧行。令曰,勿煩。請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。令曰,勿煩。請徑斃罪人濂,孥籍等事,亟令王府擧行。令曰,勿煩。請罪人沈發·斗齡·戒剛,仍令鞫廳,嚴鞫得情,快正王法。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請宅履·德喜等,更令王府,拿鞫省訊,以正王法。令曰,勿煩。請崇·,亟令王府,嚴鞫得情。令曰,勿煩。請驪川君增,絶島安置。令曰,勿煩。請驪善君壆,罷職不敍。令曰,勿煩。昌儒所達,臣辭本,未蒙恩許,召牌不敢坐違,黽勉入肅,仍又登對。而第臣與司諫李光湜,有世所共知之嫌,區區私義,決不可一時竝據於一院,請令遞斥臣職。令曰,勿辭。夏彦曰,獻納李昌儒,再達煩瀆,退待物論。令曰,知道。允明曰,宗臣事,崇·事,臣不敢再瀆,而惶恐口達矣。此事關係至重,不可以私恩而廢國法。此非但執法之言,卽朝廷大同之論。妖獄根因,不可不覈出。稟于大朝,亟賜允從。雲逵曰,此兩事,臣已仰達於大朝矣。今日臺臣之言,出於公議,實非邸下之尙此靳允者矣。夏彦曰,臺臣·儒臣之請,實是共公之論,亟降兪音。令曰,余則遵聖意而已。允明曰,宗臣之罪,邸下豈有不知之理乎?雖以敦宗之恩,如是靳從,以祖宗事言之,宗臣之犯罪坐法者何限?而固無損於敦宗之德,況帝王家,不顧私義,史牒之所班班者乎?今此慮患嚴防之意,卽一國之苦心,勿復强咈,亟降兪音,區區之願矣。令曰,余遵聖意矣。夏彦曰,恩私恩也。法公法也。不可竝行者,畢竟國法,不可屈矣。雲逵曰,臣於大朝,屢次仰達,其在嚴防之道,不可不允從矣。允明曰,此兩件事,臣等豈有一毫私意也?此非靳允之事,一日二日,上下相持,徒損國體,人情抑鬱。此則得請於邸下之外,無他道矣。快賜兪音,俾伸公議。若魯曰,三司執法之論重矣。此非强咈之事,在邸下道理,仰體聖意之敎,豈不欽歎?而此事不可因而止息,邸下以稟于大朝之意,勉從宜矣。令曰,養志爲大,唯遵聖意矣。若魯曰,邸下養志之敎,果盛矣。而然執法之論,仰稟以從,是亦養志之道也。允明曰,此乃必不得已之事,而如此相持,臣等之憂歎鬱抑,爲如何哉?邸下稟而決之,則豈不有光於睿孝乎?雲逵曰,養志之敎,誠爲欽仰,此非小事,臣等之如是力爭,在所不已。邸下亟爲稟達,允從則於養志之道,尤有光矣。令曰,惟當仰遵聖意之外,無他矣。若魯曰,日勢尙早,而冷廳久坐,實爲未安。今姑退出。
上在昌德宮。常參·經筵,以代理停。
下直,南陽府使柳世德。
鄭夏彦達曰,明日常參,取稟。令曰,停。
又達曰,獻納李昌儒引避退待,已至經宿,尙未處置,事甚未安。除在外外,掌令具允明,卽爲牌招,以爲處置之地,何如?令曰,依。
又達曰,檢閱金聖佑,帶職蒙宥,卽爲牌招入直,何如?令曰,依。
又啓曰,右邊捕盜大將具善行,旣已帶職蒙宥,卽爲牌招,命召及大將牌·傳令牌,傳授,何如?傳曰,允。
又以兵曹言達曰,今九月二十六日,業武金永進稱名人,自丹鳳門入來,差備門外擊錚,極爲駭愕,令攸司囚禁治罪。同門守門將韓煋,常時不能禁斷雜人,以致闌入,亦難免其責,推考,何如?令曰,依。
掌令具允明達,逆坦事,泰績事,瑞虎等事,夏宅事,畬事,戊申賊魁子事,濂事,龍發等事,英梅事,尹宅履事,崇·事,驪川君增事,驪善君壆事,獻納李昌儒,遞差事。令曰,不從。處置事依達。
持平李克祿書曰,伏以臣,病伏鄕峽,宛轉床笫之中。伏承柏府除旨,繼以有馹召之令,臣不勝驚惶感激,罔知攸謝。遂卽擔曳病軀,昨纔來伏城外。而素患風眩之症,又復發作於觸風撼頓之餘。見方肢體拘攣,冷痰牽擬,頭暈目眩,殆不自定,咫尺禁扃,入肅無路,臣罪至此,萬殞難贖。而抑臣情勢,又有一二難强者。臣於夏間,待罪見職時,自增罪名重,息偃在家。而三司之上,無一人言之者,徵討久稽,王章不擧,遂乃不計。從前膠守之素畫,冒沒出脚,入參陪班,仍欲詣臺發達。適被急癨之猝發,未免踵行近列。呈告徑出而喉司請推之擧,出於意外,臣果進退兩難,不得已以書替達,略陳島置之請矣。伊後諫臣,以臣承批後,不爲發達,至請譴罷之罰。臣旣身帶推緘,便作當遞之人,則其不可揚揚冒進,諫臣亦豈不知?而今其爲說乃如此,臣誠訝惑焉。然諫臣方以臣之承批後,不爲發達爲咎,則諫臣之自蹈臣謬,又何意也?臣竊笑之,至於柳思欽反詈之言,無異於街巷口氣。臣致自待無腆,何足與此人較絜論辨也哉?臣之前後所遭,理難一刻仍冒於官次。伏乞离明,俯垂照察,特許鐫遞臣職名,以安私分,不勝幸甚。臣無任屛營祈懇之至。答曰,覽書具悉。爾其勿辭,察職。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
徐命珩達曰,明日常參,取稟。令曰,停。
尹光毅達曰,大司憲沈錥,執義尹鳳九,掌令李鳳齡,持平尹光纘在外,掌令具允明呈辭,持平李克祿未肅拜。今日以監察茶時之意,敢達。令曰,知道。
藥房提調臣徐命彬,副提調臣徐命珩啓曰,日氣乍解,伏未審此時,聖體調攝,若何?搔癢之候,累次熏洗之後,其有減歇之勢乎?問安批答,連承一樣之敎。臣等久未入侍,曷勝悶鬱。今日臣等,不可不率諸御醫入診,詳察症候矣。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則搔癢一樣矣。
徐命珩達曰,右承旨金尙重,今日不爲仕進,卽爲牌招,何如?令曰,依。
傳于尹光毅曰,弘化門懸板。
又傳曰,儒臣持聖學輯要詣閤。
尹光毅啓曰,忠淸左道今式年東堂榜目,今始到院,考其封進日字,則乃今九月初九日,試所堤川縣,不過爲四日程。莫重奏御榜目,如是遲滯,此是該邑守令,不謹檢飭之致。事體所在,極爲駭然,宜有論罪之擧。而本院請推之外,無他可施之罰,何以爲之?敢稟。傳曰,從重推考。
又啓曰,今九月二十七日,祿都目政事爲之之意,敢啓。傳曰,知道。
吏批,行判書鄭羽良進,參判李天輔病,參議權相一未肅拜,左承旨尹光毅進。
兵批,判書金尙魯奉命在外,參判趙載浩入直進,參議尹得載病,參知李益輔受由在外,左承旨尹光毅進。
吏批啓曰,公州判官,今當差出,而以營門劇邑,最稱難治,不可不擇差。他道有聲績可合守令中,勿拘朔數,竝擬,何如?傳曰,允。
又啓曰,成均參下付職之法,一從分榜次第,而學諭尹志衡,越七人付職,極爲駭然。尹志衡汰去,依法例從分榜次第付職,而自今毋得違越付職,更爲申明舊法,何如?傳曰,允。
又啓曰,新除授槐山郡守申致雲,以情勢之不可冒赴,累次呈狀,朔寧郡守金相良,以病勢不可强赴呈狀。當此秋務方殷,民事正急之時,不可一任其遲延。槐山郡守申致雲,朔寧郡守金相良,竝罷黜,何如?傳曰,允。
又啓曰,兵曹佐郞鄭純儉,除授後過限未肅拜,依例改差,何如?傳曰,允。
政事落點,獻納趙重晦,副校理趙暾,同義禁徐命九,造紙提調柳儼,兼校書校理趙雲逵,徽陵參奉柳漢奎,公州判官李秀得,黃澗縣監金履福,兼司書申晦,菁陽君單柳曮,成均博士單盧彦邦,承文副正字二單南相天·成海龍,槐山郡守尹志泰,朔寧郡守韓德一,兵曹佐郞康侃,副司直權爀·曺命敎,副司果李昌儒,同知單柳挺泰。
尹光毅,以御營廳言啓曰,今此下番騎士別破陣試才賞格,從分數多寡,以本廳所儲木綿面給,別單書入之意,敢啓。傳曰,知道。
又以御營廳言啓曰,本廳屬海西六番騎士五十人及追番騎士二人,標下軍四名,已爲逢點整齊矣。來十月初一日,與東營入直五番騎士替代後,舊番騎士放送之意,敢啓。傳曰,知道。
又以禁衛營言啓曰,來十二月當八番中部後司屬江原道五哨軍兵,來十一月二十五日,京中逢點。依例準二朔立番,八番九番海西騎士,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,來十月當七番中部右司屬,江原道五哨軍兵,逢點實數六百五十二名,五番海西騎士五十人,步軍標下四名,已爲點閱整齊。來十月初一日,與內外各處入直將官馬步軍兵等,依例替代後,舊軍放送之意,敢啓。傳曰,知道。
工曹判書趙觀彬書曰,伏以臣,幸蒙恩暇,往省先隴,情理獲伸,哀感靡極。身帶將任,未敢遲留,昨始來伏於江外數舍之地。而風寒所觸,眩喘猝劇,隨仆而止,欲動則廢。都門入望,已無自力轉進之勢,飭敎之下,首犯受越限之罪,病裏危悚,只俟重誅。且臣伏聞赴燕相臣,於頃日筵中,又以李允芳事,請罪其時使臣。傳說雖未得詳,其所齗齗於臣者,可謂太勤矣。臣亦支離,不欲强辨,而在臣自處之義,其不可晏然赴朝則決矣。所帶諸職,自在應遞之科,而戎符體重,尤非在外之臣,所可虛綰。及時收納,不容少緩。玆敢從縣道仰陳至懇。伏乞离明,俯垂矜察,亟令永刊臣職名,重勘臣罪狀,使廟議行而朝綱振焉。臣無任隕越祈懇之至。答曰,覽書具悉。卿其勿辭,調理上來行公。
己巳九月二十七日巳時,上御歡慶殿。藥房入診,儒臣同爲入侍時,副提調徐命珩,副應敎趙雲逵,校理魚錫胤,記事官南鶴老,編修官許錫,記事官權世橚,醫官金應三·玄起鵬·金壽煃·鄭文恒·李道吉進伏訖。徐命珩進曰,聖體若何?上曰,搔痒甚苦矣。命珩曰,熏洗連爲之乎?上曰,熏洗之時,稍似蘇快,而終不顯減矣。命珩曰,大王大妃殿氣候,何如?上曰,安寧矣。命珩曰,王世子睿候,何如?上曰,一樣矣。命珩曰,下部搔痒之症,何如?上曰,一樣搔痒矣。命珩曰,使醫官診察,何如?上曰,唯。應三診畢曰,左三部帶數,右三部似滑,大體脈候調均矣。起鵬診畢曰,脈候左右三部安靜,甚調均矣。壽煃等以下,以次診畢後,所達之言,與應三·壽煃等言略同。上曰,諸醫官俱入寢室內,詳察搔痒處,可也。應三曰,詳察搔痒處,則顯有顆粒矣。起鵬等皆曰,詳細按察,果是時氣所祟矣。上曰,賢嬪宮症候,亦是時氣所祟,其症情一如予病矣。應三曰,今年暑熱無前,故有此等症,卽今閭閻間大熾,間有證勢危重者,而不敢用湯劑矣。起鵬曰,以湯劑難以責效,治痒之方,莫如熏洗。以八仙散之屬,水煎淋洗則似好。而必欲進御湯劑,則無過於忍冬茶,此是發散之聖藥矣。上曰,八仙散材料中,細辛似當於此症矣。命珩曰,八仙散,卽爲煎入,何如?上曰,一次煎入,可也。上曰,忍冬茶,自今日煎入事。出榻敎命珩曰,代理以後傳敎,緊關於國事者,今方抄出,書入小朝,而題目何以書之乎?上曰,書之以綸音抄,可也。上曰,上番儒臣,讀聖學輯要。雲逵讀,自子曰君子無不敬也。止此乃勞苦也。上曰,下番讀之。錫胤讀,自詩曰抑抑威儀,止盛德之至也。上曰,承旨讀之。命珩讀,自淑人君子,止謂之有威儀也。上曰,注書讀之。鶴老讀,自召公告武王曰,止戒飭無怠之意。上曰,上番兼史讀之。錫讀,自臣按心爲身主,止次於檢身。上曰,下番兼史讀之。世橚讀,自子曰善則稱人,止先要不得有自足之心。上曰,上番儒臣陳文義。雲逵曰,禮樂不可斯須去身,禮與樂甚大矣。心者,一身之主,或爲外物之誘,則失其本心,正心之道,莫禮樂若也。不矜細行,終累大德,武王大聖人也。而召公之勉戒於其君者如此,今殿下,不及武王之年,而代理以後,摠察機務之道,漸不如前,功虧一簣之訓,亦宜惕念矣。錫胤曰,上番所達之言,大體好矣。上曰,以先儒之言見之,則皆似聖人。而六聖之外無聖人,眞知難矣。有自强不息之心然後,可以至於聖人之域矣。予心有懍然者,人於向老之時,多有昏妄之事,予每以此爲慮矣。錫胤曰,臣竊有區區所懷,惶恐敢達。今此宗臣之事,尙靳允許,實不勝悶鬱矣。臣等於事關宗社處,不敢他顧。而雖殿下上奉皇天,下莅兆民,懍然獨立於大位,其所洞洞屬屬者,只是宗社而已。如有毫分利益於宗社者,殿下宜汲汲行之。如有毫分爲害於宗社者,亦宜不終朝而去之。此何等至重之事,而閱朔靳許,乃如是耶?臣等實不勝憂澟之忱矣。上曰,豈有閱朔爭執之事乎?予曾下敎矣。只有趙雲逵·尹東度·李奎采數人,出於苦心。而今日又見下番儒臣矣。雲逵曰,下番儒臣所達,出於苦心矣。臣竊謂宗臣罪狀,有三件事,妖書出於冬至日,而初九始乃請對,其罪一也。其妖書非從天降,從地出,自有出處。而爲人臣者,聞此言,豈有一刻欲生之心乎?其時執燭守門婢僕,宜卽限死究問,而終不爲之,其罪二也。其時筵話,有父子不相傳之敎。而嵇至宗臣家,問請對委折,則宗臣不出見,而其庶叔海陵君爟出見曰,此後吾兩家,帖然慶事云,其罪三也。有一於此,罪難容貸,況兼此三者乎?聖上之靳允,乃私恩,臣等之力爭,乃公法也。私恩何可勝公法乎?上曰,儒臣所達三件中,其第二件,如至杖殺,則人將以爲滅口奈何?第三件事,儒臣何以知之乎?雲逵曰,鞫獄後,臣不勝憂憤。其時鞫廳日記,臣考閱六七次故知之矣。再昨日諫院不備,故不得請對,入於次對,屢次爭請。而小朝每以養志爲敎,臣聞此敎後,亦不敢一向爭執。以三司備員後,更當請對之意仰達而退矣。上曰,東宮養志之說,非予所敎,其意非常,誠可喜悅。他日能以此爲心則誠幸矣。而踐言亦難矣。予雖衰耗,亦豈不知爲此言者,有出於苦心者,又有不然者,間有依違逡巡者,意見不同,則立異可矣。何可依違乎?錫胤曰,今日群下,孰敢依違於此事乎?近日臺臣,率多不行公者,故尙未力請矣。爲今日臣子者,安有依違於此事者乎?上曰,近來臺官,不爲行公者何也?予則以李翼元爲有樹立矣。近日只有具允明一人連啓,而其後連啓者幾次乎?雲逵曰,柳綽·柳謇等,間間爲之矣。命珩曰,兩儒臣陳達,出於至誠,亟宜允從矣。上番儒臣所達,三件罪名誠明白,有一於此,不可得生,況兼此三罪乎?此事誠宜擧朝力請,而尙今遲延,外間皆以爲憂鬱矣。上曰,諸臣所達過矣。近來諸臣之言,似加一層矣。錫胤曰,非於今日加一層矣。自有此鞫事,輿情已如此矣。上曰,予自朴盛源血忱字以後,凡於朝臣之有血忱者,不以血忱稱之,而改以苦忱字矣。雲逵曰,宗臣旣有三大罪,而罪關宗社,則臣等當準請乃已。三司備員後,更當求對力請矣。諸臣以次退出。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
金尙重達曰,明日常參,取稟。令曰,停。
又達曰,持平李克祿,再達煩瀆,退待物論矣。令曰,知道。
藥房提調臣徐命彬,副提調臣徐命珩啓曰,伏未審夜來,聖體調攝若何?搔癢之候,茶飮進御之後,其有差勝之勢乎?今日臣等,率諸御醫入診,詳察症候爲宜。大王大妃殿氣候,何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則一樣。待下敎入侍,依前問候宜矣。
金尙重,以都摠府言啓曰,今日入直內三廳,武兼禁軍及軍兵等,中日習射,請出標信。
又以都摠府中日草記,傳曰,奉室有奉審事,今日中日置之事,分付都摠府。
又達曰,近來廳中,位甚不齊,事多苟簡。都承旨徐命珩,纔遭服制,左承旨尹光毅,身病猝重,陳書出去,左副承旨尹光紹,受由在外,右副承旨鄭夏彦,以式暇不爲仕進,同副承旨李濟遠,除拜後尙不上來。廳中只有臣尙重,伴直無人。右副承旨鄭夏彦,卽爲牌招入直,何如?令曰,依。
又達曰,諫院闕達,已至多日,事甚未安。除在外·未署經外,獻納趙重晦,卽爲牌招,守令署經,亦爲緊急,持平李克祿,旣已肅謝,掌令具允明,一體牌招,卽爲署經之地,何如?令曰,依。
又啓曰,右議政金若魯,與惠廳堂上鄭羽良,有稟定事,來詣請對矣。傳曰,有奉審事,明日午後入來。
又以侍講院言達曰,除授兼司書申晦,除拜之下,不爲出肅,卽爲牌招察任,何如?令曰,依。
以全羅監司韓益謩狀達,靈巖郡居韓味金等渰死事,令曰,渰死人等,令本道恤典擧行。
鄭夏彦,以訓鍊都監言啓曰,今秋等中旬試才時軍兵中,單巡沒技之別單,書入之意,敢啓。傳曰,知道。
金尙重,以義禁府言達曰,金海前府使趙東鼎,密陽府使申晙,南海前縣監朴慶泰等,憑閱處之事,徽旨達下矣。趙東鼎·申晙,今方待令於本府,卽爲拿囚。而朴慶泰則頃因戶曹草記,以稅穀致敗事,現告前自首,旣已拿問勘處,置之,何如?令曰,依。
掌令具允明達曰,逆坦事,泰績事,瑞虎等事,夏宅事,畬事,戊申賊魁子追坐事,濂事,龍發等事,英梅事,尹宅履等事,崇·事,驪川君增安置事,驪善君壆罷職不敍事,大論方急,簡通纔發。今日臺閣,設有情勢,固不敢不出。而獻納趙重晦,初旣不出謹悉,末乃無端違牌,分義虧壞,聽聞駭惑,請獻納趙重晦罷職不敍。持平李克祿,以今此兩件,大論已閱累朔,而尙未準請,王法屈而未伸,輿情久而愈激。故臣果拚置難强之情勢,冒沒入肅,仍以合辭爭執之意,發簡於三司矣。獻納趙重晦,謂未肅謝,不出謹悉,當此懲討方急之時,不念先公之義,反有沮敗之迹,事之駭惑,莫此爲甚。然臣旣發簡,而彼乃不應,則言議之見輕。臣亦多慙,臣何敢抗顔冒居於臺次乎?引嫌而退,大論方急,微事何嫌,不可以此輕遞臺官,請持平李克祿出仕。答曰,不從。末端事及處置事,竝依達。
左承旨尹光毅書曰,伏以臣於直中,素患吐血之症,挾感猝發,症情危惡,精神昏憒,若不及時醫理,實有死生之慮。玆不得不投進短章,急歸私次。伏乞离明,俯垂〈諒察〉,亟遞臣職名,以便調理,千萬幸甚。臣無任屛營祈懇之至。答曰,覽書具悉。爾其勿辭,調理察職。
上在昌德宮。常參·經筵,以代理停。
金尙重達曰,出仕臺諫,所當出牌,而家在城外,待明朝出牌之意,敢達。令曰,知道。
又達曰,明日常參,取稟。令曰,停。
傳于鄭夏彦曰,太廟·永禧殿出番郞廳各一人待令,大臣入侍時,同爲入侍。沁都留守在京,則同爲入侍。
鄭夏彦啓曰,右議政金若魯,惠廳堂上鄭羽良,江華留守元景夏,依下敎來待矣。傳曰,詣閤。
鄭夏彦,以備邊司言達曰,兵曹參判趙載浩,向日筵敎,申飭之後,連不仕進本司,今日旣參候班,又懸病於本司之坐,事體未安。推考警責,何如?令曰,依。
又以義禁府言達曰,寶城郡守金台柱,憑閱處之事,徽旨達下矣。金台柱時在任所,依例發遣府羅將,拿來,何如?令曰,依。
金尙重,以吏曹言啓曰,新除授公州判官李秀得呈狀內,新除本邑,有田十結,壯奴婢亦至數十口,則其在法例,不可冒赴,斯速入啓處置云。守令於本邑,有田十結,或壯奴婢十口以上者遞改事,載在法典,依例改差,何如?傳曰,允。
持平李克祿達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,快正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子貸死爲奴而年滿者,亟令王府,考案抄出,竝依麟佐子追坐例擧行。請徑斃罪人濂孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,快正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。請驪川君增,絶島安置。請驪善君壆,罷職不敍。措辭竝見上新達,目今大論方張,合辭之請,一時爲急,而兩司諸臺,在外居多,致使旣發之議,曠日延拖,事體苟簡,莫此爲甚。請在外兩司,一倂遞差。泮製之必趁歲前畢試,旣成絜令,呈告之毋得無端許捧,屢有飭敎矣。大司成李昌壽,旣無情病之可言者,則政院所當連爲請牌,督行課製,而其陳章承批屬耳。而今忽遽捧長單,未知其間,有何委折?而事異常格,不可無警,請當該捧入承旨,從重推考。答曰,不從。末端兩件事,依達。
令于金尙重曰,旣從臺達,大司成李昌壽,三度呈辭還給,牌招察任。
領中樞府事金興慶箚曰,伏以臣,一疾沈淹,轉就危篤,頑痰流動,脅腹如刺,泄瀉間作,苦歇靡常,全廢寢啖,首尾已八十餘日矣。形神幻脫,氣息澌綴,委倒枕席,飾巾待盡,復起爲人,斷無其望。今當大朝誕彌之辰,竟不得進身於諸臣之後,少效崗祝之微忱。誠禮虧缺,生不如死。瞻望長樂,隕越靡措。玆敢略申危苦之懇,仰塵貳極之下。伏乞离明,亟令鐫罷臣職秩,以勵臣工,以安賤分,不勝幸甚。答曰,覽箚具悉卿懇。有疾未參,於卿別無所傷。卿其安心,勿辭善攝焉。仍令曰,史官往諭,遣御醫看病。
己巳九月二十九日申時,上御歡慶殿。右相,惠廳堂上,沁都留守,太廟·永禧殿郞廳各一人,同爲入侍時,右議政金若魯,惠廳堂上鄭羽良,沁都留守元景夏,太廟令南泰運,永禧殿參奉李敏輔,右副承旨鄭夏彦,記事官南鶴老,編修官許錫,記事官權世橚進伏訖。上曰,太廟·永禧殿郞廳處,有下敎事,先爲進前。泰運·敏輔進伏。上曰,此郞官姓名誰耶?元景夏曰,太廟令卽南泰運,嶺南人也。永禧殿參奉卽李敏輔也。李亮臣子也。上曰,李喜朝之孫耶?景夏曰,然矣。上曰,昨聞皇壇奉室有鼠痕,親往奉審,則果有鼠矢,大如橡栗。神榻上,亦有鼠溺痕迹,不覺懍然矣。太廟則固無可慮,而永禧殿則不可不慮,爾等頻頻奉審宜矣。頃見廟殿門,有罅隙處。其時卽令以片木塞之,今則無罅隙處乎?泰運曰,臣連爲奉審,而姑無出隙處矣。敏輔曰,臣方爲入直,故亦連爲奉審,而無大段罅隙處矣。上曰,太廟百神扶護之地,雖無此慮,而眞殿則鼠齧懸索,不無其慮,夜間思之,心甚懍然。爾等出去,卽爲奉審,有門隙處,以木片塞之,可也。影幀懸索,下接於地,緣索以上必易矣。斜繫懸索。使不得上,似好矣。敏輔曰,懸索斜繫於中間柱上,使不得攀緣則好矣。上曰,太廟雖無此患,而曾有黃獷之變,亦不可不慮也。敏輔曰,聖慮至此,然則影幀懸索,繫於棟上耶?上曰,緣上似易,斜繫無妨。與禮官相議爲之,可也。羽良曰,索與地相去,其間幾至一尺,必無緣上之患矣。上曰,此郞廳先爲出去,與禮官奉審後,影幀懸索,繫於龍床者,移繫於柱上,可也。泰運·敏輔退出。金若魯進曰,昨今日氣稍解,聖候若何?上曰,搔痒之症甚苦矣。若魯曰,熏洗之後,無差勝之勢乎?上曰,無效矣。若魯曰,夜來寢睡,何如?上曰,以搔痒,寢睡不安矣。若魯曰,大王大妃殿氣候,何如?上曰,安寧矣。若魯曰,王世子睿候,何如?上曰,安過矣。上曰,卿等求對何事耶?若魯曰,有稟定事而求對矣。上曰,今日雖慈聖誕日,而必以民事求對,故晩後召見矣。若魯曰,戶曹貢物,以純錢上下,而屬於戶曹貢人則蒙惠,而元貢人則不得與者多。故與惠堂相議,以惠廳稅作木三百同爲主材,此外則以慶尙道射軍木三百同,劃給分給。而猝難運來,爲先以戶兵曹木各一百五十同,推移用之,則似好矣。鄭羽良曰,惠廳元貢人,不得蒙一視之澤,錢代以木上下,則誠爲好矣。上曰,依爲之。出擧條若魯曰,以傳敎書下,以示恤民之意,宜矣。上曰,惠廳木甚不好,以錢計之,則無低下之事乎?若魯曰,一疋木,以錢計之,則幾爲二兩錢。而今年木價甚廉,似難捧二兩錢,而亦不至大段低下矣。上曰,今聞大臣惠堂陳達,向日戶曹純錢貢下後,惠廳原貢人中,有不參者云,豈徒渠等?有向隅之嘆,王者一視之道,豈若此乎?令備局,與惠廳消詳,相等均下,以示予爲都民之意。出傳敎羽良曰,惠廳貢價不足錢,近七萬兩,而無他出處。丁卯年因廟堂定奪,海西被災邑詳定米減價發賣錢三千六百餘兩,會錄於會計。而夏初因本道所報,待秋作米事題送矣。卽今海西又被災,不可作米,此錢先爲取來用之,似無妨,故敢達矣。若魯曰,惠廳貢價,如是不足,則詳定米自是惠廳所管,其發賣錢,推移取用無妨矣。上曰,依爲之。出擧條羽良曰,貢人所納之蔘一兩,以錢十六兩爲定,他處納蔘,皆以錢納,而使行時,每給十六兩錢,責納一兩蔘。近來人蔘極貴,一兩蔘,將至四十兩錢,貢人不能支堪。戶曹江界蔘,歲有應納需用之外,尙有餘蔘。若以惠廳所下錢,納於戶曹,而歲給一斤蔘於貢人,則可以繼用。雖有不足之時,不至於太多。雖有餘,亦可爲貢人之利,而在戶曹則所失不多,以此相議於戶判,則以爲便好。而大臣之意,亦以爲無妨,故敢達矣。上曰,依爲之。出擧條羽良曰,內乘除拜,無下批肅謝,與本司無相關,續大典,別作內寺。凡相避之法,學官軍官則無相避,內乘旣是軍官之類,且與外寺不相關,似不當相避。原任大臣及右相之意皆如此,而相避之法甚重,須一經稟旨然後,可以施行,故敢達。若魯曰,臣意亦以爲然矣。上曰,其相避法,勿論可也。出擧條羽良曰,萬戶之職,非元定四品,而兵馬水軍萬戶中,或某某鎭爲四品,載在續大典矣。一經四品萬戶,則毋論文南武,似當依法典,以曾經四品施行矣。若魯曰,此亦當以法典施行矣。上曰,依法典施行,可也。出擧條若魯曰,黃海監司嚴瑀,以別武士及出身四等都試,今當設行。而本道穡事失稔,前例亦有退行之規。臣營都試,待明秋合設,水使所管別武士都試,一體退行事,令廟堂稟旨,分付狀請矣。本道災荒旣甚,遠程武士之裹糧往來,誠多貽弊,曾前亦有退行之例。今年監營別武士及出身都試,水營別武士都試,竝令退行於明年秋,何如?上曰,依爲之。出擧條若魯曰,卽今三司所論宗臣事,小朝以仰體聖意爲敎。故臣等以三司俱發之論,不可不從之意仰達,則小朝又敎以養志爲大,臣等雖欽仰睿敎之出尋常萬萬。而宗臣事,罪關宗社,則不可仍置。故又以問寢視膳之暇,從容仰請,此亦養志之道,仰達矣。上曰,元良養志之言,予固嘉悅,時有此等非常處矣。若魯曰,一宗臣事,一臺啓,宜卽允許。而至今不從,將有伏閤庭請之擧,則擧措漸大,國體尤損,何必至於張大而後,始爲勉從乎?上曰,領敦寧之言,卿聞之乎?若魯曰,臣以爲徑先矣。景夏曰,臣以爲妄發矣。儒臣所陳三件事,臣今始聞之。而此獄尙未究竟,宗社深憂,何可盡言,嵇豈能辦此?必有使之爲者,而未知禍機,伏於何處,豈不懍然乎?上曰,䌖使嵇爲之矣。景夏曰,䌖獨使嵇爲之乎?納妖書於廟中者誰也?上曰,䌖使嵇納之矣。景夏曰,嵇雖納之,其家中人,豈有不知之理乎?上曰,宗臣家中人,則必有知者矣。景夏曰,旣有知者,則豈可不爲嚴覈乎?上曰,置而不問,則自當消滅矣。羽良曰,去年此時,豈知有嵇·䌖乎?自戊申以後,逆節不斷,妖兇之書,相繼而出。嵇·䌖與宗臣事,尙未究覈。臣未知何樣禍機,潛伏於何處。臣思之至此,不覺懍然矣。景夏曰,此獄事,拔其根柢而後,可得無事矣。上曰,卿按治此獄,則可以鉤得乎?景夏曰,若使臣按覈,則何難鉤得乎?上曰,使卿治之,則必至於蔓延矣。羽良曰,殿下好生之德,敦宗之恩,固爲極至,而群情如是抑菀,不可不允從矣。上曰,臺臣予當鎭之,而臺臣前後爭論者幾次耶?不爲一番力爭,而予敎元良從之,則豈有如許人君乎?若魯曰,此事斷不可仍置,將有伏閤之擧矣。上曰,過矣。諸臣以次退出。
上在昌德宮。常參·經筵,以代理停。
金尙重達曰,明日常參,取稟。令曰,停。
藥房提調臣徐命彬,右副承旨鄭夏彦啓曰,伏未審日間,聖體調攝,若何?茶飮連爲進御,而搔痒之候,其有差減之勢乎?臣等今日,率諸御醫入診,詳察症候爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
令于金尙重曰,大臣·備局堂上,引接。
金尙重達曰,持平李克祿請對矣。令曰,同爲入侍。
又達曰,預備兼春秋曺命胤,身病猝重,勢難察任。今姑減下,何如?令曰,依。
傳于鄭夏彦曰,貢下,所以爲都民,卽爲擧行事,分付戶兵曹,而惠廳一體擧行事,亦爲分付。
金尙重,以備邊司言啓曰,戶曹純錢貢下後,惠廳元貢中不參者,令備局,與惠廳消詳,相等均下事,命下矣。惠廳稅作木三百同,戶曹木一百五十同,兵曹木一百五十同劃給,令惠廳分數磨鍊上下,兵戶曹木代,以慶尙道射軍木三百同,分半劃給,何如?傳曰,允。
鄭夏彦,以義禁府言達曰,咸鏡監司狀達內,居山察訪崔運載,令該府勘處事達下矣。崔運載今方待令於本府,卽爲拿囚之意,敢達。令曰,知道。
行都承旨徐命珩書曰,伏以臣,植弱根孤,未有依附之勢,徒荷大朝栽培之恩,前後忝竊,罔非踰涯。至於亞卿陞擢之寵,命德之列,人器不稱,居常愧懼,若隕淵谷。向於騎省持被之日,忽伏承知申新除,聞命震惕,罔知攸措。出納之職,孰非緊重?而一院長席,地望尤別,決非如臣庸陋,所可濫竽,宜卽祈免。而除拜之時,適値問候之節,靜攝之中,瀆擾是懼,黽勉出肅,廉隅之放倒,殆無餘地。卽者臺臣,以大司成李昌壽長單捧入事,至有當該承旨重推之請,臣不勝瞿然,繼之以訝惑也。凡於辭單捧入之際,毋論大小緊歇之如何,不可以一人之意主之。一院諸議,必僉同而後,始爲許捧,乃是規例。臣於昌壽之單,旣示其持難之意,則院中諸僚,俱以爲某有必遞之意,累度送言,必欲徹單,且有方外勸捧之論云云。此便成院中之一副公議,臣不欲强咈,屈意而從之。其間委折,不過如斯。今臺臣,以昌壽之旣無情病爲言,且以督行課製爲重,末乃以事異常格爲說。國子長之情病緊歇,臣所不知,泮製課試之遷就,臣亦悶之。而院僚俱以爲,與其遲延不捧,寧不若速捧變通之爲愈云。臣之始難而終許者,事不異於常規矣。今其爲言,旣知昌壽之無情病可言,則規警之論,何不及於無端尋單之地,而譏詆之說,乃獨至於採公捧單之人乎?誠莫曉其意也。惟彼揷軟之斥,誠未滿一哂也。雖然,臣旣被溺職之論,則豈可一日晏然惟允之任,以益其嗤點也哉?玆敢略陳短章,仰暴事實。今日藥院起居,亦末由進參,情禮俱闕,罪合萬戮。伏乞离明,俯諒臣至懇,亟令鐫遞臣職,以謝臺言,以安私分,不勝幸甚。答曰,覽書具悉。卿其勿辭,從速察職。
己巳九月三十日辰時,王世子坐時敏堂。大臣·備局堂上,引接入對時,右議政金若魯,江華留守元景夏,同義禁徐命九,副司直金尙星,工曹參判申思建,禮曹參判洪鳳漢,副司直李昌誼,右承旨金尙重,應敎趙雲逵,掌令具允明,持平李克祿,事變假注書李宜馣,記事官權世橚,兼司書申晦進伏訖。金若魯曰,日候不順,氣候何如?答曰,無事矣。若魯曰,大殿氣體,若何?答曰,一樣矣。若魯曰,大王大妃殿氣候,若何?答曰,一樣矣。若魯曰,中宮殿氣候,若何?答曰,一樣矣。若魯達曰,此京畿監司李喆輔狀達也。以道內牛疫熾盛,民間轉輸之難,北漢還穀,捧留本邑,待明秋還納爲請。而北漢軍餉,事體甚重,不當散置於各邑。自前移轉之穀,一番捧留之後,多不還納本所,仍成未捧,此路不可不嚴防。今年雖有牛疫,明年農事之如何,又未可知。申飭各邑,使之趁未寒畢納本所,而捧上之際,如有監色濫捧之弊,則其爲民害不貲,各別嚴飭之意,分付摠戎廳,何如?令曰,依爲之。又達曰,此黃海監司嚴瑀狀達也。白川郡所受,大興山城還穀,捧留本邑爲請。而山城軍餉之捧留各邑,本多虛耗之弊,泰安倉,在大興城外,無異平地。白川相距不遠,且非災甚之邑,則不當輕許捧留,趁卽輸納本所之意,申飭,何如?令曰,依爲之。又達曰,刑曹及漢城府,專管訟獄,都民休戚,多係於此。兩司少有遲滯,貽害甚大。俄見刑曹囚徒,則罪囚頗多,有罪者速爲決放,無罪者疏釋爲宜。而一向滯囚,充滿囹圄,則豈無冤鬱之氣乎?京兆之滯訟亦多,有京外民弊,令刑曹京兆堂上,連日開坐,聽理決折,毋或有留滯之意,另加申飭,何如?令曰,依爲之。又達曰,此卽分等狀達,而所謂分等云者,有稍實者,有之次者,有尤甚者也。尤甚者折半給災,之次者給三分之一分。而至於稍實者,無給災之事。而今此朝家,旣用隱恤之典,均平分給矣。邸下亦以此意,稟于大朝,仰體大朝恤民之盛意,則豈不盛哉?以江原道言之,鐵嶺以北,爲咸鏡道界,以南爲江原道界矣。江原道被災六邑中,淮陽尤甚云。雖曰特甚,分三等外,朝家無加給之例矣。各道分等狀達,頃已仰達。而此乃朝家施澤之政,實政之大者,平安狀達,已稟大朝,依例施行。江原·咸鏡兩啓方來,而咸鏡則已爲移轉,而江原則無大段給災事。其中淮陽,在鐵嶺之下,亦被咸鏡之餘災在尤甚,六邑中淮陽爲尤慘。而朝家分三等外,無所謂尤甚之尤甚者,故監司亦不敢別樣請災,而不可不依前例參給矣。軍米布奴婢貢物及內工房宮需木等,各樣所納,尤甚邑,則例爲折半減給。而淮陽則別加減給似宜,之次則例給三分之一矣。至於騎步兵布,則三年一納,故無輕易減給之例。大朝雖有減給之敎,而事體爲重,之次邑,則騎步兵布不可減,尤甚邑,則宜減三分之一,而淮陽旣如是慘凶,則半減爲宜矣。各衙門屯田,不入於元帳簿,故不被災減之惠,此甚可矜。若減給軍米布則似宜矣。還上則大朝大加蕩減,近年未收,不使擧論。尤甚邑則停捧,之次邑則半捧。稍實則盡捧,而至於設賑,則尤甚邑雖當設之,而之次邑則亦不可輕易設行矣。自朝家已給五千石穀,其他分數災邑,亦當比量爲之矣。銀溪驛事,無前例,置之爲當矣。道臣每以災結不足,請爲加得。而事目中,旣已特給江原三百結,其外則置之似宜矣。推奴徵債,一竝嚴防事回啓。而出擧條有弊,以臣所達,直修申目,入達爲計矣。然此非可以例事達下者,稟于大朝後踏達字,遵大朝傳敎以下,似好矣。令曰,依爲之。又達曰,咸鏡分等狀達方來,以當爲大賑恤,請得累萬石穀,大朝慮此賑政,已有賑濟之敎,此則不可猝然仰達。臣等入侍大朝時,取稟後,依下敎入達爲計矣。大朝雖在靜攝之中,爲民聖慮,憧憧不已。故特以六百同木,出給未參錢給貢人等,使之普被惠澤。大朝德意如此,邸下所當審知而仰體,故玆以仰達矣。令曰,然矣。又曰,近來書筵,連日爲之,萬機之暇,講讀工夫,無日力不足之患乎?答曰,晝則自然不專,夜則頗讀之矣。又曰,邸下素有眼候,燭下恐有所妨。勿近燈燭,以物遮光,似好矣。答曰,當如所達耳。又曰,講筵着實行之,固是幸矣。而若抄選宮僚,留意招致,則林下讀書之士,必勝於朝廷間如此奔走之人,多有開益之效矣。答曰,當留念焉。金尙星曰,講論二字,意味無窮。帝王之學,專在着實,講問之際,勤勤咨訪,則日知其所不知。不但學問爲然,政事亦然。講論之工,實聖益聖之工也。答曰,當體念焉。若魯曰,人君淵默,固是好事,而講學之際,徒尙淵默,亦非論難經義之道。與宮官疑難問答,則自多有透解之道,而其效無窮。不但講學之道如此,政事之間,如今臣等所達,邸下心有所不然者,必賜下問。而於臣等所覺處,邸下或有所未解,則臣等亦當仰達矣。伏願邸下留念焉。答曰,當銘心焉。具允明·李克祿所達,請逆坦孥籍,一依王府草記,卽令擧行。令曰,大朝已敎,亟停勿煩。又所達,請罪人泰績,令鞫廳嚴鞫得情,快正王法。令曰,其勿更煩。又所達,請瑞虎等兩賊孥籍,亟令王府擧行。令曰,其勿更煩。又所達,請物故罪人夏宅孥籍,亟令王府擧行。令曰,其勿更煩。又所達,請逆畬孥籍等事,依大逆例擧行。令曰,勿煩。又所達,請戊申逆魁之子,貸死爲奴而年滿者,亟令王府,考案抄出,竝依麟佐子追坐例擧行。令曰,勿煩。又所達,請徑斃罪人濂,孥籍等事,亟令王府擧行。令曰,勿煩。又所達,請罪人龍發·斗齡·戒剛,仍令鞫廳,嚴鞫得情,快正王法。令曰,勿煩。又所達,請其時干連人英梅,更令鞫廳,嚴刑窮問,期於得情。令曰,勿煩。又所達,請尹宅履·德喜等,更令王府,拿鞫嚴訊,以正王法。令曰,勿煩。又所達,請崇·,亟令王府,嚴鞫得情。令曰,勿煩。又所達,請驪川君增,絶島安置。令曰,勿煩。又所達,驪善君壆,罷職不敍。令曰,勿煩。允明曰,崇·宗臣事,終不下兪音,不勝抑鬱。畢竟不可不爲之之事,一日二日,徒傷國體。嵇·䌖,實前古所無妖惡之賊。而尙爲未了之案,卽今究問之道,只在崇·,而一向靳允。僚臺發簡,爲合辭之計。而諫院不備,故未果矣。然此豈待合達而爲之乎?惟望稟于大朝,特賜下敎。克祿曰,次對無一司兩入之規,而臣之請對以入者,以此兩達尙在故也。當初嵇·䌖之斃,不得端緖,此必有究覈端緖之事。而如是掩置,深憂遠慮,一日爲急矣。增事,雖大朝邸下,以敦親之義不允。而此非例事之事,臣雖發簡未成,而事之當爲者,一臺諫之言,可以卽允矣。今日臣等,承受稟大朝之敎然後,當退去矣。趙雲逵曰,邸下頃以養志下敎,故臣等欲爲三司合達,而以不備員未果,然臣已有所達於大朝者矣。崇·事,不可不亟賜允兪。而宗臣事,其罪有三。當初妖書之出,渠當驚惶痛迫,不可一日留滯。而初九日始爲請對,其罪一也。妖書從天降乎?從地出乎?守門執燭之奴僕,不爲究問,其罪二也。其時筵說,大朝下敎以父子不相傳,而嵇之往也。其三寸海陵君爟,出見以爲,吾兩家帖然慶事云,其罪三也。元景夏曰,昨日筵中,臣發此語,崇·不可一日置之。爟慶事之說,不可不究覈,而尙未處分,誠爲慨然矣。允明曰,儒臣所達三罪中末件事,臣今初聞,而尤爲無嚴矣。除他辭,以臺達所論列觀之,其不卽入告,不治干連人者,此非人情之所可容也。其前後處義之無狀如是,萬無容置之道,請亟降兪音。克祿曰,渠雖善於處義,爲人臣而遭此事,則斷不可置京輦而容覆載矣。令曰,只從聖意之外,無他道矣。允明曰,大朝好生之德,敦親之仁,孰不欽頌?而輿情鬱抑,公議僉同,大朝俯燭,則必不靳允。邸下以此意,稟于大朝,則尤爲養志之道矣。克祿曰,大朝敦親私意也。群下爭執公議也。只遵大朝敦親之義,則其於公議之未伸何哉?邸下不爲入稟,則臣等不可徑退矣。允明曰,三司之議,已發於簡通,形勢將至合辭。而不必待合辭,卽今僚席,便是合辭。公議之僉同,可以照察,宜無持疑,亟下命令是望。克祿曰,今日入侍,三司雖不備員,滿朝諸臣,誰不願邸下亟聽一國公共之論乎?臣等非敢以邸下所難從之事,有此力請,誠以義理當然,故如是矣。諸宰進前。景夏曰,臺臣只達義理公議,而且此獄有深慮,不可如是置之。儒臣所達三件事,今始聞之。而慶事二字,尤極懍然矣。爟·崇·,表裏相應之狀,昭然可見矣。金尙重曰,一國公共之論,如此之狀,仰達於大朝,則豈不允從乎?允明曰,不知禍機之伏在何處,而不爲究覈,豈有是理乎?徐命九曰,臺臣力爭,而不賜允依,悶切悶切。如此罪狀,豈可一日容貸乎?尙星曰,一國之論,是公論也。雖人君,不可强咈,若一向靳允,則下情焦鬱如何?申思建曰,臺臣及諫臣已達,無可別樣所達。而大朝·邸下處分是私意,諸臣所達,卽公議。崇·事,臣待罪獄官時見之,其端緖不可不究覈矣。洪鳳漢曰,諸臣以宗社大計陳達,則邸下不可不仰稟矣。李昌誼曰,國法至重,臺諫·玉堂所言下件事,誠爲叵測,景夏所言是矣。景夏曰,所謂吾兩家之說有深意,所謂慶事之說,極叵測,請極爲究問。克祿曰,獄事有端緖,而嵇·䌖徑斃,不得端緖。三件中,慶事之說,深於一節,重臣之言爲是。而一竝不允,豈不悶哉?邸下今下當以臺論衆議,稟于大朝之敎,則今日雖未及稟達,臣等有出去之面矣。雲逵曰,諸臣皆苦口力爭,邸下豈不知一國公共之論乎?崇·及宗臣事,請竝亟爲允從。允明曰,二事互相根柢,況儒臣所達末件事,尤爲驚心。臣等不卽聞知,此固臣等之罪,而重臣所達,極爲懍然云者,其言誠是。願爲宗社計,亟降允音。克祿曰,宗社之計,豈有大於此者乎?若魯曰,臣以不可强拂□□之意,已累達於大朝,昨日又仰達矣。凡公議之難塞,如防流□□若不從一國公共之論,則輿情咈鬱,國體爲輕,問寢視膳之際,以不□□之意,仰稟大朝幸甚。令曰,當如前只遵聖意矣。允明·克祿,□□前冬宗臣,請對筵話,何等嚴祕?而海陵君爟,傳說嵇賊,至有吾兩家慶事云者,其縱恣無嚴,莫此爲甚。臣等未曾參鞫,茫然無聞。今因儒臣所達,始知有此事,未卽聲罪,臣固自訟。而重臣慨然之語,至發於筵席,則臣等當論不論之失,於是著矣。臣等何敢晏然於職次乎?請令遞斥臣等之職。令曰,勿辭。尙重曰,掌令具允明,持平李克祿,再達煩瀆,請退待物論。令曰,知道。景夏瞿然獨語曰,慨然之說,不發吾口,而如是避嫌,可怪可怪。諸臣遂退出。
上在昌德宮。常參·經筵,以代理停。
鄭夏彦達曰,大司憲·執義·掌令一員,持平一員,未差。掌令具允明,持平李克祿,避嫌退待。今日以監察茶時之意,敢達。令曰,知道。
金尙重達曰,明日常參,取稟。令曰,停。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金尙重達曰,行都承旨徐命珩,同姓五寸姪故學生光修妻孺人李氏身死,服制已行四日,出位,何如?令曰,依。
又啓曰,預備兼春秋曺命胤,以身病減下事達下矣。其代,令該曹卽爲口傳差出,何如?傳曰,允。
又以耆老所言啓曰,卽伏見下內局傳敎,酪粥自明日停進事爲敎矣。本所酪粥進上,亦爲停止,何如?傳曰,允。
鄭夏彦,以兵曹言達曰,去九月朔,各廳堂下武臣等試射,連因有故,今已逾月,不得爲之之意,敢達。令曰,知道。
又以兵曹言達曰,去秋三朔能麽兒試講時,宣傳官南祥,一次不通,一次病不進。訓鍊院主簿李廷壽,二次病不進。殊無申飭勸課之意,竝依例推考警責,何如?令曰,依。
金尙重,以奉常寺官員,以都提調·提調意達曰,本寺祭享所用粢盛各穀,自開城府西籍田,每年秋,盡數收捧。十月未凍前,使本籍募民等,各持其牛,載運出浦矣。至於今年,則本籍牛疫孔酷,百餘頭牛隻,無一生存。且本籍之於浦邊,相距四十餘里之遠。而五百餘石上納粢盛,未凍前萬無出浦之勢,不可無別樣變通之道。開城府及隣近豐德·長湍,分定實卜馬二百五十匹,一時載運出浦之意,分付道臣,俾無莫重粢盛,未能繼用之弊,何如?令曰,依。
持平李克祿達曰,逆坦事,泰績事,瑞虎等事,夏宅事,畬事,戊申賊魁子追坐事,濂事,龍發等事,英梅事,尹宅履等事,崇·事,驪川君增事,驪善君壆事。措辭見上昨冬增之請對筵話,何等嚴重?而旣有父子不相傅之聖敎,則雖在叔姪之間,宜不敢相傅。而海陵君爟,出見嵇賊,至有吾兩家慶事之說,其間酬酢,顯有可疑。其在國體,不可不一番究覈。請海陵君爟,拿鞫嚴問。答曰,不從。末端事,勿煩。
同副承旨李濟遠書曰,伏以臣,頃陳懇迫之情,獲承往護之批。及時歸省,頌祝無涯,不謂其夕,遽有銀臺移授之命,繼以馹召踵臨,蓬蓽生輝。臣是何人?眷渥便蕃,且惶且感,誠不知措躬之所。念臣十許年來,連滯鄕外,自離香案,未近耿光。今幸叨此近密,出入兩筵,少伸區區犬馬之戀,斯豈非臣之至願至榮?而臣之母病,一味沈頓,纔經關格之重症,寒感久而未解。眩冒且劇,食飮全廢,老人氣力,日益澟綴。臣無他兄弟,獨自扶將,此時離捨,情所未忍。顧此夙夜之任,非比漫職,旣不容歷日虛縻。況伏聞大朝,親臨省牲,斯在不遠,所宜備員陪扈,尤不可不預先通變。賤臣由限,雖云未盡,職事瘝〈曠〉,亦甚閔蹙。玆忘僭猥之誠,敢申肝血之籲。伏乞离明,曲諒凝懇,俯察事勢,亟許遞改臣職名,俾便公私。仍治臣辜恩蔑分之罪,以肅朝綱,不勝大幸。臣無任震越祈懇之至。答曰,覽書具悉。爾其勿辭,救護母病焉。
礪恩君梅書曰,伏以臣於直中,得接家信,則臣之老父,自數日前,重得寒病,輾轉添劇,達夜叫苦,實有〈難〉保之勢。臣身淹禁直,末由扶護,方寸煎灼,罔知所措。不得已拜章短書。伏乞离明,治臣猥越之罪,以警具僚,仍遞臣摠管之任,俾得安意救護,不勝幸甚。無任屛營祈懇之至。答曰,覽書具悉。卿其勿辭,救護父病焉。
副應敎趙雲逵,校理魚錫胤箚曰,伏以掌令具允明,持平李克祿,以前冬宗臣請對筵話,何等嚴祕?而海陵君爟,傳說嵇賊,至有吾兩家慶事云者,其縱恣無嚴,莫此爲甚。臣等未曾參鞫,茫然無聞。今因儒臣所達,始知有此事。未卽聲罪,臣固自訟。而重臣慨然之語,至發於筵席,則臣等當論不論之失,於是益著矣。臣等何敢晏然於職次乎?竝引嫌而退,未及爭論,其勢固然。以此引嫌,無已太過。請掌令具允明,持平李克祿,竝令出仕。取進止。答曰,依達。
上在昌德宮。常參·經筵,以代理停。
金尙重達曰,明日常參,取稟。令曰,停。
鄭夏彦達曰,大司憲·執義·掌令一員,持平一員,未差。掌令具允明,持平李克祿呈辭。今日監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,右承旨金尙重啓曰,節屆初冬,曉雨催寒。伏未審此時,聖體調攝若何?茶飮連爲進御,而搔癢之候,其有減歇之勢乎?雖有待下敎入侍之命,而未得診候,已至多日。臣等今日率諸御醫入診,詳察症候,有不可已。大王大妃殿氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣,待備員入侍,宜矣。
傳于金尙重曰,細辛湯熏洗後一樣,此後則勿爲煎入。
藥房口傳啓曰,伏承問安之批,有細辛湯熏洗後一樣,此後則勿爲煎入之敎。臣等伏不勝憂慮之至。臣等雖不敢更請診候,而卽令醫官診察症候,恐不可已,惶恐敢啓。傳曰,其止之。
藥房口傳再啓曰,卽伏承口傳批答其止之爲敎,更爲煩瀆,極知惶恐。而下政院之批,又有氣憊之敎。臣等區區下情,益不勝憂悶之至。臣等雖不得備員,今日不可不率諸御醫入診,詳察症候,卽賜允許,千萬伏望,惶恐敢啓。傳曰,一樣矣。其止之。
鄭夏彦啓曰,判義禁朴文秀,湖西監試官閔洙彦等捧招後,依傳敎來待之意,敢啓。傳曰,以搔癢氣憊,待下敎入來。
金尙重,以內醫院官員,以提調意達曰,今日問安,提調不可不備員。而副提調徐命珩,陳書承批之後,不爲仕進,卽爲牌招得參,何如?令曰,依。
鄭夏彦,以備邊司言達曰,今日本司之坐,堂上稱病不進甚多,事體未安。竝推考警責,何如?令曰,依。
又以宣惠廳言啓曰,本廳元貢人貢物價米邊代,依聖敎,以本廳稅作木及兵曹·戶曹木。今日分數磨鍊,已爲上下之意,敢啓。傳曰,知道。
又以兵曹言達曰,卽接一所巡將所報,則去夜二更量,武藝別監金虎孫爲名人,拔劍突入,無數作亂。使巡邏軍卒,執捉問之,則厥漢稱以別監,亂打巡卒,詬辱巡廳,傳更之軍,亦被歐打。莫重傳漏,幾至生事之境。本廳旣是奉御牌衙門,則何等尊重?而雖曰別監,安敢乃爾。如此蔑法之人,若不嚴懲,則後日之弊,有不可勝言云。而本事委折,姑未知如何,報巡傳漏之地,稱以別監,如是作挐,萬萬痛駭。令該曹各別嚴査,以爲照律勘處,何如?令曰,依。
上在昌德宮。常參·經筵,以代理停。
金尙重達曰,明日常參,取稟。令曰,停。
鄭夏彦達曰,大司憲·執義·掌令一員,持平一員,未差。掌令具允明書批未下。持平李克祿呈辭。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,副提調臣徐命珩啓曰,風冷稍緊,伏未審夜來,聖體調攝若何?搔癢之候,連承一樣之批,又有氣憊之敎,此時診候,不容少緩。而昨旣累煩仰請,未蒙允許。臣等之抑鬱悶迫,有不可勝言。卽與諸御醫,趁早入診,詳察症候爲宜。大王大妃殿氣候何如?臣等不任達宵耿耿之忱,敢來問安,竝此仰稟。答曰,知道。慈殿氣候差勝後一樣。予則搔癢一樣,而待備員入侍,依前問候,宜矣。
以承傳色口傳下敎曰,依前問候,間日爲之。
藥房口傳啓曰,臣等區區下情,悶迫罔措。冒死求對,終未得命,益不勝焦鬱之至。卽今搔痒氣憊之候旣如此,更爲瀆籲,知其萬萬惶悚。而臥內召見,暫時診察,恐無所妨。特許臣等率醫官入侍承候,千萬伏望,惶恐敢啓。傳曰,欲爲調理,退去宜矣。
鄭夏彦啓曰,右議政金若魯,來詣請對矣。傳曰,搔痒之候氣憊,待其差愈入侍。仍傳曰,遣史官傳諭。
又啓曰,卽者議政府錄事,以右議政金若魯意來言,伏承搔痒氣憊之敎,不勝憂慮。且有待差愈入侍之命,固不敢復事煩瀆。而區區微忱,有不可不仰達之端,與藥房提調,冒死更請,暫賜引接於臥內,千萬伏望云矣,敢啓。
徐命珩啓曰,藥房提調,有稟達事,來詣請對矣。傳曰,有備員之敎而爲之耶?何以求對乎?問啓。
藥房口傳再啓曰,朝伏承問安批答,搔痒之候一樣爲敎。大臣請對之批,又有氣憊之候。而連日請診,未蒙俯許,臣等益不勝憂迫罔措。雖未得備員,敢冒萬死求對矣。傳曰,待備員之敎,意雖在矣。有入侍之事,豈可以此固執?而茶飮熏洗一樣,湯劑熏洗有效,則賢嬪其幾月乎?以此觀之,愈時當愈可知。有下敎者,欲召見儒臣。以此氣憊,省禮在近。今方調理,其愈則召。待下敎,使予調理之意,傳諭。
尹光毅,以戶曹·工曹言達曰,宗廟·永寧殿,木祭器造成之役,今已完畢,明日當爲奉進。而擔持軍,依今春例,以衛軍定送之意,分付該曹,何如?令曰,依。
持平李克祿達曰,請逆坦孥籍,一依王府草記,卽令擧行。請罪人泰績,令鞫廳嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬孥籍等事,依大逆例擧行。請戊申賊魁之子,貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂,孥籍等事,亟令王府擧行。請龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請崇·,亟令王府,嚴鞫得情。請驪川君增,絶島安置。請驪善君壆,罷職不敍。請海陵君爟,拿鞫嚴問。措辭竝見上答曰,不從。
右議政金若魯箚曰,伏以臣,伏見昨下政院之敎,有搔痒氣憊之候。而藥院請診不得,動駕且隔數日,無任憂慮,達宵耿耿。敢來求對,不避煩複,竊欲問候,而仰陳微誠矣。終夕顒俟,未蒙召見,尤不勝瞻天悶鬱之至。聖體不安之節,方如此。而日候又甚不適,動駕行禮,實有大段添損之慮,恐非聖人愼疾之道。區區焦憂,有不可勝言。而旣阻口陳,冒上短箚。伏願深加聖思,特寢動駕,卽許診察,以盡調攝保護之道,千萬懇祝。取進止。答曰,省箚具悉。卿之懇雖諒,命攝之後,心猶憧憧,亦有日。更觀氣候,其或一樣,當下敎焉。仍傳曰,遣史官傳諭。
副司直李重庚書曰,伏以臣,伏蒙恩暇,獲省先壟,情私少伸,感祝冞切。念臣年滿七十,疾病困篤,膈痰升降,尤是目下難支之症。醫言雲山溫泉,最利於治痰,極欲一試,路遠末由。臣子章吾,適蒙西邑恩除,遂於省墓之路,仍爲隨往。轉到雲山,試吸數日,旣無分效,又添風感,僵倒旅邸,昏不省事。不得不曳還臣子任所,調治累日,諸症無減。伏聞受由過限,有申飭之命。而顧此病狀,實無自力登程之望。病裏惶悚,益復靡措。玆敢縣道封章,疾聲哀籲。伏乞离明,俯垂矜察,亟令鐫削臣職秩,俾得便意醫治,以尋生路,不勝至願。臣無任屛營祈懇之至。答曰,覽書具悉。卿其勿辭,調理上來焉。
上在昌德宮。常參·經筵,以代理停。
申時,日有左珥。
徐命珩達曰,明日常參,取稟。令曰,停。
大王大妃殿·中宮殿·賢嬪宮,藥房口傳問安。答曰,知道。
大殿,政院·玉堂口傳問安。答曰,知道。勿爲問安。
大王大妃殿·中宮殿·世子宮·嬪宮·賢嬪宮,政院·玉堂問安。答曰,知道。
藥房提調臣徐命彬,副提調臣徐命珩啓曰,伏未審聖體調攝若何?搔痒氣憊之候,或有減歇之勢乎?臣等之未得入侍,殆近一旬。連日號籲,終未得請。下情之抑塞憂迫,當復如何?雖有間日問候之命,而此時診候議藥,不容暫緩。卽召諸御醫,趁早入診,詳察症候,斷不可已矣。大王大妃殿氣候何如?臣等不任區區終宵憂慮,敢來問安,竝此仰稟。答曰,知道。慈殿氣候,差勝後一樣。予則搔痒一樣,更觀夜來氣候,當下敎。待明入侍,宜矣。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以戶曹·工曹言啓曰,宗廟·永寧殿,木祭器造成之役,今已完畢,明日奉進之意,敢啓。傳曰,知道。
又以兵曹言達曰,卽伏見戶曹·工曹草記,則宗廟·永寧殿木祭器輸運軍,以衛軍定送事令下。而祭器輸運軍,以工曹匠人及貢人使用,乃是先朝定奪,而載在於庚寅年啓下別單中。且於今夏,一切遵守別單之意,定奪於大朝至奉承傳矣。如是定奪之後,臣曹有不敢續續變改。今此祭器輸運軍,依庚寅定奪,以工曹匠人·貢人使用事,分付該曹,何如?令曰,依。
又以兵曹言達曰,今此宗廟擧動時,本曹兩驛騎馬四十匹內,除病傷馬,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?令曰,依。
持平李克祿達曰,逆坦事,泰績事,瑞虎等事,夏宅事,畬事,戊申賊魁子追坐事,濂事,龍發等事,英梅事,尹宅履等事,崇·事,驪川君增安置事,驪善君壆罷職不敍事,海陵君爟鞫問事。答曰,勿煩。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,備邊司郞廳來言,今日賓廳次對日次,而大臣入淸齋,不得來會云矣,敢達。令曰,知道。
藥房提調臣徐命彬,副提調臣徐命珩啓曰,伏未審夜來,聖體調攝若何?搔痒氣憊之候,其有減歇之勢乎?昨旣承待朝入侍之命,臣等今日率諸御醫,趁早入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。傳曰,知道。慈殿氣候,差勝後一樣。予則當下敎于入侍矣。
傳于鄭夏彦曰,右相·戶判入來,內局入侍,同爲入侍。
又傳曰,右相·戶判,同爲詣閤。
鄭夏彦啓曰,參奉洪名漢,依下敎使之來待矣。傳曰,詣閤。
傳于鄭夏彦曰,史官一員待命,騎馬三匹立之。
又傳曰,日寒如此,宿衛軍士,空石題給,薄衣軍士,襦衣製給。
又傳曰,承旨入侍,洪名漢同爲入侍。
又傳曰,該府申目,有下敎者,勿出朝報,勿爲問議,置之該府,下敎日持而入來。
又傳曰,在外承旨許遞,政事待朝爲之。
鄭夏彦,以備邊司言啓曰,因咸鏡監司鄭益河狀聞,北評事差出,趁開市下送事,達下該曹。而該曹無長官,不得擧行云。評事之次官差出,亦曾有前例,令次官卽爲口傳差出,催促下送,何如?傳曰,允。
兵曹口傳政事,北評事趙暾·李彝章·李垍。
尹光毅,以戶曹·工曹言達曰,今春宗廟祭器,修補於工曹,欲爲奉進。而其數頗多,工曹數少匠人貢人,勢難擔運。故以衛軍擔運之意,草記蒙允。而其時兵曹堂上,欲爲防塞,未蒙允許,仍爲定送衛軍矣。卽今宗廟·永寧殿祭器,盡爲新造。大牲匣七十二部,小牲匣七十二部,木豆三百九十二部,俎床一百四十六坐,食函之二十四坐,六稜隅板三十一部,隅板十坐,比諸今春修補祭器,其數十倍。今又兵曹不欲以衛軍擔運,草記防塞矣。祭器數少,則以匠人·貢人,依例擔運,事理甚當。而至若數多之時,決難用此例。卽今若不得衛軍,則大祭迫頭,勢未及奉進,事體極爲未安。一依今春例,衛軍今日內定送事,更爲分付,何如?令曰,依。
鄭夏彦,以兵曹言啓曰,傳曰,日寒若此,薄衣軍士,襦衣題給事,命下矣。發遣本曹郞廳,摘奸其中尤甚薄衣者,二百六十七名,別單書入。令該曹依此數襦衣題給之意,敢啓。傳曰,知道。
尹光毅,以宣惠廳言達曰,全羅道寶城郡,戊辰條本廳納大同米四百九十石,漕復米六十石,龍洞宮結役價米十一石,內需司結役價米五石三斗七升三合,戶曹奴婢貢作米四石十二斗,合米五百七十一石七升三合。所載船隻,去九月初五日,到高陽·沈水,而自本郡摘奸後,乾米三百五十一石,及間有濕氣米二百二十石七升三合,移載他船,使之上送云。而及至入倉捧上之時,計其石數,則欠縮至於二百八十餘石之多。事之驚駭,莫甚於此。寶城郡之莫重正供,晩時裝發,逢載於虛疎船隻,致有此臭載幻弄之弊,尤極駭然。當該守令,令本道指名現告,拿問嚴處。而今此船隻,旣是地出船,監官船主沙格等,自本官一一嚴刑,準捧上納後,國穀幻弄之罪,依律定罪,何如?令曰,依。
掌令具允明書曰,伏以今日奢侈之弊,可勝言哉?服飾文章,上下紊亂,奇技淫巧,大小倣效。風俗之乖敗,由於斯。財用之耗竭,由於斯,至於僭踰之習,貪墨之風,亦莫不根委於斯。此而不革,則必至於亡國而後已,此實窮則必變之會。而幸我聖上,深惡而痛絶之。形於絲綸,發於施措者,無非崇儉抑奢之道,旣杜燕之貿,又禁婚姻之宴。至若編髢之制,扇簡之微,亦將次第裁損,入大入細,聖意奮發。而其所更張,則先從宮禁供御之需而始,日與度支之臣,講究省減,無所難惜。本領旣正,節目自擧。蓋將以是而爲躬行之本,貽燕之謨,猗歟盛哉?臣適當斯會,忝居言地,竊自激仰。敢以愚見,仰裨敦儉之化,惟邸下少垂察焉。噫,服色有等,貴賤嚴截。故中國唯天子衣黃,臣下不敢服。而我國則不然。君上衮衣用紅色,而堂下朝臣亦服紅,至及於內侍掖隷,上下一色,混然無別。天朝嘗譏東人君臣同服,多見於前輩論說。蓋堂下官,用靑袍綠袍之文,本於皇制,載於大典。而但紅袍,別無禁條矣。壬辰後始有禁令,其後禮官柳根,誤引故事於儀注,復用紅袍,則至今襲謬,實非祖宗朝典禮。且以節省之道言之,靡財難辦,莫如紅袍。則當此祛奢之時,此爲當變之一大端。臣謂申明故典,從三品以下官,改服靑綠袍,則可無僭淆之嫌。而節儉之政,亦行於其中矣。噫,服用之不經,是謂服妖。頃者大朝下敎,特擧揮項一段,禁其奇怪之制者,實出於正俗懋儉之聖意。而但伊日聖敎,只論大體,厥後廟堂,亦無明白指揮。故中外眩於奉行,或至祛儉素之制,而着侈大之具,大非申飭之本意也。蓋揮項之制,有內外烏綴,狹小奇怪,此卽近來新出而盛行者也。有貂鼠大制,滿緣貂尾,此卽戒服舊制而侈甚者也。又有綿紬朴素之樣,不涉於奇怪,不至於侈費。此則流來久遠,宜於貧寒者也。今於新令之下,或云通禁黑色,而朴制亦入於其中,或云不禁大制,而貂鼠反遍於路上,事甚乖舛,合有裁定。臣謂宜令廟堂,更加稟裁,明定品式,俾中外式遵焉。噫,婦女首飾之侈靡,爲今日痼弊。而所謂編髢非古,卽一耗財之衺制也。廈氊之間,方有釐革之論,而特以代着之無物,尙未定決云。臣恐如是持疑,終始因循,爲識者之所歎也。竊見大明典禮,命婦冠服,有七般等級,而我朝則無是。故崇品命婦,與士庶之妻無別,此制度未備處也。宜及此時,略倣華制,以革用夷之陋。而仍寓貴賤等級於其間,則一擧而兩得之矣。臣聞前輩好禮之家,或購得中朝冠飾,或倣製禮書圖式,或用之於婚禮。若令儒臣禮官,收聚制樣,考訂典禮,商確問議於大臣·儒臣,定其適用之制,而釵笄之屬,亦取文質之中,俾無加飾珠玉,踰越分限之弊。則可以變今之俗,而從周之文矣。嗚呼,皇朝文物蕩然矣。冠袍之制,略存於小華。而至於婦人禮飾,則無有焉。如有王者起,將其便則何憚,而不之行乎?噫,飮食之費,最稱尾閭。而東俗尤甚,至爲華人之所譏。今我聖上,特禁婚姻之宴飮,又及祭祀之侈羞,卽革弊祛奢之一大機。而飮食之中,最當禁者,油蜜果是也。國俗宴會祭祀,使客廚傳,必以是爲第一。飣餖縻費最鉅,巧麗相尙,前輩屢以爲言,而至有著戒於禮書。先正臣成渾,壬辰亂中,見達官供億,猶用蜜果,爲之傷痛,其弊可見矣。近日尙侈之家,日漸月盛,一果之大,幾於楪子,有識竊歎。而向日聖敎所禁,只在於牢床之用。臣謂宜定明式,公私宴飮,使星支供及士夫家祭祀,竝令禁用。而先自宮庭,明加裁限,俾得以上行下效焉。向來禁酒之令,極其中嚴,綸音之下,固宜大小知戒,丕變前習。而當初下敎,只令曉告,毋得出禁。故利之所在,民不畏法,大釀日滋,沈酗如前云。其爲痛惡,可勝言哉?末世人心,苟非法以禁之,刑以齊之,則終無懲戢之理。臣謂宜飭法官,嚴申禁令。而明立節目,區別界限,俾民式遵,以絶騷擾之患也。凡此五條,卽皆大朝筵席中,所已發端講論者。而或新令雖下,而實效未著,或事緖方始,而結殺未易。臣恐一日二日,遂成因循,終不免於高麗三日之譏。故敢此條陳迷見,推廣聖意,以備睿覽。伏乞邸下,稟承裁處,亟降明令,俾俗習變,而侈風祛焉。大抵令行禁止,其本在於紀綱。而立紀綱之本,又在於人主之一心,此則朱子告其君之說也。今日國綱之解弛,可謂無復餘地。凡於朝令之下,乍行旋輟,終無實效。故法令不信,民志不定。伏願邸下,博採熟講於立禁之初,堅定勿撓於出令之後,使中外臣庶,曉然知革弊復古之至意,則庶幾綱紀張而法禁行矣。臣無任屛營祈懇之至。答曰,覽書具悉。稟于大朝。則堂下官服色,雖法典所載,近者行之已久,昔年欲復舊而猶默矣。揮項事,已喩大臣,此何稟處者?油蜜果事,旣禁其過侈,此則過矣。禁酒事,頃者下敎,民若不從,豈曰海東之民乎?禁亂侵民,決不可爲。於髻人,皆曰若此則可,余則曰無可代者。噫,髻非侈矣。務多爲侈,加髻非古,雖總角,若侈髢,豈不濫費焉?以士大夫之家,而髻之大,若異俗,然而不能禁用。髢之多,視而爲常,乃有此等之請,予莫曉也。此正士大夫先自修齊之事也。
十月初五日未時,上御歡慶殿。藥房入診,右相·戶判,同爲入侍時,右議政金若魯,戶曹判書朴文秀,提調徐命彬,副提調徐命珩,記事官南鶴老·金光緯·權世橚,醫官金應三·玄起鵬·金壽煃·鄭文恒·鄭纘僑·李道吉·鄭趾彦進伏訖。金若魯曰,日候不適,聖體若何?上曰,一樣矣。若魯曰,搔痒之候何如?上曰,搔痒甚時不堪,其若以此有氣憊之時,或有顆粒,大如菉豆,而有漿水矣。徐命彬曰,茶飮連爲進御乎?上曰,如飮冷水,而終無其效,故不爲頻頻進御矣。賢嬪宮搔痒之症,亦一樣,無所減。愈時可愈,無可奈何矣。若魯曰,大王大妃殿氣候何如?上曰,安寧矣。若魯曰,王世子睿候何如?上曰,一樣安過矣。若魯曰,使醫官入診,何如?上曰,唯。應三診畢曰,脈候左三部安靜,右三部數滯,而大體調匀矣。起鵬診畢曰,左右三部微數,而脈度甚調矣。文恒以下,以次診畢後,所達之言,與應三言略同。命彬曰,使諸醫詳察搔痒處何如?上曰,唯。應三等,以次入察後退伏曰,皮膚間,風熱有壅滯而然,頻頻熏洗,則必有效矣。上曰,以蘇葉湯熏洗之時,瘙痒少止,而過食頃,則痒症卽發矣。命彬曰,何可待其自瘳而不進湯劑乎?上曰,首醫先以當進之劑仰達,可也。應三曰,卽今聖候如此,而湯劑停止,亦甚可悶。加味薑活散數貼,進御而後,可以責效矣。起鵬曰,以卽今聖候見之,則不過以皮膚間風熱而然。臣以爲莫如淸氣散,當歸飮子,疎散風熱之劑,莫過於此。二藥,與諸醫相議,進御四五貼宜矣。壽煃以下所達之言,與應三略同。上曰,薑活散五貼製入。出榻敎若魯曰,臣再昨,以太廟親奉審停寢事,求對而不得蒙許。昨又陳箚請寢,而批旨中,以更觀氣候當下敎焉爲敎,故欲俟後日入侍,更爲仰請矣。今日幸得入侍,而聖候如是彌留,動駕奉審之際,易致添損。傳香奉審等事,一竝停止,似宜,故敢達矣。上曰,以予病一樣,則當下敎爲批矣。太廟享祀之時,只省牲傳香而還,則予心一倍愴缺,而累日憧憧矣。卿等不爲挽止,則予病雖如此,將蹶然而起。予平日雖不爲親享,齋沐之節,與親享時無異。而卽今則搔痒甚,時有寒氣,故齋沐亦不得如常時爲之矣。予病無向減之勢,而卿等之請又如此,不得不勉從。而予心則一倍矣。上曰,大祭命攝之後,欲少伸省禮而來。先惟其日之心,日欲暮之,痛當一倍。心雖憧憧,症若少瘳。雖憧憧而回,欲伸情禮,症無減。大臣及藥院諸臣齊請,向日相箚之批已諭,豈欺相哉?傳香·省牲等禮,竝命攝,而愴懷冞切。出傳敎若魯曰,北道凶荒,近古所無。田稅不可不分等除減,尤甚邑則全減,之次邑則半減,其次則減其三分之二,稍實邑則勿爲擧論。至於奴婢徵貢,亦依田稅分等例,除減。舊還上亦一竝停捧。徒配之人,當此凶歉,無以接濟。分付該曹,自今以後,勿以北道定爲配所宜矣。上曰,所達皆是矣。六鎭中,亦有稍實邑乎?竝用之次邑例,似好矣。朴文秀曰,六鎭中,茂山獨豐年云矣。稍實邑,竝與之次邑而減除,則之次邑之人,必有怨言矣。上曰,似然矣。若魯曰,北伯所請賑穀,其數夥然。每以辛酉年例爲言,道臣之多請賑穀,此亦痼弊,何可一依其狀請而許施乎?文秀曰,其時賑政,臣以道臣當之。而監賑御史閔亨洙下去,故大臣曲循御史之言,賑穀一依其言劃給,至今不無其弊。今又如前劃給,則仍爲前例,將不勝其弊。臣當與大臣相議,參酌劃給矣。三南耗穀,盡爲劃給。戶曹句管銀子,限七朔許給。端川貢稅銀,亦折半許給。移賑穀,則交濟倉田米二萬餘石,太一萬石,私賑穀二萬八百餘石,一竝劃給,使之酌量取用,宜矣。上曰,依此爲之則好矣。若魯曰,海西分等,纔已入來,道臣當自道內推移爲之云,而無請穀之事矣。上曰,道臣之道,當如是矣。若魯曰,分等亦甚精矣。上曰,嚴瑀當方面之任,果善爲之矣。若魯曰,守禦使趙觀彬,受由還後,陳章尙不入來。佩符之臣,何可久淹江外乎?事體未安。推考,何如?上曰,從重推考,可也。出擧條若魯曰,以多臺有闕,政事,取稟。已久而尙不下,靜攝中,酬應甚難。故雖如此,而臺諫差出,亦甚緊急,故敢此仰達矣。上曰,予不無微意而然矣。搔痒如此,而又以宗臣事爭論,將何以酬應乎?文秀曰,湖西試官,纔已捧招。故臣持入矣。上曰,讀之。文秀讀閔洙彦·閔光遇·南惠老等原情訖。上曰,重臣以人言狼藉仰達,則試官不當,而誰可當之耶?不可以發明之言,而有所原恕,直爲勘律,何如?文秀曰,以何律勘之乎?科事曖昧,則宜可白脫,而不然則其罪甚重。以重臣之言,至於拿處,而卽爲放送。則京外科儒,莫不以爲怪矣。且重臣以人言狼藉,俱有所犯爲言,則其原情中,必有援引重臣者,而無一人以重臣爲言者。臣以爲此三人原情,俱爲歉然矣。上曰,試官若粹然無瑕,則豈有人言耶?文秀曰,雖無所犯,或有招謗者矣。上曰,不以重臣爲言者,極涉殊常矣。文秀曰,以此原情見之,則三人俱似有所犯矣。上曰,卿何爲此言乎?然則將爲閑汩董矣。文秀曰,此獄旣係科事,則終不可緩治矣。上曰,國之所重科也。況近者科場申飭,何等嚴重?而於忠淸右道監試試官,有此用情之譏,至有筵奏,則特敎嚴問之下,敢若是張皇。而況三人之招,難掩間隔,亦涉窘遁。其供竝勿施,更爲口招捧入。出傳敎上曰,原情讀之。文秀讀訖。上曰,元情善作矣。大臣之意何如?若魯曰,以其原情見之,則非杖打者也。不必爲三省罪人矣。文秀曰,律文不敬父母,爲流三千里,依此律處之,似宜矣。上曰,命攝傳敎,注書出去,傳給政院,可也。臣鶴老承命,出給政院後,仍卽入侍。上曰,承旨讀吳鶴齡原情。命珩讀訖。上曰,今覽秋曹申目,吳鶴齡所爲痛駭。令該曹嚴査重勘。出傳敎上曰,注書出去,投畀罪人單子持來。臣鶴老,承命出去持入。上曰,承旨讀具允明書。命珩讀訖。上曰,使着簇頭裏,則必靡然從之矣。三片揮項,其制甚怪,此則禁之宜矣。文秀曰,當初內入物種定例時,景廟東宮時,多人及加出多人熟設燒木,宣懿王后尙宮侍女爐炭,萬壽殿帚杻木,大殿庭燎炬三十柄內二十七柄,放砲炬三十柄,大王大妃殿留門炬,中宮殿留門炬,明善公主·明惠公主,乳保母炊飯燒木等進排者,自上特爲減下矣。今則度支定例,已爲印入。減下單子,分付工曹,啓下。亦以此分付惠廳,何如?上曰,依爲之。出擧條文秀曰,各樣匠人木,兵曹上下之規,三分減一分。而或有三分減二分,減折半之事,此則非舊例矣。大報壇·宗廟·社稷祭器欌及祭器造成,幾爲八朔,故匠人之失業久矣。且其勤苦,尤不可不念。而兵判在外,不可等待,應下之木,則色郞上下云。祭欌祭器造成匠人木,依例減一分,以二分,數日內擇木上下之意,分付兵曹,何如?上曰,依爲之。出擧條命珩曰,臣猝有腹痛,使他承旨入侍。而臣則退去,何如?上曰,卿先爲退去,可也。上曰,他承旨入侍。出榻敎左承旨尹光毅,卽爲入侍進伏。上曰,無他下敎事,俱爲就坐。諸臣就坐後,以次退出。
己巳十月初五日酉時,上御歡慶殿。左承旨尹光毅,假注書趙宗濂,記事官金光緯·權世橚,參奉洪名漢進伏。上曰,洪名漢近前,而使之擧顔,汝年今幾何?名漢曰,今年二十歲矣。上曰,見汝而思汝父,心甚愴然矣。仍敎曰,快擧汝面,典刑頗似其父矣。今番少科初試爲之耶?名漢曰,爲之矣。上曰,汝父與吳光運,雖未錄勳,便是同功一體之人。追惟昔年,一倍傷感矣。汝以汝父之心事國,可也。名漢曰,聖敎至此,感泣不知所達。上曰,聞汝聲音,尤思汝父矣。頃者吳璹處有下敎,汝或得聞否?名漢曰,詳聞之矣。上曰,汝家在京,而與吳璹相交尋訪乎?名漢曰,然矣。上命使先出。仍敎曰,承旨曾見洪名漢之父乎?面板恰似,而吳·洪兩家兒,皆佳矣。光毅曰,然矣。仍達曰,卽今院中苟簡矣。未及畢辭,上曰,何爲苟簡乎?光毅曰,尹光紹·李濟遠,俱陳書在外故耳。上曰,李濟遠在花田耶?在外承旨竝許遞,政事當下敎矣。上曰,近來別髢爲弊,以多爲務,制度怪矣。光毅曰,貧疲者,以辦髢之難,婚不以時矣。上曰,具允明上書,亦言此弊矣。欲召儒臣,而似致夜深,故不爲之矣。仍命書傳敎曰,如此下敎,欲使元良知之,一通書入東宮,可也。俄者引接諸臣之後,一場大搔癢,儒臣欲召見於臥內,而臥則尤癢矣。俄諭大臣矣。士大夫不能禁其婦人,而使予定制,誠可笑矣。奢侈之弊,每物皆然。以孔雀羽言之,今則其廣如織梳,其長幾尺半。今雖改他制,奢侈則難防,一切剃頭加弁則無弊矣。花冠之樣誠怪矣,飾以珠翠則雜矣,似不如新造之戰巾矣。光毅曰,臣則不見花冠貌樣。而奢侈之弊,無可奈何矣。上曰,堂上以上緋衣之制,非爲位尊也。近君之故,爲淡紅色以別之也。今番扇與揮項,非予更法也。復古制矣。闕中猝然皆着靑團領,則必駭服矣。褒貶時,公禮則黑團領,私禮則紅團領。而予曾爲宗簿寺提調,而每於奉御筆處開坐,故不得交椅坐,不見公私禮矣。服色自有差等,堂下官,常着靑綠袍,則動駕時,亦無易服之節矣。光毅曰,紅袍若無,則章服不鮮明矣。上曰,古者無時侍衛,則必以甲冑,故摠府有甲冑二件。近來禁軍之稱,卽古之甲士矣。若欲盡復古禮,則樂學軌範亦有之。而祔廟回時,有歌謠儺禮之節矣。光毅曰,若依古禮而行之,則必多難便難行之事矣。上曰,具允明之言,是則是矣。人君之導率,大抵難矣。具允明之此事,亦有感動而發者,皆出趨向,在上者,可不懍然乎?承旨未及見具允明批答矣。元良來問所答,故予果草給矣。而似不詳悉洞曉,故俄又傳敎矣。光毅曰,批旨臣姑未見,而傳敎下後,別無不知之事矣。上曰,過甚,故書批有異俗之敎矣。今日戶判,終不思代着之便宜者,使着帽子云,故予謂駭怪矣。戶判常時頗智,此則終不得可者。予所加弁之敎,出於不得已矣。上笑〈曰〉,戶判末又獻策,而使婦女北髻,而着周帽云。其代之難,果如是矣。魚錫胤所達李喆輔冠圖下,有垂玉之制,其亦禮服,脫出則將着何物乎?凡禮服自上而始,必有等差。皇后爲九鳳冠,則王后爲七鳳,命婦以下,爲五鳳三鳳之制。至於金冠,一品爲五梁,以此而下,則堂下官,似爲一梁。以誰器具,能造着乎?光毅曰,聖敎至當矣。禮制盡復,則我國無以行之矣。上笑曰,婦人輩,必有怨我者矣。若祛髢而加編,則臥時腦後或慮浮傷,而召醫官矣。諸臣不能令行於家庭婦女,而使予禁之,不亦羞乎?光毅曰,此如禁紋段,初則悶之,久乃反便矣。上曰,今日予當洞諭之,至有異俗之敎,則士大夫,豈可使其婦女爲異俗而見之乎?所謂別髢,爲自便之計,而無編髮之勞故也。予非愛耳掩,此亦古制。而擧措不輕便,故自然無之。予幼時見耳掩下着揮項,此乃無耳掩之張本矣。光毅曰,惶恐有稟定事云云。退出之際,上命承旨,更入敎曰,下敎雖詳諭,而此則注書,書之草冊,謄諸日記宜矣。呼寫曰,花冠非宴服。卽禮服所着,予則不可盛稱於筵席。曾見日記,光海朝,有內宴命婦速抄之令,以此之故,聖祖時,祛朝臣命婦之入參。他日其若旣服禮制,何不參禮宴云?盛哉至哉。據禮之聖意,果焉在哉?此予所以不可盛稱於筵席者也。傳曰,以憲臣書,元良稟于予,故大略已諭。而其中不能悉諭者一件,導元良之道不可不諭下件,豈曰令行?只諭予意,堂下之袍,或靑或綠,乃是舊典。予亦欲復元良下答,已諭此制。雖曰近禮,昔年諸臣侍服者,其制旣不悖於義,則侍予諸臣,不忍異於昔年之故也。以紅衣爲違禮,則堂上戎服之色,非亦紅乎?況以緋衣間之,雖曰近禮,可見禮儀之差等。且此制,壬辰以後,其行其幾百年。噫,不欲新法,不取新奇,非徒予素心,敢聞于昔矣。其中不可不弛張者,不可不復禮者,不可不抑侈者已諭。而其不大駭服,其不大違禮,其不大掣肘。雖曰復古,於今則新法。此等新法,予常愼之。雖或異於大典,卽今所着之服,於公於私,其有分焉。公者何?卽大朝會也。私者何?卽小進現也。此非公私之公私也。以此觀之,今日之服,予則曰有分焉。不復之中,其制定也。況古今異制,豈徒此也?故有續五禮儀,有續大典。今日服章服來,日務新奇者,必曰殿中侍衛之服,五禮儀俱以甲冑,必請復古矣。若此則歌謠儺禮,亦復古乎?今者憲臣之請,意實美也。請復亦章服,而他日爲嗣者,覽舊禮覽舊典,曰此舊禮,曰此舊典,其皆復也。今日復一事,來日復一事,其弊勝言,歌謠儺禮之敎,雖近抑揚,爲嗣王計則深矣。至於髻,聞諸臣之奏,可謂擧國同然之意,而述編豈不云乎?予自幼性闊,有固執者,故今已衰髦,而猶有此意,高一尺全匹。史不云乎?髻不侈也,其高侈也。袖不侈也,其廣侈也。大抵國中髻風,不近乎禮,則予亦無言。而以其侈而濫費,有此請。噫,加髻非古,長髢亦侈,加髻由於便,而因此而務侈,轉相務大,務大之故,髢亦長矣,非徒此也。奢侈之弊,恥爲人下。一人十金,一人又倍,一人又倍,一人又倍。以此觀之,昔之十金者爲五十金,中爲五十金者,今爲百金,一飾之費,以金多爲勝。若此不已,將至於萬金矣。奚悶百金?噫,詩不云乎?鬒髮如雲,不屑髢也。髢亦古有矣。髢若非禮,聖人豈不刪而載詩哉?故憲臣之批,雖總角衿纓之時,其若侈,豈不濫費乎?予則曰雖日百其制,侈風不祛,其費則一也。昔王涯亦不云乎?以此言之,笄不侈也,其侈濫也。若此其將因此而祛笄,食若侈也其將因此而不食乎?噫,予自幼時見之,古之制,不若此矣。古之制,雖違華制,若國俗焉。今之制,怳若異俗。噫,爲士夫不能禁婦人之侈制,而欲祛其髻,雖去其髻,服其華制,務侈濫費,其費其侈一也。此正若隨箭而立的也。下答所謂予莫之曉者也。吁嗟,諸臣,各先飭于庭,先祛其奢。今若不行,宜自修身正之,此正下答所謂修齊也。其代之難,正若良役。先祛其奢,從容講確。得博識之士,又祛非禮之髻,是予幸也。
上在昌德宮。常參·經筵,以代理停。
金尙重達曰,明日冬享大祭齋戒相値,常參,頉稟。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,副提調臣徐命珩啓曰,伏未審夜來,聖體調攝若何?昨日湯劑,已爲進御。而搔痒之候,其有減歇之勢乎?今日臣等,率諸御醫入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。傳曰,知道。慈殿氣候,差勝後一樣。予則搔痒一樣。依前問候,待下敎入侍,宜矣。
尹光毅啓曰,假注書趙宗濂,身病猝重,勢難察任。今姑改差,何如?傳曰,允。
傳于趙載敏曰,明日禮房承旨,傳香後,奉審于宗廟,仍爲摘奸以來。
尹光毅達曰,今日政新除授承旨,待下批竝仍卽牌招,何如?令曰,依。
掌令具允明達曰,逆坦事,泰績事,瑞虎等事,夏宅事,畬事,戊申賊魁子追坐事,濂事,龍發等事,英梅事,尹宅履等事,崇·事,驪川君增事,驪善君壆事,海陵君爟事。措辭見上令曰,勿煩。
吏批,行判書鄭羽良進,參判李天輔進,參議權相一在外,左承旨尹光毅進。
兵批,判書金尙魯奉命在外,參判趙載浩病,參議尹得載入直進,參知李益輔受由未肅拜,右承旨金尙重進。
吏批啓曰,臺諫·玉堂及大司成,今當差出。而擬望之人乏少,承旨及相避·外任,竝擬,何如?傳曰,允。
又啓曰,公州判官,今當差出。而本州以營下劇邑,最稱難治,不可不擇差。守令中有聲績人,竝擬,何如?傳曰,允。
又啓曰,玉堂闕員,今當差出。而曾經之人,多在違牌坐罷,無以推移備擬,合有變通之道,何以爲之?敢稟。傳曰,敍用。
又啓曰,新除授潭陽府使李箕重呈狀內,足部跌傷,針藥之治,已過二旬,了無驗效。以此病狀,萬無千里作行之望,斯速入啓處置云。身病旣如是危重,則不可强令赴任,罷黜,何如?傳曰,允。
政事落點。大司憲申思建,大司諫趙明謙,執義尹志泰,司諫朴致文,掌令朴昌潤,持平沈鑧,獻納申晦,大司成金時粲,副修撰李彝章,弼善兪彦國,戶曹佐郞李柱國,典簿鄭東游,濟用判官黃晳,兼東學敎授李垍,兼南學敎授李彝章,公州判官李錫禧,高山察訪李敏坤,居山察訪許昇,廣興副奉事徐有祐,兼文學魚錫胤,承旨二成範錫·趙載敏,祭酒單沈錥,進善單尹鳳九,奉常奉事單全義采,學諭單朴弼軫。
兵批,副護軍閔百行·尹光紹·李光湜·李鳳齡·李濟遠,副司直尹光纘。
金尙重,以弘文館言達曰,本館下番,連日姑降入直,事甚未安。新除授副修撰李彝章,卽爲牌招入直,何如?令曰,依。
上在昌德宮。常參·經筵,以代理停。
成範錫達曰,明日常參,取稟。令曰,停。
鄭夏彦達曰,卽者檢閱李宜哲,謂有館例所拘,陳書徑出,原書纔已退却矣。所當直捧禁推徽旨,而此與無端徑出有異,推考警責,卽爲牌招,何如?令曰,依。
徐命珩達曰,右副承旨鄭夏彦,今日不爲仕進,牌招,何如?令曰,依。
鄭夏彦,以都摠府言啓曰,今日入直內三廳,武兼禁軍及軍兵等,當爲中日習射,而宗廟冬享大祭齋戒相値,不得爲之之意,敢啓。傳曰,知道。
成範錫達曰,三司來詣請對矣,敢達。令曰,引接。
傳于成範錫曰,儒臣持聖學輯要詣閤。
又傳曰,大朝儒臣入侍命下,則政院之微稟稽緩矣。
鄭夏彦啓曰,行副司直趙明履,依下敎來待矣。傳曰,詣閤。
備忘記,入侍時,元良若令入侍,則政院宜當稟也。而雖有緊於此事者,若命入侍,則其在分義,卽爲入侍。而職在政院,不知此義,敢爲微稟,其涉不職,當該承旨遞差。傳曰,掌令具允明,承旨除授。
傳于成範錫曰,此時外方人心,亦難準信。吳鶴齡査問時,當該淮陽人,一例査問事,分付該曹。
成範錫,以侍講院言達曰,本院新除授司書尹東星,自鄕纔已入來云,卽爲牌招。新除授弼善兪彦國,一體牌招察任,何如?令曰,依。
金尙重啓曰,臣依下敎傳香後,進詣宗廟署,奉審摘奸,則殿內無事,祭器祭物,擧皆精潔,祭官諸執事,亦皆無頉。故臣以各別致敬之意,申飭於諸執事矣,敢啓。傳曰,知道。
大提學趙觀彬書曰,伏以臣,患疾難甦,命迫塡壑。議罪未勘,迹妨赴朝。冒陳乞免之章,返許調理之暇。慈恩所庇,縷息獲延。而驟眩急喘,尙有餘症,時月之間,强策無期。臣誠病裏跼蹐,若無所容。此際伏聞大朝筵敎,以不必嫌爲諭,繼有重推之命,臣尤不勝一倍悚憫之至。噫,臣之至今全保,莫非仁天曲覆之恩,身之旣忘,拳踢何顧?而臣今老白頭矣。疲殘㤼弱,非復往日之能耐。臣若不早自斂避,卽人之搆臣者,其將愈往而愈急矣。臣雖欲苟然遲徊,烏可得乎?況臣將任之久帶,文職之暫膺,適爲臣貽釁招災之階。迄可及止,有識皆言。縱使臣强病入城,同循出供,斷無是理。如其一向虛縻,莫如及時速遞,至於佩符淹外,終壞將臣愼重之體,論常法宜被威譴。玆敢從縣道更陳至懇。伏乞离明,俯賜諒察,亟令先遞臣保障館舍等職,仍許退屛田廬,以卒生成之澤焉。臣無任危迫懇祈之至。答曰,覽書具悉。卿其勿辭,從速上來行公。
己巳十月初七日巳時,東宮坐時敏堂。三司請對入侍時,大司憲申思建,大司諫趙明謙,左副承旨成範錫,執義尹志泰,應敎趙雲逵,掌令具允明,獻納申晦,持平李克祿·沈鑧,校理魚錫胤·尹東度,副修撰李彝章,假注書趙宗濂,記事官金光緯·權世橚進伏。思建曰,卽今兩司峻發之論,以臺諫之不備,草草筵達。而今日三司備員,合辭伏閤,亦當爲之。而適値大祭齋戒,姑不爲之矣。大抵宗臣罪狀,臺達已悉之,更無可達者。向日儒臣三條所達,尤爲緊關。而大朝邸下,尙不允從者,不過敦宗之私恩。而三司公議,至重且嚴,王法終不可屈矣。至於崇·,則嵇·䌖之妖凶情節,究覈之道,惟在於此。況爟事,吾兩家慶事云者,語意叵測,何難處分,而欲使國體反輕乎?此三事,亟降兪音,以伸群下抑鬱悶迫之情。明謙曰,臣在外,伏聞邸下,只下仰遵聖處之敎,此不可相持者。臣等則達于邸下,邸下則稟于大朝,準請而後已者,亟賜允從,千萬伏望。志泰曰,宗臣之罪,以儒臣所達三件事見之。難逭刑典,不可一日容貸者,三司適會,合辭爭執,則誠宜速下兪音。嵇·䌖之事,萬萬妖惡。崇·速爲究覈,然後獄情有覈出之道,國體無虧損之事矣。爟之兩家慶事之說,聞極驚心,顯有綢繆之迹,不可不拿鞫矣。雲逵曰,三司請對,豈不重歟?一國之公議,於此可見。畢竟公法之勝私恩,必然之事。邸下以此三達,稟于大朝,亟下兪音宜矣。允明曰,頃已仰達。而此非至于今相持之事,有罪罪之,何難之有,而尙此靳允乎?每以遵聖意爲敎,而此則不然。亟稟大朝而處之。晦曰,三司之請,何等重大,而尙此靳允乎?宗臣罪狀,崇·究覈,爟之情狀,此一國共公之論,不可已者也。臣等當承邸下,稟處之令而退去矣。克祿曰,一臺入來,無不可爲之事,況三司之齊聲乎?今日以齋戒,不得發啓,而邸下不可不允從矣。鑧曰,今此三件事,一國共公之論,輿情抑鬱,相率求對,速宜允從矣。錫胤曰,宗臣罪狀,崇·之妖惡,爟之干連,何等緊關,而豈可屈至重至大之公法乎?頃伏聞邸下養志之敎,實爲欽仰。而亟宜至誠導達允從,則其所養志尤大矣。東度曰,三件之達,亦可見一國之公議。三司之請,不可沮抑。邸下誠宜下察輿情,上存王法,仰稟大朝而允從焉。彝章曰,臣昨冬出疆,歸聞獄情,極其妖惡。而增之負犯至重,爟之干連,崇·之究覈,臺論旣嚴且正。邸下雖欲以私恩滅公法,亦不可得矣。速稟允從宜矣。令曰,前已諭矣。仰體大朝敦宗之意矣。思建曰,臣等孰不欽仰大朝敦宗之盛意?而在邸下之道,旣曰有宗社之憂,則不可不亟稟允從矣。宗臣有罪罪之,亦何難乎?明謙曰,大朝敦宗之意,邸下仰體之敎,豈不美哉?而卽今三罪人,罪關宗社。若不卽允從,則擧措漸大難處矣。邸下懇達于大朝,以速爲允許之意,仰請宜矣。志泰曰,邸下前以養志,後以仰體爲敎,豈〈不〉盛矣。而刑法不用於用處,則亦非養志之道矣。一國共公之論,不可一向違拂矣。雲逵曰,三罪人事,罪關宗社,速爲善稟允從宜矣。允明曰,俄已仰達矣。私恩公法,稱其輕重,則一言可破,宜以輿情懇迫之狀,善稟允從,則在邸下養志之孝,尤有光焉。晦曰,此罪人罪狀,彰露無餘。臣等之請,卽一國共公之論,以不可不從之意,仰稟宜矣。克祿曰,此三臺達,出於深憂宗社之意,王法公議,不可以私恩拒之。畢竟允從之事,何如是靳持乎?鑧曰,屈法護私,以少罪言之,猶或不可,況如此罪關宗社之事乎?亟稟允從,以伸輿情之抑鬱,幸甚。錫胤曰,大抵負犯如此之宗臣,則雖近王室,不可容貸,況是疎遠之親乎?臣等苦口力爭者,亶出於安國之道,不可不亟稟允從矣。東度曰,公法私恩,不可議言。三司合請,何等重大,而尙此靳許乎?亟降兪音,以伸群下之抑鬱,千萬幸甚。彝章曰,此非相持之事,擧國公議,何如是靳允乎?實未可知矣。伏願亟稟處之。思建曰,獄事之妖惡,無如此獄。三司之請,豈可靳遲乎?此如水流,雖欲壅之,畢竟自決。上下相持,則國體之損傷,當如何哉?明謙曰,三司之臣,一辭齊請,不可不從。無論遠近,不可以敦宗爲拒。自古宗臣,負此等罪犯,豈有倖逭王章者乎?志泰曰,一日不從,有一日之憂。二日不從,有二日之憂。邸下穆然深思,俯察諸臣苦口之爭,亟宜稟處矣。雲逵執義之達,一日二日之憂者誠然矣。允明曰,群情如此之狀,仰稟允從宜矣。臣等唯以安宗社爲大事,準請乃已矣。晦曰,自古負犯如此,而豈進王章乎?克祿曰,法者不可私自低昻,終古人臣,有此負犯,而安有幸逭刑章者乎?鑧曰,邸下亦以宗社無憂爲大孝則幸矣。錫胤曰,臣等之合辭力爭,出於一國之齊憤,一國齊憤,出於爲宗社深憂。邸下豈盡知輿情之如此悶迫乎?東度曰,此無他,爲宗社大計。邸下亦當深思遠察處也。彝章曰,執法之論,久爲防遏,則輿情之悶迫,當如何哉?獄事之一番究覈,斷不可已矣。令曰,依前仰體之外,無他矣。思建曰,終不以仰稟爲敎,而邸下先拒臣等之請,此事誠爲沓沓矣。明謙曰,一向以仰體下敎,而仰體亦有輕重,此事大體,臣等宜請於邸下。邸下宜稟于大朝,卽賜允許者矣。志泰曰,此獄事尙未究竟,兩凶徑斃,以今爟事見之,渠輩綢繆之狀,似有端緖。則臣等積誠之懇,邸下何若是違拂乎?雲逵曰,帝王之孝,以宗社爲大孝。此事關係,有深憂遠慮矣。允明曰,此事有何大難,而何如是靳持乎?臣等亦有何深怨於其間,而爲此擧乎?晦曰,臣等苦口力爭,不過宗社大計。而上下相持,實非好事矣。克祿曰,頃以稟大朝爲達,而今日不承稟大朝之敎。臣等之誠,雖未上格,而抑鬱之私,當如何哉?鑧曰,求對力爭,卽一國共公之論。而邸下連以仰體爲敎,實爲沓沓矣。臣等不可止於此,擧措漸大,則豈非難處乎?錫胤曰,三司諸臣,殫竭誠懇,不得請則不退矣。臣等之千言萬語,不如邸下一言,亟稟允從爲敎,幸矣。東度曰,諸臣所爭,豈有異同乎?卽爲導達,俯賜兪音宜矣。彝章曰,增·爟事,雖或以敦宗爲難,而至於崇·,則又何持難乎?此則邸下,卽今自斷允從者也。錫胤曰,彼儒臣之達誠是矣。思建曰,此而不從,則擧朝將請,上下相持,則擧措大矣。深思遠覺四字,留意焉。令曰,仰體二字之外無他矣。志泰曰,每以二字下令,臣等之抑塞,當如何哉?錫胤曰,此事雖經年閱歲,得請乃已矣。思建曰,至於崇·事,邸下所可自斷者,而尙此靳允,尤未可知也。晦曰,曠日持久,則國體之損傷大矣。鑧曰,此異於一臺之請,宜可允從矣。允明曰,以邸下納言之道言之,不可一向靳持矣。明謙曰,宗臣負犯,不可以敦宗議之者,一番稟達,斷不可已也。志泰曰,此非一番稟之之事,邸下於大朝,至誠開導,則豈有不從之理乎?克祿曰,執法之論未伸,則今日廷臣,死有餘罪,豈不重歟?允明曰,納言容諫,帝王盛德,以邸下轉環之量,豈可一向不從乎?晦曰,畢竟允從之事,何如是持難乎?錫胤曰,此非止於今日之事,臣等當守死闕庭,準請乃已矣。雲逵曰,人臣之道,以宗社爲重,豈不以死爭之乎?令曰,余則只守仰體聖意四字而已。思建曰,崇·事,不關於敦宗,而何難自斷乎?凡獄事,雷厲風飛然後,可得端緖。而曠日持久,則恐非治獄之道矣。雲逵曰,今日邸下,不從臣等之請,誠爲哀痛矣。允明曰,臣等以何用心而爲此不已乎?實爲沓沓矣。邸下稟達之敎,何難而不下乎?明謙曰,臣等所望者,卽蒙允許。而以仰體四字,又爲下令,抑鬱愈切矣。志泰曰,雖政令間事,若請導達,則猶可勉從。況此事關係,何等重大,而一向不許乎?允明曰,仰稟之敎,無少所妨矣。明謙曰,在邸下十分道理,以導達大朝爲敎,以伸群下之仰望宜矣。令曰,以諸臣如此之意,當導達矣。思建曰,若然則臣等合辭之請,不可不從爲達,宜矣。志泰曰,邸下務積誠意,從容導達,千萬幸甚。諸臣以次退出。範錫曰,小臣極爲惶恐。而三司諸臣,苦口爭執者,乃一國共公之論,此事之出久矣,實非至今遷延者。而宗臣負犯,不可一時偃息於覆載之間者,諸臣爭執,輿情愈激,將至於合辭守閤,邸下宜思宗社之重,不可以私恩而屈公法。亟從群下之請,俾伸抑鬱之心,莫大之幸矣。令曰,大朝敦宗之意,不可不仰體。而俄所諭導達云者,只導達諸臣力爭之事。已而,承·史亦退。
己巳十月初七日午時,上御歡慶殿。儒臣持聖學輯要入侍時,同副承旨趙載敏,校理尹東度,副修撰李彝章,假注書趙宗濂,記事官金光緯·權世橚進伏。上命讀聖學輯要。輪次講訖。東度曰,衛武公之學篤實,故至老不衰矣。上曰,儒臣抽出篤實字釋義者,知其有意矣。衛武公之氣誠好矣。彝章曰,量字之義,殿下知之乎?上曰,養量難矣。儒臣指予而言,予亦知之矣。上曰,今日諸臺,求對於元良,予已斟酌矣。三司盡入乎?載敏曰,二員在外,而其餘盡入矣。上曰,皆已罷出乎?載敏曰,似未及盡歸矣。上曰,下番翰林出去,未及罷還者,入侍事,分付。三司諸臣,以次俱入。上曰,俄者元良所答何如?而卿等將何以爲計而退出乎?思建曰,臣等以三件之達,仰陳於邸下。雖難自斷,群下之請,卽宗社大計,不可不仰稟大朝,亟降允從矣云爾。則邸下連以仰體聖意爲敎,而臣等屢次力爭,則末乃下令曰,以諸臣如此之意,第當導達矣。上曰,元良只曰仰體,而又有稟達之答乎?諸臣僉曰,然矣。上曰,朝者東宮來問曰,三司將有求對之擧,何以爲答云?故予謂汝之所答,仰體養志等語自好,何必問於予乎?予常以汝沈默爲然矣。何乃動於此事乎?他日諸臣,若請改大訓,則汝將問於何處乎?俄又使中官來問,而予又如前答之矣。上曰,予試問之,臺臣夢覺耶?初何漠然,今何悤悤乎?思建曰,此事之至今遷延,群下之罪,而蓋緣臺閣之不備矣。諸臣僉曰,今日適値淸齋,姑未發啓矣。上曰,淸齋豈有大小朝,而元良則不用齋乎?大抵此等事,先請於元良,事體然矣。諸臣僉曰,宗臣之罪狀,彰著無餘,豈可一日容貸乎?上曰,大臣曾亦有達,所謂負犯者何事?今日君臣相對,予當明諭矣。執法之法字何義?法者,義也。諸臣若以驪川之不善處義,爲非則可矣。若曰有負犯則誠過矣。諸臣僉曰,宗臣之事,豈非無據乎?人臣聞此言,而豈可遲延時日乎?儒臣所達三件,甚明白矣。上曰,今日從容,第又問之,此是推戴乎?有間隔矣。此不過匿名書。而匿名書之不敢相傳,此是國法,宗臣得匿名書而去之而已。何可以是爲罪乎?諸臣僉曰,此何異於推戴乎?匿名書云者,投之空處,而無指的之事也。此則異於匿名書矣。上曰,宗臣仍爲入告則是矣。諸臣曰,渠何不卽時入告而過多日,人言播傳之後,始乃不得已而入告乎?豈不無狀乎?且其時婢僕,何不嚴覈乎?上曰,宗臣雖位高,而義理過則不足,何可責備乎?婢僕之不爲究問,亦有不然者,若致徑斃,則又安知不以是爲罪案乎?諸臣曰,人臣遭此罔極之言,惟當蒼黃罔措,如不欲生。而窮覈之道,靡不用極,間不容髮,可也。而宗臣之晏如不動者,其所爲節節有罪。至於其叔慶事之說,旣發於臺章,則斷不可饒貸矣。上曰,慶事之說,眞所謂言下斧也。諸臣曰,宗臣之於,所當讎視斥絶之不暇,而兩家慶事云者,顯有綢繆之狀,其罪不可不究問矣。上曰,卿等以驪川事,將何勘律?而海陵亦何以勘處乎?諸臣曰,今日非啓辭之日,故罪名姑不出,而當初增,啓鞫問矣。上曰,卿等則以驪川自爲之云耶?驪善事尤過矣。海陵之帖然慶事云者,果非矣。而亦不必以陰祕視之矣。諸臣少退。又命入侍。上曰,近來有請於元良,故予則以常談所謂槽隅,只曰過矣過矣云。而今日予當盡言之後,予不復言矣。凡事若過分數,則予已矢心。雖扣閤死爭,予不從矣。予之心已定矣。且此事,歲已周矣,非今日始出。而諸臺今始相率求對,入來之時,隷儓下賤,若見諸臺今日之事,則必笑之矣。予雖無敦親之誠,必欲守此心矣。若曰驪川,聞此言而何爲生存云爾,大義理猶或然矣。不然則無可問者矣。此皆嵇·䌖之所爲,而渠旣不告杖斃,則驪川尤無可問之端。至於崇·,驪川亦云崇則參見,而則全然不知矣。海陵事,予亦非之。而其家人,其時見嵇,則如見虎狼,大生㤼,以示外面相好之意矣。今此鞫問者何事?若有可問者,則予已親問矣。仍涕泣下敎曰,自戊申以後,予之眷黨,多誤於此。予實無顔矣。宗屬不蕃,祖宗血脈,惟有予與元良。而强近之親,只餘驪川兄弟矣。予於慈聖,泣而告曰,彼二人若又廢死,則實無歸拜於聖祖之顔矣。卿等若以初勘律爲請,則予當卽允。而見其擧措,必有加於此者,然則予不欲聞知矣。予若不聞不知,則卿等將於何處請之乎?諸臣迭陳請罪之事。上曰,臺論旣發之後,不可遽停。而上下相持,國體有傷,故寧於未發之前,欲以誠心盡言於諸臣。卿等一向若此,予亦有可爲之事矣。俄與儒臣,講論厚德載物之訓。予明知其無可死之罪,而豈不庇八寸數人乎?諸臣又陳宗社之憂,禍根不除,則未知隱憂,伏於何處?如此妖獄,往牒無罕,端緖旣露之後,尙未究竟,臣等之爲國家憂者,何所不至?伏願毋以私害公,毋以恩滅法,俾伸群下之至情。上曰,趙雲逵曾言,見驪川之入朝班,自然肉顫云,豈不過乎?雖是年少之氣,豈至於肉顫乎?予知有慶事之說,而猶以爲諸臣無知者,雲逵始出此言矣。雲逵曰,臣三考鞫廳日記矣。上曰,此事李翼元樹立,近來具允明連爲之矣。魚錫胤以依違爲亂臣,而此言亦過矣。今諸臣,以隱憂爲言,而置之則當自消矣。䌖則極爲妖惡,而不過爲熱中之鄙夫,以崇之道言之,則不死罪也。以子證父,予決不欲也。志泰曰,此則不然矣。臣等非曰以子證父,渠旣參見,則當問於渠矣。何爲以子證父乎?䌖之諸子有之,而無逮及之事矣。載敏曰,崇若其時不在家而請問,則雖近於以子證父,而今則不必問渠父之情狀,渠旣同見,則不可不問矣。上曰,然則承旨所達,開朗開朗矣。予曾見小說,則有醉僧打金光事,醉僧以金光之不言而打之,以爲將打己而擊之。今日竝論其驪善·海陵,正如醉僧事矣。此而不正,則宗臣一門,將欲盡罪之耶?諸臣又以不可不罪之意,迭相陳達。上曰,予如是開誠諭之,必有覺悟者。而諸臣所爭,分數漸過,不從之外,無他道矣。仍下不敢聞之敎,諸臣惶恐罔措,懇請還收。良久,上曰,予曾有如此下敎,而或有調制偏論而爲之矣。今則不然,予將斷然矣。諸臣又莫懇哀陳。上曰,此一段,史官勿書,可也。諸臣退出之後,彝章·東度進曰,俄者下政院之批,承旨固有所失。而傳敎中,其雖代理,是誰政院八字,辭意過中,實爲未安,敢請還收矣。上曰,儒臣所達,誠爲得體矣。事體道理,有不然者,故予果責之矣。若入侍於予,而東宮又命入侍,如是稟達,可也。而以此稟於予,則不是矣。然傳敎中八字爻周,承旨只遞差,可也。入對三司入侍事。榻前下敎。入侍時,行副司直趙明履來待事。榻前下敎。
己巳十月初七日夜二更,上御崇文堂。行副司直趙明履,左副承旨成範錫,假注書趙宗濂,記事官金光緯·權世橚進伏。上曰,今日太廟享事,旣不得躬行,心懷自然愴疚無寐,故移御此堂,坐待祭畢而還矣。詩經之以關雎·雲漢爲題目者,何義耶?明履曰,以其篇首字爲題矣。上曰,孟子梁惠王·萬章等篇亦然乎?明履曰,然矣。而詩人引興作詩,故以所見爲題矣。上曰,予欲作感愴之詩,以寓此懷,而題目云何?明履曰,題目以何不爲乎?上命承旨,持筆書興感,倣詩經體,竝小序,夜鼓三章訖。上曰,上番兼春秋出去,使闕外待令政院使令,往待宗廟,撤籩豆後,卽爲來告之意,分付。上曰,頃以別髢之禁,諸臣有所陳達,而卿亦曾有所達矣。鳳冠必是唐制,周之太妊·太姒,漢之明德皇后,似不着而陋矣。則天時所創者矣。明履曰,然矣。上愀然曰,一年一度,予不患暑症外感矣。偶得時氣,不得躬享,愴懷一倍矣。明履曰,日候寒澟,搔痒之症無減,何以親享乎?上曰,近來牛疫,漸有寢息之道云耶?範錫曰,連聞郊外消息,則牛疫一向熾盛云矣。上曰,日前予見酪牛小犢隨之,不覺惻然。亦命內局,御供乳酪,慈殿所奉外,一竝放還,或恐爲子産之政矣。聞有人耕處云,思之殘忍。所謂人耕,多人踏之,則還爲硜硜矣。範錫曰,以人夫耕田,一日所墾不多,而且不深耕,豈如牛力乎?上聞白鷺聲曰,彼物怪矣。向來群集于太廟樹端,故命守僕輩,使之逐去。而近又來集於慈聖殿後,其聲甚惡矣。昔年鶩類,最多於舊闕,而此則非鶩矣。明履曰,彼物所集處,樹木不繁云矣。上曰,古人詩,自然成韻,高低淸濁自叶矣。予則韻字尙生,誰言作詩幾首,則韻自熟矣。範錫曰,行詩多做,則自然韻熟矣。上曰,此殿差近太廟,故移坐,待祭畢。而此去淸廟,只隔一麓,相呼卽應之地矣。北神門之設,蓋爲寓慕之意耳。上曰,聞已撤籩豆云,更鼓尙早,何其速行耶?兼春秋更問之。光緯復命曰,院隷誤問誤答,而祭畢姑遠矣。上曰,迷劣下人,誤傳不異矣。上曰,祭班監察,堂下執禮,達夜植立誠難,而大祝之任亦難矣。至敬之地,太操心則易生㤼矣。宣廟朝,大祝誰人?以誤讀祝文,有萬戶除授者,而差大祝者,豈有不識祝文之人哉?範錫曰,臣屢經大祝之任,而至敬至嚴之前,難免做錯之失,讀過伏惟以下,則少爲弛心矣。上笑曰,承旨亦曾太生㤼。年少之臣,將來當爲此任。而大祝則身長者,擇差可矣。範錫曰,體短者,出納主之際,誠難周變矣。上曰,予非起興,固欲寓於詩而度今宵矣。仍悽然泣誦肅廟御製詩曰,年來十九在宮闈,自此那堪得見稀,忙登北苑家何遠,使我曾思欲奮飛,此乃予出閤時矣。予則欲報恩愛之萬一而不得。今番雖省牲器而來,猶可少伸感慕之私,而不能爲之。此後則以病以衰,祀典亦難如意躬行矣。範錫曰,聖慕雖如此,何可强意親享乎?上曰,曾於溫幸時,過水原而廣野何名乎?範錫曰,後野云矣。上曰,承旨纔經水原,軍制凡百,何如?範錫曰,軍制雖依舊,未知其緩急得力。而衙門外面,則隱然有營門貌樣。而官家形勢,殆不成樣矣。上曰,趙領敦寧曾言,秋操使之列陳,見之則可笑云矣。上曰,搔痒時若狂,而今夜則頗冷故少愈矣。鷄已幾鳴而夜將曙矣。卿等先爲退出。予當少待而就寢矣。命書傳敎。
上在昌德宮。常參·經筵,以代理停。
自初昏至夜三更,月暈,廻火星。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,副提調臣徐命珩啓曰,伏未審日來,聖體調攝若何?湯劑連爲進御,而搔痒之症加減更何如?侵夜酬接之餘,不瑕有添損之節乎?此時診候之道,不容少間。雖有待下敎入侍之命,而今日臣等,不可不率諸御醫入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則搔痒一樣。待下敎入侍,宜矣。
藥房口傳啓曰,臣等卽伏承問安之批,搔痒一樣爲敎。臣等伏不勝焦憫之至。此時不可不頻數診候,而旣有待下敎入侍之命。臣等惶恐,不敢更爲請診,而特令醫官,暫時診察,千萬伏望,惶恐敢啓。傳曰,一樣矣。其止之。
以魏興祖爲假注書。
徐命珩達曰,新除授同副承旨具允明,卽爲牌招,何如?令曰,依。
趙載敏啓曰,假注書魏興祖,時無職名,令該曹依例付軍職,冠帶常仕,何如?傳曰,允。
成範錫啓曰,來十一日,文臣殿講日次,而上候方在靜攝中,頉稟。傳曰,知道。
徐命珩達曰,明日常參,取稟。令曰,停。
傳于鄭夏彦曰,承旨入侍。
傳于具允明曰,時原任大臣入侍。
傳于趙載敏曰,房望筒,謂已下矣。今始下之,該房承旨,在院則入侍,如已申退,則牌招。
趙載敏啓曰,判府事金在魯,右議政金若魯,依下敎來待矣。
傳于趙載敏曰,該房承旨入來後,大臣同爲入侍。又傳于趙載敏曰,牌去來,申飭,大臣同爲入侍。又傳于趙載敏曰,金虎門姑留,牌去來催促。
傳于具允明曰,該府擧行後當親問,處所,以內司僕爲之。時刻隨時擧行,扈衛一節置之。
具允明啓曰,該府擧行後當親問,時刻隨時擧行事,命下矣。待開門,時原任大臣命招,禁府堂上·兩司·左右捕盜大將,竝一體牌招,何如?傳曰,允。
大司諫趙明謙,司諫朴致文,獻納申晦,正言南雲老·李亮天達曰,請充軍罪人李時蕃,依律處斷。措辭見上請逆魁坦,緣坐籍沒等事,亟令王府,依法擧行。措辭見上請罪人泰績,仍令鞫廳,嚴刑得情,夬正王法。措辭見上請徑斃罪人畬,孥籍等事,亟令王府,依大逆律擧行。措辭見上請戊申逆賊巨魁之子,以年未滿未及施法者,亟令王府,竝行孥戮之典。措辭見上請賊濂,收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上請崇·,亟令王府,嚴鞫得情。措辭見上答曰,不從,崇·事,大朝已下敎矣。
執義尹志泰,持平李克祿·沈鑧達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請尹宅履·德喜等,更令王府,拿鞫嚴訊,以正王法。措辭見上請崇·,亟令王府,嚴鞫得情。措辭見上請驪善君壆,罷職不敍。措辭見上請海陵君爟,設鞫嚴問。措辭見上昨冬嵇·䌖之獄,實是亘古所無之變。則苟有一分人心者,其視凶種妖孼之類,不啻若梟獍蛇蝎。惟當驚痛憤嫉之不暇,而當其鞫事之方張也。崇之路上所住處,至有下馬而面慰者云。其爲世道之變怪,莫此爲甚。不可不嚴覈痛懲,請令秋曹,査出遠配。新除授掌令朴昌潤,時在平安道大同察訪任所,請斯速乘馹上來事,下諭。答曰,不從。崇·事,驪善君壆,海陵君爟,末端事,大朝已下敎矣。下諭事依達。
大司憲申思建,大司諫趙明謙,執義尹志泰,司諫朴致文,副應敎趙雲逵,持平李克祿·沈鑧,獻納申晦,校理魚錫胤·尹東度,正言南雲老·李亮天,副修撰李彝章達曰,增家投書,實是往牒所無之妖變。況嵇賊之三條設問,極其陰慘,則人臣之當此變者,其爲驚惶痛迫,顧當如何?而增旣初不能嚴訊家僮,窮覈根因,又不能登時發告,以俟處分。末又以父子不相傳之筵話,乃敢宣洩於其叔。至使吾兩家慶事之說,出於爟·嵇之酬酢,其潛相綢繆之狀,昭不可掩。爲人臣子者,有一於此,難逭王章,況三者竝萃於一身乎?其所負犯如此,而尙今偃息京輦,實非嚴王法杜禍源之道,物情駭惑,國論愈激。請驪川君增,絶島安置。答曰,大朝已下敎矣。
執義尹志泰,持平李克祿·沈鑧達曰,臣等於今日大論,伏蒙大朝特賜引對,諄諄面諭,仍許採納,臣等固不勝欽仰感歎之至。而第於爟事,關係至重,故以嚴國法之意,請以設鞫矣。及伏承大朝傳敎,許以拿鞫,而以暗於界限爲敎,已極萬萬惶悚。而且於秋曹査出之請,率爾議律,自大朝至改以島配。臣等旣不能詳審,有此乖當之失,則其在臺體,何敢一刻晏然於職次乎?請令遞斥臣等之職。答曰,勿辭。
具允明達曰,執義尹志泰,持平李克祿·沈鑧,再達煩瀆,退待物論矣。令曰,知道。
鄭夏彦,以備邊司言啓曰,卽見進賀兼謝恩正副使狀啓,則昌樂·碧沙兩驛馬匹,不實病蹇,代把入去馬夫資裝,亦不申飭治送,其馬政之疎緩可知。兩驛察訪,竝拿問定罪事,令廟堂稟處事啓下矣。赴燕人馬,不爲申飭定送,以至臨急代把出疆。大臣有此馳啓,不可不嚴處。昌樂·碧沙兩驛察訪,令該府拿問勘罪,何如?傳曰,允。
京畿監司李喆輔申本,判府事閔應洙,二月至九月,八朔月廩不受事,令于趙載敏曰,令本道更爲輸送。
左副承旨鄭夏彦,右副承旨趙載敏上書曰,伏以昨者大朝,儒臣入侍之命,適下於三司入對之際,以本院微稟事,嚴敎連下,有當該遞差之命。臣等於此,俱不勝惶懍悚蹙之至。蓋命下蒼卒,事無前例。只知命下後,斯須遲滯之爲惶恐,而不知煩稟之惶恐爲尤大,蒼黃顚錯,自陷大何。臣等旣同在一座,隨事共議,則論其罪犯,宜無異同,豈可只諉於該房,而獨爲晏然乎?玆敢冒死仰籲。伏乞离明,亟賜諒察,竝勘臣等之罪,以安賤分,千萬幸甚。答曰,覽書具悉。爾等勿辭,察職。
判府事閔應洙上書曰,伏以臣,情跡危蹙,進退迫隘。冒瀆血懇,冀伏嚴誅。而別諭又宣,史官踵臨,至令偕來,徽旨繼頒,辭意轉益懇惻。自惟無狀賤臣,積罪如山,而何以荐辱大小朝寵眷,乃至於此哉?臣以首頓地,感與懼竝,益不知死所。噫,臣雖昏愚,旣非木石,尙有省覺,則區區戀結之忱,豈敢暫忘?保護之地,責任至重。當此靜攝之日,尤豈敢虛縻而久曠哉?前冬趨命,槪亦迫於恩召,急於診候,一脚妄動,立取顚沛。追思至今,慙悔靡及。前席乞骸之懇,淵鑑尙必記有矣。日月雖明,重蔀自藏,天地雖大,畸蹤難容,終不免逃遁而徑歸。此雖情窮勢迫而然,罪實罔赦。每奉敦勉之敎,五內震迫,每聞請診之啓,寸心焦熬。而一向蹙伏,終不敢變動,甘自陷於辜恩慢命之誅者,是亦豈臣分之所敢出哉?秪以釁蘖甚重,臺議至嚴,旣廢之蹤,尙被追論,則已覆之轍,安敢復蹈?人方齗齗,臣反冒沒,曾已乞身,今又抗顔。則不但事理不成,負塗之豕,耐彈之綿,雖極賤汚而無恥,垂死殘喘,鬼事方迫,官職去就,尙何暇論乎?至於偕來之命,尤非賤分之所敢承當者。如使臣,果有一分承命之勢,則何敢坐辱誤恩,全昧不俟之訓?而今臣情病,旣無冒承之望,徒煩史官之久滯。恩數終歸屑越,邑弊亦極不貲,此又臣死罪。亟欲進詣近畿,泥首請勘。而奄奄一縷,蠢動無路,欲起還赴,終難自力,慢蹇之罪,尤無所逃。臣治疏將上之際,得接內局所報,聖候搔痒,一樣無減,診筵又有待備員之敎。臣於此,驚惶抑塞,益復罔措。臣之情狀,決不可冒進。旣如上所陳,則此時藥院,尤不容一刻虛帶。揆以國體私義,宜卽速被重典,毋致瘝曠。今方席藁,斧鉞是俟,情同走險,音不暇擇,敢此疾聲,冒死哀籲。伏乞离明,特垂諒察,亟稟大朝,收還史官。仍勅攸司,勘正臣罪,以肅朝綱,無曠重任,千萬至祝。以手書答曰,覽書具悉卿懇。噫,大朝下敎,開釋備至,又命偕來,卿何一向若此?卿之心,可質蒼蒼,而大朝近有搔痒之候,尙未快瘳,方切焦憫,卿帶藥院,豈可一向處外?況有備員入侍之敎,亦豈私義爲辭之時乎?卿須體大朝之慇懃,顧小子之此意,安心勿辭。其卽偕來,備員入侍,承大朝思卿之敎。此心尤憫,以手書諭焉。卿卽偕來,卿卽偕來。
令于具允明曰,此手書,令偕來史官往諭。
吏曹判書鄭羽良上書曰,伏以臣於頃日筵中,以湖西右道監試榜之有人言,仰陳于大朝矣。卽伏見閔洙彦等供辭,則事有關於臣之筵奏,有不可泯默者,玆敢略陳焉。蓋近來外方科試不嚴,多有人言,臣尋常痛駭。適聞湖西右道科場之不公,至有主試官洞內儒生,以京畿人參榜云。故臣旣聞之後,不敢不言矣。今其供辭,專事發明,不卽首實,臣實駭之。至於參·副兩人,身爲試官,不能檢察,則亦烏得無罪乎?臣妄陳所聞,致有囚供之攙引,其疲惱甚矣。伏乞睿慈,特許鐫遞,以安私分焉。答曰,覽書具悉。卿其勿辭,從速行公。
己巳十月初八日未時,上御歡慶殿。承旨入侍時,同副承旨具允明,假注書魏興祖,記事官金光緯·權世橚,以次進伏。上命承旨,書御製三章,以因餘懷而作爲題,又命書髢制傳敎。竝出御製編次允明承命盡寫後。上曰,此亦如策問題,比關雎章設問似多矣。命讀一遍。仍命列書,問議諸臣於紙末。右議政金若魯,戶曹判書朴文秀,京畿監司李喆輔,禮曹參判洪鳳漢,司直趙明履,承旨具允明等及在京儒臣,使之各對意見。允明曰,今此收議,當令卽速爲之乎?上曰,此非倉卒可對者,不必督迫也。承旨旣已入侍,先以所見達之,可也。允明曰,大抵編髢之法,非中朝禮制。俗傳自胡元公主,傳襲此制云。而近來習俗,華靡日甚,其爲侈費之弊,罔有紀極。卽今中外大小公共之論,皆以革祛爲便矣。日昨臣之上書,亦有區區愚見,故採取輿情,仰贊從儉之治。而其所代之者,則有未及深究,及承書批,始知代制之果難矣。今見條詢御製,考據設問,出尋常萬萬,尤非愚賤之見。所當講料者,臣不敢指的仰對。而臣竊觀大明集禮,有四等七等之冠服,就此倣像。參酌折衷,則亦豈無簡便適中之制乎?在廷諸臣及山林讀書之士,必有平日講究者,博詢而處之好矣。上曰,以畫圖見之,則唐女之所着者,似非禮制。而戴髢之法,實是我國之異制也。我國婦人,自以爲潔。而刑人·賤人之髮,戴之於頭,不知爲陋,是則可駭也。允明曰,聖敎誠然矣。此終非先王禮制也。上曰,承旨出去後,以此書,問列書諸臣。而朝報則不必出之,可也。仍命書曰,禁奢之時,況孔聖所不爲褺服之色乎?爲士而着,尤非禮也。此後凡於大小科,新恩裏衣,禁其紫黃。出榻敎又下敎曰,注書出去,時原任大臣入侍事,分付。原任大臣入來後,該房承旨,詣閤之意,亦爲分付,可也。承·史以次退出。
己巳十月初八日酉時,上御歡慶殿。時原任大臣入侍,三司諸臣,追後入侍時,判府事金在魯,右議政金若魯,左副承旨鄭夏彦,假注書魏興祖,記事官權世橚·金光緯,以次進伏訖。在魯曰,近來久未入侍。聖體調攝若何?上曰,一樣矣。在魯曰,搔痒之候,比前若何?上曰,常時則忘之,而痒發則難矣。若魯曰,閭村亦多如許症勢,善治療則自止云矣。在魯曰,大王大妃殿氣體若何?上曰,一樣矣。在魯曰,王世子氣候如何?上曰,好過矣。仍下敎曰,今日召見卿等,意蓋在矣。昨見諸臣所爭,予若一向靳允,則一節似深於一節矣。予之八寸,只有二人,而今又至此,予心豈不悲愴?昨日元良來問,故予已諭之矣。而今日達辭,稍幸君臣之誠意相孚耳。若不如此,則予亦以不知答之而已。予何動心於此乎?或恐衆論層激,至於加律,而上下相持,誠意不孚矣。今日達辭晩入,而群議不激,予謂諸臣,有孚於昨日之筵敎,以此商量,而自致日晩矣。夏彦曰,非以此也。諸臺中,有未及署經者,過署經而同參達辭,故以致日晩矣。上曰,然乎?此事當何以爲之?若以驪川爲綢繆,則臺言誠過矣。卿等亦達所見。在魯曰,宗臣無識,遭此妖變,不能變處,臺啓峻發,所請當然,島配允從,豈容少緩?若魯曰,宗臣所處,節節錯誤。臺言何可不允,以絶遠禍源乎?上曰,注書出去,以三司諸臣入侍之意,分付。出榻敎臣興祖,承命出來。大司憲申思建,大司諫趙明謙,執義尹志泰,司諫朴致文,副應敎趙雲逵,持平李克祿·沈鑧,獻納申晦,校理魚錫胤·尹東度,正言南雲老·李亮天,副修撰李彝章,同爲入侍後。上曰,予誠不孚於諸臣,始慮末梢之將難處矣。卿等不孚,則予亦不聽而已。而君臣之間,貴其誠意之相孚,故昨以更觀明日爲敎矣。見今日達辭,似有相孚者。故召見卿等,而欲有處分矣。予旣處分之後,則元良惟當以大朝已下敎爲答矣。如是處分之後,雖此外人,何敢欺其君於咫尺乎?今日之事,予豈樂聽也哉?只有八寸二人,而將至於死,故有此處分。而予已矢心,雖臺臣,亦不必顧藉矣。諸臣,須量予今日卽聽之意也。思建曰,昨日臣等,親承聖敎。而增之負犯,決不可一刻淹留於輦轂之下,故相率諸僚,詣臺陳諫,而未承下答,方此憫鬱,今承下敎,聖意懇惻。臣等惶悚感歎,不知所達矣。明謙曰,臣等昨以今日加律之意仰達,而聖敎縷縷,懇惻切至。臣等亦豈不感孚?玆不敢更加其律名矣。志泰曰,昨日諸臺之議,皆以今日不止此爲言,以臺體言之,次次加律爲宜。而昨日聖敎,以稍緩則當有所允從爲敎矣。臣等仰感德意,而且伏念不可一刻留增於輦轂之下,故急於仰承兪音,不加律名矣。致文曰,小臣差祭出去,今始入來。今日達辭,宜加律名。聖敎至此,誰不感動?而在外之人,則必以今日事異之矣。上曰,諸臣當盡達之。雲逵曰,臣之所見,與臺臣無異矣。增之負犯至重,故三司有此合啓。而聖上連日靳許,三司道理,則尤當力爭。今日處分,允合群議。而小臣所見,則必嚴問崇·,以採其根因矣。東度曰,增之負犯,決不可一日置之於輦轂之下,而崇·不可不問矣。彝章曰,不可使增一日淹留於京輦之下,而崇·則獄體不可不趁速嚴鞫矣。晦曰,今日之達,法宜加律。而昨承聖敎,故急於仰承兪音,雖未加議律名,何可使增一日留在於京輦之下乎?崇·之嚴鞫,斷不可已矣。克祿·鑧曰,諸臣皆已達,臣等之意無異矣。錫胤曰,聖敎至誠惻怛,臣何敢更達?而增何可一刻淹留於京華之下?而崇·,亦何可不卽嚴鞫乎?思建曰,嵇·䌖雖斃,崇·亦一嵇·䌖,不可置之。伏望今日同爲處分。晦曰,聖敎昨以以子證父爲難,而此非以子證父,且於治妖逆之律,豈可論證父與否乎?雲老曰,小臣亦有加律之意。而聞昨日入侍諸臣之言,已知聖敎之惻怛,故今日不得加議律名,而恭俟兪音矣。亮天曰,諸臣已盡仰達。而臺體言之,則不可不漸加律名矣。只以昨日聖敎懇惻,故不敢加律,而恭俟處分矣。上曰,今日驪川之島配,予心愴然。無異乎按律矣。卿等亦以按律知之,可也。海陵事,則趙雲逵見政院日記,故致此耳。人之言語,何可盡善?在魯曰,嵇·䌖於渠家,可謂深讎。渠之對嵇,不愼言語,所以致此也。上曰,䌖終不承款而斃,其爲妖惡,往牒所無。崇爲䌖之子,其必承款,何可知也?而亦豈可使安坐於其家乎?若魯曰,渠與其父同居,前冬嵇之招,亦以崇之同坐爲告,則寧有不知之理乎?上曰,今日竝當處分,姑皆退次。諸臣竝退伏後,上曰,路上慰問者,何以査出?錫胤曰,自當有査出之端矣。此何所難?上曰,驪川請對時,以則人物甚迷劣爲達矣。此則問之無益,拔之如何?在魯曰,前冬問嵇時,嵇以不言于其兄爲招,故其時不問矣。若魯曰,旣有臺啓,則何可不問?竝爲允從,宜矣。雲逵曰,崇·何可不竝問乎?上仍命承旨書傳敎曰,雖智人,不無臨事做錯之事,況他乎?往者驪川之事,其所處義,予亦非曰十分穩當。而噫,遭罔測之事,悚惶之中,雖有處事之不善者,豈可以此抉摘爲辜?而若曰遭此事不能一死爲辜,則予豈曰過乎哉?以三條事,又作一案,予則曰過。而至於末端事,尤非驪川之所謂也。況請問言者,以此豈可混而爲目乎?以此或有過疑者,誠過矣。誠過矣。噫,目今强近宗親其誰,不過近十寸之宗臣數人而已。一自戊申以後,因梟獍之亂逆,今幾無也,而只有驪川兄弟而已。追惟往昔,撫躬自傷。噫,妖慝之䌖,陰慘之嵇,非徒我國所無,往牒所不見者。以此之故,又陷驪川於罔測之科,半夜泣陳,其心可質。而然名登三條設問,執法之臣,其所爭執,烏可已也。其在國體,亦豈逭一投畀,而予之靳持者,其心由愴,初意則其所擧措,雖過於此,追惟昔年。顧今宗英,豈忍命從?其雖苦矣。以一靳字爲心,公議拂鬱,群心愈激。觀其所爲,其將至於加律。噫,靳一安置,終至於過此,非徒予激成其過也。此人又死,予當何顔,他日拜奏乎?以此之故,不若不至過而鎭之。昨召諸臣,垂涕開心以諭,君臣之間,誠意不阻隔。今日之請,不至於過,若此而不允,是泰爲否也,欺法從也。召諭此意,特允其請,而呼寫此敎,不覺嗚咽。至於府達中驪善事,昨已諭,尤涉過矣。而一向名登,不若一收殺,其請不重,亦允所請。至於海陵事,其言於嵇者曰,以昧於義則可也。此何有綢繆之事乎?然與置人於黯黮,莫若一問而殺其事,而自古其問有差等,問其不軌則設鞫也。其下所重者,本府拿鞫,所輕者,本府拿問,又輕者不過拿推,輕重等分,若是較然,而惜乎?所請者暗於界限,初請拿鞫,而後請設鞫。海陵設鞫,於嵇有何所加乎?令王府拿鞫嚴問。噫,䌖之負犯何等?而帳殿親問之時,其子方待命闕門,雖渠之族黨,聚首待命,可也。所臨帳殿,不過咫尺。白晝闕門之外,乃敢問慰於斯時也。於渠無君無國,只有崇矣。無嚴叵測,何異乎崇乎?筵席所奏,今幾月矣。而嗟彼我臺,皆聾慨歎之敎,過再筵席,而漠無此請。今者之請,可謂得體,令秋曹嚴査,勿限島配。噫,大小臣僚,體予今日之諭,其感其感,勿慼我暮年之心。出榻敎又命書曰,崇·事,兩司爭執。而於則無一毫可問者,予已知矣。而以嵇兄之故,當初臺章,與崇同登。然不可置之於輦轂之下,島配,崇則嵇之招,亦綻與聞之跡,其所不聞,意則在也。臺臣之請若此,令王府,依臺請卽爲擧行。出榻敎晦曰,然則發捕何以爲之?夏彦曰,令注書出去分付可耶?若魯曰,不可如是矣。志泰曰,獄事不可如是。晦曰,罪人發捕,何等嚴重?而如是不密乎?上曰,承旨出去,以此傳敎,面授於當直都事可矣。在魯曰,連日引接,又致夜深,臣等當退出矣。上曰,姑留。仍命承旨書傳敎曰,噫,䌖卽義衡之子,而義衡之父,卽故井邑縣監權益興,卽淸風之壻也。不可一刻以此,置諸聖后至親。其令儀曹,義衡繼後立案爻周,令本家問于門長,卽爲立後。出榻敎又命書驪川之事,旣已允從,而有所祀之重,以驪善攝祀事,分付。出榻敎雲逵曰,臣有區區愚悃,故敢達矣。人臣事君,惟以誠意爲本。而人君之待臣,亦以誠意爲主。殿下於述編製下之時,已以此爲敎,此實群下之所欽仰者也。昨日諸臣之所爭,只爲我殿下三百年宗社。而殿下不賜俯燭,反有不忍聞之下敎,此實非所望於我聖上者也。臣竊不勝憂憫之至。今後則勿復爲如此下敎,而昨日不忍聞之敎,則敢請還收矣。上曰,昨已下敎於宰臣洪鳳漢,而予非以朝象爲言也。儒臣所達誠然矣。此則勿施,可也。諸臣退出後,又召入承史命書曰,該府擧行後,當親問處所,以內司僕爲之。時刻隨時入之。出榻敎
上在昌德宮。常參·經筵,以代理停。
夜五更,流星出張星下,入巽方天際。狀如拳,尾長二三尺許。色赤,光照地。
尹光毅達曰,檢閱李齊顯,自鄕纔已上來云,卽爲牌招入直,何如?令曰,依。
又達曰,大司成金始粲,除拜過三日不爲出肅,依定式推考警責,仍卽牌招,何如?令曰,依。
徐命珩啓曰,藥房提調,有稟達事請對矣。傳曰,有欲爲之意,其止之。
藥房口傳啓曰,臣等伏聞親鞫有命,近日搔痒之候,連以一樣爲敎,臨御帳殿,恐有添損之慮。區區微誠,竊有所仰達者,敢爲求對矣。未蒙允許,不敢更爲煩瀆。而日氣稍寒,衣襨加厚進御,千萬伏望。傳曰,依爲之。
傳于鄭夏彦曰,排設,承文院如可爲之則爲之,若狹窄則太僕爲之。
傳于具允明曰,排設處所,以承文院爲之。
傳于鄭夏彦曰,罪人到該府,卽爲上闕,承旨詣閤後,正時入之。
又傳于曰,罪人拿來催促,到該府,則卽稟後,承旨詣閤。
又傳于曰,前去都事姓名爲誰,再去都事又誰也?去時歷去其家乎?直去乎?罪人到該府,則卽爲上闕,承旨詣閤後,正時入之。
又傳于曰,代理之後,柏府·薇垣,依例入侍,而使異於前。
又傳于曰,都事再遣則置之,令下人列立路上,罪人入來,則直自宣仁門上闕。
又傳于曰,罪人有入來之報,則卽稟。
又傳于曰,若在其處,幾何不來?兵曹立馬,騎送該府書吏,急急探來。
鄭夏彦,以義禁府言達曰,昌樂察訪李陽泰,碧沙察訪韓宗協,拿問勘罪事,傳旨啓下矣。李陽泰·韓宗協等,俱在任所,依例發遣府羅將,竝拿來,何如?令曰,依。
又以義禁府言啓曰,今此親鞫時,假都事十員,令該曹差出,何如?傳曰,允。
又以義禁府言啓曰,今此親鞫罪人往來時,例有軍兵排衛之事,令訓鍊都監擧行,何如?傳曰,允。
趙載敏,以內乘,以提調意啓曰,本寺正,例爲進輿差備,而正申暐,奉命出疆矣。今此親問敎是時,莫重差備,不可不備員。正申暐,今姑改差,其代,依例令該曹以在京無故人,口傳差出,以爲差備之地,何如?傳曰,允。
吏曹口傳政事,以兪彦述爲司僕正。
大司憲申思建達曰,臣本言議巽軟,年紀衰邁,實不合於淸朝憲長之任。而大論在前,他不暇顧。冒沒出肅,鎭日登筵。反自循省,愧恧靡措。今以親鞫有命,隨牌詣臺。而本府兩達辭,昨與諸僚臺相議勘律矣。諸僚伏承大朝下敎,至於引避,則其所爲嫌,與僚臺少無異同,何敢以格例所拘,不爲聯參爲諉,而晏然自恕,冒當其處置乎?不可以此,一刻仍據於臺次,請令遞斥臣職。答曰,勿辭。
大司諫趙明謙,司諫朴致文,獻納申晦,正言南雲老·李亮天達曰,請充軍罪人李時蕃,依律處斷。措辭見上請逆魁坦,緣坐籍沒等事,亟令王府,依法擧行。措辭見上請罪人泰績,仍令鞫廳,嚴刑得情,夬正王法。措辭見上請徑斃罪人畬,孥籍等事,亟令王府,依大逆律擧行。措辭見上請戊申逆賊巨魁之子,以年未滿,未及施法者,亟令王府,竝行孥戮之典。措辭見上請賊濂,收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上執義尹志泰,持平李克祿·沈鑧,大司憲申思建,竝引嫌而退。聖敎之下,不宜過嫌,何可以此輕遞?多臺嫌難處置,其勢固然,不可以此輕遞憲長。請執義尹志泰,持平李克祿·沈鑧,大司憲申思建,竝令出仕。答曰,不從。處置事依達。
執義尹志泰,持平李克祿·沈鑧達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥〈籍〉等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛·仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上妖獄之鉤得端緖,唯在崇·。而昨日大朝筵中,則有島配之命。以賊嵇之兄,居在同室,名登鞫招,則當此妖崇就鞫之日,不可不一體窮覈。請島配罪人,嚴鞫得情。答曰,勿煩。
編修官許錫啓曰,臣敬奉聖敎,傳諭于領府事金興慶處則以爲,臣淹病四朔,實無復起爲人之望。今於召命之下,末由祗承,只自伏地惶懍而已云矣,敢啓。傳曰,知道。
領府事金興慶箚曰,伏以臣,一疾四朔,與死爲隣。廢食失睡,終始如一,種種醜陋之症,不敢煩浼。而癃老殘骸,已無餘地。房闥之間,少有起動,則呼吸喘急,殆同肩息,一縷之尙今未絶,誠亦怪事。玆於昨夕召命之下,旣未克趨承。今當帳殿親鞫之日,尤無自力進身之望,亦未免坐違天婢。情雖迫阨,跡涉蹇慢,罪上添罪,求死不得。玆敢伏忱哀籲,仰塵徽聽。伏乞睿慈,亟令鐫罷臣職秩,以昭法紀,以安賤分,千萬幸甚。答曰,覽箚具悉卿懇。卿其安心勿辭,善攝焉。仍令于尹光毅曰,遣史官往諭。
大司成金時粲書曰,伏以臣,資本庸陋,跡且卼臲,立朝十數年,曾無塵露之效。而節次推排,猥廁下大夫之列。間常冒玷於銀臺該司,而一無以稱其職焉。居常愧懼,若隕淵谷。乃於千萬夢想之外,又叨國子新命。臣誠驚惶震惕,莫省所以。夫國家之設學校置師儒,將以修明敎化,作成人才,以爲邦國之楨,而裨補以寧之休。其責蓋亦不輕而重,苟非學識俱優,名論素著,足以矜式一世,而導率多士,莫宜居之。今雖學校之政不古,其所敎育,不過爲課試講讀之程。而亦必文華鑑識,有以厭服士心然後,始可擬議於斯選而無愧焉。顧臣少而失學,晩益荒陋,空疎譾劣,百不猶人。今乃忽然置之於皐比之節,而責以敎胄之重,其爲辱賢關而羞諸生,固無論已,在聖朝量才授任之道,亦豈容若是其乖舛也?況今材彦林立,不爲無人。而臣以無似,猥膺謬簡,其所恧縮而不自安者,尤當如何?此臣所以反復循省,終不敢爲冒當之計者也。玆於召牌之下,隨詣陳懇。伏乞离明,亟許遞改臣職,回授可堪之人,俾師席無玷,課試速成,不勝萬幸。答曰,覽書具悉。爾其勿辭,從速察職。親鞫罷後,政院·玉府·藥府口傳問安。答曰,知道。
己巳十月初九日未時,上御承文院。親鞫入侍時,判府事金在魯,右議政金若魯,判義禁朴文秀,同義禁徐命九·李鼎輔·柳萬重,大司憲申思建,行都承旨徐命珩,右承旨成範錫,左副承旨鄭夏彦,右副承旨趙載敏,同副承旨具允明,大司諫趙明謙,問事郞廳趙雲逵·尹東度·李彝章·鄭光震·尹光纘·兪漢蕭·李垍·沈鏽,禁府都事南泰胤·金鳴魯·李命興·徐命天,假注書魏興祖,記事官金光緯·李齊顯,事變假注書李宜馣,同爲入侍。金在魯·若魯進伏曰,日氣甚寒,聖體調攝若何?上曰,一樣矣。在魯曰,搔痒之候,加減更如何?上曰,日寒故稍勝,而痒發之時則難止,甚可憫也。在魯曰,罪人問目,當依據前冬問目爲之矣。上曰,該府有之,卽爲持來,可也。若魯曰,本府堂上,出去持來爲宜矣。上曰,然矣。仍下敎曰,罪人所在處,六十里云耶?鄭夏彦曰,罪人在處雖遠,都事往來,不免遲滯。當該都事,事當論罪矣。上曰,此則可謂神速往來矣。置之,可也。仍又下敎曰,問郞持草紙進來。尹東度承命進伏。上呼寫問目。措辭見事變日記若魯曰,三條設問時,崇旣同在云,必無不知之理。以此問之,可矣。上曰,然矣。大體有可知者,嵇若驅陷權䌖,而䌖若無所犯,則渠當一進闕下,鳴冤可矣。而不此之爲,到今歸臥豐陽,尤極獰惡矣。東度承命,盡寫問目,上命示大臣及金吾堂上後,下敎于文秀曰,崇上之,以問目捧招。東度以問目內辭緣,捧招于罪人,崇終不直招。上曰,崇其狡詐之甚矣。乃欲推諉於其死父耶?其所爲招,無非窘遁。今日鞫問,在渠實爲得言之秋。渠父若無所犯,則渠自可以訟冤。渠亦曾經侍從,而今幸仰瞻,不可再見之君顔,此政涕泣盡言之地。而渠父所讀之妖書,亦以不知爲言。渠旣同坐於叱嵇之時,則寧有不知之理乎?若魯曰,皆非流出心中之語,而仁同膏之說,尤極怪誕矣。文秀曰,其所爲言,皆甚無實矣。在魯曰,其爲人無足責矣。上起入小次,良久,更爲殿坐,下敎于文秀曰,罪人招辭盡捧後,問郞持而進來。讀以達之,可也。東度以罪人招辭,進讀以奏。招辭措語,竝見事變日記上曰,罪人冥頑,末梢勢將刑訊矣。前冬予下敎于其父䌖曰,汝子則甚奇云矣。今聞其招,極爲妖惡矣。渠若謂渠父之曖昧,則渠父以嵇之故,至於杖斃。而渠則惟有所掩護於嵇者,誠無人心矣。而其爲人,與䌖無異矣。彝章曰,其種類皆凶怪矣。上曰,然矣。向者趙載浩之言誠是矣。前冬䌖之入鞫廳也。願改其招辭矣。今崇亦願改之,如彼詐飾之招,雖逐字改之,於渠何益?今日問郞,徒勞於受,書而讀之矣。其陰慘巧惡,誠極無謂。向者予以趙雲逵之言爲過矣。今日見之果然矣。仍下敎于文秀曰,崇差令進坐,明火而更問之,遂使問郞。口傳下敎曰,汝以曾經法從之臣,世受國恩。予嘗以汝爲可恃,而曾不知若是巧惡矣。以今日招辭見之,則予半世見欺於汝矣。權嵇於汝,有何所惜?國家於汝,有何所負?而汝反掩護權嵇,欺罔君父。汝父所讀之妖書,汝則以不聞不知爲答。然則汝父與嵇同謀,而爾獨不知耶?且仁同膏煎來之語,亦歸粧撰,冬至旣分,仁同膏則初四日之云,何謂耶?驪川家送馬邀去之說,尤極虛誕。汝若終不直招,則後次當加刑嚴訊矣。汝其從實無隱,可也。仍下敎曰,崇下之,問郞又持草紙進來。諸問郞推諉遲滯,未及進來。若魯曰,下敎之後,諸問郞互相推諉,不卽擧行,一竝推考,何如?上曰,依爲之。出擧條東度持草紙進伏。上呼寫更招問目。措辭見事變日記東度承命盡寫後,命示大臣及判堂。而下敎曰,予頃以諸臣之言爲過矣。今日乃知其然矣。古詩曰,周公恐懼流言日,王莽謙恭下士時,假使當年身便死,一生眞僞有誰知。若使崇,徑斃於前冬,今日何以知其如此?仍下敎于文秀曰,崇上之。又以問目取招。上又起入小次,良久,更爲殿坐。下敎于文秀曰,已以問目問之耶?文秀曰,問之無益矣。上命文秀,以䌖之前冬所招,問于崇,崇皆以不知爲招。上曰,較諸其父,頗有術矣。命珩進曰,小臣惶恐而敢達矣。今夜甚寒,伏望進御揮項。上曰,日氣不寒矣。夏彦曰,海陵君爟,拿鞫傳旨,今始入啓矣。上卽令踏下啓字,仍下詢曰,今日臺臣,避嫌何事?夏彦曰,以昨日聖敎中,暗於界限及秋曹査出遠配之請,改下以島配也。上下敎于文秀曰,其父之事,崇豈有不知之理乎?不可以渠之不服而置之,問郞以刑推問目讀之,使之聽之。東度以刑推問目,分付於崇。上曰,今日若自本府設鞫,而諸臣歸告以罪人之無狀,則予或有不信之心。今乃目覩,極可痛惡。仍命趙雲逵,下問於罪人曰,汝在闕外時,亦能尋朋云。當其時,汝以何心尋朋耶?崇以無所尋朋爲招。上曰,此則不須問。仍命刑推,下敎于尹光纘,設辭以問曰,汝亦曾經臺諫矣。以法例言之,則三人俱坐而二人知之,一人不知云,則其一人問之可耶?不聞之可耶?崇以似可問之爲招。上曰,似字怪異矣。又命彝章下問曰,汝雖不見其書,其辭意亦未聞之耶?崇又以不知爲招。上曰,此則渠欲自脫也。或恐直招,則爲其知情矣。雖不直招,渠豈非知情者乎?若魯曰,其情狀尤極巧惡矣。崇不勝杖而泣之。上曰,此漢則不如其父矣。䌖則受訊杖,而不動毫髮矣。渠當此地,初不泣陳事實,而末乃不堪杖而泣之耶?崇訊杖一次不服。上仍命解縛,而使之直招。崇終不直招。上下敎于判義禁曰,崇下之。若魯曰,日氣甚寒,早爲還宮,宜矣。上曰,然矣。仍下敎曰,大臣·金吾堂上·儒臣·兩司皆進來。諸臣以次進伏。上曰,俄已下敎,而夜來處分之後,予猶以諸臣之言爲過矣。今日予心,則倍於諸臣矣。初則以以子證父爲難,故諸臣入侍時,予有所下敎,予亦非有所惜於崇也。第欲見其心,故有昨夜處分。而今果見之,其爲巧惡,更無可言,予之見欺於崇久矣。雖百加刑訊,似無取服之理。予欲停其刑,使本府處之。而一次詢問,不可已也。諸臣之意何如?在魯曰,崇以侍從之臣,欺君如此,其爲妖惡,無足可論。而渠與渠父,想必同情,嚴刑窮問,何可止之?若魯曰,其人物之巧惡,情節之可疑,姑捨勿論。旣囚罪人之後,加刑嚴問,何可遽已?文秀曰,臣方待罪獄官,而法例所在,不可遂已。且其招辭窘遁,顯有綢繆之情矣。命九曰,不可停刑,宜加嚴訊矣。鼎輔曰,今若停刑,何可取服?思建曰,其情狀絶痛,刑訊不可遂已。明謙曰,其中萬萬巧惡之狀,不可不窮問矣。若魯曰,以渠所招中,請對之說言之,可見其知情矣。文秀曰,何論其知與不知,加刑嚴訊,斷不可已矣。上曰,儒臣亦達所見。雲逵曰,臣則固以爲有根因矣。何可一次刑訊而止乎?不可不窮覈矣。東度曰,雖以獄體言之,不可不加刑嚴訊矣。彝章曰,臣之所見,與尹東度無異矣。上曰,承旨亦達所見。夏彦曰,未得其情之前,何可停刑,限死而已矣?命珩曰,臣之所見,亦與鄭夏彦無異矣。範錫曰,以其請對之說見之,可知其詐僞矣。豈以其頑忍不服,而徑先停刑乎?上曰,予則以其請對之說,尤爲之過甚矣。渠何敢請對?載敏曰,何論其輸情不輸情乎?加刑嚴訊,不可止之。允明曰,其妖惡無據之狀,何不嚴鞫而得情乎?上曰,予今日始知崇之窮凶,甚於䌖矣。仍命書傳敎曰,親鞫姑罷,待朝本府爲之。出榻敎又命書曰,噫,五倫之義,無所逃於平日。壤以堦之敺打其母事,當初不無疑焉。覽墩供辭,其疑不過。而事闕綱常,不可不審。以供辭推之,堦使酒敺打其姪之時,其嫡母挽之,因此誤觸昭然。而墩則直招之中,猶有意思。杖在弟手,或恐律重,以其母欲打堦,因堦執杖觸傷云。而不曰觸傷,結曰打之,此不近理。打之一字,尤爲較重。若曰誤觸,則其杖之母手弟手,不甚關係。以此糢糊結語之招,不可議于大臣。招頭稱國恩等說,非徒不緊於渠,無嚴其供,勿施。更爲口招後,問于大臣以稟。出榻敎又命書曰,今聞重臣陳書元良者,都事閔洙彦之洞內畿儒之冒參,已爲綻露。以此閔洙彦處,更捧口招持稟。閔光遇·南惠老,待結末稟旨以處。出榻敎若魯曰,黃海兵使卒逝云矣。考見前例,兵曹首堂不得行公,則次堂以廟薦,例有差出之規。卽今兵判在外,閫任卒逝之代,不可緩緩,差出使次堂卽爲擧行,何如?上命書傳敎曰,黃兵代,令次官問于大臣,卽爲備擬。出榻敎諸臣以次退出。上入承文院小次,良久,又命戶判入侍。入侍時,戶曹判書朴文秀,右承旨成範錫,假注書魏興祖,記事官金光緯·李齊顯,以次進伏。上曰,朝前則多事,故未及言之,而今乃言之耳。掌院署各色,果先進排,而未及受價者多云。此是定例,前年久者,而予知此弊之有之,故常嚴飭矣。文書相考後,進排物種價,斯速磨鍊上下。文秀曰,臣出去,卽令算員書吏,考其文書,卽爲磨鍊出給之矣。仍退出。上以承文院漏局,依前入處事。駕前下敎。
上在昌德宮。常參·經筵,以代理停。
下直,富寧府使趙榮恒,三陟府使趙載淵,德山縣監柳健。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,副提調臣徐命珩啓曰,伏未審夜來,聖體調攝若何?親臨鞫囚,深夜還宮,冒寒勞動之餘,搔癢之候,不瑕有添損之節乎?未得診候,已至多日,前入湯劑,亦且盡於昨日。臣等卽與諸御醫入診,詳察症候,議定繼進當否,有不可已。大王大妃殿氣候何如?臣等不任達宵憂慮,敢來問安,竝此仰稟。答曰,知道。慈殿氣候,差勝後一樣。予則搔癢一樣。此豈湯劑有效,停止。待備員入侍,宜矣。
藥房口傳啓曰,卽伏承問安之批,搔癢之候一樣,湯劑停止爲敎。臣等不勝悶迫之至,旣不得備員入侍,湯劑亦爲停進,下情燋鬱,尤不可勝言。臣等煩瀆是懼,不敢更請診候。伏乞特加思量,卽命醫官,暫時診察,千萬幸甚。傳曰,搔癢一樣,氣憊,其止之。
尹光毅達曰,卽者下番翰林李齊顯,以下僚之違召,諉以館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
又達曰,明日常參,取稟。令曰,停。
趙載敏達曰,備邊司郞廳來言,今日賓廳日次,而大臣鞫坐進去,不得來會云矣,敢達。令曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以李賢伋爲假注書。
尹光毅,以弘文館言達曰,本館上番校理尹東度,下番副修撰李彝章,以問事郞廳,本府推鞫坐起時,晝仕出去之意,敢達。令曰,知道。
又達曰,大司成金時粲,書批已下,卽爲牌招察任,何如?令曰,依。
備忘記,令于趙載敏曰,今下弓矢,富寧府使趙榮恒處給送。
傳于鄭夏彦曰,秋曹門外相見儒生,卽爲査出以啓。
具允明,以禮曹言啓曰,傳曰,䌖,卽義衡之子,而義衡之父,卽井邑縣監權益興,卽淸風之婿也。不可一刻以此置諸聖后至親,其令儀曹,義衡繼后立案爻周,令本家,問于門長,卽爲立後事,命下矣。權益興繼後子義衡立案,自本曹爲先收取爻周,而更爲立後事,其門長及强近族屬,居在忠淸道牙山地云,發關査問,議定後稟處,何如?傳曰,允。
趙載敏,以義禁府言啓曰,本府拿鞫罪人爟,當以傳旨推問。而傳旨內辭意,無提及臺達之敎,無以發問目推問,傳旨下,添入臺達措語,推問之意,敢啓。傳曰,知道。
鄭夏彦,以義禁府言啓曰,今此推鞫時,本府都事,不可不備員,濟州出使參上武都事趙,令該曹口傳閑官換差,何如?傳曰,允。
吏曹口傳政事,禁府都事趙,都摠都事李樀相換。
趙載敏,以兵曹言達曰,今十月初十日,私奴漢國稱名人,自丹鳳門入來,差備門外擊錚,極爲駭愕,令攸司囚禁治罪。同門守門將安采東,常時不能禁斷雜人,以致闌入,亦難免其責,推考,何如?令曰,依。
又以刑曹言啓曰,門外相見儒生,卽爲査出以啓事,命下矣。昨朝奉承傳後,崇家奴屬,卽爲捉來嚴問,而皆以不能知其曲折爲言,推諉於伊時崇所住處相守之奴子。而其奴子方在崇之鄕家八十里之地云,故已爲發送刑差,今方連爲催促,待其捉來,可卽査出,其間將不免差遲之意,惶恐敢啓。傳曰,知道。
趙載敏達曰,卽伏見北兵使具聖弼,淸人去來狀達,則紙尾無踏達字處,所當還爲下送,使之改修正上送,事係邊情,故不得已捧入。而莫重入達公事,如是不謹封進,事極未安,推考警責,何如?令曰,依。
傳于具允明曰,左副承旨入侍。
趙載敏啓曰,刑曹判書申晩,參判金光世,有稟達事,來詣請對矣,敢啓。傳曰,入侍。左承旨入侍時,同爲入侍
傳于鄭夏彦曰,推鞫姑罷。
又傳于鄭夏彦曰,開門後,當親爲之,擧行時刻,隨時入之。
司諫朴致文,正言南雲老·李亮天達曰,之達辭,筵中旣有處分,且其勘律,少有差等。而收殺投畀,俾不得一刻淹滯於輦轂之下者,亦爲一道。故其所停論,不無商量者。而憲府則又爲發辭,俱發之論,一停一連者,未免逕庭,臣等豈可自以爲是而晏然於臺次乎?請令遞斥臣等之職。答曰,勿辭。
具允明達曰,司諫朴致文,正言南雲老·李亮天,再達煩瀆,退待物論矣。令曰,知道。
持平沈鑧達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂孥籍,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,刑嚴窮問,期於得情。措辭見上請尹宅履·德熙等,更令王府,拿鞫嚴訊,以正王法。措辭見上請島配罪人,嚴鞫得情。措辭見上答曰,勿煩。
持平李克祿書曰,伏以臣父病,積年沈苦之狀,卽通朝之所知。其在情理,有難一刻離捨。而目今大論當前,懲討是急,他不暇顧,黽勉造朝,肅命供職,今已十數日矣。卽者家僮,急足上來,而聞臣父宿病沈頓之中,重以癖氣,遇冷猝發,頑痰上衝,屈伸俱妨,飮啖全廢,貼席昏涔,已過三數日。臣自聞此報,方寸煎灼,按住不得。玆敢冒陳短章,忙尋鄕路。伏乞离明,先遞臣職,仍治臣擅行之罪,以昭法紀,以安賤分,不勝萬幸。臣無任屛營祈懇之至云云。答曰,覽書具悉。爾其勿辭,往護焉。
己巳十月初十日申時,上御歡慶殿。承旨入侍,秋曹堂上,請對入侍時,左副承旨鄭夏彦,假注書魏興祖,記事官金光緯·權世橚,以次進伏。上曰,今日本府推鞫,何其遲耶?夏彦曰,罪人捧招,自遲滯矣。上曰,今日所招,則與昨日如何,而又不承款耶?夏彦曰,所招皆不緊。而其爲人妖惡,終不承款矣。上仍命夏彦,書傳敎曰,難拂群議,其雖從之,此心愴何以諭乎?王者之道,恩法當竝施。且其人,素抱疾病,業已知之。所經各官,其若有病,顧助藥物。到島後,食物衣資藥物顧助,以示予意事。自政院,下諭所經諸道及本牧。出榻敎夏彦承命寫畢曰,今此傳敎,可以仰認聖上敦親之德意。而增之負犯至重,遭此妖變,自處不善,人心疑惑,國論愈激。今此島配,亦出於聖恩之參酌,則食物衣資,又何備給於罪人乎?上曰,宗臣自處,則可謂不善,而疑惑二字,承旨過矣。仍下嚴敎曰,承旨過矣。何敢發此言也?予之族戚,則其可盡殺而後已乎?藥物食物之備給,有何所關?而敢爲此言耶?爲吾臣子,何敢如是?昔者括之死也,仁廟擧哀而素餐,恩法竝行,自是王者之道也。夏彦曰,承此嚴敎,臣實惶恐。而古有一宗臣,於行路,聞街上小兒漫言,擬之於不敢擬之地,卽詣闕,以路中凶言自首矣。今以增之所遭言之,則實是往牒之所無。爲渠之心,當如何而未卽入告?且其兩家慶事之說,旣發於其叔之口,則宜致國論之如是,殿下亦安能禁絶人之疑惑乎?臣亦非不知恩法之所當竝行,而至於兩道之下諭,尤豈不太過乎?上仍低聲下敎曰,承旨所達,終始爲過矣。仍命讀鞫廳招辭後。措辭見事變日記下敎曰,觀其所招,崇可謂禽獸,無人心也。仍命夏彦,呼寫更招問目曰,昨日供辭中,渠欲請對。渠父曰,無不道之說,何以請對云?而今日問目中,渠父誦白妖書之事,亦不敢掩諱。噫,以妖書之言,昨已令讀,使渠聽之。其書之言,卽不道也。以此渠父曰無不道之言云,此欲巧而亦陷其父於罔測也。其心所在,尤爲叵測是旀。且巧解其名,何等陰慘?而渠父雖百人觀之,非昏迷之人,則昏迷之中,有此言云者,尤爲巧詐是旀,欲爲巧飾。直斷其父於仁弱不嚴厲者,非人子所可爲是猶爲也。何敢掩諱乎?噫,玆事往牒所無,王法莫伸,國人憤駭。玆事䌖之所爲,驪川求對之時,予自知之。昨觀其崇,深慨前日莫識乎此等陰譎。初則諸臣之言,予則曰過。昨日之後,予意倍於諸臣,以此推之,其所爲,非䌖也,卽崇也。今無隱諱之端,以渠之道,身自以當,亦秉彝之當然。而不此之爲,專歸其事於渠父及嵇。其心所在,節節陰慘兺不喩。況旀嵇,則於渠,不共立於霄壤者。而其反掩護之不暇,是可忍也,孰不可忍也。而今供辭窘遁尤甚,不服之前,決無除刑之理。渠父之招,雖不直告,其心亦一承款,於渠之道,不身自服而何?珠崖之事,雖不可責之於此等之輩,無人心,無人理,俱涉痛駭。以此添問目,除尋常嚴刑取服。出榻敎夏彦承命盡寫。上命讀一遍,仍命注書,以崇待罪時,下馬面慰之士子,査出與否,出問秋曹。臣興祖,承命趨出還入,以秋堂請對之意仰達。上卽命召入。臣興祖出往,刑曹判書申晩,參判金光世,同爲入來後。上曰,進來。秋曹已査得其人乎?晩曰,招問其奴,無以知之。而招致崇弟而問之,則果有之矣。上曰,誰某云耶?晩曰,李匡輔之子二人,卽崇之妻男。有權綜者,崇之七寸叔,其時來見云。而所謂學製日過去相問者,李魯·趙榮益云矣。上曰,誰子耶?晩曰,魯則在貞陵洞云,其父則未及問知,而其祖過長城府使云。榮益則景彬之子,趙泰一之孫云矣。上曰,其七寸與妻男之來見,則不甚異事。而士子之無端來慰,極涉駭然。妻男七寸則姑置之,兩人則依下敎遠配,可也。晩曰,頃有武一二所作挐閑良,自臣曹,査出嚴刑三次,遠配之命矣。本曹今方詳査,而此非作挐於試所者,乃騎芻放馬之處也。閑良輩之因爭馬等事,相爲敺鬨,卽是自前例有之事云,此與試所作挐有異。且閑良輩,皆是兩班宣薦之類,一若受刑,則前程可惜。而雖遠配,亦足以懲勵,此便同令前,似宜有參酌之道,故敢此仰達矣。上曰,除刑推,邊遠定配。出擧條秋曹堂上先爲退出後,上曰,承旨持此問目,往本府,與大臣·金吾堂上,同坐更推,捧招以來。承·史以次退出。
上在昌德宮。常參·經筵,以代理停。
辰時,日有兩珥。有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調臣徐命彬,副提調臣徐命珩啓曰,伏未審夜來,聖體調攝若何?昨日口傳啓之批,搔癢一樣,氣憊爲敎,症候如此。而又伏聞有親鞫之命,臣等益不勝焦迫之至。帳殿未殿坐之前,特許臣等率諸御醫,暫時診察,恐不可已矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣。遵下敎入侍,宜矣。
藥房口傳啓曰,日氣陰冷,衣襨加厚,千萬伏望。答曰,依爲之。
尹光毅達曰,明日常參,取稟。令曰,停。
又啓曰,來十六日,儒生殿講日次,而上候方在靜攝中,頉稟。傳曰,知道。
大司諫趙明謙,獻納申晦達曰,臣等於事,非不知仍爲爭執,臺體固然。而第此等妖孼之淹伏京輦,實非細憂,收殺發配,亦爲一道,故與諸僚,相議停論矣。顧今憲達,更發請鞫,則俱發之論,一停一連,終未免逕庭。僚臺旣以此引避,則臣等何可獨爲晏然於臺次乎?請令遞斥臣等之職。答曰,勿辭。
具允明達曰,大司諫趙明謙,獻納申晦,再達煩瀆,退待物論矣。令曰,知道。
持平沈鑧達曰,請逆坦孥籍,一依王府草記,卽令擧行。措辭見上請罪人泰績,令鞫廳,嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申賊魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂,孥籍等事,亟令王府擧行。措辭見上請罪人龍發·斗齡·戒剛,仍令鞫廳,嚴鞫得情,夬正王法。措辭見上請其時干連人英梅,更令鞫廳,嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上請島配罪人,嚴鞫得情。措辭見上司諫朴致文,正言南雲老·李亮天,大司諫趙明謙,獻納申晦,竝引嫌而退,其所停論,終涉率爾,揆以臺體,勢難仍在。請司諫朴致文,正言南雲老·李亮天,大司諫趙明謙,獻納申晦遞差。答曰,不從。處置事依達。
有政。吏批,行判書鄭羽良進,參判李天輔進,參議權相一在外,行都承旨徐命珩進。
以金尙重爲大司諫,趙重稷爲司諫,李塤爲掌令,兪彦國爲獻納,尹光纘·權杭爲正言,李得宗爲司書,金尙星爲工曹參判,朴弼載爲刑曹參議,西平君橈·長溪君棅爲司饔提調,李景祚爲潭陽府使,李普祥爲槐山郡守,趙昌來爲大同察訪,禁府都事李樀,訓鍊主簿柳鎭普相換,金弘潗爲學正,安正宅爲學錄,魏興祖爲學諭。學正以下單付
兵批,判書金尙魯奉命在外,參判趙載浩病,參議尹得載病,參知李益輔入直進,都承旨徐命珩進。
以朴致文爲副護軍,趙明謙·金尙重·申晦爲副司直,申暐·李垍·南雲老·李亮天爲副司果,魏興祖爲副司正。竝單付
具允明啓曰,新除授臺諫,牌招事,命下。而闕門已閉,待明朝出牌之意,敢啓。傳曰,知道。
鄭夏彦,以義禁府言啓曰,今此親鞫時,本府都事,不可不備員。出使都事李樀,令該曹口傳閑官換差,何如?傳曰,允。
具允明,以刑曹言啓曰,罪人,島配事,命下矣。所當卽爲發配,而臺達方以鞫問爲請,姑不得擧行之意,敢啓。傳曰,知道。
趙載敏,以兵曹言啓曰,今日武臣賓廳武經七書講書日次,而親鞫相値,不得爲之之意,敢啓。傳曰,知道。
藥房口傳啓曰,風冷晩後稍緊,靜攝中,終夕帳殿,聖候諸節,恐有大段傷損。臣等憂憫,有不可勝言。早爲還宮,毋至犯夜,千萬伏望,惶恐敢啓。傳曰,今方還宮矣。傳于鄭夏彦曰,親鞫姑罷,待拿來擧行。
親鞫罷後,政院·玉堂·藥房口傳問安。答曰,知道。
判中樞府事金在魯箚曰,伏以臣,吟病蟄伏之中,適値國家有事,連三日終晝達夜,强痛奔走矣。去夜四更罷歸,感疾非細,頭目暈疼,腰膂肢節,無不刺痛,昏倒叫苦,殆不省事。親鞫有命,騶徒已集。而末由自力致身,終未克進參於帳殿之下,惶懍罔措。玆不得不短章哀籲,以請譴罰。伏乞离明,亟削臣職,以警具僚,千萬幸甚。取進止。答曰,覽箚具悉卿懇。有疾未參,其何所傷?卿須安心勿辭善攝焉。仍令曰,遣史官往諭。
己巳十月十一日,上御承文院。親鞫入侍時,右議政金若魯,判義禁朴文秀,同義禁徐命九·李鼎輔·柳萬重,大司憲申思建,行都承旨徐命珩,右承旨成範錫,左副承旨鄭夏彦,右副承旨趙載敏,同副承旨具允明,問事郞廳趙雲逵·尹東度·李彝章·鄭光震·尹光纘·兪漢蕭·李垍·沈鏽,禁府都事李樀·金鳴魯·南泰胤·徐命天,假注書魏興祖,記事官金光緯·權世橚,事變假注書李宜馣,同爲入侍。若魯曰,再昨帳殿,終日勞動之餘,聖體調攝若何?而搔癢之候,加減更如何?上曰,一樣矣。仍下敎于文秀曰,罪人崇上之,傳命問郞進來。仍命問郞,下敎于崇曰,汝謂·紏可知云,再昨日則何不以此爲招,待權紏之招,若有危端,則當更嚴刑矣。若魯曰,臣於昨日,進參本府鞫座。而彼漢所招,節節妖惡,略加二三杖,則必曰止刑則當直招矣。止刑而問之,則所招復如前。或曰矣身生,則或有究問之端,而殺矣身之後,何處更問耶?仍令直招,則又以不知答之,誠無可奈何矣。上曰,崇以·紏,似知之爲招,似字怪異矣。仍令發捕權紏後下敎曰,罪人崇下之。崇之文書取來。諸禁堂,與大臣會坐取考,事關鞫事者外,則勿爲取覽。仍命承旨書傳敎曰,王者所爲,比匹庶截庶,其於鞫問,事例尤嚴。此後文書中,關係鞫事,若或事件雖異,關係不道者外,雖事關黨習,事關贓汚者,參鞫諸臣,不敢以此持問,亦不敢以此傳播。而其或犯者,非徒不問本事,當直施制書有違之律。以此分付該府,捧承傳施行。出榻敎夏彦承命盡寫後,上曰,以此輪示大臣·禁堂及侍衛諸臣,可也。仍起入小次,良久,更爲殿坐,仍下敎曰,古則武臣將臣,雖着團領,必於氅衣上着戎服,今則不然。將臣不着戎服,而武士效之。宣傳官亦有只着氅衣而加團領者,極爲非矣。御將先自檢飭,而仍飭軍門諸將士,可也。文秀曰,臣但着狹袖,不着襘子之罪,請先被之矣。載敏曰,武士專尙便逸,誠爲大弊。而將臣之不着戎服,亦甚未安。今此聖敎之下,御將之請先被罪,其意好矣。請今日入侍將臣,爲先從重推考,以警諸武將。仍出擧條,使之檢飭各軍門諸將士,何如?上曰,依爲之。出擧條命珩曰,臣惶恐而敢達矣。昨日藥院之批,有氣憊之敎。連日勞動之餘,搔癢之候更若何?上曰,搔癢則一樣矣。初無氣憊之事,而此則中官誤傳矣。仍命承旨書傳敎曰,閔百昌,往者所爲,其雖無謂,末梢遠配,事件異焉。王者處分,事有先後,其令扯之之宰臣,旣放門黜,則受令扯之之百昌,尙在其配,先後倒置,放送。出榻敎文秀曰,向日科場時,史官·中使,其時旣已分揀,則洪鳳祚之至今在配,誠過矣。上曰,右相之意如何?若魯曰,判義禁所達,是矣。臣亦欲以此仰達而未果矣。上曰,然矣。仍命書傳敎曰,旣知其非帳幕,其時中使·史官,旣已分揀放送,則當該試官,不無參酌。而其在嚴科場之道,尙不下敎。王者處分,不可參差。二所試官投畀者,竝特命放送,一所試官竝給牒。出榻敎又命書曰,挾侍中官不待。當該中官,從重推考。出榻敎罪人紏拿來。若魯曰,出問目後,可以取招矣。上曰,然矣。命書問目。措辭見事變日記東度承命盡寫後,上曰,紏上之。仍命問郞,以問目取招。上曰,問事郞廳,捧罪人之招,爲便受寫,使之徐言,當該問郞,竝推考,可也。出擧條文秀以紏文書箱進曰,罪人文書,竝爲考見可矣。上曰,然矣。罪人紏捧招後。措辭見事變日記上曰,方在何處?命九進曰,有島配之命,故方自刑曹拘留矣。上曰,紏下之。仍下敎于大臣·禁堂曰,問之可耶?若魯曰,不可不問,發捕宜矣。文秀曰,何可不問?上仍命發捕,又起入小次良久,殿坐,罪人拿來後,上命問郞書問目,亦命大臣·禁堂,進坐參見。東度承命盡寫後,上命讀之。若魯曰,昨日崇,以必有與嵇同爲之者爲招問。其同爲之者,則亦以不知答之矣。上曰,予亦以爲䌖·嵇中,必有爲之者。而至有執燭人等語,漸無其梯矣。命珩等,齊進仰達,臣等惶恐而敢達矣。昨夜下政院之傳敎,以島配宗臣藥物食物,所經各道各邑備給事,自本院,下諭爲敎。而宗臣負犯至重,聖意雖出於恩法之竝施,而臣等竊有所不敢奉行者,敢請還收矣。上曰,此非今日創有之事,古亦有是事,昨已下敎于刑房承旨。而今日所達誠過矣。若魯曰,政院之以下諭爲難處,不爲非矣。上曰,然則予親往而諭之耶?予置政院,用之何處乎?甚非矣。甚非矣。仍下敎曰,罪人上之。上之後。上曰,此人則所見,勝於嵇矣。聖訓曰,觀其眸子,人焉廋哉?莫如其爲人矣。仍命文秀,下敎于曰,國人皆疑汝。而予則不疑之矣。汝今幸入此地,必須收拾精神,明白達之,可也。仍下敎曰,此乃絳之子也。絳之父則甚庸劣矣。權哥中,此人差勝矣。稍稍納招。上曰,其爲人頗明朗,所言亦有條理矣。仍起入小次。下敎曰,罪人飮以米飮。良久,更爲殿坐。又下敎曰,人物若迷迷,則安能記憶往事,如是明白乎?此獄事出後,始見此人矣。命珩曰,諫院處置,歸於落科。諫院今方不備,政事,取稟。其前已入,而尙未下,何以爲之乎?上仍命書傳敎曰,政官牌招開政,諫院諸臺,有闕之代差出,仍卽牌招參鞫。出榻敎以前冬與嵇,同爲蒙頭,至東門外爲招。上曰,其時禁府都事,甚迷迷矣。若魯曰,此非異事也。上命問郞,下敎于曰,汝之所招,甚有條理。予深惜汝,故有俄者下敎,汝無隱諱,直達之,可也。又起入小次,良久,更爲殿坐。又下敎曰,心動二字,乃渠家所切忌之語,而旣不隱諱,此則無惜嵇之意矣。仍以權繕所在處下問,以在金化爲招,罪人捧招後。措辭見事變日記上命判義禁,下問于曰,汝今則盡招乎?以問目內辭緣,則盡白之矣。而矣身悲慟之情,何可盡達爲招?上曰,其言是矣。其爲人極明朗矣。若魯曰,言有條理,人甚了了矣。申時,兵曹郞廳納軍號。上曰,政院使令,每當納軍號時,必三呼軍號者何也?仍下敎曰,今見招,崇之無狀,尤可知矣。若魯曰,其無恥無比之甚者矣。彝章曰,極其妖惡矣。命珩曰,小臣今方出往吏批,而兵曹堂上,亦當出去。而方在侍衛中,故敢稟矣。上曰,出去,可也。仍命問郞,以前冬䌖之妖書問之,以不知納招,而所招皆有條理。上曰,人事絶奇矣。心動二字,渠旣不隱諱,則於此獨何不直招耶?此則想不知矣。之今日入鞫廳,於渠幸矣。凡人之言辭,不可不以直矣。驪川何曾以此人,爲迷劣沓沓也?命九曰,其爲人非常矣。諸臣竝以其爲人分明爲達。上曰,戊申以後,罪人之有人事而了了者。始見此人矣。誠曖昧矣。若魯曰,親臨鞫囚,事體至重。而兩司不備,故特令開政。而政事望筒,尙不入啓,事甚稽緩。該房承旨,有不能申飭之失,推考何如?上曰,依爲之。出擧條上命·紏面質後,上曰,之納招,則少無差錯,而紏則徒費拿來之勞耳。以崇之招,空然得此迷迷之物矣。驪川前冬,以嵇爲難,而以爲迷,此則不可知也。仍命發捕權繕後,下敎曰,罪人下之。載敏曰,門限已晩,而軍號尙未下。上曰,卽爲下之。仍命書傳敎曰,親鞫姑罷,待拿來卽爲擧行。出榻敎上起入小次。諸臣以次退出。
上在昌德宮。常參·經筵,以代理停。
尹光毅達曰,明日常參,取稟。令曰,停。
具允明達曰,大司憲申思建,執義尹志泰,持平沈鑧呈辭,李克祿,掌令朴昌潤·李塤在外。今日以監察茶時之意,敢達。令曰,知道。
藥房提調徐命彬,副提調徐命珩啓曰,日氣稍寒,伏未審此時,聖體調攝若何?昨又親臨帳殿,竟夕鞫囚,搔癢之候,不瑕有添損之節乎?旣承遵下敎入侍之命,復煩仰請,極知惶恐。而久曠診候,誠甚悶迫,有不可等待其備員。臣等今日,當與諸御醫入診,詳察症候,議定當進之劑矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則搔癢之候一樣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
徐命珩達曰,左副承旨鄭夏彦,右副承旨趙載敏,今日不爲仕進,竝卽牌招,何如?令曰,依。
又達曰,注書南鶴老,旣已呈辭,假注書魏興祖,姑令仍察,何如?令曰,依。
尹光毅達曰,下番兼春秋權世橚,身病猝重,勢難察任。今姑減下,何如?令曰,依。
又啓曰,下番兼春秋權世橚,減下達辭依下矣,其代,令該曹卽爲口傳差出,何如?傳曰,允。
吏曹口傳政事,兼春秋單金弘澤。
兵曹口傳政事,以李義翼爲黃海兵使。具允明,以備邊司言達曰,黃海兵使申德夏,在任卒逝矣,喪柩上來時,依例擔軍題給之意,分付所經各道,何如?令曰,依。又以義禁府郞廳,以鞫廳大臣意啓曰,問事郞廳尹光纘,移拜臺職,其代,前獻納申晦差下,察任,何如?傳曰,允。又以義禁府言啓曰,平安道順安縣遠地定配罪人閔百昌,忠淸道木川縣投畀罪人洪鳳祚,陰城縣投畀罪人鄭宲,大興郡投畀罪人鄭基安,全羅道寶城郡投畀罪人魏致亮,竝放送事,承傳啓下矣。放送之意,分付各該道道臣,何如?傳曰,允。
司諫趙重稷所達,請充軍罪人李時蕃,依律處斷。措辭見前請逆魁坦,緣坐籍沒等事,亟令王府,依法典擧行。措辭見前請罪人泰績,仍令鞫廳,嚴刑得情,夬正王法。措辭見前請徑斃罪人畬,孥籍等事,亟令王府,依大逆律擧行。措辭見前請戊申逆魁之子,以年未滿未及施法者,亟令王府,竝行孥戮之典。措辭見前請賊濂,收孥籍産,亟令擧行。措辭見前請罪人龍發·斗齡·戒剛,仍令鞫廳,嚴刑得情,夬正王法。措辭見前請恒延·命垕·敏樞,仍令鞫廳,嚴鞫得情。措辭見前請罪人八金,依本律施行。措辭見前答曰,勿煩。
持平沈鑧所達,請逆坦孥籍,一依王府草記,卽令擧行。措辭見前請罪人泰績,令鞫廳,嚴刑得情,夬正王法。措辭見前請瑞虎等兩賊孥籍,亟令王府擧行。措辭見前請物故罪人夏宅孥籍,亟令王府擧行。措辭見前請逆畬,孥籍等事,依大逆例擧行。措辭見前請戊申逆魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見前請徑斃罪人濂,孥籍等事,亟令王府擧行。措辭見前請罪人龍發·斗齡·戒剛,仍令鞫廳,嚴鞫得情,夬正王法。措辭見前請其時干連人英梅,更令鞫廳,嚴刑窮問,期於得情。措辭見前請尹宅履·德喜等,更令王府,拿鞫嚴訊,以正王法。措辭見前增家投書,何等變怪?陰凶之情節,妖惡之根因,其在國法,惟當窮覈乃已。而承彦徑斃之後,尙未鉤得,輿情久鬱,國論愈激。昨日鞫招中,行祭時執事之婢僕輩及傳喝之傔人,俱皆緊出云。當此諸囚嚴訊之日,不可不一體究覈。請伊日執事之婢僕及傳喝之傔人,竝嚴鞫得情。新除授掌令李塤,時在京畿楊州地。請斯速乘馹上來事,下諭。答曰,不從。下諭事依達。
兵曹參判趙載浩書曰,伏以昨日筵中,有黃海兵使,令次官,問于大臣擬差之命。臣於此,有不敢遽然奉承者。蓋本曹政注,長官主之。閒漫窠闕之臨急替差,雖有前例,至於閫任,則事體較重。而況聞長僚復命,期在不日。身故之代,雖係緊急,擺格擬差,終涉未安。玆敢短章陳聞。伏乞离明,亟賜處分,以存公格,不勝幸甚。答曰,覽書具悉。下敎之下,豈若是乎?卽爲擧行焉。
上在昌德宮。常參·經筵,以代理停。
尹光毅達曰,明日常參,取稟。令曰,停。
鄭夏彦達曰,大司憲申思建,執義尹志泰,持平沈鑧呈辭。掌令朴昌潤·李塤,持平李克祿在外。今日以監察茶時之意,敢達。令曰,知道。
趙載敏,以都摠府言啓曰,今日入直內三廳,〈武〉兼禁軍及軍兵等,中日習射,請出標信。傳曰,知道。
傳于鄭夏彦曰,速速擧行,直入正時。
傳于鄭夏彦曰,罪人竝上闕。
具允明,以都摠府言啓曰,今日入直內三廳,武兼禁軍及各樣軍兵等,各技試才設場矣。卽刻親鞫擧行事,命下矣。雖未畢試,今日中日停止之意,敢啓。傳曰,知道。
趙載敏,以兵曹言達曰,今十月十三日,幼學丁運光稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金鎭漢,常時不能禁斷雜人,以致闌入,亦難免其責,推考,何如?令曰,依。
具允明,以問事郞廳,以鞫廳大臣意啓曰,問事郞廳尹東度,陳書受由,申晦春坊入直,竝改差。其代,前應敎金尙喆,司僕正兪彦述差下,察任,何如?傳曰,允。
趙載敏,以守禦廳言啓曰,本廳從事官安允行,方在罷散中,時無職名,令該曹依例口傳付軍職,冠帶常仕,何如?傳曰,允。
藥房口傳啓曰,入夜後,寒澟倍甚。終夕帳殿,聖體調攝,不瑕有傷損之節乎?臣等區區下情,益不勝憂憫之至。更鼓未深之前,卽爲還宮,千萬伏望,惶恐敢啓。答曰,知道。
親鞫罷後,政院·玉堂·藥房口傳問安。答曰,知道。
校理魚錫胤書曰,伏以臣,釁孽至深,不宜冒進於邇列。而猥蒙大朝全保之恩,獲免嚴誅,以至今日,深仁厚澤,淪浹肌髓,圖酬無路。而叩謝爲急,遂不免放倒廉隅,冒沒一肅,持被殆近兩旬,登筵亦過數三。顧以罪累之蹤,復侍香案,獲瞻耿光,分義粗伸,私願亦足。今雖退塡丘壑,亦復何恨?臣之老母,以篤老之年,抱沈痼之疾,平居氣息,常有朝夕難支之憂。臣雖感激殊眷,不敢言私,方寸之焦灼,固已久矣。自數昨,重患寒感,宿症添劇,加以吐血,幾至數合,眞元虛陷,神息昏瞀,種種形症,俱係憂苦。臣晝夜扶護,情理煎迫,實無晷刻離捨之望。玆敢疾聲仰籲於离明之下。伏乞亟降明命,削臣見帶之職,俾便救護,勘臣瀆擾之罪,以昭法紀,不勝幸甚。答曰,覽書具悉。爾其勿辭,救護母病焉。
校理尹東度書曰,伏以臣於館職,近有蹤地之可言。而適會三司求對,冒沒出肅,仍又强疾持被,奔走參鞫,今且七箇日矣。自昨日氣猝寒,服着失宜,遍體寒縮,頭疼繼作,達夜叫苦,不省人事,僵臥直廬,擁衾涔涔。若不急歸調治,實有汚穢淸禁之慮。敢冒瀆撓之誅,仰申疾痛之呼。伏乞睿慈,俯垂矜諒,亟令鐫遞臣職名,俾得專意醫治,以尋生路,千萬幸甚。答曰,覽書具悉。爾其勿辭,調理察職。
己巳十月十三日未時,上御承文院。親鞫入侍時,判府事金在魯,右議政金若魯,判義禁朴文秀,同義禁徐命九·李鼎輔·柳萬重,大司憲申思建,大司諫金尙重,都承旨徐命珩,左承旨尹光毅,右承旨成範錫,左副承旨鄭夏彦,右副承旨趙載敏,同副承旨具允明,問事郞廳趙雲逵·李彝章·鄭光震·兪彦述·李垍·兪漢蕭·金尙喆·沈鏽,假注書李賢汲,事變假注書李宜馣,記事官金光緯·金弘澤,刑房都事柳鎭普·金鳴魯,文書都事南泰胤·徐命天,以次進伏訖。在魯·若魯進曰,伏未審聖體,此時若何?上曰,一樣矣。在魯·若魯曰,大王大妃殿氣候如何?上曰,安寧矣。在魯·若魯曰,王世子氣候何如?上曰,好過矣。上曰,憲臣達辭及元景夏書意,無或過乎?若魯曰,其在獄體,自當次第究問。臣則以憲臣之達,爲先洩也。思建曰,此獄端緖,不知在何?其時執燭執盤之人,不可不問矣。文秀曰,凡治獄之道,當務平反。而此獄端緖,終未究得。其時執燭執盤之人,勢將一番究問矣。若魯曰,·紏旣已鞫問,則執燭內人,傳喝下人,豈可不問乎?文秀曰,今番若不盡爲究覈而置之,則此獄無究竟之日,臺臣請覈之達,必年年有之矣。上曰,一節深於一節,故予不欲問之矣。判義禁一番當問之說,亦然矣。其時執燭執盤兩內人及莫大,拿來,可也。上曰,罪人繕上之。上招問郞而諭之曰,問目詳爲言及於罪人,而無㤼直陳之意亦言之。文秀曰,繕之被招,卽兩番,而其事件各異矣。上曰,知之矣。若魯曰,以罪人之言觀之,嵇之最親於驪川家可知矣。上曰,然矣。宗臣之愛護私族,如是矣。予則在潛邸時,雖妻家之至親,罕與之接面矣。上曰,上之。與繕使之面質。命珩曰,日氣向晩頗寒,揮項進御,何如?上曰,置之。上曰,之招,則與頃日無差忽異矣。請對前後,使之相爭,可也。上曰,之招,則終始了了。而繕則無發明之端矣。若魯曰,繕則終無證據之言,極爲殊常矣。上曰,繕之心術可痛。請對前後之必欲隱諱者,似有疑端,以此問之。上曰,繕只有嫡嫂一人,嫡姪一人,而頓無死生與同之意。下去金化,其行止極殊常,先以此端訊問,可也。上曰,繕姑停刑,太烈上之。上曰,爾之執燭時,何人往來耶?直告此端之意,言于罪人也。在魯·若魯·文秀進曰,日已晩矣。而水剌尙未進御,伏不勝憂憫矣。上曰,當進矣。上入小次。已而,出御帳殿,命文秀進前,而諭之曰,罪人莫大上之。上曰,行祭時,執燭宮人誰也?守門內人亦誰也?爾不見孔承彦乎?以此問于莫大也。文秀曰,莫大告以執燭內人金氏·韓氏兩人,而守廟門內人,卽次烈云矣。上曰,孔承彦招內,莫大守廟外中門云。其間來往之人,莫大必知之,以此發問,可也。上曰,罪人贊合上之。上曰,次次究問,則漸漸可知矣。文秀曰,然矣。上曰,判義禁其亦勞矣。筋力亦可謂健也。上曰,罪人次烈上之。上曰,粲合則少不無詐處,而次烈則純實矣。仍命承旨書之曰,親鞫姑罷,待朝擧行,時刻以辰初三刻爲之。上還宮。
上在昌德宮。常參·經筵,以代理停。
夜一更二更,月暈。
下直,金堤郡守尹得聖。
尹光毅達曰,明日常參,取稟。令曰,停。
藥房提調徐命彬,副提調徐命珩啓曰,伏未審夜來,聖體調攝若何?昨又親臨鞫囚,侵夜乃罷,搔癢之候,不瑕有添損之節乎?帳殿未殿坐之前,臣等率諸御醫入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
傳于鄭夏彦曰,罪人竝上闕。
具允明,以義禁府言啓曰,今此親鞫時,本府都事,不可不備員。出使都事柳鎭普,令該曹口傳閑官換差,何如?傳曰,允。
鄭夏彦,以訓鍊都監言達曰,糧餉色所管屯田百餘結,在於黃海道延安府,而因水道不利,積年廢棄矣。近年以來,自本廳募民費財,開掘築堰,方有公私蒙利之實效,而其間不無奸民輩潛破水道之弊,故各別嚴禁事,前後行關,非止一再,監營必已知委。而本官視若尋常,尙無擧行形止,致使莫重軍需所出之地,將未免空棄,事之寒心,莫此爲甚。道臣推考。當該守令,從重推考,依前關,卽爲擧行之意,更爲分付,何如?令曰,依。
親鞫罷後,政院·玉堂·藥房口傳問安。答曰,知道。
江華留守元景夏書曰,伏以妖鞫,自往冬鉤覈,而根抵尙茫然,增·嵇兩家投書,決是一串貫來,獄體固當竝覈矣。臣隱憂絓心,前後登筵,力請孔承彦之當覈置而徑斃,思之寒心。然而執燭執炬盤問,幸有梯焉。伏見臺達,有鞫招緊出之語,臣言似有中矣。今復不捕,使緊關獄情者,徑斃或如承彦,則其將奈何?治獄當如疾雷,逮緩奸生,臣竊慮焉。玆敢越俎冒陳,事係鞫獄。伏乞离明,仰稟大朝而處焉,臣無任云云。答曰,覽書具悉,大朝已處分矣。
吏曹參議權相一書曰,伏以臣,祗奉本月初三日徽旨,不許臣辭遞,令速上來察職,臣惶悚憫鬱,益不知置身之所。臣有決難冒受之義,有決難强進之病,而只欲近伏於都門之外,悉暴危懇,疾聲哀籲,冀蒙离明之洞燭實狀,特許遞斥。扶舁登程,寸尺步進,未過十里,跌落水中,身骨多傷,右臂尤重疼痛,且本疾添劇,若將澌盡,委臥旅次,作一僵尸,臣受恩罔極,稽命至此,雖死必不得瞑目矣。艱得收拾精神,口號短章,冒死封呈。伏乞邸下,哀臣病狀,實非假托,亟遞臣職,因命有司,治以逋慢之律,千萬幸甚。答曰,覽書具悉,大朝特除,聖意深矣。爾其勿辭,從速上來察職。
己巳十月十四日辰時,上御承文院。親鞫入侍時,判府事金在魯,右議政金若魯,判義禁朴文秀,同義禁徐命九·李鼎輔·柳萬重,大司憲申思建,大司諫金尙重,行都承旨徐命珩,左承旨尹光毅,右承旨成範錫,左副承旨鄭夏彦,右副承旨趙載敏,同副承旨具允明,假注書李賢汲,事變假注書李宜馣,記事官金光緯·金弘澤,問事郞廳趙雲逵·李彝章·鄭光震·兪漢蕭·兪彦述·李垍·金尙喆·沈鏽,刑房都事柳鎭普·金鳴魯,文書都事南泰胤·徐命天,以次進伏訖。在魯·若魯進曰,日候頗寒,聖體若何?上曰,一樣矣。在魯·若魯曰,大王大妃殿氣候何如?上曰,安寧矣。在魯·若魯曰,王世子微感之候,夜來何如?上曰,不至大段矣。文秀先奏閔洙彦招辭。上曰,此招何如?若魯曰,其時事實,不可以此招而有所詳悉矣。文秀曰,尹得輔爲名之士,推問然後,可知其虛實矣。在魯曰,尹得輔,亦同辭發明,則更何以驗其虛實耶?上曰,尹得輔,自秋曹第爲推問,可也。文秀曰,頃者二所禁亂官閔漸洙,與試官洪鳳祚,罪名無異云。鳳祚旣已放送矣,漸洙亦一體放送,何如?上曰,然則放送。文秀曰,更爲詳聞,則閔漸洙罪名,與洪鳳祚條件差異,而俄者臣誤達矣。夏彦曰,筵中奏事之體,當詳知事實然後,始可仰達。而卽者判義禁朴文秀所達閔漸洙事,未免率爾,推考,何如?上曰,依爲之。出擧條上曰,罪人次烈上之。上曰,伊日行祭時,出主以後,廟門之開閉與否,詳問于次烈也。太烈鎖門之說,終爲疑端矣。在魯曰,太烈緊於孔承彦矣。上曰,然矣。太烈雖或無隱情,其不勤守廟之罪則有之,若非渠手所爲,則必見來往之人矣。上曰,罪人文起周上之。上曰,起周曾爲武科耶?在魯曰,見其榜目,則爲直赴科矣。上曰,上之,與得實面質。上曰,之言則終始了了,而繕則似有陰慘情節矣。文起周不過門客,渠則生長於其家,其日請對事,渠必先知,何以問起周而始知耶?以此問于繕,使與起周相爭,可也。文秀曰,兩人之說,皆不分明,莫曉其曲折矣。上曰,太烈上之,與起禮面質。文秀曰,起禮初則以爲,太烈獨守廟門,故渠暖酒往餽云矣。及其面質時則以爲,太烈卽爲下來,初無守廟事云矣。上曰,起禮刑推。上曰,太烈更推。渠是追後閉門人,則此事根因,渠外無可知之人。以此發問目嚴訊,可也。上曰,繕當更訊問乎?在魯曰,問於繕者,本非妖書根本,只是請對前後事矣。鼎輔曰,獄事肯綮,專在於崇,而繕則非緊矣。若魯曰,請對前後之說,顯有隱情,加刑宜矣。文秀曰,大臣所達誠然,加刑宜矣。上曰,繕加刑。上曰,此獄有兩端,此必䌖賊。敎嵇爲之,驪川見而不應,故嵇又於渠家,做出妖書矣。如或不然,則他人之嫉驪川家及嵇家者,做出此事,而䌖·嵇等妖賊,有此三條之問矣。崇更爲加刑,其所有聞於嵇者,使之直告。若魯曰,昨日金吾訊問時,崇不忍杖,輒曰當告,而終不直告矣。夏彦進奏,安置罪人押去都事申達。上命承旨書之曰,王者流放,雖重律,乃傳生之意,況以國法竄置者乎?且方鞫問者,亦有救療之道,今覽增押去都事申聞。其若一向前進,死生可慮,待瘳押去事,令該府,分付,亦令本道,藥物題給。上曰,大臣·金吾堂上·諸問郞進前。上曰,䌖·崇父子,雖俱斃,實無所惜。而崇雖以一知字自服,亦豈爲知情不告之律耶?在魯曰,三條設問,渠雖曰不知,而妖書辭意,亦稱以全不知,極爲巧詐矣。若魯曰,其父之事,其子不知云,極爲凶矣。此獄收殺間,連爲鞫問宜矣。今何輕議耶?文秀曰,臣等以鞫官之體言之,則姑不可輕議,一向拔問宜矣。鼎輔曰,妖書非尋常所作,安知非䌖·崇事耶?決不可饒貸矣。思建曰,嵇連宿䌖家,萬無向崇不言之理,加刑嚴問宜矣。雲逵·光震等曰,崇之抵賴,極爲凶詐,窮覈乃已,宜矣。上曰,繕則何如?若魯曰,請對前後之必欲隱諱,極涉殊常,而亦非限死加訊之罪矣。在魯曰,此則非妖書根因,初不甚緊着矣。文秀曰,繕之處地,似無不知之理,繕之被刑,豈可免乎?鼎輔曰,臣意則不必限死刑推,姑爲囚置,以觀結末,宜矣。思建曰,嵇之不言於,而言於繕者,終涉殊常,事當姑囚,以待究竟矣。尙重曰,繕本非迷劣之輩,此獄隱情,安知不在於繕乎?雲逵·彝章等曰,決不可輕先處決矣。上曰,趙雲逵最於崇·事,嚴截矣。以今日觀之,則果何如耶?則無罪矣。雲逵曰,崇則萬萬妖惡,而則前日嫉惡之心,少減矣。上曰,趙雲逵此言公心也。在魯曰,之招辭,雖痛怛曲盡,此後或不無可問,姑不必輕放矣。若魯曰,姑囚,以待結末而放之,亦何晩耶?上曰,此則決不然。王者之道,旣知其冤,則豈忍姑囚,以待結末耶?鞫廳何等地也。一夜難矣。予屢日親臨帳殿,未可放無罪之一耶?文秀曰,聖意如是,姑爲放送,如有可問,更爲捉入,亦何妨耶?彝章·光震等曰,惟在處分之如何耳。彦述曰,臣意則決不可輕先放送矣。上曰,兪彦述其無仁心者也。不讀孟子乎?歸而讀之。予之下敎如是,而尙無感動意,此等處,可見其黨心,予竊痛之。他日事元良,豈可如是乎?予之此言,非爲也。仍命承旨書之曰,昔人有兄弟不同者,而今於權見之矣。之漠然不知,業已知之,而臺臣以崇·,竝擧爭執,故崇則有可問者允從。而至於,其無可問者,而臺臣之爭難,以收殺未見之前,亦莫知其何人,以嵇兄之故,特命島配矣。今問帳殿,已辦其善否,而其招亦爲詳細,當初島配,亦涉過矣。特爲放送。又命書之曰,罪人權紏·文起周·得宲·次烈·贊業·貴正,未及拿來,罪人太正竝放送,權繕·起禮·莫大竝仍囚,以待結末。上曰,罪人當放者速放。夏彦曰,莫重鞫囚,換名拿入,金吾堂郞,俱有不察之失,推考,何如?若魯曰,金吾堂郞,不察之失,誠如承宣所達,推考,宜矣。上曰,依爲之。出擧條若魯曰,臣雖無似,旣忝輔相之位矣,俄者事所達,臣亦非有深意,只以鞫體言之。而聖敎如是,臣不勝惶恐。且兪彦述所達,只不過據守獄體之意,而遽下嚴敎,臣愚死罪,竊恐有欠於包容之德耳。上曰,卿言是矣。當體念焉。上曰,原時任大臣進前。上曰,國無近宗,只有驪川一人矣。今聞病重,必死於中路矣。八寸之親,惟此一人,寧不惻然乎?在魯·若魯曰,聖上所敎,誠出於惻怛之意。而其如一世之公議何哉?上慼然久之。上命承旨書之曰,親鞫姑罷,待拿來擧行。上還宮。
上在昌德宮。常參·經筵,以代理停。
夜自二更至五更,月暈。
尹光毅達曰,明日常參,取稟。令曰,停。
鄭夏彦達曰,大司憲申思建式暇呈辭,執義尹志泰,掌令李塤,持平沈鑧呈辭,李克祿,掌令朴昌潤在外。今日以監察茶時之意,敢達。令曰,知道。
趙載敏達曰,備邊司郞廳來言,今日賓廳坐起日次,而大臣有病,不得來會云矣,敢達。令曰,知道。
藥房副提調徐命珩啓曰,伏未審夜來,聖體調攝若何?連日帳殿,竟夕親臨鞫囚,搔癢之候,不瑕有添損之節乎?醫官之未得入診,今過一旬,昨以憫迫之言,仰達於步輦之前矣。今日臣率諸御醫入診,詳察症候,爲宜。大王大妃殿氣候何如?臣不任終宵憂慮,敢來問安,竝此仰稟。答曰,知道。慈殿氣候,差勝後一樣。予則搔癢一樣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具允明,以義禁府言達曰,卽接月令醫員朴重采手本,則時囚罪人南惠老,素患痰癖之症,復發於浹月處冷之餘,塊氣上衝,胸膈痞塞,呼吸喘促,精神昏瞀,實有頃刻難保之慮云。自前罪人,病勢如此,則有保放救療之規,敢此仰達。令曰,依爲之。
又以義禁府言啓曰,太正拿來都事處,太正放送事,依昨夜所下承傳,星火知委矣。都事今日曉頭,越江入來之際,見其關文,卽爲放送云,敢啓。傳曰,知道。
吏曹口傳政事,禁府都事柳鎭普,訓鍊主簿李景弼相換。
具允明,以御營廳言達曰,軍餉事體極爲嚴重,每納於當年十月,而至於江原道橫城縣,則昨年十月當納者,累次催督,至今年十月,尙不來納。事之稽緩,莫此爲甚,當該守令,拿處,何如?令曰,依。
以江原監司沈星鎭狀達,通川等郡居騎兵朴夢致孫子介也之等,爲虎嚂死事,令于成範錫曰,嚂死人等,令本道恤典擧行。
上在昌德宮。常參·經筵,以代理停。
下直,鎭岑縣監林養浩。
徐命珩達曰,明日常參,取稟。令曰,停。
鄭夏彦達曰,大司憲申思建式暇呈辭,執義尹志泰,掌令李塤,持平沈鑧呈辭,李克祿,掌令朴昌潤在外。今日以監察茶時之意,敢達。令曰,知道。
趙載敏,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
徐命珩達曰,左承旨尹光毅,今日不爲仕進,牌招,何如?令曰,依。
尹光毅達曰,判府事閔應洙,偕來史官全義采,身病猝重,勢難仍留云,他史官替送,何如?令曰,依。
具允明,以備邊司言啓曰,本司武郞廳李國賢·鄭翼濟,奔走勤仕,又滿十五朔,依例陞敍,或守令遷轉事,捧承傳施行,何如?傳曰,允。
尹光毅,以禮曹言啓曰,故井邑縣監權益興,繼後子義衡,文案爻周,問于門長,更爲立後事,命下。而其門長,在於牙山地,故發關上來,議定後,稟處事,草記允下矣。卽者其門長幼學權應衡,今始上來,呈單本曹以爲矣,三寸叔故縣監益興,改立後事,同宗齊議,以矣同生第五弟壽衡,定爲繼後,以此入啓云。上項故縣監權益興第三弟,故刑曹佐郞益震第五子壽衡,立爲權益興之後,而立案成給之意,敢啓。傳曰,知道。
具允明,以義禁府言達曰,橫城縣監金光國拿來事,徽旨達下矣。金光國時在任所云,依例發遣府羅將,拿來,何如?令曰,依。
假注書全義采啓曰,臣敬奉睿旨,往諭于京畿麻田洞判中樞府事閔應洙所住處。則以爲,臣於席藁俟命之中,史官又臨,特宣手書,下諭,寶墨璀燦,蓬蓽煥耀,非常之寵,聽聞皆驚,臣雙擎九頓,倘怳靡定,不覺血涕之盈襟。臣非木石,苟有一分轉動之勢,豈敢徒守私義,此時重任,一向虛縻,濫辱誤恩,一至於此哉?惟其以情則鐵壁在前,以病則縷命垂絶,只自冥然頑然,末由仰承德意,鑽地刳心,猶不足以喩臣之迫隘,直欲卽地滅死,而亦不可得。到此地頭,惟宜進身近畿,以待誅殛之遄加,而新遭慘慼,悲泣眩瞀,病情倍劇,精魂飛越,㱡㱡危喘,終無以蠢動。伏地戰悸,益不知所措,當俟心神之稍定,更入文字,仰請斧鉞之嚴誅云矣。臣旣承偕來之命,姑爲仍留之意,敢達。
徐命珩達曰,卽伏見忠淸監司洪啓禧,今春夏等褒貶啓本,則守令無一人居下,殊無嚴明殿最之意。推考警責,何如?令曰,依。
又達曰,卽者副應敎趙雲逵,以其親病陳書徑出,原書纔已捧入矣,所當直捧禁推徽旨。而此與無端徑出有異,推考警責,何如?令曰,依。
司諫趙重稷達曰,請充軍罪人李時蕃,依律處斷。措辭見前請逆魁坦緣坐籍沒等事,亟令王府,依法擧行。措辭見前請罪人泰績,仍令鞫廳嚴刑得情,夬正王法。措辭見前請徑斃罪人畬孥籍等事,亟令王府,依大逆律擧行。措辭見前請戊申逆魁之子,以年未滿未及施法者,亟令王府,竝行孥戮之典。措辭見前請賊濂收孥籍産,亟令擧行。措辭見前請罪人龍發·斗齡·戒剛,仍令鞫廳嚴刑得情,夬正王法。措辭見前請恒延·命垕·敏樞,仍令鞫廳嚴鞫得情。措辭見前請罪人八金,依本律施行。措辭見前嵇賊之三條設問,萬萬凶慘。其於增家,便是不共戴天之讎。則方嵇賊之咆哮入來也,爲爟者,所當嚴辭驅出,何暇溫言相寬?而爟供所謂,汝姑無事,於汝幸矣云者,雖曰出於副急之權辭,此何等妖賊?此何等讎人?而乃以權辭,欲寬其心乎?況吾兩家慶事之說,旣發於嵇賊之招,則以渠自明之言,固難準信,徑先放釋,已違鞫體,而雖以大朝判付中,不愼口三字言之,此事關係何如?而旣有此不愼口之事,則其爲罪,當如何哉?其在嚴國法之道,決不可以告身薄勘而止,請爟極邊遠竄。答曰,勿煩。
副應敎趙雲逵書曰,伏以臣父,關格宿症,近有復發之漸,而適値親臨鞫囚之日,嚴畏分義,不敢言私,黽勉就直,已有日矣。卽接家信,則臣父宿病,挾感添劇,胸膈痞塞,腸腹絞痛,委頓床笫,奄奄昏綴云。臣自聞此報,心神飛越,不能頃刻按住,急控短章,徑出禁門。伏乞离明,俯垂矜察,亟削臣職,以便救護。仍治臣擅離之罪,以肅朝綱,不勝幸甚。答曰,覽書具悉。爾其勿辭,救護父病焉。
同義禁李鼎輔書曰,伏以臣,素抱疝癖之症,少觸冷則輒發,近患寒感,强疾供職,不能調治。適當親臨鞫囚之日,不敢言病,忍死連參,觸冒風冷,疝氣重發,胸脅刺痛,叫苦昏倒,殆不省事,實有頃刻難支之勢,數日之內,萬無自力起動之望。當此鞫獄方張之日,所帶金吾兼銜,不可一日虛縻,玆不得不冒死仰籲於离明之下。伏乞俯賜睿察,特遞臣金吾之任,以尋生路,使鞫事,無臨時窘急之患,千萬幸甚。答曰,覽書具悉。卿其勿辭,調理行公。
副司直徐命彬書曰,伏以臣於昨日親鞫罷後,問安退歸之路,忽覺風寒外襲,渾體灑水,殆不能自持,僅還私次,昏倒投地,旋卽大寒戰,大發熱,頭腦如劈,精神昏迷,叫苦達曙,不省人事。今日藥院起居,不得進參,禮廢分虧,罪合萬死,病裏惶懍,靡所容措。念臣廢疾衰朽,形存心死,自經昨年危疾,澌鑠幻脫,殆無餘地,昏瞢憒憒,便同尸居,顧此內局之任,寧有堪承之理?而蒙被大朝恩造,與天無極,萬一報效之圖,惟是筋力强策,奔走顚仆爲期。見今病狀,如右所陳,此實臣本來沈痼之症,當寒輒發,動費累朔辛苦,非如偶然感傷之比,時月之內,萬無起動之望。當此間日問候之時,莫重保護之地,決不容暫時虛曠,以益其罪戾。玆敢倩構短章,疾聲哀籲於离明之下。伏乞邸下,俯賜諒照,亟遞臣藥院之任,俾尋生路,公私不勝幸甚。答曰,覽書具悉。卿其勿辭,調理行公。
上在昌德宮。常參·經筵,以代理停。
夜四更,月犯東井星。
下直,瑞山郡守任鏡觀,居山察訪許昇。
尹光毅達曰,明日常參,取稟。令曰,停。
鄭夏彦達曰,大司憲申思建,執義尹志泰,掌令李塤,持平沈鑧呈辭,李克祿,掌令朴昌潤在外。今日以監察茶時之意,敢達。令曰,知道。
藥房副提調徐命珩啓曰,昨今風寒頗酷,伏不審日間,聖體調攝若何?搔痒之候,其有差勝之勢乎?問安之批,每以一樣爲敎,藥院之未得入侍,已過一旬,下情焦憫,曷有其極?雖未備員,今日臣率諸御醫入診,詳察症候,斷不可已。大王大妃殿氣候何如?臣不勝區區憂迫之忱,敢來問安,竝此仰稟。答曰,知道。慈殿氣候,差勝後一樣。予則一樣矣。
具允明達曰,校理魚錫胤·尹東度,牌招事依下,而闕門已閉,待明朝出牌之意,敢達。令曰,知道。
具允明,以弘文館言達曰,本館上番闕直,事甚未安。校理魚錫胤·尹東度,由限已過,竝卽牌招,以爲推移入直之地,何如?令曰,依。
吏曹口傳政事,以金尙魯爲內醫院提調。
司諫趙重稷所達,請充軍罪人李時蕃,依律處斷。措辭見上請逆魁坦緣坐籍沒等事,亟令王府,依法擧行。措辭見上請罪人泰績,仍令鞫廳嚴刑得情,夬正王法。措辭見上請徑斃罪人畬孥籍等事亟令王府依大逆律擧行。措辭見上請戊申逆賊巨魁之子,以年未滿未及施法者,亟令王府,竝行孥戮之典。措辭見上請賊濂收孥籍産,亟令擧行。措辭見上請罪人龍發·斗齡·戒剛,仍令鞫廳嚴刑得情,夬正王法。措辭見上請恒延·命垕·敏樞,仍令鞫廳嚴鞫得情。措辭見上請罪人八金,依本律施行。措辭見上嵇賊之三條設問,萬萬凶慘。爲增家人者,所當痛絶之不暇。而及增罷對之後,嵇雖來問,在爟之道,何敢以汝姑無事,於汝幸矣等,肆然酬酢乎?況其慶事之說,旣發於嵇賊之招,則渠之自明之言,何可準信?而一番例供,遽爾放釋,其在嚴國法之道,決不可以告身薄勘而止。請爟極邊遠竄。答曰,勿煩。
大王大妃殿·中宮殿·賢嬪宮,藥房口傳問安。答曰,知道。
己巳十月十七日巳時,上御歡慶殿。藥房入診,副提調徐命珩,假注書魏興祖,記事官金光緯·金弘澤,醫官金應三·方泰輿·玄起鵬·金壽煃·鄭文恒·鄭贊僑·李道吉,以次進伏訖。徐命珩曰,風寒日冷,聖體調攝若何?上曰,一樣矣。命珩曰,帳殿勞動之餘,搔癢之候,加減更如何?上曰,一樣。而日寒,故稍勝矣。命珩曰,大王大妃殿氣候何如?上曰,一樣矣。命珩曰,王世子氣體何如?上曰,想已聞之,而方有感氣,久廢引接矣。命珩請令醫官診候。上曰,兪。應三入診退伏曰,脈候左三部調均,右三部微數,而大體調均,比前好矣。諸醫以次入診,而所達皆同。命珩曰,搔癢處,請令醫官,入戶內詳察,何如?上曰,兪。諸醫承命入戶內,詳察後退伏。皆以比向時差勝爲達,仍以鹽湯進洗之意齊達。上曰,依爲之。又下敎于應三曰,元良症候何如?爾其達之。應三曰,膈痰時凝,欲吐未吐,思食之念甚少矣。自今夜三更後差勝,如雉脚·熟卜等物,稍有所進,而水剌則全然厭進矣。上曰,元良素多膈痰,好進生冷,故易於觸寒,而感氣不解矣。命珩曰,臣等在保護之地,宜卽請診於東宮,而未稟大朝之前,不敢直請診候,故尙未得一番問候。事體誠甚未安,下情不任憂慮,今日則敢請診察矣。上曰,予亦問之,自今夜差勝,且使卿等入對,則其引接酬應之際,想以爲非便,姑爲止之,以觀來夜加減,爲可。命珩曰,臣等待罪保護之地,一未診察,誠甚憫鬱矣。上曰,不必如此矣。命珩曰,頃以年例駝酪勿入事下敎,而今則牛疫稍止,懸房復設,復令造入,何如?上曰,其出乳之牛,非鄕牛乎?命珩曰,自牛廛買置已久,此非鄕牛也。上曰,孟子曰君子遠庖廚,亦曰聞其聲,不忍食其肉,予亦以此爲弊。而年例爲之之事,亦何可廢也?且內局所入之酪,其味最好,以其蔘之多入而然乎?命珩曰,然矣。上曰,自二十日爲始,可也。命珩曰,藥院事甚憫矣。都提調在外,提調徐命彬氣質本來淸弱,而自帳殿等待時,觸寒生病,症形非細,而且有疝氣,兩日問安,俱未進參矣。上曰,承旨書之。仍命書曰,當此問候之時,都提調尙今在外,提調受由,只有副提調,事體寒心。提調許遞其代,令該曹卽爲口傳備擬。又下敎曰,兵判今則可以歸來矣。命珩曰,今明日間,當入來云矣。承·史以次退出。
上在昌德宮。常參·經筵,以代理停。
自巳時至未時,日暈。
尹光毅達曰,明日常參,取稟。令曰,停。
鄭夏彦達曰,憲府連日監察茶時,事甚未安。除在外外,呈告未肅拜人員,竝卽牌招,何如?令曰,依。
徐命珩達曰,注書南鶴老,連呈辭單,久不行公,牌招察任,何如?令曰,依。
傳于鄭夏彦曰,該府郞,今日似當入來,預爲整待,卽速擧行。徐命珩達曰,該府郞,今日似當入來,預爲整待,卽速擧行事,命下矣。同副承旨具允明,以身病出去,卽爲牌招,何如?令曰,依。
傳于鄭夏彦曰,待明朝擧行。
傳于徐命珩曰,兵曹判書入侍。
成範錫,以禁府都事,以鞫廳大臣意啓曰,問事郞廳趙雲逵,以親病陳書受由,今姑改差。其代,吏曹佐郞朴師訥差下,察任,何如?傳曰,允。
鄭夏彦,以武臣堂上朔試射所差備官,以試官意啓曰,副司猛宋奎弼,今日試射時病不進,依承傳罷職,何如?傳曰,允。
執義尹志泰達曰,請逆坦孥籍,一依王府草記,卽令擧行。措辭見上請罪人泰績,令鞫廳嚴鞫得情,夬正王法。措辭見上請瑞虎等兩賊孥籍,亟令王府擧行。措辭見上請物故罪人夏宅孥籍,亟令王府擧行。措辭見上請逆畬孥籍等事,依大逆例擧行。措辭見上請戊申逆魁之子,貸死爲奴而年滿者,亟令王府,考案抄出,竝依麟佐子追坐例擧行。措辭見上請徑斃罪人濂孥籍等事,亟令王府擧行。措辭見上請罪人龍發·斗齡·戒剛,仍令鞫廳嚴鞫得情,夬正王法。措辭見上請其時干連人英梅,更令鞫廳嚴刑窮問,期於得情。措辭見上請尹宅履·德喜等,更令王府,拿鞫嚴訊,以正王法。措辭見上賊嵇之妖兇陰慘,不但國人之所共誅,其在增家,尤當闔門同仇,嚴斥痛絶之不暇。而爟乃反與之對面,溫言酬酢,若使爟,視之以家讎國賊,則嵇之幸不幸,何如是關念,而至示寬慰之意乎?況兩家慶事之說,嵇已納供,則渠雖自明,不可準信。而至於慮禍權辭等語,都出游辭,粧撰之計,論其情狀,萬萬駭痛,決不可以告身薄勘而止。請爟極邊遠竄。答曰,勿煩。
持平沈鑧書曰,伏以臣,賦命險釁,早失所恃,惟偏母是依。母年今六旬有三,素抱奇疾,十載沈痼,殆無寧日,月前忽得風痰之症,精神昏瞀,語音訥澁,痰火升降,氣息澟綴,若不保朝夕者。臣素無兄弟,又無姊妹,左右扶將,惟是臣一身而已。臣之情理,豈有供職之望?而適當三司求對之日,大論方張,懲討方急,不敢言私,忍情就列,今已旬有餘矣。自昨母病,挾感添劇,實無晷刻暫離之勢。此際茶牌儼臨,臣非不知此時瀆擾,萬萬惶悚,而方寸煎灼,忍住不得。玆敢自外徑歸,冒陳短章。伏乞离明,亟降明令,鐫削臣職名,俾得以專意救護,以伸至情,千萬幸甚。答曰,覽書具悉。爾其勿辭,救護母病焉。
說書尹得養書曰,伏以臣之偏母,今年七十二歲,素多痰病,居常懍懍,數昨隨往於臣兄金堤郡守得聖任所,行到果川地,宿疴越添,症情非細。臣自聞此報,方寸煎灼,按住不得,今臣情理,他不暇顧,急急往省。而第伏念睿候,尙在違和中,名忝宮僚,不得在京承候,徑尋鄕路,臣罪至此,尤無所逃。伏乞离明,亟削臣職,以嚴邦憲,不勝幸甚。答曰,覽書具悉。爾其勿辭,往護焉。
判府事閔應洙書曰,伏以臣,積罪如山,而受恩如天,金木不加,寵渥彌隆,以至史官之偕來,手書之下諭,而極矣。噫,以臣負犯,尙此全保,莫非聖恩。而況今敷心之敎,丁寧懇惻,殊恩異眷,前後相續,苦情危衷,照燭無明。臣每奉讀,五情震越,雖甚頑愚,尙有知覺,私心惶感,糜粉難酬,則豈敢有一毫自阻,徒守拘滯之私義,罔念保護之重任,冥然頑然,坐辱非常之寵,而甘自陷於孤恩慢命之科哉?此固分義事理之所不敢出。而顧此情病之萬分難强,曾已屢暴,則豐蔀雖阻,离照已燭,今不必更事煩瀆。槪其釁孽甚重,彈墨未乾,難進之義,已成鐵壁,慘戚荐仍,宿痰添劇,垂絶之喘,無路蠢動。雖欲感激恩數,忍死冒沒,仰承德意之萬一,而以情以病,其勢末由,只恨不卽滅死,尙延視息,日積無限之罪戾,虛辱無限之恩禮。臣之進退,轉益迫隘,而此際伏聞聖上,靜攝之中,連日臨鞫,藥院請診之啓,每下備員之敎,臣尤不勝惶蹙悶塞,直欲鑽地以入。到此地頭,飛走路窮,方寸焦熬,惟願速得溘然而已。史官之回,宜有重勘,卽當進伏近畿,以俟處分,而奄奄危喘,隔死如紙,終無起程前進之勢。手札之下,曠日泯默,亦極惶悚,又此席藁泥首,冒死拜章。伏乞离明,曲垂矜諒,亟稟大朝,卽收史官,仍勘臣罪,俾振頹綱,以嚴國體,以安微分,千萬幸甚。答曰,覽書具悉卿懇。手諭思卿之意,待卿幡然,因其誠淺,莫能致諭,大朝思卿慇懃之盛意,其章又到。近日藥院幾逐日問候之時,俟都提,尙今在外,豈徒恧焉?將何以奏大朝?噫,大朝之特恩放卿子,開卿進道,以卿爲國之心,當聖候若此之時,豈忍一向邁邁?卿須遵大朝慇懃之意,顧小子今日之心。卿其安心勿辭,其卽偕來,備員問候。仍令曰,偕來史官往諭。
己巳十月十八日未時,上御歡慶殿。兵曹判書金尙魯入侍時,兵曹判書金尙魯,左承旨尹光毅,假注書李賢汲,記事官金光緯,編修官許錫,進伏訖。尙魯曰,逖違天陛,已五十餘日矣。伏聞搔癢之候,邇來稍勝,不勝萬幸。上曰,稍勝而猶未快差矣。尙魯曰,當寒親鞫,或至犯夜,竊恐有妨於靜攝之節,伏望更加深思焉。上曰,此則不甚關係矣。尙魯曰,大王大妃殿氣候何如?上曰,一樣矣。尙魯曰,聞醫官之言,則東宮患候,昨今差勝,伏切喜幸矣。上曰,今則已差矣。上曰,北道事,詳審以來乎?尙魯披進二圖曰,臣之所見,盡在圖中矣。上曰,此圖則予當從容披見,其他可言者言之。尙魯曰,在緩項嶺之外者爲天坪,在緩項嶺之內者爲甘坪,此嶺乃是賊路要衝。而天坪則茫茫大野,直與彼地相接,元無高山大川之限,名雖我地,便是等棄,雖不可許民入接。至於甘坪,則旣在嶺內,明知其幅員廣狹,詳察其土品饒瘠,仍爲募民試耕,如其膏沃,果似自古流傳之言,則設置一鎭堡,以守此嶺,誠爲關防之長算。而但此嶺之內,山多地曠,所謂甘坪,只傳其在於嶺內而已,尙未知的在何處云。我國事,豈不慨然乎?西北僉使南濟極,最慣北路形便,且其爲人勤幹可使,分付北兵使,令南濟極,勿拘時月,爲先推尋後,狀聞似好,故敢達。上曰,依爲之。出擧條尙魯曰,城津有坐甕之患,吉州有破竹之慮,俱非關防之賴力處。臣意則莫若移設吉邑於州南十餘里前所云云之地,以爲北路之一大關防矣。且聞民情,咸願移設,因其勢而利導之,尤不便好耶?上曰,然則州城當新築耶?尙魯曰,然矣。距舊邑不過十餘里之間,一木一石,皆可輸用,民力亦不甚勞矣。上曰,吉州牧使誰也?尙魯曰,尹鳳五也。上曰,尹鳳五足幹此事耶?尙魯曰,尹鳳五足可爲之。而臣意則以吉州,永爲武窠,磨天以南端川爲獨鎭,磨天以北吉州爲獨鎭,則可以爲緩急之恃矣。上曰,在人,不在地矣。尙魯曰,先設地險,而後責人,宜矣。尙魯曰,茂山·富寧之間,有車踰嶺,會寧·富寧之間,有茂山嶺,會寧·鍾城之間,有茄坡嶺,俱是緊要之關隘,而常時防守之道,極是疎虞矣。北道僧徒,其數甚多,而元無統管之處,若使各其地方官,建寺募僧,作隊防守,而此外鏡城以北八邑各寺之僧,亦爲作隊。如有警急,則竝受節制於兵營,從附近分就三嶺,合力同守,實爲捍禦之一大助。以此分付於北兵使,使之成節目擧行,爲宜,令廟堂稟處,何如?上曰,依爲之。出擧條尙魯曰,北路多峻嶺,脫有緩急,運餉莫如海路。通一道船隻,毋論大小,自監營,分南北成案,南則使德源句管,北則使吉州句管,有警則各付於句管地方,齊發運糧,恐爲得宜。令備局,稟處,何如?上曰,依爲之。而雖許之,若有捧稅之事,當該守令,施以貪律,可也。出擧條尙魯曰,長白山之北,卽天坪也。此山一帶,最爲可慮。而臣聞自五乙足,從長谷以行,則直抵于端川府矣。論其形便,不可以蕃胡之不在天坪,撤其間烽。而自有五乙足以下,間烽撤罷之朝令,端民大生恐㤼,莫不驚擾。大抵天坪之無蕃胡,今至幾許年,而尙置間烽,未嘗議罷者,古人深遠之慮可見也。臣與南兵使沈瑎,議及此事,則瑎之見,正如臣見,已以間烽還設之意,論理狀聞云。臣意則令備局,依狀請施行,似宜矣。上曰,重臣看審,意有在焉,民願又若此,何咎銷刻?令廟堂一例卽爲稟處。出擧條尙魯曰,洪原新設之烽臺,比諸舊烽臺,少無利害,而在浦民則事多不便。臣行過去時,民人等,以此呈狀,皆願還設,故臣使帶去軍官,往尋新舊兩烽臺,則果如民訴。而舊烽臺,尙未毁撤,且聞南兵使,狀請還移云,亦令備局許施,宜矣。上曰,令備局一例稟處。出擧條尙魯曰,德源之元山,處於海濱,生理甚饒,民居櫛比,殆如京江之三江。而本道利城所居出身金璟,稱以耆老所別將,多率無賴之輩,下去元山,侵虐小民,罔有紀極。近來此弊,到處同然,遐方之民,無以支保,臣常痛之,故祕關本邑,使之捉囚。而所謂別將,知幾遠避,只捕去隨去兩漢,施刑逐送矣。治其卒徒,而不治其罪首,誠非示法礪他之道。金璟,令本道斯速捕捉,嚴刑三次,邊遠定配後,狀聞,何如?上曰,依爲之。出擧條尙魯曰,臣於今行,間間招見親騎衛,則無論南北關,俱是好身手,善騎射之類。而軍裝戰馬,無不精好,誠可謂不易得之强兵。他日朝家之得力,必在此輩,深可喜也。而見屬於監營者,則時道臣,以中嶺·赴戰嶺兩別將自辟之窠,屬之於親騎衛,新爲定式,取才差送,故稍有坐地者,亦莫不爭入云,此事可謂善變通矣。道臣以爲,渠輩之聳動願入若此,若自朝家,勿計額數,使之隨願許入,則可得許多精兵云,而臣意則元額之外,姑先以二百增其數,限以千額,似無妨。令備局,稟處,何如?上曰,依爲之。出擧條尙魯曰,北路殘鎭,京外久勤,旣無願之者,故窠出多歸於別付料矣。南北關權管各一窠,屬之於南北兵營,以各其親騎衛中出身之都試優等,得邊將承傳者,考其第次,待闕輪差。而自辟狀聞,自兵曹下批,一如監營兩別將之例,則亦可爲兩兵營親騎衛激勸之道。而事係變通,令備局,稟處,何如?上曰,依爲之。出擧條尙魯曰,南北關各邑,自春間,聞有臣行,各樣軍器,一倂修改,雖以臣所經過之吉州以南觀之,可謂一新,而其中定平軍器,則毋論邑上與烽臺所在,擧皆改備,尤爲精利。此邑名雖府使,至爲凋殘,而李殷錫之爲國殫誠,修擧職事者能如此,且其爲政,有善治聲,誠甚可嘉。如此之人,自朝家別爲褒賞,以示激勸好矣。上曰,此人曾知質實,而有調用之命。今聞所奏,其涉可嘉,已經三品職,特爲加資。出擧條上曰,北農,何如?尙魯曰,北路遑遑,民皆起立矣。大抵北關,甚於南關,而六鎭四邑,又爲北關中尤甚,可謂傷心慘目矣。方伯方以賑政爲焦憫,請得許多穀物,而廟堂似難盡許。臣以此言之而歸矣。上曰,交濟倉之穀尙在耶?尙魯曰,春間已爲分給矣。今秋則雖欲折半捧之,似難矣。上曰,浦黃倉,專爲北道而設也。尙魯曰,臣是嶺南句管,亦當劃給略干。而大抵辛酉所劃給之數,則太過矣。姑待北伯之狀聞,商議于大臣而處之,似宜矣。上曰,李宗城之經北伯,已久耶?尙魯曰,遞來不久矣。今行詳聞,則李宗城善爲方伯之任矣。上曰,然乎?尙魯曰,治法先以律己,故做事,多可服者矣。上曰,南兵使沈瑎何如耶?尙魯曰,瑎雖年老,尙多精剛,觀其處事,不偶然矣。上曰,卿之今行,能得人才而歸乎?尙魯曰,未之見矣。高原地,聞一人有好身手,招來試之,則其膂力,不大段矣。尙魯曰,明日診筵,特許入診,何如?上曰,當觀勢爲之矣。諸臣以次退出。
上在昌德宮。常參·經筵,以代理停。
夜一更二更,有霧氣。自三更至五更,月暈。
尹光毅達曰,明日常參,取稟。令曰,停。
藥房提調金尙魯,副提調徐命珩啓曰,夜來,伏未審聖體調攝若何?搔癢之候,其有差歇之勢乎?臣等依昨筵仰請,今日帳殿,未親臨之前,率諸御醫入診,詳察症候,爲宜。大王大妃殿氣候何如?臣等不任經宵憂慮,敢來問安,竝此仰稟。答曰,知道。慈殿氣候差勝後一樣。予則搔癢之症一樣。
大王大妃殿·中宮殿·賢嬪宮,藥房口傳問安。答曰,知道。
趙載敏,以都摠府言啓〈曰〉今日入直內三廳,武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
尹光毅,以弘文館言達曰,副應敎趙雲逵,由限已過,卽爲牌招察任,何如?令曰,依。
傳于鄭夏彦曰,罪人竝上闕。
吏曹口傳政事,同義禁望,以御筆添書,鄭必寧落點。
具允明,以耆老所言啓曰,卽伏聞因內局副提調所達,駝酪進上,今月二十日爲始,更爲封進事,允下矣。本所進上駝酪粥,亦自今二十日爲始,封進之意,敢啓。傳曰,知道。
具允明,以兵曹言達曰,禁軍今秋冬等都試,因政府及本曹有故,不得設行,今已過時,當此冬寒,勢難擧行。自前如此之時,有仍停都試,設行祿試射之規,今亦依此擧行,何如?傳曰,允。
親鞫罷後,政院·玉堂·藥房口傳問安。答曰,知道。
傳于具允明曰,承旨入侍。
十月十九日辰時,上御遜志閣。藥房入診入侍時,提調金尙魯,副提調徐命珩,記事官南鶴老·金光緯,編修官許錫,醫官金應三·金壽煃·鄭文恒進伏訖。金尙魯曰,夜來搔癢之候何如?上曰,衣襨稍厚,故搔癢益加矣。尙魯曰,湯劑連爲進御乎?上曰,只服二貼矣。尙魯曰,大王大妃殿氣候何如?上曰,安寧矣。尙魯曰,王世子睿候何如?上曰,今日則差勝矣。尙魯曰,賢嬪宮症候,何如?上曰,面部紅暈之氣,視前差勝矣。尙魯曰,使趙載浩,率醫女,時時入診,宜矣。上曰,當依卿所達爲之矣。尙魯曰,使醫官診候,何如?上曰,唯。應三診畢曰,左右三部似帶數,而度數則甚調匀矣。壽煃診畢曰,左右三部脈候甚調矣。命珩曰,使諸醫,詳察搔癢處,何如?上曰,不必使詳察矣。尙魯曰,使醫官,議定當進之劑,何如?上曰,問於醫官,可也。應三曰,外間多有此證患,而其所見效,亦皆各異。方書搔癢門以爲,煎服樺皮,則有奇效云。近來以此藥,見效者甚多,而其味亦不甚苦矣。熏洗之藥,則終莫如鹽湯矣。上曰,以鹽湯洗之,則其時雖似蘇快,而霎時間,痒症卽發矣。應三曰,頃日入侍時,詳察搔癢處,則大勢摧挫,而亦無紅暈之氣矣。上曰,雖無紅暈之氣,而搔癢則愈往愈甚矣。壽煃曰,樺皮煎服,最宜於此等症候。而饌品則野鳩最好,以方書見之,味亦美矣。上曰,平日不食之物,予不欲食之矣。尙魯曰,樺皮煎進乎?上曰,煎進,可也。應三曰,以七戔煎進,似好矣。上曰,以一兩煎進,可也。尙魯曰,五貼以一兩煎進乎?上曰,唯。尙魯曰,親臨鞫囚後,臣等亦難頻頻陳達,近日陽氣不厚,毋至入夜,而卽爲還宮,宜矣。上曰,何以預知乎?尙魯曰,亦有他日,何必至於入夜而罷乎?上曰,日氣不甚寒冷,何必以此爲慮乎?尙魯曰,外氣易入,故如是仰達矣。諸臣以次退出。
己巳十月十九日辰時,上御承文院。親鞫入侍時,判府事金在魯,右議政金若魯,判義禁朴文秀,同義禁徐命九·柳萬重·鄭必寧,大司憲申思建,司諫趙重稷,行都承旨徐命珩,左承旨尹光毅,右承旨成範錫,左副承旨鄭夏彦,右副承旨趙載敏,同副承旨具允明,假注書李賢汲,事變假注書李宜馣,記事官金光緯,編修官許錫,問事郞廳李彝章·李垍·兪彦述·鄭光震·朴師訥·金尙喆·兪漢蕭·沈鏽,刑房都事李景弼·金鳴魯,文書都事南泰胤·徐命天,以次進伏訖。在魯·若魯曰,日氣寒矣,聖體若何?上曰,一樣矣。在魯·若魯曰,搔癢之候何如?上曰,猶未快差矣。在魯·若魯曰,大王大妃殿氣候如何?上曰,安寧矣。在魯·若魯曰,王世子氣候,比數昨前稍勝云,今則何如?上曰,頗勝矣。若魯曰,同義禁李鼎輔,病未入參,宜有變通之道矣。上曰,同義禁李鼎輔,今姑許遞其代,令該曹卽爲口傳差出,仍卽牌招,參鞫事,分付。出榻敎上曰,金吾郞追到何地,捉來俊萬云耶?文秀曰,到臨陂地捉來云矣。上曰,俊萬上之,先爲詳問,可也。文秀曰,詳詰俊萬,則終始發,明矣。上曰,太烈上之,與俊萬面質。上曰,聞俊萬所告,則驪川刑推太烈云,諸臣每以驪川之不卽究問於其時守廟內人爲言矣。今則快脫矣。文秀曰,此獄根本,終難究覈。承彦輩已斃,今則枝葉矣。上曰,崇已斃云,頃日予有未及問者矣。欲問之以爾雖直告,於爾父,不必添罪云矣。文秀曰,崇則絶痛,徑斃無所惜矣。夏彦曰,崇則雖尋常語,不爲直招,其巧惡,甚矣。光震曰,崇卽其父倚仗之子也。崇豈不知其父之事哉?不爲直告,誠甚巧惡矣。尙喆曰,崇之徑斃,恨未窮覈耳。寧有一分可惜乎?上曰,太烈加刑。文秀曰,太烈雖涉殊常,而亦無疑端之可以的執矣。上曰,然矣。而太烈所招,前後變辭,雖死無所惜矣。加刑,可也。上曰,予聞各軍門及外方守令,多用棍杖,或至於因其食色之慾,濫致法外之刑云,此則不可不一番嚴飭矣。命承旨書之曰,用棍衙門,非軍務非攔入,勿爲用棍,外方飭圓杖,法外刑推,亦爲嚴禁,已載續大典。噫,食色,不過一時之慾,因一時之慾,凡於使行,濫刑者多。此後關係倫常,關係侵民,關係殺人,關係風敎外,雖重宰,法外濫刑者,勿論法從。道臣隨現申聞,以爲嚴繩,而掩置不聞道臣,一例嚴繩事,令備局嚴飭諸道。文秀曰,軍門大將,無用笞之例,故臣亦或用棍杖矣。上笑曰,御將自現矣。命承旨書之曰,申飭之下,今聞御將所陳,猶有他事用棍云,爲先從重推考。此後軍中決棍外,其勿用棍事,令備局,嚴飭諸軍門。上曰,俊萬當施刑乎?在魯曰,太烈之言,前後變詐,不可信也。若魯曰,太烈之言多差錯,而俊萬則無疑端可問矣。上曰,俊萬下之,莫大更上。上曰,其夜有逃走一人云,極殊常矣。公然逃去乎?以此問于莫大,可也。上入小次。已而,出御帳殿。上曰,予之特除鄭必寧者,欲踐行大訓之意也。尙魯曰,鄭必寧之特除,允叶輿情矣。上曰,鄭必寧,與柳萬重同甲耶?萬重曰,然矣。上曰,柳·鄭兩人,予若不陞擢,則誰復用之耶?向者承旨之陞擢,亦有深意矣。若魯曰,鄭必寧年雖衰老,終日手執書卷云,如此人不易得也。上曰,凶族,不幸近出。頃者至拔於承旨望矣。上曰,俊萬·莫大,使之面質。上命承旨書之曰,帳殿親臨,事體嚴重,而中官輩,走聲駭然,竝令該府處之。上曰,大臣·判堂俱進前。上曰,太烈之引俊萬,似涉可疑。多人之中,必引俊萬,何也?若魯曰,太烈之言,雖似可疑,而俊萬亦無的執之疑端矣。文秀曰,俊萬雖似可疑,面質時,無可執之迹。臣意則太烈,更宜鞫問矣。在魯曰,太烈宜加刑嚴問矣。卽今則歸屬,專在於太烈矣。雖至杖斃,其不能守直之罪,則亦當死矣。命九曰,太烈宜加刑。且以獄體言之,俊萬亦當訊問矣。在魯曰,宮奴,元無與內人接語之事,太烈所告,似不實矣。思建曰,宮奴中一人之逃走者,如涉可疑,則宗臣必窮捕乃已。而視作尋常,逃人似無可疑而然矣。彝章曰,第使捕廳,譏捕福同,詰問其逃去之由,宜矣。若魯·文秀曰,李彝章所達,誠然矣。上命招左右捕將而諭之曰,罪人捉來,合坐以問。上曰,太烈則諸臣,皆曰可刑耶?若魯曰,然矣。上曰,太烈更爲加刑。若魯曰,太烈之招,終始以俊萬爲言,俊萬試爲訊問,宜矣。上曰,俊萬更上,試爲訊問。上曰,俊萬快勝於面質矣。太烈宜加嚴刑。而予復思之,彼輩奸謀,雖或難測,而豈徒以守直之不勤,至於一律耶?在魯曰,太烈旣是閉門人,則閉門之時,安知不作此事耶?若魯曰,此獄本是妖事,無迹可尋,而其時閉門人,卽太烈,則不可不更爲窮覈矣。文秀曰,臣意亦與大臣同矣。命九曰,莫重鞫獄,惟當覈實乃已。思建曰,太烈之巧詐特甚,雖小事,必欲隱諱,嚴刑窮覈,烏可已乎?彝章曰,太烈終是閉門人,在獄體,宜問太烈矣。尙喆曰,太烈之罪,不當以闕直而至於一律者,誠如聖敎。而今則嵇·䌖·崇已斃,此獄究覈之道,惟在於太烈矣。光震曰,不鎖之廟門,謂以鎖之,此一端,尤爲太烈之可疑處,不可不嚴問耳。彦述曰,臣則別無所見矣。上曰,大抵太烈之爲人極巧惡,足爲如此妖事矣。命承旨書之曰,親鞫姑罷。太烈自本府加刑,俊萬仍囚,以待結末。上曰,戶判亦帶承文提調耶?文秀曰,然矣。大臣以下退出。
十九日申時,上御承文院大廳。承旨入侍時,同副承旨具允明,假注書李賢汲,記事官金光緯,編修官許錫,以次進伏。上曰,承旨曾經承文院官員耶?允明曰,臣以本院分館,未及回刺,而被選於翰苑矣。上曰,注書則曾以承文院官員入侍矣。本院故事,其知之乎?賢汲曰,院中故事,臣亦何能盡知乎?上曰,予聞中使摘奸時,入承文院,則必四拜於御諱奉安處云,御諱奉安於何所耶?賢汲曰,列朝御諱,在於咨文中,奉安于敬安閣櫃內矣。上曰,皇朝咨文,亦有之乎?賢汲曰,皇朝咨文,則小臣未之見矣。上曰,承文院官員招入。賢汲趨出,偕承文院副正字元啓英入侍。上命啓英,奉出敬安閣所藏咨文。上命允明,讀咨文所謄冊二丈。上仍手閱咨文。上曰,注書出往,承文提調招入。賢汲趨出,偕朴文秀入侍。上曰,列朝御諱,在於咨文中,而閣內所藏,不能整齊,有欠敬謹之意。卿須一日來此,一一修整後,奉安,可也。文秀曰,臣敢不奉行?上命啓英,奉還咨文于敬安閣中。諸臣以次退出。上還宮。
上在昌德宮。常參·經筵,以代理停。
辰時,虹見西方。夜一更二更,有霧氣。五更,月暈。
尹光毅以達曰,明日常參,取稟。令曰,停。
鄭夏彦達曰,備邊司郞廳來言,今日賓廳坐起日次,而大臣鞫坐進,不得來會云矣,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?昨日親臨鞫囚,竟夕乃罷,搔癢之症,不瑕添損,而茶飮其已進御乎?大王大妃殿氣候何如?臣等不任區區憂慮,敢來問安。答曰,知道。慈殿氣候,差勝後一樣。予則搔癢之候一樣矣。鄭夏彦推案啓請。傳曰,今日則休息而爲之。
尹光毅,以弘文館言達曰,本館下番副修饌李彝章,以推鞫問事郞廳,今日晝仕出去。而每每草記,事涉煩瀆,今後則除草記往來之意,敢達。令曰,知道。
成範錫,以問事郞廳,以鞫廳大臣意啓曰,問事郞廳兪彦述,病勢猝重,今姑改差,其代,前正言李亮天差下,察任,何如?傳曰,允。
成範錫,以刑曹言達曰,來庚午式年,奴婢推刷事目,依例磨鍊以入。而京外公賤,例自各其所居官,趁當年親審推刷成正案,定色吏頭目上送,本曹依事目磨准後,分送各司,意蓋有在。而近年以來,法綱解弛,外邑色吏頭目輩,嫌其考準,不有事目本意,專事遷就。或經年不送,或寅緣圖囑,不爲來勘,故莫重公賤,無以加括,漸至減縮。事之寒心,莫此爲甚。今式年段過限與因便上送色吏頭目,依事目科罪,斷不饒貸。該邑守令,從輕重草記論罪之意,另飭諸道,何如?令曰,依。
以全羅監司韓翼謩狀達,忝叨一路都統之任,不能行號令於一帥臣,乞被重勘事。
令于鄭夏彦曰,勿爲引咎事,回諭。
上在昌德宮。常參·經筵,以代理停。
夜二更,電光。三更,雷動電光。
徐命珩達曰,明日常參,取稟。令曰,停。
藥房提調金尙魯,副提調徐命珩啓曰,伏未審夜來,聖體調攝若何?茶飮連爲進御,而搔癢之候,其有向勝之勢乎?今日臣等,率諸御醫入診,詳察症候,有不可已。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則瘙癢之候一樣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
尹光毅達曰,檢閱黃仁儉,纔已自鄕上來,卽爲牌招察任,何如?令曰,依。
傳于成範錫曰,鞫坐進去承旨,待下敎進去。
鄭夏彦,以問事郞廳,以鞫廳大臣意啓曰,臣等來會本府,啓請推案,未及下府,而罪人泰烈,纔已物故,今無擧行之事,臣等退去之意,敢啓。傳曰,知道。
鄭夏彦啓曰,鞫廳大臣以下,來詣請對矣。傳曰,待下敎入來。
傳于鄭夏彦曰,似有眩氣,下敎時入侍。
鄭夏彦,以兵曹言啓曰,今十月二十一日,武臣賓廳講書人員,落點單子啓下,而大臣方來詣賓廳,故依前例,不得爲之之意,敢啓。傳曰,知道。
藥房口傳啓曰,臣等卽伏見下政院傳敎,以似有眩氣爲敎,伏不勝憂慮之至。臣等不可不率醫官入侍,診察症候,卽爲允許,千萬伏望,惶恐敢啓。答曰,其止之。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲申思建,執義尹志泰,持平沈鑧呈辭,掌令朴昌潤,持平李克祿在外,掌令李塤牌不進令旨未下。今日以監察茶時之意,敢達。令曰,知道。
藥房提調臣金尙魯,副提調徐命珩啓曰,雨後風寒頗嚴,伏未審夜來,聖體調攝若何?茶飮連爲進御,而搔癢之候,其有減歇之勢。眩氣比昨,亦有所勝乎?昨夕請診,雖未蒙俯許,而今日則臣等不可不率諸御醫,趁早入診,詳察症候矣。大王大妃殿氣候何如?臣等不任達宵憂慮,敢來問安,竝此仰稟。答曰,知道。慈殿氣候,差勝後一樣。予則搔癢·眩氣一樣,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,臣等伏承問安批答,以搔癢·眩氣一樣爲敎,而昨今請診,未蒙允許,下忱憂鬱,何可勝言?臣等忝在保護之任,旣未詳症候之如何,而煩瀆是懼,泯默而退,有不敢爲也。暫許臣等,以率醫官,入侍臥內,診察承候,千萬伏望,惶恐敢啓。答曰,日寒故似如此,其止之。
藥房口傳再啓曰,臣等屢次請診,未蒙允從,惶恐之極,雖不敢更請入侍,而卽今症候旣一樣,則此時診察,不容少緩。醫官之入侍承候,暫爲俯許,千萬伏望,惶恐敢啓。答曰,其止之。
趙載敏,以都摠府言啓曰,今日入直內三廳,武兼禁軍及軍兵等,中日試射,請出標信。答曰,知道。
尹光毅達曰,上番兼春秋金光緯,身病猝重,勢難察任,今姑減下,何如?令曰,依。
具允明達曰,上番兼春秋金光緯,以身病減下事達下矣。其代,令該曹卽爲口傳差出,何如?傳曰,允。
趙載敏,以義禁府言達曰,卽接月令醫員李仁浩手本,則時囚罪人閔光遇,素患關格之症,添劇於屢日處冷之餘,有時昏窒,氣息奄奄云。自前罪人病勢如此,則有保放救療之規,敢此仰達。令曰,依爲之。
政院啓曰,伏以是月,卽閉藏之月,而前夜轟燁之災,何爲而發也?臣等相顧失色,不勝眙愕之至。臣等竊伏念我殿下,對越修省,至誠圖治,二紀于玆矣,又得我邸下,代理庶政,輔相至化,則是宜天心底豫,休祥鼎臻。而忽有此非常之災,災不虛生,必有所以。則無乃仁愛之天,警動我聖心,欲以振發殿下晩暮之政耶?嗚呼,顧今世道國勢,紀綱風俗,日漸睽乖,百無一恃。朝著泮渙,而國事無擔着之人,妖獄屢起,而端緖無鉤覈之路,此豈殿下雍容仍循之時乎?經筵旣輟,賓對又罷,臣僚之晉接甚罕,則上下情志,安保其無所壅隔乎?伏望殿下,益加奮勵,一新疵政,留心宏遠之圖,迓續天休,鞏固邦命,以爲億萬年垂裕之本焉。況當此聖心戒懼,群工警惕之日,延訪聽納之道,尤不可不急先恢張。亦望渙發明命,亟開大朝疏奏之路,使輿言衆謨,日進於前,則翕受敷施之際,豈無恢廣聖德,消弭天譴之道乎?臣等忝在出納之任,敢效執藝之言,惟殿下留神省納焉。答曰,知道。良由涼德,方懍于心。其勉若此,其用尙矣。自勉矣。
政院達曰,伏以雷電之災,忽發於閉藏之月,以臣等愕眙震懍之忱,仰想邸下,寅畏戒惕之誠,當復如何?伏惟我聖上,至誠至德,於轉移消弭之道,必將無所不用其極。而邸下今日之責,不亶止於問寢視膳而已,則臣等之所靳望仰勉者,亦安得不重且大乎?凡今日國家萬務,紀綱風俗,世道人心,無非邸下之所宜留神者,而邸下方日再開講,立志典學,自誠正至平治,皆學也。有是志然後,方能有是學,故曰志王者王,志霸者霸,邸下卓然立志一以古聖王之學爲期,仰贊我大朝數十年憂勤之治以之,立紀綱厚風俗,正世道淑人心,則天心可以底豫,而治道可以輔成矣。臨筵淵默,古稱穆穆之盛儀,而學術之進益,治道之講明,必資乎反復討論。伏願邸下於書筵講學,賓對論治,必開誠發難,使人得以盡情,無有間斷,無有阻壅,以至於贊晟化而導和氣,則此實爲消災迓休之道矣,伏惟留意焉。答曰,知道。燁轟震電,忽發於收藏之月,蹶然而起,懍惕心神,靡所知矣。所陳切矣。當銘心焉。
右議政金若魯箚曰,伏以臣,謬叨匪據,冒昧一出,非敢謂如臣無狀,有可以一分承當。特以盛渥冞隆,異數荐加,欲守區區微諒者,適所以坐徼非常之恩,徒增逋慢之罪,故不顧私義之懍惕,公議之嗤點,黽勉趨承,已兩月矣。環顧國事,憂虞萬端,點檢初心,愧悔弸中,寤寐憂懼,寢息靡寧。去夜雷電之變,乃在收藏之節,臣蹶然驚起,心魂震剝,徹宵繞壁,不知所出。噫,天意邃遠,其所以丁寧警告者,雖不敢知的在某事,而目今國勢之岌嶪,生民之困瘁,百度之解弛,朝家之潰裂,莫非輔相之責。而臣以無似,獨當鼎席,入而無所敷奏,出而無所施爲,伴食憒憒,全不事事,仁愛之天,安得不怒於上,而示此警哉?靜言思之,今日召災,莫非臣罪,大臣之遇災請免,雖似故常,臣之區區血懇,實出肝肺,匪敢爲應文之事也。伏乞邸下,卽令譴斥臣身,改卜賢德,以幸國事。邸下亦宜警惕恐懼,深留意於修省振勵之道,勉學問而進德業,推誠心而勤視事,祛文具而懋實政,策群工而振頹綱,以悅豫天心,轉災爲祥,是臣之所大願也。取進止。答曰,覽箚具悉卿懇。昨夕雷電,忽發於收藏之節,余亦懍惕于中。而縷縷陳戒,寔出憂愛之忱,當銘心服膺,卿其安心勿辭視事焉。仍令曰,史官往諭。
副應敎趙雲逵,校理尹東度,副修撰李彝章等箚曰,伏以昨夜風雷電雹之災,忽發於陽氣收藏之月,臣等驚起錯愕,達宵憂遑。噫,乾道玄微,固不可傅會爲說,而大抵天心之不豫,則有可以仰測,此豈不大可畏懼乎?我邸下,今旣代理庶務,則應天弭災之責,邸下其可辭乎?臣等竊伏聞邸下,纔講小雅十月之章,亦嘗反復諷詠於董子之說,未知邸下,遇是災而益有所眞切體驗者乎?臣等請以自省二字,演其意而陳之。夫自省之道,無大於敬天·恤民·勤學三者。而天之可敬,民之可恤,邸下固知之深矣,而邸下或以爲,大朝之所日夕兢孜於天與民者,至矣盡矣。則吾可以無與於敬恤之責歟?此則大不然。邸下受大朝之命,代大朝之勞,則邸下一念之善否,天心之所鑑,邸下一令之得失,民命之所係,此理灼然。今日災祥休咎之徵,亦豈非邸下所當反懼而自省處耶?伏願邸下於對越之際,肅然祗栗,必如侍大朝之時,則敬天之道,斯盡之矣。於懷保之政,藹然慈育,克體大朝付邸下之意,則恤民之方,亦在是矣。至於勤學,最是邸下急先之務。今日講規之周備,誦習之篤實,非不勤矣,而臣等所謂勤學者,不在於程課句讀之間也。蓋學者,所以窮理,窮理所以致治,則臣等未敢知邸下之所講讀者,其於古聖訓,眞有體認於身心,施發於事爲,以能輔相我聖上位育之治,昭假之功耶?此乃學問之極工,而亦邸下職分內事也。伏願邸下,頻接講員,討論微奧,慥慥無怠焉。凡此三者,言雖拙蕪,自省之道,本不外此,惟邸下留神焉。取進止。答曰,覽箚具悉。燁燁震電,忽發於閉藏之節,蹶然起坐,心神懍惕。而陳戒亶出於憂愛之忱,余誠嘉尙,當銘心服膺焉。
獻納兪彦國書曰,伏以皇天之示警,何如是震疊耶?去夜之半,雷乃大作,轟轟之威,無異盛夏,暴雨交注,氣像陰晦,變不虛生,必有所召。嗚呼,此何變也?有若天有可怒於下,而下之仰答,有所未盡,故爲此殷殷而未解者然。天道玄微矣,未易測度,其所藏怒,果在於何地?而憂畏之端,罔有際涯。臣謂今日之變,是非常之災,必以非常之道應之然後,庶可以轉移,以爲休福矣。臣於日前,忝叨宮僚也。以詩經中天人感應之妙,演爲故事而仰質,則邸下下答,有曰中宗修德施仁,祥桑枯滅,景公仁言三條,熒惑過度。若有災異,明君哲辟,反修其德,故轉災爲祥,庸君暗主,不爲自反,故國家終危,天之感應,係於人君之修否矣。臣於是時,雙擎莊誦而欽仰。噫,邸下此答,誠得應天弭災之要道矣。誠於一念危微之間,克祛物累之私,一遵天理之公,寅畏警惕,穆穆對越,務盡應天以實之道,天必降監悅豫,變災爲祥,休徵沓至,吉祥竝臻,以答邸下一念之誠。而高遠在上之孚感,捷於影響桴鼓。嗚呼,上天不可欺,惟誠可以格,伏願邸下,惟誠之勉焉。當此遇災之會,正宜擧國上下,一其心力,凝聚精神,彌綸措置,各得其當然後,可以弘濟此艱難。而目今朝著氣像,渙散潰裂,一何反是耶?同異物我之際,用盡其心力,無一分餘地之暇及於他者,雖幺麽匹庶家事,如是而不可爲,況堂堂千乘國之事乎?其何能做工劃務,而有實效也?惟公則可以無私,惟一則可以不岐,亦願邸下,以惟公惟一之義,責勵群下,俾至於同心合力,共濟此艱屯也。且況升平日久,陰雨之備,不可不豫講也。凋瘵已極,簽括之弊,不可不克祛也。稍豐之後,嗣歲之憂,不可不先慮也。禁奢之餘,裕財之策,不可不周思也。亟召大臣·廟堂·卿列之臣,講求消弭之道,翕受敷施,要令一政一事,動合天意,回怒爲慈,以爲迓天休命之道焉。臣於目下事,有所慨惋者,爟之所坐干係,顧何如也?雖以渠招觀之,初則曰何爲而來,又曰姑未有處分,於汝幸矣。其從容問答之狀,自不能掩匿,揆以常情,豈敢與三條設問之妖賊,如是酬酢之款昵耶?況其幸矣二字,與嵇招慶事之說,語脈同一意義,慮禍權辭等語,顯有粧撰之跡。未得窮覈,徑先放釋,已違鞫體。今此兩司齊發之論,可見公議之共憤矣。臣謂兩司請竄之達,宜亟賜從許也。臣適叨言責之地,目覩災異之極,私憂過慮,明發耿耿,敢進寂寥之語。伏惟离明裁察焉。臣於臺職,已劃以一重鐵限,適當大朝親臨訊囚之日,懲討義急,雖隨諸僚入肅,而豈是仍冒之計也?且臣素患痰癖之症,遇寒添劇,時日之內,差蘇未易。伏乞离明,俯察臣情病之難强,亟遞臣職,俾尋生路,千萬幸甚。答曰,覽書具悉。昨夕震電,可不懍惕?縷縷陳勉,余甚嘉尙,當留念。海陵事,大朝業已處之矣。爾其勿辭,察職。
正言尹光纘書曰,伏以天災時沴,無歲無之,今日國勢之危捏,不待智者而已寒心矣,乃於前夜,又有非常之變,雷雨電雹,一時竝作。臣竊念方今聖明御極,离光重昭,盛德罔愆,一念圖理,則是何仁天示謫,若是之危厲丁寧也耶?臣職在疏列,未有以匡君德糾政失也。中夜起坐,玆不任驚惕之至。然而宋臣范祖禹之言,以遇災轉移之方,專責在上者一念之頃。而朱子之所以告君弭災之策者,亦惟以商中宗·高宗之修德正事,爲第一義。顧今邸下,所以一念敬省,以修以正,以盡所謂轉移消弭之圖者,無他焉。學也政也二者之勤不勤,卽可驗夫一念之頃,而天象休咎,亦可執此以徵之矣。伏惟邸下,聰明夙詣,睿學日將,當筵發諷,英音暢亮,臨文討論,洞見微奧,此今日臣隣,所共歡抃者。而第聞近者,講席若停,宮僚漫直,不免有間斷之嘆。臣固知屬有愆節,有妨誦讀,非由悠泛厭倦之意,而第不識開筵誦讀,則誠或妨於將攝矣。時召講員,引之便閤,溫尋前受,開發舊疑,亦且有妨於將攝之節乎?詩曰,學維緝熙于光明。欲其無間斷也。易曰,進德修業,欲及時也。言其不可緩也。蓋學緩則有漸怠之憂,而間斷則無日新之益,惟此二者,爲學之大患也。欲望邸下,體大朝勸勵之至意,又念睿學進否,而爲資庶政,享天心之本焉。克軫惜陰之義,無替典學之功。雖在停講之時,毋拘禮數,不時召接賓僚,就經旨疑晦,史迹得失,從容證難,反復商討,則不特開心益智,大有所裨。其於涵養節宣,保攝睿躬之道,似亦有勝於左右褻御之徒無益也。邸下代理之後,凡日有酬應,孰非政也?而若其訪議治道,裁斷庶事,惟次對爲重,蓋邸下所以明練機務者,在乎臣僚之頻接,而大臣諸大臣諸宰之所以得見於邸下,則惟在乎是耳。民隱政疵,非是無以盡其情,水旱盜賊,非是無以達其詳,錢穀甲兵,非是無以擧其實。玆惟我大朝,式懋是道,秉以爲二十載致治之要,雖在淸齋靜攝之時,不廢延接,因事而召,有問則召,或前或後,不限於六次之常式,此所以下情無有不達,而庶績無有不釐,以致天心克豫,邦內乂安,躬致太平,垂裕於邸下者也。則今邸下所以欽遵聖志,式承懿模者,宜不出此。而竊伏見自春以來,賓接之數,可屈指計也。而況近日,頉稟頻仍,賜接甚罕,卽使籌司齊會,依式延見,其所下陳而上應者,不過爲虛文末務,霎時說話而已。則此已不足爲代天工修實政之要,而今乃竝此而間闊,若是則內而朝廷之務,外而生民之恤。邸下顧何以洞察周知,日有所諳習發施也耶?由是而若至於庶事委滯,時政多闕,則凡有災咎,邸下所以反躬而自勵者,似宜不出乎此也。書曰,好問則裕。詩曰,伐柯伐柯,其則不遠。亦願邸下,法大朝已行之則,日次之接,毋或停闕,其日有故,則亦惟無故日是行。而常式之外,時引大臣若諸堂,或訪生民之疾苦,或論邦政之得失,務究實效,而不徒爲應文具·備故事之歸,則將見睿智日廣,衆功日凝,雖有一時災沴之來,未足爲深患矣。然則卽邸下典學之一念,而景星也,慶雲也。勤學之一念,而時寒也,時燠也。伏惟邸下,問寢視膳之頃,凡所轉災消弭之方,必有所仰承而實體者。不暇愚臣陳腐之說,而竊以區區願忠之誠,求夫今日之急務,而爲之說焉,則實不外此。玆敢冒昧陳之,惟邸下留神而財擇焉,臣無任云云。答曰,覽書具悉。昨夕震電,可不懍惕?憂愛陳戒,余甚嘉尙,當留念焉。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲申思建,執義尹志泰呈辭,掌令朴昌潤,持平李克祿在外,沈鑧呈辭入達,掌令李塤牌不進令旨未下。今日以監察茶時之意,敢達。令曰,知道。
藥房提調金尙魯,副提調徐命珩啓曰,寒事猝劇,伏未審夜來,聖體調攝若何?茶飮連爲進御,而搔癢之候及眩氣,其有向減之勢乎?臣等連日請診,尙未獲命,下情憂鬱,曷有其極?今日則率諸御醫入診,詳察症候,有不可已。大王大妃殿氣候何如?臣等不任達宵伏慮,敢來問安,竝此仰稟。答曰,知道。慈殿氣候,差勝後一樣。予則眩氣少歇,搔癢之候一樣矣。
大王大妃殿·中宮殿·賢嬪宮,藥房口傳問安。答曰,知道。
以承傳色口傳下敎曰,只率三廳首醫,大臣入侍時,同爲入侍。
傳于具允明曰,再明日宣政殿,當親傳香,以此擧行。
傳于鄭夏彦曰,大臣·金吾諸堂,使之入來。
鄭夏彦啓曰,大臣·金吾堂上,依下敎來待矣。傳曰,詣閤。左副承旨入侍,儒臣同爲入侍。
吏曹口傳政事,兼春秋單曺命胤。
趙載敏,以備邊司言達曰,今日本司之坐,堂上懸病不進,至於十員之多,事體未安,竝推考,何如?令曰,依。
又以禁衛營言啓曰,各軍門試射時,沒技人別單書入事,已有前例矣。
今十月二十二日,本營軍兵等,番中日試。領軍騎士將,前經歷金相說,片箭邊三中沒技,別單書入之意,敢啓。傳曰,知道。
又以義禁府言啓曰,鞫廳罪人起禮·俊萬·莫大等,依傳敎竝放送,權繕亦依傳敎定配等以入之意,敢啓。傳曰,知道。
具允明,以工曹言啓曰,頃日內下四十竹漆貼扇一柄,二十竹油貼扇一柄,依此見樣,新造六柄,而本扇二柄及新造扇二柄,合四柄內入,其餘四柄內,各二柄式,分送嶺湖·兩南道臣處,依此知委擧行。而本曹所管端午進上中各殿各宮五十竹貼扇,各一柄亦有封進之䂓矣。此扇亦依此見樣比前差小造成臨時封進之意,分付該邑,何如?傳曰,允。
鄭夏彦,以左右捕盜廳言啓曰,罪人崔福同捕捉後,依下敎發問目取招以入之意,敢啓。傳于鄭夏彦曰,覽其供辭,無他可問,放送。
趙載敏,以左右捕盜廳言啓曰,罪人崔福同,合坐草記批旨內,覽其供辭,無他可問,放送事下敎矣。依批旨,罪人崔福同放送之意,敢啓。傳曰,知道。
司憲府大司憲申思建,執義尹志泰,持平沈鑧等箚曰,伏以日昨雷震之異,忽出於閉藏之月,轟轟燁燁,無異盛夏,臣等蹶然而起,澟然而懼,自不勝耿耿之長憂矣。未知仁愛之天,何爲而有此警告耶?仰惟我聖上,一念對越,憂勤儆惕。伏想廈氊乙丙之間,消弭轉移之策,靡不用極。桑枯熒退之休,擧切翹祝,而惟我邸下,承大朝之命,旣代總機務,當此災見之日,其恐懼修省之道,亦不可少弛也。妖孛慶雲,只在一心之如何,今日弭災之方,又不外於邸下方寸間耳。嗚呼,天以雷警之,臣等請以羲易雷象之見於諸卦者,推演而陳之。風雷之彖曰,損上益下,民悅無疆,當此民生困瘁之日,必體此而益務子惠之政焉。雷天之象曰,君子以,非禮弗履,當此沖年養德之日,必體此而益勉克復之工焉。雷山之象曰,君子以,用過乎儉,今當大朝戒奢之日,必體此而益闡節儉之化焉。以至於覽雲雷之象,則思屯膏之戒焉。觀火雷之象,則思明罰之道焉。見地雷之爻,則思靜養之義焉。苟如是則今之震來虩虩之咎,安知不爲笑言啞啞之吉耶?臣等且伏念今日萬事,其本惟在於邸下之勤學。今邸下,雖於三朝視膳之餘,又有萬機代贊之勞,而必以夏禹惜陰之意,體大朝勸學之盛訓,日闢兩筵,討論經傳,毋徒事乎講讀章句,必以躬行體認爲務,則修齊治平之功,莫不根基於斯,而格天消災之道,亦不越乎是矣。臣等適當憂災之時,略貢惓惓之忱。伏願邸下,留心採納焉。取進止。答曰,覽箚具悉。震電雨雹,忽發於收藏之月,蹶然驚起,心神懍惕。而縷縷陳戒,言甚懇切,余深嘉尙,當留念焉。
全羅監司韓翼謩書曰,伏以無狀小臣,久冒匪據,夏秋以來,猥將危迫之懇,仰瀆崇高之聽者,積至八九矣。顧其中,有甚不得已者存焉。如使執法之人,未究本情,論以藩體,煩瀆猥越,莫此爲甚。雖加以金木之誅,誠難自逭矣。蓋高之天,無卑不聽,臣自忱誠淺薄,不能仰格,撫躬悼嘆,尙復何言?前月以後,泯默縮伏,日俟威罰之遄降。夫旣歷日而浹旬,則輒翹首北望曰,尙必有處分。如是顒祝,日復一日,今已過望而逾念,將及一朔,終未奉處分,此殆朝家,抛置湖南一路於相忘之域也。臣於是,震懍憂迫,罔知所以自措。仍念瀆告之罰小,瘝曠之辜大,等是爲罪,無寧捨大而取小,百爾較量,又不得不冒萬死哀籲。臣之向來所遭,實爲士大夫至羞恥,不可仍冒於職次,實通國之所共知。臣雖欲貪榮冒恥,苟蹲不去,其勢末由,畢竟又不能自致於進獻之節,至闕朔薦於太廟。揆以古法,不恪莫大,厥有常憲,誅殛猶輕,尙何官職去就之可論哉?顧今一道事,茫無涯際,巡審之失時不行,考績之五朔未封,俱非細故,尤不可不嚴加罪罰,而及時變通者。伏乞离明,俯察臣辜戾之不可輕貸,更諒此藩務之不可久曠,亟許鐫削臣職名,重勘臣罪負,以嚴法紀,千萬幸甚。答曰,覽書具悉。卿其勿辭,從速察任。
十月二十三日未時,上御歡慶殿。藥房入診。大臣·金吾堂上·儒臣,同爲入侍時,右議政金若魯,提調金尙魯,副提調徐命珩,判義禁朴文秀,同義禁鄭必寧·柳萬重·徐命九,校理尹東度,副校理李彝章,記事官南鶴老·曺命胤,編修官許錫,事變假注書李宜馣,醫官金應三·金壽煃·鄭文恒,進伏訖。金若魯進曰,日氣極寒,聖體調攝若何?搔癢之候亦何如?上曰,一樣矣。尙魯曰,茶飮連爲進御乎?上曰,不爲進御矣。若魯曰,大王大妃殿氣候何如?上曰,安寧矣。若魯曰,王世子睿候何如?上曰,少愈矣。尙魯曰,賢嬪宮症候何如?上曰,一樣矣。若魯曰,使醫官診候,何如?上曰,唯。應三診畢曰,左右三部脈度,甚調匀矣。壽煃曰,脈候左三部微數,右三部微滑,大體不如前矣。尙魯曰,卽今聖候如此,而湯劑久爲停止,甚沓沓矣。命珩曰,使醫官詳察搔癢處,何如?上曰,唯。應三·壽煃,以次審察後退伏曰,前日有顆粒處,尙不落痂,而搔癢處,不至益加矣。以長流水頻頻熏洗,則必有效矣。上曰,樺皮茶,欲爲進御。其味不苦乎?應三曰,方書樺皮茶,最宜於搔癢之症,而其味不苦矣。上曰,其味不甚苦則當進御,間一日問候,可也。出榻敎尙魯曰,臣伏見傳敎,則以再明日親傳香爲敎,而日寒旣如此,聖候又如此,必有添損之節,特爲停寢宜矣。上曰,心甚缺然,已爲下敎,故方齋沐以待,難以停止矣。尙魯曰,殿下享先之誠,孰不欽仰?而冒寒動駕,必致添傷,此非可悶乎?若魯曰,量筋力而爲之,是乃禮文,日寒不如此,聖候又不如此,則臣等何必力爭乎?宜加三思,亟寢成命,宜矣。上曰,一時出坐何妨耶?以辰末爲之,可矣。上曰,兩提調出去,製進茶飮,可也。尙魯·命珩,承命退出。左副承旨鄭夏彦,卽爲入侍。若魯曰,再昨夜雷震之變非常,懍惕悚懼之心,累日不弛,伏想聖心亦然矣。以某事應某災,近於漢儒之傅會,而以人事言之,則以聖上戒懼之心,何以致此非常之災異?此莫非臣等不能至誠輔佐之致矣?臣等之望於殿下者,唯在於益加修省之德,以盡消弭之道。而一自東宮代理之後,摠攬權綱之道,終不如前日,人心世道,漸至陵夷,而有莫可收拾之勢。殿下不以代理爲嫌,而益奮晩暮之政,上以應天災,下以鎭世道,則何難轉災而致祥乎?上曰,予於雷變之時,跪坐而警惕矣。古語曰,不見其形,願察其影。卽今世道人心,無一可恃,而天災又如此,此莫非予涼德攸致矣?予實非不爲者,而今日世道人心,予何以爲之耶?予不能爲之,而何可望於元良耶?元良懍然之心,必不能如予,亦宜進戒於元良,使之惕然,可也。予意儒臣,必陳戒於元良,而終不爲之,故予今引見儒臣而下敎矣。彝章曰,玉堂是大朝講官,則不必陳戒於小朝矣。上曰,何可以大小朝爲別乎?政院之陳戒於大小朝,可謂得體矣。代理之後,有此天變,儒臣以此陳戒於元良,事理當然而不爲之,殊可慨也。文秀曰,儒臣是大朝講官,則不爲陳戒於小朝者,亦有所執矣。東度曰,臣等之不爲陳戒於小朝者,實是愚迷之致矣。雷雹之災,猝發於收藏之月,臣等之仰勉於殿下者,唯在於奮發聖心,至誠圖治。而第自代理之後,聖心消沮,不以國事爲念,故天心不豫,降此災異者,未必不由於此也。彝章曰,上番所達之言,大體好矣。殿下每以勇往直前之心,常存于心中,則廷臣莫不奮勵率職,而殿下若有退托倦怠之心,則臣工亦莫不解弛,而國事以至於叢脞矣。上曰,儒臣所達之言,不知予心者也。東度曰,殷中宗,遇祥穀之災,而乃嚴恭寅畏,故享國至七十五年。殿下則視中宗如日中天,而每有消沮退托之心,此臣等所以憂歎者也。上曰,儒臣之言過矣。予何敢望中宗乎?嚴恭寅畏,亦學問之工也。予何敢望中宗乎?若魯曰,臣以無似,冒居此位,而遇此天災,乞免於小朝而不獲命,以卽今世道人心,臣何以爲之耶?實非飾讓之言,改卜賢德,以應天災,是臣所望也。上曰,卿但盡心於國事可矣。何必爲例讓乎?若魯曰,頃以新卜之意仰達,則殿下以不爲時急爲敎,臣獨當國事,何以爲之耶?上曰,何如是急耶?兼二人而爲之,可矣。若魯曰,以鞫廳事,有所求對矣。上曰,然乎?予意則以爲,過國忌後爲之矣。捕廳文書,如已持來,承旨讀之。夏彦讀崔卜同招辭訖。上曰,三條設問,䌖使嵇爲之,而非他人所爲矣。太禮·俊萬,雖或承款,何關於嵇·䌖耶?每念趙觀錫事,心甚惻然。尹用履出後,趙觀錫之死,尤孟浪矣。予非惜太禮,人命至重故也。若魯曰,卜同初無可問之事,而以無端逃亡之故,自捕廳捉囚矣。上曰,嵇·䌖爲正犯,而俊萬杖斃,則誠冤痛矣。權繕何以處之耶?若魯曰,無罪則白放,宜矣。文秀曰,權繕處地,似有所犯,無端放送不可矣。上曰,太烈旣已物故,鞫事已收殺,權繕無他干連之事,而今番帳殿親問時,其供辭,有比前不白直者,不可白放,定配。起禮·俊萬·莫大,竝放送。出傳敎若魯曰,咸鏡監司鄭益河狀請,親騎衛都試及本營獨鎭軍兵番操,退行於明年矣。本道凶歉旣甚,裹糧往來,不無弊端,在前如此之時,多有退行之例,依狀請使之退行,何如?上曰,依爲之。出擧條若魯曰,兵曹參判趙載浩,筵敎,申飭之後,終不仕進於備局,且以湖西句管回啓出草,亦不爲之,極爲非矣。從重推考,嚴飭,何如?上曰,依爲之。出擧條若魯曰,全羅監司韓翼謩,分等雖已擧行,而殿最至今不爲封進,凡諸文簿,輒以假都事替行,故有所退送,而其在事體,極爲未安,從重推考。殿最使之卽爲封進,何如?上曰,分義寒心。從重推考,使之今月內,卽速擧行,可也。出擧條文秀曰,尙方燕貿各樣物種中,硼砂·砒礵各十斤,一體貿來次啓下。而取考前例,則此兩種,壬子年貿來。昨年又貿來,壬子之於昨年,爲十七年,則今又貿來,有違前例,故相考尙方所儲,則姑無用處而有之,不當貿來,置之,何如?上曰,依爲之。出擧條上曰,承旨讀堦收議。夏彦讀訖。上命承旨,書判付於禁府啓目。詳見草記軸上曰,酌處放送者·堦,靜攝之中下敎者,意蓋在焉,今日內卽爲擧行事,分付該府。出傳敎上曰,判義禁朴文秀許遞。出榻敎諸臣以次退出。
上在昌德宮。常參·經筵,以代理停。
下直,公州判官李錫禧,堤川縣監李在,黃澗縣監金履福。
尹光毅達曰,明日國忌齋戒,再明正日,此兩日常參,頉稟。令曰,知道。
趙載敏達曰,憲府之連日監察茶時,諫院之多日闕達,事甚未安。兩司除在外·牌不進徽旨未下·呈辭入達外,呈告人員,竝卽牌招,何如?令曰,依。
具允明達曰,文學金致仁,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?答曰,依。
尹光毅,以侍講院言達曰,本院文學金致仁,連日入直矣,以親病陳書徑出,輔德·弼善俱未差,兼輔德趙雲逵,入直玉堂,兼文學魚錫胤,以本職牌不進令旨未下,上番他無推移之員,勢當以下番姑陞入直。而兼司書申晦,謂有身病,不爲行公,說書尹得養在外,兼說書未差。上番將未免闕直,事甚未安。兼司書申晦,卽爲牌招,以爲姑陞入直之地,何如?令曰,依。又以侍講院言達曰,本院實兼官十員內,輔德·弼善·兼弼善·兼說書俱未差,兼輔德趙雲逵,入直玉堂,兼文學魚錫胤,以本職牌不進令旨未下,文學金致仁,陳書受由,兼司書申晦牌不進,說書尹得養,受由在外,院中只有臣得宗。上番闕直,旣甚未安,講官不備,亦涉苟簡。在外人員,似當有變通之道。令政院稟旨變通,與未差之代,一體差出,待下批仍卽牌招,以爲推移入直之地,何如?令曰,依。
具允明達曰,今十月二十四日,幼學林尙湛稱名人,自敦化門入來,差備門外擊錚,極爲駭愕,令攸司囚禁治罪。同門守門將崔尙厚,常時不能禁斷雜人,以致闌入,亦難免其責,推考,何如?令曰,依。
文學金致仁書曰,伏以臣,老母宿病,自昨挾感重發,寒熱交劇,昏昏委綴。臣自聞此報,方寸煎灼,不能耐住,短書呼籲,忙出禁門。伏乞离明,俯垂矜察,亟遞臣職,俾得安意救護。仍治臣擅離之罪,以昭法紀,千萬幸甚。答曰,覽書具悉。爾其勿辭,救護母病焉。
獻納兪彦國書曰,伏以臣之老父,宿患痰癖之症,重觸寒感,倍前添加,胸膈痞悶,呼吸喘急,委頓涔涔,達宵不得交睫。臣方焦遑扶護,實無暫刻離捨之勢,玆於召牌之下,隨詣陳章。伏乞离明,特垂矜察,亟遞臣職,俾得專意救護,千萬幸甚。答曰,覽書具悉。爾其勿辭,救護父病焉。
執義尹志泰書曰,伏以臣八耋偏母,長時淹病,委頓床席,臣之區區情私,夫豈有離側供職之勢?而向來除命,適在於大論方張之日,懲討義重,忍情趨膺,今已二旬矣。數日以來,母病添劇,氣息奄奄,實有朝夕難支之憂。臣方左右扶將,焦熬度日,此際茶牌儼臨,雖不得不隨詣闕外,而目下情理,實難頃刻離捨,玆敢冒死陳籲,自外徑歸。伏乞离明,特加矜察,亟許鐫臣職名,俾得安意救護,千萬幸甚。答曰,覽書具悉。爾其勿辭,救護母病焉。
吏曹參判李天輔書曰,伏以日昨雷電之變,乃在於陽氣收藏之節。近年以來,災異荐疊,無歲無之,惟我大朝,至誠對越,凡係消弭之策,靡不用極。而邸下代理之初年,天又示警若此,上天至仁,警動我邸下,使之不負大朝付托之重者,安知不在於此乎?人君之遇災修省,其道固非一端,而其要則無過曰敬天。人君事天,如人子之事親,匹庶子弟,飭己勤業,能不貽憂其親,則其父母未嘗不爲之嘉悅,而反是則呵責隨之。況大朝之期望於邸下者,其責重,其任大,天之視邸下,卽大朝之於邸下,而其所示警,顧何異於大朝之隨事戒飭也哉?大朝凡有戒飭,邸下固當愉愉然翼翼然仰承至意,推是心而事天,是謂敬天。向日賓筵,邸下敎諸臣曰,順志爲孝,大哉言也。邸下一言,移而事天,何患乎敬之不至也?順志者,非問寢視膳,只適聖志而已。大朝戒飭邸下,必欲爲堯·舜,而邸下不爲堯·舜,則非順志也。大朝戒飭邸下,必欲爲禹·湯,而邸下不爲禹·湯,則非順志也。天道玄遠,今之示警,臣未知厥咎安在,而邸下反以求之曰,進修當勤,而余或怠歟?紀綱當振,而余或弛歟?民隱未之察歟?言路未之開歟?反復深究,有一於是,則惕然悚慄,有若上帝之儼臨,親奉面命,惟恐祗承之不暇,則邸下敬天,與敬大朝,於是乎無二致矣。夫然則大朝高拱穆淸,非但有百樂而無一憂,天心悅豫,轉災爲祥,特轉移間事也。邸下今日急務,莫如講學。子路曰,有民人焉,有社稷焉。何必讀書然後,爲學?孔子以其言爲佞,不由講學而能爲政事,臣未之聞也。臣於頃日大朝入侍時,趨過德性閤,適値邸下開講,而音節洋洋,曲折疾徐,有犁然瀜會之意,臣與諸臣,立聽移時,相顧而賀,殆欲舞蹈。邸下於典學,非不勤且篤矣。雖然,萬機至煩,百度至廣,臣恐邸下,接應之暇,工課之及於書者,一日無幾時。顧今冬夜方永,燭光明炯於斯時也,召接宮官,討論經傳,深辨其義理,以及古今治亂之所由判,則其味無窮,必至漏盡銅壺,而不自知倦。況夜氣淸明,助發理趣,其功倍於晝再開筵。伏願邸下,懋哉懋哉。仍伏念臣素患塊癖之症,遇寒添劇,且有足癤,妨於行步,時月之內,末由起動。本兼諸職,俱是緊任,一向虛縻,徒增臣罪。伏乞离明,亟許鐫遞,俾便調治,千萬至幸。答曰,覽書具悉。不意雷電,發在非節,心甚懍惕,所陳是矣。當留念。而卿其勿辭,調理察職。
持平權杭書曰,伏以昨日之夜,雷雨之變非常,仰惟我邸下,恐懼之心,歷日靡已。迅雷甚雨,聖人之所謂,雖夜必興,燁燁震電,詩人之所謂,不令不寧,乃是天發之怒也。況此純坤之月,陽閉之時,而發作無異盛夏,豈非天之所以大警動於邸下者乎?天變之作,蓋欲令人君,恐懼修省,而不至於危亡,有如慈父之詔其子,不爲有過之人也。竊伏念我大朝,嚴恭寅畏,三十年如一日,於事天之道,至矣盡矣。邸下代理機務,心法相傳,講學而勤焉,政事而懋焉,天焉而敬焉,民焉而恤焉。則宜天之悅豫於上,而發怒也若斯之甚,其故何哉?災不虛生,必有其應,諉之適然則慢天也,而不可爲也。臣不敢爲漢儒傅會之說,而試以今日國事言之,治歟不治歟?朝象潰裂,而無和平之美,生民愁苦,而無懷保之策,風俗頹廢而綱紀不振,妖獄屢興,端緖莫鉤。內而廟算寂寥,而設施無聞,外而邊虞姑息,而闕防甚疎,以至於禁奢禁酒,而民不從令,婚禮親迎,好禮之家,古有而今無。古之民,上行而下效,今之民,上行而下不效,然而其國治者,臣未之聞焉。雖然,人君一念之善,景星慶雲,感應之速,甚於聲響,至誠動天,無物不格,則而況於民乎?自古人君,遇非常之變,必立非常之志,大奮發大振作然後,能與治同道,轉災爲祥,此顧不在於邸下今日之責耶?伏願邸下,遇災而懼,反窮深省,益篤其典學之誠,居敬尊性,使本源之地,澹然淸明,無一點私倚之念,得以翳於其間。積久純實,無少間斷,則子思所謂,戒懼省察之功,極於天地位而萬物育。董子所謂,正心之效,至於陰陽調而風雨時者,庶幾可致。而今日之變,適足爲天心仁愛,玉誠睿德之事,豈不休哉?書曰,好問則裕。又曰,謀及卿士,謀及庶人。此聖王所以不自聖,而取諸人爲善者也。惟我列聖朝,遇災之辰,嘗下求言之敎,上自卿士大夫,下至草野匹庶,咸使有懷必陳,無或自阻,其言可取則取,不可取則不取,于以言路蕩蕩,衆善集于朝。嗚呼,甚盛擧也。伏願邸下,亟降明旨,廣求至言,以示來諫之意焉。臣於夏初,適忝諫職,敢進陳腐三事,而其目有九,邸下批之以當銘心服膺,仍令原書留中,臣百拜莊誦,欽仰我邸下,必擇芻蕘之盛意也。今臣之欲仰勉於邸下者,亦不外乎嘗云三事九目。而其腰則惟在乎誠之一字耳。伏願邸下,對越以誠之,勉學以誠之,接臣僚以誠之,恤百姓以誠之。凡於日用事爲,動靜語默,無一物不在於誠焉。夫如是則天理流行,人慾退聽,欲堯·舜而爲堯·舜,欲湯·武而爲湯·武,何憂乎天災之不消弭?何憂乎治敎之不休明哉?今日之事,可言者非一,而臣恐遇災修省之方,亦莫急乎是,故敢以敬畏之說,爲邸下惓惓焉。惟邸下勿視爲常談死法,而少垂省察焉。仍念臣於老母素患風痺之症,近因暴寒,感冒添重,氣息澟綴,轉側須人,臣以此情理,離捨供職,斷無其望。伏乞离明,亟削臣職,以便救護云云。答曰,覽書具悉。再昨雷電雨雹,忽下於收藏之時,心神懍惕,所陳言甚懇到,余深嘉尙,當體念。而爾其勿辭,救護母病焉。
上在昌德宮。常參·經筵,以代理停。
仁敬王后忌辰齋戒。
鄭夏彦達曰,大司憲申思建呈辭,執義尹志泰受由,掌令朴昌潤在外,李塤牌不進傳旨未下,持平沈鑧三度呈辭留院,李克祿受由在外。今日以監察茶時之意,敢達。令曰,知道。
趙載敏達曰,備邊司郞廳來言,今日賓廳日次,而國忌齋戒相値,過國忌齋戒後爲之之意,敢達。令曰,知道。
藥房提調金尙魯,副提調徐命珩啓曰,寒事一直不解,伏未審日來,聖體調攝若何?前入茶飮,連爲進御,而搔癢之候及眩氣,其有漸勝之勢乎?今日臣等,率諸御醫入診,詳察症候爲宜。大王大妃殿氣候何如?臣等不任區區伏慮,敢來問安。答曰,知道。慈殿氣候,差勝後一樣。予則搔癢之候一樣,待下敎入侍,宜矣。大王大妃殿·中宮殿·賢嬪宮,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
趙載敏,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
己巳十月二十五日辰時,上御宣政殿。親傳香入侍時,行都承旨徐命珩,左承旨尹光毅,右承旨成範錫,左副承旨鄭夏彦,右副承旨趙載敏,同副承旨具允明,注書南鶴老,假注書李賢汲,記事官曺命胤,編修官許錫,以次進伏。上御黑團領,降臨宣政殿階上,傳香如禮。上諭命珩等曰,粵在甲午,予年二十一矣。以祭官,將往翼陵,製此黑團領服之,及丁卯親傳香於翼陵也,又着此衣。今日又以此衣傳香,而衣則尙如新矣。玉色仍愀然久之,上諭尹光毅曰,爾其往審明陵·翼陵歸後,以承傳色陳達也。又諭之曰,昌·定兩陵,則只奉審陵上而來也。光毅承命先出。諸臣以次而退。
上在昌德宮。常參·經筵,以代理停。
仁敬王后忌辰。
夜五更,流星出北斗星下,入西方天際。狀如鉢,尾長五六尺許。色靑,光照地。
鄭夏彦達曰,大司憲申思建呈辭,執義尹志泰受由,掌令朴昌潤在外,李塤牌不進徽旨未下,持平沈鑧三度呈辭留院,李克祿受由在外。今日以監察茶時之意,敢達。令曰,知道。
具允明達曰,明日常參,取稟。令曰,停。
鄭夏彦達曰,明日次對,兩司當爲進參,除在外·牌不進令旨未下·呈辭受由外,呈告人員,竝待開門牌招,以爲推移進參之地,何如?令曰,依。
鄭夏彦,以備邊司言達曰,今日本司之坐,堂上懸病不進,又至八員之多,事體未安,竝從重推考,何如?令曰,依。
又以御營廳言啓曰,本廳來十一月十二月兩朔應立,右部左司屬,忠淸左道五哨軍兵六百七十名,已爲逢點整齊矣。十一月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳屬海西七番騎士五十人,標下軍四名,已爲逢點整齊矣。來一月初一日,與東營入直六番騎士替代後,舊番騎士放送之意,敢啓。傳曰,知道。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,備邊司郞廳,以大臣意來言,前日次旣已稟達,來會於賓廳矣。令曰,知道。
具允明達曰,新除授輔德魚錫胤,弼善李壽觀,所當牌招,而闕門已閉,待明朝出牌之意,敢達。令曰,知道。
藥房提調金尙魯,副提調徐命珩啓曰,伏未審日來,聖體調攝若何?搔癢之候,其有向減之勢,眩氣亦已差勝乎?前入茶飮,已盡於昨日,臣等今日率諸御醫入診,詳察症候,議定繼進當否,爲宜。大王大妃殿氣候何如?臣等不任區區憂慮,敢來問安,竝此仰稟。傳曰,知道。慈殿氣候,差勝後一樣。予則搔癢之候一樣。眩氣往來。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。令于趙載敏曰,引接。
有政。吏批,行判書鄭羽良進,參判李天輔病,參議權相一未肅拜,同副承旨具允明進。吏批啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,敍用。又啓曰,玉堂及春坊闕員,今當差出,而擬望之人乏少,相避竝擬,何如?傳曰,允。以朴致文爲司諫,李鳳齡爲掌令,許彙爲持平,黃柙爲獻納,李命熙·李堉爲正言,李箕鎭爲判義禁,李裕身爲兵曹參議,魚錫胤爲輔德,李壽觀爲弼善,金陽澤爲兼司書,李彝章爲兼文學,李師祚爲吏曹佐郞,李匡會爲戶曹佐郞,李道普爲恭陵令,李宗德爲內資主簿,李鼎燮爲司饔主簿,李墰爲富平府使,宋儒式爲英陽縣監,康侃爲江東縣監,朴亨潤爲軍資正,李光湜爲晉州牧使,李彝章爲副校理,南彦彧爲寧海府使,奉常參奉單鄭忠彦,司饔直長李廷恢,司䆃直長尹在東相換。
兵批,判書金尙魯書批未下,參判趙載浩入直進,參議未差,參知李益輔病,右副承旨趙載敏進。兵批啓曰,卽接五衛將牒報,則五衛將閔宜壽,受由在外,過限未上來云。依例改差,何如?傳曰,允。又啓曰,新除授慶州營將李宜復,以前官仍任,旣已未赴遞改矣。所授加資,依例還收之意,敢啓。傳曰,知道。又啓曰,卽接部將廳牒報,則新除授部將安世佐,本廳許參時,連三次可否不順云,依例汰去。薦主前部將韓再休,亦爲罷職,以懲其誤薦之罪,何如?傳曰,允。
具允明,以禮曹言啓曰,來十一月十二日冬至,大殿·大王大妃殿·中宮殿陳賀時,王世子致詞陳賀之節,依例磨鍊乎?敢稟。傳曰,竝與賀而權停。
趙載敏,以御營廳言啓曰,今此下番騎士,別破陣步軍,試才賞格,從分數多寡,以本廳所儲木綿面給後,別單書入之意,敢啓。傳曰,知道。又以御營廳言啓曰,本廳來庚午年正月二月兩朔應立,右部中司屬,忠淸左道五哨軍兵,十二月二十五日京中逢點。正月初一日,與右部左司軍兵,當爲替代立番,趁期調送事。本道監兵使處,依前知會之意,敢啓。傳曰,知道。又以御營廳言啓曰,本廳來庚午年正月二月當,海西九番十番騎士及標下軍,逐朔立番次,趁期調送事。本道監兵使處,依前知會之意,敢啓。傳曰,知道。又以禁衛營言啓曰,來十一月當,海西七番騎士逢點實數五十人,步軍標下四名,已爲點閱整齊。來十一月初一日,與本營入直騎士替代後,舊番騎士放送之意,敢啓。傳曰,知道。又以司僕司官員,以提調意啓曰,濟州牧使朴泰新遞任,進上馬三匹,今纔上來,禾毛色別單書入,而依例內廏立養之意,敢啓。傳曰,知道。以全羅監司狀達,十月十一月兩朔,進上物種中,甘苔·小海衣,限內不得封進,惶恐待罪事,令于具允明曰,勿待罪事,回諭。以慶尙監司狀達,薦新及朔膳生靑魚,終未捉得,限內不得封進,惶恐待罪事,令于尹光毅曰,勿待罪事,回諭。
副修撰李彝章書曰,伏以臣之淹直,洽滿兩旬,間赴鞫坐,觸冒風寒,素患痰癖之症,挾感闖發,神識都絶,言語不通,直視搐搦,作一僵尸,實有汚穢淸禁之慮。忍到天明,倩人構書,疾聲呼籲。伏乞睿慈,特許遞改,俾延殘喘,以卒生成之澤。千萬幸甚。答曰,覽書具悉。爾其勿辭,調理察職。
江華留守元景夏書曰,伏以臣,風痰癱瘓之疾,日沈月痼,轉成難醫,而海島霧露,臣實無可生之念矣。三朔京輦,藥餌爲命,解紱之丐,瘝職之戾,無以兩得其宜,而情外誚罵,臣實任他。大僚督還,私心悚惶,擔疾入海,旁觀寒心,饕風冽霜,不遑有恤,窮日攸征,僅抵莽蒼,眩極喘增,昏倒澌頓,半體麻痺,便一僵尸。目下病狀,望絶前進,荒痁寒燈,四顧浩嘆,瀕死殘喘,誰復愍憐?嗚呼,班超不過西塞一都護,陳依風首丘之思,而章帝憐之,特命徵還。今臣宛轉叫死於寥落逆旅,而咫尺春明,恐未復入,於悒情悃,視定遠,何如也?臣雖不肖,猥被大朝知遇洪造,名位驟進,猜疑隨至,疏直妄發,輒犯忌諱,斷斷愚忠,豈有他也?徊徨江郊,進退郞當,乞出沁州,卽古人漸謀歸休之意。而顧臣狗馬賤疾,決不能久堪保障之任。且臣未得退去,則出入禁闥,補闕拾遺,實有汲長孺之願,非敢薄淮陽也。困隘狼狽,反不如漢之都護,臣竊自傷,情迫勢急,冒死哀籲於重离之下。伏乞睿慈,察臣至懇,矜臣危病,將臣居留重務,快賜鐫免。仍許臣就醫調治,得延縷命,萬萬顒祝。臣於涔涔昏瞀之中,竊不勝憂愛微悃,敢此尾陳焉。曩夜風雷,寔我邸下畏天奮發之機。而風以激之,雷以振之,穆穆仁愛之天,蓋欲警動我邸下之心,以鼓其退沮之氣,以淬其弛惰之政。邸下於此,不思所以體天修省之實乎?夫善者天理也,過者人慾也。理慾互相乘除,去得一分人慾,則存得一分天理,增善寡過,是乃風雷之妙用。而綱紀之肅,賢邪之辨,財用之眞惜,黨習之眞破,皆人君求益之妙法也。臣以風雷一卦,規勉邸下,而震剔刷勵,恢公杜私,仰贊皇極之化,臣復有望於邸下,懋哉懋哉。臣無任云云。答曰,覽書具悉。再昨雷電雨雹,忽發於非時,心深懍惕。而卿其勿辭,調理察職。
獻納兪彦國書曰,伏以臣,蒙恩得由,救視父病,感祝洪私,河海莫量。今以入參賓對,牌召下臨,臣於是宜卽竭蹶趨進。而第臣父病,少無所減,氣力綿綴,委頓涔涔,臣方尋醫問藥,左右扶護,實無頃刻離捨之勢。玆敢隨詣闕外,投進短章。伏乞离明,俯賜矜察,亟許遞免,俾得專意救護,以伸至情,千萬幸甚。無批答
己巳十月二十七日辰時,王世子坐時敏堂。大臣·備局堂上,引接入對時,右議政金若魯,吏曹判書鄭羽良,戶曹判書朴文秀,副司直具聖任,判尹金聖應,禮曹判書徐宗伋,副司直李益炡,副司直徐命九,副司果李昌誼,右副承旨趙載敏,副應敎趙雲逵,執義尹志泰,假注書李賢汲,記事官李得宗,編修官許錫,以次進伏訖。若魯曰,日氣寒甚,伏問氣候如何?令曰,無事矣。若魯曰,患感之候,今已向差乎?令曰,已減矣。若魯曰,大殿聖體若何?令曰,一樣矣。若魯曰,大王大妃殿氣候若何?令曰,萬安矣。若魯曰,中宮殿氣候若何?令曰,安寧矣。若魯曰,目今生民困瘁,國勢岌嶪,世道日下,朝象渙散,況且頃日雷電之災,忽發於收藏之節,仁愛之天,何以示警?我邸下代理之初,負荷至重,伏想懍惕驚懼之意,夙夜靡安矣。令曰,懍惕之心,自然出矣。若魯曰,轉災爲祥,卽我邸下方寸間事也。方寸間一念或怠,則昭昭之天,豈不監臨耶?以此懍惕之念,克盡敬畏之實,則示警之天,必復爲降休之天矣。伏願益加修省之工焉。致此災異,莫非臣等之咎?而邸下則亦勿曰此臣下之咎也。夫然後,有修敬之實德矣。令曰,可不體念?若魯曰,今春代理之初,邸下敎之以有憂懼之心,臣等仰欽萬萬矣。未知春初憂懼之念,靡或少懈乎?令曰,一如春初矣。若魯曰,近日講學之工,亦勝於前乎?抑未有前進之功乎?討論發問之間,必有省覺處,以憂懼靡懈之念,亦無懈於講學之道焉。羽良曰,大臣之言切至矣。書經曰,厥德修罔覺。大抵爲學之道,日積月久,漸生滋味,每思此日之可惜,則自然有進進不已之效矣。願邸下,潛心經傳,益加接屬之功焉。夫天者,非遠非高,卽吾心之理也。克修在我之德,以爲應天之實,則自可致轉災爲祥之美矣。願邸下,一念恐懼,有如雷作之夜焉。令曰,當留念矣。若魯曰,近來書單之捧入太多,事甚未安。當該承旨,宜有警責,推考何如?令曰,依爲之。出擧條若魯曰,講學之規,固宜招延儒士,而況値遇災修省之日,尤急經席咨訪之道,抄選人之在鄕者,留意招致,出入書筵,宜矣。令曰,依爲之。出擧條雲逵曰,邸下曾於講筵,有討論殷宗祥桑穀之敎矣。數昨雷變,警告非常,或者邸下之德未盡修,而天有是災歟?邸下旣知之矣,而未能行之,何也?竊恐邸下之心懈矣。講學之工,宜復縕繹,而修德之方,毋或少忽,與大臣·重臣,反復講究於今日之席,而勿以依爲之三字爲敎焉。令曰,可不惕念?載敏曰,人君居億兆之上,所畏者,獨一上天。而邸下則旣畏上天,又畏大朝,邸下有二上天矣。邸下夙夜恐懼,以修實德,則是爲悅豫大朝之道。大朝旣悅豫矣,天心亦自然悅豫,必有轉災爲祥之休,願邸下懋哉懋哉。令曰,當留念矣。若魯曰,此咸鏡監司鄭益河狀達也。德源·元山浦,甲子年間,耆老所折受,而大關民弊,故其時因道臣所報,廟堂啓稟防塞矣。今年耆司,又送別將,貽弊多端,邑民俱有難支之勢。陳告人依定式刑配,折受更爲禁斷,爲請矣。北關以邊地之故,自古無折受之事,元山,南北交會之處,尤異他地,耆司折受。甲子年因廟堂啓稟,旣有革罷之命,則其後更無稟達,而又送別將徵稅,殊甚不當,陳告人論罪一款。日昨兵曹判書金尙魯,入侍大朝時,旣有別將嚴刑定配之命,此後則更不得稱以折受,差送別將之意,嚴勅耆司,何如?令曰,依爲之。出擧條若魯曰,此乃平安監司李宗白狀達也。中和府腰浦民家,一百四十二戶延燒,當此寒節,誠爲可矜。曾前平壤·義州·安州等邑,民村失火時,有會付耗小米,每戶各一石題給顧恤之事,今亦依此例,令廟堂稟旨,分付爲請矣。失所之窮民,旣甚矜惻,顧恤之典,且有近例,依狀請許施,何如?令曰,依爲之。出擧條若魯曰,此全羅監司韓翼謩狀達也。以爲,本道前兵使趙東濟,非軍務而狀罷潭陽府使金始煐,不可不警責,故東濟兵裨,欲爲拿致棍懲,而東濟違拒不送。其不受節制,壞損體統之罪,令廟堂稟處爲請矣。外方體統,本自懸絶,營閫紀律,尤爲嚴重。而趙東濟之違拒方伯之令,不送兵裨,極爲駭然。趙東濟罷職,何如?令曰,依爲之。出擧條若魯曰,北兵使每當冬節,則移住鍾城行營,而其期限,例在十月初一日矣。卽見北兵使具聖弼狀達,則十月初六日,始往行營云,聖弼向以臺疏侵斥,引嫌辭狀,故以不當過嫌題送矣。邊閫移防,旣有期限,則雖四五日之間,有此遲滯,殊甚未安。北兵使具聖弼,從重推考,何如?令曰,依爲之。出擧條若魯曰,頃有婚葬過時者助助之令,使各道,申飭擧行矣。卽見咸鏡監司狀達,則上送成冊,則或給小米一石,或給小米一斗,或給糖米三斗,或有還穀題給者,旣甚不均,且有零星,殊非體朝家恤窮之意。各邑之事駭然,而道臣亦有不察之失,咸鏡監司鄭益河,推考何如?令曰,依爲之。出擧條若魯曰,閭家奪入之禁,大朝累有申飭之命矣。近來姑未聞有犯禁者云,代理之後,亦當申飭矣。令曰,依爲之。出擧條若魯曰,各司郞廳久任之規,卯仕酉罷,大朝前後,申飭甚嚴,而近來不無懈弛。代理之後,尤當申明法典,更加申飭,何如?令曰,依爲之。出擧條若魯曰,諫院牌去來,政院不爲催促,而入對之際,以諫臣不及入來,承旨至有煩稟之擧,此亦非故,例也。當該承旨,推考何如?令曰,依爲之。出擧條文秀曰,各道田稅上納敗船,則拯米一石內九斗一升二合,敗船地方官,分給民結,待秋與新田稅,同爲磨鍊捧上。劣米五斗八升八合,自穀主官,磨鍊於田結,待秋與新田稅捧上上納,乃是金石之典。而近年以來,國綱懈弛,命令不行,自己未至今年,各邑不納米太之數,至於八千石之多。此米太,當初與新田稅同捧,無一合米收於民間,以此言之,則必是官家盡捧,而姑未上納,此不可不一番査問。另飭京畿·三南道臣,各別明査狀聞,以爲處置之地。戊辰拯劣米,則乃是當年條,明春無一升未收上納之意,嚴飭各道,何如?令曰,依爲之。出擧條昌誼曰,獄訟遲滯,爲弊不貲,況値寒節,自朝家以恤囚之意,每有飭敎矣。都下則頃因大臣筵達,申飭秋曹及京兆,近方鎭日開坐云,而外方則守令,易致有推諉延拖之習。日寒如此,不可無軫念之道,各別察飭之意,一體分付諸道,何如?令曰,依爲之。出擧條志泰曰,請逆坦孥籍,一依王府草記,卽令擧行。措辭見上令曰,大朝已敎,亟停勿煩。志泰曰,請罪人泰績,令鞫廳嚴鞫得情,夬正王法。措辭見上令曰,其勿更煩。志泰曰,請罪人夏宅孥籍,亟令王府擧行。措辭見上令曰,其勿更煩。志泰曰,請瑞虎等兩賊孥籍,亟令王府擧行。措辭見上令曰,其勿更煩。志泰曰,請逆畬孥籍,依大逆例擧行。措辭見上令曰,勿煩。志泰曰,請戊申逆魁之子,貸死爲奴而年滿者,考案抄出,竝依麟佐子追坐例擧行。措辭見上令曰,勿煩。志泰曰,請徑斃罪人濂孥籍等事,亟令王府擧行。措辭見上令曰,勿煩。志泰曰,請罪人龍發·斗齡·戒剛,仍令鞫廳嚴鞫得情,夬正王法。措辭見上令曰,勿煩。志泰曰,請其時干連人英梅,更令鞫廳嚴刑鞫問,期於得情。措辭見上令曰,勿煩。志泰曰,請尹宅履·德喜等,更令王府,拿鞫嚴訊,以正王法。措辭見上令曰,勿煩。志泰曰,請爟極邊遠竄。措辭見上令曰,勿煩。志泰曰,考績之政,有國所重,而湖南殿最,尙不擧行。道臣設有情勢之難强者,朝家累度,申飭之下,終不封進,事極未安。請全羅監司韓翼謩,從重推考。令曰,依達。志泰曰,大臣俄以前兵使趙東濟罷職事,陳達準請矣。近來體統之不嚴,誠多有識之憂,兵閫旣受方伯節制,則湖南道臣之推論兵裨,不過體例間事。而今此趙東濟之違拒不送,不但壞損體統,其驕蹇之習,亦極駭然,決不可罷職而止。請前全羅兵使趙東濟削職。令曰,依達。志泰曰,寧海一邑,本以嶺南積弊之地,大朝前後申飭,不比尋常,則其不可不另擇。而時任府使閔堣,年旣衰邁,政多疎懦,蘇瘼祛殘,實無其望。請寧海府使閔堣罷職。令曰,依達。雲逵曰,今日不入來之諫院,竝命遞差宜矣。令曰,依爲之。志泰曰,臣有所懷矣。儒臣旣已請遞諫院矣,如臣無似,雖或入來,固無關於裨補之道。而當此遇災修省之日,諫院之不爲入參,事體未安。請諫院無故不入來者罷職。令曰,依爲之。載敏曰,儒臣請諫院不參人遞差,憲臣請無故不參人罷職,未知將何以捧令旨乎?羽良曰,承宣只當出捧徽旨而已。所達煩屑,推考何如?令曰,依爲之。出擧條諫院不參人員遞差,無故牌不進人員,罷職事下令。各司郞廳久任,卯酉仕,申飭事及閭家奪入,更加嚴飭事下令。大臣·諸臣,以次退出。
上在昌德宮。常參·經筵,以代理停。
徐命珩達曰,明日常參,取稟。令曰,停。
趙載敏達曰,大司憲申思建,執義尹志泰呈辭,掌令李鳳齡未肅拜,朴昌潤,持平許彙在外,李克祿受由在外。今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
徐命珩達曰,左承旨尹光毅,左副承旨鄭夏彦,今日不爲仕進。竝卽牌招,何如?令曰,依。
又以弘文館言達曰,本館下番校理臣尹東度,以中學敎授,儒生課試事,今日晝仕出去。而一日之內,勢難畢試,限畢試間,除草記往來之意,敢達。令曰,知道。
尹光毅達曰,因侍講院草記,上番闕直,旣甚未安,講官不備,亦涉苟簡。在外人員,似當有變通之道,令本院稟旨變通事依下矣。在外人員,合有變通之道,何以爲之?敢稟。令曰,在外人員竝改差。又達曰,本院因侍講院草記,以上番闕直,在外人變通事稟達,則在外人員,竝改差事令下矣。所當政官牌招,開政差出,而上下番今旣備員,在外人改差之代,後日政差出,何如?傳曰,允。
尹光毅,以吏曹言達曰,承文院判校安正仁呈狀內,身病旣重,勢難察任云,萬寧殿別檢宋聚行呈狀內,親病甚重,勢難察任云。竝依例改差,何如?令曰,依。
尹光毅,以司饔院官員,以監膳提調意達曰,生鮮廛人等,連日呼訴曰,卽今江水幾至合氷,冬節將半,魚族隱入不出,故設網屢日,未免空還,闕供生事,迫在朝夕云。每年如此之時,以雜魚及活鷄,有參半代封之規,而莫重御供,自下不敢擅便,惶恐敢達。令曰,參半代封。
工曹參判金尙星書曰,伏以臣於昨者差祭,受香於翼陵,而適有事關祭享,不得不陳聞者。陵享,典祀官之前二日差送者,例耳。雖以今番享祀而言之,二十三日當陪進祭物,而聞於伊日,以典祀官之臨時遞易,夕後始給祭名帖,故以致深夜陪往於三十里之地云,事體固已未安。而又聞太常熟手中一人,乘夜落後,典祀官急通該寺,使之替送他手,趁時使役,而落後熟手,則仍爲逃避不現云。祭享事體,何等至重,大朝之前後申飭,又復何如?而祭官之不早塡差,熟手之初不擇送者,當該郞廳,俱不可無警責。至於下吏及熟手,則令攸司從重科罪,斷不可已,臣無任云云。答曰,覽書具悉。所陳是矣。當該郞官,從重推考,下吏等,令該曹從重科治。卿其勿辭,調理察職。
弼善李壽觀書曰,伏以臣於千萬夢外,忽伏承春坊新除之命。在臣分義,固當竭蹶趨承之不暇,而第伏念侍講之任,不輕而重,如臣空疎,決難堪承。況我邸下,睿質天成,學業日就,尤當以經明學邃之人,置諸顧問之列,以責輔翼之工。而臣本賦性庸愚,學識淺薄,不足以仰贊睿學之萬一,則其何敢不自量度,唐突冒膺也哉?且臣有八耋老母,素多疾病,近緣日氣猝寒,外感挾發,臣獨子無兄弟,左右扶將,奔走醫藥,以此情私,萬無頃刻離捨之望。玆於召牌之下,隨詣徑歸,臣罪至此,萬殞難贖。伏乞离明,特垂矜察,亟許鐫遞,俾便救護,不勝幸甚。答曰,覽書具悉。爾其勿辭,救護母病焉。
上在昌德宮。常參·經筵,以代理停。
初昏,流星出天中淡雲間,入南方天際。狀如拳,尾長二三尺許。色赤。
尹光毅達曰,明日方物封裹相値,常參,頉稟。令曰,知道。
鄭夏彦達曰,大司憲申思建,執義尹志泰呈辭,掌令李鳳齡未肅拜,朴昌潤,持平許彙在外,李克祿受由在外。今日以監察茶時之意,敢達。令曰,知道。
藥房提調金尙魯,副提調徐命珩啓曰,伏未審日間,聖體調攝若何?搔癢之候,其或減歇,而眩氣益有差勝之勢乎?今日臣等,當依下敎,率諸御醫入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則搔癢之候一樣。眩氣往來矣。大王大妃殿·中宮殿·賢嬪宮,藥房口傳問安。答曰,知道。
以刑曹判書申晩三度呈辭,令于鄭夏彦曰,只遞本職。
鄭夏彦啓曰,大臣率備局諸宰,來詣請對矣。傳于尹光毅曰,向日已下敎于提調矣。趙載浩率醫女,入診于賢嬪宮。傳于具允明曰,賢嬪宮入診罷後,趙載浩藥房入診,同爲入侍。
鄭夏彦達曰,卽有同副承旨入侍之命,而纔已申退,牌招,何如?令曰,依。
尹光毅啓曰,因吏曹草記,承文判校安正仁,以身病改差事依下矣。卽今預備史官,無推移之員,判校有闕之代,令該曹卽爲口傳差出,何如?傳曰,允。吏曹口傳政事,以金瑞龜爲承文判校。
尹光毅,以侍講院言啓曰,本院新除授兼司書金陽澤,時無職名,令該曹口傳付軍職,何如?傳曰,允。兵曹口傳政事,副司果金陽澤·尹光毅,以侍講院言達曰,本院新除授兼司書金陽澤,旣已付軍職,卽爲牌招察任,何如?令曰,依。
鄭夏彦,以義禁府言達曰,卽接月令醫員朴重采手本,則時囚罪人金光國,素患風痰之症,猝然危劇,胸腹衝痛,呼吸不通,有頃刻難保之慮云。自前罪人病勢如此,則有保放救療之規,敢此仰達。令曰,依爲之。
兵曹判書金尙魯書曰,伏以臣,受命北下,三朔歸來,逖違之餘,洊覲文陛,區區下忱,曷勝欣喜。臣以無似,荷大朝罔極之恩,致位至此,無他才能,可以酬報萬一,惟是陳力奔走,死而後已,臣之志也。而職事之所鞅掌,憂畏之所侵鑠,蒲柳先凋,鬚髮早變,形存心死,神精都喪,忽忽無陽界意久矣。所叨重任,豈臣所可堪?而踰一朞而未見遞,經二大政而亦未見遞者,非曰能之,特聖朝寬大,姑不以其罪罪之也。然再衰之氣,勇難復賈爛熟之瓜,蔕當自落。而往役義重,冒沒復出,卸擔之期,惟俟還朝。今則當遞之義,有大於此者,國之所托重,相與將耳,兄相弟將,決無是理。而臣兄新膺爰立之命,臣之本兼,亦兼綰中權之任矣。寒門履盈之懼,姑未暇言,揆以私義,一日竝居,豈不懍懍憂危?而臣旣帶命召出疆,在途丐免,亦涉不誠。隱忍不發,寤寐兢慄者,居然爲五十餘日,積久冒帶之罪,臣實自訟,昨因帳殿侍衛,今始拜章籲懇。伏乞睿慈,將臣職名,亟行鐫遞,俾公私兩得其當,萬萬大幸,臣無任云云。答曰,覽書具悉。所辭過矣。卿其勿辭,從速行公。
司諫朴致文書曰,伏以臣本疲劣,且有情勢,實不合於淸朝言責之任。而向因大論方張,控籲非時,遂不免黽勉承膺,而畢竟以前達之遽停,乃與諸僚,竝歸落科,卽此一事,尤可見潰潰之實狀矣。不意今者,誤恩荐加,職名如舊,臣誠慙恧,繼以感惶。在身分義,宜卽趨承,以伸叩謝之忱。而臣之八十老母,素患風眩,近因寒緊,症情危劇,昏倒床席,轉側須人。惟臣一身之外,無他扶護之人,目今情理,實無一刻離捨之勢。玆將私懇,仰瀆睿聽。伏乞邸下,俯賜矜念,特許鐫遞,以便救護,不勝幸甚。臣旣不以諫官自處,則顧安敢有所論列,而以自擬於古人有懼必達之義哉?第日昨雷電之變,實係非常,其在上下交勉之義,何獨爲泯默而止乎?臣竊見前輩,因災陳戒之言,有曰災異之作,未必便亡人國,惟遇災而無戒懼之心,修省之實,則一見再見,至於屢見,終不知變而後,禍敗來臻,覆亡隨及。此誠深究乎天人相與,災福相因之說也。顧乃今年,卽邸下承命履端之初,而仁愛之天,有此警告之示,此豈非眷顧玉成之意也耶?臣伏覵,政刑及祀典·邊事外,皆是邸下所自裁決,此固非因循懶惰,所可取辦。而至於講學明理,格天恤民,卽我祖宗朝傳授心法,苟邸下盡心於此,以副大朝敎迪期望之意,則大朝必有所悅豫矣。大朝卽天也,安有大朝悅豫,而天不悅豫之理哉?伏願邸下,兢兢焉念玆在玆,益勉懋學之志,克殫幹蠱之勞,以爲仰答天譴,轉災爲祥之道,則國家幸甚,臣民幸甚。臣又有所慨然于中者,近年以來,百度解弛,庶務叢脞,何莫非召災之端?而官方漸淆,闒茸間雜。臺閣之任,何等淸選?而持平許彙,卽采之弟也。爲人疲孱,行己鄙陋,郵官三年,積招疵議,及通臺選,物情尤駭,臣謂不可不改正其職。蔭官初仕,乃是出宰之階。而禮賓參奉李廷彦,本以市井之孫,素著駔儈之行,而忽變名字,猥占仕路,人多驚惑,世皆嗤罵,臣謂亦宜刊汰也,臣無任云云。答曰,覽書具悉。陳勉言深懇到,余甚嘉尙,可不留念,而?所陳俱過矣。爾其勿辭,救護母病焉。
十月二十九日午時,上御歡慶殿。藥房入診。兵曹參判同爲入侍時,提調金尙魯,副提調徐命珩,兵曹參判趙載浩,記事官南鶴老·曺命胤,編修官許錫,醫官金應三·玄起鵬·金壽煃·鄭文恒·李道吉·鄭趾彦,進伏訖,金尙魯進曰,聖體調攝若何?上曰,搔癢之候,終無所減,而坐臥甚不便矣。尙魯曰,聖候如是彌留,誠不勝焦悶矣。上曰,搔癢甚時,以搔省之屬,快搔,則心甚爽然。自內局造入搔省,太體大矣。尙魯曰,眩氣往來之候何如?上曰,一樣矣。尙魯曰,茶飮連爲進御乎?上曰,水臭甚不好,故不爲進御矣。尙魯曰,大王大妃殿氣候何如?上曰,安寧矣。尙魯曰,王世子氣候何如?上曰,差勝矣。尙魯曰,賢嬪宮症候何如?上曰,面部尙有紅暈之氣,終未快愈而然矣。尙魯曰,使醫官診候,何如?上曰,唯。應三診畢曰,脈候左三部沈靜,右三部微滑,而度數則調匀矣。起鵬診畢曰,左右三部安靜,而脈度甚調矣。壽煃等以下,以次診畢後,所達之言,與應三略同。命珩曰,使諸醫,詳察搔癢處,何如?上曰,唯。應三等,以次入察後退伏曰,搔癢處,終不向減,而作痂處,比向時尤多矣。上曰,厚衣而溫處,則癢症益加矣。茶飮和涼劑而進御,何如耶?應三曰,以卽今聖候言之,則宜進牛黃解毒丹,而冷劑亦不可輕易進御。金銀花茶小入牛黃,進御,則似好矣。起鵬曰,向日入診時,脈度有熱候,而今日則比前益加。牛黃解毒丹,時時進御,似好矣。壽煃等所達之言,與應三同。尙魯曰,諸醫之言如此,自今日劑進乎?上曰,牛黃解毒丹,一劑劑入。出榻敎尙魯曰,臣聞洛昌君,頃以搔癢之症,不堪其苦,往浴溫井,而一二日內有顯效,仍至快差云。溫泉水汲來,熏洗似好,故敢此仰達矣。上曰,遠路汲來之際,其性必變,何以責效乎?應三曰,近以此病,往浴溫泉而見效者多,雖汲來熏洗,猶勝於鹽湯矣。上曰,賢嬪宮症候,趙載浩診察,則其加減何如耶?載浩曰,臣率醫女入診,則面部紅暈之氣,姑無顯減之勢,而當身則以爲,大體似減歇云矣。上曰,溫泉水汲來之際,其無貽弊於百姓之事乎?尙魯曰,雖貽弊於百姓,只顧大體,何必以此爲慮乎?上曰,二次汲來,可也。命珩曰,大臣今方率諸宰請對矣。上曰,大臣入侍事,遣史官傳諭。備堂中,如有緊急稟定之人則入侍。出榻敎臣鶴老承命,傳諭于右議政金若魯,仍與入侍。上下手書,別諭於判府事閔應洙。命承旨讀之手書曰,卿之處鄕,今幾月乎哉?命史官偕來,亦幾日乎哉?頃者元良手諭,庶幾卿幡然,而卿猶邈然。噫,往事業已知,於卿有何毫分撕捱之端?待卿入侍之命,爲卿造朝,而以卿恒日爲國之心,何忍若此?思卿之深,頃夜見卿入侍,將欲敦勉,欠伸而覺,思卿猶在乎鄕,悵然之心,冞切于中。卽欲手諭,搔癢猶甚,今則坐尤不便,今乃强忍手諭,此亦誠淺。卿須思君臣之大義。顧今日之職重,卽日偕入。命珩讀手書訖。金若魯進曰,聖體何如?上曰,終不差勝,而今則益加矣。若魯曰,伏聞聖候少無所減,而且無時急稟定事,故臣獨爲入侍矣。若魯曰,城中癘疫,漸至熾盛,至於禁標之內,尤不可不嚴飭出送,故自備局,屢次分付。而近來凡事,每多怠慢,誠爲寒心,使京兆各部,一一摘奸出幕。而當此寒節,病人救療,亦爲申飭東西活人署,而不善擧行,則京兆該部及活人署官員,從重論罪,何如?上曰,依爲之。出擧條上曰,備局堂上,盡爲差下乎?若魯曰,未及盡差矣。上曰,李日躋向日事,出於張大之意,是則過矣。然是可用之人,一例差下,可也。上曰,柳儼·權爀·李日躋·李鼎輔·鄭翬良,備堂差下。出榻敎上曰,趙載浩近參備局坐耶?若魯曰,終不一參矣。上曰,備堂趙載浩,頃日其或入侍,豈曰不爲行公?大臣筵奏,申飭之下,備坐尙不參云,此何義乎?其涉過矣。從重推考,更爲申飭。出傳敎諸臣以次退出。
上在昌德宮。常參·經筵,以代理停。
鄭夏彦達曰,備邊司郞廳來言。今日賓廳日次,而大臣以方物封裹進去,不得來會云矣,敢達。令曰,知道。
又達曰,大司憲申思建,執義尹志泰,掌令李鳳齡牌不進,朴昌潤在外,持平李克祿受由在外,許彙未肅拜。今日以監察茶時之意,敢達。令曰,知道。
尹光毅達曰,明日常參,取稟。令曰,停。
徐命珩達曰,右副承旨趙載敏,今日不爲仕進,牌招,何如?令曰,依。
鄭夏彦達曰,憲府連日監察茶時,諫院闕達,已至多日,事甚未安。除受由·陳書入達外,呈告未肅拜人員,竝卽牌招,何如?令曰,依。以方物封裹望筒,傳于鄭夏彦曰,只表筒箋筒入之。傳于鄭夏彦曰,咨文趁速入之。傳于尹光毅曰,封裹後當入侍,封裹卽爲之。右相·戶判·兵判新遞來,咸鏡監司新遞來,北兵使當爲入侍,使之入來。
尹光毅啓曰,右議政金若魯,與戶曹判書朴文秀,兵曹判書金尙魯新遞來,咸鏡監司李鼎輔,依下敎來待矣。傳于趙載敏曰,同副承旨,持獻議詣閤。
尹光毅,以內醫院官員,以提調副提調意啓曰,今年各殿進上及賢嬪宮供上,年例臘藥所入牛黃,漆拾漆部,及加劑拾貳部。大王大妃殿別進上,龍腦安神丸一劑所入參部一錢,世子宮供上臘藥所入拾部,嬪宮供上臘藥所入伍部,合一百漆部一錢。各殿進上各宮供上,年例臘藥所入,麝香貳百四拾伍部。竝令戶曹,卽爲依例進排,何如?傳曰,允。
徐命珩,以議政府司錄,以右議政意達曰,今日臣,開坐本府,各司依例參謁。而吏曹正郞李基德,旣呈進擧案之後,不爲來參,其在事體,極爲駭然。吏曹正郞李基德,罷職,何如?令曰,依。
正言李命熙達曰,請充軍罪人李時蕃,依律處斷。措辭見上請逆魁坦緣坐籍沒等事,亟令王府,依法擧行。措辭見上請罪人泰績,仍令鞫廳嚴刑得情,夬正王法。措辭見上請戊申逆魁之子,以年未滿未及施法者,亟令王府,竝行孥戮之典。措辭見上請賊濂收孥籍産,亟令擧行。措辭見上請罪人龍發·斗齡·戒綱,仍令鞫廳嚴刑得情,夬正王法。措辭見上請恒延·命垕·敏樞,仍令鞫廳嚴鞫得情。措辭見上請罪人八金,依本律施行。措辭見上請爟極邊遠竄。措辭見上答曰,勿煩。
正言李堉書曰,伏以臣,言議巽軟,見識蒙昧,本不合於淸朝耳目之任,向叨憲職,妄陳目下一事,至勤大朝責敎,臣誠悚蹙,歷屢旬而靡定。不意薇垣新除,又下於杜門省愆之中,在臣分義,固當竭蹶趨進,以伸叩謝之忱。而念臣情地,決無抗顔復玷之勢,顧何敢徒恃寵靈,揚揚冒出,以貽臺閣之羞哉?且臣偏母,年今篤老,素多疾病,近添寒感,諸般症形,十分危劇。臣以獨子無兄弟,左右扶將,煎泣度日,以此情理,萬無頃刻離捨之勢。伏乞离明,亟賜鐫遞,以便救護。仍治臣違慢之罪,以肅朝綱,不勝萬幸,臣無任云云。答曰,覽書具悉。爾其勿辭,救護母病焉。
持平許彙書曰,伏以臣於春間,待罪憲職,發兪彦民削版之論,而幸蒙邸下,卽賜俯從翕受之德,尙今欽仰。繼伏見彦民子,擊鼓爰辭,則其爲父自明之說,雖不得不然,而橫加醜辱,直驅臣於欺誣之科者,何其不自反之甚也?至於王府行査之,畢竟無實。近來事類如此,臣誠愕眙,莫曉其端倪也。卽於新除之下,欲以此略控短章,仰暴事實。而果然迎擊之憯鋒,出於密契之血黨。不先不後,臨機闖發,欲使臣箝口而不得言。噫噫,其爲計亦巧且憯矣。臣與彦民,素無恩讎,而公憤所激,妄觸時諱,早晩坑坎,固已自料。今於時移事冷之後,設有提論,宜不至於泚筆索言。而只緣臣向來未徹之書,據諸削版之達,煞有層加,人多目見,故虛彈亦驚,毒手潛發,汲汲伺影之射,果在臣宿趼重叨,除墨未乾之翌朝矣。彼雖急於報復,爲假手逞憾之地,而十目所覩,其誰欺乎?若其疲孱疵議之斥,此不過架鑿叫嚷,語無倫脊,誠不滿一哂。臣雖譾劣無似,不欲與此等人,費辭較挈也。何幸睿鑑孔昭,構誣莫售,疎逖賤臣,何以得此?臣誠感極而涕,罔知攸措。第臣之所竊憂者,人心至危,世道益巇,暗地嗾囑,換面擠軋者,誠爲此輩之能事。如臣之弱植虀粉,顧何足恤?而竊恐其重足而懼者多矣。雖以重离之照,亦何以盡燭其情態乎?從今爲臣之圖,惟有永謝臺端,遠避駭機,以爲自靖之地,官職去就,更無可論。昨自鄕廬,來伏私次,略入文字,敢暴危懇。伏乞离明諒加俯察,亟許鐫削,以謝人言,以快人心,不勝幸甚,臣無任云云。答曰,覽書具悉。爾其勿辭,從速察職。
己巳十月三十日申時,上御歡慶殿。同副承旨入侍時,同副承旨具允明,假注書李賢汲,記事官曹命胤,編修官許錫,以次進伏。上曰,大臣·戶兵判新遞來,北伯入侍事,注書出往傳命。臣賢汲,趨出傳命。右議政金若魯,戶曹判書朴文秀新遞來,北伯李鼎輔,同爲入侍。若魯曰,日間伏未審聖體若何?上曰,一樣矣。若魯曰,搔癢之候何如?上曰,尙未顯勝矣。若魯曰,大王大妃殿氣候如何?上曰,安寧矣。若魯曰,王世子氣候如何?上曰,好過矣。上曰,今日特召卿等,欲議邊防重事也。予方氣憊,而以古人裹瘡赴戰之意,强爲起坐矣。東宮亦命入侍,可也。東宮承命入侍。上曰,承旨先讀懸髢事收議。上曰,右相之收議,可謂勤矣。若魯曰,臣之所議,多出於文獻通考矣。上曰,戶判收議未及來耶?允明曰,未及來矣。上曰,戶判之意,猶以簇兜里爲是耶?文秀曰,臣議則終始簇兜里矣。法當簡古也。上曰,宮人屈氏,何時出來,而先正得見其制耶?若魯曰,趙重峰之從屈氏得此制云者,非相從之從也。蓋此制,從屈氏傳得云矣。上曰,屈氏似是宮中所傳說規娣也。上曰,我國女服之短衣長裳,本非胡制矣。若魯曰,然矣。深衣之制,亦短衣長裳矣。上曰,兵判之見何如?若魯曰,兵判之議,亦近於簇兜里矣。尙魯曰,臣有私室酬酢矣。周制漢制,今難猝然行之,如以懸髻爲弊,而必欲變通,則依屈氏制度,作唐頭樣,而後則束髻,垂以流蘇好矣。上曰,俗所謂角簇兜里者,近於此矣。鼎輔曰,懸髢之弊,宜可革矣。而若用簇兜里,則貴賤等級,何以別之耶?允明曰,等級之別,則當在於首飾矣。上諭東宮曰,今日命汝入侍,要使汝知此等事也。懸髢與束髻,於汝意何者爲勝?東宮對曰,束髻似勝,而懸髢則眼生矣。上曰,闕內簇兜里之制,亦何如?東宮對曰,似好矣。上笑曰,然則戶判之說,似可行也。邊地事,尤不可不知,汝其詳聞諸臣之議。上曰,吉州防營事,諸臣先爲論難也。文秀曰,頃者兵判所達,俱爲便好,且聞吉邑議移之地,甚愜所見云。擇送有聲績守令,移設邑居,作爲防營,則似勝於城津防禦矣。然獨鎭一節,則當更問于本道方伯及兵使矣。尙魯曰,臣雖無似,旣以本兵之長下往,與方伯及兵使,詳議便否矣。今何可更問耶?上曰,大臣之意何如?若魯曰,臣亦不知更問之爲宜矣。文秀曰,獨鎭設置事便否,雖不必更問,而至若割軍額一事,則當問於北兵使而處之矣。上曰,一國之大將軍,旣下往詳審而來,更問北兵使,於國體亦涉如何矣。尙魯曰,今殿下下詢于入侍諸臣曰,磨天嶺當守耶?不當守耶?諸臣如曰當守,則吉州獨鎭,不可不設,如以小兵,使之少損軍額爲悶,而如此大防,不爲設置,則豈可曰固邊圉之長算乎?鼎輔曰,兵判之言誠然矣。上曰,北關二道烽,從何地來耶?文秀曰,西水羅·茂山二路矣。仍手畫地形於前席以對。上曰,其間多峻嶺耶?鼎輔曰,嶺之大小無數矣。文秀曰,如無嶺隘,則便是坦坦大路矣。尙魯曰,天坪以南三四百里,則卽長驅之地,間烽決不可罷矣。文秀曰,臣意則外賊之來,旣無方所,不知何道何烽,當爲要緊,皆置間烽,恐合於備患之策矣。鼎輔曰,天坪一路,則不可無間烽,而其他間烽之不緊者,則亦有弊端矣。尙魯曰,古人之不罷間烽者,意亦有在矣。上曰,間烽之設,自古有之耶?文秀曰,自世宗朝設置矣。上曰,北路之烽,每以雲暗不能入來。粵在先朝,屢命宣傳官摘奸,予亦嗣服後,出送宣傳官,申飭,而終無效矣。上曰,親騎衛利害,亦何如耶?文秀曰,臣意則兵事貴精,不貴多矣。親騎衛額數,何必廣之耶?上曰,本土人,必詳知利害矣。崔日衡方入直,注書出往招入。臣賢汲趨出,招崔日衡入侍。上曰,親騎衛事利害,於汝意何如?日衡曰,北土人情,皆自願屬於親騎衛,今雖廣其額數,似無後弊矣。文秀曰,親騎衛,皆是驕兵也。漸加額數,恐非國家之利益。臣意則決不當廣之矣。日衡曰,驕兵之弊,則果若戶判所達矣。親騎衛之所畏者,只是北兵使,其驕悍之習,誠可駭也。尙魯曰,朴文秀則雖以驕兵爲慮,而臣意則設置三千精兵,以爲緩急之用,宜矣。上曰,嶺南,以出身爲左列,閑良爲右列,而其後亦有弊端云矣。鼎輔曰,兵判所達,三嶺僧軍之說,亦係禦邊之一助。臣意則以爲當行矣。上曰,今日之事,予不爲之,則又將爲備局休紙矣。命承旨書之曰,城津·吉州,卽一政令事,而或城或吉,國之處分,當爲審愼,故命兵判往審。其往審者,何遠外之事?難以料度故也。故古人,亦有願馳金城之語,亦此意也。且古人云,疑之勿任,任之勿疑,旣令本兵之長,看審以來,而其所條列,於吉州,於城津,於重關防,俱爲便宜。亦同議于道·帥臣而來,問于曾經道臣,咸曰以便旣看審而來,若不卽爲處分,而其書啓,便作備局之休紙,則此豈爲關防遣重臣之意乎?其書啓及筵奏所請,竝依施。而倉德設邑事,方値歲歉,待明秋擧行。旣若是設施,設邑亦事重,而且許施其請之後,時任牧使,爲已遞之官,付京職,其代,令該曹擇差,依六鎭例,永作閫帥之階。城津僉使,旣爲防守將,亦以邊地窠施行。則今僉使,雖除防禦使,無許遞之義,仍任。北兵營所減軍兵,問于道臣·帥臣,講確申聞區處,親騎衛事,入侍諸臣之見,不無參差。二百加設與否,無甚關緊,令備局,問于道臣·帥臣,消詳講確,務歸便當。烽燧事,向來御史及兩道臣之狀聞,亦不無意見。而覽南閫狀聞,聞兵判筵奏,幾百年設置之烟臺,不可輕先以革,竝仍舊貫事,分付。至於洪原烽燧一款,前後道帥臣之請如一,亦復舊臺事,令備局,分付。噫,方在靜攝,而召元良侍坐,强忍爲此者,爲關防也,爲國事也。大抵人見不同,意亦不同,以城津及烽燧事觀之,或城或吉,或銷或刻,或革或存,處分數更。京中之令,其雖不難,民之受弊,其亦不貲。此後關係,不可不爲之者外,凡諸沿革,因此懲創,不以一御史之請革之,一道臣之請存之,一道臣之請減之,一帥臣之請加之,遵孔聖民無信不立之訓。書訖。上諭東宮曰,予之搔癢如此,而强爲國事矣。汝體此意,夙夜無怠。東宮俯伏承命。上曰,諸臣來前。予雖命元良代理,豈專忘國事哉?但志氣已衰,難於振作,諸臣則每以殷中宗·衛武公責予,而此二君,豈可望耶?昨日氣憊,未見諸臣,夜臥思之,不勝悵然。且北路事,旣送重臣而詳審,予不親決,則朝廷事,無以見信於民矣。所以强疾起坐,召見卿等,卿等毋以予爲托以老病,不欲爲國事也。若魯曰,聖候欠和中,特召臣等,且命東宮侍坐,歷詢關防之策,以垂貽燕之謨,臣等竊不勝喜聳之心矣。上笑曰,予則忍病爲此,不勝苦矣。而卿等則以爲喜耶?尙魯曰,夜已深矣,而尙不進水剌,臣等竊爲憂悶矣。允明曰,殿下今日之處分,不但裁決關防之重事,亦可見貽燕之盛謨,而第於衛武公·殷中宗之敎,臣有區區所懷矣。群下之所望於殿下者,卽堯·舜之治也。而反於衛武·殷宗,有此退托之敎,臣誠慨悶矣。上笑曰,又以予爲退托耶?予年非老,而何作退托也?氣已衰憊,無可爲矣。上曰,具聖弼,卽承襲君耶?若魯曰,然矣。上曰,承旨祖先,亦多功臣,而承旨之父,不得封君,何也?若魯曰,承旨之父,非嫡長也。允明曰,臣父有伯兄,早夭無子,臣繼其後矣。上曰,然乎?世稱具門多勳,未知幾人耶?允明曰,臣之十一代祖知敦寧綾川君臣壽永,卽中廟朝靖國功臣。六代祖左議政綾川府院君臣仁垕,卽仁祖朝靖社功臣·寧國元勳,其奉祀,臣爲之。臣之七代祖綾海君臣宬,宣廟朝扈聖功臣,其奉祀,具鼎勳爲之。綾海君之弟綾城府院君臣宏,其子綾豐府院君臣仁墍,竝策靖社功臣,其奉祀,具聖弼爲之矣。上曰,孝廟御製中,具內乘誰耶?允明曰,臣之五代祖綾南君臣鏊,丁卯亂時,因仁廟特命勸武,丙子後,以六卿子質瀋。其時孝廟,多賜詩文及手札,至今臣家,多有宸翰矣。文秀曰,世稱具氏,初則文章,中則學行,自學行而勳戚,自勳戚而爲武家云矣。上曰,然乎?上曰,今番兵判所帶去軍官中,李邦綏尤爲可用耶?若魯曰,李邦綏似勝矣。尙魯曰,李邦綏之堅確,尤勝於洪益海矣。上曰,李邦綏之才,足可爲吉州事耶?尙魯曰,足可爲之矣。上命承旨書之曰,近來辭單紛紜,秋判之三度許遞,其亦過矣。初單捧入承旨,推考。此後另加申飭。書訖。大臣·諸臣,以次退出。
上在昌德宮。常參·經筵,以代理停。
自昧爽至辰時,有霧氣。
下直,槐山郡守李普祥。
尹光毅達曰,明日常參,取稟。令曰,停。
趙載敏達曰,大司憲申思建呈辭,執義尹志泰牌不進,令旨未下,掌令朴昌潤在外,李鳳齡牌不進,令旨未下,持平李克祿受由在外,許彙未肅拜。今日以監察茶時之意,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?丸劑連爲進御,而搔癢之候及眩氣,或有減歇之勢乎?今日臣等,率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則搔癢之候一樣。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房口傳啓曰,臣等,卽伏見政院啓辭批答,以入夜酬應,搔癢有加爲敎,伏不勝憂慮之至。臣等,旣承症候有加之敎,則此時入診,不容少緩,卽爲俯許,千萬顒俟。而如以臥內酬應爲難,則只命醫官,暫時診察,亦所伏望,惶恐敢啓。答曰,日寒故憊,其止之,醫官亦爲止之。
趙載敏,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以兵曹言達曰,去十月朔,各廳堂下武臣等試射,連因有故,今已逾月,不得爲之之意,敢達。令曰,知道。
尹光毅啓曰,冬至三使臣,以使事有緊關稟定事,來詣請待矣。傳曰,入夜酬應,搔癢有加,明日入來。
又以內醫院官員,以提調·副提調意啓曰,議藥同參前晉州監牧官鄭爾柱,旣遞外任,依例還屬本院,令該曹付軍職,冠帶常仕,何如?傳曰,允。
又以內醫院官員,以提調·副提調意啓曰,院中所用牛黃元貢,通一年盡用,則隨所用取用於戶曹事,頃有筵敎矣。今年通一年元貢牛黃,纔已盡用,卽今餘存,只有零數。自今以後,如有所用,則依筵敎,隨所入這這取用於戶曹之意,敢啓。傳曰,知道。
具允明,以吏曹言達曰,本曹佐郞朴師訥呈狀內,身病甚重,勢難察任云,今姑改差,何如?令曰,依。
以金楗爲事變假注書。
右參贊權書曰,伏以臣於昨者,得伏見持平許彙書本,則以向來兪彦民按査事,欲驅其時禁堂於用意曲護之科,至以畢竟無實,莫曉端倪爲言,何其言之不審不擇,至於此耶?其時三堂九郞,眼同開封,査得實狀,則十目所視,其可掩乎?彼臺臣,則不過一時風聞,風聞失實,固不足怪。而臣等,則目覩其文書,據實上聞,未知目擊與耳剽,誰爲眞的耶?如此易知之事,尙且齗齗不已,噫,亦甚矣。雖然,言者之言,必欲以無實爲有實,以爲眩亂疑惑之計。在臣雖無所失,其時忝在首席,實忝其査,則何可自以爲是,晏然於職次乎?玆敢略構短章,仰暴危悃。伏乞离明,特垂照鑑,速賜勘處,以靖私義,不勝萬幸。臣無任屛營祈懇之至。答曰,覽書具悉。卿其勿辭,行公。
上在昌德宮。常參·經筵,以代理停。
尹光毅達曰,明日拜表相値,常參,取稟。令曰,停。
鄭夏彦達曰,大司憲申思健呈辭,執義尹志泰牌不進,令旨未下,掌令李鳳齡令旨未下,朴昌潤在外,持平李克祿受由在外,許彙未肅拜呈辭。今日以監察茶時之意,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?丸劑連爲進御,而搔癢之候,比昨其或向減,眩氣亦有差勝之勢乎?昨夕請診,未蒙允許,伏不勝達宵憂鬱,雖有後日次入侍之命,有難遲待明日。臣等今日不可不率諸御醫,趁早入診,詳察症候矣。大王大妃殿氣候何如?臣等不任區區伏慮,敢來問安,竝此仰稟。傳曰,知道。慈殿氣候差勝後一樣。予則搔癢之候一樣。待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
尹光毅啓曰,冬至三使臣,依昨日下敎來待矣。傳曰,搔癢之候一樣,冬至三使臣,以何事請對乎?使之書入。
三使臣啓曰,今此謝恩行之移付於節使者,蓋慮吉凶相雜之意,則皇貴妃方物,當年內移准於皇后。冊諡謝恩方物,或不無到彼後意外執頉之慮,而亦非當初分吉凶移付之意。且貴妃方物移准之數,紅細苧布一十匹,白細苧布二十匹,白細綿紬二十匹,滿花席一十張,雜彩花席一十張。則其數,旣如是不多,今行則依數齎去移准,餘數則姑待後使行移准,旣無難便之端,亦爲詳審之道。故臣等,欲以此意,請對稟定矣。傳曰,令史官問于相臣以奏。
傳曰,使臣,使之退去。
尹光毅,以弘文館言達曰,新除授副校理李彝章,由限已過,卽爲牌招察任,何如?令曰,依。
具允明,以兵曹言達曰,臣裕身入直矣,以親病陳書,而參判趙載浩連呈辭單,參知李益輔病不入來,他無入直之員。參判·參知竝卽牌招,推移入直,何如?令曰,依。
事變假注書金楗書啓。臣以使臣,書入所懷,依下敎問于議政府右議政金若魯處,則以爲方物,例於節使行移准,其間雖有別使之行,不待移准。今此上年皇后尊諡謝恩方物,移准於皇貴妃方物,自是應行之事,少無彼中執頉之慮。且皇貴妃前方物一通,已入去於進賀使之行,則今番方物,與初次方物有異,於其移准,有何疑慮乎?雖以前例言之,雍正尊諡謝恩方物,其時移准於乾隆二年節使行矣。前例如此,分吉凶之議,尤無可言。若不得移准於今番節行,則明年又當如此,其將於何時移准乎?今此移准,旣無難便之端,使臣所請,出於過慮,今不當更變通云矣,敢啓。傳曰,知道。
都承旨徐命珩書曰,伏以臣,得伏見持平許彙書本,則以向者兪彦民按査事,顯加譏斥,至以行査無實,莫曉端倪爲言。臣亦其時參査中人也,看來誠不勝訝惑之至。王府行査,事體至重。諸堂郞,同坐開封,箇箇考閱,十月所視,本事脫空,以此啓奏,判付昭然。則臺言之尙此齗齗,反侵禁堂,誠爲意外也。伊時諸僚,俱以此引嫌,在臣處義,亦不可獨爲晏然。伏乞离明,亟遞臣職,不勝幸甚。答曰,覽書具悉。卿其勿辭,察職。
左尹李鼎輔書曰,伏以臣,賦然迂拙,素乏寸長,雖閑司漫局,亦難堪勝。卽於意外,籌司兼任特爲啓下,臣聞命驚惶,罔知所出。失籌司之任,卽古之樞密,軍國機務,無不參決,則實非如臣者之倥侗譾劣者,所可擬議,其何可苟然充數,以招在梁之譏也哉?乞收恩命,毋使玷辱名器,是臣之區區衷懇也。且臣於持平許彙之書,有不勝駭悚者。向來兪彦民査事時,臣亦忝在獄官,而彼臺臣,以其査事謂之無實,至曰莫知端倪,隱然歸之於不信之科,其亦惑之甚矣。本事一經按査,全然脫空判付昭釋。則臺臣之言,今已爽實,固當媿謝之不暇,而乃反持之不已,更爲擬辭之計,有若臣等不謹按査,爲彦民庇護者然。臣誠莫故,其所爲言,太窘遁也。雖然,臺臣之言如此,何可晏然於職事乎?伏願离明,遞罷臣本兼諸任,千萬幸甚。答曰,覽書具悉。卿其勿辭,察職。
吏曹判書鄭羽良書曰,伏以臣,伏見司諫朴致文書本,則盛論持平許彙之不合臺通,而至請改正,臣不勝訝惑之至。夫彙之父官牧使,其兄集經兩司亞長,其仲兄采,雖以事廢,而實非累及其弟之事。薦伸夙狙之士,咸言彙之當臺望,故臣與僚席論定,而後通擬矣。今者諫臣之言,甚矣。人見之難齊也。然臣以主通之人,有不可晏然於職次。伏乞离明,亟令重勘,以安私分,以謝臺議,不勝幸甚。答曰,覽書具悉。卿其勿辭,行公。
司諫朴致文書曰,伏以臣於臺職,情跡,至爲臲卼。日昨諫省除命,忽下於母病危重之時,略陳私情煎迫之狀,兼附遇災勉戒之忱矣。及奉睿答,顯示嘉納之意,仍下敎護之令。臣是何人,獲此異恩於离明之下也。雙擎拜讀,圖報無階。而至於末端所論兩人事,不惟不賜開納之意,反以俱過矣爲敎,臣惶愧之極,繼之以訝惑也。臣俟母病間,將欲自列之際,得見憲臣對章。其所謂言,專以題外之事,抑勒說去,使不得開口,有若臣爲兪彦民報復者然,誠不滿一哂也。査事脫空,判付昭然,旣無爲彦民營護之事,有何迎擊之可論哉?語無倫脊,都不成說,臣不欲與之呶呶辨詰。而許彙入臺之後,物情不悏,臣頃入臺地,適因事引避,欲論而未論。今者草草尾陳情急之章者,於渠可謂太怒矣。以其郵官時事言之,則其圖占之鄙謗,剝毛之怨聲,臣不欲索言。而不嫌銅臭,欲害交承,傳說狼藉,雖欲掩諱,不可得,而不知自反。今乃以千萬不干不當之事,杜撰噴薄,欲作脅持之資,其爲口業,於彙始見之矣。臣實不勝其駭痛也。至於李廷彦事,除目之下,人皆指點。臣之不採公議,而臣言議索輕,見能見信於重照之下,此亦一例靳許。臣尤不勝瞿然〈悚〉恧之至,卽當詣臺引避。而臣之母病,連日救療,少無分減,元氣如縷,轉側須人。伏乞离明,亟遞臣職,以便救護。仍治臣瀆撓之罪,以快人心,不勝幸甚。答曰,覽書具悉。爾其勿辭,救護母病焉。
兵曹參議李裕身書曰,伏以臣之老父,痰眩之症,積有根委,忽自前夜,重添毒感,眩氣隨發,昏昏不省。臣適持被,扶護無人。臣心煎泣,倘復如何?宿衛重地,不可擅離,更漏已深,陳籲無路,坐而待朝,血懇仰瀆。伏乞离明,察臣之情理,萬萬焦迫,亟遞臣職,俾得歸護父病,千萬幸甚。答曰,覽書具悉。爾其勿辭,救護父病焉。
上在昌德宮。常參·經筵,以代理停。
尹光毅達曰,明日常參,取稟。令曰,停。
鄭夏彦達曰,大司憲申思建,掌令朴昌潤,持平許彙,牌不進,李克祿受由在外,執義尹志泰,掌令李鳳齡,牌不進令旨未下。今以監察茶時之意,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?丸劑連爲進御,溫泉水卽已熏洗,而搔癢之候,其或減歇,眩候亦有所勝乎?今日臣等,當依下敎,率諸御醫入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣矣。
大王大妃殿·中宮殿·賢嬪宮,藥房口傳問安。答曰,知道。大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
尹光毅達曰,今日拜表,兩司無進參之員。除在外·親病受由·牌不進令旨未下外,呈告未肅拜人員,竝卽牌招,以爲推移進參之地,何如?令曰,依。
傳于尹光毅曰,御製編次趙明履入來,同副承旨留在。
尹光毅達曰,御製編次趙明履入來,同副承旨留在事,命下矣。同副承旨具允明,有故纔已出去,卽爲牌招,何如?令曰,依。
尹光毅啓曰,行副司直趙明履,依下敎來待矣。傳于尹光毅曰,同副承旨及趙明履入侍。
傳于趙載敏曰,朝者,政院·玉堂問安。批答有遺漏者,以勿爲問安,頒布朝報。
備忘記,當該中官,下敎遺傳,從重推考。
記注官金弘澤書啓。臣敬奉手書,傳諭于京畿驪州麻田洞判中樞府事閔應洙所住處。則以爲惶感震悸,罔知攸措。卽欲前進請譴,而寒疾方重,不能趁卽登程,稍待少間,將趨伏城外,以俟處分云。大臣,旣欲待病歇變動,則臣亦姑爲留待之意,馳啓。
十一月初三日未時,上御歡慶殿。藥房入診入侍時,提調金尙魯,副提調徐命珩,記事官南鶴老·曺命胤,編修官許錫,醫官金應三·玄起鵬·金壽煃·鄭文恒·柳徵瑞·鄭趾彦,進伏訖。金尙魯進曰,聖體若何?上曰,一樣矣。尙魯曰,搔癢之候加減何如?上曰,搔癢甚時,不堪其苦矣。尙魯曰,丸劑連爲進御乎?上曰,日進八丸,而中焦似開豁矣。尙魯曰,溫泉水,連爲熏洗乎?上曰,汲來溫水,親爲開見,則似有熏熏之氣。注於他器,則霎時間有冷氣,濕於手巾,數次熏洗而搔癢處,甚刺痛矣。尙魯曰,有刺痛者,異於他水而然矣。上曰,遠路汲來之水,有何效乎?思昔年事,不勝愴懷。最初汲來之水,先爲小飮,以示致敬之意矣。徐命珩曰,遠路汲來,雖失其性,猶勝於他水之熏洗矣。尙魯曰,眩氣何如?上曰,時時往來矣。尙魯曰,大王大妃殿氣候何如?上曰,安寧矣。尙魯曰,王世子睿候何如?上曰,好過矣。尙魯曰,賢嬪宮症候何如?上曰,近間則顯有向減之勢,故涼劑亦使之停止矣。尙魯曰,使醫官診候,何如?上曰,唯。應三診畢曰,脈候左三部似數,右三部微滑,而大體甚調均矣。起鵬診畢曰,左右三部脈度,甚平順矣。壽煃以下,以次診畢後,所達之言,與應三言略同。尙魯曰,諸醫皆已診察,使之議定當進之劑,何如?上曰,唯。應三曰,脈甚微妙,雖難詳知,而脈候與平日無異。則此不過皮膚間病,連進牛黃解毒丹,而以溫泉水,又爲熏洗,則可以責效矣。起鵬曰,溫泉水熏洗後,可以議定湯劑矣。頻頻熏洗,千萬伏望。諸醫所達之言,皆如此。尙魯曰,冬節熏洗,雖甚重難,而外間之人,多有熏洗見效者。一日之內,數次熏洗,則豈無其效耶?上曰,當時時熏洗矣。上曰,三使臣求對之意,予已知之,而不爲召見者,意有在也。有事使行,不可不多持官銀以去,而至於無事使行,必欲請得官銀,甚不可矣。此後則予欲嚴禁,故頃於領敦寧南泰良使行時,亦不許之。予於此等處,當固守矣。自今以後,以空手入去,而能無事還歸者,當各別施賞矣。尙魯曰,如是則必爲激勸之道矣。上曰,使臣所懷中,移準之事,予未詳知矣。皇貴妃處方物,移準以納,則可無執頉之患乎?尙魯曰,皇貴妃方物,盡爲持去,而移準者不多。以前日留置者,推移以納,則何必執頉乎?上曰,以前日皇后時方物,移準於皇貴妃方物者,亦涉殊常矣。尙魯曰,當此聖候靡寧溫水熏洗之時,不得逐日承候,下情不勝憂菀。自今日使三廳首醫入直,逐日向候於差備門外,何如?上曰,唯。諸臣以次退出。
己巳十一月初三日酉時,上御歡慶殿。御製編次臣及同副承旨入侍時,行副司直趙明履,同副承旨具允明,假注書李賢汲,記事官曺命胤,編修官許錫,以次退伏。上命承旨書御製溫泉感懷詩竝序。命明履讀之。仍使釐正。明履先退。上曰,承旨進讀懸髢事收議。上曰,承旨所獻議,先讀,可也。允明進讀。上曰,家禮圖或冠制有之耶?允明曰,冠制在於家禮源流中,而其樣恰似今之金冠,但無首飾,只畫一花而已。上曰,花冠則今日之俗眼望,必以爲大駭矣。允明曰,一時驟看,雖駭於俗眼,而國有定制,何敢不着耶?當初着笠之制,亦應駭俗,而今則爲常矣。上曰,是則然矣。允明曰,圓衫之制,亦載於禮,而我國則士夫家,不能贍足,雖或命婦,必難於備着矣。上曰,雖使局備,豈可長着禮服耶?允明曰,我國之制簡便然後,可以易行矣。上曰,承旨之意,亦簇兜里耶?允明曰,冠制,如有掣礙難行之端,則簡便之制,莫如簇兜里之屬矣。上曰,等級何以分之耶?允明曰,等級則當以首飾,分貴賤矣。上曰,各從其夫之品秩,則好矣。允明曰,等級分明,則士庶女人之不敢着命婦之制者,有如今之士庶人不敢着金玉圈矣。上曰,紋段之禁,則靡然從之,蓋人心,已於紋段,有厭飫之心故耳。允明曰,近來則婚喪諸節,皆爲簡便。聖上導率之效,蔚有可觀矣。允明,仍歷奏諸臣獻議。上曰,諸獻議各有意見,而蓋多簇兜里矣。允明曰,近於古制,卽簇兜里,故諸臣之見如此矣。上笑曰,簇兜里,將價高矣。允明曰,懸髻之弊,一國之人,皆願變通矣。洪鳳漢感傷和氣之說,雖似過矣,而亦或有然者矣。上曰,予亦思之,而終難得好樣制度也。允明曰,禁紋段之初,猶有難之者,而今則有效。此亦一命令間可行之事,且時則易然矣。上曰,因其勢而利導之,誠好矣。而尙未究得好道理,恐不可率爾行之也。上命承旨書之曰,噫,一使之行,齎數萬兩之銀貨,買取助奢侈之具,此奚異於沈銀於鴨水乎?以此之故,國中銀貨蕩然,奢侈日盛,象譯日困,心常慨嘆者也。昔年則其不獲已者外,使行無官銀請得之事,近年以來,例以爲常。其雖循例使行,不請得而去,便爲羞恥之事。備局亦不能取捨,拘顔面而許之,可勝嘆哉?將欲一飭,頃於大臣之行,予已拒之,以此之故,今番使行,亦不敢復請也。以此觀之,非法之莫能行,所掣者卽牽于私可知。此後使行官銀請得,一切嚴禁,以杜尾閭之門。書訖。承·史退出。
上在昌德宮。常參·經筵,以代理停。
下直,潭陽府使李景祚。
尹光毅達曰,明日常參,取稟。令曰,停。
鄭夏彦達曰,大司憲申思建呈辭,執義尹志泰,掌令朴昌潤·李鳳齡,持平許彙,牌不進,令旨未下,李克祿受由在外。今日以監察茶時之意,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?丸劑連爲進御,溫泉水連爲熏洗,而搔癢之候與眩氣,或有減歇之勢乎?今日臣等,率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣。待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具允明達曰,卽者,弼善李壽觀,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
趙載敏,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
鄭夏彦達曰,明日次對,兩司當爲進參,除在外·牌不進令旨未下外,呈告未肅拜人員,竝待開門牌招,以爲推移進參之地,何如?令曰,依。
趙載敏,以備邊司言達曰,今日本司之坐,堂上懸病不進,至於十五人員多,或旣書進,而又稱病,事體甚未安。竝從重推考,何如?令曰,依。
具允明,以吏曹言達曰,卽接戶曹移文則佐郞趙祉命,情勢難安,閱月引入,不可出仕云,依例改差,何如?令曰,依。
鄭夏彦,以兵曹言達曰,今十一月初四日,忠義衛文壽大稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李夢齡,常時不能禁斷雜人,以致闌入,亦難免其責,推考,何如?令曰,依。
副司直李日躋書曰,伏以臣,識慮疎短,資望淺尠,本不合於參畫廟籌,而當初濫廁,旣出特簡,惶感之極,黽勉承應,居常兢兢,以榮爲懼。向者臺臣之避,因事迤譏,語意深緊,雖不欲追事呶呶,而其爲一身之羞,則極矣。撫躬悼歎,尙有餘汗,解藩歸來,杜門屛處,分宜置散,念絶當世。今玆舊銜之還次,又煩大朝之記識,念臣無似,有何所取?而前後眷顧,若是勤摯。惕心緘骨,歷日靡措,樞庭寸步,雖曰宿趼,而一之已誤,亦豈容至再而至三乎?臣若徒恃寵靈,不恤公議,因仍僥冒,不自知止,則人必目笑,而心訕之矣。況臣犬馬之齒,已迫七旬,一息僅延,百痾交侵。最是頑痰,痞於胸隔,而哮嗽兼作,少有蠢動,喘息靡定,懸癰潰於要害,而餘核尙苦,動輒牽礙,趨拜最艱。戶庭之內,杖而始起,搢紳之間,見者皆憐。雖欲强顔追逐於衮衮諸臣之後,其勢亦末由也已。噫,糞土賤臣,受恩如天,蹈湯赴火,敢有所辭?而其奈蹤地卼臲,病狀癃痼,此生此世,已矣無圖報之望,寸心如結,祗自惶隕悲憐而已。伏乞离明,俯賜諒察,亟令鐫改臣籌堂之任,俾卒天地生成之澤,則以公以私,不勝萬幸。臣無任屛營祈懇之至。答曰,覽書具悉。卿其勿辭,從速察職。
副司直鄭翬良書曰,伏以臣,迂愚下劣,百無肖似,宜無可以備一職之用。而過蒙大朝天地之〈洪〉造,節次平進,遂躋宰班,居恒愧懼,若隕淵谷。乃者備堂差下之命,又及於臣身,臣聞命惶愧,不省措躬之所也。夫今之籌司,卽古所謂樞密之府,而重宰例帶之外,以亞卿而忝是選者,皆極一時之望。苟非才猷謨畫,爲世所推者,莫宜居之。而今乃以如臣之文質無當,資歷淺蔑者,苟然充數,不少難愼。聖朝綜核之政,恐不當若是也。且臣素稟危脆,夙嬰奇疾,平居墐蟄,避風如箭,一値冬寒,輒成癃廢。尋常生人之事,一例廢闕,雖使臣眞有才分之可稱,卽此病形,實無夙夜奔奏之望。欲望睿慈,特垂矜諒,將臣新差備堂之任,亟行鐫免,以重名器,以安私分,不勝幸甚。臣無任屛營祈懇之至。答曰,覽書具悉。卿其勿辭,調理察職。
弼善李壽觀書曰,伏以臣於直中,得聞八耋老母,素患關格之症,猝然危篤,方在萬分之中云。臣方寸煎灼,不能按住,玆敢投進短章,徑出禁門。伏乞离明,亟賜鐫遞,以便救護。仍治臣擅離之罪,以肅朝綱,千萬幸甚。臣無任屛營祈懇之至。答曰,覽書具悉。爾其勿辭,救護母病焉。
戶曹參判黃晸書曰,伏以臣,受命辭出,今方首路矣。京闕漸遙,寸忱彌結,念臣所帶地部佐貳之職,旣非閑漫之比,則往還之間,不容虛縻。伏願邸下,令該曹,照例遞改焉。臣無任屛營祈懇之至。答曰,覽書具悉。書辭令該曹考例稟處。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲申思建牌不進,執義尹志泰,掌令李鳳齡·朴昌潤,持平許彙牌不進,令旨未下,李克祿受由在外。今日以監察茶時之意,敢達。令曰,知道。
藥房提調金尙魯,副提調徐命珩啓曰,伏未審夜來,聖體調攝若何?丸劑連爲進御,溫泉水連爲熏洗,而搔癢之候,其或減歇,眩氣其或差勝乎?今日臣等,當依下敎,率諸御醫入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣,眩氣往來,依前間一日。問候,宜矣。
大王大妃殿·中宮殿·賢嬪宮,藥房口傳問安。答曰,知道。
徐命珩達曰,左承旨尹光毅,今日不爲仕進,牌招,何如?令曰,依。
傳于趙載敏曰,內局入侍大臣,同爲入侍。
令于趙載敏曰,大臣·備局堂上引接。
傳于尹光毅曰,儒臣持聖學輯要,與承旨詣閤。
以魏興祖爲假注書。
有政。吏批,行判書鄭羽良進,參判李天輔牌不進,參議權相一未肅拜,右副承旨趙載敏進。
兵批,判書金尙魯病,參判趙載浩病,參議李裕身進,參知未差,右副承旨趙載敏進。
吏批啓曰,年九十婦人,令該曹抄啓封爵事,載在法典矣。年九十婦人,別單書入之意,敢啓。傳曰,知道。
兵批啓曰,忠翊衛將趙榮茂呈狀內,素抱奇疾,輒復發作,旬月之內,萬無起動供仕之望,斯速啓遞云。宿衛輪番之任,不可暫曠,今姑改差,何如?傳曰,允。
吏批,以閔百行爲大司諫,閔遇洙爲執義,趙明健爲司諫,李壽觀·安正仁爲掌令,金尙耉爲獻納,安致宅爲持平,朴師訥爲正言,元景夏爲刑曹判書,李濟遠爲兵曹參知,申晦爲兼司書,李垍爲副校理,魚錫胤爲兼校書校理,李長夏爲吏曹佐郞,李邦綏爲吉州牧使,李存中爲陜川郡守,宋龜明爲北部都事,李顯祚爲兵曹佐郞,權賢爲司成,李普淳爲戶曹佐郞,李宜馣爲說書,以崔台衡注書單付,趙雲逵漢學敎授單付,司饔直長尹在東,漢城參軍李鳳元,相換。
兵批,副司直申晩·金尙重,副司果李埴·申晦·鄭爾柱。
趙載敏,以宣惠廳言達曰,北部都事李埴,本廳郞廳,纔已差下,而本廳,以米布衙門職務鞅掌,有難兼察,依近例北部都事之任,許遞,何如?令曰,依。
正言李命熙書曰,伏以臣,以苫堊餘生,百念都灰,加以疾病侵尋,望斷陳力。而辭章未徹,召牌狎臨,怵畏分義,黽勉一肅。而念臣才識魯莽,言議巽懦,淸朝耳目之寄,實非賤分之所敢安。況且旅邸冷落,重感風寒,伏枕呻唫,生意索然,旬日之內,萬無束帶供仕之望。玆敢瀝盡危懇,仰籲於离明之下。伏乞亟賜鐫遞,俾免生行死歸之患,不勝幸甚。臣於乞免之章,不宜妄有論列,而愚忠耿耿,不能自已,略此附陳,惟邸下留神焉。惟我邸下,睿質夙彰,學業日進,承命代理,今將一年矣。大朝之付託旣重,臣民之祈嚮方切,我邸下將何以副上下之望耶?竊念人君爲政之要,不出於敬勤二字。蓋非敬,則無以進厥德而享天心,非勤,則無以懋時敏而理萬機。三代聖王,率由是道,猗我肅廟五十年治功,實亦本之於此。觀乎寶鑑一書,可見心法之相授,而大朝之所嘗體服者也。今我邸下,受大朝身敎之訓,凡於敬天之誠,勤學之工,宜無所不至。而日昨震雷之異,忽發於收藏之月,無乃仁愛之天,大加警動,欲以玉成我邸下耶?夫求言一事,卽帝王遇災修省之大政也。自我祖宗朝,未之或廢,我聖上,亦嘗屢行之矣。今於一初之政,値此非常之災,尤宜誕降明旨,敷求直言。而側聽累日,迄未有聞,無或有歉於恢言路答天譴之道耶?竊爲邸下惜之也。且念學問之道,貴在自强,緝熙之工,戒其間斷。況邸下春秋向富,已及志學之年,正宜孜孜勤勵,及時進修。伏願邸下,於向寢視膳之餘,酬應庶務之暇,亦須留神方冊,討論經旨,躬踐而力行之,以爲治平之本焉。國朝取人,專在於科目,而科場之不嚴,莫甚於近日,有識之竊歎,蓋已久矣。今秋監科時,聖上,申嚴書冊隨從之禁,隨現重繩,不少假貸,從今以往,科場亂雜之弊,庶可以捄得一分,而此猶弊之小者也。若其巧僞之習,僥倖之徑,無可以矯革者,臣請略論其一二焉。生進之科,實爲士子入身之初程,而巧僞尤甚。今秋之科,生進之冒入而現捉者有之,曩歲會圍,他人之替入而發覺者有之,其他無限奸僞,推此而可知也。至於庭謁聖分考之科,則一人作之,十人書之,一場之券,一抵雷同,收券之寢多,場屋之漸窄,實由於此。而考較之不精,倖科之多出,勢所必至。臣謂增·別之外,若其生進科及庭謁聖,則設爲殿庭面試之規。就其中不能成篇者,拔其榜而限年停擧,使之知恥而讀書,則豈不愈於挾冊隨從之禁耶?至於明經科,則初試取其文,會試取其講,其設法之意,初非不美。而近來之初試三場,俱極孟浪,凡赴是科者,稱以援兵,各携能文之士,以入試圍。而其中其屈,皆係於援兵之才與不才,則大比初試之設,豈亶然哉?今若換易其初會試之法,初試則取其講誦之畫多者,會試則取其製述之優等畫多者然後,方可無代述之弊,而通經能文之士,庶幾可得矣。伏願邸下,因其隨從書冊之禁令,而推廣之。博採群議,略變科制,俾絶倖進之路焉。古人云,奢侈之害,甚於兵燹。近來侈風,亦云甚矣。士夫之奢靡成習,閭巷之僭侈過制,識者之憂歎,容有旣乎?一自紋段之嚴禁,其效立見,眞所謂天下事尙可爲者也。且伏聞,近日加髢之濫費者,扇簡之過侈者,皆令裁損而禁抑云。我聖上去奢崇儉之盛意,孰不欽頌?而第臣竊見,貴戚卿宰,競起第宅,崇棟巨桴,橫跨巷陌,焜燿人目者,不知其幾區。而貪弁猾蔭,一經腴邑,便起甲第。爲之者恬不知恥,見之者爭相羡效,卽此一段,足想其東南民力之盡於是矣。此而不禁,而只欲變通簡扇等末節,則不幾近於擧其小而遺其大者乎?今若欲一遵大典舊制,一切撤毁,則固不無騷擾難行之弊。臣謂宜略定間架之法,就其中尤甚僭踰者,卽令京兆,按法毁削,斷不可已也。生民休戚,係於守令。而守令之爲民害者,有三焉。蓋貪墨者,則專事肥己,剝割爲事。能猾者,則善事要名,實爲民蠹。昏庸者,則政委下吏,民受其弊。此三者,性有不同,而其爲害則一也。其廉訪擧劾之道,唯在於繡衣按察。而第念奉使之臣,急於復命,不能留時引月,往還悤卒。故凡其廉問者,未免疎漏,而其所發遣,又極間闊,故人心怠肆,不知懲戢。臣意則以爲,凡於繡衣之行,不必遍審一道,抽栍一二邑,或間月一遣,或一年累遣,而勿爲期限,使之從容廉察,務得其實。使八路郡縣,恒若御史之出沒於其境,則爲守宰者,必當小心畏忌,有所懲戢也。且於目下事,竊有慨然者。臺閣論人,貴乎平允。而日者,朴致文之劾許彙也,未嘗指陳事實,至於采弟等語,殊涉過當,及其對擧之書,始以銅臭爲言。然則初何不直擧實事,勘以當律,而乃忙遽陳章,泛然說去耶?且無論其言之虛實是非,旣被改正之論,則在許彙之道,唯當屛伏,以俟公議。而乃反汲汲投章,惟以反詈爲事,殆無異於街童賈豎之相詬辱,擧措可駭,聞者竊嗤。臣謂朴致文·許彙兩人,竝施譴罷之律,宜矣。湖南伯,雖有所遭,朝家之開釋備至,前後之申飭非一,而不遵朝命,過費撕捱,全抛公務者,半年有餘矣。一道民事,誠爲可悶。則在臺閣者,若直請譴責,以存朝體,宜無不可。而執義尹志泰,不此之爲,乃一循廟議,請推勉出,臺體苟簡,公議爲非。臣謂尹志泰亦命遞差,以示警責,可也。臣於治書將上之際,次對有命,召牌狎臨。顧臣病情,實無以自力登筵,擔詣闕下,自外徑歸,臣尤死罪。伏乞亟賜重勘,以肅朝綱,以安賤分焉。臣無任屛營祈懇之至。答曰,覽書具悉。縷縷勉戒,言甚懇切,當留念。而朴致文·許彙·尹志泰事,依施,所陳者意則是也。爾其勿辭,察職。
初五日辰時,王世子坐時敏堂。大臣·備局堂上,引接入對時,右議政金若魯,副司直具聖任,漢城判尹金聖應,副司直徐命彬,工曹參判金尙星,副司直趙榮國,禮曹參判洪鳳漢,副司直李昌誼,承旨趙載敏,校理尹東度,事變假注書金楗,記事官金致仁,編修官許錫,進伏訖。若魯曰,數日間氣候若何?令曰,無事。若魯曰,憾氣愈乎?令曰,差勝。若魯曰,大殿氣候若何?令曰,一樣。若魯曰,大王大妃殿氣候若何?令曰,安寧。若魯曰,中宮殿氣候若何?令曰,安寧。若魯曰,此乃忠淸監司洪啓禧申本也。全州府稅大同所載船,到泰安地致敗,請令各該衙門,稟處。仍備陳臭載之弊,請申明事目,使不得晩時發船,過限裝載,代送監色事,自廟堂,另加申飭。三南穀物之自元山·安興上去者,兩處現點候風,給標紙發送一節,亦頒事目,而未能行之。自廟堂,先飭各衙門,必問兩處標紙之有無。若無標紙,則必用監色沙格定配之法。自臣營,申飭兩處差員,漕船之過六百石,稅船之過千石者,一一卸下。且書現點日月,以爲京衙門憑考之資,則晩發過載之弊,可以小革。且令兩差員,自三月至八月,坐浦邊點船隻,過八月則不得發船之意,使京外曉然知之,則庶無晩發致敗之患。自廟堂預爲申飭,自明春,依此例擧行爲言矣。稅船致敗一款,令各該衙門,考例稟處。而莫重稅穀臭載之患,前後相續,此不過外邑不遵事目之致。今此道臣之必欲申明事目,嚴飭擧行者,實出矯捄之意,竝依此施行事,分付。而道臣之不請稟處,只以自廟堂申飭爲辭者,未免生疎,推考,何如?令曰,依爲之。出擧條若魯曰,此乃咸鏡監司鄭益河狀達也。本道定配罪人,時存爲二百八十四名,除緣坐,徒流以下一倂移配於三南豐饒之地,爲請矣。頃有此請,而已到配之類,又爲移配,則不無齎糧騷擾之弊。故只以此後,則姑勿發配於本道事,覆達分付矣。當此凶歲,許多罪人,雖云有主客俱困之弊,而如辛酉壬戌之大凶年,亦不移配,則今不可紛然移送,以致當寒騷擾之端,狀辭置之,何如?令曰,依爲之。出擧條若魯曰,此乃開城留守黃梓狀達也。本府北東面吉水里,民戶三十家,一時燒燼,七十六口人丁,蕩失家産,殊甚矜惻。自朝家,或劃給京倉米太,或劃送隣近邑會付米太,依丁巳丁卯年例,題給救活事稟請矣。民戶之燒燼失所旣甚,矜悶顧恤之典,亦有前例。而曾前失火之民家,多至累百戶,故朝家雖施以恤典,而京倉之米太,不可每許。隣邑之會付漸至耗縮,此實難繼之道。今此三十戶失火之民,自本府從便救活,亦不無其道。而每引前例,煩請朝家恩典,未免爲屑越之歸。然守臣旣已狀聞,不可仍置。以本府會付太,每戶各一石式題給,此後則不得援例陳請之意,申飭,何如?令曰,依爲之。出擧條若魯曰,外方不能守法,多有科外之事,捧糴之時,或以錢收捧於民間,推移他穀,而充穀之弊有之。至於京司上納米木等物,以錢收捧,及其上納,輒必換貿以納。近來米木賤而錢貴,故有此料理之弊,而窮民之受害,甚矣,極爲駭然。耳目之官,似當隨聞彈擧,而申明禁令,出擧條,申飭,何如?令曰,依爲之。出擧條若魯曰,海曲之民,專以船隻爲業,而各衙門諸道監兵營所過,輒皆捧稅。一船稅納,其數不些,大朝屢有嚴飭,不得受捧疊稅事,至載續大典。而近漸解弛,疊稅狼藉,海民無以聊生云。法令之不行,實爲寒心。一處納稅後,受出公文,使之憑考,無得疊稅。如有犯者,則雖京衙門諸宮家及各道藩閫,亦當論罪之意,各別申飭,何如?令曰,依爲之。出擧條若魯曰,有罪徵贖之法,或施於罪輕者。而不論罪之輕重,一例徵贖,惟以捧錢爲事,則法綱解弛,人不畏法矣。其流之弊,將至於無法。此後則法典內應贖之外,切勿徵贖,依律科斷事,嚴飭秋曹,何如?榮國曰,外方亦不無此弊,勿論情犯輕重,輒必照律徵錢。而至於各邑監色,有罪付過,則亦或徵錢云,尤極無謂,京外一體申飭,何如?若魯曰,宰臣所達,是矣。京外一體申飭,似宜矣。令曰,依爲之。出擧條東度曰,大臣以外方科外民弊陳達。臣亦有可達之事矣。設賑時,料理生穀,曾或有之,而有才猷者,値大無之年,出於至誠捄民,則固無病民之端。間多有憑藉料理,拮据斂散之際,反致貽害於飢民者,此誠可悶。料理本非美題目,而營門守令,安知無互相見欺之弊乎?其爲民害,則滋甚矣。今年雖有被災之地,而亦異於大無,則雖非料理,自可以營賑矣。令廟堂,行會設賑,諸道料理之弊,一切嚴禁,似好矣。若魯曰,料理之弊,朝禁至嚴,爲民賑救,而害反及於民,則誠爲寒心。玉堂所達,是矣。出擧條,申飭,何如?令曰,依爲之。出擧條若魯曰,北伯,以賑穀移劃事狀達,而以壬戌前例,援以爲請矣。自三南移運北道之際,水路極險,累百斛穀物運致之際,敗船渰死之患,極其慘然,朝家常爲懍然矣。且今年災荒,非比壬戌,則以本道所在穀物,猶可接濟,嶺穀似難輕易許給。臣今方入侍大朝,姑待下敎,而覆奏矣。令曰,依爲之。榮國曰,安興項,可知形便要害處也。三南漕船臭載之患,到此比比有之矣。孝廟朝,始爲鑿項通道,雖使船人,今不過其外洋,而可以留念處矣。昌誼曰,然。故各邑船人厭之,其項多向元山,今此道臣狀聞,誠是矣。東度曰,次對,乃咨訪治道之意,而循常狃舊,則似易解弛。臣誠惶悚,而以祖宗故事敢達矣。孝廟朝,遇災不做一事,則恐懼而必有所爲然後,爲答譴之道,此乃實情也。卽今纔經災異,伏乞邸下,修省之心不懈,其實情無隱,申飭。則雖無目前之憂,實爲生民之幸,每飭次對,則大朝豈不悅乎?區區仰勉。令曰,當體念。尙星曰,近來活民之政大矣。而古文曰,博施濟衆,堯·舜其惟病諸。又曰,節用而愛人,修己而治人。伏乞邸下,當凶活民之道,講究加勉,則民自受惠矣。令曰,當留念。若魯曰,書筵,連爲之乎?令曰,爲矣。若魯曰,召對,夜來爲之。看字之際,火光不害於眼患之餘耶?令曰,無妨矣。令曰,昨日本司之坐,諸堂不進至於十五員之多,今日次對,亦多不進之員。此後則另加申飭。出下令若魯曰,備坐宜無懸頉,而昨已下令,今日入侍,亦爲數少。或有實故之人,而如是致怠,莫非臣之罪也。諸宰雖無向國之誠,親自下令,不勝惶恐。而每事如是申飭,臣竊伏喜,隨事警飭,宜矣。雖臣怠慢,則申飭然後,可發警心矣。載敏曰,每事申飭,則紀綱擧矣。若魯曰,坐堂牕隙不塗,雖出於儉德之致,而臣誠可悶矣。諸臣,以次退出。
十一月初五日未時,上御歡慶殿。藥房入診,右相同爲入侍時,右議政金若魯,提調金尙魯,副提調徐命珩,記事官南鶴老·曺命胤,編修官許錫,醫官金應三·玄起鵬·金壽煃·鄭文恒·李道吉·鄭趾彦,進伏訖。金若魯進曰,數日來,日氣甚不適,聖體調攝若何?上曰,一樣矣。若魯曰,搔癢之候何如?上曰,刺痛處,似少愈矣。金尙魯曰,溫泉水,連爲熏洗乎?上曰,去夜重湯淋洗,則搔癢處,似蘇快矣。尙魯曰,汲來日久,則漸失其性,復爲汲來,何如?上曰,間一日,汲來,可也。尙魯曰,眩氣何如?上曰,時時往來,以痰而然矣。若魯曰,大王大妃殿氣候何如?上曰,安寧矣。若魯曰,王世子睿候,今日問候,則以一樣爲敎矣。賢嬪宮感候何如?上曰,近日則差減矣。尙魯曰,使諸醫診察,何如?上曰,唯。應三診畢曰,左右脈候,幾至如常矣。起鵬診畢曰,左三部數候,似少減,右三部寸關,亦似滑,而大體脈度,甚調均矣。壽煃等以下,以次診畢後,所達之言,與應三同。尙魯曰,使諸醫,各陳意見,何如?上曰,唯。應三曰,湯劑何可輕易進御乎?溫水連爲熏洗,丸劑亦爲進御,千萬伏望。起鵬曰,溫水,於此等搔癢之症,最有奇效,頻頻熏洗,宜矣。諸醫之言皆如此。上曰,當頻頻熏洗矣。尙魯曰,大臣,今方入侍,而臣以禁營事,有仰達者矣。向來,自惠廳移送之月課米二千石,已爲受置於本營倉舍,勢將作錢,用之於鳥銃打造及軍器修補之役。而本營所納海西保米,不但以越涉長山串之故,敗船頻數而已。今年通一道,凶荒孔酷,保米所在,各邑多以從民願,作錢上納爲請。而當納元數,竝計船價,則可當月課米之數矣。雖未知各邑災減,當爲幾何,而臣意,則以保米竝船價雜費,使之作錢上納,以作軍器所用,以入倉之月課米,代下於軍兵放料,事甚便好。下詢大臣處之,何如?上曰,此兩便矣。大臣之意,何如?金若魯曰,海西凶荒之故,民願似如此,依此爲之,無妨矣。上曰,依爲之。出擧條尙魯曰,兵曹一軍色正郞沈鑧,移臺職而見遞矣。今則旣遞臺職,還仍正郞之任,何如?上曰,依爲之。出擧條尙魯曰,內局臘藥所入紫石英,乃嶺南之慶州所産,故曾前,則年年別卜定用之矣。今番,自戶曹定例之初,所當仰稟變通,而未免見漏。今年則雖以庫中遺在者,僅僅充數以用,而明年以後,更無出處。此一種,添入於元貢中,何如?上曰,依爲之。出擧條上曰,以內局事有所下敎者。孔子云,醫不三世,不服其藥。世醫子孫中,有曉解醫術者耶?應三曰,無表表可言者矣。上曰,吳重卨,何如耶?應三曰,頗曉醫理矣。上曰,內局醫官,宜可精擇,取才時,各別另擇,可也。上曰,子曰,醫不三世。不服其藥。聖人豈欺我哉?況局方,其在愼重之道,于先此道。而且以用人之道言之,勤勞內局之人,調用子孫,亦王者之道也。大抵三廳有闕,則代差之際,私勝公者多,公勝私者少,此則予見熟矣。此後三廳代差之際,必尋世醫事,分付內醫院,奉承傳施行。出傳敎上曰,開政有稟,政官牌招開政。出傳敎上曰,方物移準云者,終有所不能詳知,故今日召卿而問之矣。移準云者,何謂耶?若魯曰,彼國如有方物除減之事,則其所減方物,不爲持來,而納內庫,其後使行入去後,以前日留置者,推移以納矣。上曰,移準云者,甚怪異矣。皇貴妃方物,不爲持去者,何如耶?若魯曰,皇貴妃方物,盡爲持去,而白苧布十五疋,當移準以納矣。皇帝,只以節使方物,許其移準,而於謝恩進香兩使,則使不得移準矣。上曰,人有封送於卿,而只有物目,無所送之物,則其可乎?若魯曰,與是異矣。持其物目而移準以納,故無妨矣。上曰,予聞承文院下人,以爲前日入去者尙多云。予聞其言,甚怪之,聞卿言,始知之矣。若魯曰,曾有所減方物留置者,足以充數以納,故如是云矣。上曰,各處方物,皆以移準以納,則亦於皇貴妃移準,似無妨矣。頃日三使臣請對時,予不爲召見者,意有矣。予若見之,則將誦言大學經一章所謂,所薄者厚,所厚者薄之語矣。予於洛昌君所請之事不許,則人將謂予以爲所厚者薄云,故予不爲召見矣。此後則不持官銀入去,而無事回還者,當用褒賞之典矣。若魯曰,昔年辨宗系時,不得已多持銀貨以去。而近來,則無論有事無事,必欲請得官銀而去,此誠大弊矣。上曰,今番,領敦寧無事回還,則當有別樣勸奬之道矣。若魯曰,咸鏡監司鄭益河,向以賑資有所狀請,故稟達後,申目覆奏矣。今又申聞後錄諸條而更請,俄於小朝引接時,以不得循例覆奏,仰稟大朝之意,陳白矣。其所請諸條中空名帖,雖引壬戌特敎許給之例,向因筵敎而防塞,則今不敢更議。十七邑全耗盡給事,向日覆奏者,是竝十七邑盡許,非只許六鎭邑。而今此更請,似出於錯認而然,此則依所請許施。端川貢銀,折半許給,不無商量,而所餘折半,數甚不多,爲民補賑,何必慳惜數百兩之銀乎?亦盡許無妨矣。至於嶺南耗牟一萬石,湖南軍作米數千石發賣事,賑廳舊儲米一萬石許貸事,嶺南還穀十萬石移轉事,嶺南大同米二萬石,軍作米一萬石,稅太二萬五千石劃給事,靑松·眞寶田米萬石北運事,前日之不許者,出於辛壬前例之不可復用,則今不可更許矣。大抵道臣之兩次陳情,縷縷爲說者,輒稱辛壬前例,必欲引用。不計卽今道內穀物之多少,前後事勢之同異,無所論難於狀辭,而惟以轉移南穀爲請。後錄條列,皆是前日之所不許,而又復傳謄,至以昔許今靳,責望朝廷,誠甚沓沓。辛壬南穀北運之弊,尙忍言也。險海風濤,穀物之敗沒,其幾何?人命之渰死,其幾何?男負女戴,轉輸涉海之冤聲,久而未已。孤兒寡妻,至今悲呼,景色慘怛,有足以感傷和氣。南北之民,均是赤子,雖有所錯誤於前,今不可再蹈其轍者,較然明甚。朝家已有懲創,設置交濟倉,以爲南北交濟之資。此倉之物,卽是南穀,目今所儲,亦十七萬餘石。此則辛壬之所無,而今有者又何事?不顧轉輸之極艱,必求南穀不已,至及於湖西京廳。今道臣,雖欲得十餘萬石移轉,其果有覓船順運之術乎?決知其不可成,而强請如此,亦未可知也。凡賑救之道,有還分焉,有白給焉。本道之穀,京司會付,營門句管,合以計之,大略爲五六十萬石,庶可以接濟。還分至於賑資,前日所劃給,亦爲七萬三千餘石。而今年還穀,似難盡捧,所許全耗,或不能如數,而有所不足,則交濟之穀在焉,亦當加給,何不以此商量而論列也?今雖欲區畫,本道穀物,則狀請中,全不擧論。前頭飢口之多少,穀數之足不足,廟堂亦何以料量乎?卽令道臣,更爲詳量申聞後,更稟區劃,何如?上曰,所奏誠是,依此施行。噫,數萬石臭載,雖不可惜,一人命渰死,豈徒納諸溝中?追惟往事,心猶惻然。噫,一萬石之穀雖貸,一人之渰死,豈能爲也?本道飢民欲濟之意,嶺南船人恐渰死之意,予心一也。嶺南浦項,本道交濟,意蓋在焉。而今聞所留,其數夥然,想其交濟之義,則此亦嶺南之穀。道臣,何以此置之數外,欲效過濫之前例乎?旣設其倉之後,其穀之本,卽南穀也。南船南民載運之後,其可曰南穀。然頃者特敎之下,思本道之民,宿食奚弛,州倉穀備局會付者,萬餘石,而已有分給者云,留庫中三分之二,特爲許給。名帖予雖持難,載續大典而禁之,許以賑資,亦已載焉。八百張,特爲下送,可也。出擧條若魯曰,近日備局之坐,不進者多,故昨日小朝次對時,東宮以申飭爲敎矣。上曰,不爲進參者,誰耶?若魯曰,有司堂上李天輔·趙載浩,終不一參矣。上曰,元良,申飭乎?若魯曰,承旨只書申飭二字,則東宮,以另加申飭爲敎矣。上曰,近來則漸勝於前,予當贊助矣。上曰,近日備局,諸宰懸病者多,今日元良次對,有申飭之令云。噫,方在靜攝,命元良代理,備局諸宰,卽世祿之臣,當元良代理之初,恪勤率職。而本司之坐,其所懸病,至於十五人之多,有此令飭。代理不踰年,猶尙若此,其涉寒心。不可申飭而止,竝從重推考。出傳敎若魯曰,李台重,其時有實病,故不得已違牌,而遽爾斥補於邊邑,其才實爲可惜,召還,宜矣。上曰,予亦知其可用,而終不出仕,予甚怪之。有用處,則當召還,姑置之,宜矣。諸臣,以次退出。
十一月初五日未時,上御歡慶殿。儒臣入侍時,左副承旨鄭夏彦,校理尹東度,副校理李彝章,記事官南鶴老·曺命胤,編修官許錫,進伏訖。上曰,上番儒臣,讀聖學輯要。東度,讀自子曰法語之言,能無從乎?止願留念焉。上曰,下番讀之。彝章,讀自臣按用功之至,止萬世幸甚。上曰,天道章以下,尤惓惓矣。東度曰,乾卦象辭,入錄於此編者,其意深矣。修省之工,莫如自强不息,故爲聖人之極功矣。彝章曰,立此弘毅之志,而去其計較之心然後,可以爲聖矣。上曰,兩儒臣所達,皆是矣。彝章曰,臣惶恐敢達。殿下益勵自强之心,又加積累之功,則其功效,必至於參贊位育。而第自代理以後,每有消沮退托之心,臣實慨然矣。上曰,是所謂食肉而不知其味者矣。予於自强不息之功,甚蔑如焉,何以致化育萬物之功乎?朝廷之人,予不能化育,而何以化育萬物乎?予將自此休息矣。先正惓惓之意,無異進戒於予,而以予晩暮之年,何以體認乎?予若如齊景公而久在,則可以有爲,而年已暮矣,氣已衰矣。以卽今世道人心,予何以爲之耶?予僅得收合,而如至一時散去,則無可奈何矣。今之人,每好作新題目,元良能收合竝用,則新題目,自無味而至於消滅矣。彝章曰,近日朝著上,黨論不如數十年前之甚矣。上曰,無新題目然後,自止妥帖矣。彝章曰,聖候方在靜攝中,雖不得頻頻進講,而講官則不可不備員。近來行公者,只數人,而其餘近數十人,初不行公矣。東度曰,錄中初不行公者,甚多。洪樂性·申晦·李垍,一不行公矣。上曰,李應協事,予以爲甚怪異矣。前後行公者,不爲不久,而無一番起鬧之事,予甚奇之。而至目之以病人,予以爲甚怪異矣。閔百昌,似不卽行公。而李垍,則任他而置之,故如是矣。金始煒,則予欲一番用之,而餘存儒生,亦甚不多矣。任,登第已久,其年亦多乎?東度曰,登科幾至二十餘年,其年亦五十餘,而方以外任,在外矣。彝章曰,林象元·徐志修,文學才識,皆優於臣等矣。上曰,李命熙,書中所陳者,何事耶?夏彦曰,科擧面試事及朴致文·許彙等事矣。上曰,其言是矣。此外有何言耶?夏彦曰,第宅事及尹志泰遞差事也。上曰,此則何如耶?東度·彝章曰,臣等以爲臺言得體矣。上曰,然矣。上曰,日寒如此,輕囚放釋事,承旨出去分付,可也。諸臣,以次退出。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲申思建呈辭,執義閔遇洙,掌令安正仁,持平安致宅在外,李克祿受由在外,掌令李壽觀未肅拜。今日以監察茶時之意,敢達。令曰,知道。
徐命珩達曰,左承旨尹光毅,今日不爲仕進,卽爲牌招,何如?令曰,依。
又達曰,新除授注書崔台衡,時在京畿南陽地,斯速乘馹上來事,下諭,何如?令曰,依。
又達曰,新除授注書崔台衡在外,假注書魏興祖,姑爲仍察,何如?令曰,依。
徐命珩,以侍講院言達曰,本院新除授兼司書申晦,說書李宜馣,除拜之下,不爲出肅。竝卽牌招察任,何如?令曰,依。
鄭夏彦啓曰,臣敬奉聖敎,取來典獄署囚徒案。則承傳罪人十六名,刑曹罪人五十五名,來關罪人七名,各司罪人八名內,罪人金同伊,風聞罪人受賂事。韓世興,以京主人尺短匠布來納事。全始興,臺諫出牌囚禁事。金昌福,次知允禮其上典不入番事。金俊命,仍官事招致不待事。郭時泰母李召史,其子以京主人公事行移後終不擧行事。柳重泰妻召史,其夫瞞告官前事。嚴二先,價布領來催促不納事,竝放送。而其餘罪人罪名,俱係重大,有難輕議,竝爲仍囚之意,敢啓。傳曰,知道。
具允明,以吏曹言達曰,貞陵令尹德熙呈狀內,身病甚重,勢難察任云。依例改差,何如?令曰,依。
趙載敏,以兵曹言達曰,今十一月初六日,幼學李宇虎稱名人,自丹鳳門入來,差備門外擊錚,極爲駭愕。令攸司,囚禁治罪。同門守門將林鳳億,常時不能禁斷,雜人以致闌入,亦難免其責,推考,何如?令曰,依。
鄭夏彦,以刑曹言達曰,新除授本曹判書元景夏,時在江華府任所,斯速乘馹上來事,令政院,下諭,何如?令曰,依。
又以義禁府言達曰,慶尙監司狀達,據刑曹粘目內,陜川前郡守任安世,移本府處置事,準下矣。任安世,今方待令於本府,卽爲拿囚之意,敢達。令曰,知道。
左承旨尹光毅書曰,伏以臣,以至愚極陋,猥荷大朝恩遇,久置於出納之任,臣誠居常感激,一心憂畏,若隕淵谷。代理以後,長在近密,而未嘗以一言,仰贊睿理,且惶且媿,靡所容措。適當雷變之後,新回陽復之節,敢以修省之道,略陳愚忠,惟邸下留神焉。伏念應天災之道,只在修人事而已。今年,乃邸下代理之初,而雷變之作,出於陰盛,今玆一陽,來復於積陰之下。凡天地之間,一氣流行,陽盛則陰衰,陰盛則陽衰,互相推欲,乃理之常。而聖人財成輔相之道,只在於扶陽抑陰。則凡人心一念之間,善者爲陽,惡者爲陰,以人事言之,善者爲陽,惡者爲陰。邸下,睿學日就,講問不懈,常以聖賢格語,求明大志,必有所自得於睿念者。而必於一心之間,有善念,則必充而擴之,勿使有礙焉,有惡念,則必克而遏之,勿使有滋焉。以至大體已立,則至剛且明,人欲熄而天理純,推之於萬務,莫不皆然。此其功,專在於審善惡之幾,而致扶抑之義,可不愼歟?傳曰,與善人親,則善人引善人,不善無由至矣。與不善人比,則不善人引不善人,善人無由至矣。嗚呼,邸下以今日國事,爲何如耶?良役未革,生民倒懸,邸下將何以救之也?黨習膠痼,公議不行,邸下將何以破之耶?言路杜塞,直氣消阻,嘉言正論,無以得聞,邸下將何以來之耶?躁競成習,廉恥日喪,恬靜之士,擧將屛跡,邸下將何以勵之也?賢愚無辨,而名器淆,奢侈競肆而財用竭,紀綱凌夷,法令解弛,邸下將何以振之也?此乃國家,安危興替所係,不可放忽者。而邸下之責,其亦至艱且大矣。噫,聖人劃卦,陽一而陰二。故人心之內,善念少而惡念多,天下之間,善人少而惡人多,此古昔聖王所以兢兢業業,致意於辨而擇之也。臣敢曰,邸下一念,苟得其善,則朝廷可善也,百度可善也。擧國風俗,亦可善也。其幾不在于他,惟在邸下,先於一心之間,扶抑之得其術而已。其效至於天地之氣,無不善,無不和,災疹之屬,自當消伏於正氣之中耳。嗚呼,天人相感之理,可不畏哉?凡聽言之道,如知其言之善,則邸下必信而用之,俾有效焉。如知其不善,則必辨而斥之,俾勿有害焉。古之郭君,善善而不能用,惡惡而不能遠,卒致亡國,此乃有國所當戒者,可不懼哉?且臣有所獻焉。向日因筵臣所達,大朝特降明命,有代理後。絲綸中,事係民事·國事·用人·刑人四條,可爲鑑法者,書諸冊子,以備睿覽。臣親承聖敎,謹編次以進,國家大務,無外乎此四者,聖謨洋洋,炳若丹靑,猗歟盛矣。邸下體大朝之意,服大朝之訓,以求合乎古聖王之道,則豈不休哉?伏願邸下,更命繼此書入,以朝夕敬覽焉。臣積月夙夜勞瘁之餘,素患痰咳之症,挾寒感,久而不解,吐血間輒發作,其醜陋之狀,不敢煩縷仰陳。而出納重地,異於閑漫之職,不容少曠,兩日不能仕進,輒煩請牌。病中惶隕,若無所容。伏乞睿慈,俯諒臣病狀,特賜遞解臣職名,俾得隨便調息,以尋生路,不勝萬幸。臣無任云云。答曰,覽書具悉。縷縷陳勉,余深嘉尙,當體念。而爾其勿辭,調理察職。
菁陽君柳儼書曰,伏以臣,鑑識不明,自犯邦憲,惶愧之極,實無所容。纔數月而特降敍命,又未幾而還差籌堂。寬暇之恩,若偏臣身,微分之所不堪,固勿論。在朝家綜核之政,其爲紕繆,莫甚於此。念臣於甲子冬,受命監董齊陵碑役,而其時李福海,以將作分差進去矣。首尾二十日,目見其董事勤幹之狀,果於翌年春,以守宰薦書進矣,誠不料其人之終陷於犯贓之科也。此莫非臣昏繆之故,如是而何可更廁周行?使我聖朝懲勵之政,緣臣而墜壞乎?此臣難進之端,不但爲本來情勢而已。況向者宋瑩中之疏,尤是萬萬意外,而其箚着臣身,則亦不可謂過去語矣。臣於此世,本無關緊,而言者之必爲攙及,抑何故也?臣旣命犯磨蝎,難以旋斡,楸山蝸屋,是臣畢命之地。臣何可更爲束帶之計?朝廷何可更爲拘縶之擧乎?臣言斷斷,毫無假飾。惟願邸下,特加諒察,亟令先遞臣籌司兼任,仍許臣任便自在,以卒生成之澤。千萬幸甚。臣無任云云。答曰,覽書具悉。卿其勿辭,行公。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣徐命珩啓曰,寒事又緊,伏未審日來,聖體調攝若何?丸劑連爲進御,溫泉水,連爲熏洗,而搔癢之候,其有減歇之勢。眩氣亦漸差勝乎?今日臣等,率諸御醫入診,詳察症候,有不可已。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣。眩氣往來矣。
徐命珩達曰,明日常參,取稟。令曰,停。
鄭夏彦達曰,大司憲申思建呈辭,執義閔遇洙在外,掌令李壽觀未肅拜,安正仁在外,持平李克祿受由在外,安致宅在外。今日以監察茶時之意,敢達。令曰,知道。
傳于具允明曰,吉州牧使李邦綏,肅拜後,藥房入診,同爲入侍。
趙載敏,以都摠府啓曰,今日入直內三廳,武兼禁軍及軍兵等,當爲中日習射,而停朝市相値,不得爲之〈之〉意,敢啓。傳曰,知道。
徐命珩達曰,上番兼春秋曺命胤,身病猝重,勢難察任,今姑減下,何如?令曰,依。
具允明啓曰,上番兼春秋曺命胤,以身病減下,達辭依下矣。其代,卽令該曹口傳差出,何如?傳曰,允。
傳于具允明曰,儒臣,持聖學輯要,詣閤。
吏曹口傳政事,檢閱四單黃仁儉·李齊顯·李宜哲·金聖佑,兼春秋單金光緯。
己巳十一月初七日未時,上御歡慶殿。藥房入診,吉州牧使同爲入侍時,提調金尙魯,副提調徐命珩,吉州牧使李邦綏,假注書魏興祖,編修官金瑞龜·許錫,醫官金應三·玄起鵬·金壽煃·鄭文恒·鄭行謹·李道吉·鄭趾彦,以次進伏。上曰,彼兼史誰耶?命珩曰,金瑞龜也。尙魯曰,日氣甚寒,聖體調攝若何?上曰,一樣矣。尙魯曰,搔癢之候,比向時加減如何?上曰,洗時似愈矣。數日不洗,更如前矣。尙魯曰,頻頻熏洗,必有效矣。溫泉水,今日又當入來,伏望無時進洗,期於見效矣。上曰,日寒,故難矣。而第當頻洗矣。尙魯曰,湯劑,連爲進御乎?上曰,連服之矣。尙魯曰,大王大妃殿氣候若何?上曰,一樣矣。尙魯曰,王世子氣候如何?上曰,好過矣。尙魯曰,賢嬪宮症候復如何?上曰,少愈而未能快差矣。尙魯,請令醫官診候。上曰,兪。應三入診退伏曰,左三部有數候,而度數好,右三部有闊體,而度數亦好,大體調均矣。諸醫以次入診,而所達皆同。尙魯,請令諸醫入房內,詳察搔癢處。上曰,兪。諸醫入察後,皆以比前差勝爲達。尙魯曰,每當溫水熏洗時,易於觸風,必善避風氣然後,不致觸傷之慮矣。上曰,然矣。仍下敎曰,兵判勿退,李邦綏進來。邦綏承命進伏。上曰,汝隨兵判往來,故今者特除,意有在矣。移城移邑,必有所設施者,汝當何以爲之乎?邦綏曰,臣濫叨恩除,方切惶惕,移城役巨,到任後,當與道帥臣相議,量其物力,可以設施。而本道年事凶歉,明春設賑之後,餘穀想不多,是可悶矣。上曰,汝當先移城,而後移邑耶?邦綏曰,先邑而後城矣。上曰,新城當築之處,與舊址寬窄如何?而舊城之石,可以移用耶?尙魯曰,新址,比舊基稍狹。石材則非但舊石可用,古山城在新址近處,其石材可用云矣。邦綏曰,新城,當比舊城減縮。而石材則移築之際,想有不足之慮。然倉海十餘里之地,有舊山城,石材亦廣厚甚好云,其間不遠,運用之際,亦無民力之多入矣。臣極知惶悚,而敢有所達矣。朝家以明秋始役之意,已爲行關。而北關風土早寒,八月念後,每多凍寒之慮,以此論之,秋後之始役,恐有逾年之慮。且設始之時,財力之不爲多費爲幸。臣意則私辦物力,自明春爲始,募得役丁。雖今日移一家,明日移一石,漸次移之,以減來頭之役,誠爲便好。而設賑之時,雇民赴役,亦爲救護之一道矣。尙魯曰,募軍動役,爲利於凶年之民,此則李邦綏之所見好矣。上曰,因卿所達,予已知之。而定平府使李殷碩,自食粟飯,而盡力修軍器云,予實嘉之。卽今國力,多入於北路,若又加入於城役,則誠難矣。此政汝用力處,當此升平之世,武人無立功之所,而惟此等事,可謂效勞之地。予視汝貌,比向來騎士將之時,稍有肥氣。近來武人,身肥則難矣。今行汝須自瘦也,予當使汝肥矣。邦綏曰,小臣,當以節用愛民爲心,而殫竭心力,當司爲都領將而已。自伏承今日下敎以後,小臣安敢自安於寢食乎?尙魯曰,邦綏爲人,足可辦此。而且渠被罔極之聖恩,何敢不以身操板鍤爲心,而孤負聖敎乎。上曰,然矣。邦綏退伏後。上,下敎于尙魯曰,今則防禦使印,何以爲之?尙魯曰,本曹草記,以停朝市,不得入啓矣。上曰,注書出去,持入可矣。臣興祖,承命出來持入。上曰,承旨讀之。命珩,承命讀畢。上命書傳敎曰,吉州防禦使印成送時,成津防守將印,亦爲造送事,令該曹擧行。出榻敎命珩曰,左右史久不備,事體未安矣。上曰,以其違罷而然耶?以金聖佑之故而然耶?向者宋瑩中之疏,有意蔡濟恭,而下問之時,只擧二人,聖佑亦不入其中矣。仍命書傳敎曰,違牌翰林,竝敍用。令該曹口傳付職,仍卽牌招,察任。出榻敎又命書曰,古則雖淸要之職,其應爲者,則無辭章矣。近來廉隅太勝,凡於不緊職名,必也一陳其章,而後行公,甚至於復授前職,其亦尋章。初授違牌,作爲高致違君命乎?尋常墜紀綱而無憚,倣效黨習,反重君命,可勝寒心。書單,申飭之本,惟在喉院,況代理之初乎?今後則非徒捧入不緊書單,朝報中,若有呈政院三字,當該承旨,爲先重勘,政院知悉。出榻敎仍下敎曰,近來初職陳章,已成謬弊,至於再爲工曹參議,則必爲陳疏。請囑承旨,呼望還出給,以出朝紙,此專由於黨習相效,爭爲高致故也。予已衰矣。頃日儒臣,講天道章,而爲予陳戒。故予謂之曰,卽今氣像,有若相觸之角,予則執角止鬪者也。此角一撞,則時象當如何,此予所以堅持者也。色目何時無之?在上者切不受之,使之無味,則當自消矣。尙魯曰,聖敎至當矣。在上者無所動撓,而鎭壓之,則何慮乎黨習之不止乎?殿下於此,旣已洞燭之無餘,若使兩角一撞,則將至於何境也?上曰,然矣。雖以陳章之習見之,一人爲之,百人效之,其餘心術之甚者,亦無奈何矣。卽今習俗,以不陳章不違牌,爲羞恥事,若此不已,則雖散職冗官,將無不陳章,其弊不可勝言矣。尙魯曰,誠如聖敎矣。此習若不嚴防,則其弊日甚矣。上曰,然矣。予有所思者,無端違牌之類,自金聖佑爲始,禁推三月,則自無其習矣。予欲以此,敎元良矣。命珩曰,近來陳章,已成痼弊,爲承旨者,當其捧入,難於取舍矣。自今以後,當一切不捧。而今日辭章,例出於明日朝報,明日朝報之所出者,乃今日之所捧也。此則似係令前矣。尙魯曰,今此承宣所達,以事勢則雖似然矣。而特敎飭勵之下,有若分疏,筵體未安。都承旨徐命珩,推考,何如?上曰,依爲之。出擧條諸臣,以次退出。
己巳十一月初七日三更,上御歡慶殿。儒臣,持聖學輯要入侍時,同副承旨具允明,應敎趙雲逵,校理李彝章,假注書魏興祖,記事官李致彦,編修官許錫,以次進伏。上曰,注書出去春坊,持兵將圖說入來。臣興祖,承命出來還入,以春坊則無此冊爲達。上曰,更爲出去,政院·玉堂中隨所在,取來,可也。仍下敎曰,上番儒臣讀之。雲逵,讀自第一板治天下有本,至右摠論事親之道。上曰,下番儒臣讀之。東度,讀自凡爲人子之禮,至右言生事之道。上曰,承旨讀之。允明,讀自子曰子生三年然後,至右言死葬之道。上曰,止之,以達文義,可也。臣興祖,持兵將圖說入來。上曰,此冊在何處?臣興祖,以在政院仰達。雲逵曰,用天之道,因地之利,謹身節用,以養父母。此言,應天地之道,而庶民所以安其業樂其生,以養其父母者。殿下講益於此章,則亦有可以取法者矣。上曰,所達,好矣。當留意矣。彝章曰,天子諸侯之孝,特以刑于四海,保其社稷,分大小而已。其工夫節次,則無大小之別矣。上曰,然矣。彝章曰,人君之孝,與匹庶有異,治法政謨,一遵先王之制者,乃是孝之大者也。小臣惶恐,而卽今士大夫氣節風習及朝廷體貌之尊嚴,民生之困悴,紀綱之頹廢,皆不如先朝之時。在聖上繼志述事之道,宜以此四者爲務,必期一如先朝者,此乃孝之大節也。上曰,然矣。彝章曰,今此所講,乃孝經章也。我聖上孝思之卓越尋常,孰不欽仰?但臣愚,於此有區區憂慮者。古人言,一擧足而不忘父母。禮記曰,履霜露雨露,而有悽愴怵惕之心,不忘與感傷有異,孝子之於親,固無時或忘,而至於感傷,則有觸感然後,作焉。此所以履霜露然後,有怵惕之心也。孔子,人倫之極,而亦未嘗以感傷,廢聖人事業。殿下近來,感傷之心殊過,至有無意於世事之敎,此實悶迫處也。感而至於傷,豈非過節處乎?古昔聖人,未必如此矣。上曰,予之情事,自不得不如此,有感然後,有不敢忘之意。予則或慮後人之不能如此矣。雲逵曰,治天下有本,身之謂也。治天下有則,家之謂也。修己然後正家,而正家然後治國平天下,大學之道也。爲天下之道,只在修己。卽今民事國事,聖念孜孜,凡諸修己正家之道,靡不盡其至。而朝廷之法綱,世道之升降,自不如古,此乃我殿下益加兢念處也。上曰,所達,是矣。仍下敎曰,承旨進來書之,儒臣亦進來參見。拈正家摠論章所引,朱子己酉封事中語,以因講寓感,書示元良爲題,而命書御製,至第四條內言不出外言不入條。御製有曰,世道嘵嘵,紀綱陵夷。孟浪浮囂之說,遍於國中,此無他,不能愼口而然云云,辭敎申諄。畢寫後,彝章曰,臣於御製中,孟浪浮囂之說,遍於國中之敎,竊有所懷矣。自古浮囂之說,固有之。是書撰輯之先正臣李珥,當宣廟朝,有黃臘許多斤內入之命,其時亦有外間浮囂之說矣。言未畢,上曰,予亦知之矣。其時外人,疑之以佛事云矣。彝章曰,然矣。其時先正聞之,極言諫論以爭之,其後聞其事實,則宣廟御書齋,達夜讀書,爲臘燭之用,命入黃燭,故先正有所箚錄矣。凡浮囂之說,先正亦豈盡信耶?然人臣事君之道,無論虛實,旣有所聞,而事關君德,則卽爲爭執,道理當然矣。臣愚以爲,人臣有所聞,而畏忌不敢陳達者,不誠,甚矣。當初先正之爭執,誠得體,而宣廟亦不以誤聞,罪先正,此誠君臣,兩得其道矣。其後先正,知其爲浮囂之說,而箚錄之,則後世之所以曉然,而宣廟聖德益光。自古至今,因浮囂之說,而仍爲傳信者,本無是慮矣。人君聽言之道,有則改之,無則自可止息,不必以浮囂爲慮矣。上曰,儒臣所達,誠是矣。故宋左相堂入,問有選後官之擧云云。予笑而答之曰,須退而更聞之云而已矣。其後果入,告誤聞矣。李成中之父顯謨,直實之人也。以儒臣嘗入侍,見宣政殿屋樑,有飛鳩,問予養鳩乎云。予亦笑答曰,予兒時,則果養之,而年長後無是事,自外飛來之鳩,予何以逐去云?而蓋其爲人純實,故有此規諫矣。予是以未嘗忘之矣。儒臣所達,人臣當入告之說,誠是矣。向者李顯謨補外時,見李宗城於補所,謂曰補外,固所甘心。而國家以我爲黨習,是可冤云,其言聞之如昨矣。儒臣曾見其人乎?彝章曰,小臣未及見之,而儕流間,以文學忠實,至今稱道矣。雲逵曰,小臣則及見之,而誠有文學忠實矣。御製盡寫後,上命承旨讀之。允明,承命讀一遍。仍下敎曰,向者元良,謂予曰,色則非動心處云。而色欲者,人情之最難抑者,國家興替,都在於此矣。今此訓諭,予意深矣。雲逵曰,四條垂訓,實與述編相表裏矣。彝章曰,聖上,以在色之戒,先爲申勉於今日,此正東宮邸下,最可服膺處也。上,命允明讀。戶曹判書朴文秀,髻髢獻議後,下敎曰,下番儒臣,曾於燕行時,得見唐女所着乎?彝章曰,未能仔細見之,而歷路所見者亦多。蓋其制樣閑雅,且甚簡略矣。而臣聞於屢次燕行之老驛卒,則蒙古村,有我國髢制云。卽今習俗侈靡,還爲狃弊,國中議者,皆願用華制矣。昔者漢文,謙讓退遜,未及復周制於灰燼之餘,故後世短之矣。上曰,儒臣所達,是矣。今日未祛此制,則是終不可革之也。李命熙之書,則以爲簡扇末也云,而此非末也。女服之革與未革,外面則可笑,而其實,則不然矣。仍下敎曰,予幾忘之矣。命書傳敎曰,李垍之前後除職,一事違牌,此何分義?況今日違牌,申飭之下,不可一任其舊習,待朝卽爲牌招察任。李應協之事,其非狂,業已知。兪漢蕭之更以此譏斥,非徒無篤厚之風,其無謂衆所共知,其所行公,由於面飭焉。敢譏嘲安允行之斥,尤爲過矣。此人質實,予則尙矣。豈可以此任其撕捱,特爲敍用?令該曹隨闕甄用,申飭,俾勿撕捱。出榻敎又下敎曰,金始煒則仍棄而不用耶?予當先用之矣。如此之人,何如是久不檢擬乎?仍又命書傳敎曰,噫,古則文獻備,故凡事按而行之,末世甚爲疎闊,可勝歎哉?噫,兵將圖說,卽昔年五衛之制,有御製序文。而軍門無知之者,故續序其文下,自內所在廣印。而五衛三部之制,古今不同,宜有續文。而大抵太公作九宮,諸葛作八陣,李靖作六花,而今我國陣法,卽五行陣也。而五衛三部之制異焉,宜乎釐正。且六花玄武之法,我國亦有,而凡習操,只憑執事之言而設之,其無圖式,此亦闕文。五軍門將臣,其外依昔年例,其可以同爲釐正者一二人。令備局筵奏,不必設廳,自本兵句管,作續兵將圖說之意,分付備局。出榻敎允明曰,今日診筵,有書單,申飭下敎,卽已頒布,而臣於疏章捧入,方待罪該房,故敢此仰達矣。其中有不可不稟定者,一職再辭,一事再引,固無可論。而淸要職初授及新資初職及遭人言有情勢者之初疏,則似不可一切不捧,此將何以爲之乎?上曰,此則何可不捧?再辭再引,切不可捧入矣。允明曰,親病請急,亦無可論。而以身病言之,若其大段危重,眞的知其實狀,則勢當捧疏,而三日由限,得差未易,一向廢務,公私兩妨。則如此者,自政院探知其實狀,宜有許捧之道,未知何以爲之乎?上曰,此則政院詳知而爲之,可也。而無端違牌,最爲寒心,此則嚴飭,爲可矣。予以說書李宜馣,爲甚奇矣。昨日謝恩,而不違牌,其爲人純實故然矣。予實嘉之。彝章曰,近來不緊陳章,無端違牌,實爲寒心,此在操飭承旨矣。政院不捧,則章單何由自入乎?上曰,然矣。雲逵曰,殿下在靜攝中,凡事飭勵皆如此,此實臣等之所欽歎者。殿下雖當晩暮之年,而若一向退托於靜攝代理,而不使之奮勵振刷,則於此世道人心,何哉?上曰,今夜適無寐,故召見儒臣。而予已衰耗,世道日下,予亦何爲哉?彝章曰,上番儒臣之所達,誠是矣。古人,以君心爲萬化之源。而今日大本急務,毋過於奮發聖志。臣亦前後陳達者,此也。其言雖各不同,其意,則一也。允明曰,臣於日昨,亦以晩暮之政,尤當振刷爲達。而今日世道人心,紀綱風俗,日異而時不同。殿下不可以付托東宮邸下,自暇自豫也。儒臣所達,誠是矣。伏願殿下,益留聖念焉。上曰,儒臣承宣,皆年少,故其言如此。此世道,予何以爲之乎?雲逵曰,啓覆,何等緊重之政?而去年未得擧行矣。今當陽生之月,其當死者則雖無可惜,若其可生者,則當此寒節,一向閉囚,或恐其不見陽春,而以致凍死。臣意則今年啓覆,決不可仍廢矣。彝章曰,上番所達,是矣。允明曰,儒臣所達,誠然矣。上曰,然矣。此則有難一委之元良者,予方留意焉。仍下敎曰,元景夏,在京耶?允明曰,在江華,故纔已下諭矣。諸臣,以次退出。
上在昌德宮。常參·經筵,以代理停。
夜一更,有霧氣。
鄭夏彦達曰,明日常參,取稟。令曰,停。又達曰,憲府連日監察茶時,諫院之連日闕達,俱涉未安。除在外外,未肅拜不爲行公人員,竝卽牌招,何如?令曰,依。
具允明達曰,新除授藝文館檢閱金聖佑,時在京畿驪州地,斯速乘馹上來事,下諭,何如?令曰,依。
趙載敏,以備邊司言達曰,特敎申飭之下,今日本司之坐,堂上懸病,又過十員,事體至爲未安。竝推考,何如?令曰,依。
具允明,以成均館官員,以知館事·同知館事·大司成意達曰,凡科場冒入,朝令至嚴,而至於陞補。則已過三抄後,被抄人外,元無加入之事,而昨日四抄設場時,中人卞鎭嵩爲名者,率其六寸弟童蒙,肆然冒入,事極痛駭。鎭嵩旣非被招人,則安敢如是冒入乎?當此嚴科場之時,如此蔑法之類,不可不懲治,以勵他人。令攸司各別嚴究,依律定配,何如?令曰,依。
趙載敏,以義禁府言達曰,南兵使狀達,據刑曹粘目內,舊波知前權管金遵,移本府處之事,準下矣。金遵,時在任所,依例發遣府羅將,交代後拿來,何如?令曰,依。
記注官臣金弘澤啓曰,臣於今月初二日,以判中樞府事閔應洙,欲待病歇變動之意,已爲馳啓矣。大臣病勢,雖未得少間,不敢久淹,方自驪州麻田洞所住處,離發趨進。臣旣承偕來之命,仍爲隨往之意,敢啓。踏啓字。
京畿監司申本,判府事閔應洙閔,月廩不受事,令于具允明曰,令本道,更爲輸送。
慶尙左水使狀,長興居高任辰,船隻格軍中進上軍李彦昌等,渰死事,令于具允明曰,渰死人等,令本道,恤典擧行。
京畿監司狀達,判義禁李箕鎭,病重上去不得事,令于具允明曰,卿其勿辭,調理上來事,回諭。
具允明啓曰,新除授檢閱牌招事,命下。而今已夜深,待明朝出牌之意,敢啓。傳曰,知道。
又達曰,卽者,副校理李彝章,因副校理李垍書,謂有難安情勢,陳書徑出,原書纔已退却矣。所當直捧禁推徽旨,而此與無端徑出有異,推考警責,何如?令曰,依。
正言李命熙達曰,請充軍罪人李時蕃,依律處斷。措辭見上請罪人泰績,仍令鞫廳,嚴刑得情,夬正王法。措辭見上請徑斃罪人畬,孥籍等事,亟令王府,依大逆律擧行。措辭見上請戊申賊魁之子,以年未滿,未及施法者,亟令王府,竝行孥戮之典。措辭見上請賊濂,收孥籍産,亟令擧行。措辭見上請罪人龍發·斗齡·戒剛,仍令鞫廳,嚴刑得情,夬正王法。措辭見上請恒延·命垕·敏樞,仍令鞫廳,嚴鞫得情。措辭見上請罪人八金,依本律施行。措辭見上請爟,極邊遠竄。措辭見上新除授大司諫閔百行,司憲府執義閔遇洙,時在京畿驪州地,掌令安正仁,時在平安道安州地,持平安致宅,時在全羅道咸平地,請竝斯速乘馹上來事,下諭。答曰,不從。下諭事,依達。
司諫趙明健書曰,伏以臣,積年痰病,轉益危苦,又自秋末中風之後,半身不遂,仍作委頓之人。省識之昏迷,言語之錯澁,姑置勿論,只於一席之內,轉側臥起,亦必待人挾持。且當冬節,畏風忌寒,百倍於人,故不能出戶外一步地,已數月,此卽通朝之所共知也。昨於千萬意表,伏承諫院新命,感鐫雖切,供職無路。不但供職無路,只納牌一節,亦難如無病之人。今日令召之下,始則罔知所爲,終焉扶執掩覆,僅僅隨詣。倩人構書,仰瀆离明。伏願邸下,燭臣沈苦之疾,方在死域,察臣所帶之職,不可暫曠,卽令遞改,千萬幸甚。臣以病伏之蹤,固知不敢自處以言官。而竊伏念邸下,受命大朝,代理庶務,則勤學勤政,正宜兩盡其方,循環經史,不釋方策,深究細硏,熟讀精誦,此勤學之實也。頻繁召接,詢訪事務,酬應如流,毋致淹滯,此勤政之實也。惟此兩者,不可偏廢。而若言其先後之序,則勤學爲先,勤政爲後,蓋必通於理而後,可以達於事也。然亦非謂今日勤學,而明日勤政,所當交修而竝行,故曰不可偏廢也。至於節嗜欲愼言動,明是非辨得失,亦莫非勤學勤政之要?伏願邸下,深留睿念焉。臣無任云云。答曰,覽書具悉。陳戒言甚懇切,當留念,而爾其勿辭,察職。
副校理李垍書曰,伏以臣,於見職前後,七辱除命,而輒事違召,罪積于躬,祗今得免於誅譴者,特蒙大度之洪造耳。首尾四載,迷不知變,顧臣違傲之罪,日益增矣。而聖朝假借之政,亦云極矣。惟臣日夜,所顒祝於私心者,惟朝廷之遐棄一物,選部之勿復檢擬矣。今者誤恩又加,除旨復辱。臣於感激之餘,尤切惶蹙之忱。當前之鐵壁莫開,擬後之金木是懼,左右惴量,不知爲計矣。卽伏奉催召之特敎,辭旨極爲嚴截,臣於是驚惶抑塞,求死不得矣。如使臣,若有一分可進之道,則承此聖敎,何敢慢命孤恩之爲哉?實有人職之不相襯着,廉隅之不可放倒者,寧被違慢之誅,不忍冒昧而進焉。臣前此有除,違召輒罷,未嘗悉陳此難冒之情,則雖以离照之明,亦必有未盡俯燭者。而況於特敎極嚴之下,又復如前泯默,則臣之無端違召之罪,益無所逃矣。玆敢不避僭猥,略入文字,惟邸下之小垂察焉。臣才疎而性庸,無文而蔑識,百不猶人,一無可取。自知其不堪爲當世需,而只以親老而家貧也,不得已爲祿養之計,隨衆應擧,僥倖得第。臣之初意,蓋欲度力守分,辭避顯榮,以自附於古人祿仕之義矣。不料濫蒙洪渥,廁身榮途,前後所叨,涯分已踰。臣每念人器之不稱,素心之漸乖,自不覺泚顙騂顔。而今玆館職,又及於千不近萬不似之身,自顧循省,夢魂亦驚。臣自知甚明,自量甚熟,雖無傍人之爲言者,亦自怪其選取之乖當,恩數之濫竽,而矧乎猥雜之譏,非但登澈於章奏而已。一世公議,至今未已。顧念被選諸人,皆有文學才具,未有如臣之空疎蔑蔑者,則二字之目,實爲搪着於臣身。臣雖有百喙,無以得免於是目,豈可以適漏於指名見彈之中,而自以爲幸也?臣若貪榮嗜利,必欲進身,諉以君召之難違,分義之莫嚴,厭然掩其中心之不安,揚揚於金馬玉堂之地。從他笑罵,好官自爲,則足以爲一身之榮,亦可免違命之罪。而其於自欺欺人之不足,上以欺乎君上,狗彘之不食其餘,何哉?雖然,如使臣,能上以補闕拾遺,下而激濁揚淸,盡其職責之所寄,則區區出處,或不可恤。而若臣則言議風采,旣無可觀,文字末技,亦在人下,雖使出而供職,不過守直玉署,備員從班而已。則臣身之不能有無輕重於今日之濟濟館閣,殆同九牛之一毛耳。臣之一出,旣無一分裨益之效,而徒以辱朝廷之名器,乖自己之廉隅。臣雖淟涊,豈忍爲此?迷滯轉深,情地益蹙,不避煩瀆,瀝血叩籲,臣尤死罪,臣尤死罪。臣又有私情之自悼者。臣幸逢休明之世,猥竊科第,而臣之八耋偏母,無他子女,獨依臣爲命。臣是以只擬奔走末官,以備朝廷之驅使,少效涓埃之報,以其暇日,得以便養老母矣。不幸不稱之職,適爲過福之災,除拜相仍,收召不置。而顧臣迷滯之見,便是性偏難克處,雖欲變改而矯揉。臣亦有所不得自裁者,積費違逋,大損分義,自犯邦憲之至嚴,終至於重戮而後已。則上以蔑報於聖世,下以貽慼於老母,將爲忠孝之罪人矣。臣之情事,豈不至哀而極蹙乎?且目今臣之老母,重患寒感,乍歇旋重,月餘沈痼,食飮近口輒吐,膈痰無時升塞。以八耋篤老之年,雖在不病之時,尙不勝其澟然危懼,而況此沈篤危綴,殆若朝不慮夕。臣以獨身,左右扶護,雖欲離舍供職,其勢末由。伏乞离明,俯察由中之懇,特垂體下之仁,亟削臣新授職名。仍治臣違慢之罪,以安私分,以便救護,不勝萬幸。臣無任云云。答曰,覽書具悉。特敎之下,豈敢復此撕捱?爾其勿辭,俟母病間,從速察職。
掌令李壽觀書曰,伏以臣,日昨猥忝宮僚,昵侍講筵,伏覩我邸下,睿質天成,學業日就,區區寸忱,曷勝歡忭。猝聞老母病急之報,蒼黃出直,歸省症形,則宿病之中,寒感挾發,頑痰上塞,吐瀉無算,八耋筋力,無復餘地,奄奄垂盡,昏窒不省。臣以獨子無兄弟,左右扶將,晝宵煎泣。此際忽伏承柏府新除之命,召牌繼以狎臨,臣驚惶隕越,罔知攸措。在臣分義,固當竭蹶趨承之不暇,而顧今焦遑悶迫之中,實難頃刻暫離。臣之情勢,誠可矜憐,不得不隨詣闕外,泣血陳懇。臣罪至此,萬殞難贖。伏乞离明,特垂矜察,亟削臣職,俾得專意救護。仍治臣瀆擾之罪,以肅朝綱,千萬幸甚。臣無任云云。答曰,覽書具悉。爾其勿辭,救護母病焉。
正言朴師訥書曰,伏以臣,才至短識至淺,其於諫職,萬不近似之狀,前叨是職,已悉仰陳,而不敢冒應矣。不意今者,除旨復下,臣聞命驚惶,繼以訝惑。夫言議之職,責任之重,非比等閑。人主耳目,於斯焉寄,國家綱紀,賴是而振,苟非才識文學剛方正直之士,莫宜居之。而乃以如臣蔑裂者,苟然輪差,不少難愼。淸朝用人之道,臣竊憂歎,非分之職,固已難冒。而且臣老父,素患風眩痰喘之症,每當寒節,輒至苦劇,兼以數年瘴邑,所祟忒重,秋冬以來,寧日常少矣。近又挾感,症形越添,達宵咳喘,全不交睫,頭疼暈眩,委頓床笫,見今屢日,少無減歇。凡於扶將藥餌之節,實無頃刻離捨之勢。玆於召牌之下,隨詣闕外,陳章哀籲。伏乞离明,俯垂矜諒,亟遞臣職,俾便救護,以伸至情,不勝幸甚。臣無任云云。答曰,覽書具悉。爾其勿辭,救護父病焉。
上在昌德宮。常參·經筵,以代理停。
夜一更二更,有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣徐命珩啓曰,伏未審日來,聖體調攝若何?丸劑連爲進御,溫泉水連爲熏洗,而搔癢之候與眩氣,其有向減之勢乎?今日臣等,率諸御醫入診,詳察症候,爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈候氣候差勝後一樣。予則搔癢之候一樣。眩氣一樣矣。有下敎者,待明朝,入侍,宜矣。
尹光毅達曰,明日常參,取稟。令曰,停。
鄭夏彦達曰,大司憲申思建呈辭,執義閔遇洙,掌令安正仁,持平安致宅在外,李克祿受由在外,掌令李壽觀陳書受由。今日以監察茶時之意,敢達。令曰,知道。
尹光毅,以弘文館言達曰,本館下番闕直,事體未安。校理尹東度,副校理李彝章,竝卽牌招,以爲推移入直之地,何如?令曰,依。
鄭夏彦達曰,明日次對,兩司無進參之員。除在外·陳書受由牌不進令旨未下外,大司憲申思建,司諫趙明健,正言李命熙,竝待開門牌招,以爲推移入對之地,何如?令曰,依。
傳于鄭夏彦曰,待朝弘文提學,牌招。
鄭夏彦,以兵曹言達曰,今十一月初九日,幼學柳泰運稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將韓煋,常時不能禁斷,雜人以致闌入,亦難免其責,推考,何如?令曰,依。
尹光毅,以成均館官員,以知館事·同知館事·大司成意達曰,全羅道扶安縣所在蝟島,卽祖宗朝,特賜本館,使之收稅,以補養士之需者也。事體與他自別。故京外諸處,橫侵疊稅之弊,自朝家別爲嚴飭,禁斷非止一再。而近來蝟島之內,無前百弊,日加月增。本館稅入,逐年減縮,養士諸節,無以成樣,事甚切悶之中。本道漁場之內,島民等與牟利之輩,同心締結,海洋中水深魚聚處,肆然橫占,名曰基,成出立案,作爲自己之物。待其船漢輩到泊捉魚之時,稱以稅,其所私捧夥然。賢關折受之地,無名私稅,如是層出,事極痛駭。而所謂基者,卽漁場設網處也。漁場,旣是本館所屬,則巧作名目,私占公家所屬,尤極放肆。新頒續大典漁鹽條,橫侵疊徵註曰,漁箭鹽盆,私出立案者,毋論新舊,一倂爻周。或有更出立案者,或稱地主基主,私自捧稅者,竝以冒占公田律論之。則今此本島島民之稱以主,圖出立案者,不可不一一釐正,依事目處置。自本館發遣郞廳,島內各處基,各別摘奸後,島民之前後私出立案,依續典一倂爻周。自今爲始,所謂基稅,自本館,專管收稅,以爲養士之資,何如?令曰,依。
咸鏡監司鄭益河狀達,安邊居,補民軍官崔介也之等渰死事,令于鄭夏彦曰,渰死人等,令本道,恤典擧行。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房提調臣金尙魯,副提調臣徐命珩啓曰,伏未審夜來,聖體調攝若何?丸劑連爲進御,溫泉水連爲熏洗,而搔癢之候,其或減歇。眩氣其或差勝乎?今日臣等,當依下敎,率諸御醫入診,詳察症候矣。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣。眩氣往來矣。
徐命珩達曰,明日冬至望闕禮,習儀相値,常參,頉稟。令曰,知道。
鄭夏彦達曰,大司憲申思建上書入達,執義閔遇洙,掌令安正仁,持平安致宅在外,李克祿受由在外,李壽觀陳書受由。今日以監察茶時之意,敢達。令曰,知道。
趙載敏,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
令于趙載敏曰,大臣·備局堂上引接。
傳于尹光毅曰,藥房入診趙明履,同爲入侍。
尹光毅啓曰,弘文提學徐宗伋牌不進,推考徽旨,今方捧入,而特敎牌招之下,不卽應命,事甚未安。更卽牌招,何如?傳曰,允。
又傳于尹光毅曰,日已晩矣。更卽牌招。
又傳于曰,日已晩矣。何時作文乎?弘文提學牌去來催促,使之卽爲入來。
又傳于曰,心耗,以提學下敎。今聞其書,乃知其錯,大提學,卽爲牌招。
尹光毅啓曰,大提學趙觀彬牌不進推考徽旨,今方捧入,而特敎之下,不卽應命,事甚未安。更卽牌招,何如?傳曰,允。
又啓曰,大提學趙觀彬,再招不進,陳書到院,而原書纔已退却矣。特敎之下,一向違召,事甚未安。所當更請牌招,而一日三牌,有傷事體,何以爲之?敢稟。傳曰,其在分義,豈敢若是?更爲牌招,卽爲入侍。
又傳于尹光毅曰,日已晩矣。牌去來,申飭。
尹光毅啓曰,大提學趙觀彬,三招不進矣。特敎入侍之下,終不膺命,事甚未安。所當更請牌招,而係是四牌,何以爲之?敢稟。傳曰,更爲牌招,入侍。
傳于趙載敏曰,續兵將圖說,有下敎事。五軍門大將中,兵曹判書藥房入診,訓鍊大將,御營大將,摠戎使,與大臣藥房入診,同爲入侍。守禦使往太學,趙明履,持御製,入侍。
傳于具允明曰,左承旨持此題,與大提學偕往大學,儒生試取,以來。
又傳于曰,兵將圖說待令,五軍門事知敎鍊官,各一人待令。
趙載敏啓曰,卽者中樞府錄事來言,判府事閔應洙,昨夕自鄕入來,今方待命於郊外云。係是大臣去就,敢啓。傳曰,勿待命事,都承旨傳諭,仍爲偕來。仍以手書,下諭曰,聞卿到城外,其用欣矣。噫,往事,國人共稱其無謂,於卿,有何毫分撕捱之端乎?噫,見卿久,思卿深矣。咫尺都門,其何遲待?特令當入侍之。副提調宣諭,其令偕入,待卿入侍,當爲許侍。卿其體此意,卽爲偕入。
備邊司江華留守薦望,申思建·李命坤·金光世。落點未下
具允明,以禮曹言啓曰,卽接貞陵參奉所報,則今此冬至祭享時,兩官不可不備員,而本陵令有闕之代,急速變通云。莫重陵寢祭享,不可以假官參祀,令未差之代,令該曹以在京無故人,卽速口傳差出,以爲備員將事之地,何如?傳曰,允。
吏曹口傳政事,以李翼鎭爲貞陵令。
趙載敏,以兵曹言達曰,明日冬至望闕禮習儀時,本曹堂上,當以侍衛進參,而判書臣金尙魯,以藥房臘藥監劑,逐日進去,參判臣趙載浩,家有拘忌之疾,參知身李濟遠在外,參議臣李裕身入直,他無推移進參之員。參判·參知,令政院稟旨變通,何如?令曰,依。
又達曰,因兵曹草記,明日冬至望闕禮習儀時,本曹堂上,當以侍衛進參。而判書金尙魯,以藥房臘藥監劑進,參判趙載浩,家有拘忌之疾,參知李濟遠在外,參議李裕身入直,他無推移進參之員。參判·參知,令本院稟旨變通事依下矣。參判·參知,合有變通之道,何以爲之?敢稟。
以兵曹堂上變通達辭,令于趙載敏曰,騎判在,置之。
趙載敏,以義禁府言達曰,黃海監司狀達,據刑曹粘目內,前兵虞候李璜,移本府處之事準下矣。李璜時在任所云,依例發遣府羅將,交代後拿來,何如?令曰,依。
京畿水使狀達,花梁津代將崔重基等渰死事,令于鄭夏彦曰,渰死人等,令本道,恤典擧行。
禮曹判書徐宗伋書曰,伏以臣,於病涔坏蟄之中,乃以提學兼帶,嚴召至於再降。臣於是惝怳震越,罔知所以自措也。今玆之命,雖不敢仰揣爲某事,而毋論試士與應製,旣有文衡在焉,則卽文衡之職,而提學之所不敢替當,此乃國朝典章。而傳來之格例,寔嚴且截,如使臣冒沒趨承,其於國體何哉?其於廉隅何哉?雖嶺海鈇鉞之在,卽萬無轉動之路。至於病劇難强之狀,亦不足一二陳也。玆敢疾聲以呼。伏乞邸下,俯賜鑑諒,仰稟大朝,亟收成命。仍勘臣荐違之罪,以肅朝綱,不勝大願。臣無任云云。答曰,覽書具悉。卿其勿辭,調理行公。
大司憲申思建書曰,伏以臣,猥以無似,濫被大朝之洪造,節次推排,致位顯列。臣每自循省,慙恧靡措。況今所叨之職,乃以言爲責,固宜殫竭忱誠,隨事陳列,而志氣摧頹,病情危苦,尙此虛縻,未效一日之責,臣之負職大矣。願邸下,亟降威罰,以警具僚焉。仍竊伏念,我邸下德器夙成,睿學日進,誕膺大朝之明命,代理軍國之機務,仰體聖訓,益自勤勵。講學,則發疑問難,迥出尋常,應事,則沈思默運,剖析當理,凡在群下,孰不懽欣贊歎。而又其所以仰期我邸下者,不但止於此而已。臣不敢知邸下,將何以塞其望耶?嗚呼,自古人辟,未有不學,而能爲治者,亦未有學焉。而不先立志者,蓋學者,治之所由成也。不學而治,則其治,終於不立而已。不立志而學,則其學,終於無成而已。所以治貴乎學,而學貴乎立志者也。夫堯·舜·禹,天下之大聖人也。生而知之,其爲治,宜無資於學,而猶曰精,猶曰一。孔子,亦大聖人也,生而知之,其爲學,宜無事於立志,而猶曰志於學。然則雖堯·舜·禹爲治,未嘗不學焉。雖孔子爲學,亦未嘗不立志也。而聖人而尙如此,況其不及聖人者乎?昔二程,從十四五時,便脫然欲學聖人。今邸下春秋,適與二程志聖之年相符,未知邸下,亦嘗奮發大志,如程子之爲乎?韋布之士,居陋巷獨善其身者,尙欲學聖人,況邸下,上有主鬯之重,下有延頸之望,其可不以聖人自期乎?所貴乎學聖人者,必須大其志。一以聖人爲準則,聖人之所爲,則必爲之,聖人之所不爲,則必不爲之。一毫不及聖人,則吾事未了,念念在玆,進進不已。則夫所謂聖人之學,聖人之治,惟其志之所向,而無不至焉。顧何患乎學之不成?而治之不立哉?臣故先以立大志,爲邸下眷眷言之。惟邸下,懋哉懋哉?古人曰,決意而往,難仰他人,勇往精進,自强不息,則不外乎邸下之一心。而若其考據經傳,開發啓沃之責,則亦在乎侍講之得其人也。顧今巖穴之間,經明行修者,自不無其人,而率多沈於下位,禮遇未篤。倘邸下,無徒以虛禮,而至誠招延,使之出入胄筵,則其所以浚其源輔其志,弘贊我邸下一初之政者,亦豈其淺淺也哉?亦願邸下,深留睿念焉。臣之所患咳喘,當寒復發,膈痞而飮啖不下,吐咯而寢睡全失,衰氣受病,摧敗無餘。而日昨茶時之牌,遽臨於大朝飭敎之後,嚴畏分義,强起承膺。而路觸風寒,前症一倍添劇,小有勞動,哮吼急促,若將頃刻垂盡。今以賓對,又辱召牌,不敢坐違,擔舁隨詣。而顧臣病狀,實無自力登筵之望,惶隕悚蹙,靡所容措,敢將微懇,略陳章末。伏乞睿慈,俯加矜諒,亟遞臣職,俾得安意調治,千萬幸甚。臣無任云云。答曰,覽書具悉。所陳切矣,當留念。而卿其勿辭,察任。
己巳十一月初十日辰時,王世子坐時敏堂。大臣·備局堂上引接入對時,右議政金若魯,吏曹判書鄭羽良,行副司直具聖任·金聖應·申晩行,司直徐命九,禮曹參判洪鳳漢,工曹參判金尙星,行司直李昌誼,應敎趙雲逵,正言李命熙,右副承旨趙載敏,假注書魏興祖,記事官李宜馣,編修官許錫,以次進伏訖。若魯曰,日氣甚寒,睿候若何?王世子答曰,好過矣。若魯曰,大殿調攝之候若何?答曰,一樣矣。若魯曰,溫泉水熏洗之後,搔癢之候加減如何?答曰,一樣矣。若魯曰,大王大妃殿氣候如何?答曰,一樣矣。若魯曰,中宮殿氣候如何?答曰,一樣矣。若魯曰,向日雷動之後,各道狀報,今始來到。開城府及忠淸·全羅兩道,皆以雷變上聞。雷不過百里,而今以諸道所報日字推之,則皆出於同時。當此閉藏之候,千里雷同,此乃災異之不尋常者也。目今飢饉連歲,癘疫日熾,生民之憂,誠有不可言者。其中兩西及關東北路,被災尤甚。百姓如此,天災如此,國勢懍惕,而戒懼益切矣。思之及此,寢食奚安。答曰,然矣。若魯曰,此乃黃海監司嚴瑀狀達也。和緩翁主房,豐川陳等上里面所在。貞和翁主房,田畓一百五十結之地及鹽盆二坐庫,給價買得,手本啓下。後定監色,使之打量,故定査官査實。則民人等,世傳文券,買賣來歷,明白無疑。權道經,則其所現納文書,不過東昌尉家百餘年前折受立旨一張。只憑一張立旨,萬無買得之理,而道經,反以民人等作變沮戲等語,恐動宮家。啓下刑曹打量,催促屯民捉送之關,極其嚴截。而法典內,有事在六十年前,勿許聽理,年久陳荒處,時執者爲主之文。凡外方訟者,自京司勿爲推捉,田畓相訟地隻所在官處決,亦是法典。屯民吳世求等捉送一款,特令還寢,宮監權道經,卽爲捉送於地隻所在官,更査嚴處事,稟請矣。近來京外奸細之輩,僞造文券,盜賣民田之弊,比比有之。而雖以此事言之,宮房之買得外方田畓者,査問虛實於本道然後,始爲買賣,昭載續大典。則該宮之不爲査問,只憑一張立旨,買得其不當買之田畓者,未免違法。外方民人之自京司勿爲推捉及田畓相訟地隻所在官處決,亦是法典,則刑曹之循例行關,亦涉不察。而至於權道經,則以久遠一張立旨,欲奪衆民世傳土地,欺賣宮家,藉勢橫侵,及其計窮,中路逃躱之狀,萬萬痛駭。令刑曹,捉送本道,嚴刑定配,民人等捉送京司一款,還寢事,分付,何如?令曰,依爲之。出擧條若魯曰,臘月殿最不遠,故臣有所達矣。考績之法,一年再行,必公正嚴明然後,事體得宜。祖宗朝立法至重,大朝,申飭亦嚴,而我國之事,自然解弛。近來內而京各司,外而諸道,殿最便成文具,或有廢闕黜陟之法,不得振肅,事甚寒心。今番內外殿最,另加嚴明之意,預爲申飭,何如?令曰,依爲之。出擧條若魯曰,當此冬節,滯囚可慮。刑曹,則大朝有輕囚放釋之命。而禁府,無輕囚放釋之例,而首堂久不行公,故方有滯囚之慮云。判義禁李箕鎭,前已累次促來,而尙不上來,方帶緊任,久在鄕外,誠爲可悶。因其病狀,纔有回諭,而一向在外,事體甚爲未安。推考催促上來,何如?令曰,依爲之。出擧條若魯曰,廟堂薦望,例受議薦於諸堂,而近來不薦,亦成弊習。今番江華留守議薦時,臣有申飭,而不薦亦多,事甚未安。不薦備堂,竝推考,何如?令曰,依爲之。出擧條若魯曰,近來書筵,進講遍數,不減於向時,而在內燕閑之時,亦常不撤誦讀乎?今則引接臣僚之時常多,酬應機務之事甚繁,或慮講讀之未得專一,故敢有所仰勉者矣。答曰,雖未得專一,而讀則讀之矣。若魯曰,邸下今日,正當讀書之時,治法政謨,都載方策。若於此時,講學不專,則邸下將何以仰答大朝付托之重乎?臣伏見,大朝日昨御製四條垂訓,竊不勝欽仰感歎之至,四條勉戒,聖意至深且切矣。惟願邸下,朝夕覽誦,念玆在玆矣。答曰,然矣。當體念焉。雲逵曰,大臣所達,誠切實矣。大朝御製,蓋有所寓懷於聖學輯要,正家摠論,朱子己酉封事中四條語,而爲邸下垂訓矣。臣伏聞,邸下於日昨書筵,亦已講誦。而其中第三條,以采有德戒聲色,反復申諭,聖意尤切矣。自古帝王之失德喪邦,無一不由於不戒聲色,此最爲我邸下警省,而服應處也。答曰,當體念矣。羽良曰,大臣·儒臣,皆已陳達。而臣亦待罪賓客,故敢復仰勉矣。人之於女色,不惑者,鮮矣。聖人之訓曰,未見好德,如好色者也。蓋好色,人之常情也。一番沈溺,迷不知悟,壽夭疾病,皆出於此,戕身亡國,亦由乎此矣。邸下,卽今方在沖年,血氣猶未壯盛,而漸至盛壯,則當其可戒之地矣。必須益留睿念,以自存戒焉。答曰,體念矣。若魯曰,講學之暇,或有製出文字乎?答曰,略有之矣。若魯曰,此亦有不可全廢者矣。至於書箚批答,亦或有措語製出者矣。答曰,然矣。昌誼曰,夏間,備堂洪鳳漢,以諸道還穀,加分有無,令各該道査實狀聞之意,有所稟達行關之事矣。其後海西·關東·湖南等道,則皆有申聞。湖西,則以道臣遞易,未遑擧行之意,頃有報來者。而此外四道,則尙無皂白,其在事體,誠極未安。今年已無可論,而此後,則一依前關擧行事,更爲嚴飭諸道,何如?若魯曰,宰臣所達,是矣。臣待罪藩任時,亦已摘奸三四邑。則或有穀物名色之加縮差錯,別無大端違法者,故只治監色,而適當移職,未及申聞矣。其曲折如此,而無故不爲擧行之諸道,則竝依宰臣所達,更爲申飭,宜矣。令曰,依爲之。出擧條命熙達曰,請充軍罪人李時蕃,依律處斷。措辭見上令曰,其勿更煩。命熙曰,請逆魁坦,緣坐籍沒等事,亟令王府,依法擧行。措辭見上令曰,勿煩。命熙曰,請罪人泰績,仍令鞫廳,嚴刑得情,夬正王法。措辭見上令曰,其勿更煩。命熙曰,請徑斃罪人畬,孥籍等事,亟令王府,依大逆律擧行。措辭見上令曰,勿煩。命熙曰,請戊申逆賊臣魁之子,以年未滿,未及施法者,亟令王府,竝行孥戮之典。措辭見上令曰,勿煩。命熙曰,請賊濂,收孥籍産,亟令擧行。措辭見上令曰,勿煩。命熙曰,請罪人龍發·斗齡·戒剛,仍令鞫廳,嚴刑得情,夬正王法。措辭見上令曰,勿煩。命熙曰,請恒延·命垕·敏樞,仍令鞫廳,嚴鞫得情。措辭見上令曰,勿煩。命熙曰,請罪人八金,依本律施行。措辭見上令曰,勿煩。命熙曰,請爟,極邊遠竄。措辭見上令曰,勿煩。命熙曰,向者岐麥之産於淸州也。牧使金元澤,函以盛之,送于巡營,要其狀聞,道臣終以此事,被彈遞職。則元澤,義當與同去就,而至今仍蹲,有損廉隅,請淸州牧使金元澤罷職。令曰,依達。命熙曰,惠廳郞廳李埴,纔經一腴邑,便起甲第,棟宇宏麗,擬於宮家。近來猾蔭之如此者,固難一二數,而當此繩貪戒奢之日,懲勵之政,宜先去其太甚。請惠廳郞廳李埴,汰去。令曰,依達。竝出擧條若魯曰,今日入侍,則可謂有臺諫矣。李埴,則只是修入故家云,而當此禁奢之日,其所營繕,礙人眼目,臺臣之言,好矣。羽良曰,此臺臣,故判書李夏源之子,而新入臺地,言論得體矣。若魯曰,向日入對時,邸下面部,少有浮氣。近來則何如?有時招見醫官,使之詳察焉。答曰,然矣。尙星曰,大臣,俄以雷異陳戒,而臣亦有所達矣。人君第一務,惟在於畏天修省,而修省之要,謹獨爲先。謹獨,乃修省之實也。必先正其入頭處然後,有其實效。苟欲懋其實德,講學爲本,而勤政愛民,俱係治要。以民隱則曰,何事可改?政令則曰,何事可勤?皆懋實德。而志行竝立然後,可責其實效矣。此非謂一時行之而已。今日行一事,明日行一事,有勤學之實,有勤政之實,有愛民之實,有敬天之實然後,是爲修省之道。惟願邸下,日加修勉,非徒知之而已,必以力行爲本,俾有實效焉。答曰,當留念矣。羽良曰,宰臣所達,誠好矣。俄者臣有所達,而有所未盡者,故敢復仰勉矣。淸明在躬,志氣如神。邸下每於入內燕閑之時,亦必勤覽古書,坐至聞漏,除去雜念,勿使間斷,則此宰臣所謂謹獨之實也。獨者,人所不覩而己所獨知之處也。人於此時,邪念自生,而工夫易致間斷,此正邸下,用力修省處也。昔年肅廟,在大內時,必達夜讀書,無所間斷,此實勤學愼獨之聖德也。邸下,必仰慕而力行焉。且獨坐之時,必斂容危坐,而思詠義理然後,尤爲愼獨之實矣。程子曰,未有箕踞而心不亂者也。持身正則心自正矣。臣之所達,出於眷眷之愚忠矣。答曰,體念矣。若魯曰,獨處之時,心志易肆,此君子所以戒謹恐懼者也。故曰不愧屋漏。屋漏者,室西北隅而最幽深處也,卽人所不見之地。而不愧云者,雖在幽隱之處,而無所自怍之事也。獨坐虛室,不以此爲心,則自至於怠惰放逸矣。望須深留睿念,日加謹飭焉。臣與彼重臣,皆年久出入書筵者,故愚衷眷眷,自不得不仰勉矣。答曰,然矣。諸臣,以次退出。
己巳十一月初十日申時,上御歡慶殿。藥房入診,右議政摠戎使訓鍊大將,行副司直趙明履,同爲入侍時,都提調閔應洙,右議政金若魯,提調金尙魯,摠戎使具聖任,訓鍊大將金聖應,行副司直趙明履,副提調徐命珩,假注書魏興祖,記事官李致彦,編修官許錫,醫官金應三·玄起鵬·金壽煃·鄭文恒·韓聖鳳·柳徵瑞·鄭趾彦,以次進伏訖。應洙曰,日氣甚寒,聖體若何?上曰,一樣矣。應洙曰,搔癢之候,加減若何?而溫泉水連爲熏洗乎?上曰,前來溫水雖洗,而無少愈矣。新有入來者,故洗之似稍勝矣。應洙曰,眩氣往來,若何?上曰,差勝矣。應洙曰,大王大妃殿氣候如何?上曰,差勝後一樣矣。應洙曰,王世子氣候若何?上曰,好過矣。仍下敎曰,大提學,何不入來也?予年衰而好忘,爲朝鮮之君,而不知朝鮮,有大提學,予實歉然。若魯曰,朝者次對,着進字而不爲入來矣。聖敎旣如此,何可以此,過爲引嫌乎?上曰,注書出去,大提學入來,則卽爲偕入,若未入來,則牌去來催促,卽爲入侍之意,分付,可也。臣興祖,承命出來。以尙無牌去來還奏。上曰,多士,想盡凍於今夜矣。應洙,請令醫官入診。上曰,兪。應三入診退伏曰,脈候左右三部,微有數候,而大體調均矣。諸醫以次入診,所達皆同。尙魯,請閉外戶,令醫官入房內,詳察搔癢處。上許之。諸醫入察後退達曰,結痂者落盡,新有痂痕,大體比前有勝矣。尙魯曰,此必見效於溫水,此則不可不種種熏洗矣。上曰,一番熏洗甚苦,故恒有不欲洗之心矣。應洙曰,隨其汲來,頻頻進洗,則想多其效矣。尙魯曰,水氣比前,何如?上曰,無異矣。而其運來,想多弊端矣。尙魯曰,用之而有效於聖候,雖多弊端,此非可論。而載馬運來,有何弊端?明日又當送運矣。應洙曰,今日則更無議藥之事矣。上曰,然矣。仍下敎曰,見卿入來,予實幸矣。往事勿說,而卿何一向撕捱?予實爲之慨然矣。應洙曰,臣情迹卼臲,何敢更入都門?而前後恩敎曠絶,不敢久淹鄕廬,而且於今日爲臣入來,遲退診筵,臣不敢待罪門外。而第念臣,有罪而不被罪,故公議至今愈激,皆臣之罪也。上曰,卿之斷斷無他,則予已知之,而廉隅亦已伸矣。卿何一向固執?卽今原任大臣幾人?予之使卿亦幾時?卿之入來,非徒藥院之幸也。應洙曰,明日爲問安日次。而今日旣已入診,明日問候,何以爲之乎?上曰,止之。再明日,爲閉闕之日,亦不可引接群僚,以十三日爲之,可也。尙魯曰,多日曠候,亦爲可悶矣。上曰,都提調,今旣入來,雖曠多日,予心自愈矣。應洙曰,溫水汲來事甚急,臣與醫官,當先退矣。上曰,兪。應洙先退後,若魯曰,時敏堂牕戶,塗紙剝落,罅隙甚多。非徒所見之朴陋,每當小朝坐堂時,觸風可慮,故頃以改塗之意達之。而今朝次對時見之,則又如前日,此實出於小朝之仰體大朝儉德,每事不欲自專之致,而此則不可不塗之矣。上曰,此則卽令塗之,可也。尙魯曰,大臣,以時敏堂爲達。而臣竊觀歡慶殿,四面牕戶,以草白紙所塗者,擧皆剝落,不防風寒。殿下殿坐之所,當此寒節,何可一任其疎冷乎?臣謂先塗歡慶殿牕戶然後,仍令塗時敏堂牕戶,則小朝,亦當安意奉承矣。上曰,予心則猶以此爲過矣。而旣達之後,不令擧行,則有近於公孫子布被,當使之一體擧行矣。若魯曰,會寧開市咨文,先爲上來,故昨已入啓矣。待啓下,卽當分付於該道,而例有答咨,當成出追付於節使之行矣。上曰,當卽下之矣。若魯曰,沿路申飭咨文,亦當與開市咨文,一體答咨,故已令先爲上送。待其上來,送于政院,微稟啓下後,撰出答咨,別定禁軍,罔夜下送於使行,何如?上曰,依爲之。出擧條若魯曰,齎咨官金泰瑞往來,已極稽緩。而到鳳城後,稱以車卜未及來,淹留殆至一朔,而還渡江,此實前所未有。其不嚴畏朝令,惟意所欲之狀,極爲痛駭,不可不嚴懲。令該府拿問重勘,宜矣。上曰,令該府,從重勘罪。出擧條仍下問曰,今日元良次對,有何下令者乎?若魯曰,別無他事。而以和緩翁主房,宮監權道經捉送本道科罪事,及臘月殿最嚴明申飭事,及判義禁催促上來事,仰達,而小朝竝依施矣。上曰,史官出去,大提學入來,卽爲偕入,可也。錫,承命出往。大提學趙觀彬偕入後,上曰,進來,俄已下敎于入侍諸臣矣。予忘大提學之在,而誤招弘文提學,精神如此,予將何爲?卿之違牌,無足怪矣。此予所以歉然者也。觀彬曰,臣於文衡之任,非徒不敢當,近以赴燕大臣筵奏,連爲引入矣。上曰,日已夜矣。多士想盡凍,卿須速往試取以來,仍封出御題,命注書出給左承旨,使之同往收券以來事下敎。臣興祖,奉出御題。傳命于左承旨尹光毅,後還入。尙魯曰,曾已白之,而訓將之第二子持默爲人,實合勸武,其年歲已壯盛,速令勸武,宜矣。若魯曰,如此之人,必令預爲勸武然後,當爲國效力矣。上曰,其年,幾何?聖應曰,二十五矣。尙魯曰,張泰紹之第三子,酷肖其祖,亦可勸武矣。上曰,摠戎使想知之,其年幾何?聖任曰,臣未及知之矣。上笑而下敎曰,摠戎使,似有私矣。若魯曰,殿下於內醫,亦用世醫。如張泰紹子者,必預爲勸武可矣。上曰,此二人,先爲勸武,可也。兵判出去,當爲軍官傳令乎?尙魯曰,臣出去卽當傳令矣。聖應,以其子年少少智,不合勸武,陳情仰達。命彬曰,大臣及本兵之將,旣已陳白勸武之後,訓將爲其子陳情,雖出於切迫,語甚煩屑,筵體不嚴,推考,何如?上曰,勿推,可也。若魯曰,人臣之出身立朝,文武奚擇,訓將之以私情縷縷陳達,事體未安,推考,宜矣。上曰,依爲之。出擧條仍下敎于明履曰,宰臣持前日御製,進來。明履,承命進伏。上使讀之。而間間改下後,命命珩呼寫御製小序。寫畢,命明履竝讀一遍。又下敎曰,予固知此等事之無所益,而心有所眷眷於元良者,故不能自已矣。仍笑而下敎曰,金持嘿爲小科初試云,渠爲此何益?今可以見會試耶?尙魯曰,雖爲會試,亦可以勸武矣。以會試何害於勸武?上曰,然矣。仍下敎曰,柑製收券而來,則誰爲對讀?命珩曰,玉堂上下番,例爲對讀官,而若不備,則春坊上番,亦爲之矣。上曰,入直儒臣,誰耶?命珩曰,趙雲逵也。上曰,史官出去,召入,可也。錫,承命出來。應敎趙雲逵偕入後,上曰,今則想已懸題,予可以言之矣。今日出策問題,而問髻髢之制矣,此題難矣。想多曳白者矣。雲逵曰,此題可見士子見識矣。尙魯曰,今日出此題,誠意外。而策問,則尤是意外矣。明履曰,多士所對,各自異規,有若散文矣。上曰,然矣。今日出此題,予意有在,儒臣當對讀矣。其所對策,雖不合於朝臣之見,若其有見識,而文頗好者,則勿棄之,可也。雲逵曰,臣有所懷,敢達矣。玉堂將闕番,是可悶矣。近來多錄中,行公者只數人。而昨因李垍之書,李彝章陳書徑出而違牌,尹東度,則陳書而違牌。李垍不出之前,此兩人決無行公之理,臣謂李垍非矣。黃柙事後,至今無一言,而及其撞着迫隘之境,乃以此撕捱,使同錄諸人,竝不得行公,此實非矣。若魯曰,李垍之到今陳書,使他人亦不得行公者,非矣。雲逵曰,督出李垍,然後同錄者,皆當行公矣。上曰,予當出之,而今有幾人?雲逵曰,洪樂性·申晦,尙不行公,徐志修方在告身中,鄭純儉·林象元,久不檢擬矣。上曰,申晦,亦同錄中人耶?然則尤當撕捱矣。若魯曰,徐志修之告身久矣。其爲人甚嘉,而無邊隅矣。上曰,堯以是傳之舜,舜以是傳之禹,其有所自來矣。雲逵曰,非徒文學,其爲人甚潔粹矣。若魯曰,頃日領敦寧,以徐志修·鄭宲,置於春坊之意,仰達。臣亦聞之,而亦欲以此爲達矣。上曰,鄭純儉,則爲人不如鄭家人矣。雲逵曰,非徒文學,爲人亦甚直實。而林象元,亦文雅有餘,實合於經幄之任矣。上仍命書傳敎曰,監試·初試,一所試官,給牒者竝敍用,二所試官蒙放者,竝給牒,飭已行矣。前正徐志修,給牒敍用。前修撰林象元,前佐郞鄭純儉,竝依前調用。出榻敎又下敎曰,玉堂中,有枳塞不用之一人,此則予當先用之,乃金始煒也。若使銓曹用之,則又當相戰矣。予所以先用之也,此亦王者造化之權也。尙魯曰,臣於今行,有所聞者,故敢達矣。愼爾晉,在利城謫所,發病如狂,方在朝夕待時中云。臣不知其人,而若至於死歸,則亦可矜惻矣。上曰,有狂病,故有其陳章耶?其時,予則以爲非渠所爲,而必有誘之者矣。以其陳章言之,則實無所惜,而今者兵判所達,則誠是矣。仍命書傳敎曰,頃者陳章,雖涉可駭,七十之人,豈可死之於北塞乎?頃者投畀人愼爾晉,特爲放送。出榻敎仍下敎曰,李台重,則予當待承旨有窠,使之上來。今又不爲行公耶?又命書傳敎曰,歲抄雖不遠,旣經一歲抄,吏兵批歲抄中,罷職人竝敍用,給牒者一例敍用。出榻敎又命書曰,旣經三節製科,此乃初飭,其宜參酌。今番謁聖時,擧子遠配人,竝特爲放送,豈可事同而飭異?以此事朝官告身者,一例給牒敍用。出榻敎仍下敎曰,大臣進來。軍門大將,亦皆進來。予方有意於續兵將圖說,故昨有所下敎者,而兵判雖不爲兵曹事,此則卿當爲之矣。尙魯曰,聖敎如此,臣第當參看訖役矣。上曰,今日當先正其凡例。史官出去,兵將圖說持來。注書出去,五軍門敎鍊官召入,立之庭下,致彦,持兵將圖說入來。臣興祖,召入五軍門敎鍊官後,上命尙魯,出戶外,隨下敎詳問以白。上曰,兵判入來,承旨書之。仍命書圖式後,尙魯曰,五軍門敎鍊官,則先爲出送,可矣。上曰,然矣。若魯曰,向來親書申致雲於承旨望,臣則以爲過矣。往者吏判之望,有親書之擧,其時亦以爲過矣。況承旨望親書,尤爲殿下過處,請其時親書及下敎,竝爲還收,可矣。上曰,予亦豈不知其爲過,而世道,則誠怪異矣。若魯曰,臣非有意於枳塞致雲也。親書之擧,終涉過矣。以此之故,銓曹不得安其職,亦可悶矣。上曰,予亦非貴一申致雲也。其日其夜,幾次申飭,而果爲施行耶?此則銓曹,甚非矣。明履曰,今此御製,姑不書題,何以爲名乎?上曰,以問婦人首服之制,爲題,可也。明履曰,溫水御製,則何以爲題乎?上曰,此則以覽溫水興感而作,竝小序爲題,可也。明履曰,臣出去,當待冊子之下編次書入矣。上曰,然矣。諸臣,以次退出。
上在昌德宮。常參·經筵,以代理停。
具允明達曰,明日常參,取稟。令曰,停。
鄭夏彦達曰,大司憲申思建,掌令李壽觀呈辭,安正仁,執義閔遇洙,持平安致宅在外,李克祿受由在外。今日以監察茶時之意,敢達。令曰,知道。
成範錫達曰,注書崔台衡,自鄕上來云,卽爲牌招,何如?令曰,依。
具允明啓曰,明日冬至望闕禮,依近例爲之之意,敢啓。傳曰,知道。
尹光毅啓曰,臣敬奉書題,與大提學趙觀彬,偕往泮宮,儒生等試取收券六百八十一丈以入之意,敢啓。傳曰,科次以入。
傳于趙載敏曰,勸武人金持默,張泰紹之子及昨日入來五軍門敎鍊官,使之來待。
具允明,以吏曹言啓曰,今此冬至祭禧陵獻官,西溪君熠,啓下矣。稱以身病,不爲受香,事體未安,依定式直捧禁推傳旨捧入,預差密林君炓,改付標以入之意,敢啓。傳曰,知道。
尹光毅啓曰,禧陵冬至祭獻官,西溪君熠,累度催促,謂有身病,終不入來。臨時付標,依定式禁推傳旨捧入之意,敢啓。傳曰,知道。
傳于趙載敏曰,訓鍊大將·兵曹判書·摠戎使,使之入侍,御題編次人趙明履同爲入侍。科次入侍,爲之。
傳于成範錫曰,承旨,詣閤。
具允明,以禮曹言啓曰,新授貞陵令李翼鎭在外,未及上來云。冬至祭享,只隔一宵,不可以假官參祀。貞陵令李翼鎭,今姑改差,其代令該曹以在京無故人,急速口傳差出,以爲備員參祀之地,何如?傳曰,允。
吏曹口傳政事,貞陵令朴處厚。
乾隆十四年己巳十一月十一日未時,上御歡慶殿。軍門大將引見,編次人趙明履同爲引見,訓鍊大將金聖應,兵曹判書金尙魯,摠戎使具聖任,編次人趙明履,同副承旨具允明,記事官崔台衡,記事官李致彦,編修官許錫,入侍。大提學趙觀彬,對讀官副應敎趙雲逵,文學金致仁,以柑製科次,追後入侍。諸臣進伏訖。上曰,見今日收券之數,則入場擧子多矣。兼春秋出往,問方考幾許而來。錫,承命出去還入曰,幾盡考云矣。尙魯曰,夜來,聖體若何?上曰,一樣矣。尙魯曰,搔癢之候,其有減勢乎?上曰,姑無減勢矣。尙魯曰,溫泉水熏洗,夜亦爲之乎?上曰,夜則不爲,今日爲之矣。尙魯曰,丸劑連爲進御乎?上曰,昨日則停之,今朝進服矣。尙魯曰,眩氣益有所減乎?上曰,少減後一樣矣。尙魯曰,大王大妃殿氣候何如?上曰,安寧矣。尙魯曰,王世子氣候何如?上曰,好過矣。尙魯曰,賢嬪宮調候益勝乎?上曰,猶未快減矣。上曰,訓將進伏。卿以持默勸武事,餘劫尙在矣。俄者召見持默,而若着道袍而來,則欲爲決棍矣。道袍則果不着矣。若謂子勝於父,則其父喜之云。而今見卿子,風神,似不如卿矣。問其操弓與否,則對以手不近弓,其言似詐矣。尙魯曰,此則非詐言也。訓將,視弓矢如仇讎,痛禁其子侄,使不得近之云矣。上曰,其父雖悶之,若可用,則豈可恤乎?予當一言而斷之矣。卿子深沈有局量,洽如金泰衍矣。故左相宋寅明,稱泰衍,以此五字斷之矣。兵判,亦曾見泰衍乎?尙魯曰,臣亦見之矣。上曰,訓將之祖,亦以南行爲將薦,何必操黑角弓而後可乎?持默局量,則似有之,而身短爲可欠。且於行步之際,左邊有蹣跚之氣,不知其眞然,而果有脚病,則宣傳官傳命,似難矣。尙魯曰,有如此坐地之人,決知其遠到而後可以出之。不然,則非乏閫帥之才,何必强出乎?質弱不能射大弓,則亦難矣。上曰,前頭將薦,用之,則可矣。而欲以武用之,則終爲不足,當拔之於勸武之中矣。聖應涕泣曰,下敎至此,不勝感激。臣九耋老母,昨聞臣子勸武之奇,持臣而泣。臣無以寬慰母心,方有所罔涯矣。今承此敎,臣歸見老母,可以喜顔相對,感祝之心,有不可勝達矣。上曰,予如是一許之後,誰敢更爲勸出乎?上曰,時默亦非凡矣。聖任曰,訓將末子,亦善爲作人矣。尙魯曰,訓將之子,如是勝人,國家之幸也。上曰,然矣。上曰,張志豐,則風神頗好,身亦長於持默矣。聖應曰,亦勝於其兄志恒矣。上曰,張志豐,則速差軍官,勸出,可也。尙魯曰,志豐,則異於訓將之子,一差哨官之後,渠何敢不出乎?上曰,張志恒,則猛烈似不足,而兵書能突誦,是甚可嘉矣。上曰,注書出往,陣圖式及兵學指南,持來。臣台衡,承命趨出,持兩冊以入。上曰,卿等進伏。兵將圖說,予續序,而陣法釐正事,卿等着實擧行,可也。聖應曰,旣不設廳,五軍門大將,有難續續往復,一番會同相議然後,似可爲矣。上曰,會同,則不可不爲矣。聖應曰,御將有實病,會同姑未爲之。而其性甚汲汲,病中亦不能一時忘置云矣。尙魯曰,勢將待御將之起動,而爲會同矣。上曰,壬辰之時,亦有五衛之制耶?聖應曰,然矣。戊戌,創都監,甲子,創御營,其後仁廟朝,創摠戎矣。上,命允明,書續兵將圖說序曰,夫兵將圖說,粵在昔年光廟所撰也。其槪,已載於本書後序,今不架疊,而此書續成意何在乎?其一,古今之制不同,不可不依續五禮儀·續大典例而纂成。其一,軍門軍摠一帖官案外,無他載錄,欲因此編輯軍摠,使後人開卷而瞭然也。然今書不過續成,故其本河圖·洛書,不必疊圖於此。而大抵太公之九宮,諸葛之八陣,李靖之六花,戚氏之五行,自有因襲。今於陣圖中,先圖九宮,次圖八陣,次圖六花,又圖五行陣次第,而其下繼圖玄武陣法。今之軍門習熟,不過五行陣,而六花·玄武,按圖僅設。況九宮·八陣,而今竝圖者,蓋遵本圖·說中圖·河圖·洛書之意。雖不能效古人之運機莫測,按圖列陣,六花·八陣,奚異哉?故一例命圖,以俟他日識深智廣者之運機而御敵焉爾。乃命五軍門將臣,編輯成書,列書職姓名于後,以彰承敎纂輯之勞。而予於此,有興慨者,何則?昔韓信,稱漢高以善將將,自謂多多益辦,多多益辦,先儒以爲分數明。噫,予之識淺,其於政令,常自歉然,況能善將將乎?然續成此書者,爲將意深。咨京外秉兵之臣,體予此意,於內運幄決勝,於外戰勝攻取。則昔年撰此書之聖意,其可永昭乎來世,此深有冀於諸將者也。書訖。上命明履,字句間未盡處,使之陳達。明履略有所仰達。命依達,改之。上曰,此序正書,兵判可能爲之乎?尙魯曰,臣未能善書矣。上曰,御將,能書之乎?允明及聖應曰,安城勝戰碑,亦書之矣。上曰,守禦使筆法,何如?尙魯曰,可能書之矣。上曰,然則使趙觀彬書之,可也。軍門大將,先爲退出。上曰,試券必已盡考,注書出往,分付,使之入侍科次,可也。臣台衡,承命出諭,仍與偕入。上曰,合考,爲幾張乎?觀彬曰,八張矣。上曰,對讀官讀之。雲逵,讀四紙券。上曰,其作,何如耶?觀彬曰,能爲成篇矣。上曰,頭辭頗有文氣,篇終亦好矣。次讀一荒。上曰,渠稱草野,而觀其所陳,似是京華人矣。次讀五暑。上曰,唐髻宮中,無行之之事,此乃誤知者也。觀彬曰,然則此一段抹之,宜矣。上曰,依爲之。此券文則善作矣。將讀七盈。上曰,金致仁讀之。觀彬曰,此文異於賦表,冒寒達夜,細書成文,可見其難,多抄,似好矣。上曰,所達,是矣。次讀八暑。上曰,此作,立論甚習熟,非場中猝辦,必是預爲講究者矣。次讀十水。次讀四暑。上曰,壯元定之,可也。觀彬出五暑文曰,此是老師宿儒之作,可居魁矣。仍書三中而上之。上親拆祕封曰,韓命輿也。此何如人也?諸臣,皆以不知仰對。錫曰,此乃故承旨韓頤朝之一家也。方爲監試初試,而善文人也。其下,皆書等上之。上皆親拆之。仍命允明書之曰,居首幼學韓命輿,直赴殿試之次。生員李普熻,直赴會試。幼學白師殷,進士崔景興,生員鄭世儉,幼學洪景海,進士李明煥,各給二分。觀彬先退出。雲逵曰,臣待罪春坊,故敢達矣。御製中,戊申封事,旣以己酉封事改下,故朝者又爲懸吐以入,當於召對,以此兼爲進講。而戊申封事,旣已始講停廢,可惜矣。且近日,日晷甚短,而書筵講詩傳,召對講通鑑,兼講封事,則東宮雖勤於講學,恐或未及融會矣。致仁曰,講學之道,不必貪多務得,貴在融通。臣意則封事進講,亦必有開益之道。而如此短晷,兼講諸書,或恐有不精之歎。召對通鑑,姑爲停止,只進講封事,似好矣。上曰,予豈非令兼講封事也?蓋欲以封事中疑晦處,質問之也。致仁曰,然則召對,依前以通鑑進講,戊申己酉兩封事,則只待東宮下詢疑晦處,而仰對乎?上曰,依爲之。諸臣,以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
尹光毅達曰,明日常參,取稟。令曰,停。
鄭夏彦達曰,大司憲申思建呈辭,執義閔遇洙,掌令安正仁,持平安致宅在外,李克祿受由在外,掌令李壽觀未肅拜。今日以監察茶時之意,敢達。令曰,知道。
尹光毅,以禮曹言啓曰,今此冬至陳賀諸道箋文,開拆看審,則京畿水使李景喆,驪州牧使沈鳳徵,谷城縣監金夢錫,所封箋文,印跡不精,寧邊府使李章吾,所封箋文,紙本狹小,安州牧使李燮元,所封箋文,印跡䵝昧,紙本狹小,此兵使具聖弼,所封箋文,印跡憙微,俱欠敬謹,竝推考警責,何如?傳曰,允。
具允明,以禮曹言啓曰,凡箋文開拆時,各道差使員之來待本曹,躬親進呈,例也。今此冬至陳賀諸道箋文,開拆坐起,江原道差使員狼川縣監趙漢弼,累度催促,終不來參。箋文陪進,何等重大?而無緣不參,前所未有。揆以事體,誠極可駭,後弊所關,不可置之。浪川縣監趙漢弼,令該府處之,何如?傳曰,允。
鄭夏彦以義禁府言達曰,咸鏡道利城縣投畀罪人愼爾晉放送事,承傳啓下矣。放送之意,分付道臣,何如?令曰,依。
趙載敏,以義禁府言達曰,齎資官金泰瑞,令該府從重勘罪事,傳旨啓下矣。金泰瑞還渡江後,時未上來云,依例發遣府書吏,拿來,何如?令曰,依。
徐命珩,以成館官員,以知館事·同知館事·大司成意達曰,本館養士凡百,專以外方奴婢貢布,需用。而近來外方民心巧詐,以存爲逃,以生爲死,謀頉多門,收貢奴婢,殆無餘存,以致賢關財用枵然,養士凡節,不能成樣,事極寒心。曾在先朝,以六年一次,發遣郞廳推刷事,有所定式,故慶尙道,則丁卯年已行推刷。而全羅·忠淸·京畿三道,則甲子推刷之後,今年推刷,正爲當次。而及此三南稍豐之歲,不可不趁卽擧行,依定式發遣郞廳於奴婢所在處,以爲推刷之地,何如?令曰,依。
趙載敏,以司僕寺官員,以提調意達曰,本寺案付各邑諸員,排番於十二朔。及其番當,收布上送,以爲內外寺廏馬牽夫員役等朔價上下之地,則事體之重,與騎步布,無異矣。昨年良査頒布之後,本寺諸員之加定於慶尙道咸陽府者,爲四十九名。故自本寺排定,以正月當預爲發關知委,使之趁當番收布上送。而該邑以爲加定諸員,前屬他司時,戊辰條身布,已爲備於各該司。而己巳條,又爲責納於己巳正月,則便是一年再徵云,尙不收捧上送。大抵去歲今年,移屬雖殊,戊辰·己巳年條各異。則該邑專昧此由,諉以疊徵,屢次行關,催促之下,張皇頉報,過當十餘朔。而京司關文,視同弁髦,無意擧行。其在事體,極爲未安。此而置之,則各邑許多諸員身布,萬無趁番限收捧之理。咸陽府使朴時佐,姑先從重推考,鄕所色吏,令本道拿致營門,各別嚴治懲勵。而加定諸員己巳條身布,趁卽捧納,俾無如前遷就之弊,何如?令曰,依。
尹光毅達曰,卽者副應敎趙雲逵,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責。玉堂上下番俱空,事甚未安。副校理李垍,由限已過,卽爲牌招入直,何如?令曰,依。
兼司書申晦書曰,伏以臣於頃年,獲忝宮僚之末,適値陽復之日,入侍講筵,猥陳勤學之意,有所奉勉,邸下想或記有之矣。臣之復叨是任,又逢是日,耿耿愚悃,有不能自已,敢以前日未盡之懷,更效芹曝之誠,仰冀邸下之留意焉。夫天地之道,曰陰與陽,一往一來,互爲其根,未嘗獨運。而聖人之必以抑陰而扶陽者,何也?蓋陰陽之爲體,有柔暗剛明之異用。是非邪正之分,黑白幽顯之辨,皆從此理中推見。而陽奇而一,陰耦而二,故陰常有餘,陽常不足。是以是非易背,黑白易淆,小人必陵君子,夷狄必侵中國。自古治日少而亂日多,此聖人所以拳拳於消長屈伸之機者也。自垢至剝,陰氣日盛,陽氣日消,至於建亥之月,則陽氣閉塞旣盡。然而天道至健,純實無雜,無往不復,故稚陽,始萌於南至之日,而開泰之象,已睽於來復之初。先王之必於是日,閉關息旅扶護愛惜者,意蓋深矣。惟我邸下,代理萬機,政當一初,語其時,則乃陽德始著之會也。顧今發政施令之方,窮理應事之要,莫切於典學時敏之工,則參以天道,驗諸日用,亶在是矣。以講筵之開閉言之,日接僚屬,討論義理,便是陽暢之漸也。多時停輟,功課間斷,便是陰閉之幾也。以工夫之勤怠言之,夙夜勤孜,寸陰是惜,則乃是乾剛不息之德也。燕閑游泛逸豫是安,則乃是剝落有悔之象也。以至於一念之善,一念之惡,罔非否泰開闔之所由分,玆豈非惕然警動,深加體驗處耶?臣於近日,侍講者屢矣。雖鹵莽滅裂,未足以開發睿學,其所以俯竭微衷,仰備顧問,實是區區所願。而每於開講之時,反覆經旨,罕見問難之勤,循例誦讀,或爲應文之歸。虛受之量,非不弘深,而酬酢之節,過於淵默,講誦之響,少無礙滯,而文義之奧,有欠領略。竊惟邸下,於孝經·小學·論·孟·庸·學等書,講之殆遍,則亦可謂勤學矣。然臣未敢知邸下,於聖賢之訓戒,文字之旨趣,其果眞切思索,着實理會,貫通無礙,於睿衷否乎?如曰未遽爾,則臣恐邸下之講學,不過爲口耳之資,而無益於心身之工也。雖以近日所講,葩經·史記言之,訓詁之外,所以懲創感發,紀編之間,所以監戒衮鉞者,一句一事,何莫非親切於日用應接之道耶?先儒之言曰,聖賢之言,須常將來眼頭過·口頭轉·心頭運。今邸下讀書工夫,多於眼頭口頭,而却欠於心頭之運。則其於讀史讀經之際,恐未得眞正滋味,而有裨於體認之學也。且念讀書者,將以窮天下之理也。人之邪正,事之是非,黑白之異,幽顯之微,無出於是理之外。邸下卽以所講之書,隨處探賾。凡於君子小人之消長進退,夷狄中華之治亂興亡,必察其幾微,必思其扶抑,以盡進陽退陰之道。則今日講學,卽是一陽來復之會也。嗚呼,天心卽人心,天之所以成至健之德者,誠也。人之所以致自强之功者,亦誠也。苟或一事欠實,一念有僞,則小而身心應接之時,大而刑政施措之際,無一不歸於虛文無實之域,聖人所云不誠無物者,此也。邸下上而承大朝昕夕之訓,下而採臣僚納誨之言,一心乾惕,無或怠忽。以之講讀,則溫繹無間,克盡緝熙之工。以之應務,則察納毋滯,懋體不息之德。以致陽德日升,睿學日就,則在我之天,將與開泰之理,脗合而無間矣。惟邸下念哉?仍念臣,素患痰病,源委旣深,居常呻囈,不敢自處以恒人。近値日候不適,種種諸症,挾感添劇,藥餌調治,已費多日,而有加無減,一味委頓。今日本院問安,亦末由强起,入參。誠禮缺矣。義分虧矣。病裏惶隕,無所逃罪。伏乞离明,俯賜矜諒,亟許鐫遞臣職,俾得安意調息,千萬幸甚。臣無任屛營祈懇之至。謹昧死以聞。答曰,覽書具悉。縷縷陳勉,言甚懇切,余深嘉尙,當留念焉。爾其勿辭,調理察職。
副應敎趙雲逵書曰,伏以臣父,關格宿症,數旬沈苦,多方調治,訖無顯效。臣之情理,夫豈有暫時離捨之勢?而嚴畏分義,不敢言私,黽勉就直,已有日矣。卽接家信,則臣父宿病,挾感添劇,胸膈痞塞,勺水不下,臍腹交痛,癖氣上衝,委頓床玆,奄奄昏綴云。臣自聞此報,心神飛越,不能頃刻按住。屢瀆情私,極知僭猥,而煼迫之劇,不得不又犯擅離之科,臣尤死罪。伏乞离明,俯垂矜察,亟削臣職名,以便救護。仍治臣罪,以肅朝綱,千萬幸甚。臣無任屛營祈懇之至。謹昧死以聞。答曰,覽〈書〉具悉。爾其勿辭,救護父病。
領中樞府事金興慶箚曰,伏以臣,四朔淹病之中。又自月初,宿患頑痰,凝聚左脅,浮疼堅硬,大如木瓜,將有成腫之漸。而且痰結於右邊腰脚之際,不能屈伸,床席轉側,輒須人扶,委倒昏綴,殆同僵屍,起身行動,萬無其望。今當長至之日,不得進參於廷班,少效嵩祝之微忱,誠虧禮缺,罪在難容。玆敢略暴疾痛之呼,仰瀆离明之聽。伏乞睿慈,亟令鐫罷臣職秩,以嚴法紀,俾臣得以安意就盡,千萬幸甚。取進止。答曰,覽箚具悉卿懇。有疾未參,於卿別無所傷。卿其勿辭,善攝焉。仍令曰,史官,往諭。
上在昌德宮。常參·經筵,以代理停。
尹光毅達曰,明日國忌齋戒,再明日國忌正日,此兩日常參,頉稟。令曰,知道。
趙載敏達曰,大司憲申思建,掌令李壽觀牌不進,執義閔遇洙,掌令安正仁,持平安致宅在外,李克祿受由在外。今日以監察茶時之意,敢達。令曰,知道。
藥房都提調閔應洙,提調金尙魯,副提調徐命珩啓曰,一陽已生,伏未審日間,聖體調攝若何?丸劑連爲進御,溫泉水亦連爲熏洗,而搔癢之候,其或減歇。眩氣,漸益差勝乎。今日臣等,率諸御醫入診,詳察症候,爲宜。大王大妃殿氣候何如?臣等不任憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣。眩氣往來矣。觀夜氣候,有下敎者,待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
趙載敏啓曰,卽伏見,全羅監司韓翼謩褒貶啓本,則威鳳山城召募別將權世卿,以有意擧職爲目,而不書等第,奏御文字,有此落漏,殊欠敬謹,事甚未安。推考警責,何如?傳曰,允。
趙載敏,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以義禁府言達曰,平安道中和府定配罪人李時中,全羅道益山郡定配罪人宋堯哲,鎭安縣定配罪人宋文相等,竝放送事,承傳啓下矣。竝放送之意,分付各該道道臣,何如?令曰,依。
又以兵曹言啓曰,禁軍來春夏等祿試射設行事,旣已啓下矣。今月十六日,定行於慕華館,而判書臣金尙魯,方在引入中,依前例,令別將代行,何如?傳曰,允。
又達曰,憲府之連日監察茶時,諫院之多日闕達,事甚未安。除在外·牌不進令旨未下外,未肅拜不爲行公人員,竝卽牌招,何如?令曰,依。
正言朴師訥達曰,請充軍罪人李時蕃,依律處斷。請逆魁坦,緣坐籍沒等事,亟令王府依法擧行。請罪人泰績,仍令鞫廳,嚴刑得情,快正王法。請徑斃罪人畬,孥籍等事,亟令王府,依大逆律擧行。請戊申逆賊巨魁之子,以年未滿,未及施法者,亟令王府,竝行孥戮之典。請賊濂,收孥籍産,亟令擧行。請罪人龍發·斗齡·戒剛,仍令鞫廳,嚴刑得正,快正王法。請恒延·命垕·敏樞,仍命鞫廳,嚴鞫得情。請罪人八金,依本律施行。請爟,極邊遠竄。具辭竝見上新達,向來雷異,適在收藏之月,凡在夙夜之列者,宜倍兢約之意,以贊修省之德,而地部張宴,此何名也?酒肉醉飽,已非其時,而聲妓燕樂,甚駭聽聞,不可以事過而置之。請戶曹堂上,竝從重推考。日昨正言李命熙之書,遞尹志泰,大體固好。而以道臣之不請譴責,爲臺臣論事之失。則其書下段,亦不能請勘道臣者,未免所失惟均。請正言李命熙,遞差。湖南之春夏殿最,尙不封進,前後筵飭,至嚴且重。而道臣撕捱太過,今已冬半,終不擧行,致使國體徒傷,民弊轉甚,此不可置而不論。請全羅監司韓翼謩,罷職。令曰,不從。末端三件事,竝依達。
全羅監司韓翼謩狀啓,今己巳年春夏等褒貶,不得趁限封啓,惶恐待罪事,傳于尹光毅曰,勿待罪事,回諭。
上在昌德宮。常參·經筵,以代理停。
夜五更,月食。
中宗大王忌辰齋戒。
大王大妃殿·中宮殿·賢嬪宮,藥房問安。答曰,知道。
藥房都提調閔應洙,提調金尙魯,副提調徐命珩啓曰,伏未審夜來,聖體調攝,若何?溫泉水連爲熏洗,丸劑亦連爲進御,搔癢之候,其或減歇,而眩氣亦或差勝乎?今日臣等,當依下敎率諸御醫入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣,眩氣往來矣。
趙載敏達曰,大司憲申思建不爲行公,執義閔遇洙,掌令安正仁,持平安致宅在外,李克祿受由在外,掌令李壽觀牌不進,令旨未下。今日以監察茶時之意,敢達。令曰,知道。
具允明達曰,正言朴師訥,再達煩瀆,退待物論。令曰,知道。
趙載敏達曰,兵曹判書金尙魯,參判趙載浩,參議李裕身牌不進,推考徽旨及罷職令旨,今方捧入矣。宿衛重地,不可一時暫曠,而如是違牌,事體誠甚未安。判書·參判,竝更卽牌招,以爲推移入直之地,何如?令曰,依。
吏曹口傳政事,兵曹參議宋昌明,參知趙明謙。
以兵曹參議,參知望筒,傳于趙載敏曰,累次留門爲難,騎曹堂上入來,同時留門。
傳于成範錫曰,戶曹正郞李景祚遷職,代差出郞廳,使之待令。
又傳曰,史官一員待命。
尹光毅,以侍講院言達曰,外方設科之時,各道入達榜目,例具成冊上送,而今番濟州文科初試榜目單子,不爲修整上送,只以成冊上送,已涉駭然。況其成冊,間有不成事體者,還爲下送。入達榜目,以單子更爲修整上送之意,分付,而試官及濟州牧使,難免不察之失。當該試官及濟州牧使朴泰新,竝推考警責,何如?令曰,依。
正言朴師訥達曰,臣昨以湖南殿最之不卽擧行,國體所關,敢陳請罷道臣之達矣。達辭旣傳之後,始聞殿最,纔已啓下。臣之所達中,尙未封進終不擧行等語,自歸失實。臣何敢諉之以未及聞知,而一刻晏然於臺次乎?宜卽自列,而昨緣夜深,今始來避,所失尤大。請令遞斥臣職。答曰,勿辭。
趙載敏達曰,兵曹參議李裕身,以親病陳書徑出,原書以齋戒相値,纔已退却矣。所當直捧罷職令旨,而此與無端徑出有異,推考警責。宿衛重地,不可一時暫曠,判書金若魯,參判趙載浩,竝卽牌招。參議李裕身,不爲一體牌招,以爲推移入直之地,何如?令曰,依。
十一月十四日午時,上御歡慶殿。藥房入診入侍時,都提調閔應洙,提調金尙魯,副提調徐命珩,記事官南鶴老·李致彦,編修官許錫,醫官金應三·玄起鵬·金壽煃·鄭文恒·鄭趾彦·李道吉,進伏訖。閔應洙進曰,近來日氣甚陰冷,聖體若何?上曰,一樣矣。應洙曰,溫泉水,連爲熏洗乎?上曰,時時熏洗矣。應洙曰,丸劑亦爲進御乎。上曰,數日停止矣。應洙曰,眩氣,何如?上曰,一樣矣。應洙曰,大王大妃殿氣候,何如?上曰,安寧矣。應洙曰,王世子睿候,何如?上曰,安過矣。尙魯曰,賢嬪宮症候,何如?上曰,近益向差矣。應洙曰,使醫官診候,何如?上曰,唯。應三診畢曰,脈候左右三部,似數滑,而大體調均矣。起鵬診畢曰,左三部似數,右三部微滑,而脈度甚安靜矣。壽煃等以下,以次診畢後,所達之言,與應三言略同。應洙曰,使醫官,詳察搔癢處,何如?上曰,唯。應三等以次入診曰,搔癢處甚堅硬矣。應洙曰,臣入來後,與醫官爛漫商確,則以爲莫如熏洗云矣。上曰,熏洗時雖少愈,而少間斷,則卽有癢症矣。尙魯曰,臂部癢症,何如?上曰,一樣矣。以麤布磨之,則甚快矣。尙魯曰,生麤苧布自內局入之乎。上曰,入之,可也。搔省,亦更爲造入,可也。命珩曰,溫水已盡,更爲汲來,何如?上曰,姑觀數日,汲來,可也。應洙曰,汲來已久,則必無其效矣。上曰,然則間三日汲來,可也。上曰,注書出去,戶曹郞廳入侍儒臣,持聖學輯要入侍事,分付。臣鶴老,出去傳命後,卽爲入來進伏。上曰,前後罷職人,承旨告達。命珩,持歲抄記告達之。上曰,兪胄基,以市南之孫,莫重褒貶,以吏筆書之,極可駭也。命珩曰,凡吉禮時,使者例有陞敍之事,而今番鄭游良,尙無陞敍云矣。上曰,依例陞敍,可也。出擧條上曰,少退。諸臣,以次退出。
十一月十四日申時,上御歡慶殿。戶曹郞廳入侍時,右副承旨趙載敏,戶曹正郞李匡會·吳彦傅,記事官南鶴老,李致彦,編修官許錫,進伏訖。上曰,戶曹郞廳誰乎?載敏曰,李匡會,卽故判書李眞望姪子也。上曰,戶判以爲各處定例,方爲之云矣。其間盡爲之耶?匡會曰,臣則李景祚遷轉代爲之,而日淺故不能詳知矣。載敏曰,戶曹郞廳吳彦傅,必相知,故使之待令於闕門外矣。上曰,注書出去,吳彦傅入侍事,分付。臣鶴老,承命趨出,與之偕入進伏。上曰,頃者黃柙之於弘錄,無端起鬧,使多人撕捱,而渠登筵,無文不稱其自當之,於他人更無撕捱之端,而其時數人,指名筵白,渠旣當之,公然拖引他人,尤爲無義。旣已擧名,則於他亦無撕捱之端,而副校理李垍,無毫分撕捱之事,兼官旣已行公,則有除輒違,徒虧分義,故下敎申飭矣。今聞掇拾柙議,陳章元良,又使行公諸臣,一倂撕捱,分義寒心,用意不美。若使李垍,又復起鬧,其不應命,國綱從此而墜矣。只從重推考,有下問者,卽爲牌招,使之入侍。校理尹東度,副校理李彝章,因無義之章,徑出已過,則豈敢又事違牌?竝只推,一例牌招。出傳敎上曰,翰林,定召試之後,凡諸無義翰風,其時申飭,則金聖佑之違牌,已涉可駭,又復下鄕,亦涉寒心,拿處。其他翰林,頃日違牌,申飭之後,今番違牌,俱無意義,竝只推,卽爲牌招察任。出傳敎上問戶曹郞廳曰,國婚時所入物種,爾能詳知乎?彦傅曰,尙衣院及禮曹謄錄,詳細考見,則六禮所入甚多,而衣服什物名色物種,甚不分明矣。上曰,名色,予亦有不知者矣。吉禮嘉禮所入之數,書單以入,可也。彦傅曰,儀仗之數,盡爲書入乎?上曰,不緊者,不必書入矣。予意則以爲國婚時所入之數,今雖減除,而不知將來之如何。欲爲添入於定例中,以爲日後遵行之地,吉嘉禮謄錄書入,可也。彦傅曰,臣當與臣曹判書,相議書入,而禮曹謄錄,中間失火後,甚未備也。載敏曰,一番定爲式例,置於戶曹,則當爲永久遵行之法矣。上曰,一遵定例而爲之,則可無過濫之弊矣。彦傅曰,雖有定例,而各司器皿毁破後,以上司之威卜定,則將不得堅守定例矣。上曰,有定例,則不至於濫矣。彦傅曰,議政府,是大臣衙門,不可不詳審定例,故當初優數以定,而方以多數,減除爲非,請其加數以定矣。上曰,今方主管而爲之者,誰耶?彦傅曰,郞廳趙趾命,主管而爲之。纔已病遞,故臣方主管爲之,而數日後當出草,各司百物總數知之後,可以分定於各司矣。上曰,朱牌之屬,予方欲除去矣。當此申飭士夫家親迎之時,不可不一定規例,予今不爲而更待何時耶?如至中止,則貢人,將不得支堪。予雖在靜攝中,倚窓而如是下敎者,意有在焉。爾等須體此意,速速爲之,可也。彦傅曰,臣出去後,當傳下敎辭意于戶曹判書,而其病漸差,數日後,可以爲之矣。上曰,近來以病上書而到院者,初不呼望,故朝報無還出給乎?載敏曰,以病上書者,一倂退却,故還出給三字,初不出於朝紙上,雖以親病上書者,亦不捧,故同僚中,以爲此則不可不一番稟定矣。上曰,親病,則與身病有異,連爲來呈,則亦難處矣。上曰,兵曹今將闕直云,判書申飭,爲先入直。在外參知,許遞,與違牌參議代,一例口傳,卽爲備擬,待下批,牌招察任。出傳敎諸臣,以次退出。
乾隆十四年己巳十一月十四日申時,上御歡慶殿。儒臣入侍,右副承旨趙載敏,副校理李垍,記事官崔台衡,記事官李致彦,編修官許錫,入侍。記事官黃仁儉·李宜哲退後入侍,諸臣進伏訖。上曰,儒臣進伏。汝之上書,以猥雜爲自引之端云。所謂猥雜,汝自當之耶?抑有他指斥之人耶?垍曰,以黃柙上疏見之,館錄初完之時,有一儒臣欲上疏,論其猥雜。疏草,至到政院云,此可見物議,而非徒此也。其時一世公議,皆以濫雜爲言,臣亦熟聞之。臣雖有文學才識,可堪此職,不可冒沒承膺,而況臣旣空疏蔑蔑,實有自愧之心,而又有公議之至此,則殆若撞着於臣身。故辭疏攙及此言,欲明從前違召,非無端無義。臣之前後除拜,每欲以此自引,而恐有妨於行公之人,泯默違召,幸蒙例勘矣。今則特敎極嚴之下,不敢無端違召,略陳難冒之義而已。臣之意內,非謂誰某爲猥雜,亦非曰猥雜之譏,專爲臣身而發也。上曰,汝若有所指擬於猥雜者,而不爲明言於親詢之下,則非事君以實之道矣。垍曰,臣若有意中指擬之人,豈敢不仰告乎?或有私室所聞於人者,以私室酬酢,仰達於君上,心甚以爲非,臣不敢仰對矣。上曰,洪益三所謂猥雜者,旣有指名之事,汝意則以爲如何也?垍曰,臣旣同錄中人,何敢是非?而此是過矣。上曰,然則汝有何毫分撕捱之端耶?垍曰,臣自顧蔑蒙,實有所不稱職之愧。自前代於淸官美職,或有行公者,或有不行公者,行公者不必非,不行公者不必是,而各有所見,殆同冷暖之不同。爲其君上者,亦不强奪其所守,此實爲淸朝之美事。臣亦欲守迷見而已。上曰,汝之行公者不必非,不行公者不必是云者,誠然矣。汝則予之戚也。予於續大典,國族則雖監令子孫,使勿礙於堂錄宣薦者,意蓋在矣。況汝則汝祖之孫乎,卽今宗戚之爲玉堂者,惟汝而已。李益炡則未及爲之矣。如此而汝若不行公,則事尤非矣。汝祖平日謹飭,非泛然宗班,予甚貴之,汝豈不念汝祖耶?垍曰,下敎及於臣祖,幽明惶感,不知所云。臣之不在宗籍,已二代矣。雖與宗戚有異,而與國同休戚之義,豈不有倍於他臣乎?臣祖謹飭,殿下亦知之。臣是以尤切謹畏之心,欲爲力辭不稱之職矣。臣有八耋老母,依臣爲命,臣必欲力辭榮顯,以避過福之災,故不敢冒沒於不稱之職矣。上曰,所謂謹飭,非謂此也,乃不爲黨論之謂也。水有淸流有濁流,汝何必自歸於濁流,以忝汝祖乎?垍曰,下敎如是,臣惶感無地,而第臣區區迷滯之見,終不敢冒據於不稱之職,以取羞朝廷辱名器之罪。雖使臣出而供仕,不過守直玉署,備員從班而已,有何一分補效之道乎?如臣小官,猥陳情懇於筵席,極爲惶悚。臣謹當退出,更以文字仰籲矣。上,勵聲敎承旨曰,李垍,從重推考,使之持冊入來,可也。予若不能使李垍出仕,豈可謂國爲國乎?汝若不行公,而出闕門之外,則當有三·甲補外之擧。汝雖欲得見老母,得乎?垍曰,下敎及此,臣方寸抑塞,不知所仰達矣。仍退出,持聖學輯要而入來,讀自祭不欲數,止善可爲法。上曰,注書出往,校理尹東度,副校理李彝章,牌去來催促,如或違牌,只推,更爲牌招事,分付。玉堂一人,今方入侍,欲備員進講,此意,竝分付,可也。臣台衡,承命趨出,分付以入。上曰,儒臣,文義進達,可也。垍曰,齋三日,乃見其所爲齋者,此可見致齋之極其誠矣。殿下於祭享,必誠必敬,臣無可更爲仰勉者,而第未知情誠所到,果有乃見之效乎?若誠意,或有間斷之時,或有强勉之事,則何能有乃見之效耶?此尤殿下之所當加勉處也。上曰,予則誠不足,未嘗有乃見之時矣。載敏曰,此正感應之理也。垍曰,此與感應有異。感應云者,吾能盡其誠,而彼能有所應之謂也。此非所爲齋者之靈,來現於前也,只是吾極其誠意,而有所見也。上曰,儒臣之言,是也。俄以不稱自引,而文義則善爲之矣。垍曰,念玆皇祖,陟降庭止,維予小子,夙夜敬止云者,誠人君之所當惕念處也。人君苟能長存此心,每若聖祖之降臨於左右,不敢暫時放忽,事事念念,皆以法聖祖爲心,則豈有荒墜危亡之慮哉?上曰,然矣。若能如此,則豈有昏君暗辟,荒墜舊業之弊哉?此一段,以傳命出來,問于儒臣及他史官而書之上曰,關雎章,寤寐反側云者,是文王如此,故宮人見其狀,而作此詩乎?垍曰,然矣。上曰,彼下番翰林,此文義曾未達之,亦言之,可也。宜哲曰,此乃宮中之人,思得聖女,以配聖人而不得,故其憂思之深,至於輾轉反側而不能已,非文王如此也。論語,稱關雎,樂而不淫,哀而不傷,正指寤寐反側等事,而朱子註,直謂之詩人性情之正,則非指文王,固可知矣。又詩之本註,以爲宮人之所爲,亦可見之。但詩傳小註中,以爲若非宮人,則無以形容文王反側之狀如此云云。此則顯與本註不同,固當棄而不從,而人多惑於此說,以爲文王之寤寐反側也。自先輩諸儒,亦未免此謬。大抵朱子之說,前後不同者甚多,此小註本出語類。語類之說,與經書本註,背馳者多。今當據大註而去小註,勿取可矣。蓋其初緝註,出於明人一時之所爲,凡四書三經中,此等處甚多,正當明辨,而擇從之矣。上曰,雖然,宮中之人,思得聖女,至於寤寐反側,豈不過矣乎?宜哲曰,不然,文王聖德在上,而未得佳耦,以成內治之功,臣子之心,豈不願得此人此德之不常有者,以爲之配乎?是其未得之,則宜其憂之深矣。旣得之,則宜其樂之至矣。上曰,琴瑟鍾鼓,豈實以此相樂耶?宜哲曰,是故本註,以愛樂尊奉四字,對釋此句矣。宮人之於后妃,其分雖絶,而其和樂相逮之義,則寧有間於上下乎?今人,又以此爲文王之事,亦誤矣。上曰,似或然矣。上曰,注書更爲出往,兩儒臣如已入來,率入,可也。臣台衡,承命出往,問其入來與否。還入,仰達曰,兩儒臣,又皆違牌矣。上,命載敏書之曰,副校理李垍,陳章元良,使諸儒臣混同撕捱,其涉過矣。於垍之心,果有指的者,不可使一錄黯黮,故今日召問矣。聞其所對,不過以往者洪益三不徹之章撕捱,其所指名者,自以爲過矣云,而亦不過垍自引此而撕捱者,無他指的者云。於諸儒臣,輕先徑出,已涉過矣,則尤無毫分撕捱之端,而李垍,旣已飭勵行公,則李垍行公之後,況曾已行公之諸儒臣乎?再違召命,分義寒心。尹東度·李彝章,竝從重推考,待朝,牌招察任。此後以此撕捱之章,政院,一切嚴飭,勿捧,書訖。上曰,此所謂皮之不存,毛將焉附也。李垍,旣已行公,兩儒臣,豈有撕捱之端乎?此意自政院,分付,使渠知之,可也。諸臣,以此退出。
上在昌德宮。常參·經筵,以代理停。
中宗大王忌辰。
巳時,日暈。未時,日暈左珥。夜二更三更,月暈。
徐命珩達曰,明日常參,取稟。令曰,停。
趙載敏達曰,今日賓廳坐起日次,而國忌正日相値,頉稟。令曰,知道。
又達曰,大司憲申思建牌不進,執義閔遇洙,掌令安正仁,持平安致宅在外,李克祿受由在外,掌令一員未差。今日以監察茶時之意,敢達。令曰,知道。
徐命珩達曰,左承旨尹光毅,右副承旨鄭夏彦,今日不爲仕進,竝卽牌招,何如?令曰,依。
趙載敏達曰,正言朴師訥,引避退待,處置歸於憲府,而尙未處置,事甚未安。除在外·受由外,大司憲申思建,卽爲牌招,以爲處置之地,何如?令曰,依。
具允明,以禮曹言啓曰,社稷祈穀祭,每年歲首上辛日,遣大臣攝行事,丁丑年,永爲定式矣。來正月初七日上辛,社稷祈穀祭,遣大臣攝行,何如?傳曰,允。
又以內醫院官員,以都提調·提調意啓曰,鍼醫金重泰,當依例還仕,而前任召村察訪時,居下,姑未敍用,故不得循例差下矣。使之權着紗帽,以爲同參議穴之地,何如?傳曰,允。
上在昌德宮。常參·經筵,以代理停。
夜二更三更,月暈。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調金尙魯,副提調徐命珩啓曰,伏未審日間,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣漸益差勝乎?今日臣等,率諸御醫趁早入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢之候一樣,眩氣往來,後日次入侍,宜矣。
尹光毅達曰,明日常參,取稟。令曰,停。
具允明達曰,大司憲申思建,持平李克祿牌不進,安致宅,執義閔遇洙,掌令安正仁在外,一員未差。今日以監察茶時之意,敢達。令曰,知道。
具允明,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹光毅以弘文館言達曰,本館下番副校理臣李垍,以摠戎廳郞廳,今日軍餉米捧上事,晝仕出去,而每每草記,事涉煩瀆,限入直間,除草記往來之意,敢達。令曰,知道。
具允明達曰,正言朴師訥,引避退待,已至多日,尙未處置,事甚未安。除在外外,大司憲申思建,持平李克祿,竝卽牌招,以爲處置之地,何如?令曰,依。
具允明,以兵曹言啓曰,明日禁軍祿試射時,入直禁軍等,依前例除標信出試後,還爲入直之意,敢啓。傳曰,知道。
具允明,以義禁府言達曰,平安監司狀達,據刑曹粘目內,龜城前府使李重泰,移本府處之事,達下矣。李重泰今方待命於本府,卽爲拿囚之意,敢達。令曰,知道。
又以工曹言達曰,本曹所管各津津船中,來庚午年限滿三田渡九隻改槊價本,依定奪輸送守禦廳。漢江三隻,露梁四隻,楊花渡一隻,以上八隻,改槊當次。孔巖一隻,新造當次矣。所入物力,亦爲出給於造船監官處,使之入峽貿材,待水流下,以爲改槊新造之地,而材板流下時,依近例勿侵護送之意,江原監司處,分付,何如?令曰,依。
全羅道生員鄭根等書曰,伏以先正臣文正公宋時烈,文正公宋浚吉腏食文廟事,近自館學章甫之士,遠至草野縫掖之儒,齊聲合辭,叫閽仰籲者,自先朝丙申以後,迄于今三十餘年,而未蒙允兪,雖其出於難愼之至意,而崇報之典,闕而未擧,多士之情,鬱而莫伸,則其所關係,固不重歟?夫我國家聖神相繼,廢典俱擧,至如近者,溫陵修復之擧,皇壇追享之禮,實皆列聖未遑之典,而縟儀斯擧,大義炳然,則獨於斯文腏享之盛事,而因循至今者,此豈衛世道重儒學之盛意也哉?今當邸下代理之初,修曠典報先賢,實是爲治之所當先者,而龍蛇歲月,又是時烈,受命周甲之年,則湖南多士之追感激切,蓋有所不能已者矣。玆敢不避僭猥,冒死更陳,惟邸下之留聽焉。嗚呼,惟我國家,斯文丕闡,閩·洛之緖,絶而復明。最其近者而言之,文元公金長生,得文成公李珥,文簡公成渾嫡傳之統,繼往開來,蔚然爲斯文之山斗,而襲其緖於長生之門,專吾東道學之傳,而得考亭淵源之正者,文正公宋時烈,文正公宋浚吉是也。竊惟河洛名賢,六七繼作,而天人之理,性命之學,至朱子而大備,則我東諸賢之輩出,亦不讓於宋世之多,而至於學術之精微,樹立之卓爾,衛道扶世之功,則時烈亦吾東之朱子也。時烈,稟天地純剛之氣,鍾河岳淸淑之精,存心於齊莊靜一之中,窮理於學問思辨之際,凡厥性命之原,造化之妙,四時之行,百物之生,鳶飛魚躍,觸處朗然,如朱子之默然微誦處,擧皆洞然於胸中。至如天敍天秩之經禮威儀,與夫經傳諸書之微言奧意,靡不硏精覃思,融會而貫通。反之於身,謹守其一箇直字,得於天者,以爲根極,而宏綱大用,該擧而周遍。修之於身,則孔·顔·程·朱之學也。施之於世,則堯·舜君民之道也。遭遇孝廟之殊知,契合之隆,不啻若昭烈之於孔明,則其所規畫轉導之策,無一不出於朱子之義,而至若太祖大王之徽號,神德王后之復位,皆自時烈發之,而天常賴而不墜,則是其平日立朝之事業也。道全德備,粹面盎背,望之巖巖若泰山喬岳,卽之溫溫如和風慶雲,則是其平生造詣之發見者也。嗚呼,繼孔·孟道統之傳,集大成於群賢者,朱子,而先正,心悅誠服,不啻若七十子之服孔子,一言一行,動法朱子,至於出處進退,動容周旋,無非有得於朱子之法門,而發明孔·孟之道者也。朱子,蓋嘗折衷群言,以定萬代之法,總裁大典,勒成一家之言。惟我先正,篤信而深體之,使其微言緖論,皆定于一,而或有講說,悖於朱子而害理則斥之,釋經,違於朱子而亂眞則闢之,必欲其一道德同風俗,人無異言,家無異學,而又爲朱子大全箚疑,使學者曉然於開卷,有朱子不可以無先正,而其繼開之功,固已大矣。朱子之生,適丁南渡之後,乃以復雪之義,屢警於時君,竭誠盡忠,期於有成,而天不祚宋,阜陵之挽,遺恨千古矣。先正,又値丙丁之變,講明春秋大義,而密贊孝宗大王有爲之志矣。不幸中途,弓劍遽遺。寧陵之挽,又用朱子之哀韻,其窮天之恨,亦一般矣。嗚呼,大業雖缺於當時,而明天理正人心,而大義煥然如靑天白日,使我東土之人,知有君臣父子之大倫,而得免於夷狄禽獸之歸,則眞朱子所謂,天之經·地之誼·民之彝三者,賴之而不墜者矣。忠報一念,耿耿未已,又以聖祖當日之志,勉勵於聖子神孫,則此乃朱子垂拱奏箚之意也。甚矣吾衰,望斷斯世,而遂上箚,以明孝廟百世不可祧之義,此又朱子贊頌孝宗深功盛德之意也。腏食聖廟者,間雜僞冒,如荀卿失實之徒,建白黜享,以明吾道之大一統,此非朱子斥荀·楊,而尊孔氏之遺意歟?朱子於易簀前五日,講論太極圖,至夜分,而先正,又於臨命前三日夜,倉猝顚沛之間,與其門人,講論周易卦變。歲之相後,千有餘年,而始終大節,若是符合,天之生先正於朱子之後,蓋亦不偶然,而先正,自有曠世相感之意歟。臣等常以爲先正,明是東方之朱子矣。及其奉讀肅廟祭先正文曰,淵源百代,惟于朱子,時勢則同,言行曷異?又於賜額文曰,心希孔·顔,學泝程·朱,志切沿吳,義嚴尊周。噫,知臣莫如君,而肅廟之知先正如此其至矣。益信臣等之言,果不爲阿好之私意。夫君臣上下,擧皆擬之於朱子,則腏享聖廟之典,有不可以奄延時日,而但伏念肅廟之未卽垂允於從祀之請者,豈不以文成公李珥,文簡公成渾,文元公金長生,配廡之儀,皆在於當時?則於此兩先正陞享之禮,姑未暇一時竝擧,而其所以暫靳兪允者,安知非有待於今日者耶?若我先正臣宋浚吉,天姿粹然,若精金美玉,胸襟灑落,如光風霽月,登門覿德者,不覺心醉而誠服。至其德業之崇深,樹立之宏遠,有足以輝映當世,昭垂後來,則又豈非傳道之儒宗乎?早遊於文元公金長生之門,篤信好學,專務向裏,蔚爲成德之君子,仁廟朝,屢被召命,聲譽藉甚。及至孝宗大王嗣服之初,憤發大志,收召士流,先正,遂乃出而膺命。日侍講席,闡發經義,又推文外之餘意,反之聖躬,啓沃開導,靡不用極。常以懲忿窒慾,遷善改過,爲聖學之要。每於天理人欲之分,尤丁寧反覆,剖析精微。嘗論舜·蹠利善間不容髮之義,參之以王伯之分岐而開陳之。孝廟悚歎俯答,辭旨深懇,其際遇之盛,昭融之契,亦千載一時也。先正,每自經席而退,同入諸人,私相咨差曰,若其文義硏幾,固其本業,而何其朝儀閑習,又復如此?此可見威儀棣棣,無不中禮之氣像也。曾在仁廟朝,爲文敬公臣金集,創置贊善之職,而孝廟首除先正以是職。先正於輔導之事,竭力盡心,而顯考,亦爲之虛己以聽。孝廟嘗面諭曰,世子進學之勤,實賴贊善之功。先正於是,益復感激,入而論道,出贊謨猷,間嘗與儒襟,齊會泮宮,講說諸典,相與勉勵,將有維新世道之望矣。就此數段事論之,上有以導迪兩宮,至有實效之如此,下有以振起士風,俾知學問之有方。噫,道德功效之卓爾者,有如是夫。蓋先正之學,得力於心經·近思之諸書,溯波於濂·洛·關·閩之淵源,於宋儒,則景慕延平之質殼,在本朝,則必以文純公李滉,爲師法之地。蓋其日用動靜,惟以溫厚和平爲主,而至於臨利害遇事變,則只以義理斷定,不計其禍福,固自有賁·育不可奪之志,故其在賊點用事之日,黨與布滿,勢焰薰灼,一時善類,殆將打盡一網,人皆怵劫威禍,不敢出一言,而先正,首發彈文,論劾截峻,奸黨散落,不得售其計。又於許賊之秉軸顓恣也,先正獨陳一疏,論劾罪狀,直斥以嫁禍士林,謀危宗社,至曰臣言不效,國家之福也,逮至庚申之變,先正之言果驗。自上追念先見之明,至有致祭之擧,此其剛毅正大之氣,得之於天,而禍福不回,直節自持者,則可見其平生定力之人不可及也。其與時烈,生竝一世,志同道合,事業不異,進退與共,不啻若敬夫·伯恭之於朱子。立於朝而相與啓沃者,莫非堯·舜·文·武之道。退於野而相與講究者,莫非濂·洛·關·閩之學。是以時烈,嘗作浚吉壙誌曰,昔者溫公之於景仁,謂之曰,姓不同兄弟,今吾之於公,姓亦同焉,特父母不同而已。蓋其道義之相許,交契之深密,如此其至矣。所以擧國章甫,景仰兩先正,有若河南兩程夫子,而稱之必曰,兩宋先生。我肅廟親題院額,特加褒崇,亦無間於兩先正,而曾於丙申十月之備忘記,有曰,予惟琅城,有華陽書院,商山,有興巖書院,乃先正贈額書院也。揭額歲月已久,病裏筆畫尤拙,而必親書樓板以下者,所以寓予尊敬之心也。噫,人主尊賢,出於至誠,則亦庶幾定士趨而熄邪說,予意夫豈偶然哉?卽令政曹,竝爲懸揭,仍爲賜祭。嗚呼,士林景仰之誠,聖考尊信之意,此可見同體也。然則至於聖廡腏享之典,寧有異同也哉?臣等,俱是草莽遐賤之蹤,非不知仰瀆睿聽之僭越罪悚,而顧此崇德報賢之典,實係於世道之汚隆。卽今正學滅裂,義理晦蝕,士氣日以不振,文敎日以浸衰,其在激勵奬成之道,從祀配廡之禮,固不可一時緩也。伏願邸下,亟加開納。先正臣文正公宋時烈,文正公宋浚吉,特許從祀聖廡,一以明道統之傳,一以扶世敎之衰,則斯文幸甚,國家幸甚。臣等無任屛營祈懇之至。謹昧死以聞。答曰,覽書具悉。大朝曾已諭。退修學業。疏錄,生員鄭根·韓致明,幼學金養眞·鄭甲臣·李師新·申瀷·蘇碩輔,進士朴麟祥·柳文烈,幼學朴世赫·奇彦福,進士朴麒祥,生員安克權,幼學李烜·崔與岳,進士許,生員黃岱,幼學柳遇·李宗烈·朴纘赫·金大鳴·李萬炅,生員黃道復,幼學李命岳·魏相徵·金昌濂·權潤泰,生員蘇大晉,幼學柳最一·李命宅·蘇大璉·尹心德·權後東,進士韓象箕·閔師憲,幼學趙鎭常·魏命來·李龜漢·洪濟臣·李井錫·洪濟亨·李昌勳·李世萬·洪濟猷·郭坦·趙膺禧·趙鎭恒·尹萬昇·李慶漢·崔瓘·李彝勳·韓宗卨·朴慶恒·李燁·李胤錫·朴粹德,進士宋文道,幼學趙光震·李濟·閔鎭五·魏震德·白處華·李菂·李文徵·趙德震·李師悌·黃壥·金纘·李激,進士金麗精,幼學朴世殷,生員鄭桓,生員李胄玉,幼學高萬成·梁翼龍·梁泂之,進士鄭樹,幼學吳鉉胄,進士吳普源,幼學羅得濟·崔鳴旭·金甲祖·白瑞東·魏命恒·李春漢·金正雄·宣晉成·魏命峻·金沇·鄭致慶·李樹漢·金泰秋·魏慶來·金膺鍵·魏慶億·金光浹·宣壽龜·鄭昕·宣晉一·李潤德·李光龜·魏命虎·邊鎭綱·金光洽·魏命需·朴來玄·鄭昱·李有淵·鄭龜瑞·白瑞成·金應垕·魏命岳·李翼漢·白致垕·魏師洙·金宅祖·李泰演·金潤東·崔澓·白瑞憲·申翼溟·金應成·安宅履·金夢龍·白居垕·曺景一·金夢垕·魏震成·李師漢·魏命鏡·宣聖豹·安顯德·白敬垕·安宅相·金重恒·金一龍·白啓一·趙再普·金順昌·卞亨東·文徹光·張元範·任命說·李憲徵·宣孟得·劉晙·金得河·金㝡·崔基泰·吳逸三·郭萬重·尹龜瑞·朴萬徵·吳大成·吳大恒·朴萬郁·尹世岳·金寬·吳大旻·尹翬瑞·金后鼎·尹載岳·尹處中·尹德瑞·金應澄·洪喜章·金命仁·金命五·尹翼瑞,進士曺夢鱗·李巨鱗,幼學金孝甲·金聖恒·金一虎·高斗顯·李壽根·高漢翼·趙廷震·高應台·韓東美·柳世根·朴光儒·鄭國彦·朴重喆·安命甲·柳增台,生員任導,幼學柳文博·金德顯,進士柳光顯,幼學申用汝·金昌祖·奇泰東·金雲瑞·柳文得·金廈賢·奇運相·金敬祖·邊得垕·金聖允·朴瑮·金贊賢·金淑祖·邊得弼·金邦儁·朴鳳柱·申得權·金纘祖·金述賢,進士郭鎭雲,幼學宋碩弼·金天福·奇淯·李鎭福·金克賢·奇夢相·金樂賢·金天亨·奇必相·金翊祖·李孝基·金恪祖·閔彦錫·李挺春·崔錫九·金益彩·金鼎佐·李長春·金邦俊·金德溟·金德溟·金益九·金弘儒·朴昌晉·金命恒·尹重榮·金㵊·金鎭業,進士金遜,幼學金萬復·金弘澤·閔東洙·蔡膺浩·李熙春·柳世默·趙俔·趙世榮·趙龍命,進士吳道玉,幼學趙羲命·柳增源·吳德漢·李大源·吳巨源·吳大赫·李衡鎭·李興源·柳命佐·柳增星·崔致雲·柳增玉·吳大恒·金嶷·李遠·李東鎭·李邃·趙恒震·趙世震·趙碩震·李逑·閔英洙·閔匡洙·趙德垕·趙德彬·趙德一·趙榮垕·李廷垕·李光垕·閔百胄·金·金嶤·金峑·金崴·金·金昌復·金台彦·金璲·金瑚·宋興佐·宋亨佐·金廷洙·金廷濂·金廷涑·安世經·安涵·安潤·權瑾·宋聖佐·金守宗·金聲瑀·金聲集·李彦和·尹邦協·金尙璘·金尙瑜·朴纘純·鄭胤泰·金台輔·吳尙鼎·吳尙益·鄭胤咸·宋道明·吳遂亨·李基福·朴致儉·朴致默·李命福·金尙淵·金尙潭·朴禎億·朴禎萬·南致夏·南致瑞·金泫·南益垕·南宗垕·蘇爾老·宋文道·趙光震·李濟·閔鎭五·李菂·李湙·李應源·李奎銅·趙璜·李奎玉·沈壽頤·李振玉·尹玩·薛儒泰·柳星禧·尹瓛·薛儒復·崔彦模·奇挺鵬·林健厚·崔彦經·崔彦恒·林鎭厚·崔彦緯·曺弘龜·林重秀·李世馨·崔圭昌·曺夏裕·李世英·崔彦紀·崔彦楷·崔允相·錢自慶·林默·柳鼎運·鄭履垕·吳時榘·姜爾恒·成德鼎·姜爾顯·鄭泰逵·金時震·鄭守垕·姜柱復·李恒瑞·鄭贊臣·金時寶·崔元佐·金應垕·鄭景臣·姜柱觀·羅丁鳳·丁夢說·成道彦·李啓堯·趙東集·鄭㴻·趙應坤·趙錫命·鄭濯·任柱石·趙慶彦·趙道彦·趙命彦·鄭任重·鄭垕重·趙顯範·鄭珸·趙應祿·趙廷輔·趙廷顯·鄭㶅·鄭沃·崔應奎·趙正夏·趙應福·趙世福·梁重圃·趙廷一·趙道恒·趙益望·張雲瑞·南燾·南爀·南彦明·南燧·邊僎·柳文郁·金守侃·李檃·金胤祖·洪大楫·羅學儒·李逅·宋象郵·金德麟·金錫垕·柳文廷·吳時傑·吳時潤·柳世維·柳頤德·柳頤元·羅孝元·金相立·宋相鵬·吳時垕·姜爾龍·李元復·金致相·鄭光垕·羅致龍·李慶兌·高夢一·金載元·吳獻朝·姜爾憲·羅以奎·金鼎命·吳光運·羅得炯·金擇汝·柳濟化·柳元龜·宋得漢·鄭守範·柳祥采·朴泰彦·金㝡·崔基泰·吳逸三·郭晩重·尹龜瑞·朴萬徵·朴萬郁·尹德瑞·金應澄·金命仁·金命一·金命五·尹翼瑞·尹祉膺·吳大喆·曺夢鱗·曺後侃·黃偉·黃翼龍·金大有·朴啓明·郭再儀·金應海·李光述·金兌煥·金振鐸,進士羅燦奎,幼學羅泰奎·羅時彦·金德三·金德一,進士鄭泰運,幼學洪若漢·吳發源,進士鄭龍臣·鄭英臣,幼學安致垕·李邦林·李章林·鄭栢·洪濟咸·金養大·金慶裕·鄭世範·權載東·沈師益·金慶復·許佶·金養福·洪濟升·金澤謙·許倜·沈師咸·金鳳九·許滲·金夏濟·許復·金養一·沈師溫·金宗伯·沈師恭·金澤咸·金澤臣·許儉·許匯·許權·許信·金澤國·許傑·金聖沃·許佾·宋鑑鉉·沈柱旻·鄭壽甲·鄭收·金章甲·黃斗章·李完根·黃斗明·洪樀·鄭壽賢·李彦芳·鄭弘晉·鄭載晉·朱潝·朱·鄭垕晉·楊鎭休,生員楊會榮,幼學洪橚·吳再績·洪汝度·洪汝通·柳春恒·楊應洙·趙儁·楊漢宗·楊漢相·偰龜佐,進士韓宗岳,幼學楊好寅·柳春垕·權宗孝·洪汝喆·姜瑞東·洪宗海·楊漢昭·尹光夏·金一麒·金重琦·安宗一·金說祖·金應烈·李杞漢·金重玲·魏慶彦·李龍漢·金應弼·李峻德·林德儒·金應錫·李慶東·金重龜·宣聖復·李以漢·金龍祖·金邦祖·李泰濟·柳惠隣·李齊松·孫興佐·李大觀,生員柳惺·李後松·柳懽·柳恒·金遂大,生員李彦復,幼學柳恪·柳大芳·柳榮植·朴鳳擧·任珣·柳先玉·任琥·黃偰·黃儼·柳忱·柳達榮·柳光國·丁弼良·柳文奎·柳榮大·柳燦·鄭亨基·李彦鳳·李敬德·魏師甲,進士鄭奎煥,幼學金克精·宣晉熙·金漢祖·魏致億,進士魏文德·金復祖,幼學金復祖·李梓漢·洪汝俊·權震䄵·韓致雲·金就雄·李昇漢·白瑞彦·金峻光。
上在昌德宮。常參·經筵,以代理停。
徐命珩達曰,明日常參,取稟。令曰,停。
趙載敏達曰,大司憲申思建呈辭入達,執義閔遇洙,掌令安正仁,持平安致宅在外,李克祿牌不進,令旨未下,掌令一員未差,今日以監察茶時之意,敢達。令曰,知道。
又以義禁府言達曰,藝文館檢閱金聖佑拿處事,傳旨啓下矣。金聖佑時在京畿驪州地云,依例發遣府羅將拿來,何如?令曰,依。
趙載敏,以兵曹言啓曰,禁軍祿試射,令別將自昨日設行於慕華館矣。今日,則兼司僕一二番,羽林衛一二番,當爲試取,而雨勢如此,許多禁旅,霑濕可慮,令姑停止,待晴設行之意,敢啓。傳曰,知道。
具允明,以尙衣院提調兼工曹判書趙觀彬,提調行副司直申晩,副提調行承政院都承旨徐命珩言達曰,本院,自是御供緊司,凡百需用,專靠於奴婢身貢,而近年以來,各邑奴婢收貢,逐年減縮,當初所捧,多至六十餘同,而今則不過爲十餘同。此蓋由於生産之隱匿,逃故之幻弄,頭目及該吏,作爲囊橐,本官亦不致察,本院之不送推刷官,又至二十餘年之久。若不趁今變通,則本院事勢,將無以收拾貢案,繼供御需,曾於乙丑年,以發遣郞廳推刷之意,陳達蒙允,而連値災年,迄未擧行矣。今年,則穡事稍登,奴婢搜括,一時爲急。忠淸道奴婢最多處,爲先發送解事郞廳,依例推刷,其餘各道,次第爲之,何如?令曰,依。
又以宣惠廳言達曰,大同事體嚴重,裝發,例在於三月內,而湖西·忠州大同米未納之數,至於二千一百餘石之多。前後發關本道,嚴督非止一再,而終不來納矣。元數中六百八十石,則新牧使金致一下去後,纔已上納,一千石,則陳省同時到付,而取考其日月,則乃前牧使尹尙喜,九月成貼,過兩朔後,今始來呈。卽今入倉米一千石,元非裝載上來云。事之驚駭,莫此爲甚,而米旣入庭,不無耗失之慮,分付精擇,姑爲捧上,其間委折,不可不嚴覈而處之。前忠州牧使尹尙喜,令金吾,拿問勘處,何如?令曰,依。
趙載敏啓曰,卽伏見,全羅右水使申命相今己巳春夏等褒貶啓本,則邊將,無一人居下,殊無嚴明殿最之意,推考警責,何如?傳曰,允。
校理尹東度,副校理李垍箚曰,伏以正言朴師訥,以臣昨以湖南殿最之不卽擧行,國體所關,敢進請罷道臣之達矣。達辭旣傳之後,始聞殿最,纔已啓下。臣之所達中,尙未封進,終不擧行等語,自歸失實,臣何敢諉之以未及聞知,而一刻晏然於臺次乎?宜卽自列,而昨緣夜深,今始來避,所失尤大。引嫌而退,强覓論人,旋引失實,臺體苟簡,勢難仍在。請正言朴師訥遞差。取進止。答曰,依達。
上在昌德宮。常參·經筵,以代理停。
大王大妃殿·中宮殿·賢嬪宮,藥房口傳問安。答曰,知道。
藥房都提調閔應洙,提調金尙魯,副提調徐命珩啓曰,雨後日氣陰寒,伏未審此時,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣亦或差勝乎?今日臣等,當依下敎,率諸御醫入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔癢一樣,眩氣往來矣。
戶曹判書朴文秀書曰,伏以臣,卽伏見正言朴師訥之達辭,所論得體,臣實愧謝,而但事多爽實,言不顧藉,此由自侮,尙誰咎哉?玆陳短章,略攄危懇。伏乞离明,俯諒臣難安情勢,亟削臣本兼諸任,以安私分,以謝臺議,不勝萬幸。臣無任云云。以上書令于具允明曰,於度支御將,有所受下敎者,此等之章,何可捧入乎?給之。
十一月十八日午時,上御歡慶殿。藥房入診入侍時,都提調閔應洙,提調金尙魯,副提調徐命珩,記事官南鶴老·李齊顯·李宜哲,醫官金應三·玄起鵬·金壽煃·鄭文恒·柳徵瑞·鄭趾彦,進伏訖。閔應洙進曰,日間聖體,若何?上曰,一樣矣。應洙曰,溫泉水連爲熏洗,而搔癢之候,何如?上曰,時時熏洗,而搔癢之症,夜來似減歇矣。應洙曰,減歇時何如耶?上曰,減歇時,以手按之,則無礙處,而甚時則似硬硬矣。應洙曰,丸劑連爲進御乎?上曰,時時進御矣。應洙曰,眩氣何如?上曰,搔癢甚時,眩氣亦往來矣。應洙曰,大王大妃殿氣候,何如?上曰,安寧矣。應洙曰,賢嬪宮症候,何如?上曰,今則有差道矣。應洙曰,使醫官診候,何如?上曰,唯。應三診畢曰,脈候左右三部,數滑而甚調均矣。起鵬診畢曰,左右三部,有數候,而大體甚調均矣。壽煃等,以次診畢後,所達之言,與應三同。上曰,醫官入察搔癢處,可也。應三等,以次診察後,皆曰搔癢處,視前似有向減之勢矣。上曰,搔癢甚時,心常沓沓,夜間尤甚。如此之時,雖欲召見儒臣,而亦不可得矣。壽煃曰,卽今聖候,如是彌留,湯劑雖難進御,八味元之屬,時時進御,而溫泉水連爲熏洗,宜矣。上曰,八味元何如耶?諸醫各陳意見,可也。應三曰,金壽煃八味元進御之說,大體好矣。補劑不可徑先進御,而八味元,則最宜於卽今聖候矣。起鵬等之言,皆如此。上曰,八味元前後所服者,幾至一石,而不見其效,自今以後,不欲服之矣。諸臣以次退出。
上在昌德宮。常參·經筵,以代理停。
未時申時,日暈兩珥。
具允明達曰,明日常參,取稟。令曰,停。
又達曰,大司憲申思建三度呈辭入達,執義閔遇洙,掌令安正仁,持平安致宅在外,掌令一員,持平一員未差。今日以監察茶時之意,敢達。令曰,知道。
鄭夏彦,以都摠言啓曰,今日入直內三廳武兼禁軍及軍兵等,中日習射,請出標信。傳曰,知道。
南鶴老身病,代〈以〉宋聚行爲假注書。
鄭夏彦,以備邊司言啓曰,月食已過,咨文依前例,令承文院撰出,啓下安寶後,別定禁軍,給馬下送灣府,使之傳給鳳凰城將處,以爲轉送北京之地,何如?傳曰,允。
傳于鄭夏彦曰,昨日來待之五軍門敎鍊官,持新序文差備待令,入直宣傳官,以官服亦爲差備待令。勿出朝報
傳于鄭夏彥曰,儒臣持自省編入侍。
傳于鄭夏彦曰,內局問候,有都提擧,兵判續兵將書會同後,內局入侍,會同諸臣,同爲入侍事,分付。
成範錫,以宣惠廳言達曰,尙衣院僉正黃仁謙,本廳郞廳纔以差下,而本廳以米布衙門,職務鞅掌,有難兼察,依近例尙衣院僉正之任,許遞,何如?令曰,依。
校理尹東度書曰,伏以臣,近患寒感,累日呻憊,而荐逋之餘,言病爲悚,忍死持被矣。自數昨,病狀越添,頭疼神眩,氣逆肢麻等症,俱係危惡,而最是頑痰,塡壅胸膈,粥糜不能順下,呼吸煩促,嘔嗽連續,時或幾至於頃刻昏窒,徹宵不能交睫,傍觀爲之代悶。蓋臣半生痼疾,專祟痰火,每當寒節,輒數經危域,非如一時偶感之比也。若不急歸私次,專意醫療,實有死生之憂,玆不得不仰首呼籲於睿慈之下。伏乞邸下,俯垂矜憐,亟許遞臣職名,俾得任便調息,以尋生路,仍勘臣瀆擾之罪,以警具僚,千萬幸甚。仍伏念,向於冬雷之初,臣嘗以警懼之實,仰勉於賓筵,而竊覵近日邸下之所懍省,朝廷之所惕勵,未免有始儆終怠之歎。當其遇災之日,發於書奏筵席之間者,汲汲遑遑,若將有所施爲,而側聽旬月,一味伈俔,不徒事爲,做措之際,了無實益,今則竝與空言,而不復聞矣。臣不敢知所謂消弭之方,行得甚事,眞有可以仰答天譴者耶?古人,以遇災不警省,謂其災甚於天災。今日之事,無或不幸近之乎?臣實爲廟堂慨然,而妄意邸下敬天畏天之誠,或有所未盡也。如諸司卯酉之坐,卽大朝十數年儆飭而遵行者也。日前筵白申嚴之後,聞備郞摘奸,諸司擧多執闕,而乃止於捧甘申飭云。初不摘奸則已,旣摘奸矣,執闕矣,而竟不問,則小官庶僚,又何所知飭哉?然而備局,所以蕫庶官也,而籌坐比甚不備,筵飭達推,不啻累次矣。備堂之數多,蓋莫如近日,而籌坐之不備,又莫近日如也,則惟彼諸司之慢職,亦何足怪乎?是宜邸下躬先振發,以飭廟堂,廟堂謹恪,以蕫庶司,無以天災爲過境,而少忽警動之道焉。臣無任屛營祈懇之至,謹昧死以聞。答曰,覽書具悉。所陳是矣,當留念。爾其勿辭,調理察職。
己巳十一月十九日申時,上御歡慶殿。儒臣入侍時,左副承旨鄭夏彦,假注書宋聚行,記事官李齊顯,李宜哲,進伏訖。上命注書,召儒臣持自省編入來。夏彦曰,校理尹東度,以病出去。副校理李垍,以學製入,晝仕出去矣。上曰,待其入來,卽令入侍。上曰,日已暮矣。儒臣幾乎入來,注書出去,命儒臣持自省編入來。臣聚行出去,召李垍偕入進伏。上命讀自省編,垍讀序文及內篇篇題後,上命承旨及翰注讀之。讀畢,上更命儒臣讀之。儒臣更讀卒篇後,上曰,此書,衛武公所作,非予之作也。衛武公老後,作抑戒詩自警者,予欲使元良見之,而此儒臣初爲入侍,故使之進讀,文義陳達,可也。垍曰,文義別無所達,而自外熟見之矣。以序文觀之,皆以學問爲主,臣之心尤所欽頌者。此自省編,皆是殿下躬行心得者,臣等別無可達之文義矣。傳曰,非言之艱,乃行之艱。此篇,旣是殿下躬行而心得者,非可言於此,而序文中,以學問爲第一事,殿下豈可不力踐其言,加意着工乎?臣在外時,朝紙所見外事不得聞知矣,入玉堂見日記,則經筵以代理停載錄,臣等缺然之心無涯,而竝與經筵而永停,臣等之心,當如何?夏彦曰,經筵停之,心甚缺然矣。垍曰,臣等備員經幄,尤無使臣,而徒作守直之冗官矣。殿下聖學雖明,聖算雖高,孔聖,亦有假我數年,卒以學易之歎。講學,不可學文之高明而小忽,亦不可以年歲之衰暮而小怠矣。上曰,儒臣初入,因文義陳此,可謂得體,雖不陳達,予豈不知?非不欲爲經筵,且非讀之之難,而常參·經筵,昔年代理時皆停之,予何忍爲之乎?儒臣所達,則誠是矣,而以衛武公之意,作此編矣。承旨是亦參贊官,故命讀之矣。頃以予意,已諭南泰良,而予豈以代理,爲放心乎?予之來年,卽先朝丙申之歲,而代理之年也。垍曰,追提先朝事,臣心亦哽塞,不知所達矣。雖於臥內,時接臣僚,頻開經筵好矣。上曰,眼視猶不如前矣。先朝自甲午以後,廢次對矣。垍曰,先朝伊時,眼患非細,停筵固宜,而殿下雖在靜攝中,猶不大段有妨於開筵,何至於廢次對乎?上曰,視事旣以代理停,經筵亦在其中矣。雖於召對,則似可爲之,而至於法講則難矣。諸臣猶不知予之憊而然矣。經筵次對等事,則實爲難矣。先朝亦自代理後,只爲召對,而經筵及次對,俱不爲之矣。諸臣亦何以知之?夏彦曰,先朝以眼患,不開經筵,而殿下雖在靜攝中,猶不大段,時開經筵誠好矣。上笑曰,代理後,至於經筵事,自然解緩,而予豈忽乎?諸臣宜可更勉,以做國事好矣。垍曰,時時延接臣僚,則於聖工可爲益加自勉之道矣。上曰,數日廢讀,則似有嫌然之心矣。以衛武公抑戒之意,爲元良述此篇矣,更思之,非獨爲元良也,還爲爲予而作也。予自少見之,凡人老則判若別人然矣。夏彦曰,衛武公,至於老而益自勉矣。上曰,以凡人言之,老而至於昏耗,則御家之道皆非矣。予則猶不至昏耗之境,何至事爲之解弛乎?父沒不能讀父書,只手擇存,則予不忍爲昔年所不行之事矣。垍曰,聖敎出於至孝,臣等不敢更瀆,而夜則令瞽誦詩,道正事者,古人之事也。臣等雖魯莽,不足備顧問之責,而若頻頻召見,使之讀書而聽之,則猶爲裨益之道矣。夏彦曰,以常人言之,凡事抛棄不作,則仍爲老廢易矣,勉强自力宜矣。上曰,予非不欲如是爲之,而近日坐臥不便,不得頻頻召見矣。上曰,儒臣退去。諸臣,亦爲以次退出。
上在昌德宮。常參·經筵,以代理停。
初昏,黑雲一道,起自巽方,斜指北方,廣尺許,良久乃滅。
具允明達曰,明日常參,取稟。令曰,停。
又達曰,大司憲掌令一員,持平一員未差,執義閔遇洙,掌令安正仁,持平安致宅在外。今日以監察茶時之意,敢達。令曰,知道。
藥房都提調臣閔應洙,副提調臣徐命珩啓曰,伏未審日間,聖體調攝,若何?溫泉水連爲熏洗,丸劑亦連爲進御,而搔癢之候,其或減歇,眩氣漸益差勝乎?今日臣等,當依下敎,率諸御醫入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。搔癢一樣,眩氣往來矣。
大王大妃殿·中宮殿·賢嬪宮,藥房口傳問安。答曰,知道。
鄭夏彦達曰,明日次對,兩司當爲進參,而兩司多官,或未差,或在外,只有大司諫閔百行,時未肅拜,待開門牌招,以爲進參之地,何如?令曰,依。
令于鄭夏彦曰,大臣·備局堂上引接。
傳于具允明曰,將臣,藥房入診,同爲入侍。勿出朝報
傳于徐命珩曰,政事當日爲之。
具允明啓曰,卽者吏曹郞廳來言,今日爲政事,命下,而判書鄭羽良,參判李天輔,俱以病不來,參議權相一在外,不得開政云。開政命下之後,不卽擧行,事甚未安。判書·參判,竝卽牌招開政,何如?傳曰,允。
又啓曰,吏曹參判李天輔牌不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而牌招開政之際,必致夜深,有妨靜攝,待開門牌招,何如?傳曰,允。
鄭夏彦啓曰,假注書宋聚行時無職名,令該曹依例付軍職,冠帶常仕,何如?傳曰,允。
成範錫,以弘文館言達曰,本館上番校理尹東度,以身病受由出去,上番將未免闕直。副應敎趙雲逵由限已過,副校理李彝章連呈辭單,不爲行公,竝卽牌招,以爲推移入直之地,何如?令曰,依。
又以戶曹·工曹言啓曰,社稷木祭器造成之役,今已完畢,明日奉進之意,敢啓。傳曰,知道。
又以戶曹·工曹言啓曰,壇所,一位木祭器改造,今春新造,二位木祭器改漆,已爲畢役,今日還奉之意,敢啓。傳曰,知道。
徐命珩,以禮曹言啓曰,卽伏見慶尙監司閔百祥狀達內辭緣,則今庚午式,右道監試·初試時,幼學金德魯,以咸安赴擧儒生,兩場入格,而德魯時居忠淸道淸州地,借籍咸安,冒赴參榜,爲先拔去,嚴處,咸安前郡守成碩禧帳籍換易之罪,令攸司稟處事,達下本曹矣。金德魯冒赴他道之罪及成碩禧借籍用情之罪,竝依律科治事,今方回達,而當初啓下榜目中,金德魯兩場入格處,拔去付標以入之意,敢啓。傳曰,知道。
鄭夏彦,以兵曹言達曰,今十一月二十日,幼學郭世澹稱名人,自丹鳳門入來,差備門外擊錚,極爲駭愕,令攸司囚禁治罪。同門守門將金光祚,常時不能禁斷雜人,以致闌入,亦難免其責,推考,何如?令曰,依。
又以義禁府言達曰,卽接月令醫員韓次愈手本,則時囚罪人任安世,本以抱病之人,累日處冷之餘,素患痰癖之症,猝然發作,食飮專廢,晝夜叫苦,多般治療,少無所減,症情日漸危劇,實有死生之慮云。自前罪人病勢如此,則有保放救療之規,敢此仰稟。令曰,依爲之。
副應敎趙雲逵書曰,伏以臣於日昨,父病危劇,情私煎迫,急控短章,徑離禁直。幸蒙离明矜恕,特賜救護之暇,父子相守,感泣無已。由限已過,召牌又臨,在臣義分,固當趨承之不暇,而第臣父關格之病,有非一時偶感之比,乘虛暴發,證勢陡劇,癖塊上衝,胸隔痞塞,臍腹澎滿,嘔泄兼作,氣短而喘急,熱盛而神迷,首尾一旬,有加無減,委頓床笫,叫痛悶絶,氣息日益懍綴,若將頃刻難支。臣無他兄弟,煢煢一身,日夜煎泣,左右扶將,藥餌匙箸,親自看當,目下情理,實無暫時離捨之勢。玆不得不隨牌來詣於禁扃之外,更申懇迫之私。伏乞邸下,特推終始之恩,先削臣職名,俾便救護,仍治臣任情干瀆之罪,以肅朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護父病。
己巳十一月二十日巳時,王世子坐時敏堂。大臣·備局堂上引接入對時,右議政金若魯,行司直申晩,行司直李益炡,左尹李鼎輔,禮曹參判洪鳳漢,行司直李昌誼,行司直鄭翬良,同副承旨具允明,副校理李垍,假注書宋聚行,記事官李得宗·李宜哲進伏訖。右議政金若魯曰,風雪如此,氣候何如?令曰,近來無事矣。若魯曰,大殿問安近來,何如?令曰,一樣矣。若魯曰,搔癢之候,何如?令曰,別無大段矣。若魯曰,大王大妃殿氣候,何如?令曰,一樣矣。若魯曰,中宮殿氣候,何如?令曰,安寧矣。若魯曰,近來日氣甚不佳,冬日宜寒,而近甚過暖,人多感傷,癘疫漸熾。且日暈甚數,陰氣益盛,冬雷夜霧,亦極異常,有何人事之不能修省而然歟?下修人事,以答天譴宜矣。以年事言之,畿田,雖曰稍豐,而竊盜滋起,北道則失稔偏甚,民事尤爲可悶矣。今日得見儒臣尹東度上書,則其責廟堂,言議得體矣。如臣蔑劣,忝居百僚之首,年少名官,違牌之習,亦不能申飭。今日次對,無一臺官進參,此莫非臣不善董率之致,而玉堂之陳戒如彼,而邸下,以是矣下答,誠多幸矣。第念近來,委靡成風,今日如此,明日又如此,怠惰之習,恐不止此,此而不飭,其將何爲乎?宜可申飭矣。令曰,唯。若魯曰,節序已過至日,而牛疫尙不止息,明春農作,誠爲可慮。向來牛禁申飭,蓋爲民事,而近聞京城,則懸房疊屠,私屠犯禁者,多有之,外方則各邑之設屠,民間之潛屠,殆無忌憚云,誠極寒心。各別嚴禁之意,更加申飭京外,何如?令曰,依爲之。出擧條若魯曰,國法之不行,未有甚於近日,此實由於紀綱解弛之致。立紀綱,然後國事可爲,而立紀綱誠難矣。雖以山訟言之,步數遠近,自有法典,而惑於風水,山慾無窮,過葬於不當葬之地者有之,濫禁於不當禁之地者亦有之。臣待罪畿伯時,山訟無日無之,甚至於常漢塚,無步數之故,兩班家不無侵逼之弊,或有奪葬者,或有勒移者,此有甚於閭家奪入之類。使道臣·守令,各別嚴禁,其中尤甚者,勿拘勢力,狀聞論罪之意,申飭,何如?令曰,依爲之。出擧條若魯曰,成均館,以西湖·京畿奴婢推刷事,草記依下,而湖西·京畿年事,不至豐登,此時不可行擾民之政,而全羅道年事稍勝,而六年一次推刷,自是定式。甲子旣行推刷,則今年未滿六年之限,歲翻後,別擇郞官,只送於全羅道,而如有貽弊之端,則從重論罪之意,各別嚴飭。湖西·京畿,則姑勿下送推刷,以待年豐之意,分付,何如?令曰,依爲之。出擧條令曰,判義禁李箕鎭上來乎?右議政金若魯曰,尙不上來矣。金吾滯囚,誠可悶。今日欲陳達,而日昨請推催促矣。每筵陳達,亦涉煩數,不敢仰達矣。有此下詢,李箕鎭之至今無動靜,事體至爲未安。從重推考,更爲催促上來,何如?令曰,依爲之。出擧條申晩曰,近來還穀催捧之時,守令之滯囚,誠悶矣。若魯曰,邸下軫念國事,下詢判義禁之上來,凡事之提擧,若此則何事不做乎?李昌誼曰,滯囚雖多,自大朝有開釋之命,然後輕囚可以放釋,而至於禁府,若無首堂,則無依處之道矣。李益炡曰,今聞大臣所達,獄囚之多滯,詞訟之久曠,未有甚於近日。以隷院事言之,本以單堂上衙門,不得開坐,殆至四朔,故役員輩,擧皆逃散云,此甚可悶矣。若魯曰,聞李格濫騎狀啓,上來已久,而該曹尙不覆奏,以致遲滯,當該堂上推考,判決事李格,旣有犯科,姑先遞差,何如?令曰,依爲之。出擧條李鼎輔曰,臣以職掌所管,敢此仰達矣。城中拾石浮石之弊,曾有禁令,而近來南北洞近處,以築墻造家,多有拾浮之事云,極爲駭然,而松禁亦甚解弛,山直及三軍門松牌,各有契房,非但不禁,與之犯斫。山直,雖自京兆嚴飭,而松牌則三軍門軍卒,豪悍莫甚,京兆不得禁制。此後則拾石浮石之人及三軍門松牌,作爲契房,犯斫者與山直輩,一體重繩之意,出擧條,各別嚴飭,何如?令曰,依爲之。出擧條若魯曰,近來眼患,何如?若觸風寒,則眼部之添傷必易矣。令曰,尙不快愈矣。諸臣,以次退出。
己巳十一月二十日午時,上御歡慶殿。藥房入診,右議政·五軍門大將,同爲入侍時,都提調閔應洙,右議政金若魯,副提調徐命珩,守禦使趙觀彬,行兵曹判書金尙魯,御營大將朴文秀,訓鍊大將金聖應,摠戎使具聖任,假注書宋聚行,記事官李齊顯·李宜哲,醫官金應三·玄起鵬·金壽煃·鄭文恒·鄭行謹·柳致瑞·鄭趾彦,進伏訖。閔應洙曰,日氣不均,氣候何如?上曰,一樣矣。應洙曰,搔癢之候何如?上曰,搔之則愈矣。應洙曰,溫泉水,昨日入來,其已熏洗耶?上曰,熏洗,則搔癢之氣,勝於他水之洗矣。應洙曰,腹部則無所發之事乎?上曰,若發於腹部,則何堪乎?應洙曰,前製入湯劑,連爲進御乎?上曰,欲不進而强進矣。應洙曰,昨夜儒臣入侍,至於夜深,不瑕有損於靜攝之候耶?上曰,夜雖深,氣不妨矣。金若魯曰,夜深則開戶之際,寒氣易逼,以是爲慮矣。應洙曰,近來眩氣,何如?上曰,朝則似愈矣。金尙魯曰,牛黃解毒散,已進御乎?上曰,已進御矣。應洙曰,大王大妃殿氣候,何如?上曰,一樣矣。應洙曰,王世子氣候,何如?昨日伏聞有食傷之候云,然乎?上曰,飮食等節,爲悶矣。應洙曰,診察聖候,何如?上曰,下部則一如前日,何必見之?但當診候而已矣。金應三診察曰,左脈稍數,而脈度大體則調均矣。玄起鵬診察曰,左三部則似數,而不至大段,右三部則調均,一如前日矣。金壽煃·鄭文恒·鄭行謹·柳徵瑞·鄭趾彦等,以次診察,所見皆無異同矣。上曰,搔癢處,尙有餘斑,而右邊稍多矣。應洙曰,作痂之形,何如?上曰,搔則更發矣。若魯曰,海伯狀聞中,請移金川邑,而此時何作擾民事乎?上曰,然矣。若魯曰,嶺伯以東萊府使,威儀賜號,一如灣尹之意狀請,而東萊府使,罷其別隊,請作隊伍矣。上曰,隊伍誠異矣。原任亦知嶺南事,何如?應洙曰,別騎衛,則有馬之卒,而有都試之規矣。別隊云者,臣從祖鼎重,在萊府時創設矣。若魯曰,審理使下去時,別隊事曾已詳陳矣。上曰,若罷別隊,則渠輩似稱冤矣。若魯曰,以子弟衛,改其名目者,似爲不虞之備矣。上曰,子弟衛云者,讀書者之言也。原任之意何如?應洙曰,有水陸軍子弟衛矣,皆有團束,何妨之有?上曰,重臣·宰臣之意何如?趙觀彬曰,別作名目,似不緊矣。朴文秀曰,名色初出之時則雖好,終必有弊,臣意則不知其好矣。具聖任曰,雖改名色,何弊之有?金聖應曰,東萊自是重地,子弟衛云者,雖好,而終則生弊似易矣。上曰,李箕鎭所稱成丁軍之類也。若以成丁軍例許之,則稍好矣。文秀曰,若依成丁軍例則似好,而各定名目不緊矣。金尙魯曰,子弟衛云者,置簿名目而已,別無給料之事,以黑笠者定出名目,則渠輩不至稱冤矣。上曰,兵判爲嶺伯時,作隊軍者,蓋爲不虞之備,而古談所謂有若江東子弟矣。江東子弟,聞楚歌盡散,唯在其將之善不善矣。萊伯所請,依成丁軍例,似好矣。文秀曰,臣亦以爲非大段事,則別定名目非矣。上曰,原任及重臣之意,何如?若魯曰,依成丁軍例好矣,而至於他名目,則似不好矣。上曰,兵判之意,何如?尙魯曰,依成丁軍,雖似無弊,子弟衛,亦無不可矣。上曰,古者五衛之稱,皆是軍士之類,萊伯狀請,以何名目爲定乎?尙魯曰,子弟衛何妨之有?若魯曰,以子弟衛名目,似如何矣?上曰,以東萊子弟作案,何如?文秀曰,必有弊矣。上曰,渠輩,欲以護軍例作案,更問其所願,何如?別隊則旣無馬,將何以定其名目乎?上笑曰,旣有元良,而如是酬酢,予則若爲元良之備局首堂者然矣。若魯曰,萊府硫黃軍,自査正廳減削,則番布之數減縮,軍兵等賞格之際,似苟艱矣。上曰,非矣。然則萊伯,曾無一言,今何狀達乎?東萊府使推考。上曰,近日紀綱之陵夷,專由國法之不遵。頃者良役更爲査正之時,詢問諸道而爲之,則有飭敎印頒之後,今聞大臣陳奏,東萊府使,則報營門請復所減之黃軍,道臣循例申聞云,事體已爲不然,而噫數百疋木綿,不可登諸奏御文字,而若不復黃軍,每歲許給數同木綿云,事體尤爲寒心。旣聞之後,不可不飭。此條件勿爲申目,直爲勿施,當該府使,從重推考,道臣亦爲推考。出榻敎若魯曰,機張鎭請屬於萊府事,萊伯自是迂儒,故不知而有此仰請矣。上曰,江都鎭撫使,自金慶德創設乎?若魯曰,似然矣。上曰,創設運餉使,非爲義州,蓋爲皇都而設也。若魯曰,軍餉事爲難,故以運餉·關餉使,設立矣。今則義州兩西運餉使,徒作虛名,萊伯所請,不過欲張其威儀而已矣。上曰,原任陳達也。應洙曰,萊府亦是邊上,而旣無威儀之可張,故欲兼他鎭,重其體貌,接待倭人時,欲盛其威儀而已矣。上曰,然則但外儀而已乎?應洙曰,萊伯,以節制道內守令之意,論報於監司,故嶺伯有此狀聞矣。萊府,曾兼防禦使云矣。上曰,漢高所謂寧爲眞主,何必假爲者?堪可比類也。聖應曰,原任旣已陳達,臣則別無所達矣。上曰,萊伯直狀請似可矣,何以請於監司而轉聞乎?黃景源〈曰〉,讀書者,讀書時,必無如此之心,坐於萊府後有此心矣。卿等,自備局以爲鎭定之地宜矣。若魯曰,以申目爲定乎?上曰,以申目爲定,宜矣。應洙曰,先率醫官退出矣。上曰,原任所達的確矣。若魯曰,原任曾經監司及萊伯,故慣知之矣。上曰,萊伯見倭時,威儀何如?尙魯曰,威儀盛備矣。上曰,倭輩,視萊伯尊重乎?若魯曰,然矣。觀彬曰,黃景源,可用之人矣。上曰,皇壇之議,此人始達矣。若魯曰,昨日東宮入對時,東宮問判義禁李箕鎭上來與否,其特問之意,誠爲奇特矣。上曰,如許事,亦以謂爲予所指敎乎?渠之所當爲,爲之矣。若魯曰,守令之多囚,尤爲悶事。寶城民,以速放本倅之意,訴於路次,以此見之誠悶矣。上曰,守令被囚者幾人乎?文秀曰,頗多矣。上曰,此時守令,不可曠官,而聞大臣筵白,寶城民情,其涉可悶。金台柱本律,旣載續大典,不可低仰,爲先遞差,其代,今日政另擇,申飭下送。出榻敎上曰,元景夏事,予不知矣。金始㷜築土城,韓翼謩築石城,元景夏作枳城矣。若魯曰,兩都留守,在任所遞職,則交龜後上來,例也。江華留守元景夏,移拜刑判之後,見下諭而纔已上來云,有違前例,推考,何如?上曰,依爲之。出擧條上命注書出去,禁府輕囚囚徒案取來。臣聚行,承命持輕囚案入來。上命注書出去,當日內開政事出給傳旨。臣聚行,承命出給傳旨。徐命珩讀陳輕囚案。上曰,忠州牧使尹尙喜,卽何事乎?若魯曰,大同所納,私自作錢云,誠非矣。上曰,尹尙喜,卽蔭官之長,而此等事,誠不少矣。若魯曰,稅船之晩時裝發,過數裝載,自有法律,而近來禁府,多以公罪照入,事甚未安。此後則毋得輒以公罪照律事,申飭,何如?上曰,依爲之。出擧條若魯曰,臣奏辭未畢,而戶判朴文秀,從傍勦說,筵體未安,推考,何如?上曰,依爲之。出擧條文秀曰,忠淸道試官南惠老·閔光遇,難免不察之罪,而鄭羽良旣有書陳之事,似難輕放矣。上曰,尹尙喜,卽尹尙任之族乎?文秀曰,故相臣尹志完之孫矣。觀彬曰,臣聞洪州·結城等邑,當此捧糴之時,以本倅之久囚,將至廢棄云矣。上曰,南惠老·閔光遇,欲爲處分矣。文秀曰,閔洙彦出場,然後南惠老·閔洙彦等,方可放釋,而重臣,旣以科事陳書,何可輕放乎?命珩,輕囚案讀陳畢。上曰,頃者秋曹,輕者旣已放釋,金吾宜一。橫城縣監金光國,狼川縣監趙漢弼,陜川郡守任安世,茂山前府使金燧,昌樂察訪李陽泰,碧沙察訪韓宗協,所坐俱輕。中官兪嶷·崔萬元·尹陽采,俱不過一時申飭,竝放送。出榻敎上曰,判義禁聞此放釋事,則豈不上來乎?且聞東宮促來之意,則必爲上來,而予亦恃此人矣。若魯曰,繡衣,頻送一二邑,以爲廉察,似好矣。上曰,予意亦欲如是矣。若魯曰,御史可以擇人矣。上曰,虎行云者,是乃不時出之稱也。文秀曰,二邑廉察,亦爲不緊,只察一邑宜矣。若魯曰,軍器摘奸之令,下於外方,則軍器頗勝云,軍器摘奸宜矣。上命兵判進來曰,宣傳官中誰優乎?御史,則大臣當抄啓,而宣傳官,則卿當抄之矣。鄭來伯,何如?尙魯曰,柳,可矣。上曰,其爲人括括矣。閔堉已遞乎?李邦逸尙在乎?文秀·聖應曰,李邦逸,可矣。上曰,尹東度,可合於御史矣。林錫憲尙不上來乎?前日如李匡德之被抄,可謂精抄矣。李彝章似好。趙雲逵,何如?有一可合人,金致仁,解事者,而曾爲御史時,善爲之矣。春坊中,誰可爲者?若魯曰,李得宗可合矣。上曰,誰家人乎?其爲人頗可矣。尙魯曰,故承旨臣道謙之六寸孫矣。文秀曰,得宗,卽曾經守令李蓍鼎之子矣。上曰,尹東度·林象老,頗習外方事矣。觀彬曰,御史若以愛憎爲黜陟,則是乃私心,此習宜可嚴飭矣。上曰,金吾多滯,其涉寒心。判義禁李箕鎭,除拜已久,尙不入城,今日次對,致有元良之問云。噫,元良代理之初,諸臣之道,恪謹率職,乃世祿之義,而身爲重臣,不顧此分義,有此提問,事體道理,不可以大臣已請推而止。判義禁李箕鎭,從重推考,使之卽爲入來,而縣道封章,政院勿捧。出榻敎上曰,韓德全,予所〈不〉貴之矣。近來御史廉察時,渠則安坐,只使率去人廉問,此習極可痛矣。文秀曰,暗行廉察時,着氊笠,好矣。上曰,戶判暗行時,着氊笠乎?文秀曰,頂玉圈,着斜笠,帶廣紫帶而行矣。上曰,御史之任難矣。李邦逸,其果恢恢於軍器摘奸乎?鄭來伯有精神矣。若魯曰,兩人皆可矣。上曰,尹東度爲人,純實無疑。李彝章,爲人剛直矣。上曰,兵陣事會同後,何以爲之乎?尙魯曰,與之相確,而猶未盡之矣。上曰,事貴誠實,五營則好,而連營則似不好矣。尙魯曰,五營,似好矣。上曰,兵將圖說序文,其已畢寫乎?觀彬曰,九軍與九宮,以何字爲定乎?上曰,宮字可矣。觀彬,奉進序文所寫曰,僅纔書之,而臣本拙筆,故甚拙矣。上命進兵陣圖。尙魯奉進。文秀讀陳畢。上曰,是矣。文秀曰,出去後,當詳錄矣。聖應曰,五行陣出處廣問,則載於武侯全書,而五行陣,乃是兵家之最善者,或云軒轅陣,或云太乙陣,或云句陳陣矣。文秀曰,諸陣名目太煩,以近時所用陣法,精設,似好矣。上曰,聞卿所陳,予有覺得矣。古之陣,敵人若入陣中,則枯死云矣。今之陣,唯恐敵人之入矣。古之陣法,今難卒解,但圖置陣形宜矣。文秀曰,六花陣,不以各隅放砲矣。上曰,玄武旗,各樹於六隅乎?文秀曰,兵法,臣雖不知,依陣法設行,宜矣。上曰,諸臣意何如?聖任曰,五行陣法,今日始聞於訓將矣。上曰,五衛法則兩班亦皆入之云矣。予率訓兵,當作中營矣。若魯曰,別出禁衛大將,然後訓鍊都監,當作中營矣。上曰,此爲國之深意矣。戶判有功勞於大報壇,深意所在,言於宣傳官輩宜矣。後之人,見此陣圖,必有笑之矣。連營,古亦非之,五營爲簡別,爲圖置可矣。予未及覺得矣。尙魯曰,兵判之兼禁衛大將,非矣。兵判數遞,故軍無親上事上之意矣。上曰,然矣。兵判之傳令於訓將,是古規乎?尙魯曰,然矣。若魯曰,有令箭矣。尙魯曰,古者以中軍例,傳令於訓將矣。兵判自兼禁衛大將後,傳令之法廢矣。上曰,別出禁衛大將,豈不難乎?訓卒,以輦下親兵,作爲外軍可惜,故欲以訓監,作中營矣。文秀曰,訓卒緊重矣。尙魯曰,兵法,豈可徒以陣圖爲之乎?行用陣,好矣。上曰,一依兵將圖說,宜矣。聖應曰,奇花六陣,我國本來有之矣。上曰,六花陣旗面,皆畫六花乎?文秀曰,各色旗幟,各有所屬,見其旗,則知其屬某陣,何必畫六花於旗面乎?奇花作陣,則後必爲笑矣。上曰,然則別作六花陣號令旗,何如?尙魯曰,別作一旗,好矣。上曰,旗幟有脚乎?聖應曰,有之矣。上曰,以天一生水取象,黑色懸脚爲好乎?文秀曰,黑色,似好矣。上曰,以此爲定,則軍制可以方井矣。尙魯曰,今已會同,出條目,使武將作成,而至於兵書等事,與戶曹判書,相議爲之矣。聖應曰,兵書之命意,則臣當爲之,而至於著述寫字等事,使文臣爲之,好矣。上曰,著述事,守禦使爲之,宜矣。尙魯曰,會於禁營爲之,何如?上曰,依爲之。上命命珩改書續兵將圖說凡例及陣法條目,使五軍門大將,齊進見之曰,作此以置,則雖不用於今,有若周禮者然,將來豈可無用處乎?上曰,戶曹謄錄,其已考出乎?慈殿殿內及大殿排設房,當付置矣。文秀曰,皆已考出矣。上曰,兵將圖則一依武侯全書,圖之,好矣。御史十人,抄啓,宜矣。予得不疲勞乎?諸臣,以次退出。
上在昌德宮。常參·經筵,以代理停。
具允明達曰,明日常參,取稟。令曰,停。
又達曰,大司憲·掌令一員,持平一員未差,執義閔遇洙,掌令安正仁,持平安致宅在外。今日監察茶時之意,敢達。令曰,知道。
又啓曰,卽伏見全羅左水使南益曄今己巳春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
成範錫達曰,右副承旨趙載敏,今日不爲仕進,牌招,何如?令曰,依。
具允明啓曰,吏曹判書鄭羽良,一體牌招開政,何如?傳曰,允。
又啓曰,吏曹判書鄭羽良,參判李天輔牌不進推考傳旨,今方捧入,而開政命下之後,如是違牌,尙不擧行,事極未安,竝更牌招開政,何如?傳曰,允。
又啓曰,吏曹判書鄭羽良,參判李天輔,再牌不進推考傳旨,今方捧入,而開政命下之後,連違召命,尙不擧行,事甚未安,所當更請牌招,而一日三牌,有傷事體,何以爲之?敢稟。傳曰,更爲牌招。
又以弘文館言達曰,本館下番闕直,事甚未安。今日政新除玉堂,待下批牌招,以爲推移入直之地,何如?令曰,依。
又以吏批言啓曰,臺諫多窠,今當差出,而擬望之人乏少,外任竝擬,何如?傳曰,允。
又以吏批言啓曰,全羅監司,今當差出,而擬望之人乏少,守令竝擬,何如?傳曰,允。
又以吏批言啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又以吏批言啓曰,今日政廳,考見全羅道褒貶啓本,則興陽縣監田致雨段,以蠱色有謗爲目,谷城縣監金夢錫段,以不欲苛摘爲目,則其不治可知。宜置下考,而或置中考,或置上考,殊無嚴明殿最之意。道臣推考,兩邑守令,竝罷黜,何如?傳曰,允。
有政。吏批,行判書鄭羽良進,參判李天輔式暇,參議權相一在外,同副承旨具允明進。尹光紹爲承旨,徐命彬爲大司憲,韓師得爲大司諫,權贒爲司諫,金漢老爲持平,宋能相爲掌令,尹東度爲獻納,李顯祚爲正言,李萬恢爲正言,鄭光震爲吏曹正郞,趙雲逵爲應敎,徐志修爲兼文學,申晦爲校理,崔成大爲弼善,鄭純儉爲修撰,金相福爲判決事,李宗德爲工曹正郞,沈鐸爲尙衣僉正,權爀爲戶曹參判,李昌誼爲全羅監司,朴弼載爲淸州牧使,南相天爲萬寧殿別檢,金根爲珍島郡守,鄭承萊爲寶城郡守,李彦臣爲雲峰縣監,崔弘輔爲監察司饔直長。沈球靖陵直長,宋欽明相換。兼漢學敎授金陽澤單付,兵曹正郞沈鑧仍任事,承傳。金光世爲江華留守。兵批,判書金尙魯病,參判趙載浩病,參議金尙重病,參知宋昌明入直進,右承旨成範錫進。兪胄基·申若式·朴應贊·高泰齊·李夏晉·李喜夏·尹鳳五·鄭權·李濟遠·李格·金潤爲副護軍,黃晸·申思建·柳綎·尹光毅·洪益三·金相福·兪彦國爲副司直,朴師訥·李命熙·黃仁謙爲副司果,宋聚行爲司正,南濟極吉州中軍單付。
具允明,以宗簿寺官員,以提調意達曰,今己巳秋冬等講學,宗臣勤慢,抄出計劃,則居首未滿十五,分紙筆墨施賞一款,今不可擧論,而其中無分人員綾安君槇,茂春守堉,河淸守壕,凝善守爔,河南守埈,鶴林副守焴,丹溪副令堈等,竝從重推考,以警日後,何如?令曰,依。
鄭夏彦,以兵曹言啓曰,禁軍祿試射,沒技人別單中,依例懸註以入之意,敢啓。傳曰,知道。
具允明,以義禁府言達曰,忠淸·慶尙兩道監司狀達,據刑曹粘目內,前縣監禹世準,晉州前牧使姜必愼等,移本府處置事,達下矣。禹世準,時在忠淸道忠州地,姜必愼,時在慶尙道尙州地云,依例發遣府書吏·羅將,竝拿來,何如?令曰,依。
慶尙監司閔百祥書曰,伏以臣,猥叨重藩,今已十朔于玆矣。雖欲竭心酬報,而才識不能以剸理劇務,又欲至誠撫馭,而威望不足以彈壓列邑。觸事憒憒,孤負隆委,居常愧懼,若隕淵谷。向因任安世之含憤決杖,造言構臣,有不容但置者,不得不狀罷論罪矣。及見囚供,首尾張皇,都不成說,臣不欲與之呶呶爭辨,以損事體,而終若含默,則离明,亦無以俯燭實狀。玆敢不避煩屑,略陳梗槪焉。其供辭之稱冤,有兩條。其一,謂南倉還作米,不過巡營穀,而道臣有何意思?指爲軍作米,拈出抄啓。其一,謂南倉米,設爲軍作米,陜川則未捧八十九石餘,星州則軍作米未捧九十七石餘,較其彼此未捧之數,則多寡懸殊,而星州居二,陜川反爲居末。蓋其意,以星州牧使閔百男,卽臣三從兄,故指臣以用意於其間。噫,疑人何其深也,持人何其巧也?自謂性拙者,亦若是乎?所謂南倉米,往在乙卯,因備局關,以南倉錢二萬兩,分俵各邑作米萬餘石。丁巳,又因備局關,以射軍防布,作米補賑後,立本作錢四萬餘兩,屬之南倉。己未,又因備局關,還爲作米。是所謂南倉還作米,而竝入於軍作米,秩逐年磨勘,上送都案於備局,此非軍作米而何?彼供中,考諸備局文案,可辨其虛實云者,正臣所欲道者,而乃反以此,作爲左契,誠未滿一哂也。至於居末抄啓之法,只就當捧元數中,朝家所定分數,而計其已捧之準與未準,分爲居末居二,自是流來謄錄。今此陜川當捧元數,爲一百七十八石一斗五升,而只捧八十九石八升,比當捧分數,僅爲折半。星州當捧元數,爲二百九十三石十斗五合,而所捧,爲一百九十五石十一斗七升,比當捧分數,優過三分之二,則折半捧上之陜川,當爲居末耶?三分二捧上之星州,當爲居末耶?不考分數內所捧之數,而徒以其未捧餘數之多寡,欲爲較量者,實是法理之外。且以近例觀之,前監司臣權爀,元會軍作米捧未捧抄啓中,咸安郡守金道元,以未捧九百餘石,而爲居末,眞寶縣監李震炳,以未捧一千一百餘石,而爲居二,宜寧縣監魚有成,以未捧七十餘石,而爲居末,高靈縣監李衡中,以未捧三百餘石,而爲居三。此豈用意扶抑而然耶?誠以當捧內所捧之數計之,而不可以未捧之數論也。今安世,於元會軍作米,俱爲居末,雖非軍作米一款,其所決杖,固在難免,而元會,則獨當居末,無他可較者,軍作米,則星州適爲居二,故做出孟浪之說,售其慍怒之意。初則曰,南倉米,非軍作米,復恐其不成說,則又曰,當計其未捧之餘數,指東指西,抑勒爲說。五十之叟,四經郡邑,則不可謂之全昧法例,若知其事實之如許,而故爲此駭擧,直歸道臣於欺君之科,則誣人之律,自有所在。如使其言,或有一分近似者,則臣之挾私蔑公擠人罔上之罪,亦無所逃矣。伏乞睿慈,下臣此書於王府,嚴加覈處,以存國綱,不勝大願。臣忝居方岳之列,誠信,未能相孚於一守令,而猝被非常之誣,則其貽辱朝廷大矣。以何顔面,更涖一路民邑之政,恬不爲恥乎?玆將至懇,略暴委折。伏願邸下,俯垂諒察,特賜譴罷,以重藩體,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,察任。
上在昌德宮。常參·經筵,以代理停。
日暈兩珥。申時,日暈。
夜二更,流星出狼星下,入巽方天際,狀如拳,尾長二三〈尺〉許,色赤。
具允明達曰,新除授玉堂,待下批牌招事依下,而今已夜深,待明朝出牌之意,敢達。令曰,知道。
徐命珩達曰,明日常參,取稟。令曰,停。
鄭夏彦達曰,大司憲徐命彬,執義閔遇洙,掌令宋能相·安正仁,持平金漢老·安致宅在外。今日以監察茶時之意,敢達。令曰,知道。
徐命珩達曰,新除授玉堂,牌招事依下,而應敎趙雲逵,副應敎由限未過,不得出牌之意,敢達。令曰,知道。
具允明達曰,校理申晦牌不進,令旨捧入,而修撰鄭純儉在外之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,寒威嚴酷,伏未審此時,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣亦漸差勝乎?今日臣等,率諸御醫趁早入診,詳察症候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔癢之候一樣,眩氣往來。待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具允明啓曰,卽伏見忠淸水使申思彦今己巳春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
鄭夏彦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又達曰,新除授右承旨尹光紹,時在忠淸道韓山地,斯速乘馹上來事,下諭,何如?令曰,依。
又達曰,掌隷院,久無行公堂上,詞訟積滯,委屬可悶。新除授判決事金相福,卽爲牌招察任,何如?令曰,依。
判決事金相福書曰,伏以臣,頃當試士之任,自速僨事之罪,惶愧之心,迄猶未已,科場猥雜,未有甚於近日。聖上爲慮此弊,立科條以禁。凡爲主司,曷敢不竭心奉承,以嚴國綱,以正士習?而臣實昏謬,不能檢察,遽自陷於不職之罪,薄譴旋敍,曲荷寬恩。念臣於職,不能事事,此猶如此,隷院凋弊,其何以堪任?恩除之下,以感以惶,略陳短章,仰暴微悰。伏乞邸下,察臣難冒之狀,亟許鐫削,仍治違召之罪,以警具僚,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲徐命彬,執義閔遇洙,掌令宋能相·安正仁,持平金漢老·安致宅在外。今日以監察茶時之意,敢達。令曰,知道。
又達曰,輔德魚錫胤牌招事依下,而今已夜深,待明朝出牌之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,伏未審夜來,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣漸益差勝乎?今日臣等,當依下敎,率諸御醫入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔癢之候一樣,眩氣往來矣。
大王大妃殿·中宮殿·賢嬪宮,藥房口傳問安。答曰,知道。
鄭夏彦達曰,判決事金相福,書批已下,卽爲牌招察任,何如?令曰,依。
傳于成範錫曰,戶判持而內局入侍,同爲入侍,編次人趙明履,使之入來。
傳于成範錫曰,李彝章·金致仁牌招來待,宣傳官李邦一·鄭來伯,使之待令。勿出朝報
傳于具允明曰,戶判及趙明履·李彝章·金致仁,宣傳官李邦一·鄭來伯,藥房入診,同爲入侍。
傳于徐命珩曰,在直承旨入侍,都承旨有下敎事,留在。
具允明,以侍講院言達曰,本院新除授弼善崔成大,除拜有日,不爲出肅,卽爲牌招察任。新除授兼文學徐志修,時在京畿楊州地,書筵入番事緊,斯速乘馹上來事,下諭,何如?令曰,依。
又以侍講院言達曰,本院上番文學金致仁,入直矣,奉命出去,輔德魚錫胤,謂有親病,兼輔德趙雲逵,弼善崔成大陳書受由,兼弼善未差,兼文學徐志修在外,上番,將未免闕直。輔德魚錫胤,卽爲牌招,以爲入直,何如?令曰,依。
鄭夏彦,以備邊司言啓曰,御史抄啓事,命下矣。臣等相議,抄出別單書入之意,敢啓。傳曰,知道。
弼善崔成大書曰,伏以臣,性本迂疏,年又衰邁,雖尋常漫任,猶懼憒憒不稱。秋間,猥叨考試之役,不能檢察場屋,致勤大朝嚴旨,鐫削薄罰,不足以贖其昏謬僨事之罪,而曾未幾何,職牒收敍,次第俱降,繼而有講院除命。臣誠驚惶感激,靡所容措。在臣分義,惟當含恩畏威,竭蹶趨承,而臣旣奉職無狀,自速郵譴,至今追惟,愧悚不暇,顧何敢徒恃寵靈,復玷榮塗,以益其罪戾也哉?且臣情私,實有所萬萬切急者。臣之老母,今年八十有五,平居氣息澟綴,精神昏耄,委頓床褥,坐臥須人。臣以獨身無他兄弟,左右扶將,看檢粥飮。雖有公私緊故,不敢爲數日違捨之計,臣之情理,其亦慼矣。又自日前,風寒猝劇,將攝失宜,重觸感氣,冷痰凝結於胸脅,牽連刺痛,晝夜叫苦。臣焦遑罔措,躬往江外,問藥而歸,則諸般症情,夜來越添,實無頃刻離側之勢。此際召牌下臨,不得不隨詣闕下,涕泣陳懇。伏乞离明,俯垂矜諒,亟許鐫遞臣職名,以便救護,仍治臣違逋之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
乾隆十四年己巳十一月二十三日未時,上御歡慶殿。藥房入診,戶判及編次人趙明履,同爲引見。李彝章·金致仁,宣傳官二人,亦爲引見。都提調閔應洙,提調金尙魯,副提調徐命珩,戶曹判書朴文秀,副司直趙明履,司果李彝章,文學金致仁,宣傳官李邦一·鄭來伯,記事官崔台衡,記事官李齊顯·李宜哲,醫官金應三·玄起鵬·金壽煃·鄭文恒·鄭爾柱·柳徵瑞·鄭趾彦,入侍,諸臣進伏訖。應洙曰,近日日寒甚酷,聖體若何?上曰,一樣矣。應洙曰,溫泉水,昨日又入之矣。日寒雖如此,連爲熏洗乎?上曰,熏洗矣。應洙曰,溫泉水旣爲累次熏洗,果有應效乎?上曰,其苦劇,則似少差,不無應驗而然矣。應洙曰,丸劑連爲進御乎?上曰,進服矣。應洙曰,眩氣若何?上曰,尙往來矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。尙魯曰,賢嬪宮搔癢之候,近日則有差勝之勢乎?上曰,不知其顯差,而大體則有減勢矣。上命命珩書之曰,日寒若此,薄衣軍士,襦衣題給。書訖。上曰,御史事,當先言之。李彝章·金致仁進伏,可也。仍下二封書,而各書御史姓名,各給臘藥一封,書以五種矣。上曰,注書出往,馬牌待令事,分付。宣傳官兩人,亦當出去,四件使之待令。政院所書給故事,今番則勿爲書給之意,亦分付,可也。臣台衡,承命出往,分付以入。彝章·致仁奉命退出。上曰,李邦一·鄭來伯進伏,可也。亦下封書,仍敎曰,此封書,出外拆見。而兩邑軍器,摘奸以來,弓弦着蠟,然後可以用之,不然,則一用而棄。執頉以來,舊件修補者爲貴,名曰新備,不能堅固,徒炫於目,以希功賞者,勿見欺執頉以來,矢鏃鈍而不改者執頉,新備之數,雖三倍於舊件,不修補舊件者執頉。一南陽,已是怪異之事,似不更有,而環刀之室長刃短者有之,亦執頉以來。邦一·來伯曰,臣等惶恐敢達矣。頃者,李殷錫去時,本倅以爲難辨眞僞,軍器不爲出示之,故多般爭詰,困境甚多云。今番則有別樣可信標蹟,似好矣。尙魯曰,宣傳官所達,可謂不成說矣。旣有馬牌,又有標信,有何可疑之端乎?文秀曰,前則宣傳官出使時,以紅衣羽笠往矣。一自戊申之後,以時服往,此非故制也。今番爲始,復紅衣舊規,似好矣。上曰,兵判之意,何如?尙魯曰,御將之言好矣。文秀曰,如是然後,八方明知宣傳之行,可無疑惑之慮。且先王之制,復之宜矣。上曰,然則今番爲始,復紅衣之制,可也。邦一·來伯遂退出。上曰,此二人,足可爲之矣。文秀曰,然矣。上曰,御史所往處,外方能知之乎?尙魯曰,知之無妨。八路守令,皆慮御史之入其境,各自謹飭矣。上曰,向何處,豈能的知耶?尙魯曰,奉命之人,亦自爲祕密,使不得知之矣。上曰,此二人,可能藏蹤祕迹乎?致仁,則貌好,似難掩矣。文秀曰,致仁,頃者聞慶出使時,亦善爲之矣。御史發行後,分送所率之人,使之廉探以來,而若有不合者,則使之更探,極加詳審矣。上曰,宣傳奉命之行,外方亦待之乎?文秀曰,持標信而往,故與監司抗禮。如或屈於監司,則自其廳中,以疲軟斥之,施罰云矣。應洙曰,使諸醫,診察好矣。上曰,可也。應三診候後退伏曰,脈候左三部,暫有數意,右三部,度數調好矣。起鵬曰,左三部數氣,比頃顯勝,右三部,亦調好矣。壽煃等曰,脈候左右三部,皆調均,大體好矣。徵瑞曰,搔癢之症,閭巷亦盛行,姑不聞指的可合之藥,而聞石硫黃細末,和以法油試之,則輒有效云。此藥古方亦有之,而猶未親見,故以爲如何矣?近來使閭閻間六七人試之,則皆有效。其中尤劇之人,試五六次得差云。玉體,則遍試似難。尤甚處,數三次試之,果有應效,則連試似好。下詢于諸醫,處之,似宜矣。應洙曰,柳徵瑞之有此言久矣。諸醫曰,大抵外間,見效於此藥者甚多。此是醫書所在,非俗方也,試之,似好矣。上曰,石硫黃,不於法油,和於黃蠟膏,而試之,似好矣。諸醫曰,黃蠟膏,以法油爲之,好矣。上曰,所達好矣。依此製入,可也。上曰,兵判·御將進伏。上曰,兵將圖說,幾許爲之耶?文秀·尙魯曰,方加釐正矣。文秀曰,近日武將,因此事頻閱兵書,亦有益矣。此是安不忘危之意。且於聖上裕後之道,亦好矣。上曰,訓將·摠使兩將,使其子姪,習見兵書,好矣。尙魯曰,具善行,習於兵書云矣。文秀曰,善行,不知其局量之大,而爲人剛猛,聞不見宰相云,是亦可尙矣。應洙曰,診候旣畢,黃蠟膏,亦當製進,臣先爲退出。上曰,知道。尙魯曰,蠟藥監製緊急,臣亦退出。上曰,知道。諸醫亦退出。上敎文秀曰,定例冊,見方持來,上之。文秀跪授,承旨上之。上曰,戶判又有可達之事乎?文秀曰,有欲稟達者矣。上曰,卿等小退,在直承旨入侍,可也。遂退出。
己巳十一月二十三日申時,上御歡慶殿。承旨入侍時,戶曹判書朴文秀,行副直趙明履,同副承旨具允明,假注書宋聚行,記事官李齊顯·李宜哲進伏訖。上親覽國婚定例,下敎曰,帖冠今始見之,鳳冠之制,政如軍士之所着矣。大殿輦輿,中殿輦輿,其制不同乎?文秀曰,似不同矣。上曰,其輦輿之制,與今異矣。且名目不知者,亦多矣。文秀曰,物名不知者,多有之矣。上曰,雖未知本是何物,而衣裳外無遺漏者,似是排設房物件,此皆壬午年所無者矣。上曰,淑儀則以嘉禮爲號似非矣,出閤爲稱者尤異矣。文秀曰,然則何以爲號乎?上曰,有號似非矣。世子有六禮,今番,則限世孫有定例矣。雖至元孫,有何異同乎?文秀曰,皆當有六禮矣。大君·王子婚禮,則雖無謄錄,而見此則可以倣行矣。上曰,烏巾,何冠乎?國婚定例,有斜笠·徵子·氊笠等物,古之事誠異矣。明履曰,烏巾,似是黑巾,烏字卽烏字乎?上曰,烏字矣。翟冠見之乎?翼蟬冠之蟬字,似是善字,而自何朝始着乎?翟冠似以孔雀羽飾矣。文秀曰,出去後可以釐正矣。上曰,王后之服,象赤雉,嬪之服,象赤鷄矣。明履曰,章服取象,飾之以緞矣。上曰,絲花鳳,皆以紙花鳳,改用之,宜矣。文秀曰,當考例爲之矣。上曰,考見王妃嘉禮,有飮食矣。文秀曰,戊寅·辛酉·壬午俱有之,亦有聘布矣。上曰,國婚定例,減省其物件,則於外方,亦有所大蠲減乎?文秀曰,然矣。使外方蠲減之意,以定名目,宜矣。上曰,冕布幾疋乎?文秀曰,三百疋矣。上曰,以二百五十疋,爲定,宜矣。王妃嘉禮,亦有求請之例乎?外方之弊,宜可蠲減矣。文秀曰,以此懸註似何如?永爲蠲減之地,好矣。上曰,王妃嘉禮,外方求請,誠異矣。王子聘財,則加出矣。文秀曰,至當矣。上曰,大君以下,以吉禮稱之事,書于冊下矣。大殿及王子同牢床,皆同乎?文秀曰,然矣。上曰,脂粉,初不關緊,雖非此粉,宮中亦豈無乎?此蓋欲助其姸美而已,在德不在粉矣。戶曹所入之粉,何可用之乎?同牢床,人蔘正果皆除減,今番,以類類釐正可矣。內需司應納等物,不待報而直爲輸送事,永爲定式,宜矣。揀擇排設房規例中,前所無之物件,自甲子加出矣。排設房物件,書於吉禮登錄矣。文秀曰,吉禮規式,今可永定矣。殿下欲製序文乎?上曰,欲製之矣。俗云徵氏者,何爲之意,而證氏乎?徵氏乎?文秀曰,徵氏矣。大殿嘉禮,東宮嘉禮,所入節目,下敎然後,可以定矣。上曰,花則皆以紙花,用之,宜矣。文秀曰,四節衣服表裏,三朔式,磨鍊,宜矣。上曰,卿則雖知,而釐正終日,見而不知者多矣。上命承旨書國婚定例節目曰,此非度支定例,乃國婚定例,定名目置之可矣。大君,當書之於王子之上,而以有王字之故,先書之矣。上命承旨書國婚定例卷,題御製序文。上曰,國婚凡需之濫者,今皆減之。且油蜜果,旣減於國婚,則閭閻間,亦多除弊矣。制衣裳,乃軒轅氏之事乎?明履·文秀曰,然矣。明履曰,古說云,燧人氏,束髮爲髻,或用之於文字上矣。上曰,三皇,俱八千歲矣。燧人氏,始火食之時,何有髻之之事乎?八陣,卽八卦乎?文秀曰,八陣,卽兵家所稱矣。上曰,魚繼福之八陣,則異云矣。文秀曰,凡陣,隨所往而設之,故陣法本虛矣。上曰,卿等知勺唐衣乎?古者皆以土紬用之云,豈不爲貴乎?冕服及祭服,旣不用緞,獨於衮衣,何必用彼國之緞乎?趙明鼎前日仰達曰,衮衣,亦宜我國紬用之,而此非爲觀美也,爲表文章而有之矣。祭服以紵布制之,則豈不爲好乎?明履曰,祭服之儀,宜可盛備矣。上曰,然矣。明履曰,上所御冕服何紬乎?上曰,熟綃矣。冕服則別爲造制矣。近來旣禁綾緞,廣織雖無紋,應必貴矣。朝臣團領之裏,或有綾焉。亦有廣織者矣。上命承旨書傳旨,下戶判曰,須知此意,雲紋緞外。至於廣織,亦爲痛禁,宜矣。上曰,作序文之意爲緊矣。明履讀陳御製序文。上曰,此中玉圈子,亦爲除減矣。一玉圈之貿納,戶曹之所費,亦必多矣。若崇奢侈,則人必巧詐,故今番以髢髮事,發策於儒生矣。今成是書,吾事畢矣。若紂之玉杯,則雖有定例,何益之有乎?今作序文,出於戒奢侈之意。至於無紋緞,亦欲盡禁,而未知元良,能繼此而痛禁乎?文秀曰,聖子神孫,世世綿綿之世,豈不遵行乎?上曰,罷髢髮,則皆以簇頭裏爲好云,此議何如?明履曰,大體言之,則斂髮卽爲髻,古者女無冠,臣意則唐髻,似好矣。上曰,常人豈可服繡飾唐衣,而至於過婚時,則皆着之云,簇頭裏亦着於過婚時乎?文秀曰,簇頭裏,卽我國古制,遵此,似宜矣。上曰,承旨,則以後髻爲好乎?允明曰,臣意則然矣。上曰,史官·注書所見何如?各陳之。李宜哲·李齊顯曰,後髻,便好矣。臣聚行曰,殿下以祛奢崇儉之意,下詢髢髮之弊,臣意則後髻,似好矣。上曰,欲爲後髻者多矣。明履曰,御製序文字,將欲改之乎?上曰,然矣。御製釐正時,卿宜持入我朝二字,以我國改之,宜矣。文秀曰,兵將圖說序文及凡例,刻置木板,則不無流入彼國之慮,以活字爲之,似好矣。上曰,予意亦然矣。上曰,祭器畢造乎?文秀曰,畢造矣。郞廳等,別無可賞之事,而工匠等,則宜可施賞矣。上曰,工匠輩,已爲呼饋乎?文秀曰,以呼饋事,臣曾被推考矣。上曰,算員輩亦飮遊乎?文秀曰,呼饋之資,已題給矣。上曰,亦有監造官乎?文秀曰,以繕工主簿差出,而別無監造官矣。任瑢則頃日大報壇祭器時,已施賞矣。上曰,任瑢,誰乎?文秀曰,任珽之弟矣。上曰,其人,八兄弟乎?文秀曰,然矣。允明曰,任瑢以其兄弟次,爲第三矣。都承旨,追日進參於藥院,右承旨尹光紹,時在韓山地,而有實病,勢難上來云。本院之輪直,亦甚苟艱,宜有變通之道矣。上曰,然則當許遞矣。文秀曰,谷城倅又遞,谷城民事,誠可慮矣。上曰,谷城,武弁窠乎?文秀曰,雖是武弁窠,必以猛烈武弁,另擇差送,宜矣。上曰,以鄭承萊,除寶城,其爲人何如?文秀曰,可人矣。上曰,承旨誰在乎?允明曰,禮房承旨,多有擧行事,而尹光紹,以其實病,上來不易矣。上曰,右承旨尹光紹許遞,其代,儒臣多闕,待朝開政,以在京無故人備擬事,榻前下敎。出榻敎文秀曰,別薦人李允成·具善復等,雖累經官職,別無優於人,今則以鄕人中,擇薦,何如?上曰,訓將之子見否?文秀曰,不合於別薦矣。上曰,金時默,則合於勸武矣。文秀曰,不合矣。若有可合,則雖小臣之子,敢不直達乎?上曰,鄕人則不識何狀,誰有別薦者,無可用之道矣。文秀曰,近來則嶺南,無宣傳官矣。上曰,何不思好道理乎?文秀曰,臣豈不念?而黃海道騎士,必備六十金,然後可以上番,故年年賣土,呼冤載路,實難撫養之道,誠可悶矣。上曰,如是乎?文秀曰,騎士雖有保軍價錢,上番時,馬匹及軍裝服色等物,皆自備,故保軍價,太半不足矣。雖以富民抄之,一經上番,蕩敗家産,人多逃避,如入死地,其弊無限矣。上曰,各道物膳來到後,勿爲經宿之意,曾已下敎,而近者,無晩後物膳捧入之事,以此推之,解弛可知。且有東朝御供,莫重御供,豈可經夜闕外?此後,雖監膳後,留門俾勿經夜。凡物膳副本單子,例到政院,晩到者到後,問于廚院,其若不捧,政院察推。出榻敎文秀曰,當此風寒,窓戶可塗矣。上曰,時敏堂,則盡塗之,窓戶紙直入,宜矣。上曰,搔癢處塗硫黃汁,則癢症雖勝,而妨於就寢矣。予之御製序文,有意存焉。爲嗣王者,若不遵行,何足觀乎?淑儀事,予有深意,雖不盡言,卿等亦宜思量焉。淑儀定例,御製序文,命承旨書之,下于戶判。國婚定例印頒事及綾緞改以紬綿,紗羅改以綃紵事,上命承旨書之,下于戶判。允明曰,下敎綾緞事,頒布乎?上曰,何必頒布?吉禮外凡婚喪,皆遵此行之,此後內入各件衣服次,皆以綿紬入之,宜矣。諸臣,以次退出。
上在昌德宮。常參·經筵,以代理停。
鄭夏彦達曰,明日常參,取稟。令曰,停。
又達曰,大司憲徐命彬,執義閔遇洙,掌令宋能相·安正仁,持平金漢老·安致宅在外。今日以監察茶時之意,敢達。令曰,知道。
具允明達曰,戶曹參判權爀,除拜後過三日,不爲出肅,依定式推考警責,仍卽牌招,何如?令曰,依。
鄭夏彦達曰,明日次對,兩司當爲進參。除在外·陳書未承批外,未肅拜人員,竝待開門牌招,以爲推移進參之地,何如?令曰,依。
傳于具允明曰,各樣祭器,今已畢役云。郞廳監造官,纔已施賞,員役工匠等,令該曹米布題給。
傳于具允明曰,凡五禮大小進排者,法衣章服外,昔之綾緞,代以紬綿,昔之紗羅,代以綃紵事,分付尙方戶曹。
傳于具允明曰,夜有開政之命矣。入夜酬應,待朝爲之。
具允明,以統制使鄭纘述狀達意達曰,進上生靑魚,冬至已過,尙未捉得封進,惶恐待罪事。令曰,勿待罪事,回諭。
又以弘文館言達曰,新除授修撰鄭純儉,時在京畿安山地,經筵入番事緊,請斯速乘馹上來事,下諭。本館下番闕直,事甚未安,新除授應敎趙雲逵,由限已過,卽爲牌招,以爲姑降入直之地,何如?令曰,依。
鄭夏彦,以左邊捕盜廳言達曰,近畿有賊黨窺捕事,軍官軍士發送之意,敢達。令曰,知道。
又以兵曹言啓曰,傳曰,日寒若此,薄衣軍士,襦衣題給事,命下矣。發遣本曹郞廳摘奸,其中尤甚薄衣者二百五十六名,別單書入。令該曹依此數襦衣題給之意,敢啓。傳曰,知道。
戶曹參判權爀書曰,伏以臣,自從罪罷,杜門訟愆,不意收敍之命,出於特旨,繼以籌司兼任地部佐貳,恩命荐下,職秩如舊,不知負罪賤臣,何以得此於聖明?臣誠驚惶感激,莫知置身之所也。在臣分義,固當蹶趨承,以伸鳴謝之忱,而第臣不幸遘疾,症形怪惡,所患風毒之病,又自秋後,一倍添劇,今至四朔,毒氣日熾,滿面腫痒,晝夜叫死,跬步之間,亦不能轉動,前後賓對,一未趨造。今又天牌踵臨,不免坐違,跡涉慢蹇,罪合萬殞。伏念臣之無似,偏蒙洪造,區區所自效者,只在於筋力奔走,而疾病沈痼,末由自力,天之所廢,臣實自悼。玆敢疾聲哀籲於离明之下。伏乞邸下,特加諒察,將臣本兼兩任,亟行鐫削,仍令勘臣罪名,以嚴邦憲,以延殘喘,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,調理察職。
上在昌德宮。常參·經筵,以代理停。
申時,日有兩珥。
徐命珩達曰,明日常參,取稟。令曰,停。
鄭夏彦達曰,大司憲徐命彬,執義閔遇洙,掌令宋能相·安正仁,持平安致宅在外,金漢老上書入達。今日以監察茶時之意,敢達。令曰,知道。
具允明達曰,新除授承旨·玉堂,所當牌招,而闕門已閉,待明朝出牌之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,寒威一向嚴酷,伏未審此時,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣漸益差勝乎?今日臣等,率諸御醫,趁早入診,詳察症候爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔癢一樣,眩氣往來。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
鄭夏彦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
令于鄭夏彦曰,大臣·備局堂上引接。
鄭夏彦達曰,今日政,新除授承旨,待下批牌招察任,何如?令曰,依。
徐命珩,以弘文館言達曰,本館下番,連日闕直,事體未安。今日政,新除授玉堂,待下批牌招,以爲推移入直之地,何如?令曰,依。
鄭夏彦,以吏批言啓曰,新除授淸州牧事朴弼載戶奴呈狀內,本州有家舍及田畓十數結,法不當冒赴云。守令於本邑,有田十結者,啓聞遞改,載在法典,依例改差,何如?傳曰,允。
又以吏批言啓曰,玉堂闕員,今當差出,而擬望之人乏少,相避竝擬,何如?傳曰,允。
有政。吏批,行判書鄭羽良進,參判李天輔病,參議權相一在外,左副承旨鄭夏彦進。金尙重爲承旨,李彝章爲校理,李應協爲副校理,尹東度爲修撰,金致仁爲兵曹正郞,李萬育爲兵曹佐郞,李師祚爲吏曹正郞,鄭翬良爲刑曹參判,洪益三爲刑曹參議,李翼鎭爲社稷令,徐志修爲兼南學敎授,李聖基爲內資主簿,李益炡爲春川府使,朴良藎爲興陽縣監,鄭錫徽爲珍山郡守,安鼎福爲萬寧殿參奉,趙宗濂爲明陵別檢,李應協爲兼弼善。兵批,判書金尙魯病,參判趙載浩病,參議金尙重病,參知宋昌明入直進,左副承旨鄭夏彦進。徐志修爲副護軍,金陽澤爲副司果。
谷城縣監望單子,傳于具允明曰,待下敎爲之。
徐命珩,以承文院官員,以都提調意達曰,本院權知副正字宋聚行,移拜別檢矣。遞職後無屬處,依例還仕本院,何如?令曰,依。
鄭夏彦,以義禁言達曰,卽接月令醫員金道謙手本,則時囚罪人尹尙喜,本以抱病之人,累日處冷之餘,猝得關格之症,勺水不能呑下,痰結胸脅,晝夜牽痛,呼吸喘促,精神昏迷,不省人事,實有頃刻難保之慮云。自前罪人病勢如此,則有保放救療之規,敢此仰稟。令曰,依。
領府事金興慶書曰,伏以臣之引年求退,今已四載,疏籲筵陳,殆至六七次,而偏蒙大朝之盛意,不許遐棄,抱玆耿耿,歲月荏苒。及至今春,我邸下光膺代理之明命,延接賓僚,聽理庶務,臣亦忝隨諸臣之後,仰覩新化之淸明,退歸之後,竊擬時登胄筵,獲近离光,以效攢祝之微忱,而不幸夏秋以來,百病交侵,初因癨氣,中因泄瀉,長在枕席,萬念都灰。凡臣子常行之節,已皆廢却,而陳情乞骸之章,亦末由念及矣。逮至今朔,素患頑痰,乘虛流動,左乳之下,結如木瓜,右脅之間,浮高如斗,堅硬隱疼,殆不可自堪,此固醫家所謂竟體疽。多般調治,少無顯效,將有成腫之慮,癃老殘骸,幾何以不至於盡也?臣之一死,固不足恨,而區區至懇,惟在於一伸休退之願,得免禮律之罪人耳。玆敢倩人構疏,仰瀆徽聽。伏乞离明,俯察微誠,亟許一老物之退休,千萬幸甚。臣無任惶悚祈懇之至,謹昧死以聞。答曰,覽書具悉卿懇。卿其勿辭,安心善攝焉。仍令曰,遣針醫看病,史官往諭。
全羅監司李昌誼書曰,伏以臣,於千萬匪意,伏奉湖臬除書。臣誠驚感惝怳,繼之以悶隘罔措也。念臣文質,無所底至,於吏事,亦不猶人。頃嘗忝按湖西,非不欲策勵駑鈍,以少塞眷知之萬一,而其奈職鉅才弱,事與心違,經歲涖任,無一猷爲,至今追思,尙切尸素之愧,矧玆新授之藩,卽世所稱劇部也。幅員之廣,謠俗之囂,有比湖右之比,則顧此恩命之遽及於已試蔑效之身,果何故哉?今有擔匀石而纔卸者,厥或加之以倍蓰之重,若又不知量,而妄欲負荷焉,則其不顚踣也者幾希,此正臣之謂也。抑臣竊有懇迫之情,臣之偏母,自經秋間危疾,衰老氣力,漸益澌脫,症源旣痼,㞃歇無常,尙此委頓床玆,起居須人。冒寒將往於半千之程,旣無其勢,離側獨赴於守疆之任,亦非可忍。臣雖欲感激恩數,黽勉出膺,實有所萬萬難强者矣。顧臣昨年藩任之許還,今秋使命之獲遞,俱被大朝體下之仁,迥出常格。俾臣得以自伸於子職,錫類之德,與天無極,蹈湯赴火,銘在肺肝。今乃洊荷洪造,再持藩節,板輿三釜,榮侈備至,不啻古人專城之養而已。使臣如有一分可膺之路,則何苦而敢爲此逡巡,以孤我聖上簡畀之隆眷也哉?伏惟离明,繼照體大朝孝理之化,凡於臣隣陳懇,無不曲賜兪準。若臣切至之懇,其所矜惻而許副之者,必不待臣言之畢矣。切乞邸下,俯垂哀憐,亟令鐫改臣藩職,俾伸至情,仍勘臣僭瀆之罪,以肅朝綱,公私不勝幸甚。臣無任屛營祈懇之至。謹昧死以聞。答曰,覽書具悉。卿其勿辭,速往欽哉。
江華留守金光世書曰,伏以臣,空疏譾劣,無所肖似,偏荷大朝洪渥,從前踐歷,罔非踰分,絲毫莫效,愧懼徒積。乃於千萬意外,除臣以江都留守,臣惝怳感激,莫省攸措。噫,居留任重,關防責大,苟非才猷聲績,爲公議所屬者,則莫宜居之。歷數前後,未有如臣之人微望輕,而濫竽於其間者也。廟剡之充擬,已駭物情,而誤恩之遽加,特出心簡,豈以是爲臣一時之榮而已哉?蓋將責以保障之重焉耳。臣之所以仰答殊恩之萬一者,惟在於奔走就列,薤粉爲期。苟非才具,少可以稱塞是任,則豈敢懷辭巽之名,而爲逡巡之圖哉?特以臣自知甚明,而徒恃寵靈,苟然承膺,則臣身之狼狽,固不足恤,而公務之僨誤,可立以須,其爲累於器使之政,有負於委畀之意,何如也?反復思惟,趨命無路。玆瀝肝膈之私,敢瀆离明之聽。伏乞察臣才之不足堪承,諒臣辭之非出飾讓,亟賜鐫遞臣新授職名,以重保釐之任,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,其卽赴任。
持平金漢老書曰,伏以臣,以譾劣倥侗之質,本不合於淸朝耳目之任,而頃入臺地,不宜泯默,草草論達,欲效一日之責矣。誠未上格,言不見槪,不惟不賜依準,反承誨責之諄至,而繼有大朝筵敎,至爲嚴截。至今追思,餘悸在心,杜門悚蹙,彌增惶愧。不意迺者,柏府新命,忽下於暫出郊坰之時,臣誠惝怳感激,不知攸措。蓋臣向來論李義翼事,非臣之創說,實據傳說之狼藉。朝廷,旣許臺閣以風聞論事,則雖一人言之,固當隨聞糾劾,況衆口之所喧傳者乎?其供之張皇爲說,盡是粧撰自明,而今於事宿之後,臣何必費辭追理也?至於蔡慶承狀報,不但與臣所論條件各異,臣與慶承,聲聞不相及,北伯狀本,亦漠然不知。臣雖無狀,豈可以所不識之人,所不聞之事,和應於數千里之外,爲慶承報復地耶?唯臣之意,亶在於隨事論列,以嚴隄防而已,果無一毫他意於其間,而忱誠未孚,言議素輕,見疑於君父,至於如此,撫躬慙嘆,無面可顯。況今所叨之職,卽前日僨敗之地,顧安敢以時月之稍久自恕,而揚揚冒出,以壞廉隅乎?且臣素患痰癖之症,觸冷重發,委席叫苦,諸般病情,旬月之內,實無起動之勢,以情以病,尤無去就之可論。玆於召牌之下,義不當坐違,隨詣闕外,陳章徑退。伏乞离明,遞罷臣職名,以安私分。仍治臣違慢之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,察職。
正言李顯祚書曰,伏以諫諍之任,不輕而重,苟非言論激揚,風裁自持者,莫宜居之。臣賦性巽軟,言議骫骳,實不合於淸朝耳目之責。今於新除之下,不敢爲遽然冒承之計。玆隨召牌,拜章徑歸,分義惶霣,無地自容。伏乞离明,察臣不能堪承之狀,亟賜鐫斥,俾安私分,不勝萬幸。臣旣不以諫官自居,則宜不敢迤及他說,而愚忠所激,敢此附陳。伏願邸下,裁擇焉。臣於前冬,忝隨宮僚之末,日侍書筵,睿質天縱,學業日勤,一日之間,雖兩開講筵,而睿念,則猶有日不足之意,臣誠不勝欽仰贊頌,而今則機務叢至,酬應煩多,臣未知邸下學業之專,果如前日否乎?昔我肅宗大王,酬應機務之暇,勤孜講學,不但經典而已,至如馬史諸書,亦皆遍讀。四十年至治訏謨,實惟根基於斯,臣隣欽頌,至今流傳。臣願邸下,以肅廟勤學之心,爲心,而加意肆力,勿以酬應機務,而有間焉。今我大朝,親製訓辭,釐正庶務,將以逸遺之邸下。邸下當守而勿失,遵而行之。凡於政令施措之間,每以一常字爲務,毋或留意卓異新奇之政,而從容於祖宗朝攸行之常道。無或汲汲於時日之間,而責效於歲年之外,則其爲治也,自可底於眞實無僞,化行無跡之境,豈不猗歟休哉?邸下自代理以後,裁決適宜,應接如流,臣民慶頌,曷有其極?第伏念,邸下今日爲治之道,尤不可不致力於名物度數之學。邸下之聰明睿智,高出百王,然而沖年,聽理萬機至繁,八路之民心事情,實難一一俯燭。苟於諸臣奏對之際,毋徒以事機之便否,遽加裁判而已。隨其所奏,而其事之沿革顚末及山川形便,生民疾苦,細細俯詢。今日如是,明日如是,使國中百千萬事之情,了然於心中,則其所推移運用於施爲之間者,自可滂霈有裕矣。臣之此言,雖近粗俗,實爲沖年聽斷之要道,勿以人微言賤,而深加留神焉。臣無任屛營祈懇之至,謹昧死以聞。答曰,覽書具悉。所陳是矣,當留念。爾其勿辭,察職。
己巳十一月二十五日巳時,王世子坐時敏堂。大臣·備局堂上,引接入對時,右議政金若魯,戶曹判書朴文秀,摠戎使具聖任,漢城判尹金聖應,禮曹判書徐宗伋,副司直申晩,副司直徐命九·申思建,禮曹參判洪鳳漢,吏曹參判李天輔,同副承旨具允明,副校理李垍,假注書宋聚行,記事官李宜哲·李宜馣,進伏訖。金若魯曰,日氣極寒,氣候何如?令曰,無事矣。若魯曰,大殿問安,何如?令曰,一樣矣。若魯曰,大王大妃殿問安,何如?令曰,一樣矣。若魯曰,中宮殿氣候,何如?令曰,安寧矣。若魯曰,數日前,伏聞邸下有眩氣云,今則何如?令曰,間或似然,而差勝後一樣矣。若魯曰,眼候一樣乎?令曰,一樣矣。若魯曰,日氣甚寒,別無感氣乎?令曰,無感氣矣。若魯曰,此京畿監司李喆輔狀達也。請停儒校生考講,令廟堂稟處矣。考講,例於都事覆審時兼行,而今年都事災傷覆審,旣不爲之,則只爲考講發送,不無貽廢於列邑,且多姑停之例。今年儒校生考講,特許停止,何如?令曰,依爲之。出擧條若魯曰,此咸鏡南道兵使沈瑎狀達也。軍官金潗,鳩聚財力,移建倉舍,修築城堡,別造長槍五百柄,料辦二百兩錢,一百五十石米,以爲將廳需用,營奴婢給料之資,其功勞可尙。別般褒賞之典,令廟堂稟處,爲請矣。近來藩閫,少有公廨,及城堞軍器之修補,輒請褊裨論賞者,實爲弊習,以此恩賞,未免屑越。不但外方如此,京軍門亦然,故金玉布滿道路,臣常憂歎矣。今此金潗所幹,甚不大段,雖有微勞,自本營施賞足矣,不必狀聞請賞。況料理論賞,朝禁至嚴,則敢以將校廳錢,奴婢料資料辦,竝爲請賞,非但煩屑,其在事體,極爲不當。南兵使沈瑎推考,其所狀請,勿施,何如?令曰,依爲之。出擧條若魯曰,得見慶尙右兵使李昌壽謄報,則晉州營將梁世勣,以病罷黜矣。營將之任,與他職有別,故瓜滿前不得徑遞,而十五朔前,亦不得遷轉,載於法典,則雖監司,不當曲循病罷,況兵使乎?梁世勣之以病狀罷,誠爲駭然。兵使李昌壽,從重推考。此後兵使,不得病罷營將事,嚴加申飭,何如?令曰,依爲之。出擧條若魯曰,全羅監司狀達事,當稟于大朝後仰達矣。朴文秀曰,內入文書度支定例,已入于大朝矣。以度支定例見之,祖宗朝用財之際,爲民蠲減之盛意,可以知之矣。國婚時,所入珠貝綾緞等物,大朝多有蠲減,此莫非大朝盛德矣。待印刊,當入于大朝曁東宮殿矣。大朝盛意,聖子神孫,繼繼承承,宜可遵行,故如是仰達矣。令曰,知之矣。若魯曰,體大朝盛意,洞洞屬屬,宜守遵行矣。令曰,唯。若魯曰,財盡則國亡矣。自古帝王,或荒於財,或荒於色,未或不亡,而取而爲戒者鮮,此甚慨然矣。近來邸下,以通鑑進講,其中必有慨然事矣。李垍曰,邸下事,不出於勤學·勤政矣。此雖似兩件事,勤學爲本,勤政爲用,學者爲實,政者爲名矣。近日開講甚勤,善者可法,惡者可戒矣。五日日次雖勤,而其中亦有名實之別。近日,日次者爲名,開講時,反己者爲實矣。垍曰,臣待罪學兼官,故以職掌所管敢達矣。四學,卽養士之所也。明宗朝,以全羅道萬頃·古群山內外前洋魚場及扶安梁草·界火·飛梁等島內外魚場,與垈田免稅,賜與於四學,以爲收稅養士之資矣。壬午年間,爲宮家折受。其時學官,進達筵中,則判付內,以養士之需,宮家折受,極爲未安。仍令四學,句管收稅,至今更無被侵之事矣。今者,新宮家導掌輩,瞞告官家,以古群山收稅處,爲入於折受中,欲爲侵點界火島,則光海君奉祀家,中間作梗,欲爲侵奪之計,大抵〈四〉學則無着實主張之人,故宮家導掌輩,居間慫慂,將至見奪之境。此後養士之需,無處可出,事極可悶。以先朝判付見之,養士爲重,折受亦爲還收,則到今導掌輩,從中侵奪,極爲無據。道臣及該邑守令處,各別申飭。四學從前收稅之所,使四學次知,俾無他處侵奪之弊,何如?令曰,依爲之。出擧條文秀曰,自古帝王之治,莫過於堯·舜,而尙有詢咨之事,雖以邸下之睿智,機務酬應之際,或不無遺漏之事。伏願隨事下詢,以爲明習之地,宜矣。令曰,唯。若魯曰,邸下天稟沈默,臣等之前後仰陳者屢矣,而猶且簡默矣。如是沈默簡嚴,雖盛德事,而至於國事論難之際,只以依爲之而已爲敎,臣等不勝抑鬱之情矣。伏願時下英音,宜矣。令曰,唯。諸臣,以次退出。
上在昌德宮。常參·經筵,以代理停。
徐命珩達曰,明日常參,取稟。令曰,停。
徐命珩達曰,左承旨成範錫,今日不爲仕進,牌招,何如?令曰,依。
鄭夏彦達曰,憲府之監察茶時,諫院之闕達,已至多日,事甚未安。除在外·書批未下外,未肅拜人員,竝卽牌招,何如?令曰,依。
傳于鄭夏彦曰,戶判來待,而定例有陳達事,則持而入侍,訓將摠戎使,同爲入侍。
傳于鄭夏彦曰,守禦使,亦令入來,兵判,必在藥院,同爲入侍。
傳于成範錫曰,五軍門中,有先爲入來之人,承旨,偕先詣閤。勿出朝報
傳于金尙重曰,訓將,以旗面畫六甲事,仰達矣。勿畫其六甲,以圓點七點,畫於旗面。勿出朝報
以承言色,下令于金尙重曰,承旨趙載敏,將爲只推,而混踏以下,當該中官,從重推考,推考徽旨捧入。
徐命珩,以弘文館言達曰,本館上番副校理臣李垍,以東學兼敎授,今日儒生課試事,晝仕出去,而日晷甚短,一日之內,勢難畢試,入直間,除草記往來之意,敢達。令曰,知道。
又以侍講院言達曰,本院新除授弼善崔成大,由限已過,卽爲牌招察任,何如?令曰,依。
成範錫,以戶曹言達曰,判府事閔應洙,在鄕時月廩,依令敎,令地方官屢次輸送,終不領受矣。還朝之後,倉官進去本家,請受祿牌,則今十一月,來十二月兩朔祿俸,依例領受,而自二月至十月九朔祿俸,則以爲今方在京受廩,則在鄕不受之廩,今不敢追受云。又不領受,何以爲之?敢稟。令曰,令倉官更爲輸送。
具允明,以御營廳言啓曰,本廳屬海西八番騎士五十人,標下軍四名,已爲逢點整齊矣。來十二月初一日,與東營入直七番騎士替代後,舊番騎士放送之意,敢啓。傳曰,知道。
具允明,以御營廳言啓曰,今此下番騎士,別破陣試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以禁衛營言啓曰,來十二月當,八番中部後司屬江原道五哨軍兵,逢點實數六百五十二名,八番海西騎士五十人,步軍標下四名,已爲點閱整齊。來十二月初一日,與內外各處入直將官,馬·步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來庚午二月當,八番右部前司屬全羅道五哨軍兵,來正月二十五日,京中逢點。依例準二朔立番,十番十一番海西騎士,一體調送,逐朔立番之意,兩道監兵使處,預爲知委,何如?傳曰,允。
持平金漢老達曰,請逆坦孥籍,一依王府草記,卽令擧行。請罪人泰績,令鞫廳,嚴鞫得情,夬正王法。請瑞虎等兩賊孥籍,亟令王府擧行。請物故罪人夏宅孥籍,亟令王府擧行。請逆畬,孥籍等事,依大逆例擧行。請戊申逆魁之子,貸死爲奴,而年滿者,亟令王府,考案抄出,竝依麟佐子追坐例擧行。請徑斃罪人濂,孥籍等事,亟令王府擧行。請罪人龍發·斗齡·戒剛,仍令鞫廳,嚴鞫得情,夬正王法。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請爟,極邊遠竄。新除授大司憲徐命彬,時在京畿衿川地,掌令宋能相,時在忠淸道沃川地,司諫院大司諫韓師得,時在江原道春川府任所,請竝斯速乘馹上來事,下諭。令曰,不從。下諭事依達。
副校理李應協書曰,伏以臣,向淹楸山,遽速臺枰,杜門跧伏,分甘廢退。迺蒙大朝特降恩言,繼而有甄敍之命,其所以鑑燭而昭釋之者,鄭重優渥,無復餘蘊。日月于臣,父母于臣,前後眷庇之德,河海莫量,天地洪造,若有私於一物,循顧眇末,何以獲此於聖明?隕結銘佩,不知死所,誤恩荐加,宿硏重叨,彌增感惶,罔省攸措。念臣春間,待罪館職也,蓋嘗冒控情私,乞得長暇,經紀移竁之事,審擇點定之兆,竊想离照,亦或記有之矣。臣於伊時,纔卸職名,卽出郊畿,館除旋辱,嚴召踵至,而臣適中暑,委身丙舍,末由轉動,繼伏奉亞諫移除之命,而所處僻左,漠未卽聞,馹召之書,始承於罷官翌朝,則雖欲竭蹶趨承,其可得乎?臺臣白簡,驀地忽發,勒加以情外之言,敺之於假托之科,人之不諒,胡至於斯?虛舟見怒,迎擠頗忙,有甚機緘之不自已者耶?臣誠愕眙莫曉也。如臣無似,本乏寸長,而平昔自期勉,斷斷唯在於一箇直字。只緣樹立無素,不能見孚於同朝,反省訟恧,彌久靡已。區區情實,已蒙天鑑照燭,筵敎洞釋,顧何必呶呶於事冷之後哉?第臣本來,遭罹奇怪,蹤地臲卼,自畫見職,已成艮限。間嘗迫於嚴命,黽勉暫出,睢盱轉深,譏詆沓至,屢困拳踢,罔非滄浪。旣不能補襪線而答鴻私,徒自辱朝廷而蹈機穽,撫躬懊恨,魂夢猶悸。噫,進退出處,何常之有?唯義之是適,廉愧與義分,有時乎互爲輕重,則臣之未獲終守其微諒者,亦自煞有參倚,而人之持臣者,旋議其後,則官職去就,匪所可論,從此三司一步,便隔十重鐵障。雖被大朝剪拂之恩,責勵嚴截,而無奈大防在前,透過不得,株守難變,進身無路,塵刹之報,只期歛退而已。孤恩慢命,罪戾層積,嶺海金木,甘心是竢,惶霣跼蹐,秪增窮隘。仰惟离光,無幽不燭,不待臣言之畢,而庶幾鑑諒矣。玆隨召牌,趨詣闕外,不避瀆擾之誅,悉暴肝膈之懇。伏乞离明,俯賜照察,亟令鐫削臣職名,仍勘違慢之罪,以肅朝綱,以安微分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,察職。
己巳十一月二十六日未時,上御歡慶殿。五軍門大將入侍時,守禦使趙觀彬,摠戎使具聖任,訓鍊大將金聖應,御營大將朴文秀,兵曹判書金尙魯,左承旨成範錫,假注書宋聚行,記事官李齊顯·李宜哲,進伏訖。金尙魯曰,日氣陰寒,聖候何如?上曰,一樣矣。尙魯曰,搔癢之候,何如?上曰,塗硫黃汁,搔癢之症稍勝矣。尙魯曰,溫泉水連爲熏洗乎?上曰,熏洗矣。尙魯曰,湯劑連爲進御,而眩氣亦何如?上曰,眩氣往來之候,日寒則似劇矣。尙魯曰,大王大妃殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,賢嬪宮搔癢之候,何如?上曰,近來則稍勝矣。上曰,諸卿進來。近來浮囂之黨習尙如此,無可爲之勢矣。予不知其由,卿等亦何知之乎?上曰,軍中凡物,宜可齊齊備置,五軍門旗幟,減其尺數,何如?金聖應曰,大將及中軍把摠之旗,無大小之別矣。上曰,諸葛亮,持一羽扇,能行其威。威在大將,不在旗之大小。仍舊貫置之,何如?聖應曰,旗之尺數不多入矣。上曰,門旗尺數,入五尺許云,以何尺用之乎?聖應曰,布帛尺矣。上曰,大將手旗一尺乎?仍舊置之,似好矣。聖應曰,旗之體小者,好矣。上曰,以一疋廣用之乎?聖應曰,紬廣狹,故盡入一疋廣矣。上曰,召卿等,旗幟尺數,欲爲議定矣。文秀曰,大將之旗,小於把摠之旗。把摠之旗,小於哨官之旗矣。上曰,布帛尺中,有小尺乎?尙魯曰,各樣尺子,方待令於閤外矣。上命注書出去,持尺子入來。臣聚行,承命出去,持各樣尺子四箇入來。尙魯奉進。上取覽後還下。上曰,守禦屯田多矣。尙魯曰,然矣。上曰,守禦·摠戎兩廳,雜費多矣。尙魯曰,然矣。文秀曰,糧餉廳,雜費多矣。文秀曰,軍糧,自戶曹主掌矣。上曰,戶曹所用者,皆以餉廳財用之乎?文秀曰,然矣。上曰,訓鍊都監亦有屯田乎?聖應曰,龍津鎭有若干屯田,江界仙源地,雖有田,甚小矣。黃海道鐵峴,雖有田,品甚瘠薄矣。趙觀彬曰,兩局旗幟,各有名目,宜矣。上曰,書以某局大將乎?尙魯曰,各以其軍門號,書之,何如?上曰,天子六軍,諸侯三軍,三軍之制,可復設乎?聖應曰,我國軍丁,不足於三軍之制矣。通信使還來後聞之,則兵學指南冊子,入去倭國云矣。上曰,然乎?曾聞懲毖錄入去云,誠異矣。聖應曰,我國事,誠不能祕密而然矣。上曰,親行習操規例,與行用習操有異乎?尙魯曰,習操規例,別作名目,宜矣。文秀曰,各有條目,皆當印置矣。觀彬曰,臣有所敢達矣。本廳屬前中後三營將所領,各二十五哨,左右部別將所領,各十六哨,比三營軍制不均。廳屬訓御軍五哨,京作隊八哨,山城別破陣五局,分屬左右部,合作五司五哨之制,而山城別破陣,元無統領之把摠,依訓御軍例,鄕把摠一窠,以出身前銜擇差,而料則依他勿給,似涉便好,敢此仰達。上曰,兵判之意,何如?兵曹判書金尙魯曰,禦廳軍制,臣雖不知,而初不必加出則已,旣加出而不給料,事涉苟簡矣。上曰,無軍將有之,豈有有軍無料將乎?鄕把摠,其能領率京軍耶?尙魯曰,京把摠一窠,宜加出矣。戶曹判書朴文秀曰,兵判所達,是矣。事當出把摠而給料矣。上曰,兵判所達,是矣。依此爲之。出擧條上曰,以兵判爲大將事,載於冊子可乎?尙魯曰,禁衛營條,書之,宜矣。詳見陣圖,不可徒依此圖之法,當推移設陣矣。上曰,如河圖矣。五行陣先圖乎?尙魯曰,依舊圖,當以次例圖之矣。上曰,五部方陣圖,當以他陣圖推之,而禁御兩營,各置三十六哨,宜矣。聖應曰,玄武陣法,各營門宜可設矣。上曰,然矣。聖應曰,六花陣旗,敎鍊官輩,以六六旗爲名矣。或以六甲畫之,或以六花畫之云,而臣意則六甲似好矣。上曰,六甲,好矣。觀彬曰,兵將圖說序文,以先寫刻印者,敢此仰進矣。上取覽還下曰,過入工夫矣。上曰,新舊圖,竝刊置,好矣,而物役,則自戶曹,若干助給,宜矣。文秀曰,紙地等物,依下敎助給矣。上曰,兵將圖說刊印之役,軍門當爲之事矣。尙魯曰,二卷刻出,物役不大段矣。上曰,釐正事,戶曹當爲之,而卿等親承下敎,非傳敎之事矣。文秀曰,國婚定例,自戶曹刻出,故兵將圖說,則使芸閣刻出矣。上曰,活字,好矣。淑儀定例,卿等見之乎?此則活字似非,刊置,宜矣。上下敎朴文秀曰,國婚定例序文,卿宜書之。戊申勝戰碑,卿書之乎?文秀曰,臣書之矣。上曰,淑儀不揀事,今作定例矣。觀彬曰,下敎至當矣。上曰,承旨書之。國婚定例,其序文深意在焉,不可尋常,以度支活字印布,令芸館刻板三件印入,世子宮一件,宗親府·議政府·禮曹·戶曹·工曹·尙衣院·司饔院·承文院·弘文館·春秋館·侍講院·內府·內需司各一件,五處史庫,亦各一件印頒,其板本,藏于江都史閣。出榻敎上下敎于文秀曰,國婚定例冊子,改修正後,後日持入,宜矣。文秀曰,依下敎持入矣。觀彬曰,松坡倉別將,爲任頗緊,宜擇差,而本廳敎鍊官十二窠,一自間,都目遷轉定式之後,將不免積滯矣。若以久勤當次者,從自願差送松坡,能擧職瓜滿,則還屬敎鍊官,以末仕施行,何如?上曰,依爲之。出擧條文秀曰,當初李章吾之勸武,蓋有意矣。其爲人頗剛猛,可用之才矣。上曰,兵判,亦知其爲人乎?尙魯曰,臣待罪嶺藩時,見其爲人,頗剛明矣。上曰,承旨書之。本兵重任,不可久曠,而兵判金尙魯,過爲撕捱,尙不行公,其在分義,決不若是,從重推考,申飭行公。出榻敎上曰,承旨書之。頃者江留,植枳木之請,意蓋在矣,故令元良依施矣。今聞所送之枳,其甚零星云,兩南枳實,何等至賤,而此等朝令,若是慢忽乎?非爲此也,其他可知。當該道臣推考,守令爲先從重推考,申飭卽爲擧行。出榻敎諸將臣,先爲退出。上曰,門閉前,儒臣幾可入來乎?成範錫曰,日短故儒生納券,雖差晩,門閉前足以入來矣。上曰,陞補,亦已畢乎?範錫曰,姑未畢云矣。上曰,陞學儒生入場數,比庭試何如?範錫曰,不若庭試矣。上曰,如節製數乎?範錫曰,通讀合設,故儒生入場,幾如節製矣。上命注書出去,使儒臣持聖學輯要入侍事。榻前下敎上命承旨讀司諫權贒書。上曰,姜必愼罷黜事,卽何事乎?範錫曰,臣聞姜必愼,爲晉州牧使時,不卽延命於統制使鄭纘述,故纘述,略治晉州官吏,則必愼,以此辭狀,而罷黜云矣。上曰,承旨書之。司諫權贒,陳章元良,而聞所稟,一則爲是,一則爲異,一則爲非,取覽徒流之弊,果若其章,其所伸縮,專由律官。多金者,同律而歸歇,無金者,同律而歸重,此尋常痛駭者。噫,此等許多之類,其豈無此弊?其令秋曹,關係所重者外,其他金可以贖者,或律不至於此而徒流者,問議于大臣。抄聞至於蒙放者,輕者歲抄時,自可給牒,重者其雖過百,蒙放幸矣,況他乎?此則非臺臣之請也。以此謂仁政,傳所謂仁人放流之仁,何仁乎?此予所謂異者也。道臣之狀聞,旣曰是也,則國之所以爲國,專在於一等分,爲姜必愼,同請其律於帥臣,非徒事體不然,此等之習,心常非之者。權相一其所特除,意蓋深矣。曰人不稱,則臺請,可也,而此等請遞,自有處分,亦有大臣焉。事近越職,非也。元良代理之初,此等之習,不可不正,故諭焉。出榻敎上曰,金泰瑞事,良可過甚矣。範錫曰,大臣之決棍金泰瑞,亦似過矣。上曰,律官所爲,誠無形矣。律官輩議律,可謂熟鹿皮大典矣。此亦渠輩之生涯矣。範錫曰,律官輩操縱,豈至於此乎?上曰,應爲蒙放者,乃備局堂上陳稟之事,而如權贒之書,誠非矣,亦甚挾雜矣。此臺以大朝下敎,必爲引嫌矣。上曰,吏議之陳章,再次乎?範錫曰,再次陳書後,又使家童陳章,故還給矣。上命注書召儒臣,臣聚行,承命出去,召儒臣持聖學輯要,入來進伏。上曰,學製設行,幾次乎?李垍曰,設二次矣。上曰,儒生多乎?垍曰,近千人矣。上命儒臣進讀聖學輯要。垍進讀至妹姬大笑。上曰,何笑之有?誠異矣。人君昏暗,故如是矣。垍讀至衛靈公,與南子同車,及唐玄宗事。上曰,與南子同車,其昏淫可知矣。唐玄宗雖非慵主,蔽慾沈色,至於如此。雖英主,沈色則難矣。垍曰,先正纂輯之意,極盡矣。上曰,慾之一字難矣。雖英雄豪傑,溺於女色易矣。垍曰,能祛慾者,勇之眞矣。上命儒臣更爲進讀。讀畢,上命承旨進讀。上命儒臣文義陳達,垍曰,別無可達矣。況臣以下,乃先正竭論無餘蘊,更何有仰達之言?艮之六史曰,是謂之艮之隨六字,恐誤。左傳·啓蒙,皆作八,艮變爲隨,乃五爻皆變,二爻小陰,獨不變,小陰爲八,故曰艮之八。上曰,唯。垍曰,道合則服從,不可則止,此固人臣之道,雖非今日可言者,而臣下若有不可進之義,而君上必爲强迫,亦非使臣以禮之道也。上曰,爲君上而使臣下,無不可則去之患,豈非好乎?垍曰,臣因文義,有所敢達矣。必擇乳母者,此古人敎子之法。雖匹夫,敎幼子之道,猶尙如此,況我春宮邸下,睿學正當成就之時,其開導之方,當如何?卽今國事莫大,莫急於輔導東宮,而疏略忒甚,臣實爲悶也。臣亦屢次忝叨於講官矣。如臣魯莽者,苟充其數,豈有輔導之效乎?卽今抄選中人,有多有博學達理者,而如此之人,皆不上來,出入胄筵,豈非可惜乎?上曰,緣予誠淺,奈何?上曰,無若丹朱傲之戒,其意益深切矣。蓋衰老後沈色,則尤難矣。垍曰,凡人年多,則自有戒色之意,而至於衰耗,則信讒,最可爲慮矣。上曰,必遵道理,則與三代時人,何異之有乎?範錫曰,今番歲抄,當稟于大朝乎?上曰,披覽誠難矣。上曰,承旨書之。歲抄文書,酬應最難,故入于元良,稟以籤下之意下敎,而其時政院,過爲不諒,以致相持矣。今歲抄亦不遠,其酬應之難,一也。又有此癢症,坐臥俱不便,入于元良,則大略當指揮,而下政院,依此擧行。出榻敎諸臣,以次退出。
上在昌德宮。常參·經筵,以代理停。
鄭夏彦達曰,明日常參,取稟。令曰,停。
具允明達曰,大司憲徐命彬,執義閔遇洙,掌令宋能相·安正仁,持平安致宅在外,金漢老不爲行公。今日以監察茶時之意,敢達。令曰,知道。
趙載敏達曰,副校理李應協牌招事依下,而闕門已閉,待明朝出牌之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,雪後日候,轉益陰冷,伏未審日間,聖體調攝若何?溫泉水連爲熏洗,丸劑連爲進御,而搔癢之候,其或減歇,眩氣亦漸差勝乎?雖有待下敎入侍之命,而今日臣等,趁早率諸御醫入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣,眩氣往來。待朝入侍,宜矣。
大王大妃殿·中宮殿·賢嬪宮,藥房口傳問安。答曰,知道。
徐命珩達曰,右副承旨趙載敏,旣有只推之令,而今日不爲仕進,牌招,何如?令曰,依。
金尙重,以弘文館言達曰,本館下番,連日闕直,事體未安。副校理李應協,書批已下,卽爲牌招,以爲姑降入直,何如?令曰,依。
又以禮曹言啓曰,來十二月初七日,中宮殿誕日,與國忌相値。誕日陳賀,以無故日退行事,曾已定奪矣。十二月初八日,初九日,又値國忌齊戒。誕日陳賀,以初十日磨鍊擧行,何如?傳曰,竝與賀而權停。
趙載敏,以右邊捕盜廳言達曰,畿內,有賊黨窺捕事,本廳軍官軍士發送之意,敢達。令曰,知道。
領府事金興慶書曰,伏以臣,一念求退之願,三四載如一日。日昨引疾之章,敢有所申懇,而及奉下答,不爲明賜處分,乃反命之以御醫診視,繼之以珍劑頒下,恩至渥也。是豈濱死賤臣,所可仰酬其萬一,而第七十致仕,臣子之常禮,暮境休官,人心之至願,而禮律昭著,垂訓至嚴,安可以坐享厚祿,淟涊不退,以益其一世之嗤點也哉?區區至懇,耿耿不已,瞽者之不忘視,痿者之不忘起,誠未足以喩臣,今日之懷也。況今新政之初,尤當致意於使臣以禮之道,以新一代之淸化,睿念及此,恐不待臣辭之畢矣。玆敢更陳微懇,仰瀆徽聽。伏乞离明,特許一休,毋令一夫不得其所,千萬幸甚。臣無任切迫祈懇之至,謹昧死以聞。答曰,覽書具悉卿懇。卿勿過辭,安心善攝焉。仍令曰,史官往諭。
刑曹判書元景夏書曰,伏以臣,跡畸命窮,不幸遘風癱必死之疾,畏風憚霧,擔出海島,乍就藥餌於京輦之間,而催督有請,不遑恤病,纔越甲津,而秋曹恩旨,踵後以至。曲荷天地父母之仁,庶可逭島中羈鬼,九頓感涕,臣可以生矣。病危情急,妄援故重臣沈宅賢之例,拜章乞歸,則承宣阻斥,臣無望生還矣。慮囚在邇,本曹草記十一月初八日,臣祗受斯速上來之有旨。孔子曰,君命召,不俟駕而行。臣則適値長寧殿冬至享祀,當以獻官進參,過享上去,申聞緣由,本月十四日始上來。夫陪京居留內,兼樞密元,無交龜相礙之例。故相臣李䎘,以留守移拜刑判,不待交龜,乘馹上來,載諸本府故例,臣非敢誣也。雖以臣所覩,記朴師益·尹游·吳瑗·李秉常,或因旨諭,或因筵白,皆上來,何嘗拘交龜與否乎?今大僚,以違前例上來,至請考察,臣瞿然惶慄,罔知措躬。臣近爲風眩所困,神情惝怳,錯記妄行,自犯前例,攸違之案,鈇鉞死罪,臣實甘焉。臣方請譴,不宜贅他,藩伯守宰,慢忽朝令,殊甚寒心,玆敢尾陳。沁都種枳,臣嘗疏請,而三南列邑,枳實輸納,自備局發關巡營矣。嶺南·湖西,尙寥寥無一箇以送,只咸悅·萬頃·扶安等三邑,各以十數斗來納,而珍島則五升塞責,殆若兒戲。當該郡守,宜勘其慢,道臣亦不可無警也。本府所摘枳實一百十九斗零,分植十二鎭堡,臣早晩登筵,當陳形止焉。臣無任屛營祈懇之至。謹昧死以聞。答曰,覽書具悉。所陳者,大朝已下敎矣。卿其勿辭,行公。
司諫權贒書曰,伏以臣,本以疏逖之蹤,忝叨侍從之列者,于今二十年。憲府則持平而掌令而執義,諫院則正言而獻納而司諫,出入兩司,迨過四十餘遭。雖未能正色立朝,糾劾官邪,然其不知之中,見忤則多。頃年,嘗膺出疆之命,而爲嫌人所沮尼,臨行狼狽。其後又有南邑之除,而爲道臣所迫逐,到官卽罷。前跋其胡,後疐其尾,與世抹摋,動輒離尤。臣於是自知其難容於世,遂乃杜門謝客,引疾自屛者,已至六年之久。間或有數次除旨,而一未承膺,見方帶國子漫銜,而亦不敢出肅矣。乃者亞諫之命,又下於千萬夢想之外。臣誠驚惶,罔知所措。臣非不知一謝恩命之爲分義之當然,而顧此自劃之地,不可復蹈,旣廢之身,終難更起。加以景迫桑楡,病纏骨髓,宛轉床席,成一鬼物。以此醜陋之形,何以翺翔於鵷鷺之班哉?玆敢略搆廢病之狀,敢暴危苦之忱。伏乞离明,俯賜矜憐,亟許鐫遞,俾得安意調息,以延殘喘,不勝幸甚。臣雖不敢以諫職自居,而旣有所懷,何敢不一言而退乎?今冬雷變,實是振古所無。丙枕之懍惕,群下之驚惶,固不暇言,其恐懼修省之道,諸臣之章奏,畢陳無餘,臣不必更爲陳腐之說,以塵淸鑑,而臣聞秋曹徒流案,其數夥然,殆近二千。八路雖廣,人民雖衆,徒流之罪,豈至此多也?此不過律官輩,只以賂物之多寡,惟意低仰,可笞者徒,可杖者流,以至生爲他鄕之乞人,死作無主之餓鬼,其情寧不悲哉?匹婦含冤,尙可以五月飛霜,況此許多冤氣,豈無上干雲霄之理哉?被謫蒙放未收敍之類,亦至五十餘人。當初罪名之輕重,臣固未知,而旣放之後,多年未敍,含冤入地者,至於過半幽明之間,亦豈無滯鬱之氣乎?臣謂宜令廟堂,逐日會同考案,抄出罪名至重者外,一倂疏釋,則此乃代理初,行仁之大政,而亦或爲消弭之一道矣。吏曹參議權相一,卽鄕中自好之士,聖上必欲試可,中批特除,聖意孰不欽仰?而彼雖年少之時,固難堪睢盱之地,今則年踰七耋,決無上來之理,虛縻銓職,已至四朔。當此大政迫頭曹務棼如之日,不可一任其瘝曠,臣謂亟令遞改,宜矣。向者嶺伯之狀罷晉州牧使姜必愼,可謂得體,而統制使雖曰,上官牧使,亦是朝廷之命吏,微示嫌意,使之自處,可也。何必爲乖悖之擧,卽日擊逐而後,乃快於心乎?必愼,旣以此罷歸,則鄭纘述亦豈獨晏然而已?不可不一體罷職也。朝廷法令,不行於譯舌。雖以今番金兌瑞事觀之,謝使之行,當發於九月,齎咨官雖罔夜疾馳,其間必難往返,而渠自挺身擔當,强請作行,終未及於使行,此豈委任發送之意哉?事極無嚴,且係國綱。齎咨官金兌瑞遠地定配,斷不可已也。臣無任屛營祈懇之至。謹昧死以聞。答曰,覽書具悉。金兌瑞事,到府後,令該府依此施行。他餘事,大朝已下敎矣。
上在昌德宮。常參·經筵,以代理停。
下直,英陽縣監宋儒式。
金尙重達曰,明日常參,取稟。令曰,停。
趙載敏達曰,大司憲徐命彬,執義閔遇洙,掌令宋能相·安正仁,持平安致宅在外,金漢老不爲行公。今日以監察茶時之意,敢達。令曰,知道。
具允明達曰,副校理李應協,正言李顯祚牌招事令下,而闕門已閉,待明朝出牌之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,伏未審夜來,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣漸益差勝乎?今日臣等,當依下敎,率諸御醫入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣,眩氣往來矣。間二日問候,宜矣。
大王大妃殿·中宮殿·賢嬪宮,藥房口傳問安。答曰,知道。
金尙重達曰,刑曹參判鄭翬良除拜後,過三日不爲出肅,依定式推考警責,仍卽牌招,何如?令曰,依。
又達曰,檢閱李齊顯,以親病陳書徑出,原書纔已捧入矣。所當直捧禁推徽旨,而此與無端徑出有異,推考警責。檢閱黃仁儉,仍卽牌招入直,何如?令曰,依。
趙載敏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于趙載敏曰,宣傳官有出使處,騎馬二匹立之。勿出朝報
傳于成範錫曰,戶判,診筵同爲入侍。
趙載敏達曰,明日次對,兩司無進參之員。除在外·牌不進·令旨未下外,持平金漢老,司諫權贒,竝待開門牌招,以爲入對之地,何如?令曰,依。
具允明達曰,副校理李應協牌不進罷職令旨。令曰,大朝特敎申飭之下,其何敢若是乎?只推,更爲牌招。正言李顯祚牌不進罷職令旨。令曰,只推。更爲牌招。
傳于趙載敏曰,金泰瑞事下敎,無更捧傳旨之事,只以下敎,分付。入達單子,付標以入。
許㻑爲谷城縣監。
判中樞府事閔應洙箚曰,伏以臣,昨伏聞仍戶曹草記,臣之今年二月以後,未受祿俸,至令倉官輸送云。臣於此誠不勝慙惶悚慄,罔知所以自措也。夫朝家頒祿之典,事體至重,上不可以濫施,下不可以冒受也,明矣。雖在其職,無所猷爲,坐食廩祿者,猶謂之尸素。況臣春初,狼狽出城,旋卽退屛,鄕里待勘之蹤,不敢受廩,事理固然。到今上來之後,追計日月,更受其祿,寧有是理?從前以臣之不受廩祿,屢煩稟達,雖蒙縣官之輸致,臣每竭誠力辭,終未能領受,此固萬萬惶懍,而今此追給之令,尤是意慮之外,求之公體私義,俱無所據,恩賜之下,又不得祗受,違令之誅,益無所逃。伏乞离明,特垂諒察,亟寢倉官之輸給,以存國體,以安微分,千萬幸甚。取進止。答曰,覽箚具悉卿懇。不腆常廩,何以固辭?卿其安心,勿辭,領受焉。仍令曰,史官往諭。
兵曹判書金尙魯書曰,伏以臣,於見職有必解之義,而無可出之勢,歷月撕捱,公務曠瘝,而臣未暇顧。鎭日藥院,處義卽當,而臣不敢恤,寤寐顒祝,只在於大小朝體下之仁,蚤賜處分。不自意特敎忽下,至命重推,責之以分義,督之以行公,臣誠震惶狼狽,不知所出。今臣之所丐遞者,非以情勢辭也,非以疾病辭也,惟以私心之萬萬兢惕也。聽之薦紳,皆曰當遞,聽之士庶,皆曰當遞,便成一副當輿論,不但臣之以已遞自居,人莫不視臣以已遞,而重臣有前例之說,猝發於同登文石之際,何其不諒之甚也?假使有前例如其言,古今不同,時勢相懸,以堂堂國體,決不可舍時望,而妨賢路,强爲此苟簡之政。況臣謹畏之性,履盈爲懼,憂危之蹤,曲木猶驚。中權,是何等重任?而以此身處此世,厭然冒此職,曰吾乃行古之道,災之不及身者,必無幸矣。臣豈爲此哉?伏願离明,頫垂哀憐,遄許鐫免,毋使公私兩病,瀆擾之罪,鈇鉞是俟。臣不勝伏地屛營之至,謹昧死以聞。答曰,覽書具悉。特敎之下,豈敢若是?卿須勿辭,從速行公。
修撰鄭純儉書曰,伏以臣,於二年之間,再蒙恩補,歷數愆尤,罔非自取。幸賴慈覆之仁,旋蒙宥釋之典,山恩海渥,前後罔極。臣雖結草含環,何以報此萬一哉?祗擬沒齒田園,歌詠聖德,以爲息黥補劓之圖,而不自意大朝收錄之命,出於特旨,榮銜繼降,馹召遠宣。臣於是手捧除書,伏地九頓,感涕交逬,殆不能自定。臣於經歲逖違之餘,固當竭蹶承膺,少伸叩謝之忱,況當邸下代理之初,尤豈不欲趨侍邇列,一瞻溫文之光?而第臣區區情蹤,實有懍惕不自安者。年前臣之旣肅館職,旋犯違逋者,不過出於一時惶愧之端,而以致法講差稽,嚴旨荐下,論以邦憲,合被重戮,絶徼乘障,未足以當其罪也。至今追思,惶汗浹背,歲月雖久,釁戾自如,今何可徒恃寵靈,晏然冒進,以益其無嚴之誅哉?至若向來一二反詈之言,臣固付之一笑,不欲較絜,而旣被其無限詆斥,則此尤臣難冒之一端。日前騎郞之除,猶不敢唐突趨肅,終至遞解。今於新命之下,去就一節,更無可論。玆敢力疾登途,進伏城闉,略陳短書,悉暴危懇。伏乞离明,俯賜諒察,亟許鐫遞,俾安私分,仍勘臣罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
檢閱李齊顯書曰,伏以臣於直中,得接家信,臣母,素患咳喘之症,遇寒添劇,膈痰盛壅,食飮全廢,氣息奄奄,情理煎迫,按住不得,忙陳短章,徑出禁門。伏乞睿慈,俯垂矜察,削臣所帶之職,俾便救護,治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
乾隆十四年己巳十一月二十八日未時,上御歡慶殿。藥房入診,都提調閔應洙,提調金尙魯,副提調徐命珩,記事官崔台衡,記事官黃仁儉·李宜哲,醫官金應三·玄起鵬·金壽煃·鄭文恒·李道吉·鄭趾彦入侍,戶曹判書朴文秀,追後入侍,諸臣進伏訖。應洙曰,近日日氣陰冷,聖體若何?上曰,一樣矣。應洙曰,搔癢之候,何如?上曰,姑無所減矣。應洙曰,黃蠟膏試之乎?上曰,三四次試之,而初則似有應驗矣,累次試之之後,則不知有顯效矣。應洙曰,溫泉水連爲熏洗乎?上曰,熏洗矣。應洙曰,丸劑亦連爲進御乎?上曰,時時進御矣。應洙曰,兩種丸藥,皆爲進御乎?上曰,皆進之矣。尙魯曰,丸劑進御,不間斷,然後可以責效矣。應洙曰,眩氣何如?上曰,尙往來矣。尙魯曰,再昨有日寒,則眩氣頻數往來之敎矣。近日連爲陰寒,甚可悶矣。上曰,大抵眩氣,日寒之時似加矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。應洙曰,賢嬪宮調候,近日何如?上曰,尙未快差矣。應洙曰,臣等入來時,聞藥院批答改下,而卽有入侍之命,故未及見之矣。上曰,以此後,則間二日問候改下矣。應洙曰,間二日,豈不沓沓乎?上曰,一兩日之間,何關乎?尙魯曰,日久,則憂菀倍矣。上曰,卽今,則癢症大體小減,何必頻數問候乎?應洙曰,搔癢之候,得快復,然後可以謂愈矣。上曰,予之搔癢,是本症矣。見諸臣時作氣,而坐則尤難矣。尙魯曰,臥內引接,實無妨矣。上曰,卿等常以此勸之,而卿等入來時,每不能自安矣。或臥而見之,則卿等豈不驚怪乎?命珩曰,頃日入診時,殿下臥而見之,臣等果有驚慮之心矣。尙魯曰,聞再昨儒臣入侍,入夜始罷,夕水剌過時,豈不可悶乎?雖或厭進,過時則不知之中,必有損傷之節矣。上曰,勿食申後飯,是養生者之言,而此豈爲延壽之道耶?然雖小進,不失時好矣。尙魯曰,過時不進甚悶。雖引接臣僚之時,使之少退,而進水剌,好矣,此後,則加意爲之伏望。上曰,此後,則當依達爲之矣。命珩曰,引接臣僚,夜深不罷,當此隆冬,寒氣透徹,似不無致損之節,豈不可悶乎?今見窓戶所塗之紙,亦多穿弊,外氣必有透入之患,分付改塗,好矣。上曰,雖改塗窓戶,不合自多罅隙,外氣之入,終難防矣。命珩曰,私家窓戶,無如是罅闊者矣。應洙曰,臣曾以地部郞,當修理之役,而殿閣窓戶,多不精密,事甚可怪矣。醫官以次診察。應三曰,脈候左三部,今則無數氣,右三部亦有滑意,大體好矣。起鵬曰,脈候左三部安靜,右三部亦甚調好矣。上曰,注書出往,戶判如已入來,入侍事,分付,仍率以入,可也。臣台衡,承命出往,與之同入。應洙曰,溫泉水熏洗,似可責效,使之連爲汲來,好矣。上曰,此爲弊不貲,觀勢爲之,好矣。應洙曰,此何足爲弊?限平復,汲來宜矣。尙魯曰,聞醫官之言,今日別無更爲稟定之事,溫水連爲熏洗,丸劑亦連爲進服,是所望也。上曰,當加意爲之矣。上曰,金泰瑞事,誠非矣,而使臣決棍,亦過若是,行中譯官,則決棍,可也,而泰瑞,則以齎咨官入去,復命之前,君命在身,使臣之任意決棍,終涉過矣。頒赦差使員,奉命出外方,則何以待之乎?諸臣皆曰,外方,頗加敬待,以王人之故,立於監司之上矣。上曰,泰瑞人雖微矣,以奉命言之,則與使臣無異,不宜輕易決棍。大臣諸臣之意,何如?應洙曰,臣於朝論,不可參涉,而泰瑞之行,奉命則奉命矣。文秀曰,泰瑞之奉命,稽緩甚無據使行,若待泰瑞還來而離發,則其爲狼狽當如何?然冠帶之人,治罪於我境,猶或可也,而彼境爲之,誠非矣。以奉命言之,則奉命亦許多,此雖謂奉命,異於宣傳御史之奉命矣。然使臣決棍,則終涉率爾。臣頃見狀啓,以爲如何矣?尙魯曰,此異於行中譯官,奉咨文而去,狀啓請罪,可矣,而決棍之非,則誠如聖敎矣。文秀曰,泰瑞遠配,則決不可不爲矣。尙魯曰,彼中咨文,適來到,故使臣離發,而若待泰瑞還來而發,事誠狼狽。以此思之,則泰瑞所爲誠甚駭痛,不可不罪矣。文秀曰,泰瑞罪,然後可懲來後,雖果川,定配可矣。上曰,不當決棍於彼境之言,誠是矣。泰瑞,則不可不重罪矣。以譯輩言之,則李樞,誠可貴之人矣。文秀曰,樞累次赴北,而馬鞭之外,無他持往之物云矣。尙魯曰,樞如是之,故彼亦忌憚云矣。上曰,承旨書之。今番齎咨官金泰瑞所爲,其涉可駭,其在懲後之道,初欲從重勘律矣。臺臣,請元良者是矣,使之許施。今聞配所,似涉輕矣。噫,國之所以倚信而使之者,不過渠輩,而往時恣意遲留,留住鳳城,使通官傳聞,亦爲無嚴,而來時遲留,倍於往時,無事之際若此,他何恃焉?不可不嚴懲,仍其道邊遠定配。泰瑞所爲,其雖無據,使臣決棍,予則曰,大不然。渠雖人微,復命之前,王命在身,非比行中差備譯官之類,雖行譯衣冠之人,彼中決棍,禁令已載續大典,況奉命者乎?往事雖不說,此後,雖此等之人,於奉命之行,若或有不美之事,勿論彼我國,毋敢任自決棍事,奉承傳施行。書訖,上曰,雖如是遠配,若有勅行入來之事,可以放釋矣。決棍於彼人所見,快則快矣。領敦寧今番之擧,似亦出於一快字矣。上仍笑曰,徐宗順,若決棍則快矣,而雖領敦寧,此則似未易辦矣。渠本以我國之人,作名,亦同於我國徐哥,而其爲操縱,有倍於他,尤爲可惡矣。命珩曰,臣惶恐敢達矣。宗順作名,非從臣等也。此偶然相同之事矣。應洙·尙魯曰,診候旣畢,臣等與諸醫,先爲退去。上曰,可矣。文秀曰,國婚定例,宜定次序,故付籤入之,而此事當加精詳,不宜悤卒了當,明日始可完訖,當持而入侍矣。上曰,過日食齋戒後,初二日入侍,可也。文秀曰,頃日以李章吾事,有所陳達,而此與他武弁有異,國事亦必着實爲之,宜有擢用之擧矣。上曰,欲擢用,則何以爲之耶?文秀曰,如喬桐水使,西北兵使,軍門中軍,皆是陞資之階也。上曰,此可謂戚臣矣。文秀曰,於東宮爲四寸矣。上曰,李重庚,年老而位不崇顯,故章吾官爵,亦未免落下矣。文秀曰,章吾,臣不與相親,而以所見敢達矣。自上若試之於行首宣傳,則可知其可用與否矣。上曰,是誰所薦耶?文秀曰,故左相宋寅明之薦也。上曰,其文筆何如?文秀曰,其文亦如金聖應,所志題辭則可以優爲之矣。命珩曰,文亦善爲之矣。文秀曰,許㻑,頃日政入谷城首擬,而落點未下,聖意所在,臣未敢仰知,而其爲人頗可用,曾爲上土僉使及虞候,而皆善爲之,右相頗稱譽矣。谷城以弊殘之邑,十年之內,八九次遞易,誠爲可悶矣。上曰,其倅,予欲以名武差送,落點姑留之矣。文秀曰,㻑亦可用之人,而谷城於渠,爲左遷矣。上曰,其人之可用,果如所達,則可惜矣。注書出往,分付吏曹,此望記持入,可也。臣台衡,承命出往持入,上落點以下。命珩曰,臣於呈辭辭疏,申飭事,誠有所悶切者。朝臣中,有實病,或情勢者,皆不得爲呈辭,亦不得爲辭疏,無以上達,宜有參酌變通之道矣。上曰,古則朝臣,多累年行公,而不頻數遞易矣。纔已申飭,旋又變通,則豈有如許法令乎?不可許矣。諸臣,以次退出。
上在昌德宮。常參·經筵,以代理停。
未時,日有左珥。
下直,陜川郡守李存中。
具允明達曰,明日日食齋戒相値,常參,頉稟。令曰,知道。
鄭夏彦達曰,大司憲徐命彬,執義閔遇洙,掌令宋能相·安正仁,持平安致宅在外,金漢老上書入達。今日以監察茶時之意,敢達。令曰,知道。
具允明達曰,卽者弼善崔成大,副校理李垍,以其親病陳書徑出,原書纔已捧入矣。所當直捧禁推徽旨,而此與無端徑出有異,竝推考警責。玉堂上下番俱空,事甚未安,修撰鄭純儉卽爲牌招入直,何如?令曰,依。
令于趙載敏曰,大臣·備局堂上引接。
鄭夏彦啓曰,刑曹徒流案,問議大臣抄聞事,命下矣。首堂所當擧行,而判書元景夏,以沁留交龜時,未肅謝,未得擧行,成命之下,致此遲稽,殊甚未安,而勢將待交龜擧行,交龜後,卽爲擧行之意,分付該曹,何如?傳曰,允。
具允明達曰,以吏兵批歲抄,令曰,點下者捧徽旨。
趙載敏,以備邊司言達曰,全羅左水使南益曄,在任身死,喪柩上來時,依例擔軍題給之意,分付所經各道,何如?令曰,依。
鄭夏彦,以備邊司言啓曰,全羅左水使南益曄,意外身死,莫重閫任,不可暫曠。其代,令該曹卽爲口傳差出,催促下送,何如?傳曰,允。
具允明,以戶曹言達曰,依令敎,判府事閔應洙,自二月至十月合九朔祿俸,更爲輸送于本家,則以爲,今方陳箚請辭,終不敢冒受云。祿俸又不領受,何以爲之?敢稟。令曰,令倉官,更爲輸送。
副校理李垍書曰,伏以臣,以老母在也,冒沒供職,冀免違命之罪。亦以老母在也,旬望持被,積深離親之思,臣之進退,於是維谷,而情私亦云蹙矣。臣母癃老,咳嗽膈痰便成痼疾,每當寒節,或失調攝,輒致添劇,澟然而危。臣是以身在禁直,每聞門鑰之聲,方寸亂而夜必四五驚矣。卽接家信,則母病越添於近日極寒之際,頑痰上升,咳嗽欲絶,全夜辛苦,朝來氣息奄奄,老人心弱,雖不病之時,每有思子之懷,及其疾劇,覓臣欲見云。臣聞此報,不忍暫時淹留,忙陳短章,徑出禁門。伏乞离明,亟令削臣之職,以便救護,仍治擅離之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
兼文學徐志修書曰,伏以臣,昏愚疏劣,自陷大戾,曲被天恩,薄施譴罰,蹙伏訟愆,日夕悚惕,不自意天地洪造,不以細物而終棄。曾未幾何,收敍之命,遽下於千萬夢想之外,春坊新除,繼降於病伏鄕廬之日。馹召踵臨,促臣上來,滌瑕蕩垢,殆若曲私於臣,負罪賤臣,何以得此?驚惶感激,實不知措躬之所也。臣之情實,已悉於伊時供辭。伏惟离明,庶幾俯燭,而身帶該司之任,敢欲求遞於動駕隔日之時,此固臣之罪也。至若臨急逡巡,以致輿衛不備,雖非臣始計,而事勢輾轉,竟陷慢蹇之科,論以邦憲,萬殞猶輕。一時鐫削之,律不足以蔽其罪,今安敢憑恃拂拭之寵,遽然進身於榮次,揚揚若無故之人哉?且臣重感寒疾,僵臥叫楚,氣息昏綴,殆不省四到。諭召之下,末由轉動,罪戾益添,尤不知所出。玆不得不冒從縣道,猥陳微懇。伏乞离明,特垂矜憐,亟削臣職,俾臣安意調息,得延殘喘,仍勘臣罪,以肅朝綱,千萬幸甚。臣無任戰越祈懇之至,謹昧死以聞。答曰,覽書具悉。爾其勿辭,從速上來察職。
弼善崔成大書曰,伏以臣,九耋病母,常淹床褥,在臣情理,實無一日離側之勢,而罪罷訟愆之餘,坐逋嚴召,非但義分之所不敢出,一登講筵,仰瞻离光,得聆英音,亦臣所至願,而日昨猥控私懇,幸得恩暇,母子相對,感極而涕。黽勉祗肅,仍又持被,直廬長夜,方寸懆懆,不能成寐矣。卽接家信,母病曉來添劇,寒痰上衝,遍身牽痛,神識迷瞀,勺飮厭進,篤老氣力,實有懍懍之慮,臣心神飛越,煎泣罔措。玆不得不冒上短章,忙出禁門,臣罪至此,萬死有餘。伏乞离明,俯垂矜諒,亟令鐫遞臣職,俾便救護,仍治臣任情擅離之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病。
持平金漢老書曰,伏以臣之望八老父,疾病沈淹,寧日恒少,區區私情,實無離側從宦之望,而適會職名縻身,不得任情徑行矣。昨昏,得接鄕信,則臣父宿患,遇寒添劇,寒熱交攻,咳喘大作,食飮全廢,氣息奄奄,專人來到,促臣歸護。臣自聞此報,心神飛越,按住不得,今以賓對,召牌儼臨,而私情所迫,他不暇顧,忙陳短章,徑尋鄕路。伏乞离明,俯加矜憐,特遞臣職,安意救護,俾伸至情,仍治臣擅行之罪,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護父病。
令江華府留守兼鎭撫使金光世書。王世子若曰,陪道居留,必須隆望,重防鎭撫,宜畀通才,豈止僉諧?實仰聖簡。惟卿,志行,則祥和愷悌,才猷,則精透敏詳。世德炳輝,先忠貞扶倫大節,門閥燀赫,三尙書傳家令名。呂原明始補門階,屈跡小邑,張文定終擢恩第,蜚英坦塗。居官絶干托之私,外溫而內確,莅事徹微密之妙,識議而理明。持論正而務主和平,飭己約而濟以恬雅。步武殆遍於臺省館閣之華,聲績茂彰於民社戎轄之寄。銀臺出納,克著惟允之譽,秋部超遷,別是曰嘉之寵。攝使价則虜服歸橐之洗,聽獄訟則民頌判牘之明。固知履屐之皆當,每思盤錯之一試。眷玆沁州大鎭,寔我海門巨防。作京邑輔車之形,密邇百里,通江湖舟楫之路,控引四方。支兵芻糧,卽漢家敖倉之積,寬民絲繭,亦趙氏晉陽之歸。蓋累朝創設之旣勤,伊近日凋弊之轉甚。百年儲蓄,慨虛實之相蒙,一島軍兵,嗟老弱之苟充。詰戎之策漸弛,殆忘丙丁之羞,築城之役未完,尙多甲乙之論。不有以審事機而愼籌畫,其何以壯關防而激士民?玆授卿以江華府留守兼鎭撫使,卿其欽玆寵章,勉乃職守。苟涉於祛疵瘼,則毋拘事勢之或難,凡可以利國家,則勿憚便宜之自斷。參機務於籌局,奏事須待登筵,閑鼓角於戟門,意氣常若對壘。繕甲輒務於暇日,試藝須講於明年。若其經營施設之方,蓋在號令之有紀,至於綢繆休養之策,必藉威惠之竝行。於戲,仗文武備具之才,克追乃叔保釐之政,授兵民兼摠之任,益體大朝甄注之恩。寧容多誥而誕敷?惟其歷試而皆辦。數易貽弊,乃在余代理之初,久任責成,以待卿往欽之後。故玆令示,想宜知悉。知製敎尹得載製進
己巳十一月二十九日巳時,王世子坐時敏堂。大臣·備局堂上,引接入對時,右議政金若魯,吏曹判書鄭羽良,摠戎使具聖任,訓鍊大將金聖應,行副司直申晩,江華留守金光世,行副司直申思建,漢城左尹李鼎輔,吏曹參判李天輔,右副承旨趙載敏,正言李顯祚,假注書宋聚行,記事官李宜哲·李宜馣,進伏訖。金若魯曰,日氣極寒,氣候何如?令曰,無事矣。若魯曰,大殿問安,何如?令曰,一樣矣。若魯曰,大王大妃殿氣候,何如?令曰,一樣矣。若魯曰,中宮殿氣候,何如?令曰,安寧矣。若魯曰,此南兵使沈瑎狀達也。備陳本營關防之重,軍民生理之艱,請得三千兩錢,給債取殖,以爲五十料窠,取才付料,激勸將士,則可以聳動習藝,令廟堂稟處矣。帥臣之留心邊務,欲爲激勸軍校之道,其志固可尙,而卽今弊端,毋論京外,多在料窠之創加,希望之無漸。蓋料窠增置,雖爲目前慰悅之資,未過多年,衆弊層生,況錢貨殖利,尤有大弊。南關雖不禁錢,何可創開殖貨之路乎?此事當否,下詢入侍諸宰,而處之,宜矣。令曰,依爲之。吏曹判書鄭羽良曰,端川以北,未及行錢,而料理之弊,亦未及於北道,而今若許令料理,則雖小有益於今日,其弊端,必將有甚於日後,不可以小益,而開無窮之弊。臣意,則勿許,爲宜矣。摠戎使具聖任曰,南兵使沈瑎狀達,專出於爲武士激勸之道,其意則好矣,而若依所請施之,則初雖有慰悅武士之心,前頭弊端,必將有倍於此,不知其好矣。判尹金聖應曰,南兵使沈瑎狀請,出於北路武士撫循激勸之意,儘好,而西關殖利難防之弊,大臣所達誠是矣。北關,又開料理之路,前頭生弊無窮,斷不可許施矣。行司直申晩曰,南兵沈瑎之狀辭,出於激勸武士之道,其意則非不好矣。至於料理一事,多有弊,不但朝家,曾有禁令。北靑距北關,甚近,今若開錢貨料理之路,則錢貨,漸漸流入於北關,其勢必然,此亦非細慮也。此蓋沈瑎,只觀目下激勸武士之爲利,而不思前頭弊端而然也。臣意,則勿許,爲便矣。江華留守金光世曰,南兵使沈瑎狀請,雖如此,料理,誠有弊,自朝家曾有嚴禁,猝難輕許矣。行副司直申思建曰,沈瑎之狀達,蓋出於爲武士激勸之意,而錢貨殖利,雖似有目下之小利,末稍則公私俱爲受弊。況聞南兵營,曾無料理之事,尤不可創開,勿施,似好矣。左尹李鼎輔曰,小臣待罪北藩時,兵使沈瑎,以兵營凋殘,有所請債。其意蓋出於料理,需用於此等慰悅之資,而監營亦甚凋殘無出處,不得許施。然以監營言之,多設武士料窠,無以接濟,不得已給債取殖而用之,故其弊不少。沈瑎之言,雖在於激勸將士,大臣及諸宰所達,爲慮前頭之弊,臣意別無異同矣。吏曹參判李天輔曰,沈瑎狀達,大體則出於激勸將士之意,而外方錢貨殖利之弊,雖自前開路處,猶可禁之。況北路前日所無之事,何可創始乎?若魯曰,今聞李鼎輔所達,監營,似有殖利設料之事,故兵營將校輩,又欲倣此,而有所望矣。料窠增加之有弊,錢貨殖利之不當,諸臣之見皆然,不可許施。此狀請置之,宜矣。令曰,依爲之。出擧條若魯曰,近來邸下,勤開書筵,臣等不勝喜幸欽頌之至。招延林下之士,自是我祖宗家法,儒者雖難進易退,若不以文具,而必盡誠意,勤勤招之,則豈無于于而至者乎?宋時烈·宋浚吉,皆我孝廟朝禮遇之臣,當時招延之盛意,士林尙今欽仰矣。顧今林下之士,臣不敢擧某某仰達,而一下文字於政院,以禮召之,則夫孰不至乎?令曰,唯。羽良曰,大臣所達誠好矣。儒者召之誠難,故人君,必尊賢樂道,然後可以致之,而不能用其言行其道,則必不留,故謂之易退矣。臣請自國初,歷陳之矣。吉再,麗末人,官止注書,號爲冶隱,卽鄭夢周號圃隱之弟子,而創開東方理學者也。金宗直號佔畢齋,宗直父叔滋,乃是吉再門人矣。其後有五賢,金宏弼號寒暄,鄭汝昌號一蠹,趙光祖號靜菴,李彦迪號晦齋,李滉號退溪,皆以宗儒,得傳道學之淵源。而當燕山甲子,金宏弼·鄭汝昌,俱爲被禍。又於己卯士禍,趙光祖終被慘禍。其時名流之被禍者多,故士氣之焦爍銷殘極矣。及至李滉,繼爲我國道學之宗,而儒賢之蔚興,莫盛於此時矣。伊後宣廟朝,李珥出矣。孝廟朝,宋時烈·宋浚吉出矣。逮我先朝,尹拯·朴世采出矣。自列朝,招延禮遇之擧,如彼其盛。邸下今若培養作成,則豈無豪傑之士,復出於今之世乎?大臣陳達,皆爲根本之地,儒道不可不崇奬矣。若魯曰,我國致治之盛,皆由儒者之功矣。羽良曰,明廟朝,以李滉之久不至命,圖其所居之地,而取覽焉。宣廟朝,李滉亦不至,故以招賢歎不至,出書題矣。今邸下必法列祖之盛意,廣招一時之儒者,使之出入講筵,而備盡求助之方,則豈不大有益於敎化乎?宜可留念於旁招之道,而儒者不必以職名召之矣。如臣科目碌碌之人,將焉用哉?若魯曰,雖古之林下士,必以誠召之,則其孰不出?而況今閔遇洙,卽故判書臣鎭厚之子也。渠以同休戚之臣,安可獨善其身,而不出乎?隱者雖欲獨善,而諸葛亮,亦出於當時,此豈非昭烈之誠心所致乎?宜可惕念矣。令曰,唯。若魯曰,備堂,前後申飭屢矣,而今日懸病亦多,誠可悶矣。其中或不無實病情勢,雖難一例督責,而至於柳儼·李日躋·權爀差下之後,尙不出仕,推考牌招。趙載浩,則方帶有司之任,與他堂又有別。大朝屢有下敎嚴飭,其在分義道理,宜卽行公,而過執己意,尙今不出,極爲非矣。從重推考,亦爲牌招,使之察任,何如?令曰,依爲之。出擧條正言李顯祚達曰,請充軍罪人李時蕃,依律處斷。令曰,其勿更煩。又達曰,請逆魁坦,緣坐籍沒等事,亟令王府,依法擧行。令曰,大朝已敎,亟停勿煩。又達曰,請罪人泰績,仍令鞫廳,嚴刑得情,快正王法。令曰,其勿更煩。又達曰,請徑斃罪人畬,孥籍等事,亟令王府,依大逆律擧行。令曰,勿煩。又達曰,請戊申逆賊巨魁之子,以年未滿,未及施法者,亟令王府,竝行孥戮之典。令曰,勿煩。又達曰,請賊濂,收孥籍産,亟令擧行。令曰,勿煩。又達曰,請罪人龍發·斗齡·戒剛,仍令鞫廳嚴刑得情,快正王法。令曰,勿煩。又達曰,請恒延·命垕·敏樞,仍令鞫廳,嚴鞫得情。令曰,勿煩。又達曰,請罪人八金,依本律施行。令曰,勿煩。又達曰,請爟極邊遠竄。令曰,勿煩。又達曰,判金吾之前後催促,不啻屢次,而終不上來,凍獄滯囚,已甚矜慮。況我大朝,日前飭敎,丁寧懇惻,則其在分義,宜不俟駕,而已過屢日,尙無動靜,事體極爲未安。請判義禁李箕鎭罷職。令曰,依達。又達曰,日前亞諫之上書,極其怪駭。吏議特除之下,久淹不來,則或彈論,或催促,而猶或可也。諉之以年踰七耋,終無上來之理,而只請其遞改。統制使乖悖之擧,雖未知其何事,而以此刺論,宜無不可,而乃以下官之罷歸,至請上官之同罷,其所論列,已非臺體。且於聖敎誨諭之下,宜卽引避,而挨過數日,只違召牌,其所處義,亦涉昏謬,請司諫權贒罷職。令曰,依達。又達曰,喬桐水使,自是三道統禦使,則責任之重,與統制使無甚異同。時任水使李景喆,威望素輕,踐歷尙淺,統禦重任,不可輕畀。請喬桐水使李景喆罷職。令曰,稟于大朝而處之矣。羽良曰,臺臣之請罷京畿水使事,誠過矣。李景喆曾經兩道兵使,豈可以踐歷不足,請罷乎?若魯曰,京畿水使,亦自廟堂,分付差出矣。權贒上書中,律官受賂事,則是矣,而吏議權相一事,則非矣。何以年七十請遞乎?姜必愼,爲晉州牧使也,不爲延命於統制使鄭纘述,且有凌冒之語,故纘述,略治晉州下吏後,罷黜云矣。豈以下官之見罷,竝與上官而同罷乎?其書無一可觀矣。顯祚達曰,統禦使旣是重任,則苟非威望素重,積有踐歷者,莫宜居之。李景喆,威望之不足,實不合於是任,而臣則知其只經一處兵使而已,其所曾經他道兵使者,則臣未知之,故有所論劾矣。重臣,以臣所達,至以爲過,臣之論事不審之失,著矣。不可晏然於職次,請令遞斥臣職。令曰,勿辭。右副承旨趙載敏曰,正言李顯祚,再達煩瀆,退待物論矣。令曰,知道。諸臣,以次退出。
上在昌德宮。常參·經筵,以代理停。
徐命珩達曰,明日常參,取稟。令曰,停。
鄭夏彦達曰,大司憲徐命彬,執義閔遇洙,掌令宋能相·安正仁,持平安致宅在外,金漢老親病受由在外。今日以監察茶時之意,敢達。令曰,知道。
又達曰,兵曹判書金尙魯陳書承批之後,尙不行公。本兵重務之累月積滯,殊甚可悶,卽爲牌招察任,何如?令曰,依。
又以兵曹言啓曰,因備邊司草記,全羅左水使有闕之代,口傳差出事,允下矣。判書臣金尙魯方在引入中,不得擧行之意,敢啓。傳曰,知道。
上在昌德宮。常參·經筵,以代理停。
卯時,日有左珥。
下直,晉州牧使李光湜,寧海府使南彦彧。
金尙重達曰,明日常參,取稟。令曰,停。
鄭夏彦達曰,大司憲徐命彬,執義閔遇洙,掌令宋能相·安正仁在外。持平金漢老,親病上書,受由在外。安致宅式暇。今日以監察茶時之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,伏未審日間,聖體調攝,若何?溫泉水連爲熏洗,丸劑連爲進御,而搔癢之候,其或減歇,眩氣漸益差勝乎?臣等今日率諸御醫,趁早入診,詳察症候,爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則搔癢一樣,眩氣往來。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
鄭夏彦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金尙重達曰,檢閱李齊顯,由限已過,卽爲牌招,何如?令曰,依。
鄭夏彦達曰,兵曹判書金尙魯,昨日違召,尙不行公,事體未安,卽爲牌招,何如?令曰,依。
成範錫啓曰,戶曹判書朴文秀持國婚定例,依下敎來待矣,敢啓。
傳于鄭夏彦曰,戶判待朝入來。
金尙重,以禮曹言達曰,今此藏氷時,西氷庫別提金昌祚,以本庫主梗官,依例塡差達下矣。卽接本庫所報,則別提金昌祚,赴燕未及出來云,其代加差主梗官,軍器寺判官鄭興萊出送,使之始役,何如?令曰,依。
鄭夏彦,以兵曹言達曰,去十一月朔各廳堂下武臣等試射,連因有故,今已逾月,不得爲之之意,敢達。令曰,知道。
又以兵曹言達曰,武藝別監趙德禧稱名人,醉酒脫衣,敦化門軍士,驅逐亂打,而其中珍山正趙萬必,足擲拉齒,幾至死境,且突入守門將房中,詬辱之說,無所不至。使守門將,不得守在直所,事極驚駭。莫重闕門作挐之罪,其在杜後弊之道,不可不嚴懲。趙德禧,令攸司科治,何如?令曰,依。
大司憲徐命彬書曰,伏以臣,頃蒙恩暇,往省先墓,情私獲伸,感祝何極?乃於歸路,賤疾猝㞃,危死在卽。急投郊廬,昏仆涔涔之中,伏奉憲長除旨,馹召繼降,臣誠兢惶悶蹙,不省所措。顧此見叨之職,本不近似,固所自畫,而矧今癃廢衰朽,形存心死,便是尸居餘氣,尤無去就之可論,宜卽趨詣京輦,仰控情實,冀賜褫鞶之恩,而念臣素抱奇疾,已纏骨髓,近年以來,氣血精力,益復耗敗,不能與病抵敵。種種危兆,不可名狀,最是疝癖,每當寒節,如期輒發,前月重患關格,幾殊僅甦,今又挾感,暴發於觸冷撼頓之餘,癖氣上衝胸脅,有時昏窒,寒熱交作,喘息煩促,眠噉全廢,眞元大陷,委頓懍惙,鬼事將迫。此實臣積年沈痼之症,而數旬之內,一之再之,亦未有若是之危劇。加以注痰,凝結於左脚骨節,屈伸不得,作一籧篨,雜試湯焫,了無分效,時月之間,轉動末由。自承恩命,稽淹至此,固不勝其萬萬惶懍,而一向虛帶,冥然泯伏,益無所逃其罪。玆不得不略構短章,縣道冒籲於离明之下。伏乞睿慈,俯垂憐察,將臣職名,亟行鐫免,重勘臣罪,以警具僚,仍許任便調息,俾延殘喘,千萬幸甚。臣無任屛營祈懇之地,謹昧死以聞。答曰,覽書具悉。卿其勿辭,上來行公。
吏曹參判李天輔書曰,伏以臣,忝居銓地,一味尸素,不能少效職責,臣之罪一也,疾病嬰身,不能以奔走爲恭,政牌之下,累犯違逋,臣之罪二也。有二罪而遲徊不去,臣之罪尤大矣。且臣有區區私義,不可冒居者,玆敢仰暴血懇焉。申致雲之戕賢醜正,實是斯文之亂賊,而臣再從祖先正臣文簡公李喜朝,卽其凶啓中一人,臣之亡父事先正如親父兄,臣自少時,受業於門下,有兩世師生之義,而壬寅之禍,尙忍言哉?先正,以先朝禮遇之臣,流離荒塞,抱寃而沒。自古奸凶之讒害先賢者何限?而豈有如致雲之憯且毒者哉?是固士林公議之所齊憤而嚴討,則臣之爲師門處義者,尤有重焉。向來大朝書下致雲於承宣望,仍令政官,毋得擅拔。臣有司之臣也,顧不敢違越禁令,而君命與私義,或有時而輕重,況師生之義與事父事君,其道一也。不能自盡於師生之際,而能忠於君孝於親者,未之有也。苟使致雲之檢擬,出於臣政,則臣不惟得罪於師門,將何以藉手事君乎?臣初拜銓職,固當引義自處,而致雲,適除外任,仍以罷黜,故不敢仰籲,至今蹲據,而今則致雲有敍命,反復思惟,只有一遞臣職而已。伏惟离明,使臣以禮,必不强臣以非義。伏乞俯賜諒察,亟遞臣職,全其所守,則不但爲臣一身私義,其有補於聖世風化者,臣與有榮焉。臣無任激切祈懇之至,謹昧死以聞。答曰,覽書具悉。卿之所陳,其涉過矣。勿辭,從速察職。
刑曹參議洪益三書曰,伏以臣,獲戾神天,禍及偏母,不卽滅死,禽食獸視,日月迅邁,喪制奄畢,靦顔人世,慨廓靡憑,此際秋官佐貳之命,忽及於跧伏松楸之日,嚴畏分義,不敢久淹。今始來伏私次,積違軒陛之餘,宜卽趨承,少伸犬馬之忱,而念臣年纔十歲,慈父見背,唯偏母是恃。中年倖第,遂躋下大夫之列,每奉除旨,臣母輒對臣感祝天恩,而猶以臣父之未及見,爲至痛。今則祿又不可以養母矣。新除之下,手擎告身,涕淚被面。臣雖冥頑不死,亦何忍甫釋衰杖,旋卽彯纓於榮次乎?重以苫堊餘喘,疾病交侵,間遭夭慼,一倍添劇,火熾痰滯,臂麻膈痞,心血旣耗,形神頓衰,空疏賤臣,百無一能。平生所自期者,唯以筋力奔走,爲一分報效之圖,到今此計亦左矣。目下泄痢之症,又添撼頓之餘,委身床簀,無計蠢動,官職去就,尤無可論,詞訟重地,曠日虛帶,豈不有妨於公私?而且臣有情勢之難安者,臣於頃年,待罪玉署,半夜登筵,暫陳所懷,偶及李應協堂錄事,臣先奬其地藝,只以昔疾雖瘳未快,不合斯選爲達,若謂之言辭遜順,過於忠厚則可矣,臣何嘗私惡而然也?伊後對疏,言多不擇,而臣不復深論,在渠固幸。況其進塗,未嘗以臣言,有所妨礙,要官顯職,一例歷揚。已又出膺館職,則臣言之於應協,誠所謂已屬先天事也。奈何時移歲久之後,怒氣猶弸中,首尾四載,前後疏供,輒肆詬辱,轉輾層加,甚至於乘臣居憂不得有言,忿罵倍前,頃日諫疏,臣何與焉?移乙之怒,又及於臣,是尤未可曉也。假使臣言,萬萬不襯,在彼之道,加意愼飭,擧措得當,則朝廷,必曰應協不病,世人亦曰應協不病。臣亦同周旋於班行,明知其不病,將愧謝之不暇。彼乃全昧此義,恣意反詈,豈意淸朝法從之列,乃有如許風習乎?臣於其言,尤有所未滿一哂者。或曰金緘不戒,或曰揚臂修隙,有若渠欲論臣,臣先擠擊者然,此不過欲以此漫漶臣言,反噬臣身,而臣之當初無心而發。聖上之所俯燭,毫分無可修之隙,擧世之所共知,忽地譸張,以爲脅人之資,其計誠亦拙矣。似此擧措,實非常情之所及。臣雖疲駑,羞與之呶呶,姑不索言,而旣被其無限醜詆,則不可以其言之無倫,而晏然進步也。伏乞离明,俯察臣前後情勢,亟遞臣新授職名,以靖私義,以快人怒,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參·經筵,以代理停。
自昧爽至辰時,有霧氣。巳時,日暈。未時,太白見於巳地。
金尙重達曰,自明日初九日至,國忌齋戒正日相値,此六日常參,頉稟。令曰,知道。
鄭夏彦達曰,大司憲徐命彬,執義閔遇洙,掌令宋能相在外,安正仁陳書入達,持平金漢老,親病受由在外,安致宅未署經。今日以監察茶時之意,敢達。令曰,知道。
又達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
趙載敏達曰,兵曹判書金尙魯連日違牌,尙不行公,其在事體,誠極未安,卽爲牌招察任,何如?令曰,依。
金尙重達曰,玉堂上下番俱空,已至屢日,事甚未安。副校理李垍由限已過,卽爲牌招入直,何如?令曰,依。
又以侍講院言達曰,本院新除授兼文學徐志修,自鄕纔已入來云,卽爲牌招察任,何如?令曰,依。
徐命珩啓曰,右議政金若魯來詣請對矣,傳于徐命珩曰,詣閤。
金尙重啓曰,戶曹判書朴文秀,依下敎來待矣。
傳于金尙重曰,戶曹判書入侍時,宣傳官鄭來伯待令。
傳于徐命珩曰,江華留守金光世留待。
傳于金尙重曰,宣傳官二員待令,騎馬六匹立之。
備忘記,傳于徐命珩曰,中夜興思,予在昔年庚子,薜里酒房中官,今有二人,年過七十六十,特爲加資。
成範錫,以全羅監司韓翼謩狀達意達曰,長興官業寄生軍金加邑山等渰死事。令曰,渰死人等,令本道,恤典擧行。
掌令安正仁書曰,伏以臣,以關外賤品,猥通仕籍,郞署郡寄,報蔑涓埃,居常愧懼,若隕淵谷。向又待罪槐院,而賤疾濱危,呈解本職,舁歸鄕里矣。迺於千萬夢想之外,忽叨柏府新命,除旨遠降,馹召繼下,蓽圭生榮,閭里聳觀。臣誠驚惶感激,靡所容措,含恩畏義,不敢退伏。昨纔致身於輦轂之下,而第念臺閣之職,責任不輕,地望亦重。雖使氣稟剛方言議峻整者當之,猶懼不稱,況臣生長下土,性愚識蔑,尋常點檢,萬無一肖,冗散之地,尙多僨誤,顧此所叨,何等名器?而視若固有,晏然承當也哉?見今离明代照,四方拭目,區區延頸之忱,豈不欲一肅恩命,粗伸分義?而人器不稱,如右所陳,況且近來臺閣之選,比前尤嚴。昨年掌通之枳,旣緣如臣輩猥通之致,則臣亦掌通中一人耳,豈可諉之於成命前濫通,而揚揚冒出於今日也哉?駁正之論,宜在執法之地,縮伏私次,計沒承膺,而情勢之外,又有疾病之難强者。臣之素患寒疾,卽臣平生痼疾,而恩諭之下,不敢言病。千里跋涉,重冒風雪,症形越添,晝夜叫苦,全廢食飮,委頓床席,束帶趨肅,萬無其路,玆隨召牌,僅詣闕下,略陳短章,悉暴微懇。伏乞邸下,俯察臣情勢病狀之俱苦,亟賜鐫削,以重臺選,以便調治,不勝幸甚。臣旣不以臺臣自處,不宜贅陳他說,而未遞之前,猶有一日之責,略陳愚衷,仰冀財察焉。古者敎人之法,自人生八歲,皆入小學,而其爲書也,卽入德之門戶,作聖之階梯,明倫敬身,實爲開卷第一義。此不但爲童子之學,在大人,雖終身行之,亦可有餘矣。至於帝王之學,亦不外是。格致誠正,皆本於是,修齊治平,亦本於是。臣伏覩大朝御製自省編中數章旨意,有以仰揣聖學淵源,而其立言垂訓之敎,猗歟大哉?伏惟我邸下,以天蹤之聖,有好學之誠,親炙聖訓,體認受用,豈待臣隣之有所仰勉?而臣愚死罪,竊伏望益加孜勉於是書,雖於節目微細之事,無或放過,一心體行,則下學上達之工,亦不可他求矣。臣於丁卯秋,伏聞我大朝特下絲綸,申飭京外,八歲小學之敎,必也務焉爲敎,此正夫子所謂以身敎者也。雖以外方言之,王言一播,四方聳動,各邑守宰惕意勸課,庶幾責效,而行之未幾,漸至解弛,作爲文具,未聞有一意奉行者,此甚慨然。臣謂更令,申飭京外,八歲以上,皆令勸誨,又從以明施賞罰,以爲作興之地,則庶有補於風敎之萬一矣。臣卽西土人也,凡於西土事,豈無可言者?而目今關防之疏虞,戎器之抛棄,糧餉之漸至耗竭,武藝之全不鍊習者,實爲有識之所竊憂,而至若道內各山城嶺阨等處,則禁養樹木,增其險阻之勢者,朝家本意固非偶然,而四五十年以來,山民火耕之弊逐歲漸加,所謂山城,將至童濯而後已,其亦寒心,甚矣。山腰以上,則勿許耕墾,旣有朝家申飭,則尤不可任其起耕。臣謂另飭本道,嚴加禁斷,雖是已耕之處,亦須定標陳荒,長養樹木,斷不可已也。近來賞典不嚴,倖門大開,雖以外方觀之,閑良賞加之路,多出於活人捕賊捉虎等事,而各營狀聞,每有虛實相蒙之弊,事係莫重恩資,而其猥濫極矣。臣謂自今以後,申飭各營,勿論活人捕賊捉虎,而苟非明有考據者,則使不得狀聞。本曹,亦加另飭,以嚴國法,以重賞典焉。噫,國家致治之道,專在於令行禁止,雖以經國大典及續大典言之,金科玉條豈不燦然?而修明之道,惟在於上行下敎之如何。臣謂一部大典,不可不另講而力行之也。昔召公,以諴小民,爲祈永之本,今日邸下之所當務者,惟在於保我元元,則大朝之至誠愛民者,豈非邸下之仰體處乎?今年兩西之被災,實非等閑凶歲之比,民間遑急之象,令人驚心,而當年條還上身役之外,又有舊逋折半徵捧之令,窮民之散四塡壑,勢所必至,豈不悶且憐哉?今則歲色垂窮,而癘疫又熾,死亡相繼,與其終不得準捧而徒致荒歲騷擾之弊,莫若參量緩急,少紓一分之民力。宜令廟堂,稟旨停寢,以幸西路民事焉。臣以下土孤寒之蹤,受國厚恩,凡有所懷,豈不欲彈竭微忱?而見識矇瞀,智慮淺短,草草蕘說,殆近塞責,臣誠死罪死罪。惟願邸下,察其忠而恕其愚焉。臣無任屛營祈懇之至,謹昧死以聞。答曰,覽書具悉。陳勉,當留念。所陳切矣,令廟堂,竝另加申飭。末端事,令廟堂稟處。爾其勿辭,從速察職。
己巳十二月初三日未時,上御歡慶殿。右議政請對,戶曹判書·江華留守同爲入侍時,右議政金若魯,戶曹判書朴文秀,江華留守金光世,右承旨金尙重,假注書宋聚行,記事官黃仁儉·李宜哲進伏訖。金若魯曰,日氣不均,近來調攝,何如?上曰,一樣矣。若魯曰,搔癢之候,何如?上曰,未快愈矣。若魯曰,欲爲入診,而以勿爲入診下敎,伏悶矣。上曰,自手部至指,癢症甚苦矣。若魯曰,搔癢處,則別無所添乎?上曰,手部及小指若腫之膿潰者然矣。若魯曰,溫泉水連爲熏洗乎?上曰,旣已汲來,故熏洗則似愈矣。若魯曰,大王大妃殿氣候,何如?上曰,稍勝矣。若魯曰,冬日之氣寒,則人之氣亦爲淸快,而近來日氣不均,誠悶矣。上曰,日氣寒,則人之氣亦勝,而近甚熏暖,甚不好矣。若魯曰,北道罪人李云吉,當初我國請斬,而彼國,以處絞改律,待秋審而使之書送年歲貫籍,故依其言回咨矣。今見出來北咨,則又令監候緩決。大抵彼國之法,緩決傅生之意,曾前金時宗事亦如此,而其時緩決咨文出來後,以皇恩至此,當待使行謝恩,而皇旨之下,不得遲滯,先爲答咨之意,爲咨文措語,順付鳳城入送矣。前例如此,今番亦依此例,撰出咨文,姑待齎咨官復命,定禁軍騎撥,下送灣府,傳給鳳凰城,以爲轉送北京之地,謝表則待前頭使行,付送,何如?上曰,依爲之。出擧條若魯曰,諸上司各宮房海洋折受近來汎濫,無所定限,差人導掌輩濫徵其稅,爲海民之弊,罔有紀極,誠可悶矣。上曰,茫茫大海,何知其界限乎?若魯曰,海洋折受痛革,載於續大典。新折受,別爲嚴防,舊遠折受,當初必有所定界限。踰界限濫徵之弊,令各其道臣及地方官,別爲嚴禁之意,爲先申飭,何如?上曰,依爲之。出擧條若魯曰,有徒流抄啓之命,而臺臣所請疏釋無名之擧,不當爲之。徒流案中罪律不相當,罪輕而律重者,抄出議減,而其時內而刑曹堂上,外而各道監司亦論責,似宜矣。上曰,予意亦如此,依爲之。出擧條若魯曰,姜必愼事,已有陳達於東宮,而侵辱上官之罪,輕重間不可不勘。今若以監司狀罷而止,則上下官體統,自此將至於蕩然。姜必愼削職,何如?上曰,所達,是矣。依爲之。出擧條若魯曰,備堂趙載浩前後特敎之下,昨又違牌,尙不行公,分義道理,不當若是,曾有拿處飭礪之例矣。上曰,依爲之。出擧條上曰,承旨書之。備堂趙載浩,頃者特敎之下,今聞尙不行公云,此何分義?此何道理?若此國綱,因一宰臣而虧乎?不可一任其意,令該府處之。出榻敎上命注書,召宣傳官鄭來伯入來。臣聚行,承命出去,召來伯入來。若魯曰,國事,宜可軫念矣。上曰,予豈忘之?金尙重曰,臣見歲抄文書,踏令字而下,不勝悵然矣。節目,旣有所定,雖在靜攝之中,如有差勝之時,則依節目爲之,宜矣。上曰,所達,是矣。若魯曰,臣見國婚定例,蠲減之盛意,是誠千萬世永垂之法,而聖慮亦出於深遠矣。上命諸臣小退。小頃,諸臣還入進伏。上敎金光世曰,故判書金東弼,爲江都留守矣。今以卿除之,保障重地,善爲之,可也。光世曰,臣本才疏,恐負聖敎矣。上曰,種枳事,乃前留守所始者,卿亦善爲種植,宜矣。光世曰,赴任後,當隨事狀聞矣。上命宣傳官進來。鄭來伯進伏。上曰,軍器摘奸時所見,備陳,宜矣。來伯曰,臣奉命摘奸於利川府,則交子弓一張傷矣,而別無大段執頉者矣。鳥銃則新造者多矣,火藥則品亦好矣。上曰,利川府使誰乎?若魯曰,李奎鎭,卽李箕鎭之弟矣。來伯曰,旗則偸色破落,長箭片箭,則但八十部矣。上曰,長箭八十部,將何用之乎?上命承旨,讀陳宣傳官摘奸,書啓。上曰,漣川邑,有騎騶場乎?來伯曰,邑底外,有可射處矣。上曰,執頉不多乎?若魯曰,不多矣。上曰,外邑兵器,比京軍門,何如?來伯曰,不如京軍門矣。上曰,曾見江都旗幟,誠可笑矣。文秀曰,使外方列邑,皆知宣傳官摘奸事,則必爲徵戢之道,宜出朝報,皆令知之,似好矣。上曰,承旨書之。京畿抽栍軍器摘奸宣傳官,書啓中執頉處雖不大段,弓子之不時始彎執頉,亦非異事,而然有旗無竹,有銃無鐵,其他執頉,不謹可知。況此二邑,以西道要衝,守禦摠戎管下,亦涉疏虞,其在懲一礪百之道,不可無飭。利川府使李奎鎭,漣川縣監呂光世,竝拿處。出榻敎若魯曰,判義禁,明朝開政差出事,下敎宜矣。若魯曰,臣取見今番臘享大祭差祭之記,則稍有勢力者皆免,而至於捧俎官,全以疲殘者,苟充矣。祭官擇差之命,前後嚴飭,而該曹之擧行如此,誠爲寒心。吏曹當該郞廳,拿處,何如?上曰,其涉可駭,先汰後拿。出擧條若魯曰,朴文秀·元景夏,備局堂上差下,元景夏仍察湖南句管之任,何如?上曰,依爲之。出擧條上曰,承旨書之。雖在靜攝之中,備堂入侍已多日,待朝入侍事,分付。出榻敎若魯曰,何不念國勢之漸下乎?上曰,國勢,予豈不念乎?諸臣之心,予旣斟酌,故明日入侍事下敎矣。若魯曰,近來國事比前,何如?上曰,益下矣。若魯曰,殿下以近來無疏章事爲好乎?豈以代理忘于國事乎?上曰,雖賁·育,予心則難回矣。吏議除授事,予亦有意矣。見權贒書,實無意思,而但上款事,不爲無心矣。若魯曰,上款事則然矣。上曰,喬桐水使事,東宮,尙不下云,李景哲爲人,予所不知,而許㻑之谷城,鄭承萊之寶城,雖予所除者,亦不知其爲人之如何,此三人之不識何狀,予與東宮無異矣。文秀曰,工判頃入書筵時,欲陳辭免,則東宮下敎曰,筵體至嚴,後日次對時陳達,可也。退出後陳書,亦可也。如許事,誠爲喜幸矣。工判退出後,雖甚惶悚,東宮如許下敎,工判,亦必爲喜幸矣。上喜而笑曰,眞爲之矣,此乃有所守而然矣。旣如是,而凡事每言稟于大朝,豈不切迫乎?文秀曰,東宮之每事仰稟,尤是當然之事矣。上曰,承旨書之。聞元良所稟,京畿水使李景哲爲人履歷,俱合此任,則今者之劾,誠是料外,以此諭元良矣。出榻敎上曰,京畿水使事,已諭元良,李顯祚應爲避嫌矣。若魯曰,伊時卽爲避嫌而退出矣。上曰,顯祚誰乎?若魯曰,故參判臣李壽沆之侄,曾經實注書矣。上曰,能如是引避,亦不易矣。尙重曰,兵判引入,全羅水使差出,難矣。上曰,水使之數遞,誠悶矣。上下敎若魯曰,必勸起兵判,使卽行公,宜矣。若魯曰,謹以下敎之意,分付矣。上曰,大臣及宣傳官,先爲退出。戶判進來。文秀進曰,王妃曁世子嘉禮謄錄,等分以定,何如?上曰,冊子取來。文秀奉進。上取覽曰,宜減者減之,冊子中除付標者,則釐正必易矣。上還下冊子,上命承旨,書定例節目曰,此則戶判持去,謄諸定例冊子,宜矣。上曰,自內例入衣服之資,皆以土紬爲定,宜矣。文秀曰,定例物件,殿下太減之矣。上曰,蕭何雖作漢宮室,武帝亦豈不作樓臺乎?皆依古例爲之好矣。上命承旨,書六禮節目,下于戶判。上曰,內入衣服之資,以土紬全疋入之,則自內,當隨其所造而裁用,何必以某衣某裙,各稱名目,量斷其尺數而入之乎?文秀曰,衣襨及衣服,次量其疋數,以全疋入之,則自內當量用,宜矣。上曰,然矣。定禮中紋緞,則皆以鄕織用之事,命承旨書之,下于戶判。上曰,今則節目,皆知之乎?文秀曰,今皆知之矣。文秀曰,地部經用錢無出處,只有海西山郡作錢二萬餘兩,故每年海西·長山以北,嶺南嶺底七邑稅米太,作錢以用矣。嶺底七邑,則因儒臣疏陳,朝家不許作錢,雖不得更請,至於長山以北,則依逐年作錢例作錢,而太則地部所捧有裕,海西亦有所報,長山以南,亦一體作錢,何如?上曰,依爲之。出擧條文秀曰,定例冊子印出後,置于各處史庫,何如?上曰,依爲之。序文,則刻板,宜矣。文秀曰,水剌間所用器皿,使事知中官,量其所入,算出,何如?上曰,置之。文秀曰,別堂修葺,何如?上曰,別堂,卿何以知之乎?自前中官守直之廳,予在潛邸時,爲讀書借居之所,今何必修改乎?上曰,國婚定例節目,今則瞭然乎?文秀曰,然矣。諸臣以次退出。
上在昌德宮。常參·經筵,以代理停。
明聖王后國忌齋戒。
具允明達曰,大司憲徐命彬,執義閔遇洙,掌令宋能相在外。安正仁納牌不進。持平金漢老,親病受由在外。安致宅未署經。今日以監察茶時之意,敢達。令曰,知道。
趙載敏達曰,憲府連日監察茶時,事甚未安。除在外·未署經外,掌令安正仁,卽爲牌招,何如?令曰,依。
又達曰,兵曹判書金尙魯連違召命,閫帥身死之代,口傳差出,一日爲急,而成命之下,尙不擧行,事體所在,極爲未安。卽爲牌招,察任,何如?令曰,依。
又達曰,卽者備邊司郞廳來言,大臣·備局堂上,依下敎來待矣。傳于趙載敏曰,引見。
又達曰,同副承旨具允明,因重臣筵奏,謂有難安情勢,投書出去,伴直無人,卽爲牌招,何如?令曰,依。
又達曰,同副承旨具允明牌不進罷職令旨,今方捧入,伴直無人。左副承旨鄭夏彦式暇。右承旨金尙重,所當牌招,而拘於廳規,不得請牌,何以爲之?敢稟。令曰,牌招。
傳于金尙重曰,使官一員待命,騎馬三匹立之。
趙載敏達曰,玉堂上下番俱空,已至多日,事甚未安。今日政新除授玉堂,待下批,竝卽牌招,何如?令曰,依。
又以吏批言啓曰,司圃別提丁時佐呈狀內,身病甚重,勢難察任云,今姑改差,何如?傳曰,允。
又以吏批言啓曰,新除授珍島郡守金根呈狀內,新除本郡,有壯奴婢十口田結十結,法不當冒赴云。守令,於本邑,有田十結壯奴婢十口以上者,啓稟遞改,載在法典,依例改差,何如?傳曰,允。
又以吏批言啓曰,春坊闕員,今當差出,而擬望之人乏少,相避外任,竝擬,何如?傳曰,允。
有政。吏批,行判書鄭羽良進,參判李天輔病,參議未差,右副承旨趙載敏進。鄭宲爲副應敎,尹東度爲修撰,金相奭爲兵曹參議,安允行爲司諫,洪重孝爲獻納,趙觀彬爲判義禁,申晩爲左參贊,鄭基安爲正言,申晦爲兼司書,徐孝修爲文學,鄭恒齡爲吏曹佐郞,李萬恢爲吏曹佐郞,黃仁儉爲兼說書,金宗台爲司成,韓聖鳳爲義盈主簿,沈鐸爲淸州牧使,尹得載爲成川府使,李度重爲靈山縣監,申致雲爲鐵原府使,李應協爲兼中學敎授,李壽頤爲儀賓都事,驪善君壆單付。兵批,判書金尙魯進,參判趙載浩拿處,參議未差,參知宋昌明入直進,右副承旨趙載敏進。李日躋·柳萬重·張泰紹·鄭致達爲副摠管,鄭尙驥爲僉知,李思先爲內禁衛將,李再新爲兼司僕將,鄭觀河·李鼎燁·吳道興爲五衛將,南尙鼎爲景福衛將,尹勉恒爲訓鍊副正,李昌明爲都摠都事,金復元爲都摠都事,沈師周爲司禦,李權中·洪允輔爲翊贊,徐命膺爲衛率,林德烇爲公州營將,韓址爲晉州營將,韓國弼爲全羅左水使,余文揆爲蟾津別將。廣州中軍金養義單付,僉知崔一衡單付,田致雨爲訓鍊判官,騎士將金處說,今加折衝賞加。李義豐·韓國弼·田天祥·金燧·金夢錫·朴台炡·梁世績·宋圭弼·尹光紹·申致雲·李光運·金相奭·曺命采·李益輔·李裕身·閔百行,爲副護軍,洪鳳祚·韓益謩·任珽·李昌壽,爲副司直,申晦·朴師伯·柳彙吉·李錫台·李聖玉·金晟洽,爲副果。
趙載敏,以兵批言啓曰,宣傳官鄭暘賓呈狀內,病勢甚重,有難察任云,今姑改差,何如?傳曰,允。
趙載敏,以兵批言啓曰,新除授公州營將林德烇,時無加資之命,何以爲之?敢稟。傳曰,加資。
又以義禁府言達曰,卽接月令醫員李泰增手本,則時囚罪人兪肅基素患喘症,越添於多日處冷之餘,晝夜喘喘,呼吸不順,飮啖全廢,症情非細,若不及今調治,實有死生之慮云。自前罪人病勢如此,則有保放救療之規,敢此仰稟。令曰,依爲之。
己巳十二月初四日巳時,上御歡慶殿。大臣·備局堂上入侍時,右議政金若魯,吏曹判書鄭羽良,戶曹判書朴文秀,刑曹判書元景夏,行副司直具聖任,漢城判尹金聖應,禮曹判書徐宗伋,行司直申晩,行副司直徐命九·李日躋,工曹參判金尙星,行副司直申思建,戶曹參判權爀,漢城左尹李鼎輔,禮曹參判洪鳳漢,吏曹參判李天輔,右副承旨趙載敏,假注書宋聚行,記事官李齊顯·李宜哲進伏訖。金若魯曰,夜間氣候,何如?上曰,一樣矣。若魯曰,溫泉水連爲熏洗乎?上曰,熏洗矣。若魯曰,大妃殿氣候,何如?上曰,稍勝矣。若魯曰,近見畿伯關西狀聞,癘疫死亡甚多,民事可慮,而京城,亦癘疫漸熾,死亡相續,往往有全家竝歿之處云,極爲驚慘,冬節如此,開春可知。在前如此之時,有癘祭設行之事,依前設行,何如?上曰,依爲之。亦爲另加申飭活人署。禮曹判書徐宗伋曰,癘祭設行事,旣已命下矣,固當考例稟行,而不特都城,各道癘疫熾盛處,亦爲一體行祭乎?上曰,一例爲之。出擧條若魯曰,平安道設賑事,已爲區處云,而海伯嚴瑀,則廣設賑政,穀物無請得之擧,皆自措辦云,此誠不易之事,瑀當優爲之矣。咸鏡監司賑資,更無所報,申目,亦不來矣。京畿牛疫,尙不止息,而第聞三南無牛疫云,農作之牛自有上來之道,畿民似不至廢春耕之患矣。元景夏曰,大臣以牛疫仰達,臣亦有所達矣。沁都今年牛疫最酷,殆無遺類,明春必有廢農之患,民事誠渴悶矣。湖南屯牛其數夥然,限五六十首,移送沁都,以爲春耕之用,則不過以湖南屯牛,移作沁都屯牛,其於國家,無所損,沁都之民,當賴此而不廢農,誠爲兩便之道矣。海島異於陸地,朝家若不顧恤,則沁都之民,其何能得牛耕作乎?保障重地,廢農可悶,故如是敢達矣。上曰,大臣之意,何如?若魯曰,刑判所達,是矣。上曰,依爲之。出擧條若魯曰,武臣抄選殿講事,曾有下敎矣。當以宣薦中抄選乎?訓將意,則都政過後,抄選爲宜云,此意亦似有理矣。上曰,一番被選者,則更不選乎?若魯曰,被選之人,或在外任則置之,過都政後,更爲新選矣。文秀曰,只以宣傳官中抄選,則用人之道狹,以榜次抄選,似好矣。上曰,此非弘錄,以榜次抄選,好矣。若魯曰,武弁中,以年少聰敏者,抄錄入啓,落點試講,似好矣。上曰,臨講乎?若魯曰,然矣。羽良曰,依文臣殿講例,似好矣。上曰,文臣殿講,幾番居首後加資乎?若魯曰,三次居首後加資矣。上曰,然則武臣堂下年四十以下,抄選,宜矣。上曰,武臣之不射,儒生之不讀,俱爲弊習,武若勤射,儒若勤讀,則國其庶幾乎?武之射,雖有可勸之道,而儒之讀,則何可一一摘奸乎?近來年少文官之不讀書,甚矣,予當摘奸矣。景夏曰,古者大司成,警覺齋儒之入睡者,而勸讀云矣。上曰,今則大司成,宿于其家,將奈何?景夏曰,明史,亦有勸讀之規,四學摘奸,宜矣。上曰,承旨書之。頃者,大臣建白,堂下武臣抄啓有命,而尙不擧行,若此而甚事可做,此非抄者。武臣堂下年四十以下,名曰專經武臣,武經七書中,自願一書,居首者,一依專經文臣例,施賞不與,自不依文臣製述例,禁推連三次,居首者,亦依文臣製述例,施行殿講,命下時,兵曹專經武臣中,只在京有實職者,書啓受點。出榻敎趙載敏曰,雖如是申飭,若於入直時讀書,出直後不讀,則如之何?金尙星曰,申飭則有益於勸奬之道矣。載敏曰,科時搜挾至嚴,故近來儒生輩爲熟見解題,看冊者多矣。文秀曰,古有年少文官製述之規,或選五六人,宜矣。上曰,人之善不善,在於人,不在於文,亦有心術之不正者矣。文秀曰,凡代科者,其心術,爲何如乎?古有面試之規,若不能自作者,拔去,宜矣。如是則儒生輩,自多懲此而勤讀矣。夫行賂而圖科之類,何能做國事乎?上曰,古語云,己所不欲,勿施於人。予意,則似不必面試矣。若魯曰,雖借作及第者,亦被選於弘錄,故不文而登科者多矣。上曰,雖不文,若家勢好者,皆爲弘錄矣。若魯曰,儒生勸讀之道,莫如文臣面試矣。上曰,面試豈不太迫乎?尙星曰,人各有所業,而儒不讀武不射之弊,近益,甚矣。若不立本,則末流之弊漸生矣。京師常漢之柴役,鄕里民庶之農業,自是當然之事,而渠輩看作羞恥之事,人心之至於此,誠悶矣。上曰,予在潛邸時,見柴軍之多,近則無之矣。景夏曰,頃日,自筵中承下敎,奉審于長寧殿,則殿內一隅有傷處,詳細看審,則似有鼠破處,而未見出入之痕矣。萬寧殿,溫突之制新舊各異,而莫如舊制之完固矣。至重之處,猝難修改,此後如有修改之事,宜加留念,以爲仍舊制,似好矣。上曰,新殿大小,比此殿何如耶?景夏曰,不及此殿矣。舊殿,則三面全壁,一面作戶,而新殿,則後面全壁,三面皆粧子,故雖甚明朗,不若舊殿之完備矣。上曰,以大報壇改築事見之,若令戶判修改,則必善爲之矣。景夏曰,沁都種枳事,臣承命下去後,十月,乃是種樹之月,故分定三南枳實使之上送矣。數三邑外,無來納之事,而江都,亦有枳實,故使之摘聚,則一百八十斗矣。分給鎭堡,使之栽種,而雜木,亦間間種之,今則未種樹處五十餘里矣。言以難盡,故圖以上之,城堞鎭堡及種枳步數,皆在此圖中矣。上取覽圖形曰,以墨打點者,種枳處乎?景夏曰,然矣。易長之木,莫如柳木,明春栽之好矣。上曰,有墩乎?卿嘗登覽草芝乎?景夏曰,墩則有之,而草芝,則未能登覽矣。月串鎭,有燕尾亭,卽所謂黃將軍舊基矣。上曰,有亭子乎?景夏曰,無矣。上曰,江都有城門乎?景夏曰,有矣。上還下地圖,景夏跪受曰,更當圖出二本,一則進大朝,一則進東宮殿矣。權爀曰,臣待罪江都時,添餉米七千餘石,貿得於湖南,今夏幾盡畢納,而五百餘石,敗舡不納云,拯劣米,今秋必爲盡捧,然後明春,可以輸納。此是軍餉,事體重大,令江華府,催促敗舡色吏,使之趁時收捧,待春卽爲來納之地,何如?若魯曰,軍餉米雖重,與大同有間,作拯劣米,有弊於沿海之民如是,大同則何不直運,而爲江都之軍餉乎?有未可知矣。爀曰,此米與惠廳相換,自各邑成陳省直納江都,本是大同米矣。羽良曰,其時,因廟堂指揮,江都貿米則留作儲峙於山郡,大同上來米,則使之直納江都,而其時,似因留守狀請,大臣覆啓而許之,非惠廳之相換矣。上曰,大臣之言,似是矣。景夏曰,沁都以海西小米作錢,貿米於湖南,而湖南儲置米,則劃給江都軍餉,江都所貿,則換作惠廳大同米矣。江都米,卽是軍餉,故運納之際,如或致敗,則例爲各邑拯劣米,今春湖南米五百石致敗,此當爲拯劣米,而宰臣欲爲速捧,如是,仰達矣。若魯曰,當初相換,果如何?而今旣如此,則當督捧矣。上曰,依爲之。出擧條景夏曰,權贒上書後,有下敎事,只以罪輕而律重者,抄出乎?上曰,然矣。景夏曰,徒流罪人一千四百五十之多,其抄出之際,不可務簡矣。上曰,刑判,有意見矣。景夏曰,臺疏則無摸捉矣。上曰,以無摸捉之事,以爲有摸捉則好矣。景夏曰,徒流抄出之下敎,實出於曠蕩之聖意矣。上曰,非曠蕩,乃伸鬱也。景夏曰,伸鬱,乃是曠蕩矣。沁都有高麗王墓,而王氏子孫,捉得其墓木斫伐者而報辭,故雖不得已依律文定配,如許之罪,今可放釋矣。上曰,江華地,亦有如許事乎?景夏曰,臣有耿耿愚悃,敢達矣。李渭輔疏語,全無間漸,臣亦爲非矣。聖上處分,豈有過重?而其情理誠有矜惻者,渭輔以獨子,無兄弟,家有八十偏母,病甚危重,涕泣彷徨於城外,路傍所見惻傷。金致良,亦以兩家獨子,家有病母,情理亦甚矜惻矣。父母老疾應侍,家無以次成丁者,受贖留養,自是律文,而高皇帝制律,仁德蕩然,孝理之下,宜有參酌疏釋之道矣。上曰,兩人所坐雖重,聞卿所達,情理可矜,特放。出擧條景夏曰,譯官,毋得打棍事,曾有下敎,而亦載於續大典矣。金聖應曰,兵將圖說,卽我光廟朝所撰,而亦有陣圖一本,故授諸下吏,待令於閤外矣。上命注書出去,持陣圖入來。臣聚行,承命出去,持陣圖入來奉進。上取覽後還下。羽良曰,今秋吏曹參議擬望時,參議則以已經大司成者,備擬,參判則以已經同經筵者,備擬爲定,而此亦難行矣。李天輔曰,嘉善及堂上,一經大司成,然後擬望於參判及參議矣。上曰,已經大司成者誰乎?天輔曰,嘉善則金光世,堂上則金時燦,纔經大司成矣。上曰,文望,若不合於師儒之長,則擬於大司成,似不宜矣。羽良曰,吏議可合之人,必先擬望於大司成矣。上曰,大司成,何其歇乎?天輔曰,雖經大司成,不爲吏議者,過半矣。上曰,黨戰,常在於吏郞矣。吏議通擬之際,爭端尤難矣。天輔曰,下詢于大臣,宜有變通之道矣。若魯曰,承旨望,以司諫·執義竝擬,故多矣。吏曹參判及參議,豈可與承旨長望同之乎?文秀曰,同經筵及大司成,皆是吏曹通淸之階,而雖有文望粹潔之人,若無勢則不得爲吏曹,豈不惜乎?雖部參奉之職,若爲吏曹通淸之階,則人皆爭之矣。上曰,卿等所達,雖如此,予意則當隨才而任之矣。豈不欲以粹潔之人除之?而其於不得行公,何哉?李台重雖在甲山府,以曾經吏議之故,每擬之,此後以向時所定長望爲之,宜矣。文秀曰,繕工監役,雖有外監主管者,此亦九營繕之一也。下輩之操縱偸食,與八營繕無異。貢人變通之後,監役,雖依前主管,不可不使地部郞官一員,都察,且各處木物取用時,監役則以士子新入生疏,書員則恣意弄奸,此後則極擇算員九人,分掌九營繕,有各處木物捧甘之事,則算員,卽往算摘,的定其入數後,使貢人進排,則本曹別貿價錢,無濫費之患。貢人,有保存之道,與繕工提調相議,成節目擧行,何如?上曰,依爲之。出擧條徐宗伋曰,臣方待罪繕工提調,有關職掌,故敢達矣。本監,有外監貢人,九營繕諸各處木物進排,皆擔當,而木物貴賤,古今絶異,進排處則極其浩多,故貢人輩無以支保,見方一倂鎖門逃避云。開春後,若有修補之役,則他無責徵之處,勢將大段狼狽,不可無變通之道。戶判,旣是主人,下詢而處之,何如?戶曹判書朴文秀曰,外監事,誠悶慮矣。外監木物,上自宗社廟殿及闕內,下至學宮諸各司,無不進排。雖一柱一椽所入,九營繕,必多數捧甘,而書員輩應用外,餘材從中消瀜,小或遲緩於進排,則必發牌捉囚貢人,其弊罔有紀極。貢人輩,亦藉此,或不無浪費之事,雖木物山積,何以支當乎?貢人之惠廳受價外,受別價於本曹者,殆至二萬兩,而不得支當,前貢人敗,則後貢人繼之,如此轉換者至於三矣。以此推之,貢人之畢竟逃散,勢所必至。雖以卽今貢人言之,貸債於守禦摠戎兩廳者,其數夥然,受出貢價幾盡入於邊利,萬無支過之道,故昨秋,特貸本曹錢一萬五千兩,俾卽盡報兩廳之債,每年受價時,使之計減充報矣。貢人,雖報兩廳債,又多負勢家私債,秋曹追日捉去,且各處木物進排,無以準備,故皆爲逃亡矣。卽今事勢,不可不措置木物,而貢人旣逃,勢當募得着實人,更爲作貢,然後庶可成樣,而但木物,數年內,自東峽無流下者,價亦極貴,未知何以區劃?則可無後弊,而此事關係重大,且繕工提擧,不可不任其責,與臣各別商量,稟議大臣後,以爲變通之地,何如?上曰,依爲之。出擧條上曰,承旨書之。雖値齋戒,有擧行者,政事當日爲之,大政不可踰月,必於今月內爲之事,分付。出榻敎上又曰,特敎之下,猶事違牌,尙不行公,其在分義,已涉寒心,況曾有其例者乎?雖無前例,大政之前,決無許遞之理,莫重閫任,豈若是曠日?兵判,從重推考,牌招參政。出榻敎上又曰,吏曹參議權相一,頃者特除,意蓋深矣,而承宣時請致仕之人,其所過辭,不無所執,大政不遠,不可一向相持,今姑許遞。出榻敎羽良曰,東宮代理後,明習於國事,八域之欣頌,不可勝達,而第臣雖帶職名,未瞻天顔,已至三朔,今始進謁,歡幸則極矣,而殿下雖在靜攝之中,臥內招見臣僚,何妨之有乎?若魯曰,殿下雖在靜攝之中,頻頻招見臣僚,圖治國事,宜矣。尙星曰,大臣,則雖有入侍之時,而臣等,則每過閤門外,久不得入侍,誠不勝悵然矣。景夏曰,臣自待罪沁都時,有所懷,故敢此仰達矣。漕運,是國家莫重之物,而江都燕尾亭浦邊生沙,官舡數敗,且以天災言之,則冬雷示警。國事,則紀綱墜矣,人才乏矣,財用竭矣。殿下,國事譬如上灘之舟,茫無津涯矣。請借咫尺筵席,以開進見之路,千萬伏望。載敏曰,近來疏章之路塞,故尤爲悶鬱矣。上曰,若非次對,則卿等無入來之事,而予亦數日不見諸臣,則心甚悵然矣。以予謂不欲見諸臣,則是不知予之心矣。至於疏章,則一字之看,甚難矣。若魯曰,雖非次對,亦豈無引接臣僚之道乎?上曰,雖欲引見,其於無名何?文秀曰,君與父一體矣。爲人子,若久不見其父,則其心,將爲如何?而進見之際,豈必有名乎?上曰,然故當爲擧行之事,則予皆處分矣。羽良曰,頃日兩老臣加資事,臣亦有老父,故感恩則極矣,而以國政言之,則近於太屑越矣。且具允明,以年少之人,久置三司,宜矣,而特陞堂上,此等加資頻數,故有損國體矣。諸葛亮不云乎?不以小惠害大政。凡於政令間用捨之際,必加猛省惕念,固守政法,宜矣。上曰,卿之所達,皆是矣。文秀曰,人君治國,譬如天地四序之運行,上下之意相通,然後可以治國矣。大朝進見之禮,自今日定式,何如?上曰,將以次對,爲名乎?文秀曰,何必有其名乎?頻頻引接,好矣。若魯曰,一朔進見之禮,將以幾次爲定乎?文秀曰,久未進見,則不但臣等之心悵然而已,殿下亦豈無悵然乎?君臣父子,天理人情之所同然矣。臣不得見君,子不得見父,其心抑鬱,當如何哉?上曰,當有召見之名,然後可以見之矣。文秀曰,進見二字,下敎,何如?上曰,有進見之禮乎?尙星曰,以孔子之聖,有一月一朝之禮矣。羽良曰,一月三見,豈不宜乎?上曰,元良次對入侍諸臣,予當一番召見矣。申晩曰,以一月三次進對爲定,宜矣。臣於七十日之後,始拜天顔,不勝欣幸矣。若魯曰,諸臣抑鬱之懷,孰不然乎?上曰,將以何名見之乎?載敏曰,一朔進見之禮,以三次爲定,宜矣。上曰,予之非不欲見卿等之意,卿等亦應知之矣。若魯曰,臣等豈不知殿下之盛意乎?上曰,予病雖如此,倚窓而見卿等進對,將以何名爲定乎?文秀曰,一朔不見君,一年不見君,則其爲臣子者,何有所望於世乎?上曰,與代理前後有別,大臣亦知予意矣。文秀曰,進見日次,臣等當議定矣。上曰,一月一次,猶或可也,而至於三次則難矣。諸臣以次進伏。以一月三次求對,陳請。上曰,三次求對,則與小朝次對,得不相値乎?李日躋曰,天顔溫粹,天語如響,臣等相對喜賀矣。今以一月三次求對爲難,臣等悶鬱,不知所達矣。上曰,予病雖有加於此,何忘諸臣乎?若魯曰,臣等當頻入賓廳而求對矣。上曰,求對之請,吏判先爲開端,諸臣如是齊達,其苦心,予亦知之矣。上曰,金判府事家,遣御醫看病。榻前下敎上曰,中官有追後入侍者推考事,榻前下敎。諸臣以次退出。
上在昌德宮。常參·經筵,以代理停。
明聖王后忌辰齋戒。
鄭夏彦達曰,大司憲徐命彬,執義閔遇洙,掌令宋能相在外,一員未差,持平金漢老,親病受由在外。安致宅未署經。今日以監察茶時之意,敢達。令曰,知道。
又達曰,今日賓廳次對,而國忌正日相値,頉稟。令曰,知道。
金尙重達曰,新除授玉堂,待下批牌招事,依下敎,而今已夜深,待明朝出牌之意,敢達。令曰,知道。
藥房都提調臣閔應洙,提調臣金尙魯,副提調臣徐命珩啓曰,伏未審日間,聖體調攝,若何?溫泉水連爲熏洗,丸劑連爲進御,而搔癢之候其或減歇,眩氣漸益差勝乎?今日臣等,當依下敎,率諸御醫,趁早入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔癢一樣,眩氣往來矣。
大王大妃殿·中宮殿·賢嬪宮,藥房口傳問安。答曰,知道。
趙載敏,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以都摠府言達曰,都摠管礪恩君梅,以社稷臘享大祭初獻官肄儀事,禮曹晝仕出去之意,敢達。令曰,知道。
又達曰,新除授副應敎鄭宲,時在忠州地,斯速乘馹上來事,下諭,何如?令曰,依。
傳于趙載敏曰,訓將摠戎使入來,內局入侍,同爲入侍。
傳于鄭夏彦曰,寶城郡守,谷城縣監,使之來待。
傳于鄭夏彦曰,此手書,承旨卽往,傳諭于金領府事,大臣,旣已許休置處,政事當日爲之。
領府事金興慶處手書,聞元良稟,知卿請休,卿之此心,予已知矣,而一時之恙,自可勿藥,欲許而不忍,使之敦勉。今聞都提擧所陳,知卿症勢之不輕,深用悶焉。噫,任卿久矣,卿亦昔日之臣,雖靜攝之中,一欲召見卿,頃聞大臣陳白,知卿入侍之艱,尙今不可,卿之往日,與奉朝金有慶,入侍之時所陳者,尙今在耳。此寔病裏苦心,此等之病,心欣而有或解之理,其若有效,其何相持?特留元良之下答,强以手諭,特許其請,此亦以一張書,代其良劑,可謂爲卿而黃耉許休,深用悵然,樞府奉朝大臣自如,卿須善攝。
鄭夏彦啓曰,卽者吏曹郞廳來言,今日爲政事,命下,而判書鄭羽良,參判李天輔,俱以病不進,參議未差,不得開政云。開政命下之後,不卽擧行,事甚未安。判書·參判,竝卽牌招開政,何如?傳曰,允。
傳于鄭夏彦曰,開政命下幾時乎?政院催促。
鄭夏彦啓曰,吏曹參判李天輔牌不進推考傳旨,今方捧入,而開政命下之後,不卽擧行,極爲未安。更爲牌招開政,何如?傳曰,允。
又啓曰,吏曹參判李天輔再牌不進推考傳旨,今方捧入,而開政命下之後,連違召命,尙不擧行,事體極爲未安。所當更請牌招,而今若開政,則將致達曙,有妨靜攝,一日三牌,且傷事體,何以爲之?敢稟。傳曰,待朝開政。
又啓曰,吏曹判書鄭羽良,一體牌招開政,何如?傳曰,允。
成範錫,以戶曹言達曰,依令敎,判府事閔應洙自二月至十月合九朔祿俸,令倉官,更爲輸送于本家,則以爲今將更爲陳箚力辭,終不敢冒受云。祿俸,又不領受,何以爲之?敢稟。令曰,令倉官,更爲輸送。
領府事金興慶書曰,伏以臣於近日,再疏申籲,未蒙兪音,臣誠抑鬱悶迫,直欲鑽地而未得也。不知邸下奚取於癃老將死之臣,而一向靳持耶?臣本無寸長,而致位三事,涓埃莫報,厚廩徒竊,居常慙懼,若隕淵谷,而到今懸車之年,已過四載,遲徊不退,終莫遂休致之至願,則生不免懷祿之饞夫,死將爲不瞑之冤鬼,臣之情事至此,而可謂窮且悲矣。況今禮律之限,過已久矣,而若是煩籲至再至三者,誠以職名未謝,朝露先零,則鍾鳴漏盡之譏,百代之後,終無以自解,此臣所以連章呼籲,必欲準請而乃已。伏乞离明,特垂體下之仁,俯察由中之懇,將臣所帶本兼諸任,一倂遞免,且許恩休,俾朝夕就木之臣,歌詠恩澤,不勝大願。臣無任血泣祈懇之至,謹昧死以聞。答曰,覽書具悉卿懇。大朝御諭旣許休,代理之初,黃耉大臣,只有卿,余心曷諭?卿其體大朝慇懃之意,安心善攝焉。仍令曰,史官往諭。
乾隆十四年己巳十二月初五日午時,上御歡慶殿。藥房入診,訓鍊大將·摠戎使,同爲引見。都提調閔應洙,提調金尙魯,副提調徐命珩,訓鍊大將金聖應,摠戎使具聖任,記事官崔台衡,記事官李齊賢·李宜哲,醫官金應三·玄起鵬·金壽煃·鄭文恒·柳徵瑞·鄭趾彦,入侍,諸臣進伏訖。應洙曰,數日寒威稍解,聖體若何?上曰,一樣矣。應洙曰,溫泉水,連爲熏洗乎?上曰,間間熏洗,而今則欲爲停止矣。應洙曰,豈可遽爲停止乎?上曰,汲致有弊矣。應洙曰,若有應效,則些少爲弊,何可顧乎?尙魯曰,再昨,聞大臣所傳,有疾症有加之敎,不勝憂慮矣。日間有差減之勢乎?上曰,有時差歇,有時添加,而不必深慮矣。應洙曰,再昨引接臣僚,終日酬應,得無勞損之節乎?上曰,再昨諸臣,以一朔累次引接爲請,而予則只許一次,則右相以爲,勒令致仕,其言不覺發笑,予若數朔靜養,則氣可差勝矣。應洙曰,靜攝中,簡其禮貌,接見臣等,好矣。上曰,諸臣勸予臥內引接,而狹室深臥,何以知某某入來耶?儒臣則猶或,可也,而卿等,豈可臥而見之乎?應洙曰,丸劑其後連爲進御乎?上曰,時時忘却未進矣。應洙曰,間斷進御,何以責效乎?尙魯曰,八味元若進御,則似有益於靜攝中矣。牛黃解毒丹,亦不掇進御乎?上曰,卽今則不服矣。尙魯曰,此藥亦間間進御,似好矣。上曰,當依達爲之矣。應洙曰,眩氣何如?上曰,尙亦往來矣。應洙曰,大王大妃殿氣候,何如?上曰,安寧矣。應洙曰,王世子氣候,何如?上曰,好過矣。應洙曰,賢嬪宮調候,何如?而面部紅暈之氣有差勝之勢乎?上曰,漸至差減矣。尙魯曰,比頃者趙載浩率醫女入診時,何如?上曰,比其時則可謂差勝矣。諸醫以次診候。應三曰,脈候左右三部皆調均好矣。起鵬曰,左三部安靜,右邊亦有滑體,度數調好矣。壽煃等諸醫皆曰,脈候左右三部皆調均,比頃日顯勝矣。上曰,此癢症便是輪行之症,閭閻間亦多有之,而劇歇各異,差愈亦有遲速之異云,是未可知也。應三曰,有風熱之人,顆粒多,差愈亦稍遲矣。尙魯曰,溫水之頻數熏洗,臣等不敢每每仰勸者,正當冬節,慮或添感候,而果如法熏洗,則似有應驗矣。上曰,大抵數日停洗,則似加矣。應洙曰,聞金領府事病勢頗重云,遣醫看病,似不可已矣。上曰,未知其病勢之如是苦重矣。近來累次陳章於東宮,以請休致,而不許之,以此耿耿,得無添病之端乎?仍命命珩書之曰,金領府事家,遣御醫持藥物,不離看病,書啓。上曰,此傳敎,注書出往,分付。俄者東宮所下書批,姑勿傳之事,亦爲分付。臣台衡,承命出諭。上曰,聞兪判府事執喪過度云,予甚悶之。應洙曰,連爲行素,其子侄,或勸其用權,則輒峻責不從云,誠孝誠可尙,而病勢亦苦云,聞甚可悶矣。上曰,其病,亦如是乎?仍命命珩書之曰,兪判府事家,遣御醫持藥物,存問。上曰,冬夜甚長,無寐起坐,使中官,讀大學序而聽之,亦足暢懷,而儒臣擁衾昏睡,殊用慨歎。世道之日下,亶由於不讀書之故,一欲摘奸於侍講弘文之直,而如有不讀者,則施以越俸之罰矣。頃者金始炯云,赴闕時,聞路傍讀書之聲,則心有所喜,其言可貴矣。卽今,則士夫之家,早夜就睡,閭閻反多讀書之聲云矣。尙魯曰,士夫家豈必盡爲不讀?而大抵勤讀,漸不如前矣。應洙曰,近來士大夫文字修飭者,漸不如古云,風習誠可悶矣。上曰,今則上寺讀書者,亦無之乎?尙魯曰,在家亦不讀矣。前則春夏開做,秋冬讀書矣。今則皆欲任便,如是勤苦之人,漸少矣。上曰,若使兩班子弟,勤於講學,則世道自不至如是,而不此之爲,唯黨論是習,是誠可悶。仍命命珩書之曰,朱夫子小學題辭,豈不云乎?惟聖斯惻,建學立師,以此觀之,雖聖人之時,乃有學,而鄕有黨州有序國有學,學記亦不云乎?噫,位在君師,大學序所云窮理正心之道蔑如也。何以能修己治人?覽此序文,自不覺歉然。然三代以後,雖無此道,下而賢人君子無世無之,此豈他哉?聖經賢傳之功也。噫,以孔子之聖,自謂好學,吁嗟,今之士大夫章甫,讀聖賢之書,誦聖賢之言,而其不好學,抑獨何心?抑獨何心?噫,世道之日渝,人心之日澆,專由於不好學之弊。其若潛心於學,不肖者可以賢,不能者可以能。今之世俗,自暴自棄,投鏡於昏,投珠於沙,搢紳多士日夜經營,不過尋章抉摘,訪求疵釁,浮囂爲能事,偸薄爲己任,視學問若楚越,雖値冬夜,禁直大夫,吹燈而睡,賢關諸生,寥寥齋中。噫,爲其君者,雖無君師之德,乃開方冊,孔聖在座,顔·曾後先,吁嗟,諸大夫多士,何不尊而師之?其若尊而師之,讀書之勤,不期勤而自勤。噫,蒼顔皓髥,歲將暮矣。及今不諭,更待何時?于今浮囂世道,其欲靜之,勸學宜先,中夜興思,自不能耐,若是勤諭。吁嗟,搢紳大夫賢關多士,莫曰言敎,深體爲日後眷眷之意,其須勤學,其須勤學。噫,樂之道,雖無禁直居齋之時,挑燈朗讀,此亦心之樂也。比之於群分類聚,日事浮囂,其孰勝焉?孔子曰,不有博奕者乎?猶賢乎已,此亦甚言之聖訓,今者勸學,欲使一世,各勤勸學,祛其浮囂也。在家勤不勤,各有賢父兄,予何勸也?而聖人之建學,乃憫其安此暴棄也。禁直大夫,居齋多士,予當隨察其勤慢,若有其慢,宜有其飭。噫,今者之敎,非徒爲搢紳多士也,卽爲世道深憂也。豈敢以其近而忽也哉?書訖。上曰,兵判一次覽過,如有礙眼處,達之,可也。尙魯略有所仰達,上命依達改之。上曰,御製編次時,此題目,以勸學綸音,書之一通,使春坊官員,正書以入於東宮,亦出於朝紙,可也。命珩曰,玉堂·春坊,正書刻懸,以爲仰瞻勤勉之地,好矣。上曰,依爲之。上曰,兵判進伏。都政,今月內可以爲之乎?尙魯曰,出六者,至二十餘人之多,而窠闕甚少,今月內則勢難爲之矣。上曰,承旨書之。贈領相贈判書奉祀孫,曾已下敎錄用矣。今已關服,令兩銓,依前調用。齊顯曰,臣惶恐敢達矣。今此御製,藝文館亦欲刻懸,而本館無物力出處,勢將得用於戶曹矣。上曰,依爲之。諸臣臨退時,上曰,在直承旨,率兩邑守令入侍事,分付。遂退出。
己巳十二月初五日申時,上御歡慶殿。寶城郡守·谷城縣監入侍時,左副承旨鄭夏彦,寶城郡守鄭承萊,谷城縣監許㻑,假注書宋聚行,記事官李齊顯·李宜哲,進伏訖。上下手書于領府事金興慶,仍命入直承旨往諭。上曰,領府事病重云,冠帶加於身,而奉手書乎?鄭夏彦曰,加朝服,而奉手書矣。上命注書出去,使入直承旨持手書,往諭於領府事家,置處政事,當日爲之事,分付。仍召寶城郡守·谷城縣監入來。臣聚行,承命出去,下敎事,分付後,召兩邑守令入來。寶城郡守鄭承萊,谷城縣監許㻑,以次進伏。上曰,兩邑俱是弊邑,爾等須恤民勤政,毋爲懈弛,宜矣。兩邑倅受命先退。上曰,寶城倅爲人頗可矣,谷城倅爲人亦堅固矣。夏彦曰,兩武俱爲可人矣。上曰,承旨書之。頃聞大臣陳白,而已知官人等待,其民可知。寶城·谷城,尙不辭朝,申飭雖値齋戒,使之卽爲辭朝。仍此而有下敎者,昔人章奏中稱幾拜,曰欺君云。近來凡事慢忽,凡謝命,有無端過三日者,無故而稱有故,無病而稱有病,亦不欺乎?此後應爲辭職者,初仕外過三日稽謝者,政院另加嚴飭。出榻敎夏彦曰,領府事處,東宮批答已下,何以爲之乎?上曰,還入則更當下之矣。夏彦曰,徒流抄啓案,入來矣。上曰,草記乎?夏彦曰,以頃日傳敎,謄載首張,非草記矣。上曰,承旨書之。秋曹徒流可放者抄啓,旣到政院云,過齋踏下後,卽爲分付事,分付。出榻敎上曰,領府事家傳諭承旨,當爲入來。留金虎門事,注書出去,分付。諸臣仍爲以次退出。
上在昌德宮。常參·經筵,以代理停。
夜一更二更,月暈,廻木星·火星。三更,黑雲一道起自坤方,直指巽方,長十餘丈,廣尺許,漸移東方,良久乃滅。
端敬王后忌辰齋戒。
鄭夏彦達曰,大司憲徐命彬,執義閔遇洙,掌令宋能相在外,一員未差,持平金漢老,親病受由在外。安致宅未署經,今日以監察茶時之意,敢達。令曰,知道。
成範錫達曰,右副承旨趙載敏,今日不爲仕進,牌招,何如?令曰依。
鄭夏彦達曰,正言李顯祚引避退待已至屢日,尙未處置,事甚未安。兩司除在外·未署〈經〉外,未肅拜人員,竝卽牌招,以爲處置之地,何如?令曰,依。
趙載敏,以扈衛廳別將,以二廳大將意啓曰,一廳大將領中樞府事金興慶,旣已致仕,其所帶軍官及兼察三廳軍官,當有區處之事,何以爲之?敢稟,傳于趙載敏曰,判府事閔應洙爲大將,二廳軍官,一廳大將,兼察。
上在昌德宮。常參·經筵,以代理停。
端敬王后忌辰。
大殿·大王大妃殿·世子宮·嬪宮·賢嬪宮,政院口傳問安。答曰,知道。中宮殿,政院單子問安。答曰,知道。中宮殿,朝廷二品以上·六曹堂上單子問安。答曰,知道。
鄭夏彦達曰,大司憲徐命彬,執義閔遇洙,掌令宋能相在外,一員未差,持平金漢老,親病受由在外,安致宅未署經,今日以監察茶時之意,敢達。令曰,知道。
趙載敏達曰,判府事金在魯箚子到院,而國忌正日,留院之意,敢達。令曰,入之。
傳于趙載敏曰,入直注書一員待命,騎馬三疋,卜馬二疋,立之。
趙載敏達曰,玉堂上下番俱空,事甚未安。今日政,新除授玉堂,待下批牌招,何如?令曰,依。
有政。吏批,行判書鄭羽良進,參判李天輔牌不進,參議未差,左承旨成範錫進。兵批,判書金尙魯病,參判趙載浩病,參議金相奭入直進,參知宋昌明病,左副承旨鄭夏彦進。
吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。
又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
以鄭漢奎爲掌令,徐志修爲校理,李垍爲修撰,洪重孝爲副修撰,徐志修爲兼輔德,鄭宲爲兼弼善,又爲兼中學校授,李應協爲兼東學敎授,李權中爲尙衣僉正,徐命孚爲司評,趙載洪爲司圃別提,李行敏爲珍島郡守,承文正字單成海龍,副護軍權相一·徐命臣·朴弼載·林德烇,奉朝賀單金興慶。
傳于趙載敏曰,初十日元良次對後,十一日備堂入侍之意,分付。
趙載敏,以備邊司言達曰,菁陽君柳儼,漢城左尹李鼎輔,今日旣參候班,而本司之坐懸病不進,事體未安,竝推考警責,何如?令曰,依。
鄭夏彦,以義禁府言達曰,在囚之遭親喪者,許令限成服保放事,曾有定式矣。卽者時囚罪人龜城前府使李重泰遭其母喪云,依例限成服保放之意,敢稟。令曰,依爲之。
趙載敏,以禮曹言達曰,今十二月初四日,大臣·備局堂上引見入侍時,右議政金若魯所啓,近見畿伯關西狀聞,癘疫死亡甚多,民事可慮,而京城,亦癘疫漸熾,死亡相續,往往有全家竝歿之處云,極爲驚慘,冬節如此,開春可知。在前如此之時,有癘祭設行之事,依前設行,何如?上曰,依爲之。亦爲另加申飭活人署。禮曹判書徐宗伋曰,癘祭設行事,旣已命下矣。固當考例稟行,而不特都城,各道癘疫熾盛處,亦爲一體行祭乎?上曰,一例爲之事,命下矣。取考謄錄,則自前別設癘祭時,先行城隍發告祭,間二日,設行厲祭,而京中,遣重臣,外方則遣近臣設行矣。今亦依前例,京中則不卜日,城隍發告祭,今十二月初十日,厲祭,同月十三日,遣重臣設行,而京畿·平安道,依例遣近臣,受香祝下去,各其本道中央設壇,隨時卜日,先行城隍發告祭,間二日設行厲祭,而忠淸道,癘疫亦爲熾盛云,一體設行,京外祭文,令藝文館,別爲撰出,祭物執事,亦令各其道,差定進排,虔誠祈禳之意,分付,何如?令曰,依。
行判中樞府事金在魯箚曰,伏以臣,伏蒙聖朝洪恩,得釋重負,感祝無涯,而積瘁已極,老病轉深,不以得閑而可瘳。自前月以來,表感殊重,百症仍以交攻,頭部脚部之刺痛,係是從前屢發者,而發輒叫苦欲死,近又手指硬直而浮疼,妨於屈伸,醫家以爲風漸,其他眠睡之全失,噉食之殆廢,往而愈甚,神氣澌苶,昏委床席。千萬夢想之外,大朝聞臣有病,遣醫臨問,繼降珍劑,伏枕惶隕,感淚自零。顧臣病狀如此,日昨,旣未遂瞻天之願,以伸戀結之下忱,目今坤殿誕辰,亦末由趨詣班行,少效情禮,悚懍之極,只俟嚴誅,玆敢冒死號籲。伏乞离明,亟削臣職,仍戡臣罪,以肅朝綱,千萬幸甚。取進止。答曰,覽箚具悉卿懇。有疾未參,於卿,其何所傷?卿其安心,勿辭,善攝焉。仍令曰,遣史官往諭。
上在昌德宮。常參·經筵,以代理停。
仁烈王后忌辰齋戒。
夜自一更至三更,月暈。
下直,寶城郡守鄭承萊,谷城縣監許㻑。
徐命珩達曰,判府事閔應洙箚子到院,而國忌齋戒,留院之意,敢達。令曰,入之。
趙載敏達曰,大司憲徐命彬未肅拜,執義閔遇洙,掌令宋能相·鄭漢奎在外,持平金漢老親病受由在外,安致宅未署經。今日以監察茶時之意,敢達。令曰,知道。
藥房都提調閔應洙,提調金尙魯,副提調徐命珩啓曰,雨餘日氣不佳,伏未審此時,聖體調攝,若何?溫泉水連爲熏洗,丸劑連爲進御,而瘙痒之候,其或減歇?眩氣漸益差勝乎?今日臣等,率諸御醫,趁早入診,詳察症候,爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則搔痒眩氣往來矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
趙載敏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又達曰,事變假注書金楗,身病猝重,勢難察任,今姑改差,何如?令曰,依。
傳于趙載敏曰,史官三員,待命,騎馬九疋,立之。
成範錫,以戶曹言達曰,依令敎,判府事閔應洙自二月至十月合九朔祿俸,令倉官,更爲輸送于本家,則以爲今方更爲陳箚力辭,終不敢祗受云。祿俸,又不領受,何以爲之?敢稟。令曰,令倉官,更爲輸送。
判府事閔應洙箚曰,伏以臣之在外時,祿俸從前力辭,則到今追給,實是意外。臣於日昨,冒控血懇,冀蒙還寢,而微誠未格,恩諭反降,至使勿辭領受,又仍地部稟達,更令倉官輸送,臣連承恩旨,惶懍冞切。噫,以臣罪釁,久屛鄕廬,積逋召命,瘝廢重務,則論其負犯,萬戮猶輕,況此在鄕不受之祿,上京後追受,尤豈有是理哉?臣雖愚騃,亦不至全昧廉隅,寧被違令之誅,決不可冒沒祗受。且臣治箚將上之際,伏聞以臣,差下扈衛大將云,臣聞命慙悚,益不知所措。顧此情跡,自知更難抗顔於朝端,而特以感激恩數,怵迫分義,未免黽勉入城。適値聖候搔痒彌留,承候爲急,私義難顧,雖不得不冒進藥院,尙且仰愧俯慙,無地自容,則其何敢自居以大臣之列,兼管重任哉?玆敢不避瀆擾之罪,冒暴肝膈之懇。伏乞离明,曲垂諒察,亟遞臣兼帶扈衛之任,仍寢臣俸廩追輸之令,以安微分,不勝幸甚。答曰,覽箚具悉卿懇。祿俸甚薄,而累朔之廩,尙未輸送,揆以事體,豈不未安?扈衛之任則聖意豈偶然哉?卿勿過辭焉。仍令曰,史官往諭。
修撰李垍箚曰,伏以正言李顯祚以統禦使,旣是重任,則苟非積有踐歷者,莫宜居之。李景喆,威望太不足,實不合於是任,而臣則知其只經一處兵使而已。其所曾經他道兵使者,則臣未知之,故有所論劾矣。重臣以臣所達,至以爲過,臣之論事不審之失,著矣。不可晏然於職次,引嫌而退。旣論威望,何問踐歷?元非可引,不宜輕遞。請正言李顯祚出仕。答曰,依達。
上在昌德宮。常參·經筵,以代理停。
仁烈王后忌辰。
未時,太白見於巳地。夜一更,月暈有霧氣。二更,月暈。五更,流星出大角星下,入坤方天際,狀如拳,尾長二三尺許,色白。
鄭夏彦達曰,大司憲徐命彬未肅拜,執義閔遇洙,掌令宋能相·鄭漢奎在外,持平金漢老,親病受由在外,安致宅未署經。今日以監察茶時之意,敢達。令曰,知道。
徐命珩達曰,明日常參,取稟。令曰,停。
又達曰,右承旨金尙重,今日不爲仕進,牌招,何如?令曰,依。
又達曰,注書崔台衡,今日不爲仕進,牌招察任,何如?令曰,依。
金尙重達曰,明日次對,兩司當爲進參,除在外·牌不進令旨未下·未署經外,竝待開門牌招,以爲推移進參之地,何如?令曰,依。
徐命珩,以吏曹言啓曰,今此各道癘祭獻官,皆以玉堂塡差,而時無職名之人員,令該曹口傳付軍職,何如?傳曰,允。
兵曹口傳政事,副司果趙重晦·鄭純儉。
上在昌德宮。常參·經筵,以代理停。
未時,太白見於巳地。申時,日有兩珥。夜一更,月犯昴星。二更,月暈。三更四更,月暈兩珥。
金尙重達曰,明日常參,取稟。令曰,停。
鄭夏彦達曰,大司憲徐命彬牌不進,執義閔遇洙,掌令宋能相·鄭漢奎在外,持平金漢老,親病受由在外,安致宅未署經。今日以監察茶時之意,敢達。令曰,知道。
又達曰,判義禁趙觀彬,除拜果日,尙未出肅,金吾滯囚,委屬可慮,卽爲牌招察任,何如?令曰,依。
令于鄭夏彦曰,大臣·備局堂上,引接。
傳于鄭夏彦曰,元良次對後,使之留待。
傳于鄭夏彦曰,入侍,使之十一日爲之矣。旣來,今日爲之。
又傳曰,飭已行矣。備堂趙載浩放送,其令卽爲入侍。
又傳曰,戶判及趙明履,先爲詣閤。
鄭夏彦,以弘文館言達曰,新除授副校理金陽澤,時在京畿楊州地。副修撰洪重孝,時在江原道原州地。經筵入番事緊,請斯速乘馹上來事,下諭。令曰,依達。
徐命珩,以侍講院言達曰,本院新除授兼司書申晦,兼說書黃仁儉,除拜累日,不爲出肅,卽爲牌招察任。新除授文學徐孝修,時在京畿永平縣任所,書筵入番事緊,斯速乘馹上來事,下諭,何如?令曰,依。
鄭夏彦以義禁府言達曰,利川府使李奎鎭,漣川縣監呂光世等拿處事,傳旨啓下矣。李奎鎭·呂光世俱在任所云,依例發遣府羅將,竝拿來,何如?令曰,依。
又以義禁府言達曰,全羅道靈巖郡定配罪人金致良,特放送,承傳啓下矣。放送之意,分付道臣,何如?令曰,依。
又以兵曹言達曰,今十二月初六日,私奴卜男稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將朴行健,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,今十二月初九日,幼學朴致燁稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將金東栐,常時不能禁斷雜人,以致闌入,亦難免其責,推考,何如?令曰,依。
又以兵曹言達曰,今十二月初十日,騎士保李世南稱名人,自丹鳳門入來。私奴奉伊稱名人,自敦化門入來,差備門外擊錚,極爲駭愕。竝令攸司,囚禁治罪。丹鳳門守門將朴行健,敦化門守門將韓煋,常時不能禁斷雜人,以致闡入,俱難免其責,推考,何如?令曰,依。
又以刑曹言達曰,卽接成均館牒報,則聖廟至近之地作挐者,略施笞罰,作挐於典僕家者,至以依律處斷之意,牒呈臣曹,輕重倒置,事體乖損,不可無警,當該成均館官員,從重推考,何如?令曰,依。
又以刑曹言達曰,擊錚人柳泰運,爲其父訟冤原情,自臣曹例刑後,所當依例捧入,而其父東茂旣因大朝特敎勘處,則臣曹有不敢循例請裁,自前擊錚人,例刑後供辭,無請裁前置之之規,何以爲之?敢稟。令曰,置之。
同義禁柳萬重書曰,伏以臣,庸愚短拙,百無肖似,而重以犬馬之齒奄迫昃日之景,不材之木,已作溝中之瘠矣。乃於去秋,伏蒙大朝洪私,特授亞卿之班,況又恩敎極其鄭重,有非腐朽疏逖之賤,所可得者,造化殊恩,山海崇深,感淚隨零,銘鏤在心,而第念命德之秩除,非有才德與勸賞,則國家固不宜濫授,臣則顧兩無是矣。雖書籲未達,黽勉冒應,而每恐爲累於嚬笑之愛,惶懼之憂,居常逾半於榮感之忱矣。伏聞日昨重臣,於大朝筵中,有所攙及而提白云,筵席語祕,雖未得詳,此正理到之言,公朝之議,旣得其體,而且獲臣恒日之心矣。臣於此,豈敢爲自引之計?而只是臣耄朽精力,近益衰落,赴公之際,若連日勞攘,則必不病而呻,按簿之時,不加意尋閱,則或宜核而遺,近又添得寒感,不食不眠,涔涔委痛者,亦多日矣。當此軫念滯囚,申飭府坐之時,以此病情,實無奔走供仕之勢。顧此議讞之職,不宜一嚮虛縻,且新除摠管之任,亦末由自力趨肅,宿衛重地,番次不備,事體極涉未安。玆敢短章自暴,哀籲於銅龍之下。伏乞离明,俯賜諒察,亟許竝遞臣所帶職名,俾公務無曠,私分獲安,不勝幸甚。臣無任屛營祈懇之至。答曰,覽書具悉。卿其勿辭,調理察職。
吏曹判書鄭羽良書曰,伏以臣,於今月初四日政,以前獻納安允行,首擬於司諫,至受天點矣。今聞允行,落漏於歲抄單子中,尙未收敍云,其歲抄之落書,罷散之檢擬,俱是臣昏謬不察之罪,臣廩悚之極,不省所措。伏乞睿慈,亟令重勘,以安私分,至於允行,則旣在罷散中,其職不可不遞改,伏候睿裁,臣無任屛營祈懇之至。答曰,覽書具悉。一時做錯,其何過嫌?安允行,敍用。卿其勿辭,從速行公。
執義閔遇洙書曰,伏以臣,於前月分,伏奉承政院成貼,有旨以臣爲司憲府執義,斯速乘馹上來者,臣聞命惝怳,不省所措。臣之庸虛無取,萬萬不合於臺選,人皆知之。臣之前後控辭,亦已備陳情實,而猶且屢煩除目,猥辱召旨,虛帶之久或至越月逾時,此豈但私心之兢蹙不安而已哉?夫國家之設寘臺閣,將以責其立殿陛爭是非,而今乃畀之於如臣病伏荒野之人,一任其曠瘝者,誠不識其何說也。臣自被除命,宜卽陳章,以祈鞶帶之褫,而疾病近益危苦,數行文字,亦不能締成,以致許久泯默,亦涉倨野,無所辭誅。伏乞离明,俯賜鑑諒,亟遞臣所縻憲職,以便公私,千萬幸甚。臣無任屛營祈懇之至。答曰,覽書具悉爾懇。爾其勿辭,從速上來,補我不逮。
同義禁鄭必寧書曰,伏以臣,庸陋衰朽,百無一取,而猥荷大朝天地生成之澤,不棄簪履之舊,過垂翦拂之恩,帳殿特除,天牌踵臨,臣驚惶感激,隕結爲期,嚴畏分義,冒沒承命,而若其人器之不稱,不待人言,臣實自愧,常切悚縮之忱。伏聞日昨,重臣以陞資頻數恩數屑越之意,陳白於大朝筵中,筵席語祕,雖未得其詳,而其爲公議之所不許者,可推而知。臣心惶恧,無所容措,其何敢淟涊蹲冒,辱名器而羞當世乎?玆敢略控短章,仰暴危悃。伏乞离明,俯諒至懇,亟令鐫削臣所帶職名,仍收資級,以重名器,以安賤分,不勝萬幸。臣無任屛營祈懇之至。答曰,覽書具悉。今者陞擢,聖意攸在,卿其勿辭,察職。
咸鏡道觀察使鄭益河書曰,伏以臣,才旣疏病且痼,曾在嶺藩,已試蔑效,則矧此北門鎖鑰,決知其萬萬莫可,而有除卽膺,不敢爲乞免計者,誠以含恩圖報,擬有桑楡之收耳。是以受命以來,夙夜祗懼,事係兵民,靡不用極,而大朝別諭又下此際,臣雖迷頑,寧不知感?玆以一得之見,仰對五條之諭,而啓下備局,仍作休紙。臣言之無一可取,於斯益驗,慙悚之極,固不當更論他事,而適値一道告歉,民將盡劉,驚心慘目,誠不忍立視其死,不得已考出辛壬已行之例,條列申聞,蓋其意非以此準請爲期,竊以爲或可或否,但當俟朝家處分而已。卽伏見覆奏備關,則許多援例之請,又不免一場閑商量矣。若以道內之穀,足捄道內之民,則是常年應行之事也。臣何必縷縷狀達,而廊廟諸臣,又何以慘凶爲慮耶?竊想議者必曰,交濟之穀,自是辛壬間所無者也。以此補賑,可當嶺米之運,而取考會案,亦有不然者。庚申元會之穀,比今日,其數有倍,而辛壬兩年之賑,必得累十萬移轉,然後方能分俵列邑,救得一分,況其屢經大賑,元會日縮,目今各穀摠數竝交濟,不及於庚申,而所謂新分,又居三分之二。當此飢饉日甚流亡相繼之日,折半還捧,亦未可必,年凶則加於辛壬,穀數則減於辛壬,而獨於辛壬已行之例,十無一施,如是而其可望計口給糧,救此近百萬生靈乎?然而凶歲賑民,比如良將用兵,其所以參量虛實,損益有無者,隨時應變,各有其道。若使臣勿論舊捧新捧彼穀此穀,必須傾一道之蓄,竭三營之儲,先就尤甚邑從事,次就之次邑,用力有田土者,付之還穀,繼給種糧,使之耕作,無田土者,付之乾糧,逐等分給,使之飮啄,則雖非移粟,庶可以僅僅了當,而第臣之區區所慮者,天下事有未可知,本道自是朝夕待變之地也。通一道軍額,多至七萬有奇,則莫重糧餉,不可不慮,連歲荐飢,自古有之,來秋告登,亦難預卜。今若急於目前,盡分各穀,不幸而有年凶兵興之事,則臣未知爲國家計者,將何以善其後乎?頃日重臣之來此也,目見民間遑急之狀,試問於臣曰,道內慘凶,有甚於在京時所聞,二十三邑所在各樣穀物,果可以賑救其民乎?臣卽對之曰,若能準捧新分,竝留庫,磨鍊於人口,則僅得相當矣。又曰,然則近來國儲蕩竭,移轉有弊,子亦前日籌堂,胡不念此,而必請他穀耶?答曰,吾亦知此,而若欲傾庫救飢,則軍餉無餘,若欲留儲軍餉,則賑資不足,吾之請得他穀,亦豈樂爲也?曰,今聞子言,始覺其然,然則欲得幾許石耶?答曰,若得嶺米五萬石,則除雜費,可置四萬斛於元山,雖少,亦可爲緩急之需矣。曰,吾兼嶺南句管,嶺米二字,曾所厭聞,而今見道內事狀,又聞子之區劃,其在共濟之義,廟堂,亦何忍一例防塞乎?以此見之,則臣之本意,不過如斯,而知臣者,責之以迂闊,不知臣者,斥之以浮夸,此莫非平日言行,不能見信於同朝之致。尙誰尤哉?仍伏念關北一路,此實我聖朝龍興之地,而億萬蒼生,是皆豐沛子弟,以此列聖朝所以優恤者,比他有別,而往在辛壬,若非自大朝拔例救之,則一邦濱死之命,亦何以得有今日也?道臣狀請之外,多有特敎加給之事,漢文之春和議賑,固不足同日語矣。竊瞯邸下,以達孝之資,承代理之命,聽政之初,保民爲先,侍坐御門,惠及惸獨,瞻聆所曁,跛躄皆聳。臣於南北之巡,飢餒垂死之類,千百爲群,處處塞路,齊聲泣訴曰,辛壬得活,莫非國恩,今日生死,惟在朝廷,而近聞賜米四民,遍及八路,何不以吾輩切急之狀,轉達朝廷,俾蒙其一視之恩?臣以業已申達,早晩當有處分之意,慰諭遣之。今則邑報之呈,無辭可題,民訴之來,無言可答。朝家之軫恤民飢,士民之仰哺朝家,不啻若慈母赤子之間,而只緣臣誠意淺薄,言辭拙訥,飢饉顚連之狀,旣不能明白導達,設施賑救之策,又不能指陳稟定,致使朝夕待哺之衆心,竟至於缺望號泣之境,如是而若復仍冒,則一身狼狽,姑舍勿論,將見一道飢民,盡歸枯魚之肆,而莫之救矣。不能者止,古人所戒,病難供職,特其餘事,玆敢不避猥越,有此哀籲。伏乞邸下,憐臣請狀之皆據舊例,察臣巽章之亦非外飾,亟遞不稱之職,回授可堪之人,一以使賑政無誤,一以使私分獲安,不勝幸甚。臣無任屛營祈懇之至。答曰,覽書具悉。書辭,令廟堂稟處。卿其勿辭,從速察職。
己巳十二月初十日巳時,王世子坐時敏堂。大臣·備局堂上,引接入對時,右議政金若魯,行戶曹判書朴文秀,行司直具聖任·金聖應,左參贊申晩,刑曹判書元景夏,兵曹判書金尙魯,工曹參判金尙星,禮曹參判洪鳳漢,行副司直李日躋,左承旨成範錫,校理李垍,記事官南鶴老·李宜哲·李宜馣進伏訖。金若魯進曰,近日日候不適,氣候何如?令曰,無事矣。若魯曰,大殿氣候,何如?令曰,一樣矣。若魯曰,大王大妃殿氣候,何如?令曰,安寧矣。金若魯曰,中宮殿氣候,何如?令曰,安寧矣。尙魯曰,向來感氣,其或減歇乎?令曰,快愈矣。尙魯曰,茶飮連爲進服乎?令曰,時時進服矣。若魯曰,生民疾苦,無過良役,故自大朝,曾有嚴飭,諸道逃故老除之代,使之卽爲充定而狀聞矣。近來外方,奉行朝令,甚多不勤,或稱全無可頉,或以若干名塞責,其中守令之不善擧行者,監司亦不論罪,漸成文具,誠可寒心。今當歲末,各邑之代定形止,各別嚴飭擧行之意,申飭各道監司,待其狀聞上來,考其勤慢而處之,何如?令曰,依爲之。出擧條若魯曰,都下,王政之所自始,萬民之所依歸,關市之譏而不征,先王之政,商賈之願藏於市,仁政之效,而近來洛下無賴遊手之輩,兩三符同,空中圖利,無所不至。凡外方民人之持物貨入京者,要於中道,誘引買賣,甚至於菜鷄柴草之屬,竝皆居間操縱,使其物主,不得自賣,太半失利,至有中都兒·候林賊之稱,故外方民人,雖有買賣之物,不得入京,愁怨無窮。令秋曹京兆及捕廳,詗察痛禁,何如?令曰,依爲之。出擧條若魯曰,人蔘,本是藥材之重者,而蔘路漸貴,故便作重貨,人心從以巧詐。近來造蔘欺賣之弊甚多云,附蔘造蔘,與造銀錢同律,載於法典,令刑曹·捕廳,各別嚴禁,江界爲產參之本,分付道臣,另加禁戢,何如?令曰,依爲之。出擧條若魯曰,今年牛疫非常,開春後農事可慮,故日昨以牛禁嚴飭事,有所仰達,而出擧條,頒布於京外矣。法綱解弛,多有犯禁,聞過來人言,則果川以路傍邑,逐日屠牛云。京城之於果川,不過三十里之地,而猶尙如此,以此推之,他邑可知。臣之得聞與不及聞,雖有幸不幸之歎,旣聞之後,不可置之,道臣亦有不能禁戢之失。果川縣監,拿問定罪,京畿監司,從重推考,何如?令曰,依爲之。出擧條若魯曰,卽今京城癘疫,日漸熾盛,死亡相繼,而不得趁時埋葬,多有路傍棄置云,聞甚驚慘。令京兆五部摘奸,趁卽埋葬,而亦不得使之埋葬於城外近地。京中方痛者,使之一一出幕,而近多設幕於城底及咫尺之地云。痛禁之意,亦爲嚴飭京兆,何如?令曰,依爲之。出擧條文秀曰,湖南·嶺南·關東海邊之民,造舡漁採,煮海爲鹽,植箭捉魚,爲其生業,而地部捧其三稅,以補經費矣。目今三冬幾盡,而如靈光·茂長·咸平·扶安·南海·寧海·蔚珍等邑,最多未納,事當拿處,而卽今捧糴簽丁,亦甚緊急,爲先從重推考,以爲警責之地。如干未收各邑,嚴飭道臣,今月內,使之盡爲畢納,何如?令曰,依爲之。出擧條景夏曰,黃海道·咸鏡道殺獄申目,下於刑曹,而事關大辟,故覆啓大朝之意,敢達矣。若魯曰,事係大辟,則當入啓於大朝,而以申目入達者,政院有不察之失,當該承旨,從重推考,宜矣。令曰,依爲之。出擧條若魯曰,賓筵入對,事體至重,而兩司無入對之人,誠極未安。申飭政院,日後次對,俾無三司不備之弊,而必令備員入對,何如?令曰,依爲之。出擧條若魯曰,玉署之官,職任甚重,而多有闕直,事體未安。大朝每加嚴飭,牌招不進者,或只推,或禁推矣。卽今在外儒臣亦多,宜有催促,令政院申飭上來,俾無闕直,何如?令曰,依爲之。出擧條文秀曰,各道田稅上納,皆有期限,而如黃州·平山·松禾·樂安等邑,冬朔已盡,尙多未納。該邑守令,事當拿處,而捧糴簽丁,亦甚緊急,姑先從重推考,另飭各道,今月內,使之催促上送,何如?若魯曰,惟正之供,與舡鹽稅,事體有別,至歲末不納,極爲駭然。戶判之請推,弱矣,其守令拿處,宜矣。文秀曰,經費體重,臣豈不知?而此時守令拿處有弊,故姑待今晦,終不來納,則欲更請拿處,大臣所達如此,極爲惶恐矣。若魯曰,今朔已半,何待晦日乎?令曰,不納守令,拿處,可也。出擧條若魯曰,書筵事體至重,上下番俱宜入對,而近來講院,或以晝仕未及入來,或以未及替直頉稟,而不爲備員入對之時比比有之云,安有如許事體乎?邸下宜嚴飭矣。文秀曰,晝仕懸頉,猶或可也,以未及替直,何敢爲頉乎?事甚駭然,宜加論責矣。尙魯曰,大臣以春坊不備員事,旣有所達。臣於此事,亦有仰達者矣。日昨,文學金致仁以入直,奉命出去在於午間,而他官請牌草記,昏後始呈,以致上番之闕直,翌日出牌,在早朝,書筵時刻,在巳時,而又以上番出牌未入來,頉稟,事體誠爲未安。此則伊時在直之官,難免其責,推考,何如?令曰,依爲之。出擧條諸臣以次退出。
己巳十二月初十日午時,上御歡慶殿。大臣·備局堂上,引見入侍時,右議政金若魯,行戶曹判書朴文秀,刑曹判書元景夏,司直具聖任·金聖應,左參贊申晩,兵曹判書金尙魯,副司直李日躋,工曹參判金尙星,禮曹參判洪鳳漢,左承旨成範錫,記事官南鶴老·李齊賢·李宜哲進伏訖。若魯曰,數日間聖體調攝,若何?上曰,一樣矣。若魯曰,瘙癢之候何如?上曰,猶未快愈矣。尙魯曰,瘙癢之症,何處尤甚乎?上曰,下部尤甚矣。尙魯曰,溫泉水運來後,更爲熏洗乎?上曰,時時熏洗,而終無其效矣。若魯曰,眩氣何如?上曰,以痰盛而然,故痒症雖少愈,而眩氣則不差矣。尙魯曰,丸劑連爲進御乎?上曰,時或進御矣。若魯曰,大王大妃殿氣候,何如?上曰,安寧矣。尙魯曰,賢嬪宮,紅暈之氣,何如?上曰,面部近似瘦瘠,病勢已向差而然矣。尙魯曰,溫泉水已盡,更爲汲來,何如?上曰,以驛馬運來,豈無其弊乎?姑待下敎,汲來,可也。若魯曰,臣僚久未進對,方切抑菀之心,今日有此引見之命,臣等不勝欣喜矣。上曰,元良代理後,予則如局外人,何必以久未進見,爲抑菀耶?文秀曰,事理有不然者,東宮則一月之內,爲六次次對,而大朝,則有下敎後,始乃入侍,以常理言之,則豈有見其父,而不見其祖父者乎?上曰,卿方爲春秋館堂上,必考見實錄矣。代理後,有大朝次對之規乎?無前例之事,予不欲爲之矣。若魯曰,大朝無進見之禮,豈合於道理耶?上曰,孟子不云乎?定于一,予意亦然矣。景夏曰,定于一之下敎,引喩失義矣。若魯曰,以代理爲嫌,而不爲召見臣僚,則國事何以爲之耶?上曰,豈有不見卿等之事乎?今日,亦召見卿等矣。景夏曰,君臣如父子,子之於父,有昏定晨省之禮,而時時進見,不入於定省中,殿下只於臣僚求對,許其引接,而無進見定式,則此非美事矣。上曰,一月一次,猶或可也,而二次,則決不可爲矣。景夏曰,臣嘗聞世宗大王,命文宗代理,而文宗大王,不敢擅決機務,每率諸臣,稟決大朝云矣。上曰,不可以野史引據矣。上曰,出使宣傳官李邦一入侍事,注書出去,分付。臣鶴老承命出去,與之偕入進伏。上曰,栍邑軍器,汝下往摘奸,則何如耶?邦一,以執頉處仰達。上曰,此宣傳官,先爲退去,可也。邦一退出。若魯曰,忠淸監司洪啓禧往來日本後,以承旨入侍時,論嶺南關防左水營舡港,便成陸地。蔚山兵營,則舡港,大勝於水營,而陸軍大將,不必置諸海邊,移設兵營於內地,以兵營,爲水營,而兵營移設之所,則花山爲勝,此山城,不可不築。梁山,爲嶺南江海之要衝,關防,不下於釜山,宜設獨鎭,置防禦使。鳥嶺南,有姑母城舊址,宜因舊更築建,請有後日備局入侍時,稟議擧行之命。其後權爀陳疏,盛陳姑母山城改築設關,批旨有登對稟處之敎。上年十月間次對時,下詢於權爀及曾經嶺伯諸臣,大臣亦有仰對,而仍有更加消詳,後日登對,稟處之命矣。左兵營之移設內地,左水營之移設蔚山,此議其來已久,前後商量,非止一再,而朝議之未能歸一斷行,亦由於兵營之置蔚山,水營之置東萊,古人設施,意各有在,梁山獨鎭軍額,推移防禦新設,非容易之事,俱不可輕議。花山山城,則果是天作之地,決非虛棄之所,往來嶺南,歷論關防之議,每以花山之築城,爲第一,自古已然。中間旣始還止,而朝家之視嶺南,差異西路,故尙無設施,雖似可惜,遷就至今者,亦由於事力之不得不然。今何可遽議非時之役?至於姑母城,諸議多以役處及水道之渙散,難於築城爲疑,不可輕議重役,毋論此役彼役,當此財竭民困之時,何可變易舊制?創說新規,以致騷擾生弊乎?竝姑置之,宜矣。上曰,竝置之,可也。出擧條若魯曰,夏間以濟州國馬事,有所下敎,貢馬之限三年停封,專爲蕃息馬政,而然此有利於國民島民者,亦難一倂禁之,令備局,從長稟處事,命下,而其後兵曹參判李日躋,以各邑分養馬喂飼之物,皆從經費而出,其往來之費,作木之納,亦出於大同,雖略以計之,通八道,不下萬數。以此推移,或爲朝家賞格之資,或爲軍兵馬價之添,或爲太僕補用之需,爲宜之意陳達,則亦有令備局商議,稟處之命矣。濟馬旣停歲貢之後,其所出來,若一倂禁之,則或恐爲島民資生之有弊,有此下敎,而此事當詳問事勢便否於濟州,然後可以知之。至於分養一款,則馬政亦重,有難輕變舊規,令太僕詢問濟馬當禁便否及分養耗費利害,商確申目達下後,稟處,何如?上曰,依爲之。尙魯曰,濟馬事,當自太僕,依大臣所達擧行,而至於分養馬,則此乃年年分給軍兵者也。此政旣不可廢,而計其一年喂飼之費,責徵於各邑,自太僕,以其價買馬,出給軍兵,則事體殊涉瑣屑,不可爲矣。此一款,置之,何如?上曰,瑣屑云者,誠是矣。依爲之。出擧條若魯曰,前判書洪象漢,爲大司成時,曾以懸房泮人,歲給錢一千五百兩於牛廛者,實爲無名,甚爲典僕之弊,不可不速罷,有所仰達,則自上,有此固細事,不爲處分,而亦係民隱,令廟堂稟處之敎。其後洪鳳漢大司成時,又以從速回啓施行之意,陳達蒙允矣。此事因懸房牛廛,互相爭訟,有此歲給錢兩之事,軍門犒饋之牛,旣不責出於牛廛之後,則泮人稱冤,無所怪,而此甚微事,不足上聞而有所稟定,置之,何如?上曰,置之,可也。出擧條若魯曰,摠戎使具聖任,今春以前摠戎使朴纘新,其時禮曹參判洪象漢曾前所達別破陣一百名加募,京中敎習火砲藏放之法事,令備局,成節目稟定事,又有申請矣。別破陣之加募,不無貽弊於都民坊役,又有本廳料資難給之慮,而北漢及都城,專委摠廳之後,別破之參酌增額,亦不可已之事,令本廳,限百名精抄,擧行凡事,報備局施行,何如?上曰,依爲之。出擧條若魯曰,曾因應敎趙明鼎所啓,使行出柵時,稅官創出無前之擧,勒捧科外之稅,有違前規,貽弊不貲,移咨禮部,如前勿侵事,有自廟堂消詳後,稟處之命矣。柵門稅官之創出無前之稅,以致使行之留滯受弊,誠爲可慮,而眞所謂谿慾難充,有難禁制,萬不得已事端之外,移咨彼人,誠爲重難,雖得見施,不足爲生光,如不見施,則困莫甚焉。何可以此等少事,輕議移咨乎?儒臣雖目見其有弊,有此陳達,咨文,事體甚重,置之,何如?上曰,置之,可也。出擧條若魯曰,慶尙監司閔百祥,以別武士節目中,只許居首一人直赴,而沒技獨漏,不但西北,東萊有直赴之例,許多武士之抑鬱,亦有歉於一視之政,沒技人直赴一款,特令廟堂稟處,狀請啓下矣。各道別武士都試時,沒技直赴之弊,去而益甚,當初別武士創設時,已有稟定,只許居首直赴,而沒技則不爲擧論者,意有所在,非見漏而然也。科規至嚴,節目旣定,不可以渠輩之希望,有所撓改,狀請辭緣,置之,宜矣。上曰,置之,可也。出擧條若魯曰,臣見北兵使狀達,會寧開市出來淸差,捉致高嶺兵房軍官,決棍十度云,曾前淸差雖或有蹴打作挐之弊,至於決棍我人,事未前聞,令忽創行,而會寧府使不能據理爭執,有此無前之異擧,大關後弊,極爲驚駭。北兵使有不能檢飭嚴束之失,狀聞辭語,極其泛忽,只稱拿治下輩,旣在行營,雖未及登時禁止,旣聞之後,亦無驚動,如是疏忽,殊涉駭然,道臣之見此事,而無所論列請罪,亦甚未安。會寧府使,拿問定罪,北兵使罷職,咸鏡監司從重推考,何如?上曰,會寧府使誰耶?若魯曰,李徵瑞也。申晩曰,淸差之決棍我人,前所未有,會寧府使之不能據理爭執,固有罪,而北兵使之不爲請罪府使,只以拿治下輩,泛然狀聞者,亦有所失,事關邊境,宜可嚴處矣。尙魯曰,邊疆事重,後弊所關,不可不嚴處矣。上曰,事甚駭然,邊疆不可不嚴。依爲之。出擧條若魯曰,北評事趙暾,變通差出,因北伯狀請,專爲開市,而稱有身病,尙不下去,今則雖無可及於開市,不可不論罪矣。尙魯曰,臣於此事,有所干涉者,故敢達。向來北行時,北伯對臣言曰,每値開市之期,則北評事催送之請,自是本營前例,故循例狀請矣。更思之,當此凶荒,一使客廚傳,誠爲不貲之弊,且評事之於開市,有無少無關緊,勿爲下送爲宜云,而臣之上來後,趙暾適來見,故臣語及此酬酢,則暾以爲,監司之言如此,則已作不速之客,雖欲下去,不可得云云。暾之不去,似由於此,而大臣,方以論罪爲請,臣亦有率爾之失,不勝悚惕矣。若魯曰,不顧朝令,因其私酬酢,而不卽下去,非矣。拿問定罪,宜矣。上曰,事當卽其地定配,而今聞兵判所陳,此乃道臣之不審,兵判之徑先,於本律,宜有參酌,道臣從重推考,兵判推考,趙暾拿處。出擧條上曰,秋曹旣已抄啓,此乃金作贖之類,竝放送。其時當該京外官,竝從重推考。出傳敎景夏曰,臣曾以辛壬冤死人恤典擧行事仰達,則殿下命書傳敎,而旋卽還寢,今至三年,而尙無處分,故敢此仰達。辛壬誣獄,旣多冤死之人,則憫恤之典,不可不施矣。若魯曰,辛壬獄事旣是誣獄,則其中冤死者,不可不急施恤典矣。上曰,辛壬之獄,亦有粹然而冤死者矣。景夏曰,臣待罪秋曹,故敢達。罪人崇待罪處,下馬而見之者,頃因臺達,施以島配之律矣,追後聞之,則非爲見崇也,乃爲見崇之弟嶠也。其弟則姑無被罪之事,而下馬見之者,獨被重罪,豈不冤乎?且獄事初出,故不知其獄情之如何,而相親之人,待罪於路傍,則下馬而見之者,亦非異事,似有分揀之道矣。上曰,其在義理,何可下馬而見之乎?殊涉陰晦矣。鳳漢曰,臣待罪禮曹,事關科場,故敢達。前慶尙兵使金亨魯之弟德魯,換籍咸安,赴擧入格,道臣因都事報狀,至於狀達,本曹及秋曹循例覆奏,金德魯拔榜停擧,咸安前郡守成錫禧,請移禁府矣。金德魯以其時兵使之弟,塗擦土兵之籍,圖換赴試,情狀之可駭,與尋常冒籍有異。成錫禧身爲守宰,受人圖囑,任其換籍者,亦甚無據。金亨魯身爲兵使,而其弟之所犯如此,其敢曰不知乎?俱不可不嚴處矣。文秀曰,金德魯以忠淸道儒生,暗地刀擦慶尙道咸安土兵之籍,換名入塡,赴試參榜,事未前聞,極爲驚駭,罪當嚴勘,以杜後弊,而以身居他道,入籍外鄕·妻鄕,赴試參榜,拔去停擧者,比而擬律云,若然則其曰,國有法乎?各別嚴懲,以解嶺南士子之惑,斷不可已。至於成錫禧,身爲邑宰,曲從德魯之面囑,同爲無狀之事,此亦不可不嚴處矣。若魯曰,金亨魯·德魯等於臣,爲十寸親,而臣何敢爲嫌不言乎?身爲兵使,而其弟乃有如此所犯,宜均被重罪矣。上曰,金德魯,勿限年邊遠充軍,成錫禧,依科場用情律施之,金亨魯,拿問定罪,可也。出擧條上曰,戶曹判書朴文秀留待。出榻敎上曰,司直趙明履,持御製勸學綸音入來。出榻敎諸臣以次退出。
己巳十二月初十日初更,上御歡慶殿。戶判·御製編次人同爲入侍時,戶曹判書朴文秀,副司直趙明履,左副承旨鄭夏彦,記事官南鶴老·李齊賢·李宜哲進伏訖。文秀以大朝進見定式事,更爲仰達。上曰,予逐卿而不見乎?卿等,何如是力請耶?文秀曰,臣之於君,有進見定例而後,國事可爲矣。上曰,有大於此者,卿等,將何以爲之耶?文秀曰,大臣及臣等,豈有奉承之理乎?臣則不以此爲慮矣。明履曰,戶判所達之言,誠是矣。不可不一番定例矣。上曰,古有此例否?考出實錄而有之,則予當從之矣。上曰,儒臣入侍事,注書出去,分付。臣鶴老承命出去,與校理李垍,偕入進伏。上曰,去元良侍坐次對後,如釋背上之負,諸臣,何以進見定式爲請耶?文秀曰,臣雖苦口力爭,萬無回天之理,而論以道理事體,決不當如是矣。上曰,予志終未展布,而今止於此,心常歉然,定例告畢之後,則予無所憾矣。文秀曰,殿下每以國事爲念,而獨於臣僚,不許進見,殿下如以六次爲難,一次則太少,以四次定式,宜矣。上曰,予則欲以一月一次定式,諸臣之意,何如?垍曰,殿下如欲定臣僚進見之規,似不減於四次,戶判一次太少之說,誠是矣。上曰,翰注以次各陳意見,可也。臣鶴老起伏曰,諸臣畢陳無餘,更無可達之言,而戶判四次之說,誠是矣。齊顯曰,臣幸忝此職,逐日入侍於大朝,幸莫大矣,而一自入直上番之後,小朝次對下番,獨爲入對,故臣近在直廬,久未入對於小朝,則心甚抑鬱,戶判之不得入侍於大朝,而中心抑鬱,必如臣之不得入對於小朝,而中心抑鬱,戶判之請,宜賜允從矣。上曰,爾則國族,心必異於他臣,而所達,出於眞情矣。頃年爾父登對時,聞爾先祖宗臣,爲當朝鍾愛云,其宗臣爲誰?齊顯曰,臣之八代祖江陽君潚,卽世祖大王之侄也。命曰,內宗親,而賜號琴軒,且命爲宗正,使之規正諸宗,而臣之六代祖順川都正琯,亦以忠孝旌閭矣。上曰,此翰林之父名,予忽忘之,未及思矣。夏彦曰,前掌令李鳳齡也。宜哲曰,臣之意見,亦與戶判無異矣。上曰,予志已定,猝難變改,命元良代理後,何可更爲次對乎?右相雖涕泣力爭,而予心則如金石之堅,自今以後,常參·朝參·次對等事,皆使元良爲之,而予則不欲參涉於其間,儒臣則予當時時召見矣。明履持勸學綸音以進。上命明履讀之,曰如是勸學,而諸臣豈敢有不讀書者耶?文秀曰,諸臣中,豈無好讀書之人乎?承旨具允明,多讀古書,故其讀書之聲,甚純熟矣。上曰,具允明,行公乎?夏彦曰,以重臣筵中所達,不爲出仕矣。上曰,其所撕捱,殊涉過矣。重臣所達,非彈劾之比,亦無不好語,旣稱其人之可堪,則豈可以此撕捱乎?當初特除,意有在焉。近來玉堂東壁多矣,而此則萊伯·灣尹,自當擬薦,如允明,非予則誰爲之乎?其人可用,故予爲收用矣。陞資後聞之,當爲承襲之人也。孝經不云乎?立身揚名,以顯父母,孝之終也。懸玉而見父母,豈不貴乎?文秀曰,具允明,其才可惜,文詞優贍矣。上曰,然矣。夏彦曰,古則凡不由階而陞資者,例有人言,此實美事,雖遭兩司還收之啓,停之則卽行公矣。上曰,予曾聞先朝下敎,則以爲,春坊多少臣,故其氣銳,政院多老臣,故其氣緩,予之嗣服後,政院多年少之人矣。鄭必寧·柳萬重·具允明,非予則何以得金玉乎?今日人心世道無一可言,而紛競躁進之風尤甚,故予則必欲循序而用之矣。上曰,同副承旨具允明,頃者重臣所陳,不過大體,其意是也,則以此撕捱,其涉太過,只推,更爲牌招察任。出傳敎上曰,如是下敎之後,何敢復爲撕捱乎?夏彦曰,因齋戒與徽旨未下,尙未得一番陳書,似當陳書承批後出仕矣。上笑曰,承旨亦爲近來時套之語矣。何陳書之有哉?文秀曰,數十年前,則士大夫多有安坐而致位者,自數十年以後,皆以奔走而爲之,此莫非躁進之風,日盛而然矣。上曰,春坊入直官員入侍事,注書出去,分付。臣鶴老承命出去,與弼善崔成大,說書李宜馣,偕入進伏。明履曰,臣以典牲署事,有所仰達矣。今年牛疫,本署留養黑牛盡斃,而別貿非常行之事,故頃於筵中陳達,催促濟州庚午條黑牛,欲備春享之用,而尙無上送之事。目今本署餘存黑牛,只是四首,又有四首然後可用。依上年例,令該曹別貿,以備春享之用,似宜,故禮曹纔以此草記矣。上曰,依爲之,而草記允下,則可以,分付矣。出擧條上命春坊官員進前曰,元良方講何書耶?成大曰,讀通鑑矣。上曰,讀詩傳何篇耶?宜馣曰,方讀第七卷矣。上曰,予於今日,爲備局諸宰之所困惱矣。代理後次對,使元良爲之者,寔遵舊例,而不知予心者,謂我怠,知予心者,謂我苦,予心則已有所定矣。今日之弊,專由於不讀書,元良如有讀書不勤之事,則予以成王時撻伯禽之意,將致責於春坊僚屬矣。予雖涼學,多讀小學,至于今以此資用,此勸學文所以作也。勤於讀書,則自無外馳之心,而可以至於聖賢之域矣。上命諸臣就坐,曰,予當讀聖學輯要敎世子篇,使諸臣聞之。上讀訖,命儒臣讀之。垍讀敎世子篇訖。上曰,過闕則下,過廟則趨云者,其禮甚纖悉矣。上曰,春坊官員,明日早朝,求對元良,而講讀此篇,仍陳文義,可也。上曰,予聞上番,善於文辭云,以勸學爲題,卽爲製進,可也。成大曰,臣素乏應卒之才,何能副聖敎耶?上曰,以勸學爲題者,意有在焉。入侍諸臣,皆爲製進,可也。諸臣,各以所製書進。上曰,儒臣及春坊官員,先爲退去。御製勸學綸音曰,朱夫子小學題辭,豈不云乎?惟聖斯惻,建學立師,以此觀之,雖聖人之時,乃有學,而家有塾黨有庠術有序國有學,學記亦不云乎?噫,位在君師,大學序所云,窮理正心之道蔑如也,何以能修己治人?常覽序文中躬行心得之句,自不覺歉然。噫,三代以後,雖無此道,賢人君子無世無之,至于宋而群賢輩出,此豈他哉?聖經賢傳之功也。以孔子之聖,自謂好學。吁嗟,今之大夫章甫,讀聖賢之書,誦聖賢之言,而其不好學,抑獨何心,抑獨何心?噫,世道之日渝,人心之日澆,專由於不好學,其若潛心於學,不肖者可以賢,不能者可以能。今之世俗,自暴自棄,投鏡於塵,埋珠於沙,搢紳多士,日夜經營,不過抉摘語句,訪求疵釁,浮囂爲能事,渝薄爲己任,視學問若楚越,雖値冬夜,禁直大夫,吹燈而睡,賢關諸生,掩卷寥寥。噫,爲其君者,雖無君師之德,不能敎導,若啓方冊,孔聖在座,顔·曾後先,吁嗟,諸大夫多士,何不學而師之?其若學而師之其所讀書,不期勤而自勤。噫,蒼顔皓髥,歲將暮矣,及今不諭,更待何時?于今浮囂世道,其欲靜之,勸學宜先,中夜興思,自不能耐,若是勤諭。吁嗟,搢紳大夫,賢關多士,莫曰言敎,深體爲日後眷眷之意,其須勤學,其須勤學。噫,子曰,成於樂,今樂學,雖不可考,禁直居齋之時,挑燈朗讀,此亦樂也。比之於群分類聚,日事浮囂,其孰勝焉?孔子曰,不有博奕者乎?猶賢乎已,聖訓深矣。今者勸學,欲使一世,各勤其學,祛其浮囂也。在家勤不勤,各有賢父兄,予何勸也?而禁直大夫,居齋多士,予當隨察其勤慢,若有其慢,宜有其飭。噫,今者之敎,非徒勸學,卽爲世道深憂也。豈敢以其近而忽也哉?上曰,今番關東軍器摘奸,書啓執頉夥然,狼川縣監趙漢弼,襄陽府使沈益聖,竝令該府處之。出傳敎成大曰,聖敎爲重,雖與內局問安相値,東宮求對,先爲之乎?上曰,內局問安前,先爲求對於東宮,可也。諸臣以次退出。五更一點矣。
上在昌德宮。常參·經筵,以代理停。
藥房都提調閔應洙,提調金尙魯,副提調徐命珩啓曰,節屆隆冬,日氣陰寒,伏未審此時,聖體若何?靜攝之中,徹夜引接,不瑕有添損之節乎?溫泉水連爲熏洗,丸劑連爲進御,而搔痒之候,其或減歇,眩氣亦漸差勝乎?雖有待下敎入侍之命,而今日臣等,率諸御醫入診,詳察症候,有不可已。大王大妃殿氣候何如?中宮殿氣候何如?王世子氣候何如?嬪宮氣候何如?賢嬪宮氣候何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則搔痒·眩氣往來矣。內殿氣候一樣。賢嬪·世子嬪氣候亦一樣矣。
大王大妃殿·中宮殿·賢嬪宮,藥房口傳問安。答曰,知道。
鄭夏彦,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又達曰,判義禁趙觀彬,昨違召命,今日又不出肅,卽爲牌招察任,何如?令曰,依。
徐命珩達曰,同副承旨具允明,書批已下,卽爲牌招,何如?令曰,依。
傳于趙載敏曰,訓將·摠戎使,持昨日所持入,入侍。司直趙明履,持昨日御製,同爲入侍。
傳于鄭夏彦曰,訓將·摠戎使·司直趙明履,藥房入診,同爲入侍。
鄭夏彦,以備邊司言啓曰,本司武郞廳具宗煥,奔走勤仕已滿十五朔。依例陞敍,或守令除授事,捧承傳施行,何如?傳曰,允。
具允明,以禮曹言啓曰,卽接典牲署所報,則前年牛疫,本署留養黑牛多斃,故自本曹草記,請依前例,別貿五首,用於冬享矣。今年牛疫,甚於前年,而別貿,非常行之事,故自本署,催促湖西留養之牛,用於冬享及臘享,而來年春享,則無可用之牛,故本署提調自秋間,已慮其如此,筵中陳達,請依前例,催促濟州庚午條黑牛,蓋欲以此,備春享之用,而累次嚴關,尙無上送之事,目今本署黑牛餘存,只是四首,春享所用合預備牛,例入八首,勢將急速別貿四首,然後可以備待。自本曹,依昨年例,卽爲草記請貿,有不可已云,莫重享用犧牛,若是不足,則不可不預爲備置,依上年例,限四首給價貿置,恐合事宜。以此分付該曹,而未出來濟州黑牛,急速出送,湖西,各別喂養事,全羅監司處,分付,何如?傳曰,允。
又以戶曹言達曰,依令敎,判府事閔應洙,自二月至十月,合九朔祿俸,更爲輸送于本家,則以爲今方連陳辭箚,終不祗受云,祿俸又不領受,何以爲之?敢稟。令曰,令倉官,更爲輸送。
鄭夏彦,以兵曹言啓曰,禁軍別將具善行呈狀內,素患痰病,近又添劇,時月之內,萬無起動供仕之望,斯速啓遞云。病狀旣如此,則領軍重任,不可暫曠,今姑改差,何如?傳曰,允。
兵曹口傳政事,以張泰紹爲禁軍別將。
鄭夏彦,以兵曹言啓曰,訓鍊都監砲手林世輝·尹鼎來·金文里·金等內中日試才時,鳥銃無間連三次三發三中,似當依法典,直赴殿試,各人等賜馬之帖,亦當一倂還收,而係于恩典,自下不敢擅便,上裁,何如?傳曰,原單子入之。
又以義禁府言達曰,慶尙監司狀達,據刑曹粘目內,咸安前郡守成碩禧,移本府處置事,達下矣。成碩禧,今方待令於本府,卽爲拿囚之意,敢達。令曰,知道。
又以兵曹言啓曰,南·北關權管各一窠,分屬於南北兵營,以各其親騎衛中出身之都試優等,得邊將承傳者,考其第次,待闕輪差而自辟,狀聞啓下後,自本曹下批,一如監營中嶺赴戰嶺兩別將之例事,命下矣。南關則黃土岐伊權管,北關則寶化堡權管,特爲分屬,使之依此擧行之意,南北兵使處,分付,何如?傳曰,允。
又以兵曹言啓曰,考見各處去春夏等追到褒貶啓本,則法聖僉使朴鳳樹,以禁令宜飭漕査頗疏爲目,則宜置下考,而置諸中考。臨淄僉使金贊載,以衰老何妨爲目,則宜置中考,而置諸上考,殊無嚴明殿最之意。全羅右水使申命相,推考警責,朴鳳樹,下考施行,金贊載,中考施行,何如?傳曰,允。
同副承旨具允明書曰,伏以臣,年少歷淺,陞秩太驟,非不知終始循墻之爲安於私分,而感激恩數,怵畏義分,雖不得不冒沒承膺,惶愧之極,久而未已。迺者重臣筵奏,果出於愼惜名器之意,臣於是益不勝瞿然恧蹙之至。向使臣審於去就,早自引裭,則聖明綜核之政,亦何所貽累?而計不出此,久蹲匪據,此又臣罪也。擅離禁直,冒違嚴召,實出於萬不獲已,縮伏悚息,鈇鉞是俟,卽伏見大朝備忘,諭之以撕捱太過,繼之以有特召之命。臣誠惶隕震越,不省攸措,固宜竭蹶承命之不暇,而顧臣今日處義,惟有一遞,以謝公議,反復思惟,趨承無階,玆敢隨詣陳懇,自外經歸。伏乞离明,俯賜諒察,收臣濫授之秩,以重公器,治臣荐逋之辜,以安微分,不勝幸甚。臣無任屛營祈懇之至。答曰,覽書具悉。大朝特敎之下,其何若是?爾其勿辭,從速察職。
己巳十二月十一日午時,上御歡慶殿。藥房入診,訓將·摠戎使,司直趙明履,同爲入侍時,都提調閔應洙,提調金尙魯,副提調徐命珩,訓鍊大將金聖應,摠戎使具聖任,司直趙明履,記事官南鶴老·李齊顯·李宜哲,醫官金應三·玄起鵬·金壽煃·鄭文恒·鄭行謹·柳徵瑞進伏訖。應洙進曰,臘平已過,大寒不遠,聖體調攝何如?上曰,一樣矣。應洙曰,搔痒之候數日來,何如?上曰,今日則少差,而或有猝加之時矣。應洙曰,溫泉水連爲熏洗乎?上曰,雖熏洗,而無顯效,故欲觀數日而爲之矣。應洙曰,丸劑亦連爲進御乎?上曰,時時進御矣。應洙曰,昨日徹夜引接,眩氣,何如?上曰,有往來之時,而不至大段矣。應洙曰,大王大妃殿氣候,何如?上曰,一樣安寧矣。上曰,注書出去,藥房問安批答持入。臣鶴老承命出去,持入進伏。上曰,勸學文持來乎?明履曰,持來矣。上曰,讀之。明履讀訖。上曰,元良讀書不勤,故昨夜使春坊官員入侍,而予讀聖學輯要敎世子篇一遍後,仍使進講於元良矣。予非欲休息而然,而諸臣不諒予意,皆以復爲次對,力請不已,是不知予心者矣。上下諸臣賡進勸學吟,使明履讀之。上曰,崔成大善於詩律云,與洪世泰何如耶?明履曰,雖不知彼此優劣之如何,而以體格言之,則似不如洪世泰矣。上曰,予見近來文集,則文體大變矣。唐音,甚平易,而至於我國詩體,多有巧詭處矣。明履曰,搔癢之搔字,當以瘙字書之,而藥房啓辭中,每以搔字書之,不可不一番釐正矣。上曰,字義旣異,則改之以瘙字,可也。上曰,注書出去,春坊·桂坊入直官員,持聖學輯要入侍事,分付。臣鶴老承命趨出,與弼善崔成大,兼說書黃仁儉,衛率徐命膺,洗馬閔百增,偕入進伏。上披覽兵將圖說,而與訓將·摠戎使,論難後下敎曰,速爲修正,可也。上曰,春坊·桂坊官員進前。成大等進伏。上曰,果爲求對於元良,而講讀聖學輯要耶?成大曰,臣早朝依聖敎進講,而召對則以休日,不爲之矣。上命東宮侍坐,乃使醫官,入診於東宮。應三等,以次診畢,曰,脈候左右三部甚調匀矣。上命東宮,講聖學輯要,而下敎曰,予聞汝讀書之聲,則予何必使汝,讀書於前耶?予久不聞汝讀書聲,故如是矣。東宮讀敎世子篇,讀訖。上曰,禮樂交錯云者,何義耶?東宮對曰,禮樂,交錯於心中,故如是云矣。上曰,樂何以交錯於心中耶?東宮曰,樂本中和而自心中流出,故以交錯爲言矣。上曰,中和謂之樂者,出於何書耶?東宮曰,曾有所聞而知之矣。上曰,春坊·桂坊官員,陳說其文義,使元良知其爲世子之道,可也。成大等,以次陳達文義。上曰,敎世子之道,在於此篇,爲世子者,不可不知也。予見麗史提綱時,汝或持去,而至於聖學輯要,一不持去,此等書,宜見宜讀,而不見不讀,何耶?先正作此書時,何如時耶?上有聖祖,下有先正,而猶尙如此,予實不德,無足觀法,而想像聖祖之時,爾心當何如耶?今此敎諭者,出予苦心,汝每存戒懼之心,有若聖祖在上,先正在前,洞洞屬屬,罔敢或怠,雖獨居之時,以爲此心,公乎?私乎?念玆在玆,毋或放過可矣。汝或以爲如是拘束,何以堪之?一有怠忽之念,則其害有不可勝言,予自代理之後,廢法講者已久,去夜召見春坊官員,而試欲高聲讀書,則甚難矣。然日日讀書,則豈有艱澁之患耶?國之元良,不爲讀書,而欲使諸臣及儒生輩讀書,其可得乎?今日如是下敎,而爾不勤讀,則以撻伯禽之意,當處置中官,汝自今以後,着念勤讀,宜矣。爾之不勤于學,非但予之所知,諸臣之所共知也。時乎時乎不再來,不於今日讀書,而更待何日耶?爾須勉之,爾須勉之。上曰,東宮退還。春坊·桂坊官員,亦爲退去。東宮罷退後,成大等,亦皆退出。上曰,元良所讀者,何如耶?應洙曰,至尊至嚴之前,不得放意而讀,故不無艱涉處,而臣頃過德成閤時,聞讀書聲,則甚洪亮而純孰矣。聖應曰,別武士六十名,以久勤遷轉,故無移職之時,戶曹有糧餉廳屯田別將差送者,以別武士,差出其別將,則似好,故臣與戶判朴文秀相議,則亦以爲便好,故敢此仰達。戶判入侍時,下詢而處之,何如?上曰,屯田幾處耶?聖應曰,八道皆有之矣。上曰,大臣·戶判入侍時,更爲稟達,可也。諸臣以次退去。
上在昌德宮。常參·經筵,以代理停。
辰時,日有兩珥。申時,日有左珥。
具允明達曰,明日常參,取稟。令曰,停。
趙載敏達曰,大司憲徐命彬呈辭。執義閔遇洙,掌令宋能相·鄭漢奎在外。持平金漢老,親病受由在外。安致宅未署經。今日以監察茶時之意,敢達。令曰,知道。
鄭夏彦達曰,判義禁趙觀彬,連違召命,不爲出肅,事甚未安,卽爲牌招,何如?令曰,依。
以洪受甸爲事變假注書。
具允明,以弘文館言達曰,本館下番修撰臣李垍,以摠戎廳郞廳,軍餉米捧上事,今日晝仕出去,而一日之內,勢難畢捧,每每草記,事涉煩瀆,入直間除草記往來之意,敢達。令曰,知道。
又以禮曹言達曰,今十二月初四日,大臣·備局堂上引見入侍時,京外癘疫熾盛處,厲祭設行事,已爲定奪矣。卽伏見江原監司狀達,則道內癘疫熾盛云,江原道厲祭,依京畿·忠淸·平安等道例,遣近臣,受香祝下去,令本道中央設壇,隨時卜日,先行城隍發告祭,間二日,設行厲祭,而祭文,令藝文館,別爲撰出,祭物執事,亦令本道,差定進排,虔誠祈禳之意,分付,何如?令曰,依。
鄭夏彦,以義禁府言達曰,咸鏡道高山前察訪狀達,據刑曹粘目內,前判決事李格,移本府處之事,達下矣。李格,時在咸鏡道定平地本家云。依例發遣府書吏拿來,何如?令曰,依。
又以義禁府言達曰,狼川縣監趙漢弼,襄陽府使沈益聖等,令該府處之事,傳旨啓下矣。趙漢弼·沈益聖,俱在任所,依例發遣府羅將竝拿來,何如?令曰,依。
趙載敏,以兵曹言達曰,今十二月十二日,冶匠權順伯稱名人,自丹鳳門入來,差備門外擊錚,極爲駭愕,令攸司,囚禁治罪。同門守門將朴行健,常時不能禁斷雜人,以致闌入,亦難免其責,推考,何如?令曰,依。
戶曹判書朴文秀書曰,伏以臣於日前登筵時,請推田稅未納各邑守令,退而更察文書,則信川已納而混入,故不得已拔去於擧條中,而不審誤奏,其罪甚大,懍惕之極,罔知攸措,玆陳短章,仰請譴何?伏乞离明,亟削臣職,以爲人臣疏忽者之戒,千萬幸甚。臣無任惶恐祈懇之至。答曰,覽書具悉。一時做錯,其何過嫌?卿其勿辭,行公。
上在昌德宮。常參·經筵,以代理停。
未時,太白見於巳地。
徐命珩達曰,明日常參,取稟。令曰,停。
具允明達曰,大司憲徐命彬牌不進。執義閔遇洙,掌令宋能相·鄭漢奎在外。持平金漢老,親病受由在外。安致宅未署經。今日以監察茶時之意,敢達。令曰,知道。
傳于具允明曰,右相命招卜相。
又傳于具允明曰,開門後擧行。
徐命珩達曰,左承旨成範錫,左副承旨鄭夏彦,今日不爲仕進,竝爲牌招,何如?令曰,依。
趙載敏達曰,判義禁趙觀彬,日事違召,無意行公,事甚未安,卽爲牌招察任,何如?令曰,依。
又達曰,憲府之連日監察茶時,諫院之多日闕達,俱甚未安。除在外·未署經牌不進·令旨未下外,未肅拜人員,竝卽牌招,何如?令曰,依。
賓廳啓曰,臣方承牌來詣賓廳,而命相體重,臣獨爲卜入,事體未安,惶恐敢啓。傳曰,安心卜入。
以承傳色,口傳下敎于賓廳曰,加卜。
徐命珩啓曰,右議政金若魯請對矣。傳曰,詣閤。
以承傳色,口傳下敎曰,大臣下批,先爲之。吏曹判書望,卽爲擧行,則當與他批竝下矣。
鄭夏彦啓曰,卽者吏曹郞廳來言,今日爲政事命下,而判書鄭羽良,典醫監生徒祿坐起進,參判李天輔病不來,參議未差,不得開政云。判書·參判,竝卽牌招開政,何如?傳曰,允。
徐命珩啓曰,吏曹判書鄭羽良,參判李天輔牌不進推考傳旨,今方捧入,而開政命下之後,不卽擧行,事甚未安。判書·參判,竝更牌招開政,何如?傳曰,允。
鄭夏彦達曰,吏曹判書,卽爲差出事,命下矣。參判李天輔,所當牌招開政,而一日三牌,有傷事體,何以爲之?敢稟。傳曰,更卽牌招。
吏批啓曰,前吏曹參判尹汲,前備局提調李台重,今日政內移事,命下,而本曹時無相當窠,隨闕內遷之意,敢啓。傳曰,知道。
有政。吏批,行判書鄭羽良進,參判李天輔牌不進,參議未差,行都承旨徐命珩進,以兪彦國爲獻納,尹東度爲副校理,林錫憲爲修撰,李應協爲兼文學,申晦爲兼校書館校理,李命啓爲典獄參奉,兪漢蕭爲兵曹正郞,鄭文恒爲永平縣令,兼春秋十單,南泰會·鄭彦忠·丁錫天·呂善應·南彦彧·李宗延·權賮·鄭廣運·金朝潤·南德老。卜相,奉朝賀金興慶,領府事金在魯,領敦寧趙顯命,判府事閔應洙·李箕鎭,加卜鄭羽良,左議政金若魯,右議政鄭羽良,承文院都提調鄭羽良。以元景夏爲吏曹判書。
兵批,判書金尙魯病,參判趙載浩病,參議金相奭病,參知宋昌明入直進,右副承旨趙載敏進。
兵批啓曰,領中樞府事一窠,今方見闕,行判中樞府事金在魯,依例從座目陞付,判中樞之代,行知中樞府事申思喆,依例陞付之意,敢啓。傳曰,知道。
領府事金在魯,判府事申思喆,副護軍姜行健·金命埏·金贊載·南益齡,副司果柳思欽·鄭翼濟,僉知單秦應會。
御史肅拜,傳于鄭夏彦曰,待朝入侍。
徐命珩,以弘文館言達曰,本館上番,連日闕直,事甚未安。副校理金陽澤,自鄕纔已上來云,卽爲牌招入直。今日政新除授玉堂,待下批,仍卽牌招察任,何如?令曰,依。
鄭夏彦,以戶曹言達曰,依令敎,判府事閔應洙,自二月至十月合九朔祿俸,更爲輸送于本家,則以爲今方連爲陳箚,期於必辭,決不敢冒受云,祿俸,又不領受,何以爲之?敢稟。令曰,令倉官,更爲輸送。
趙載敏,以兵曹言達曰,今十二月十三日,正兵黃震星稱名人,自金虎門入來,差備門外擊錚,極爲駭愕,令攸司,囚禁治罪。同門守門將金克成,常時不能禁斷雜人,以致闌入,亦難免其責,推考,何如?令曰,依。
忠淸兵使狀達,丹陽等官居皮匠李分先·率女·占分等,爲虎嚂死事。令于具允明曰,嚂死人等,令本道,恤典擧行。
司諫安允行書曰,伏以臣,以迂疏疲劣,猥忝臺閣,未諳啓達之體,重被前諫長曺命采之劾罷,屛伏省愆,愧悚靡已,迺於千萬匪意,獲叨亞諫新除,揣量己分,自知萬不稱似,反復思惟,已難堪承,而此猶餘事,念臣所被人言,有非等閑相規,則至今追思,餘悸尙存,臣何可徒恃寵靈,冒沒膺命哉?夫臣之達辭中擧劾島配罪人增者,率是前後臺章所共嚴討之語,其所論列,無非極罪,至於處義可駭云者,不過行語間,論其臣分之不得自盡,而結之以其在昭國法之道,不可不嚴處云爾,則雖以此,斷之以一律,罪固有餘,聲罪擬律,何嘗有矛盾之失?而彼乃截祛頭尾,拈抉字句,把持甚緊,旨意可怕,眞所謂何患無辭?臣竊異之也。然當初增之求對之日,彼以入侍承宣,顯訟無他,一言不及於請覈,重遭臺劾,至被譴罷,而乃於兩司俱發之後,始有瞿然之心,思欲追補前失,而求說不得,多費苛摘,反以此要爲自效之計,則臣當付之於橫逆,顧何足呶呶?而其爲臣難進之義則審矣。抑臣適於伊時,猥以事在目下者,有所陳列於大朝,而因喉院啓稟,不惟不許捧入。荐降誨責之敎,至有還給之命,莫非臣人微言輕,不能見信於君父之致,從此臺端,便是臣永謝之地,豈可以時月之稍久,有所自恕,而晏然冒承,以壞其廉愧之大防也哉?且臣伏見前校理李應協之書本,則以臣去秋論罷事,費辭自明,多不擇發,而其曰迎濟頗忙,有甚機緘云者,隱然有勒制之計,良可笑也。夫應協之偃處其家,人所目覩,烏可誣也?而及除諫職,遽稱在外者,旣欠事君以直之道,亦有當官巧避之跡,臣之所論,只出於一時官師之規,豈有他意?而其所疑慍,若是深緊,全沒自反之意,圖占無過之地,是誰欺乎?臣實惜之,然旣被其反詈,則此在臣,尤爲難冒之一端。玆於牌招之下,隨詣闕外,略控短章。伏乞离明,俯垂鑑諒,先遞臣所叨之職,俾靖私義,仍治臣瀆撓之罪,以肅朝綱,誠不勝大幸。臣無任屛營祈懇之至。答曰,覽書具悉。爾其勿辭,從速察職。
己巳十二月十三日午時,上御歡慶殿。右相請對入侍時,右議政金若魯,同副承旨具允明,記事官南鶴老·李齊顯·李宜哲進伏訖。金若魯進曰,聖體若何?上曰,一樣矣。若魯曰,大王大妃殿氣候,何如?上曰,安寧矣。若魯曰,王世子氣候,何如?上曰,安過矣。上曰,頃日卿之從兄,當卜相時求對者,無足怪也,而卿之今日求對,何意耶?將爲前例矣。若魯曰,以卜相求對,臣亦知其非美事,而臣之獨當,終涉未安,故不得已求對矣。上曰,以卜相求對者,無前例矣。旣以安心卜入爲敎,則何必以是爲嫌乎?且有可合之人,而卿必不知,故予今詳言之,故左相以爲,得如臣者,繼而爲之後,可以爲國事云。予去夜達宵不寐,而忽思其言矣。以剛方正直,恪勤奉職,而與卿同日陞擢者,政合輔相之任,予已以卿爲鹽,更求爲梅者可矣。若魯曰,殿下以故左相陳達之言爲敎,今日與之共爲國事者,豈無其人乎?臣旣知其人,臣當出去卜入矣。上曰,卿亦學俗套矣。故奉朝賀李台佐當卜相求對,而以爲非趙文命則不可,此出於公心也。今日予之下敎於卿者,亦非出於一毫私意矣。若魯曰,聖意旣有所屬,則其代,又當得其人而爲之,預爲留念,宜矣。上曰,其代,誰可爲之耶?予已有思量者矣。若魯曰,銓衡之任,不可不擇,臣出去卜入後,宜深思其可代之人,而委任之矣。上曰,予已得其人矣。六部中,自下第二何如耶?若魯曰,臣亦知其可合,而但有不通之病矣。上曰,予亦知其人性稟之本來如此,而其爲國之誠,殊可尙也。若魯曰,趙載浩,終非可棄之臣,而不無相激之慮,申飭,勉出,宜矣。上曰,予雖衰耗,豈不能使此人耶?渠思其父,則豈不思其君耶?予當申飭矣。上曰,去夜予見省記,知彼承旨入直,而心甚貴之矣。重臣筵奏,言則是矣。旣稱地望人才之可堪,則有何撕捱之端乎?近來非應敎,則無以陞堂上,非吏議,則無以陞嘉善矣。予當直言之。彼承旨,卿可直擬於萊·灣之薦耶?若魯曰,承旨年少,臣亦不知其果卽擬於萊·灣之薦矣。上曰,年少之說,卽人事之語也。彼承旨處在應敎之副矣。其夜見之,忽有欲用之意,且於春坊任使之,已知其人甚佳,故有此特除。彼家近爲武家,而承旨父子,連爲文科,豈不貴乎?且聞承旨,當爲承襲云,此一階,予已啓之,而此後一階,非予所知。卿等須知而爲之,彼承旨父子,必不負予矣。其子在前,予當言之,承旨之父,誠可用之臣,少時論趙泰耉事,此則銳氣所使,豈可以此使之齟齬於世乎?聞年前與訓將摠戎使酬酢之言,可知其無偏黨之心,予甚貴之矣。於備局,亦不必後於人,卿須先用此等之人,可也。若魯曰,具允明父子俱是可用之人也。上曰,承旨特除,意實有在,予非貴承旨也,乃貴其父也。若魯曰,臣於其時,亦以爲必是其父之故也。上曰,具宅奎大射禮時多中,故予有下敎,承旨亦必聞之矣。允明曰,其時聖敎,臣亦聞而知之矣。仍泣對曰,聖敎及於臣父,有此縷縷,臣誠感泣,不知所對矣。臣年少歷淺,陞資太驟,感激恩數,不得不冒膺,而私心之惶蹙,久而冞切,亦歎朝廷之上,久無公議矣。重臣始有所達,臣亦聞而喜之矣。其在私義,不敢晏然在直,雖不得不徑出違牌,而實無毫分芥滯之意,君父特詢之下,何敢謾告乎?若魯曰,臣出去後,當卜相以入,而二皆卜入乎?上曰,予已以行,且召卿下敎,一則置之,可也。若魯曰,可任銓衡之人,預爲儲養,宜矣。上曰,李天輔以驟升,故今番雖不爲之,而此後則趙載浩·李天輔,當次第爲之。予之思量已久,此二人外,無之矣。若魯退出。上命右相,更爲入侍。若魯進伏。上曰,卿念予今日之言,則可以爲國矣。上曰,前吏曹參判尹汲,前副提調李台重,飭已行矣。其人已知,令該曹今日政內移。出傳敎若魯曰,李宗城之病,未知近來何如,而非使之久臥長湍之臣也。上曰,然矣。李宗城,久臥不來,則何以爲國乎?非固執峻論也。不得超出其儕類而然。頃者吏判以爲,豈可使李宗城,齟齬於世而不用耶?其言與卿言同矣。雖有古淡處,而眞是輔元良之人矣。今日多有齟齬於世,而不得進用者,卿須愛惜人才而收用,宜矣。彼承旨家多勳臣,而具宅奎,陞嘉善後不封君,予甚怪之,其後聞之,承旨出繼於其伯父,而爲嫡長,當承襲云,尤貴矣。此等之人,卿須用之,旣是勳戚之家,則必不負國矣。若魯曰,然矣。可信之臣也。上曰,龍潛池在承旨家乎?允明曰,在於具鼎勳之家矣。上曰,仁祖幼時,果潛之乎?允明曰,仁廟在沖年時,受學於臣之七代祖,養德於外家,故沖年遊戲時,果潛於此池云矣。上曰,其池尙在乎?允明曰,尙今留在,而主家貧甚,不能修築矣。諸臣以次退出。
上在昌德宮。常參·經筵,以代理停。
具允明達曰,明日常參,取稟。令曰,停。
成範錫達曰,大司憲徐命彬未肅拜。執義閔遇洙在外。掌令宋能相在外。鄭漢奎在外。持平金漢老親病受由在外。安致宅未署經。今日以監察茶時之意,敢達。令曰,知道。
具允明達曰,新除授玉堂,待下批牌招事依下,而今已夜深,待明朝出牌之意,敢達。令曰,知道。
趙載敏啓曰,副校理金陽澤牌招事,命下,而今已夜深,待明朝出牌之意,敢啓。傳曰,知道。
藥房都提調閔應洙,提調金尙魯,副提調徐命珩啓曰,寒威嚴酷,伏未審此時,聖體調攝,若何?溫泉水連爲熏洗,丸劑連爲進御,而瘙痒之候,其或減歇,眩氣亦漸差勝乎?今日臣等,率諸御醫,趁早入診,詳察症候,爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則瘙癢·眩氣往來。後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
賢嬪宮,政院·玉堂單子問安。答曰,知道。
趙載敏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭夏彦達曰,判義禁趙觀彬,連違召命,不爲行公,事甚未安,卽爲牌招察任,何如?令曰,依。
成範錫啓曰,御史李彝章,依下敎來待矣。傳曰,儒臣·御史詣閤。
傳于成範錫曰,戶判·訓將,使之入來。
修撰尹東度牌不進罷職令旨,令于具允明曰,只推牌招。
趙載敏,以弘文館言達曰,新除授修撰林錫憲,時在忠淸道全義地,經筵入番事緊,請斯速乘馹上來事,下諭。令曰,依達。
又以備邊司言啓曰,忠州大同,嶺底邑田稅,防換料理之事,査問兩道之由,前已筵白矣。卽接忠淸監司洪啓禧所報,則枚擧各人招辭以爲,忠州大同米五百六十餘石,京居守僕尹鳳伊處出給,一千一百餘石,因營將金柱岳所請,守禦廳將校金斗箕處出給云。莫重大同,不爲直納,私給牟利之輩,事甚驚駭。忠州前牧使尹尙喜,因惠廳草記,旣已在囚,令金吾,以此更推。忠州營將金柱岳,亦爲拿問。尹鳳伊·金斗箕,令秋曹,囚禁嚴覈。嶺南則發關累朔,尙不査報,事甚稽緩,當該道臣,從重推考,何如?傳曰,允。
鄭夏彦,以義禁府言達曰,忠淸·江原兩道監司狀達,據刑曹粘目內,忠州前營將金柱岳,前牧使尹尙喜,黃腸敬差官金宗洙等,移本府處置事達下矣。尹尙喜,以大同米擅給私人事,前已拿囚。金柱岳,時在任所,依例交代後,發遣府書吏拿來,而金宗洙,今方待令於本府,卽爲拿囚之意,敢達。令曰,依。
趙載敏,以義禁府言達曰,會寧府使李徵瑞,拿問定罪事,傳旨啓下矣。李徵瑞時在任所,依例發遣府書吏,交代後拿來,何如?令曰,依。
趙載敏,以義禁府言達曰,咸平縣監柳顯章憑閱處之事,徽旨達下矣。柳顯章,時在任所,依例發遣府羅將,拿來,何如?令曰,依。
己巳十二月十四日未時,上御歡慶殿。儒臣·御史入侍時,右副承旨趙載敏,校理李垍,御史李彝章,記事官南鶴老·李齊顯·李宜哲進伏訖。上曰,儒臣出去,持聖學輯要,更爲入侍。上曰,承旨讀御史書啓。載敏讀訖。上曰,御史以其聞見詳達,可也。彝章曰,南陽府使柳世德,將其老母以往,故無久計,方修重記,而有圖遞之意,以官事言之,則無能否毁譽之可言。金浦郡守李光進,爲政頗勤幹,且防給民役者多,故民頗稱譽矣。上曰,此非要譽乎?彝章曰,臘兔上納時,光進親率民丁,捉兔以納,故民以爲便,以民役防給,盡爲要譽,則亦不無其弊矣。上曰,逃故有限內限外,而限外則何以爲之耶?彝章曰,査出其逃故久近,則或有出公文者,或有與公文違者,或有以失公文爲托者,而詳細考見,則皆是限內也。前以白骨徵布,民間不勝其騷撓之弊,今則無之矣。上曰,白骨隣族侵徵之弊,果勝於前日乎?彝章曰,臣廉問於民間,則不如前日之甚。自朝家連爲申飭,故似如是矣。一道皆然,臣雖未知,而大抵其弊勝於前日,自上益加奮勵,則豈無其效耶?上曰,其所申飭,良役爲先,故今番御史先廉問者此也。二邑守令,雖無表表治不治,於良役,比前亦不無着意,而旣飭之後,其所限外徵族南陽四名,金浦四名,豈一名嚴飭之意哉?不可不懲一飭他。前府使尹志泰,郡守李光進,令該府處之。出傳敎彝章曰,臣以民情,敢此仰達。臣自果川·衿川,至南陽·金浦,則癘疫大熾,死亡無數,而南陽尤甚,拯米舊還,今方徵捧,而實無盡捧之勢,以臣之所目睹者如此,則其他可以推知,拯米舊逋,姑停其捧,民可以聊生矣。上曰,頃者設厲祭事下敎,今聞御史所陳,心用惻然,御史所目睹者若此,他邑可知,畿甸若此,他道可知,拯劣米舊逋,其中癘疫尤甚處,特爲停捧事。令備局,分付諸道,精抄擧行,其勿眞僞相雜,使民俾有實惠焉。出傳敎。彝章曰,臣行到陽川縣,取考軍案,則有兵曹屬落講餘丁,名色良役査正時落講餘丁,自備局,盡數出給外邑,則此是實總所無者。臣意其中間冒錄,取來價布捧上尺文,問之兵曹該吏,則此事果有苗脈。本曹餘丁色,有補充隊餘丁,落講餘丁兩名色,而實總頒布後,此名色見漏,故自兵曹,往復於査正時句管堂上,則以爲補充隊餘丁,隨出隨錄,與有廳相類,不可定額載錄,故初不入冊云,而臣意則此亦不然,補充隊餘丁,固類有廳,而落講餘丁,自有定額,何難於入錄乎?備局餘丁,旣皆汰減,則兵曹餘丁,自在應汰之中,而査廳遺漏,不論於別單中矣。落講餘丁,都數不多,且非代定者,特爲汰刪,似合事宜,而且實總規模,專出於收合許多般名色,都付於外邑,俾絶中間濫冒之弊矣。當此良丁極艱之時,亦當出給外邑矣。凡有補充隊,自兵曹,捧作錢,而卽爲行會該邑,使之代定良軍,似好矣。上曰,然則良役實總中,當刪改耶?彝章曰,旣不入於刊冊中,則只出擧條,自可施行,似無刪改之事矣。上曰,令備局,登對時,稟處,可也。出擧條上曰,注書出去,戶判·訓將入侍事,分付。臣鶴老承命趨出,與戶曹判書朴文秀,訓將金聖應,偕入進伏。彝章曰,鄕曲土豪之侵虐小民,誠爲痼弊,南陽土人洪熙逸·熙績等,卽土豪之最甚者,耕田鋤草,擅發隣里之人牛,蓋屋修籬,皆藉民力,甚至於侵虐鹽漢,徵求無厭。空官時,則來坐官門,推捉官屬,私行鞭扑,其所行事極爲駭痛,故出道後推捉,則兩人,皆逃避不現,而一邑傳說,藉藉如一。如此之類,不可不嚴懲,分付道臣,嚴刑遠配,何如?上曰,豪强之弊,心常痛之。今聞所陳,此等之類,若不嚴懲,民何支堪?令本道,竝嚴刑遠配。王者爲民,豈視一?以此推之,他道可知。噫,國之赤子,一任豪强,其嗷嗷而不能嚴治,此奚異於納諸溝中?畿甸及諸道,以此分付,尤甚豪强者,此律施行,使之申聞,而一道之豪强,道臣其豈不知?一邑之豪强,守令亦豈不知?而或拘於形勢,或拘於顔情,或欲免訾謗,不顧寄一道寄百里之意,養虎境內,是豈廈氊委寄之意哉?若是下敎之後,御史廉問之時,復有尤甚豪强者,則非徒嚴懲其人,當該道臣·守令,亦爲重繩,令備局,嚴飭諸道。出擧條上曰,戶判進來。文秀進伏。上曰,國婚定例,何當盡爲修正耶?文秀曰,今方釐正,而王妃·公翁主六禮時衣服數,盡爲書錄乎?上曰,何必盡錄乎?只以三稱入錄無妨矣。文秀曰,殿下暮年,益勤國政,故臣仰體聖意,致力爲之,欲使日後,永久遵行矣。上曰,予頃使春坊官員,進講聖學輯要於元良矣,以此進其休日云。休日,何可擅其進退乎?不可不嚴飭春坊矣。上曰,書筵召對休日定制,旣已下敎,此後無故進退,下敎外不敢擧行事,申飭春坊。出傳敎上曰,此傳敎書,入東宮,可也。彝章曰,良民之投屬牧子,牧子之誤簽良役,互爲弊端。牧官與主土之官,每每爭詰,國家法文,本自昭著。牧子子枝,則雖未及應役者,不得混侵良役,良役之投入牧案,而牧官掩置者,亦有應律,其所爭詰,不難辨正,而牧官屬於司僕,司僕,卽都提調衙門,少有爭端,則牧官,煩訴於本寺,直爲草記罷職矣。臣取見南陽先生案,則因牧子事,坐罷者十居二三,以此之故,良民投屬之弊日加月增。臣出道後,發關招致監牧官,使與南陽府使,眼同考準戶籍,其父祖應良役,而冒稱牧子者,一一査出,則其數至於七十五戶。卽此觀之,亦可見冒屬之無節矣。凡事兩造對辨,然後可知是非,而不覈虛實,直爲罷職,誠涉如何?南陽府使,有地望者多爲之,而猶尙如此,則遠方疲殘守令,安知無橫罹之患乎?從今以後,如有相爭之事,則本寺雖草記請罪,拿問覈實而處之,俾不得直罷,似合事宜矣。上曰,令備局,登對時稟處,可也。出擧條文秀曰,臣考出廟社陵殿及闕內殿閣和水鹽前例,則庚申以前皆三斗,而庚申以後,至于今,各陵則仍以三斗進排,至於廟殿及闕內殿閣,則各年進排或三斗或四五斗矣。卽今定例,以幾斗酌定乎?此鹽進排旣久,雖減斗,不當盡除矣。惶恐敢稟。上曰,闕內外廟社陵殿及東朝外,皆除之。出擧條上曰,兵將圖說,盡爲釐正耶?聖應曰,幾盡爲之,而兵書中,有李靖六花陣,故將欲以此添入矣。上命入之,披覽良久。聖應曰,頃以別武士事,有所仰達矣。今日戶判入侍,下詢而處之,何如?上曰,訓將所達之言,於卿意何如耶?文秀曰,屯田收稅之時,以別將差送,而不無其弊,以久勤別武士,擇差以送,而各別申飭,則可無侵虐之弊矣。上曰,以久勤別武士,差送則好矣。兩司相議爲之,可也。文秀曰,以傳敎書下,而使之擧行宜矣。上曰,兵將圖說,旣載各軍門,屯田不可不修擧,屯田之中,訓局屯田,尤爲寒心。或差私人,或委官屬,餉穀日縮,吾民日困,及此時,依他軍門例修擧,而噫,近七十武士一窠,久勤能差者其幾人。屯田,則糧餉廳,依前句管。屯將,依守摠將校例,訓局,以武士編差,而不勤者,亦令糧餉廳嚴飭。非徒七十武士,訓局三軍,自可聳悅,餉穀,必有實效。以此分付訓局及糧餉廳,消詳節目擧行。出傳敎上曰,上番儒臣,讀聖學輯要,彝章讀自臣按孝慈之推,止右謹嚴於接莅之公。上曰,下番讀之。垍讀自妻不在妾御莫敢當夕,止伏惟殿下致意焉。上曰,上番翰林讀之。齊賢讀自臣按正家法,止伏惟殿下致思焉。上曰,下番讀之。宜哲讀自臣按人君正家之效,止萬世幸甚。上曰,文雖少而義則遠矣。垍曰,聚財之道,節用爲先矣。上曰,金陽澤之往事撕捱,分義攸在,決不若是,況今作古事者乎?只推,更爲牌招。林錫憲,雖已下諭云,而亦令政院,申飭。出傳敎諸臣以此退出。
上在昌德宮。常參·經筵,以代理停。
未時,太白見於巳地。
下直,春川府使李益炡。
趙載敏達曰,明日常參,取稟。令曰,停。
又達曰,備邊司郞廳來言,今日賓廳坐起日次,而大臣,俱未肅拜,不得爲之之意,敢達。令曰,知道。
又達曰,大司憲徐命彬未肅拜,執義閔遇洙,掌令宋能相·鄭漢奎在外,持平金漢老上書入達,安致宅未署經,今日以監察茶時之意,敢達。令曰,知道。
又啓曰,全羅監司韓翼謩,統制使鄭纘述,京畿水使李景喆,今秋冬等褒貶,不爲封進,亦無頉狀,殊涉未安。竝推考警責,何如?傳曰,允。
又達曰,卽者校理李彝章仍,持平金漢老書斥,謂有難安情勢,陳書徑出,原書纔已退却矣。所當直捧禁推徽旨,而此與無端經出有異,推考警責,何如?令曰,依。
又以吏曹言達曰,今此各道癘祭獻官,近臣差送事,命下矣。玉堂中入直及被論在外外,實無推移之路。不得已以侍從臣,通融塡差之意,敢達。令曰,知道。
兵曹口傳政事,副司果黃柙。
趙載敏,以吏曹言啓曰,今己巳年秋冬等褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司,今己巳秋冬等褒貶,依例磨鍊以入,而內資寺·司䆃寺·軍資監·司宰監·濟用監·平市署褒貶,因各其司都提調·提調有故,未及磨勘。丁卯秋冬等,內資寺·司宰監·軍資監·平市署五部褒貶,亦因各其司都提調·提調·漢城府堂上有故,不得磨勘。戊辰春夏秋冬等,己巳春夏等,本曹郞廳及所屬各司褒貶,因本曹堂上有故,竝不得限內磨勘矣。今則其時官員,旣多遷轉,不可考績,依前例蕩滌,何如?傳曰,允。
又以戶曹言啓曰,今己巳秋冬等所屬各司褒貶啓本中,西部奉事李命膺,與參議臣南泰耆,爲姨從相避,故判書臣朴文秀獨爲磨勘以入之意,敢啓。傳曰,知道。
又以禮曹言啓曰,各陵殿墓·本曹郞廳·四學童蒙敎官·通禮院·歸厚署·典牲署·圖畫署官員等,今己巳年秋冬等褒貶,等第以入,而宗廟署·社稷署·弘文館·藝文館·春秋館·承文院·成均館·校書館·奉常寺·掌隷院·司畜署·禮賓寺·東西活人署·東西氷庫·司譯院·內醫院·典醫監·惠民署·觀象監·東南關王廟官員等褒貶,各其司領事,提調堂上有故,不得一時磨勘之意,敢啓。傳曰,知道。
又以兵曹言啓曰,本曹今己巳年秋冬等褒貶,連因公故,限內不得爲之之意,敢啓。傳曰,知道。
又以刑曹言啓曰,今己巳秋冬等本曹褒貶等第,當爲磨勘以入,而判書未差,限內不得爲之之意,敢啓。傳曰,知道。
又以工曹言啓曰,本曹今己巳年秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以議政府言啓曰,今己巳秋冬等褒貶,當爲等第,而領議政未備位,左議政臣金若魯,右議政臣鄭羽良,俱未肅拜,限內不得磨勘之意,敢啓。傳曰,知道。
又以中樞府言啓曰,本府郞廳醫員錄事等,今己巳年秋冬等褒貶,當爲磨勘,而領府事臣金在魯身病方重,限內不得爲之之意,敢啓。傳曰,知道。
又以宗親府郞廳,以有司堂上意啓曰,本府郞廳今己巳年秋冬等褒貶等第,當爲磨勘,而有司堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶,當爲磨勘,而領敦寧府事趙顯命,赴燕未還,故限內不得爲之之意,敢啓。傳曰,知道。
又以都摠府言啓曰,本府郞廳及部將等,今己巳年秋冬等褒貶,當爲磨勘,而都摠管海興君橿有故,限內不得爲之之意,敢啓。傳曰,知道。
又以忠勳府言啓曰,今己巳年秋冬等褒貶,當爲磨勘,而本府有司堂上豐原府院君臣趙顯命,奉命出疆,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲等第,而都事李壽頤除授日淺,限內不得爲之之意,敢啓。傳曰,知道。
又以義禁府言啓曰,今秋冬等本府郞廳等褒貶等第,當爲磨鍊以入,而堂上有故,限內不得爲之之意,敢啓。傳曰,知道。
又以漢城府言啓曰,本府郞廳及五部官員·四山監役官等褒貶,今己巳年春夏等,因有公故,限內不得磨勘之意,曾已頉啓矣。其時官員,已多遷轉,無可考績。依近例,今春夏等褒貶,竝與戶曹所磨勘五部官員,及工曹所磨勘四山監役官褒貶,一體蕩滌之意,分付戶曹·工曹,何如?傳曰,允。
又以宣惠廳言啓曰,本廳郞廳及常平廳郞廳等,今己巳年秋冬等褒貶,當爲等第,而都提調領議政,時未備位,左議政臣金若魯,右議政臣鄭羽良,俱未肅拜,限內不得磨勘之意,敢啓。傳曰,知道。
又以訓鍊都監郞廳,以都提調意啓曰,本都監郞廳及將官等,今己巳年秋冬等褒貶,當爲等第,而都提調臣金在魯身病方重,限內不得磨勘之意,敢啓。傳曰,知道。
又以禁衛營言啓曰,本營郞廳及諸將官今秋冬等褒貶,當爲等第,而都提調臣趙顯命,奉命出疆,限內不得磨勘之意,敢啓。傳曰,知道。
又以御營廳言啓曰,本廳郞廳及諸將校,今己巳年秋冬等褒貶,當爲等第,而都提調時未差出,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今己巳年秋冬等褒貶等第,當爲磨勘啓聞,而臣具聖任,以身病,限內不得磨勘之意,敢啓。傳曰,知道。
上在昌德宮。常參·經筵,以代理停。
未時,太白見於巳地。
下直,珍山郡守鄭錫徽,雲峯縣監李彦臣。
具允明達曰,明日常參,取稟。令曰,停。
趙載敏達曰,大司憲徐命彬,呈辭入達,執義閔遇洙,掌令宋能相·鄭漢奎在外,持平金漢老,書批未下,安致宅未署經。今日以監察茶時之意,敢達。令曰,知道。
具允明啓曰,卽伏見忠淸兵使元弼揆,水使申思彦,黃海水使鄭汝稷,慶尙左水使李萬囿,今秋冬等褒貶啓本,則邊將,無一人居下,殊無嚴明殿最之意。竝推考警責,何如?答曰,允。
又達曰,吏曹判書元景夏,除拜過三日,不爲出肅,依定式推考警責,仍卽牌招察任,何如?令曰,依。
傳于具允明曰,九宮·八陣·六花三陣,欲觀之,分付都監,使之圖入。
以李賢汲爲假注書。
具允明,以侍講院言達曰,本院新除授兼文學李應協,除拜有日,而尙不出肅,卽爲牌招察任,何如?令曰,依。
兼文學李應協書曰,伏以臣,情跡畸危,積困嚌齕,向叨館除,屢逋嚴召,特降勉勅之令,出於常格之外,一味違傲,昧然不知變,其爲罪已不勝誅,而譴何不加?罰止例勘,祗增兢蹙之忱。乃者春坊兼任之命,又出於夢想之外,以惶以感,罔知攸措。臣之自畫館職,已成艮限,非特玉署爲然,凡在兼銜,殆將無適不然也,自來蹤地已無冒出之勢。且臣於洪益三之書,有不勝愕眙者。臣於頃年,重被此人之睢盱,朝拳夕踢,如報私怨,人多傳其非出於平心,而臣之對章,一付之於橫逆,平說事理,了無忿懥之語,殆近古人之拭唾,世或譏其太軟脆沒稜角,然非但士君子處謗之道當如是,其所捃摭之言,可笑不足怒。況天鑑在上,公議在下,尤無足濡舌較辨故也。向於積逋危迫之餘,寂寥過語,只暴其被詆張本,略申自靖之義而已。日前臺書,亦掇拾其言,故臣章,不得不攙其名於過境,此何嘗毫毛近似於反詈者口氣耶?世自有公眼,必有能辨之矣。臣之前後遣辭,本自平婉,初不索言,竊附於篤厚之風,在彼爲幸,則今不欲以對語之噴薄,追理於事冷之後,而若彼之不知自反,張皇詬詈又齗齗如此,苟如其言,則人雖加之以非理口語,必伈伈自居,僕僕巽辭,然後始可爲不病之歸耶?誠不滿一哂也。臣雖自待無腆,羞與之呶呶也。日昨司諫安允行之書,又添臣難安之端,拈出無心說去之句語,深看費辭,殊未可曉。臣之本末長短,天鑑照燭,伊時情實,同朝諒悉。臣何必多辯,第遇事不避,向前殫竭,不欲效巧占便宜者,一箇是臣本色,庶爲報答萬一之圖,而不知臣者,乃以此疑臣,傳者之誤,信若左契,持之不已,臣實慨歎也。臣本不理於口,無事得謗,一切處之以無辨,喧嚷啾喞,付諸過耳之風,猶且對書迭出,嘖舌噂,臣之受困極矣。情地轉益臲卼,去就非所可論,召牌狎臨,轉動無路。玆敢隨詣闕外,悉暴危懇。伏乞离明,俯賜諒察,亟令鐫削臣職名,以靖私義,以安微分,不勝幸甚。臣無任屛營祈懇之至。答曰,覽書具悉。爾其勿辭,從速察職。
吏曹判書元景夏書曰,伏以臣,僇辱自廢,于今三歲于玆矣。惟以君父分義,無所逃天地之間,且臣世祿休戚,本非隱淪鳥獸之群,未敢便訣堯·舜吾君而乞身一退,方寸息壤,若夫沁都之出,秋官之入,臣實有困悶情悃,而大朝懇惻之敎,九頓流涕,不知死所,低徊京輦,尙未還耕桑故園,夙宵耿結,何嘗忘退去初心也哉?顧臣去就,可謂無據,乍退旋進,旣出復入,自外面觀之,則郞當可笑,而臣亦有說,君恩不可負也,國事未忍忘也。群怒衆猜,固已付諸太虛過雲,而有懷則陳,有役則行,金石不渝於本來操持,日月攸燭,鬼神攸監,辭廩苦心。臣亦俯仰無怍於悠悠謗罵,今若弁髦素守,褰裳狂奔於要津風波,握衡盤礴於天官上宰之位,古今天下,寧有如許貪饕沒廉之人也?慢命傲召,臣之罪也,嶺海鈇鉞,臣之分也,虞人旌招,有死而已。伏乞离明,亟遞銓任,仍加嚴誅,以肅朝綱,以安私心,臣不勝千萬大願。臣無任屛營祈懇之至。答曰,覽書具悉。今者此任,聖意攸在,其勿過辭,其卽行公。
修撰李垍書曰,伏以臣,迺以百無能之身,濫叨萬不近之職,四年撕捱,不無義意,而一朝感怵恩威,未守素志,隨逐隊行,已閱數朔,自顧慙恧,實無面目之可顯矣。伏況大朝於靜攝之中,累賜引接,特勤顧問,而臣實空疏而蔑識也。沁沁默默,不能仰副求助之聖意,每當罷對而出,不覺惶汗之沾背。臣出身七年,今始得昵侍耿光,濫被恩渥,臣雖從此而退塡丘壑,亦無所憾,而若臣之本末長短,亦幸畢露於聖鑑,俯燭其無所用之實狀矣。在聖明審授之政,固宜早賜斥退,毋令久玷於重選也。抑臣有情私之萬分切至者,敢恃錫類之至仁,冒死陳籲,惟离明之俯燭焉。臣之偏母今年七十有五矣,臣賦命奇釁,早失所怙,荐哭弟兄,惟母子相依爲命,而臣家旣素窶,計拙謀生,貧寒到骨,無以養母,帛暖肉飽,已不敢望,而至於菽水之供,亦或屢空。噫,臣濫蒙洪造,出入從班,在臣一身,榮幸極矣,而獨使八耋老母,不能免乎飢寒,臣只自悼子職之不能盡,而亦無策可爲矣。古人,或躬耕焉,或負米焉,猶得以盡甘旨之養,爲人子者,孰無興慕思齊之心?而此旣非祿以代耕者之事,且古今有異,雖欲如古人之爲,亦有所不得焉者,則今之欲爲養親者,非俸祿,無以遂其誠矣。是以聖朝敦尙孝理,臣僚之爲親祈養者,輒皆矜許,便成令章,臣之抱此情懇,亦旣久矣。今若趑趄怵畏,不敢瀆撓,則是臣獨自阻於孝理之聖化,將爲忠孝之罪人矣。矧今情理,尤有所悶急者,臣母冬初,重經寒疾,首尾四十餘日,出入死生,病勢幸纔差歇,氣息尙爾澟綴,宿恙頻發,朝夕憂危,此時飮食之補,藥餌之資,尤急於前,而昔人所謂事親日短者,正道臣今日情事也。玆不避僭猥之罪,敢此仰首鳴號。伏乞睿慈,俯垂矜諒,特令差遣一守邑,俾得以常俸之餘,獲遂反哺之誠,則非臣隕結所可圖酬,臣無任感激隕越千萬祈懇之至。答曰,覽書具悉。書辭,令該曹稟處。
京畿觀察使李喆輔書曰,伏以臣,猥膺重寄,憒憒無所稱塞,居恒愧懼,若隕淵谷,卽以管下邑弛禁事,重推有命,臣誠惶駭震悚,無地自措。夫屠牛之禁,雖常年,尙宜嚴勅,況今年乎?臣於到界初,以此事爲第一務,前後申禁,不啻加嚴,而乃於距營門一舍之地,屠販狼藉如此。至於登諸筵席,而臣則蒙不察知,於是乎臣之失職,甚矣。瞿然之極,無所逃罪。伏乞离明,亟賜勘處,以爲藩臣之不勝任者戒焉。仍竊伏念道內農牛,今年疫死之類,洽爲二萬二千餘頭,而各邑所報,例不免疏漏,則此外致斃,又不知其數,設有餘存,不過十之一二,而又重以日肆屠殺,則噫,盡之矣。無牛何耕?不耕何穫?明年雖雨順風調,其饑荒可坐而判,言念民事,誠萬萬無措。臣方另勅各邑,以果川事爲戒,而至於兩都及廣州·水原,五日一屠,旣載在續典,著爲令式,則非臣營所敢擅行禁止。蓋此數處許屠,本爲軍需,而數朔暫罷,所失幾何?況聖人於去兵去食之對,先後懸焉,則其輕重可知,兩邑官屠,限春耕竝許停撤,恐不可已。兩都則雖臣例兼,而旣是陪京且有主者,則有不敢直請,亦令廟堂稟旨,分付,一體姑罷,實合事宜,乞須睿裁焉。臣方以此事自引,而反以此事爲請,尤增惶恐。臣無任屛營祈懇之至。答曰,覽書具悉。所陳是矣,依施。卿其勿辭,察任。
上在昌德宮。常參·經筵,以代理停。
具允明達曰,明日常參,取稟。令曰,停。
又達曰,大司憲徐命彬,再度呈辭入達,執義閔遇洙,掌令宋能相·鄭漢奎在外,持平金漢老,書批未下,安致宅未署經。今日以監察茶時之意,敢達。令曰,知道。
藥房都提調閔應洙,提調金尙魯,副提調徐命珩啓曰,伏未審日間,聖體調攝若何?溫泉水,連爲熏洗,丸劑,連爲進御,而瘙癢之候,其或減歇。眩氣亦漸差勝乎?臣等,今日當依下敎,率諸御醫,趁早入診,詳察症候矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則瘙癢·眩氣往來矣。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出摽信。傳曰,知道。
具允明達曰,吏曹判書元景夏,昨日承批之後。又不出肅,卽爲牌招察任,何如?令曰,依。
傳于具允明曰,左相,內局入診,同爲入侍,領府事,亦同爲入侍事,遣史官傳喩。
傳于具允明曰,儒臣,持聖學輯要,詣閤。
鄭夏彦,以備邊司言達曰,本司堂上,不勤仕進,誠甚慨然,前後請推,非止一再。而今日坐出令後,紛然稱病,故屢次往復,以至徹夜,而終不來參,事體道理,豈容若是?懸病人員,竝從重推考,何如?令曰,依。
又以備邊司言達曰,京畿監司李喆輔上書,請停松都·江都及廣州·水原屠牛,而批答,有依施之令矣。兩都兩邑屠肆,竝限春耕,姑爲停罷,私屠,各別嚴禁之意,一體分付,何如?令曰,依。
具允明,以兵曹言達曰,本曹褒貶,定行於明日。而參判趙載浩病不進,待明朝牌招,以爲同參之地,何如?令曰,依。
成範錫,以戶曹言達曰,依令敎,判府事閔應洙自二月至十月合九朔祿俸,更爲輸送于本家。則以爲連承輸送之令,雖極惶感,而前後箚本,已陳期於必辭之意,終不敢冒受云。祿俸又不領受,何以爲之?敢稟。令曰,令倉官,更爲輸送。
大王大妃殿·中宮殿·賢嬪宮,藥房口傳問安。答曰,知道。
慶尙監司閔百祥書曰,伏以臣,有私懇之萬分危迫者。玆敢不避煩猥,疾聲哀籲,以冀离明之照察焉。臣稟性素甚虛脆,重以積傷喪禍,痰火爲祟,源委漸痼,周年海邑,諸症倍劇。及陞藩秩,懇辭未獲,感激恩遇,冒昧承當,妄懷酬報之計,自附盡瘁之義。簿牒堆案,而必欲綜核其要,民憂溢目,而必欲懷保其心,焦慮勞神,殆忘寢食,亦已歲帀矣。旣無剸理之才,又緣膏肓之疾,列邑文報之酬,間多稽滯,一路疾苦之情,全未導達。居常愧懼,若墜淵谷。而宿疾,越添於今秋原隰之役,轉輾沈篤,有進無退,遍體刺痛,咯血無算。病旣到此,無望生全,公務效力,非復可論。而顧念臣蒙騃儱侗,百不猶人,濫蒙洪造,驟躋方岳,一端殉國之誠,常自耿耿于中。況當歲末,百務萃至。臣若養病圖便於一縷未泯之前,而使民邑之政,有所叢脞,則臣實負國。臣於是勵心强坐,力疾視事,檢田軍糴之政,幸已收殺,大課考績之啓,亦旣封進。今則道內一年應行之事,幾爲了當。而臣之疾病,更無餘地矣。若不解釋重擔,遲留數月,則必有生行死歸之慮。臣之一身,固不足恤,而豈不有欠於聖朝欲竝生之仁哉?如使臣,有一分陳力之望,而故爲此假飾之言。天地鬼神,必將誅臣矣。伏乞睿慈,曲賜諒察,特許遞改,不勝大幸。且臣向因任安世事,略暴委折,冀賜處分矣。及承批旨,乃以勿辭察任爲敎,臣惝怳抑塞,不知所措。臣與安世,必無兩是,又無兩非之理,而其所關係紀綱則大矣。在國體,不可不一番核實。而安世遽被徑放,臣書未蒙省察,尙在暗昧不明是非相混之中,臣何敢晏然莅藩,自歸放恣無忌之科乎?又伏聞日昨筵中,以臣之轉達萊報事,特敎截嚴,至有問備之命。臣惶隕愧恧,求死不得,蓋軍兵施賞,旣無辦出之路,邊鎭凋弊,亦無自備之勢。則其所請得,不至甚濫,而莫重公財,又非臣擅許者,故果不免率爾轉達,自犯猥屑之誅。臣之昏愚茫昧之失,於此益著矣。雖無疾病之難强,此等情勢,亦不可一刻仍冒。更乞竝命勘斷,以勵群工焉。臣無任云云。答曰,覽書具悉。卿之撕捱,其涉過矣。勿辭,調理察任。
副校理金陽澤書曰,伏以區區情勢之外,又有難强之疾,遍身瘡爛,屢玷危境,迄至五朔。以此情病,實無束帶供職之勢,故新除之下,未免違逋。日昨筵席,大朝俯詢賤臣撕捱之由,責之以分義,諭之以故事。旣靳恩罷,旋有召命。臣惶感溫諭,不敢復引私義,則以病違召,亦甚惶悚,遂乃力疾出肅。而旋因番次之苟簡,推諉無處,拚死就直矣。風寒添感,醫治失宜,癢病餘氣,轉成別症,股脚之間,流注成瘇,毒氣熾肆,肢節浮硬,貼席㱡㱡,頃刻難保。入侍有命,至煩微稟,病裏惶隕,如負大何,玆敢疾聲仰籲。伏乞睿慈,俯賜矜察,特許鐫遞。俾得以退歸調息,千萬至幸。臣無任云云。答曰,覽書具悉。爾其勿辭,調理察職。
副應敎鄭宲書曰,伏以臣,曩承掌試之命,遽速無妄之辜,幸荷寬典,特與近地,以罪爲榮,感祝冞切。到配纔月餘,旋蒙大朝特恩,命蠲謫籍,放還田里,字字綸音,開釋備至。臣於是,實仰雷霆,無竟日之怒,日月,回覆盆之照。臣雖卽日滅死萬萬,無餘憾矣。曾未幾而恩敍遽下,恩敍未幾,而又有館職除命,牽復如舊,榮耀已極。臣雖冥愚,亦能知感,豈不欲聞命卽行,以伸區區義分?而臣於此職,情勢臲卼,從前撕捱,積有年所,而亦未暇論耳。惟是一段情懇,有萬分難强者。臣之偏母年滿七耋,近因時氣乖常,調攝失宜,諸般症情,一倍添劇。傍觀,猶覺澟然,矧乎烏鳥之情,曷有其極?目下事勢,實無離側之望。玆敢進伏畿甸,陳章徑還,臣罪至此,尤無所逃。伏乞离明,特推錫類之仁,俯察由中之懇,特遞臣職,俾伸至情。仍治臣逋慢之罪,千萬幸甚。答曰,覽書具悉。爾其勿辭,救護母病。
判義禁趙觀彬書曰,伏以臣痰病,近益沈痼,實有時月難支之憂,凡諸職事,一皆曠廢。此際,忽伏承金吾兼帶之除,召命鎭日下辱,病旣難强,不免偃逋,固已萬萬悚悶。且臣有私義之極不便者,同義禁柳萬重,讎怨人也。一府周旋,人理之所不忍爲。臣以此對人酬酢矣。聞彼堂於辭單入徹之後,謂臣送府吏傳言,迫令呈遞。彼旣怨家,臣豈有相通之理?而人之爲言,乃如此。臣素多不悅者,浮謗如許,無根之說,亦足爲傍聽覓釁之資,駭訝憂悸,莫省其故。毋論虛實之如何,其不容苟然冒出則決矣。當此冷圄滯囚之日,及時變通,斷不可已。伏乞离明,亟令先遞臣所帶判義禁之任,使公私兩幸焉。臣無任云云。
己巳十二月十七日未時,上御歡慶殿。藥房入診,左相同爲入侍時,左議政金若魯,都提調閔應洙,提調金尙魯,副提調徐命珩,假注書李賢汲,記事官李齊顯·李宜哲,醫官金應三·玄起鵬·金壽煃·鄭文恒·鄭纘僑,鄭趾彦,以次進伏訖。應洙曰,日間聖體若何?上曰,一樣矣。應洙曰,瘙癢之候亦如何?上曰,下體則已差勝,而手部則尙多瘙癢矣。尙魯曰,溫泉水,連爲薰洗乎?上曰,薰洗後似有差勝之效矣。尙魯曰,溫水應驗,自初有之,連爲薰洗,毋或間斷好矣。應洙曰,丸劑,連爲進御乎?上曰,進御矣。應洙曰,大王大妃殿氣候何如?上曰,安寧矣。應洙曰,王世子氣候何如?上曰,好過矣。應洙曰,命諸醫進診,何如?諸醫進診後。應三曰,左右脈候安靜調均,大體好矣。瘙癢之候,亦有差勝之勢。溫水,連爲熏洗,則自致快差之境矣。起鵬曰,脈體調均,臂部瘙癢,亦不過餘氣,似非大段矣。壽煃曰,脈候左右三部沈靜平穩。臂部瘙癢,較頃日診察時,亦有差勝之勢矣。諸醫所達亦同。上曰,予恐面部,亦或如臂部之瘙癢矣。應洙曰,今則不過餘氣,寧有是慮乎?諸醫先退。應洙曰,當此問候之時,醫官中遠外赴官者,宜使移入近地。晉州監牧官金寶潤,與畿內監牧官相換,何如?上曰,依爲之。出擧條若魯曰,頃日筵中,重臣,以愍恤事陳達時,有下詢,而臣未詳顚末。故只以誣獄冤死人竝當伸雪,仰對矣。追後聞之,則前日,欲命書傳敎而止之云。壬寅之獄,卽千古誣案也。愍恤之典,有何持難?亦何分貴賤乎?金吾文案,今也則無他可考之處,自上處分,好矣。上曰,然矣。其案,今則無之矣。若魯曰,以臣所聞,則其時冤死人,有金省行·張世相·白望·墨世矣。上曰,今則盡出矣。此外又有一人。而今方生存,卽其時宮屬也。其時入鞫獄不服,故酌處矣。若魯曰,此四人恤典,卽下傳敎,宜矣。應洙曰,此是千古誣案,殿下旣以誣案,至於燒火,則誣案中人,雖一人,豈有未伸雪者乎?果有見漏者,則非特此四人,事當考出,盡爲昭雪。而卽今文案盡燒,豈勳府,有可考者耶?上曰,勳府,亦無文案矣。尙魯曰,臣等則只知壬寅誣案之一倂伸雪,而尙不知四人之見漏矣。上曰,元景夏此請,卽爲國之苦心也。金省行之死,以何罪耶?實以挑動乃心爲罪,其意果何在耶?金省行,爲人甚弱,而終能樹立,方其受訊也。使之牢繫其頭髮云,蓋慮頭或少點,則必勒謂之遲晩故也。若魯曰,聞金省行,初有贈職,而中間還收云矣。上曰,卿等少退門外。若魯等少退,尋又承命入侍。上曰,卿等開端此事,向時,予不忍見朝報者,槪以此等人事也。今予聞之,心甚不平,俄使卿等少退,少定此心後,更爲召見矣。白望事,卿等,亦何以詳知乎?白望,卽孝章之外屬也。其時所謂白望族李氏請拿云者,豈非可知者耶?李氏若在,則未知將何爲之?而其時已無矣。墨世,則非予宮內人,而特以姓李,而爲白望遠族之故,公然被逮。於渠,誠千萬至冤。雖欲誣服,無辭可服,故終至於緘口而死。豈不殘忍殘忍乎?尙魯曰,今承下敎,不覺髮豎矣。旣如是冤死,而至今不爲伸雪,決非王政之所可忍也。上曰,此則然矣。中官,竝當復官乎?此中官,與金昌道輩,相與追隨。其爲人汎濫,故予嘗禁飭,而其遲晩則冤矣。若魯曰,其死則冤死於誣獄矣。常時交遊之事,何必論乎?上曰,貂鐺之弊,予當言之。其時作俑者,能解文字矣。庚子年,來言於予曰,沈廷輔事,當聽之,睦林一事,當答以亟停勿煩云。故予固以爲殊常矣。其後果與紅袖輩作俑矣。予於其時,仰稟景廟,削其名於內府矣。聞有以予所請之事,何以許之爲達者,此則指削名事也。予聞而駭之,其後任自爲之之敎,果做出矣。予以問候入去,則閉門不開,問寢之路阻矣。予歸臥而思之曰,事已至此,宜有階梯,遂抵書於咸原國舅,俾達此狀於宣懿王后矣。有持來其書之命,故予親持而至門,則他中官,又閉門。予高聲責之曰,予因傳敎而來,汝何閉門云?則中官,始開門,予乃入侍景廟,進納其書,景廟見而笑之。予以臣之納此書,欲明無他,而此書宜置臣所,下覽後還給。數次仰請,則紅䄂從傍曰,何爲强索?宜卽退去云。故予聞之懍然,卽爲退歸。其後景廟引接朝臣之時,三進此書於香案上,必欲出示朝臣。而景廟終不納焉。此書若出付朝臣,則將欲何爲?以其時景像言之,若非皇兄之至仁盛德,予何以得有今日乎?述編中,以事予之心,事皇兄,勉于元良者,實予誠心所發之言也。皇兄,每見予,則必欣然而笑,又欲來臨予所。則中間有沮之者。景廟曰,予欲觀予弟之讀書,何爲止之耶?且於甲辰,景廟命取紙筆來,仍命召世弟,未知此時,欲有何敎,而終不納紙筆。其時事可知。雖以此見之,宦妾之弊,豈不懼哉?上仍嗚咽。應洙曰,其時內間事,若非下敎。臣等,何以詳知乎?今聞此敎,不覺懍然矣。若魯曰,臣等,安知伊時事之至此乎?今承下敎,不覺心膽之忿裂矣。尙魯曰,若非下敎,則臣等,何以知其時事乎?命珩曰,小臣,全未聞知矣。今承下敎,心膽欲墜矣。上曰,其時東朝下敎曰,到此之時,勢將以王子之號,使之保全矣。予對曰,今此下敎,臣之至願,而事若如此,國事則罔涯矣。予之此言,非爲予身,實爲國家也。東朝下諺敎,則趙泰耉卽爲封還,其後以此,爲泰耉罪案之一。而此諺敎,乃此事也。封納之外,無他道矣。如不封納,則當作何樣耶?應洙·若魯曰,伊時只聞諺敎之下,而其中辭敎,臣等尙未知之,今承下敎,不勝驚心矣。上曰,其時虎龍所告者,誰也?卽當嚴訊虎龍矣。尙魯曰,虎龍招辭,卽凶言也。所當卽爲刑訊正法,而只以事關東宮之言,勿書爲請者,豈有一分臣子之心乎?應洙曰,虎龍變書,明是大逆,則事當卽爲鞫問,而稱以事關東宮,掩護不問。以此,金省行,初則亦姑留置,欲以他條鍛鍊,終不得延及而後,始乃鞫問。其所窮覈,將欲何爲?其心所在,誠極萬萬切痛矣。上曰,金省行,追後鞫問耶?應洙曰,然矣。上曰,事雖然矣。言端漸深,宜捨是而只論此事,可也。中官與外人相交之習,則不可不痛禁。今此恤典之竝及世相,終涉如何矣。應洙·若魯曰,只論世相冤死而已。其行己之精不精,非關於冤死矣。尙魯曰,今承下敎,於世相事,欲爲分而二之者,寔出於嚴防後弊之聖意。而但世相之被此撲殺者,何事乎?豈以渠之交游外人持身不謹之罪乎?上曰,此則然矣。尙魯曰,旣冤死於誣獄,則不可以宦寺而一日置之矣。上曰,予備經前古所無奇怪之事,至聞弼夢·順觀·胤命叱嗟之誣辱矣。思之痛心,予豈不欲遂苦心乎?諸臣,不知予心,而每有云云矣。應洙·若魯·尙魯皆曰,殿下何爲此下敎也?凶賊詬天罵日之說,豈可留之聖衷?發於辭敎乎?上勵聲曰,卿言則是矣。而于今,亦豈無懷此心者乎?若魯·尙魯曰,有之則以法斷之而已。上曰,愍恤之典,今當爲之耶?若魯曰,然矣。中官則復官,金省行,則贈職,宜矣。上曰,金省行則予亦以爲當贈職,而中官則不必別施恤典,只復其官可乎?若魯曰,然矣。上曰,世相之初招,極爲過甚,予當言之。金昌道·錢仁佐·玄德明相交事則拔之。而只以白望爲說者,豈非過甚耶?尙魯曰,此乃動於死生而然矣。然凡事,當觀大體,世相之死則冤矣。渠豈以相交雜類而死乎?應洙曰,世相之死,若以行身不謹爲罪。則臣等,固不敢請雪,而此則以殿下宮屬被殺,其死冤矣。渠之平日行己,非所可論。旣曰誣案,則入於其中者,事當一體伸雪,何可以此仍置乎?兵判當觀大體之說好矣。上曰,一婦呼冤,五月飛霜矣。仍命承旨書之曰,往者因重臣陳白,欲爲下敎而不果,及今不諭,更待何時?知冤鬱而不疎滯,豈王政之所忍?其中墨世之殘忍,金省行之樹立,白望之抱冤而死,非徒下敎,國人共知。墨世恤典,從厚擧行。白望亦爲恤典擧行,金省行贈職。噫,我國規模嚴正,三百年來無宦寺之弊。而彼張世相,其若謹飭宦寺之名,豈登於此乎?此則其宜嚴隄防,而其死則冤矣。王者處分,豈知其冤而無雪哉?一例伸雪。書訖。上曰,傳敎中,先書墨世者,可見予意之所在矣。於金省行,書以樹立二字,何如耶?抑或過耶?應洙曰,省行之死,乃節死也。節死之人,安可不謂之樹立乎?尙魯曰,俄聞下敎,用樹立字,宜矣。命珩曰,臣與金省行,曾不知面目,而聞其時杖死之言,則可謂節死。今此樹立之敎,誠至當矣。上曰,中官則復官,或過乎?尙魯曰,旣是冤死,則復官,因渠職秩而已。何過之有乎?上曰,堤防則不可不嚴矣。若魯曰,其死若由於相交雜流,則下敎然矣。而此則不然,死於誣獄矣。上曰,其時金省行,若云是也。則其將至於何境耶?辦死如此,其人誠堅强矣。白望之恤典,則或以予爲私耶?若魯曰,誰敢然乎?尙魯曰,此敎亦不當如是矣。今此處分,何許處分,而爲此下敎乎?上厲聲曰,卿等事予故言雖如此,而必有以予爲私者矣。尙魯曰,此則非臣子也。上曰,卿言是矣。予之爲此敎者,欲其有如此之言也。命珩曰,若以今日之恤典,謂之私,則此乃懷逆心之人矣。上曰,然矣。應洙曰,其時事,臣等多未詳知,此外或有可議者,則不可獨漏。雖無文案,使金吾諸臣,更爲詳考,以稟,似好矣。上曰,今豈有更考處,設或有若干見漏者,大體如此,則自在此中矣。尙魯曰,今日處分,誠可喜矣。上曰,國體圓矣。君臣之義正矣。元景夏之意,亦如此矣。上曰,今日筵說,易致誤訛,注書雖詳錄,必與上下番翰林,同出一本,質正于入侍時原任大臣及重臣後,書之日記。臣賢汲·齊顯·宜哲,承命。上曰,今則予所當爲之事,幾盡爲之矣。若魯曰,祿都目,尙此遲延,申飭擧行,宜矣。上曰,歲時臨迫,祿都目,不可遲延,卽速擧行事,分付。出榻敎若魯曰,玉堂近甚不備,亦宜申飭矣。上曰,雖申飭,而如黃柙·洪樂性輩,必不行公矣。若魯曰,兪彦民事,旣經金吾之査實,而尙在削職中矣。命珩曰,兪彦民事査覈,在於臣之待罪同義禁時,而本事脫空,臺言孟浪矣。上曰,兪彦民之前事,甚不佳矣。若魯曰,韓光會·洪樂性·兪彦民,宜有收敍之命矣。上曰,韓光會之心術,終涉於不正矣。尙魯曰,閔百昌,亦宜收敍矣。上曰,往事勿說,而尹得和·閔百昌,皆非矣。命承旨書之曰,閔百昌·韓光會·洪樂性·兪彦民,竝給牒敍用。又命書之曰,堂錄已久,儒臣不備,館錄,其令卽爲擧行。又命書之曰,金領府事家,遣御醫看病。尙魯曰,專經武臣殿講,依文臣殿講製述例爲之事,命下。而文臣,殿講則四孟朔十一日,製述則二八月初十日,政院,取稟矣。此亦定日,自政院,取稟乎?待下敎擧行乎?上曰,以四孟朔十八日擧行。其他,隨時待下敎擧行。出擧條尙魯曰,講官,依筵敎,宣部守三薦中,毋論前銜出身,年四十以下,自本曹,今將抄啓矣。此後,則每年六月及臘月,三廳報薦後,本曹依此年限,隨卽抄啓,而前抄啓中,年滿四十一歲者,每年歲首,本曹草記減下,何如?上曰,依爲之。出擧條尙魯曰,武科壯元,則以無薦之故,見漏於抄啓中矣。其中兩班出身,一體抄啓,而此後,亦依此擧行,何如?上曰,依爲之。出擧條尙魯曰,講官,只以有實職人員書入,則各軍門騎士將·把摠·哨官·捕廳從事官及餉色郞廳之無實職者,不爲擧論乎?此亦宜有稟定,故敢達。上曰,一例書入。出擧條尙魯曰,殿講有命,則講官,當依下敎,以抄啓中在京有實職者,臨時書入。而武臣賓廳講及武經講講官,則十人落點,文臣殿講,則無落點之事矣。此則何以爲之乎?上曰,以講書例,以十人定式,而無時殿講,不計此數。出擧條尙魯曰,試官,似當以文武,參錯擬望,此亦有定奪,然後政院,可以擧行,故敢達。上曰,試官數,一依文臣殿講例,而試官一望,參試官一望,以武臣備擬,堂下,勿爲擧論。出擧條尙魯曰,文臣殿講時應行凡事,自禮曹節目啓下後,政院知委。各司試官,亦自政院磨鍊以入矣。此亦依此例擧行,何如?上曰,依爲之。出擧條尙魯曰,講官,則自本曹書入。講冊,則武經七書,令弘文館及校書館待令。講官整齊等事,令訓鍊院及通禮院擧行。栍籤等具,亦令訓鍊院待令,何如?上曰,依爲之。出擧條尙魯曰,武經七書,問于弘文館及校書館,則俱無之云。而刊板,在於平安監營矣。御覽件一帙,印送于弘文館,試官件七帙,印送于校書館事,分付本道,何如?上曰,依爲之。出擧條諸臣,以次退出。
己巳十二月十七日二更,上御歡慶殿。儒臣,持聖學輯要入侍時,同副承旨具允明,修撰李垍,假注書李賢汲,記事官李齊顯·李宜哲,以次入伏。上曰,諸臣入來時,聞東宮讀書聲乎?垍曰,未及聞之矣。上曰,試聞之,方讀之有味矣。允明·垍曰,臣等今始聞之矣。玉音弘亮,遠出殿外,不勝欽仰矣。垍曰,上番儒臣,以病重,不得入矣。上曰,金陽澤之病,重耶?垍曰,入直後不能藥治,昨今則尤難於起動矣。上曰,進讀。垍讀自惟后克艱,止嘉言罔攸伏。允明讀自道千乘之國,止爲政之規。上曰,注書出往,持入政訓,可也。臣賢汲,承命持入。齊顯讀自凡爲天下,止爲政之節目。宜哲讀自臣按,止觀人之術。上曰,庸君暗主,豈知克艱之義耶?垍曰,這箇艱字,可推於百千萬事,小心畏勤之工,亦不外是矣。上曰,艱字,不但可用於君道,亦可用於學問工夫耶?允明曰,艱字,卽不易之義,畏愼恐懼之意多矣。畏愼恐懼,卽敬字工夫,敬者,卽學問中徹頭徹尾之事。以此言之,則艱字之義,亦不有緊於學問工夫乎?上曰,學問,當安而行之也。豈當以艱爲心耶?允明曰,如以學問爲艱,而有吾不敢當之之意,則恐生自暴自畫之心。爲學之道,循蹈繩墨,進進不已,則畢竟自當有快闊處矣。垍曰,爲學爲治不是兩事,履位惟艱,必以至治爲心,則便同學問上進進不已之工矣。上曰,然矣。垍曰,堯·舜,聖君也。而君臣之間,所責勉者,猶以嘉言罔攸伏,爲第一事。蓋言路開則國家興,言路閉則國家亡,言路之有關於人國,如是矣。近來章奏,固非嘉言之比也。然若於非嘉言者,特示優容,則嘉言,其將日進。而殿下摧折太過,以言獲罪,尙在竄謫者多,故人皆以言爲諱,此豈盛世事乎?其中尹光天,有八十老父,任命周,有七十老母,其情理俱可矜惻矣。上曰,嘉言罔攸伏,雖是聖訓,而惟仁人,放流之,不與同中國,亦非聖訓乎?尹光天則以大訓不辨淑慝,任命周則以牒呈賊元帥之廷說,爲非逆。兩人所犯至重,得容於覆載猶幸,豈可輕議耶?垍曰,向來以李基敬之疏,有李彦世·朴聖源改正之命,此亦恐近於遷怒矣。李基敬,旣無深罪之端,而以此延及於不干涉之二臣,豈非過中乎?此兩人事,入侍承宣,曾有所達辭矣。允明曰,兩人改正之命,雖出於鎭定之盛意,而本事旣勘,收敍檢擬之後,又因他人事,竝命改正,恐有歉於大聖人不遷怒之義。故臣,曾以大體言之矣。上曰,過矣之言是矣。而易曰,開國承家,小人勿用,如李彦世者,誠壞亂朝著之人也。朴聖源,則亦不足言矣。垍曰,李彦世爲人慷慨,以向來疏言之,以疎遠之臣,敢論倚毗之元輔,此豈有一毫私利害而然哉?其於小人之目,則萬不近似矣。朴聖源則爲人篤實,且優於經學,非泛然人也。如此人,使之出入春坊,則豈無裨益之道乎?上曰,所達,漸過分數矣。垍先退。上命承旨書之曰,聞憲臣金漢老有陳章元良者,而其書中,有義理二字云。噫,義理二字,卽黨習之痼弊也。元良代理之後,此等之說少熄,今聞心甚訝之,取覽不覺一笑。而然於此事,曾欲下敎而不果者,今不可不諭。而其章,雖可笑,亦不可不嚴堤防者,豈其近而忽也哉?往者林象元之筵白,其已久,雖不能覺得大旨領略,其涉非矣。故伊時不可不嚴處分,而亦不可一向枳擬,故特敍而命調用矣。大抵近者,筵奏不嚴。頃者李彝章·尹東度入侍時,以儒臣不備,陳白也,列數以奏。而其中一人,則其時事不過該寺郞事,而非大臣而有若分疎。於林象元,則敍用之敎不乾而稱其才,事涉不嚴。故欲略處懲後,而事已過矣,不果。今憲斥之後,亦不可無飭,竝遞差。金漢老,若以此筵奏不嚴警飭,則可謂得體,而公然以義理二字起頭,末梢,以俾勿檢擬,結語。彼二儒臣奏雖不嚴,心則無心,此憲臣,意雖規正,心則有心。噫,代理前筵奏,代理前處分,于今混淆,而只稱義理,此等之習不懲。噫,他日元良,不知裏事,諸臣,莫能伸白,此豈幾年調劑之意哉?意甚不美。金漢老遞差。此後以代理前事,囫圇斥人之習,另加嚴飭。以筵體,特遞二儒臣,而目下有不嚴之事,而其若不飭,予雖衰矣。夜已深矣,此則不爲。副修撰李垍公然撕捱,故召飭行公,數次登筵,文學可知,其爲人亦幾知也。而今日,以嘉言罔攸伏文義勉戒者,可謂切實。而至於稱李彦世以慷慨,稱朴聖源以經學,此二人之因李基敬處分,予則雖苦心,所謂過者,其言是也。而稱乎此者,亦筵體之不然,而此則大略。噫,尹光天之謂大訓以不辨淑慝,任命周之謂廷說非逆,干犯何等?光天之得免王法,乃由於孝理之意,命周之直勘勿問,亦由於踐述編之意。而其竝出陸,亦爲參酌。則雖大臣,難以請釋,況一儒臣乎?此則甚爲不嚴而然,此亦率着,無他挾雜已知,雖不嚴處,亦不可不飭,特遞其職。書訖。上曰,近來所謂義理,卽痼弊也。此等處,不可不嚴斥矣。林象元之筵奏,不無査滓,而亦不當一向枳擬,故予特令敍用,旣已敍用,則自當見用。而李彝章,至稱其才學,一則雖是曾經儒臣,不過一該郞事,而李彝章,以堂上題辭之說陳達,筵體不嚴矣。傳曰,愛而知其惡鮮矣。此亦徒知愛其文學而如此也。雖然,此則非有心也。而金漢老,則有心矣。此非偏論乎?允明曰,臣聞其時儒臣,以十數人歷數陳達之際,兩人自入於其中云。而初非單擧陳達者,則似無他意於其間也。兩人文學,果有名稱,故儒臣之意,蓋惜文學而然矣。出於無心,聖敎誠然矣。上曰,李垍善文,其爲人,亦精矣。俄者所達,非有他意。而尹光天·任命周事陳達,筵體不嚴,故有此警飭矣。允明曰,近來言路之閉塞,誠爲可憫,儒臣之言,大體則是也。上曰,判金吾之疏,極怪訝矣。予知柳萬重之爲人,豈爲此說耶?允明曰,柳萬重,自是愷悌人,旣與首堂有嫌,則惟當自處而已。豈有尤人之理乎?重臣,似過聽傳說,而爲此疏也。上曰,然矣。命承宣書之曰,同朝不避,曾有飭敎。次堂,旣呈初度而受由,則自可渾然,有何捧章?設有措辭。今聞,決非宰臣所爲,必由於世道嘵嘵之致。則此等之章,豈曲循捧納乎?非申飭辭單之意。判金吾之章,給之,當該承旨,從重推考,書訖。承·史退出。
上在昌德宮。常參·經筵,以代理停。
夜自三更至五更,月暈。未時,太白見於巳地。
具允明達曰,卽者兼輔德徐志修以臺書,謂有難安情勢,陳書徑出,原書纔已捧入矣。所當直捧禁推徽旨。而此與無端徑出有異,推考警責,何如?令曰,依。
鄭夏彦達曰,明日常參,取稟。令曰,停。
又達曰,大司憲徐命彬,三度呈辭入達,執義閔遇洙,掌令宋能相·鄭漢奎在外,持平安致宅,未署經,一員未差。今日以監察茶時之意,敢達。令曰,知道。
具允明達曰,吏曹判書元景夏,昨違召命,今日又不出肅,事甚未安。卽爲牌招察任,何如?令曰,依。
鄭夏彦達曰,判義禁趙觀彬,陳書還給之後,今日又不出肅,事甚未安。卽爲牌招察任,何如?令曰,依。
具允明,以侍講院言達曰,本院上番兼輔德徐志修連日入直矣,以臺書,情勢難安,陳書徑出。輔德魚錫胤,親病方重,不爲行公。弼善崔成大,謂有病,連呈辭單,亦不行公。兼弼善鄭宲,文學徐孝修,俱在外。新除授兼文學李應協,陳書承批之後,尙不出肅。上番,將未免闕直,事甚未安。兼輔德徐志修,書批已下。輔德魚錫胤,兼輔德徐志修,弼善崔成大,兼文學李應協,竝卽牌招,以爲推移入直之地,何如?令曰,依。
以兼輔德徐志修,兼文學李應協牌不進罷職令旨,令于具允明曰,只推,牌招。
具允明啓曰,今十二月十九日,祿都目政事爲之之意,敢啓。傳曰,知道。
備邊司薦望北兵使李義豐。
鄭夏彦,以兵曹言達曰,今十二月十七日,幼學文鳳朝稱名人,自敦化門入來。差備門外擊錚,極爲駭愕。令攸司,囚禁治罪。同門守門將安采東,常時不能禁斷雜人,以致闌入,亦難免其責,推考,何如?令曰,依。
又以刑曹言啓曰,塗擦咸安土兵之籍圖,授赴試參榜人金德魯,勿限年邊遠充軍事,命下矣。所當卽爲擧行,而金德魯時在忠淸道淸州地云,發關捉來後,定配所發配之意,敢啓。傳曰,知道。
具允明達曰,兼輔德徐志修,兼文學李應協,只推牌招事令下。而今已夜深,待明朝出牌之意,敢達。令曰,知道。
前行吏曹判書鄭羽良書曰,伏以臣,本出於羈單寒素,碌碌匪才,厚受大朝恩顧,出身餘二十年,前後所以官臣而任臣者,無非踰臣之才。而所以覆冒保全孤危,垂奬飭之私者,又特出於愚分之外,而非微臣所敢得者。臣固感刻尋常,不知死所。然第其用違其才,官過其分,識者之所以寒心於朝廷之用捨者,則固已久矣。迺者,又以置相之重事,國家安危之所由係者,命臣之愚夫。以我大朝之聰明睿智,於臣下之才愚長短,靡不燭照而量計,況如臣之至迷極陋,夫豈不察其初非近似於此等萬萬,而遽以此命之哉?特以臣平日無狀,重欺聖聰,而有以致此耳。則臣之罪於是乎又大矣。臣竊念夢卜之事,固尙矣,奇矣。而亦不可謂無其理也。夫人主眞誠,在於爲天下國家生民,則雖非夢卜,其置相必賢。苟不然,則反是。於歷代之事,可考而知也。然則今日之擧,是將使當世有識及下及閭閻·民庶,當竊議朝廷之擧措,而卜時事之可知,豈非大可懼哉?且臣之踐歷,周流於曹部從前者,夫孰非過猥者,而特以攸司有方之任,隨其分之所及,而不敢不敬恭夙夜。故雖恒有千匀僥僬之憂,而幸不至於罪咎顚沛,然又過此而有是命,則於賢在位之義爲遠甚,於理爲舛甚。而事關於國家安危治亂大體則甚重,臣非獨爲一身計例讓而已也。泯伏屢日,尙未有公論駁正,尤不任憂鬱悶縮。玆敢以款懇不飾之情,悉暴於离明之下。伏乞睿慈,亟回照察,導達聖聽,特令及時改正,以安私分,以幸國事,不勝幸甚。答曰,覽書具悉卿懇。今者大拜,允叶于時。代理之初,只有一相,今鼎席二備,心用欣焉。大朝下敎曰,爲汝以備鹽梅爲世道之聖意深矣。小子倚恃卿等,一倍于中。卿其遵大朝之深意,體小子之慇懃,安心勿辭。其卽視事,共濟國事。仍令曰,史官往諭。
持平金漢老書曰,伏以臣於見職,自知不稱,嘗已瀝血控辭,竊自期不得則不止。而邸下視以例讓,不賜依準,則一向堅執,引分惶恐,終未免於出而膺命。而反顧初心,慙恧冞切,間因父病之危篤,他不遑顧,忙尋鄕路,幸賴天佑,得以少間。顧念匪據之職,擔在身邊,退伏草莽,延時引日,其爲愧悚,尤無涯極。不得不强抑情理,歸伏私次。而冒寒來往,宿疾大添,哮吼吐咯,喘喘欲死。且置情勢之難强,卽此病形,又無陳力就列之望。伏乞离明,特垂俯察,將臣所帶,亟行鐫免,不勝幸甚。臣旣不以言官自居,則不宜攙及他事,而區區憂愛之忱,有不能自已者,略此附陳焉。竊惟我邸下以天縱之資,膺丕托之重,邸下之所自勵,群下之所仰望者,不過曰勤學也,·勤政也。其言雖略,所包則至大,以是而沂以求之,則堯舜之治,亦不外是。今邸下之孜孜焉惟日不足者,亶不在玆乎?夫所謂勤學者,非徒尋行數墨,趲趁程課而已。所講之書,必口誦而心思之,心思而力行之,將聖賢言語前代治亂,喫緊體認,喫緊鑑戒。一日讀書,而有一日之益,二日讀書,而有二日之益。以至於讀之廣而積之久,則耳順心得,如誦己言。而應天下事物之變者,不待燭照數計,而可否黑白,瞭然於心目之間矣。所謂勤政者,非徒以應文備數,爲衡石之程而已。勵精圖治,一心匪懈,進接臣隣,則周爰諮諏,而竭其兩端,發號施令,則先擧其大,而略其瑣細,以實心行實政。常以大舜之兢兢業業,大禹之一饋十起,文王之不遑暇食,周公之坐而待朝,爲心。則百工,其將率職,而庶績,其將日凝矣。豈不休哉?豈不盛哉?伏願邸下,深留睿意,無以陳談常法而忽之也。夫爲君父嚴懲討,此何等義理?何等議論?而近來人心陷溺,是非牿喪,背公死黨之輩,略無顧憚。或有以義理之說,陳於筵中者,或有挺身倡論,擅自停啓者。環東土數千里將入於禽獸夷狄之域,有是負犯而逭於譴誅者,已是邦政之大寬。士論之齊憤者,而迺者一二儒臣,寅緣事會,肆然陳達,徒知黨習之爲重,而不知名義之可畏,放恣無忌,莫此爲甚。此而置之,則隄防漸壞,後弊無窮,世道之憂,不可勝言。臣謂伊時筵白之儒臣,重加譴罰,俾勿檢擬於論思之職,爲宜也。臣無任云云。答曰,覽書具悉。其勉,當留意焉。
兼輔德徐志修書曰,伏以臣,方在春坊直所,卽伏見持平金漢老書本,則盛論向來合啓停論之非,而旨意危怕,把持甚緊。臣於年前,亦嘗參涉於當停之論,則今者臺言,雖不指斥臣身,而臣何敢晏然乎?玆不得不略陳短章,徑出禁門,擅離之罪,實合萬死。伏乞离明,特垂諒察,遞臣之職,勘臣之罪,千萬幸甚。答曰,覽書具悉。爾其勿辭,從速察職。
弼善崔成大書曰,伏以臣,迂疎譾劣,百不猶人,濫荷天地洪造,猥廁宮官之列,揣量才分,夫豈有堪承之望?而延頸誠深,黽勉出肅,挾冊登筵,疵醜畢露。不意日者,入侍大朝,恩旨隆摯,有非渺末賤臣,所可得者,榮光被體,惶汗浹衣。其在分義,豈不思憚竭心力,以效萬一之裨?而第臣有九耋老母,長淹床褥,臣煢然一身,無他兄弟,夙夜扶將,殆無暇隙。今於召牌之下,末由祗承,涕泣陳懇,自外徑歸。伏乞离明,俯垂矜憐,亟許鐫遞,以便救護,千萬幸甚。答曰,覽書具悉。爾其勿辭,救護母病。
校理魚錫胤書曰,伏以臣之本生父以望八篤老之年,抱一生沈痼之疾,近因風寒猝酷,重添寒感。臣焦遑度日,罔知攸措。自數昨,幸有一分回陽之勢,而猶未快離危域,眞元漸陷,精神昏翳,尙有朝夕難保之憂。臣晝夜扶護,不得離捨,持被禁省,實無其望。玆敢隨牌,哀籲於离照之下。伏乞睿慈,俯加諒察,亟削臣職,以便救護,不勝幸甚。答曰,覽書具悉。爾其勿辭,救護父病。
進士魚有珩等書曰,伏以國必有學,學必祀先聖·先師。蓋自三代盛時,而歷代諸賢之腏食聖廟,實邦禮之大者也。然而斯禮有二道焉。承群聖相傳之統則祀,有扶植世道之功則祀,今以已從祀諸賢考之,可見矣。臣等竊伏惟念,先正臣文正公宋時烈,先正臣文正公宋浚吉,道承嫡傳,功加當世,惟德與烈,俱在沒而可祀之列。則配食聖廟,捨斯人其誰?而尙未躋兩廡之享者,豈非學宮之欠典,聖朝之闕事耶?夫兩先正道德功烈,固已照人耳目,而向者湖儒之疏,亦旣略陳。則仰惟离明,或幾照察,而臣等,請復沂源而論之。我東道學之傳,實自文忠公鄭夢周,始尊程·朱之學而倡明焉。天祚聖朝,運啓休明,而儒賢輩出,有若五賢者,次第而作。逮夫先正臣文成公李珥,先正臣文簡公成渾,踵五賢開繼之功,接洛閩傳授之緖。而先正臣文元公金長生,獨得其宗,垂惠後學。時則我兩先正,親承精一之傳,受其衣鉢之托,此卽兩先正淵源之正。而殆朱夫子所謂道統之傳,有自來者也。若以其資質之淳美,學問之精粹,與夫功烈之盛而言之,則先正臣宋時烈,以高明剛大之姿,致戰兢臨履之工,弘毅正直,篤實輝光。析精微則蠶絲牛毛,辨義利則一刀兩段。規模峻正,力量宏大,其發以爲事業,則必以一心,爲出治之原,正學,爲行道之本。際孝廟大有爲之日,昭融魚水之契,密贊春秋之義,而每以不世之大功易立,至微之本心難保,眷眷入告。惟我孝廟,亦輒以明天理正人心,以酬予志爲敎。嗚呼,當日君臣之所以爲復雪之基本者,蓋可知矣。雖弓劍遽遺,志事未終,而大義,由此而炳然,倫常,賴此而不墜。至今環東土數千里,得免於被髮左衽之域者,伊誰之功也?至於先正臣宋浚吉,資稟溫粹,德性充實,就之如陽春之煦物,望之若麟鳳之瑞世。兼以超詣之識,精密之工,其出處進退,一與宋時烈同焉。而感激際遇之隆,密勿尊攘之謨者,又是一揆。夫兩賢之德之功,若是其卓絶炳烺,則求之從祀諸賢,蓋未有過焉者。是宜繼躋金長生之後,卽配聖祀之列,于以紹道統而報功德者,實是質鬼神建天地竢百世而不惑者也。惟玆從祀之請,蓋自景廟初元,而下批中,稟處二字,實仰聖意之攸在。逮我大朝,館學首先陳請,則聖批若曰,先正道學,予豈不知?而莫重從祀,其可輕議?大哉王言,兩先正道德,聖鑑,旣已照燭,蓋未嘗曰不合斯典,而特以愼重之意,不卽允兪。伊後八路多士,館學諸生,相繼陳章,請之不已,則其公議之僉同,人情之逾鬱,益可見矣。只緣臣等尊道慕賢之誠,未能上孚,迄玆數十年餘,而不得準請。顧何可自居以章甫之列,抗顔廁跡於學校之間也?雖然臣等,竊有所冀幸焉。念昔金長生從祀之請,蓋始於肅廟辛酉,而及至丁酉,始乃得請,亦幾歷數十年之久矣。蓋其愼之也重,故許之也遲。而旣察其必合於從祀而不可已,則一日渙發綸音,褒揚德懿,而卽許其行,惟我大朝。凡於列聖未遑之典,修擧略盡,至於親耕大射等,載於邦禮者,亦旣畢行,顧此從享大典,豈有終未蒙允之理?此殆禮之至重者,故審之至而聽之靳,必將斷而行之,如肅廟之爲者其有日矣。抑臣等,竊有所感慨激起者,是歲之春,惟我大朝,遹追寧考之志,增築皇壇,竝享三聖,以闡揚我孝廟之光烈。而推以至於殉節諸臣,一體擧祀,則其含忍冤痛之意,自炳於不言之中。而凡有血氣者,莫不齎咨涕洟,擧激京周之思矣。矧若兩先正之主張尊王之義,齎沒復雪之志者,豈不感泣於冥冥之中?而聖主所以撫時興思者,亦豈無表奬欽崇之典,以昭其繼述之意也。況今歲在龍蛇,重回厄賢之舊甲,則多士慕德景賢之心,又豈不顒祝於亟擧應行之典,少慰大同之願也耶?惟我邸下,仰承聖敎,代理庶務,則崇儒重道實爲初政之首。而欲重儒術,又莫先於尊尙先賢,明示攸好,夫然則言其禮,旣不可暫緩,考其時,宜無踰今年,而士氣消縮,大論久稽,浸浸然歲將盡矣。臣等,竊不勝惕然警瞿之忱,乃敢相率而齊籲。伏乞睿慈,特察曠典之不可久稽,士望之不可終孤,亟許擧行,以光一初之政,不勝萬幸。答曰,覽書具悉。大朝已諭,退修學業。
上在昌德宮。常參·經筵,以代理停。
徐命珩達曰,明日常參,取稟。令曰,停。
成範錫達曰,大司憲徐命彬,三度呈辭入達,執義閔遇洙,掌令宋能相·鄭漢奎在外,持平安致宅,未署經,一員未差。今日以監察茶時之意,敢達。令曰,知道。
鄭夏彦達曰,判義禁趙觀彬,連違召命,尙不行公,事甚未安。卽爲牌招,何如?令曰,依。
徐命珩啓曰,卽者吏曹郞廳來言,今日祿都目政事爲之事,命下。而判書元景夏陳箚入啓,參判李天輔病不來,參議未差,不得開政云。判書元景夏,參判李天輔,竝卽牌招開政,何如?傳曰,允。
徐命珩啓曰,吏曹判書元景夏,參判李天輔牌招不進推考傳旨,今方捧入,而祿都目政事,命下之後,不卽擧行,事甚未安。判書·參判,竝更卽牌招開政,何如?傳曰,允。
徐命珩啓曰,吏曹判書元景夏,參判李天輔再招不進推考傳旨,今方捧入,而祿都目政事,申飭之下,如是違牌,不卽擧行。其在事體,誠甚未安。判書元景夏,陳書纔已入達,參判李天輔,所當更請牌招。而一日三牌有傷事體,何以爲之?敢稟。
又啓曰,吏曹判書元景夏書批已下,所當牌招開政,而一日三牌有傷事體,何以爲之?敢稟。傳曰,此歲時祿都目,竝更爲牌招。
鄭夏彦達曰,卽者司禦沈師周書筵退出之後,謂有情勢,在直徑出,依法典禁推徽旨捧入之意,敢達。答曰,別無以情勢言者,徽旨還給,使之卽爲入直。
徐命珩,以侍講院言達曰,本院上番闕直,事甚未安。輔德魚錫胤,弼善崔成大,以親病陳書受由,兼輔德徐志修,兼文學李應協,牌不進令旨未下,兼弼善鄭宲,文學徐志修在外。上番他無推移之員,勢將以下番,姑陞入直。而司書李得宗,兼說書黃仁儉,謂有親病,俱不行公,兼司書未差。司書李得宗,兼說書黃仁儉,竝卽牌招,以爲推移姑陞入直之地,何如?令曰,依。
鄭夏彦,以禮曹言達曰,今十二月十四日,大臣·備局堂上引見入侍時,京外癘氣熾盛處癘祭設行事,已爲定奪矣。卽伏見江華留守狀達曰,本府境內癘疫熾盛云,江華癘祭,依京畿·忠淸·平安·江原等道,例遣近臣,受香祝下去,令本府,隨時卜日,先行城堭發告祭,間二日,設行癘祭。而祭文,令藝文館,別爲撰出,祭物執事,亦令本府差定進排,虔誠祈禳之意,分付,何如?令曰,依。
又以內醫院官員,以都提調意啓曰,院鍼醫李箕齡有頉,代醫人李春敷術業精明,以此人差下。令該曹付軍職冠帶常仕,何如?傳曰,允。
又以兵曹言啓曰,本曹今己巳年秋冬等褒貶等第,磨勘以入,而所屬軍器寺·司僕寺·典設司·訓鍊院部將等褒貶,因各其提調及堂上,有故,不得一體磨勘之意,敢啓。傳曰,知道。
又以兵曹言啓曰,慶尙監司閔百祥褒貶啓本中,所書題目等第筆畫太大,事體未安。推考警責,何如?傳曰,允。
又以兵曹言啓曰,今日貶坐,拆見諸道今秋冬等殿最啓本,則黃海水使鄭汝稷啓本中,助泥萬戶洪命豪,以弛禁,宜警爲目。則宜置下考,而置諸中考。平安兵使趙東夏啓本中,恃寨僉使全始宅,以其疾難强爲目,植松萬戶林挺澤,以捧糴多謗爲目,幕嶺萬戶韓處重,以宜思自勵,斥遠奸校爲目。則竝宜置下考,而置諸中考。大吉號里權管高世興,以不須苛責爲目。則竝宜置中考,而置之上考。殊無嚴明殿最之意,黃海水使鄭汝稷,平安兵使趙東夏,推考警責,洪命豪·全始宅·林挺澤·韓處重,以下考施行,高世興,以中考施行,何如?傳曰,允。
吏曹判書元景夏書曰,伏以臣銓地一步,鐵壁成限,鎭日違傲,惟嶺海鈇鉞是竢而已。今因祿政,召牌荐降,惶悚隕越,罔知攸措。臣雖庸愚無狀,粗聞古人去就之義,怙寵貪榮,妄率出脚,作一奇怪兩截之人。則患得患失,無所不爲,堂堂聖朝,將焉用如彼鄙夫也哉?抑臣咋指尙有追悔者,昨年金吾承命,雖急沐浴之討,而昧機冒出,奚異抱葉之蟬?螳蜋議後,是臣滄浪。羹薤懲吹,雖屬利害,而於國無效,於身有失,臣固不入而自量,敢此瀝血陳悃,席藁竢何。伏乞离明,亟賜鐫遞,仍加誅罰,以爲人臣慢命之戒,幸甚。答曰,覽書具悉。卿其勿辭,從速行公。
說書黃仁儉書曰,伏以臣之病母,以臣妹有于歸之禮,月初力疾入京。而臣則連在禁直,迎護失宜,近又寒威栗烈,添得重感,臣左右扶將,焦煎罔措。此際,以春坊上番闕直,庚牌下降,而目下情理,實無離側之勢。萬不獲已,納牌徑歸,揆以分義,恭竢誅罰而已。伏乞睿慈,亟遞臣職,以便救護。仍勘臣罪,以肅朝綱,不勝幸甚。答曰,覽書具悉。爾其勿辭,救護母病。
上在昌德宮。常參·經筵,以代理停。
辰時,日有左珥。未時,太白見於巳地。
徐命珩達曰,明日常參,取稟。令曰,停。
成範錫達曰,大司憲徐命彬,三度呈辭入達,執義閔遇洙,掌令宋能相·鄭漢奎在外,持平安致宅未署經,一員未差。今日以監察茶時之意,敢達。令曰,知道。
藥房都提調閔應洙,提調金尙魯,副提調徐命珩啓曰,雪後風寒嚴冽,伏未審此時,聖體調攝若何?溫泉水,連爲熏洗,丸劑,連爲進御。而瘙癢之候及眩氣,漸益差勝乎?今日臣等,率諸御醫,趁早入診,詳察症候爲宜。大王大妃殿氣候何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則瘙癢·眩氣往來。待下敎入侍,宜矣。
鄭夏彦,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
又達曰,明日次對,兩司當爲進參,除在外未署經外,司諫安允行,獻納兪彦國,竝待開門牌招,以爲推移入對之地,何如?令曰,依。
成範錫達曰,判義禁趙觀彬,連違召命,尙不出肅,事甚未安。卽爲牌招,何如?令曰,依。
令于成範錫曰,大臣·備局堂上引接。
成範錫啓曰,吏曹判書元景夏,參判李天輔,三牌不進,推考傳旨,今方捧入,而開政命下之後,連違召命,終不膺命,事極未安。所當更請牌招。而一日四牌有傷事體,何以爲之?敢稟。傳曰,豈若此乎?卽爲牌招開政。
傳于成範錫曰,開政催促。
成範錫又啓曰,吏曹判書元景夏,參判李天輔牌不進推考傳旨,今方捧入,而特敎之下,如是違召,尙不擧行。事體極爲未安。判書·參判,竝更卽牌招開政,何如?答曰,允。
鄭夏彦,以兵曹言啓曰,今日二所巡將申命雄,受點矣。卽者本廳書員,來告申命雄呈辭在外,而草省記中,不爲懸頉,以致受點云。莫重巡將,初不懸頉於草省記中,受點之後始爲來告之狀,極爲可駭。當該下吏,自本曹從重決棍,原單子中,改付標以入之意,敢啓。答曰,知道。
鄭夏彦,以義禁府言達曰,卽接月令醫員卞鳳瑞手本,則保放罪人兪肅基·南惠老病勢今已向差云。還囚之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
文學徐孝修書曰,伏以臣待罪畿邑,歲已周矣。不意迺者,伏奉本月初四日敎旨,以臣爲侍講院文學者,恩誥遠宣,馹召繼辱,且惶且感,不敢久淹,催竣邑事,旋卽登程。而適値無前大寒,素患氣動之症,重添於觸冒撼頓之際。內而頑癖橫亘,呼吸難通,外而肢體委痺,寒戰交發,宛轉旅痁,遲滯數日,僅僅擔曳,纔到近郊。而目今諸症,有加無減,沈頓叫呻,晝宵涔涔,咫尺城闉,末由轉進。蓋臣素抱奇疾,觸寒輒劇,實非一時偶感之比,則旬月之內,斷無起動之望,稽謝恩命,已極萬萬惶悚。而況此職名,尤不可一日虛帶。玆不得不猥從縣道,疾聲仰籲。伏乞离明,曲賜矜諒,亟許鐫遞。俾賤疾,得以調治,職事,毋至久曠,不勝萬幸。臣無任屛營祈懇之至。謹昧死以聞。答曰,覽書具悉。爾其勿辭,調理,上來察職。
己巳十二月二十日巳時,王世子坐時敏堂。大臣·備局堂上引接入對時,左議政金若魯,戶曹判書朴文秀,副司直具聖任,判尹金聖應,左參贊申晩,副司直徐命九·申思建,戶曹參判權爀,左尹李鼎輔,左承旨成範錫,記事官南鶴老·李齊顯·李宜馣進伏訖。金若魯進曰,氣候何如?令曰,無事矣。若魯曰,大殿調攝之候,數日內何如?令曰,一樣矣。若魯曰,大王大妃殿氣候何如?令曰,安寧矣。若魯曰,中宮殿氣候何如?令曰,安寧矣。若魯曰,此慶尙監司閔百祥狀達也。枚擧南海等五邑所報,以爲耆老所漁場·鹽盆收稅,逐年增加,無一定之規。己酉年,則不送別將,五邑中,定差員,以二百兩錢,定數上納矣。辛酉以後,漸致增加,比前不啻三倍,不可不變通酌定,使海民,無白徵之冤。參考各年定式,從平磨鍊後,船釜雜頉之類,査實除減,一從時存實數收稅。而依己酉年例,五邑中輪定差員,收捧上納事,請令廟堂稟處矣。近來諸宮家各衙門收稅之逐年增加,差人之濫徵稅錢,爲海民難支之弊,故纔已筵達嚴飭。而今此耆所船稅之漸次加捧,爲弊如此,則一番釐正,有不可已。己酉酌定之數,實爲適中,依此收捧。而至於船釜雜頉之類,査實除減後,一從時存實數收稅,亦甚便當。一依己酉定式,五邑中,輪定差員,收捧上納事,竝依狀請許施,痛禁濫徵之弊,何如?令曰,依爲之。出擧條若魯曰,此慶尙監司閔百祥狀達也。枚擧昌原等十二邑所報,以爲松子陳之在於高峯深谷松木鬱密處,則永頉田稅,仍養其材,元田之在於平野禁標之外,而漸致陳荒處。則斫去其松,姑令減稅,收起收稅,熊川眞木田白徵之冤,無間於松陳,一體摘奸後成冊上送戶曹。上項松子陳一百六十七結六十五員六束,眞木陳一結九十一員,許頉減稅一款,請令廟堂稟處矣。當初朝家因民人擊鼓,旣令都事,別爲摘奸。則其在軫民弊信朝令之道,所當依所請頉給。且令道臣,辛亥以後合歿陳田之新起者,嚴加搜括,以充其代。則元結,亦似無見縮之慮。而監司雖爲民弊,有此狀請,松田事體甚重,統水使旣已主管,則不可不問於主管之人,而輕許變通。令統水使,發遣虞候,標外松陳及眞木陳,更爲摘奸後,許施無妨。而今雖減稅,若不嚴定界限,則不出十年,民田之陳廢必復如前云者,道臣之言是矣。民田之永廢,船材之長養,俱不可不念。松陳之在於高峯深谷可合養松處,及元田之在於平野禁標之外,而稚松新長,可以斫伐起墾處。虞候與地方官,一體眼同摘奸後,統水使卽爲論列狀聞,以爲參量,稟處之地爲宜。以此分付,何如?令曰,依爲之。出擧條若魯曰,六月臘月,乃是殿最之朔,考績之法甚重,不可無故闕行。而各司多有不爲擧行處,其中應頉外不擧行,當該堂上推考,何如?令曰,依爲之。出擧條若魯曰,全羅監司韓翼謩,統制使鄭纘述,今秋冬等褒貶,不爲封進,亦無頉狀。舊監司旣在本道,則殿最擧行,自是法典。而韓翼謩之無緣不爲封進,鄭纘述勿爲引嫌之意,題送辭狀,帥臣事體尤別,而闕封應行之殿最,俱甚未安。竝從重推考,使之卽爲封進,何如?令曰,依爲之。出擧條若魯曰,禁府時囚多至二十餘人云,歲時將迫,凍獄滯囚,誠甚可慮。而判義禁趙觀彬,申飭之下,尙不行公。推考,更爲牌招察任,何如?令曰,依爲之出擧條若魯曰,全羅監司李昌誼除拜已久,而尙不出肅。近來紀綱解弛,大小官,必有催促,然後始乃出肅,已成謬習,殊可悶矣。全羅監司李昌誼,推考,使之斯速赴任,何如?令曰,依爲之。出擧條若魯曰,卽見政院日記軸,則司禦沈師周徑出禁直,雖有徽旨還給仍卽入直之令,而翊衛司,卽宿衛之地,入直官徑出,前所未有,事甚驚駭。依法典禁推,何如?令曰,依爲之。出擧條文秀曰,頃日入對時,以田稅未畢納守令拿處事,大臣陳達蒙依矣。擧條出後,樂安·平山兩邑色吏來呈陳省,故見其陳省日月,則樂安五月日,平山八月日,上送太作錢。而色吏未知因何事而逗遛京裏,聞共倅拿處而生㤼,來呈陳省,事極驚駭。嚴査於兩邑色吏,則色吏等,盡爲偸用,以至今未納之意,納招矣。兩邑守令,上送已久,於此可知無可罪之端,勿爲拿處。兩色吏,移送法司,各別重勘。平山田米十石,落漏於上納陳省米,則今月雖已捧上。其落漏曲折,使道臣狀聞後,自臣曹,稟處,何如?若魯曰,守令,不能嚴飭色吏,有此偸食之弊,不無所失,而與全未納有異,分揀,宜矣。令曰,依爲之。出擧條文秀曰,耆老所收稅五邑鹽船有弊事,大臣陳達,而未知耆老所果折受漁場·鹽盆而收稅乎?漁場·鹽盆,皆有所屬,若疊徵,則此不可不革罷。以嶺伯狀聞中守令所報措語,見之,元無折受文跡而收稅云。又以爲船隻,皆屬各衙門,納稅則初非折受可知。以此言之,則稅上加稅,大違朝禁,令道臣,各別明査狀聞,似不可已矣。若魯曰,臣以輪定差員收捧上納事,依道臣狀請許施,已覆奏蒙許。而戶判所達如此,詳加査覈,俾無疊徵之弊亦宜矣。令曰,依爲之。出擧條令曰,判義禁趙觀彬,推考,牌招察任。諸臣,以次退出。
上在昌德宮。常參·經筵,以代理停。
未時,太白見於巳地。
成範錫達曰,明日常參,取稟。令曰,停。
又達曰,大司憲徐命彬,三度呈辭入達未下,執義閔遇洙,掌令宋能相·鄭漢奎在外,持平安致宅未署經,一員未差。今日以監察茶時之意,敢達。令曰,知道。
具允明達曰,檢閱李齊顯·李宜哲牌招事依下。而闕門已閉,待明朝出牌之意,敢達。令曰,知道。
成範錫達曰,右副承旨趙載敏,同副承旨具允明,今日不爲仕進。牌招,何如?令曰,依。
傳于成範錫曰,左相·兵判入侍,訓將·摠戎使,同爲入侍。
具允明啓曰,左議政金若魯,戶曹判書朴文秀,訓鍊大將金聖應,摠戎使具聖任,依下敎來待矣。傳曰,詣閤。
具允明達曰,今日政新除授玉堂,待下批,牌招入直,何如?令曰,依。
具允明又達曰,檢閱金聖佑旣已帶職蒙宥,卽爲牌招入直,何如?令曰,依。
具允明又達曰,本院上番,連日闕直,事甚未安。輔德魚錫胤,弼善崔成大由限已過,竝卽牌招,以爲推移入直之地,何如?令曰,依。
以輔德魚錫胤,弼善崔成大牌不進罷職令旨,令于具允明曰,只推牌招。
有政。吏批,判書元景夏牌不進,參議未差,參判金尙星進。吏批啓曰,判書牌不進,參議未差。小臣獨政,何以爲之?敢稟。傳曰,仍爲之。
以權抗爲持平,鄭弘淳·宋德中爲正言,金若魯爲世子傅,金在魯爲司饔都提調,鄭羽良爲御營都提調,金若魯爲司僕提調,金在魯爲軍器都提調,趙雲逵爲校理,韓光會爲副校理,洪重孝爲修撰,柳儼爲刑曹判書,尹汲爲同義禁,李垍爲兼司書,申埜爲司僕主簿,徐志修兼漢學敎授。
兵批,判書金尙魯進,參判趙載浩病,參議金相奭入直進,參知宋昌明服制,右副承旨趙載敏進。以金始炯·金應三爲知事,鄭必寧爲副摠管,金處說·宣泰九·金致翕爲五衛將,鄭觀河爲曹司衛將,具善復·尹復淵爲宣傳官,高尙屹爲忠翊將,金厚德爲忠壯衛將,趙重瑚爲景福將,李來復·李永命爲訓鍊主簿,李泰登爲慶德將,金始炯爲翊贊,洪益大爲衛率,趙曮爲侍直,張天用爲黃海兵虞候,沈儀爲安東營將,曺夏臣爲忠州營將,崔壽基爲蛇渡僉使,慶晥爲法聖僉使,姜世建爲梁永萬洞權管,李天樞爲舊乫坡權管,方起益爲森森坡萬戶,申維夏爲江華監牧官。晉州監牧官金寶潤,南陽監牧官鄭思良相換。大興山城中軍單吳,同知單柳挺泰,僉知三單李重佐·洪有源·安世迪·金漢老·尹東度·李彝章付副司直,申晦·李垍,付司果,李春敷付副司果。
成範錫啓曰,來庚午年正朝,大殿·大王大妃殿·中宮殿·陳賀時,王世子致詞陳賀之節,依例磨鍊乎?敢稟。傳曰,竝與賀而權停。
傳于具允明曰,內局提調入來時,有下敎事矣。旣已出去,使之卽爲入來,率入直醫官入侍。
傳于具允明曰,夜傳下敎,則三提調似皆入來,只政事入來,提調入侍。
以大司憲徐命彬三度呈辭,令于具允明曰,只遞本職。
具允明達曰,檢閱李齊顯·李宜哲,以檢閱金聖佑之違牌,謂以壞損館規,陳書徑出,原書纔已退却矣。所當直捧禁推徽旨。而此與無端徑出有異,推考警責,仍爲牌招,何如?令曰,依。
趙載敏達曰,今十二月二十一日,幼學方致遠稱名人,自丹鳳門入來。差備門外擊錚,極爲駭愕。令攸司,囚禁治罪。同門守門將崔尙厚,常時不能禁斷雜人,以致闌入,亦難免其責,推考,何如?令曰,依。
成範錫啓曰,今十二月二十一日,武臣賓廳講書人員落點單子啓下,而大臣方來,詣賓廳。故依前例,不得爲之之意,敢啓。答曰,知道。
趙載敏,以義禁府言達曰,卽接月令醫員李盛澤手本,則保防罪人閔光遇·尹尙喜病勢,今已向差,遭母喪保放罪人李重泰,亦已過成服後差病云。竝還囚之意,敢達。令曰,知道。
成範錫,以訓鍊都監言啓曰,都監郞廳未差〈之〉代,前兼司書申晦已爲啓下,而方在罷散中,時無職名。依例付軍職,冠帶常仕,何如?答曰,允。
成範錫,以禁衛營言啓曰,騎士中日時沒技人直赴事,節目啓下矣。今十二月二十日,本營軍兵等番中日時,八番騎士閑良金世九片箭邊三中沒技。依節目別單書入之意,敢啓。答曰,知道。
傳于具允明曰,僉使有幾窠?問啓。
己巳十二月二十一日未時,上御歡慶殿。左相·戶判·訓將·摠戎使引見入侍時,左議政金若魯,戶曹判書朴文秀,訓鍊大將金聖應,摠戎使具聖任,同副承旨具允明,假注書李賢汲,記事官李齊顯·李宜哲,以次進伏訖。若魯曰,雪餘寒極,伏未審聖體調攝若何?上曰,一樣矣。若魯曰,眩氣及瘙癢之候,亦如何?上曰,瘙癢則乍勝,而眩氣則間有之矣。若魯曰,大王大妃殿氣候何如?上曰,安寧矣。若魯曰,王世子氣候何如?上曰,好過矣。上曰,祿都目之遷延,未知何故也。吏判·吏參之互相撕捱,終未可知。卿等則知之耶?若魯曰,亞銓則聞有實病,而其病之如何,亦未的知矣。上曰,吏判,以卿之前言而撕捱耶?卿言,亦爲國之苦心矣。若魯曰,他人心事,雖未可知,而此則似不然矣。上曰,吏判行公,則吏參,亦當行公耶?若魯曰,此亦未料其必然矣。上曰,孔聖則曰,十世可知。而予則不知目下事,誠鬱泄矣。若魯曰,渠輩設或有撕捱之端,臣等,何敢推上朝廷乎?文秀曰,殿下若詳知外間如此事,則盡爲酬應,其亦勞矣。何必詳知乎?事若至難,則自然如腫潰矣。上曰,吏判箚中苦心云者,亦何意耶?其言似不當矣。若魯曰,臣亦未見箚本。而似以忠愛之心,爲之矣。上曰,其撕捱之端,陳箚之意,君臣皆不知矣。命承旨書之曰,吏判元景夏往事撕捱,已涉無義,則今者待命,尤何義意?亦涉過矣。勿待命事,分付。又命書之曰,非徒百官,軍兵放糧最緊,而吏曹判書元景夏,吏曹參判李天輔,逐日違牌,尙不擧行。其在分義,俱涉寒心。吏判之往事撕捱,已無義意,參判今問大臣有病云。而一時政事,以一時之,焉敢若此?竝從重推考。更爲牌招。今日卽爲開政。若魯曰,忠州大同未料理,嶺底田稅作錢査問之由,前已仰達矣。嶺南道臣査狀以爲,嶺底諸邑,無作錢之事云。此則傳聞似誤。而湖西道臣査報以爲,忠州大同米五百餘石,出給京人尹鳳伊,一千餘石,因營將金柱岳之請,出給京人金斗箕云。莫重大同,擅給牟利之徒,至於料理。忠州前牧使尹尙喜,營將金柱岳,令金吾,考律重勘。金斗箕·尹鳳伊,此等牟利之輩,不可不嚴懲,以杜弊習。令秋曹,嚴刑遠配,何如?上曰,尹尙喜·金柱岳,嚴勘。尹鳳伊·金斗箕,其習長,則爲金遇兌。令秋曹,嚴刑島配。出擧條若魯曰,嶺底七邑田稅作錢事,宜有一番商確矣。文秀曰,七邑稅米,參酌定價,則嶺底疲氓,庶有息肩之道矣。上曰,近來卿等之求對,只君臣相面而已。今日,則當使有號矣。文秀曰,瑞興等五邑米太作錢之數,亦使稍減,則誠爲萬世之惠矣。上命承旨書之曰,頃者筵中,以嶺底七邑作錢事,左揆大拜之前,已有開端。而今因忠州事,乃覺今復因循,七邑之民,奚辜?因此若有猾吏,此勸貪之道,牟利之輩,因此用手,於國雖無少損,以此推之,七邑之民,近百年受弊,可勝言哉?此所謂奚辜者也?因此,乃聞黃海道谷山等五邑,於米太作錢之時,其數過多云。噫,同一吾民,而豈若是不均,至於奴婢閏朔布?今乃初聞,心甚不忍。噫,命元良代理,今予政事大者,軍與民,及今暮年,聞此弊吾民,於不忍吾民者,不爲下敎,豈近三十年爲政之意哉?七邑,作錢定式,五邑,作錢減數,閏布減除事,令備局講確,再明日求對,稟處。上曰,廛人所置紋緞,將用之於何處耶?廛人之失利,亦不可不念,予意,則五軍門旗幟,以此爲之,則似甚便好。卿等之意,何如?文秀曰,不但旗幟,軍服,亦皆用此緞,則未過十年,皆可用盡矣。若魯曰,五軍門旗幟之買用此緞,庶爲兩便之道矣。聖應曰,都監則明年當新造,旗幟,取用廛緞,尤爲便好矣。上曰,五軍門,以立廛紋緞,視若一敵國,期於盡無而後止之,可也。仍命承旨書之曰,噫,禁紋緞之意深矣。而噫,彼立廛舊紋緞蓄儲,必尙夥然。於廛人,費萬金之財,便作無用之物。於國此物,他日,若或有一端,行于國中,此啓奢之一端。於市民,不可不顧。於國中,亦不可不嚴防限。五軍門,雖禁紋匹緞,旗幟自如,立廛紋緞,盡賣之前,禁其燕貿,買此紋緞而用之,買取之際,一從元價取用。不下數年,國中所餘紋緞,不期無而自無。一欲下敎而不果,今乃下敎,以此分付五軍門,着實擧行。若此之後,國中若有餘紋緞,此五軍門之過也。文秀曰,湖南設置漕船,其意深遠。靈光法聖倉,則漕船二十八隻,載光州等十三邑稅穀。咸悅聖堂倉,漕船十一隻,載高山等七邑稅穀。沃溝群山倉,漕船十七隻,載泰仁等六邑稅穀。此乃金石之典也。谷城·同福·玉果·淳昌等邑則距法倉,或爲二百餘里,或爲一百六七十里。綾州·南平則距法倉,道里不過一百數十里。而同福等四邑則雖遠,而依法典,納於法倉。綾·南兩邑則稍近,而罷其漕納,故法聖倉所造元定漕船,以不載兩邑稅穀,餘者甚多。每年不得已劃送遠在之他倉,累朔往留,所費不貲。因此而國穀無面,無歲無之。非但此甚可悶,漕法旣重,而綾·南兩邑,曲圖於營門,免於漕納,營門,亦爲曲施,罷乖漕法。事之寒心,莫此爲甚。自今爲始,堅守漕法,兩邑還屬漕倉,斷不可已,以此下詢大臣而處之,何如?若魯曰,漕倉設置,法意至重。而近來法漸解弛,事多變易,誠爲寒心。戶判所達,是矣。兩邑,卽令還屬,而其中舊規之變易者,一從法典,復舊施行,宜矣。上曰,依爲之。出擧條上曰,各司定例,幾盡了當耶?文秀曰,各司定例,必欲商確,歸於至當。故一日所定,不過一二司,且雖已定者,不無又改之弊。故自致遲延矣。上命承旨書之曰,東朝與各殿定例,予不憚靜攝,釐正刊行,則於百執事之道,其當奔走奉行之不暇。而各司定例,其他定例,尙不了當,事體寒心。戶判,從重推考,其令卽爲擧行。而各司尙不了當處,其司郞官,躬詣度支,卽爲了當事,分付。上曰,兵將圖說刊出之役,今至幾許耶?聖應·聖任曰,方刊矣。若魯曰,頃日吏判薦望時,李箕鎭,尙在罷職中,而誤爲擬啓矣。李箕鎭,以崇品之臣,久未收敍,宜有敍用之命矣。上命承旨書之曰,前判義禁李箕鎭,敍用,書訖。諸臣,以次退出。
己巳十二月二十一日二更三點,上御歡慶殿。藥房提調入侍時,藥房提調金尙魯,同副承旨具允明,假注書李賢汲,記事官李齊顯·李宜哲,醫官金應三·鄭纘僑以次進伏。尙魯曰,日間聖體調攝若何?上曰,臂部瘙癢,已有作痂處。而下部,又有搔癢之症,雖洗滌溫水,恐未速差矣。尙魯曰,溫泉水,遠路汲來,故似無力而然矣。上曰,溫水駄來,亦可憫矣。溫陽百姓,其可堪乎?溫水熏洗,予欲止之矣。尙魯曰,搔癢之候如此,豈可以些少民弊,而遽至溫水乎?上曰,一見溫泉,卽予之願也。予意,豈爲游覽哉?仍誦昔年御製詩而敎之曰,天安華祝館之地,予若復踏,則予無憾矣。尙魯曰,徐觀症候之如何耳?應三·纘僑進診。應三曰,脈候左右三部沈靜調均矣。纘僑曰,脈候調均,臂部搔癢之症,亦幾收斂矣。上曰,下部搔癢,又如此,未知明春,又將如何?尙魯曰,丸劑則進御乎?上曰,丸劑雖進,病豈差耶?今日予有所慨然於卿者,深夜召卿以藥房提調者此也。尙魯惶恐俯伏。上曰,自卿爲翰林時,予已知之,故任之勿疑,卽予心也。今日政蛇渡僉使望筒,予有慨然者,予若不諭,恐致疑阻矣。其首望下,何不懸之以某家某官奉祀孫承傳,而只懸承傳二字耶?卿亦效近來好名之輩而然耶?尙魯曰,臣豈敢有此意哉?今日開政,已値昏黑,忙遽之際,未及照管,只以承傳,三望擬入矣。如非下敎,臣豈覺得乎?臣之實情,雖出白無心,而臣罪則萬死有餘矣。上曰,予固知卿無心矣。卿若有意而爲之,則召諭之下,必直陳無隱。而今聞其所對,其無心,明白矣。半夜宣召,予意,亦可見也。如或經宿,則豈不無一夜否阻之歎乎?尙魯曰,聖敎至此。臣誠惶感,不知死所矣。上曰,平日知心之臣,誠如此。而疎逖不知心之臣,則予心之能無適莫,予亦不能自知矣。允明曰,殿下以無間阻之意,洞諭於兵判。非但兵判,感泣無地,在廷臣僚,孰不感激欽仰耶?大抵君臣之間,有一毫疑阻,則讒間易入。自古君臣之不能終保知遇者,多由於是矣。上曰,承旨之言,然矣。仍命承旨,書示元良御製文訖。上曰,此日此事,不可使元良不知耳。尙魯及醫官先退。上曰,前後諸臣之過爭於私親事者,豈不怪乎?此皆爲名也。允明曰,追報之道,若適中合禮,則諸臣,以何心,必欲爭之乎?禮節之間,恐或有分數過處,而有懷輒陳,是亦忠愛之道也。上曰,予若有分數過處而爭之,則予當愧謝聽從,而予之所爲有何過分數處耶?允明曰,聖敎誠然矣。上命承旨書之曰,噫,疑之勿任,任之勿疑。旣諭常訓,吏判之爲國血忱,業已知矣。往者所遭,今若雪消,于今冢宰,何過撕捱?噫,其君暮年,授此任意深,以恒日之心,何忍若此?其有不仕之心,何箚之有?其陳箚其違牌若二人焉。噫,此豈恒日期於重臣者哉?今給其箚,特爲下敎,意蓋在焉。吏曹判書元景夏,從重推考,牌招察任,大政,其令卽爲擧行。又命書之曰,噫,筵敎下敎雖諭,此不過諭心,今者重臣之箚,何由而來?非大官,非職務,而代理之後,箚于予,亦違事例,予無下敎,今何自勉?吏判之箚給之,書訖。上曰,前日亦聞之,而潛龍池長廣幾許?允明曰,其一面,可當此殿二間餘矣。上曰,聖祖幼時,沐浴云耶?墜潛云耶?允明曰,傳說以爲,聖祖沖年,游戲跌墜云矣。上曰,池號有懸板耶?允明曰,題壁而無板揭矣。聖祖自在沖年,受學於臣之七代祖大司成臣宬。天縱之聖,固無待於師友之益,而臣祖至誠輔導之功,亦居多云矣。臣祖遭喪廬墓時,聖祖隨往受學。其時臣祖家貧甚,只有炊飯一婢,而烹羹無人,故受學門徒輪回爲之。一日聖祖亦親爲烹羹,盛器將分之際,村客適來入門者,誤墜一足於羹中。諸人皆以爲汚。聖祖以爲勤勞作羹,不當棄之,且着襪之足,暫墜何汚?遂進御怡然,人皆歎服云。聖祖盛德,此亦可見其一端,至今傳之爲美談。故臣敢上聞矣。上曰,承旨之祖先,以何官,錄靖社勳耶?允明曰,臣祖其時,在珍島任所,義擧徑進期日,故未及來參。而錄勳時,仁廟下敎曰,首建大策者,具某也。功宜第一,雖未及來參,特錄二等,仍超授二階,移拜統制使矣。上曰,承旨家固多勳臣,而戚連王室,亦幾番耶?允明曰,臣之十一代祖綾川君臣壽永,卽永膺大君壻也。大君病重,世祖爲大君,親揀壻,卽日拜官,以慰大君之心云矣。臣之八代祖綾原尉臣思顔,尙中廟·孝順公主,臣之生家八代祖左贊成臣思孟第五女,卽仁獻王后也。大抵三次戚連矣。上曰,具氏,非但國家外家,亦爲國家外孫也。承·史以次退出。
上在昌德宮。常參·經筵,以代理停。
夜五更,月暈。
具允明達曰,新除授玉堂牌招事,依下〈敎〉。而今已夜深,待明朝出牌之意,敢達。令曰,知道。
趙載敏達曰,明日國忌齋戒,再明日正日,此兩日常參,頉稟。令曰,知道。
又達曰,大司憲未差,執義閔遇洙,掌令宋能相·鄭漢奎在外,持平權抗未肅拜,安致宅未署經。今日以監察茶時之意,敢達。令曰,知道。
具允明達曰,檢閱黃仁儉,由限已過。卽爲牌招入直,何如?令曰,依。
又達曰,新除授副校理韓光會,時在京畿楊根地,修撰洪重孝,時在江原道原州地。竝斯速乘馹上來事,下諭,何如?令曰,依。
成範錫,以戶曹言達曰,依令敎,判府事閔應洙,自二月至十月合九朔祿俸,更爲輸送于本家。則以爲連陳箚本,義當必辭,終不敢冒受云。祿俸又不領受,何以爲之?敢稟。傳曰,令倉官,更爲輸送。
趙載敏,以兵曹言啓曰,專經武臣年四十以下,抄出別單以入之意,敢啓。答曰,知道。
前行吏曹判書鄭羽良書曰,伏以臣,伏承日昨臣書批旨,鄭重溫隆,皆非賤臣所當得者,而至以大朝鹽梅之敎,引諭,慇懃不已。臣雖生隕死結,何由報大恩之萬一?然此宜施之於所謂古之大臣者,而臣實非其人也。則明旨之重施不當其可,殆非所以示列位令衆庶,臣之惶駭愧恐,又萬萬矣。臣謹按經曰,大臣以道事君,夫所謂道者,卽事理之是處也。夫臣子之事其君,大小之官,孰可以非道事之哉?特於大臣言之者,其任之鉅,責之大,事體之重可見,而又以明夫非人人之所可當也。是以,古之人,當是任者,其精神氣魄力量才德之得於天者,固有大過人者。而又有心性磨礱之工,經訓史事,附益其識慮術智,故其未當之也。而天下以爲望,其旣當之矣。言而人主聽之,行而國人信之,鬱然有正君定國之效。及其有事也,則垂紳正笏,不動聲氣,而措國勢於泰山之安,其有不可於義者,則輒引身而止,此所謂大臣之職之道。而是尙可以恒流凡品如臣者,而議擬苟充者哉?國朝四百年命相,其人其德風流譽業,藹然在於薦紳英遊夙夜之地者,固指不可勝屈。然亦未必皆應經義,皆當人望,而實未嘗有如臣之萬不一近似者。噫,方今聖上勅天之命,屢省乃成,邸下代理庶務,昧爽丕顯,群黎百姓,正屬目望治。然在易之泰之三爻,聖人已戒之,今者朝野之寧謐久矣。使聖人而係易,必以艱貞无咎之辭戒之。而伏況朝論潰裂,黨心未已,民生困悴,蘇活無榮,法綱墜壞,財畜匱竭,冬雷晝星,西北告飢。兆已見而形已著,非但泰三之可戒而已也。當此之時,正宜務求同德,股肱之良圖,惟一簣之功。而乃以如臣人之最劣者,居然命相於人望之外,欲令當此艱虞彌綸之任,此理之所不當者也。先輩雖少有時譽者,進而入於此地,往往不滿人意。而或甚焉,則本末橫決,身名狼狽,爲學士丈夫之羞者有之。故曰量而後入,臣之自知甚明,算之極熟,決不敢昧分冒進,以自取其負乘覆餗之災。伏乞离明,俯察人職之初不相稱,所懇之亶由悃愊,導達聖聽,亟令改正,以幸國事私分,不勝千萬幸甚。臣無任屛營祈懇之至。答曰,覽書具悉卿懇。初批旣諭,卿何若此?小子初政,倚恃者惟輔相,卿以公正之心同寅之量,事大朝而輔小子。今日之心,卿等夾輔,日夜以待。卿其遵大朝之聖意,體小子之此心。安心勿辭。其卽造朝,弘濟國事。仍令曰,史官往諭。
兵曹判書金尙魯書曰,伏以臣,方帶司僕寺提調,而昨政,臣兄拜一提調,在法,臣當遞矣。伏乞令該曹照例遞改焉。答曰,覽書具悉。書辭,令該曹稟處。
吏曹判書元景夏書曰,伏以臣本來情蹤,萬無銓地冒進之勢,前後陳懇,未敢贅引他說,卽伏承大朝下敎不仕二字,震悚罔措。以臣僇辱之身,低徊不去,祗緣聖恩不敢孤負,明時未忍便訣。而今此聖諭,萬萬非臣本情,寧欲遄就鈇鉞而不得也。到此地頭,區區自處,有難終默。日昨臣濫叨是任也。大僚筵奏,可見公議之攸在。臣雖庸愚無似,問其官,則冢宰,責任之重,地望之別,有非閑漫職事之比。而大僚朝評,亦異他人泛論,臣若放倒廉義,冒沒承膺,臣何足言?有羞淸朝。玆敢隨牌進伏。瀝血哀籲,而他餘種種難安,姑未暇煩陳。伏乞睿慈,曲賜矜諒,亟遞臣職,仍勘臣罪,以嚴邦憲,以安私分,不勝萬幸。臣無任屛營祈懇之至。答曰,覽書具悉。大朝特敎之下,其何敢若是?卿其勿辭,從速行公。
校理趙雲逵書曰,伏以臣,頃蒙恩罷,省護父病,仰祝洪私,殞結難酬。不意敍命遽下,繼有館職除旨。牌召臨門,臣誠驚惶感霣,宜不俟駕屨。而第臣父病,閱朔沈頓,一向危篤,奄奄床笫,澟䮕難支。臣方左右扶將,煎泣度日,實無頃刻離捨之勢。而抑臣又有情勢之至難安者,向來臺臣,書論一二儒臣,旨意深切。而大朝筵敎旣肅且溫,曲諒其時儒臣奏語之無心,畢竟恩譴,止於遞差,。而若以論林象元事爲罪,則臣亦不可倖免矣。頃者李垍玉堂撕捱之書出,而行公兩儒臣,因此徑出,臣獨替直矣。伊時承命,入侍於大朝,以李垍書後,玉署殆將一空,誠爲可悶之意,略有所仰達。則大朝以出入人員之爲幾何?下詢。故臣歷數諸臣之際,林象元,亦入於竝擧之中。則其爲罪與兩儒臣惟均,而特以適不同入於兩儒臣筵奏時,故不得同被譴何。揆以私義,已極惶悚。而況臺書所以把持者,殊甚危怖,至請勿復檢擬於論思之職。則雖其費心太過,而勘罪之嚴,如彼非常。自此金華一步,更非臣投跡之地,官職去就,無復可論。玆敢隨牌詣闕,略陳危懇。伏乞离明,俯諒臣情理之至煎急,私意之至臲卼,亟命鐫罷臣職。仍治臣罪,以便公私。千萬幸甚。答曰,覽書具悉。爾其勿辭,俟父病間,察職。
全羅監司李昌誼書曰,伏以臣於新授藩任,區區情私,實無以强抑承膺。日前畢瀝血懇,顒俟恩諭,及伏奉徽答,諭之以勿辭速往,臣誠不勝愕貽悶隘之至。此殆臣忱誠淺薄,旣未能仰格崇聽,辭語汎拙,又不足有槪睿心。雖以重离之明,尙有遺照,致使臣苦情至懇,祗歸於應文飾讓之科,此臣之罪也。夫家有篤老之親,而亦多往赴於外藩者,祗以有將往之路耳。然其親若有疾而難於諧往,則不忍離捨而獨赴者,固人子情理之所必然,而在朝家體下之政,亦宜有以矜許也。今臣母病之無望諧往,私情之有難獨赴,庶幾通朝之所共諒悉,苟非然者。臣雖有不稱之懼難冒之義,以夙夕榮養之至願,何苦爲逡巡選避之計哉?蓋臣母痰癖之痛,卅載俺痼,逐歲轉加,至于向來而極矣。卽今大勢纔減,而眞元未復,餘症尙存,而劇歇無常,咫尺房闥之內,尙不能如意運動,尋常飮啖之際,輒至於失攝添苦。顧今官程,殆近千里,天時且當極寒,雖重裘安輿,寸寸前進,萬無無事得抵之勢。況自數日以來,因時候乖常,感傷忒重,舊祟新恙,一時交劇,委頓昏涔,氣息澟綴。蓋自前每値冬節,宿證,如期而發,發輒許久彌留,今雖多般醫治,難望奏效於時月之內。臣方左右扶護,晝宵焦遑,官職去就,尤無可論,曠日虛縻,只增悚悶。此際因大臣陳達,伏聞有問備催赴之令。臣於是抑塞狼狽,益不知攸措,而情懇所迫,承命無路,席藁震懍,祗竢鈇鉞之誅而已。玆敢更申前懇,疾聲哀籲。伏乞邸下,曲加矜憐,亟賜鐫遞,俾得以隨便救護。仍令重勘臣逋慢之罪,以肅朝綱,使公私不至兩妨,千萬幸甚。答曰,覽書具悉。卿其勿辭,竢母病間,卽速赴任。
上在昌德宮。常參·經筵,以代理停。
成宗大王忌辰齋戒。
辰時,日有右珥。未時,太白見於巳地。夜一更二更,有霧氣。
具允明達曰,大司憲未差,執義閔遇洙,掌令宋能相·鄭漢奎在外,持平安致宅,未署經,權抗未肅拜。今日以監察茶時之意,敢達。令曰,知道。
又達曰,館學儒生兪彦玉等上書到院。而以國忌齋戒留院之意,敢達。令曰,入之。
金尙重達曰,判府事閔應洙箚子到院。而以國忌齋戒留院之意,敢達。令曰,入之。
藥房提調金尙魯,副提調徐命珩啓曰,伏未審日來,聖體調攝若何?溫泉水,連爲熏洗,丸劑亦爲進御。而瘙癢之候及眩氣,漸益差勝乎?雖有待下敎入侍之敎,而今日臣等,率諸御醫入診,詳察症候,爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具允明,以都摠府言啓曰,今日入直內三廳,武兼禁軍及軍兵等,當爲中日習射。而國忌齋戒相値,不得爲之之意,敢啓。傳曰,知道。
金尙重達曰,吏曹判書元景夏特敎,申飭之下,旣承書批,尙不出肅。其在事體,極爲未安,卽爲牌招察任,何如?令曰,依。
具允明啓曰,卽者備邊司郞廳來言,大臣·備局諸宰依下敎來待云矣,敢啓。傳曰,引見。
傳于金尙重曰,俄者翰林,有所下敎矣。謝恩何如是寥寥?申飭,四翰林竝爲之。
傳于金尙重曰,翰林,牌去來催促。
傳于具允明曰,承旨入侍。
金尙重,以禮曹言達曰,今十二月初四日,大臣·備局堂上引見入侍時,京外癘疫熾盛處,癘祭設行事,已爲定奪矣。卽伏見黃海監司狀達,則道內癘疫熾盛云。黃海道癘祭,依他各道例,遣近臣,受香祝下去。令本道,中央設壇,隨時卜日,先行城堭發告祭,間二日設行癘祭。而祭文,令藝文館,別爲撰出,祭物·執事,亦令本道,差定進排,虔誠祈禳之意,分付,何如?令曰,依。
具允明,以備邊司言啓曰,臣敬依特敎,嶺南七邑稅米太作錢,與度支之臣商議,節目磨鍊以入。而海西谷山·遂安·新溪·瑞興四邑稅米太價,取考續大典,則大米一石錢七兩,田米一石錢五兩,太一石錢三兩矣。大米,每石減二兩,小米,每石減一兩,太,每石減五錢。鳳山太價,亦一體減定事,分付戶曹及兩道。而內寺奴婢閏朔布之永爲減除,實出於聖上爲民之德意,卽爲宣布擧行事,分付諸道道臣之意,敢啓。傳曰,知道。
行判府事閔應洙箚曰,伏以臣之寒疾,久未和解,而上京之後,連値聖候瘙癢彌留,承候爲急,不敢言病,忍死冒寒,晨夕奔走今已兩朔矣。風寒外襲,感傷轉深,痰癖挾冷,凝結已久。而再昨之夜,猝聞有諸醫入診之命,驚遑焦迫,蒼黃趨詣闕下。待其退出,承聞症候加減而歸,冒夜往來,感氣雖添,今日藥院問安,亦必欲强疾進參。車徒旣戒,而賤疾倍劇,癖勢益肆,咳喘極盛,蛔厥而連吐,膈痞而痛作。宛轉床褥,終不能自力,闕禮之罪,實無所逃,病裏惶悚,無地自容。伏乞离明,亟賜處分,毋曠重務,不勝幸甚。且臣在鄕時,祿俸決難冒受之義,曾已備陳於前後箚本。雖不必更瀆,而夫長者所賜,少者·賤者猶不敢辭。況此廩祿連降輸送之恩旨,在臣道理,苟非大違於法例,大不安於私心。則尙何敢一向慢拒,分義之嚴,亦不暇恤哉?反復思惟,公體私分,終不可冒沒祗受。而該曹每煩稟達,恩賜徒歸虛辱,事體之屑越,聽聞之駭惑,果何如哉?臣罪至此,萬戮猶輕。玆敢冒死,復此竝陳,亦伏望曲諒微臣之至懇。特寢倉官之輸祿,以嚴國體,以安賤分焉。臣無任惶蹙隕越之至。答曰,覽箚具悉卿懇。以疾未參,其何所傷?不厚例廩,豈過辭哉?勿辭領受,安心善攝焉。仍令曰,史官往諭。
生員兪彦玉等書曰,伏以臣等,以先正臣文正公宋時烈,文正公宋浚吉從享聖廡事,相率陳章,冀蒙允許。及承批旨,以退修學業爲敎。臣等相顧愕然,不能無憾於天地之大,而實愧臣等,誠意淺薄,不能上格睿聽也。尊先賢崇正學,乃所以爲學。則夫所謂修學業者,亦豈外於是乎?嗚呼,以儒賢配聖廡,乃國家重典。則臣等,雖甚愚迷,亦豈敢徒以尊慕之誠,專尙浮華之習,必欲躋之於不當躋之地,而享之以不當享之禮耶?兩先正道德事業,臣等,旣已略陳於前疏。而睿敎泛以退修爲答,此殆臣等,語焉而不詳?雖以重离之明,猶未盡察於其道之爲千聖相傳之統而不可墜,其功之爲萬世永賴之休而不可泯,而配食聖廟之典,終有所不可已者也。臣等,請申言之。噫,天眷聖朝,竝挺間世之大賢,俾贊一代之文治。若言時烈之氣像,則剛方正直,光大偉燁,山岳不足以爲高,河海不足以爲深。淵源眞的,直接考亭之嫡傳,春秋大義,獨扶萬古之綱常。君讎國恥,縱未灑雪於當時,天理民彝,賴而不墜於今日者,是誰之功耶?若言浚吉之資稟,則淸明湛栗,瑩澈無瑕,從容乎禮法之場,沈潛乎義理之源,純粹如精金,溫潤如良玉。接物則一團春風,臨事則千仞鐵壁,至於協贊尊攘之義,使左海一域,得免於被髮左衽者。實與時烈,同一功烈,殆若河南兩夫子之同出一家,則其繼往開來衛道扶世之功,俱不在七十諸子之後矣。然而臣等,管見也。蠡測也。顧何以斟酌兩先正之造詣,而竊嘗有推度者?猗我孝宗大王,實千古大聖人也。則哲之明,迥出百王,而其所以拔之於巖穴之中,尊之以賓師之位,手札鄭重。幄對密勿,講之以復雪,托之以經濟,不啻如成湯之於伊尹,昭烈之於孔明者,只是兩先正耳。此則臣等所以仰信於孝廟之際遇者也。惟我肅宗大王,崇儒重道,實同符我聖祖,而深知兩賢之同德。凡於褒崇之典,每嘗一體表章之,粵在丁酉,手書華陽·興巖兩院額,而仍下敎曰,必親書鏤板,所以寓予尊敬之心也。其所以體聖祖禮遇之意,尊先正道學之正者,有如是矣。此則臣等所以仰信於肅廟之尊尙者也。辛丑之秋,景宗大王,於畿儒之疏請,有令該曹稟處之命,自此腏享之儀,不日可期。而適値朝家多事,事遂中寢,多士之缺望,曷有其極?逮我大朝,又嘗於太學之批,有先正道學予豈不知之敎。此則臣等所以又仰信於景廟曁大朝者也。嗚呼,今此兩先正從享之請,已閱數紀。而況今歲之春,大朝增築皇壇,所以繼述孝廟之志事者,其將永有辭於天下後世。而獨靳此兩先正配聖廡之請,則竊恐孝廟尊攘之大意,未盡闡於來世矣。又況歲回屠維,重逢厄賢之舊甲,則擧國章甫傷感景慕之誠,尤有倍於常年。故一疏再疏期於得請,則大同之願,終不可孤也。嗚呼,聖廟腏食,初無其禮則已,不然而歷代諸賢,擧皆躋配,則況在其國者乎?禮曰,釋奠者,必有合,有國故則不。註曰,國無先聖先師,則與隣國合。國有可爲先聖先師者,若周有周公,魯有孔子,各自奠之。觀乎此則國學所享,必先其國之聖賢者,禮也。而中朝諸賢,莫不歷祀,乃於我朝賢者之應在必享之列者,獨未躋配。豈不有乖於禮意,而爲昭代之大欠典耶?噫,從享事體至大且重,离明之持難,雖出於愼重之道,而若或過於愼重,一例靳許,則躋廡盛擧,將待何時乎?念我肅廟未嘗不愼重於從享之典,而旣許文成公臣李珥,文簡公臣成渾從享之請,又許文元公臣金長生從享之請,是乃最近可援之例。而苟在可祀之科,則一許再許,未嘗以重典而終有所斳持也。今此兩先正從享之請,幾至三十年,而尙未蒙允,無或過於愼重,而士林之抑鬱,愈久而愈甚。臣等,雖守闕呼籲,逾時閱月,不得請,則不敢退,玆敢復申前懇,冒瀆睿聽。伏乞亟許先正臣文正公宋時烈,文正公宋浚吉從享聖廡之請,以光聖德,以幸斯文,不勝萬幸。臣等無任激切屛營祈懇之至。答曰,覽書具悉。大朝已諭,退修學業。疏錄生員兪彦玉,進士辛宅寧·李命復·朴徽眞,生員李淵普·李顯發·李心輔,進士李興宗,生員柳得養·辛義復,進士黃宗烈·朴漢鎭·沈公猷·白尙鼎,生員趙克明,進士李鉉祥·韓師任·金翼瑞,生員權采衡,進士安錫胤·金應鼎,生員李德履,進士李彦霖,生員魚必溟,進士尹億,生員朴選登,進士李觀炳·宋,生員趙克普,進士申日權·朴弼儒,生員李世煇,進士徐世璜,生員崔穆門,進士李彦良·鄭姬伯,生員李恕,進士李昌祚·金衡一,生員李勛燮·辛應三·朴采鳳·白來章,進士吳道玉,生員安櫟·崔一泰,進士朴文奎,生員張天維·元啓華·洪愼猷,幼學李得源·宋樂休·趙學瑩·魚錫九·兪漢鼎·柳德謙·金普淳·兪漢師·李恒中·李晩保·申匡喆·李準海·李堯佐·趙德洵·兪彦鍾·尹燮彦·尹彦修·李奎彦·黃栒·李堯百·柳德一·辛祺寧·金景淳·申思範·兪漢福·黃榞·洪相龜·趙學天·魚錫定·宋百休·金宅垕·鄭光烈·崔龍漸·文始龍·方萬坤·金尙龍·金重球·白相右·金成班·金檏·朴漢蕭·黃萬錞·朱景澔·孟攀龍·朴泰祐·金德賓·方泰坤·金鳳著·李濟海·卞守寬·文采一·金濚垕·李行謹·李相福·柳萬健·蘇大恒·韓德泓·申光五·房允澤·林光秀·黃樟·韓益鎭·權漸性·朴鎭宅·盧廷元·金履禧·金得吉·陳成奇·沈壜·申悅·兪漢益·李吉模·柳復心·兪漢緯·趙學成·姜命海·兪漢慶·郭世澹·尹昌聖·兪漢斗·宋仁蕃·張聖紹·趙德浩·李得模·趙榮輔·許洽·李宜軾·許鍵·沈公鎭·李益模·魚錫采·李永燮·金日淳·李永鎭·權敬應·韓光增·洪相直·兪㙉·朴天民·韓德亨·崔昌攝·李命謙。
己巳十二月二十三日午時,上御歡慶殿。大臣·備局堂上引見入侍時,左議政金若魯,戶曹判書朴文秀,兵曹判書金尙魯,副司直具聖任,漢城判尹金聖應,禮曹判書徐宗伋,左參贊申晩,副司直徐命九,工曹參判金尙星,副司直申思建,漢城左尹李鼎輔,禮曹參判洪鳳漢,同副承旨具允明,假注書李賢汲,記事官黃·李致彦,以次進伏。若魯曰,數日來,聖體調攝若何?上曰,一樣矣。若魯曰,搔癢之候何如?上曰,臂部則差有作痂之漸矣。若魯曰,眩氣則何如?上曰,少勝,而猶有往來時矣。若魯曰,大王大妃殿氣候何如?上曰,一樣矣。若魯曰,王世子氣候如何?上曰,好過矣。尙魯曰,溫泉水,更使輸來何如?上曰,止之。輸來之民,豈堪其勞乎?予欲使溫陽之民,安過歲時矣。若魯曰,七邑稅米作錢事,及谷山五邑事閏布事,備堂諸臣,皆以爲便好矣。尙魯·尙星曰,七邑稅米作錢事,前已仰達矣。惠民之實效,莫大於此,惟當斷而行之。上曰,此不但有惠於民,亦係除貪猾息牟利之道耳。若魯曰,其作錢之數,則自廟堂,參酌定價,節目啓下,宜矣。文秀曰,谷山等五邑事及閏布事,亦當於一節目同入矣。上曰,竝爲商確,今日定行,可也。命承旨書之曰,七邑田稅作錢,五邑稅價減數,奴婢閏朔布減除事,商確以稟之意下敎。今日求對入侍,聞大臣所陳,僉議純同云,七邑作錢事,令備局,與度支之臣,消詳節目啓下。五邑稅價減數,亦令備局,與度支消詳減數,草記寺奴婢·內奴婢閏朔布,特爲減除,正其名焉。噫,此三件事,惠雖少,意在爲民。文王之恤四民,猶不宿日,況爲民重事乎?令備局,閏布減除,今日內卽爲,分付。節目草記,亦於今日內擧行。若魯曰,乙丑正月,因左議政宋寅明所啓,取考外方官案申明交差之法,文南武窠,參量分排,稍廣交差之路,別單啓下,定式施行事,有依爲之之命。而尙未擧行,文武交差,旣有續大典所載,今方遵行,此外又欲稍廣交差之路,則亦不無掣礙難處之端,似當置之矣。上曰,依爲之。出擧條若魯曰,丁卯十一月,因特進官李普赫所達,海西各邑詳定監兵營詳定,米五千石,以錢四兩貳錢式,代捧於民結,定爲恒式。故民冤頗多,依前以本米劃給,勿以錢代捧事,有令備局,稟處之命矣。以錢代捧,果爲不當,而海西此弊,似必有所由然。令道臣,詳査申聞後,稟處,何如?上曰,依爲之。出擧條若魯曰,辛酉五月,因玉堂洪象漢所達,法司出禁之規,嚴定時刻。而此法不行,禁吏動經累日,或以私屠,牌捉神祀,或以酒禁,牌捉騎馬,無處不侵。至於酒禁十人五人之稱,東捕西追,合作名數,尤極駭然云。則有令大臣,講確節目,使之禁斷之命矣。出禁,自有法典,別無講確節目之事,近來或不無如此之弊。令法司,一從法典,嚴定時刻,痛革許多之弊,宜矣。上曰,無他節目之事,依所陳嚴飭。其後違令者,令備局察推。出擧條若魯曰,壬戌十一月,因開城留守申晩所達,靑石洞築城後,金川移邑,令廟堂稟處事,有依爲之之敎矣。靑石築城,其時始役而還止,金川移邑,其後累議而多有掣礙。日昨海伯狀請,亦不得許施,今無可論。置之,宜矣。上曰,依爲之。出擧條若魯曰,南兵使沈瑎狀啓以爲,㐏足間烽,旣已還設舊路,則雖使梨洞萬戶管領,百里之外一邊將,勢難着實照檢。瞭望待變之道,極涉疎闊。㐏足堡,復設於舊基,仍爲看檢隱龍德三烽爲請矣。以此狀啓觀之,事勢似然。而㐏足堡之革罷,在於庚子年間,間烽之罷,在於丙寅年間。庚子·丙寅之間,雖無㐏足堡,亦有間烽,則今因間烽之還設,竝與舊堡而還設,事甚重難。令道臣,商量便否,狀聞後,稟處,何如?上曰,或除或置,豈可以一人之見,爲之耶?置之。出擧條若魯曰,平安監司李宗白,以年凶設賑,請停淸齋巡操及都試矣。邊上詰戎之政固重,而今年本道年事未免凶歉,淸南亦多設賑,癘疫方熾云,來春事勢,亦可想矣。淸南巡操及都試,依狀請,姑許停止,何如?上曰,依爲之。出擧條若魯曰,北兵使具聖弼,曾爲江界府使時,城關增築軍器別備其數甚多。故臣在西藩時,以褒賞之意狀請,尙未回啓。而其後聖弼,已爲陞資,今無可論。置之,宜矣。上曰,依爲之。出擧條若魯曰,安置罪人增,乙卯年間爲宗簿提調時,再次陳疏,啓下本司。而公族不限代勿侵軍役事,及忠族親衛口傳納布,永勿擧論事也。璿派則勿限代,族親子孫,限九代事,載在續典。至於口傳納布,近來無之云。置之,宜矣。上曰,依爲之。出擧條若魯曰,丁卯十月,因知經筵元景夏所達,湖南依嶺南例設道科事,有令備局,稟處之命。而西北,雖有道科之例,嶺南則無設道科之事,不當創行於湖南。置之,何如?上曰,依爲之。出擧條若魯曰,京畿御使李彝章所啓以爲,備局餘丁,旣已汰減,則兵曹餘丁,自在應汰之中。當此良丁極艱之時,亦當出給外邑,凡有補充隊,自兵曹捧作錢。而卽爲行會該邑,使之代定良軍爲請,而有令備局,稟處之命矣。兵曹餘丁,與備局餘丁有異,以補充隊及校生落講者,屬之兵曹,自古已然。故兵曹有餘丁色,用於經費。而此非逃故代丁之良役,故不入於良役實摠,則不可革罷餘丁色,而出給外邑矣。尙魯曰,備局餘丁,此是近來所有之名色,罷定軍役,果得當。而兵曹餘丁,則異於是,自古別出餘丁色之號,校生落講者,稱餘丁,補充隊之無役者,稱餘丁,竝屬該色。如有廳之類年年收布,逐朔用下於經費,其何可輕議罷革乎?今若革罷,則用下之代,亦將從何處出乎?良役實摠之不爲入錄,蓋由於增減無常,元無定額也。內寺保·醫女保亦如此,故不入實摠,此兩件,竝皆罷定乎?繡衣,書啓中有定額云者,似未詳事實,而以未詳之故,有此出給之請矣。上曰,此與備局餘丁及良丁釐正後餘丁有異。所達,是矣。而餘丁色之號,則終涉不正,以此之故,御史疑其當罷而不罷,有此出給之請。其稱號,宜有釐正矣。尙魯曰,然則有廳屬於此色。自今爲始,餘丁色,改以有廳色,似無妨矣。上曰,兩名色餘丁之稱,亦宜改之矣。若魯曰,補充隊餘丁布,則稱補充隊布,落講餘丁布,則稱校生落講布。而餘丁二字,竝去之,似好矣。上曰,如是改之,則名色正矣。竝依此爲之,可也。出擧條若魯曰,京畿御史李彝章,書啓末端以爲,逃亡過十年後代定,自是不易之法,而御史廉問,則雖限內,亦有前例。今此高陽·金浦逃亡,無論限內,臣所持來成冊,出付道臣,卽令代頉爲請矣。逃亡十年後許頉,法意有在,御史所請,雖出於慰悅民情,而御史以一時過來之行,其逃亡之的實,亦難的知。今若一倂代頉,則此後奸民之謀避軍役者,如値御史之行,則紛然假托逃亡之弊,亦不可不慮。令本道道臣,更加詳査其逃亡的實,而果侵隣族之類,詳覈,許其許頉。俾無虛實相蒙之弊,何如?上曰,所達,是矣。依爲之。出擧條若魯曰,臣待罪西藩時,以江邊各邑禁錢之令,多有掣礙,狀聞,尙未回啓矣。蓋禁錢之令,雖出於嚴邊慮遠之意。其時臣,詳探物情,灣上之民,本不農作,專以販商爲産。而一朝廢錢,則行貸無物,遊手之輩失業散亡,邊關重地,必將空虛云者,儘非過中之言。而況自八包見塞之後,蕭條,殘弊,無復舊樣,故朝家亦未免弛禁。且以六邑言之,處在窮髮四阻之地,禁錢以來,商貨不通,大小徭役,皆以米穀責應,糜費百倍。傷農破産,官民俱病,內地接界處,則市場貿遷之際,不得不用錢。禁與不禁,只在尋尺之地,或行或否事甚斑駁,江界則曾無用錢之事矣。今則行錢狼藉云,此則不可不禁。臣之此狀啓,已過六七年,其間事勢物情,似多變易,今不必回啓,置之。而大抵法令,當有一定,不當置之於有禁無禁之間。令道臣,商量便否,狀聞後,稟處,宜矣。上曰,更爲商量,申聞後,稟處。出擧條若魯曰,乙丑七月,大臣·備局堂上入侍時,傳敎中,惟正之供作爲二稱,以上納下納納之之義深矣。米以雜沙,炭而猶木,此豈交隣當信之意乎?前以差員,今爲監官,亦由於料理,其宜革也。令備局,稟處,米炭不精,則差員,嚴査梟示,掩置差員,道臣狀聞,以其律處之。節目啓下事,下敎矣。此事因其時監官梟示,有此下敎。而廟堂,未卽稟處,亦不得啓下節目者,蓋有由焉。米炭入給,初則移定差員於釜山僉使,使之主掌,其後萊府料理之弊生。而入給一事,專委監官,故差員,有其名而無其實矣。今若革罷監官,依前使差員,則大體豈不當然?而傳敎之後,自備局,卽爲査問於東萊。則其時府使沈䥃報辭以爲,公米木,卽進上貿易之價,而自我雖盡入給,彼則不出其物,先受其價,且代官倭,不過島主之賤隷。而今若送差員領運,與之相對則受,則不但國體虧損,代官倭,若不順從而濫捧,則亦無益於革弊,不可不量處爲請。故廟議不能遙度斷定,尙今因循者此也。大抵交隣,凡事自不無從便權宜之道,有難徑作永制。令道臣,詳考差員前例,且審形否,論列狀聞後,更爲商確,稟處,成節目啓下擧行,何如?上曰,當初下敎,爲邊意深,凡事,必也正名。大抵本府之料理,僉使之爲差員,非徒古例,非交隣見重之意。此非新法,乃是舊規,有何更問?而然節目之間,亦不可不一番問于道臣,爲先正其名,本府專管釜山差員,竝革謬例。差員舊規,依例復舊,而其中節目之消詳者,自備局,問于道臣,消詳講定申目。前府使沈䥃之報備局中,稱以國體者,大不然。府使·僉使受書啓于島主,體貌之重若何?而或料理或差員,於國體,何以萊伯之重,與彼相對爲宴?差員,豈有相對之理?而設或相對,豈有虧國體之道乎?噫,今人,不若古人,今法,不若古法。欲申嚴舊制,誠信交隣之敎,一府使何敢操縱乎?節目講定時,差員,必也有風力守令輪差事,嚴飭。此後若以邊將苟差,則當該道臣重勘。而日後府使·僉使若有如前苟簡之事,則當有御史廉問,犯者,依貪律施行。凡差員入給時,必也準給爲限事,節目中添入焉。出擧條上曰,如有可達之事,畢陳,可也。若魯曰,更無可達矣。上笑曰,備邊司十年之塵,卿拂盡於今日矣。上命承旨書之曰,元良代理之時,百隷當奔走率職之不暇,而況秉筆小臣乎?金聖佑,禁推其幾次,除職其幾次,而一向違牌,無意膺命,分義攸在,其涉寒心。以此之故,翰苑無人,于今代理之時,予何費心於此等小官?而爲元良之道,不可不嚴紀綱而畀之。違牌翰林,竝從重推考,更卽牌招,以備左右史。若魯曰,臣等,當退去賓廳,議啓節目矣。上曰,今日內必爲之。上曰,私語備堂,推考。出榻敎諸臣,以次退出。
己巳十二月二十三日申時,上御歡慶殿。藥房提調入侍時,藥房提調金尙魯,同副承旨具允明,假注書李賢汲,記事官黃·李致彦,醫官金應三·玄起鵬·金壽煃·鄭文恒·鄭纘僑·鄭趾彦,以次進伏。上曰,俄者卿等退出後,指間,猝有紅暈,癢甚艱耐。故召卿等入來矣。諸醫以次進診,應三·起鵬曰,脈候左右三部調均。而臂部搔癢之候,較四五日前,似加矣。他醫所達皆同。上曰,予之肌膚素剛,故得以耐遣矣。入侍諸臣,亦皆見之。諸臣承命仰瞻,則臂部紅暈處如小栗樣矣。壽煃曰,以臣所見,終莫如溫水薰洗矣。上曰,溫水之輸來,其亦支離矣。尙魯曰,豈以些少輸運之弊,而遽停薰洗乎?壽煃曰,八味元,連爲進御,則上樞實而自然降氣,有效於眩氣及搔癢之候矣。應三曰,壽煃所達,是矣。八味元一劑,盡爲進御,則庶有效矣。尙魯曰,諸醫之所達,誠懇至矣。丸劑進御,何如?上曰,試當進服矣。上曰,今日求對,則頗爲爲民之事矣。尙魯曰,今日入侍,誠好事也。如此好事,不得常常爲之。臣等之心,安得不鬱泄乎?上曰,次對二字,予不復聞,予心安矣。尙魯曰,此後則定日入對,未知如何?上曰,如有定日,則便是次對,代理後予豈爲次對乎?且予之筋力,每好臥,已無可爲矣。尙魯曰,臣等則以爲,殿下筋力,尙可爲萬機之勞矣。上曰,諸臣之言,則每如此,誠沓沓矣。允明曰,小朝,則一月之內,爲六次對,而大朝,則無進見之路,群情之泄鬱,誠如兵判之言矣。上曰,心已衰矣。氣又苶矣。與事務不相當,將奈何?諸臣,以次退出。
己巳十二月二十三日二更,上御歡慶殿。承旨春坊上下番同爲入侍時,右承旨金尙重,弼善崔成大,司書李得宗,記事官南鶴老·李宜哲·金聖佑以次進伏。上曰,下番翰林金聖佑,何故而屢爲違牌乎?尙重曰,下番之前後違牌,非有他意,有聽瑩之病而然矣。上曰,有此病而然乎?尙重曰,雖不大段,以此病,屢爲違牌矣。上曰,汝年幾何?聖佑曰,五十五歲矣。上曰,汝年雖多,少健矣。上曰,下番是誰也?尙重曰,先朝翰林金泰慶之子也。仁廟朝振武功臣都元帥戶曹判書金起宗之玄孫,故承旨金一夔之六寸孫也。上曰,當初召試也。予喜其高參矣。用召試之法,故得如此之人矣。汝以先朝翰林之子,爲予翰林,貴矣。下番之善文,予已聞之,雖有聽瑩之症,必善爲記事矣。上曰,注書往春坊,入直官員睡不睡,與讀書與否,摘奸後,仍以上下番入侍事,分付。臣鶴老承命趨出。摘奸後仍與崔成大·李得宗,偕入進伏。上曰,上下番,俱入睡乎?讀書乎?鶴老對曰,皆張燈而看書矣。上曰,張燈而看書,則猶勝於不讀書而入睡矣。尙重曰,卽今急務,莫如頻接臣僚,講論國事矣。上曰,予之方寸已亂,非忘國事而然矣。尙重曰,寄心於國事,則一日方寸之運用,萬民,俱被其利矣。殿下治道幾至於成,而一自代理之後,不接臣僚,無意國事,豈不可惜哉?殿下雖在靜攝中,時接臣僚,講確治務,則豈無滋味乎?今日急務,莫如速定進見之例矣。上曰,諸臣之以進見爲名者,非矣。入夜之後,如是召見者,猶有惓惓之心而然也。尙重曰,大小朝俱有臣隣進見之事,則豈不美乎?上曰,向者金尙星,以予定于一之敎,謂之燭理不明。予則以爲以進見力爭者,燭理,不明矣。予近三十年臨御,而無一猷爲,到今又爲次對,則豈非可笑乎?尙重曰,今日行一事,明日行一事,念玆在玆,毋或放過,則今日國事豈止於此乎?上曰,諸臣不知予心矣。翰林不過微官,而使元良,申飭,亦涉苟簡,故親降下敎而飭勵。至於奇奇怪怪之事,予不欲知之矣。尙重曰,朝廷之上,衆人所聚,何以盡正其心乎?近來世道,視數十年前,可謂小康,殿下倘復用力,則更加一層矣。三代之時,豈無賢邪?而能盡其賢邪用捨之道,故能致三代之治。殿下如以世道之如此,而不爲國事,則是因噎而廢食,臣實慨然也。上曰,是予苦心矣。至於軍民事,予欲爲之,故時時引接諸宰。諸臣以予欲爲休息,而不爲國事云,予亦以爲慨然矣。上曰,春坊官員進前。成大·得宗進伏。上曰,予製勸學文後,仍勸立直諸臣之讀書者,是亦苦心。俄遣注書摘奸,則雖不讀書,而明燭看書云。予聞而笑之矣。近來東宮所講讀,何書耶?成大曰,今日講詩傳賓之初筵,而論難其文義矣。得宗曰,今日召對,講通鑑矣。上曰,東宮所論難文義,達之,可也。成大曰,文義疑晦處,一一下問矣。得宗曰,比賦興三體之義,亦下問矣。尙重曰,東宮,雖不頻頻酬酢,而時或論難文義,則多有卓越處,故宮僚或有汗出沾背之時云矣。上曰,講論文義時,備陳國家治亂生民休戚,使元良知之,可也。尙重曰,與宮僚,尋繹文義,則必多將進之效矣。殿下專意於國事,東宮專意於學問,則豈不好耶?上曰,東宮讀書何如耶?得宗曰,甚純熟矣。上曰,其誦亦熟耶?得宗曰,連爲通矣。成大曰,無誤讀處矣。上曰,以頃日聖學輯要所問文義見之,其不是無心而見之,可知矣。得宗曰,東宮,見宮僚以文義爭論,則甚喜之矣。上曰,是好矣。尙重曰,以閭閻間人見之,得其宗旨而讀書者,有將就之望。今日,是東宮篤實爲學之時矣。上曰,春坊官員,先爲退去。成大等退出後。諸臣,亦以次退出。
上在昌德宮。常參·經筵,以代理停。
趙載敏達曰,明日常參,取稟。令曰,停。
又達曰,大司憲未差,執義閔遇洙,掌令宋能相·鄭漢奎在外,持平權抗未肅拜,安致宅未署經。今日以監察茶時之意,敢達。令曰,知道。
金尙重達曰,吏曹判書元景夏連日違召,尙未出肅,事甚未安。卽爲牌招察任,何如?令曰,依。
趙載敏達曰,明日次對,兩司當爲進參。而除在外未署經外。未肅拜人員,竝待開門牌招,何如?令曰,依。
金尙重達曰,春帖字,製述官,纔已抄達矣。大提學趙觀彬,明日待開門牌招,以爲出韻課次,何如?令曰,依。
又達曰,春帖字製述官中時無職名人員,令該曹卽爲口傳,付軍職,何如?令曰,依。
上在昌德宮。常參·經筵,以代理停。
辰時,日有右珥。未時,太白見於巳地。
趙載敏達曰,大司憲未差,執義閔遇洙,掌令宋能相·鄭漢奎在外,持平權抗上書入達,安致宅未署經。今日以監察茶時之意,敢達。令曰,知道。
金尙重達曰,明日常參,取稟。令曰,停。
又達曰,吏曹判書元景夏連日違召,無意行公,事甚未安。卽爲牌招察任,何如?令曰,依。
趙載敏達曰,刑曹判書柳儼,除拜已久,尙不出肅。詞訟積滯,委屬可慮,卽爲牌招察任,何如?令曰,依。
金尙重達曰,玉堂上下番俱空,事甚未安。校理趙雲逵由限已過,卽爲牌招入直,何如?令曰,依。
金尙重,以侍講院言達曰,本院新除授兼司書李垍除拜累日。尙不出肅,卽爲牌招察任,何如?令曰,依。
趙載敏,以兵曹言達曰,本曹來朔入番騎兵,例於今月二十五日,外司點考。而判書臣金尙魯,禁衛營賞中日坐起進去,參判臣趙載浩,身病方重,參議臣金相奭,今方入直,參知臣宋昌明,遭服制,他無推移進參之員。參判·參知,竝卽牌招,以爲推移進參之地,何如?令曰,依。
兵曹口傳政事,副司果安允行。
令曰,大臣·備局堂上引接。
傳于趙載敏曰,戶判待朝,內局入侍,同爲入侍。
趙載敏,以兵曹言達曰,今十二月二十四日,幼學朴起林稱名人,自敦化門入來。私奴太金稱名人,自丹鳳門入來。差備門外擊錚,極爲駭愕。令攸司,囚禁治罪。敦化門守門將林鳳億,丹鳳門守門將韓煋,常時不能禁斷雜人,以致闌入,亦難免其責,竝推考,何如?令曰,依。
趙載敏,以司僕寺官員,以提調意達曰,近年諸道牧場,虎患比比有之,自本寺,當該地方官處,發砲手逐捕之意,隨報,申飭矣。向來江華牧場,亦有虎患,囕殺牧馬甚多云。故卽發砲手,期於捕捉事,移文本府矣。卽見江華留守金光世狀達,則惡虎藏匿於摩尼山險僻處,晝伏夜行,肆行牧場,牧馬囕殺,至於十五匹之多。卽發砲手,與牧子等,窮搜行獵,亦設陷穽弩機,期於必捕云。惡虎之囕殺牧馬如是狼藉,事極驚駭,若不趁卽捕殺,則前頭之慮,有不可勝言。別定解事將校,多率善放捕手,各別行獵之意,更加嚴飭,何如?令曰,依。
趙載敏,以御營廳言啓曰,宿衛騎士每於上番之月,兩營各設都試,合秋冬等計劃,各取居首一人直赴事,前已節目啓下矣。自七月至十二月,都合計劃。則八番信川騎士閑良韓晉慶,以六十八分七步居首,別單書入之意,敢啓。傳曰,知道。
趙載敏,以禁衛營言啓曰,宿衛騎士每於上番之月,禁御兩營,各設都試,合秋冬等計劃,各取都居首一人直赴事,前已節目啓下矣。自七月至十二月,都合計劃。則八番載寧騎士閑良梁聖佑,以八十一分半五步居首,依例別單書入之意,敢啓。傳曰,知道。
趙載敏,以守禦廳言啓曰,本廳從事官安允行,纔已啓下。而方在罷散中,時無職名。令該曹依例口傳付軍職,冠帶常仕,何如?傳曰,允。
趙載敏,以江原監司狀達曰,寧越居洪禹輔等,爲虎囕死事。令曰,囕死·燒死·渰死人等,令本道,恤典擧行。
司書李垍書曰,伏以臣於日前,冒叨館職,半夜被譴,蒼黃屛出,悚恧之忱,彌日不弛。迺於千萬夢想之外,又辱春坊兼帶之命,臣驚惶感激,莫省攸措。宜卽竭蹶而趨,以進叩謝之忱。而第臣猥以無所能之資,濫廁不敢當之職,六登講筵,蔑效一日之責。隨行而入,逐隊而出,愧懼交中,如負大何。遂因文義之開端,略效區區無隱之忱。而言辭拙訥,誠意淺薄,不徒不能見槪於聖心,至煩深夜之飭敎,辭旨嚴截,匪怒伊敎。臣惶感之極,以罪爲恩。而至於筵體不嚴之敎,臣實生疎,未諳筵體而然耳。自訟妄率之罪,益切震懼之忱,爲人臣而旣犯不嚴之罪,何可輕議於官職之去就哉?且於目下,有憫迫情私,臣之老母本病咳喘,越添於近日酷寒,全夜不眠,氣息澟綴。臣以獨身,左右扶護,實無離捨之勢。玆隨召牌,敢懇至情。伏乞离明,俯察臣公義私情俱不可承膺之狀,特令鐫削臣職,以便救護,以安私分,幸甚。答曰,覽書具悉。爾其勿辭,救護母病。
修撰林錫憲書曰,伏以臣,頃忝掌試之任,不能檢勅場屋,致有違禁之事,自速削職之律,戴罪凜惕,無以自措。恩除纔降,寵除旋辱,惝怳感激,莫省攸出,特敎催促之命,又極惶悚。臣雖病廢人事,而一息未絶之前,義不敢息偃鄕廬,力疾就道。行到畿甸,而感觸風寒,症形添劇,殆類偏風,半身莫遂。顧臣此病,厥有源委,自分痼廢已四年于玆。今因勞傷,其發尤劇。以此病狀,旣無跨馬前進之勢,旅舍齟齬,又無寄托調治之道。若不及時還家,任便將攝,實有僵死道傍之慮。分義雖嚴,軀命亦重,玆不得不縣道請急,擔舁徑歸。臣罪至此,萬殞猶輕。伏乞离明,察臣病勢之危劇,亟許遞改,俾得安意調息,復尋生路。仍治臣擅便之罪,以爲人臣蹇慢者之戒,不勝萬幸。答曰,覽書具悉。爾其勿辭,調理上來察職。
工曹判書趙觀彬書曰,伏以纔已出供金吾兼任矣。凡爲刑官者,皆不得仍帶賓客之任,便是定例。且臣衰病昏憒,奏讞陪講之責,俱非所堪,乞賜體諒,竝遞臣所帶兩任焉。答曰,覽書具悉。代理之後,其何拘哉?卿其勿辭,從速行公。
持平權抗書曰,伏以臣於臺地有除,而輒辭遜不敢進者,蓋自量審耳。向叨諫職,適値大朝親臨訊囚,沐浴義重,黽勉暫出。而旋籲母病,獲蒙恩暇,越二日而賓對有令。非不欲一登文陛,仰瞻离光,而適家有拘忌之疾,不可出入淸禁。隨牌陳章,見阻喉司,遂未免自外而退。其時憲臣,謂臣以無端不進,費辭請罷,甚矣,人之不相諒也。如使臣,可進而不進,則是慢蹇也。顧其罪,豈容薄戡而止哉?追思至今,悚懼未已。迺者柏府新命,又下意外,今以賓對,牌召儼臨。臣以惶以感,宜卽趨承,而自來情勢,姑捨勿論,目下私情,有萬萬懇迫者。臣之七耋老母,素有風眩之症,日前因一寒之猝酷,諸般症情,一倍危篤,嘔吐不下,委身床席。臣方左右扶護,煎泣罔措。顧此情理,實難暫捨,玆詣九閽之外,仰諭於銅龍之下,仍卽徑還私次。臣尤死罪。伏乞睿慈,削臣所叨之職,以便救護,治臣違傲之罪以嚴,以肅朝綱焉。答曰,覽書具悉。爾其勿辭,救護母病。
正言鄭弘淳書曰,伏以臣母以近七之年,抱積痼之疾,居常澟綴,寧日常少,時氣乖宜,重患寒感,症情苦劇者,殆過一旬矣。以本來僅支之元氣,又添外襲之毒感,連投和劑,表症纔解,眞元隨陷,糜飮之進,厭極生嘔。臣旣無兄弟,左右扶護,惟臣一人。顧此情理,頃刻難捨。今日賓接有令,召牌儼臨,顧畏義分,暫此隨詣,而方寸交亂,今方徑歸。臣罪至此,益無所逃。伏乞睿慈,特垂矜憫,亟遞臣職,安意救護。仍治臣罪,以肅朝綱,千萬幸甚。答曰,覽書具悉。爾其勿辭,救護母病。
己巳十二月二十五日巳時,王世子坐時敏堂。大臣·備局堂上引接入對時,左議政金若魯,行戶曹判書朴文秀,行副司直具聖任,判尹金聖應,右參贊申晩,行副司直徐命九,工曹參判金尙星,行副司直申思建,禮曹參判洪鳳漢,右承旨金尙重,大司諫韓師得,假注書李賢汲,記事官李得宗·金聖佑以次進伏。若魯曰,日間氣候如何?令曰,無事矣。若魯曰,大殿聖體若何?令曰,一樣矣。若魯曰,大王大妃殿氣候何如?令曰,一樣矣。若魯曰,中宮殿氣候何如?令曰,安寧矣。若魯曰,此濟州前牧使朴泰新狀達也。盛陳島中凶歉之狀。以爲三邑面里,隨其被災輕重,精抄分等。還上貢米,爲先量減,俾紓民力,又量其家計之貧富,農作之得失,逐戶分爲六等。凡諸等事,固宜一一稟旨擧行,風高之節,往來之際,動費屢朔,必有後時之患。故自前每當災年,一邊馳啓,一邊擧行矣。今亦一依已行之例,擧行條列于後,乞令廟堂稟處。而後錄中新還上,又尤甚戶,則減十分之二,丐乞戶,則減十分之三。捧上舊還上,俱是辛酉以後各年未捧,決難徵捧,今姑停退。各寺奴婢身貢米,將士頒料之需,一口二斗應捧,而旣有災年減給之例,一竝減半收捧。戊午御史李度遠,入來時,營各邑各班入番之類除出,屬之均役廳,各捧十斗米,此亦各減,五分之一。牧官所屬補役軍及本營賑廳所屬除番假率等,亦依此例減捧。軍兵習操有大段擾民之慮,大操停退。軍兵中老故病廢之類,使之這這代定。而軍裝服色,竝加,申飭。各邑抽栍點閱,敎之以司鍊·哨鍊之制,推奴徵債等事,一切防禁,爲請矣。災減凡事,濟州異於他道之故,自前牧使直爲參量,一邊擧行,一邊狀聞,例也,竝依所請許施。而濟州處在絶海之外,朝家前後軫恤,雖異常例。其年事之被災淺深,不得的知。守臣則年年告歉,新舊還上各樣當捧者,無意收捧,輒請停減。畢竟惟以請得陸地穀物,視爲應行之事,已極不當。而聞今年則不至如昨年,今此朴泰新,雖不請穀,其所請蠲減停退,無加減。印謄上年狀請,有若前例板,其不誠實,甚矣。極爲未安。雖已遞歸,從重推考警責,何如?令曰,依爲之。出擧條若魯曰,此忠淸監司洪啓禧狀達也。以爲安興軍餉米使帶率軍官,一一反庫,則捧留各邑九百八十三石外,本倉在一萬一千五百八十八石,無大段欠縮。而當該僉使,不能守用舊蓄新之法,最陳者或至於十五六年,六不下八九年。其最久者只有石數,若過數年,則將作塵土。臣營所關雙樹山城餉米二千四百二十九石,次次移轉,輸送於安興山城,分作三庫,各儲五千石於回糶糴,則可無陳久紅腐之弊。其陳腐米最傷者除耗改色,安興倉舍改建物力,以本倉毛穀,磨鍊以給。所斤鎭松山風落自枯及末端木,量宜題給。雙樹山城餉米,亦勿折半分給,而分作三庫,七千四百七十石式定數分給,可除民弊。令廟堂稟達,分付爲請。而安興餉米每年取耗,所當別般區處,而瑣細節目,不敢煩陳於狀達中,別成節目,報備局擧行之意,附陳矣。安興餉米,自是年年糶糴之穀,則一萬一千餘石,其數不至夥然。而該鎭,不遵用舊蓄新之法,其中陳久至於十五六年之久云者,事之驚駭,莫此爲甚。道臣旣已反庫摘奸,則何不詳査釐正,而反以除耗改色爲請,事甚未安。十五六年之間,萬餘石糴糶穀物,寧有陳陳紅腐之理乎?其間必有幻弄假托之狀,可以的知。令道臣,更加嚴覈典守人等,嚴刑徵捧,當該僉使,査現論罪。雙樹山城餉米,各城儲置,意有所在,不當以安興倉不善典守之故,移送雙樹之米,以充其數。半留半分,自是法典。以公州之邑大民衆,萬石分給,未必爲民弊,不當變易舊規,三分糶糴。安興倉改建材木物力,及耗米區處節目,旣不許移轉雙樹米,則別無可論,置之,何如?令曰,依爲之。出擧條若魯曰,農者,生民之本而王政之先也。每當歲首,有勸農之敎。而今當歲末,民事誠多可憂,連有大雪。臘前三白,雖有來年豐熟之望。而今年牛疫孔酷,至今未熄,癘疫大熾,死亡相續。春後農作,十分可悶,至於京畿,尤有無牛廢耕之慮。如不得春耕而種不入土,何望秋成?勸農之政,近多廢弛,人皆視若文具,此不知務本而然也。別爲申飭各道道臣守令,無農糧者,分給還穀,無耕牛者,隣里互相借藉,顧助勸耕。而有牛無牛,守令一一照檢,俾無廢農之弊。而如有廢耕陳荒之處,則前頭繡衣之行,不但發覺守令之勤慢,亦當入於廉察之中,惕念擧行之意,爲先,分付諸道,何如?令曰,依爲之。出擧條若魯曰,再昨入侍大朝也。大朝特念嶺南七邑民輸納稅米之弊,令廟堂,議定作錢節目而行之。大朝爲民之意,邸下亦當知之矣。文秀曰,七邑民,輸納稅米於忠州江倉,其弊誠可矜悶,谷山五邑稅米作錢之數,亦爲窮民呼冤之端。故大朝特軫民情,七邑稅米,令廟堂詳定其價,五邑稅錢,亦稍減其數矣。邸下亦體大朝惠民之政,而眷眷於民事焉。令曰,常體念矣。若魯曰,大朝每以東宮次對,草草了當爲敎。臣等,竊不勝悶悶矣。入對之際,殿下只以依爲之爲敎,故次對近於草草,此後則頻賜詢咨,講確庶政如何?令曰,當留念矣。若魯曰,此歲只餘五日矣。願邸下,遵古聖惜陰之工,懋哉懋哉?燈下讀書,尤有滋味,而恐或有妨於眼患矣。令曰,可不體念?師得達曰,請充軍罪人李時蕃,依律處斷。措辭見上令曰,勿煩。師得曰,請逆坦緣坐籍沒孥籍等事,亟令王府擧行。措辭見上令曰,大朝已敎,亟停勿煩。師得曰,請罪人泰績,仍令鞫廳,嚴刑得情,夬正王法。措辭見上令曰,其勿更煩。師得曰,請徑斃罪人畬孥籍等事,亟令王府,依大逆例擧行。措辭見上令曰,勿煩。師得曰,請戊申逆賊巨魁之子年未滿未及施法者,亟令王府,竝行孥戮之典。措辭見上令曰,勿煩。師得曰,請賊濂收孥籍産等事,亟令擧行。措辭見上令曰,勿煩。師得曰,請罪人龍發·斗齡·戒剛,仍令鞫廳,嚴刑得情,夬正王法。措辭見上令曰,勿煩。師得曰,請恒延·命垕·敏樞,仍令鞫廳,嚴刑得情。措辭見上令曰,勿煩。師得曰,請罪人八金,依本律施行。措辭見上令曰,勿煩。師得曰,請罪人爟,極邊遠竄。措辭見上令曰,勿煩。諸臣,以次退出。
上在昌德宮。常參·經筵,以代理停。
辰時,日有兩珥,日上有冠。
金尙重達曰,明日常參,取稟。令曰,停。
趙載敏達曰,大司憲未差,執義閔遇洙,掌令宋能相·鄭漢奎在外,持平權抗,親病受由,安致宅,未署經。今日以監察茶時之意,敢達。令曰,知道。
大王大妃殿·中宮殿·賢嬪宮,藥房口傳問安。答曰,知道。
藥房提調金尙魯,副提調徐命珩啓曰,伏未審日間,聖體調攝若何?溫泉水,連爲熏洗,丸劑,亦爲進御。而瘙癢之候及眩氣,漸益差勝乎?今日臣等,率諸御醫入診,詳察症候,有不可已。大王大妃殿氣候何如?臣等不任區區憂慮,敢來問安,竝此仰稟。答曰,知道。
慈殿氣候,差勝後一樣。予則瘙癢眩氣往來矣。
趙載敏,以都摠府言啓曰,今日入直內三廳,武兼禁軍及軍兵等,當爲中日習射。而正朝望闕禮習儀相値,不得爲之之意,敢啓。傳曰,知道。
趙載敏,又以都摠府言達曰,副摠管慶興君栴,以正朝望闕禮習儀時侍衛事,議政府晝仕出去之意,敢達。令曰,知道。
徐命珩達曰,吏曹判書元景夏連日違召,尙不出肅。其在事體,極爲未安,卽爲牌招察任,何如?令曰,依。
趙載敏達曰,刑曹判書柳儼,連日違召,尙不出肅,事甚未安。卽爲牌招察任,何如?令曰,依。
金尙重達曰,修撰洪重孝自鄕上來云。卽爲牌招入直,何如?令曰,依。
傳于金尙重曰,右相入來云耶?問啓。
傳于金尙重曰,入來云耶?問啓。
傳于金尙重曰,斯速問啓。
傳于具允明曰,斯速問啓。
成範錫啓曰,臣敬奉手書,傳諭于議政府右議政鄭羽良處。則以爲,臣之所叨職名,萬不近似,兩書陳籲於小朝,而未蒙準許。今日復入文字,方顒竢鐫改之餘,千萬意外,承宣下臨,傳宣聖諭手書,辭旨隆渥,有非賤臣所當得者。臣神爽隕越,感極涕流,不知所以自措,聖恩之罔極至此。臣之一身顚沛利害,有不敢顧,方欲竭蹶趨承。而夜來適患關格之症,今雖向減,委頓迷瞀,姑無以起動,稍竢病勢少間,謹當冒沒進身。而承宣之臣,辱留陋巷,尤切惶恐,先命撤還,千萬至祝云矣。大臣。伏承手書傳諭,不勝惶悚,方欲承命造朝,而適有所患,姑不得入謝。臣旣承偕入之命,姑爲仍留之意,敢啓。傳曰,知道。待卿入來當見,問候之臣,卽爲偕入之意,更爲傳諭偕來。
手書鹽梅之訓,尙書攸在,年前特擢,予意深焉。年今將暮,予且暮矣。卿何過辭?尙稽其謝。玆令承宣,諭小子意,今於鼎席,惟有左揆,惟前日奏,體小子志,安心偕入,用副爲國。仍傳于具允明曰,承旨持此手書,傳諭右相,仍爲偕入。傳于具允明曰,右相入診,同爲入侍。
具允明,以戶曹言達曰,依令敎,判府事閔應洙自二月至十月合九朔祿俸,更爲輸送于本家。則以爲,今方更爲陳箚力辭,不敢冒受云。祿俸又不領受,何以爲之?敢稟。令曰,令倉官,更爲輸送。
趙載敏,以禁衛營言啓曰,來庚午正月當海西九番騎士逢點實數五十人,步軍標下四名,已爲點閱整齊。來正月初一日,與本營入直騎士,依例替代後,舊番騎士放送之意,敢啓。傳曰,知道。
修撰洪重孝書曰,伏以臣,遭罹凶禍,奄失所怙,頑忍不死,喪期遽終,蟄伏鄕廬,念絶當世。忽於千萬夢寐之外,諫職館銜,除旨聯翩,馹召荐降,里閭動色,奉檄無所,徒有感淚。而臣於苫塊之中,久嬰痼疾,宿患風痺之症,轉成難醫,右邊半身,幾至不收,便是尸居餘氣,加以新經輪行毒感,落席昏昏,實無自力登途之望。而含恩畏義,不敢久淹,强舁病軀,昨伏私次。而新舊症形,越添於冒寒撼頓之餘,委臥床笫,達夜叫苦。卽因禁直俱空,牌召辱臨。臣之逖違天陛,四年于玆,一謝恩命,復覲耿光,因臣至願。伏況我邸下受命代理,庶政維新,則固當竭蹶趨承,獲瞻离明之照,少伸延頸之忱。而以此病狀。萬無持被入直之勢。玆不得不隨詣陳章,仰暴危懇。伏乞睿慈,俯諒微悃,亟命鐫削臣所帶職名。俾得安意調治,以尋生路。仍治臣違傲之罪,以肅朝綱,不勝萬幸。臣無任云云。答曰,覽書具悉。爾其勿辭,調理察職。
前行吏曹判書鄭羽良書曰,伏以臣再上書,本其言,實由悃愊,而未蒙照察,反紆匪今之褒奬。臣曾荷大朝四字華衮,而與臣生平不近,臣嘗爲愧爲悚。不意今者,又得此於邸下,此又臣欺罔之罪也。噫,士生斯世,遇休明之時,得行道之職,豈非人生之至願,而爲臣之至榮乎?使臣,誠有所操之學術,擔負之脊梁,如古人者,顧何苦而爲此逡巡,再三瀆擾而不知止也?臣質本荏弱,不足以荷重負當大任,而其所操者,則又無可言者,斯二者旣如是矣。而雖以世道言之,可謂至艱之會矣。黨論之作,垂二百年,分而又分,裂而又裂,搢紳之禍,國家之危亦屢矣。惟我大朝淵然遠覽,惻然傷之,於是有丁未以後之事,卽所謂調劑之論。而此實爲世道也,爲士夫士也,爲聖子神孫萬世計也。德意之厚,與天地同功,而遠猷長慮,可以質諸經義而不悖,維時二三臣,實奉揚休命。臣於是時,與聞末議,今則諸臣者皆不在,而臣以匪才單羈之蹤,當二三臣之後。人不及於前人,不啻十駕,而時世之險巇,又十倍於前日,人心習俗,紀綱法度,日益蕩然矣。雖使泰之九二英烈之輔剛中之才,當之,亦必有噫其奈何之歎?況如臣譾劣,以何力量才猷,能振刷回軋也?借使臣,誠有其具,不知明廷諸賢,果能容臣展布四體,如鄭子皮之於子産乎?此亦必無之理也。然則震憾擊撞,臣何以鎭之?辛甘燥濕,臣何以調之?槃錯紛結,臣何以解之?闇黯汚濁,將何以茹納?隳壞弛廢,將何以整頓?今量之於己,而不才不稱如彼,揆之於時與人,而難平難容如此。臣旣百爾思度,明知其必然,而苟貪尊榮,强其所不能。畢竟公敗國事,私辱身名,上累知遇之恩,下愧當世之士,使天下後世,有以藉口而笑罵。則於公於私,果何利益哉?日前兩書所懇,只陳私分與重任之不可冒昧而已。今又悉暴衷曲,以竢處分,非敢有一毫假飾也。伏乞睿慈,俯察實狀,劃卽改正,毋至許久相持,以妨國事,千萬幸甚。答曰,覽書具悉卿懇。大朝手書旣諭,卿其安心勿辭,其卽膺命焉。令于具允明曰,此批答,使手書傳諭,承旨傳諭。
己巳十二月二十六日申時,上御歡慶殿。藥房入診,右相·戶判同爲入侍時,右議政鄭羽良,戶曹判書朴文秀,提調金尙魯,右承旨金尙重,假注書李賢汲,記事官李宜哲·金聖佑,醫官金應三·金壽煃·玄起鵬·鄭文恒·鄭纘僑,以次進伏訖。羽良曰,雪後日氣陰寒,聖體若何?上曰,一樣矣。羽良曰,瘙癢之候何如?上曰,臂部瘙癢,似加矣。尙魯曰,溫泉水,連爲薰洗否?上曰,薰洗矣。羽良曰,大王大妃殿氣候若何?上曰,一樣矣。羽良曰,王世子氣候,何如?上曰,好過矣。上曰,新春將至,鼎席新備,國事可幸,調劑之責,深望於卿矣。羽良曰,相者,國家之安危所係,豈以如臣之不似,苟然充數乎?上曰,予之數十年苦心,卿可知矣。卿須勉追故相臣李㙫及宋寅明之心也。六卿中履歷資級,豈無其人?而特拜卿者,予意有在。勤勤國事,左相也。剛方正直,右相也。卿須加勉而無過辭焉。羽良曰,調劑之道,自丁未爲始,兩邊之戰,欲於中間揮手而止之,其心良可苦矣。幸賴殿下數十年堅固之心,得有今日。此道一潰,則彼此之戰,甚至於傷生乃已。臣則以爲此道,終不可廢矣。上曰,兵判之意,以右相之言,何如耶?尙魯曰,新相,初登筵席,有此陳達,臣何敢仰對乎?羽良曰,用人如用木,棄短用長,良匠也。臣則以爲人材,當取於黨論之外矣。上曰,左相頃有所達矣。李天輔,爲人似有剛毅,而予未深知。趙載浩,則予豈不知?第其好勝之心難矣。羽良曰,趙載浩之爲人,卽俊物也。可以爲國家倚仗之臣矣。卽今世道,惟在殿下之自强,自强然後萬事可以做得。比如十五層功德塔,恐有一層未成之歎矣。今日左相,抵書於臣,今日筵席,必講定進對之節目,故臣敢仰達矣。上曰,左相大拜之日,已知有此言,卿之今日入來,亦知已有此言矣。予不曾召見卿等耶?予心,卿等不知,可謂野俗矣。羽良曰,殿下於此事,雖有苦心,而臣等,亦有苦心矣。殿下若不振勵,則臣等,獨爲何事乎?尙魯曰,請先診候。諸醫以次進診。應三曰,左右三部脈候調均,度數亦好。而臂部瘙癢之候,診察於燭下,則比前似加矣。諸醫所達亦同。尙魯曰,溫水,更爲汲來,好矣。上曰,趁此歲時,汲來溫水,尤有弊矣。羽良曰,患候所須,豈以些少之弊,而不爲輸來耶?上曰,然則使之汲來,可也。諸臣,少退閤外。,初更二點,更爲入侍。同副承旨具允明入侍。上曰,命東宮侍坐,有深意矣。今日以元良,托於卿,卿亦知此心也。羽良曰,臣惟當生隕死結而已。臣請畢陳進對之說矣。上曰,卿等,何不使予,伸此苦心耶?予當時時召見卿等,而至於一次字,更不欲聞之矣。羽良曰,臣當出與左相,議定名號。後日入侍時,當稟定矣。文秀曰,軍國重事,殿下旣自決。而只許求對,不定日次,國家體段,不成矣。上曰,卿等雖如此,予決不聽之矣。領府事·領敦寧,亦皆從之,而卿等,何如是耶?尙魯曰,其時大臣,奉承賓廳之啓。臣等,則未及知之矣。上曰,卿等,果不知耶?羽良曰,臣等在政院,果不知賓廳之有啓矣。尙魯曰,趙載浩不行備局,專以此也。蓋身爲備堂,而如此重大之事,大臣不使聞知,故自此不爲行公矣。上曰,然乎?此則趙載浩事,是矣。文秀曰,其時大臣,今若入侍,則又當爭請矣。上曰,凡事,當依前例而爲之。昔年代理之後,若有次對之例,則予當爲之矣。羽良曰,前例,或不如時措之,宜矣。上顧謂東宮曰,汝知鹽梅之義耶?以今日世道言之,一則酸一則鹹,而調劑之責,付之於左右相矣。戶判之心,則與右相少異,元良亦知之。羽良曰,戶判言論,與臣大異。蓋戶判,未能超然於黨臼中而然也。然戶判,於一飯之德,亦不能忘,況國恩乎?決不負國家矣。上曰,然矣。元良亦知之,戶判,雖不行右相之事,而終不負國家者,其戶判乎?文秀流涕曰,上敎至此,臣不知死所矣。上曰,兵判,可謂有是兄有是弟,此是國家倚仗之臣,繼左右相者,彼重臣也。羽良曰,今世之人,若以蕩平爲非,則直言某事非可矣。而不此之爲,只以隨事譏嘲爲事,使調劑之人,殆不得接跡於朝廷,豈不慨然乎?文秀曰,蕩平,亦非齊不齊矣。用捨之際,亦不能厭服人心矣。羽良曰,戶判之言非矣。兩邊人,一則曰彼邊逆也。一則曰彼邊人不可用,以此相激,居間調劑者,誠爲至難,將何以盡服人心乎?大家世族,一二人同心寅協,豈非大幸?而如彼重臣者,亦不同爲,臣嘗慨然矣。爲今之道,當以調劑爲主宰,用人則當廣之矣。上曰,予意亦然,予心,本無偏係,毋論八方,欲用人材。而大臣及銓地,則欲以知予心之人,爲之矣。尙魯曰,無心於黨,爲上不計廣狹,惟才是用,則豈有苟簡之事乎?上曰,兵判之言是矣。仍留東宮曰,汝若誤着一番,則兵判必去矣。去則誰與爲國事哉?彼承旨父子,亦可用之臣也。彼承旨,予不升擢,誰能爲萊伯薦耶?上笑曰,扇亦有蕩平之名云,然乎?文秀曰,果有之矣。羽良曰,此雖微物,亦可見人君敎化之功矣。上曰,戶判把此扇,而不爲蕩平,何也?文秀曰,臣自春坊,事殿下于今三十年矣。臣何嘗爲黨論乎?羽良曰,戶判,終未忘黨心矣。文秀曰,大臣,以諸人之過,都歸於臣之一身,不亦冤乎?上顧諭東宮曰,此故吏判朴長遠之孫也。自兼說事我,必不負國家者,爾須知之。上曰,李宗城之休息久矣。其病何如?羽良曰,差勝云矣。上曰,前日以爲,病若差勝,則春間上來云矣。羽良曰,納諫諍,爲人主之第一義。顧今遺文闕典,殆盡修擧,此後則以納諫二字,貽燕東宮,好矣。向來朴聖源處分,終涉過矣。上曰,何不竝擧李彦世。羽良曰,李彦世,則臣心竊非之,故不爲仰達矣。上曰,王者一視之政,豈可異同?羽良曰,徐志修·黃柙,亦爲靳點,如此事,更勿置之於聖念如何。臣於兪彦民事,亦有所懷矣。論一吏判,豈可永枳耶?一向靳點,臣心每覺不安矣。上曰,卿旣言之,竝當留念。羽良曰,輔導東宮,今之急務,在野儒臣,必爲敦召。如沈錥·閔遇洙,超擢用之。崔載興·宋明欽,置之桂坊好矣。上曰,當留意矣。羽良曰,丁未以後,全用事功之人,故士夫子弟多不讀書。近來風習可憫,竊願留意於崇文之治,春坊·玉堂,以時召入,試講無吐之經書,俾令知恥,則庶幾有效矣。上曰,所達好矣。羽良曰,近來法綱懈弛,何事可做?雖以尹東度評事遞職事言之,一承宣,何敢陳達此等語乎?民生倒懸,東南尤難。殿下深居九重,何以知之?其要,莫如頻遣御史,而必於州牧,別爲廉問好矣。上曰,所陳是矣。諸臣,以次退出。
己巳十二月二十六日三更四點,上御歡慶殿。戶曹判書入侍時,戶曹判書朴文秀,同副承旨具允明,假注書李賢汲,記事官李宜哲·金聖佑以次進伏。上曰,予於國婚定例中,有欲問者,更召卿耳。公翁主·郡縣主婚禮,則納采時,例有復書,而王妃婚禮納采時,亦有復書乎?文秀曰,臣未詳其例矣。上曰,更考於五禮儀,如有其例,上于定例中納采條,可也。文秀曰,臣當詳考五禮儀,更爲仰達矣。文秀曰,御覽官案,曾前則所入表紙不過十餘丈,而相考近例,則至於百餘丈之多。非但地部所費不貲,目前匠人,不勝支當,有朝暮渙散之慮。此後則官案改造,不可不定年限矣。上曰,官方非沿革,則仍舊事定式施行。出擧條文秀曰,臣以兼帶御廳事,仰達矣。國家昇平已久,人皆狃安,安不忘危,乃治國之道也。勿論疆內疆外,若有事,則多用財貨。目今各衙門,幾至枵然,而獨御廳所儲之銀,雖不滿十萬,比他軍門,可謂多矣。而但大將新出,則每出此銀幾兩,買得將校軍士等所入之家舍,因此而漸縮可慮。此後則元銀中,割出五百兩,以家舍價別置,俾爲買舍之資。而別置銀所欠之數,則大將遞易時,以某樣錢,換銀充補。至於元銀,則皆爲封不動,而未稟定前,不得擅用事,定式施行,何如?上曰,依爲之。出擧條上曰,領敦寧之行,尙無還渡江消息,可訝矣。命承旨書之曰,謝恩使先來尙無消息,其令備局,分付灣府,探問鳳城。又命承旨書之曰,看書不若讀書,讀書不若誦讀,何以言之?其聰慧者,或有看書而自得者,豈若讀書而貫通?雖讀書而貫通,一番掩卷,書與我辦若二,豈若誦讀而瀜會?誦讀然後書我爲一體。頃者讀書之飭,意蓋在焉,而再昨注書·春坊摘奸也。回奏曰,春坊二人,皆張燈開卷而坐云,故其時謂以擧職。伊後思之不然,雖徹夜張燈而開卷,不爲誦讀,開覽一篇而徹宵,有何貫通瀜會之效哉?古人,有嗚呼晩矣之云,五十讀書,其亦有之。其中年近六十者,張燈開卷,猶代以誦讀,其中年少者乎?非飭勵之意,況春坊若此,何以勸元良?旣下敎之後,亦不可分揀年之多少,伊日入直春坊,竝越廩一等。書訖。諸臣,以次退出。
上在昌德宮。常參·經筵,以代理停。
夜三更,流星出天中淡雲間,入西方天際。狀如拳,尾長二三尺許,色赤,光照地。
趙載敏達曰,明日常參,取稟。令曰,停。
又達曰,大司憲未差,執義閔遇洙,掌令宋能相·鄭漢奎在外,持平權抗,親病受由,安致宅未署經。今日以監察茶時之意,敢達。又達曰,吏曹判書元景夏連日違召,尙不出肅。其在事體,殊甚未安,卽爲牌招察任,何如?令曰,依。
又達曰,刑曹判書柳儼,連日違召,不爲行公,事甚未安。卽爲牌招察任,何如?令曰,依。
金尙重達曰,延祥詩製述官,旣已抄達,大提學趙觀彬,明日待開門牌招,以爲出韻科次,何如?令曰,依。
成範錫達曰,輔德魚錫胤,以其親病陳書徑出,原書纔已捧入矣。所當直捧禁推徽旨。而此與無端徑出有異,推考警責,何如?令曰,依。
具允明,以吏曹言啓曰,今此宗廟春享大祭及各陵殿正朝祭獻官,分排塡差時,實無推移之路。不得已以刑官,通融塡差之意,敢啓。傳曰,知道。
又以侍講院言達曰,本院上番輔德魚錫胤,連日入直矣,以親病,陳書徑出,兼輔德·兼文學未差,弼善崔成大,謂有親病,不爲行公,兼弼善鄭宲,文學徐孝修俱在外。上番,他無推移之員。弼善崔成大,卽爲牌招入直,何如?令曰,依。
又以禮曹言達曰,今十二月初四日,大臣·備局堂上引見入侍時,京外癘疫熾盛處癘祭,一例爲之事,已爲定奪矣。卽伏見慶尙監司狀達,則道內癘疫熾盛云。開城留守狀達,則本府境內癘疫熾盛云。慶尙道·開城府癘祭,依他各道,例遣近臣,受香祝下去,令各其本道,中央設壇,隨時卜日,先行城隍發告祭,間二日,設行癘祭。而祭文,令藝文館,別爲撰出,祭物執事,亦令各其道,差定進排,虔誠祈禳之意,竝爲。分付,令曰,依。
又以兵曹言達曰,前僉使康敏亮,以僞冒科名,原榜中削去事令下矣。榜目中付標以入,而所授紅牌,令政院燒火之意,敢達。令曰,知道。
又以御營廳言啓曰,今此下番騎士別破陣步軍試才賞格,從分數多寡,以本廳所儲木綿,面給後別單書入之意,敢啓。傳曰,知道。
又以御營廳言啓曰,今月二十五日,本廳下番騎士賞試射時,騎士安學麟,騎芻鞭芻兩技,以同番騎士崔守大名,代射現發。莫重國試,如是弄奸,極爲驚駭。安學麟·崔守大,令攸司依律勘處,何如?傳曰,允。
又以御營廳言啓曰,本廳屬海西九番騎士五十人內二人,以染病未來,其餘四十八人及標下軍四名,已爲逢點整齊矣。來庚午年正月初一日,與東營入直八番騎士替代後,舊番騎士放送之意,敢啓。傳曰,知道。
又以御營廳言啓曰,本廳來庚午年正月二月兩朔,應立右部中司屬忠淸左道五哨軍兵六百七十名,已爲逢點整齊矣。正月初一日,與左司,軍兵替代後,舊軍放送之意,敢啓。傳曰,知道。
又以御營廳言啓曰,本廳來庚午年三月四日,當海西十一番十二番騎士及標下軍,逐朔立番次,趁期調送事。本道監兵使處,依前知會之意,敢啓。傳曰,知道。
右議政鄭羽良箚曰,伏以臣,迫於嚴命,旣冒昧出謝矣。所帶知經筵·春秋館事·賓客及宗廟署·宣惠廳·校書館·司譯院·典醫監提擧,法不當仍帶,乞令該曹照例,稟處。取進止。答曰,覽箚具悉卿懇。箚辭,令該曹稟處。仍令曰,遣史官往諭。
輔德魚錫胤書曰,伏以臣之父病,一味沈篤,少無減勢,臣豈有晷刻離捨之望,而頃於再召之下,不敢荐犯違逋,抑情供職,亦幾七八日于玆矣。老人氣息,一經重疾,澌敗無復餘地,一日所食,不過數匙粥飮。而猶且滯鬱不下,氣逆火升,精神昏翳,澟澟有朝夕難保之憂。臣每於持被之夜,門鑰旣下,候伻隔阻,則方寸一倍交亂,臣之情理,其亦慼矣。顧今殘臘無幾,獻發在近,挨過數日,祗伸起居,卽臣區區之願。而目下情私,他未暇恤,玆敢不避煩猥,復此哀籲於离明之下,而徑出禁門,私心悚懍。伏乞睿慈,俯賜矜諒,削臣見帶之職,俾便救護。治臣擅離之罪,以昭法紀,不勝幸甚。答曰,覽書具悉。爾其勿辭,救護父病。
上在昌德宮。常參·經筵,以代理停。
未時,太白見於巳地。
金尙重達曰,明日常參,取稟。令曰,停。
具允明達曰,大司憲未差,執義閔遇洙,掌令宋能相·鄭漢奎在外,持平權杭牌不進,安致宅未署經。今日以監察茶時之意,敢達。令曰,知道。
徐命珩達曰,右副承旨趙載敏,今日不爲仕進,卽爲牌招,何如?令曰,依。
又達曰,吏曹判書元景夏一向違牌,尙不膺命,其在事體,極涉未安。卽爲牌招察任,何如?令曰,依。
金尙重達曰,憲府連日監察茶時,諫院闕啓已至多日,事甚未安。除在外未署經外,未肅拜人員,竝卽牌招,何如?令曰,依。
又達曰,副校理韓光會,自鄕纔已上來,卽爲牌招入直,何如?令曰,依。
又達曰,延祥詩製述官中,時無職名人員,令該曹口傳付軍職,何如?令曰,依。
備忘記,當該中官,當爲莫重公事,誤踏啓字,極爲非矣,推考。
具允明,以兵曹言啓曰,武藝別監徐昌周·金億老等,中日試才時,鳥銃無間連三次三發三中。似當依事目,直赴殿試,各人等所受賜馬之帖,亦當一倂還收。而係干恩典,自下不敢擅便,上裁,何如?傳曰,原單子入之。
副校理韓光會書曰,伏以臣,行畸植孤,性愚言拙,本不堪於需世。而偏被洪造,累玷榮塗。以冥埴之蹤,涉睢盱之場,末梢之必陷於重戾。非但臣之自知,知臣者,亦爲臣危之。間者憯鋒迭發,幾爲虀粉。何幸聖明在上,天地於臣,父母於臣,誨諭懇惻,殆逾於詔迷子。而第臣戇愚之姿,守株之見,終未能點記。適當昨年合辭之時,妄陳輕重之論,是臣平生所涇渭於胸中者。而誠未見孚,辭不達意,咫尺天威,衷情莫暴,譴削之恩,實不足以贖其罪。俯仰慙懍,寧欲無生。惟彼李永祚之乘機躑躅,恣意齗齗,固其所也。自是厥後,跧伏松楸,追訟愆尤。甘作聖世之棄物,望絶遺簪之或記。方値离明代照,四方延頸,煦嚅跛躄,率皆鼓舞。而臣獨屛蟄窮廬,跡阻脩門,瞻望雲天,撫躬自悼。乃者大朝特敍之命,遽降於千萬夢想之外,玉署除旨踵臨於蓬蓽之中。臣是何人,濫蒙拂拭,一至於此哉?臣奉命九頓,感涕被面,恩諭之下,不敢久淹。昨始來伏私次,而臲卼之迹,危蹙之情,猶夫前日,不可以去就論也。玆敢隨牌祗詣,悉暴肝膈之懇。伏乞睿慈,亟賜鐫削,俾得退守本分,以卒天地生成之澤。千萬至祝。臣無任云云。答曰,覽書具悉。爾其勿辭,從速察職。
上在昌德宮。常參·經筵,以代理停。
巳時,日有右珥,日上有冠。午時,日暈,右珥暈上有冠。未時,日上有冠,太白見於巳地。
金尙重達曰,明日常參,取稟。令曰,停。
具允明達曰,大司憲未差,執義閔遇洙,掌令宋能相·鄭漢奎在外,持平權抗牌不進,令旨未下,安致宅未署經。今日以監察茶時之意,敢達。令曰,知道。
藥房都提調閔應洙,提調金尙魯,副提調徐命珩啓曰,歲色將窮,伏未審此時,聖體調攝若何?溫泉水,連爲薰洗,丸劑,連爲進御。而瘙癢之候及眩氣,漸益差歇乎?今日臣等,率諸御醫,趁早入診,詳察症候,爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣。予則一樣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具允明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
徐命珩達曰,右副承旨趙載敏,今日不爲仕進。牌招,何如?令曰,依。
又達曰,吏曹判書元景夏連日違召,尙不出肅。其在事體,殊極未安,卽爲牌招察任,何如?令曰,依。
金尙重達曰,玉堂上下番俱空,事甚未安。副校理韓光會,書批已下,修撰洪重孝,由限已過。竝卽牌招,以爲入直之地,何如?令曰,依。
具允明啓曰,卽者備邊司郞廳來言,大臣·備局堂上,依下敎來待矣。傳曰,引見。
傳于趙載敏曰,備堂留在闕中者幾員,問啓。
趙載敏達曰,同副承旨具允明,不有廳規,先爲出去,卽爲牌招入直,何如?令曰,依。
傳于趙載敏曰,留在備堂,入侍。
傳于具允明曰,儒臣,持聖學輯要入侍。
己巳十二月二十九日巳時,上御歡慶殿。大臣·備局堂上引見入侍時,左議政金若魯,右議政鄭羽良,行戶曹判書朴文秀,兵曹判書金尙魯,判尹金聖應,禮曹判書徐宗伋,右參贊申晩,工曹參判金尙星,司直徐命九,左尹李鼎輔,禮曹參判洪鳳漢,刑曹參判鄭翬良,右承旨金尙重,假注書李賢汲,記事官李宜哲,以次進伏。記事官金聖佑追後入侍。若魯曰,日間聖體調攝若何?上曰,一様矣。若魯曰,搔癢之候何如?上曰,臂部搔癢,姑不顯減矣。若魯曰,大王大妃殿氣候如何?上曰,安寧矣。若魯曰,王世子氣候何如?上曰,好過矣。尙重曰,下番翰林金聖佑病勢猝重,兼春秋替入,何如?上曰,下番翰林有病故,而預備翰林不爲須資,預備翰林,推考,可也。出擧條若魯曰,下番翰林追後入侍已涉未安。而承旨以有病之說,煩陳,至請替入兼春秋,筵體不嚴。入侍承旨推考,何如?上曰,依爲之。出擧條聖佑趨出。預備翰林李齊顯,入侍。若魯曰,進見之禮,講定,何如?上曰,新備鼎席,欲爲此事耶?若魯曰,軍國重事,殿下決之,而不定日次名號,則國家體段,豈如是乎?屢次筵中,欲一仰達,而姑待僚相之入朝,合辭仰懇,期於蒙許矣。羽良曰,進見日次,如不得蒙許,群下之情,無以鎭之。願殿下快許,此非持難事也。今日則臣等,得請乃已矣。上曰,萬事萬物,一而已矣。一字外予未知之。卿等勿復言。文秀曰,國之小事,則一月爲六次對,而國之重事大事,則無次對之名,非國家制度也。上曰,於前所無之例,卿等,使予爲之耶?羽良曰,何必以古例爲敎乎?究於理而當然,則行之而已。上曰,予謂有苦心,使元良代理,而又將爲此事耶?卿等强爭,則予又有苦心矣。羽良曰,如此下敎,臣死不欲聞之矣。若魯曰,殿下之心,臣等亦豈不知?而國體所在,不得不如是矣。大臣·重臣,仍苦請不已。上曰,卿等之苦請如此,而予之苦心,亦難矣。卿等,若以一月一次爲請,則予或從之矣。若魯曰,國家制度,斷不當若是矣。殿下如終不允許,則群情泮渙,無以維持矣。羽良曰,一月一次之敎,臣等決不得奉承矣。尙魯曰,大臣所達,亦可見苦忱矣。殿下於今日,命定制度,仍勸勉國事,則大小臣工,孰無興作趨事之心乎?不然,則臣等,獨將何爲耶?若魯曰,以一月內三番引見,爲定如何?上曰,予不欲聞次字矣。番與次字之意,豈異耶?且一月三番,卽舊次對也。予決不爲之矣。文秀曰,殿下如以三字爲拘,則一月四番,亦何妨耶?上曰,此則戶判之言,無識矣。文秀曰,臣雖萬事無識,此一事則有識矣。羽良曰,一月之內,累見諸臣,然後軍國重事,可以決之矣。殿下若以次字爲拘,則以一月三稟下敎如何?上曰,此不必別定日次,東宮次對罷後,如有可稟於予者,求對稟決,似好矣。若魯曰,先對東宮,後入大朝,尤不當於事理矣。尙魯曰,先爲入侍于大朝,次入東宮則好矣。以此下敎如何?上曰,如此則雖曰非次對,便是次對也。次對常參等節,予旣傳付於元良,而又豈爲次對耶?羽良曰,國者,祖宗之國也。殿下受祖宗付托之重,一月三次引接諸臣,裁決軍國之重事,名正而言順矣。不然,則其如宗社何,人心何?上曰,左右相所達及諸臣之請,如是勤懇,予甚迫隘矣。無已則有一焉,一月二次,何如?·若魯·羽良曰,一月二次,名號不正矣。以一月三次下敎,何如?上曰,三次則終是次對矣。羽良曰,下敎中,不必用三字,以一旬內一日,爲定式,則豈不好耶?上曰,卿等止之。三次次對,則卿等,雖至於廷請,予不聽之矣。一月二次,亦足以裁決重事。卿等,更勿言之。若魯·羽良曰,臣等今日求對,終不得允許而退。則不但臣等,有負職之誚,竊恐人心,由此渙散矣。上曰,卿等,何其野俗也?未可使予,有見百姓之顔耶?羽良曰,一日三次之請允許,然後殿下方有見臣民之面矣。上曰,一月二次,予以兩儀之義,爲之矣。更勿言之。尙星曰,三光之義,亦有之矣。上命承旨書之曰,凡事,必也遵古,而頃者侍坐次對之命。雖因諸臣强請而然也。伊後思之,代理之後,所謂次對,其無舊例,侍坐之名,事體亦不然。故特令寢之,許以召見求對,君見臣,臣見君,自有日矣,而其無定制。今日大臣諸臣,苦口而請,其在待股肱敬大臣之道,難以一向拒之,亦與次對有間,則不無參酌。此後望前一日望後一日,於無故之日,大臣·備局諸宰入侍,稟決軍國重事,其不時召見,無時求對,不在于此,以此分付備局。書訖。若魯曰,在臣等懇迫之情,猶以一月二次之敎爲幸,而更不得苦口强請,奉承而退。向者廟堂諸臣奉承之意,亦如此矣。上曰,諸臣之意,猶以爲不快耶?更勿言之。上曰,御史金致仁,使之入侍。出榻敎臣賢汲,趨出,偕致仁入侍。羽良曰,臣於初筵,以振法綱事,有所仰達,而引諸葛亮治蜀之政爲言者,非欲重法嚴刑也。國家自有經國大典及新頒續大典,而舊法不行,紀綱陵夷。臣意,不過欲修明振刷而已。近來禁府擬律,多有未安者,如晩時發船,自有續大典之律,而全州判官兪肅基,還職放送。果川縣監金百鍊,以屠牛,大臣陳達拿問,而亦爲還職。襄陽府使沈益聖,狼川縣監趙漢弼,同爲現捉於軍器摘奸。而漢弼則奪告身,益聖則分揀,益聖,雖云新到,已過五六朔,其間,豈不得修補乎?未免罪同罰異。前府使李重泰,分明還上反作,而以奪告身照律,俱未免失當。全州判官兪肅基則依續大典律施行,金百鍊則以判書有違律施行,沈益聖則依趙漢弼例施行,李重泰則用還上反作之律。而禁府堂上,有擬律乖當之失,從重推考,何如?上曰,依爲之。出擧條羽良曰,北評事趙暾,初不下往,宜用卽其地定配之律。而聞其供辭,以兵判·北伯酬酢之言,爲自明之端云。本律,雖不當用,國朝四百年,自有評事以來,元無自京初不下去者,若不嚴勘,則此後北評事,將無下去之人。徒三年定配之律,則斷不可已也。上曰,依爲之。若魯曰,趙暾,與厭避有異,故向日筵中,已有下敎。而不用本律,則徒配,彼此不當矣。上曰,趙暾之爲北評事,在於兵判自北還歸之前耶?若魯曰,在兵判未歸之前。而不久矣。上曰,趙暾特施投畀之典。晩曰,評事之任,人皆厭避,趙暾亦豈有樂赴之意?而第其畢竟不赴者,蓋因兵判之傳及北伯不欲下來之言,則此不可以厭避論也。至命拿處者,卽以此也。大臣所達,雖出於嚴法紀之意。而今此投畀之命,似與當初處分有異,故惶恐敢達。上曰,俄者下敎,已參酌矣。重臣推考。出擧條若魯曰,前忠州牧使尹尙喜事,頃有嚴勘之命矣。金吾以奪告身照律蒙放,與法典差異。續大典,旣有官穀京外官料理爲名那移防納者,依那移出納律論之文,又有大同儲置擅貸,徒配禁錮之文,法典如此,故仰達矣。上曰,何律爲是耶?若魯曰,那移出納,大明律,計贓,至流三千里,充刺大同儲置擅貸,五十石以上,徒二年禁錮五年。而續典,旣稱五十石以上,無計石次次增加之文,且與入己犯贓,有間,參酌用此律,徒二年定配禁錮五年,爲宜矣。上曰,用此律,可也。出擧條若魯曰,吏曹判書元景夏向日上書中,以臣筵奏,有引嫌之語,誠出意外。臣之筵奏,於吏判,少無可嫌。聖上,亦已下燭,至今撕捱過矣。羽良曰,左相所達,元無深意矣。吏判之以此引嫌,極爲過矣。吏判,豈不無病痛?而有公平心事,且吏參時爲政,甚善爲之。兵判,雖不久行公,而爲政亦公平,都政遷就可悶,而强引不當之嫌,久未出肅,恐涉未安。吏判,從重推考勉出,何如?上曰,依爲之。出擧條羽良曰,趙載浩,向來筵敎嚴飭,而終不行公,極爲未安。若置之,則其在國體,損傷大矣。趙載浩,罷職,何如?上曰,依爲之。出擧條若魯曰,全羅監司李昌誼,除拜之後,尙不出肅,無意辭朝。故仰達小朝,推考催促矣。又爲陳書,而以方有親病,勢難將往,亦難離去爲辭,而至今不爲肅謝。情理如此,則旣難强迫,一向相持,民事可慮。今姑許遞,何如?上曰,依爲之。出擧條若魯曰,統制使鄭纘述,稱以情勢難安,使虞候替報備局,事體極爲駭然,其報狀,纔已退送。而不可無警責,鄭纘述,從重推考,何如?上曰,依爲之。出擧條若魯曰,會寧開市,係是邊疆事,則所當啓聞。而北兵使及咸鏡監司俱申聞,已涉不當,政院,不爲付籤入啓,而達下亦甚不察。咸鏡監司北兵使,當該承旨,竝推考,何如?上曰,依爲之。出擧條若魯曰,南漢·江都軍餉,丙辰年反庫後,久未擧行。歲翻後,卽遣御史反庫,何如?上曰,依爲之。若魯曰,御史,自備局啓下乎?上曰,丙辰,兵判往江都。其時備局,啓下矣。今番,亦自備局,擇差啓下,可也。出擧條若魯曰,關西小米一千五百石,海西小米一千石,年年輪回劃給於南漢·江都,添補軍餉矣。今則兩處蓄積稍優,無渴急之慮,而摠戎,旣掌北漢儲餉之道,不可不念。明年條,旣給江都,自辛未條,劃給於摠廳,以爲蕩春倉儲置之地,何如?上曰,聞守禦使之言,南漢則餉穀旣多云,而江都則姑似未裕,分半給摠廳好矣。若魯曰,然則南漢,姑爲停止。而自辛未始,一年給摠廳,一年給江都,輪回劃屬,使之作大米儲餉,宜矣。上曰,依爲之。出擧條上曰,御使進奏。致仁進伏曰,栍邑二守令,別無大段可譽,亦無虐政非法之事,而但束濕少欠矣。上曰,沿路,有所見耶?致仁曰,井邑縣監尹東涵,最善爲治矣。上命承旨,讀御史。書啓訖。上曰,尹東涵誰也?文秀曰,參議尹東浚之弟也。其人雖甚短小,其剛敏之才,必善爲治矣。羽良曰,善治守令,則宜用書殿柱之例,陞擢於州牧,然後可以聳動矣。上曰,所陳是矣。命承旨書之曰,今覽御史書啓,栍邑二守令,於廉問二條,俱無執頉,亦無治不治可褒可懲者。其中,雖有逃限過年云者,御史書啓中,旣曰無公文可憑云,而遠外守令,與畿甸有間,不可一懲而拿問,以貽民弊,竝置之。其若書啓中末梢措辭推之,俱有忽怠之譏,此道臣不能嚴飭之過,當該道臣,從重推考。井邑縣監尹東涵,頃者下敎中,雖栍外,有大善治大不治,則使之以聞,覽其褒,其涉可尙,准職除授。噫,百里之民,專委守令。一邑之民支保,卽予之幸,一邑之得人,亦予之幸。准職命下之後,自有階踐,其所階踐,勿也。京職,以守令踐付,踐付時懸注事,分付該曹,此外曾前御史純褒者,亦令銓曹調用。致仁曰,臣聞各邑束伍,全以私賤之無根着者,充定,每當習操時,則盡爲逃散。故各邑將校輩,以臨急充定爲難,驅來行路丐乞之流,暫爲苟充云,此弊誠難矣。緩急,有何可恃耶?羽良曰,御史所達,誠然矣。道臣及兵使,各別申飭,何如?上曰,今聞御史所陳,束伍軍私賤充定之時,不以有根着者充定,習操之時,其涉寒心云。此皆道臣·帥臣·營將,不能嚴飭守令,慢忽擧行之致,湖南若此,諸道可知。湖南道臣·帥臣,從重推考。此後御史廉問時,若有此弊,當重繩。噫,外方軍兵,專恃束伍,而恒時若此,有事何恃?巡點時不飭營將,習操時不飭帥臣,當從重以勘,以此一例嚴飭諸道。致仁曰,光州雖稱大邑,幅員不大,民戶之數亦不多,而各色還上,其數甚多。至於八萬餘石,雖小戶殘戶,一年所受食,小不下七八石。雖如今年之豐,徵之隣族者猶多。若値歉歲,則其勢必不但貧民,擧皆逃散,稍實之民,亦將以隣族之徵,不能支保,此不可不速有變通。本邑還穀,次次移轉於糶糴數少之附近諸邑,以除本邑民弊,似合事宜矣。若魯曰,光州還穀之爲民弊如此,則分付道臣,參酌移送於糶糴數少之邑,宜矣。上曰,依爲之。出擧條致仁曰,湖南諸寺僧役煩重,擧至殘弊。而近來願堂之弊,尤爲僧徒難支之端。諸宮家願堂之說,臣亦聞之,而京各司願堂,今始初聞,實爲怪異矣。蓋道內寺刹,皆稱某宮家·某上司願堂,官家若令應役,則宮家圖書,上司關文,踵至,輒爲嚴截,俾不得責役。故昔之諸寺,均分責應之役,今則一寺全當爲之,僧徒其何能支堪耶?僧徒,亦殿下之赤子也。宜有嚴飭禁斷之道矣。上曰,京司願堂之說,聞甚怪駭,所謂京司,何司耶?致仁曰,臣在全州,聞有願堂之京司,使之謄來,則守禦廳·耆老所,皆有之矣。若魯曰,耆老所·守禦廳願堂,御史旣已査問,爲先革罷,其他願堂,分付道臣,卽爲査報備局,以爲竝罷之地,各道,亦一體申飭,何如?上曰,聞甚怪駭,依爲之。出擧條羽良曰,海夫之弊,亦難矣。當此聖世,海曲蒼生,獨有失業之歎,豈非可憐乎?尙魯曰,海洋折受之弊,不可不嚴立科條。使海民,有支保之道矣。上命承旨書之曰,海夫之弊,其知之熟矣。而今聞大臣所陳,大意是矣。然自有令甲,不必更査,疊懲濫懲,已載續大典,雖監·兵·水營,不當懲而懲。此違令,此則當一番遣御史,廉問嚴徵。而大抵此弊,京外牟利之輩,貪漁利,陳告各處而然矣。自今爲始,凡諸海洋折受,勿論斜水·船稅·漁稅,一倂痛禁,庶可除後弊。此後不遵此令,若有新折受之事,則手本草記,自備局,直爲草記勿施,當該陳告人,嚴刑三次後定配事,定式施行。羽良曰,前後御史,書啓中,純褒人,則一一收用。犯貪人,則遲其收敍,然後庶爲守令勸懲之道矣。上曰,所達,是矣。頃見許㻑·鄭升來,升來則雖似長者,而堅剛,不如許㻑矣。文秀曰,外間之議,亦以㻑爲勝云矣。若魯曰,許悸爲僉使時,善治云矣。羽良曰,其人可用矣。若魯曰,金根,亦善治洪原云矣。上曰,李箕鎭·元景夏,宣惠廳堂上差下,可也。出榻敎諸臣,以次退出。
己巳十二月二十九日初更,上御歡慶殿。留在備堂入侍時,戶曹判書朴文秀,兵曹判書金尙魯,左參贊申晩,副司直徐命九,禮曹參判洪鳳漢,副修撰洪重孝,右副承旨趙載敏,記事官南鶴老·李宜哲·金聖佑進伏訖。上曰,此歲將盡矣。彼儒臣,且入直,故欲爲召見備堂及儒臣矣。載敏曰,諸宰徑先出去,殊極未安,推考,何如?上曰,旣有下敎,則留在闕中,可也。而徑先出去,何也?載敏曰,不爲省記,則不當留在闕中,故使之待令於闕外矣。上曰,使之留待,則何敢出去耶?司謁,必誤傳下敎而然矣。載敏曰,諸宰之不待於闕外,而徑先出去者,宜可推考矣。上曰,司謁,不能詳傳下敎,而諸宰徑先出去。當該司謁,從重科治,可也。上曰,儒臣,讀聖學輯要,重孝讀自孟子曰人有不爲也。止其可得乎。上曰,下番翰林讀之。聖佑讀自子曰大臣,止右辨君子之行。重孝拈出不事王候高尙其事。而陳其文義曰,巖穴之士,雖欲行道,而人君,不致敬盡禮,則無由致之。時君世主,誰不欲用巖穴之士,而不知所以致之之道?故使其賢者,高尙其事而已。唯湯之於伊尹,高宗之於傅說,文王之於呂尙,能盡其敬禮而致之。抑其次漢昭烈之於諸葛亮,是已。上下數千載之間,只有此數君而已。三代聖君,固不可望,而皆甘自處於漢昭烈之下,臣每爲時君世主而深慨矣。豈非今日聖上之留心處乎?上曰,苻堅之於王猛,古人,亦竝稱之矣。重孝曰,古人雖有竝稱之言。臣則不欲竝陳於殿下之前矣。上曰,儒臣之意,是矣。載敏曰,儒臣得體矣。上曰,如孔明者,固不易得,而至於有才有能之人,知之甚難。雖以外貌言之,如有關羽·張飛熊虎之姿,人必易知,而亦不得見,是可歎也。若使昭烈,不遇孔明,荊·益一隅之偏安,何可得也?載敏曰,用賢之效,益著於危難之時,若時平泰之時,則雖使土偶木人,備員充位,猶可支撑。而至於危難之時,則不可無賢才矣。重孝曰,明王所以必求賢才,而用之於平泰之日者,正欲其不致危亂之患也。危亂然後,始欲得賢而濟艱,則其已晩矣。亦何及也?上曰,儒臣言是矣。載敏曰,雖以先正臣李珥言之,當聖祖有爲之時,不得安於朝廷,不能展布,故作此書以進,爲行道輔治之具矣。上曰,先正此書,可見其所蘊之大也。曾於昔年,景廟將講是書,有一朝臣,斥先正以異端,以此重遭臺彈。予不欲斥言其人之姓名耳。重孝曰,殿下不斥言其人,臣不知爲誰某,然其人,誠無狀矣。若是有識之人,平日,雖不尊敬,而亦不爲此等說矣。上曰,故參判吳光運,稱以先正。其時予與故左相,稱其公心矣。載敏曰,此儒臣,亦與吳光運,議論同矣。上曰,然乎?儒臣平日,知吳光運乎?重孝曰,未釋褐前,不相知之,而釋褐之後,則情意頗厚矣。上曰,然則與洪景輔亦同乎?重孝曰,景輔,卽臣五寸侄也。至親之間,議論,豈有異也?上曰,予使儒臣已久,而謂其論議與承宣同矣。今日,始知儒臣矣。儒臣,以斥先正者,爲無狀,儒臣向先正之心,亦與吳光運同乎?重孝曰,然矣。上曰,儒臣,亦公心矣。今日君臣,始知心事矣。儒臣,必以此心,事東宮,可也。載敏曰,儒臣家雖有色目之名,本不爲黨習矣。重孝曰,聖敎如是諄複,臣何敢不爲盡達乎?臣之高祖故大司憲洪履祥,與先正,道義相交,雖不以門人自處,而以有知遇之感,故其爲先正挽詩,極加稱揚,世莫不知之。故爲高祖子孫者,勿論色目之同異,本無排斥之人矣。上曰,然則與洪鳳漢,爲幾寸耶?重孝曰,爲十寸祖孫間,而同是高祖之子孫矣。上曰,注書出去,留在諸宰入侍事,分付。臣鶴老承命趨出,與文秀等,偕入進伏。上曰,備局諸宰,使之留待,則何敢徑先出去耶?此承旨不能擧行之致,予方欲遞差承旨,而卿等,亦欲推考矣。聞承旨所達,是司謁,誤傳下敎而然矣。尙魯曰,臣等如聞留待下敎,則何敢出去耶?司謁,泛以問啓爲言,而闕門將閉。故臣等,不得已出去矣。上敎至此,臣等,不勝惶恐矣。上曰,凡諸傳敎,中官,傳于司謁,司謁,傳于政院,次次相傳之際,易致誤傳。司謁,科治,傳敎爻周,可也。上曰,予今日,當更爲下敎矣。望前望後,一次進見,則自今以後,君臣可無阻隔之患,而諸臣,猶有不知予心者。卽今瘙癢之症如此,而欲見儒臣,故又召卿等。卿等知予之心,則使予安意,可也。頃聞諸臣之求對,予解衣而臥,自謂曰,諸臣,以予爲無病,而如是求對乎?然而召見者,出於敬大臣之意也。今日則已定進見之例,不復忙忙躁躁,可也。文秀曰,殿下上奉東朝,下有東宮,君臣,共享太平之樂,豈有如此之時乎?今日,又定進見之儀,臣等,退而不勝欣喜,雖未冾足,而猶勝於前矣。晩曰,二次進見,雖似稀闊,而有此定限,實合朝體,臣等,不勝欣悅矣。二次進見後,如有稟決之事,則雖五六次進見,何妨乎?如臣輩雖無稟裁之事,而隨行入侍,則豈不幸耶?尙魯曰,於國體,如是誠宜矣。二次雖似不足,可爲定制矣。上曰,卿等言是矣。一次則不可爲定制矣。文秀曰,必避三字,而以二次定式者,甚苟且矣。上曰,此後則不復以此爲言也。盡熟之粥,何可落鼻涕耶?有可稟事而求對,則何可拘於二次定式,而不爲召見耶?文秀曰,今日國勢,猶不得措諸盤石之安,而東宮,方在幼沖之年,國家實孤危矣。殿下頻接臣隣,講論治務,然後國事可無渙散之患矣。上曰,國勢甚孤危,而螽斯之慶漸晩,予每以是爲悶。予見元孫,則當起舞矣。上曰,國婚定例,幾盡釐正耶?文秀曰,不久當修正,而總而計之,則減除之數,幾至數萬兩矣。上曰,然乎?其效不少矣。鳳漢曰,臣有區區所懷,敢此仰達。殿下自東宮代理之後,不以國事爲心。而東宮,方當勤學之時,摠察機務,不得專意於學問,是近於揠苗也。政務大綱,則殿下皆自摠攬,而使東宮,專心於爲學,宜矣。尙魯曰,臣亦有此意,而未及達矣。講規太過,事務甚繁,不能堪耐,而或至生病,則豈非可悶乎?載敏曰,心不可兩用矣。庶務必有妨於爲學。故臣亦頃以此意,有所仰達矣。上曰,洪鳳漢,不知予意矣。拘於講規,則必不至於放過矣。上曰,今日召見卿等,而下敎之意。卿等,傳于大臣,此後則不復以進見定例,爭論也。文秀等曰,臣等,當以上敎,傳言于大臣,而此後則不必以此爭執矣。上曰,卿等,先爲退去。文秀等退出。上命鳳漢進前。鳳漢進伏。上曰,予今日,始知儒臣矣。卿與儒臣,情誼何如耶?鳳漢曰,臣家雖有色目之分,情誼,本無疑阻之事。且儒臣,不染於黨習矣。臣家有宗契,春秋講信,同會一處,稱叔侄稱兄弟,近益敦厚矣。上曰,今聞宰臣與儒臣無疑阻之事云,洪門貴矣。毋論南西老少,以公心事國,則豈非好耶?彼儒臣,旣曰論議與吳光運同,則能爲吳光運之事乎?重孝曰,才雖有厚薄淺深,而心則豈不能及也。孟子稱尙友古人,況於今人,豈有心不及之理乎?臣亦旣知其人,決非畏親舊之譏責,而不稱先正者矣。上曰,儒臣之言是矣。鳳漢曰,亮漢登第之後,人或勸其改名。所謂改名,變其色目之謂也。亮漢,以或人之言,傳于臣曰,此豈非可笑乎云?蓋亮漢之意,非欲變改色目。酬酢之際,偶及其說,臣答曰,爾雖年少,自有世守之名目,今於出身之初,若改其名,則是乃有所爲而爲也。便是士夫之羞恥事,人臣事君,當持一公字而已,色目非所可論云。則亮漢之心,亦如臣心,相與一笑矣。上曰,卿言直矣。有所爲而爲者,卽利欲也。豈人臣事君之道乎?予之期於卿者深矣。今聞此酬酢之言,甚貴矣。鳳漢曰,如洪聖輔,非有爲而爲也。當初只是公平處心矣。上曰,其時有慨然者而然矣。鳳漢曰,聖輔,只是心有所慨而然,何嘗有意於變其色目?而一邊人,疑謗太甚,一邊人,登進不已,故不得不至此矣。上曰,儒臣陳之,果如此乎?重孝曰,聖輔,卽臣五寸侄也。至親之間,豈不知其心乎?親舊之間,激之太甚,至於絶交,故以至於此。而一家間,則情誼不少傷矣。上曰,卿休戚之家也。卿家之篤厚如此,予甚貴之矣。卿之不爲黨論,予雖不言,卿必自勉。國家之倚仗卿者甚大,卿先自家始,調和諸宗,可也。鳳漢曰,如臣者,若爲偏論而推波助瀾,則豈不爲凶國害家乎?臣於一家,行低年少,雖不言重,豈敢不益勉敦睦之風乎?上曰,卿雖年少而行低,洪家調和之責,托之於卿矣。卿卽宣廟後裔,豈知今日?卿家復爲休戚之臣乎?卿家亦有卿堂兄,須思予今日之言,以此公心,事東宮,是予之望也。一家仁,一國興仁,一家情意相通則好矣。使一家三色目,同歸於一,則行不得之事也。鳳漢曰,臣家今方敦睦,則何可拘於色目乎?聖敎如此,臣敢不銘之心肝,終身佩服乎?上曰,卿言如此,予亦幸之矣。諸臣,以次退出。
上在昌德宮。常參·經筵,以代理停。
金尙重達曰,明日,以正朝常參,頉稟。令曰,知道。
趙載敏達曰,備邊司郞廳來言。今日賓廳日次,而過歲問安相値,頉稟。令曰,知道。
又達曰,大司憲未差,執義閔遇洙,掌令宋能相·鄭漢奎在外,持平權抗,牌不進令旨未下,安致宅,未署經。今日以監察茶時之意,敢達。令曰,知道。
大殿·大王大妃殿·中宮殿·世子宮·嬪宮·賢嬪宮,政院·玉堂單子問安。答曰,知道。
大殿·大王大妃殿·中宮殿·世子宮·嬪宮·賢嬪宮,朝廷二品以上·六曹·大司諫單子問安。答曰,知道。
徐命珩達曰,吏曹判書元景夏連日違召,已極未安,而昨日,申飭勉出之下,又不出肅。卽爲牌招察任,何如?令曰,依。
又達曰,吏曹判書元景夏牌不進推考徽旨,今方捧入,而筵飭勉出之下,又違召命,不爲出肅。其在事體,誠極未安。更爲牌招察任,何如?令曰,依。
成範錫,以戶曹言達曰,依令敎判府事閔應洙,自二月至十月合九朔祿俸,更爲輸送于本家,則以爲連爲陳箚力辭,終不敢祗受云。祿俸又不領受,何以爲之?敢稟。令曰,令倉官,更爲輸送。
又以戶曹言達曰,故判府事李頤命,辛卯年藥房都提調時,恩賜田結,尙未準受矣。忠淸道鴻山縣數外官屯田畓竝參結,自本家望呈,故査問本官成冊,今已上來,依例折給,何如?令曰,依。
咸鏡監司狀啓,以北兵使請推一款,姑不得擧行,惶恐待罪事,傳于趙載敏曰,勿待罪事,回諭。
北兵使狀啓,以邊事不能詗察,惶恐待罪事,傳于趙載敏曰,勿待罪事,回諭。
文學徐孝修書曰,伏以臣,强疾入城,纔已肅命,而臣父,方帶同知春秋館事,本生父,亦兼春秋館修撰官,顧臣所帶兼銜,自有應避之法。乞令該曹照例遞改焉。臣無任屛營祈懇之至。答曰,覽書具悉。書辭,令該曹考例,稟處。
領中樞府事金在魯箚曰,伏以臣,老衰已甚,積瘁之祟兼發。自前月以來,百症交攻,無非危厲,牢閉苦呻,殆無生人之事,而額上痰腫,又不輕,膿汁未盡出,完合尙遠。今明日新舊歲問安,臣子大禮,而末由自伸,竝歸廢闕,伏枕望宸,惶隕戀結,無以爲懷。玆敢短章請譴。伏乞离明,亟賜鐫罷,以警具僚,以安微分,千萬幸甚。答曰,覽箚具悉卿懇。有疾未參,其何所傷?卿其安心,勿辭,善攝焉。仍令曰,史官往諭。
