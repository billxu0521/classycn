上在昌德宮。停常參·經筵。
夜一更二更,乾方北方,有氣如火光。
大殿·兩慈殿·中殿,政院·玉堂,歲謁問安。答曰,知道。
吏曹啓曰,臺諫有闕,政事,取稟。
院前啓,請還收閔鼎重·閔維重·李䎘·李翊·李選等釋放之命。近日諸宮家,以量案無主陳田,連續啓下,以爲設莊之計。雖曰量案,無主田□□□四十餘年之間,民人等呈出立案,費力起□□□□□,轉相買賣,不知幾年,至有次次相傳□□□□□□□□□□□□□□□□□□□□□量案□□□恣意□□□□呼冤,罔有紀極,宮家所爲,殊甚無謂。當此天災沓至,民怨方興之日,凡可以慰悅民心者,宜無所不用其極,豈但念宮家之難支,而遂仍置之乎?請量案後起耕,有文券田畓,還爲出給,而自今以後,永塞此路,以杜冒占之弊。前啓,禮曹參議金萬重遞差事,停啓。答院曰,不允。末端事,自今以後,有主田畓,毋得折受事,各別申飭。
府前啓,請還收閔鼎重·閔維重·李䎘·李翊·李選等放釋之命事。請捕盜大將申汝哲罷職不敍事。入啓。答府曰,亟停勿煩。
有政。以上朝報及燼餘
上在昌德宮。停常參·經筵。
辰時,日暈兩珥。夜二更,東方有氣如火光。
下直,谷城縣監李萬徵,咸悅縣監權以經,交河縣監洪柱貞。
禮曹判書李亮,大司諫權□,正言趙□□,執義李華鎭初度呈辭。呈政院。還出給。
忠淸監司書目,庇仁縣監李沃,受人請囑,濫用刑杖,爲先罷黜,罪狀令該曹稟處事。
右贊成尹鑴上疏。大槪,蒙被天恩,旣尋生路,而大病之後,精力已盡,無望供仕,乞免前日休致之請,且收回醫官往來·食物·柴炭之命事。入啓。答曰,省疏具悉卿懇。卿之疾病,猝爾危谻,予深慮念矣,神明所扶,有勿藥之效,心竊喜幸。至於食物·柴炭題給之命,實非偶然,卿其安心勿辭,從容調理。
謝恩,注書李玄紀。
院前啓,還收閔鼎重等事。入啓。前啓,諸宮家冒占田畓,還給有文券開懇民人等事。停啓。
判尹鄭載嵩,辭職上疏。入啓。答曰,省疏具悉卿懇。卿其安心勿辭,調理察職。
府前啓,還收閔鼎重事,申汝哲事。入啓。答曰,毋庸瀆擾。
答院曰,勿煩。
傳曰,右議政家,有拘忌之疾云。明日崇陵奉審時,使之除肅拜進去。
繕工提調李元禎,觀象監提調閔宗道,監役安後相,禮曹參判李夏鎭,佐郞鄭尙獻,崇陵奉審事出去,京畿監司趙師錫,右議政陪行事,出去。
吏曹啓曰,今日本曹開坐,大典考講,則軍器寺主簿金振聲,禮賓寺別提朴夢賢,掌苑署別提李萱,不通,竝汰去,何如?傳曰,允。以上朝報及燼餘
上在昌德宮。停常參·經筵。
謝恩,正言李□□,司宰僉正李翰斌,禮曹判書李袤。
判義禁李正□上疏。大槪,陳情乞遞兼帶金吾之任事。入啓。答曰,省疏具悉卿懇。旣往之事,今不必爲嫌,卿其安心勿辭,從速察職。
正言李□□啓曰,臣頃於迎祥詩製進之日,適有身病,不得及時製呈,方在被推之中。且正言趙□□,臣之妻同姓四寸,法當相避。以此以彼,不可在職,請命遞斥臣職。答曰,勿辭,退待物論。
府啓,請還收遠竄罪人閔鼎重·閔維重·李䎘·李翊·李選等放釋之命事。捕盜大將申汝哲罷職不敍事。入啓。答曰,毋庸堅執。
院啓,請還收閔鼎重·閔維重·李䎘·李翊·李選等放釋之命事。引嫌而退。被推未及照勘,相避在下當遞,請正言李□□遞差。答曰,不允。處置事,依啓。以上朝報
上在昌德宮。停常參·經筵。
夜四更,流星出織女星下,入東方天際,狀如鉢,尾長三四尺許,色赤。
謝恩,典簿金敬文,河陽縣監權大益,同知李翊臣,僉知李·林,南海縣監白良弼,監察鄭昌錫,全州敎授任道三,海昌尉吳泰周,孝陵參奉吳斗宬,群山萬戶李震英,庇仁縣監楊廷藎,直講南垕。
吏曹啓曰,臺諫有闕,政事,取稟。傳曰,明日爲之。
右副承旨具崟,初度呈辭。入啓。給由。
院啓,請還收閔鼎重·閔維重·李䎘·李翊·李選等放釋之命事。入啓。答曰,毋庸强聒。
府前啓,請還收閔鼎重·閔維重·李䎘·李翊·李選等放釋之命事。新啓,羅州爲邑,物衆地大,素稱難治。從前蔭官之爲此任者,非累試著名之人,未嘗輕授焉。新除授牧使睦林馨,雖被州牧之薦,曾任兩西二邑,別無可紀之績,驟躋雄州,有乖物情。請羅州牧使睦林馨,遞差。河陽縣監安㙫,由雜歧登仕路,前爲守令,殊極濫猥,旣無治績,又被重駁,復畀邑宰,物情俱駭。請河陽縣監安㙫,遞差。南海,海防重地,而近因水土不佳,人多厭避。伏聞頃日筵中啓遞金重器南海之任,留精抄廳將校云。其人固可惜,繼此而往者,抑獨何罪?不但輕重倒置,事體虧損,必將啓僥倖之心,而無以杜規避之路,其有關於後弊,大矣。請南海縣監金重器仍任。前啓捕盜大將申汝哲,罷職不敍事,停啓。答府曰,不允。末端事,當此之時,外方守令中,可用之人,尙且遞付軍門,而況年少未赴者乎?勿爲煩論。睦林馨·安㙫事,依啓。以上朝報
上在昌德宮。停常參·經筵。
巳時,太白見於未地。
謝恩,副摠管金城,同知李元祿。
禮曹參議金萬重辭職上疏。入啓。
昌城君上疏。入啓。
右副承旨具崟初度呈辭,呈政院。還出給。
京畿監司書目,大臣奉審之行,以殘劣之馬,苟充入把,人馬差使員桃源察訪洪益亨,罷黜事。
吏曹啓曰,義州府尹申翼相,今已瓜滿。其代依近例,令備局議薦,何如?傳曰,允。
又啓曰,蔭官守令取才時,漢城府判官韓斗相,連三次不進,依例汰去,何如?傳曰,允。
答昌城君佖疏曰,省疏具悉。卿其安心勿辭,從速行公。
答禮曹參議金萬重疏曰,省疏具悉。爾其勿辭,從速察職。
注書李玄紀遷轉,代假注書權德邵·李日翼·李世益。
謝恩,檢閱李玄紀。
慶尙監司書目,新寧縣監許悏,病重罷黜事。
院前啓,請還收閔鼎重·閔維重·李䎘·李翊·李選等放釋之命事。入啓。答曰,亟停勿煩。
府前啓,請還收閔鼎重·閔維重·李䎘·李翊·李選放釋之命事。南海縣監金重器仍任事。措語見上答曰,已諭毋煩。以上朝報
上在昌德宮。停常參·經筵。
自巳時至未時,日暈左珥。夜一更,月暈,有霧氣。
謝恩,右副承旨金海一,僉知崔渲,掌樂正李萬封,儀賓都事丁時述。
禮曹判書李袤,判義禁李正英,辭職上疏。入啓。
答禮曹判書李袤疏曰,卿懇。春曹之長,本非劇務之任,卿其安心勿辭,從速察職。
答判義禁李正英疏曰,省疏具悉卿懇。已悉於前疏之批,卿其安心勿辭,從速察職。
判尹鄭載嵩初度呈辭。入啓。給由。
江原監司書目,原州呈,以掌令元梲,病重上去不得事。啓遞差。
吏曹啓曰,臺諫有闕,政事,取稟。傳曰,過齋戒後爲之。
院前啓,請還收閔鼎重·閔維重·李䎘·李翊·李選等放釋之命事。南海縣監金重器仍任事。答曰,勿煩。
傳曰,禁府乃刑獄重地,長官久曠。判義禁李正英,牌招察任。
下直,居昌縣監金淑。以上朝報
上在昌德宮。停常參·經筵。
卯時,日暈。辰時,日有兩珥。
謝恩,護軍徐順民,兼司僕將洪以度,河陽縣監李光道,刑曹正郞李迪吉,監察洪萬朝。
兵曹,護軍趙遠身死,曾經臺侍,啓,別致賻。
謝恩,判義禁李正英。
成均館官員,以知館事意啓曰,今正月初七日,儒生上旬輪次,當爲設行,而春享大祭齊戒相値,不得設行,今月內無故日退行之意,敢啓。傳曰,知道。
院啓,請還收閔鼎重·閔維重·李䎘·李翊·李選等放釋之命事。南海縣監金重器仍任事。措語見上又啓曰,臣等卽見中部里任手本,譯官張燦之子,與前參議李柙之奴相詰,張燦之壻靈雲令義令,親到李柙家,結縛其奴,詬辱其主云。王室之親,雖曰末裔,取其財貨,娶妻於譯官之門,已是羞恥事,又爲其家,凌辱士夫,殊極悖妄。請靈雲令義令,罷職。答曰,不允。末端事,依啓。
吏曹啓目,都目政事,來十一日爲之之意,敢啓。傳曰,知道。以上朝報
上在昌德宮。停常參·經筵。
巳時,太白見於未地。夜三更,流星出軫星下,入南方天際,狀如甁,尾長五六尺許,色赤光照地。
當日無肅拜。
判尹鄭載嵩再度呈辭,以大祭齋戒,留政院。
兩慈殿·中殿,藥房問安。答曰,知道。
藥房啓曰,春寒似臘,風日不佳。伏未審此時,聖體,若何,水刺之厭進,與前一樣乎?兩慈殿氣候,亦復何如?臣等不任區區憂慮,敢來問安。答曰,兩慈殿氣候安寧,水刺幾至如常矣。
藥房入診時,兵曹判書金錫胄,亦爲入侍。入診時,禮曹判書李袤,判尹鄭載嵩遞差事,榻前下敎。
吏曹判書李元禎所啓,玉堂之官,近甚不備,曾前備望者,如尹義齊·權歆等,皆在中下等矣。義濟則頃日大臣陳達於榻前,蕩滌下考,而又有中考,故不得備望矣。領議政曰,臣等頃日陳達義濟不得進褒貶之情勢,蕩滌其下考,此則不參承文院褒貶之事也。退而聞之,則又有春秋館褒貶不參之中考云,下考亦且蕩滌,則中考尤宜分揀。玉堂之苟簡如此,則權歆中考,亦當有所變通也。上曰,尹義濟·權歆,中考竝蕩滌,可也。又所啓,羅州物衆地大,爲三南之巨鎭,新除授牧使李喜龍,曾任安州判官,頗有治聲,臣臨政有聞,備擬受點矣,得聞大臣·臺臣之言,則其所謂治績者,雖有民譽,而瀆事要譽,大有害於官事云。物論如此,則勢難赴任,李喜龍改差,何如?上曰,依爲之。領議政曰,安州物力,本來凋殘,而至于近年,尤無以收拾者,實由於此人也。前者朝家爲慮本州之凋弊,特爲貸給備局句管木二百同,使之存本取利,以其利補用於官家,還納本色於兵營,則喜龍,盡以此木,或分給於官屬,或搬移補用於民役,以致不但不能取贏,竝其本色,充數甚艱。此則臣等固已詳聞,而奉使西路還來之宰臣,亦且詳知而來矣。不念國事,用意要譽之狀,誠爲可惡,而不獨此也。曾於崇陵國葬之時,差以下玄宮時虞主祭執事,而其行祭之際,喜龍飮酒沈醉,昏倒不省,時刻已迫,不得已以他祭官,推移行祭。當此之時,群臣奔走號慟痛,聲振山谷,雖昆虫草木,亦似含悲飮泣,而喜龍醉臥不起,曾昆虫之不若也。如此之人,非徒不合於大州,雖不齒於仕籍,亦可矣。上曰,其時臺諫,無論啓之事,厥後引見時,亦無以此陳達者,故全然不知矣。今聞卿言,極爲駭愕,人臣分義,豈容如是?李喜龍,削去仕版,可也。兵曹判書金錫胄所啓,承文院兼參校洪錫龜身死,其代今當差出矣。前縣監韓構,曾任鎭岑時,適有身病,不得進參於公州鍊操之日,故其時罷黜,而尙未蒙敍矣。且韓構,雖未經臺侍,頗有文才,承文院校勘差下,何如?上曰,依爲之。又所啓,前都事尹鼎和,曾與兵使閔昇相較事,時在罷散中。當初過失,不至大段,而久未蒙敍,且文才可惜。一時被罪之朴泰遜,旣有敍用之命,若鼎和,似當一體施行矣。領議政許積曰,朴泰遜·尹鼎和,當初所坐,不過年少新進之人,不識體例之致,本不大段,而泰遜旣蒙收敍之典,則鼎和,亦當收用矣。上曰,尹鼎和敍用,可也。
府院前啓,國忌齋戒,今日姑停。以上朝報
上在昌德宮。停常參·經筵。
巳時,太白見於未地。夜一更,月暈。四更,月暈左珥。
下直,永川郡守李曾賢。
謝恩,軍資正李壽曼。
大司諫權愈,左副承旨安如石,執義李華鎭初度呈辭。入啓。給由。
傳曰,大臣·備局堂上引見。
右贊成尹鑴,辭職上疏。入啓。答曰,省疏具悉卿懇。卿之疾病,幸賴神明之所扶,勿藥有效,造朝之期,予日望之,不料玆者,遽有乞退之請,心甚愕然,無以爲喩也。須體予意,安心勿辭,從容調理,以副至望。
黃海監司李世華上疏。大槪,新授藩臬之任,決難承當,乞賜遞免,以便公私事。入啓。答曰,省疏具悉。卿才允叶承宣之任,卿其勿辭,速往欽哉。
今日引見時,憲府呈辭·受由及家有拘忌之疾人外,呈告未肅拜人員,竝卽牌招事,榻前定奪。
謝恩,掌令南垕。
大司憲吳挺昌,牌不進。傳曰,明朝更爲牌招。
今日引見時,司諫睦□□所啓,請還收閔鼎重·閔維重·李䎘·李翊·李選等放釋之命事。上曰,勿煩。掌令申厚命所啓,請還收遠竄罪人閔鼎重·閔維重·李䎘·李翊·李選等放釋之命事。上曰,毋煩。又所啓,西路守令,不捧還上於限內,猶不畏坐罷之語,公然說道,事甚駭異。鄭維岳旣以所聞,發於榻前,而乃反諉以私相說話,終不指名,直告於下詢之後,殊欠奏達以實之意。請鄭維岳推考。上曰,本道査覈後,自當論罪,守令勿爲推考。前啓,南海縣監金重器仍任事,停啓。
今日引見時,左議政所啓,廣州府尹,曾前例兼守禦使,中間以從事官坐次相爭之故罷之,而至於錢穀出納,將校殿最等事,尙使府尹主管,而事體未妥,無寧還兼之爲可,問於首相而處之,何如?領議政曰,府尹例兼副使,而果以從事官相爭,而罷之矣。府尹則於守禦廳,有同客官,事體不當,依前兼察副使之任,似可矣。上曰,廣州府尹,使之兼守禦副使,可也。兵曹判書金錫胄所啓,璿源錄釐正廳郞廳,再昨都提調以下,會同坐起時,議定啓下矣。臣昨以公事,往見右相,言及郞廳事,而其中進士沈權,習知譜法,故啓下而今聞遠往鄕曲,未能及期還來云。此人則減下,前軍資監奉事洪萬宗,爲人精詳,頗知譜法,似當啓下,而萬宗曾以軍資監時事,方在奪告身中,故不得直爲啓下矣。右相家有拘忌之疾,不得登對陳達,故俾臣替達矣。上曰,洪萬宗,職帖還給,可也。領議政許積曰,臣待罪軍資監都提調,慣知其時事。掌務官外,各掌官員,實無罪失,而俱未蒙敍,臣常欲陳達於筵中,而以其人微末云,故不敢煩達矣。上曰,朴世圭·睦有期·洪萬宗,竝敍用。兵曹判書金錫胄所啓,承文院參校以下,以能文文官兼帶,凡於表箋咨奏撰述之事,出令排肄習者,乃是祖宗朝舊例也。前日差出之際,名流中有文望之人,未得預焉,誠爲欠事。兵曹正郞崔錫鼎,修撰李玄錫,竝於槐院校勘·校檢中,隨品竝帶事,令該曹擧行,何如?上曰,依爲之。又所啓,臣於本曹褒貶再折之時,考見北兵使柳斐然等第啓聞,北評事權瑍,居於上考。臣意則以爲權瑍,已還任矣,今聞瑍以赴重試,秋間上京,尙今不還云。幕官之不參褒貶,法應居中,而今置上考,則柳斐然循情之迹,難掩矣。不可不問備警責,以嚴殿最之政,而權瑍,亦何經歲不去,以壞國體乎?領議政□□曰,權瑍則纔已下去矣。上曰,柳斐然推考。護軍鄭維岳所啓,西關糶糴,乃邊上待變之糧,其關係之重,非他道之比,而今年農事多被災,若干邑納,不至如畿甸·湖西之失稔,臣每逢邑宰,輒問收穀多寡,則成川一邑,獨能牽捧於冬初,其餘則或僅捧半,或有不及於半,甚者至以求罷爲期,而無意準捧。臣之行到關西,乃冬末也。歲時不遠,秋穀殆盡,而各邑所捧,如是零星,則其終不能着實,可知。令本道監司,査覈各邑所捧實數,其居末者及虛錄瞞報之類,摘發科罪,使邊上軍餉,得免虛疏之患,何如?領議政□□曰,不但居末一人而已,尤甚未捧之類,竝皆從重論罪,以爲懲勵之地,宜當矣。上曰,令本道監司,從速査出啓聞。上曰,年七十而不得謝,則賜几杖之文矣。領相年過七十,出入闕庭,步履甚艱,扶持而後行,不可無優禮之道。分付該曹,賜几杖,可也。
今日引見時,兵曹判書金錫胄所啓,臣於上年江都墩臺定基之時,歷見草芝鎭後屈于浦新堰百餘石地,只是一望茅葦而已。臣試問無人墾闢之由,則皆言在前收稅太重,民皆稱冤,至有始耕而還廢者云,聞來殊極可惜。故於還朝後,書啓之中,首陳令本府募耕輕斂,俾無荒廢之意矣。年事屢歉,願入者亦少,到今尙無一片地付種者。若復因循置之,至於隄防潰缺,則前日民力,終必歸於虛地矣。臣思得一策,御營軍之自畿內·湖右,流餓上京者,幾至數百,往往來訴於本營,乞付餉料,經歲不去,旣不可迫逐,又不可無端坐食,玆到耕種之節,猶無還家之計,則極爲難處。臣欲別備田器·農糧·農牛等物,差人董率此輩,入耕於其地,稅其禾穀,以儲軍餉,聯其什伍,以成哨隊,而若遇事,則此軍又將竝出津路,應接自京運下之輜重,其爲有益於難盡言。此事趁今春擧行,何如?上曰,處置飢民,開墾荒土,添軍兵於保障之地,事俱便好,似無掣肘之慮,依此爲之,可也。以上朝報
上在昌德宮。停常參·經筵。
巳時,日暈兩珥,外暈上有背,色內赤外靑。白氣一道如虹,出左珥,長丈餘,廣尺許,良久乃滅。巳時,太白見於未地。
謝恩,護軍兪,全山副正深,軍器主簿文弼道,慶尙左水使金世翊。
大司諫權□□,左副承旨安如石,執義李華鎭再度呈辭。入啓。加給由。
注書李蓍晩遷轉,代假注書尹德駿·李日翼·李世益。
謝恩,大司憲吳挺昌啓曰,愚陋如臣,更蒙恩造,涓毫未效於萬一,賤疾已痼於三年,低垂尫瘁,殊非供仕之樣,唯以所患,非委頓之症,所叨有閑隙之殊,雖不敢以萎敗之狀,輒煩控辭,而從來趨冒,半是黽勉,考其歷忝,大抵癏曠,纏綿一疾,近復添苦,肺焦衝火,而喉間常乾。疾發宿毒,而鬢癤連發,胸噎而廢食多時,頭眩而落席累日,此皆醫家之重症,而自甘瀆擾之棄也。國子閑地也,而猶不堪冒據,露章請急,實非獲已,不意新命遽下,召牌繼至,分義之重,豈所專昧?病難自力,坐違逋慢,乃者威命再辱,臣罪益重。疾病輕重,未暇自恤,擡首扶仆,忍死趨詣,而初旣違命,難逭其科,何可一刻仍冒乎?請命遞斥臣職。答曰,勿辭,退待物論。
院啓,請還收閔鼎重·閔維重·李䎘·李翊·李選等放釋之命事。答曰,勿爲煩論。
府啓,請還收閔鼎重·閔維重·李䎘·李翊·李選等放釋之命事。新除授守令之必見臺諫,乃是流來古規,而居昌縣監金淑,不見臺諫,徑先下直,其虧損體面,甚矣。請居昌縣監金淑,從重推考。引嫌而退。召牌不進,在例當遞,請大司憲吳挺昌遞差事。答曰,依啓。鄭維岳推考事。停啓。
禁府,李沃拿囚。啓。以上朝報
上在昌德宮。停常參·經筵。
夜四更,月入東井星。
大司諫權愈,左副承旨安如石,執義李華鎭三度呈辭。入啓。遞差。
假注書鄭來祥病,代李世益。
府啓,請還收閔鼎重·閔維重·李䎘·李翊·李選等放釋之命事。入啓。答曰,亟停勿煩。朝報及燼餘
上在昌德宮。停常參·經筵。
下直,衿川縣監韓世臣。
謝恩,右副承旨睦天成。
觀象監,今月十一日巳時,太白見於未地。
禮曹啓曰,命下矣。取考前例,則賜几杖時,頒敎書,內外宣醞後,又自耆老所,啓請耆老宴,同日兼行,而特命一等賜樂矣。今此領議政賜几杖時,內外宣醞等事,令各該司,依前例擧行,敎書亦令藝文館撰出,何如?傳曰,依啓。
謝恩,左副承旨金·李玄錫。
吏曹判書李元禎,兵曹判書金錫胄初度呈辭。入啓。給由。
領議政□□上疏。大槪,冒進危懇,乞蒙還收賜几杖之命,以重恩典,以安微分事。入啓。答曰,省疏具悉卿懇。惟卿輔相三朝,國家蓍龜。今玆賜几杖之命,實出老老之禮,優優之義,卿何辭焉?其安心勿辭領受焉。仍傳曰,遣史官傳諭。
奉敎睦林一,待敎南致熏,檢閱李萬元·李玄紀上疏。大槪,請削臣等之職,以存史局體例事。入啓。答曰,省疏具悉。疏辭當令該曹稟處,爾等勿辭察職。
應敎睦林儒,副校理尹義濟,副修撰李寅賓·李后定,牌招肅拜。
府啓,請還收閔鼎重·閔維重·李䎘·李翊·李選等放釋之命事。入啓。答曰,毋庸强聒。以上朝報及燼餘
上在昌德宮。停常參·經筵。
巳時,太白見於未地。
謝恩,正言閔昌道,兵曹佐郞李麟徵·金夢錫,軍器判官李時權,引儀張轍,義州府尹安如石,禮賓別提方遇聖,兼引儀李守經,尙瑞直長金殷鼎,訓鍊判官鄭時諶,僉正李天根·柳東亨,中部主簿沈若虛,都摠經歷鄭弘佐,造紙別提林時亮,五衛將崔文德,禮曹正郞鄭尙獻·宋相周,佐郞洪萬朝·申懹·尹悏,咸從縣監魏定相,江東縣監盧說之,鍊浦萬戶表大顯,禁府都事權德珩·李舜岳,仇寧萬戶金貴賢,都摠經歷金始慶,都事黃聖龜,厚陵參奉申慶濟,校書校理許垕,副正字柳廷喬,結城縣監裵榮成,尙衣主簿薛貫道,掌樂主簿李斗齡,禮賓直長韓象建,掌苑別提邊是泰·李光倫,中樞經歷權珣,兵曹佐郞李蓍晩,繕工奉事李邦翊,直長禹有夏,社稷令權大胤,白翎僉使柳楨,都摠都事裵璛·李道深·李台老,慶尙左水虞候愼之恒,司宰主簿安宗濟,訓鍊副正崔鼎鉉·李世璜,判官姜必遇·辛曇·申命羲,主簿李光著,甲山府使洪震碩,刑曹佐郞李如岳,助羅萬戶金俊立,全羅都事李徵龜,長興直長柳日向,善山府使李東老,內贍主簿李公權,都摠經歷李宇恒,鎭海縣監崔壽剛,星州牧使金海一,谷山府使黃鑄,高城郡守李湜,京畿都事李壽徵,訓鍊主簿柳星彩,順川郡守趙以健,司饔奉事朴重徽,司藝金是榮,典籍朴凝慶,新寧縣監韓厚明,惠山僉使南翻,司宰主簿尹梅,直長姜椷,海州牧使權德徽。
府院啓,國忌齋戒,今明日姑停。
注書李日翼,牌招肅拜。朝報
上在昌德宮。停常參·經筵。
巳時,太白見於未地。
謝恩,大司諫李元祿,慶尙左兵虞候李觀國,在德萬戶李圭益,所已萬戶尹雄,森森坡萬戶吳燦,方山萬戶朴尙賓,位羅萬戶洪應龜,部將崔荊石,花梁僉使李夔絃,虞候李東相,監察趙沔,禮賓奉事崔柱廈,新塘萬戶李時明,山羊會萬戶崔孝伯,永登萬戶邊致仁,歸厚別提兪梬,監察洪命興·朴海珠,靑丹察訪李東道,靑水萬戶朴有泳,會寧浦萬戶朴倫亨,監察金衡重,陽智縣監趙持正,金海府使沈若後,昌原府使韓碩良,司畜別提安國梁·金漢璧,宣川府使閔涵,司宰僉正李喜年,訓鍊主簿金漢老,監察朴濟,文山萬戶禹弘明,聞慶縣監洪淨,金浦郡守楊顯望,戶曹參判吳斗寅,務安縣監崔援,同知李立身,鐵山府使辛錫一,監察安靖,奉常參奉韓琠,瓦署別提李東鳴,典籍金喜臣。
領議政□□上疏。大槪,更申前懇,亟收賜几杖之命事。入啓。答曰,省疏具悉卿懇。已諭予意於前疏之批,復何多誥?須體至意,安心勿辭,宜速領受焉。仍傳曰,遣史官傳諭。
注書權德邵受由,代假注書金灝·鄭來祥·尹德駿。
持平安如岳啓曰,頃於河陽縣監安㙫遞差之命,臣亦參論矣。今聞㙫,己亥國恤時,始授寧陵參奉,因此直陞六品云,啓辭中所謂雜歧登仕,未免爽實。論事不審之責,實所難免,所當趁卽自列,而家有拘忌之疾,陳疏乞免,見阻喉司,齋宿數日,今始來避,所失尤大。不可一刻仍冒,請命遞斥臣職。答曰,勿辭,退待物論。
府啓,不合字牧,旣是實狀,則一語少差,何必爲嫌?請持平安如岳出仕。答曰,依啓。
持平安如岳就職。朝報
上在昌德宮。停常參·經筵。
謝恩,工曹佐郞金載文,知禮縣監呂翼齊,廣興主簿鄭錫喬,平安都事李雲徵,宣傳官辛擇萬·金舜岳·李齊雲,珍島郡守黃銓,司饔奉事李明鎭,美錢僉使金世亮,司儀張善淹,楊口縣監鄭重有,戶曹佐郞尹攀,順陵參奉許憕,禮曹佐郞權尙任,司諫申□□。
下直,長城府使宋昌。
吏曹判書李元禎,兵曹判書金錫胄再度呈辭。入啓。加給由。
開城留守上疏上送事。答開留尹深疏曰,省疏具悉。卿之憂國條陳之言,實是當今之急務,予用嘉之。當令廟堂商議處之焉。
平安監司書目,順川等官呈,以本月初一日子時地震,事係變異事。
司諫申□□避嫌。大槪,臣旣有論事不審之失,又有不避當避之嫌,請遞事。呈政院。還出給。
司直鄭載嵩上疏。入啓。答曰,省疏具悉卿懇。卿其安心勿辭,調理察職。
判尹李正英上疏。入啓。答曰,省疏具悉。卿其安心勿辭,調理行公。
右贊成尹鎬上疏。大槪,冒萬死更申前懇,且請治臣前後妄言之罪事。入啓。答曰,省疏具悉卿懇。已悉予意於前後疏批,卿之固辭,不亦太過乎?末事,於卿別無所嫌,卿其安心,勿辭領受,從容善攝。
副提學閔宗道初度呈辭。入啓。給由。
府院啓,請還收閔鼎重·閔維重·李䎘·李翊·李選等放釋之命事。入啓。
答院曰,毋用瀆擾。
答府曰,勿煩。朝報
上在昌德宮。停常參·經筵。
夜一更,月暈兩珥。
下直,庇仁縣監楊廷藎。
謝恩,吏曹佐郞吳始萬,刑曹佐郞吳始恒,司贍主簿尹益全,護軍金有鼎,宣傳官金爾樞·徐宗望,貞陵參奉崔,典牲奉事朴振文,贊儀韓位謙,慶山縣監洪處恭,禮曹參判鄭鑰,直講尹鼎和。
副提學閔宗道再度呈辭。加給由。
注書李日翼病,代假注書金灝。
院啓,閔鼎重等放釋之命還收事,閱月爭執,兪音尙閟,臣竊惑焉。曩者時烈之擅朝權,倡邪說也,此五人者,實協比左右,肆行胸臆,乖亂邦禮,斥逐善類,熏轑朝廷,其助惡匿非,忘君負國之罪,尙忍言哉?流竄之罰,實循公共之論,而放釋之命,忽下意慮之外,臣未知聖意,何所出耶。若以開其自新之路也,則有不然者,邦法之設,蓋欲人之悔非而反善也。以罪罪之,不少寬假,則猶可冀其或能自新,而不以罪罪之,輕有所恩貸,則豈足以懲其罪,而能自新哉?況此輩潛持前說,言色相偸,詿亂人心,禍端已兆,專不能自新可知,然且宥而迎之曰,是開其自新之路也,豈有是理哉?若以爲姑赦此輩,亦弭災之道也云爾,則尤有所不然者,當初亂統之罪,神人所共惡,釋神人之所共惡者而曰,倘可弭天災耶?亦豈有是理哉?臣恐冀其自新者,祗足以長奸萌,冀弭天災者,祗足以益天怒矣。懲惡不嚴,討罪太輕,邪說將不可熄,而其患有難勝言。殿下獨不念及於此耶?公議久而益激,終不可强拂,請加三思,還收閔鼎重·閔維重·李䎘·李翊·李選等放釋之命。答曰,亟停勿煩。
府啓,閔鼎重·閔維重·李䎘·李翊·李選等,久負難貸之罪,晩施惟輕之律,而不思懲改,反懷怨懟,方且稱揚罪首,訟以至冤,崇奉邪說,貶我宗統,其譸張煽動,倔强悍肆之習,誠可懼可惡,而今殿下乃反不恤公議,輕宥大罪,有若私護曲庇於一二負國之徒,臣實未曉聖意之所在也。夫罪名雖重,而有宜恕之情,則或可原也,負犯雖大,而有自新之心,則或可宥也。此數臣者,前無可恕之情,後無自新之心,而迸竄未久,赦命忽下,彼不自悔,而殿下苟冀其悔罪,彼不自悛,而殿下豫期其悛過,下不念輿人之共憤,上不思宗統之至重,欲以區區小仁,苟悅其心,自古及今,安有此等國體乎?噫,邪說之橫流也已久,人心之陷溺已深,觀於向日逆變而可知矣。殿下於此,尙不思振紀綱·嚴防閑,以爲破奸萌·固國脈之計,而前後處分,多有出於群情之外者,此臣之所以深憂永嘆,不得請則不敢止者也。重罪終不可貸,王章終不可壞,請還收遠竄罪人閔鼎重·閔維重·李䎘·李翊·李選等放釋之命。答曰,亟停勿煩。
吏曹啓目,粘連奉敎睦林一等上疏云云。以權珪之被薦徑出,歸咎於臣曹,而至謂之壞了史局體例,是爲史官,欲守體例。雖以癸巳年本館啓辭,爲執言之地,而其後史局被薦之人,因承傳陞出六品者,非止一二,則權珪之陞出六品,亦循近例,與尹趾完之無承傳,而由說書徑出者有異,疏內辭緣,置之,何如?依啓。
備邊司啓曰,海州,以營下劇邑,蕩敗已久。牧使李元龜,莅任之後,盡心官事,頗有收拾之望,而今者移拜安東府使,此雖出於銓曹之乏人之致,安東·海州等,是難治之邑,則不必擧此移彼,徒貽迎送之弊。李元龜,仍任海州,以責成效,安東府使,則令該曹各別擇差,何如?傳曰,允。
又啓曰,畿甸飢荒,比他道特甚,賑救之政,一日爲急。新除授金浦郡守楊顯望,使於明日內辭朝,陽智縣監趙持正,未及署經云,令政院稟處,何如?傳曰,依啓。趙持正,亦爲除署經發送。以上朝報
上在昌德宮。停常參·經筵。
辰時,日暈兩珥。巳時,太白見於未地。
下直,穩城府使李惠疇,金浦郡守楊顯望,陽智縣監趙持正。
謝恩,正言李彦綱,執義朴鎭圭,判決事任奎,奉常奉事金沆,忠淸都事李國芳,南學訓導金德恒。
吏曹判書李元禎,兵曹判書金錫胄三度呈辭。加給由。
傳曰,明日晝講爲之。
政院啓曰,都目政差出守令,因憲府位不齊,多未署經。未肅拜呈疏單人員,竝牌招,署經,何如?傳曰,允。
領議政□□上疏。大槪,更申前懇,冀收几杖之賜,以重恩典,以安私分事。入啓。
謝恩,掌令趙祉錫。
吏曹參判吳始復初度呈辭。入啓。給由。
答領議政疏曰,省疏具悉卿懇。已悉予意於前後疏批,卿之連章固辭,無乃太過乎?須體至意,安心勿辭,宜速領受焉。仍傳曰,遣史官傳諭。
正言李彦綱啓曰,臣年少識蔑,稟性愚急,郞僚冗官,猶懼不稱,況此言責重地,決非所堪。陳章控免,非出飾讓,而見阻喉司,終未上徹,泯默曠蟄,義有所不敢,不得不冒昧出肅,而第本院以閔鼎重等放釋還收事,今方論列,臣於此,誠有所慨然於心者。當初流竄,已極過中,遇災肆赦,未爲不可,而經年爭執,愈久愈力,必欲使聖上一視曠蕩之美意,終泥而不行者,誠涉已甚。故臣於今日相會禮時,以不可不亟停之意,發論於席上,同僚以兩司齊發之論,不可率爾獨停爲辭,反復商量,終未歸一,臣於此尤不勝慨然之至。噫,天災時變,疊見層出,國計民憂,無一可恃,危亡之機,有不容髮。爲今之道,君臣上下,所當恢弘大道,收拾人物,同心協力,汲汲共濟之不暇,而計不出此,唯務深激之論,不思和平之道,此豈爲國家,深長之慮者哉?臣以渺然新進,初入臺閣,區區至意,只欲論事之際,務要調停,未免爲一切偏係之歸,而見輕同僚,言不見信,何敢一刻苟冒乎?請命遞斥臣職。答曰,竄逐累月之後,遇災放釋,實出於開其自新之路也,而經年爭執,不亦過當乎?爾無可避之嫌,勿辭。退待物論。
大司諫李元祿,正言閔昌道啓曰,今日相會禮時,正言李彦綱,以閔鼎重等放釋還收事,欲爲停啓之意,發言於席上,臣等以爲罪名旣重,不可輕停,而擧國公共之論,亦非一二臺官,所可擅停云爾,則不待商確,徑先引避,其爲亂統,不啻狼藉,始以過中已甚等語,爲論事之罪案,終以災變危亡等語,爲貸恩之倖逭。自謂務要調停,而未免乖激,自謂得免偏係,而終歸牽群,臣等於此,直付之一笑,而不欲與相辨也。噫,鼎重等難貸之罪業,已聖明之所洞燭也。流竄屬耳,遽爾疏釋,還收之請,實循公議,而誠未格天,尙未蒙允,至以執法之論,反被深激之斥,何敢一刻仍冒?請命遞斥臣等之職。答曰,勿辭,退待物論。
府啓,請還收遠竄罪人閔鼎重等放釋之命事。新除授掌隷院司評權珩,性本陰巧,多行不義,重被臺彈,名削仕版,爲世所賤惡久矣。況今年紀已衰,昏孱益甚,如此之人,不可置諸詞訟之地,請權珩,汰去。新除授訓鍊僉正李天根,本以常調武夫,全無履歷,以武兼宣傳官,一日之政,再轉爲僉正,李天根改正。答曰,不允。
院啓,請還收閔鼎重等放釋之命事。竝引嫌而退。擧國公共之論,挺身欲停,已極無謂,至以流竄之罰,謂之過中,其肆意營護之狀,尤爲駭然。經年爭執,實循公議,意外護黨之言,不足爲嫌。請正言李彦綱遞差,大司諫李元祿,正言閔昌道,竝命出仕。答曰,不允。處置事,李彦綱,別無可遞之事,而已遞之官,勢難仍在,依啓。以上朝報及燼餘
上在昌德宮。停常參,只晝講。
夜五更,黑雲一道如氣,起自西方,直指天中,橫過月傍,長十餘丈,廣尺許,漸移北方,良久乃滅。
謝恩,判尹李正英,僉知金雲長。
吏曹判書李元禎上疏。大槪,三度寬假之恩,及於夢寐之外,冒陳危悃,本職兼帶內醫提調,竝乞遞免事。入啓。答曰,省疏具悉。卿其勿辭,從速行公。
藥房啓曰,數日以來,寒氣甚峭。伏未審此時,聖體,若何,寢睡水刺,與前無異乎?兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
平安監司·義州府尹書目,頒詔兩勅,本月初十日,自北京起馬,牌文出來事。
司憲府照目,靈巖郡守嚴緝,前任咸鏡都事時,月課無緣不作。罪笞五十,收贖,解見任·別敍,私罪。啓依允。
大司諫李元祿,正言閔昌道,就職。
右承旨閔就道初度呈辭。入啓。給由。
吏曹啓曰,臺諫有闕,政事,取稟。傳曰,明日爲之。
晝講入侍,知事閔黯,特進官吳斗寅,承旨睦天成,玉堂李后定·李玄錫,假注書金灝,史官南致熏·李萬元。
吏曹,遠接使閔黯,問禮官李后定,館伴吳挺緯,迎接都監提調睦來善,郞廳安後泰·李壽慶·曺殿周·朴鳳祥·金載文·申懹·吳始恒·金鳳至。
備邊司啓曰,卽接義州府尹申翼相狀啓謄報,則頒詔兩勅之行,本月初十日,離發北京云。當此畿內人民飢餓流亡之日,接待凡事,十分可慮。災邑出站人民,令賑恤廳,依上年例,題給還上,以爲其資糧。新除授黃海監司李世華,義州府尹安如石,勢將依例,趁勅使回還時發送,而兩西各邑守令·察訪之未辭朝者,多至八人,今明日內發送,而其邑人馬未到處,則令兵曹給馬,何如?傳曰,允。
問禮官李后定,出去。
府前啓,請還收遠竄罪人閔鼎重等放釋之命事,掌隷院司評權珩汰去事,訓鍊僉正李天根改正事。措語竝見上邊倅之數遞,其弊不貲。尹就商之赴任昌城,未滿十朔,而頃日政,起拜內禁衛將。雖未知其人之果合於擢用與否,而當此凶歲,絶塞夫馬迎送之弊,不可不慮。請內禁衛將尹就商,仍任昌城。答曰,不允。汰去事及李天根事,依啓。
下直,谷山府使黃鑄,江東縣監魏定相。以上朝報
上在昌德宮。停常參·經筵。
巳時,太白見於未地。
下直,宣川府使閔涵,順川郡守趙以健,靑丹察訪李東道,在德萬戶朴武益。
謝恩,大司憲李夏鎭,大司成權愈,護軍洪時疇,漢城判官鄭時亨。
傳曰,明日晝講爲之。
右副承旨閔就道再度呈辭。入啓。遞差。
吏曹參判吳始復再度呈辭。入啓。加給由
大司憲李夏鎭啓曰,三昨,再承召牌於一日之內,而臣適重患寒疾,終不能自力趨命,且臣頃被人謗議,情勢十分難安,有不可强顔於榮次者。況臣家有拘忌之疾,乾淨未久,尤不敢入謝恩命於嚴近之地,逡巡縮慄,未免從闕下退歸,違慢之罪,實爲難逃。旣在重推之下科,不宜暫刻仍在。齋宿累日之後,今始來避,臣罪尤大,請命遞斥臣職。答曰,勿辭,退待物論。
以備邊司啓辭,問禮官李后定,改差。
吏曹,問禮官金澍,改啓下。
兵曹判書金錫胄上疏。大槪,本職兼帶,懇乞解免事。入啓。答曰,省疏具悉。卿其安心勿辭,從速行公。
謝恩,右承旨金,左副承旨睦天成,右副承旨朴泰尙。
問禮官金澍,出去。
府啓,請還收閔鼎重等放釋之命事,內禁將尹就商仍任昌城事。引嫌而退。召牌不進,在例應遞,請大司憲李夏鎭,遞差。答曰,不允。末端兩件事及處置事,依啓。
掌令趙祉錫,靑松府病親呈辭。入啓。給由出去。
吏曹啓曰,臺諫有闕,政事,取稟。傳曰,明日爲之。
遠接使閔黯,出去。
謝恩,同副承旨申厚命。
傳曰,兩銓之長,不可久曠,明朝牌招,使之察任。以上朝報
上在昌德宮。停常參,只晝講。
下直,玄風縣監李世甲。
謝恩,敦寧都正李弘逸,典籍朴世桲,藍浦縣監徐來遠,禮賓別提韓世章,繕工副奉事朴叔英,章陵參奉鄭星徵,訓鍊主簿李台望,工曹正郞李台揆。
兵曹判書金錫胄,身病出仕。
注書李日翼初度呈辭。入啓。給由。
京畿監司書目,永平呈,以刑曹參議兪瑒,病重上去不得事。入啓。遞差。
義州迎慰使李弘逸,出去。
兵曹啓曰,昌城府使尹就商,以禁軍將陞堂上,而因臺啓仍任矣。新授加資,依例還收,何如?傳曰,允。
晝講入侍,知事睦來善,特進官鄭維岳,承旨金,玉堂李玄錫·李后定,假注書金灝,史官南致熏·李萬元。
右議政,請對入侍。
府啓,請還收閔鼎重等放釋之命事。新啓,新除授咸鏡都事李孝源,爲人痴騃,全不省事,曾任安州判官,官庫板蕩,多有不廉之誚,及爲關西幕僚,擧措駭異,貽笑列邑。如此之人,不可復畀佐幕之任,請咸鏡都事李孝源,遞差。新除授司諫院正言洪□□,時在京畿高陽地,請斯速乘馹上來事,下諭。答曰,不允。下諭事,依啓。
禮曹,來辛酉式年進士鄕·漢城試初試,來八月二十六日,生員同月二十八日,文武科初試,閏八月十七日,雜科初試,同月二十七日推擇。啓。
今日晝講時,戶曹判書睦來善所啓,近來國綱解弛,人不畏法,朝家命令,守令慢不奉行,極爲寒心。上年八月,以災邑守令,區別境內被災之輕重,待分等事目,收捧還上之意,榻前定奪,知委各道矣。得接仁川時任府使所報,則莫重元會及軍餉還上,前府使金壽一,全不收捧云,事甚可駭矣。右議政吳始壽曰,金壽一,自備局啓請仍任之後,本道又爲啓罷,事極不當,軍餉還上,又且全無收捧,則不可無論罪警責之擧矣。上曰,事甚可駭,拿問定罪,可也。又所啓,南陽府使洪茂,報于臣曹曰,本邑還上收捧之令,未及知委之際,今有停捧之令,故仍爲停捧云云。南陽雖是尤甚被災之邑,一境之內,豈無稍勝之處,而不遵朝家命令,不出令捧糴,事之可駭,莫甚於此。洪茂,亦當與金壽一,一體論罪矣。上曰,雖云凶歲,初不出令收糴云,事極可駭,拿問定罪,可也。右議政睦來善所啓,御帖徽號,與祝版所書及史冊謄來,各司不同,故前頭史官,江華下去時,更爲考見事,曾已稟定矣。必急速歸一,然後可書於御帖。譜牒,特遣史官,不計日期遲速,使之詳盡考出,何如?上曰,別遣史官,盡爲考出,可也。又所啓,任慶有,譜帖工夫,最爲該博,本廳堂上中,有必欲得此人同事者。前日首相,亦陳是意,未蒙發落,故不敢更請,而聞慶有,徒配之限不遠,譜牒釐正之體甚重,敢此仰達矣。上曰,釐正之事重大,任慶有放送,可也。又所啓,璿源錄釐正之時,私家族譜,必盡爲收聚,然後方可考訂,而皆以祖先譜牒,閪失爲慮,不肯送來。若無啓下公事,則似難一齊收聚矣。廣加探問,則故完南府院君李厚源家,及參判李弘淵,前縣監趙從耘,都事鄭圭周,被謫人任慶有,藍浦居故安大述,進士沈權,淸州居故參議申涌家,皆多藏古譜云,取來憑考,此外古譜藏置處,隨所聞取考,何如?上曰,依爲之。又所啓,璿源譜略訛誤處釐正事,曾有成命,而無主管之人,故尙不得釐正。仍朗原君,訪問於譜略受賜之人,以正其訛誤處後,使宗簿寺句管改刊,何如?上曰,譜略訛誤處,則使朗原君主管,開刊則令宗簿寺,句管爲之,可也。
司僕寺啓曰,己未年分養馬中,故失瘦瘠不馴者,當該守令等,依事目議啓請罪,而此外又有規免責罰,以馬病請報仍留不送者,或有過秋後來納者,或有故失價木不納者。如此之類,別單書入,竝依例推考,何如?上曰,允。以上朝報
上在昌德宮。停常參·經筵。
卯時,日暈兩珥,白雲一道如氣,出自左珥,橫貫暈中,直指坤方,長五六尺,廣尺許,良久乃滅。巳時,太白見於未地。
下直,鐵山府使辛錫一,群山萬戶李震英。
謝恩,訓鍊僉正羅弘佐,內禁將李弘述,司評沈轍,富寧府使閔暹,司僕判官趙挺時,宣傳官元相,慶尙右兵虞候姜翊玄。
持平任堂上疏,呈政院。還出給。
領議政箚子。大槪,請寢設行耆老之宴之命,以安微分事。入啓。答曰,省箚具悉。卿辭如此,耆老之宴,當令停止,卿其安心焉。
吏曹參判吳始復三度呈辭。入啓。遞差。
傳曰,明日晝講爲之。
吏曹參議柳命天初度呈辭。入啓。
傳曰,銓曹佐貳之官,相繼呈單,雖未知疾病之如何,而殊甚未妥,此呈辭,還出給。
司直李漢明,文臣朔試射時,稱病不進,依承傳罷職。
禁府,金壽一拿囚。啓。
備邊司啓曰,南陽以被災尤甚之邑,府使洪茂在任之時,已不能留意於賑政,一任民人之流亡,而今有拿推之命,日夜望哺之民,尤無控訴之處,事甚可慮。令該曹以在京無故人,今日內口傳擇差,卽爲下送,以爲及時賑救之地,何如?傳曰,依啓。
院前啓,請還收閔鼎重等放釋之命事。新榜分館,甄別人材之一大典也。必須稱停物議,精於取舍,不容一毫私意於其間,然後方可免遺才之嘆,而前注書李日翼,頃於槐院遴選之日,偏執私見,强拂僚議,憤其不售,則不問才否,擧一榜而盡棄之,其擧措之怪妄,已不可言,而事出無前,弊關日後,物情擧駭,久而益激。請前注書李日翼,罷職。答曰,不允。罷職事,依啓。
府啓,請還收閔鼎重等放釋之命事,咸鏡都事李孝源遞差事。新除授大司憲閔黯,以遠接使,方往關西,請斯速乘馹上來事,下諭。答曰,不允。遞差事,依啓。末端事,竣事後,自當上來,姑勿下諭。
吏曹,口傳政事,南陽府使,權德徽爲之。以上燼餘及朝報
上在昌德宮。停常參,只晝講。
未時,白雲一道如氣,出自日上,直指艮方,長七八尺,廣尺許,良久乃滅。夜一更,流星出畢星上,入西方天際,狀如鉢,尾長五六尺許,色赤。
謝恩,安東府使洪萬鍾,桃源察訪吳始震,內禁將閔晟,溫陽郡守趙顯期,護軍李翰罌,部將許彬,訓鍊主部張宇相,宣傳官李說,豐山萬戶崔挺宇,同知李弘愉。
下直,高山萬戶朴尙賓。
吏曹判書李元禎,副提學閔宗道,身病出仕。
定州迎慰使姜世龜,出去。
傳曰,明日晝講爲之。
南陽府使權德徽,謝恩後仍爲下直。
晝講入侍,知事睦來善,特進官李鏶,承旨鄭樸,玉堂閔宗道·李后定,假注書金灝,史官南致熏·李萬元,持平安如岳,正言閔昌道入侍。
禮曹判書吳挺昌上疏。大槪,乞收宗伯之命事。入啓。答曰,省疏具悉。今玆陞庸,旣循公議,惟淸之職,亦合卿才,安心勿辭,宜速行公。
傳曰,明日晝講,停。
正言閔昌道所啓,請還收閔鼎重等放釋之命事。上曰,勿煩。
持平安如岳所啓,措語上同批答上同以上燼餘及朝報
上在昌德宮。停常參·經筵。
巳時,太白見於未地。
右贊成尹鑴再度呈辭。入啓。加給由。
傳曰,大臣·備局堂上引見。
引見時,執義朴鎭圭所啓,請還收閔鼎重放釋之命。上曰,毋庸堅執。
正言閔昌道所啓,措語上同答曰,毋庸瀆擾。
今日引見時,領議政□□所啓,京畿監司趙師錫,以曾爲忠淸水使時,分養馬三匹故失之故,因司僕啓目而罷職矣。分養馬之故失瘦瘠,而或罷職,或降資,雖是流來規例,兵水使之以此罷職與降資者,因廟堂啓稟,只推考而仍任者,前後非一。當此畿甸賑救方急,勅使迫頭之日,京畿監司遞易甚不便,姑爲勿罷,推考仍任,何如?上曰,依爲之。又所啓,靈巖郡守尹以道,累典郡邑,皆有善治之聲。今此靈巖之除,蓋爲蘇殘振弊之地,而今聞以道,曾以分養馬瘦瘠,有越等,將不得赴任云。當此凶歲,靈巖累經匪人之餘,如此善治守令之因此見遞,實爲可惜。靈巖郡守尹以道,特令仍爲赴任,而其越等,則姑爲仍存,何如?上曰,依爲之。又所啓,金國標,以鐵串僉使,移除寶城郡守,而以交代在鄕之故,未及遞來矣。本郡大同田稅等役之收捧上納,決不可失時,且寶城例兼御營把摠,春間點閱等事,尤爲緊急,勢難等待其交代。鐵串僉使,則令京畿水使,依例差送,代將金國標,使之除辭朝,從速赴任,何如?上曰,依爲之。護軍吳挺緯所啓,忠州所捧還上及常平租,其數頗多,移轉分給於畿內沿邑種子事,旣已定奪,待冬等會計,知其定數,除本邑所用,定其上來之數矣。水上站船漕運,當在於三月,而二月則閑泊待解氷,卽以站船運來事,分付該曹,何如?上曰,依爲之。又所啓,水原賑救穀,劃給於冬間者,爲其海邑,有船隻,冬間送船,春間運來於移轉之前故也。本府無船隻,今始求得於本廳,故不得已覓給船隻十餘矣,五千石,皆是皮穀,凡船載,各從所載之穀而給之者,例也。本廳移轉,亦皆皮穀,故船價,大小米出給會減,以爲船人格糧之地事,前已定奪,分付本道矣。水原所受之穀,與本廳移轉無異,依移轉穀例,五千石外,以小米計給會減,一體護送之意,分付,何如?上曰,依爲之。
今日引見時,工曹判書柳赫然所啓,本曹有陶瓮器各處進排之事,而用後還下,卽規例也。近來各處進排之物,一不還下,下人輩操弄之弊,罔有紀極,用後欲爲還推,則至有打破出給,必作無用之物。本曹物力之凋殘,莫有甚於近來,而此弊爲尤甚。此後則十分嚴飭,用後使之還下,而如有如前打破之事,則典守者,打破者摘發,移文刑曹,從重治罪,一一出徵,以袪無窮之弊,何如?戶曹判書睦來善曰,非但工曹爲然,戶曹亦有此弊,誠極痛駭矣。上曰,依爲之,而戶曹·工曹,一體捧承傳,可也。以上燼餘及朝報
上在昌德宮。停常參·經筵。
巳時,太白見於未地。
下直,黃海監司李世華。
謝恩,司諫李□□,奉常副奉事金瑜。
傳曰,黃海監司李世華,肅拜後留待。
引見時,禁府以堂上不齊,久未開坐。兵曹參議鄭重徽,牌招替直後,參判金禹錫,使之出去開坐事,榻前下敎。
府前啓,請還收閔鼎重等放釋之命事。入啓。上曰,亟停勿煩。
院前啓,日暮姑停。
政院啓曰,臺諫遞差傳旨,昨夜啓下,而吏曹尙無稟定之擧,累度催促,稱以有疾病,終不入來,日勢已暮,而省記亦無意來呈。此卽前所未有之事,其怠慢之習,誠可寒心。吏曹當該郞廳推考,何如?傳曰,其怠慢之習,誠甚駭然,當該郞廳拿處。
注書權德邵病,代假注書金沆落點。
吏曹啓曰,臺諫有闕,政事,取稟。
傳曰,政事,明日爲之。
京畿監司書目,高陽呈,以正言洪□□病重上去不得事。啓,遞差。以上燼餘及朝報
上在昌德宮。停常參·經筵。
夜三更,坤方巽方,有氣如火光。
禁府,南益熏拿囚。啓。
下直,龍察萬戶金璭。
謝恩,軍資判官李最晩,典籍權珪,南原敎授金千鎰。
右贊成尹鑴三度呈辭。入啓。遞差。
院前啓,請還收閔鼎重等放釋之命事。答曰,勿爲煩論。
刑曹,罪人有貞,堂古介行刑。啓。
府前啓,請還收閔鼎重等放釋之命事。新啓,頃日筵中,大臣以靈巖郡守尹以道,不拘越等,許令赴任事,陳達蒙允,臣等不勝駭然之至。夫越等者,不得除拜守令,乃金石之典也。銓曹之擬望,實是不察,則以道之不得赴任,在法當然也。今者特令赴任之命,旣出常規之外,而越等之姑爲仍存,未免苟且之歸。臣等恐自是以後,倖門大開,常典漸壞,其弊有不可勝言。事出無前,物情擧駭,請寢靈巖郡守尹以道,仍爲赴任之命。答曰,不允。末端事,靈巖物衆地大,素稱難治,而尹以道,曾有善治之績,特令赴任,有何不可乎?勿煩。以上燼餘及朝報
上在昌德宮。停常參,只晝講。
夜五更,流星出北極星下,入北方天際,狀如鉢,尾長七八尺許,色赤。
下直,南海縣令白良弼,結城縣監裵榮成,南原敎授金千鎰,江東縣監權大益,舒川萬戶强以敏。
晝講入侍,知事睦來善,特進官李正英,承旨李翊相,玉堂閔宗道·李玄錫,假注書金灝,史官南致勳·李萬元,掌令南垕入侍。
禁府,蘇斗山拿囚。啓。
備邊司啓曰,知義禁鄭載嵩,身病彌留,差復未易,同義禁吳始復,未及肅謝,致有禁府開坐苟簡之弊。鄭載嵩知義禁今姑改差,同義禁吳始復,牌招察任,何如?傳曰,允。
又啓曰,禮曹判書吳挺昌,除拜已久,疏批亦下,而一向陳疏,尙不出謝,事甚未便。吳挺昌,卽爲牌招察任,何如?傳曰,允。
又啓曰,前仁川府使金壽一,厭避災邑,再度圖遞之間,不但還上全未收捧,賑救凡事,一無措置。前南陽府使洪茂,災邑還上,雖難收捧,一邑之內,豈無若干可捧之處,而初不出令,全無所收,以致初頭頓無救活飢民之資。至於賑政,尤無留意措置之事,一任赤子之流離顚頓,兩人之罪,正坐於此。戶曹判書睦來善之請罪,意皆如此,而擧行條件,不能詳盡,有若全以還上未捧,爲其罪目者然,大與請罪之本意不同。令禁府以此更爲捧招,論罪宜當。臣等且聞文化縣令李廷龍,秋冬之間,受由上京,久不還官,還上旣不得趁時收捧,及至歲翻之後,始爲督捧,而多發官差,徵督閭里,無親可捧者,則如釜鼎器皿等物,亦皆奪取,入於官庫,官差輩夤緣作拏,害及鷄犬,飢民驚駭,益致流散云,事之痛惡,莫甚於此,李廷龍,爲先拿問定罪。各邑亦有開春後仍捧還上者,則令本道監司,嚴加禁斷,李廷龍代,令該曹口傳差出,今明日內,給馬發送,何如?傳曰,依啓。當該注書,推考。
今日晝講時,掌令南垕所啓,閔鼎重等事。上曰,勿煩。又所啓,靈巖郡守尹以道,特令赴任之命,出於常規之外,而越等之姑爲仍存,未免苟且之歸。臣之亟請還寢者,乃所以重典而杜倖門也。伏承聖批,以尹以道曾有善治之績,特令仍任,有何不可爲敎,臣竊不勝慨然也。夫法者,人主之大柄也。遵而勿失,猶懼其或壞,若復輕撓而無難,則祖宗設法之意,果安在哉,而在下者,將何所畏忌乎?今者以道,旣有越等,不得除拜守令,自是金石之典,而殿下特令存其越等,而仍爲赴任焉,不其苟且之甚乎?方今人才,雖曰乏少,廷紳之中,豈無以道之比,而必壞了邦典,以啓日後之弊?此實臣之所未曉也。倖門自是而大開,常憲自是而漸壞。事甚無前,物情擧駭,請還寢靈巖郡守尹以道,特令仍爲赴任之命。上曰,頃日引對時,聞靈巖累經匪人,官事板蕩。今此尹以道之特令赴任,欲其蘇殘也,有何不可乎?不允。
吏曹口傳政事,文化縣監洪時中落點。以上燼餘及朝報
上在昌德宮。停常參·經筵。
巳時,太白見於未地。辰時,日暈兩珥。夜二更,東方艮方,有氣如火光。
繕工監役安後相,崇陵隱溝浮石事,楊州地出去。
謝恩,禮曹參議金萬重,尙瑞副直長閔元魯。文化縣監洪時中,謝恩後仍爲下直。
傳曰,明日晝講爲之。
府啓,閔鼎重等,當初負國弊君亂統之罪,輿情之所共憤,而聖明之所洞燭也。流竄之罰,已是寬貸之典,而放釋之命,忽下於意慮之外,懲惡不嚴,而小人無所畏忌,討罪太輕,而王法任其隳壞。臣等之所以殫誠竭論,力請還收者,實是公共之論,而殿下一向牢拒,尙靳允音,臣等誠未曉聖意之所在也。彼有罔赦之罪,而殿下反謂之脅從,彼無悛惡之心,而殿下苟冀其自新,昨日批之以毋聒,今日答之以勿煩,拒人聲色,不啻訑訑,此豈平日所望於殿下者哉?邪說之橫流已久,人心之陷溺已深,不知何樣禍機伏於冥冥之中,而殿下猶不思明王法振國綱,以爲杜奸萌固民心之計,臣等竊爲殿下憂之。苟其鼎重等黨邪之惡,不至於此,蔽君之罪,不至於此,國家深長之憂,又不至於此,則臣等何必不避瀆擾之誅,苦口力爭,不之止哉?王法至嚴,不可終壞,公議至重,不可終拂。請加三思,還收遠竄罪人閔鼎重·閔維重·李䎘·李翊·李選等放釋之命。靈巖郡守尹以道,還寢赴任之命。措語見上答曰,毋煩。以上燼餘及朝報
上在昌德宮。停常參,只晝講。
下直,白翎僉使柳楨,花梁僉使李夔,靑水萬戶朴有泳。
謝恩,都摠都事李弘著·茂溪守植。
藥房啓曰,春寒未解,日氣沈陰。伏未審此時,聖體,若何,寢睡水刺,與前一樣乎?兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
兩慈殿·中殿,藥房問安。答曰,知道。
兵曹,觀察使薦,任奎·兪檜·朴泰尙。刑曹睦天成·申厚命·李瑞雨,節度使薦,楊逸漢·李基夏·禹弼漢。
禁府照目,前縣監李沃賢,因人請囑,用杖不以法之罪,在所難免。罪,杖一百,收贖,告身盡行追奪,私罪。啓依允。又啓目,蘇斗山元情云云,刑推,何如?啓,姑停刑推,議處。又啓目,南益熏元情云云,刑推,何如?啓,除刑推,分揀放送。又啓目,金壽一元情云云,刑推,何如?啓,厭避災邑,再度圖遞,賑救等事,一不措置之狀,誠甚可駭,以此照律。又啓目,洪茂元情云云,刑推,何如?啓,除刑推照律。
晝講入侍,同知事吳始復,特進官金禹錫,承旨申厚命,玉堂閔宗道·李玄錫,假注書金沆,史官南致勳·李萬元。
政院啓曰,朗原君侶,來詣請對矣。傳曰,晝講後入侍。
府前啓,請還收閔鼎重等放釋之命事。新啓,橫城縣監愼聖時,到任以後,無一善狀,日事馳獵,抛棄官事,捧糴收租,專委於監色之手。且目不知書,率置中人方姓者于衙中,凡干詞訟立落,文簿酬應,一聽其言。所謂方姓人,與下吏輩,符同弄奸,無所不至,民受其害,一境怨苦。請橫城縣監愼聖時罷職。前啓,尹以道仍任請寢事,停啓。答府曰,不允。
戶曹,觀察使薦,李聃命·申翼相·安如石。節度使薦,李基夏·李斗龜·朴長源。
司憲府,觀察使薦,李聃命·申翼相·金海一。節度使薦,姜萬禎·韓樞·李弘弼。
今日晝講入侍時,同知事吳始復所啓,前日入侍時,忠州所在,內贍寺田畓打量後,依他司例免稅事,陳達蒙允,而伏見擧行條件,則誤以打量後更稟,書出矣。發遣郞廳,打量以來,則都數二結八十一卜五束也。自已未條免稅,何如?上曰,依爲之。參贊官閔宗道所啓,憲府方以靈巖郡守尹以道,仍存越等,特令赴任,未免苟簡之意,累日論啓矣。夫越等者,不得擬於守令,自有事目,則臺官之爭執,誠是也。在前或有越等,特爲蕩滌,仍令赴任之事,而今若蕩滌其越等,則臺官何必爭執乎?臣前者待罪吏曹時,以金興運有善治之績,擬於鐵原,旋覺其有越等,急請改差,則自上特爲蕩滌以送。此事則臣分明記得,而大臣旣以仍存越等爲言,故再昨入侍時,臣不敢以金興運之前例,仰達矣。退出之後,言于領相,則以爲在前多有仍存越等,特令赴任之例,亦有特爲蕩滌越等以送之規,而仍存之例比之,蕩滌之規尤多,故以此陳達矣。臺臣如此,無寧蕩滌爲可云,故敢此仰達矣。上曰,尹以道,有治績云,故使之赴任矣。仍存越等,果爲苟簡,蕩滌可也。朗原君侶所啓,璿源譜略訛誤處,令小臣訪問於頒賜諸人,以爲釐正事,大臣旣已啓達矣。臣竊伏念,釐正莫重大事,非小臣所當擅改,而朝家頒賜,上自王子·大臣,下至翰·注諸臣,則可私自問議,而且頒賜之時,旋出修改之言,故政院未及盡布,尙多留件,令政院速爲頒布後,雖一字一畫之訛,各自付韱,送于宗簿寺,可也。又所啓,前日大臣陳達,春秋館堂上,送于江華,實錄考出事,旣已命下矣,而大提學金錫胄,考閱文字,甚爲敏速,且曉解譜法,又能詳細考出,當無未盡之事。特遣金錫胄,趁速考出,何如?上曰,金錫胄所帶職務煩劇,故欲送他堂上矣,此事莫重,特遣金錫胄,可也。又所啓,各陵向背,禮曹謄錄與觀象監置簿,多有相左,實難考訂其差謬處。客使回還後,別遣禮官及相地者,使之泛鐵,的知釐正之地,何如?上曰,依爲之。又所啓,璿源錄釐正事,非臣所敢豫議,而旣有所懷,不敢不仰達。宗簿寺御帖,則藏於璿源寶閣,而璿源錄則留置私庫,曾無一件御牒同藏之規,此事恐或未安。璿源錄,別爲一件,竝藏寶閣,以示尊重之義,何如?上曰,璿源錄亦重,置諸私庫,誠極未安,分付本寺,變通,可也。又所啓,泰陵火巢之內,有一小路,往來之人,厭其大路之遠枉,必欲其捷逕,故仍成大路,騎馬而行者,逼近於丁字閣。雖士夫墳墓所近處,尙且防塞其道路,則園寢至近之地,豈容行人之往來,而莫之察乎?事之未安,莫此爲甚,令禮官特爲摘奸後,嚴立事目,塞絶其路,何如?上曰,陵寢至近之地,有騎馬往來,事極驚駭。分付該曹,痛禁,可也。又所啓,宗簿寺宗室講學之規,漸至廢弛,近來尤甚,蓋古規則自十五歲至四十歲前,必通四書一經及小學,然後乃可就學矣,今則年未滿三十,而不通四書一經及小學者,亦皆能免,意非勸奬之道。今難猝然責之以能通,更立科條,自十五歲至三十歲抄出,使之就學,而本寺令勿令久闕在直及直長,亦以生進中有文望者差出,使之各別誨責,漸至勸課,則庶有成就之效,未知何如。同副承旨兪□□曰,宗學年紀及所講之書,旣有古規,則何必變改也?令本寺一依舊典,着實擧行,何如?上曰,依舊典漸次勸課,可也。
府前啓,國忌齋戒,今明日姑停。
今日引見時,領議政許積所啓,前日所陳有舌角指復舊事,自上旣已下問便否於別軍職·禁軍等矣。此輩不欲復舊,蓋狃於卽今之所習熟,不足爲的見定論。今者兩大將,俱爲入侍,更爲下詢而定之,何如?上曰,試問于兩大將,可也。柳□□曰,卽今年少武士之不欲更變,前日旣已慮之矣,今則以改用有舌定之,而欲射無舌者,亦勿禁之,爲好矣。且帿射者,文武之所共習,最有益於帿射,而此則必以有舌而射之,則射制庶可復舊,而有舌亦必自至於習熟矣。金□□曰,臣之所見,亦與柳無異。今若以竝用兩制定之,則將來科擧事啓下時,削去勿用有舌角指事一款而已乎?抑將更以勿禁有舌角指等語,添入乎?柳□□曰,事目中,若無更用有舌之語,則事甚朦朧,殊無復舊之意,此則以勿禁有舌等語,明白添入,似好矣。上曰,諸臣所見如此,依爲之。
朗原君侶所啓,今此璿源譜略所載,列聖徽號·謚號,自上有一從香室祝文式之敎,而安順王后徽號,與實錄相左,合有一定不易之法然後可以釐正,而臣不敢私自擅定,故仰達。上曰,令大臣議定,可也。又所啓,譜略所錄中,或有賜死罪廢之人,故略敍顚末。初不敢有意措筆於其間,而到今不無是非云,令廟堂稟定,何如?上曰,亦令大臣議定,可也。以上燼餘及朝報
上在昌德宮。停常參·經筵。
未申時,日暈。夜二更至四更,巽方坤方,有氣如火光。
下直,慶尙左兵虞候李觀國,平安都事李雲徵,藍浦縣監徐來遠,鉢浦萬戶表大顯,助羅萬戶金俊會,古豐山萬戶崔挺宇。
謝恩,刑曹參議閔就道,兵曹正郞崔錫鼎。
傳曰,下直都事及守令留待,引見。
禁府,許羾拿囚。啓。
刑曹啓目,瑞興前縣監慮銓,時任縣監河重圖,依前判下,令禁府拿問處之,何如?啓依允。
府啓,請還收閔鼎重等放釋之命事及橫城縣監愼聖時罷職事。措語見上答曰,不允。末端事,遠外風聞,未必盡信,更加詳察處之。
司憲府啓目,贊引張萬雄矣,春享大祭受香之時,不着冠帶,以其平服,落後入來。罪杖八十贖,奪告身三等,私罪。啓依允。以上朝報
上在昌德宮。停常參·經筵。
巳時,太白見於未地。申時,日暈。
安州迎慰使韓明遠,出去。
謝恩,同知李光翼。
禮曹,觀察使薦,睦天成·李瑞雨·尹趾善。節度使薦,李斗龜·李萬徹·裵尙剛。
工曹,觀察使薦,尹趾善·申厚命·李瑞雨。節度使薦,金城·閔涵·李惠疇。
假注書金沆改差,代金瑜·金德恒·尹德駿。以上朝報郞廳朴玶校正。日記郞廳沈益聖書。
上在昌德宮。停常參·經筵。
寧邊府使金城,瑞興縣監崔鼎鉉,謝恩後仍爲下直。
謝恩,昌臨正佾。
傳曰,明朝,大提學命招。
大司諫李元祿啓曰,無狀愚臣,猥膺寵眷,前後忝竊,實踰涯分,惟思恪勤盡職,以爲報效之地,近緣同僚之尋單,致闕歲首之例薦,雖出事勢之所然,其爲惶縮則深矣。旣在應推之中,何敢一刻仍冒?請命遞斥臣職。答曰,勿辭,退待物論。
正言閔昌道啓曰,臣受氣凡陋,筋力散懶,以此做仕,常恐不勝任,數字缺驟叨匪據,恩數所使,冒沒入肅,而近有阿睹之疾,症甚非輕,適値僚員未備,不敢言病,始傷於觸風詣臺,終谻於忍痛入侍,痛勢轉苦,浹旬一樣。長單請急,誠不獲已,而偃蹇之誅,固無所逃也。況今本院,歲首闕薦,職由臣狗馬之疾,則其責專在臣身,而長官旣以此引避,決不敢一刻仍冒,請命遞斥臣職。答曰,勿辭,退待物論。以上朝報
上在昌德宮。停常參·經筵。
下直,慶尙左水使金世翊,珍島郡守黃銓,森森浦萬戶吳燦。
謝恩,羅州牧使姜汝㦿,靈巖郡守尹以道。
政院啓辭,大提學金錫胄,命招來詣矣。傳曰,書題書入。
傳曰,都承旨與大提學,偕往泮宮,儒生等製述以來。
政院啓曰,今日左副承旨睦天成,右副承旨朴泰尙,不爲仕進,廳中只有臣翊相。左承旨鄭樸,右承旨金,同副承旨申厚命,卽爲牌招察任,何如?傳曰,允。
又啓曰,左副承旨睦天成,右副承旨朴泰尙,承牌來詣闕外,而家有拘忌之疾,不得入來,何以爲之?傳曰,一兩日出避後,仕進。
政院口傳啓曰,泮宮儒生製述,當於今日內科次以入,兩館提學,牌招來詣,以爲趁卽科次之地,何如?傳曰,允。
司諫李□□辭職上疏。再呈入啓。踏啓字。
府啓,請還收閔鼎重等放釋之命事,橫城縣監愼聖時罷職。竝引嫌而退。應被推緘,不可仍在,請行大司諫李元祿,正言閔昌道,竝命遞差。答曰,不允。愼聖時,先罷後推。處置事,依啓。
謝恩,護軍李夏鎭。
政院啓曰,今庚申年守令薦單子,一百四什九張,邊將薦單子,一百五十張捧入,而應薦不薦人員,令該曹察處,何如?傳曰,允。
吏曹啓曰,臺諫有闕,政事,取稟。以上朝報
上在昌德宮。停常參·經筵。
下直,高城郡守李湜,會寧萬戶朴倫亨。
正言洪萬遂上疏。還出給。
禁府,李淰,靈巖郡流三千里定配。啓。
兵曹,來初五日,朝參爲之事。啓下。
傳曰,政事,明日爲之。
政院啓曰,行大司憲閔黯,在外未肅拜,掌令趙祉錫,受由下鄕,執義朴鎭圭,掌令南垕,持平任堂·安如岳,或呈辭或陳疏,故今日則不得已以監察茶時,而無端呈告人,牌招事,曾有受敎,除在外人員外,竝卽牌招察任,何如?傳曰,允。
傳曰,明日晝講爲之。
政院啓曰,今初五日,朝參爲之事,命下矣·卽今拘忌之疾,遍滿城中,入侍諸臣,雖令豫爲齋宿,許多上下人員中,不無混雜之患,姑爲退行,實合事宜。臣等不勝區區之慮,敢此仰稟。傳曰,然則退行,可也。
傳曰,備局堂上,引見。
備忘記,居首進士李師命,直赴殿試。
今日引見時,執義朴鎭圭所啓,請還收閔鼎重等放釋之命。上曰,毋煩。又所啓,濟州乃絶島,人皆厭避之地,而牧使崔寬,因筵臣之陳達,有遞差之命,臣不勝駭然也。崔寬病勢之輕重,雖未可知,而今若輕遞,則將來厭避之弊,有不可勝言。請還收濟州牧使崔寬遞差之命。上曰,濟州雖人所厭避之地,而崔寬之病重實狀,已悉於御史狀啓中,且曾經侍從之臣,死於海島之中,事甚矜惻,故遞差矣。有何所傷?不允。
前大司諫李元祿上疏。大槪,不勝憂愛之忱,竊附獻奏之義,寫進先正臣疏箚,以備睿覽事。入啓。
今日引見時,禮曹判書吳挺昌所啓,各陵展謁,每以春二三月,秋八九月,取稟事定式,今當二月,敢此仰稟。上曰,今春,停止,可也。兵曹判書金錫胄所啓,羅州臨淄島牧場馬匹,最爲劣種,一歲題給於分養者,其數亦少,在本寺不甚關緊而其島,土沃且廣,又有水源,可作千餘石落種之田云。畜牧雖重,而當此國儲罄乏之日,開墾積穀,則其爲利益,實倍於一歲匹數分養之馬也。其馬今姑移牧於慈恩島,似爲便好。提調判府事權大運處,亦爲相議,何如?上曰,依爲之。又所啓,頃日右相登對時,被謫人任慶有,以曉解譜法之故,旣已陳達放送矣。旣放之後,則所當卽差郞廳,專任釐正之事,而時無職牒還給之命,不得啓下,何以爲之?上曰,譜牒事重。當初旣已放送,職牒還給,郞廳啓下,可也。又所啓,釐正廳郞廳金命碩,以前任德山縣監時,事在越等,雖付軍職,自戶曹不得給料。越等視定配似輕,而任慶有,旣已放還於被謫之中,則金命碩之越等,亦爲蕩滌,俾令給料察任,似好矣。上曰,金命碩越等,蕩滌,可也。吏曹判書李元禎所啓,社稷參奉李榮世啓,釐正廳郞廳,而社稷守直之官,晝夜不離齋所,釐正之役,兼察爲難。在前如此之類,或換差閑局,或遞職送西,何以爲之?上曰,李榮世,閑局換差,可也。又所啓,頃者宗室講學變通之時,朗原君偘,以十五歲至三十歲爲限之意,而同副承旨申厚命,以古典不可變改之意,陳達矣。蓋宗室講學之廢,非本寺解弛而然,曾在孝宗朝甲午年,故相臣鄭維城,以宗室逐日待令受學,勢難支堪,以十五歲至二十歲,定已爲程式,此則其限太近矣。領議政許積曰,十五歲至二十歲,其間不過五六年,似爲太近,十五歲至四十歲,似爲太遠。今當折衷,自十五歲至三十爲限,則似好矣。上曰,十五歲至三十歲,定式施行,可也。又所啓,朗原君偘,入侍時,以璿源錄,藏於私庫爲未安,而此非私庫。寶閣未建之前,御帖亦嘗奉安於此,寶閣旣建之後,御帖則移寶閣,璿源錄則藏置於此,別無未安之事,蓋以爲冒錄之弊,皆由於下吏,私自出入之致云,此言則是也。待其釐正,繕管一件,同藏寶閣,似好矣。領議政許積曰,一件不可不留置私庫,以爲考閱之地,而毋使下吏輩,擅自出入,必令郞廳,主管開閉,以防其用奸之弊,何如?上曰,釐正後,一件奉安於寶閣,一件留藏於私庫,可也。又所啓,新除授社稷參奉柳東錫,故儒臣柳希春之後裔,人多以學行稱譽,而臣亦錯認爲進士,備擬末望,適受恩點也。更爲聞見,則東錫乃多學云,而實草草,不得直擬於祿官,乃是規例,柳東錫改正,何如?上曰,依爲之。副提學閔宗道所啓,聞濟州牧使崔寬,滿頭膿腫,病到十分地頭,而且査覈之事,今已垂畢,而曾經侍從之臣,死於絶島,則事甚矜惻。若使歸死於故鄕,則實是殿下好生之德也。領議政許積曰,御史狀啓,則以症勢爲惡,方在死生中,將死之實狀尤詳,而以私陳達,事涉未安,故宗道曾以此發言於備局也,臣等以此爲答也。若自上別爲處分,則固是體下之道,而濟州,卽海島厭避之地,人皆請遞,事甚率爾。閔宗道推考,何如?上曰,閔宗道推考,崔寬遞差。禮曹判書吳挺昌所啓,臣職在禮曹,惶恐敢達。爲禮高年,卽王政之所先,凡民高年,亦有歲首存問之典,則況如耆舊碩德之臣,尤當有優待之禮矣。判府事許穆,旣是大臣,而又平日禮遇之儒臣,且其年齡,已迫九十,退居窮鄕,未免貧乏,而至於朝家稟料,猶且辭謝不受云。自上如有各別存問之擧,則其在聖德,似無不承權輿之嘆。臣區區所懷,敢此仰達。領議政許積曰,臣於上年,以別爲存問事,有所陳達,而未蒙採納,惶恐不得更達矣。許穆去秋陳箚論臣也,臣實有是事,則許穆之所言,宜也,臣無是事,則許穆之所言,不過聽信往來浮言而然。許穆非但年紀衰耗,大抵儒者,輕信人言,臣豈嘗以此,置嫌怨於是人哉?許穆平生讀書林下,立幟禮論,雖有過失,不宜薄待。且其月廩,辭而不受云,自上各別遣史官而存問,優給食物,宜矣。吳挺昌曰,臣曾見領相,言及此事,則領相亦不介懷,而且言如此之事,曾欲陳達,而惶恐不敢云矣。蓋君臣之間,貴在誠意相孚,則禮餽之物,亦必安意祗受矣。許穆以耆老之大臣,雖有一言之差誤,豈可以一事,致有禮遇之衰薄乎?左議政閔熙曰,吳挺昌之言,誠是矣。月廩給料,旣已辭謝,則今雖有食物之賜,豈可安心受之乎?若遣史官別諭,則似好矣。上曰,分付戶曹,食物從優輸送,別遣史官,傳諭予意。領議政許積所啓,臣聞金山故文臣呂儆之母,今年百歲,而視聽尙今不衰,誠爲稀貴矣。儆曾經侍從,儆之弟㴰,儆之侄榮·徵,俱是文官,而三人皆已身死,儆母尙在。曾在孝宗朝,平人百歲者,猶且特用恩典。況曾經侍從之臣,有母而年且百歲,則似當有軫恤之道矣。上曰,年已百歲,極爲可貴也。衣資食物,從優題給,宜矣。行副護軍吳挺緯所啓,畿內民事之渴悶,甚於冬間。入春以後,耕作迫頭,江氷已解,各邑之請得賑穀沓至,卽今餘在大米,僅八十餘石,小米二千餘石,方以此分救許多畿內之民,各衙門非不知此急,而各爲所管,催報災邑田稅,收米應報者甚急。本廳元無庫儲之事,每番賑政,啓請取用各衙門有裕之穀矣。上年本廳餘米萬餘石,先報收米,六千餘石,先報稅米,亦多,移轉穀未上來之前,決難償報於各衙門。移轉上來之後,相議償報之意,已與惠廳堂上相議,而姑不得償報之意,敢達。許積曰,救活飢民方急,卽今責應甚煩,實難償報他門之穀。畢賑後,從各衙門緩急,償報,何如?上曰,依爲之。以上朝報
今日大臣·備局堂上,引見入侍時,副護軍吳挺緯所啓,畿內民事之渴悶,甚於冬間。入春以後,耕作迫頭,江氷已解,各邑之請得賑穀沓至,卽今餘在大米,僅八千餘石,小米二千餘石,方以此分救許多畿內之民。各衙門非不知此急,而各爲所管,催報災邑田稅收米應報者甚急,本廳元無庫儲之事,每當賑政,啓請取用各衙門有裕之穀矣。上年本廳餘米萬餘石,先報收米六千餘石,先報稅米亦多,移轉未上來之前,決難償報於各衙門。移轉上來後,相議償報之意,已與惠廳堂上相議,而姑未得償報之意,敢達。許積曰,救活飢民方急,卽今責應甚急,實難償報他衙門之穀。畢賑後,從各衙門緩急而償報,何如?上曰,依爲之。以上備局謄錄
左議政權大運所啓,黔丹山之麓,斗尾江岸,司僕寺柴場折受處四標內,有牟田七十一卜六束。使居民定爲山直者,耕食守護,則似爲着實。此田不滿一結,雖使度支,減其常稅,令該曹收稅案頉下,免稅,何如?上曰,依爲之。以上司僕謄錄
上在昌德宮。停常參,只晝講。
巳時,太白見於未地。
下直,統虞候李東相。
謝恩,監察沈漢弼。
答大司諫李元祿疏曰,省疏具悉。卿之憂愛丹忱,溢於言表,深用嘉之。所進名臣箚錄,當置諸左右而省察焉。
戶曹啓曰,行判中樞府事許穆,上年七月朔月廩,辭而不受,故因傳敎,更爲輸送之意,分付本道矣。卽接麻田郡所報,則又辭不受云,何以爲之?敢啓。傳曰,更爲輸送。
晝講入侍,同知事吳挺昌,特進官鄭維岳,玉堂閔宗道·金儁相,承旨金,假注書尹德駿,史官李萬元·李玄紀。
慶尙監司書目,醴泉郡守柳挺輝,豐基郡守李雲林罷黜事。
晝講時,持平安如岳所啓,請還收閔鼎重等放釋之命。上曰,勿煩。又所啓,請還收濟州牧使崔寬遞差之命事。上曰,已諭毋煩。以上朝報
有政。吏批,以沈璛爲醴泉郡守,李元祿同義禁,權尙任爲豐基郡守,洪萬朝爲兵曹佐郞,辛必馨爲監察,金是鉉爲承文校檢,睦昌明爲吏曹參議,全益祉爲東部主簿,具仁熙爲典籍,李最晩爲繕工副正,申命伯爲歸厚別提,洪璡爲工曹正郞,李煦爲長湍府使,金麟至爲連原察訪,申懹爲咸鏡都事,朴純爲刑曹參議,李華鎭爲司諫,李元祿爲知義禁,權珪爲兵曹佐郞,李麟徵爲正言,閔就道爲大司諫,朴琳爲橫城縣監,權脩爲水原府使。政軸
上在昌德宮。停常參·經筵。
平壤迎慰使李晶,中路問安使崔渲,出去。
謝恩,戶曹參議南天漢,兵曹佐郞權珪,保安察訪蔡獻徵,學諭金德恒,司饔奉事李潭。
傳曰,明日晝講爲之。
府啓,閔鼎重等事,濟州牧使崔寬事。措語見上答曰,勿煩。
吏曹啓曰,水原府使有闕代,依近例,令備局議薦,何如?傳曰,允。
謝恩,司饔奉事李榮世,承文正字金一夔。
巳時,太白見於未地。
□□□啓曰,明日常參·經筵,取稟。傳曰,只晝講。
又啓曰,注書權德邵,身有病患,連日不得仕進,使之調理行公,而多事之時,不可久曠。假注書,姑爲差出,察任,何如?傳曰,允。燼餘及朝報
上在昌德宮。停常參·經筵。
自昧爽至卯時,有霧氣。巳時,白雲一道如氣,起自乾方,直指巽方,長竟天,廣尺許,良久乃滅。自午時至申時,日暈。夜一更,月暈。二更至五更,巽方有氣如火光。
禮曹佐郞尹悏,泰陵陵內作路處摘奸事,出去。
下直,聞慶縣監洪淨,星州牧使金海一,慶尙左虞候愼之恒,楊口縣監鄭重玉。
謝恩,同義禁李元祿,刑曹參議朴强,咸鏡都事申懹,東部主簿金益祉,齊陵參奉李廷益,部將李萬枝,豐基郡守權尙任,工曹正郞洪璡,醴泉郡守沈璛,校檢金是鉉,社稷參奉鄭祖甲,繕工副正李最晩,橫城縣監朴琳,兵曹佐郞洪萬朝,司贍奉事李明鎭。
注書權德邵病,代以金一夔爲假注書,金一夔出仕,代以李文興爲假注書。
遠接使書目,勅行,本月初六日,以爲渡江事。
繕工副正李最晩,浮石事,楊州地出去。
傳曰,今日晝講停。
吏曹參判柳命天上疏。大槪,銓曹陞擢之任,決難承當,懇乞繳回新命,以重名器,以安微分事。入啓。答曰,省疏具悉。今玆陞擢銓曹之亞卿,實循僉議,卿其勿辭,從速察職。
掌令南垕啓曰,卽者臣以開城府所下實帖還收及留守尹深從重推考事,發簡於同僚,臣意蓋以賣爵受財,實是衰季之廢政也。向仍筵臣陳達,收帖燒火,一切防塞。王言一播,令甲已定,其不可輕撓也,明矣,而尹深諉以支勅,請得實帖,再煩馳啓,必遂乃已,事之可駭,莫此爲甚。臣欲以此論啓者,只在於重名器杜後弊也,而此則同僚乃以該府之啓請,出於不得已爲言。又以成均館司藝金是榮請遞事,簡問於臣,而其言以爲是榮威儀擧止,不合師儒云,臣意則是榮頗有文才,且多歷踐,所授館職,實非不稱,從前爲此官者,亦豈別樣異等之茂才,而獨於是榮,必欲以外貌論之者,臣未知其妥當,故再三往復,竟未歸一。臣之所發之論,則同僚不信,同僚所發之論,則臣不能苟同,終未免以此携貳。無非臣見輕同僚之致,何可一刻仍冒乎?請命遞斥臣職。答曰,勿辭,退待物論。
持平任堂啓曰,成均館司藝金是榮,爲人庸孱,全不省事,威儀擧止,不似官員貌樣,決不可置之於師儒之列,貽笑於多士聚會之地,故臣以駁遞之意,發簡往復於同僚,則僚議逕庭,未得歸一。且同僚以開城留守尹深,啓請空名帖,至欲彈論,而措語中,以不有成命,重貽鬻爵之害,爲其罪案。臣意則有不然者,近來松都連値凶歉,且緣留守之數遞,公私儲蓄罄竭,無以成樣。伊日尹深之旣遞而仍任者,朝家蓋爲其勤幹於職務而然也。況今客使將迫,供給無策,深之請得空名帖者,實出於事勢之不得已,廟堂亦已量度而許之,則此豈深之罪案哉?其鬻爵貽害之端,果如同僚所論,則廟堂之臣,亦知有成命矣,何不請罪,而反許之乎?不問其事勢之如何,乃敢論啓,實未知其穩當。以此往復,未免參差,臣之意見,節節與同僚相左,不可一刻苟冒於臺席,請命遞斥臣職。答曰,勿辭,退待物論。以上朝報
備邊司啓曰,豐川軍器燒火事,當該府使黃震文決棍之意,曾於去十二月初五日,定奪於榻前矣。今聞政院卽爲分付兵曹,而兵曹尙不行會於本道云,事甚可駭。兵曹當該堂上·郞廳,從重推考,色吏令攸司囚禁治罪,何如?答曰,允。以上備邊司謄錄
上在昌德宮。停常參·經筵。
下直,全羅都事李徵龜,仇寧萬戶金貴賢,山羊會萬戶崔孝伯。
繕工監役安後相,浮石後入來。
謝恩,正言洪萬遂,連源察訪金麟至,典獄參奉李焯,平壤敎授金尙煥。
正言洪萬遂啓曰,臣以樗散,素乏寸長,忝在郞署,猶懼不稱,不料玆者,又蒙鴻造,猥叨言責之任,環顧瞿瞿,若無所容。況臣曾以朔書不寫,試射無分,被推無勘,而昨日備局啓辭,以豐川府使黃震文,決棍公事,不卽行會之故,兵曹堂郞,請推蒙允。臣卽其時當該郞官也。且本院長官以下,以歲首闕薦,皆已引避見遞,臣之除拜旣久,厥失惟均,則以此以彼,宜卽自劾,而頃者慘遭獨子之喪,悲哀生疚,症勢危篤,委身床褥,末由詣臺,俟病少間,今始來避,所失尤大,何敢一刻仍冒?請命遞斥臣職。答曰,勿辭,退待物論。
李文興改差,代以金灝爲假注書。
府啓,竝引嫌而退。當初發論,各有所執,而終必起鬧,殊欠穩當。推緘未勘,勢難在職,請掌令南垕,持平任堂,正言洪萬遂,竝命遞差。答府曰,依啓。前啓大祭齋戒,今明姑停。
傳曰,史官一員待命,騎馬三匹立之。社稷大祭所內摘奸。
吏曹啓曰,臺諫有闕,政事,取稟。傳曰,明日爲之。
假注書金一夔書啓,臣承命,往諭于行判中樞府事許穆則以爲,臣退伏田廬,惶恐待罪,已經歲矣。嚴譴不下,有此無名之賜,伏地隕越,不知所以處之也。當冒死仰瀆微懇云矣,敢啓。傳曰,知道。朝報
上在昌德宮。停常參·經筵。
謝恩,工曹佐郞申宗華。
左承旨鄭樸上疏。大槪,病重,乞遞職名事。入啓。踏啓字。
藥房啓曰,雨雪連宵,風日不佳。伏未審此時,聖體,若何,兩慈殿氣候,亦復何如?臣等不任區區之慮,敢此問安。答曰,兩慈殿氣候安寧,予亦無事矣。
兩慈殿·中殿,藥房問安。答曰,知道。
傳曰,明日晝講爲之。
義州府尹書目,勅行本月初四日到鳳城,初六日當爲渡江事。
府啓,請還收閔鼎重等放釋之命事,濟州牧使崔寬遞差之命還寢事。自古國家之汚隆,常係名器之重輕,而至於賣爵受財,最是衰季之事。就漢·唐·宋末,蓋可知也。乃者連歲大無,國儲罄竭,許賣空名之帖,以爲賙賑之資。此出於一時不得已之擧,而實效無多,弊端益滋。貂蟬遍於市井,金玉混於隷臺,不待識者,亦已寒心矣。向因筵臣陳達,收帖燒火,一切防塞。王言一播,令甲已定,而開城留守尹深,諉以支勅,請得賞帖,再煩馳啓,必遂乃已。客使廚供,異於賑民,則豈無他條料理之道,而乃敢不有成命,申請不已,重貽朝家賣爵之害乎?事之可駭,莫此爲甚。請令該曹,收聚帖文,竝卽燒火,開城留守尹深,從重推考。師儒之任,不可不擇,而司藝金是榮,性本迂疏,闊於事情,人望素輕,年紀且衰。請成均館司藝金是榮遞差。新除授司諫院正言李□,時在全羅道茂長地,請斯速乘馹上來事,下諭。答曰,不允。推考事,當初啓請,實出於不得已,勿煩。下諭事,依啓。以上朝報
上在昌德宮。停常參,只晝講。
自昧爽至卯時,有霧氣。申時,日暈左珥。
下直,務安縣監崔援,永登萬戶邊致仁。
司諫李華鎭,禮曹佐郞沈漢弼,典牲主簿李萬東。
應敎睦林儒再度呈辭。入啓。遞差。
京畿監司書目,漣川呈,以判府事許穆箚子上送事,啓。答曰,省箚具悉卿懇。已悉予意於敦諭,復何多誥?矧玆不腆之物,實出於老老之禮,優優之義,卿何辭爲?安心勿辭,領受焉。
傳曰,明日晝講爲之。
院啓,請還收閔鼎重等放釋之命事。新啓,遂安郡守張羽瀛,到任以後,無一善狀,性且嗜酒,手不離觴,抛棄公務,惟事崇飮,束吏治民,慢不知何事,捧糴收糶,專委於監色,吏緣爲奸,民被其害,一境嗷嗷,無不怨咀。至於擧措之間,可笑可駭之事,亦不一而足。行路傳說,爲一笑囮,燕行歸路,臣得親聞。如此之人,決不可仍畀字牧之任,請遂安郡守張羽瀛,罷職不敍。答曰,不允。
晝講入侍,知事金錫胄,特進官吳斗寅,承旨朴泰尙,玉堂尹義濟·李寅賓,假注書金灝,史官李萬元·李玄紀。
政院啓曰,溫陽,以湖西災邑,累日曠官,事極可慮,而郡守趙顯期以諫院位不齊之故,未得署經云。諫院在外人員外,竝卽牌招,使之今日內,開坐署經,以爲從速赴任之地,何如?傳曰,允。
謝恩,大司諫閔就道,正言金夢陽,掌令李寅賓,左副承旨金。
今日晝講時,修撰金儁相,副修撰李后定,牌招察任事,前郡守魚壽一,口傳付軍職事,榻前定奪。
府啓,請還收閔鼎重等放釋之命事,濟州牧使崔寬遞差之命還寢事,開城留守尹深從重推考事,司藝金是榮遞差事。措語見上前典籍閔鍍,得罪人倫,爲世所棄,不齒仕版,而豐德府使金載顯,乃敢擧擬於守令之薦,其誤薦匪人之狀,誠極可駭。請豐德府使金載顯,從重推考,閔鍍守令薦,亦命削去。答曰,不允。金是榮事,依啓。
禁府,李廷龍河重圖拿囚,尹昌亨還囚。啓。
正言金夢陽啓曰,臣本庸愚,最居人下,早占科第,已切踰分之懼。匪次陞擢,又出夢寐之外,私心愧恧,不待嗤點。郞署供仕,猶且黽勉,不料玆者,新命遽加,言責重任,豈如臣者,所可驟到也?驚惶悶蹙,靡所容措。召牌之下,分義是畏,不敢不抗顔祗肅,而不似之誚,難冒之勢,姑舍勿論,臣以試射無分,帶推未勘。且大司諫閔就道,卽臣妻同姓四寸也。揆以法例,臣固當遞,以此以彼,俱不可一刻仍冒,請命遞斥臣職。答曰,勿辭,退待物論。
謝恩,五衛將徐順民。
遠接使平安監司書目,大同察訪金鼎台,今此勅行時,終不出待,爲先罷黜,其罪狀,令廟堂稟處事。
備邊司啓曰,水原,以被災特甚之邑,賑救飢民,一日爲急。新府使權脩,明日內發送,何如?傳曰,允。
副修撰李后定,牌不進,推考傳旨,下禁府。
禁府,李后定拿囚。啓。以上諫院朝報
有政。
吏批,以金夢陽爲正言,朴純爲承旨,李寅賓爲掌令,李淰爲泗川縣監,李震英爲河東縣監,南垕爲司僕正,辛必馨爲禮曹佐郞,朴鳳祥爲持平,尹梅爲刑曹正郞,李震殷爲兵曹佐郞,李溥爲社稷參奉,高振龍爲廣興主簿,金世泌爲軍資判官,趙爾重爲司饔主簿,李晉爲平陵察訪,睦林儒爲濟用正,禹昌績爲刑曹參議,金益華爲禮曹佐郞,鄭燠爲兵曹正郞,沈弘弼爲昌陵參奉,柳長昌爲監察,朴新胄爲金海府使,慶㝡爲承旨。政軸
上在昌德宮。停常參,只晝講。
下直,慶山縣監洪處恭,昌原府使韓碩良,善山府使李東老,新寧縣監韓厚明,彌錢僉使金世亮,河陽縣監李光道,永達萬戶朴海珠。
謝恩,金海府使朴新胄,鐵串僉使李聖源,兵曹佐郞李震敬,五衛將李鼎來,水原府使權脩,司僕正南垕,右承旨朴純。
下直,水原府使權脩。
傳曰,下直守令留待。
都承旨李翊相上疏。大槪,乞遞職名,以便公私事。入啓。答曰,省疏具悉。許伸私情,已有近規,本職當許遞焉。
傳曰,明日晝講爲之。
吏曹啓曰,承旨有闕,政事,取稟。傳曰,當日爲之。
晝講入侍,知事李元禎,特進官李鏶,承旨申厚命,玉堂李義濟·金儁相,假注書金灝,史官李萬元·李玄紀,掌令李寅賓入侍。
院啓,請還收閔鼎重等放釋之命事及遂安郡守張羽瀛罷職不敍事。引嫌而退。推緘未勘,且有相避,揆以臺體,勢難仍在,請正言金夢陽,遞差。答曰,不允。張羽瀛事,更加詳察處之。處置事,依啓。
傳曰,留待守令,引見。
今日晝講時,軍器主簿柳長有仍任,西部參奉南泳改差,典獄參奉李燥,閑官換差事,榻前定奪。
掌令李寅賓所啓,請還收閔鼎重等放釋之命事。上曰,勿煩。又所啓,請還寢濟州牧使崔寬遞差之命事。上曰,不允。頃聞筵臣之言,崔寬得必死之疾。曾經侍從之臣,若死於絶島,則事甚矜惻,故特命遞差矣。臺臣以執法之論,一二陳啓,未爲不可,而久不得停論,未知其妥當也。又所啓,開城留守尹深,從重推考事。上曰,依啓。又所啓,閔鍍不齒仕版事,豐德府使金載顯,誤薦閔鍍守令薦,從重推考事。上曰,依啓。
備邊司啓目,粘連平安監司狀啓云云。大同察訪金鼎台之曾前再度受由,輒至累朔。當此勅使之時,再三催促,終不下去,拿問定罪,其代口傳差出,給馬下送,何如?啓依允。以上諫院朝報
今日晝講時,知事李元禎所啓,凡守令相換之例,移拜他邑者,不得通計前仕,自是舊規,而法典亦無明白可據之文,故近來移拜守令,竝許通計前仕矣。守令之瓜限垂滿者,若移拜他邑,則到任不久,旋卽瓜遞,徒貽迎送之弊,事甚不當。臣與大臣相議,則亦以爲相換守令外,不當通計前仕云,故敢達矣。上曰,相換守令外,移拜守令,則勿許通計前仕,可也。已上朝報
有政。
吏批,以任堂爲大同察訪,李㝡爲典籍,權愭爲司藝,曺夏卿爲監察,韓世章爲監察,金澍爲正言,邊是泰爲監察,羅星度爲西部參奉。已上朝報
禮曹啓曰,昨因江原監司狀啓,蔚珍縣厲祭香祝,磨鍊下送事,已爲覆啓分付,而此必一種瘴毒之疾,發於海邑,轉相染痛之致。本道監司狀啓中,醫藥救護事,雖不擧論,而外方藥餌稀貴,似難對症,解毒治瘴之劑,不可不急急下送,以爲救護之地。相當藥物,令醫司下送於本道監司,本道審藥,齎持藥物,馳送本邑,着實救療之意,分付,何如?傳曰,依啓。以上禮曹謄錄
今日晝講入侍時,軍器寺主簿柳長昌仍任,西部參奉南泳改差,典獄署參奉李焯,閑官換差事,榻前定奪。
大同察訪任堂遞差,其代當日內口傳差出,催促發送事,弘文館下番,後政差出事,榻前定奪。以上吏曹謄錄
下直守令引見時,水原府使權脩所啓,臣昨授本職,今日辭階,雖未知本府形勢之如何,而本府被災極慘,哺望之民,專仰自上劃給關西皮穀五千石及府使睦昌明所授得糧餉廳皮穀六百石,而本府元無地土船,募得他船,皆不願從。前府使在任時,探知若干未下海船隻,報賑廳欲送,而竝皆散走云。卽今節屆東作,耕牟方急,必有自官家救助之事,然後流亡者還集,餘存者不散,而旣無現存可救之穀,關西之穀,亦難運來於麥前,本府形勢,誠爲切迫。畿輔被災,大都特甚,在聖上一視同仁之義,雖無彼此輕重之別,而本府累世敎養之軍兵,將未免一朝潰散,則委屬可慮。江都餘儲,雖未知其多少,而自上斷自宸衷,趁此時劃給,以爲濟活之資。且賑恤廳所運湖西·湖南中,先來之穀,趁卽除給,以爲關西穀未運前,賙賑之地,則庶可以救活民命矣。上曰,令廟堂某樣穀,劃給,可也。以上備局謄錄
知事李□□所啓,凡守令相換之外,移拜他邑者,不得通計前仕,是舊規,而法典亦無明白可據之文,故近來移拜守令,竝許通計前仕矣。守令之瓜滿者,若移拜他邑,則到任未久,旋卽瓜遞,徒貽迎送之弊,事甚不當。臣與大臣相議,則亦以爲相換守令外,不當通計前仕云,故敢達矣。上曰,相換守令外,移拜守令,則勿爲通計前仕,可也。朝報
上在昌德宮。停常參,只晝講。
下直,知禮縣監呂翼齊。
謝恩,吏曹參判柳命天,刑曹參議禹昌績,訓鍊副正盧世挺,軍資判官金世泌,司饔主簿趙爾重,惠山僉使金振秋,泗川縣監李淰,河東縣監李震英。
去夜傳曰,今觀司憲府時推單子,則被推未勘者甚多,殊甚未妥。政院,申飭憲府。
政院啓曰,來十五日,儒生殿講日次,取稟。傳曰,爲之。
遠接使書目,勅行,初七日良策止宿事。又啓目,勅行,初八日林畔止宿事。
院啓,請還收閔鼎重等放釋之命事,遂安郡守張羽瀛罷職不敍事。措語見上新除授正言金澍,以問禮官,時在關西,請斯速乘馹上來事,下諭。答曰,不允。下諭事,自當上來,姑勿下諭。
執義朴鎭圭,掌令李寅賓啓曰,豐德府使金載顯,誤薦之狀,殊極可駭,而客使將至,且是災邑,則此時守令,似難輕遞,故只請推考矣,今聞物議,以誤薦請推,曾無前例。臣等擬罪乖當之失著矣,何可晏然於臺席乎?請命遞斥臣職。答曰,勿辭,退待物論。
晝講入侍,同知事吳挺昌,特進官鄭維岳,承旨朴純,玉堂尹義濟·金儁相,假注書金灝,史官李萬元·李玄紀。
昨日下直守令引見時,上曰,特爲引見戒飭,意非偶然,而新寧縣監韓厚明,親承傳敎後,默無一言而退,殊非敬謹惕念之意,韓厚明,推考。
今日晝講時,弘文館下番闕員,後日政差出,卽爲牌招察任事及視事,溫繹間姑停事,榻前定奪。參贊官朴純所啓,大同察訪,有給馬下送之命,故自本院今方分付該曹,使之催促矣。聞任堂有八十二歲老母,病勢方劇,無他兄弟,不忍暫離,故自該曹亦欲變通,而若非開政之事,則不得入啓云。當此客行之時,事在急迫,合有處分,故敢此仰達。同知事吳挺昌曰,任堂本有兄弟,而今則皆亡,只有一身,情甚切迫矣。上曰,任堂遞差,當日內口傳差出,給馬發送,可也。
京居儒生李晩華上疏。大槪,目擊時事之艱虞,不勝憂國之微忱,敢陳十條,以備睿覽事。入啓。答曰,省疏具悉。草野憂愛進言之誠,予用嘉之,可不省察焉?
忠淸監司書目,淸州呈,以金川所陳事,係變異事。
去夜口傳政事,大同察訪,李四翼落點。以上朝報
上在昌德宮。停常參·經筵。
下直,羅州牧使姜汝㦿,忠淸都事李國芳,鐵串僉使李道源,平壤敎授金尙煥。
謝恩,都承旨慶㝡,江原監司李德周,濟用正睦林儒,護軍沈若俊·李壽慶,刑曹正郞尹梅,大同察訪李四翼,監察邊是泰·韓世章,昌陵參奉沈弘弼·韓碩賓,軍器主簿柳長有。
持平安如岳初度呈辭。入啓。給由。
遠接使書目,勅行,初九日定州止宿事
下直,大同察訪李四翼。
院前啓,請還收閔鼎重等放釋之命事,遂安郡守張羽瀛,罷職不敍事。竝引嫌而退。誤薦坐罷,法典所在,則請推之論,未免乖當。請執義朴鎭圭,掌令李寅賓,竝命遞差。答曰,不允。罷職不敍·處置事,依啓。
吏曹啓曰,臺諫有闕,政事,取稟。傳曰,明日爲之。
上在昌德宮。停常參·經筵。
辰時巳時,日暈。未時酉時,日暈。
下直,保安察訪蔡獻徵。
謝恩,持平朴鳳祥,孝陵參奉金泰基,禮曹正郞金益華,廣興主簿高振龍。
持平安如岳再度呈辭。入啓。遞差。
持平朴鳳祥啓曰,臣以庸陋,素蔑寸長,尋常職務,猶懼不堪,新除恩命,適出夢寐之外,環顧自量,決無承當之勢。呈單乞遞,非出飾讓,而見阻喉司,終未上徹,分義是懼,不敢不趨詣祗肅,而不似難冒之狀,姑舍勿論,以試射無分,方帶推未勘,尤不可忝居臺席,請命遞斥臣職。答曰,勿辭。推考蕩滌。
吏曹參議睦昌明,水原府使遞來。
謝恩,吏曹參議睦昌明。
遠接使書目,勅行,今月初十日嘉山止宿事。
傳曰,大臣·備局堂上引見。
今日引見時,大臣·原任大臣·二品以上及三司,明日來會賓廳事及豐德府使,當日內差出事,下敎。
掌令李萬封,本職遞差,今日差出事及當日開政,陳慰兼謝恩使差出事,及刑曹正郞尹梅,迎接都監郞廳改差事,榻前定奪。
吏曹啓曰,保安察訪蔡獻徵,不爲下直於三公,徑先辭朝。如此不識事體之人,不可仍令赴任,改差,何如?上曰,允。
今日引見時,司諫李華鎭所啓,請閔鼎重等放赦之命還收事。又所啓,全羅道長興,舊有司饔院漁箭,而以民不支堪之故,自朝家特命革罷者,今不知其幾年所矣。乃者司饔院,啓請復設,瞻聆所及,孰不驚駭?矧今連歲凶歉,沿海尤甚,民不奠居,流亡載路,凡諸撫恤之道,宜無所不用其極,奈之何更設祖宗朝已罷之漁箭,以貽沿海無窮之弊哉?請司饔院長興地漁箭復設事,亟命停罷。上曰,依啓。又所啓,長興地漁箭之設,大爲沿海居民之弊。祖宗朝革罷之意,甚盛矣。司饔院,因一姦人之言,乃敢率爾啓請,更設革罷已久之漁箭,因使其人主管,致令利歸於姦人,怨歸於國家,事之未妥,莫此爲甚。請司饔院當該提調,從重推考。上曰,依啓。又所啓,水原人文進方,本以無賴謀利之漢,敢生憑公營私之計,傍蹊行賂,累年經營,久遠漁箭,終得復設後,自請監箭,作弊不貲,使沿海窮民,不得保存,其心所在,誠極痛駭。此而不治,後弊難防,請水原人文進方,令攸司從重科罪。上曰,依啓。
持平朴鳳祥所啓,臣新入臺閣,未諳體例,奏事之際,與諫官一時齊入,致勤下問,率爾之責,在所難免,請命遞斥臣職。上曰,勿辭。又所啓,請還收閔鼎重等放釋之命事。上曰,勿煩。又所啓,請還收濟州牧使崔寬遞差之命事。上曰,已諭於昨日筵中之批,勿煩。又所啓,前典籍閔鍍,得罪人倫,重被削版之罪,久矣,且其爲人癡騃喪性,不合字牧之任,衆所共知,而豐德府使金載顯,乃敢擧擬於守令之薦,其循私誤薦之狀,誠極駭然,不可推考而止,請罷職。上曰,依啓。又所啓,前大同察訪任堂,有八十歲病親,則其情理,決難遠離。自廟堂或可變通,至於承旨陳達得遞,事涉煩猥,有關後弊,請當該承旨,推考。上曰,依啓。又所啓,新除授金海府使朴新胄,爲人愚濫,全不省事,曾爲忠淸兵使,多有不治不廉之誚。以此重被臺彈,湖西士民,至今唾罵。如此之人,不可復畀字牧之任,以貽民害,請命罷職。上曰,不允。
今日引見時,上曰,今聞右相之言,今番湖西往來之路,目覩一道災荒,大都皆然,而其中,天安·稷山兩邑民事,尤爲慘酷,與平澤等邑,無異,流民,急於春耕,還集古土,而聞有田稅收捧之令,還爲流散云。不可無軫念之道,此兩邑田稅,依牙山·平澤·瑞山·泰安四邑例,捧留本邑,以補賑資,以示朝家矜恤之意,可也。右議政吳始壽所啓,臣在鄕時,得接朝報,則因首相所啓,有呂之母,食物題給之命。此實出於優老之盛意,而七八十歲老人,亦皆有每年食物題給之典,只給食物,恐非百歲老人別爲優待之道。今若特施封爵之典,俾知朝家德意,似好,而婦人封爵,例從夫職,旣無可據之例,則有難輕示,而今聞有宣祖朝參判李蘧母封爵之前例云。詢問諸大臣而處之,何如?領議政許積曰,頃年忠淸道洪州居兩班金瑾之母,以年百歲,有封爵之擧,而此則其夫生時,以孝子,被錄於除職秩,未及施行而身沒,故贈以堂上之職,其夫人,從夫職封夫人矣。今此呂之母,年百歲,其夫生時,未有官職,獨封其妻爲夫人,似涉未妥,故臣於頃日登對時,只請題給衣資食物,而不敢請封爵矣。今聞宣祖朝參判李蘧之母,年過百歲之故,特爲封爵,竝其夫贈職云,依此例施行,未爲不可矣。上曰,呂之母,依宣祖朝規例,竝其夫贈職封爵,可也。又所啓,星州文臣呂孝曾之母,亦年至九十八歲,而視聽氣力,不衰云。雖與百歲婦人,有異,似當特給衣資食物,以示優老之典矣。上曰,衣資食物,別爲從優題給。京畿高陽居故僉正李森妻許氏,年至九十九歲。此亦稀貴之事,與呂孝曾母,一體施行,可也。又所啓,防川灌漑,農政之急務。以臣沿路聞見言之,平澤一境,盡爲赤地,而因居民之引水灌漑,稍有成熟之處。水原南面,亦有防川之事,而節晩後始役,未得大蒙其利,此外因堤堰用之,申飭灌漑,蒙利者頗多云。飢歲動衆,雖甚重難,使堤堰司,各別申飭,使之趁農前防川儲水,以爲灌漑之地,何如?上曰,務農之道,莫大於水利,各別申飭于堤堰司,着實擧行,可也。已上朝報
有政。
吏批,以李震殷爲持平,楊逸漢爲遂安郡守,睦林儒爲執義,李綸爲直講,成德望爲禮賓別提,柳尙運爲工曹參判,李萬封爲掌令,柳星三爲左通禮,姜珉爲掌苑別提,李寅賓爲副修撰,李四翼爲大同察訪,李壽曼爲豐德府使,李夏鎭爲右尹,嚴緝爲掌令,李萬封爲濟用正,安如岳爲兵曹佐郞,鄭樸爲大司諫。
今日大臣·備局堂上引見時,領議政許積所啓,戶曹,牒報本司言,管餉木一百九同零,自備局料理移送云,而臣未知其由,姑未回答矣,右相還朝之後,始知其曲折矣。問于右相而處之,何如?右議政吳始壽曰,前水原府使睦昌明,以飢民賑救事,欲貸管餉所在戶曹句管木,轉貿管餉屯穀之意,戶曹判書睦來善,建白於榻前,而臣意則水原府,以七千兵馬所在之地,連三年慘被災荒,理宜別爲拯濟,使之貸公木而貿公穀,未知其穩當。管餉屯穀五千石,特爲劃給於水原府,以爲飢民賑救之資,宜矣。且管餉,本非水原劃給之物,事勢亦如金德遠·閔宗道之所建白。自戶曹已爲取來者,則今難變通,而未及運來之百餘同,則仍屬管餉,其代則自本司徐議,充報於戶曹事定奪,而至於當初,直爲會減之曲折,則臣實未詳矣,今聞首相之言,則唯當會減於戶曹而已,別無自本司充報之事矣。積曰,曾於乙卯之秋,畿甸失稔特甚,而且是新化之初,不可無別樣蠲役施惠之道,故多數蠲減收米之後,至於御供,亦且減損,而宣惠廳不可不收用之米,無路辦出,故啓請收合太僕·管餉·御營等衙門銀子一萬四千兩,各道監·兵營木五百八十餘同,戶曹所管歲弊次木四百七同零,移送於京畿宣惠廳,以爲救出之資。此皆應爲會減之物,而厥後吳挺緯爲戶曹判書時,言於臣曰,宣惠廳,曾前貸用本曹之木,不能還償而蕩減者,已至二千同,乙卯年移送京畿宣惠之木,四百七同零,則不可不還償云,臣答以如管餉等處之木,後日定奪於榻前,而參酌取用之外,無他充給之路云矣。挺緯誤以廟堂定奪,載錄於戶曹重記,以致其後,判書連續取用管餉木者,已至三百同,而未及運來之百餘同,勿爲取用事,上年秋間,右相,定奪於榻前,故戶曹有此自備局還償之請者也,蕩滌,不當取用,管餉之木,尤不當責償於備局者也,此則卽令會減,何如?上曰,依爲之。已上御營廳謄錄
今日引見時,戶曹判書睦來善所啓,奉常寺所管西籍田穀物,多至於數千餘石,而計除祭享所用及還上分給之數,尙有千餘石穀。欲以此移置於江都戶曹庫,以爲補用軍餉之資,已議於本寺都提調,則亦以爲當云,分給於江華附近災邑種子難備之處,待秋直納於江都,何如?上曰,事極便好,依此爲之,可也。
上在昌德宮。停常參·經筵。
禮曹參判鄭輪,崇陵丁字閣開溝始役事,出去。
豐德府使李壽曼,謝恩後,仍爲下直。
謝恩,濟用正李萬封,工曹參判柳尙運,右尹李鏶,平陵察訪李晉,典籍具仁熙。
弘文館啓曰,新除授副修撰李寅賓,時在忠淸道保寧地。經筵入番事緊,請斯速乘馹上來事,下諭。傳曰,依啓。
謝恩,護軍李翊相,持平李震殷。
領府事鄭知和箚子。大槪,召牌之下,病未抵赴,惶恐待罪事。答曰,省箚具悉卿懇。身有疾病,未赴召命,有何所傷?卿其安心勿待罪,從容善攝。仍傳曰,遣史官傳諭。
司直洪處亮上疏。大槪,病勢深重,召牌之下,末由祗赴,逋慢之罪,實所難逭,亟命鐫削臣職,仍治臣罪事。入啓。答曰,省疏具悉。疾病之來,人所難免,卿其安心勿辭,調理察職。
明日儒生殿講時,考官,李元禎·鄭維岳,參考官,鄭重徽·金萬重·朴鎭圭·南垕。
政院啓曰,今日賓廳會議事,二品以上命招矣。判中樞府事權大運,來到闕外,家有拘忌之疾,不得入來云矣,敢啓。傳曰,遣史官問議而來。
明日儒生殿講命官,右相進去。
行知中樞姜柏年上疏。大槪,病在床褥,無計運動,嚴召之下,未得抵赴,乞遞臣職事。入啓。答上同
司直李亮上疏。大槪,病重不得抵赴,請遞事。入啓。答曰,省疏具悉。卿之疾病,予已知之。未赴召命,別無所傷,卿其安心勿待罪。
右贊成尹鑴上疏。大槪,病不得抵赴召命,惶恐待罪事。批答上同
傳曰,大臣及二品以上·三司,引見。
院啓,請還收閔鼎重放赦之命事。我國家奴主之分,至嚴至重,考諸三尺,蓋可知矣,而比年以來,橫逆之變,日起,甚至於戕害其主者,有之,此不過自朝家,維持之道漸弛,馴致大閑之不嚴故也。至於咸鏡一道之私賤,曾仍備局事目,使其上典,切勿捉去受貢,別成私賤案,自國家捧糙米若干斗,渠等固當感戴國恩,入籍應役之不暇,而米斗徵捧,猶且厭苦,百般謀避,漏落於賤案者,過半,此旣可痛矣。又憑願贖者,必令許贖之事目,至於呈本官,文移於其主所在官,脅制上典,必得自贖,然後厭入良役,旋卽逃走,少無益於國家,大有傷於風化。臣於數年前,作吏北關,目見其事,常切痛駭矣。今聞近來北民,移文到付,怯其上典而贖良者,前後相踵,而太半自他道移居者云。爲法之弊,一何至此?大抵北民許贖之規,元非祖宗朝令甲,乃頃年新創之法,而所謂北民云者,卽指土着之民,非他道之民移來移去之謂也。自他道移來者,竝皆許贖,則伊後欲叛其主者,相率移居。其勅令許贖,雖出於實邊之計,而奴主之分,亦甚嚴截,安有呈出移文,推捉其主,肆然脅制,略無顧忌之理哉?若此不禁,則奴主分義,掃地盡矣,風化所關,誠非細慮。請令備局,改爲定式,自他道移來者,切勿許贖,元居民許贖者,就其主而請贖,至於呈官請移者,一切勿許。答曰,不允。末端事,依啓。
府啓,請還收閔鼎重等放釋之命事,金海府使朴新胄罷職事。新除授掌令嚴緝,時在忠淸道報恩地,請斯速乘馹上來事,下諭。前啓崔寬事,停啓。答府曰,不允。下諭事,依啓。
今日大臣及二品以上·三司引見時,領議政許積所啓,臣有所懷,故敢達。昨日陳慰使,以錦平尉朴弼成,加資以送事命下,故超陞明德矣,從二品直陞一品,官爵無序,事體顚倒。近來宗班之超陞一品,已涉不當,而駙馬,與宗班不同,尤爲太驟。合有變通之道矣。上曰,朴弼成,本是嘉義階也,陞正憲以送,可也。
上在昌德宮。停常參·經筵。
自辰時至未時,日暈左珥。夜一更,月暈。
京畿監司趙師錫,勅使迎接事,境上出去。
下直,安東府使洪萬鍾,靈巖郡守尹以道,鎭海縣監崔壽泓,溫陽郡守趙顯期。
謝恩,宣傳官李碩根,護軍朴鎭圭,掌苑別提姜珉,西部參奉李焯,禮賓別提成德望。
傳曰,下直守令,留待引見。
今日下直守令引見時,大臣及政府六卿·三司長官,今日內命招,配享大臣圈點事,下敎。
金灝有頉,代以鄭來祥爲假注書。
今日下直守令引見時,上曰,丙辰年考出實錄,今始覓見,則在世宗朝,太廟配享,初以南誾·趙浚·趙仁沃擬議,則群議以南誾爲國家萬世之讐,遂拔去之後,因太宗下敎追配,且昨今考出弘文館文獻通攷,則唐宋故事,亦爲昭然矣。列聖廟庭,皆有大臣之配享者,而先王廟庭,獨無大臣,非但寡人之心,有所未安,先王在天之靈,亦且缺然於冥冥之中,雖無古例,亦當義起而爲之,況有古今之明證乎?予意旣已堅定,更無可議之事。依昨日下敎,今日內依前例牌招當圈之人,圈點以入。且近來人心不淑,公道不行,當初圈點之時,洽然歸一者,後或動於浮議,不無反復之態。今此圈點之後,有如此之事,則當從重論罪,承旨知悉此意,各別分付。
備忘記,殿講居首幼學崔廷龍·李秀英,直赴會試,幼學姜楡,給一分。
領府事鄭知和箚子。大槪,連日違命,罪積逋慢,乞遞臣職,仍治臣罪事。入啓。
右贊成尹鑴上疏。大槪,召牌再降,不得抵赴,益切逋慢之懼,乞遞臣罪事。入啓。答曰,卿之疾病,予已知之,卿其安心勿待罪。
府啓,請還收閔鼎重放釋之命事。金海府使朴新胄罷職事。答曰,勿煩。
禁府,金鼎台拿囚。啓。
賓廳啓曰,臣等來會賓廳,而應參諸臣中,有家有拘忌之疾,未及出避者,至於原任大臣,亦不及出齋,來到門外,不敢入來。圈點,與收議不同,不可遣史官問議,今日齋宿,明日一齊來參圈點,何如?傳曰,旣會旋罷,事體未安,且與入侍有異,竝爲入來圈點,宜矣。
又啓曰,臣等,與政府西壁·六卿,玉堂·諫院長官,齊會賓廳,列書先朝相臣,而圈點之數,最多之人,別單書入之意,敢啓。傳曰,知道。
參考官金萬重有頉,代禹昌績改落點。
遠接使書目,勅行,十二日肅川止宿事。朝報
上在昌德宮。停常參·經筵。
申時,日有暈左珥。
謝恩,長湍府使李煦。
遠接使書目,勅行,今月十四日中和止宿事。
戶曹啓曰,行判中樞府事許穆食物,因傳敎輸送矣,卽接漣川縣監所報,則辭而不受云,何以爲之?敢啓。傳曰,更令輸送。
禮曹啓曰,顯宗大王廟庭追配享大臣,以領議政鄭□□已爲啓下矣。位版造作,遣官設祭,敎書製達等事,付等錄,令各該司擧行,而但此與大臣祔廟時配享,有異,故取考實錄所謄列單,則南誾追配享,議定於辛丑十一月,而配享於翌年春享大祭之日。前頭夏享大祭不遠,今不爲,南誾追配之例,夏享大祭時,擧行,何如?傳曰,依啓。
下直,長湍府使李煦。
府前啓,國忌齋戒,今明日姑停。
問禮官正言金澍,定州迎慰使姜世龜,義州迎慰使李弘逸入來。
謝恩,正言金澍。
修撰金儁相上疏。大槪,母病猝劇,斷無供職之望,乞蒙恩遞,以便公私事。以國忌齋戒,留政院。朝報
上在昌德宮。停常參·經筵。
夜五更,月暈。
謝恩,監察曺夏卿,碧團僉使李顯登。
安州迎慰使韓明遂入來。
京畿監司書目,漣川呈,以判府事許穆箚子上送事。啓。答曰,省箚具悉。已悉於前箚之批,復何多誥?卿其安心,勿辭領受焉。
遠接使書目,勅行,十五日黃州止宿事。
開城府問安承旨朴純出去。朝報
上在昌德宮。停常參·經筵。
辰時,日暈。巳時,日暈兩珥,暈上有冠,暈下有履,色內赤外靑。午時至申時,日暈。
下直,甲山府使洪震碩,醴泉郡守沈璛。
謝恩,左尹李夏鎭,左通禮柳星三。龍媒萬戶金璡,差使員上來。
兩慈殿·中殿,藥房問安。答曰,知道。
藥房啓曰,春序過半,寒氣猶峭。伏未審此時聖體,若何,寢睡水刺,與前一樣乎,兩慈殿氣候,亦復如何?臣等不任區區之慮,敢來問安。答曰,兩慈殿氣候安寧,予亦無事矣。
遠接使書目,勅行,今月十六日鳳山止宿事。
修撰金儁相上疏。入啓。答曰,省疏具悉。爾其勿辭,救護母病。
政院啓曰,頃日以憲府時推,多有未勘之故,自政院申飭事,下敎矣。厥後累度分付,而連有公故,位且不齊,尙未開坐,事甚未安。卽今憲府行公之員,只有執義睦林儒,持平朴鳳祥,連呈辭單,不爲行公。卽爲牌招,使之開坐,照律,何如?傳曰,允。
風雲雷雨祭獻官臣李潗等啓曰,卽者受香出來之際,憲府吏來言,壇上執禮,不爲來到云,取考進不進擧案,則以進書塡,而躬不入來。莫重祭享,以致闕員,此實曾所未有之事,極爲驚駭。當該官,令攸司稟處,壇上執禮,令該曹斯速差出,何如?傳曰,依啓。事極驚駭,當該官,拿問定罪。
拿問現告,直講尹鼎和。
府前啓,請還收閔鼎重放釋之命事。答曰,亟停勿煩。前啓,金海府使朴新胄罷職事,停啓。
禁府,尹鼎和拿囚。啓。朝報
上在昌德宮。停常參·經筵。
謝恩,薺浦萬戶尹晩齊。
大司諫閔□□再度呈辭。入啓。加給由。
執義睦林儒,持平朴鳳祥啓曰,照律公事中,前典籍林泳,則方在江原道通川地,方以行移問備之意,啓。漏此一款,矇然入啓,有此還出給之命,臣等昏謬不察之失,著矣。何敢晏然在職乎?請命遞斥臣等之職。答曰,勿辭,退待物論。
政院啓曰,頃日引見時,副提學閔宗道,以濟州牧使崔寬,病重請遞事陳達,則大臣卽爲請推於榻前。宗道之被推,非由於□□條件與否,而今見其緘辭,至謂當該承旨,難免不察之失,有若因擧行條件疏漏而然。揷入剌語,橫加侵斥,其在事體,豈容如是?殊甚非矣,副提學閔宗道,請推考。答曰,依啓。
平壤迎慰使李晶,中路問安使崔渲,入來。
慶尙監司書目,咸安郡守金珏,慶州府尹南天澤罷黜事。
司憲府照目,司宰直長鄭重泰,內摘奸時,無緣闕直。笞四十,收贖,依大典罷黜。啓依允。功減一等。
又照目,前縣監金世泌矣,狎昵土民之婢,政令詞訟,一從婢主之言,吏緣爲奸,民受其害。罪決杖一百,告身盡行追奪,私罪。啓功減一等。
遠接使書目,勅行,今月十八日平山止宿事。
吏曹啓曰,守令多窠,政事,取稟。傳曰,明日爲之。
院啓,請還收閔鼎重等放釋之命事。措語見上頃日下直守令引見時,溫陽郡守趙顯期,敢於職事之外,多發荒雜之言,雖極猥濫,而入侍承旨,不爲請推,事甚不當。請溫陽郡守趙顯期,從重推考,當該承旨,亦命推考。竝引嫌而退。旣有不察之失,勢難仍在,請執義睦林儒,持平朴鳳祥,竝命遞差。答曰,不允。處置事,依啓。以上朝報
上在昌德宮。停常參·經筵。
辰時,日暈兩珥。巳時,太白見於未地。午時未時,日暈。夜三更至五更,月暈。
禁府,盧銓拿囚。啓。
謝恩,兵曹正郞鄭煥,典籍李㝡,社稷參奉李溥一。
大司諫閔就道三度呈辭。入啓。遞差。
遠接使書目,勅行,今月十九日開城府止宿事。
假注書李世益改差,代金一夔落點。
傳曰,明安公主嘉禮廳堂上以下,依例書啓。
謝恩,承文副正字鄭來祥。
右贊成尹鑴上疏。大槪,病甚蹇躄,不得面陳乞骸之請,輿疾出城,惶恐待罪事。入啓。答曰,省覽卿疏辭,遽有出往之志。心甚缺然,無以爲喩也。所陳箚本,予豈不知,而第念强弱之不敵故也。卿其須體予意,亟回遐心,安心勿辭,從容調理。勿出朝報。
院啓,請還收閔鼎重等放釋之命事。溫陽郡守趙顯期,從重推考,當該承旨亦命推考事。平安兵使李旰,到任以後,無一善狀,剝割軍民,專事肥己。又於上年,大起無益之樓觀役也,軍卒侵漁列邑,方農始役,數月畢工,而軍木一疋,代捧樓柱七十株,其他勒徵之類,無不稱是,輦輸木石,致殞人命,至於五人之多。且分送錢文於列邑,貫數多寡,則隨其邑之大小,而大略每十文許,責捧一斗米,且飢邑則朝家,許令半減軍木,而反爲準數收捧,以致朝家德惠,窒而不行。此外箕歛推剝之事,不可殫擧,而官無留儲,盡歸私用,一道軍民,如在水火,怨詈之聲,在在沸騰。如此貪縱不法之人,不可不嚴加徵戢。平安兵使李旰,請命拿問定罪。新除授執義朴鎭圭,時在京畿楊州地。請斯速乘馹上來事,下諭。答曰,不允。推考及下諭事,依啓。
開城府問安承旨朴純入來。已上朝報
有政。
吏批,以李元禎爲知春秋,李壽慶爲軍資正,李后定爲修撰,李夏鎭爲大司諫,閔昌道爲兵曹佐郞,朴鎭圭爲執義,洪萬朝爲持平,金孝述爲咸安郡守,元相爲濟州牧使,權儔爲鐵原府使,睦林儒爲掌樂正,朴廷薛爲慶州府尹,吳始復爲左尹,具崟爲杆城郡守。
上在昌德宮。停常參·經筵。
午時未時,日暈兩珥。
領議政許積,都承旨慶㝡,弘濟院出去。
謝恩,持平洪萬朝,奉常正睦林儒,軍資正李壽慶,兵曹佐郞閔昌道,兼中學敎授朴世樟。
遠接使書目,勅行,今月二十日坡州止宿事。
錦平尉朴弼成上疏。大槪,陞資奉使之命,實出於千萬夢寐之外,驚惶震越,不敢承當。伏乞聖慈,亟收成命,仍削臣資,回授可堪之人,以重使事事。入啓。
政院啓曰,右贊成尹鑴,陳疏之後,卽出城外,將有出往之意云。係是儒臣進退,敢此仰達。
備忘記,今聞政院之啓,卿出往江村,將欲出往云,予深缺然,無以爲喩也。噫,當此艱虞之時,以卿才德重望,不思共濟之義,望望然退,恝視國事,是豈予之所望於卿者哉?須體至意,亟回遐心,從速入來,以副企望。仍傳曰,遣史官傳諭。
弘文館啓曰,新除授修撰李后定,時在京畿坡州地。經筵入番事緊,請斯速乘馹上來事,下諭。答曰,依啓。
持平洪萬朝啓曰,庸陋如臣,猥蒙洪造,前後歷揚,實踰涯分,今玆新命,又出意外,臣誠驚惶愧恧,靡所措躬。唯當感激恩私,奔走職事,而顧臣疏愚,決知〈不〉承當。且以試射無分,帶推未勘,尤不敢一刻仍冒,請命遞斥臣職。答曰,勿辭,推考蕩滌。
答錦平尉疏曰,省疏具悉。今玆超授使价之任,意非偶然,卿其安心,勿辭往來焉。
兵曹口傳政事,副摠管申汝哲,都摠都事申命羲。
義州府尹書目,本月十七日,冬至使先來出來事。
備忘記,主婚崇善君代,子一人,加資堂上,參判李□□,參議金萬重,各熟馬一匹,判書閔黯·吳挺昌,參議鄭樸,各半熟馬一匹,參判鄭鑰,兒馬一匹,判書李觀徵,上弦弓一張題給。都廳正李壽慶,加資,正郞宋尙周,半孰馬一匹,魏定相,兒馬一匹,郞廳尹悏,上弦弓一張,別工作監役閔元昌·申拱華,各兒馬一匹,本宮修理監役趙遠明,駙馬家修理監役洪萬元,倂陞敍,使者參奉吳斗宬,六品遷轉。畵員及工匠下人等,令該曹米布題給。
府前啓,請還收閔鼎重等放釋之命事,平安兵使李旰,拿問定罪事。措語見上答曰,不允。末端事,近來人心不淑,剛正盡職之人,則輒出無根之言,必欲逐去而後已,識者之寒心,固已久矣。平安兵使,莅任以來,留意軍務,頗有擧職之效,今乃只聽往來時道路不實之言,率爾論啓,殊甚未妥矣。亟停勿煩。
正言金澍啓曰,臣本無似,濫蒙洪造,累玷言地,無一裨補,尋常愧懼,若無所容。頃日奉使西路時,目見軍民愁怨之狀,仍聞兵使李旰所爲,罔非不法,而至於一疋之木,代捧七十之株,輦輸之際,致殞五人之命,十許錢文,責捧斗米等事,道內大小人民,無不傳說,若其樓觀之壯麗,臣亦目覩。如非剝割軍民,侵漁列邑,則農節土木之役,安能遽完於數月之內乎?至於軍木,則當此飢荒之歲,爲閫帥者,苟有撫恤軍卒之心,所當先自請減,而朝家旣已許減之後,乃以準捧之意,縷縷煩啓,終因道臣之再次申聞,旋許半減,則爲旰之道,何敢不有朝家分付,而必爲準捧乃已乎?聖批所謂留意軍務,頗有擧職之效者,臣未知其何所措也。其不恤軍民,專事貪縱之罪,不可不痛懲,故臣隨所聞見,敢有論啓矣,今承聖批,辭旨嚴峻,至以只聽無實之言,率爾論啓,殊涉未妥爲敎,臣不勝慨然之至。凡臺諫論事,亦許風聞,今臣聞見,不啻眞的,而殿下不惟不賜允兪,反下未妥之批,夫然則安用耳目之官爲哉?若於拿問之後,有所爽實,則責臣率爾,固其宜也,先加臆逆,摧折太過,聖意所在,臣實未曉也。此無非如臣庸陋,不能見信之致,何可一刻抗顔於言責之地乎?請命遞斥臣職。答曰,勿辭,退待物論。
遠接使書目,勅行,當日到弘濟院事。領議政許積,都承旨慶㝡入來。以上朝報
上在昌德宮。停常參·經筵。
夜一更,流星出北斗星下,入乾方天際,狀如拳,尾長四五尺許,色赤。
謝恩,同春秋李元禎,副摠管申汝哲,都摠都事申命羲,濟州牧使元相,鐵原府使權儔。
仁政殿迎勅時,三嚴,辰正一刻。
謝恩,大司憲閔黯。
傳曰,史官一員待命,騎馬三匹·卜馬二匹立之。
假注書金一夔書啓,臣承命往諭于右贊成尹鑴處,則以爲臣以衰病腐朽,不敢陳力就列,作此歸死田里之計,不料聖明不諒,委遣近侍,下臨鄕村,至有不思共濟,恝視國事之諭。噫,此非臣之心也,而聖喩如此,臣感激惶悚,不知所以仰達。只祝聖明,諒此下臣之心,亟寢召命,使臣得以安意,沒齒於畎畝之間云矣,敢啓。傳曰,知道。
迎勅後,大殿,藥房·政院·玉堂問安。答曰,知道。
副提學閔宗道上疏。大槪,病未陪參於明庭迎勅之列,乞遞職名,以便公私,兼陳所懷,以備裁察事。入啓。答曰,省疏具悉。頃日之批,蓋欲痛斥浮議,而卿之疏辭,如是相反,誠未可曉也,勿辭。
府前啓,請還收閔鼎重等放釋之命事。入啓。答曰,毋庸强聒。
假注書鄭來祥出使,代蔡獻徵。
政院啓曰,勅使下沙峴,傳語來到卽時,迎接都監郞廳,來呈勅使罷觀戱,仍爲前進草記之後,勅使到迎恩門觀戱等,傳語方爲來到。此是都監草記,徑〈先〉來呈之致,極爲非矣。迎接都監堂上·郞廳,請竝爲推考。答曰,依啓。朝報
上在昌德宮。停常參·經筵。
咸鏡監司書目,高原郡守金鼎祥,病重罷黜事。
院啓,引嫌而退,隨聞論列,誠得臺體,未安之敎,何必爲嫌?請正言金澍出仕。答曰,依啓。
傳曰,頒賜百官加爲之。
政院啓曰,頒賜百官加爲之事,命下矣。某罪以下,宥之乎?敢稟。傳曰,徒流以下,竝宥。
敎,王若曰,遇災寅畏,旣盡修省之方,罪己丁寧,聿承播吉之旨。式敷用亶,嘉與咸休,仰惟大朝,方臻至理。三危順執,冞篤對越之誠,六府敍功,益膺潛周之貺。不料榮華之告燬,慘見回祿之延災。每欲全安,固天心之仁愛,恒多劇責,想睿念之焦神。溫綸已播於中區,恩誥隨頒於外幅。萬里玉節,欣使華之遙臨,一札瑤函,慶帝澤之霶霈。肆用休而作戒,訓辭孔嘉,庶轉災而爲祥,德音無斁。斯乃古今之罕覿,詎無臣庶之均歡?自本月二十三日昧爽以前,徒流以下,咸宥除之,在官者,各加一資,資窮者,代加。於戱,撫舊圖新,克施曠蕩之典,自今伊始,永囿生成之恩。大提學金錫胄製進
正言金澍就職。
府·院前啓,國忌齊戒,今明日姑停。
正言金澍避嫌。大槪,臣於再昨承批之後,政院稟改批辭,使之更承,臣以旣已承批,不可更承之意,送言,則政院援引前例,必欲更承,臣不能堅執,更入承批矣,今聞物議,以大失臺體爲非。不可仍冒,請遞事。呈政院,還出給。
傳曰,政事,過國忌後爲之。
吏曹啓曰,在前頒赦,則例有別歲抄之擧。今則何以爲之?敢稟。傳曰,勿爲書入。朝報
上在昌德宮。停常參·經筵。
謝恩,咸安郡守崔孝述,中學訓導金運乘。
禁府,蒙宥時囚罪人蘇斗山·尹鼎和,放送,李廷龍,削職放送,金鼎台,決杖放送。朝報
上在昌德宮。停常參·經筵。
巳時,太白見於未地。
下直,慶尙左兵虞候姜翊武,橫城縣監朴琳,連源察訪金麟至。
京畿監司書目,楊州呈,以執義朴鎭圭,坡州呈,以修撰李后定,病重上去不得事。啓。傳曰,調理上來事,回諭。
吏曹,伴送使閔黯。
府前啓,無城上所,姑停。
副修撰睦林儒,牌招肅拜。
大司諫李夏鎭上疏。大槪,病重,乞遞職名,兼陳所懷事。入啓。
政院啓曰,傳曰,李夏鎭疏中之言,不必一一辨破,而至於末端所謂容悅巧進者之所竊笑而遠避,猛虎在山,葵藿不採,龍亡大澤,鰌鱔是舞等語,肆然筆之於書,是乃和平之意耶?私護黨論,凌蔑廷臣之意耶?諸承旨,卽爲察啓事,命下矣。觀此李夏鎭上疏,則措語之間,多不稱停,殊欠和平之意,而至於私護黨論,凌蔑廷臣,則有不可以臆料其意之必出於是也。臣等旣承下詢,不敢不以此仰達,因陳臣陳疏,有察啓之命,終至有乖於包荒之聖量,區區所懷,敢此竝達。答曰,告君之辭,當以明白直陳,而啓辭措語,如是糢糊,殊未妥當,更爲詳察以啓。政院再啓曰,命下矣。臣等仰對聖問,辭不明白,致勤於再敎,不勝惶悚之至。李夏鎭疏中,所謂容悅巧進竊笑遠避云者,其意不過曰,疏中所陳之言,衆所憚避不敢言者也,至其敢引龍虎鰌鱔之喩,乃是古人之語,聖明業已洞燭其出處,臣等,固不敢贅陳,而至於私護黨論,凌蔑廷臣,則便是一大罪案也。臣等,亦何敢逆探其意,一一抉摘,成出罪案,以承聖意也?惶恐敢啓。傳曰,知道。
備忘記,今觀李夏鎭疏辭,敢以追配一款,無前之過擧云者,已極駭然,而托以爲儒賢請留,隱然伸救被罪之人,而繼以龍虎鰌鱔等等語,肆然加之於廷臣,有若小人得時者然,尤不勝痛駭也。如此分明護黨,眩亂朝廷之人,所當重究,而姑從惟輕之典,出補晉州牧使,尹堦,遞付京職。傳曰,晉州牧使李夏鎭,明日內,給馬催促發送。以上朝報
有政。
吏批,以金始慶爲高原郡守,權胄爲司宰直長,元梲爲高山察訪,李必茂爲兵曹佐郞,柳百之爲自如察訪,金天挺爲保安察訪,尹搢爲副應敎,睦林儒爲副修撰,成大經爲康陵參奉。
上在昌德宮。停常參·經筵。
錦平尉朴弼成,持平洪萬朝,檢閱李萬元,注書權德邵,加資肅拜。
下直,惠山僉使金振秋,河東縣監李震榮,碧團僉使李顯登,薺浦萬戶尹萬濟。
謝恩,晉州牧使李夏鎭,兼春秋權珪,兼引儀柳翊。
吏曹啓曰,江華留守尹以濟,旣以瓜滿,其代,令備邊司議薦,何如?傳曰,允。
弘文館啓曰,新除授副應敎尹搢,時在忠淸道尼山地,經筵入番事緊,請乘馹上來事,下諭。答曰,依啓。
修撰金儁相再度呈辭。入啓。加給由。
傳曰,晉州牧使李夏鎭,赴任後,某日赴任事,今該道監司啓聞。
吏曹啓曰,臺諫有闕,政事,取稟。傳曰,當日爲之。
下直,晉州牧使李夏鎭。
政院啓曰,國家之置臺閣,所以備人主之耳目,其所論奏,雖或不中,優容而不之罪,蓋以闢言路而通下情。何嘗輕加臆逆,遽施斥退之罰乎?昨者李夏鎭之疏,語無稱停,氣欠和平,而其心則出於事君無隱,有懷必陳之意也,殿下亟下嚴旨,卽補遠邑,此豈聖明待臺諫之道哉?不但有駭於四方聽聞。竊恐自今以後,孰以逆耳之言,聞於殿下,而補闕失哉?擧措之失,有累於聖明,大矣,伏乞特加三思,平心徐究,還收李夏鎭補外之命。答曰,夫國家之置臺諫,豈徒然哉?備人主之耳目,糾百僚之過失,乃其職也,而今者李夏鎭,身爲諫長,不念寅協之義,身先護黨,眩亂朝著,臺閣所爲,豈容若是?補外之罰,實是寬典,而如是覆逆,予實未曉也。勿煩。
府啓,請還收閔鼎重等放釋之命事。新啓,伏見備忘記,有前大司諫李夏鎭補外之命。臣不勝慨然也。原疏未下,雖未知其措語之如何,而夏鎭,身居言責之地,竊附無隱之義,今以所懷,投進一疏。設有其言之過中者,在聖人優容之道,固當寬貸而不之罪,可也,今乃不少徐究,先加威怒,摧折之,斥逐之,若是其過,殿下之待臺閣,不已太薄乎?臣恐從今以往,雖有君上之闕失,莫肯爲之盡言,此豈細故也哉?請加三思,還收李夏鎭出補之命。答曰,不允。末端事,已諭於政院之批,勿煩。
慶尙監司書目,眞寶呈,以掌令趙祉錫,因母病辭職上疏上送事。啓。答曰,省疏具悉。爾其勿辭,救護母病,從容上來。
四學儒生趙挺萬等上疏。大槪,請召還判府事許穆,且留右贊成尹鑴去國之行,以副朝野之望事。入啓。答曰,省疏具悉。所陳之事,予已知之,退修學業。
江原監司書目,原州呈,以蟾江上流,一日減流事,甚驚異事。
戶曹啓曰,行判中樞府事許穆處,上年七月朔月廩及食物,因傳敎更爲輸送事,分付矣。卽接漣川縣監所報,則又辭不受云,何以爲之?敢稟。傳曰,更爲輸送。
上在昌德宮。停常參·經筵。
巳時,太白見於未地。
下直,豐基郡守權尙任。
謝恩,左尹吳始復,高原郡守金如慶,護軍李壽慶·鄭起門,兼春秋尹攀,成均博士金灝,學諭崔琥。
修撰金儁相三度呈辭。入啓。遞差。
同義禁李元祿再度呈辭。入啓。加給由。
傳曰,明日晝講爲之。
府前啓,請還收閔鼎重等放釋之命事,還收李夏鎭補外之命事。措語見上凡臺啓批答中,有可改措語,則政院,必稟改,然後傳批,例也,而頃日諫院批辭旣傳之後,始爲啓稟削去,致令臺臣,更入承批,此前所未有之事。其在出納惟允之道,豈容如是?請當該承旨,從重推考。答曰,不允。末端事,依啓。
江原監司書目,鐵原府使鄭斗齊,今月二十一日身死。其代,催促下送事。
弘文館啓曰,新除授應敎朴世堂,時在京畿楊州地。經筵入番事緊,請斯速乘馹上來事,下諭。答曰,依啓。
正言金澍啓曰,臣於頃日承批之後,政院要臣更入,以承改批,而臣以爲旣承批,不當承批之意,送言,則政院援引前例,强使承批。臣意或有例,更入承批,而旋聞物議,以大失臺體爲非,臣隨卽自列,則政院又以旣有前例,不必引避爲言,再三往復,終至於還出給,臣之情迹,一倍狼狽,且有身病,呈單縮伏矣。卽聞憲府,以當該承旨,從重推考事,論啓蒙允,而啓辭中,有臺臣更入承批,前所未有之事云,則臣之失體,到此而益著,臣何敢一刻晏然乎?請命遞斥臣職。答曰,勿辭。退待物論。
伴送使閔黯,京畿監司趙師錫,勅使祗送事,出去。
院啓,請還收閔鼎重等放釋之命事,平安兵使李旰拿問定罪事。引嫌而退,在我無失,不必爲嫌,請正言金澍,出仕。答曰,不允。處置事,依啓。以上朝報及燼餘
上在昌德宮。停常參,只晝講。
藥房啓曰,暖律且晩,寒氣始解。伏未審此時,聖體,若何,兩慈殿氣候,亦一向安乎?臣等不勝傾慕之忱,敢來問安。答曰,兩慈殿氣候安寧,予亦無事矣。兩慈殿·中殿,藥房問安。答曰,知道。
義州府尹書目,冬至使一行,今月二十五日,無事還渡江事。
晝講入侍時,知事李元禎,特進官鄭榏,承旨申厚命,玉堂尹義濟·睦林儒,假注書蔡獻徵,史官李萬元·李玄紀,持平洪萬朝,亦爲入侍。
京畿監司書目,加平郡守金錫衍,差使員差出,稱病不進,罷黜事。
備邊司郞廳,以領·左相意啓曰,今日勅使回程時,東·西班列稀疎,事甚未便。武臣堂上軍職之類,擧案中書進而不來者,十四人,先爲拿問,衆所共知老病有公故人員外,竝推考,何如?傳曰,允。
今日晝講時,承旨·史官及玉堂·兵曹郞廳,勿論入直與在外,明日竝爲來待于政院事,及閭閻拘忌之疾,方熾云,限三月十五日,視事頉稟事,榻前定奪,下敎。
持平洪萬朝所啓,請還收閔鼎重等放釋之命事。上曰,勿煩。又所啓,臣以李夏鎭補外還收事,論啓至再,而天聽愈邈,不賜允兪,臣不勝慨然之至。夏鎭,身居言責之地,竊附無隱之義,以其所懷,投進一疏。設有其言之過中者,在聖人優容之道,寬假而不之罪,可也,今乃抉摘文字,以成罪案,威怒遽震,斥逐遠邑,殿下待諫臣,不已太薄乎?觀其疏語,則雖不稱停,原其本心,則出於納吾君無過之義,至於請留儒賢,以龍虎鰌鱔爲喩者,不過因古人之語,泛言君子小人進退之機而已,非以今日,爲小人得時,則夫豈爲凌蔑廷臣而發哉?噫,近日殿下之待儒賢,已有不承權輿之嘆,夏鎭疏中,略及請留之意,則殿下輒爲其假托,摧折太甚,不但有壞於待臺閣之道,人謂殿下待儒賢何如哉?臣恐從今以往,雖有君上之闕失,莫肯爲之盡言,此豈細故也哉?請加三思,還收李夏鎭出補之命。上曰,李夏鎭,身爲臺諫,不爲臺諫之職,反爲護黨之論。勿煩。
今日晝講時,知事李元禎所啓,小臣,不識武士,故守令擬望之際,多有不察之失。新除授高原郡守金始慶,備擬受點之後,聞其家在全羅道長興地云,長興,乃南方極邊也。與高原道路絶遠,迎送有幣,高原郡守金始慶,遞差,何如?上曰,遞差,可也。又所啓,史官不得奏事,例也。若有不得不達之事,則言于承旨,稟達,可也,而檢閱李玄紀,乃於榻前,直爲奏達,殊未妥當矣。侍讀官尹義濟曰,此有前例,臣亦目見矣。元禎曰,雖有前例,亦爲非矣。參贊官申厚命曰,欲見留中之疏,雖是史官之體,榻前奏達,未免煩擾,檢閱李玄紀,請推考。上曰,推考,可也。上曰,海昌尉,祿以未出閤之前,故不爲給之云,未出閤之前,給祿,亦有前例給之,可也。以上朝報及燼餘
上在昌德宮。停常參·經筵。
下直,咸鏡都事申懹。
謝恩,承文副正字李文興。
禁府,李晶·黃應祥·柳時來·林·任後昌·朴應祥·朴顯昌·李薈·鄭希曾·李後晟·金慶浩·趙國興拿囚。啓。
判尹李正英初度呈辭。入啓。給由。
同義禁李元祿三度呈辭。入啓。遞差。
戶曹判書睦來善針灸呈辭。入啓。給由。
伴送使書目,勅行,今月二十八日坡州止宿事。又書目,辭職上疏上送。啓。答曰,具悉,卿其安心勿辭,往來。
兵曹參判金禹錫長湍地加土呈辭。入啓。給由。
右副承旨朴泰尙積城地掃墳呈辭。入啓。給由。監察安靖結城地病親呈辭。入啓。給由。
副提學閔宗道上疏。大槪,踪迹臲卼,病且危劇,乞遞職名,以安私分,仍治臣不得趨命之罪事。入啓。答曰,省疏具悉。卿其勿辭,調理察職。
府啓,請還收閔鼎重等放釋之命事。請還收李夏鎭補外之命事。答曰,不允。末端事,敢以龍虎鰌鱔之語,謂之泛言云者,誠可異也。勿煩。
持平洪萬朝啓曰,李夏鎭疏中措語,雖有不槪於聖心者,究其心,則不過有懷必達之義,而殿下不少舒究,遽加摧折,纔陳一疏,卽逐病鄕。諫官之以言獲罪,恐非聖世之美事,故臣不避鈇鉞之誅,敢論還收之啓,而至於龍虎鰌鱔之喩,雖以古人之著於文字者言之,蓋全爲惜賢之意,而非以其時,必有小人而爲此語也。且憂治世而危明主,自古而然,則夏鎭之泛引此句,似無他意,故臣於啓辭中,略陳此言,明其本情之不然,切冀聖心之省悟矣。今承聖批,以誠可異也爲敎,此無非如臣疲劣不似者,忝叨憲職,不能見信於君父之致,何敢一刻抗顔於臺席乎?請命遞斥臣職。答曰,勿辭。退待物論。
左承旨金上疏。大槪,被人所斥,情勢狼狽,身病且重,乞賜鐫免事。入啓。答曰,省疏具悉。爾無可嫌之事,爾其勿辭,從速察職。
大司諫鄭樸啓曰,引嫌而退,還收之請,實循公議,意外之批,不必爲嫌,請持平洪萬朝出仕。答曰,依啓。
持平洪萬朝就職。
備忘記,居首正郞崔錫鼎,豹皮一領,其次正郞吳道一,虎皮一領,左副承旨朴泰尙,檢閱李玄紀,各草注紙三卷·筆七柄·墨二笏,賜給。
藥房啓曰,臣等,伏聞入侍醫官之言,則自上右脚下內踝之上,有浮氣,行步時覺有酸痛之候云,臣等,不勝驚慮之至,與諸御醫相議,則皆以爲此是皮膚間流注之痰,而當付雲毋膏云,今宜先施此方。臣等,與諸醫入診後,方可議定,敢此仰稟。答曰,不至大段,勿爲入診。朝報郞廳朴玶校正。日記廳郞廳沈益聖書。
上在昌德宮。停常參·經筵。
自昧爽至辰時,有霧氣。
謝恩,護軍朴文瑞。
持平洪萬朝高陽地加土呈辭,國忌齊戒,留政院。
藥房啓曰,夜來聖體調攝,若何,內踝酸痛之候,膏藥付貼之後,得有減歇之效乎?臣等終宵憂慮,敢來問安。答曰,知道。症候,已言于醫官矣。
府前啓,以國忌齊戒,今明日姑停。
伴送使書目,勅行,今月二十九日開城府止宿事。
備邊司啓曰,本司郞廳武臣兼宣傳官李行成,副司勇睦天翊,奔走勤仕,已滿十五朔。依例陞敍,或守令除授,六品遷轉事,捧承傳施行,何如?答曰,允。朝報
上在昌德宮。停常參·經筵。
巳時,日暈。午時,日暈,左右有包,色內赤外靑,白虹貫暈指日。自未時至酉時,日暈。夜自一更至五更,巽方艮方,有氣如火光。
藥房都提臣許積,副提調臣李元禎,提調臣慶㝡啓曰,伏未審夜來,聖體調攝,若何,內踝浮酸之症,亦復如何?臣等與諸醫入診,詳知證候後,議定治療之方,宜當。臣等不任區區憂慮,敢來問安,竝此仰稟。答曰,知道。入診事,依啓。
今日入診時,副校理尹義濟遞差事及應敎朴世堂,今姑改差,明日開政,其代差出事,榻前下敎。
備忘記,頃日平安兵使李旰請拿臺啓末端中,軍布收捧一款,明白措辭批下,而當該承旨,不能詳審,率爾稟改,難免不察之失,推考。
睦天成,以迎接都監言啓曰,卽接伴送使移文,則大通官金巨軍,行到平壤,使譯官送言曰,靑鼠皮五十張,大乾柿五六貼,切有用處,而在京時,忘未能求得,馳通京中,急急取來云,而靑鼠皮則措辭防塞,乾柿則以收合站上各官,覓給之意言及,則站上乾柿,品味不好,必以大乾柿,覓送之意,通于都監云云,故大乾柿,分付掌院署,五貼卽爲進排,付撥下送之意,敢啓。傳曰,知道。
今日藥房入診入侍時,領議政許積所啓,臣有區區所懷,而配享事完定後,久未登對,故不得陳達矣,今始陳達矣。今番追配議定時,聖敎有所未安者,大抵事之重大者,尤宜博訪廣詢,從容審處,勿爲有悔,可也,而自上務要急速議定,未免有乖於愼重之道,此後凡事,但無務速成,務愼重,又或如今番之爲,則其有損於盛德,甚大,此不可不念也。上曰,先王廟庭,無一大臣,故以此心忙,未免急速,此後則予當體念此言,凡事務爲愼重矣。積曰,臣從前以追配,爲重難者,恐啓日後陞黜之弊,故頃日榻前,亦以後弊爲對,而上敎有曰,今茲追配,非爲臣下有宜配落漏者,而追議配享之比也。自太祖至于孝廟廟庭,大臣配享,無代無之,而獨於先王廟庭,無大臣之配享,先王在天之靈,必爲缺然於冥冥之中,人子情理,念及於此,豈敢一日安於心乎?懇迫之敎,不啻丁寧,而考諸文獻攷中唐宋故事,且考世宗朝南誾追配之例,以爲證援,而始定追配之事,使之圈點,則賓廳諸臣,不謀而同,洽然以鄭太和爲可。但不更考洪彦弼追配之例於新疏,而從容議定,始爲欠事耳。目。頃日,以此後若有如前後異議之人,則當從重論罪等語,下敎於政院,此尤群議之不樂處也。事至而後,處之未曉,何可以未然之事,先爲逆料,而斷定其罪乎?不知聖意者,則多以殿下此敎,爲脅勒臣隣,雖有是非,使不敢言之意,而臣則知其不然矣。丙辰七月配享圈點時,初無異議,而後反動於浮議,終未免爲前後相反之歸者,有之,故自上深惡於此,而下敎於筵中者,非止今日,頃日榻前,又下敎。臣知聖意,實在於此,而但此後聖上擧措,雖未得中,又以異議者罪之爲敎,而臣下靡然從之。自上亦若曰,我有嚴敎,而臣下莫予違云爾,則其有害於聖德,爲何如,而其爲日後之慮,又何如也?設令上意,果如此,苟其人之不合,則今番之事,群下豈有承順之道也?臣雖駑劣,粗知事君之義,亦何敢承順聖旨,屈意從之哉?今番則只以事苟合意,其人亦且可合故也,聖明於此,尤宜惕念也。上曰,予豈有威脅之意也?今番追配之事,果是莫重莫大之擧,而不但唐宋故事,及世宗朝南誾前例之如此,先王廟庭,獨無大臣之配享者,故爲此不得已之擧也,此事豈有日後援而爲例之慮乎?且論罪異議之敎,則前日圈點之時,初無異議,後有動於浮議,反變其初見,而至於非斥圈點諸臣者,故予嘗切痛此習,累敎於筵中,非始言於今日者,而實非脅勒之意也。積曰,鄭太和事,有不可不明白辨破者,故敢此備陳矣。己亥大喪之日,宋時烈·宋浚吉,証爲四種之說,敢用庶子之朞服,此則臣子所不忍爲之言也。太和,斥之曰,是何言也?四種之說,吾所不知者,乃尊用國朝已行之制。厥後時烈,欲掩其誤禮之罪,移書李選,有若尊用國制,乃渠所引,而太和從之者,然此則誣飾之說也。太和於典故,最爲諳鍊,豈不知國制,必借時烈之言,始知國制者乎?雖以時烈,抵選誣飾之書,言之,猶且曰,四種之說,鄭某,揮手止之。且臣於修正實錄時,得見史官所記時烈與人書,則曰吾則欲用古禮而爲太和所沮,終不得用云。其所謂古禮,非臣等所謂古禮也。臣等所謂古禮者,乃三年之制也,時烈所謂古禮者,卽庶子朞之說也。且先王朝,時烈輩,務欲變更舊章,不勝其紛,而太和,處於其間,善爲調停,故時烈輩引見之時,則先王必使太和,竝爲入侍。時烈輩,請所變更者,太和,能不動聲色,從容防塞,使國家舊章,不至於變撓者,皆太和之力也。厥後丙辰七月,其子載嵩,爲大諫時,引嫌之辭,誤以庶子朞,國制朞,比而同之。此則辭不達意之致也,而其時年少輩,因此載嵩誤着之說,使鄭太和,終不得配享,以子之故,延及其父,不其過乎?且鄭太和,輔相三朝,幾三十年,雖無大事業大功利之表表可言者,能使國家,無大段弊端,而得以粗安者,太和也。先王廟庭,雖一人配享,舍太和而其誰?吏曹判書李元禎曰,若以爲太和與時烈,同爲誤禮云爾,則使太和有知,想必痛言於九泉之下矣。積曰,若以不能復古禮行三年,責備於太和,則猶之可也,而此則國朝名臣,亦所未能者。至於引用國制,而終不從時烈等四種之說,不用庶子朞之制,則雖謂之有功於禮論,亦可也。若使太和,少或得罪於禮論,則雖有輔相三朝之功,終不得豫於從享之列矣。前日之有異議,蓋有不詳此事故也。及至鄭載嵩上疏申暴,而實錄中,時烈旣出之後,則疑者釋然,擧皆洞知今番論議之得以歸一者,蓋以此也,而此後,人或以初旣見黜,無端還配,爲疑,則非細故也。宜令史官,詳記今日說話,使洞知還配曲折,宜矣。上曰,丙辰年,卿曾陳此事,故鄭太和,不從時烈四種說之事,予旣聞知,而今聞卿言,益詳曲折。此意,史官因爲明白詳記,而亦爲備撰於敎文之中,以此分付大提學金錫胄,可也。以上朝報
上在昌德宮。停常參·經筵。
午未時,日暈。夜三四更,乾方巽方,有氣如火光。
謝恩,南昌正榏,濬源殿參奉盧鎤。
持平洪萬朝,高陽地加土呈辭。入啓。給由。
朗原君侶箚子。大槪,敢陳私悃,冀蒙恩暇,往省父墳。入啓。
藥房啓曰,天氣沈陰,日候不佳。伏未審聖體調攝,視昨何如,內踝浮氣,漸向消下乎?臣等不勝區區之慮,敢來問安。答曰,知道。內踝浮氣,比前消散,而時時酸痛之候,猶未快袪矣。
判尹李正英再度呈辭。入啓。傳曰,只遞判義禁。
答朗原君疏曰,省疏具悉。卿其安心往來焉。仍傳曰,給由馬,澆奠床備給。
京畿監司書目,楊州呈,以執義朴鎭圭辭職上疏上送事。啓踏啓字。
謝恩,應敎睦林儒。
吏曹啓曰,臺諫有闕,政事,取稟。傳曰,明日爲之。
正言金澍啓曰,臣於頃日,論啓平安兵使李旰貪縱之狀,而言不見信,至承嚴批,又以再入承批,見非物議,兩次引避。俱宜遞免,而意外請出,情勢狼狽,尋單見阻,一倍惶蹙矣。昨伏見備忘記,以軍布收捧一款,明白措辭,批下,當該承旨,率爾稟改,有特推之命,臣於此,尤不勝瞿然之至。臣於沿路,得聞朝家軫念飢邑,許令減捧身役,而李旰,任自畢捧之說,到處傳播,臣猶恐未詳其曲折也。詣臺日,招問備局該吏,取見前後事目,則當初身役許減之後,雖從李旰之稟請,更許畢捧,而旋仍道臣之論報備局,仍前只捧一疋事,榻前定奪,有行會文字,故臣信其前聞,敢爲論啓矣。今者當該承旨,旣以不能詳審,率爾稟改,至於特推,則臣固不敢自以爲是,而有所晏然也。且昨日筵中說話,雖不得其詳,而略聞樓觀之作,由於廟堂之指揮云。此則廟堂之意,只在於以樓觀取名,而必不欲其宏麗且大也,亦不欲其奪時興工也,而旰之方農始役,數月畢功,欲與百祥爭雄者,抑獨何哉?假使樓觀,有賴於保障,尙有時屈於羸之戒,而況三里孤城,太半頹圮者,而奚用樓觀爲哉?至於一匹木七十株云者,軍民之一疋未收之在山邑者,令斫七十株而捧之之說,亦爲傳播,故臣隨聞直陳而已,而今若諉之爽實,則臣亦不敢晏然也。仍念臣雖駑劣,職是言責,而論一貪夫,遽逢摧折,則其損傷臺體,可謂甚矣,此實臣之罪也,況王言累改,聽聞滋惑,則其貽累聖德,亦云大矣,此又臣之罪也。臣雖咋舌悔狂,已無及矣,而抑又思之,西民之酷被椎剝者,無不刻骨於旰之貪虐,而尙有一分懸望者,皆以爲旰椎剝,非朝廷之所知也。若或朝廷有聞,則必將正旰之罪,而拯之於水火之中,矯首跂足,佇乎有聞,而到今臣言已伏,旰幟斯立,則西民之愁怨者,必將以讎旰之心,移之於朝廷,豈不大可寒心乎?臣之前後所遭,俱難苟冒,而昨緣病劇,且値日暮,今始來避,所失尤著,請命遞斥臣職。答曰,再三引嫌,呶呶張皇,殊未知其穩當也。勿辭,退待物論。
政院啓曰,卽者翰林上·下番,以體例間相較之事,下番李玄紀,先爲出去,上番李萬元,亦爲出去,史局一時俱空,臺諫亦且詣臺,而以史官不備之故,未卽出待,其在事體,殊極駭然。請李玄紀·李萬元,竝推考,牌招察任,何如?傳曰,允。
府啓,請還收閔鼎重等放釋之命事,還收李夏鎭出補之命事。新啓,卽見禧陵祭監監察呈課,則大祝成均館學諭崔琥,讀祝之際,誤讀御諱,至於聊蕆菲薄之蕆字,誤以藏字讀之云,事之駭異,莫此爲甚,如此昏謬不文之人,不可置諸館職,請成均學諭崔琥汰去。答曰,不允。汰去事,依啓。
司諫李華鎭啓曰,臣於頃日處置同僚也,再入承批,勢所不已,故乃敢請出,仍爲連啓矣,今聞物議,皆以請出爲非。且臣旣參李旰之啓,難安之勢,與同僚無異,以此以彼,決不可一刻仍冒,請命遞斥臣職。答曰,勿辭,退待物論。
禮曹,陳慰兼謝恩使拜表吉日,來四月二十九日卯時,方物封裹,同月二十六日,推擇。啓。
大司諫鄭樸啓曰,竝引嫌而退,貪縱不法,怨讟盈路,隨聞論啓,誠得臺體,承宣被推,實出意外,在我無失,不必爲嫌,而一事三避,難免瀆擾,援例請出,未爲不可,而遣辭欠穩,有違常格,物議爲非,勢難仍在,請正言金澍,司諫李華鎭,竝命遞差。答曰,依啓。
奉敎睦林一上疏。大槪,緣臣疲劣,虧損舊例,亟削臣職,以存體例事。入啓。答曰,省疏具悉。任其薦狀事,當令該曹稟處,爾其勿辭察職。以上朝報
傳曰,上年因大司憲閔黯疏薦,咸鏡道士人朱棐,令吏曹,使之調用矣,何至今不爲備擬耶?問于政廳以啓。
政院啓曰,上年,因大司憲閔黯疏薦,咸鏡道士人朱棐,令吏曹使之調用矣,何至今不爲擬望耶?問于政廳以啓事,命下矣。問于政廳,則以爲凡除職承傳,厥數甚多,不可一時盡用,故不計遲速,隨窠調用,乃是流來之規矣。聞朱棐爲人,雖大言無當,不合實用,而旣有除職之敎,待前頭相當窠,擬差云矣,敢啓。傳曰,知道。以上吏曹謄錄
成均館啓曰,臣等,以儒生節日課製,來會於成均館,應參堂上之稱病不進者,至於六員之多,事甚未便。其中知春秋李袤之老病,人所共知,工曹判書柳赫然,自前例,不參於試士之時,而其餘不參之員,竝推考警責,何如?傳曰,允。以上成均館謄錄
有政。
吏批,鄭維岳爲江華留守,柳松齊爲加平郡守,睦林儒爲應敎,李弘淵爲知義禁,趙沔爲鎭安縣監,金世泌爲永同縣監,韓明遠爲南原府使,許璧爲高原郡守,南垕爲淸州牧使,崔儁藎爲智陵參奉,南致熏爲奉敎,朴世華爲副正字,李元禎爲判義禁。
兵批,以朴世堂付副護軍,尹義濟付副司直,金儁相·鄭忠源付副司果。
朴純,以都摠府言啓曰,副摠管李鏶,除標信,漢城府坐起進去之意,敢啓。傳曰,知道。以上燼餘及朝報
上在昌德宮。停常參·經筵。
藥房啓曰,伏未審夜來,聖體調攝,若何,足踝酸疼之候,益有差減之效乎?臣等,憂慮未已,敢來問安。答曰,知道。足踝酸疼之候,日漸差愈矣。今後勿爲問安。
有政。
吏批,判書李元禎,兼帶未肅拜,參判柳命天進,參議睦昌明病,承旨睦天成進。
兵批,判書金錫胄進,參判金禹錫在外,參議鄭重徽出使,參知姜世龜進,左承旨朴純進。
吏批,以金夢陽爲正言,尹搢爲執義,朴鎭圭爲司諫,鄭□□爲軍資判官,吳始萬爲副校理。應敎望單子,傳曰,兵曹佐郞崔錫鼎除授。
兵批,以李翊相爲都摠管,申鏶爲都摠經歷,李倜爲訓鍊判官,梁禹及爲宣傳官,武兼韓檢·金淇·姜萬碩爲南兵使,鄭起門·閔誠重爲五衛將,尹以濟·朴鎭圭·李華鎭·鄭時凝付副護軍,金澍·睦天翊付副司果,朴徵晩付副司正,南彦豪爲咸興監牧官,及第李廷卨·鄭慶流,以殺人賊指示捕捉事,承傳加折衝。
兵曹判書金錫胄針灸呈辭。傳曰,遣針醫白光炫,看病。
朴純啓曰,卽者檢閱李萬元,以下番翰林李玄紀,陳疏誣辱,不可冒居之意,投疏出去,不爲入來,李玄紀,卽又出去。今已日暮,闕門垂閉,上下番,皆將闕直,事甚可駭。李萬元·李玄紀,竝推考,卽又牌招入直,何如?傳曰,依啓。
下番翰林李玄紀,拿推。
睦天成啓曰,下番翰林李玄紀,旣有拿推之命,奉敎睦林一·南致熏,非但久未肅拜,家在城外,末由牌招。上番無入直之員,以兼春秋,卽爲留門入直,何如?傳曰,允。
謝恩,江華留守鄭維岳。
下直,江原監司李德周。
奉敎南致熏上疏。大槪,右位未出六品,而下吏誤呈薦狀,致有越例陞付之擧。亟削臣職,以安私義事。入啓。以上燼餘及朝報
備忘記,居首生員李道根,直赴會試,之次進士吳始亨,給二分,生員李公幹·丁載重,進士趙湜,幼學李頤晩,各紙四卷·筆五柄·墨三笏賜給。朝報
上在昌德宮。停常參·經筵。
申時,日有重暈,內暈有兩珥。夜自一更至五更,艮方有氣如火光。
謝恩,杆城郡守具崟,淸州牧使南垕,加平郡守柳松齊,高原郡守許璧,鎭安縣監趙沔。
藥房啓曰,上候雖有向差之漸,而猶未快復,累日不使醫官入診,臣等未能詳知卽今症候之何如,不勝憂慮之至。欲與前日入診醫官等,卽爲入診,兼有所達事矣,敢稟。答曰,知道。
朴純啓曰,大司憲閔黯,伴送使西下,執義尹搢,掌令嚴緝在外,掌令趙祉錫,持平洪萬朝,受由在外,持平李震殷,未署經,今日以監察茶時之意,敢啓。傳曰,知道。
大司諫鄭樸啓曰,新除授正言金夢陽,時在京畿陽川地,執義尹搢,時在忠淸道尼山地,斯速乘馹上來事,下諭。答曰,依啓。
慶㝡啓曰,七八字缺罷職事下敎。左承旨金,旣以當該現告,而同副承旨申厚命,引嫌出去,事甚不當。卽爲牌招察任,何如?傳曰,允。
答吏曹判書李元禎疏曰,省疏具悉。今玆陞擢,實循公議,卿其安心勿辭,從速行公。
慶㝡,以宗簿寺官員,以提調意啓曰,得接宗親府移文,則宗班之不參公會者,自前冬夏節季,抄出移文,或罷或推,以爲警責之地,故自上年六月至歲末,不參人員,抄出後錄,依前例施行云,取考後錄,則坡城副正彬·錦川副守惟直·烏山令烱澳·靈城令仁天,則元不進參,濟興監枝胤·豐山監哲贇,則一番進參,淸興正潤·錦川副正榰·臨川令炯惇,奉川令炯佑,則二番進參,靈恩君涵·西原正桓·安昌守德·興平副守瀛·濟昌令得胤·永豐監珝·綾川監仁憲,則三番進參矣。仍考謄錄,則元不進參及一番進參者,罷職,二三番進參者,推考。今亦依前例施行,何如?傳曰,依啓。
睦天成啓曰,春秋館上番實官,有二人,而家在城外之故,去夜未及牌招,以兼春秋入直矣,奉敎睦林一·南致熏,俱未肅拜,竝卽牌招察任,何如?傳曰,允。
答右贊成尹鑴疏曰,省疏具悉卿懇。已悉予意於前者史官傳諭之批,而誠意未孚,莫回遐心,深用缺然,無以爲喩。至於月廩,尤無可辭之義,卿其須體予意,安心勿辭領受焉,宜速入來,以副企望。
傳于朴純曰,近來因禁府之久未開坐,滯獄者甚多,判義禁李元禎,卽爲牌招開坐。
答判尹李正英疏曰,省疏具悉。卿其安心勿辭,調理行公。
以備忘記,傳于睦天成曰,史官一員待命,騎馬三匹立之。
朴純,以都摠府言啓曰,今日入直軍士,中日習射,請出標信。傳曰,知道。以上燼餘及朝報
三月初五日午時,上御熙政堂,入診。入侍,藥房都提調許積,副提調慶㝡,記事官權德邵·沈漢弼·李萬元,醫官李東馨·金有鉉·白光絢。積曰,夜來聖體,若何?上曰,無事。積曰,足踝酸疼之候,尙未快復乎?上曰,今則頗爲減差,而間有酸痛之氣矣。積曰,水刺,一向無加減之候乎?上曰,水刺,比前一樣矣。積曰,兩慈殿氣候,若何?上曰,安寧。積曰,自上勿爲問安,臣等有以知病患,一向差復,而且使不爲入診,臣等不勝憂慮,敢請入診。近日久未診脈,令李東馨診脈,何如?上曰,依爲之。東馨進診退伏,有鉉進診。東馨曰,脈極好矣。大抵水刺,善御爲上。積曰,脾胃爲主矣。有鉉診畢退伏。東馨曰,脈候和平,而左邊似浮矣。有鉉曰,肝經脈,似數,肺脈,亦浮數矣,上候,自前常似微弱矣。東馨曰,足部,更爲診察,何如?二行缺積曰,愼勿行步,恐有添傷之患矣。醫官輩,先爲退出,何如?上曰,依爲之。東馨等先出。積曰,久未診脈,故來詣請對,而兼有所達事矣。遠接使狀啓中,有云云事,臣等相議,有回報之語,而事係重大,欲陳榻前,而今若來會賓廳,則有煩聽聞,故敢請入診矣。仍出袖中小紙,進曰,今此臣等回報閔黯之書也。使小宦擎進,上受而覽之。積曰,當使禁軍送之耳。我國之事,不爲愼密,承旨·史官入侍者,當嚴飭。此狀啓來到政院之時,當該承旨,適於客來之際,不爲隱秘而出示,傳播於搢紳,此後則機密事,申飭宜矣。上曰,當該承旨罷職,自今以後,凡秘密狀啓,勿令書吏開拆,只該房承旨,開見後入啓,可也。積曰,亦令史官,今日說話,勿爲記錄,何如?上曰,只緣承旨罷職之事,而此後,又有筵說漏洩之事,當日入侍承旨·史官,從重論罪矣。上曰,舍人,兩政,何不差出乎?積曰,當爲備擬者,暫有出去之事,而未還,故不得擬望矣,今日臣等議定矣。㝡曰,頃日鄭太和謚狀來到,而有若日記矣。積曰,臣風病之後,不能爲文,故送于金錫胄矣。鄭載嵩,病不能述,故只記某年月某月之事,有如日記矣。錫胄,杜門謝客,專爲撰述,則當出五六日後,畢撰云。聞太和家致祭,定於今月二十八日云矣。初因戚端,避嫌誤着之語,以致物論,而今則太和不爲誤禮之事,明白顯著。今月初二日入診時,小臣所達太和不爲誤禮之語,及自上下敎之言,而出於擧行條件,明示中外,而末端添入事,大提學金錫胄,備撰於敎文中之意,何如?上曰,依爲之。積曰,黃海道關防處,新塘·靡風兩屯,合爲一鎭,所已·凡汗兩屯,亦合爲一鎭,新設萬戶矣。新塘·所已屯,則屬於大興山城,靡風·凡汗屯,則屬於管餉,至於住羅屯,亦缺屬於管餉,文書磨勘,穀物運納之際,多有掣肘之弊。今後則靡風·住羅兩屯,竝屬於大興山城,何如?兩行缺怒其無禮,使其奴捉來,則其軍兵等,或有拔釰而視之,或有以鳥銃打之者,過客所率之奴,甚多,故縛結其中二人,付于振威縣,軍兵之不遵將令,無禮於兩班,雖有其罪,旣以天安之人,相鬪於陽城地,則本不干涉於振威,而縣令李玄年,奉行過客之分付,受而囚禁,不報于都監,直報監營,則監司不察,使之嚴刑,晩後都監,始得聞之,移關振威,問其緣由,則玄年回答以爲,本官元無報知都監之例,今何創開無前之規乎云。玄年,偏聽過客之言,妄刑相鬪於他境者,已甚無謂,其中一卒,則元不參於相鬪時者,而亦且混施嚴刑,亦非詳愼刑罰之道,而其回報都監之措語,尤極無據。如此不識事體之人,決不可仍置,振威縣監李玄年,罷黜,何如?上曰,如此之人,若置而不論,則軍門不嚴,國綱解弛,李玄年罷黜,可也。積曰,憲府無行公之員。大司憲閔黯,以伴送使西下,執義尹搢在外,掌令趙祉錫·嚴緝,亦在外未上來,持平李震殷未署經。趙祉錫·嚴緝,姑爲遞差,何如?上曰,執義兩掌令,竝遞差,榻前下敎。積曰,諫院亦無行公之員,而獻納兪夏謙,奉使出外,其回還遲速,未可知也,亦爲遞差,何如?上曰,兪夏謙遞差,明日開政,承旨臺諫闕員,差出,榻前下敎。遂罷出。燼餘
上在昌德宮。停常參·經筵。
午時未時,日暈。申時,日暈兩珥,暈上有冠,色內赤外靑。
下直,鐵原府使權儔。
謝恩,軍資判官鄭載大,宣傳官梁禹及,護軍鄭時凝。
伴送使書目,勅行,今月初四日黃州止宿事。
傳曰,度支,劇務之地,不可久曠,戶曹判書睦來善,針灸受由,今已累日,卽爲牌招察任。
傳曰,持平李震殷,除授累日,而尙未署經,其在事體,殊甚未妥,今日政,新除授臺官,竝牌招察任。
戶曹判書睦來善,針灸出仕。
檢閱李萬元上疏。大槪,旣被下僚之疏斥,且有供辭爽實。臣於此不得不略陳實狀,而決不可晏然於職次,乞削臣職,以嚴史局體例事。入啓。答曰,省疏具悉。爾其勿辭,察職。
謝恩,執義李華鎭,掌令南垕。
京畿監司書目,坡州呈,以修撰李后定辭職上疏上送事。啓。傳曰,只遞本職。
府前啓,請還收閔鼎重等放赦之命事。還收李夏鎭出補之命事。新除授掌令金儁相,時在京畿楊州地,請斯速乘馹上來事,下諭。答曰,不允。下諭事,依啓。
有政。
吏批,以李端錫爲左承旨,李華鎭爲執義,李玄錫爲獻納,南垕爲掌令,金儁相爲掌令,半行缺朴長源爲永興府使,吳道一爲江原都事,半行缺尹晉爲健元陵參奉,李洛爲孝陵參奉。慶基殿參奉申命儒,與南別殿參奉丁載重相換。柳命天爲瓦署提調,李日井爲副修撰,典籍單睦林一,沈檀又以單爲舍人。安垕爲軍資正,鄭庥兼平丘察訪。
兵批,以邊國翰·尹搢·趙祉錫·嚴緝付護軍,兪夏謙付司直。以上朝報及燼餘
上在昌德宮。停常參·經筵。
卯時,日暈兩珥。
謝恩,同義禁李弘渝,副校理吳始萬,典籍睦林一,學諭李萬松。
都承旨慶㝡上疏。大槪,賤疾猝劇,決無夙夜供仕之望,且重被儒臣之非斥,尤不可晏然,乞賜遞改事。入啓。答曰,省疏具悉。意外之斥,不必爲嫌,卿其勿辭,從速察職。
副修撰李日井上疏。大槪,母病彌留,症勢危重,萬無供職之望,亟賜鐫改,俾得專意救護事。入啓。答曰,省疏具悉。爾其勿辭,救護母病。
傳曰,錦平尉覲親事下去時,給馬。
府啓,請還收閔鼎重等放釋之命事。請還收李夏鎭出補之命事。答曰,毋庸堅執。
吏曹啓曰,臺諫有闕,政事,取稟。傳曰,明日爲之。
副修撰李日井疏曰,伏以臣有老母,今年已七十矣。去冬嬰疾沈綿,長在床褥,入春以來,元氣漸敗,症勢漸重,又自二月望後,日益添加,今則粥飮厭進,坐臥須人,痰火上升,則心胸迷亂,似痛似癢,若將昏塞,急用藥物,移時乃定。此乃甚危甚急之症,而或夜或晝,發作無常,其他肌肉蠕動,手足痲痺等候,又是風漸。七十老人,得此重疾,今已數月,有加無加,醫藥無效,日夜焦煎,不意新命,又下此際,臣誠惶蹙悶迫,不知所措。臣之母病如此,萬無供職之望,而本館下番,又無推移替直之員,不可一日虛帶,以重曠闕之罪,不得不冒死呼籲。伏乞聖慈,諒臣至懇,亟賜遞改,俾臣專意救護,不勝幸甚。
上在昌德宮。停常參·經筵。
申時,日暈。夜一更二更,月暈回土星。
謝恩,禁府都事吳斗宬,永同縣監金世泌,恭陵參奉柳敬益,永興府使朴長源。
同副承旨申厚命上疏。大槪,罪在應罷,不可晏然於職次,乞賜鐫罷,俾有罪者,不得倖免事。入啓。答曰,省疏具悉。責有所歸,爾其勿辭,察職。
黃海監司書目,安岳郡守洪柱國,今月初六日身死事。
東平尉鄭載崙,金山地沐浴呈辭。給由馬。
京畿監司書目,楊川呈,以正言金夢陽病重,上去不得事。啓遞差。
傳曰,今觀黃海監司狀啓,則安岳縣監洪柱國,因官事出站,不意身死,不覺驚慘。曾經侍從之臣,不可無顧恤之道,喪需,令本道題給,擔支軍,亦爲參酌題給事,兩道監司處,下諭。
府啓,閔鼎重等事。李夏鎭事。措語上同新除授副應敎崔錫鼎,曾參柳世哲按律之事。大統旣定之後,固不合淸顯之秩,而惟其年少時妄作之擧,不必深疵,且其文藝,稍有可稱者,故於是有滌垢收用之意,須於特除修撰之日,彈劾不加,而旋卽陞遷者,蓋以此也。爲錫鼎者,所當感激洪造,洒濯舊愆,庶思寅協之意,而乃反立幟邪議,挺身投疏,以孝廟庶子之稱爲非,旋以罪魁荐棘之罰爲至冤,蔑公議,忌私讐,極力伸護,肆然請釋,其輕視朝廷,甘心死黨之習,可駭而可惡也。夷考其負犯,則郞署復職,亦云過矣。玉堂·東壁,遴選最重,此豈有罪累者所可遽授者乎?況中批除官,其弊必至於啓倖門而亂官方,決非聖世之美事。除目之下,物情擧駭,請副應敎崔錫鼎,改正。答曰,不允。崔錫鼎,雖有所犯,被罪經年,滌瑕收用,未爲不可。且其文才超凡,實合顧問之任,而沈滯郞署,久阻淸顯,故有此特除之命矣。勿爲煩論。
吏曹啓曰,臺諫有闕,政事,取稟。傳曰,明日爲之。
傳曰,今番錦平尉赴京時諸事,一依淸平尉例擧行。
朴純,以戶曹言啓曰,今此錦平尉赴京時盤纏,依淸平尉例磨鍊事,傳敎矣。甲寅年淸平尉沈益顯使行時例磨鍊別單中,減給之物則懸注以入,而其中別盤纏銀一百三十兩,入於辛亥所減之中,而因寅年,因別判付仍給矣。此與應給有異,何以爲之?敢稟。傳曰,知道。今番,亦爲仍給,可也。
京畿監司趙師錫,以前參奉李后晟子相震等渰死事狀啓,傳曰,溺死人等,令本道各別恤典擧行。
備忘記,生員李之麟等,請額上疏之啓下該曹,在於去年三月,而今始回啓,其怠慢之習,殊甚駭然。其時禮曹堂上·郞廳,竝從重推考,以爲警責之地。
慶㝡啓曰,近來廳中,位甚不齊,今日則只有臣㝡,左副承旨臣朴純,出納之際,苟簡莫甚,新除授右承旨閔就道,卽爲牌招察任,何如?傳曰,允。
閔就道,以吏曹言啓曰,當日本曹開坐,新除授各司官員參謁時,軍資判官鄭載大,書塡進字於擧案,而終不來參。怠慢之習,殊極未便,推考,何如?傳曰,允。
朴純,以戶曹言啓曰,取考曹中文書,則江原道金城縣,本無元穀,往來公行,無以支供,故庚戌年,因大臣所啓,本縣田三稅米太,姑爲留置,以爲會減支用之地矣。今至十一年,仍留糶糴大小太,竝至於四百八十九石零,而莫應惟正之供,永留本縣,尙不上納,事甚不當。依例上納事,就議於大臣,則亦以爲永留未妥,量給供億之需,其餘田三稅米太,依前上納事,行會本道,何如?傳曰,允。
閔就道,以吏曹言啓曰,今日本曹開坐,各司官員公座簿考準時,司畜署別提安國楳,不但自畫未成,其姓之安字,誤書以金字,尙衣直長南得衡,西氷庫別檢李瑞圭,把筆恇怯,不成字樣,成均典籍朴凝慶,書塡進字,旣呈擧案,而以他官代送,養賢庫奉事李萬根,旣以本庫擧案進參,而又代署館官之置簿,俱甚駭然,竝汰去,何如?傳曰,允。
朴純,以備邊司言啓曰,本司有司堂上鄭維岳,除授江華留守。其代,以刑曹判書金德遠差下,使之察任,何如?傳曰,允。
又以備邊司言啓曰,觀此北兵使柳斐然狀啓,則有一胡人,越來于高嶺鎭,使之還爲越去,則以死爲限,終不越去,而聞其言語,則卽是漢音,不如胡語,故其地通事輩,不能解聽,起送缺康世爵,使之問情云。待其探問狀啓,然後稟處,何如?傳曰,允。以上朝報及燼餘
上在昌德宮。停常參·經筵。
藥房啓曰,春序向晩,風日不佳。伏未審此時聖體,若何,足部酸疼之氣,猶未快袪乎?兩慈殿氣候,亦復何如?臣等不任區區憂慮,敢來問安。答曰,兩慈殿氣候安寧,予亦無事,而足踝酸疼之氣,今日差愈矣。
有政。
吏批,以閔就道爲右承旨,朴純爲左副承旨,金澍爲正言,尹鼎和爲兵曹正郞,申㶅爲奉常副正,崔聖任爲振威縣監,權斗紀爲安岳縣監,待敎單李萬元,學諭單朴徵晩。
兵批,以睦天成付副護軍,金夢陽付副司果,李后定付副司果。
謝恩,右承旨閔就道,左副承旨朴純,待敎李萬元,學諭朴徵晩。
朴純,以戶曹言啓曰,取考曹中文書,則江原道金城縣,本無元穀,往來公行,無以支供,故庚戌年,因大臣所啓,本縣田三稅米太,姑令留置,以爲會減支用之地矣。今至十一年,留置糶糴大小米太,竝至於四百八十九石零,而莫重惟正之供,永留本縣,尙不上納,事甚不當。依例上納事,就議於大臣,則亦以爲永留未安,量給供億之需,其餘田三稅米太,依前例上納事,行會本道,何如?傳曰,依啓。
朴純,以備邊司言啓曰,觀此北兵使柳斐然狀啓,則有一胡人,越來于高嶺鎭,使之還爲越去,則以死爲限,終不越去。言語則卽是漢音,不如胡語,故其他通事輩,不能解聽,起送會寧居漢人姜世爵,使之問情云。待其探問狀啓,然後稟處,何如?傳曰,依啓。
掌令南垕啓曰,閔鼎重等及李夏鎭事,措辭同前新除授副應敎崔錫鼎改正事。答曰,已諭毋煩。
臺諫有闕,政事,取稟。傳曰,明日爲之。
上在昌德宮。停常參·經筵。
下直,平陵察訪李晉,金海府使朴新胄,位羅萬戶洪應龜。
謝恩,五衛將閔誠重·鄭起門,振威縣令崔聖任,健元陵參奉尹搢,兵曹正郞尹鼎和,禮曹佐郞辛必馨。
傳曰,下直守令及還下去差使員,留待引見。
謝恩,兼養賢庫奉事朴徵晩。
下直守令引見時,右副承旨朴泰尙子女三人,一時俱得拘忌之疾,症勢危重云。其情理切迫,本職姑爲遞差事,下敎。
冬至使李觀徵,副使李端錫,書狀官申㶅入來。
謝恩,護軍李觀徵,左承旨李端錫,奉常副正申㶅。
掌令南垕啓曰,閔鼎重等事,李夏鎭事,崔錫鼎副應敎改正事。
傳曰,上·副使·書狀官引見。
吏曹啓曰,承旨有闕,政事,取稟。傳曰,當日爲之。
備邊司啓曰,臣等昨日始聞,今初四日陽川孔嚴津船,猝遇狂風致敗,過涉行人之溺死者,至於四十名之多,而兩班之同溺者,亦至三四人云,極爲驚慘。溺死人屍體,尙不得拯出,其父母妻子呼號之狀,聞來尤極惻然矣。方拯出之意,已爲分付於京畿監司,而若非京江漁船及釣鉤魚網諸具,則無以拯出云。工曹·漢城府郞廳,急急發送,與京畿眼同盡爲拯出之意,分付擧行,何如?傳曰,依啓。
今日下直守令引見時,漣川縣監李齊泰所啓,本邑,別無大段弊端,但卽今民間,以若干還上爲命,而本邑所捧賑恤廳還上租六百石,自賑廳移給於金浦,民皆缺望矣。都承旨慶㝡曰,非但漣川一邑爲然,麻田·積城等上年農事,雖曰稍勝於海邊諸邑,而不可謂豐稔,若干所捧之穀,賑廳移給於海邊被災尤甚之邑。此固出於不得已之擧。畿甸殘邑穀物,元數不夥,移給之數,如是其多,則民生之缺望,果如齊泰之所達矣。上曰,漣川·麻田·積城等邑年事,雖勝於海邊尤甚,而未免失年。今若以此等邑貢物,多數移給於他邑,則畿甸殘弊之邑,勢難支保,參酌移給事,分付于賑廳,可也。上曰,守令下直時,引見申飭之後,慢不着念,罔有盡心乎職效者,各其道監司殿最時,連中及居下者,今後政院摘發,從重科罪,可也。
禁府,李義徵拿囚。啓。
傳曰,歸厚署棺板一部,送于內需司事,言于該曹。以上朝報
戶曹啓曰,取考曹中文書,則江原道金城縣,本無元穀,往來公行,無以支供,故庚戌年,因大臣所啓,本縣田三稅米太,姑令留置,以爲會減支用之地矣。今至十一年,仍留糶糴大小米太,竝至於四百八十九石零,而莫重惟正之供,永留本縣,尙不上納,事甚不當。依例上納事,就議於大臣,則亦以爲永留未妥。量宜供億之數,其餘田三稅米太,依前上納事,行會本道,何如?上曰,依啓。戶曹謄錄
有政。
吏批,任弘益爲直講,閔昌道爲正言,吳始萬爲吏曹佐郞,李休徵爲氷庫別提,安五星爲尙衣直長,洪萬源爲司畜別提,李東植爲典籍,李㝡爲西學敎授,朴徵晩爲養賢庫奉事。吏曹政案
辰時,上御熙政堂,下直守令及還下去差使員引見。入侍。都承旨慶㝡,記事官權德邵,記事官權珪,記事官李萬元,金海府使朴新胄,通川郡守權順善,平昌縣令李日三,蔚珍縣令崔雲昌,漣川縣監李齊泰。新胄進曰,臣卽金海府使朴新胄也。上曰,曾經閫帥及守令,習知治民之事,宜盡心。新胄曰,當依傳敎。退伏。順善進曰,臣卽通川郡權順善也。上曰,何年赴任耶?順善曰,丁巳三月赴任矣。上曰,莅任已久,有何弊瘼?順善曰,別無大段弊瘼,而非土産進上之物,有之。㝡曰,此則嶺東,大抵同。順善曰,乾物則雖非土産,可以轉貿於他邑,而生物則貿易他邑之際,雖有腐破之弊,極悶矣。上曰,還上,幾何?順善曰,米五百石,皮雜穀幾至缺日三進曰,臣卽昌平縣令李日三也。上曰,何年到任?日三曰,丁巳三月到任矣。上曰,治民已久,有何弊端乎?日三曰,邑小事簡,無大段弊瘼矣。上曰,還上,幾何?日三曰,米五千石,租四千餘石矣。退伏。雲昌進曰,臣卽蔚珍縣令崔雲昌也。上曰,何時赴任耶?雲昌曰,戊午十一月赴任矣。上曰,無民瘼乎?雲昌曰,別無大段民瘼,而缺上曰,還上,幾何?雲昌曰,米三百八十石,租二千石,本邑上年慘被凶荒,故太半散給矣。退伏。齊泰進曰,臣卽漣川縣監李齊泰也。上曰,何年赴任?齊泰曰,丁巳七月赴任矣。上曰,到任已久,習知民間利害,有何弊乎?齊泰曰,本邑,別無大段弊端,而但卽今民間,以若干還上爲命,而本邑所捧賑恤廳還上缺賑廳移給於金浦,民皆缺望矣。㝡曰,非但漣川一邑爲然,麻田·積城等邑,上年農事,雖曰稍勝於海邊諸邑,而不可謂豐稔,若干所捧之穀,賑廳移給於海邊被災尤甚之邑,此固出於不得已之擧。畿甸殘邑,穀物元數不敷,移給之數,如是其多,則民生之缺然,果如齊泰之所達矣。上曰,漣川·麻田·積城等邑年事,雖勝於海邊尤甚邑,而未免失稔,今若以此等邑穀物,多數移給於他邑,則畿甸殘弊之邑,勢難支保,參酌移給事,分付于賑恤廳,可也。擧行條㝡曰,右副承旨朴泰尙子女三人,俱得拘忌之疾,症勢危重云,其情理切迫,似當有變通之道矣。上曰,遞差。榻前下敎上曰,守令下直時,引見申飭之後,慢不着念,罔有盡心奉職之效矣,其道監司殿最時,連下居下者,今後政院摘發,從重推考。擧行條件遂罷出。
初十日午時,上御熙政堂,引見冬至使臣。上使李觀徵,副使李端錫,書狀官申㶅,假注書朴徵晩,記事官權珪·李萬元。上曰,萬里行役,無事回還,予心喜焉。李觀徵等,拜手而言曰,北征時,雖當嚴寒,中路不逢大雨雪,故聖德所及,幸而得無事作行矣。上曰,南方事情,何如?觀徵曰,沿路探問,不無所聞,而人皆畏慴,不敢正言,不過以閑說話,爲之酬酢,或有聚紙之書示,而都不可據此詳信,凡奇不出於方姓人日記冊子也。槪觀北京形勢,則南有吳三桂,北有蒙古,而皇帝淫荒無道,不聽政事,天災時變,層見疊出,賄賂公行,官方淆亂,危亡之禍,不問而可待矣。李端錫曰,小臣亦曾爲書狀官,赴北京,粗有所見矣。向者則當其祗迎祗送,兵民甚盛,馬牛尤健,至於諸王威儀,無不極其盛矣,而今則皆不如前,丁壯甚少,乘畜皆弱,外貌所見,凋弊莫甚。況田庄攘奪,恣意無忌,漢人之怨益甚,而曷喪之歎方殷,所經閭里,百有十九,槪皆漢人所居,而漢人見眞獺,無不怵慴矣。行路所聞,則雖未必的知其言,而目見之事,大抵如此,缺李端錫又曰,北京行路之人,服喪者多,哭聲不絶。申㶅曰,其許多服喪者,槪是南征戰沒者之孤寡云,而抑聞其俗,當部中,如有一人之死,則其部人,雖非親戚,限百日皆爲之服云。部中一人之往往死亡,旣無足怪,則不待戰沒,服喪者多矣。李觀徵又曰,皇城之內,許多閭舍,沒被煨燼之災,蓋聞吳三桂間諜者之所爲也。申㶅曰,今正月十三日,生擒吳之茂,二十七日,其報入來北京云矣。觀徵曰,聞其攻戰,互相勝負云,而探其實狀,則北京雖弊,猝不可勦滅,三桂雖敗,亦難於鏖盡,勢將積久而相持矣。上曰,元順帝末年,群盜僭竊之卒,至付與眞人。彼若爲蒙古所據執,而繼有奪義而動者,則彼之勢,亦殆矣。觀徵曰,彼若窮蹙,則不過走入於寧古塔而已。上曰,其勢似必然矣。觀徵曰,白頭借道之說,在彼未有所聞,而中路聞閔黯所傳,及北道所報諸說,然後始得詳知之矣,今此所陳,則槪皆小臣之臆見也。端錫曰,山海關,若爲蒙古所遏,則彼將無可爲者矣。上曰,頃見別單,則大抵彼之待獺子,甚厚矣。觀徵曰,彼所甚畏者,蒙古矣,今也勢雖窮蹙,而我國之憂,亦且不細矣。卽今甲軍見在之數,皇城四百嘍囉,嘍囉卽我國所謂哨官也。每一嘍囉,或一百十餘名,或九十餘名,或一百名,槪計四萬餘兵也。山海關二百餘名,鳳凰城前,則五十人,今加一百,錦州衛二百名,瀋陽二百名,廣寧八十名,中後所三十名,甲軍之數,亦可謂多矣,而第其近日,困弊莫甚矣。上曰,兵連禍結,糧餉不足,其勢固然也。觀徵曰,山東盡空云矣。端錫又言其赤地之甚曰,勢旣如此,雖使蒙古不叛,中原若有擧兵而倡聲者,則民情必皆靡然而響應矣。上曰,彼若見逐,則果可入寧古塔耶?觀徵曰,勢必入寧古也。端錫又曰,北京地震之災,殊極其慘酷,自此之後,飄風乍起,輒皆驚動矣。觀徵曰,皇極殿,勢極宏傑,實非猝然可燒。因指其坐席曰,甓之廣,如此,堅厚莫甚,棟宇經緯,無不牢緻,實非猝然可頹,而乃至如此,必天災也。聞諸唐人,蓋方其將頹也,此邊先撓,而彼邊繼之,彼此互蕩,遂至頹盡,閭舍之間,若墻若塔,無不圮碎,至於曳出所壓人屍,其災誠慘矣。㶅又繼而申明之。觀徵曰,九月內,如此等災,再度荐臻,實必亡之徵也。因與端錫,又言吳三桂事,缺必欲先立朱氏後裔,以樹功烈,而今乃自稱皇帝,缺今勅使出來時,不言南報,蓋出於誇示也。觀徵曰,吳三桂之憂,雖或少舒,而鄭錦,又存一邊,旣有鄭,而缺非北京之大可慮者乎?其仍祭白頭而借道者,必欲知其勢也。端錫曰,以此之故,北京人心不定,騷說方殷矣,仍言其瀋陽城勢之雄且大。上曰,城之周幾許?端錫曰,城之周,極其廣,而猶不及南漢矣。上曰,其築以甓耶?端錫曰,以甓築之,遂以瓦腹,陳其堅固之狀。㶅又喩其車行,陳其廣大之狀。上曰,以甓爲之,其良如此,以石爲之,尤可良矣。觀徵,又及李自省之事曰,城之牢固,旣爾,當初實非內應,則兵雖勇,何能踰此城乎?遂陳其北京輸銀之弊,旣知其彼之大勢,則在我當盡其修攘之道。給銀於彼,徒弊無益,仍稱其瀋陽安將軍之威,重於彼,遂罷而退。燼餘
上在昌德宮。停常參·經筵。
巳時,太白見於未地。夜三更,月暈。四五更,兩珥。
下直,富寧府使閔暹,新塘萬戶李時明。
掌令南垕啓曰,閔鼎重等及李夏鎭與崔錫鼎事。措語同前答曰,勿煩。
政院啓曰,璿源錄釐正,多有帳籍憑考之事,各年帳籍,令漢城府,前期分道類聚,待本廳分付,隨卽監封輸送,以備取考,何如?傳曰,允。
朴純,以備邊司郞廳,以三公意啓曰,淸州·永同·南原·鎭安四邑守令,以上番騎兵闕點之故,仍兵曹啓辭,有拿問之命矣。卽見淸州牧使洪世亨,永同縣監姜琛,就拿供辭,則自本官起送時,及都會官重點時,無遺逢點之狀,明白無疑,更無可問之事,故已有分揀放送之命。今此四邑守令,皆有善治之績,交代雖已差出,凶年迎送,最關民弊,淸州牧使洪世亨,永同縣監姜琛,竝爲仍任。鎭安縣監李義徵,纔已就拿,該府自當稟處,而南原府使鄭東卨,時未上來,雖未及見供辭,而虞候都會重點時,若或有闕,則本道兵使,必無至今不爲啓聞請罪之理。鄭東卨,姑勿拿來,令該府從速分付於本道,行査稟處,以除各道迎送之弊,何如?傳曰,依啓。
以備忘記,傳于朴純曰,今下弓矢,富寧府使閔暹處給送。
閔就道,以承文院官員,以都提調意啓曰,寫字官李彭壽·李綱在喪,代肄習李惟和·李縝,依例陞實肄習。崔斗堣,試才連三次居首,依例陞實肄習有闕。本學生林得亮·玄尙白等,屬于肄習。前實官李尙殷,在喪終制,竝依前例付軍職,冠帶常仕,何如?傳曰,允。朝報及燼餘
上在昌德宮。停常參·經筵。
自辰時至未時,日暈。
下直,泗川縣監李淰。
謝恩,正言金澍·閔昌道,吏曹佐郞吳始萬,承文正字吳尙游。
同副承旨申厚命再度呈辭。入啓。遞差。
有政。吏批,申厚載爲左副承旨,崔逸爲右副承旨朴純爲同副承旨,李玄錫爲吏曹佐郞,尹義濟爲獻納,柳星三爲司僕正,睦林一爲兵曹佐郞,缺爲司饔奉事,慶寗爲假監役,金壽弘爲知敦寧,辛必馨爲安陰縣監,趙爾重爲丹城縣監。缺
兵批,以宋尙文爲蔚山監牧官,朴泰尙·申厚命·韓明遠爲副護軍。
閔就道,以禮曹言啓曰,貞陵·光陵·昌陵·敬陵·禧陵·長陵向背,本曹郞廳,旣已泛鐵以來,前日考出各陵向背,竝爲別單書入之意,敢啓。傳曰,知道。
京畿監司書目,果川呈,以右贊成尹鑴,待罪上疏上送事。啓。答曰,省疏具悉卿懇。噫,輔相三朝,恩禮之深重,莫若鄭太和也,揮斥四種,扶護禮論,亦莫若鄭太和也。追配廟庭,捨此人而其誰?卿之疏中,乃以黨邪誤禮,辜負先朝等語斥之,無乃未詳伊日筵中說話而然耶?予未解也。至於浮議云者,亦非指卿身而謂也,別無所嫌,安心勿待罪。
大司諫鄭樸,正言金澍·閔昌道啓曰,閔鼎重等放釋之命事,爭執已久,兪音尙閟,臣等竊惑焉。曩者時烈之擅朝權倡邪說也,此五人者,實協比左右,而肆行胸臆乖亂,斥逐善類,薰轑朝廷,其助惡匿非,忘君負國之罪,尙忍言哉?流竄之罰,實循公共之論,而放釋之命,忽下意慮之外,臣等未知聖意,何所出也。若以開其自新之路也,則有不然者,邦法之設,蓋欲人之悔非而反善也。以罪罪之,不少寬假,則猶可冀其或能自新,而不以罪罪之,輕有所恩貸,則豈足以懲其罪而能自新也哉?況此輩,潛持前說,言色相諭,詿亂人心,禍端已兆,其不能自新,可知。然且宥而返之曰,是開其自新之路也,豈有是理哉?若以爲姑赦此輩,亦弛災之道也云爾,則尤有所不然者,黨邪亂統之罪,神人之所共惡。釋神人之所共惡者曰,倘可弛天災耶,亦豈有是理哉?臣恐冀其自新者,秪足以長奸萌,冀消天災者,秪足以益天怒也。懲惡不嚴,討罪太輕,邪說尙不息,而其患有難勝言,殿下獨不念及於斯耶?公議久而益激,終不可强拂,請加三思,還收閔鼎重等放釋之命。平安兵使李旰拿問定罪事。措語上同凡審藥之於監·兵使,便是幕屬,無異將卒。平安兵使李旰,因事發怒於審藥,使之捉入,則審藥李道元,怒其捽曳,數旰不法之罪,而詬辱之言,無所不至,旰乃慙赧,只令曳出,則道元又與其同生,高聲叱辱,怪惡之擧,不一而足。此雖出於旰平日行已貪鄙,見侮不少之致,以幕屬而凌辱主將,此前所未有之事也。當此紀綱〈解弛〉,人不畏法之時,如此悖惡無倫之人,若以上官,不能律己,自取其辱,置而不論,則無以嚴上下之分,杜日後之弊。請平安兵營前審藥李道元,令攸司囚禁重處。答曰,不允。末端事,依啓。
李端錫啓曰,近日廳中,位甚不齊,出納之際,事多苟簡。新除授左副承旨申厚載,卽爲牌招察任,右副承旨崔逸,時在京畿楊州地,斯速乘馹上來事,下諭,何如?傳曰,依啓。
傳于李端錫曰,匹段,下該曹,銀子,明安公主房賜給。
慶尙監司書目,安陰縣監尹宲,丹城縣監金重南罷黜事。
右贊成尹鑴疏曰,伏以,臣於大昨朝,伏見大臣·重臣筵中說話,不勝惶恐駭惑之至。臣於國家典禮,相臣追配之事,皆嘗有所與論者,其於今日,又烏可泯默無一言,以自隱罪戾於紸纊之下哉?臣請略陳其論議之首末,以備聖明之淸覽,可乎。當初己亥大喪之時,廷臣議定大王大妃服制,宋時烈等,以爲孝宗大王,於仁祖大王,爲第二子,當依禮家所謂體而不正之說,服庶子朞云,而又輔以缺制之說以文之,擧朝不能違,時烈之說,悖矣。然其所以此者,由不知缺本論帝王家,以及士大夫未承統未承家者而言爾,非爲旣承統承家者而言也。且不知庶子之云,非以嫡妻所生而言,故爲此悖謬之說。經曰,父爲長子斬。釋之者曰,立第二長者,亦名長子,則時烈所謂孝宗大王,不害爲仁祖大王之庶子云者,妄矣。傳又曰,服以三年也,爲將傳重也。旣曰,缺重,承宗廟者而言也。經傳之著,奚啻日星之麗乎?缺五行成廟朝所頒行五禮儀,實爲我朝之成憲。其中有曰,國恤□□,而只出大喪斬后喪齊之制,而不言五服,其下,乃出士大夫喪禮,而又言服制,見禮典。所謂禮典者,卽經國大典禮典也。此則正禮家所謂天子·諸侯絶期者也。其文如此。經曰,缺曰與諸候爲兄弟者斬。兄弟者,親屬之謂也,君與諸侯者,已承統之謂也。中朝晉宋之世,母后之嗣君持重服者,以是故也。蓋天子諸候之喪,群臣皆服斬。其五屬內外之親有服者,若出嫁之女,皆服斬,故其服準此。惟士大夫之妻,爲王侯服制,則以其夫爲君斬,而其妻爲從服故也。乃若母后,則於嗣君,爲五屬之親,則其爲嗣君斬,其義較然。五禮儀之制,實遵先聖之制,雖不出母后一段,其義可推而知也。論者不此之考,乃於今日,以國制爲言,其亦謬矣,而與四種之說,相去一間耳。是則朞年國制之說,非悖三代先聖之制,更違我祖宗之憲章矣。卽就時烈與李選書而觀之,則其周遮掩護,表裏流通之意,可見矣。若以國朝已行之事,言之,我國朝貞熹王后之在睿宗之世,文定王后之在仁宗之世,有與今日事相近者然。臣竊聞顯宗朝,大臣等,請考出實錄,史臣回奏內,睿宗喪朞年外,上下皆令釋服作樂,仁宗喪,文定王后之服制,未有所出云。臣嘗見野錄,睿宗大王喪,期年後,大臣韓明澮等,至於會宴起舞,嗚乎,當朝廷武人顫事,禮義未立,於是時,又豈有朞三年·齊斬之可言?文定王后之於仁宗喪,則時,尹元衡有貶薄仁廟之心,至有未踰年缺說,又何敢比論於此,則國朝舊事,實未有前例可據,而其時太和等,遂言國朝,已不行三年之制,故朞服之說,遂行。十六年間,所以變易是非,惑亂缺異己,自樹其私者,爲何如也?缺五行聖上之允兪,判下矣。更被群臣,奪其異說,竟不得缺至今痛惜之。邪說之陷人心,壞人國家,甚於洪水·猛獸者,孟子之言,非虛語。蓋以旣正位宸極,而爲未傳重,未成君之制,而以王朝之尊,等匹夫之禮,實非細故也。此顯宗大王所以赫然發奮,思欲釐正於賓天之際,而未及究焉者,嗚乎痛哉。臣於前歲筵中奉對之時,敢以鄭太和,依違時烈,變亂王章,訛誤大禮之追奪,不可追配云者,以是故也。噫,太和,輔相三朝,身爲大臣,而無一事可言,卒乃謬國制遮護邪說,使宗廟不尊,國統疑貳,朝廷潰亂,烏得其無罪耶?今殿下,纘承先王之大統,行其禮而奏其樂,凡以斥邪說黜庸繆,正大禮去朋奸者,莫非欲以修人紀敍彝倫,以繼述先王之志者,而追配之典,禮之大者,必須從容咨訪,以盡群下之心,而務得其人,豈無可以侑先王之享者,而今乃不然,稱秩之典,反及於黨邪誤禮辜負先朝之人,恐此非我聖上恭承宗廟意也。自上大聲以色,逆拒群言,下政院之敎旣出,會議之命遽行,大臣不能違,臺諫不敢言,士風摧沮,禮防將壞,人皆爲拂鬱不平之心而已,街談巷傳,指議朝廷,臣竊爲殿下重此擧也。安知今日廷臣,面從口諾,退有後言?缺臣雖不佞,自期平生,無怨惡於人,亦非有忿疾於旣沒之人。顧以受知深厚,致位至此,不得不披心露肝於聖明之前,所以敢卒言之如此,臣非敢竊言橫議,以自陷於此下缺批答見上燼餘
上在昌德宮。停常參·經筵。
巳時,太白見於未地。
東平君杭,加資肅拜。
謝恩,安岳縣監權斗紀,護軍鄭胤弼。
院啓,閔鼎重等事,李旰事。措語見上璿源派係,年久訛誤,則一番釐正,在所不已,而工役浩大,實非時月可了,糜費甚巨,其弊難一二語。一朔員役料布,至於米太四十六石零,布五十餘匹之多,逐朔計之,其數幾何?移此用賑,則可救數郡之民命。當此民生流丐,景像遑汲之時,雖專以賑政爲務,尙慮物力不敷,不能遍及於窮民,豈可謂之該曹所給,無與賑廳,而不恤經費之至此乎?釐正之擧,稍待年豐,更議爲之,亦爲未晩,請令亟停釐正廳之役。大司諫鄭樸,正言金澍,閔昌道所啓答曰,不允。新除授獻納尹義濟,時在忠淸道公州地。請斯速乘馹上來事,下諭。答曰,依啓。
修撰李日井,牌招肅拜。
忠淸監司書目,扶餘縣監黃重耉罷黜事。啓。傳曰,今觀狀啓,則黃重耉,蓄憤於居中,託以覲親,終不還官,事極可駭。如此之類,若不懲治,則監司將無以黜陟守令,拿問處置。
閔就道,以弘文館言啓曰,本館下番,無行公之員,以上番姑降入直,已至累日,事甚苟簡。副修撰李日井,親病今已向歇云,卽爲牌招察任,何如?傳曰,允。燼餘
上在昌德宮。停常參·經筵。
巳時,太白見於未地。夜五更,流星出箕星上,入南方天際,狀如鉢,尾長四五尺許,色赤光照地。
謝恩,兵曹佐郞睦林一,安陰縣監申必馨,學諭金運乘。
傳曰,今聞政院微稟,配享臣鄭太和謚狀,旣已製述,而本家尙不移送該曹云。日子迫近,不可遲滯,斯速移送之意,分付。
執義李華鎭啓曰,閔鼎重等及崔錫鼎事。措語見上頃者因右議政吳始壽陳達,特命天安·稷山等官田稅,依牙山·平澤等尤甚例,捧留缺以爲賑救之資。惠澤所及,孰不感泣?缺亦非不多,而自本司本廳,終無變通之擧,守令等,不得已方爲徵捧,督及隣族云。流丐之民,救死猶不贍,將何以作米納官乎?督之不已,則其勢必將竝其隣族而逃散,其所失之輕重何如也?請湖西被災尤甚邑,各司奴婢·內需司奴婢等貢米,及御營軍保人,訓局別隊保人等納米,竝令今姑停止,待秋徵捧。答曰,不允。末端事,依啓。
大司諫鄭樸,正言金澍·閔昌道啓曰,閔鼎重等及李旰與釐正廳事。措語見上答曰,不允。末端事,莫重璿錄,訛誤紊亂,則不可不趁卽釐正矣,勿煩。以上燼餘及朝報
上在昌德宮。停常參·經筵。
謝恩,司僕正柳星三,丹城縣監趙爾重,司畜別提洪萬元。
辰時,日暈左珥。自巳時至辰時,日暈。
執義李華鎭啓曰,譾劣如臣,久叨匪據,絲毫無補,行隊是逐,居常愧恧,不知所以措躬。昨者得見贊成臣尹鑴疏本,有曰,自上大聲以色,逆拒群言,下政院之敎旣出,會議之命遽行,大臣不能違,大諫不敢言,臣於此,不勝慙悚之至。伊日賓廳之會議所論,不可謂之僉同,而殿下斷然獨定,至令圈點矣,繼以有下政院之敎,辭旨極嚴,顯有莫予違之意,此實殿下卽祚以來所未有之過擧也,而臣職在言責,無一言仰副闕失,鑴所謂臺閣者,正指臣身而發也。旣有不言之咎,且被儒臣之斥,何敢一刻苟冒?請命遞斥臣職。答曰,勿辭,退待物論。
大司諫鄭樸,正言金澍·閔昌道啓曰,閔鼎重等放釋之命還收事,平安兵使李旰拿問定罪事,亟停釐正廳之役事。措語竝見上
持平洪萬朝啓曰,今者執義李華鎭,被斥於儒臣,引避,而臣之冒居臺閣,亦以多日,則不言之誚,臣亦難免,臣何可晏然處置乎?請命遞斥臣職。答曰,勿辭。
朴純啓曰,持平洪萬朝,再啓煩瀆,退待物論矣。傳曰,知道。
大司諫鄭樸啓曰,憲府處置,歸於本院,而不言之責,臣亦難免,何敢晏然處置乎?請命遞斥臣職。答曰,勿辭,退待物論。
上在昌德宮。停常參·經筵。
夜四五更,月暈。
義州府尹書目,勅行,今月十三日到本府,留兩日,十六日當爲渡江事。
司直李亮上疏。大槪,曾有妄言之失,惶恐待罪事。入啓。答曰,省疏具悉卿懇。噫,今玆追配,實是莫重莫大之禮,配享大臣,亦無疵累,而必欲徒守前見,角勝於君父,予實痛惋矣。卿之疏辭中,悔悟之意,溢於言表,予深嘉之,別無可嫌之事,安心勿待罪。
玉堂箚子。大槪,執義李華鎭,持平洪萬朝,大司諫鄭樸,正言金澍·閔昌道,竝命出仕事。入啓。答曰,依啓。
大司諫鄭樸,持平洪萬朝,執義李華鎭,正言金澍·閔昌道就職。
院前啓,日暮姑停。
謝恩,副修撰李寅賓。
申厚載啓曰,大司憲閔黯,伴送使西下,執義李華鎭,持平洪萬朝,避嫌退待,掌令南垕,受由在外,掌令金儁相在外,持平李震殷未署經,今日以監察茶時之意,敢啓。傳曰,知道。
李端錫啓曰,故相臣鄭太和,謚狀已到弘文館,而副提學閔宗道,時在呈告中,卽爲牌招,使之議謚,何如?傳曰,允。
弘文館校理姜銑,副修撰李寅賓等,伏以,執義李華鎭,以譾劣如臣,缺絲毫莫補,行隊是逐,居常愧恧,不知所以措缺左贊成尹鑴疏本,有曰,自上大聲以色,逆拒群下,缺敎,旣出,會議之命,遽行,大臣不能違,臺諫不敢言。臣於此,不勝慙悚之至。伊日賓廳之會議所論,不可謂之僉同,而殿下斷然獨定,至令圈點矣,繼而有下政院之敎,辭旨極嚴,顯有莫予違之意。此實殿下卽祚以來所未有之過擧,而臣職在言責,無一言仰補闕失,而鑴所謂臺諫者,正指臣身而發也。臣旣有不言之咎,且被儒臣之斥,何敢一刻苟冒?持平洪萬朝,以卽者執義李華鎭,以被斥於儒臣,引避,而臣之冒沒臺閣,亦已多日,則不言之誚,臣亦難免,臣何敢晏然處置乎?大司諫鄭樸,以憲府處置,歸於本院,而不言之斥,臣亦難免,何敢晏然處置乎?正言金澍,以卽者憲府之官,以被斥於儒臣,相繼引避,而臣之再忝言地,日事含默,則不言之責,臣實難免,何敢晏然處置乎?正言閔昌道,以憲府處置,歸於本院,而大司諫鄭樸,正言金澍,皆以儒臣之斥,相繼引避。臣與兩僚,實無異同,何敢晏然處置乎?竝引嫌而退。當初嚴旨,雖欠和平,厥後聖敎,不啻丁寧,則不爲爭執,何必爲咎?嫌難處置,其勢固然。不可以此輕遞兩官,請執義李華鎭,持平洪萬朝,大司諫鄭樸,正言金澍·閔昌道,竝命出仕。取進止。答曰,依啓。
崇政大夫行龍驤衛司直兼知春秋館事李袤上疏曰,伏以臣,年齒窮矣,衰病極矣,尺地趨步,亦不敢望,頃日賓廳之會,竟違召牌之命,逋慢之罪,固知難逭。恭竢三尺,敢陳一疏,反蒙溫批,曾所不意,未知八十老臣,有何可取,而特荷曲庇,一至此也?撫躬惶感,將浹一朔,而悶默之外,更無他言,是亦老廢之致也。卽伏見右贊成臣尹鑴待罪之疏,臣不勝瞿然之至。臣少習雕篆,素不讀禮,而只知君臣之義,無所逃於天地之間矣。自從開闢,凡有史乘,曾未見以下貶上,如己亥四種之說,故臣於曩者,廢錮之中,未嘗不痛恨鄭太和,身居首揆,依違兩宋,不能力斥,乃明大一統之義矣。曾當長憲之日,竊附無隱之義,此則蓋未諳前後曲折,而徒信缺今追配,斷自宸衷,而猶不能釋然於心矣。昨缺話,歷陳鄭太和從前所見,與時烈·浚吉輩,有所相反,而於□制之日,揮斥四種之悖論云,然則臣之一疏,做錯甚矣。且聞趙絅之竟見遠竄,尹善道之終還故土,雖出先朝之盛德,亦多太和之贊成,而況其子追辨之疏,旣明其父之本意,則到今圈點,良以此也。臣何敢以謬陳於前者,膠守於後哉?畏縮嚴威,變辭前後,臣雖耄荒,亦不忍爲此態也。旣有妄言之罪,不可以老廢自恕,伏地待罪,不知所裁,臣無任惶恐隕越之至,謹昧死以聞。答曰,省疏具悉卿懇。噫,今玆追配,實是莫重莫大之禮,配享大臣,亦無疵累,而必欲徒守前見,角勝於君父,予實痛惋矣。卿之疏辭中悔悟之意,溢於言表,予甚嘉之。別無可嫌之事,安心勿待罪。
上在昌德宮。停常參·經筵。
自辰時至酉時,日暈。三四更,月暈。
謝恩,吏曹佐郞李玄錫。
下直,振威縣令崔聖任。
政院啓曰,平安兵使李,旣遭臺啓,缺令備邊司議薦,何如?傳曰,允。
傳曰,大臣·備局堂上引見。
今日引見時,掌令南垕·金儁相,改差,明日開政差出,呈告臺諫,一時牌招察任事,榻前下敎。
府·院前啓,閔鼎重等放釋還收事,停啓。
巳時,上御熙政堂,大臣·備局堂上,引見。領議政許積,左議政閔熙,右議政吳始壽,工曹判書柳赫然,兵曹判書金錫胄,護軍吳挺緯,戶曹判書睦來善,吏曹判書李元禎,刑曹判書金德遠,漢城左尹吳始復,江華留守鄭維岳,大司諫鄭樸,執義李華鎭,副修撰李寅賓,假注書李文興·金一夔,記事官南致熏·李萬元入侍。積進曰,雨後陰濕,上體,若何?上曰,無事矣。足部酸疼症,何如?上曰,已差矣。寢睡平安乎?上曰,然。水刺,何如?上曰,一樣矣。古庵心腎丸,仍爲進御乎?上曰,連服矣。積曰,不爲作輟,似可矣。兩慈殿氣候,何如?上曰,安寧矣。積曰,今日則非日次,而臣有狗馬之疾,久未登對,故入侍矣。仍曰,今雨,喜雨矣。上曰,多幸矣。積曰,去番雨,春草已生,故今番雨,尤有功矣。又曰,臣有惶恐事矣。以故相臣鄭太和配享,有曲折,故頃於入診時,有所陳達矣,尹鑴,上疏非之,論禮事,則大王喪,大王大妃,臣服君之喪,尹鑴之所云,而臣等之所爭,上已知之矣,不必辨明,以臣之所達洽然之語,爲非,此則臣亦誤達矣。且彼亦不以奏事爲非,以大臣承順爲非,臣雖無狀,豈敢承順上意,而爲莫大之擧乎?以此欲陳疏,呶呶爭辨,有傷事體,且涉煩擾,欲於登對時,陳所懷矣,不幸有狗馬之疾,今始來待,而儒臣,極其非斥,惶恐矣。始壽曰,若以承順爲非,則首相豈獨當之?臣等,相與會議圈點矣。上曰,事乃不可不爲者也,豈有承順之理哉?疏中所謂孤負先王,黨邪等語,亦過矣。積曰,豈然乎哉?不知太和爲人,故有此語,而尹鑴,自前所見如此。非臣奏事,則此疏不出矣。太和,此事外,元無黨之人也,前以可以追奪,不可追配等語,陳於榻前矣。上曰,然。積曰,臣曾以妄言,故引咎矣。上曰,何嫌之有?積曰,李袤疏批未安,故敢達矣。在鄕時不知,而今始詳知,則意見之變,是矣。角勝君父之批,似指尹鑴,非指他人也。所見固執,則有之,而缺與君父角勝哉?自上辭氣太露,禮遇之臣,缺尹鑴疏批,極其和平,而他人之疏批如此,殊非平日待尹鑴之道也。後則必須體念省察,何如?爲人固執,且有病痛,而心術,非如此人也。始壽曰,辭命之間,不但不可如此,禮遇之臣,不可如此待之,而且異於上意者,不可謂之角勝矣。角勝,豈臣子之道,而寧有與君父角勝之人哉?自上主意如此,則其流之弊,不可勝言矣。積曰,念終始,無疾言遽色,宜矣。熙曰,儒者之言,例多骨突,自古然矣。始壽曰,骨突之言,可以推奬,而巽順之言,不可常喜聞也。積曰,此則非可推奬之疏也。積,展北兵使狀啓曰,走回人,兵使,依其偵探,而此則似是逃亡,非偵探者,語亦不至於可疑矣。同八站之人,亦云欲渡江,而投我厚春之人,亦有此意,北兵使柳斐然,以此抵私書於柳赫然矣。赫然曰,渠言凶荒如此,胡無兵力,不如先投朝鮮云,而且聞邊將言,則建州之胡,或有越來者,言渠國飢荒,朝暮且亡,欲投入爾國云矣。積曰,此走回人,置則生事,必矣,欲爲入送矣。上曰,如前留置者,有異矣。積曰,然。此非我國走回人也。惜一而生事可慮,入送宜矣。但使之上京,入送北京,有弊。此使靈古塔人,入送靈古塔,好矣,而距八日程,則入送之時,逃亡生事,亦可慮。厚春,距我咫尺,欲送厚春,而恐不受也。前日靈古塔越來牛隻,還送厚春,則厚春人,不受矣。此胡,不通言語,雖不知某處人,而上國人,旣爲越來,則咨文入送,可矣。上曰,依爲之。積曰,贊畫使李元禎,以旣陞一品,仍帶未安之意,陳箚,而贊劃使之任,元無是階,堂上以上,通融兼帶,與摠戎守禦使,無異。李元禎,雖陞一品,別無可遞之事,使之仍帶,何如?上曰,依爲之。擧行條件積曰,夏享大祭不遠,配享事急矣。弘文館議謚後,自奉常寺,歷禮曹·吏曹,移政府矣。始壽曰,引見罷後,欲爲合爲坐矣。積曰,明日開政,然後所議之謚,備三望以入受點矣。上曰,明日開政,可也。積曰,受點後,兩司署經,此則備三員,不得以二員署經矣。上曰,李震殷,亦久未署經,未安矣。積曰,諫院已署經,憲長西下,兩掌令在外,掌令遞差,以在京人差出,宜矣。上曰,掌令南垕,金儁相,遞差,明日政,以在京無故人差出,而呈辭臺諫,亦爲一時牌招察任,可也。榻前下敎積曰,陵寢事,各其參奉,論報禮曹,禮曹隨其緩急,啓稟修改,例也。缺遍審各陵之際,自費多日,雖簡其趨率,貽弊列邑,亦且不貲。當此人民飢餓,賑救不贍之日,合有變通之道,京畿監司,今春奉審,則姑令停止,以除一分之弊,何如?上曰,依爲之。積曰,太白山史閣後壁,有頹毁處,將以修改,而今年又當曝曬之限,下送史官一員,曝曬之後,仍令修改,何如?上曰,依爲之。積曰,卽今史官未備,只有二員,而一人又往太白山,則上下番,亦將不備,不可無變通之道,故敢達。前檢閱李玄紀,與上番相較事,方在奪告身中。其時曲折,臣雖未知,翰林上下番,體面極其嚴截,上番之言,下番不可不從,則玄紀之與上番相較,至於出去,雖未穩當,第下番之職,雖曰榮選,實有難堪之苦。朞服·無服制給暇之規,父母忌日,亦不得出去,故人皆厭苦,而若或坐罷,則反以爲幸。今臣所達,非以玄紀所犯,爲必出於厭避,而自前下番翰林之仍事犯罪者,或有帶職放送之時,蓋欲防其故犯之路,而亦所以重史局之體例也。前檢閱李玄紀,似當敍用矣。上曰,李玄紀,敍用,可也。以上竝擧行條件積曰,黃海道凡汗屯,屬之管餉,則有掣肘之弊,專屬萬戶事,落於前日擧行條件中矣。上曰,前日擧行條件,付標添入,可也。積曰,平安道軍兵,前頭當爲操練,而本道所在鳥銃,品劣不可用者甚多,故軍器寺別造鳥銃一千柄,頃日榻前,有先送兵營缺連續打造之敎,故分付兵營,而減布之後,物力不敷,勢難換去。以重記所付者上送,則其勢不難,而重記所付,勢難擅用云,兵營事勢,亦不可不念。鳥銃一千柄,下送兵營,一千柄,下送監營,勿計重記所付,一柄價,以銀子三兩折價,使其軍官領納,軍器寺,仍爲連續打造,何如?上曰,依爲之。擧行條件德遠曰,本道有匠,可造鳥銃,而鐵炭未易,故多造則物力難矣。雇馬廳,例捧月課價七匹,五匹則買鳥銃,五匹則雇立北京夫馬矣,價少,故鳥銃不如京衙門所造矣。赫然曰,前則九匹,而今則七匹矣,不用二匹,則雇馬廳不成貌樣,五匹則軍器寺價少矣。積曰,近來,木匹賤故也。始壽曰,監司擇捧,則豈盡不用之物哉?臣忝西臬時,亦爲此事,今則木賤,不可以五匹貿,而伊時精擇試榜,則亦有好者,故劑鍊以表矣。前捧者則雜爲積置,不可考,而苟某任時所捧,則罪之,可矣。錫胄曰,熟手段,精造外面,不爲試放,故不可用矣。維岳曰,薄且穴狹如太,鐵丸可入,而大則不可放。八道所捧,刻年則似好矣。缺璿源錄釐正之役,旣已停罷,式年錄之分卷者,合束之後,卽當移奉於宗簿寺,而本錄·式年錄謄出之際,其訛誤處,則郞廳,已考閭家收聚之族簿,而釐正者頗多。本錄·式年錄,合謄草出,頭緖已就,今若中止,前功可惜。繼此而爲始役者,難曉前人用意之處,必將更爲始役,已往物役之虛費,亦何可不慮也?璿源錄釐正之後,七代以下子孫錄,竝爲釐正,各處分藏件,又皆正書,則必不免經年閱歲,臺諫之所慮,亦不爲過。臣意則璿源本錄一件,仍爲釐正正書,移送本寺,而姑罷都監,使本寺取其釐正移送之件,謄書分藏之件,則都監之畢役,可以時月爲期,本寺謄書分藏件之役,不過三四忠義,四五朔之役,擇差本寺正一人,亦足以考準謄書之訛謬矣。如是則可無經年設局之弊,璿源錄釐正之役,亦可無旣始還撤之擧矣。至於七代以下子孫錄,訛誤者尤多,實難容易就緖,而璿源本錄釐正之後,則雖稍待年豐而爲之,大本旣正,着手似易,此則徐議爲之,似宜矣,故敢此陳達矣。積之缺意,實出於惜費,而璿源錄訛誤若是,則不可不趁今釐正,姑依僚相所陳草冊一件,使之修正,宜矣。錫胄曰,子孫錄,一倂釐正,則功役誠爲浩大,而大王子孫六代以上,爲先釐正之後,則七代以下,自可漸次釐正矣。但子孫錄單子,受保之際,頗爲煩弊,故人多不平云,旣令受保來,是不可以停罷之故,而仍爲不捧,隨其所捧,藏置本寺,宜當矣。始壽曰,子孫錄則與本錄有異,難保無詐謀之弊,受保雖有弊,不可無防奸之道,缺上曰,璿源錄一件,則仍令釐正正書,送于宗簿,宗簿令,亦爲擇差,且加出書寫忠義,使之正書分藏之件,而子孫錄單子,則令宗簿寺,仍爲奉置,以爲後日子孫錄釐正時憑考之地,可也。赫然曰,曾前津船改造之時,自備局,或覓給船材矣。卽今津船腐破,所當改造,而取材輸運,其勢誠難。南海錦山,多有風落松木,虛棄可惜,卽爲分付,造船三隻,使之上送,風落木中,津船可合材木,以此船載送事,知委本道,何如?上曰,依爲之。來善曰,江都待變船,過限腐破者,至於缺今難一時造送,取其中尤甚者,爲先改造,何如?上曰,依爲之。來善曰,永宗鎭各樣軍器,甚爲虛疏,火砲諸具,只有中椀口一座,鳥銃三十柄,勝守砲十柄,火藥七十斤零。以此若干藥銃,無以應變,令各軍門,量宜覓給,何如?上曰,依爲之。來善曰,永宗,乃海島,故自前犯罪之人,定配於此矣。卽今定配者,只是六名,而多有貽害居民之事,自今以後,勿爲定配事,分付京外,何如?積曰,卽今定配者六名,移配他處,今後勿爲定配於本島,宜矣。上曰,已配者六名,移配,今後勿爲定配事,分付,可也。以上擧行條件來善曰,江都,以除防米,四邑田稅捧留,而算計則太可以支數年,而又以上納之太五千石,捧留本府,自戊午年,正布作米,自宣惠廳,移來戶曹一萬二千石,亦捧留本府矣。積曰,漸次充之,極爲多幸矣。來善曰,上年,以銀布,待歲翻,送江都矣。缺明當下送,而木則各邑定出軍人有弊,欲待漕船上納後,還歸便載。缺
大司諫鄭樸啓曰,臣以釐正廳姑罷事,論啓蒙允矣。今聞大臣之言,有失實之語云。不敢晏然,請命遞斥臣職。上曰,勿辭,勿爲退待。又所啓,平安兵使李旰,拿問定罪事。上曰,姑先從重推考,令本道査覈處之。
執義李華鎭啓曰,請應敎崔錫鼎改正。上曰,勿煩。又所啓。忠淸兵使鄭后亮,本以愚濫麤悖,全無行檢之武夫,又從而因病喪性,居家居官,多有悖惡怪妄之事。曾爲會寧府使時,駭異之擧,爲一道之笑囮,又經兩局別將,每於見遞之日,管下將官及軍卒,無不欣欣相賀,其作事之怪妄,待下之刻薄,此可知矣。本營到任以後,前習愈甚,恣意肆虐,嚴捶峻杖,殆無虛日,營下將卒,魂不附體,視之不啻若毒蛇·猛虎,軍心之大失,旣如此矣。專事肥己之外,又營善事之資,其所箕歛,固非一道,至以軍木累十同,分送沿海列邑,使之貿納魚物,而每一匹,或定石魚百束,或定民魚三十尾及魚膠三十斤,刻期督納,急於星火。論其例價,則石魚,僅直數十束,民魚,不過七八尾,守令等所當添價,然後可以準數貿納,而賑飢之穀,猶患不敷,科外之物,何處得來,以添三四倍之價乎?期限內,未及貿納,其勢固然,督過之令,極嚴且峻,鄕邑之着枷赴營者,纏屬道路,列邑騷擾,不能察任。至於鎭岑縣監金汝南,元無一毫所失,而推捉色吏,狼藉施刑,汝南,心不自安,循例辭免,則以啓聞次,到付題送。汝南,不敢晏然,去官還歸本家,以待罷黜之期,而不卽啓聞,致令曠官屢朔,其他守令之爲后亮所脅持者,亦非一二,互相爭辨,已不勝其紛紜。其間擧措之可笑,事體之虧損,頃日道臣狀啓中,亦已及矣。如此之人,決不可仍畀閫帥之任,請忠淸兵使鄭后亮,罷職不敍。上曰,風聞未必盡信,更加詳察處之。
吏曹判書李元禎所啓,牧·府使·郡守望,必以相當品備擬,而近來擬望之人乏少,蓋緣曾經守令者,多有越等故也。自前越等之人,或有蕩滌之擧,詢于大臣處之,何如?許積曰,銓曹之乏人,久矣。牧·府使注擬之際,每患苟簡,不可不變通,而但越等,不一其規。上納之物,不爲捧納者,及軍保不爲充定者,雖有善治之名,此則不可蕩滌也。至於以還上未捧越等者,則常年未捧,雖不可蕩滌,而若是凶荒之歲,則其不得依定限捧之者,勢或然矣,若此之類,宜有容恕之道。且司僕馬瘦瘠,例爲越等,而其罪亦不至大段,似當變通矣。上曰,越等者,抄出以啓,而各其名下,災邑還上未準捧者,及國馬瘦瘠,越等區別,懸錄以入,可也。積曰,黃海道海州,從前還上逋欠,其數甚多,而皆是指徵無處者,故一鄕同議,稱以義穀,勒定於民戶,充其逋欠,而猶不能收捧。厥後牧使鄭時亨,亦因循責徵,此則朝家所不知者也。及其事發之後,時亨被囚定配,其逋欠還上,則竝令蕩滌矣,戶曹又以其還上未捧,時亨解由,至於越七等。旣令蕩滌,又用未捧之罰,實涉無據,此雖微官之事,今已乏人,故有越等人抄啓之命,而時亨曾以善治稱,故敢陳其曲折矣。上曰,鄭時亨越等,蕩滌,可也。吏曹判書李元禎所啓,殿最之法,非不知其至嚴,而韓垽·李玄逸·金邦杰等,以軍職在外之故,竝居中考。臺諫·玉堂之望,每患乏人,事體雖甚重難,似當爲變通之道矣。上曰,此與守令殿最居中者,有異,蕩滌,可也。吳挺緯所啓,頃者漣川縣監李齊泰,來見臣,言本縣移轉重難之意,而今此種租移轉,全爲沿邊種子,其他應納米太,則皆令仍留,若以口食爲難,則待關西穀移轉後,雜穀受去,分給農糧事,言送。以所捧糴穀,改斗量,移他道爲切迫,至達榻前,入侍承旨慶㝡,亦以積城·麻田移轉民弊之意,陳達。此兩邑,則雖有應納本倉之米,而慮其民弊,只捧若干石,其餘,皆令留用,前無移轉他邑之事,必聞民間已納之言,而有所仰達者矣。尤甚邑種子,甚急,納無出處,利川·竹山·陰竹·驪州之租,亦方移轉,分給於沿邊,以爲推移勸農之地。漣川種租二百石,亦不可不依他邑例移轉,口食之資,則當以關西雜穀,題給矣。上曰,依爲之。刑曹判書金德遠所啓,近來內需司,不計事之大小,必先啓下,移送本曹。以微細事,至煩天聽,不但事體之未安,不待兩造推覈,徑先入啓判下後,移送者,亦似有乖於聽訟之道。今後則除大段事外,令內司直,爲移牒於本曹,何如?積曰,先啓後移,初出於防閑之意,流來古例,不可猝變,若於內司手本,勿先判決,必令刑曹推覈處置,似可矣。上曰,先啓古規,雖不可猝然變通,今後則當以詳覈處之之意,判付,可也。左副承旨申厚載所啓,臣待罪江原監司時,目見民間呼冤之事,故敢此仰達。各衙門諸色軍役,勿爲直定事目,先朝申飭,非止一二,而年久之後,漸至廢閣,今則各衙門,因其望納,直令充定,其中或有因嫌誣訴者,不計農時,推捉紛紜,其弊誠不貲矣。問于大臣,禁斷,何如?積曰,勿爲直定事,先朝旣已申飭,且良民之各入顯役者,亦甚可惡,更加禁斷,可矣。上曰,更加申飭,一切禁止事,則必須移關于監司,直爲行關,事甚有弊,此後各別禁斷,何如?上曰,一切禁斷,可也。以上燼餘
今日引見入侍時,許積所啓,陵寢記事,各其參奉,一一報于禮曹,禮曹,隨其緩急,啓稟修改,例也。固無未盡之事,而京畿監司春秋奉審之行,卽所以重其事也,遍審各陵之際,自費多日,雖簡其騶率,貽弊列邑,亦且不貲。當此人民飢餓,賑救不贍之日,合有變通之道,京畿監司今春奉審,則姑令停止,以除一分之弊,何如?上曰,依爲之。以上禮曹謄錄
上在昌德宮。停常參·經筵。
錦平尉朴弼成,覲親後入來。
下直,濬源殿參奉盧鎤。
謝恩,司諫朴鎭圭。應敎睦林儒初度呈辭。入啓。給由。
副修撰李日井上疏。大槪,母病添劇,病勢危重,方寸焦煎,萬無供職之望。不得不更陳悶迫之情,乞蒙恩遞,俾得專意救護事。入啓。答曰,省疏具悉。爾其勿辭,救護母病。
兵批啓曰,平安兵使李旰,旣已箇滿。依近例令備邊司議薦,何如?傳曰,允。
司諫朴鎭圭啓曰,臣於前月,以父母墳山修改事,出往楊州地,賤疾危㞃,未赴召命,得蒙恩遞,惶感冞深,不意今者,復叨新命。分義所在,固當趨謝之不暇,而宿患諸症,一向彌留,累尋長單,見阻喉司,前後逋慢,一味兢悚。幸得少間,扶曳來肅,而第於丙辰年間,以故相臣鄭太和配享還收事,兩司俱發,臣亦參其啓,至蒙允兪矣,乃者追配之議已定,而重臣且以不言爲斥。臣之忝居臺職,適在此時,則難冒之勢,有倍他人,而病未卽自列,所失尤大。以此以彼,決難晏然於臺席,請命遞斥臣職。答曰,勿辭。退待物論。
持平洪萬朝啓曰,同僚引避於榻前,臣今當處置,竝傳前啓,而第臣於副應敎崔錫鼎改正主論,有不敢可否者。前日錫鼎之疏,請宥臣之外三寸叔壽興·壽恒,到今被彈,實由於此疏,則啓辭中,雖不擧臣叔之名,臣於此論,終不可晏然隨參。決難苟冒臺席,請命遞斥臣職。答曰,勿辭。退待物論。
以司諫朴鎭圭,持平洪萬朝引嫌而退,傳曰,玉堂處置,旣已措辭請出,別無異同,且兩司署經,不可不趁卽爲之,朴鎭圭則勿爲退待。
政院啓曰,平安兵使李旰推考事,命下矣。臺諫方以拿問定罪,論啓,推考傳旨,不得捧入之意,敢啓。傳曰,知道。
謝恩,掌令李寅賓。
院前啓,平安兵使李旰,拿問定罪事,査覈間姑停。
府前啓,副應敎崔錫鼎改正事。忠淸兵使鄭后亮,罷職不敍。竝引嫌而退,停啓陳懷,雖無例,而蓋其本意,實循公議,本府爭論,只是改正,則旣往之嫌,非所當引,不可以此輕遞臺官,請執義李華鎭,持平洪萬朝,竝命出仕。答曰,不允。處置事,依啓。
副提學閔宗道上疏。大槪,嚴召之下,不得不趨詣,而父病沈痼,末由供職,乞賜遞改,以便將護事。入啓。答曰,省疏具悉。卿其勿辭,救護父病。
謝恩,檢閱李玄紀。
政院啓曰,卽接咸鏡監司狀啓,則慶源府人民,以毒癘死亡,數百餘名云。泛言數百餘名,其實數,不爲的知,殊涉未安,而一府人民之疫斃,至於此多,聞來不勝驚慘。慶源,乃是窮僻,本無醫藥,以濟夭札,自朝家不可無賑恤之道。藥物,令該曹急急下送,何如?傳曰,允。
執義李華鎭,持平洪萬朝就職。
政院啓曰,憲府闕員差出,竝與呈告人牌招,蓋爲今日內署經,而諫院不爲開坐云。卽爲牌招,使之署經,何如?傳曰,允。
應敎睦林儒,牌招入直。
有政。
申㶅·李寅賓爲掌令,都處亨爲禮曹佐郞,洪遠普爲扶餘縣監,鄭碩耉爲鎭岑縣監,李萬徽爲寧陵參奉,缺洪萬源爲司饔主簿。贈領議政尹承吉謚缺,左贊成許潛謚忠貞,卒領議政鄭太和謚翼憲,卒領議政李聖求謚貞肅。以曺殿周爲安州判官,李玄紀單付檢閱,金沆·金瑜單付學錄,羅萬成單付學諭,韓㙉·柳廷喬單付校書正字,金魯得爲氷庫別檢,許穧爲典籍,吳始萬爲宗簿正,睦天成爲楊州牧使。
以柳昌辰爲德律萬戶,李行益爲內禁衛將,崔克泰爲羽林將,朴世冕爲僉知,具元弼爲五衛將,沈軾亦爲五衛將,黃澄爲全羅左水使,南垕·金儁相爲副護軍。以上朝報及燼餘
上在昌德宮。停常參·經筵。
下直,咸安郡守崔孝述。
謝恩,內禁將李行益,學錄金瑜·金沆,校書正字韓㙉,宗簿正吳始萬。
兩慈殿·中殿,藥房問安。答曰,知道。
藥房啓曰,雨後微霜,日氣凉冷。伏未審此時,聖體,若何,兩慈殿氣候,何如?臣等不任區區之慮,敢來問安。答曰,兩慈殿氣候安寧,予亦無事矣。
伴送使書目,勅行,今月十六日渡江事。
府啓,副應敎崔錫鼎改正事,忠淸兵使鄭后亮罷職不敍事。答曰,勿煩。
顯宗大王廟庭配享臣領議政鄭太和敎書。王若曰,寧王有一德之臣,宜陟從享之列,國論定數年之後,始擧追配之議。博采野言,庸酬闕典。惟卿,質茂而度偉,識敏而材宏。猶處於鉅谷深林,龍虎變化之不測,譬置之東房西席,球璧琳琅之可珍。寇平仲泰山非待,相業已徵於夷幕,呂汲公秦人無黨,公心蓋見於臺垣。天旣出爲時之英豪,國復値去郊之戎馬。勤軍采石,力戰反出於書生,通表金陵,至悃終暴於中華。非徒殫忱罄節,當險艱而彌貞,抑亦隨機制權,處危急而必濟。纔徹荊門之鎖鑰,俾管漢廷之樞衡。民部掌千乘之財,允矣國計之斯賴,天官高八座之位,展也人物之所宗。夫旣歷試而著庸,遂乃峻陟之圖政。故以四世五公之隆望,終爲三朝一節之藎臣。若醴之作苦作甘,爾惟麯蘖,有疑則匪卜匪筮,公實蓍龜。事至難而咸得悉當,位愈高而謙恭益甚。爲治浮薄,朝端長篤厚之風。奏獄務先平反,域內享和平之福。太山喬嶽,雖不見運用之功,洪河大江,固已多浸潤之澤。六考倍會昌之當國,一歲加子儀之中書。迨當禮論之相乖,斷以國制而爲言,蓋先君莫之行者,縱未遑乎三年,而長子亦爲朞焉,實深斥於四種。在當時軫後日之惠,故先王有中朝之嘆。念我胥及逸勤,方議太室之侑座,是誰橫生觝謗,反寢鄭國之祀功?議甚缺焉,悔其多矣。幸因相臣之攸奏,益驗公議之難沮。考前之彝章,越有追享之故事,選當時之耆老,疇若舊勞之元臣?惟輔弼承違,相不離於左右,顧陟降陪衛,理罔冒於幽明。爰命有司,用侈殊報。玆以卿配享顯宗大王廟庭。於戱,國典斯備,卿烈愈彰。一體君臣,重成魚水之樂,千秋俎豆,共享苾芬之榮。精靈永有依歸,際遇當如平素。冀格司勳之誥,庶垂陰騭之休。故玆敎示,想宜知悉。大提學金錫胄製進朝報
上在昌德宮。停常參·經筵。
謝恩,楊州牧使睦天成,知敦寧金壽弘,僉知朴世冕,扶餘縣監洪遠普,校書正字柳廷喬。南別殿參奉申命儒,鎭岑縣監鄭碩耉,司饔主簿洪萬源,護軍申厚命。
京畿監司書目,果川呈,以尹鑴上疏上送事。啓。答曰,省疏具悉卿懇。頃日疏批中,角勝云者,非指卿身而謂也,卿何過辭至此?安心勿待罪,宜速上來,以副予望。
傳曰,史官二員待命,騎馬六匹立之,津船內摘奸。
掌令李寅賓啓曰,再昨同僚之引避也,臣當處置,而或以爲牌招署經,旣有定奪,措辭請出,亦似無妨云,故臣未熟思,竝請出仕,而蒙允矣,卽聞物議,峻加非斥曰,停啓陳懷,元無前例,非嫌强引,迹涉避事,而矇然請出,大失臺體云。處置乖當,於是著矣,臣何敢晏然於臺席乎?請命遞斥臣職。答曰,勿辭,退待物論。
執義李華鎭啓曰,臣於日昨,以所懷,率爾仰達,不自覺其大失臺體。處置請出,曾是不意,而召牌繼降,不得不黽勉出仕矣,卽者同僚,以處置請出,重被物議,旣已引避,尤不可一刻苟冒。請命遞斥臣職。答曰,勿辭。退待物論。
持平洪萬朝啓曰,臣之情勢,決難隨參於本府之急,故敢有所自列,只竢遞免,而處置請出,實是意外。臣於此已不勝其驚訝也。其曰旣往之嫌,非所當引云者,直是非斥之語,而苟然請出,實無所據。就職之後,卽當再避,而恐涉煩猥,泯默而退,累尋長單,見阻喉司,蹤迹狼狽,一味縮伏矣。卽者同僚,以處置乖當引避,而物論皆以迹涉避事爲言云,吁亦異矣。臣於崔錫鼎改正之論,苟無所嫌,則隨衆聯名,臣何敢憚,而敢引不當引之嫌乎?今於啓辭中,有曰立幟邪論,挺身投疏。所謂投疏,卽請宥臣外補之疏也。臣之晏然參論,實非人情之不忍爲者,而今之爲言者,至加以避事之謗,臣之情勢,其亦蹙矣。臣以應遞之人,決不可一刻苟冒臺席,請命遞斥臣職。答曰,勿辭。退待物論。
禁府都事申善涵,宋時烈圍籬修改事,巨濟地出去。
朴純啓曰,持平洪萬朝,再啓煩瀆,退待物論矣。傳曰,知道。
申厚載啓曰,同副承旨朴純,自午後猝得衂血之病,日暮不止,出血量可三四升,症勢甚重。不可仍在直廬,何以爲之?敢稟。傳曰,他承旨牌招入直。
右贊成尹鑴疏曰,伏以,臣於朝報,伏讀上批司直李袤之疏。讀之未了,不勝惶怖流汗之至。臣本樸愚伉拙,徒抱憂愛之忱,而不能隨時俯仰,變化其心,缺暴之章,乃不知自陷於徒守前見,角勝君父之罪,以缺宸衷。爲人臣下,而得此罪名,其何以自逭於斧鉞之誅?伏乞聖上,亟削臣官職,治臣罪犯,以正朝廷,以勵世道。臣無任惶怖竢罪之至。答曰,省疏具悉卿懇。頃日疏批中,角勝云者,非指卿身而謂也,卿何過辭至此?安心勿待罪,宜速上來,以副予望。以上燼餘
上在昌德宮。停常參·經筵。
三更,白雲一道如氣,起自艮方,橫過月上,直指巽方,長竟天,廣尺許,漸移東方,良久乃滅。
致祭官元㯙,題主官尹德駿,禮貌官朴弘圭,配享臣鄭太和位版題主事,金山地出去。
副提學閔宗道初度呈辭。入啓。給由。
禁府,黃重耉拿囚。啓。
院啓,凡有興作之事,臺諫啓請停罷,則例當停止,以待結末,而釐正廳姑罷之啓,方張而不爲姑停,晏然仍行,其不有臺諫之狀,殊甚可駭。且年久婦人之名字,代遠祖先之年歲,疎遠子孫,萬無得知之理,而勒令書呈,少有差誤,則擅自退還,不顧事體,再三改捧,亦多貽弊。請釐正廳都廳李萬封,從重推考。都城內禾穀耕種,一切禁斷事,曾有定奪,而禁令漸弛,人不畏法,作田作畓,愈往愈甚,景像不佳,所見可駭。請令漢城府,一一摘奸,菜田之外,穀物及木花耕種之弊,各別嚴禁。竝引嫌而退,奏事違例,强避失當,而措辭請出,未免苟且。揆以臺體,俱難仍在,請掌令李寅賓,執義李華鎭,持平洪萬朝,竝命遞差。答曰,依啓。
吏曹啓曰,卒領議政鄭太和賜謚官,本曹佐郞李玄錫一人,而昨於下堂之際,失足重傷,斷無登道之望。賜謚之行,不容少遲,本曹郞官闕員,今日口傳差出,爲及期下送之地,假郞廳,亦爲差出,何如?傳曰,允。
吏曹啓目,粘連慶尙左道暗行御史兪夏謙書啓云云。觀此書啓,則前豐基郡守李雲鼎段,大小政令,付諸下吏之手,殷豐縣氷庫除役,每一夫勒捧八升木一匹半,其數多至百餘匹,稱以斗稅橫斂,場市一年所捧,幾至三百石,盡歸私用,隱結所受米五十石,乞得人馬於官吏,載送丹陽船頭,而火田米私用者,亦至八十餘石是白乎旀,大同貿易之價,或減給其半,或減給其三分之一,勒徵於官吏及邑內之民,各邑軍器,亦皆不精是如爲白乎旀,前永川郡守李思永段,上年加田·火田隱結所收之皮穀,及火田所出之穀,至於六百石之多,而只以若干除出,勒定貿易於下吏,故一旬之內,各種魚物·實果之價,下吏之私用添補者,至於步木二十匹,正租五石,而猶患難繼是乎旀,官廳色吏,自備牛隻,以爲朝夕之供,故該吏不能支堪,逃去者,二人是白乎旀,又以一石米,六石租,給付肉色吏,自戊午八月,至己未十月,每五日,牛肉十斤,䑋·肝各一部,恒納衙內,故設肆兩處,屠殺農牛,不知其數是白乎旀,油淸貿易之價,半減於大同詳定之數,而官吏使令各二人處,稱以除仕,勒捧皮楮二千斤是白乎旀,上年到界,誕日進上乾雉二十四首,亦不給大同應給之價,而方農之節,調發九面煙軍,再次山行,違越事目,莫此爲甚是如爲白有旀,前慶山縣令呂顯齊段,各樣貿易之價,皆減半於大同詳定之數,而以耗米二石,勒貿木花,至於二百斤是白乎旀,紅蛤·海蔘·全鰒·文魚,俱非土産,而減價刻貿,吏皆呼怨。前醴泉郡守柳挺輝段,處事弛緩,大小政令,一聽於品官,上年田政,初不精覈官租案,不足之數,至於四百九十結,故出送監吏,使之完數,一任監色,使之弄奸,而猶且不足,故歲翻之後,更爲踏驗,至於完數而後已,事之可駭,莫此爲甚。家在近地,親舊之往來甚頻,以致需用之浩多,而油淸·紙地之價,皆不準大同詳定之數,故官吏·紙匠之輩,多有怨言是乎所,上項四邑守令,負犯俱重,不法文書,旣已封進,則不可不旣遞而置之,竝令攸司稟處。興海郡守南宮爕段,各樣貿易之外,綿子·木花等物,尤爲狼藉,而紙匠三名處,分定白楮六百斤,刻日督捧,故呼怨特甚,而大同紙地價,不爲上下之狀,擧此可知。貿易文書之旣在封進之中,爲先罷黜,其罪狀,令攸司稟處。彦陽縣監安世柱段,爲政平平,別無民怨,收合落庭租,蠲補民役,而貿易之價,雖從市直,旣不準大同詳定之數,性且嗜酒,有時酗醉,多有可駭之擧。密陽府使朴興文段,政令弛緩,身病且重,坐衙日小,抛棄官事,還上收捧,付諸監色之手,落庭穀物,用下官廳,場市收稅,闕數亦多,軍兵干紙,府內之民,防納,而倍徵正租,軍卒呼怨,貿易之價,皆不準給,而紙價尤廉,僧徒多怨。龍宮縣監金輝世段,居官自奉,淡略如僧,捐供補民,律己淸而政欠嚴明,事多疎闊,還上收捧之際,付諸監色之手,多有濫雜之弊,而引疾廢衙,開坐甚罕,民之欲訟辨正,多滯邑底,終不見面而退。上項三邑守令,所坐雖有輕重,而皆不可仍置,竝只罷黜。禮安縣監李材吉段,雜物貿易之時,雖不準大同詳定之數,前期給價,俾無怨言,而受制邑民,政令多不自由,殊涉疲殘,聽決頗詳,訟者稱其明,且守拙循常,無害於小民,故峽中殘邑,賴此稍安,軍器修補,亦不至疏漏。延日縣監李時衡段,勤幹簡約,大同木七同四十餘疋,公木作米四十五石,皆自料理,不捧於民邑,民稱以賢倅,而魚稅頗優,收斂販賣,蠲補民役之際,規以不爲私用,皆補民役,油淸之價,或以米斗,或以魚鹽準給,官用雜物,亦以魚藿轉授,軍器雖未盡善,亦無大段執頉。梁山郡守曺憲卿段,居官奉職,不無謹愼之心,而偏聽品官之言,事多迂緩,私大同,時有常平倉米太租三百餘石,而定監色各二人,各給四十石,而令取利民間,倍數還捧,故民多呼怨,而蓋出於欲補民役,故考其文書,則不歸私用,而縮節官需,蠲補民役,路傍殘邑,賴以稍安。上項三守令段,雖無異績,亦無大段瑕疵,竝姑置之,以責來效。蔚山府使柳潭厚段,束吏甚嚴,愛民以誠,流來科外之捧,大同之後,一倂罷之,東萊所納米濫磨鍊監色等,摘發重治,貯得作木,補用民役,魚鮮進上之時,準給詳定之價,故浦民稱善,其他貿易,一從市直,貿諸場市,而軍器修補,最勝於列邑。盈德縣監李積段,五年居官,一心奉職,從前除役之類,大同之後,倂罷之,節用官需,除出耗穀,丁巳條田稅米二百八石,戊午條歲弊價,貿銀二十五兩,己未條大同木八同,皆自別備,不捧於民,官用雜物,以例捧魚鹽,定色吏貿用,而給價之數,比前頗優,不費民力,官舍一新,各樣軍器,修補精利。上項兩邑守令段,皆有擧職之效,而李積則節省官廩,移補民役,尤爲可尙,似當有分輕重施賞之擧,何如?啓。以上吏曹謄錄
有政。
吏批,以南益熏爲吏曹佐郞。
備忘記,傳于閔就道曰,史官二員待命,騎馬六疋立之。津船摘奸。
吏曹啓曰,臺諫有闕,政事,何以爲之?取稟。傳曰,明日爲之。
申厚載啓曰,行大司憲閔黯,伴送使西下,執義李華鎭,掌令李寅賓,持平洪萬朝,避嫌退待,掌令申㶅未肅拜,今日以監察茶時之意,敢啓。傳曰,知道。
開城留守尹深上疏曰,伏以臣,性地魯下,才識淺短,不能出謀發慮,以效一官,常懷愧懼,若無所容。頃因所儲蕩竭,支勅無需,敢有所啓請,管餉之穀,旣不能得,而納粟之缺一字均爲賣爵,妄料以爲樞府同僉,雖似稍重,一路旣開於賑廳,則本府或冀其均蒙。且念公私賤隷三百名之稱通政·嘉善,無乃太濫,主簿·判官五十人之加僉知·同知,差爲簡約,思量趦趄之間,勅聲遽至,事迫計急,敢復馳啓,廟堂請許之意,想亦如此。然正古人所謂出於無術,行此下策,豈有餘地可以容手,而故爲此哉?臺啓峻發,竟至激還,臣實慙懼,措躬無所。問備之前,不敢輕有所出,泯默縮伏,以竢勘罷矣,今聞推考,因赦見除,尤不勝悚惕之至。噫,違命賣爵,是何等重罪,而乃以赦原,臣亦安可以免罪自幸,晏然在職乎?且竊伏念,本府,自辛卯以後,始請得常平五千金,餉穀一萬石,孶息用贏,其後隨竭隨請,或以木綿,或以實帖,莫不響副,故得虛而復盈,絶而復續,以至于今三十餘年,令舊都殘民,得以保其末業,旱荒飢饉,如近數年,而尙且撑拄,以應公役矣。至於臣之忝任,乃遂一傾盡蕩,而終設計策,復存餘燼,將有流散不支之勢,此實臣之無狀,奉職蔑效,以致如此。伏乞聖慈,先削臣職,仍治臣不勝任之罪,以爲瘝官者之戒,千萬幸甚云云。答曰,省疏具悉。旣往之事,今不必追咎,卿其勿辭察職。
顯宗大王廟廷配享臣領議政鄭太和敎書。王若曰,寧王有一德之臣,宜陟從享之列,國論定數年之後,始擧追配之義。博采群言,庸酬闕典。惟卿,質茂而度偉,識敏而材宏。猶處於鉅谷深林,龍虎變化之不測,譬置之東房西序,球璧琳琅之可作。寇平仲泰山作詩,相業已徵於韋布,呂汲公秦人無黨,公心益見於臺垣。天旣出爲時之俊豪,國復値生郊之戎馬。勞軍采石,力戰反出於書生,通表金陵,缺於中華。非徒殫忱罄節,當險艱而彌貞,抑亦隨機制權,缺纔撤荊門之鎖鑰,俾筦漢廷之樞衡。民部掌千乘之缺斯賴,天官高八座之位,展也人物所宗。夫旣歷試而著庸,遂缺圖政。故以四世五公之隆望,終爲三朝一節之藎臣。若醴之作苦缺一字甘,爾惟麯孽,有疑則匪卜匪筮,公實蓍龜。事至難而裁制悉當,位愈高而謙恭益甚。爲治勿用浮薄,朝端長篤厚之風,奏獄務先平反,域內享休嘉之福。泰山喬岳,雖不見運用之功,洪河大江,固已多浸潤之澤。六考倍會昌之當國,一歲加子儀之中書。迨玆禮論之相乖,斷以國制而爲定。蓋先君莫之行者,縱未遑乎三年,而長子亦爲朞焉,實深斥於四種。在當時軫後日之慮,故先王有中朝之嘆。念我胥及逸勤,方議太室之侑座,是誰橫生觝謗,反寢鄭國之祀勳?儀甚缺焉,悔其多矣。幸因相臣之攸奏,益驗公議之難沮。考前代之彝章,越有追享之故事,選宿昔之丞弼,疇若舊勞之元臣?惟輔翼承違,相不離於左右,顧陟降陪衛,理罔間於幽明。衆志攸諧,予意先決。玆以卿配享顯宗大王廟庭。於戱,國典斯備,卿烈愈彰。一體君臣,重成魚水之樂,千秋俎豆,共享苾芬之榮。精靈永有依歸,際遇當如平素。冀格明勸之誥,庶垂陰騭之休。故玆敎示,想宜知悉。大提學金錫胄製進
上在昌德宮。停常參·經筵。
申時,白雲一道如氣,起自西方,直指巽方,長竟天,廣尺許,良久乃滅。
五更,月暈。黑雲一道如氣,起自月下,直指坤方,長竟天,廣尺許,漸移東方,良久乃滅。
下直,義州府尹安如石。
假注書李文興病,代金瑜落點。
有政,以睦林儒爲執義,兪夏謙爲掌令,朴鳳祥爲持平,李寅賓爲副修撰,朴乃章爲龍宮縣監,趙復漢爲彦陽縣監,嚴緝爲安州判官,朴泰尙爲同副承旨,金益勳爲密陽府使,許墰爲司評,金永徵爲司畜別提,李台瑞爲禮賓正,尹荇爲監察,權詢爲興海郡守,沈檀爲應敎,李元祿爲右尹,趙沔爲監察,尹尙閔爲南部主簿,李后定爲兵曹正郞,李華鎭爲奉常副正,朴世樟爲全州敎授,金世祿爲校書副正。
兵批,金世器·李華鎭·李寅賓爲副護軍,洪萬朝爲副司直,李箴爲副司果,閔宗道·朴純爲副司直,陳承吉爲安義萬戶,鄭弘錫爲植松萬戶,鄭昌錫爲淸江萬戶,崔英達缺已上四人,以陞號事,承傳,李鏶爲平安兵使。
右議政吳始壽箚曰,伏以,臣之忝叨禮官,恰在昨年三月,伊缺請額儒疏啓下者數張,而前輩實蹟,耳目難逮,事係缺不可以孤陋之見,率爾斷定,其從違,欲循公議,廣加採詢,缺不得歸一。玆稽覆議,仍又遞任,勢雖適然,罪涉怠慢,國有憲章,臣實難逭,而聞法府,以臣職在台司,尙闕問備,已不勝瞿然之至,又伏見諫院啓辭,臣誠惶隕,不知置身之所。臣頃與諸堂上·郞廳,合坐於本廳,捧單節目,相議增損,而年歲及婦人名字,無不備載者,卽國朝三百年古例也。玆不敢使之刪去,而亦慮其事在久遠,一一備記之未易,雖有詳略之不齊,寬恕許捧之意,停當於席上,厥後捧單之時,又慮有違式而見退者,傳語面飭,不啻丁寧。不顧事體,再三改捧云者,臣亦莫知其由,至於臺啓方張,未卽停役,臣有不得辭其責者。諫院之請罷本廳也,都廳臣李萬封,問議停役與否,堂上有以仍爲書役爲題,槪以等待結末,虛費廩料,爲慮也。臣之妄料,旣與之相符,式年錄之散出各賓者,分卷合謄之役,亦且垂完,雖至仍罷,不可不爭謄,合束其所分冊子,而移送於本寺之意,爲答,則晏然仍行之失,臣何以自解也?凡差謬之失,無大無小,責在長席,臣何敢諉諸郞廳,而恬然不動乎?惟聖明,將臣所忝職名,先賜斥免,仍命攸司,議臣回啓稽緩,指揮做錯之罪,以肅頹綱,以安私分,不勝大願。取進止。答曰,省疏具悉。未卽回啓,蓋欲廣詢公議之意,至於箚末事,職由於臺啓變實之致,於卿俱無所嫌,卿其安心勿辭焉。以上燼餘及朝報
上在昌德宮。停常參·經筵。
昭憲王后忌辰齋戒。
自午時至酉時,日暈。夜二更,東方有氣如火光。四五更,月暈。
下直,江華留守鄭維岳。
謝恩,右副承旨崔逸,同副承旨朴泰尙,平安兵使李鏶,掌令申㶅,司評許墰,訓鍊判官李倜。
大司諫鄭樸啓曰,昨伏見大臣箚批,以職由於臺啓之變實爲敎。臣不勝瞿然之至。單子收捧之時,或稱違格,或稱誤字,或稱無保,以朱筆點抹而退,故不得已改書更呈,缺謂不爲改捧乎?上自王子·大臣,下至士庶,竝皆呈單,而久遠難識之年歲,及婦人名字,謂之古例,而必欲書呈,則缺臺啓旣發,則卽爲停止,例也,停與不停,只在堂上,晏然仍行,則此果重臺啓之意耶?何以豫料臺啓結末之如何,而合束散帙,必於臺啓未結末之前乎?都廳之稟議,已極不當,堂上之仍令不停,臣恐亦不合宜也。事多誤着,且有弊端,循例常規,亦從公議,而大臣陳箚引咎,聖批以變實爲敎,臣不可一刻苟冒,而昨緣日暮,今始來避,所失尤大。請命遞斥臣職。答曰,勿辭。
正言金澍啓曰,再昨長官,以釐正廳都廳推考事,發簡于臣,而不待結末,晏然仍行,捧單之際,多有弊端之說,臣亦有聞,故隨參論啓矣,大臣陳箚引咎,聖批以變實爲敎,而長官盡以此引避,則臣獨不可晏然,請命遞斥臣職。答曰,勿辭,退待物論。
正言閔昌道啓曰,大司諫鄭樸,以昨伏見大臣箚,批以職由於臺啓變實之致爲敎,臣不勝瞿然之至。單子收捧之時,或稱違格,或稱訛誤字,或稱無保,以朱筆點抹而退,故不得已改書更呈,則其可謂不爲改捧乎?上自王子·大臣,至於士庶人,竝皆呈單,而久遠難識之年歲,及婦人名字,謂之古例,而必欲書呈,則其可謂能顧事體乎?臺啓旣發,則卽爲停止,例也,停與不停,稟議堂上,晏然仍行,則此果重臺啓之意耶?何以豫料臺啓之結末如何,而合束散帙,必於臺啓未結末之前乎?都廳之稟議,已極不當,堂上之仍令不停,臣恐亦未合宜也。事多誤着,且有弊端,循例常規,亦從公議,而大臣陳箚引咎,聖批以變實爲敎,臣不敢一刻苟冒,而昨緣日暮,今始來避,所失尤大。正言金澍,以再昨長官,以釐正廳都廳推考事,發簡于臣,而不待結末,晏然仍行,捧單之際,多有弊端之說,臣亦有聞,故隨參論啓矣,大臣陳箚引咎,聖批以變實爲敎,而長官旣以此引避,臣獨何可晏然?竝引嫌而退,當初請推之論,旣已擧實,則難缺之批,不必爲嫌,請大司諫鄭樸,正言金澍,竝命出仕。答曰,依啓。
傳曰,大臣·備局堂上引見,江華留守留待。
巳時,上御熙政堂,引見大臣·備局堂上。領議政許積,左議政閔熙,行兵曹判書金錫胄,行護軍吳挺緯,行吏曹判書李元禎,刑曹判書金德遠,漢城左尹吳始復,江華留守鄭維岳,左副承旨申厚載,掌令申㶅,校理姜銑,假注書金瑜·金一夔,記事官李萬元·李玄紀入侍。積進曰,近日早朝稍寒,聖體,若何?上曰,無事。積曰,兩慈殿氣候亦,何如?上曰,安寧。積曰,雨後春秋牟頗蘇云,誠幸矣。辛亥年,各邑無不設粥賑救,故流乞之民,只望賑粥,無意還土,及其罷賑之後,無所資活,死亡殆盡。今年則以辛亥爲戒,冬間流丐於湖西·嶺西峽邑之民,趁春耕稍稍還集故土,方事耕作,誠爲多幸,而但聞尤甚貧殘,不能自振,仍留峽中丐乞者無限,而其中兩班之婦女·小兒之號泣行乞者,甚多云,誠爲矜惻。似當有別樣救活之道矣。上曰,分付兩道監司,各別救活,俾無塡壑之患,可也。積曰,高山察訪姜碩昌,月課,連三次不作,高山,人所厭避之地。曾在孝宗朝,洪汝河,以本驛察訪,月課,連三次不作,無故罷職,其後敍用,還除鏡城判官,郭齊華,以鏡城判官,不作月課,以此拿問,至於定配。今此碩昌所犯,不可不別爲施罰,爲先罷職,敍用後,還除北路相當職,以爲懲後之地,何如?上曰,依爲之。元禎曰,寧陵參奉李萬徽,功臣嫡長,故頃日政,擬望受點矣,今聞大臣,大政外,不當錄用爲言。李萬徽改差,何如?上曰,旣是應爲錄用之人,則旣除之後,不必改差,仍授本職,此後則惟大政時錄用事,定式,可也。又啓曰,許積賜凡杖時,例當賜宴,相臣之因年凶辭免,宜矣,自上曲循其情,雖寢成命,而接待王人之禮,自其家頗有浮費云。若以錢布等物,從優題給,俾助宴需,則待老臣之道,似得矣。上曰,令該曹米布從優題給。積進曰,臣老病朽質,無一事裨補國事,固當退居窮壑,而虛叨聖眷,徒竊寵祿,常用愧恧矣。今此成命,出於曠世異數,陳疏控免,未得蒙允,不得已黽勉受之,至於一等賜樂之命,尤爲惶恐,而旣有前例,亦不敢辭。且宣恩之際,接待王人,則自有親舊顧助之力,而踰分之恩,臣不敢當,請還收米布題給之命。上曰,此乃優禮老臣之意,卿其安心領受。德遠啓曰,啓覆罪人重金伊,旣已承服,而此固難明之事,不得端緖,用刑亦重難,何以爲之?上曰,各人招辭,不得端緖,則不必成獄,可也。始復啓曰,近來坊民之役,甚爲不均,雖以各部中一洞言之,元戶百戶,應役者,不過十餘戶,而苦歇不均,至於沿江居民,尤難支保。諸宮家船卜到泊時,不卽輸入,積置江邊,勒令近處居民,晝夜守直,難堪之弊,罔有紀極,故別爲事目,條列陳稟,自廟堂參酌定奪,頒布申飭,非止一再,而終不得永久遵行,誠極寒心。不可不及今變通,故仰達矣。積曰,坊民應役事,別爲事目,依前申飭擧行,何如?上曰,依爲之。又所啓,近來閭閻,多有拘忌之疾,闕門外近處,則使部官摘奸,缺但其禁標,比前漸遠,摘奸出送之際,旣未能精覈其缺多騷擾之弊云。問于大臣,變通,何如?積曰,闕門外近處,自先朝曾有禁斷,而今則漸至闊遠,凡有拘忌之疾者,無家可接,露宿城外,或有晝避夜入者云。禁標遠近,似當酌定矣。上曰,禁標,勿爲太廣酌定,可也。德遠曰,前因右副承旨申厚載所啓,京衙門直關列邑之弊,一切禁斷事定奪,知會於外方缺勢,無他司有異,獄訟推覈之時,外方多有及時憑問之事,缺道臣之文移往覆之際,動經旬月,事多稽滯,勢亦防礙。不可無變通之道,而直關禁斷,纔有成命,故敢此仰稟。上曰,刑曹則察其事之緊急,其中緊急者,依前直關,可也。上曰,江華留守維岳進伏。上曰,江都保障之地,不可任他。況慘遭飢饉,民不聊生,必須撫摩安集,收拾人心。維岳曰,臣無似,猥叨重地,思所以報效其萬一,而況承聖敎,敢不十分盡力?上曰,有稟定之事耶?維岳曰,到任之後,如有區劃變通之擧,則卽當啓問。上曰,察其事之輕重,或直啓,或上來稟議。仍賜弓帶筒箇。錫胄曰,臣外與維岳相議,而墩臺畢役之後,所當改修,但致此年凶,不可動民。第其女墻,則當交合黃土·細沙築之,始可堅固,待其經潦,更爲看審,改築焉。積曰,墩臺之一番改修,不可不已,必須黃土·細沙合築,然後當堅矣。錫胄曰,墩臺內不可無三間屋,已令水上貿材,待其到泊,當輸送于本府矣。錫胄曰,統營所造佛狼機,自三路數日後當入來,待其來到,當抽栍試放露梁矣。錫胄曰,前遣武臣魚壽一,往忠淸道時,肅拜後,作文書送于體府,自本道使之論賞缺其中六人,已爲入格,可當施賞,而且各其營將處,拈出中不中,論其賞罰,宜當矣。上曰,單子書入。罷出。
兵曹參判金禹錫,參知姜世龜改差,其代,以在京無故人,當日內口傳差出事,榻前定奪。
口傳政事,以吳斗寅爲兵曹參判,申厚命爲參知。以上燼餘
有政。吏批,以吳斗寅爲兵曹參判,申厚命爲參知。
上在昌德宮。停常參·經筵。
辰時巳時,日暈。夜二更,東方有氣如火光。四更五更,月暈。
謝恩,右尹李元祿,龍宮縣監朴乃章,校書副正字金世祿,興海郡守權珣,高山察訪元梲,司畜別提金永徵,戶曹正郞曺殿周,彦陽縣監趙復漢,應敎沈檀,奉常副正李華鎭,兵曹正郞李后定。
護軍尹以濟,江華留守遞來。
昭憲王后忌辰。
上在昌德宮。停常參·經筵。
夜月出時,月色赤。五更,月暈,流星出北極星上,入北方天際,狀如鉢,尾長四五尺許,色赤。
下直,杆城郡守具崟,加平郡守柳松齊,高原郡守許璧。
謝恩,兵曹參判吳斗寅,佐郞李必茂,監察趙沔。正言閔昌道初度呈辭。入啓。給由。
朗善君俁,昌城君佖等疏曰,伏以,臣等俱以無似,猥叨璿錄釐正之任,非不敢晝夜兢惕,十分審愼,而伏見都提調右議政臣吳始壽,因臺啓上箚之辭,臣等不勝惶悚之至。前後顚末,已陳於相臣之箚,臣等更不敢煩複,而揆其事體,罪無異同,而況相臣,旣以此引咎,則臣等之不卽自列,尤無其罪焉。伏願聖明,鐫臣等職任,治臣等罪戾,以便公私,不勝幸甚。答曰,省疏具悉。別無深嫌之事,卿等,安心勿辭焉。
掌令申㶅啓曰,新除授副應敎崔錫鼎事,措語見上忠淸兵使鄭后亮罷職不敍事。答曰,不允。鄭后亮,先罷後拿。
右議政吳始壽鍼灸呈辭。入啓。傳曰,安心調理。仍傳曰,遣御醫看病。以上燼餘及朝報
上在昌德宮。停常參·經筵。
日出時,日色赤。自卯時至酉時,日暈。
謝恩,參知申厚命,全羅右水使黃徵,南部主簿尹尙敎,持平朴鳳祥。
領議政許積箚子。大槪,賤疾適苦,不得進參於宗廟奉審,明日都試,亦無以自力,惶恐待罪事,入啓。答曰,省箚具悉卿懇。身有疾病,不得進參,有何所傷?卿其安心,勿待罪。仍傳曰,遣史官傳諭。
禁府,李世曾拿囚。啓。
江原監司書目,辭職上疏上送事。入啓。答曰,省疏具悉。卿其勿辭察職。又書目,今春採藥材進上闕封,三陟府使李達意,平昌郡守尹敏聖,伊川縣監李東益,麟蹄縣監姜守楠,安峽縣監許,楊口縣監鄭重昌等,罷黜事。啓。傳曰,勿待罪事,回諭。今當此農節,數邑守令,一時坐罷,則迎送之弊,殊可慮,特爲只推勿罷。
伴送使閔黯入來。
府啓,崔錫鼎改正事,忠淸兵使鄭后亮罷職不敍事。措語見上答曰,毋煩。朝報及燼餘
上在昌德宮。停常參·經筵。
申時未時,日暈。
下直,江原都事吳道一。
謝恩,護軍韓明遠,自如察訪柳百三。
工曹參判柳尙運初度呈辭。入啓。給由。
掌令申㶅啓曰,臣復命未幾,旋忝臺職,肅謝之後,取見前啓,則崔錫鼎改正之啓,有曾參柳世哲按律疏之語,臣意謂當初發論必得詳的,故依前連啓矣。今聞錫鼎,曾參洪得禹之疏,而疏中實無按律之語云。此雖非臣所發之論,旣傳其□□□□察之失,臣亦有之,何敢晏然仍冒於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
持平朴鳳祥啓曰,卽者同僚,以崔錫鼎改正啓辭中,有失實之語,旣已引避,而臣於昨日,亦參此啓,則不察之失,與同僚無異,臣何獨晏然仍冒臺席乎?請命遞斥臣職。答曰,勿辭,退待物論。
假注書金一夔改差,代柳栽爲假注書。以上朝報及燼餘
上在昌德宮。停常參·經筵。
下直,自如察訪柳百三。
謝恩,校理□□□,掌令兪夏謙,護軍金禹錫,寧陵參奉李□□,□□僉□尹聘三,兼中學敎授李東植,濬源殿參奉李□□。
傳曰,前右尹南九萬,捕盜大將具鎰,前□□□□□□□敍用。
副修撰李寅賓上□□□□□□□□之症,症甚危劇,而臣以獨□方□直廬□□□□恩遞,俾得救護事。入啓。答曰,省疏具悉。□□□□□□□□。
假注書□□改差,□□□□□□爲假注書。
領敦寧金萬基上疏。入啓。答曰,省疏具悉卿懇。今玆特除,實非偶然,卿其安心勿辭,從速行公。
吏曹參判柳命天上疏。大槪,昨日迫於嚴命,□□□□□□以臣情勢,萬無抗顔在直之理,乞蒙鐫削之□□□。入啓。答曰,省疏具悉。卿辭如此,本職當許遞焉。
執義睦林儒,掌令兪夏謙啓曰,臣等俱有賤疾,委頓叫痛,決無供仕之望,尋單請急,見阻喉司,一味惶蹙。頃見再昨備忘記,有少無相規之敎,臣等不勝悚然之至。官師相規,實是臺閣之任,而臣等屢叨言地,循默隨行,則少無相規之責言,固知難免矣。且伏念,殿下近日處分,未免爲過中之擧,而臣等未能進一言以匡救,則不職之罪,尤無所逃。諫臣旣以此引避蒙遞,臣等何敢一刻仍冒於臺席乎?請命遞斥臣等之職。答曰,依啓。
吏曹啓曰,臺諫有闕,政事,取稟。傳曰,當日爲之。
政院啓曰,左副承旨申厚載子女三人,俱患拘忌之疾,故出避行公矣。卽者陳疏到院,而其子所患,自昨日極重,不得不親自救護,身旣犯染,不敢出入於近密之地云。原疏不敢捧入,而合有變通之道,何以爲之?敢稟。傳曰,改差,可也。
大司憲閔黯啓曰,日昨備忘記以危疑多端,訛言沸騰爲敎,倉卒昏夜,易置大將,有若事機,急於呼吸者然。繼而削出銓長,銀臺長席,一言發口,罷臺臣兩窠,皆用特旨而除,至於三公,或因下敎切責退出江郊,或呈一疏,召□遞免,臣未知危疑者何事,訛言者何說,而殿下亦何從而聽之也。旣言訛言,而□以爲□□□爲人臣者,孰能免焉?臣於此,太息流涕之□□□也。身有言責之地,目見君上過擧,所當□誠殫論,以冀萬一回聽,如其未能,刀鉅隨後,亦所甘心。今乃强行不必避之嫌,苟圖僥倖免罪,宜殿下之一掃而退黜也。臣以無似,偏蒙寵渥,□自上□□置之八座,臣雖糜身粉骨,不足以報效。惟其見識不逮,不能裨補塵露,至其不欲牽於好惡,而爲苟用之論,殿下或有以下燭也。今當天威震疊,人心惴慄之時,□□□心腸,豈敢顧護私慮,妄觸雷霆,而誠不忍不一言,以負我殿下也?兩司多官,相繼引避,皆蒙恩遞,臣固無異同,請命遞斥職。答曰,依啓。
司諫朴鎭圭啓曰,臣伏見日昨備忘記,以少無相規之道爲敎,不勝瞿然之至。臣忝叨臺職,前後非一,而不能隨事論列,則少無相規之責,臣亦有之。兩司多官,旣以此引避蒙遞,何敢一刻苟冒於臺席乎?昨緣疾病,今始來避,所失尤大,請命遞斥臣職。答曰,依啓。
知中樞府事閔熙箚子。大槪,兼帶三任,一倂許遞,以安微分事。入啓。答曰,省箚具悉。守禦使之任,今姑勉副,卿其勿辭行公。
吏曹參議睦昌明,情勢不安,不得開政事,稟啓。傳曰,然則判書牌招開政。
吏曹判書鄭載嵩牌不進。傳曰,更爲牌招。
領議政許積上疏。大槪,嚴旨之下,不敢晏然在家,出伏江郊,冒死呼籲,伏乞亟賜罷免,因治臣罪事。入啓。答曰,省疏具悉。曾在嗣服之初,非不欲寅協,而及其論議嚴峻之後,不能調劑,終未免掀撓於浮議,予實咄咄而慨歎者也。卿辭如此,本職當勉副,卿其安心,勿待罪。
前副司直鄭載嵩上疏。大槪,特除之命,出於物情之外,驚惶罔措,置身無地。情勢窮蹙,疾病且谻,累召之下,竟未秪赴,亟命鐫改新除職名,仍治臣逋慢之罪事。入啓。答曰,省疏具悉卿懇。天官之長,實合卿才,卿其安心勿辭,從速行公。
兵曹判書金錫胄箚子。大槪,金吾所囚闕軍事,請令本府從速結末事。入啓。答曰,省箚具悉卿懇。所陳之事,當令次官擧行焉。
吏曹判書鄭載嵩,再牌不進。傳曰,知道。政事,出仕後爲之。
傳曰,金吾之長,不可久曠,判義禁李尙眞,從速上來事,下諭。以上朝報
備邊司啓曰,領議政許積,旣已出往江郊,賜几杖等事,不得擧行之意,敢啓。傳曰,知道。
上在昌德宮。停常參·經筵。
禮曹判書吳挺昌辭職上疏。入啓。答曰,省疏具悉。卿辭如此,宗伯之任當允副,卿其勿辭察職。
持平李震最,加資肅拜後啓曰,臣本庸陋,濫蒙洪造,新忝臺職,已至兩朔,而亦未署經,繼患阿堵,幾至廢明。伏枕尋單,見阻喉司,一味惶蹙。伏見數日以來,天威震疊,中外駭惑,兩司多官,相繼避遞,臣於此不勝悚然之至。過失相規,實是臺閣之任,而今日臺臣,竝有含默之罪,則臣雖在疾,一未行公,身居本職,亦已多日。當言不言,罪無異同,而恩資未謝,眼病又劇,不得偕避,今始自列,所失尤大,請命遞斥臣職。答曰,依啓。
傳曰,兩司多官,曠職已久,新除臺諫,竝牌招察任。
戶曹判書睦來善辭職上疏。入啓。答曰,省疏具悉。卿其勿辭察職。
謝恩,大司諫柳尙運,正言李彦綱。
吏曹參議睦昌明辭職上疏。入啓。答曰,省疏具悉。本職當許遞焉。
謝恩,掌令沈濡。
政院啓曰,新除領中樞府事金壽恒,時在江原道鐵原地,上來事,依例遣史官傳諭,上來時給馬事,兩道監司處,亦爲下諭,何如?傳曰,依啓。
傳曰,吏曹判書鄭載嵩,疏批已下,明朝牌招開政。
前領議政許積上疏。大槪,將臣·體府·內局等諸司兼任,亟賜遞免,以安微分事。入啓。答曰,省疏具悉。已悉於前疏之批矣。體察使及內局提調之任,今姑勉副,卿其安心焉。
大司諫柳尙運啓曰,噫噫,此何時也?艱虞溢目,紀綱日頹,社稷生靈,獨爲至尊之憂。噫噫,此何時也?惟其諫官之職,耳目所寄,百責所萃,則薇垣長席,爲任何如,而不循銓注,乃庸特除,雖得其人,猶可以啓異日之弊,而爲不厭人心之資,不識聖明何取如臣之疲劣空疎,而擢在此任也?臣之狼狽,固不足恤,而竊恐累殿下則哲之明耳。且臣頃遭慘戚,未能進參於泮宮課製之坐,方被推緘,未及照勘。揆以彼此,俱不可仍冒諫職,請命遞斥臣職。答曰,勿辭,勿爲退待,推考蕩滌。
正言李彦綱啓曰,新進小臣,不諒時勢,曾忝言地,大觸忌諱,瘡疣一生,訾謗俱萃。護黨迎合等語,至發於前席,雖賴聖鑑洞燭,譴罰不加,而言出臺臣,便是彈章。杜門屛迹,自分爲淸朝之棄物矣。迺者薇垣特除之命,遽出於千萬夢寐之外,驚惶霣越,措躬無地。陳章控免,亦涉唐突,縮伏私次,恭俟物議,不圖玆者,召牌下降,嚴畏分義,不得不冒昧出肅。第念諫官之職,其責最重,固非臣疲劣之資,負謗之蹤,所可一日冒居,請命遞斥臣職。答曰,勿辭,亦勿退待。
府啓,右贊成尹鑴乃光海孼臣孝全之子也。欲掩世累,假托儒名,以爲欺世發身之資。及其登顯,肆然無忌,不思圖報,欺蔽聖聰,□□□貪鄙,唯濟己私,受賄市人,移換廛肆,計騶受金,藉禁發屍。其他種種虐民射利之擧,不一而足,而然此鑴之細事耳。唯其禍心未已,包藏凶計,乃敢以照管慈聖動靜之語,陳達於榻前,此豈爲人臣子,所敢萠於心,而發於口者哉?原究厥心,實離間兩宮,爲負累者逞憾之計耳,其悖理斁倫之罪,疑亂熒惑之罪,無有逃於天地之間矣。論以王法,斷不可容貸,請右贊成尹鑴,極邊遠竄。前行大司憲閔黯及其姪副提學閔宗道,俱以鄙瑣邪佞之資,貪嗜貨色,全無行檢。及其登顯之後,依倚門戶,憑藉勢力,益肆其淫毒。西北兩營之物,盡歸囊橐,譯官市井之類,視爲儕友,平居之所談說,晝夜之所營爲,專在於商財評色之間。輿儓之賤,莫不唾罵,則搢紳之羞,固不足言。況其宗道之用心行己,尤爲邪僻,家有父病,護視常罕,奔走論議,汲汲如狂,布置黨友,盤據要路,上以欺蔽天聰,下以把握朝權,使主威日奪,邦政日紊。如此之人,不可一日置之朝端,請前大司憲閔黯,削奪官爵,門外黜送,前副提學閔宗道遠竄。答曰,依啓。崔錫鼎改正事,停啓。掌令沈濡獨啓
院啓,右贊成尹鑴以昏朝孼臣之子,性賦陰凶,世濟其惡,托迹山林,以爲欺世盜名之資。及其得志之後,肆無忌憚,驕縱之氣日熾,貪饕之習日長,命爲祭酒,減騶而受金,及據憲長,藉禁而發屍。故緩死囚,阻格朝命,則無君之心已彰,擅斫禁松,大起亭舍,則蔑法之罪難逃。其他罔利於市肆,侵漁於閭巷,虐民病國之事,鄙瑣賤汚之行,難以枚擧,此特鑴之薄物細故耳。包藏樂禍之心,公肆斁倫之說,敢以照管慈聖動靜之語,頌言於榻前,以爲詿誤聖字之計,爲人臣子,是可忍也,孰不可忍也?至於伸救犯罪之宗戚,潛受謝宴於其家,行己無倫,蹤迹詭秘,國言藉藉,輿情憤鬱。論以邦憲,決不可一一偃息於牖下,請右贊成尹鑴,極邊遠竄。副護軍吳挺緯,性賦愚蠢,持身賤汚,廉恥行檢等事,固不可責於此人,而曾判度支之時,稱以出給,籍沒家財産珍寶,□□□歸私橐,各司貢物,多與主人,通同分價,公肆貪黷,略無忌憚。閭巷之民,如在水火,及管賑廳也,稱以賑用,外方穀輸聚京師之後,減價出賣於市井商賈之輩,占其贏利。且於錢價低仰之時,賑廳所貯錢文,豫爲出置,減文之後,竊取一半,以爲肥己之資,致令國家行錢之美法,終至於淆亂無章,民莫之信。如此貪婪病國之人,不可不迸諸遐裔,以快都民之心,請副護軍吳挺緯遠竄。前校書正字許堅,賦性陰賊,濟以文墨,而幸父之無嫡,乘父之老耄,藉父之權力,驕奢淫縱之行,奸騙欺誑之事,國言之所騰藉,閭里之所共憤,獨其父不知耳。作爲請簡,遍行八路,水載陸運,貨賂如市,而掠奪商人半萬之金,脅取嶺驛過百之奴,其他種種作奸,有難悉數。至於狎驩名流,締結驍弁,其爲情節,萬萬無狀。嚴氏之世蕃,亦不過此,此可謂國之妖人,家之亂子,不可不亟置重典,以快人心,請前校書正字許堅□□□定配。大司諫柳尙運,正言李彦綱所啓答曰,依啓。
吏曹判書鄭載嵩上疏。大槪,伏聞有開政之命,而情勢之外,疾病危重,決無運動之望,乞賜鐫改職名,仍治臣罪事。入啓。答曰,省疏具悉卿懇。已悉於前疏之批矣,卿何固辭若是乎?銓衡殆空,決不可一向引入,卿其安心勿辭,從速行公。
奉敎南致熏上疏。大槪,臣旣是不公被薦之人,而又有薦人不公之罪,亟許鐫削,以安私分事。入啓。答曰,省疏具悉。爾其勿辭察職。以上朝報
上在昌德宮。停常參·經筵。
下直,安岳縣監權斗紀。
謝恩,五衛將沈栻,直講任弘益,孝陵參奉李洺,司饔奉事韓世卿。
應敎沈檀上疏。大槪,伏聞日昨筵中,有近來弘錄不均之敎,不敢抗顔於榮次,而且銓曹堂上,旣以銓選不公,相繼被罪。臣以其時銓郞,理難獨免,乞罷臣職,仍治臣罪事。入啓。傳曰,只遞本職。
傳曰,昨觀臺啓,許堅之狎驩名流,締結驍弁云者,誠甚叵測。令該府刻期發送配所,趁卽書入。
謝恩,吏曹判書鄭載嵩。
檢閱李玄紀上疏。大槪,缺答曰,省疏具悉。爾其勿辭察職。
右承旨閔就道初度呈辭。入啓。遞差。
禁府,吳挺緯務安,閔就道羅州遠竄,尹鑴甲山極邊遠竄,許堅南海絶島定配啓。
禁府都事鄭匡周,吳挺緯押去事,務安地出去,都事安績,尹鑴押去事,甲山地出去。
校理姜銑上疏。大槪,情勢難安之外,母病危重,斷無供職之望,冒死呼籲,冀蒙恩遞事。入啓。答曰,省疏具悉。爾其勿辭,救護母病。
政院啓曰,新除授都承旨南九萬在外,廳中只有臣端錫及左副承旨崔逸,出納之際,事多苟簡。新除授右承旨鄭載禧,右副承旨金萬重,同副承旨尹堦,竝卽牌招,都承旨南九萬,時在忠淸道結城地,斯速乘馹上來事,下諭,何如?傳曰,允。
又啓曰,新除授領議政金壽恒,時在江原道鐵原地,依例遣史官傳諭,上來時給馬事,兩道監司處,亦爲下諭,何如?傳曰,依啓。
謝恩,右承旨鄭載禧,左副承旨崔逸,右副承旨金萬重,訓鍊都正李仁夏。
假注書金瑜出仕,代以鄭來祥爲假注書。
行知中樞吳始壽上疏。大槪,冒萬死更陳血懇,乞削兼帶利園·釐正提調等任,仍治辜恩誤國之罪事。入啓。答曰,省箚具悉。卿辭如此,釐正廳都提調之任當勉副,卿其安心焉。
假注書鄭來祥病,代以金以鉉爲假注書。
謝恩,同副承旨尹堦,副應敎崔錫鼎。
以上朝報
有政。吏批,以朴泰尙爲吏曹參議,安後泰爲掌令,趙沔爲木川縣監,李翊相爲大司憲,權是經爲執義,權斗紀爲持平,金壽恒爲內醫院都提調,趙師錫爲吏曹參判,趙觀國爲瓮津縣令,申厚命爲忠州牧使,尹攀爲兵曹正郞,朴世堂爲司諫,朴鳳祥爲安岳縣令,李后定爲修撰,金澍爲兵曹正郞,柳命天爲京畿監司,趙持謙爲吏曹佐郞,睦昌明爲兵曹參知,金萬重爲承旨,吳道一爲持平。
備邊司啓曰,都體府,旣已許遞,則大興山城軍校等事,無主管之人,兵曹判書金錫胄,姑令察任事,傳敎。
上在昌德宮。停常參·經筵。
申時,日有兩珥。夜一更,月入東井星。三更,流星出亢星下,入南方天際,狀如拳,尾長三四尺許,色赤。
下直,保安察訪金天挺。
謝恩,大司憲李翊相,掌令安後泰,持平權斗紀,兵曹正郞尹攀,副摠管柳炳然,承文著作金一夔。
禮曹啓曰,新除授本曹判書呂聖齊,時在江原道江陵任所,斯速乘馹上來事,下諭,何如?傳曰,依啓。
弘文館啓曰,新除授修撰李后定,時在京畿積城地,經筵入番事緊,請斯速乘馹上來事,下諭。傳曰,依啓。
府啓,粤在英廟朝,設宗班外交之防,其慮患也深矣。自是厥後,莫之敢越,以至于今,而福昌君楨·福善君柟·福平君㮒等,俱以王室至親,偏蒙累朝優渥,眷愛之隆,夐出尋常,而乃反怙寵顓恣,乘機驕橫,交通賓客,謗議朝政。不特此也,日者楨·堅等,瀆亂宮女之事,言之醜矣。論其罪犯,自有其律,而流竄未久,旋賜放還,實出於聖上直恩好生之德也。其在自處之道,固當含恩感激,杜門省罪之不暇,而近年以來,形勢日盛,氣焰日熾,卿士大夫,締結腹心之交,驍武悍士,結爲射獵之徒,晝夜聚會,馳聘近郊,不有成憲,不畏國言,肆然無忌憚。一至於此,中外惴惴,寒心者久矣。若不及今堤防,以長其放僻之心,鴟張之勢,則日後難處之患,有不可言者。唯宜早爲之所,以爲保全之地,請福昌君楨·福善君柟·福平君㮒,絶島安置。廣州府尹丁昌燾,爲人輕躁庸瑣,本不合於保障之任,而及授本職以來,政令煩苛,擧措顚妄。官租糶糴,全委監色,軍卒操練,一任抛棄。且有不廉之誚,厚招軍民之怨,關防重地,決不可久畀此人,請廣州府尹丁昌燾,罷職不敍。新除授執義權是經,時在忠淸道忠州牧任所,持平吳道一,時在江原道任所,請竝斯速乘馹上來事,下諭。大司憲李翊相,掌令安後泰·沈濡,持平權斗紀所啓答曰,依啓。
院啓,福昌君楨·福善君柟等,俱以王室至親,受恩三朝,寵遇眷待之隆,視諸宗班,邁絶等倫。楨·柟等不思小心謹惓,遠別嫌疑,以保國家非常之恩渥,而乃敢憑恃寵靈,蕩蔑法制,交結外人,出入論議,力制朝廷,威行宮省,識者之寒心,固已久矣。自近年以來,親族益盛,和附益衆,上自卿士大夫,下至市井商譯,莫不聚會門館,奔走服役,有同奴隷,氣焰薰爝,形勢鴟張。射帿之會,多集武士,游獵之行,久淹郊外,行止放縱,見聞駭異。自英廟朝設防以後,宗屬之臣,未有若此之肆然無忌憚者也。至於福平君㮒,則頃年紅袖之變,罪固難貸,而流竄未幾,旋卽放宥,此誠生死骨肉之恩,惟宜杜門悔罪之不暇,而乃反無少懲艾,益肆淫佚,效尤兩兄,同歸一轍。若不嚴加堤防,以絶其放僻驕橫之習,則滋蔓之久,恐有日後難處之患。漢文輟食之悔,安保其必無,徐福曲突之說,有不可不念。其在聖明處置之道,尤爲及今深慮,早爲之所,以爲終始全保之地。請福昌君楨·福善君柟·福平君㮒等,竝絶島安置。獻納尹義濟以罪人子,不可仍置諫官之列,請獻納尹義濟遞差。慶州府尹朴廷薛,爲人昏劣,年且衰老,曾在嶺東閑郡,大小事務,專委下吏,傍邑守令,無不傳笑。況此舊都雄府,決不可久畀如此之人,一任其殘敗,請慶州府尹朴廷薛罷職。大司諫柳尙運,正言李彦綱所啓答曰,依啓。朴廷薛事,更加詳察處之。
吏曹啓曰,臺諫有闕,政事,取稟。
兵曹判書金錫胄請對,入侍。
傳曰,政事,明日爲之。
吏曹判書鄭載嵩上疏,臣於昨政,昏不致察,誤以罷散人,適擬郞官望,乞遞事。入啓。
今日兵曹判書金錫胄請對時所啓,別軍職李尙立,拿問定罪,何如?上曰,依爲之。又所啓,伊川縣監李東榏,爲先罷黜,其代,後政差出,卽爲發送,何如?上曰,依爲之。京畿監司柳命天,催促肅拜,數日內使之到界事,榻前定奪。以上朝報
今日入侍時,兵曹判書金錫胄所啓,前年江都築墩之時,爲饋役僧,南漢太醬一百石取用矣。御營廳無出處,不得還償,而湖南宣惠廳,有餘太千餘石矣。一百石,移送於守禦廳,何如?上曰,依爲之。以上守禦廳謄錄
上在昌德宮。停常參·經筵。
辰時,日有左珥。巳時,日暈兩珥。白氣如虹,出兩珥,長各丈餘,廣各尺許,良久乃滅。自午時至申時,日暈。
謝恩,綾平君具鎰,忠淸兵使尹天賚,瓮津縣令趙觀國,中樞經歷趙國衡,安岳縣監朴鳳祥。
答吏曹判書鄭載嵩疏曰,省疏具悉卿懇。許多注擬之際,偶然差失,有何可嫌之事乎?安心勿辭行公。
左議政鄭知和上疏。大槪,冒死仰籲,乞遞職名事。入啓。
禁府,福昌君楨巨濟,福善君柟珍島,福平君㮒喬桐,絶島安置啓。
答左議政鄭知和疏曰,省疏具悉卿懇。卿之德望,實合輔弼之任,卿何過辭至此乎?況國勢艱虞,廊廟空虛,尤不可累日引入,恝視國事也明矣。須體至意,安心勿辭,速出論道,以副予望。仍傳曰,遣史官傳諭。
吏曹參議朴泰尙上疏,還出給。
禁府都事權德衍·鄭泰邦·吳斗宬,罪人楨·柟·㮒押去事,出去。
院啓,朴廷薛罷職事。新除授獻納李寅煥,時在忠淸道鎭川地,請斯速乘馹上來事,下諭。答曰,依啓。
備忘記,噫,國勢孔艱,鼎席俱空,決非大臣一向撝謙,恝視國事之秋。許多文簿之積滯,亦不可不慮,卿其須體至意,安心勿辭,速出論道,以副如渴之望事,遣史官傳諭于左相。仍傳曰,左相之所患脚病,予已詳知,肅謝之際,勢難行禮,特爲除肅拜事,分付。
假注書李世益書啓,臣承命往諭于左議政鄭知和處,則以爲臣伏奉疏批,奬諭過隆。且以不可累日引入,恝視國事爲敎,臣撫躬罔措,方欲畢陳病狀,更伸崩迫之懇矣,不意玆者,復遣近侍,諭以速出,至有除肅拜之命,臣於此不勝惶悚之至。臣之病勢,雖無自力之望,一身顚仆,有不暇顧,明日當趨詣闕下云矣,敢啓。傳曰,知道。
傳曰,大臣及禁府堂上·兩司長官·左右捕盜大將,竝卽命招。
假注書金瑜書啓,臣承命往諭于領中樞府事金壽恒處,則以爲臣,以負罪逭刑之身,乃於千萬夢寐之外,遽蒙千古所無之誤恩,至辱近侍,遠宣召旨於累舍之中,駭惶感泣,罔知攸措。臣賤疾危篤,方在垂死之境,如得小甦,謹當以一疏,仰暴情事云矣,敢啓。傳曰,知道。
謝恩,大司諫金萬重,工曹參判李弘淵。
傳曰,禁府堂上闕員,卽爲口傳差出。判義禁上來遲速,未可豫料,今姑改差,亦以在京無故人,口傳差出。
吏曹口傳政事,以李正英爲判義禁,吳斗寅爲同義禁。
傳曰,推鞫爲之。
兵曹判書金錫胄,來詣政院啓曰,臣承命往傳賑恤堂上,從速差出之意於左議政,則以爲身病蟄伏中,猝然蒙此恩除,精神惝怳,不知所爲。未得肅謝之前,雖未敢徑有所對,賑事方急,亦不可苟循格例,而他人則未能猝然思得。戶曹判書睦來善,不但其才可合,方有度支之任,則此人似當先爲啓下云矣。傳曰,依爲之。以上朝報
有政。吏批,申鍒爲伊川縣監,兪瑒爲禮曹參議,吳相玉爲長興庫奉事,沈壽良爲修撰,姜山斗爲監察,尹敬敎爲校理,羅楦爲戶曹佐郞,安弼星爲監察,李弘淵爲工曹參判,吳始復爲江陵府使,李寅煥爲獻納,南九萬爲副提學,柳尙運爲承旨,金萬重爲大司諫,李敏敍爲承旨,吳斗寅爲知義禁,李正英爲判義禁。
兵曹判書金錫胄所啓,體府所屬伊川·平康,新有作隊之事云,而臣則未得知之矣,昨日伏承句管之命,始取其文書,而考見則步軍五哨,各給三保,又有馬軍,又有各邑工匠親兵等號,厥數不下數千百,屯將之兼把摠者,乃一白徒姜萬松,而萬松卽許堅之妻甥也。與其兄萬鐵,造爲屯監數十年,其所徵捧於民者,贓私累千,峽民呼冤切骨云。故已遣臣之軍官,試爲搜括文書以來,得其罪狀,然後欲爲稟處,而本縣縣監李東榏,莫敢誰何,終不能禁抑,雖緣疲殘之致,而亦不可置之,爲先罷黜,其代後政卽爲差出,數日內發送,何如?上曰,依爲之。
又啓曰,廣州府尹有闕,依近例,令備司議薦,何如?傳曰,允。以上吏曹謄錄
上在昌德宮。停常參·經筵。
謝恩,吏曹參議朴泰尙,京畿監司柳命天,伊川縣監申鍒,江陵府使吳始復,護軍睦林儒·金俊相,兵曹正郞金澍,都承旨柳尙運,判義禁李正英,同義禁吳斗寅。
政院啓曰,推鞫爲之事,命下矣。鞫廳排設於何處乎?敢稟。傳曰,庭鞫爲之。
傳曰,權判府事命招。
弘文館啓曰,新除授行副提學南九萬,時在忠淸道結城地,修撰沈壽良,時在京畿楊根地,校理尹敬敎,時在咸鏡道鏡城府任所,經筵入番事緊,請竝斯速乘馹上來事,下諭。
吏曹啓曰,廣州府尹有闕,依近例,令備邊司議薦,何如?傳曰,允。
吏曹口傳政事,請罪人押去,代以李公權·尹世馨爲禁府都事。
傳曰,廣州府尹,乃畿輔重鎭,不可暫曠,今日內擬薦。以金益勳爲廣州府尹。傳曰,新除授廣州府尹金益勳,今日內催促發送。
推鞫廳以崔錫鼎·李玄錫·權珪·金儁相爲問事郞廳。
假注書金以鉉書啓,臣承命,往諭領議政金壽恒,則以爲罪累之身,荐蒙恩召,有此千萬不敢當之新命,驚感震悸,不知置身之所。臣疾病危苦,神氣昏霧,未卽封章疏籲,尤增死罪云矣,敢啓。傳曰,噫,卿試看今日之國事,艱虞溢目,人心危疑,此豈大臣退於鄕村,恝國事之秋耶?前後史官之行,飜然改圖,予日望之,今觀書啓,上來之期,漠然無聞,此實由於誠意之未孚而然耶,心深漸恧,無以爲喩也。卿其須體至意,安心勿辭,宜速登程,以副上下之望事,更往傳諭。
廣州府尹金益勳,謝恩後仍爲下直。
政院啓曰,新除授伊川縣監申鍒,數日內發送事,榻前定奪,而國忌及大祭相値,兩司不得開坐,署經未易云,何以爲之?傳曰,除署經,當日內發送。
下直,伊川縣監申鍒。
吏曹,守令有闕,政事,取稟。
鞫廳罪人李台瑞刑問一次,不服。
謝恩,兼春秋洪有龜。以上朝報
有政。吏批,以李公權爲禁府都事,尹世喜爲禁府都事,洪萬容爲承旨,鄭時亨爲原州牧使,崔碩榮爲江華經歷,李翊䎘爲全羅監司,李華鎭爲舒川郡守。
上在昌德宮。停常參·經筵。
謝恩,參知睦昌明,忠州牧使申厚命,木川縣監趙沔,戶曹佐郞羅䙋。
奉常奉事金沆,配享臣鄭太和位牌陪行後入來。
傳曰,都承旨引見。
兵曹判書金錫胄請對入侍。傳曰,前監司李䎘敍用。
問事郞廳金儁相病,代姜銑改啓下。
京畿監司書目,永平呈,以領議政金壽恒上疏上送事啓。答曰,省疏具悉卿懇。已悉慇懃之意於史官傳諭之批,復何多誥?當此鞫獄方張,國事危疑之時,身居領揆,一向撝謙,尙無上來之期,是豈予之所望於卿者哉?須體如渴之意,安心勿辭,從速登道,以副至望。仍傳曰,遣史官疾馳傳諭于領相,仍與偕來。
禮曹啓曰,大通官等,言于差備譯官曰,俺等覓來竹笛五箇,告于都監云,臣等以難得之意,多般搪塞,則通官等以爲雖不備其數,不可不覓去云。係是樂器,令該曹稟處,何如?傳曰,允事命下矣。彼人所求竹笛,都監旣不得搪塞,則勢將參酌應求,隨便覓給云意戶曹及掌樂院分付,何如?傳曰,允。朝報
上在昌德宮。停常參·經筵。
申時,日暈。夜自一更至三更,月暈。
謝恩,長興奉事吳相玉,監察安弼星,東學訓導蔡獻徵,敎授具仁卿,護軍李尙馥。
假注書金灝出仕,代尹德駿落點。
忠淸監司書目,舒川郡守任弘望,相較上司,終至棄官,罷黜事。
院啓,全羅監司柳命賢,京畿水使姜碩賓,俱以堅之狎客,爲世之所唾鄙者久矣。獄事旣發之後,不可一日仍置於藩臬之任,請全羅監司柳命賢,京畿水使姜碩賓,竝削去仕版。答曰,依啓。正言李彦綱啓
府啓,請前訓鍊大將柳赫然,拿問處置事,忠淸監司吳始大,原州牧使吳始益,俱以柟之親屬,當此治獄之日,不可一日仍置方伯·守令之任,請竝罷職不敍事,其代,當日開政差出,催促發送。答曰,依啓。大司憲李翊相,掌令安後泰·沈濡,持平權斗紀所啓
謝恩,左尹金禹錫。
吏曹參判趙師錫上疏。大槪,新授職名,萬不近似,乞蒙恩遞,以重名器,以安微分事。入啓。
答曰,省疏具悉。卿才實合佐貳之任,卿其勿辭,從速察職。
政院啓曰,同副承旨李敏敍,來詣闕下,陳疏到院,而觀其疏辭,則子女俱患拘忌之疾,症勢危重,方在死生中,父子情理,不得不親自救護云。原疏不敢捧入,而合有變通之道,何以爲之?敢稟。傳曰,改差。
禁府,柳赫然拿囚。啓。
謝恩,吏曹參判趙師錫,參知朴純,京畿水使柳炳然。
昨日鞫廳罪人柟,刑問施威承服後,同黨不爲直告,刑問一次。以上朝報
有政。吏批,以尹以濟爲忠淸監司,南二星爲承旨,閔鎭長爲典設別檢,瀛昌君沈爲司饔提調,金禹錫爲左尹,柳命堅爲慶州府尹,李尙眞爲繕工提調,李尙眞爲左參贊,李萬封爲右通禮,趙祉錫爲鏡城判官,金必振爲軍資主簿,睦昌明爲密陽府使,李秀彦爲直講,朴長建爲內贍主簿,安如岳爲江原都事,權秀萬爲禁府都事,朴純爲兵曹參知。
吏曹啓曰,全羅監司李䎘,以大臣薦,備擬受點矣。李䎘前任仁同府使時,解由未出,何以爲之?敢稟。傳曰,勿論,可也。
傳曰,許多軍兵,連夜扈衛,沾濕冷雨,不可無矜恤之道,令內局及精抄廳米·錢,從速題給。以上御營謄錄
賑恤廳啓曰,卽今都下飢窘太甚,多有絶火之患,瞻聆所及,誠極可慮。取考本廳穀物遺在文書,則大米尙有六千五百二十餘石,依前例料祿受食人外,令五部大中小戶,區別成冊,從速收捧,爲先除出見在之米,斟酌分給還上,以爲救急之地,何如?答曰,允。以上備邊司謄錄
上在昌德宮。停常參·經筵。
二更三更,月暈,月入時色赤。
謝恩,都摠管睦來善·申汝哲,吏曹佐郞趙持謙,右通禮李萬封,監察姜山斗,原州牧使鄭時亨,忠淸監司尹以濟,軍資主簿金必振,鏡城判官趙祉錫,密陽府使睦昌明。
下直,潭陽府使睦林馨。
兩慈殿·中殿,藥房問安。答曰,知道。藥房啓曰,伏未審此時,聖體若何?兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
政院啓曰,同副承旨南二星,時在忠淸道結城地,斯速乘馹上來事,下諭。傳曰,允。
賑恤廳啓曰,卽今都下飢窘太甚,多有絶火之患,瞻聆所及,誠極可慮。取考本廳穀物遺在文書,則大米尙有六千五百二十餘石,依前例,料祿受食人外,五部大中小戶,區別成冊,斟酌分給,以爲救急之地,何如?傳曰,允。
奉敎南致熏書啓。臣承命往諭于領議政金壽恒所住處,則以爲臣昨纔上章陳籲,冀蒙收回成命,不意近臣又臨,傳諭聖敎,辭旨丁寧,有踰尋常,惶感震惕,繼之以泣涕也。臣之卽今病勢,雖無以自力趨命,聖諭至此,又聞有設鞫之擧,臣子分義,不容一日退伏。徐當不計顚仆,忍死登程云矣,敢啓。傳曰,知道。
領議政金壽恒在外〈未〉肅拜。傳曰,領相肅拜後留待。
備忘記,凡鞫廳罪人,倍道拿來例也,許堅拿來都事之下去,今已三日,而尙不入來,殊極痛駭。當該都事,待其拿來後,拿鞫定罪。
禁府,當該假都事李時宰,拿囚。啓。
鞫廳罪人許堅,拿來。
鞫廳罪人李台瑞加刑一次,不服。
判府事權大運箚子。大槪,冒萬死,惶恐待罪事。入啓。
答曰,省箚具悉。卿其勿待罪,安心參鞫。朝報
上在昌德宮。停常參·經筵。
謝恩,五衛將韓明遠,舒川郡守李華鎭,西學訓導盧光協,江原都事安如岳。
京畿監司書目,積城呈,以修撰李后定病重,上去不得事啓。遞差。
鞫廳,罪人李尙立,刑推一次,不服。罪人許堅,原情承服。
罪人許積拿來。
備忘記,逆柟旣已承服,則其兄弟處,多有究問之事,竝發遣都事拿來。
禁府,楨·㮒,拿來。
京畿監司書目,楊州呈,以司諫朴鎭圭辭職上疏上送事啓。答曰,省疏具悉。爾其勿辭,從速上來察職。
備忘記,今聞奉事·內官之言,所經各驛中,良才·分行等驛卒,見其使行,盡爲逃散云,誠極痛駭。若不重治,則脫有緩急,委屬可慮,當該察訪罷職,驛吏卒,令本道捉致營門,嚴刑定罪。京中逆家文書搜探之時,京驛馬亦無趁卽立待云,尤極可駭。兵曹色郞,爲先從重推考,色吏亦令攸司,從重科罪。
罷職現告,良才察訪韓後望。
鞫廳罪人許堅,承服後,同黨究問次,刑問一次,終不直告,加刑啓。依啓。
院啓,長湍府使李煦,性本庸孱,無一可觀,而依倚妻黨,冒占膴仕,公議之不與久矣。及授本職,物情尤駭,莅任未久,政令稽緩,不治之聲,喧傳遠近。且本府畿輔重地,兼管兵民之政,朝家所委寄,不輕而重。當艱虞之時,牧禦之任,不可付諸此人,請長湍府使李煦罷職。又所啓,中和府使金煥,本以庸鄙武夫,取妾權門,以爲攀緣發身之階,驟躋峻秩,繼典雄府,輦輸貨賂,媚悅形勢之家,剝割軍民,盡歸肥己之資,闔境嗷嗷,如在水火。如此貪虐之人,不可久畀字牧之任,請中和府使金煥,罷職不敍。
府啓,水原乃畿輔重地,從前擇送,意有所在,而近年以來,荐遭凶荒,人民流散,邑里薾殘。卽今農務方殷,賑賙之策,不啻若救焚拯溺,而府使權脩,素乏才局,年紀且衰,凡諸官事,一任抛棄。至於賑政,專不着念,望哺之民,擧皆呼怨,凶歲牧民之任,決不可仍畀此人,請水原府使權脩罷職。國家不幸,連遭大侵,凶荒之慘,畿內尤甚。民皆失業,室如懸磬,塡壑之患,已不可言。目今春耕方急,雨澤雖洽,而民無粒粟,播種愆期,農夫釋耒,遑遑田畝。頃因列邑所報,雖有若干種子題給之事,而其數甚尠,未能遍給,已受之民,猶有不足之患,未給之邑,將有廢農之憂。民事誠急,不可小緩,請令該廳,毋論尤甚之次邑,急速分給種子,以爲及時播種之地。答曰,依啓。末端事,令廟堂稟處。
答院曰,依啓。金煥事,不允。朝報
上在昌德宮。停常參·經筵。
下直,原州牧使鄭時亨,安岳縣監朴鳳祥。
謝恩,持平吳道一,慶州府尹柳命堅。
京畿監司書目,永平呈,以禮曹參議兪瑒,上疏上送事啓。答曰,省疏具悉。所陳之事,予已知之。爾其勿辭,從速上來察職。
禁府,洪有夏拿囚。啓。
鞫廳罪人姜萬松·姜有由·姜永達·李東模拿來。
吏曹啓曰,水原府使有闕,依近例,令備邊司議薦,何如?傳曰,允。
鞫廳,承服罪人許堅,加刑一次,同黨不爲直告。
院啓,中和府使金煥,卽遠竄罪人吳挺緯之妾女壻也。藉其形勢,爲其私人,夤緣發身,屢典雄藩,其庸鄙之態,驕濫之習,固不可言,而及授本職以來,不以官事爲念,軍民膏血,盡歸肥己之資,輦輸貨賂,以爲善事之堦。民不堪命,怨聲載路,此非泛然風聞之比,更無詳察之事,請中和府使金煥,罷職不敍。答曰,不允。
罪人李台瑞,壓膝一次,不服。
傳曰,鞫廳大臣以下引見。引見時,因大臣所啓,忠淸兵使尹天賚,全羅左水使黃徵改差,其代當日開政差出事,及謝恩使行期退定,副使金禹錫改差,今日政差出事,榻前定奪。
趙師錫爲守禦使。
府啓,江華留守鄭維岳,以憸邪之性,挾斗筲之才,平生所營爲者,唯在於趨附權要,窺覘勢利,諂事伴相,親診妓妾之腫,媚悅近宗,請給伴從之隷。上年次玉之獄,挺身擔當,百般設計,曲爲逆堅之地,終反已成之案,人情憤鬱,莫不切齒。如此奸惡諂侫之人,不可不迸諸四裔,以昭懲惡之典,以快輿人之心,請江華留守鄭維岳遠竄。答曰,不允。
傳曰,上變人姜萬鐵,雖曰告者,而與元老聯名而已,全無發告之事。此牽於元老,不得已上變之擧,而其意只欲免死,不爲吐實之計,其爲情狀,極爲痛惡,各別刑推鞫問,期於吐實,可也。
罪人姜萬鐵,則刑問十五度後停刑。罪人李台瑞,壓膝後,加刑一次,不服。罪人姜胤昔,刑問一次,不服。以上朝報
有政。吏批,以李奎齡爲水原府使,李光夏爲司評,李元祿戶曹參判,金漢老爲良才察訪,韓如愚爲刑曹佐郞,金晢爲監察,沈益善爲漢城判官,權尙夏爲順陵參奉,梁禹及爲竹山府使。
右部千摠梁禹及,方以宮城扈衛,分守信地,而今日政,除授竹山府使,欲出其代,則他軍門所屬及在外者,絶無可合之人。竹山旣非緊窠,都監事勢則甚切,梁禹及竹山府使改差,使之仍存千摠之任,何如?傳曰,允。
上在昌德宮。停常參·經筵。
下直,忠淸監司尹以濟,楊州牧使睦天成。
謝恩,學諭李萬根,內贍主簿朴長述。
鞫廳,罪人尹楨拿來。
承服罪人柟,凶謀節次,不爲直告,刑問一次。罪人洪有夏,刑問一次,不服。李台瑞,烙刑一次,不服。尹楨,刑問一次,不服。姜萬松,加刑一次,不服。
院啓,請中和府使金煥,罷職不敍事。措語見上答曰,依啓。
鞫廳,加出問事郞廳沈壽亮·任堂。啓。
謝恩,修撰沈壽亮。
傳曰,鞫廳大臣引見。
府啓,請江華留守鄭維岳,遠竄事。措語見上答曰,削奪官爵,門外黜送。
忠淸監司書目,扶餘兼任鴻山呈,以判義禁李尙眞,辭職上疏上送事啓。
答曰,省疏具悉卿懇。今玆之命,意非偶然。政府西壁,亦非閑漫之職,卿勿固辭,從速上來察職。
今日引見時,領議政金壽恒所啓,行判中樞府事權大運,連日參鞫矣。今日鄭元老招辭中,體府復設,大運亦有與知之事云,故不敢參坐,待命闕外矣。臣於其時在外,雖未知其間曲折,而當初體府復設,豈有涉於凶謀之事乎?左議政鄭知和曰,臣適於其時,以原任入侍,備知其事矣。當其新設及復設時,大運則皆以爲尤緊云,到今似無引嫌之患矣。上曰,此事予亦明知,少無未安之事,速令參鞫可也。
政院啓曰,臣等卽伏聞,許積有削奪官爵,放歸田里之敎云,臣等不勝驚惑之至。身犯大逆,父子相坐,三尺至嚴,不可以一時私恩,有所容貸也明矣。逆堅所坐,不啻狼藉,旣已輸情,將伏邦刑,則設令其父無所與知,金石之典,自有當律,況贊揚逆柟之說,堅旣言及於其父,故設體府之擧,積又從以成之,則其敢曰,在家不知乎?揆之王法,已極嚴截,論以獄情,亦涉疑惑。殿下今日之擧,固知出於好生之德,念舊之惡,而非所以奉成憲而明天討也。臣等待罪近密,區區私懷,不得不仰達,伏乞收回成命,亟正邦刑。答曰,已諭于筵中矣,勿煩。
傳曰,告者鄭元老,解枷杻放釋,在囚罪人點同,別無可問之事,分㨂放送。
罪人柟結案,以王室近宗,不思謹愼,締交賤孼,敢懷非望,與許堅約會于鄭元老家,循例打語之際,堅曰,主上春秋方盛,而玉體未寧,且無儲位。若有不幸之事,則捨大監而歸於何地耶?方今國事弊痼,他日須善爲之。且打破黨論,宜當云云,矣身晏然聽受,而今因鄭元老招辭,其間事情,盡露無餘,謀逆的實,罪凌遲處死。
罪人堅結案,矣身以賤孼,締交近宗,情迹陰秘,積有年所。上年正月,與柟相會於鄭元老家,盃酒談話之間,言于柟曰,聖上春秋鼎盛,固無可憂之事,而萬一不幸,則卽今宗中譽望,在於大監,捨大監而其誰哉?如是酬酢之際,手書誓言曰,出於三人之口,入於三人之耳,萬一漏洩,天必殛之。因爲折作二片,與鄭元老,各持其半,而殺鷄瀝血,和酒共飮,三人爲兄弟,謀逆之罪的實,凌遲處死。
判府事權大運上疏。大槪,天日下燭,得免重誅,感祝聖恩,不知死所,而參鞫之命,不敢承當,冒萬死略陳危迫之情,乞蒙還收,仍削臣職事。入啓。答曰,省疏具悉。卿其安心勿辭,從速參鞫。
備忘記,以罪人柟結案,傳曰,柟以王室至親,自孝廟先朝,養育宮中,蒙被不世之恩渥,渠雖謀逆不道,予不忍斷以邦刑,特爲處絞。
當日,罪人堅,軍器寺前路行刑。啓。柟,堂古介處絞。啓。
今日鞫廳大臣引見時,上曰,罪人許積,論以律文,則父子十六歲以上,當爲連坐,而告者招辭及逆堅原情中,旣無與知逆謀之事,且以三朝舊臣,受恩最厚。今若斷之以律,則非徒有傷先王則哲之明,於予心亦有所不忍者,不可以執一之法,依嚴崇例,特爲貸死,籍沒家産,削職爲民,放歸田里可也。大司憲李翊相所啓,臣非不知執法之宜當,而上敎懇惻,不啻縷縷,故不敢爭執,有所承順矣。同副承旨尹堦,以不能執法爲言,臣之不職之失著矣,請命遞斥臣職。答曰,勿辭,亦勿退待。大司諫金萬重所啓,臣非不知執法之宜當,而上敎懇惻,不啻縷縷,故不敢爭執,有所承順矣。同副承旨尹堦,以不能執法爲言,臣之不職之失著矣,請命遞斥臣職。答曰,勿辭,亦勿退待。大司憲李翊相所啓,臣初以爲上敎只減死,故仰體聖上好生之德,有所承順矣。若以籍沒家産,放歸田里爲律,則實爲太輕,國體斷不如是。請逆堅父積,減死後,以次律施行。答曰,不允。
大司諫金萬重所啓,父子緣坐,國之常典,而聖上特念許積爲先朝舊臣,貸以不死,天地好生之德,孰不感悅,而第削職歸田,定律太輕。且積之所坐,非獨其子之罪,以堅爲子,莫知其惡,軍國之事,一委其手,聚會武夫,釀成禍亂,特亦參其子之逆謀而已。請堅父積減死,以次律施行。上曰,不允。
上曰,李元禎以當初體府設立謂不緊,宜速還罷云,及其復設時,則以南北有警,不可不復設爲言,其時元禎亦爲臣之所言,不無前後不同之嫌云矣。今者此等說話,發者元老之招,雖不可以此,致疑於與知逆謀,而身爲重臣,見欺逆堅,乃有復設之擧,誠極痛駭,李元禎極邊遠竄可也。上曰,吳挺昌雖無豫知凶謀之事,而身爲卿宰,締交賤孼,情迹詭秘,士夫風習,豈容如是?不可無懲勵之道,絶島圍籬安置可也。上曰,體府復設時,尹鑴非徒力主其議,至欲副察使,榻前差出之時,以金錫胄察任事,命下則鑴頗有不悅之色,仍以偏僻語顯斥,而其後許積,又以加出副察一員事,陳達於榻前,必欲以尹鑴爲之,予則其時偶以爲然矣。今者此等說話,發於鄭元老之招,雖不可以此,致疑於與知凶謀,而其信聽逆堅奸巧之說,專主復設體府之擧,而且欲自爲副察之狀,極爲痛駭,因其配所,圍籬安置。以上朝報
吏曹啓曰,昨日政,以沈益善爲漢城判官,至於受點矣。今聞曾任漢城判官時,以私禁摘奸事,臺諫啓請汰去,蒙允之後,又因其事而被推,至於奪告身。其後雖有職牒還給之命,身在罷職中云。臣等未及覺察,矇然擬望,不勝惶恐。沈益善改差,何如?傳曰,敍用可也。
上在昌德宮。停常參·經筵。
下直,鎭岑縣監鄭碩耉,扶餘縣監洪遠普,丹城縣監趙爾重。
謝恩,水原府使李奎齡,司諫李光夏,刑曹佐郞韓汝愚,漢城判官沈益善,護軍韓之相。
備忘記,前判書南龍翼,前參判李端夏,前郡守金錫衍,前府使安縝,前掌樂正趙嘉錫,前判官申琓,竝敍用。
政院啓曰,江華留守鄭維岳,削奪官爵,門外黜送事,命下矣。臺諫方以遠竄論啓,削奪官爵,門外黜送傳旨,不得捧入之意,敢啓。傳曰,知道。
禁府啓曰,謀逆承服正刑罪人堅,依律文緣坐籍沒,破家潴澤,降其邑號,罷其守令等事,令各該司,捧承傳擧行,何如?傳曰,依啓。又啓曰,逆柟處絞,雖出於特命,緣坐籍沒等事,則依例擧行之意,敢啓。傳曰,知道。
鞫廳罪人許積,放送。
謝恩,右尹金禹錫,應敎崔錫鼎,承文副正字尹德駿。
禁府,吳挺昌珍島圍籬安置,李元禎理山遠竄,尹鑴甲山圍籬安置啓。
鞫廳罪人李台瑞物故,姜萬松刑問三次,不服。
吏曹口傳政事,以韓柱相·柳爲禁府都事。
禁府,許秩蔚山,許稜延日,許鏶梁山,許䅘機張,許穭海南,許䅘泗川,許㦿固城,許鑰三嘉,竝流三千里定配。啓。
鞫廳罪人點同,拿來。
禁府,煥興陽,㷜金海,重陽鎭海,竝流三千里。啓。
院啓,國家不幸,凶逆之變,近出於至親,樹立黨與,釀成凶謀,逆堅爲之魁,擅弄兵權,陰助聲勢,積實主張之。柟·堅兩賊,旣伏邦刑,則積之獨保首領者,已是失刑。況父子隨坐,自有當律,三尺至嚴,不可以一時私恩,有所容貸也明矣。臣伏聞昨日筵中,有逆堅父積,削職爲民,放歸田里之命,臣不敢知此何擧措。堅之所以敢生不軌之心者,實由於體府之籍兵,體府之復設,專在於積之設機,則積之不與凶謀,安保其必無?設令積見賣於賊子,謀逆之事,無所與知,攸司之律,昭載令甲,古今天下,安有子爲大逆,而父獨逭刑章之理哉?噫,法者,祖宗之法,天下之平,豈可以三朝舊臣,受恩最厚之故,屈祖宗之法,傾天下之平,啓後世亂臣賊子之禍哉?神人之所共憤,王法之所難赦,嚴嵩之事,斷不可引而爲例。請罪人許積,按律處斷。昨日斷獄,有逆堅父積,削職爲民,放歸田里之命。此雖出於聖上念舊好生之德,論以邦憲,大是失刑,而按獄之臣,不能據法爭執,其在獄體,豈容如是?請當該禁府堂上,竝從重推考。答曰,不允。推考事,依啓。正言李彦綱所啓
府啓,請江華留守鄭維岳遠竄事,春秋大法,莫嚴於討賊,父子隨坐,昭載於國典,不容以一時私恩,有所輕重於其間,則三尺一撓,而能國其國者,未之有也。國家不幸,凶逆之變,出於至親,而原其所以釀成陰謀,鴟張羽翼者,實出於弄權之家,則神人之憤,有倍於潢池之盜弄者矣。賊堅輸情,已伏邦刑,則攸司之律,自有常憲,而伏聞昨日筵中,有罪人許積削職爲民,放歸田里之命,臣等不敢知此律何名。設令其身,無所與知,子爲大逆,而能保首領者,斷無此理。況積擅用威福,廣樹黨援,再設體府,陰養私兵,使其賊子,藉此生心,則其不道之狀,無君之心,國人之所共憤,路人之所共知也。苟非積權傾人主,勢焰熏天,則逆柟豈可徒恃幺麽一賊堅,而敢生凶逆之謀也哉?父子十六歲以上,當爲緣坐,聖明旣已下敎於榻前,則何可以三朝舊臣,受恩最厚之故,有所容貸之理乎?法者,祖宗之法,天下之平也。和均所有,公議至嚴,殿下安得以私之哉?且其凶徒不軌之語,不無與知之端,賊子陰嗾之謀,顯有難掩之迹,論以王法,斷不可貸,請罪人許積,按律處斷。國家之置臺官,豈徒然哉?雖係尋常罪過,固宜據法不撓,況此逆賊連坐,是何等大法?昨日斷獄之後,逆堅父積,有削職爲民,放歸田里之命,而入侍臺官,不能爭執,乃有次律之請,臺閣事體,豈容如是?請大司憲李翊相,大司諫金萬重,竝命遞差。答曰,不允。末端事,臺閣之不爲爭執,實非曲爲罪人之意也,有何可遞之事乎?勿煩。以上朝報
有政。吏批,以李䎘爲江華留守,金壽恒爲訓鍊都提調·宗廟都提調·軍資都提調·奉常都提調,南垕爲中和府使,朴泰遜爲修撰,柳長昌爲漆原縣監,具鎰爲漢城右尹,尹趾完爲副校理,沈若浚爲竹山府使,崔後尙爲濟用監正,盧世挺爲昆陽郡守,金壽恒爲軍器都提調·社稷都提調,呂聖齊爲繕工提調,李秀彦爲正言,李正英爲司宰監提調,崔錫鼎爲應敎,南九萬爲司䆃寺提調,李端錫爲全羅監司,安縝爲承旨,韓柱相爲禁府都事,柳璍爲禁府都事。
上在昌德宮。停常參·經筵。
謝恩,左尹具鎰,左承旨安縝,長湍府使李世翊,安州判官嚴緝。
鞫廳罪人李時賢·趙祥雲·李舜賚·李克新,拿來囚。
罪人洪有夏刑問二次,不服。李時賢·趙祥雲·李克新·李舜賚,各刑問二次,不服。罪人孫如述,拿來囚。
備邊司啓曰,本司堂上見存之員甚少,行護軍申汝哲,行副提學南九萬,吏曹參判趙師錫,竝堂上差下,何如?傳曰,允。
以禁府逆柟緣坐罪人,定配單子,傳曰,叔父之緣坐,律文雖如此,元無與知之理,又與他家,事體自別,有何緣及之事乎?叔父緣坐一款,勿爲擧行。
傳曰,國法已行,不可無顧念之道。柟之身體,使之趁卽收屍斂葬事,分付。
禁府啓曰,謀逆承服處絞罪人柟,依法例,緣坐籍沒,破家潴澤等事,令各該司,奉承傳擧行,何如?傳曰,依啓。
府院啓,國忌齋戒,今明日姑停。
罪人康胤昔刑問三次,不服。李尙立刑問二次,不服。李元吉刑問一次,不服。姜萬鐵刑問十五度。
傳曰,鞫廳大臣以下引見。引見時,上曰,鄭元老·姜萬鐵等面質時,許積云,玉候危急,將若之何?閔熙曰,福善君在云云之說,發於元老之招。爲人臣子者,何忍爲此之言乎?雖未知其虛實,而極爲驚愕,不可置之,閔熙鞫問宜矣。大臣以下,其各陳所見。領·左相曰,今此鞫獄招辭中,此說最爲緊出,虛實間,所當請拿,而治獄之道,不可不愼重。且與凡囚有異,故只以面質說話書啓,而不敢自下直請矣。聖敎如此,諸臣之所仰對,亦且僉同,拿鞫似當矣。上曰,閔熙鞫問後,鄭元老更爲招致査問,可也。
罪人閔熙拿來囚。
政院啓曰,閔熙旣已拿來,依前例,收職牒之意,敢啓。傳曰,知道。
鞫廳啓曰,罪人閔熙招內辭緣,更問於鄭元老,則以爲許積家問答之語,非渠所親聞,聞之於逆堅,而未知虛實云,他無可證之端,亦不可以此斷罪,上裁,何如?啓。上曰,分揀放送。
今日鞫廳大臣引見時,領議政所啓,柟之兄弟,常時多聚武士爲射伴,常常會集,射帿角勝,遠近出獵,輒皆率去,此則旣出於臺啓矣。其射伴,雖不必與知於凶謀,而趨附近宗,作爲私人之習,誠極痛駭。不可無懲後防患之道,令攸司各別査出,從重科罪,何如?上曰,依爲之。以上朝報
上在昌德宮。停常參·經筵。
下直,水原府使李奎齡。
謝恩,全羅監司李端錫,蓬海君鄭起門,護軍兪夏謙·梁禹及,昆陽郡守盧世挺,漆原縣監柳長昌。
護軍邊國翰,南兵使遞來。朝報
上在昌德宮。停常參·經筵。
下直,永興府使朴長源,密陽府使睦昌明,濟州牧使元相,長湍府使李世翊,興海郡守權詢。
謝恩,禮曹參議兪瑒,修撰朴泰遜,全羅左水使崔元立。
吏曹參判趙師錫上疏,大槪兼帶兩任,決難承當,亟賜遞改,以便公私,以安微分事。入啓。
答曰,省疏具悉。卿之才局,實合是任,卿其勿辭,從速察職。
江華留守李䎘上疏。大槪,罪累之臣,驟叨曠世之異數,新除授職名·資級,冀蒙收回,以重名器,以安愚分事。入啓。答曰,省疏具悉。今玆之命,實循廟堂之公議,卿其勿辭,從速察職。
政院啓曰,閔熙拿來時,依例收職牒矣。旣已分揀放送,所收職牒,何以爲之?敢稟。傳曰,還授可也。
京畿監司書目,果川呈,以副提學南九萬,辭職上疏上送事。啓。
答曰,省疏具悉。卿之被誣,予已洞知,有何追咎介嫌之理乎?卿其勿辭,從速上來察職。
左參贊李尙眞上疏。大槪,賤疾在路添劇,旣稽聞變之行,入京委頓,尤無就列之望,冒陳危懇,乞賜罷治事。入啓。答曰,省疏具悉。疾病雖如此,筋力尙旺,卿其安心勿辭,從速察職。
假注書尹德駿病,代金灝落點。
備忘記,長番內官崔尙仰·朴斗卿,以近侍內官,食君之祿,不思報效,敢以悖慢之說,肆然陳達,終無顧忌,誠極痛惡。如此負國之輩,決不可不痛懲,竝姑先極邊定配。
傳曰,逆堅家舍田民,限三分之一,削給於告者鄭元老事,分付該曹。
吏曹口傳政事,以張世南爲禁府都事。
禁府啓曰,逆柟姪煥·爀·重陽等,緣坐流三千里,纔已發配矣。重陽之弟重慶,年七歲者,追後理發,亦爲依法發配之意,敢啓。傳曰,知道。
又啓曰,逆堅叔姪緣坐,流三千里,纔已定配所發配矣。所定配所,道里相近,事未妥當,不可不分配他道。大臣之意,亦如此,元單子中,改付標以入之意,敢啓。傳曰,知道。
禁府,許稜順天,許穕熊川,許䅘樂安,流三千里改配所,重慶光陽,流三千里,崔尙仰慶興,朴斗卿慶源,極邊定配。啓。
禁府,南宮奕拿囚。啓。
府啓,請鄭維岳遠竄。請罪人許積,按律處斷。請李翊相·金萬重,竝遞差事。措語見上平安監司兪夏益,本以積之門客,奔走服役,猶同奴隷,國人之所共知,士夫之所不齒。及授本職以後,政令擧措之間,多有可駭,貪濫淫縱之狀,不一而足,決不可仍置仕籍,請平安監司兪夏益,削去仕版。江陵府使吳始復,本以愚濫庸鄙之人,諂附積家,親昵逆堅,奴顔婢膝,奔走往來之狀,擧世之所唾鄙。如此之人,決不可仍置仕籍。請江陵府使吳始復,削去仕版。逆堅結案取招中,揷血同盟,三人爲兄弟之下,有又使李台瑞,激動尹鑴·李元禎,以圖復設體府之計,聚驍悍武士,結爲腹心等語,旣已備載於入啓單子,而見漏於朝報中。莫重逆獄結案之招,如是疎漏,事甚可駭,請當該承旨,從重推考。此一款,更出朝報。臣等伏見下政院備忘記,則內官崔尙仰·朴斗敬等,食君之祿,不思報效,敢以悖慢之說,肆然陳達,略無顧忌,誠極痛惡,如此負國之輩,決不可痛懲爲敎,臣等不勝驚愕之至。其悖慢之說,雖未知何樣說話,而尙仰等,以刑餘之賤,昵侍左右,敢以悖慢之說,肆然陳達於天聽,其間情狀,不可不明白究覈,從實定罪,請內官崔尙仰·朴斗卿,拿問定罪。答曰,依啓。按律事,不允。掌令安後泰·沈濡,持平權斗紀·吳道一所啓
院啓,請罪人許積,按律處斷。新除授正言李□□,時在忠淸道淸州地,請斯速乘馹上來事,下諭。答曰,不允。下諭事,依啓。以上朝報
上在昌德宮。停常參·經筵。
下直,忠州牧使申厚命,龍宮縣監朴乃章。
謝恩,江華經歷崔碩英。
備忘記,謀叛大逆,何等重律,而崔尙仰敢曰,許積家産,則不當籍沒云,朴斗卿則曰閭巷之民皆以爲許積若或連坐,則吾輩當納價貸死等語,肆然陳達,略無顧忌。凡事係謀逆者,雖大臣·臺諫,不敢輕易擧論,而況逆狀明白,已伏邦刑之賊,渠安敢若是乎?誠極痛惡,以此發問目問啓。
禁府啓曰,謀逆承服罪人堅·柟,依律文緣坐籍沒,破家潴澤等事,令各該司,奉承傳擧行之意,旣已入啓蒙允。該院自當査出奉行,而取考謄錄,則因大臣柳前所啓,逆賊有湞妻及子婦·未嫁女·孫子等,惡逆之種,不可留置輦轂之下,依近例,遠道殘邑奴婢定屬矣。今亦依此,擧行,何如?傳曰,依啓。
鞫廳罪人姜萬松,壓膝一次,承服。柳赫然刑問一次,不服。
刑曹啓目,朴濟·許·李東道·柳東英,係是朝官,張天漢·朴昌後·崔禹績·任萬重·方必濟,係是堂上,金纘·李晩芳·張天翼·崔尙亨·張天澤,係是出身,竝移義禁府處置,何如?啓依允。
禁府,鄭維岳盈德遠竄。啓。
罪人姜萬松結案,逆堅與楨,昏夜往來,不知其數,而日不記,堅與鄭元老及矣兄萬鐵言語之間,以爲主上久無儲位,若有不幸,楨輩必爲之,楨兄弟皆賢,而柟最賢云。矣身所謂參聽,而逆謀同參的只,罪凌遲處死。
承服罪人姜萬松,當日軍器寺前路行刑。啓。
鞫廳罪人楨,刑問一次,不服。
禮曹參議兪瑒上疏。大槪,竊附春秋討賊之義,敢陳所懷,冀蒙採納事。入啓。
答曰,省疏具悉。所陳之事,予非不知矣,而今玆貸死,實出於一時特恩。疎末事,旣無明白之證,似難鞫問矣。
傳曰,今番治獄,不無疎漏之端,事甚未妥。此意,本院嚴飭禁府。
禁府,朴濟·張天漢·朴昌後·崔禹績·任萬重·方必濟·金纘·李萬芳·張天翼·張天澤·李薈拿囚。啓。
謝恩,領中樞府事權大運,知事金宇亨,左承旨鄭載禧,右承旨崔逸。
鞫廳罪人李尙立,刑問三次,不服。康胤昔刑問五次,不服。點同刑問十八度。
備邊司啓曰,此時度支之長,不可暫曠,而戶曹判書睦來善有不安之事,累日不爲行公。兼賑局,事物主管無人,亦涉可慮,睦來善卽爲牌招,察任,何如?傳曰,允。
戶曹判書睦來善上疏。大槪,臣情勢難安,不能行公,杜門惶蹙,恭俟物議。嚴召之命,遽下於意慮之外,嚴畏分義,不得不趨詣闕外,而顧臣情迹,終有所不敢晏然就列者,冒死陳懇,乞削臣職,仍治臣罪事。入啓。答曰,省疏具悉。卿其勿辭,從速察職。
京畿監司書目,右副承旨南二星,辭職上疏上送事。啓。答曰,省疏具悉。爾其勿辭,從速上來察職。
府啓,請罪人許積按律處斷事。新除授大司憲申晸,時在安邊任所,請斯速乘馹上來事,下諭。答曰,不允。下諭事,依啓。
院啓,請罪人許積按律事。新除授大司諫李敏敍,時在京畿交河地,請斯速乘馹上來事,下諭。答曰,不允。下諭事,依啓。
罪人奇尙震·韓汝信·李益亨拿來囚。以上朝報
有政。
吏批,李世華爲平安監司,李綸爲奉常副正,蘇斗山爲江陵府使,成熙胄爲宗廟令,申晸爲大司憲,李敏敍爲大司諫,尹坪爲軍資判官,金萬埰爲司僕主簿,申琓爲直講,姜碩昌爲副校理,權愈爲成川府使,金後彭爲寧遠郡守,金萬重爲承旨,李墩爲司成,朴鎭圭爲安邊府使,安縝爲黃海監司。
訓鍊都監啓曰,本都監庫舍,在於江都者,旣已藏置各樣軍物,欲爲儲置米穀,而更無可容之處,故庫舍加造之意,上年秋,曾已啓達矣。卽今庫舍材木,自水上連續下來,將自京江載船,送入于江都矣。材木曳運載船時,本局軍兵,隨其材木來到,每巡百餘名,限半日調用之意,敢啓。傳曰,知道。
上在昌德宮。停常參·經筵。
謝恩,江華留守李翊,副提學南九萬,護軍申汝哲,兼司僕將閔晟,執義權是經,訓鍊副正韓榰。
下直,江華經歷崔碩英。
京畿監司書目,楊州呈,以司諫朴鎭珪病重,上去不得事。啓遞差。
李世益服制,代以蔡獻徵爲假注書。
禁府啓曰,承服正刑罪人萬松,依律文緣坐爲奴,籍沒家産,破家瀦澤,降其邑號,罷其守令等事,令各該司,奉承傳擧行,何如?傳曰,允。
備忘記,台瑞與逆堅·柟等,凶謀不軌之狀,不但明白狼藉,亦且緊出於諸賊之招,而欲免邦刑,堅忍牢諱,終斃杖下,豈非痛惋之甚者乎?李台瑞籍沒緣坐等事,卽爲議于大臣,稟處。
鞫廳罪人洪有夏刑問四次,不服。丁喜珪·丁彦球拿來。罪人李時賢刑問二次,不服。罪人李元吉刑問二次,不服。李益亨刑問一次,不服。
吏曹啓曰,臺諫有闕,政事取稟。傳曰,明日爲之。
謝恩,右副承旨金萬重。
鞫廳罪人奇尙震·韓汝信·丁彦珪刑問一次,不服。
禁府啓目,李台瑞籍沒緣坐等事,議于大臣,則領議政·左議政·領府事議以爲,今此堅·柟逆節之變,台瑞實爲謀主,其凶言悖說之發於諸招者,不啻狼藉。至於與元老·萬鐵等,面質之際,色沮言窮,顯有理屈之形,則逆狀之昭著,與已就服者無異,而因其忍杖徑斃,不得明示典刑,人心之憤惋,於是益甚。在前如惡逆之類,雖或未及伏法,亦有緣坐籍沒之例,而事係常法之外,不敢自下仰請。今承聖敎,實合懲惡之道,無容別議,惟在上裁。大臣之意亦如此,依此擧行。
罪人康胤昔壓膝一次,不服。罪人金楚三拿來。
傳曰,罪人金楚三趁卽拿來,論賞時,此都事各別施賞。
罪人楨·李益亨,各刑問一次,不服。
府啓,請許積按律處斷事。新啓,比年以來,連値凶歉,黎元殿屎,生意都盡,顚連之慘,振古所罕。民爲邦本,邦本將蹶,則朝家惠鮮之道,當爲焚溺之不暇,而目今國儲罄竭,濟活無策。凡可以方便調度,以爲呴噓慰悅之地,無所不用其極者,誠今日之急先務也。積·堅私家之富,重於王室者,莫非浚民膏血之物,而柟賊財産,過於積·堅則及今籍沒之後,盡歸賙給之資,豈非朝家之美意乎?請許積及柟·堅兩賊家籍沒財産,沒數移屬賑廳,以爲一分救民之地。答府曰,不允。末端事,當令廟堂稟處。
院前啓,請許積按律處斷事。答曰,勿煩。
罪人金楚三刑問一次,不服。姜胤昔烙刑一次,不服。洪有夏壓膝一次,不服。姜胤昔加刑一次,不服。
備忘記,人才之渺然,未有甚於近日,不可無別樣甄拔之道。俱令三公·原任大臣及六卿·三司長官,有才望者,各薦三人,以爲錄用之地。
備忘記,前判書閔鼎重,前參贊閔維重,前副護軍李翊,前郡守李選,前司諫宋奎濂,前領議政金缺,前典籍韓範齊,竝敍用。
吏曹啓目,粘連慶尙左道暗行御史朴泰遜書啓云云。觀此書啓,則抽栍十邑中,安陰前縣監尹宲段,性本闇嗇,全不解事,見欺滑吏,多行可媿。戊午收租磨鍊中,實結五結三十三負四束,稱以私頉,不爲作矣。收米則自官充數,田稅加徵於他結。己未收租磨鍊中,實結四結二十負一束,又欲隱匿,雖因節早未捧,文書已成。前官時四名日祭物所載駄價,私收捧於八結,別置雇馬倉,遞歸之時,以其租五百八十五石,置簿於重記中。尹宲到任後,適當京大同之設,私大同時,用餘雜物,所當一一計減於民結所出雇馬之租,終不計減。己未二月,除出作米五石,租四十石,十月又出作米五石,太五石,租三十石,移置他所,稱以補民廳,使吏輩屠牛興販,賣魚取利,多有濫用。己未年例捧雉價,每一首,正租六斗式,依前收捧於八結,其數八十四石零,而人吏小産等處,每朔皮楮收捧之數,六百二十九斤零,白楮一百一斤十一兩,給米二石於官屬等處,勒捧二百斤之木花,其價太少,所捧太多,侵徵之患,至及村民,文書封置。丹城縣監金重南,暗劣無比,處身顚錯,詳定之式,多所違犯。己未二月令,進上靑大竹,價米十石內,四石則差下,六石則私用,而礪石掘出之役,例用煙軍之抄爲兩班者,不出役丁,獨使偏氓,担當其役,怨苦滋多,而己未條,礪石價米三十三石五斗,糧米一石,別卜定價米十石,合四十四石五斗內,三石則上下,其餘四十一石五斗,亦爲分給,任自用之。京大同後,私大同及常平倉所餘米布雜物,所當逐件減於民結,而終始隱諱,以無瞞報巡營,上木一同三十一疋,中木二十三疋,米十一石,租一百二十六石,太十八斗,其他六種之物,或爲私用,或爲用下於餘米會減之後,或爲計給於官廳應下之代。上年銀魚防簾時,兩巡調用煙軍一千二百三十八名,防簾所入長木·山麻雜物,皆使煙戶辦出,而兩班則不出役丁。本縣旣無銀魚,封進之事,則擅用煙軍,已是科外,而獨歸下戶,尤極無謂,而自上年十一月,置屠牛一肆,逐日收稅,文書現捉。咸安郡守金珏段,專事剝割,所犯甚重。進上大乾柿,每貼米五斗式,例以餘米會減,而落庭米二石,勒買大乾柿二十二貼,會減六石之米,盡歸私用。進上靑大竹,私大同時,自民結買置竹田,使煙軍刈聚,而上年九月令,三十本進上之後,會減米二十石,終不分給,民言藉藉,而上納收米,每石加升米三升,告祀米一升式矣,三十四石加磨鍊,徵捧於民結。各樣米捧上時,落庭米二十九石,每石折銀一兩四錢,太十一石,每石折銀七錢,合四十八兩三錢,使軍官安武贊貿易納衙中。失火軍器改備時,官奴昇達處,受正木二同,不報巡營,任意放良。六浦八結鷄魚,京大同後,不爲革罷,別定監考,從數徵捧,不勝其侵虐,戊午年收租磨勘後,有隱結二百六十四結一束,而己未三月十三日,大同收捧時,二百七結八十四卜七束,一體磨鍊於收米中,其餘五十六結十五負四束,任意區處。一鄕呈書請査,則憤其不得私用,壯頭以下十人,卽爲囚禁,酷施刑杖,已難掩匿,始爲自首於巡營。其餘私頉五十六結十五負四束,則終爲隱匿,文書現捉。上項三邑守令,雖已罷黜,所犯俱重,不可以已罷而置之。其罪狀,竝令攸司稟處。漆原縣監李繼榮段,爲政詳察,事多修擧,正捧國穀,民無怨言,而戊午年京主人役價米二十石,己未條田稅米六十五石,不爲責徵於民結,皆自官中拮据,一縣之民,無不稱譽。第本官自是除挈眷之處,而載妻以轎,稱之曰妾,潛爲率來,有違國法。龜陽郡守林翼嵩,柔懦有餘,剛果不足,政多解弛,奸吏得志。曾有八結除役,海産日次之規,而大同後,換名因存,輪回收捧。鎭海前縣監鄭興胄,三年居官,未聞治聲,大同設後,亦多疵政,油淸等物貿易之價,不爲準給。且木花二百斤貿易時,略給乾魚於官屬,官屬私自偸食,侵徵村閭,而曾不禁斷,事極可惡。李繼榮雖曰事多修擧,民皆稱譽,而有冒法挈眷之罪。林翼嵩雖無大段不法之事,政多解弛,奸吏得志。此兩邑守令罷黜,而鄭興胄段,旣無治聲,且多疵政,貿易之價,亦不準給,不可以已遞而置之,亦爲罷黜,而山陰縣監李世茂段,到任之初,手段生疎,頗有疵政,半年之後,漸就頭緖,官事亦擧。雖乏表著之績,別無虐民之端,各樣闕軍,或捧白紙,公事傳致,時用煙戶。初雖生疎,漸就頭緖,別無厲民之政,而闕軍徵紙,時用煙戶,俱未妥當,今姑推考,以責來效。晉州前牧使尹堦段,才長剸煩,務擧宿弊,威制豪强,小民得職,盡心官事,蠲減民役。大同設行之後,承奉定式,各樣貿易之時,民無怨言,而旣遞還仍,爲政漸怠,聲名損於初治之時。陜川郡守趙持恒段,爲人周詳而愷悌,到任旣久,官事修擧,吏胥之侵漁者,隨卽徵治,自官拮据,蠲減民役。大同後貿易之物,亦不爲詳定,而但本郡,有銀魚封進之規,防簾之役,曾以八結爲之,自上年報該廳,移定煙軍,而調用之數太多。此兩邑之治績表著,誠爲可嘉,而或始勤終怠,或多用煙軍,未免爲善治之疵,竝姑置之。咸陽郡守尹段,熟諳治理,政詳剛明,獄訟無滯,自奉極簡。到任之初,欲矯吏胥頑悍之弊,頗用刑杖,數月之後,恩威竝施,吏戢民安。且前官時,貿易偏重,剝割官屬,至有侵漁村閭之患,今則痛革宿弊,一遵詳定,日用雜物,平準給價,使民無怨,一境稱頌,治效最著,似當有褒賞之典矣。抽栍外八邑守令段,或有係干臟汚者,或有罪犯不輕者,而俱係違越大同事目,令該廳稟處,何如?啓依回啓施行,尹表裡一襲賜給。以上朝報
忠勳府啓曰,自前逆賊田民,每以賜給,以爲接待本府,祖宗朝流來古規,載在本府所藏謄錄。今番承服逆賊中,堅·柟奴婢·田畓,依例折給事,分付該曹,何如?
傳曰,如是混同全請,似未妥當,令該曹量宜移屬,可也。
上在昌德宮。停常參·經筵。
下直,江華留守李䎘,京畿水使柳炳然。
謝恩,獻納李寅煥,副校理姜碩昌,奉常副正李綸,都摠經歷趙國衡,所已萬戶韓必榮,文山萬戶林時顯,成川府使權愈,護軍沈之溟,中樞經歷權擇,宣傳官邊國翰,寧遠郡守金後彭。
傳曰,前領議政金,敍用。
兵曹判書金錫胄上疏。大槪,大提學辭免事。入啓。
答曰,省疏具悉。卿之所帶,莫非劇務,許多文簿酬酢之際,必有精力之損傷。文衡之任,今姑勉副,以安卿心焉。
藥房啓曰,伏未審此時,聖體,若何,兩慈殿氣候,亦何如?臣等無任區區之慮,敢來問安。
答藥房曰,兩慈殿氣候安寧,予亦無事矣。
京畿監司書目,桃原察訪吳始震,病重罷黜事。
鞫廳罪人奇尙震·韓汝信·金聲三刑問二次,不服。
罪人康胤昔壓膝一次,不服。罪人洪有夏烙刑一次,不服。康胤昔物故。啓。李尙立刑問四次,不服。洪有夏烙刑後,刑問加一次,不服。罪人李元禎拿來。
府院啓,請罪人許積按律事。入啓。
答府曰,勿爲煩論。答院曰,毋庸瀆擾。
政院啓曰,新拜領中樞府事金壽興,時在京畿加平地,上來事,依例遣史官傳諭,上來時給馬事,京畿監司處,亦爲下諭,何如?傳曰,允。
謝恩,判中樞權缺,左副承旨崔逸。
鞫廳大臣以下,請對入侍。
逆堅奴二云拿問事,定奪。
罪人二云拿來囚。
備忘記,已正之邦禮,若有强臣凶孼者,敢爲挺身投疏,眩亂國是者,乃宗廟先王之罪人也。直以逆律論斷,上自公卿三司,下至百工士人,知悉此意,亦爲頒布中外。
今日引見時,領議政金壽恒所啓,平安兵使李鏶,除授已久,而至今不爲辭朝。鏶與逆堅,不但親戚,最爲親密,渠以是不自安,而不爲下直云。鏶曾經閫帥,且被薦擢,而本無才局之可稱。況今西邊閫帥,尤不可不擇遣,平安兵使李鏶改差,其代,卽令差出,發遣,何如?
上曰,李鏶改差,可也。又所啓,臣向去鄕曲,得聞李煥匿名書之事實,其時筵臣以匿名書,必是此人陳達,而移配三水之擧云。匿名之罪,若得正犯,則其罪當死。旣知其所犯之明白,何可定配而止乎?且煥凶惡叵測,無所不爲云。三水極邊,而與彼地相連,兇人不可置諸此地,爲先移配他處似當,其罪終不可不拿問處之矣。上曰,李煥極爲兇惡,令禁府拿來,而各別嚴飭本道,令軍人招來,俾無逃失之弊,可也。同副承旨尹堦所啓,鞫廳排設後,禁府開坐不得,故本府罪人原情議處者甚多,而前頭鞫廳結末,遲速難期,若待鞫畢後,開坐處置,則滯獄之患可慮。今後鞫廳早罷之時,則使堂上開坐于本府,速爲稟處,何如?
上曰,鞫廳早罷之日,則禁府堂上,進去開坐,從速處決,宜矣。又啓曰,柳赫然於屯軍作隊事,別立事目,建置軍門,不爲稟議,擅許操鍊之罪,固難容貸,而至於逆謀同參,則時無所著之事。赫然以三朝宿將,年近七十,重受嚴刑,久在牢囚,若使加刑,則致斃可慮,下詢大臣處之似可矣。領議政金壽恒曰,小臣欲有所達,而未及矣。柳赫然招辭中,以伊川屯軍,團束操鍊之擧,委之尋常循例之事,而渠乃獨與萬松,憑依稟目,擅作事目,不稟朝旨,潛行操鍊,未免爲逆堅弄兵之資。以國朝故事言之,則太宗朝沈溫兼判時,擅發衛士,修築太廟墻,太宗猶以是爲罪而殺之。柳赫然之事,雖以此被律,固無可冤,而第與逆堅不軌之道,旣無所現著。且赫然輦下將兵,二十餘年,三朝受恩,與天無極,而乃與幺麽賤孼,共搆凶逆,推以常情,不可謂必然。今若一向加刑,則殞命可慮,況今邊虞方棘之日,武將中地位之齊,無如赫然者。罪狀未著,而死於杖下,則中外武士,不無解體之患,自上參酌處之,恐合事宜。左議政曰,首相之言,與臣意無異,更無所達。判府事權曰,臣意亦與領相意無異,參酌處之,似可矣。上曰,柳赫然旣無與逆堅,明白同謀之事,且年老宿將,異於他人,不可一向加刑,而當初不爲稟旨,擅作重罪,不可不徵,減死邊遠定配,可也。又所啓,逆柟射伴之類,締結近宗,作弊會射,不但駭異於聽聞,如或有諸招援引事,則欲爲趁時禀來,令該曹査出捉囚矣。此類問于大臣,處之,何如?
領議政曰,雖無謀逆同擧之跡,如此之類,不可不痛治,以爲徵後防患之地。上曰,倂爲嚴刑一次後,遠配可也。領議政所啓,前日次玉獄事,實是古今所無之變也。自此獄誤決之後,中外人心,不但怨罵逆堅,欲食其肉,皆以爲朝家擧措之失,莫大於此,至今閭巷之間,譁然未已。至於趙璿之罪,尤爲至冤,逆堅正刑之後,人爭部服刳腸,殆無餘肉,其積失人心,固不止此一事,而此尤都民所共切齒憤駭者也。上曰,此事今無更覈之端乎?領相曰,逆堅雖曰伏法,次玉尙在,豈有難覈之理乎?上曰,當初次玉婢子,旣有承服於捕盜廳,而移送禁府之後,遂至反獄矣。次玉及其奴婢,其時參廭諸人,竝令禁府捉致,嚴覈禀處。以上朝報
有政。吏批,以林泳爲典籍,卞榥爲禮賓正,金德遠爲瓦署提調,李端夏爲內贍寺提調,李墩爲司諫,閔鼎重爲工曹判書,閔鼎重爲知經筵,權歆爲高山察訪,張斗七爲校書校理,李孝源爲司䆃寺正,閔維重爲掌苑提調,金萬重爲大司成,李翊爲承旨。
鞫廳大臣以下引見時,領議政金壽恒所啓,用人之際,才行具備者,實未易得。以其幹能而用之,則雖善於辨事,持身不能簡,以其廉行而用之,則雖簡於律己,而理劇非其才。近來用人,專取幹能之人,而廉行者,多不得用,故貪饕成風,其弊難革。分付兩銓,必以廉幹見稱之人,另加擢用,以爲勉勵一世之地,何如?
上曰,分付兩銓,各別申飭擧行。
京畿監司狀啓,桃源察訪吳始震,罷黜事。吏曹謄錄
上在昌德宮。停常參·經筵。
自午時,日暈。午時未時,日有重珥。申時酉時,日暈。
鞫廳罪人洪有夏烙刑一次,不服。
右副承旨南二星,在外入來。
罪人李曼龍拿來。罪人楨·洪有夏刑問三次,不服。李曼龍刑問一次,不服。
禁府,李景毅·李景明拿囚。啓。
傳曰,鞫廳大臣以下引見。
鞫廳問事郞廳李玄錫病,代洪萬遂改啓下。
院啓,請罪人許積按律處斷事。入啓。答曰,毋煩。
府啓,請罪人積按律處斷事。臣等伏聞昨日筵中,有罪人柳赫然減死定配之命,臣等竊惑焉。擅作事目,建置一軍門於深峽之中,納米犒饋等擧,皆出於赫然之所指揮,則渠之所供,雖不吐實,獄事未究竟之前,徑先定配,揆以獄體,實涉乖謬。請罪人柳赫然仍囚,以待決末。答曰,不允。末端事,旣已貸死,不必仍囚。姑待獄事究竟,發配宜矣。執義權是經,掌令沈濡,持平權斗紀所啓
鞫廳罪人吳挺昌·李聖賚拿來。
今日引見時,伊川色吏姜昌由·姜永達分揀放送,李東榏削職放送,李元楨仍前配所發配,李益亨·李元吉極邊遠配,姜萬鐵以緣坐定配,鄭元樞徒三年定配,崔尙仰·朴斗卿仍前遠配事,榻前下敎。
禁府,柳赫然寧海減死定配。啓。
罪人李尙立刑問五次,不服。二云刑問十五度。罪人有夏物故。
禁府,徐後績·李萬衡·貞先·愛禮·先化·次玉·天伊·徐萬億·李時瑞·朴纘榮·徐孝男·玉春拿囚。啓。朝報
上在昌德宮。停常參·經筵。
謝恩,濟用正崔後尙,承文正字李文興,兵曹佐郞洪萬朝。
以鞫廳議啓,李舜賚徒年定啓,趙祥雲分揀放送,丁彦珪·丁彦球徒年定配,韓汝信邊遠定配。
鞫廳罪人朴時建·崔瑞獜,楨奴大承·乃屎拿來。禁府,李益亨樂安,李元吉寶城,韓汝信河東,邊遠定配,李舜賚·丁彦珪寧越·鄭元柱舒川,徒年定配,丁彦球物故。啓。
備忘記,累年停擧,未得赴擧,不但多士之鬱抑,亦非培養人才之道。前日停擧儒生等,倂解停。
傳曰,平安兵使不可不趁卽差送,今日內議薦。
推鞫問事郞廳洪萬遂在外,代洪萬朝改啓下。
鞫廳罪人李景毅刑問一次,不服。
京畿監司書目,高陽呈,以右承旨李翊辭職上疏上送。啓。答曰,爾其勿辭,從速上來察職。
院前啓,請罪人許積按律處斷事。答曰,勿爲煩論。
鞫廳罪人金齊鉉·申厚徵·水白拿來。
禁府,緣坐罪人景明,堂古介處絞。啓。
待敎李萬元上疏。大槪,臣以被選不出之人,兼有薦人不公之罪,乞削臣職,以嚴史局事。入啓。答曰,爾其勿辭,上來察職。
注書權德邵書啓,臣承命,馳進于加平領中樞府事金缺所在處,傳諭聖旨,則以爲罪累之臣,蒙被聖渥,屛伏田廬,偃息自在,只自攢祝而已,不意玆者,特下甄敍之命,近侍之臣,傳宣諭旨於百里之外,臣驚惶感泣,罔知措躬天〈之〉所。側聞方有逆節之變,邦內震驚,臣子分義,固當奔赴之不暇,而臣之負犯,有不敢唐突冒進者,當以一疏,小暴危悃云矣,敢啓。傳曰,知道。
罪人李聖賚·乃屎刑問各一次,不服。
府前啓,罪人許積按律處斷事。新啓,臣等伏聞昨日筵中,有罪人姜萬鐵緣坐定配之命,臣等不勝疑惑之至。萬鐵等上變之日,凶逆之謀,不肯盡告,及至刑訊之後,如有吐露之端,則獄事未究竟之前,告者之徑先發配,大違按獄之體。請罪人姜萬鐵,仍囚鉤問。答曰,不允。末端事,依啓。
罪人李景毅刑問二次,不服。
吳挺昌·鄭元老面質後,鞫廳稟啓。傳曰,吳挺昌之全然不相識等語,飾詐隱諱,殊甚痛惡。元老不過屢聞於台瑞而已,賊堅與台瑞,旣死則更無對卞之路,仍前發配。以上朝報
禁府啓曰,謀逆罪人景毅,旣已承服正刑,依律文破家瀦澤,降其邑號,緣坐爲奴等事,令各該司,捧承傳施行,何如?傳曰,依啓。戶曹謄錄
備邊司啓曰,大興山城別將,以前府使韓根差送矣。昨者根自山城還來言,城內倉庫,旣不得與前任交代傳受,而傍邑請糶,紛然來到。今若獨自開倉,或有軍餉虧欠之端,則事將難處,請與京郞廳,眼同反庫後分糶云。本司文郞廳司果沈檀,一兩〈日〉內,給馬下送,與別將反庫,各樣軍器,亦爲摘奸後上來,而別將則仍爲留鎭分糶之意,分付下送,何如?答曰,依啓。朝報
上在昌德宮。停常參·經筵。
謝恩,左參贊李尙眞,黃海監司安縝,司䆃正睦林儒,五衛將柳時來,安邊府使朴鎭圭。
傳曰,武臣堂上南行中,平安兵使可合人,更爲極擇議薦。
以鞫廳議啓,金有鉉分揀放送。
司諫李堥辭職上疏。入啓。答曰,省疏具悉。爾其勿辭,從速察職。
副修撰李寅賓初度呈辭。入啓。給由。
以鞫廳意啓,李曼龍徒年定配,金楚三絶島定配,柳赫然別無更問之端,發配可也,朴時建徒年定配。
禁府,柳赫然大靜縣減死絶島定配。金楚三南海絶島定配。李曼龍旌善徒三年定配。朴時建淮陽徒三年定配。啓。
罪人李景毅刑問三次,施威,承服。罪人崔瑞麟·申厚徵刑問各一次,不服。
京畿監司書目,交河呈,以大司諫李敏敍辭職上疏上送事。啓。答曰,省疏具悉。當此鞫獄方張之日,身爲諫長,不可一日退去鄕曲。爾其勿辭,從速上來察職。
傳曰,李時賢·李克新·奇尙震等,今日內議啓以入。
京畿監司書目,加平呈,以領中樞府事金壽興辭職上疏上送事。啓。答曰,省疏具悉。旣往之事,不必追咎於今日,矧今鞫獄方張之日,尤不可退臥田廬,恝視國事。卿其須體予意,安心勿辭,宜速上來參鞫,以副至望。仍傳曰,遣史官傳諭。
罪人趙修刑問一次,不服。李景毅承服後,同黨現出次,刑問六度。
政院啓曰,逆柟家籍沒財産,已下該曹,而其中玉帶笏,則旣無可用之處,又非留置之物。曾於上年,有撞碎玉圭之事,今亦依此,取來撞碎,何如?傳曰,允。
以鞫廳意啓,罪人李尙立絶島全家定配,李聖賚邊遠定配。
政院啓曰,以成均館儒生解停書啓,問于成均館官員,則以爲依承傳停擧等四人,四館停擧者八人,而或以疏頭,或以參試,或以他罪被停云,而此外泮儒及四學儒生之自中被罰,不得赴擧者,數百餘人云矣。且取見四學停擧榜,則進士李胤慶·任翊則以行己無狀,致人疑訝,韓舜錫則以僞造印信,倖免刑章,爲其停擧之目矣。李胤慶·任翊等,初以凶疏之罪,至被島配之律,已是失刑之大者。韓舜錫前後罪犯,俱合重辟,則當初停擧之罰,施之於此等罪人,已極非論刑。到今因慰悅多士,培養人才之敎,混被解停之典,亦甚未安,故竝此仰稟。答曰,知道。李胤慶·任翊·韓舜錫等,勿爲解停,可也。
罪人申斗極·金元九·李熙采·柳永徵·李象賢·安永老拿來。
罪人崔瑞麟·申厚澄·乃屎各刑問二次,不服。大承刑問一次,不服。
府啓,請罪人許積按律處斷事。伏聞筵中有崔尙仰·朴斗卿因前遠配之命,臣等竊惑焉。討逆之典,何等大事,而尙仰等以刑餘之賤,挺身營救,已極驚駭。況積之貪恣邪惡,虐民病國之狀,擧國之所共切齒者。及今凶謀發覺,堅賊伏法之後,積之尙逭刑章,都下人民,莫不憤惋,而尙仰敢以不當籍沒,納價貸死等語,肆然陳達,其營護逆賊,誣罔天聽之罪,揆以邦憲,必誅毋赦,決不可竄配而止。請崔尙仰·朴斗卿依律處斷。答曰,不允。末端事,旣已遠配,則只懲其罪,有何按律之請乎?勿煩。以上朝報
上在昌德宮。停常參·經筵。
自巳時至未時,日暈。
謝恩,知事洪處亮,右承旨李翊,高山察訪權歆。
副修撰李寅賓再度呈辭。入啓。加給由。
鞫廳罪人安永老·李象賢·李熙采·金元九·申斗極各刑問一次,不服。
以鞫廳議啓,奇尙震絶島定配,李時賢·李克新邊遠定配,趙修定配。
禁府,李尙立巨濟全家定配,李時賢蔚山,李聖賚機張,李克新康津,奇尙震南海,趙脩寧邊定配。啓。
備邊司啓曰,武臣堂上及南行中,平安兵使可合人,更爲極擇議薦事,命下矣。西北兵使責任之重,非如他道閫帥臣比,不可不愼簡,而卽今堂上武弁之中,乏人莫甚,至於南行,則可合制閫之才,尤不宜得。且念祖宗朝西北兵使,多以文臣望重者爲之,曾在先朝,亦有文武交差之例。近來西閫,屢經匪人,蕩敗已甚。擇遣文臣中有才望者,以爲撫安軍民,洗滌汚習之地,恐合事宜,敢稟。傳曰,依爲之。
罪人崔瑞麟·申厚澄刑問各三次,不服。罪人安永老·李象賢·李熙采·申斗極·金元九刑問各二次,不服。
禁府,金重南·金珏·成胤童·南夢賚·尹又積·李彭壽·張鍵·愼思稷·金始鼎·尹宲,拿囚。啓。
罪人柳榮徵刑問一次,不服。
吏曹啓曰,守令有闕,政事取稟。傳曰,當日爲之。
傳曰,史官一員待命,騎馬三匹立之,禁府內摘奸。
京畿監司書目,安山呈,以副校理尹址完,病重上去不得事。啓遞差。
備忘記,今觀禁府摘奸單子,則莫重推鞫罪人,無足鎖處,頗多,事甚驚駭,當該都事拿推。
拿推現告,禁府都事鄭東邦。
院前啓,請罪人許積按律處斷事。答曰,勿煩。
府前啓,請罪人積按律處斷事。請崔尙仰·朴斗卿,依律文處斷事。答曰,已諭毋煩。
傳曰,推鞫姑罷。
傳曰,日勢尙早,禁府開坐事,分付。
吏曹啓曰,得接義禁府移文,則正刑逆賊萬松,胎生於平安道定州地云。依法例,時任牧使尹河罷黜,定州牧使降爲定川縣監,何如?傳曰,允。
禁府,鄭東邦·得民·淑只·俊起拿囚。啓。
吏曹口傳政事,以魚震陟·洪萬元爲禁府都事。以上朝報
有政。吏批,申汝哲爲軍器寺提調,閔純爲靑丹察訪,申晸爲觀象監提調,李萬枝爲監察,李基夏爲竹山府使,李處霱爲漢城參軍,李徵明爲桃源察訪,李㝡爲扶安縣監,梁侙爲海美縣監,元萬春爲星州牧使,閔鼎重爲活人署提調,卞榥爲安邊府使,李文著爲平市令。
訓鍊都監啓曰,火車造作于邊山,輸來事,上年秋間,自都監啓稟定奪矣。黔毛浦萬戶黃致賢,受此造車之任,當初元磨鍊之數百乘,及加數九乘造作,以本處兵船,裝載押領上來,今已到泊於京江,自明日調送軍兵,分運輸入于焰硝廳之意,敢啓。答曰,知道。以上訓鍊都監謄錄
兵曹啓曰,禁軍將及禁軍及別軍職等,年例所給馬草價磨鍊,則禁軍將馬七匹,禁軍所持官私馬,通共六百七十三匹,別軍職馬八匹,應給木四十一同十二疋內,一半則餘丁木,一半則順贊木,依前例題給之意,敢啓。傳曰,知道。
上在昌德宮。停常參·經筵。
下直,安州判官嚴緝。
謝恩,直講申琓,司僕主簿金萬埰。
副修撰李寅賓三度呈辭。入啓。遞差。
大司成金萬重辭職上疏。入啓。答曰,省疏具悉。今玆新命,實循公議,爾其勿辭,從速察職。
鞫廳罪人楨·崔瑞麟·申厚澄,各刑問四次,不服。尹楨刑問三次,不服。
鞫廳大臣以下,請對入侍。
假注書金灝書啓,臣承命,往諭于領中樞府事金缺,則以爲,臣負犯旣重,分甘田里,不意恩命遽下,感泣徊徨,罔知攸措。猥陳危迫之悃,以冀聖明亟賜矜諒,收回成命,俾安微分。今者近侍之臣,又臨於數舍之外,傳宣聖批,辭旨溫淳,喩以宜速上來,有非罪累之臣,所敢承當,伏地惶感,尤不知轉身之路。顧臣情勢,終不敢重入修門,而卽今鞫獄方張,義不敢一向退伏。不計區區之私義,謹當趨進闕下,更暴情悃云矣,敢啓。傳曰,知道。
罪人柳榮徵刑問二次,不服。崔瑞麟·申厚澄刑問各五次,不服。
備忘記,近因疏頭儒生,累年被謫,久未蒙宥,參試多士,不得赴科,不可無慰悅之道。諸道定配儒生等,倂卽書啓。
罪人李景毅結案,矣父台瑞,每以主上多病,未有儲嗣爲憂,上年公主誕生時,矣父以爲,他日必有諸宗爭立之患,仍有推戴逆柟之意,而上年冬,逆堅來訪,則矣父亦以此意說道,堅答曰,事勢固然。吾家有權力,他日若有不諱,則足以爲之。矣父曰,韓琦·呂端曾有定策之事,君家大監,若定策則好矣。堅以爲,必吾父定策,然後可以無事矣。矣父且謂堅曰,大監亦知此事乎?堅曰,若語告此事,則必將發告,吾於擧事時,胡服以劫之,則必無不從。矣父每言朝象如此,若有事變,誰辦韓范之事,常常說道逆柟定策之計,矣身累度參聽,逆謀同參的只,罪凌遲處死。
承服罪人景毅,當日軍器寺前路,行刑。啓。
罪人崔瑞麟·申厚澄刑問六次,不服。
府前啓,請罪人許積按律處斷事,崔尙仰·朴斗卿事。院啓同答曰,毋庸煩擾。
傳曰,推鞫姑罷。
今日引見時,同副承旨尹堦所啓,逆柟·堅·台瑞家搜來文書中,多有朝士寒暄問答書札,之若傳播其姓名,則或不無紛紜指的之事。書札竝爲燒火,其中田民文券,則似或有籍沒時憑考者,盡下該曹,何如?上曰,依爲之。又所啓,日者有停擧儒生解停之命,愛士養才之聖意,孰不欽仰?解停之外,館學被罰者,亦且累百人。此則大司成出仕後,固當參酌以處,而至於陳疏被罪儒生等竄謫者,亦非一二,此疏頭被罰,則疏下之人,亦不敢晏然赴擧。當此維新之日,不可無慰悅之道,敢達。上曰,疏頭被罰,則疏下儒生,似不安於赴擧,從當參酌處之矣。領議政所啓,曾因憲府啓辭,逆堅·柟等籍沒家財,移送賑廳事,有稟處之命。臣連在鞫廳,不得與諸堂上會坐,故尙未回啓矣。逆家財産,移補賑民之需,其論固宜,而第籍沒之物,米布之外,多有零瑣雜物。賑廳異於戶曹,收拾區處之際,不無難便之端,姑令戶曹主管收拾,其中可以需用於賑廳者,臨時取用宜當,以此分付,擧行,何如?上曰,依爲之。判義禁李正英所啓,本府都事,以罪人押去事,出使者甚多,昨日開坐,不能成樣。出使之人,雖不可盡數遞易,其中遠地下去,還來未易者二人,閑官換差,何如?上曰,遠地押去之還來未易者,閑官換差可也。獻納李寅煥所啓,罪人中,或全家徙邊,或爲奴定配之類,各官非但不能檢飭其配所,至於納價受由,任意行止,有若無罪者然。今此鞫獄定配者,則異於他罪人,申飭外方,使不得如前往來京外,何如?上曰,雖輕罪,定配之人,尙不可任意往來,況此逆獄干犯者乎?嚴飭外方,使不得往來,可也。領議政所啓,爾瞻之孫震芳等兄弟,與逆堅親切,多有陰秘悖惡之事。其弟一人,最爲驍勇,至有超下南大門樓之說,出於鄭元老之招,故令捕盜廳捕捉拘留。雖無與知之迹,如此惡逆之種,不可使任在輦毂之下,遠配何如?上曰,刑推一次後,絶島定配,可也。又所啓,朴承宗之孫萬里等,出入權門,多行不義,且與逆堅親切。僞造文券,圖賣其祖籍沒之田民,奸狀敗露。萬最則已配於唐津,而其同生萬里等,奸猾不逞之狀,人皆言之,竝與萬最,絶島定配,何如?上曰,刑推一次後,絶島。
政院啓曰,推鞫罷後,日勢尙早,本府開坐事,命下之後,卽爲分付矣。申明分付之事,酉時之末,始以不得開坐之意,來呈草記,已極駭緩。且罪人行刑日,各司廢坐,係是規例,今此特敎,實出於滯囚之意,則尤不當拘於常規,直爲草記。本府當該堂上·郞廳,從重推考,此草記捧入乎?敢啓。傳曰,依啓。勿爲捧入。
鞫廳罪人楨加刑啓辭。答曰,萬松承服招辭中,楨之名字,旣出於推戴。渠之招辭中有曰,元老術士,許堅妖人,而柟有交分,豈非可慮云者,雖未盡吐實,同參之迹,昭著難掩,此是半承服者也,一向刑加,未知何如,議啓。鞫廳啓辭,議啓事,命下矣。楨與逆堅,昏夜往來之狀,爲堅輩所屬意之說,旣發於萬松之招,渠之招辭,亦言常以柟之與堅及元老,相交爲慮,則同參情迹,誠有難掩。人臣旣被此名,決無逭死之理,而鞫獄之體,至重且大,未盡輸情,不可謂之半承服,而直爲論斷,三尺之外,有難輕議,依前請加刑,何如?答曰,萬松及渠之前後招辭觀之,則與柟·堅等,同謀凶逆之狀,明白無疑,而堅忍牢諱,終不直招,誠極痛惡,更加刑推。朝報
上在昌德宮。停常參·經筵。
謝恩,監察李萬枝,竹山府使李基夏,護軍韓榰,扶安縣監李㝡,赤梁萬戶陸以牧,兼司僕將李斗龜,海美縣監梁,司評洪萬源,知訓鍊申汝哲,部將閔泳,漢城參軍李慶霱,靑丹察訪閔純。
禁府,金元九穩城,李象賢鍾城,李熙采昌城,安永老碧潼減死定配,申斗極理山邊遠定配,尹楨德川,柳榮徵熙川定配。啓。
禁府,謀逆罪人景毅,旣已承服正刑,依律文破家瀦澤,降其邑號,緣坐爲奴等事,令各該司,奉承傳擧行,何如?傳曰,依啓。
傳曰,柳弼明獄事干連定配者,與宋尙敏推鞫時定配諸人,及朴潤等,罪各甚重,不當擧論,竝勿出入事分付。
刑曹,定配罪人尹憲卿·朴晦章·尹揆·鄭祥龍·李東亨·蔡河澄·李后平等放送。
罪人崔瑞麟物故。申厚澄刑問七次,不服。
傳曰,二十七日大臣·政府西壁·六卿及判尹竝命招,大提學圈點。
罪人申厚澄刑問七次,不服。
傳曰,推鞫姑罷。
京畿監司書目,高陽呈,以大司諫李敏敍辭職上疏上送事。啓。答曰,省疏具悉。爾其勿辭,從速上來察職。
府啓,請罪人許積按律處斷事,崔有尙·朴斗卿事。新啓,正名之典,莫大於昭揭義理,討罪之擧,宜先於悖亂倫彝,玆固春秋之大經,而王法之不容少緩者也。往在己卯年間,殿下沖年嗣服,煢然在疚,國勢危於綴旒,人心莫保朝夕,而楨等兄弟,不思謹愼,無少忌憚,宮庭樹其腹心,卿相半爲羽翼,陰秘之迹莫測,鴟張之勢日盛,紅袖之變,特其薄物細故,而盂水無攪墨之相,殿陛無橫劍之人。慈聖之親自臨諭,而亟施流放之典者,實出於爲宗社,萬不得之計,而照管動靜之語,曾發於尹鑴,以不貳迎之說,繼尹鑴而投疏者,洪宇遠也。噫,此何言也?當慈聖下敎之日,辭旨痛迫,孰不感泣,而爲人臣子者,急於陰護罪人,乃反歸過於慈聖,苟有一毫報先王而忠殿下之心,則其何忍爲此言也?當初楨等之被囚而旋䆁也,無一人爲殿下據法而爭執者。故慈聖不得不爲此倉卒之擧,而宇遠疏中,敢曰,治之苟失其律,則大臣必有爭之者,臺諫又有執之者。卽此一言,其爲誣罔之狀,豈不皎然乎?且其所引易經家人計,尤極顚倒謬戾,有大悖於義理者,蓋內三爻,卽女位也,外三爻,卽男位也。初與四相對,而初固內也,四固外也。二與五相對,而二固內也,五固外也,三與上相對,而三固內也,上固外也。蓋擧一卦之體,而摠論家人之道,則三與上爲父母,而當嚴君之位,二與五爲夫婦,初與四爲子女,名義與界限,截然不紊。故孔子之彖曰,家人有嚴君焉,父母之謂也。程氏之傳曰,家人必有所尊嚴君長者,父母之謂也,其曰,男正位乎外,女正位乎內者,特就其對,待上而言也。曷嘗以九三之母位與六四之子位,稱爲內外之男女,而責以各正其位,如宇遠之所云乎?蓋其意本出於陰護罪人,而傅會經訓以文之,則宜其言之若是其亂也。三從之道,敎不出於閨門者,此特婦人之常行。居母后之位,當主少之日,事關宗社,危機迫急,則豈可以常道處之也?其營救罪人,誣謗東朝之計,卽與鑴一大者,而實倫紀之罪人也。鑴旣被重律,則宇遠亦安得獨免乎?請前判書洪宇遠遠竄。聖上卽祚之初,以幼沖之年,上奉慈聖,一國臣民,莫不想婉容而攢祝,沾孝理而默化。朴瀗之凶疏一上,慈聖因此不豫,至有下敎藥房之敎,則凡爲臣子,擧皆驚心痛骨,同聲討瀗之不暇,而趙嗣基本以憸邪怪慝之人,敢爲陷附於尹鑴·洪宇遠之計,極力投疏,營護朴瀗,而一則曰,瀗疏指意,能巧中一時之忌諱,一則曰,一向重治,則適足歸怨於慈聖,凶言悖說,無所不至,而原其主意,則有若以瀗疏爲危言直辭,抵觸時諱者然,而以爲誣謗東朝之計,爲人臣子,是可忍也,孰不可忍也?如此罪關倫紀之人,不可不亟置重典,請趙嗣基極邊遠竄。副護軍李壽慶,賦性陰秘,行己邪僻,以事母不謹之罪,至被削版之罰矣。諂事許積,得通淸顯,而擧世唾罵,不齒人類,如此之人,決不可仍置仕籍。請副護軍李壽慶,削去仕版。答曰,不允。末端三件事,依啓。
院啓,請罪人許積按律處斷事。答曰,勿煩。
禮曹判書呂聖齊上疏。大槪,特除之命,出於千萬夢寐之外,惶悚感激,罔知攸措。來伏城外,冒死呼籲,伏乞收回新授資職,以安微分事。入啓。答曰,省疏具悉。今玆擢置宗伯,實非偶然。曩日搆誣之言,不必介嫌,卿其安心勿辭,從速察職。
傳曰,禮曹判書疏批已下,明朝牌招察任。朝報
上在昌德宮。停常參·經筵。
謝恩,五衛將權說,平市令李文著,法聖萬戶洪柱石。
禁府,朴濟靈岩,方必濟淸道,李東道潭陽,張天漢端川,崔尙亨梁山,金纘東泰,李薈寧邊,崔禹績北靑,李晩芳順天,張天翼雲山,張天澤陽德,任萬重朔州遠配,乃屎山陰,定配。啓。
謝恩,禮曹判書呂聖齊。
鞫廳罪人楨刑問五次,不服。申厚澄刑問九次,不服物故。啓。
領府事金缺在外上來。
府前啓,請罪人許積按律處斷事,崔尙仰·朴斗卿事。
罪人楨刑問六次,不服。
禁府,洪宇遠明川,趙嗣基穩城,遠竄。啓。
傳曰,鞫廳大臣以下引見。
傳曰,明日,政官牌招開政。
削奪官爵現告,李瑞雨·李沆·李沃·崔海一·權煥·李堂揆·睦昌明·柳命天。
傳曰,咸鏡監司·東萊府使,不可不趁卽差出,令備邊司卽爲議薦,數日內催促發送,而京畿監司差出後,亦爲趁卽辭朝事,分付。
傳曰,罪人楨段,姜萬松招內,往來於逆堅家,如有上疏之事,則以堅能文,必爲借手,互相往來,多在昏夜。且與相議,禮文是非及庶孽通淸之事,堅之來到其家,不知其數。堅與鄭元老·姜萬鐵等,言語之間,以爲主上久無儲位,若有不幸,彼人輩必爲之,所謂彼人,渠兄弟也。萬松承服之招辭中,渠之名字,旣入於推戴,而渠之招辭亦曰,元老術士,許堅妖人,而柟與之相交,故有㮒憂慮云爾,則逆謀同參之迹,昭著難掩。與萬松面質之時,只作無狀而已,別無明證可據,忍杖不服,誠極痛惡,而同謀一款,姑捨勿論,推戴之說,狼藉於逆招,則古今天下,人臣之得此名,而容息於覆載之間者,未之有也。今若一向加刑,斃於杖下,則誠有所不忍,不可無參酌處斷之道,賜死。
院啓,請罪人許積按律處斷事。頃在乙卯年間,兇人朴瀗者,投進一疏,用意危險,造語凶悖,至以驚動慈聖,疑亂殿下等說,肆然筆之書,敢爲離間兩宮,訛誤聖孝之計,凡有血氣,孰不憤惋,而至於慈聖下藥房之敎,辭旨痛迫,有非臣子所不忍聞者。伊時聖明,赫然發怒,特下拿鞫之命,爲殿下之臣者,苟有一分人心,固爲嚴加訊覈,明正其罪,以至慈聖受侮,痛體聖上盡孝之道,而不但按獄之臣,治之故緩,右瀗之徒,又從而汲汲營救,或諉以歸怨慈聖,或托以因疏被罪,百般遮護,惟在其情之或露,未及吐實,遽施竄配之薄罰,乃使覆載間難容之罪,終至掩匿覆蓋,得以偃息於平土,輿情憤鬱,久而彌激,不可以事在旣往而置之。請羅州定配罪人朴瀗,拿致嚴鞫,以昭邦典。人臣之罪,莫大於眩亂是非,欺蔽聰明。凡厥有犯,固難容貸,況耳目論事之臣乎?向者家人之喩,照管之說,旣出於熒惑天聽,脅持慈聖之計,其心所在,人孰不知,而在廷諸臣,默無一言,獨領議政金壽恒,瀝血一疏,痛斥其罪,憂憤所激,斷無他腸,而其時三司之臣,群起沮擊,不遺餘力,反其辭意,搆成罪案。言旣危險,計又巧密,至使殿下之明聖,終未免誤陷於術中,是可忍也,孰不可忍也?如此傾陷不正之輩,不可無懲治之擧。請當初兩司論啓之官,玉堂陳箚之員,竝削奪官爵。光州牧使李溟翼,到任以來,無一善狀,營私敗公之政,罔有紀極。闔境嗷嗷,如在水火,湖南完邑,將成棄地,一日在官,當貽一日之害。請光州牧使李溟翼罷職。北靑判官尹命哲,爲人愚騃,全不省事,政委下吏,吏緣爲奸,官庫蕩殘,公務廢墮。其他可笑可駭之事,不一而足,不治之聲,藉藉道內。請北靑判官尹命哲罷職。固城縣令金聖佐,賦性愚蠢,有同土塊,本不合於衣冠之列,曾爲騎省郞官,擧止癡駭,貽笑同官,及授本職以來,袖手尸居,慢不省事,尋常文簿,不能分曉,大小政令,專委吏胥,民不堪命,怨聲載路。如此之人,決不可一日仍置字牧之任。請固城縣令金聖佐罷職。用人之道,各當其才,文武殊塗,內外異宜,其不可舛授也明矣。新除授平安兵使申翼相,素著文雅之望,不合戎閫之任,而纔遞灣尹,遽授本職,朝家器使之道,豈容如是?除目之下,物情不允。請平安監司申翼相改正。答曰,不允。拿鞫及削奪官爵事,依啓。獻納李寅煥,正言李彦綱所啓
鞫廳大臣引見時,領議政所啓,㮒之配所最近,不可仍前發配矣。上曰,雖以緣坐言之,亦當流三千里,當配遠方絶島,圍籬可也。以上朝報
戶曹啓曰,逆柟家籍沒中,本曹所管田畓,査覈現出啓聞事,旣已知委八道及開城府·江華府,待其啓聞上來,當有移送內司,而依傳敎擧行之意,爲先分付內司,何如?傳曰,允。以上戶曹謄錄
上在昌德宮。停常參·經筵。
自未時至酉時,日暈。
謝恩,大司諫李敏敍,司諫李堥,宗廟令成熙胄。
慶尙監司書目,軍威縣監柳世哲,病重罷黜事。
咸鏡監司書目,咸興判官許壕罷黜,其代,令該曹擇差,催促下送事。
戶曹判書睦來善上疏。大槪,嚴召之下,不得不祗赴闕外,而顧臣情迹,旣無就列之勢,乞削臣職,仍治臣罪事。入啓。答曰,省疏具悉。周遮掩護之罪,在於長官,卿其安心,勿辭察職。
左參贊李尙眞,判尹李正英牌不進。傳曰,更爲牌招。
左參贊李尙眞上疏。大槪,賤疾方劇,承牌未赴,冒陳危懇,乞賜罷治事。入啓。
答曰,省疏具悉。身有疾病,未赴召命,別無所傷,卿其安心勿辭。
忠淸監司書目,舒川兼任庇仁呈,以同郡地,全士立堰畓五升落只量,忽然突出,便作丘壠,事係變異事。
判敦寧李正英上疏。大槪,召命再降,不得不忍死輿擔,來伏闕門之外,而如此病狀,無路致身於天陛之下,惶恐待罪事。入啓。答曰,省疏具悉。卿疏如此,兼帶金吾之長,今姑勉副,卿其安心,勿待罪。
傳曰,鞫廳大臣以下,依例書啓。
院啓,臣等以許積按律事,論執已久,未蒙允兪,臣等竊惑焉。積以三朝舊臣,久顓國柄,其貪饕縱恣,罔上植黨,病民蠹國,背公亂理之罪,揆以王法,早宜刑戮,而公議不張,王綱不擧,得保首領,以至今日,而及其賊堅之謀逆也,朝家不可使子證父。且以官位恩幸之隆盛,不欲與諸逆,一體拷訊,未得其情實,而其處心積慮,陰樹黨與,廣置私兵,復設無義之體府,團束額外之峽民,至於累行犒賞,約日操習,其心所在,雖路人可知。且與逆柟兄弟,轂下親帥,私相締結,合爲一身,其所謀議,發出於諸賊之招者,皆是衆情之所共疑,此不但一時父子緣坐之比。三朝受恩之人罪狀如是,則尤宜秉法裁斷,以告先王之靈。豈可以向時誤恩,而不爲正法於逆節發露之後也?殿下之所以不忍者,私恩也,凶逆之不可終赦者,王法也。請罪人許積按律處斷事。光州牧使李溟翼罷職,北靑判官尹命哲罷職,固城縣令李聖佐罷職,平安兵使申翼相改正事。朝家擧措,莫難於駕馭戎臣,蓋以不與之大權,則任用不專,不治其邪心,則禍患不測故也。罪人柳赫然以三朝宿將,受恩最厚,其人之反復無狀,國人之所共知。至於締結朝貴,聚會論議,陰厚近宗,結爲婚姻,此古今武臣之至戒,邦憲之大禁。赫然包藏禍心,縱恣無忌,至於訓局大將,非與於體府,而與許積私相密議,團束親兵於深峽之中,軍器旗幟,自京營備送,犒餽之擧,操習之令,皆出於赫然之手,此則不但按驗明白,渠亦不敢自卞,而歸罪於積。積與赫然,卽是一身,更無可問之隱情,而兩賊旣不能窮問而得其實,又不能據法而正其罪,則自今將相之謀反者,皆將以位高而不死,豈不大可懼哉?揆以軍法邦憲,斷無可赦之理。請大靜定配罪人柳赫然,亟正邦刑。王者用法,莫大於討逆,春秋斷案,尤嚴於將心。見無禮於君親者誅之,如鷹鸇之逐鳥雀,況罪不止於無禮者乎?罪人尹鑴,夤緣附托,驟得大用,世濟其惡。罔念傷彝,敢以管束慈聖動靜之語,肆然陳達於聖孝之下,無所顧忌,欲襲爾瞻·仁弘之餘奸,若非聖上誠孝無間,國祚靈長,則其斁人倫禍人國,何可勝言哉?至於貪饕無厭,恣行不義,力贊體府之義,圖點兵柄之事,此亦豈細故也哉?人臣之惡逆如此,而不正王法,則今日朝廷,將無以有辭於天下後世。請甲山圍籬安置罪人尹鑴,亟正邦刑。行副護軍李鏶,本無才局,徒以積之親屬,夤緣拔身,戎閫之任,承宣之除,皆出於積之吹噓,而積猶不知止,極力援引,必欲置之於兩局大將,其諂附陰密之狀,據此可知。如此之人,不可不痛懲,請李鏶遠竄。堂下淸望,銓郞全爲主管,故郞官柄重,爲國弊風。近仍用人不公,仕路混淆,至使庸雜之輩,完備三司,其時銓長,旣以此被罪,則郞官理難獨免。請吏曹佐郞南益熏·李玄錫,倂命罷職不敍。答曰,不允。許積事,以次律論斷,末端三件事及李溟翼事,依啓。
備忘記,於戱,自古逆亂,何代無之,未有如逆柟·逆堅之甚者也。逆堅以當國首相之子,自知罪積惡盈,難免後日之誅,遂謀締結族盛之近宗,復設已破之體府,抄膂力之士,擬爲內擧,藉峽屯之兵,以圖外襲。盜弄父權,强勢已張,護柟入闕之策,旣著於萬鐵之再招,故服劫父之言,又發於景毅之所供,而至於宮中不順,先收一二重臣,以劫之等說,凶謀罔測,逆狀狼藉。柟之兄弟,俱以仁祖大王親孫,蒙被孝廟收養宮中之恩,而賦性陰凶,不思報效,潛圖非望,妄窺大位,乃與賊堅·台瑞,往來交結,至於歃血同盟,誓文俱在。迹其凶逆之狀,實有甚於淮南·武安之事者,今賴元老上變,得以誅除巨魁,而其餘徒黨之類,倂令鞫廳議奏竄殛,此無非宗社默佑,諸臣效力之功也。予觀國朝古事,康純·南怡之亂,旣有翊戴功臣封勳事,厥後平亂,寧社·寧國,竝以誅除逆亂功勳,今亦不可不勘定功臣,大臣·諸臣竝爲知悉,分付攸司擧行。
府前啓,請罪人許積按律處斷,崔尙仰·朴斗卿事。新啓,刑曹參判趙䃏,身負重累,爲世所棄者久矣。頃爲因緣進敍之階,奔走尹鑴·許積之門,爲其鷹犬,濫躋宰列,其憸佞卑汚之狀,擧世之所唾鄙。如此之人,不可仍置仕籍。請刑曹參判趙䃏,削去仕版。慶州府尹柳命堅,副司果金夢陽,承文正字柳栽,俱以逆堅之客,或有問寢,或有相謔,奔走往來,親昵狎歡之狀,擧世之所共知,決不可仍置仕籍,以貽搢紳之羞辱。請柳命堅·金夢陽·柳栽,倂命削去仕版。副護軍沈檀,賦性邪毒,行身汚下,諂事許積,締結逆堅,爲其卵育,冒受銓郞,用捨通塞,一遵積之風旨,而不顧公議,全用私黨,其諂佞側媚之態,專擅驕恣之狀,人不忍正視。如此之人,不可仍置仕籍。請沈檀削去仕版。罪人朴萬毅等,以惡逆之種,且有交結逆堅,陰秘悖惡之事,刑推遠配,實出於慮患之意,則按法之臣,固當奉行之不暇,而前判義禁李正英,乃於筵中,敢以査覈等語,有所陳達,議讞之意,豈容如是?出於顚錯之致,不可無糾劾之擧。請李正英罷職。答曰,不允。趙䃏·柳命堅·金夢陽·柳栽·沈檀等事,依啓。李正英從重推考。執義權是經,掌令安後泰·沈濡,持平權斗紀·吳道一所啓
有政。吏批,趙世煥爲東萊府使,李敏敍爲咸鏡監司,金宇亨爲宗廟提調,李雲根爲司饔奉事,李翊相爲宗簿提調,李弘淵爲大司諫,沈益昌爲司饔主簿,李喜年爲坡州牧使,趙挺時爲咸興判官,李尙爲定山縣監,朴世熙爲軍威縣監,尹敬敎爲檢詳,李慣爲密陽府使,李苟爲光陵參奉,任在爲尙衣直長,朴之相爲英陵參奉,李升來爲居山察訪,尹以亨爲軍資奉事,朴泰徵爲典設別檢,李彦紀爲內寺敎官,朴世樑爲監察,尹源爲宗簿主簿,洪萬容爲京畿監司,南九萬爲工曹參判,李尙眞爲判義禁,鄭榏爲社稷提調,南九萬爲司譯提調,韓範齊爲典籍,金錫胄爲弘文提學,南九萬爲同義禁,魚震陟爲禁府都事。
上在昌德宮。停常參·經筵。
午時未時,日暈右珥。
謝恩,弘文提學金錫胄,北評事洪萬朝,訓鍊都正具鎰,禁府都事李斗齡·徐來益。
禁府啓曰,楨旣已賜死,而次第應行之事,何至今不爲擧行爲之事,命下矣?取考甲申討逆謄錄,則德仁賜死後,本府啓辭內,逆賊德仁律應緣坐人等,漢城府牒呈內,德仁妻禮伊及女婉兮,次女愛兮,妾己民等,令掌隷院爲奴定屬,妾子證伊年七歲,定配爲奴,而妾次子壽徵,則年三歲,依前敎,勿爲定配,只爲奴事,亦令掌隷院擧行,何如?傳曰,依啓。子女爲奴一款勿施事,只載於謄錄中,家産田民沒入之語,則雖不載錄,而其時籍沒之事,分明可記,所當依例擧行,而至於破家瀦澤等事,亦令各該司,依律文擧行乎?敢稟。傳曰,籍沒等事,依德仁例擧行,破家瀦澤等事,勿爲擧行。
政院啓曰,罪人許積以次律論斷事,命下矣。臺諫方以按律論啓,次律論斷傳旨,不得捧入之意,敢啓。傳曰,知道。又啓曰,前判義禁李正英,從重推考事,命下而。臺諫方以罷職論啓,推考傳旨,不得捧入之意,敢啓。傳曰,知道。
慶尙監司書目,義城縣令許罷黜事。
傳曰,上變人鄭元老,時無職名,實職除授。
領左相請對。入侍。
賓廳,領左相啓曰,勘勳之擧,旣有成命,而事體重大,非臣等所敢獨爲。取考謄錄,則亦有原任大臣命招會議之例,令政院考例稟處,何如?傳曰,命招同參。
吏曹啓曰,守令有闕,政事,取稟。傳曰,明日爲之。
左參贊李尙眞上疏。大槪,賤疾愈劇,無望供職,事重勢急,連日瀆擾。乞罷臣本職兼任,仍治臣逋慢之罪事。答曰,金吾之長,不可久曠,卿其安心勿辭,從速察職。
備忘記,今日勘勳時,以兵曹判書金錫胄爲元勳。
賓廳啓曰,自前勘勳之時,元勳與大臣,同參勘定,乃是規例。元勳之命,旣已下敎,兵曹判書金錫胄,卽爲命招,何如?傳曰,依啓。
禁府都事李斗齡,巨濟圍籬安置罪人㮒押去事,出去。
備忘記,罪人爀破其收養,還歸本家,俾免緣坐之律。
傳曰,領左相明朝命招,使之卜相。
府啓,請罪人許積按律處斷事,崔尙仰·朴斗卿事,李正英罷職事。曾於乙卯年間,任翊·李胤卿以不忍聞不忍言之說,構疏到闕,退却不捧,言說藉藉,傳播一邦,多士聲罪出口。渠等自知其罪,恐被重誅,有上言自明,擧置對究問之際,顯有難掩之情迹,而其時攸司之臣,不能究得實狀,以正其罪。且以上書,非不以實之律,薄施徒配之罰,一國人心,至今憤惋。請任翊·李胤慶拿致嚴鞫,其時參證諸人,竝爲一處置對,嚴覈得情,以正王法,以快輿情。臣等,伏見備忘記,有勘定功臣,令攸司擧行之命,臣等,竊以爲不能也。今此柟·堅等凶逆之狀,前古所無之變,布置設計,極其陰秘,歃血同盟,反形昭著,宗社之危,間不容髮,而惟幸變書先上,凶徒就捕,不加究訊,巨魁輸情。此實天地祖宗默佑之慶,諸臣有何可記之功,而乃有此過中之擧耶?旂常之典,決不可輕施,請加三思,亟寢勘定功臣之命。答曰,不允。亟寢勘勳云者,是何言也,是何言耶?今此兇逆,國朝以來,所未有之大賊,幸賴諸臣效力之功,兇黨就捕,國家再安,此實宗社之大慶,勘定功臣,小無不可。臺啓中,旣曰宗社之危,間不容髮云,而汲汲請寢,惟恐不及,決非人臣爲國之道,予實駭然也。亟停勿煩。
院啓,請罪人許積按律處斷,北靑判官尹命哲罷職事,固城縣令金聖佐罷職事,平安兵使申翼相改定事,大靜定配罪人柳赫然,亟正邦刑事。新啓,戶曹參議南天澤,爲人茸闒,無異土塊,猶能附托時論,樂爲鷹犬,凡所指揮,無論事之當否,言之是非,俛首承風,奉行不暇。目不識丁,動借人手,以爲拔身,媒爵之計。歷踐華近,已多年所,而不似之狀,有難逃於聖鑑之下,故例當入侍之時,常替以同僚,輿儓下賤,莫不指笑而唾鄙,搢紳之羞,爲如何哉?如此頑鈍嗜利無恥之人,不可使一日齒在仕籍。請戶曹參議南天澤,削去仕版。答曰,不允。削版及罷職事,依啓。
持平權斗紀啓曰,勘勳之擧,事體重大,而今此討逆之時,諸臣旣無奔走效力之事,則還寢之請,在所不已,故臣與諸僚,相議論啓矣。卽伏聞聖批,辭旨嚴峻,至以決非人臣爲國之道爲敎,臣不勝悚然之至。柟·堅等凶逆之謀,固是前古所無之變,而變書先上,天討肆行,此實由於神人之默佑,夫豈有賴於諸臣之效力乎?旣無可記之功,而遽施旂常之典,其在事體,有所過當者,故區區妄料,竊附於有懷必陳之義,而辭不達意,致勤聖敎,臣何敢晏然仍冒乎?請命遞斥臣職。答曰,勿辭。退待物論。
賓廳啓曰,勘勳事,將待兵曹判書金錫胄來詣,議定矣。憲府以還收勘勳事論啓,今日不得勘定之意,敢啓。傳曰,知道。
禁府,李鏶熊川遠竄。啓。
玉堂箚子。大槪,請亟正積·赫然之罪,以嚴春秋討賊之義事。入啓。答曰,省箚具悉。積與赫然之罪,予豈不知?或以次律,或以減死者,出於容貸之特恩,有何妨於後弊乎?勿煩。
領左相請對入侍時,領議政所啓,水原以畿輔重鎭,地廣民多,而失稔尤甚,卽今民間飢荒方急。臣聞府使李奎齡之言,其境內已有飢死者。麥秋尙遠,救活無策,可得米數千石,然後可救其急云,而賑廳餘儲罄竭,無以賙給。臣與兵曹判書金錫胄相議,欲以應納米,自西路運來者劃給,而其數不過千餘石,此外更無計給之路,誠爲渴閔矣。上曰,纔見京畿監司狀啓,水原飢民之致死,極爲驚惻。令該廳勿論某樣穀物,料理除給,以爲救濟之地可也。
今日入侍時,領議政所啓,昨因諫院啓辭,尹鑴亟正邦刑事,允下矣。伏見臺啓措語,則照管慈聖動靜之語,欲襲爾瞻·仁弘之餘奸,而蓋其照管之語,卽臣乙卯年疏中所論者也。臣於其時,未得入侍,筵席說話,不能詳知矣,其後聞金錫胄之言,則初非照管,直以管束爲言,許積亦於榻前,面斥其非,此則尤極可駭。今此臺啓所請管束,蓋由於此也。然鑴之此言,推而極之,則其心所在,固不可測,而今若直依爾瞻·仁弘之罪,而論斷則其於用法之道,未知如何。朝家施刑,不可不詳愼,死罪之人,亦有三覆之規,鑴之罪狀,雖無可惜,而不待推問得情,直爲置辟,事涉不當。臣意則拿來鞫問後,明正其罪似宜矣。左議政曰,此外體府復設一款,鑴旣力主其議,似有包藏凶謀之迹,爲先究覈,明正其罪,然後處斷,亦未晩也。上曰,乙卯年引見時,尹鑴以照管慈聖動靜之語,肆然陳達,此實人子所不忍聞者,而今此臺啓中,亦有此語,故一啓卽允矣,卿等之言如此,爲先拿來,可也。領議政曰,旣爲拿鞫,則不但以照管之語事問目,主張體府復設之事,近多緊出於賊招,以此情節,竝爲鞫問,宜矣。同副承旨尹堦曰,臣先朝待罪諫職,斥論楨·柟兄弟驕橫之事,重被柟等詆斥,元疏未下,不得其措語,而厥後,申翼相亦爲上疏,而逆柟對擧之疏,至唐郭王元軌之事,以爲宗室交結士類之證,楨·㮒竄配之時,鑴以憲長,極力營救,則彼此交結之狀,亦可知矣。且體府復設,終爲擔當,原其罪狀,豈止照管而已乎?領議政曰,鑴之於楨·柟等,親密之言,傳播已久,而渠則以爲無一面之分,尤爲無狀。以楨·柟疏語觀之,與鑴相親之事,明白無疑矣。尹堦曰,臣頃聞楨·柟等放還之後,楨等與吳挺緯叔姪等,設宴於吳挺一妾家,與鑴飮酒,極其綢繆,故許積其時亦於稠中,面斥挺緯等之云矣。上曰,前年引見時,尹鑴不得爲副體察使,面色發赤,以偏係等語,陳達於榻前,必欲圖得之狀,豈臣子所可爲者哉?照管之外,出於諸賊之招,拿來後推鞫爲之。以上朝報
傳曰,明朝領左相命招,使之卜相。吏曹謄錄
今日領左相請對入侍時,領議政金壽恒所啓,因金錫胄箚子,體府旣已革罷。大興山城,備局當爲主管,而軍餉機械,儲峙旣多,今不可付之生手,令金錫胄句管,何如?上曰,依爲之。朝報
上在昌德宮。停常參·經筵。
卯時,日暈,暈上有背,色內赤外靑。
下直,法聖萬戶洪柱石。
謝恩,京畿監司洪萬容,居山察訪李升來,訓鍊副正鄭弘佐,奉常直長金一夔,中和府使南垕,軍威縣監朴世熙。
藥房啓曰,朝晝之間,涼燠異候,伏未審此時,聖體若何,兩慈殿氣候,亦何如?臣等不任區區之慮,敢來問安。答曰,兩慈殿氣候安寧,予亦無事矣。
持平吳道一啓曰,今玆討逆之擧,實是邦運靈長,神明默佑之致,非有賴於諸臣之效力,則勘定大勳,固不可輕發,故臣於昨日,與同僚相議論啓,而自附於有懷必達之義矣。伏承聖批,辭旨極嚴,有非臣子所敢聞者,臣誠驚惶震越,直欲鑽地以入也。緣臣無似,忝居言地,致令聖明待臺閣之道,如是太薄,其不可一刻仍冒也決矣。昨緣日昏,今始來避,所失尤大,請命遞斥臣職。
執義權是經啓曰,今此反逆之變,實前古所未有者也。幸賴神明默佑,巨魁就捕,王法斯行,宗社之慶,莫大於此,而旣無諸臣效力之功,則記功之典,亦有所過當,故臣與同僚,相議論啓,自附於有懷必達之義矣。伏承聖批,辭旨極嚴,有非臣子所敢聞者,驚惶震越,直欲鑽地以入也。緣臣無似,忝居言地,致令聖明有此未安之敎,決不可一刻仍冒也決矣。昨緣日暮,今始來避,所失尤大,請命遞斥臣職。掌令安後泰·沈濡啓辭上同,答曰,勿辭。退待物論。
正言李彦綱啓曰,憲府多官,相繼引避,處置歸於本院,而持平權斗紀,卽臣妻同姓三寸也。旣有不敢處置之嫌,何敢晏然仍冒?請命遞斥臣職。答曰,勿辭。退待物論。
咸鏡監司李敏敍上疏。大槪,廢伏之餘,適因召命疊下,國有變故,忍死來謝,卽爲陳情退歸之計矣,千萬夢寐之外,陞擢方面之任,遽及於萬萬不似,而臣承命悸恐,不知所措。卽者疾病,尤無宣力四方之望,伏乞聖慈,還收成命,以安微分,以重國體事。入啓。答曰,省疏具悉。今玆之命,實循公議,卿其勿辭,速往欽哉。
謝恩,右副承旨尹堦。
傳曰,近因鞫獄,滯獄甚多。判義禁李尙眞,牌招開坐。
院前啓,請罪人許積按律處斷事,柳赫然亟正邦刑事。引嫌而退,有懷必達,臺體固然,意外嚴命,不必爲嫌。旣有相避,則不能處置,事勢固然。請持平權斗紀·吳道一,執義權是經,掌令安後泰·沈濡,正言李彦綱竝命出仕。前啓平安兵使申翼相改正事,停啓。答曰,不允。李彦綱出仕,其餘處置事,自國朝以來,討逆勘勳,非一非再。矧玆逆變,古所罕有,而今日憲臣汲汲請寢,雖非人臣之道,而許多臺官,不可輕遞,依啓。
政院啓曰,新除拜右議政閔缺,時在京畿楊州地,上來事,依例遣史官傳諭,上來時給馬事,本道監司處,亦爲下諭,何如?傳曰,允。
判義禁李尙眞上疏。大槪,再承嚴召,不得不就詣闕下,而頭痛如劈,眩不開睫,萬無趨入拜跪之望,冒昧陳乞,冀蒙矜憐事。入啓。答曰,省疏具悉卿懇。卿之疾病,予已知之。卿其勿辭,調理行公。
謝恩,同副承旨任奎。
備忘記,領議政金壽恒,左議政鄭知和,判府事權大運,各鞍具馬一匹面給,同義禁李敏敍·吳斗寅·金禹錫,刑房承旨尹堦,問事郞廳崔錫鼎·權珪竝加資,判義禁李正英熟馬一匹,領府使金缺,大司憲李翊相,大司諫金萬重,執義權是經,問事郞廳沈壽良·任堂,奉敎南致熏,注書李世益,前刑房都事權秀萬,各半熟馬一匹賜給,問事郞廳李玄錫敍用,外刑房假都事李時宰,準職除授,別刑房都事李邵,文書都事李奭,六品遷轉,獻納李缺,問事郞廳洪萬朝,假注書蔡獻徵,別刑房都事張世男各兒馬一匹,掌令安後泰,正言李彦綱,待敎李萬元,別刑房都事李公權,各上弦弓一張,問事郞廳金俊相,兼春秋洪有龜,別刑房都事兪命一·李舜岳,假都事李齊後,各不莊弓一張,外刑房都事申命餘以下,各弓子一張賜給,而承服罪人拿來者,六品遷轉,已出者陞敍,司謁李厚根·庾重安,各兒馬一匹,假司謁金後益上弦弓一張,留門司鑰朴孝建等,不張弓一張賜給,律官吳振邦等以下,令該曹米布分等磨鍊題給,承傳色金鉉·申潭·金善弼竝加資,李陽熟馬一匹面給,文碩胤熟馬一匹,方鏶半熟馬一匹賜給。以上朝報
有政。吏批,尹趾完爲副應敎,李東溟爲慶州府尹,鄭勔爲判校,林泳爲兵曹佐郞,鄭樸爲光州牧使,南尙熏爲義城縣令,金壽增爲司宰僉正,李后定爲校理,李端夏爲刑曹參判,李澍爲北靑判官,洪天敍爲戶曹正郞,鄭元老爲南部參奉,南二星爲副提學,林奎爲承旨,沈漢弼爲固城縣令,閔維重爲工曹判書,李選爲戶曹參議,南九萬爲同春秋,閔維重爲同經筵,洪九齡爲司評。日記廳郞廳沈益聖書。郞廳朴玶校正。
上在昌德宮。停常參·經筵。
下直,竹山府使李基夏。
傳曰,過國忌後,晝講爲之。燼餘諫院日記俱缺
戶曹參議李選疏曰,伏以,滓穢賤臣,百不猶人,而粤在先朝,濫蒙洪造,出入兩筵,幾至十年,毫無所補,罪積尸素,而行己處事,與時相左,重觸衆怒,竟陷黨籍。西塞窮荒,永擬禦魅,幸賴天日照臨,朝政維新,特霈恩宥,旋卽收敍,而地部新除,又出於纔入修門之後,撫躬感激,惝悅難狀。宜卽祗肅天陛,以謝恩命之不暇,而顧臣罪名甚重,萬死難贖,驚魂未定,餘悸尙存。縱荷聖慈曲加之恩,復齒朝班,實所不堪,加以平生抱病,向衰益痼。行役之餘,重以勞傷,伏枕呻痛,末由起動。地部參貳,亦非閒窠,不可虛帶而久曠。伏乞天地父母,俯賜諒察,特許遞改,以便公私,不勝幸甚。臣無任戰灼祈懇之至,謹昧死以聞。答曰,省疏具悉。爾其勿辭,從速察職。
工曹參判南九萬疏曰,伏以,臣去國多年,重入修門,舊釁昭滌,新渥鼎來,感極且懼,若隕淵谷。不意千萬不稱之職,及於千萬不似之身,設令擧一國,更無操筆者,安得有如臣稱曰,大提學者哉?臣於此欲琢辭飾文,以效前輩自謙讓能之故事,則有同醜女之效嚬,臣心先自羞澁,不覺面赤而背汗。玆以惶蹙屛伏,以竢物議見正矣,則伏聞討逆已訖,大赦將頒,凡干文字,例當出主文者之手云,臣於此,若不豫爲自處,必有臨時窘迫之患。臣於是乎,又將加一層矣。玆敢仰首呼號於天地父母之下,伏乞亟命鐫改,新授文衡之任,俾勿爲淸朝之羞辱,千萬幸甚。且伏念臣之孱殘,人所共知,在鄕之時,感傷連月,將伏枕席矣,猝聞國有大變,且承恩占,忍死登道,中路病作,淹延多日。入城之後,重觸風寒,轉成危惡之症,自前月二十六七日間,病勢苦劇,頭如爐火,若將烘折,痰塞胸膈,聲如沸湯,飮藥無效,發汗不解。旣不能臥,亦不得坐,晝夜呼痛,不得少間,精神昏憒,言語顚錯,其他種種醜穢之症,有不敢悉陳。以卽今病狀,無論職之稱否,萬無起動出仕之勢,且非旬望間,所可等待其差復。臣之本兼諸職,亦非養病之地。伏願聖明,俯諒憫迫之情,竝許遞改,使之更尋生路,不勝萬幸。臣無任惶懍戰灼,涕泣祈懇之至,謹昧死以聞。答曰,省疏具悉。卿之才學,實合文衡之任,卿其勿爲控辭,從速察職。
領議政金壽恒箚曰,伏以,臣萬萬無似,過蒙洪私,起自罪籍,猥叨重寄,適値逆節之變,敢當按獄之列,其在沐浴請討之義,豈敢不盡其心力哉?顧臣見識昏暗,訊讞失宜,不得鉤覈獄情,根治凶黨,使妖腰亂領,逋漏於天網,朝論巷議,沸鬱而憤惋,缺所由,責實在於臣,而不意臣名,亦入於鞫廳諸臣論賞之中,臣於此不覺惶惑失圖也,臣之得免譴何,不幸耳。何敢混被便蕃之錫,以駭群聽哉?伏乞亟收賜馬之命,以安愚分。且臣再昨前席,以勘勳還寢之意,妄有所陳矣,繼有臺臣論啓,而聖批至以非人臣爲國之道爲敎,若以爭執此事爲罪,臣實爲首,聖敎之下,臣罪自著,誠有不敢晏然者,震惕之極,伏地待罪。仍念討逆錄功,非今斯今,言路請寢,曾亦有之,則今日臺臣之論,不過爲事體之重,其豈少爲國之誠而然哉?苟聖意有所靳難,則從容開示,亦何所不可,而前後批旨,未免過當,使臺閣多官,不安其職,豈不有乖於聽納之道乎?臣區區憂愛之私,竊恐聖明一辭令之發,或失其中,敢於竢罪之章,竝此附陳,尤增死罪。取進止。答曰,省箚具悉卿懇。日昨筵中,大臣之請寢,不過有懷必達之義,而至於臺閣之發論,似爲過中,故略示未安之批,於卿有何一毫介嫌之理乎?今玆賞典,實循舊例,尤無可辭之義,卿其安心勿待罪,領受焉。仍傳曰,遣史官傳諭。
領中樞府事金壽興箚曰,伏以,臣猥蒙恩命,重入闕庭,旋參賜對,更瞻天威,此豈臣始願之所及?心事錯莫,若隔前生,危衷感激,涕淚自迸,未暴情悃,泯默而退矣。臣自甲寅天崩之後,屛伏田野,尙未洩攀慕之至痛,一心如結,七年于此。不意今日,復厠朝列,顧臣螻蟻之微誠,無處可伸,請於端陽之節,特命將事厚陵,以副至願,不勝幸甚。卽伏見鞫廳頒賞備忘記,臣名亦在其中,至有賜馬之命,臣驚惶愧恧,無以自解。臣於赴闕之日,鞫事將畢,承命入參,只是半嚮之間,此在法例,本不當混入於書啓之中,而終被格外之恩賞,勿論臣心之不安,其於朝家嚬笑之典,寧有是理?伏乞聖明,亟命還收,以安私分,以重賞典,千萬仰祝。取進止。答曰,省箚具悉卿懇。所陳之事,當令該曹依此擧行,而今玆賞典,實循舊例,卿其安心勿辭,領受焉。因傳曰,遣史官傳諭。以上燼餘
逆賊堅·台瑞等家舍,分給于二三等功臣事,命下矣。諸賊家舍,李立身以下四人處分給,而其中,積家則大,而堅家小,故較其間架基址,割分添給,而分給之數,別單書入,令戶曹依例,立旨成給,何如?啓依啓。楨·柟奴婢田畓外,其餘籍沒中奴婢·田畓,竝令元勳分等區處,而鄭元老旣已封君,則別無三分之一加給之理,一體擧行。以上戶曹謄錄
備忘記,佐郞李玄錫,行公日字不多,而混被罷職。臺諫旣已失實引避,則推鞫時,自初至終,奔走勤勞之人,獨未蒙恩,事涉不均,一體加資。
備忘記,宋浚吉不過隨參於議禮已而,重被追削之律於旣骨之後,至今追思,豈非已甚者乎?特以復職,以示寬大之意。前大司憲李惟泰誤禮一款,自悟書簡,傳播於搢紳,或有見之者,至於筵臣陳達。更令放送,繼給職牒,特爲敍用。以上燼餘及朝報
上在昌德宮。停常參·經筵。
下直,長興縣監李溶,彦陽縣監趙復漢,瓮津縣令趙觀國,木川縣監趙沔。
政院啓曰,大司憲申晸在外,執義權是經,掌令沈濡·安後泰,持平權斗紀·吳道一牌不進,今日以監察茶時之意,敢啓。傳曰,每以監察茶時,殊未妥當。牌不進臺諫,竝牌招察任。
持平權斗紀啓曰,伏見處置批答,辭旨嚴峻,有非臣子所敢聞者,臣誠驚惶震越,益不知置身之所也。嚴召之下,義不竢駕,而不但情勢閔蹙,有難冒進。所患肚腹之症,猝然添劇,欲起還仆。竟未秪赴,竢病少間,詣臺自列之際,召牌儼臨,一倍惶感,不得不冒昧就職,而臣之罪戾,不可一刻仍冒,請命鐫削臣職。答曰,勿辭。
執義權是經,掌令安後泰·沈濡,持平吳道一啓曰,臣等之請寢勘勳,只是凶逆之就誅,寔賴邦運之靈長,而設有諸臣之效勞,自是職分之當爲,不可以此遽施旂常之典故也。區區妄料,實出於此,夫豈有一毫他膓,而聖批極嚴,有非臣子所敢聞者。臣等相顧驚惶,引咎自列,恭竢聖上之處分矣,昨者處置之批,又以非人臣之道爲敎,臣而無人臣之道,則罪名之重爲如何,而譴何不加,召牌遽降,其在分義,固當不竢駕而進之,偃然就職,亦有所不敢,欲進趦趄,竟違召命。昨緣疾病,今始詣臺,將欲引避之際,又承再招之命,一倍惶感,不得不冒昧就列,而違慢之罪,至此尤大。難安之勢,轉加一層,何敢一刻晏然於臺席乎?請命遞斥臣等之職。答曰,勿辭。
正言李秀彦所啓,請許積按律處斷事,柳赫然亟正邦刑事。獻納李寅煥,司諫李堥,正言李彦綱,持平權斗紀·吳道一,執義權是經,掌令安後泰·沈濡,竝引嫌而退。賊臣貸死,已是格外,據法爭執,臺體固然,而當論不論,未免疎漏。論劾銓郞,意在恢張,雖有不審,元非大段,有懷必達,固無不可,而召牌不進,在例當遞。請獻納李寅煥,持平權斗紀·吳道一,執義權是經,掌令安後泰·沈濡,竝命遞差,司諫李堥,正言李彦綱,竝命出仕。答曰,不允。處置事,依啓。
傳曰,兩司多官,不可不趁卽差出,政官卽爲牌招開政。
傳曰,南部參奉鄭元老,今日政,準職除授。
有政。
吏批,判書鄭載嵩陳疏,參判趙師錫進,參議朴泰尙進,左副承旨李翊進。以李寅煥爲執義,金斗明·柳之發爲掌令,柳譚厚爲獻納,任堂·朴元度爲持坪,趙泰尙爲司僕判官,申琓爲兵曹正郞,韓範齊爲禮曹佐郞,李弘淵·金禹錫·吳斗寅,今加嘉義,推鞫時禁府堂上。以尹堦爲嘉善,推鞫時刑房承旨。崔錫鼎·權珪·李玄錫,今加通政,以上推鞫時問事郞廳。內官金鉉,今加正憲,申潭今加資憲,金善弼今加通政,以上推鞫時承傳色。南二星兼春秋減下,鄭元老,單付軍器僉正,尹堦爲行左承旨,鄭載禧爲右承旨,李翊爲左副承旨,崔逸爲右副承旨,金禹錫爲左尹,具鎰爲右尹,朴鎭圭爲綾州牧使,金粹五爲蔚山府使,鄭煥爲黃州判官,宋光璧爲端川郡守,柳尙運爲大司諫,尹悏爲兼春秋。傳曰,大司諫李弘淵年迫八十,特爲超資。以李弘淵今加資憲,兪瑒爲承旨。行都承旨尹堦,左承旨兪瑒。
兵批,判書金錫胄進,參判吳斗寅禁府坐進,參議鄭重徽進,參知朴純進,右副承旨崔逸進。以李惟泰爲副護軍,姜銑·朴鎭圭爲副司直,李日井·李時宰·尹濟萬爲副司果。
政院啓曰,大提學南九萬,再牌不進矣。聞其實病甚重,數日內行公未易云。今日端午帖,弘文提學金錫胄牌招,使之出韻科次,何如?傳曰,依啓。然則儒生製述,亦令提學科次以入。
備忘記,居首幼學金碾,之次幼學吳湜·鄭希良,竝直赴殿試。
政院啓曰,濟州儒生製述居首幼學金碾,之次幼學吳湜·鄭希良,直赴殿試事,命下矣。考見試券,則鄭希良名下,不書居住,有違格例,事當拔去,敢稟。傳曰,此出於海外儒生,不知規例之致,勿爲拔去。
注書權德邵書啓,臣承命馳進于楊根郡內,路逢右議政閔鼎重,傳宣諭旨,則以爲,臣纔因縣道,投章陳情,方欲進詣郊畿,聽候處分矣,千萬意外,近侍來臨,宣諭寵擢之意,臣驚惶震越,不知所以措身。謹當更構一疏,仰暴衷懇云矣,敢啓。傳曰,知道。
政院啓曰,弘文館方有新錄之擧,旣已差出長官,而副提學南二星,尙未出肅,事甚未安。前頭連有國忌,今日內,副提學牌招,使之察任,何如?傳曰,允。
備忘記,史官一員待命,騎馬三匹,卜馬二匹立之,寧陵忌辰祭所內摘奸。
事變假注書蔡獻徵出使,代以申曅差出。
備忘記,濟州安置罪人焜·熀等,以幼穉之年,少無豫知之迹,置諸絶島,心有所不忍,而旣出於凶賊之推戴者,故爲宗社大計,不得不勉從矣。非但今已兩年,焜等兄弟,本以幼弱之資,竝與其母,久處海霧之中,累經重病云,予深惻然。當初處置,實出於保全之道,而今若不爲變通,如有後悔,則豈非有乖於保全之本意乎?特爲移置喬桐,以示予意。
政院啓曰,臣等見備忘記,濟州安置罪人焜·熀等移置喬桐之命,此實天地好生之德,臣等固當將順之不暇,而第念焜·熀罪名旣重,不可輕議近移。區區所懷,敢此仰達。答曰,久處海霧之地,如有後悔,則殊非保全之道。今玆近移,實出於愛欲其生之意也,勿煩。
傳曰,頃觀濟州御史李增狀啓,則減死罪人申命奎·李鼎基等,雖無大段作弊之事,亦不無貽害於島民云,此兩人竝移配他道。
政院啓曰,禁府,請令平安道,押送萬最到京後,刑推發配事。傳曰,萬最則曾以他罪定配矣,不必捉來刑推,只以今番罪目,添入文案中,而移定配所於極邊可也事,傳敎矣。萬最凶惡不測之狀,人莫不言矣。在慮患之道,不宜置諸邊上陸地,依前啓辭,拿致萬敵等,一體刑推後,絶島移配,何如?傳曰,依啓。
又以義禁府言啓曰,慶尙道暗行御史書啓中,李思永·呂顔齊·李雲林·柳挺輝·南宮燮·尹宲·尹嘉績等,各有現捉文書封進云,考其文書然後,方可議啓各其文書,下于本府,以爲憑考稟處之地,何如?傳曰,允。
又以義禁府言啓曰,賊臣承宗之孫萬里兄弟等,竝皆刑推一次後,絶島事,命下之日,令捕盜廳捕捉矣。萬里之弟萬封·萬恒,則捕捉于木川地,而萬里則稱以因事上京,終未得捕捉,此必逃隱,事極痛駭。更令左右捕盜廳,多方跟尋,期於必捕宜當。萬封·萬恒,則萬敵一體,囚禁刑推,定配,何如?傳曰,允。
又以義禁府言啓曰,本府都事十員內,五員出使未還,現存者五員,而當直一員,本府一員,公事交代一員,只餘二人,而或不無疾病事故。今以焜·熀移配押來事,二員出去,則更無餘員。方此多事之日,不可無變通之道,出使員中,李斗齡·權德衍·安績,令該曹當日內口傳,閑官換差,以爲趁明早,推鞫發送之地,何如?傳曰,允。
吏曹口傳政事,禁府都事李斗齡,宗簿主簿尹源,禁府都事權德衍,司贍主簿尹益堅,禁府都事安績,司畜別提金漢璧相換。
備忘記,長番內官金善弼,承傳色差下,政院知悉。以上朝報
吏曹,郞廳崔錫鼎·權珪·李玄錫加資,命下矣。崔錫鼎則資旣未窮,又未經準職,權珪·李玄錫雖已資窮,俱未經準職,何以爲之?敢稟。傳曰,雖未經準職,資窮,特爲加資。
左議政鄭知和箚曰,伏以,臣承命討逆,力疾治獄,而本以病心之人,視聽俱迷,按問未免疎緩。鞫廳已罷,猶有兇黨網漏之慮,夙夜悚慄,方且待罪之不暇,伏蒙鞍具馬賜給之命,遽下於千萬意外,臣驚惶隕越,罔知所措。自前雖有鞫廳論賞之典,率皆徒黨無遺就戮,設鞫延以時月,安有日淺如今日參鞫,而無絲毫可記之勞者哉?譏笑之來,不但止於償僭而已。伏乞聖明,俯賜諒察,還收賞給之命,以重賞典,以安微分,公私幸甚。取進止。答曰,省箚具悉卿懇。今玆賞典,實循舊例,卿其安心勿辭,領受焉。仍傳曰,遣史官傳諭。
吏曹參判鄭載嵩疏曰,伏以,臣痼疾經年,已作病廢之人,加以上年冬間,重患痰窒之症,幾死復甦,得延今日,而自罹此病之後,眞元消盡,肥肉換脫,精神恍惚,言語騫澁,如縷之喘,若不保朝夕,則朝臣之所共目見,而憐憫者,臣何敢一毫飾辭,以欺我聖明哉?積傷之餘,疾病易乘,自數日前,眩亂頭痛,目不開睫,手足戰掉,暫時靡定,痰火熾盛,達夜不寐,脾胃虛弱,有食輒吐,委頓床席,死生未分。呈單請急,實出於萬不得已,而喉司不諒,一向退却,方切悚蹙,罔知爲措。適於此際,召牌臨門,而病勢危劇,末由自力,欲起還仆,竟未秪赴,逋慢之罪,實無所逃,伏乞聖慈,先遞臣職,仍治臣罪,不勝幸甚。臣無任惶悚屛營之至,謹昧死以聞。
答曰,省疏具悉。卿其安心勿辭,調理察職。
敎京畿觀察使兼兵馬水軍節度使巡察使開城府留守江華府留守洪萬容書,王若曰,試觀今日之國事,憂危旣深,顧此千里之邦畿,保釐尤重。得人乃可,舍卿其誰。而銓擇之久諧,故訓辭之先及。惟卿,璿源外派,瑚璉美資。夙馳譽於詞場,咸稱吐鳳,早闡名於金榜,再冠登龍。惟其最著聲華。是以遍歷淸要。金鑾玉署,承密命者幾年,柏府薇垣,秉風裁而獨立。銀臺出納之允,天官掄選之公。當雲路之逈通,政搏扶搖之勢,因風波之可畏,遂有沈廢之嘆。屬當公議之再伸,乃從散班而復起。改絃易轍,豈無群材之可需錯節盤根,欲利器之先別。念京輔居八路之首,伊巡察爲連帥之道。協漢缺實藉綢謬之策,兼松江之管籥,爰摠撫禦之權,矧艱虞之方殷。缺先恤。以瘠薄之土,而災沴相仍,以流徙之氓,而徭役未已。安危是□,必須才諝之臣,內外攸宜,可惜寵擢之命?玆授卿以京畿觀察使兼兵馬水軍節度使巡察使開城府留守江華府留守,卿其祗服予訓,恪守官箴。攬轡登車,益勵澄淸之志,褰帷露冕,宜察利病之源。輒殫朝夕之諮諏,兼體公私之緩急。其他弛張黜陟,祗在商量,乃若稟處專裁,自有常典。行且召矣,往其欽哉。於戱,惟明恕可以理民,惟剛果可以綜物。遷蕭倩於馮翊,益加器能,試歐陽於開封,庸靑吏事。勉企前哲,毋負殊知。故玆敎示,想宜知悉。知製敎朴泰遜製進
行判中樞府事權大運疏曰,伏以,臣於日昨,伏見備忘記,有鞫廳諸臣論賞之典,而臣名亦在於鞍具馬面給之中,臣於是,駴惶驚懼,不知所以爲辭也。國有大變,奔走參鞫,自是職分之所當然,而大憝自不逃於天誅,已伏邦刑,則此豈鞫廳按治之功乎?況臣隨大臣之後,不過充位而已,尤無一毫可酬之勞,而便蕃之賜,猥及於臣身,臣心之不安,有不足言,恐非聖朝愛嚬笑之意也。賞典太濫,古人所戒,臣何敢晏然冒受,有若眞有功勞者然哉?伏乞亟寢成命,以重賞典,以安微分,不勝幸甚。答曰,省疏具悉卿懇。今玆賞典,實循舊例,卿其安心勿辭,領受焉。仍傳曰,遣史官傳諭。以上燼餘
上在昌德宮。停常參·經筵。
孝宗大王忌辰齋戒。
政院啓曰,大司憲申晸,執義李寅煥,掌令金斗明·柳之發,持平朴元度在外,持平任堂未肅拜,今日以監察茶時之意,敢啓。傳曰,知道。
又啓曰,都承旨尹堦,左承旨兪瑒未肅拜,右承旨李翊,昨遭服制,右副承旨崔逸病不進,廳中只有臣載禧,同副承旨任奎,出納之際,事甚苟艱。右副承旨崔逸,牌招察任,何如?傳曰,允。
政院啓曰,逆柟射伴柳東英及賊臣爾瞻之孫重耉·尙耉·震耉·玉耉,承宗之孫萬毅·萬封·萬恒等,依傳敎各刑推一次後,定配單子書入之意,敢啓。傳曰,知道。
禁府啓曰,前扶餘縣監黃重耉,議處啓目結語,有同聞請之報,是乃缺誠爲可駭,以此照律何如,而蒙允矣。見其本道狀啓及重耉原情,則爲見老父,旣往海州,量其道里,豈能聞其請罪,而馳還於距本縣三十里之地乎?連送辭狀,未知其意,而聞報馳還之說,太涉臆逆。以此照律,則恐非原情正罪之道,故照以公罪之意,敢啓。傳曰,知道。
政院啓曰,初二日頒敎事,旣已啓下。大提學南九萬,明朝牌招,敎文使之製進,何如?傳曰,允。
政院啓曰,假注書申曅,時未免新,依例付軍職,冠帶常仕,何如?傳曰,允。
備邊司啓曰,東萊府使趙世煥,今當催促下送矣。本府常與倭人相接,必視其章服之鮮麤,以爲慢放之地,故在前府使之急遽辭朝,貧不能自辦者,有令該曹備給章服之例,今亦分付該曹,使之卽爲備給,何如?傳曰,允。
持平任堂啓曰,湔劣如臣,猥蒙洪造,屢忝臺省,絲毫無補,常切愧懼,而賦性樸愚,蹤迹殆危,隨事生疣,竟遭顚躓,不得屬迹於淸班久矣,千萬夢寐之外,復叨風憲之列,惟當感激恩私,奔走供職,而第往在丙辰年,領議政金壽恒自謫所,有移配中道之命,其時臺啓,以還收事,閱月論執。臣於其後,適忝諫職,不得停論,又未免連啓,雖刪文字間措語,而隨參則一也。今者金壽恒當初竄逐時,首發論罪之臺官,竝被削職之律,臣雖非其時參論之人,旣已連啓於量移還收之請,則當此公議旣發之後,臣何敢自以謂非當時論罪之人,而晏然於臺席乎?請命遞斥臣職。答曰,勿辭。
政院啓曰,持平任堂,再啓煩瀆,退待物論矣。傳曰,知道。
前任工曹判書閔鼎重疏曰,伏以,臣昨奉史官傳諭恩擢之命,過分之匪據之任,實非夢寐所到,驚惶震越,歷日靡定。仍竊伏念,臣負犯旣大,議罪至嚴,天慈曲覆,譴責反輕,投荒未歲,旋沐霈澤。還歸之初,特加敍復,承召在道,遽審寵旨,解蕩垢瑕,委以輔相之職,此誠曠世之異數,前史之罕聞。感銘肌骨,糜粉思報,宜卽奔走祗謝,一身顚沛,有不暇顧,而第臣年來所坐罪名,俱是人臣極惡大辜,一則曰凶黨,二則曰不知君父,三則曰貶降乖亂,其他汚衊醜詆,無所不有,昭揭臺章,謄傳八方,必欲置之斧礩而後已,幸蒙天日下臨,無幽不燭,終始保全得延,優遊田里,寄命松楸,實所大願,彈論纔停,餘怖未已,而乃以罪累危蹤,不思己分,貪戀榮寵,叨竊具瞻之地,則其在公朝擧措,應致有識之譏,況復物情之所以不平者,爲如何哉?臣之不敢冒昧輕進者,有非爲己之私計,仰累聖上更新之化,伏乞殿下,俯垂諒察,亟命還收所授職秩,以重國體,以全微身。臣無任惶懼祈懇之至,謹昧死以聞。答曰,省疏具悉卿懇。卿之才德,實合輔弼之任,卿何撝謙若是?須體予意,安心勿辭,從速上來論道,以副上下之望。仍傳曰,遣史官傳諭。
傳曰,領府事金壽興,崇陵祭官進去時,給馬。
任奎啓曰,備邊司郞廳來言,今日賓廳坐起日次,而國忌齋戒相値,不得開坐云矣,敢啓。傳曰,知道。
又以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管李輔相以宗簿提調,除標信,缺廳坐起進去之意,敢啓。傳曰,知道。
任奎啓曰,假注書申曅,時未免新。依例付軍職,冠帶常仕,何如?傳曰,允。以上燼餘,朝報
上在昌德宮。停常參·經筵。
孝宗大王忌辰。
夜五更,流星出河鼓星上,入巽方天際,狀如鉢,尾長四五尺,色赤。
政院啓曰,國忌後,晝講爲之事,命下矣。明明日告廟祭齋戒,明日頒敎,自初七日至初十日,連日國忌,視事頉稟。傳曰,知道。
傳于任奎曰,申命圭·李□基,仍貽害於島民,致有移配之命矣。當初罪名甚重,禁府之移定配所於近地,殊甚不當,配所單子還入。
司諫李堥啓曰,持平任堂引嫌而退。公議雖嚴,首從旣別,則强勉參論,不足深咎,請持平任堂出仕。答曰,依啓。
兵曹判書金錫胄箚曰,伏以,臣昨伏見備忘記,有焜·熀等移配喬桐之命,此實天地好生之至仁,其在瞻聆,孰不感祝?第臣伏念當初二人,名掛凶書,因大臣諸臣之會議,遠置海外者,蓋亦出於保全之聖意,而彼旣携兄挈弟,俱獲安停,在國則恩已行矣,在渠則身且便。優遊海外,未必非樂土,而今當炎月,猝移內地,行路撼頓,反易傷損,近京地面,或多嘵訛,終不若仍留本所,屛己耳目,絶人言語之爲幸也。且臣於前日榻前,下詢流放當否之時,亦嘗有所陳達矣。早晩國家,當有輝輪之慶,伊時恩赦,將無物而不霑,則待此全宥,復厠宗班,又誰得以禁之乎?臣之此言,實存遠慮。伏願聖明,復賜垂察,亟寢焜·熀移配之命。且命召還金吾郞之昨已辭朝者,以省中路廚傳,往來紛擾之弊,不勝幸甚。取進止。答曰,省箚具悉卿懇。今玆焜·熀輩移配之命,意非偶然矣。卿之前語,誠甚得宜,當依箚辭施行焉。
禁府啓曰,以兵曹判書金錫胄箚子,請寢焜·熀等移配之命,召還金吾郞之辭朝者,有依箚子施行之批。本府都事之行,今當已到數息之程,循例分付,勢難追及,令兵曹召發驛馬,使之飛傳本府之關,以爲召還都事之地,何如?傳曰,允。
假注書申曅書啓,臣承命馳進于楊州地,右議政閔鼎重所住處,宣諭聖批,則以爲,臣以負罪危蹤,猥蒙曠世恩數,驚越感激,無地措躬。冒昧疏章,恭竢威命,不意聖慈天覆,曲加容貸,史官宣諭溫旨,其所激勵奬勉者,有非賤臣所敢承當,寧欲循墻而不可得也。自念私義,頃至再叫天閽,更伸微悃云矣,敢啓。傳曰,知道。
政院啓曰,昨日以朴瀗疏,全不載錄於日記中,當該注書推考事,命下矣。臣等詳考六月日記,則朴瀗疏入啓及還出給與否,竝不載錄,不知其時注書某人之爲當該,取考缺日記,則四月十六日,有朴瀗疏還出給之事,意謂此必其時上疏,以此微稟還收推考備忘記何如?今聞外間有朴瀗疏私記處,取來見之,則四月十六日還出給之疏,乃是朴瀗初疏,而六月十四日,朴瀗又爲呈疏,朴瀗之被繫推覈,由於此疏明白。然則四月還出給之疏,非所擧論,而臣等專昧其時朴瀗有再度上疏之事,誤爲微稟。雖緣日記矇矓無可憑考之致,做錯之失,在所難免,惶恐,敢啓。傳曰,知道。朴瀗呈疏於再度,而不爲載錄,殊甚可駭,其時注書罷職。
任奎啓曰,大司憲申晸,執義李寅煥,掌令柳之發·金斗明,持平朴元度在外,持平任堂避嫌退待,以監察茶時之意,敢啓。傳曰,知道。
上在昌德宮。停常參·經筵。
卯時至酉時,日暈。
鄭載禧,以內醫院都提調意啓曰,端午年例進上,今日當爲封進,而臣壽恒,以宗廟告祭獻官,今將受香,提調鄭載嵩,以身病方在呈辭中,副提調尹堦,未及肅拜,監進無人。副提調尹堦,卽爲牌招察任,何如?傳曰,允。
政院,弘文館言啓曰,本館書籍,多有閪失未備者。今聞戶曹籍沒之數頗多云,或有本館所無者,則按籍取來,以備參考,且籍沒奴婢,有殘司分給之規,本館之疲弊,最甚於諸司,不能成樣,亦令該院題給之意,竝此,敢啓。傳曰,知道。籍沒奴婢,則令該院參酌題給。
備邊司啓曰,度支之任,不可暫曠,而近因箚書,睦來善,久不行公,本曹事務多滯,委屬可慮。睦來善旣有罷職之命,其代,卽爲開政差出,何如?傳曰,允。
備忘記,噫,奪掠良家之妻,咨行淫慾,瀆亂風敎者,此實前古所未有之大變。攸司之臣,所當十分嚴覈,明示典刑,以肅國綱,以快民心,而其時判義禁吳始壽,阿附於許積,敢生周遮掩護之計,乃於登對之日,敢以許積雖有罪,固不當掩護,而況豈爲一許堅等,肆然欺誣,汲汲請移禁府之後,百般設計,威脅捧招,終使有罪,網漏刑章,反爲歸咎於捕廳,搆成罪案,或請全家,或請竄逐,其心所在,誠極痛惋。其欺君負國之罪,決不可不痛懲,吳始壽極邊遠竄。睦來善·李夏鎭雖與始壽有異,終始隨參,默無異議,則亦不可全然置之,竝姑先罷職。
持平任堂所啓,許積按律事,累日論執,而不賜兪允,乃有次律論斷之命,臣竊惑焉。春秋大法,莫嚴於討賊,父子隨坐,載於國典,不容以一時私恩,有所輕重於其間,三尺一撓,而能國其國者,未之有也。國家不幸,凶逆之變,出於至親,而原其所以釀成陰謀,鴟張羽翼者,實出於弄權之家。設令其身無所與知,子爲大逆,而能保首領者,斷無此理。況積擅用威福,廣樹黨援,再設體府,陰養私兵,使其賤子,藉此生心,其不道之狀,無君之罪,擧國之所共憤,路人之所共知也。苟非積之權傾人主,勢焰熏天,則逆柟豈可徒恃幺麽一賊堅,而敢生凶逆之謀也哉?父子十六歲以上,當爲緣坐,聖明旣已下敎於榻前,而乃以三朝舊臣,受恩最厚之故,特施寬典,待以不死,此雖出於念舊好生之盛德,臣請明其不然。積荷三朝之殊遇,先王之末命,位極人臣,身都將相,不思報效,辜恩負國之罪,固已擢髮難贖,而矧今賊子陰嗾之謀,顯有難掩之迹,兇徒不軌之語,不無與聞之端,則積實三朝之一老賊,殿下何惜於三朝之一老賊,而留難至此乎?法者,祖宗之法,天下之平也。和勻則有公議至嚴,其非殿下所得以私之也,明矣。決不可斷以次律而止,請罪人許積,按律處斷。崔尙仰·朴斗卿,依律處斷事,累日論列,而聖批以旣已遠配,足懲其罪爲敎,臣竊未曉聖意之所在也。討賊之典,何等大事,而尙仰等,以刑餘之賊,挺身營救,已極驚駭,況積之貪恣邪惡,虐民病國之狀,擧國之所切齒者。及凶謀發覺,堅賊伏法之後,積之尙逭刑章,都下人民,莫不憤惋,而尙仰等敢以不當籍沒,納價貸死等語,肆然陳達,其營護逆賊,誣罔天聽之罪,揆以邦憲,必誅無赦,竄配之罰,豈非失刑之甚者乎?請崔尙仰·朴斗卿依律處斷。罪人朴萬敵,等以惡逆之種,且有交結逆堅,陰秘悖惡之事,刑推遠配,實出於慮患之意,則按法之臣,固當奉行之不暇,而前判義禁李正英,乃於筵中,敢以缺等語,有所陳達,議讞之道,豈容如是?不可推考而止,請判義禁李正英罷職。曾於乙卯年間,任詡·李胤慶,以不忍聞不忍言之說,構疏到闕,退却不捧之說,藉藉傳播,一郡多士,聲罪黜鄕,渠等自知其罪,恐被重誅,有上言自明之擧。置對究問之際,顯有難掩之情迹,而其時攸司之臣,不能鉤得實狀,以正其罪,只以上書詐不以實之律,薄施徒配之罰,中外人心,至今憤惋。請任詡·李胤慶,拿致嚴鞫,其時來證諸人,一處置對,嚴覈得情,以正王法,以快輿情。臣伏見備忘記,有勘定功臣擧行之命,臣竊以爲不然也。今此柟·堅等兇逆之狀,前古所無之變,布置設計,極其陰秘,歃血同盟,叛形昭著。宗社之危,間不容髮,而唯幸變書先上,兇徒就捕,不加究訊,巨魁輸情,此實天地祖宗默佑之慶,諸臣有何可記之勞,而乃有此過重之擧耶?旂常之典,不加輕施,請加三思,亟寢勘定功臣之命。新除授執義李寅煥,時在忠淸道大興地,掌令柳之發,時在全羅道陵州牧任所,掌令金斗明,時在咸鏡道端川郡任所,持平朴元度,時在黃海道黃州任所,請竝斯速乘馹上來事,下諭。答曰,不允。許積賜死,下諭事,依啓。
司諫李堥,正言李彦綱啓曰,臣等,以許積按律事,論執已久,未蒙允兪,伏承聖批,有次律論斷之敎,臣等竊惑焉。積以三朝舊臣,久顓國柄者,貪饕縱恣,罔上植黨,病民蠧國,背公亂理之罪,論以邦憲,已不容誅,而及今堅賊,逆狀之發露也,朝家不可使子證父,且以其官位之齊,際遇之隆,不欲與諸賊,一體拷訊,未得其情實,而其處心積慮,陰附黨與,廣置私兵,復設無益之體府,團束深峽之屯軍,屢行犒饋,約日赴會,則其心所在,路人可知。且楨·柟兄弟,轂下親帥,私相締結,合爲一身,其所謀議,缺皆是衆情之所共疑,三朝受恩之人,罪惡如缺,尤宜秉法裁斷,以告先王之靈,有何一毫容貸之理乎?況父子隨坐之律,昭載令甲,三尺至嚴,公議難遏。殿下之所以不忍者,私恩也,兇逆之不可終赦者,王法也,決不可斷以次律而止,請罪人許積,按律處斷。朝家擧措,莫難於駕馭戎馬,蓋以不與之大權,則任用不專,缺禍患不足故也。罪人柳赫然,以三朝宿將,受恩最厚,其反復無狀,國人之所共知。至於締交朝貴,聚會論議,陰厚兇黨,結爲婚姻,此古今武臣之至戒,邦憲之大禁,而赫然包藏禍心,無所顧忌,團束親兵於深峽之中,軍器旗幟,皆自京營備送,犒饋之資,操習之令,皆出於赫然之手。此則不但按驗明白,渠亦不敢自辨,歸罪於積。積與赫然,便是一身,更無可問之隱情,而兩賊旣不能窮覈,得其情實,又不能據法而正其罪,則自今將相之謀叛者,皆將位高而不死,豈不大可懼哉?揆以軍法邦憲,斷無可赦之理,請大靜定配罪人柳赫然,亟正邦刑。臣等伏見備忘記,有問事郞廳崔錫鼎加資之命。此固出於酬勞之意,而第念爵賞者,人主礪世之大柄,一有濫觴,其害必至於名器輕而官序紊,終無以昭勸懲之方矣。況未資〈窮〉未準職者,不許陞堂上,自有朝家成憲,而崔錫鼎之官階未準,權珪之纔出六品,固不可輕施陞資之典。至於李玄錫,則旣未經準職,而參鞫日字,又不及兩人,何可以一時微勞,遽加之以重賞乎?超躐太激,未允物情,請問事郞廳崔錫鼎·權珪·李玄錫等,所授加資,亟命改正。甲山府使洪震碩,本以逆堅妻禮亨之四寸,奴事積家,夤緣發身,上年禮亨之獄,事係干淫,元無參左,而震碩訐揚幽昧,挺身立證,巧中賊堅之心,以爲媒爵之計,愈正而辟,果出於獄事纔完之後,人皆嗤罵,謂之鬻妹得官,其心術之賤,殘賊情態之奸慝,有不忍正視者。如此之人,決不可一日齒在仕籍,請甲山府使洪震碩,削去仕版。新除授獻納柳譚厚,時在慶尙道蔚山府任所,請斯速乘馹上來事,下諭。答曰,不允。許積賜死。崔錫鼎等事,未資窮未準職者,特命加資,曾有前例,勿煩。削版及下諭事,依啓。
任奎啓曰,許積賜死事,命下矣。臺諫方以按律論啓,賜死傳旨,不得捧入之意,敢啓。傳曰,知道。
有政。
吏批,判書鄭載嵩呈辭受由,參判趙師錫,參議朴泰尙進,左承旨兪瑒進。以閔維重爲戶曹判書,李興稷爲南陽府使,趙時瑗爲晉州牧使,崔後尙爲應敎,南益熏爲兵曹正郞,權持爲典籍,鄭弘佐爲甲山府使。傳于柳尙運曰,濟州判官,今日政差出。以任弘亮爲濟州判官。
兵批,判書金錫胄,參判吳斗寅,參知朴純進,參議鄭重差祭,左承旨兪瑒進。以呂聖齊爲都摠管,具鎰爲副摠管,沈之溟爲知中樞,尹世·吳順昌爲武兼,姜聖佐爲訓鍊判官,閔就魯爲都摠經歷,李弘淵·柳智達·權是經·沈濡·安後泰爲副護軍,金儁相·權斗紀·吳道一·李后定爲副司直,申曅爲副司正,趙錫厚·崔迪爲副司勇。
政院啓曰,逆楨家産籍沒中,有列聖御製御筆,故別單開坐捧入之意,敢啓。傳曰,知道。
兪瑒啓曰,左副承旨李翊孽三寸姪晩徽妻沈召史身死,服制已行四日,出仕,何如?傳曰,允。
傳于任奎曰,今觀捕盜廳各人所供,則金世雄等,少無可罪之事,其時獄事干連定配人等,竝卽放送事,分付該府。
任奎,以右邊捕盜廳言啓曰,本廳從事官行得,不但急敗無用,行己麤鄙,凡干秘密窺捕等事,輒皆漏洩,至於治獄之時,明白納招之事,顯有掩置之意。如此不美之人,不可仕秘密衙門,汰去,何如?傳曰,允。
前工曹判書閔鼎重疏曰,伏以,負罪賤臣,蒙恩過隆,自有除命,惶震罔措,投章瀝血,譴何是竢,豈意天慈,荐賜寵諭,假借奬勉,特出尋常?在臣微分,不合固辭,重勤淵聽,況邇者,聖德日新,賢能彙進,惠澤所及,雖在泉壤,亦皆均霑,四方風動,感激興起,各自效勵,如臣犬馬舊物,得依末光,欲效尺寸,豈有極哉?第臣空疎,頑鄙無所肖似,歷事四朝,忝叨列卿,未有絲毫裨益,已試無能,人所共見,徒以行世迷方,彈射交集,積毁抱釁,難容湔洗。當此聖上求治之日,忘其汚賤,强自拂拭,敢將不逮之姿,猥當優畀之重,終至僨敗而後已,則臣身顚沛,雖不具念,其於國事何哉?置相得失,實係國家興替,量而後入,亦有古人深戒,虛授濫竊,上下俱病,此尤臣之所大懼也。不得不披瀝肝膈,再干宸嚴,伏乞聖明,特賜明察,亟遞臣職,不勝幸甚。
答曰,省疏具悉卿懇。已悉予意於前疏之批矣,復何多誥?當此國家艱虞之時,身居輔弼之地,決不可一向撝謙,恝視國事,卿其須體予意,安心更勿固辭,從速上來行公,以副至望。仍傳曰,遣史官傳諭
左參贊李尙眞疏曰,伏以,臣待罪金吾,不能詳悉於罪人移配之事,旣有申命圭·李鼎基等,罪名甚重,該府之定其配所於近地,有殊甚不當之敎,而特命還入單子,付標以下,臣誠惶懼震越,伏地待罪之不暇,而臣殊極愚昧,平生自誓於心者,不欲掩己之過,飾辭欺君,此事曲折,請章陳旨。臣嘗以爲,凡所議讞,必宜參以人情法意,故於命圭等移配之事,實有所商量者,事係陵寢,罪名果重,而若謂之實不盡心,則其爲罪犯,萬戮猶輕,而特推減死之恩,只施投配之典者,先朝寬大之意,蓋有所在。且念聖上於丙辰年崇陵崩頹之變,不以爲人力之所未盡,而只罷諸臣之職,孰不欽仰日月之明,天地之德,曲盡其人情物理乎?臣於此,妄謂此事,與命圭等,事雖殊而無情則一也。況命圭等,自繫獄投塞,以至絶島定配,歲至十年,則其罪雖大,猶可少懲。且命圭之偏母,年迫九十,千里臣子,日夜號泣,兩目垂盲,死亡無日,情事之慘,聽聞惻然。今承移配他道之命,臣之愚意,凡擬遠配,例用西北兩道,而德源·三和,俱在遠道之內,則距京稍近,似無所妨,故臣與同僚,相議以定,而蓋欲使命圭之老母,出見於歷路,以伸其永訣之至情耳。此臣所以參其情法之本意,而果未免私心計較之歸,則臣何敢自以爲無罪乎?臣之所犯,不啻爲不當,恭竢譴何之加,亦不敢自隱於悃愊矣,抑臣又有不可在職之實狀,已驗於再昨禁府之坐,痼疾扶躄,已不足言,而眩症方苦,不得開睫,文案考閱,不辨魚魯,頭痛揮廓,神思迷瞀,自不能疎盡積滯之事,而罷坐歸來,昏倒不省,迄在床席,無計起動。以此患勢,決無差愈之望,臣雖壓於嚴命,時欲暫出,而參坐之日,實亦瘝曠。如是而引日虛帶,則最有傷於任人之道,好事之義,此尤臣惶蹙罔措處。玆敢冒進,罪狀病狀,仰于宸威,伏乞聖慈,曲賜俯賜,亟命削臣本職兼任,因治不法不職之罪,不勝幸甚。答曰,省疏具悉卿懇。別無深嫌之事,卿其安心勿辭,從速察職。
吳斗寅疏曰,伏以,臣本無似,最居人下,至蒙三朝洪造,濫厠貳卿之班,涯分已踰,愧懼方深,不意陞資之命,又降夢寐之外,臣誠惶隕感激,罔知攸措。今玆凶逆之殛討,實賴宗社之默佑,而臣於設鞫之初,適忝有司之列,隨行逐隊,旅進旅退而已,有何一毫可記之勞,而恩賞重典,渾及臣身?顧微臣鵜翼之誠,固不足言,在朝家嚬笑之道,果何如哉?揆分揣義,終有所不敢冒授者。伏乞聖慈,將臣新資,亟命回收,以重賞典。且日昨金吾之坐,申命圭·李鼎基等移配單子,與同僚相議書入矣,致勤聖敎,改付標以下,臣於此,尤不勝惶悚竢罪之至。長席旣以此引咎,臣以同議之人,理難晏然於職次,玆敢冒昧仰籲於宸嚴之下,更望特賜諒察,先遞臣金吾之任,仍治臣罪,不勝幸甚。答曰,省疏具悉。今玆賞加,實循舊例。疏末事,別無深嫌之事,卿其勿辭,從速察職。
同知義禁府事李端夏疏曰,伏以,臣罪累至重,譴罰最輕,缺又不自意,今蒙特敍之命,旋被缺臣誠感激洪造,不知所以仰承德意。又當鞫獄,中外震駴之日,臣子分義,不敢退處鄕里,而賤疾方苦,不堪旱路作行,欲由本道,舁出驪江,症患添劇,末由自力前進。蓋臣身抱沈痼之狀,世所共知,年少之時,則間有差歇之頃,猶得黽勉供仕,而到今年齒已衰,血氣俱竭,身無點肌,喘息僅延,見遭慘慽,益致傷敗,在家之日,長委床席,戶庭行動,亦不能任意。今玆起發,出於忍死,纔及半日之程,適值危急之境,顚仆路次,奄奄欲絶,雖欲更運寸步,亦不可得,瞻望日邊,但有洒淚而已。且臣伏念,乙卯以來,罪名之謄於臺啓者,前後狼藉,至有人臣所不忍聞者,臣當仰剖危衷,而自卞白,而旣蒙聖明滌蕩瑕累,有此收敍,則臣不敢以支蔓文字,仰煩於天聽。且臣酷被尹鑴徒弟李三達之構誣,臣亦當自辨,而其言初不滿一笑,今於天日之下,姦回情狀,悉被燭破,臣又不敢以此瀆陳也。惟是病勢至此,終不得趨謝恩命,少伸誠願,臣罪大矣,臣情慽矣。伏願聖慈,特加矜察,亟鐫臣本職及兼帶內贍提調,使臣歸死於家,則實爲天地父母終始庇覆之大德,不勝幸甚。答曰,省疏具悉。卿其勿辭,從速上來察職。
漢城左尹金禹錫疏曰,伏以,臣頃於治逆之時,遞忝金吾之任,隨參鞫廳之末,未效塵露之微,不意加資之命,遽出夢寐之外,臣誠惶隕感愧,罔知所出。今玆凶逆之變,實是前古所罕,幸賴神明默佑,諸賊伏法,則天討之行,何與於備員如臣,而賞加之典,濫及於不似之身?蔑有可記,叨陞一資,授受俱失,悚縮未寧。且臣於日昨參坐禁府,遞承申命圭等移配他道之命,配所議定之際,臣果同參矣,致有嚴敎,改其配所,兢隕罔措,恭竢譴何。首席旣以此自列,則臣亦烏得晏然於官次乎?不得不冒死瀆擾於天地父母之前,伏願聖慈,俯諒危懇,亟命還收新授資級,仍治臣錯誤之罪,公私不勝幸甚。臣無任戰灼屛營之地,謹昧死以聞。答曰,省疏具悉。今玆賞加,實循舊例。疏末事,別無深嫌之事,卿其勿辭,從速察職。以上燼餘
上在昌德宮。停常參·經筵。
下直,靑丹察訪閔純。
傳曰,頒赦·百官加爲之。
政院啓曰,南九萬,頒赦·百官加爲事,命下矣。大提學南九萬,卽爲牌招,赦句添入之意,敢啓。傳曰,知道。
傳曰,政事,當日爲之。
政院啓曰,頒赦·百官加爲事,命下矣。某罪以下竝宥乎?敢稟。傳曰,雜犯死罪以下,竝宥。
又啓曰,罪人許積賜死之命旣下,而臺啓方請按律,故雖不得奉行,旣在應死之中,則亦不可任其自在,似當卽爲拿囚,令該府擧行,何如?傳曰允事,命下矣。發遣都事拿來之意,敢啓。傳曰,知道。
又啓曰,別歲抄,依例書入事,命下矣。永不敍用·準期不敍·災傷罷黜·褒貶居中·居下,竝書入乎?敢啓。傳曰,竝書入。
又啓曰,戶曹事務繁劇,而近因前判書睦來善,不爲行公,時急文簿,積滯不行,事極可慮。新除授判書閔維重,時在忠淸道忠州地,斯速乘馹上來事,下諭,何如?傳曰,依啓。
禁府啓曰,刑曹帖目,出身朴燦榮,移本府處置事,允下矣。朴燦榮拘留於典獄署,卽爲囚禁之意,敢啓。傳曰,知道。
傳曰,積·堅·台瑞·萬松籍沒書冊,竝移送弘文館事,分付該曹。
有政。
吏批,判書鄭載嵩呈辭受由,參判趙師錫,參議朴泰尙,都承旨尹堦竝進。以洪處亮爲禮曹判書,李弘淵爲內資提調,李邰爲造紙別提,李浹爲引儀,安後泰爲掌樂正,沈濡爲直講,海昌尉吳泰周今加光德,內官方鏶今加嘉善,百官加下批。
兵批,判書金錫胄,參判吳斗寅竝病,參議鄭重徽進,參知朴純病,左副承旨李翊進,百官加下批。
假注書尹德駿書啓,臣承命,往諭于右議政閔鼎重,則以爲,臣猥將危懇,頻瀆天威,伏次嚴譴,復蒙寬假。史官再臨,恩渥愈隆,臣擎讀感涕,益無所措。顧臣區區微懇,尙有未盡,自二字缺者,而聖旨勤切,不敢重有煩浼,謹當進詣闕下,敢竢威命云矣,敢啓。傳曰,知道。
政院以弘文館言啓曰,本館缺東壁,無行公之員,新除授應敎崔後尙,明日待開門,牌招察任,何如,以爲趁卽圈點之地,何如?傳曰,允。
傳曰,今此討逆一款,不可不趁卽奏聞,令大提學製進。
司諫李堥,正言李彦綱啓曰,請罪人柳赫然,亟正邦刑。問事郞廳崔錫鼎等,新授加資,改正事。答曰,已諭毋煩。
持平任堂啓曰,臣之前日引避也,處置請出,出於意外。觀其措辭,則辭意甚峻,其所謂不足深咎者,乃所以非斥之語,勢難仍冒於言地,而迫於嚴召,黽勉詣臺,引咎再避,見阻喉司,論尋長單,未免退却。臣之情迹,節節狼狽,而召牌荐降,大禮迫頭,分義所在,不敢退伏,冒沒就職矣,今聞物議,以臣之出仕,大以爲非,終不可抗顔苟冒於臺席,請命遞斥臣職。答曰,勿辭。退待物論。
司諫李堥啓曰,卽伏見持平任堂啓辭,則以臣處置措語,甚峻爲言,强引不當避之嫌,臣竊不知其意之所在也。臣之處置請出,蓋出分別首從之意,缺不足深咎云者,此豈爲非斥之語乎?臣旣已處置於初避,不可處置於再避也,明矣,請命遞斥臣職。答曰,勿辭。亦勿退待。
敎中外大小臣僚·耆老·軍民·閑良人等書,王若曰,嗚呼,聖人之法,必先於亂賊之誅,王者之刑,莫嚴於叛逆之罪。玆當斯得之日,庸降誕告之音。予以眇躬,夙膺洪業。念本支之鮮少,務敦近宗,閔國家之艱虞,徒任舊相。豈意明有所不燭,慮有所不周?劉安竊文藝之名,誤加寵愛,林甫懷狡猾之數,謬委事權。遂成禍亂之階,幾致宗社之覆。寔予之咎,雖悔何追?逆賊柟·楨,俱以王室之至親,偏蒙累朝之優渥。獨非時而出入,如遇家人,期永保其終始,不問小過。其奈族盛而多僭,且因寵極而啓邪。仍懷不奪不厭之心,此豈一朝一夕之故?厚招武士不逞之類,結射伴而作爪牙,廣交卿宰無義之徒,布親黨而爲羽翼。游獵遍於近郊遠野之外,會集頻於深夜密室之中。國人因疑其陰秘之蹤,急書果上其凶逆之狀。柟則締柄臣之賤孽,藉其權威,媒惡種之老奸,通其謀議。文成約誓,鷄血瀝盃觴之間,家置王章,玉帶兼日月之頂。幸寡人之有疾,將欲何爲?謂天命之在身,事且不測。興言及此,痛心□當其汚穢乎後宮,已有亂逆之先兆。姑宥以遠,曾屈法數字缺旋召而還,寧悔罪而悛惡。黨與竝滿於中外,推戴互及於弟兄。犯上之賊謀初萌,自中之爭形已著。樂禍無已,豈不□哉,鍾厲惟均,是何理也?至於逆堅之稔惡,實倚父積之弄權。氣勢足以操縱朝廷,富厚足以豢養奸宄。貪淫黷貨,奚啻世蕃之狹嵩?驕恣騁妖,殆甚敬聲之憑賀。自至王誅之必及於己,因交宗戚而力爲之謀。先布腹心,大福欲繳於後日,私定指目,凶言已播於群聽。激動搢紳,托寇戎而復體府,募合驍弁,啗金帛而作家兵。藏伊峽團束之私屯,敢擅指揮於老將,設胡服劫成而陰計,豫疑驚惑乎愚民。收重臣一二人,欲脅迫而威衆,選力士數十輩,將衛護而入宮。觀其首尾布置之形,殆成肘腋猝急之變。幸賴神人之協贊,遂得凶孽之咸擒。柟卽爰書,先自承而吐款,楨爲衆證,雖欲諱而難逃。尙餘恩之特推,命就磬於屛處。凡諸妖亂之腰領,悉倚邦國之憲章,已將逆賊柟·楨·堅·台瑞·景毅等,處置正法。亂生於骨肉之密親,禍發於股肱之巨室。旣厥情之畢得,於予心而增嗟。然而事關宗祊,自騰輿人之喜,慶均遐邇,寧洽渙號之宣?自本月初六日昧爽以前,除謀反,大逆謀叛,子孫謀殺歐罵祖父母·父母,妻妾謀殺夫,奴婢謀殺主。謀故殺人,魘魅蠱毒,關係國家綱常。臟汚强竊盜外,雜犯死罪以下,徒流·付處·安置·充軍已至配所,未至配所,已發覺·未發覺,已決定·未決定,咸宥除之。敢以宥旨前事,相告者,以其罪罪之,在官者,各加一資,資窮者,代加。於戱,國旣免危而復安,人得轉禍而爲福,陽和布氣,思與物而維新,霈降流恩,庶自今而更始。故玆敎示,想宜知悉。工曹參判大提學南九萬製進
大司諫柳尙運疏曰,伏以,臣人無肖似,最出輩流之下,而寵踰涯分,濫躋亞卿之班,榮輝一身,恩及三代,德海恩山,圖報無階。耿耿自期於寸心者,唯在於生則盡瘁,死則結草而已,若其榮途顯秩,則初非夢寐之所及矣。迺者諫長之除,出於千萬意慮之外,遄降嚴召,繼滌公緘,臣誠嚴畏分義,黽勉就列。數日之內,移長喉司,强策尸素,翔翺華膴,不須人評,自顧靡容。祗緣國有變故,不暇辭遜,若固有之者,殆近一月。元來不似之身,適當多事之時,惟允之責,雖不敢望,納約之訓,所欲自勉,而前後忝竊,俱非人望,僕遬伎倆,多拂公議。乃以失言於論啓之辭,不職於出納之際,爲臣疵謗者,不勝其紛紜,而伉拙之性,素短分疎,孤危之蹤,未免見疑,臣方噬臍於旣往,其敢抗顔於將來?不圖新除之命,復及於已試,同慶之祝,適當於此日。臣雖頑蠢,豈不知稽謝恩命之爲未安,迹阻大庭之爲可慽,而一味屛縮,只勤瞻望者,蓋以重辱名器,更累淸朝,義之所不敢出故也。況臣曾在草土,重患毒瘧,每當夏令,輒復發作,又自數日以來,偶感風寒,仍成氣瘧,乍寒乍熱,如夢如醉,精神昏瞀,全不省事。詣臺自列,旣無其路,陳章丐免,亦且淹延,臣之情勢病勢,至此而窮且蹙矣。伏乞聖慈,曲諒衷赤,遞臣之職,治臣之罪,毋俾更厠淸班,使得隨分盡職,則臣當糜粉爲期,以答天地生成之德,不勝大願。且臣竊瞷聖人之心,日月同明,陰翳纔去,本體愈光,號令之發,雷厲風飛,子育之心,春噓物茁,其所以銳意圖治,從善如流者,無非帝王之盛德,實是前史之罕覯,有足以策勵臣工,挽回世道,而第惟數字缺無漸之憂,氣象太露,則亦少渾含之量,數字缺必先於十漸。先儒論學,貴在於持敬,此則殿下之所宜數字缺在廷之臣,將何以奉承聖意,導揚治化也?臣實私憂過慮,不能自已也。臺諫之職,百責所萃,或於言議之間,如有一毫未盡之事,則不足以厭人心而糾官邪,故細故而不得不避,小失而不得不遞者,乃所以尊其體而重其責也。日者憲官之避,費辭自卞,語極苟且,而乃以勉强二字,曲爲請出之辭,及其再避,反以不足深咎,謂之峻斥,良可笑也。至於諫院之官,以論事不審,據實引避,而强爲請出,又復晏然,臺閣事體,言官自處,恐不當如是也。臣旣有區區之懷,不得不竝陳於竢罪之章,臣之罪戾,至此而尤萬萬矣。臣無任兢惶戰灼之至,謹昧死以聞。答曰,省疏具悉。卿之疏辭,誠爲得宜,卿其安心勿辭,從速察職。
修撰朴泰遜疏曰,伏以,臣空疎譾劣,百不肖似,郞署薇垣,已是踰分之榮,況今所帶本職,非但地望淸切,責任亦重,從前掄選,必須才學之兼備,未有如臣者,承乏冒居也。且臣稟賦虛薄,疾病纏嬰,吐血之症,勞動輒發,痰火之盛,喉嚨頻痺,數行文字,亦不敢連音誦讀,當此開筵之時,其何敢出入經幄,以至其失儀之罪也哉?控疏祈懇,誠非飾讓,而見阻喉司,黽勉就列,兢惶閔蹙,一味增深。伏乞聖慈,諒臣病狀,亟許遞免,以重名器,以安微分,不勝幸甚。仍竊伏念,殿下天錫聖智,淸明在躬,聲色之娛,狗馬之玩,貨利之殖,一未嘗以嬰念。沖年卽祚,委任大臣,拱手責成,夙宵之所憂勤者,只在於保合和衷,協圖治功,以祈天永命,此誠不世出聖君,而大有爲之會也。不幸孽臣辜恩,擅弄權柄,專事欺蒙,所扶植者私黨,所卵育者妄邪也,所斥逐者俊良,所貪黷者貨利,所剝割者民生。六年之間,主威日益奪,天怒日益甚,民怨日益滋,國計日益耗,終至於近宗朶順,逆堅構亂,向靡聖聰開悟,乾斷早擇,則宗社之覆亡,蓋無幾矣。目今巨魁就殲,餘黨輒伏,遠邇之民,莫不翹首拭目,以望淸明之化,正君臣上下,精白一心,以迓續洪休之時也。雖然,國勢譬如人素病,本不至大段,而不幸爲庸醫之所作壞□骸,罔不受傷,誤下一藥,則更不可爲矣。苟非有缺國之存亡,殆未可知也。臣誠愚昧,其於國家更新擧措之方,不敢知,何者當先最要,而區區願忠之誠,不後於恒人,目擊而憂之,心憂而思之,謹以七條瞽說,冒進于天鑑之下,聖明財擇焉。其一曰,辨凶言,以雪邦誣。惟我先王,嚴明寬仁,日乾之德,被于邦內,寧有不近之誣,行乎京外之理哉?向者,受制强臣之說,始出於逆柟奉使之日,繼發於柟族儐接之時也,人所不傳,同行之所未聞,而罔測之言,獨出於柟之一家,擧國臣民,誰不痛惋疑惑,而直以其時,柟之逆節未露,事體重大,又爲威勢所動,人無敢請究聞矣。今者柟之逆謀敗露,天討是行,其素所包藏,欲誣君父,空朝廷以售簒奪者,所可知已。按鞫之時,終不能發問此事,鉤得奸情,人心之憤鬱,久而益甚。逆柟雖死,而繼發者尙存,同行諸臣,亦可以參究,伏願亟命王府,明加訊覈,以雪邦國無窮之誣,以慰先王在天之靈。其二曰,選講官,以勤聖學。臣聞國家之治亂,係於人主之一心,君心之邪正,在於學問之勤怠,君心爲萬化之原,而學問又治心之本也。殿下卽祚以來,經筵未嘗無故而或停,頻煩引接,討論不倦,殿下之於學,可謂勤矣,而然其所與講論者,率皆庸碌回邪之輩,至於尹鑴之陰兇者,亦冒以儒名,出入筵席,其所進說者,非割裂而粧綴,則皆乖謬而悖慢。夜對之際,亦有酗酒而無禮者,其不至於迷亂熒惑,亦賴聖明上智不移耳,其何望啓發蘊奧,補益聖學乎?此所以殿下學雖勤,而進修之工,未臻其極也。今則凶邪之徒,旣已迸退,朝著之上,幾盡淸明矣,伏願殿下,毋或見刖而廢屨,博選才學之士,以定經幄,亦隆弓旌之招,以資啓沃,以爲終爲典學,日躋聖警之地。其三曰,明賞罰,以振紀綱。臣聞賞罰者,人主之大權也,紀綱者,國家之大柄也。夫邦域至廣,臣庶至衆,苟非有賞罰以勸懲之,紀綱以維持,則安能摠括齊整,使之各循其理哉?近年以來,殿下不念嚬笑之可愛,憲章之至重,超陞之寵,出於罔功,刑法之施,撓以私義,至使闒葺無能者,驟躋於卿宰,憸邪容悅者,或免於王法。是以賞屢施而人不知勸,刑屢用而人不知懲,阿黨成風,欺誑相尙,不復知國家之有紀綱。□試以上年,逆堅奸騙,尹鑴偸松觀之,參驗得實,□臣下至臺閣,奔走周遮,竭力掩護,淫威以脅下,巧計以欺上,至於以有爲無,變亂黑白,而在廷之臣,無一人言者,此何異秦宮指鹿哉?是按獄諸臣,罪浮於堅·鑴矣。何者?犯法之罪輕,弄法之罪重,陰肆之罪小,欺罔之罪大也。此雖因□奸氣勢之爋灼,而實由於殿下勸懲之無章也。伏願殿下,深戒旣往,大加惕念,至公以照之,至正以臨之,雷勵風飛,刑賞得中,則勸懲有方,而紀綱自振。其四曰,重臺閣,以開言路。夫臺閣者,人君之耳目也。粵自祖宗以來,多擇年少者以居之,蓋欲資氣血之方壯,而論議之方銳也。其間言事者,豈無一二之狂妄然,且優容之不暇,奬勵之有加,何也?不如是,無以開盡言之路,盡糾檢之道故也。殿下自恃聖聰,輕視臺閣,卽祚以來,臺閣之臣,多有以言而獲罪者,未聞以言而被奬者,媕然成風,直舌無聞,中外寒心,固已久矣。雖以近事言之,臺臣之請寢勘勳,不過曰有懷必陳而已,欲重其賞典而已,縱令失當,亦有何罪?苟忤於殿下之意,則不從之可也,開謝之可也,而今乃大加聲色,顯示憎惡,前後未安之批,有非臣子所忍聞者,至使憲府多官,皆懷惶蹙,終抵違牌之罪,恐有乖於大聖人容受聽納之道也。伏願殿下,平心舒究,明示悔悟之意,此亦開言〈路〉之一事也。然後持循而苟容者,責以勵之,敢言而不諱者,褒而奬之,狂率而妄言者,亦且容而恕之,則嘉言罔伏,昌言日進矣。其五曰,嚴贓法,以革貪風。近年以來,廉恥都喪,貪墨成習,賄賂公行,而人不知怪,貪贓狼藉,而已不爲羞。甚至公藏珍玩,賑廳錢穀,任意偸取,盡輸私橐。朝廷之上,盜臣旣多,故分閫之外,墨帥太半,府庫之積蓄,生民之膏血,不入於肥己,則全歸於苞苴,殿下於尹昌亨等事,可以見之矣。貪官汚吏,刑有常典,而廢置不用,爲日益久,豈吏皆淸白,無有犯科而然哉?良由國綱頹弛,呑舟漏網故耳。是以人不懲毖,肆然自恣,其流之弊,至于今日而極矣,故臣謂烹阿之法,不可不嚴,廉潔之風,不可不崇矣。其六曰,恢公道,以淸官方。國家用人,全取科目,雖非三代□,而抑亦唐·宋之遺法也。苟能試取至公,無或容私,則缺近因法綱解弛,私意橫流,勢力之家,缺貧寒之士,攻文而無成,至有口尙乳臭,而濫齒高選,目不知書,而連捷嵬科,榜目一出,擧世譁然。臺省淸要,隨意無礙,魯鈍之流,擧懷僥倖,嗜利之輩,賣文附托,周道以益等等,特其缺覺者耳。選擧之壞亂,旣已如此,則官方之淆亂,固其勢也。旣往之事,雖不可一一摘治之,方來之科,尤宜十分申飭。臣愚以爲,每當試取之期,掌試之官,惟以剛正無私者擇差,俾盡公平之道,其或作奸而發露者,嚴立科條,各別懲治,則公道恢張,士習有勵矣。至於蔭仕之路,近尤冗猥,白徒雜類,奔走權門,昏夜乞哀,多冒仕籍,而庸瑣汚賤,不似官員,行路嗤點,與儓爲恥,名器之玷,官方之忝,爲如何哉?臣謂如此之類,速令攸司摘出澄汰,亦爲策勵群工,申明薦法,抑奔競而進恬靜,庶幾仕路公正,銓注得人矣。其七曰,選守宰,以惠民生。臣聞生民休戚,係於守宰,邦國之興替,本於民生,是故古之明君誼辟,罔不難愼其選,稽之歷牒,班班可見矣。殿下卽祚以來,擇次之交,頻下銓曹,辭陛之日,屢勤引接,聖念所軫,良非偶然,而有司之臣,不能奉承德意,牽於請囑,拘於顔面,貪其賄賂,喜其媚悅,至以餽遺之多少,議其吏治之能否,爲吏者亦皆領會箕斂,全事貪饕,輦寶載貨,頻餉要津,聽斷之際,隨勢向背,撫摩之責,慢不關念,而猶且自矜治績,人稱幹辦,今之所謂能吏者,滔滔皆是矣。是以,民生困瘁,邦本顚蹶,惠鮮之澤,未究於蔀屋,怨瀆之聲,不絶於窮村。臣屬者奉命嶺南,耳目所及,在在皆然,此外諸路,從可推知,而殿下深拱九重之中,安得以聞之哉?臣愚以爲,自今以後,宜飭道臣,殿最之外,亦時加廉按,有績者褒之,犯罪者黜之,無得以一二人,循例塞責,朝廷差送之際,全取廉謹愷悌者,而勿用幹能自任者,則庶幾遠民霑化,窮殘獲蘇矣。臣之所言,俱涉陳朽,而條陳弊瘼,實傾肝肺,伏乞少留睿念,擇而用之,警飭臣隣,日新一日,俾不至恬憘凌弛,以取衰亂之域,不勝幸甚。答曰,省疏具悉。爾之憂愛進言之誠,予甚嘉尙,可不惕念焉?爾其勿辭,調理察職。
判中樞府事權大運疏曰,伏以,昨日伏覩備忘記,十行天札,辭旨極嚴,臣於此驚魂靡定,駭汗浹背,實不知置身之所。臣猥以無似,久叨匪據,誤事之罪,奚止一二?追思諐鄙,惶媿冞深矣。上年春間,次玉被掠之獄,方自刑曹推覈,而遽移於捕盜廳。臣竊念捕廳罪人,就伏之後,移刑曹而正其法例也,而刑曹罪人,移捕盜廳而推治,似非常規,故適與備局諸臣,入侍前席,妄陳所懷,豈有他哉?恐或有乖於治獄之體也。旣已移送金吾之後,威脅捧招,使負罪者網漏,是豈臣之所能逆料也?日者次玉之獄,鉤得奸狀,而前日按治之臣,皆被罪罰,當初移獄,旣因臣上言,則臣固有罪也,何可以獨免爲幸,而不自首乎?伏乞聖明,亟命攸司,勘正臣罪,以爲人臣負國者之戒,千萬幸甚。答曰,省疏具悉卿懇。擔當□力之罪,專在於金吾,於卿有何介嫌之事乎?卿其安心勿辭焉。
敎黃海道觀察使金禹錫書,王若曰,一人之聰明未周,必資岳牧之布政,四方之利病難察,唯在藩臬之得賢。今玆僉擧之攸同,蓋亦予意之允屬。言念海西之雄鎭,素稱我東之要區。民得煮海而鑄山,利兼吳蜀,士皆好勇而尙武,俗類秦涼。朝廷倚以翰藩,公私賴其資用。顧緣使价之旁午,供億多端,重以守宰之貪饕,征斂無藝。海濱廣斥之地,忍聞老弱之顚連,峽中逃逋之民,殆同鳥鼠之竄匿。民情之渙散已極,安輯無期,予心之焦勞徒勤,惠澤未究。所以旬宣黜陟之任,欲得公明愷悌之人。只掄幹辦之才,固多在服,苟責撫綏之道,無以易卿。惟卿,天賦醇良,氣宇凝重。立朝以浮躁爲戒,世推溫雅之風,治郡則廉約自守,民服淸淨之化。遞秉關東之麾節,益騰朝右之賢聲。歷試內外而咸宜,足見本末之兼備。亞卿之爵秩,已峻而謙謹□□,平生之經歷,旣多而操履不改。方國家更張之□□,固寡昧眷注之斯隆。念朝著之急賢,豈合□□□□輟。憫海民之失所,特軫藩寄之唯艱。如非已試之能,曷□□用之意?玆授卿以黃海道觀察使兼兵馬水軍節度使巡察使,卿其勉承予訓,益懋乃心。欲民生之蘇安,莫若黜去其蝥賊,期風俗之丕變,必先申明其敎條。修城池繕甲兵,詎忽綢繆之備?勸農桑擧遺逸,務盡咨詢之方。凡係稟聞而變通,毋嫌陳奏之煩數。此其大略,餘有故常。於戱,急病讓民,卿豈憚於勞悴?承流宣化,予暫寬於顧憂。想見㩜轡而慨然,必有解印而去者。頃參訊於火獄,已嘉議讞之得宜,今觀風於遠藩,何難按廉之稱職?吾且召矣,汝往欽哉。故玆敎示,想宜知悉。知製敎弘文修撰沈壽亮製進
左議政鄭知和箚曰,伏以,臣痼疾纏身,自分不復陳力就列,不意叨承寵命。遞當逆變,忍死奔走,終始參鞫,亦非臣所自期,每於登對之時,內侍二人,左右扶腋於咫尺天陛,臣是何人,叨此不敢當之異數,至於此極哉?跡涉偃蹇,罪合萬死。臣自在鞫廳,重患霍亂,挾感以發,嘔泄數日,不敢言病,症勢彌留,至今苦谻,粥飮全廢,委頓床席,不得進參於大庭頒敎之班,臣不勝惶恐,伏地待罪。伏乞聖慈,俯賜矜察,亟許遞免臣職名,俾得專意調治,公私幸甚。取進止。答曰,省箚具悉卿懇。身有所患,未參班列,別無所嫌,卿其安心勿待罪。仍傳曰,遣史官傳諭。
副護軍李弘淵疏曰,伏以譾劣愚臣,最居人下,形骸頑陋,才識拙淺,而倖竊科第,前後忝冒,摠是匪分。年至之後,理宜乞退,而只緣形迹不安,黽勉就列,懷祿之譏,自知難免,心常愧懼,日夕靡寧。不意玆者,因鞫廳諸賞典,獲蒙異恩,至有超資之命,感激縮謝之中,自惟犬馬之齒,何能猥入於宸嚴記念之中,乃有此年迫八十之敎乎?惶恐之外,但有涕淚。微臣分義,唯當承命奔走,顚仆爲期,而顧此資級,豈是如臣所受之物,而荐加於無用之老臣,致有負乘之災乎?伊時金缺亦以一資,而爲陳章辭免之擧,況如臣之一時疊受誤缺及者哉?抑恐物議沸騰,貽累於則哲之德,而賤臣身上是非,有不暇論也。伏乞天地父母,曲察臣悸恐罔措之忱,俯燭臣赤心祈懇之誠,亟下反汗之音,還收賞加及格外恩命,不勝幸甚。臣無任切迫屛營之至,謹昧死以聞。答曰,省疏具悉卿懇。今玆之命,意非偶然,卿其安心勿辭,從速察職。以上燼餘
上在昌德宮。停常參·經筵。
政院啓曰,大司憲申晸,執義李寅煥,掌令柳之發·金斗明,持平朴元度在外,持平任堂,引避退待。今日以監察茶時之意,敢啓。傳曰,知道。
又啓曰,來十一日,輪臺日次,取稟。傳曰,爲之。
禁府啓曰,點同·二云因囚,以待次玉獄事究竟矣。今則次玉獄事已完,依傳敎發配之意,敢啓。傳曰,知道。
又啓曰,今此赦令之下,本府時囚罪人放未放,開錄以入,而其中缺數字未放情輕者,則置諸放秩,又其似輕似重缺數字當爲推覈,而正當頒慶大霈,宜施曠蕩之典,不敢擅便,故竝書稟字以稟之意,敢啓。傳曰,知道。
又啓曰,逆賊台瑞同生兄斗瑞之子景說·景尙·景益等,所當緣坐,故自鞫廳分付,捉囚於典獄矣。景說等自言其父斗瑞,雖是台瑞之同生,出繼其叔安仁云,故考見戶籍,則果以安仁爲祖。以此論之,則不應緣坐,而渠等又言斗瑞,甲戌年呈禮曹,受立案,而丙戌年燒火云。取考禮曹文書,則丙子以前文書無可考,此則似失於亂離,而渠亦無火燒立旨。若從戶籍,不爲緣坐,則繼後無立案可疑,若以無立案,定其緣坐,則必以其立案之失於兵火稱冤,何以爲之?敢稟。傳曰,議于大臣稟處。
禮曹啓曰,今此逆魁旣以伏法,實是宗社大慶,合有設科取人之擧,依例擇日擧行,何如?傳曰,依啓。
又啓曰,本曹草記設科取人事,傳曰,依啓事,傳敎矣。今此逆變,實是前古所未有,而國家莫大之慶,事當別樣。依甲申年討逆別試例,除講經,六百館試,合聚京師,初場論表具篇,終場策問一道,則三所各取二百人,而八月內,爲先設行,式年初試,次次退行,何如?傳曰,依啓。
政院啓曰,禁府書吏李成華,上年賊堅被囚時,交通內外,傳簡往來之說,出於鄭元老招辭中,雖不干涉於鞫獄,其爲情狀,殊極痛惡,且關後弊,故自鞫廳入啓囚禁矣。伏見刑曹今番蒙宥單子,則成華乃在放秩中,王獄事體,莫嚴莫重,而胥吏輩乃敢中間作奸,則勿論事之輕重,隨發重治,而不爲究覈科罪,因赦蒙放,則將無以懲惡習杜後弊,更爲囚禁,嚴刑取服後,處置,何如?傳曰,允。
領議政金壽恒,兵曹判書金錫胄來詣請對矣。傳曰,引見。
政院啓曰,曾因臺啓,定配罪人朴瀗,拿致嚴鞫事,命下矣。朴瀗今已拿來,設鞫之意,分付,何如?傳曰,允。
又啓曰,推鞫爲之事,命下矣。推鞫處所,設於何處乎?敢稟。傳曰,本府爲之。
又啓曰,本府推鞫事,命下矣。兩司當爲進參,而大司憲申晸,執義李寅煥,掌令柳之發·金斗明,持平朴元度皆在外,持平任堂未及處置,憲府時無見存之員,今日鞫廳,似難開坐,何以爲之?敢稟。傳曰,過國忌後爲之。
又啓曰,謝恩正使改差,儀賓中,曾所往來者,改出事,榻前定奪,而國忌齋戒相値,何以爲之?傳曰,今日內,口傳差出。
吏曹口傳政事,陳慰兼謝恩使,以靑平尉沈益顯差下。
正言李彦綱啓曰,臣之此職,旣出銓注之外,人器不稱,固不可論,而心常縮恧,若負芒刺。卽伏見長官之疏,以臣日昨失實之避,强爲請出,而又復晏然,大加議斥,臣於是,尤不覺赧然而發赤也。臣賦性坦率,心無適莫,向日銓郞事,始以專擅論罷者,蓋出於物議之爲非也,後以不審引避者,亦由於物議之稱冤也,處置請出,而輒敢晏然行公者,亦聽之於物議也。夫豈有貪榮患失之心,而一去就之際,見得不明,終不免爲忘廉冒恥之歸,其何敢一刻仍冒,重損臺閣之體例乎?請命遞斥臣職。答曰,勿辭。退待物論。
司諫李堥啓曰,昨見持平任堂避辭,則至以辭意甚重,且其所謂不足深咎者,乃所以非斥等語,顯加侵斥,臣不敢晏然,不得不瀆擾於宸嚴之下,而亦勿退待之敎,出於格外,臣誠惶駴,罔知攸所。卽伏見長官之疏,則以曲爲請出,爲非臣之處置,大乖物情。且於頃日以論事不審,引避退待,則處置請出,實是意外,而大禮迫頭,不敢引入,冒沒行公,不早自處,致有長官之疏斥,臣之昏謬,到此益著。如臣病勢,忝居言責,絲毫無補,日事瀆擾,臣之罪戾,萬殞難贖,決不可一刻抗顔於臺席,厚招物議,請命遞斥臣職。答曰,勿辭,退待物論。
正言李彦綱啓曰,臣於頃日,處置同僚也,臣意,以爲銓郞,苟有不公之實,則雖一日參政,亦必有一日之不公,臺閣論劾,本出澄汰之意,則雖或有久近之不審,元非大段,故敢請出仕矣。卽伏見長官之疏,以據實引避,强請出仕爲辭,臣不勝瞿然之至。臣新從外來,猝當處置,全昧物議乖當,臣何敢仍冒於臺席乎?請命遞斥臣職。答曰,勿辭,退待物論。
吏曹啓曰,臺諫有闕,政事,何以爲之?傳曰,國忌後爲之。
辰時,庚申五月初七日,上御熙政堂,領議政金壽恒,行兵曹判書金錫胄請對,入侍,同副承旨任奎,假注書尹德駿,記事官李玄紀。壽恒進曰,日氣蒸鬱,聖體若何?上曰,無事矣。壽恒曰,今日之雨,終不大注,農事極可慮矣。上曰,欲雨不雨,民事誠可慮矣。壽恒曰,日旱如此,祈禱之擧,不可不趁時擧行。臣與禮官相議,則禮官之意,欲觀數日爲之矣。上曰,姑觀數日,終若不雨,則祈禱之擧,勢將設行矣。壽恒曰,今日無大段變通事,而賓廳日次,以鞫廳相値之故,頉稟而不爲之。且不無所達,來詣請對矣。今番討逆顚末,不可不奏聞於北京,而考之前例,則甲申年沈賊逆獄時,則差送使臣,辛卯年金賊獄事時,只送齎咨官。今番則謀逆之事,出於至親,非他逆獄之比,所當專差陳奏使以送矣。上曰,前例一使耶,二使耶?壽恒曰,二使矣。前頭適有謝恩之行,而錦平尉,差以上使,當爲赴京,而弼成年少,且曾未往來,而今番逆獄,則許積自仁祖朝,彼人知名,逆柟亦累度奉使,彼人亦知名者也。俱犯逆謀,彼人若有詰問之擧,則未曾經歷之人,必不知善對。大臣·儀賓中,曾所往來,習於彼中者,差送,似當矣。上曰,大臣有病,故無他可送之大臣矣。錫胄曰,將來不無大臣往來之事矣,許積自仁祖朝,爲平安都事兼管餉從事官,前者彼人之出來也,若有難便之事,則必使積接待彼人,今若猝聞積罪死,則必有盤問之端。且張玹亦以首譯,累度往來,亦彼人知名者,今以逆柟家相親之故,竄配遠地,彼人亦必問其緣由矣。上曰,許積嘗爲義州府尹矣。錫胄曰,然矣。且柟·楨等亦以位高近宗,累任使事,彼人亦習知楨·柟兄弟。此人等一時罪死,彼人亦盤問其曲折,而錦平尉朴弼成,不但年少,曾未往來彼中,隨問善對,安可必也?且宗室不可差送,以儀賓中曾所往來者差送,則似可矣。上曰,然則朴弼成改差,儀賓中曾所往來者差送事,言于該曹。錫胄曰,謝恩使旣已改差,奏文亦當撰出,拜表吉日差退,令大提學速撰奏文,何如?上曰,依爲之。拜表吉日,以來月初旬前,推擇,可也。壽恒曰,臣受任未久,備局之事,未能詳知,而仁川紫燕島事,曾使睦來善次知云。今者當出其代,而伏聞此島居民,方有團束作哨之事,島內堰畓,則又自御營廳句管云。島民作哨,便成軍兵,旣不可別立名號,則軍兵亦令屬於御營廳,以爲團束管轄之地,臨事緩急,亦自該廳指揮處分,似爲便當矣。上曰,依爲之。出擧行條件壽恒曰,堤堰司之設,所以設陂貯水,俾興灌漑之利,而或置堂上,或屬之戶曹,使判書兼察矣。自上年又爲別差堂上一人句管云,而此事徒爲循私役民之歸,而百姓未蒙實利,今不必別差堂上,依前使戶曹判書兼察,爲宜矣。上曰,依爲之。出擧行條件錫胄曰,宣惠廳不但多事,湖西·京畿兩道,因連歲被災,蠲減收米,有不足之患,不可不豫先料理。此時堂上尤宜趁速差出,大臣方爲入侍,稟定,何如?壽恒曰,戶曹判書雖是例兼,新判書閔維重,別爲差下,特遞本職之後,使之仍察,何如?錫胄曰,維重曾任兩湖監司,故諸宰中,最爲詳知大同事首末矣。上曰,戶判閔維重,宣惠廳堂上差下,可也。出擧行條件壽恒曰,大興山城所屬甚多,軍糧五六字缺一衙門,前此使柳赫然主官,赫然今已被罪。諸宰中詳知大興山城首末,使金錫胄次知,何如?上曰,依爲之。錫胄曰,大興山城已成衙門,別立名號,且差員役,可以摠理,而但軍門缺甚多,守禦·摠戎等衙門之類太多,是爲拘礙矣。上曰,苟得便宜,別立名號,有何所妨?大興山城,亦別立名號,可也。錫胄曰,然則與大臣大議,別定名號,節目則從便講究,啓下施行,何如?上曰,依爲之。壽恒曰,江華,軍糧積峙之地,自前使備局堂上一員,兼管次知矣。前此戶曹判書睦來善主管云,蓋因軍糧自戶曹料理故也。睦來善罷職之代,以戶曹判書閔維重次知,何如?上曰,依爲之。壽恒曰,兩局大將例兼備局堂上,而訓鍊大將金萬基,旣是國舅,且資級爲正一品,拘於坐次,未及啓下矣。更思之,宰臣中正一品,曾有兼之者,訓鍊大將金萬基,差下備局堂上,何如?錫胄曰,反正後,西平府院君以訓鍊大將,兼察備局堂上矣。上曰,訓鍊大將,差下備局堂上,可也。壽恒曰,朴瀗旣已拿來,將有設鞫之事,而憲府之官,在外者頗多,諫院又皆將引避,而此則乃是應遞者也。多官之代,雖欲一時差出,注擬之人乏少,事甚可慮。今聞政官之言,或有褒貶居中者,或有越等拘礙者,如校理姜碩昌,正郞申琓皆有越等,不得備擬於兩司之望,褒貶其中者,固不可輕議,至於越等,與此有間,自上亦有特命蕩滌之時,而自下不敢直請矣。上曰,兩人越等,蕩滌出擧行條件壽恒曰,執義李寅煥,今方在外,姑無上來之期,似當變通之道矣。上曰,執義李寅煥改差。上曰,李煥獄事,時有憑覈事,申斗極拿來事,言于禁府。擧行條件壽恒曰,問事郞廳,有加資之命。甲申年沈賊獄事以前,則問事郞廳,雖未準資,亦多有加資者,至辛卯自點之獄,今右議政閔鼎重以修撰,爲問事郞廳,有加資之命,而臺諫以未準職論啓,請改正,伊後仍成規例,未準職,未資窮者,不得加資,間或有特陞堂上者,而此則甚罕。崔錫鼎則職未準,資未窮,李玄錫則職未準,權珪則纔出六品,臺諫之啓請亟收,宜矣。且崔錫鼎文學最優,合置侍講之列,以備顧問之任,而以賞典言之,則缺如此,若命除授準職,則似可矣。錫胄曰,李玄錫之缺。上曰,前例如此,且崔錫鼎則文學誠合顧問之任,此三人缺竝以準職,改付標捧傳旨。出擧條壽恒曰,以古例言之,缺弘文提學·直提學以下至正字,俱爲備員,而每都目有次,次陞遷之規,由正字,屢年次陞直提學,而俗傳直提學除授之後,不過旬望陞堂上,蓋祖宗朝舊規如此,而近古典翰·直提學之類,每每闕員,久不差出,典翰·應敎之間,地望亦有差級,有爲應敎,而不得爲典翰者,而其中亦豈無養望於典翰者哉?祖宗朝備員之時,亦不必得其超出者,隨闕陞遷,而然近來則或未有養望者,或有之而三望不備,因循闕員。如錫鼎之文才,合置經幄之列,而人望所屬,雖直提學·典翰,無不可矣。以此陞擢,亦或一道也。錫胄曰,反正後,間有爲典翰·直提學者矣。上曰,唯。錫胄曰,釐正廳雖有堂上·郞廳,堂上則有他所管之任,不能專一看檢,而都廳李萬封,前後久管,詳知首末,故使之專掌,已成頭緖矣。今因臺啓推考,輾轉至於奪告身,如任慶玉在於謫所之人,亦爲此事,放還給牒,差下郞廳,則萬封之罪,推於慶昌,都廳之任,重於郞廳,尤不可無變通之事。且旣有赦後,歲抄書入之命,萬封若得職牒,雖在罷散中,郞廳則可以啓下,必有愈於付之生手者,故敢陳曲折矣。上曰,然則李萬封職牒還給。出擧行條件錫胄曰,臣之所管職事,幸得辭遞一二,而兼任尙多,事務煩劇,璿源釐正之事,尤不能專一看檢。卽今諸臣中,亦不無可合之人,所帶釐正廳提調之任,乞蒙許遞。壽恒曰,錫胄雖不能逐日往來看檢,亦何難兼察,而第念譜牒事重,必得其綜核慣習者而任之,然後可無疎漏之弊矣。雖私家士大夫族譜,苟非性勤而專一者,不能善爲修正。戶曹參議李選,人品精敏,國朝典故及譜牒等事,常加用意,其所知識出於流輩,實合此任,而但李選之爵秩,乃是堂上也。依承文院·備邊司之例,差下副提調,使之察任,則其在爲官擇人之道,實爲便當,而事係變通,不敢直請矣。上曰,他司旣有副提調之例,其才可合,則堂上副提調,有何所傷乎?李選,釐正廳提調差下,可也。錫胄曰,李選卽故相臣厚源之子,而於臣爲妻甥也。厚源以廣平大君缺數字廣平大君以下族譜,李選於少時,亦嘗從事於斯,故熟諳璿派,亦多慣熟。今者大臣,聞而薦之者,亦以此也。釐正廳,與他衙門有異,似無相避之規,而臣之兼任旣多,有難兼察,敢此仰達,而李選亦旣差下,臣之所授釐正廳提調之任,乞蒙許遞。上曰,兵判如是固辭,且兼察之務甚多,此任特爲許遞。出擧條錫胄曰,張炫等旣已遠配,而炫之弟燦,所行尤爲不測,親於柟兄弟家,而其子天翼,亦以射伴,受刑定配,則燦不可獨免。且厚業之弟厚正爲典牲署書員,亦在京中云,似當一體遠配矣。上曰,一體定配,可也。出擧條壽恒曰,因次玉獄事,判義禁吳始遂以周遮掩護,用奸反案濫決之罪,旣己極邊遠竄。其時鄭維岳之挺身擔當,陰嗾秘囑,用奸反案之狀,尤爲特甚矣。上曰,觀其文案,則維岳之挺身自當,百般設計,捧招時不言者書之,言者不書之狀,尤極痛惡,極邊安置。壽恒曰,堅旣以逆賊伏法,其奸兇之狀,更不必言,而次玉一款,此千古所未有之事也,而其時治獄之官,誣飾之狀,尤極巧慘矣。上曰,予意以爲,許積則或未知次玉之事矣,及見文案,俊己稱名者,匿處於山亭之事,今始發露,其與知而掩護之狀,昭不可掩。再昨臺啓之批,特爲賜死,亦以此也。且其文案中,趙璿之死,鄭同知等語,亦可見維岳之用奸矣。壽恒曰,維岳爲人輕淺,且多患失之心,仍以爲納諂於許積之計,有此擔當用奸矣。錫胄曰,臣自未出身前,與維岳相交,及其出身之後,累度同事,習知其爲人矣。維岳性本賤汚,兼以奸濫,次玉獄事時事,不必更論,而他餘事,亦多諂媚者。維岳於頃年,納交於吳挺昌,而挺昌之患面腫也,症勢危重,維岳逐日往診,當投蟾酥以治其腫,而蟾酥乃內局所儲,而方外無得之路,維岳適爲承旨,日出退出之後,入闕開庫,出蟾酥以給挺昌。蓋政院規例,承旨一出闕門後,無復入之規,至於數字缺下直出去,則牌招復命,其日不敢復入,而維岳旣退之後,晏然入闕,且內局乃御藥所藏之地,非有入藥之命,不得開庫,而維岳擅開藥庫,出藥給及,維岳行事間奸,如是矣。上曰,維岳爲人輕淺矣。錫胄曰,本來賤汚奸濫矣。任奎曰,上番翰林李萬元,出外未及入來,推考,何如?上曰,推考。遂罷出。以上燼餘
今日請對入侍時,兵曹判書金錫胄所啓,宣惠廳不但多事,湖西·京畿兩道,因連歲被災,蠲減收米,有不足之患,不可不豫先料理。此時堂上,尤宜急速差出,大臣方爲入侍,稟定,何如?金壽恒曰,戶曹判書雖是例兼,判書閔維重,別爲差下,雖遞本職之後,使之仍察,何如?金錫胄曰,閔維重曾任兩湖監司,故於諸宰中,最爲詳知大同事首末矣。上曰,戶曹判書閔維重,宣惠廳堂上差下,可也。以上燼餘
上在昌德宮。停常參·經筵。
申時酉時,日暈卯時,日暈两珥。
謝恩,右議政閔鼎重。
玉堂箚子。大槪,請持平任堂,正言李秀彦,司諫李堥,正言李彦綱,竝改差事。入啓。答曰,依啓。
備忘記,今玆錦平尉遞改使价之任,實出於不得已,與無端遞職者有異,新授加資,特爲仍存。
傳曰,昨因國忌相値,趁不推鞫,不無與瀗內外相通之弊,令該府各別嚴鞫事,分付。
傳曰,今玆錦平尉遞改使价之任,出於不得已。旣已治行之後,玆有還物之擧,則必有狼狽之患,令該曹特爲蕩減事,分付。朝報
崔逸啓曰,大司憲申晸,掌令柳之發·金斗明,持平朴元度在外,持平任堂避嫌退待,今日以監察茶時之意,敢啓。傳曰,知道。
仁祖大王忌辰。
崔逸,以備邊司言啓,大興山城主管堂上,別立缺旣已定奪於榻前矣。名號則補以管理使,應行節目,磨鍊以入,何如?傳曰,允。
任奎,以兵曹言啓曰,禁軍都試開場後,連因事故,不得畢試矣。明日一番兼司僕,當爲都試,而別將李□遠,今方入直,元單子改付標以入,以他番將,改落點替直後,來參都試之意,敢啓。傳曰,知道。以上燼餘
上在昌德宮。停常參·經筵。
卯時辰時,日暈兩珥。巳時至辰時,日暈。
謝恩,南陽府使李興稷,綾州牧使朴鎭圭,掌樂正安後泰,直講沈濡,桃源察訪李澂明。
傳曰,重囚滯獄,事體未安,雖是國忌齋戒前日,曾有開政之規,政官卽爲牌招開政,兩司闕員差出。
謝恩,司畜別提安績。
禁府,罪人鄭維岳,江界極邊安置。啓。
傳曰,今日政,新除授臺諫,竝牌招察任。
謝恩,執義崔後尙,正言申琓,持平李秀彦,正言安後泰。
府前啓,國忌齋戒,今明日姑停。前啓許積按律事,停啓。
謝恩,司諫安垕。
院前啓,國忌齋戒,今明日姑停。前啓崔錫鼎等加資改正事,停啓。
政院啓曰,庚戌年十二月,使行回還未渡江時狀啓別單及渡江後狀啓急入事,命下後,卽爲分付備邊司,使之斯速搜納,而逐日督促,則每以文書浩繁,未易搜得爲辭,今日捉致備邊司當該色吏推問,則連日搜索,不知去處云。莫重後考文書,如是遺失,事極可駭。次知色吏囚禁嚴治,使之更爲搜得以入,何如?傳曰,允。
政院啓曰,傳曰,陳慰兼謝恩使差出之後,卽爲擇日之意,榻前下敎,而何至今不爲推擇以入耶事,命下矣。今爲發牌禮曹郞廳,問其奉承傳,經日而尙不推擇之意,則以爲上使則將於今月晦間擇日,副使則欲於來月初旬間擇日,往復相議之際,時未歸,自本曹時方催促日官,使之今日內推擇之意,敢啓。傳曰,知道。
又啓曰,陳慰兼謝恩使拜表吉日,令日官推擇,則拜表,來六月初十日卯時,方物封裹,同月初七日爲吉云。以此日時,原粘目中,改付標以入之意,敢啓。傳曰,知道。
傳曰,關西乃邊方重地,而都事之代行,今已累日,殊甚未妥。此必由於前監司李世華,尙未交代,不得赴任之致,新監司安縝,一兩日內,使之催促發送。
政院啓曰,頃因領議政金壽恒所啓,有憑問事,李煥拿來後,其同生李燁,亦爲拿問事,蒙允矣。今聞李燁以其母病,下去江原道通川地云,發遣禁府羅卒,拿來之意,分付該府,何如?傳曰,允。
禁府啓曰,李煥弟燁,自捕盜廳,旣已捕捉,卽爲囚禁之意,敢啓。傳曰,知道。
有政。吏批,判書鄭載嵩呈辭受由,參判趙師錫,參議朴泰尙,右承旨鄭載禧竝進。以崔後尙爲執義,安垕爲司諫,李秀彦爲持平,申琓·安後泰爲正言,朴振翰爲穩城府使,崔錫鼎爲司僕正,李玄錫爲濟用正,韓明遠爲旌善郡守。傳曰,今日政,應敎闕員差出。以崔錫鼎爲應敎。
兵批,判書金錫胄禁軍都試坐起進,參判吳斗寅進,參議鄭重徽都試進,參知朴純,右副承旨李翊進。以李寅煥·李堥爲副護軍,任堂爲副司直,李彦綱·李彦秀·高後適爲副司果。以上燼餘
備邊司啓曰,江都各墩所上,統營所造佛狼機一百五十三坐,旣已一齊運致江上矣,不可不抽牲試放,以審其鑄造之如何。來初十日,本司郞廳一員與御營中軍柳重起,率領別破陣,發遣于露梁敎場,使之眼同試放,而所入火藥,令軍器寺隨所入進排之意,分付擧行,何如?答曰,依啓。
政院啓曰,逆柟奉使回還未渡江時狀啓別單及渡江狀啓覓入事,命下後,卽爲分付備邊司,使之趁速搜納,而逐日督促,則每以文書浩多,未易搜得爲言。今日捉致備局當該色吏推問,則連日搜索,不知去處云。莫重後考文書,如是遺失,事極可駭。次知色吏囚禁治罪,使之更爲搜得以入,何如?傳曰,允。
太宗大王忌辰齋戒。
崔逸啓曰,大司憲申晸,掌令金斗明·柳之發,持平朴元度在外,執義,持平一員未差。今日以監察茶時之意,敢啓。傳曰,知道。
傳于鄭載禧曰,史官一員待命,騎馬三匹立之,獻陵內摘奸。
李翊,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又以都摠府言啓曰,都摠管申汝哲,除標信,備邊司進去之意,敢啓。傳曰,知道。
以上燼餘,朝報
上在昌德宮。停常參·經筵。
自巳時至申時,日暈。
謝恩,禮曹佐郞韓範濟,司饔主簿沈益昌,造紙別提李郁,晉州牧使趙時瑗,良才察訪金漢老,安邊府使卞榥,應敎崔錫鼎,知事沈天溟,護軍權是經。
藥房啓曰,雨餘風日涼冷,伏未審,聖體若何,而慈殿氣候,亦何如?臣等不任仰慮之私,敢來問安。答曰,兩慈殿氣候安寧,予亦無事矣。
忠淸監司書目,洪州牧使李聃命,罷黜事。
政院啓曰,明日常參·經筵取稟。答曰,知道。
禁府啓曰,罪人許積,臺啓按律之請已停,而適値國忌,何以爲之?敢稟。傳曰,明日擧行。
備邊司啓曰,黃海前監司李世華,移授關西方伯,交代上來,一日爲急。新監司不可不催促下送,而以本營重記文書,未及修正,姑有所遲待矣,今聞新監司安縝,身病甚重,決無趁速辭朝之勢云。兩西之事,俱涉可慮,有難等待其差復,安縝改差,其代,令該曹卽爲差出,數日內發送,何如?傳曰,允。
吏曹口傳政事,以李志傑·安受泰爲禁府都事。
政院啓曰,以備邊司草記,黃海監司,卽爲差出事,允下矣。今日乃國忌正日,開政之意,不可循例分付,何以爲之?敢稟。傳曰,明日爲之。
傳曰,次玉獄事干連人中,禮伊以東龜之妻,明知被掠曲折,而上年推覈方張之日,乃敢搥胸呼訴於諸臣出入之時,百般圖囑之狀,誠極痛惋。決不可徒配而止,勿限年遠配之意,分付該曹。
傳曰,領右相,金領府事,上來行公,俱在於頒祿之後,必有艱乏之患。令該曹食物爲先輸送,依例頒祿事,亦爲分付。
禁府啓曰,因本府啓辭,參下都事二員,今已口傳差出,而其中李志傑,與都事魚震陟,婚家相避云。其在法例,在下應遞,則李志傑當遞之,明日鞫廳,當用五員,罪人監刑,一員進去,則當直無入直之員,事勢窘急,不可無變通之道。令該曹明日政,魚震陟換差他官,而仍使李志傑,趁卽察任,何如?傳曰,允。
鞫廳問事郞廳,以權是經·權斗紀·李彦綱·吳道一啓下。以上燼餘及朝報
大王大妃殿,藥房問安。答曰,知道。王大妃殿,藥房問安。答曰,知道。中宮殿,藥房問安。答曰,知道。
鄭載禧啓曰,罪人許積賜死事,旣已判下,輪對及缺。傳曰,知道。
崔逸,以義禁府言啓曰,本府都事十員內,出使三員,遷轉者二員,卽今見存,只有五員。今日推鞫時,都事員少,將無以成樣,故闕員差出之意,通于昨日政廳,則答以係是參下,判書未參政,不得差出云,而日已抵暮,未及啓請矣。推鞫之時,不可不備員,有闕二員,今日內,令該曹口傳差出,何如?傳曰,允。
吏曹口傳政事,以李志傑·洪受泰爲義禁府都事。已上燼餘
上在昌德宮。停常參·經筵。
下直,坡州牧使李喜年,海美縣監梁侙。
謝恩,護軍李弘淵,穩城府使朴振翰,旌善郡守韓明遠。
院啓,請罪人柳赫然,亟正邦刑。新啓,上年次玉事,其時禁府堂上,周遮掩護,用奸反案之狀,敗露於今此推覈之日。判義禁吳始壽,同知鄭維岳,特施竄置之罰,則睦來善·李夏鎭,以佐貳之官,終始同參,奏讞文案,無不相議,則與擔當主張者,雖或有間,而循私罔上之罪,畢竟同歸,其所負犯,不可罷職而止。請前判書睦來善,前牧使李夏鎭,竝命遠竄。凡治獄之體,必須嚴査窮覈,無一毫隱情,然後方可以服人心,而行王法矣。臣等取考次玉獄事推案,則逆堅劫奪奸騙之狀,畢露無餘,而至於被掠於參判·副學之說,出於纘榮等之招辭,不啻明白,及其再招時,或諉之於閭巷傳播之說,或稱以逆堅自明之言,變幻於辭,終不吐實,其疑亂獄情之狀,殊極痛駭。參判·副學,乃是卿宰名官,若使無實而受衊,則誠爲闇黮之冤,若果有實狀,則亦不可置而不問。次玉及纘榮,請令攸司,更加嚴鞫,期於得情。光州牧使鄭樸,性本麤悖,濟以貪黷,西邑盜蔘之說,南藩販租之事,國人之所共知,搢紳之所唾鄙。況且托迹權奸之門,濫厠淸顯之列,出入楨·柟之家,結爲射矢之伴,往來頻煩,情義親密,其黨附凶人之狀,尤極痛惡。如此之人,不可仍置仕籍,光州牧使鄭樸,請命削去仕版。咸興判官趙挺時,賦性陰邪,行己麤鄙,與堅賊·台瑞,結爲腹心,奔走服事,有同奴隷,人之唾罵,固已久矣。如此之人,不可齒在衣冠之列,咸興判官趙挺時,請命削去仕版。答曰,不允。睦來善·李夏鎭,削奪官爵,門外黜送。削版事,依啓。
政院啓曰,推鞫方張,禁府堂上,不可不備員,新除授知義禁金宇亨,牌招肅拜,使之同參,何如?傳曰,允。
府啓,崔尙仰·朴斗卿,依律處斷事。任翊·李胤慶,拿致嚴鞫事。請寢勘勳之命事。新啓,上年禮亨之獄,國言藉藉,到今未已,人情所在益可見。前府使洪震碩,出身洪震一等,俱以禮亨四寸,諂附權奸之門,震碩則作證禮亨淫奸之事,搆成冤獄,震一則掩匿國舅側室之被敺,曲爲堅地。設令淫奸柳澈,果有其實,自是積家陰事,震碩何以詳知,而至於作證乎?況國舅側室,異於閭閻之匹婦,而凶賊放縱,恣意敺打,苟有嚴國家之心者,所當共憤,而震一以至親之間,巧飾虛辭,全沒實狀,用心無狀,殊極痛惡,而其與逆堅謀議,搆捏成獄之狀,不可不鉤問得情,洪震碩·震一,竝命拿問定罪。行司直李袤,性本凶譎,壟斷勢利,爲世所棄者,久矣。托迹權門,馴致卿宰,其所論議,無非承積風旨,下上於鑴·宇遠之間。至於頃年庶孽通淸之疏,當爲逆堅而發,則其黨附凶孽之狀,昭不可掩。如此之人,不可無懲惡之道,請命削奪官爵,門外黜送。驪州有成均館柴場,近於尹鑴之所居之地,爲鑴所朶頤者,久矣。及鑴得志之後,假托公論,請罷諸處柴場,而陰使其時驪州牧使趙汝秀,威劫柴場內居民,脅捧招辭,曲成文案,終至自占而後已。尹鑴之罪惡,不待此事,固已昭著無餘,而汝秀之受其指揮,奪給學宮柴場之狀,亦甚痛駭。工曹參議趙汝秀請命罷職不敍。戶曹參判李元祿,本以愚濫麤鄙之人,平生行己,無一善狀,不容於淸議久矣。只以積之近族,超躡資級,濫躋宰列,專對之責,固不可屬之此人。況今番使事,兼管討逆陳奏,則尹鑴方以復設體府,有拿鞫之擧,而元祿之兄元禎,亦以此事,累出賊招,事未究竟之前,元祿尤不可奉命出疆。戶曹參判李元祿請命罷職。李正英罷職事,停啓。答曰,不允。拿問·削奪及罷職不敍·罷職,依啓。
弘文錄,五點,李秀彦·申琓·吳道一。四點,柳□□·宋光渝·沈濡·權斗紀·李后沆·朴泰輔·李彦綱·洪萬遂。
忠淸監司書目,忠州呈,以戶曹判書閔維重辭職上疏上送事。啓。答曰,省疏具悉。旣往,今不必提起,今玆度支之任,實非閑漫之比,卿其安心勿辭,從速上來行公,俾無曠職之弊。疏缺
禁府啓曰,洪震碩·洪震一拿問定罪事,命下矣。震碩方在甲山府任所,震一時在忠淸道連山地本家。依例發遣府羅將,拿來,何如?傳曰,允。
政院啓曰,前判書睦來善,前牧使李夏鎭,削奪官職,門外黜送事,命下矣,臺諫方以遠竄論啓,削黜傳旨,不得捧入之意,敢啓。傳曰,知道。
禁府啓曰,罪人許積賜死事,命下矣。卽遣都事,賜死之意,敢啓。傳曰,知道。
鞫廳啓曰,罪人朴瀗,問目內辭緣,諱不直招,而其中驚動慈聖之說一款,以缺憂災異等語,飾辭變幻,釐正大禮,必由於數三公子之說,缺之於閭閻間訛言,與當初上疏語意,節節相反。且其納招時,缺其不能自製疏章之狀,有不可掩,而指嗾製給之人,終不缺凶詐,請刑推得情。答曰,依啓。
又啓曰,罪人朴瀗,刑問一次,忍杖不服,請加刑。答曰,嚴刑得情。
又啓曰,罪人朴瀗加刑施威之際,以上疏文字,皆出於妻三寸李熙揆之手納招。李熙揆請卽拿來,而瀗當初上疏之缺,欲驗其自製與否,招致政院,命題製述矣,到今以渠之所招,上疏供缺之事觀之,則其時政院所製之作,非其自作,亦可推知。以此發爲問目,更加鉤問,何如?答曰,依啓。
又啓曰,李熙揆招內,朴瀗上疏代述之事,費辭自明,而旣曰數字間文字,口言來問,或有應答之語,出則瀗疏刪補之迹,亦不敢全然掩諱,而猶未盡吐實。與朴瀗一處面質,而所引鄭東岳之激勸代述,雖甚痛惡。旣曰初疏,則似不當徑先拿問,姑待熙揆等面質覈實後,稟處,何如?答曰,依啓。
又啓曰,罪人朴瀗政院試製,代述之事,諱不直招,所當更請加刑,而缺有與李熙揆面質之擧,姑待面質後,稟處,何如?答曰,依啓。
又啓曰,罪人朴瀗·李熙揆等,一處面質,則瀗歷擧代述曲折,語有根據,而熙揆所答,皆是遁辭,欲掩反露,其所謂累日問答,自爾異改云者,便是承服,而猶未吐實,請刑推得情。瀗則前後兩疏借手之事,雖已承服,政院試製之借述,則終不直招,亦請加刑。答曰,依啓。
又啓曰,罪人李熙揆招內,以朴瀗初疏,鄭東岳代述爲言,故待熙揆等面質覈實後,處置之意,啓達矣,面質之時,朴瀗亦以爲,鄭東岳之代述初疏,果爲的實云。代人製疏,侵辱朝紳,情狀可惡。旣已現露之後,則不可置而不問,而此非鞫廳推問事,令禁府稟處,何如?答曰,依啓。
傳曰,謝恩使拜表期日不遠,而副使李元祿,旣已罷職,其代,令該曹卽爲口傳差出。吏曹口傳政事,以副使望單子,傳曰,加望,以申晸爲謝恩副使。
傳曰,別歲抄,纔已啓下,夏等年例歲抄,勿爲書入事,分付。
以仁嬪墓所內摘奸單子,傳曰,有頉處察缺而雖曰火巢之外,敢以逆柟之屍,埋置於墓所不遠之地,殊涉可駭。卽令堀移事,分付。
戶曹啓曰,領右相,金領府事家,食物爲先輸送,依例頒祿事,命下矣。領議政金壽恒,料前除拜,故旣已受祿,而領府事金壽興,右議政閔鼎重,依傳敎,今夏等祿俸,依例令倉官領納之意,敢啓。傳曰,知道。
禁府啓曰,罪人朴纘榮,今六日自刑曹移本府,而自初七日至十日,連有國忌,不得開坐取招,今日又有推鞫之擧,方欲待罪人元情,承旨詣闕後,別爲開坐取招計料之際,臺啓請鞫纘榮,取招照律等事,姑未擧行之意,敢啓。傳曰,知道。
傳曰,推鞫姑罷。
禁府啓曰,本府啓辭,逆賊台瑞同生斗瑞子景說等緣坐事,問于大臣稟處事,命下矣。問于大臣,則領議政壽恒以爲更考漢城府帳籍,則以安仁之妻立戶,無率子懸錄云。此是違端,緣坐之律,有難饒貸,伏惟上裁。領府事金壽興,左議政鄭知和,右議政閔鼎重與領議政金壽恒議同,判府事權大運,病不收議。大臣之意如此,敢啓。傳曰,依議施行。
弘文館啓曰,皇明十六朝廣彙記,令本館謄書以入事啓下,已至數年之久,而尙未擧行,雖緣考準繁雜,以致如此,其在事體,極爲未安。臣等取其本文,更加讐校,則本冊旣多誤文缺空,新舊所校,亦未精盡,而無別本可以參考修正。謄準已畢,缺可以置本館。新書十八冊,粧䌙成秩,投進之意,敢啓。傳曰,知道。
禮曹啓曰,以本曹啓辭,討逆庭試,八月內爲先擧行,式年初試,次次退行事,傳敎矣。式年初試,諸科吉日,更爲推擇,原粘目中,付標以入之意,敢啓。傳曰,知道。
有政。
判書鄭載嵩呈辭受由,參判趙師錫,參議朴泰尙,都承旨尹堦進。
以金禹錫爲黃海監司,權珪爲軍資監正,缺柳漢明爲軍器主簿,任堂爲兵曹正郞。禁府都事魚震陟,童蒙敎官崔東準相換。缺曺夏卿爲監察,金光瑨爲典籍,李相奭爲東部主簿,申㶅爲星州牧使,李綸爲洪州牧使,金宇亨爲同義禁。
兵批,判書金錫胄禁軍習陣進,參判吳斗寅禁府坐起進,參議黃儁耉病,參知朴純,右副承旨李翊竝進。以安縝爲副護軍,李萬封爲副司直,尹㙊爲副司勇。以上燼餘及朝報
鄭載禧啓曰,明日常參·經筵,取稟。傳曰,停。
崔逸啓曰,小臣,禁府推鞫進去,下直。傳曰,知道。
鄭載禧啓曰,本廳前都廳李萬材,因本廳堂上兵曹判書金錫胄所啓,有職牒還給之命矣。令該曹付軍職,冠帶常仕,何如?傳曰,允。
左議政鄭缺度呈辭。傳曰,不允批答。
鄭載禧,以弘文館言啓曰,缺錄旣定奪,而連以僚員不齊,尙未爲之,事甚未安。缺見存,則在外僚員不爲等待,自有前例。副應敎尹缺山地,而病未上來,依前例,在京無故僚員,會同圈點,而缺避,方在呈告中,卽爲牌招,以爲同爲圈點之地,何如?傳曰,允。
李翊,以義禁府言啓曰,以慶尙右道暗行御史書啓。安骨浦萬戶金命益拿來事,四月二十三日,發遣羅將矣。今初七日,羅將還來,而安骨地方官熊川縣監所報內,金命益以大同米領船差使員,四月初六日發船,不得執捉云,竝有本鎭色吏處捧招之文。金命益所領船,待其到泊京江後,拿來之意,敢啓。傳曰,知道。
又以都摠府言啓曰,都摠管申汝哲,除標信,捕盜廳坐起進去之意,敢啓。傳曰,知道。
李翊,以司僕寺官員,以提調意啓曰,坡州沙牧島,舊是本寺所屬,而同島一邊,麟坪大君缺之後,仍屬於楨·柟家矣。楨·柟田宅旣已籍沒,則所謂缺本寺宜當,而且陽川鐵串,金浦前坪等地,亦是楨·柟家折受缺場甚好,內外廐馬所養之草,貢物主人輩,私自給價,專以此處缺刈取進排矣。今將移屬於他衙門,勢難下手,亦爲移屬本寺,何如?傳曰,依啓。陽川鐵串,則移屬內需司。
任奎,以戶曹言啓曰,傳曰,今玆錦平尉遞改之任,實出於不得已。旣已治裝之後,若有還納之擧,則似有狼狽之患,令該曹特爲蕩減事,傳敎矣。錦平尉朴弼成,賜米十五石,白苧布五疋,白綿紬六疋,木綿十五匹,正布十五匹等,依傳敎蕩減,而新差正使,靑平尉沈益顯,賜米衣資,則待口傳改啓下後,依前例,磨鍊題給之意,敢啓。傳曰,知道。
李翊,以兵曹言啓曰,今五月初十日,寺奴明實稱名人,自金虎門入來,差備門外擊錚,極爲駭愕,令攸司囚禁治罪,同門守門將睦林說,常時不能禁斷雜人,以致闌入,亦爲非矣,推考,何如?傳曰,允。
吏曹啓曰,新除授全州敎授朴世樟呈狀內,宿缺傷瘀血,挾痰凝結於胸腕之間,晝夜刺痛,方有成濃之漸,閱月鍼灸,少無差度,以此病勢,決難登途,斯速處置云。本州敎授,累度遞易,事甚未安,斯速調理赴任之意,再三論題矣,今聞其病勢,果爲危重,不能起動,勢難赴任云,全州敎授朴世樟,依例罷黜,準期不敍,何如?傳曰,允。
又啓曰,新除授星州元萬春呈狀內,本以虛弱多病之人,吐血·下血之症,一時兼發,方在人鬼關頭,以此病情,決難登道之意,累次呈狀,而近來新除守令,呈病啓辭,亦涉紛紜,故論理題退,使之斯速調理赴任矣。聞其病勢果重,旬月之內,實難起動云,遠道人馬上來,則不可等待其差復,星州元萬春,依近例,罷黜,何如?傳曰,依啓。遠邑人馬,上來已久云,其代差出,催促發送。已上燼餘
上在昌德宮。停常參·經筵。
下直,鏡城判官趙祉錫,赤朶萬戶溫以敍,三陟營將申翰周。
辰時巳時,日暈。
傳曰,明日晝講爲之。
禁府啓曰,鄭東岳令禁府稟處事,命下矣。鄭東岳方在任所,依例發遣府羅將拿來後,稟處,何如?傳曰,允。
刑曹啓曰,次玉,從重決杖,流三千里,定配事判下,而連値國忌,未卽擧行矣。諫院方以嚴鞫發啓,姑待結末擧行之意,敢啓。傳曰,知道。
禁府,以大臣意啓曰,問事郞廳權是經,身病猝發,不得參任,其代,以濟用監正李玄錫,差下,何如?傳曰,允。
鞫廳啓曰,罪人朴瀗試製借述一款,加刑一次,諱不直招。所當更請加刑,而此與上〈疏〉借述有間,一向嚴訊,徑斃可慮,姑爲停刑仍囚,以待結末,何如?答曰,依啓。
又啓曰,罪人李熙揆刑問一次,忍杖不服,只稱朴瀗,以其疏,示其七寸叔李震豪云,而此則論以獄體,與借述者有間,姑不可拿,而李熙揆請加刑。答曰,各別嚴刑得情。
又啓曰,罪人李熙揆刑問二次,別爲嚴訊,而忍杖不服,請加刑。答曰,供辭中爲日已多,自爾畢改之說,便是承服,而忍杖牢諱,終不吐實之狀,誠極痛惡。各別嚴刑,期於得情。
又啓曰,罪人李熙揆刑問三次,各別鉤問,而終不直招,極爲凶惡,請加刑。答曰,各別嚴刑,期於得情。
傳曰,李熙揆刑推文案,先爲入之。
政院啓曰,罪人尹鑴拿來後推鞫事,曾已命下矣。尹鑴今已拿來,鞫廳仍設於本府,敢稟。傳曰,姑爲仍設於本府。
又啓曰,朴瀗推鞫,方設於本府,而尹鑴已拿來,故臣意以爲,仍設於本府,似無妨於事體,敢爲率爾啓稟矣,鞫廳大臣以下,仍設啓稟爲非。臣於急遽中,不能詳審之失,著矣。惶恐待罪。傳曰,勿待罪。因設本府事,下敎矣,更爲思惟,與朴瀗有異,卽爲庭鞫。
又啓曰,罪人尹鑴庭鞫爲之事,命下矣。處所何處爲之乎?敢稟。傳曰,內兵曹爲之。
又啓曰,事變假注書申曅,使之兼察鞫廳假注書之任,何如?傳曰,允。
執義崔後尙,持平李秀彦啓曰,請崔尙仰·朴斗卿,按律處斷。請任翊·李胤慶拿致嚴鞫。請亟寢勘勳。啓辭同前答曰,勿煩。
司諫安垕,正言安後泰啓曰,請罪人柳赫然,亟正邦刑。請睦來善·李夏鎭,請竝命遠竄。請次玉及纘榮,更加嚴鞫,期於得情。措語同前答曰,勿煩。
死罪臣李惟泰疏曰,伏以,臣以誤禮之罪,投配塞上,有年于玆,不意前秋疏決時,固其大臣之疏達,伏蒙聖上特賜寬宥之典,驚惶感激。然大臣之達,有異其實,死罪臣亟陳哀籲之章,令臣子替呈政院,則以爲名在罪籍,不可犯分,且以疏中措語,構成大禍,臣子畏上,留京一朔,竟至空還,死罪臣惶慙忍默,亦不敢遽歸鄕里,彷徨中路矣。去冬十一月,得風疾於兎山地,語音不通,氣息奄奄,久不省事,頃於歲抄,又蒙聖上還給職牒之命。死罪臣疾病少間,始得聞之,彌增愧慄,一日靡安,卽以其疏,又送臣子,則以臣賤疾,尙不危綴,恐有還配之命,添增再重之患,仍復趦趄,屢經時月。死罪臣乃於三月晦間,始呈縣道,則道臣適聞驚報,以爲此時不可煩達疏章,屢却不受。死罪臣益狼狽矣,低回踧踖,夙宵耿耿。玆又伏聞聖上特下之命,授以副護軍之職,死罪臣於是乎可以言矣。惶隕震越,敢冒萬死,略陳一二,仰冀聖明,察臣情狀,還收前後成命,仍加臣罪焉。蓋死罪臣素懵學問,有何見識?其於禮說,尤昧昧也。嘗在先朝,以服制之禮,猥承□議之敎,强其所不知,妄有所斷矣。及至先王,已行申嚴之後,死罪臣與宋時烈,旣無服制往復之說,宋時烈與死罪臣,又無長書詆斥之事,所謂大臣之言,皆誤達也。仍伏念死罪臣嘗於甲寅年間,竊聞都愼徵上疏,有大王大妃〈千〉秋之後,殿下將不以適孫自處乎之語,又聞宰臣,亦有此說者。其意蓋謂臣等不以孝廟爲嫡子也。語極凶悖,故死罪臣在全義飛庵寺,宋時烈在水原萬義寺時,相與往復曰,宋英宗以傍支入承大統,程子亦謂之嫡子。況孝廟,以次嫡陞爲嫡,而可謂非嫡子乎?仍以程子代彭中丞爲證,宋時烈亦以爲然矣。及乎死罪臣流竄之後,缺中間,以謂死罪臣,新作禮說,盡改前見,半行缺中外喧然,不勝其藉人有見。其所謂新說者,缺與宋時烈往復者也。死罪臣疑其浮言之所出缺庚子曰陞爲嫡,甲寅亦曰嫡子,前後不異也。萬義往復時,□筆添足八九十字,江郊擬疏,已說亦謂嫡統,何歸於彼此缺宋時烈亦答人書,有往復誠有之語,而其手迹出然後,其謗息矣。至於服制之說,臣等實未嘗有所追論,大臣所達如此,此所以死罪臣貽書者,而訛傳其說耶?其所見搢紳間傳播書簡,其有僞作耶?實甚怪駭。夫犯禁論禮,反復改易,何等罪惡,□作人書,以惑衆聽,宜有造言之律,伏請死罪臣與所謂大臣者,缺所謂書簡,使之見出,考較眞僞,臣有所犯,則不但不宥,加罪缺罪,人有僞作,則拔摘其奸,痛革風習,若或大臣眞無所見,而有所誤達,則欺君罔上,難免因事起禍之惑。且使死罪臣,雖無犯禁,而獻議之時,實有執迷妄言之罪。伏乞聖明,令攸司亟正臣罪,及臣一息未絶之前,得以少伸私義,不勝幸甚。答曰,省疏具悉卿懇。旣往之事,今不必提起,卿其勿辭,調理上來,以副予望。
備忘記,當初宋時烈誤禮之罪,專在於取賈疏中體而不正之語,指擬於先王,將未免爲疑亂禮統之歸,故特施流竄之典矣。今觀李惟泰疏本,甲寅年間,與時烈相與往復曰,宋英宗以傍支入承大統,而程子亦爲之嫡子。況孝廟以次嫡陞爲嫡,可謂非嫡子乎?宋時烈亦以爲然,而時烈云,嫡統何歸,於彼此相似云。朝廷之用罰者,本欲開其自新之意,而上年惟泰之先放,亦以此也。旣知時烈之意,與惟泰無異,則不可獨爲仍置於栫棘之中,特爲解圍籬,中途付處。
傳曰,罪人李煥,當初令本府推覈矣,更思之,渠之書缺非搆陷他人之比,有同上變之書,論以誣告之律,亦當抵罪。且以其供辭觀之,其間情迹,昭不可掩。其令鞫廳,一體庭鞫,與尹鑴,各置遠處,俾無相通之弊。
有政。吏批,判書鄭載嵩呈辭受由,參判趙師錫,參議朴泰尙□,都承旨尹堦進。
以任奎爲全羅監司,朴世樑爲咸興判官,尹彬爲載寧郡守,李翊相爲戶曹參判,李柙爲工曹參議。淸河縣監韓公億,今加通政,降資還授。靈豐君㵓,甄昌令稷,永平正□。以金載顯爲奉常正。鍾城府使尹趾善,承旨除授。姜碩昌爲鍾城府使。
兵批,判書金錫胄,參議鄭重徽,參知朴純進,參判吳斗寅禁府坐起進,左副承旨李翊進。以崔俊明爲海州監牧官,柳重起爲副摠管,尹聖擧爲五衛將,李弘淵爲知事,林英馥爲柔遠僉使,魚壽一爲訓鍊僉正,趙謇爲鷹師牌頭,李東耉·金碩望·韓樞·尹廷稷·蘇明宇·盧瑀·權克光·洪受九·崔雲瑞·尹時達·李仁徵·申伉·申鎰·金二老·李晩·金斗爀·李端錫·金·金萬運·金汝南·尹河·韓·權曦·朴進益·崔良弼·韓根·韓侃·柳碩棋·崔齊泰爲副護軍。
政院啓曰,新除授同副承旨尹趾善,時在咸鏡道鍾城任所,斯速乘馹上來事,下諭,何如?傳曰,允。
傳曰,鞫廳姑罷。
左議政鄭知和身病,初度呈辭。不允批答。
王若曰,輔弼之臣,百責所萃,更張之始,庶務方殷,此誠卿可深念。顧惟爲國,莫難於任人。前史班班,孰非今日之□,我心昧昧,追悔七年之非。永嘆老成之凋零,□有懷卿□□伯仲。棐迪之篤,實有光於邦家,萋斐之譖,竟□□於泉壤,龍亡大澤,誰禁孽臣之爲妖,魚脫于淵,馴致逆宗之搆亂。默相幸賴於宗社,共濟方待於臣隣。惟卿,器度弘深,才猷宏遠。邁袁揚奕世之美,退若無憑,斂山□□物之功,寂然不露。雖復王導之歸第,隱如汲黯之□□。故於諸賊之招,重膺作相命。法商宗之任舊,鼎席增光,幸文翼之有孫,朝野相慶。云胡仰成之日,遽上丐閑之章?輸鞫廳之久勞,不瑕榮衛之致損?憫疾缺素,亦甚强迫之未安。然念時事之孔艱,殆近邦運之新造。□威權於竊弄之後,正須輔相之賢,定人心於危疑之餘,□緩懷保之政?民憂國計,若大川之罔涯,法度典章,無一物之不病。此誠岌岌〈乎〉時也,豈可望望然去之?革貪饕之?弊,倚卿淸德,督躁進之汚習,藉卿撝謙。其所冀望於卿身,奚趐倍蓰於平日?於戱,君臣一體,方當協憐心而圖治,虞憂百端,寧容奉身而求退?宜遵至意,亟回遐心。所辭宜不允。故玆敎示,想宜知悉。知製敎金萬重製進
領議政金壽恒箚曰,伏以臣,日昨伏蒙食物輸送之命,缺臣不勝驚惶慙惕之至。臣前月赴朝,隨例受祿,何敢與他臣之拜命於過料之後者,混被周至之異恩哉?況臣以罪累之蹤,遽蒙隆渥,處匪據之位,竊無德之祿,一籌半惠,蔑有裨補,素餐之愧,浮食之譏,固已多矣。今乃旣受常廩,又承格外之別賜,若固有之,則是何異賤夫之壠斷哉?不惟在臣私義,決不敢祗受,聖朝匪頒之典,不容如是無章。伏乞俯垂諒察,亟收成命,以安微分,千萬幸甚。取進止。答曰,省箚具悉卿懇。今玆食物輸送之命,實非偶然,卿何辭爲?安心勿辭,領受焉。仍傳曰,遣史官傳諭。
右議政閔鼎重箚曰,伏以,臣猥叨匪據,方切素餐之愧,不意天慈曲軫,特賜食物,且命追頒過料之祿,恩出非常,事踰例表,其所惠養周急者,至深至厚,奉戴感私。第惟臣以無功,旣受別賜,又獲常祿,疊蒙兼享,決非私義所安,尤豈聖朝勸勵有勞之道哉?伏乞亟賜諒察,還收食物之命,以安微分,不勝幸甚。取進止。答曰,省箚具悉卿懇。今玆頒祿周急之命,實非偶然,安心勿辭,領受焉。仍傳曰,遣史官傳諭。
行判中樞府事許穆箚曰,伏以,昨者討逆頒赦之敎,過本縣。此實皇天陰佑聖祚,罪人伏法,萬民同慶。臣雖在惶恐退伏,加以老病垂死之域,懽欣慶忭,何可勝道哉?臣聞變時,方有疾少間,扶舁以至麻田,氣息不堪,病勢復㞃,擔曳私歸。身在大臣之後,不得入參告廟陳賀之列,惶恐隕越,不知所云,病臥呼草,語言無序,益切罪悚。取進止。答曰,省箚具悉卿懇。身有疾病,未參班列,有何所傷?安心勿辭焉。
崔逸啓曰,行判中樞府使許穆箚批,齎去中樞府郞廳,給馬下送,何如?傳曰,允。
全羅道觀察使李端錫疏曰,伏以,臣曾忝嶺臬,重傷水土,缺無望陳力,而燕行纔返,旋叨喉司,嚴畏分義,不敢言私,强疾供劇,已閱數旬,湖南新命,又下此際。假使臣身無疾痛,筋力健旺,藩宣重任,尙不可輕畀於已試無用,矧此所患,發於積勞之餘,根委已痼,敗症迭發,其不能自力登途,剸理煩務,缺惟臣之自卜已審,人之見之者,亦多危之。只緣前官之缺,該曹之催督又急,迫於朝令,不謀身計,惟思驅策身軀,黽勉赴任,一身顚沛,誠有所不暇者。不幸匪分之榮,反招過福之災,自數日來,重觸風寒,素患痰火之症,缺委頓床席,末由起動,缺不得不冒死哀籲於宸嚴之下。伏乞聖慈,亟賜遞改,以便公私,不勝幸甚。臣無任祈懇之至,謹昧死以聞。踏啓字。
傳于尹堦曰,全羅監司,當日開政差出,催促發送,俾無外方人馬久留之弊。以上燼餘及朝報
吏批啓曰,判書鄭載嵩呈辭受由,參議朴泰尙病不進,小臣獨政未安,何以爲之?敢稟。傳曰,仍爲之。
以承旨望單子,傳于尹堦曰,鍾城府使睦趾善除授。
以鍾城府使望單子,傳曰,堂下侍從中,有風力者擇擬。以姜碩昌爲鍾城府使。姜碩昌,今加通政。
吏批啓曰,鍾城府使,侍從中擇擬事命下,故以姜碩昌備擬受點矣,卽聞碩昌與本道都事申懹,爲妻同姓三寸親云。臣未及覺察,矇然擬望,不勝惶恐。新除授鍾城府使姜碩昌,依法例,改差,何如?傳曰,旣已加資,都事申懹改差。已上燼餘
上在昌德宮。停常參·經筵。
夜二更至五更,月暈。
下直,江原都事安如岳,文山萬戶林時郁,所已萬戶韓弼榮,南陽府使李興稷。
謝恩,大司諫柳尙運,洪州牧使李綸,軍器主簿柳漢明。
左議政再度呈辭。入啓。傳曰,不允批答。
吏曹判書鄭載嵩三度呈辭。入啓。加給由。判尹李正英初度呈辭。入啓。給由。
去夜,鞫廳罪人尹鑴·李煥,各刑問一次,不服。
禁府,宋時烈淸風府中途付處。啓。禁府都事張世南,宋時烈移配事,出去。
傳曰,鞫廳大臣以下引見。
鞫廳罪人李煥刑問二次,不服。李熙揆加刑五次,朴瀗上疏改給事,承服。尹鑴刑問二次,不服。
合啓,上年良女奸騙事,下捕盜廳,證左旣明,文案旣成之後,左議政權大運,右議政閔熙等,托以事體,聯名陳箚,引接之日,又復陳達,終至移送禁府,使傳法之臣,肆行凶臆,變亂獄情,出入死生。權大運等,身在大臣之列,諂時權奸,容護賤孽,敢托事體之名,以爲飜案之地,其同情欺蔽之罪,昭不可掩。請行判中樞府事權大運,知中樞府事閔熙竝罷職。惟我孝宗大王,臨御七年,勵精圖治,臣民無祿,不能展其大有爲之志,千載之下,有足想其風烈,疇敢有一毫疵議於其間,而行判中樞府事許穆,意在於媢疾異己,計急於援護黨官,頃年筵中,敢以孝廟朝政亂等語,肆然陳達,噫嘻,此何言也?許穆本無主張,一聽慫慂,凡所論議,無非昏錯,而惟此一語,尤極悖慢。此於楨·㮒等紅袖之變,乃與尹鑴,挺身請對,曲爲伸救,諉以鉤得實狀,急請招問國舅。身在大臣之列,容護罪人之狀,亦極痛駭。其前後負犯,斷不可貸,請行判中樞府事許穆罷職。答曰,依啓。
府啓,請崔尙仰·朴斗卿,依律處斷事。請任翊·李胤慶等,拿致嚴鞫事。江原監司李德周,嘗服不當服之喪,多致人言,不齒於人類,久矣。頃年以來,夤緣附托,驟躋華膴,至於方面之任,猥濫極矣。當此更始之日,不可仍畀以觀風宣化之任,請命罷職。草溪郡守李碩寬,本以常調蔭官,庸鎖之態,見者嗤點,而附托許穆,妄稱師生,急通南臺,遽躋中丞,物情之駭異,固已久矣。及至補外之後,黨類營護,移占善地,到任以後,昏謬尤甚,委政下吏,作一尸童。如此之人,不可仍置字牧之任,重貽民弊,請命罷職。前啓勘勳事,停啓。
院啓,請柳赫然亟正邦刑事。上年次玉獄事,其時禁府堂上,周遮掩護,用奸反案之狀,敗露於今此推覈之日。判義禁吳始壽,同知鄭維命,特施竄置之罰,則睦來善·李夏鎭,俱以佐貳之官,奏讞文案,無不相議,則其視擔當主張者,雖或有間,循私罔上之罪,畢竟同歸,而臣等之只請遠竄者,比諸極邊與安置,亦有輕重之差別,則削黜之罰,豈足以懲其負犯乎?請前判書睦來善,前牧使李夏鎭竝遠竄。次玉及纘榮等,請令攸司更加嚴鞫,期於得情事。春官郞署,卽淸選之階,其不可人人而冒據也,明矣。正郞宋尙周,爲人庸瑣,不但見棄於其鄕,曾忝湖宰,又以不廉被彈。正郞金益華,門地卑微,爲人陷屈,貌樣不似官員,吏胥以爲笑囮。佐郞尹浹,爲人昏劣,擧止躁颺,且以酒食干謁,爲其發身之資。如此之人,俱不可仍置其職,請禮曹正郞宋尙周·金益華,佐郞尹浹等竝駄去。典籍李東植不潔之行,言之醜也。及至出身之後,隨人變舌,朝暮失態,換面投疏,情節畢露。副司正洪萬宗,本以佻巧之性,全爲奸細之行,昏夜奔走,蹤迹陰秘,反復辭說,情狀敗露。副司正尹徵周,憸邪之性,傾巧之態,擧世之所同惡,而急於發身,奔走干謁,賣師求利,反復脣舌,奸情慝行,醜不可言。如此之類,若以人微而置之,則不但爲搢紳之羞,亦足以傷風敗俗,請典籍李東植,副司正洪萬宗·尹徵周等,竝削去仕版。答曰,不允。末端三件事,依啓。
兵曹判書金錫胄上疏。大槪,冒陳危悃,懇乞還收以臣姓名爲元勳,仍令勘勳之命事。入啓。疏曰,伏以,臣於前月二十八日,伏奉備忘記,有今此勘勳,以臣姓名爲元勳者,繼又伏奉卽詣賓廳,論定功次者,臣前後承命,尤驚惶震悚,不知所措也。國家不幸,凶徒闖發,漢朝無事,而淮南謀亂,霍氏□□,而禹山搆逆,此誠千古所未有之變故也,而幸賴我宗社默祐,罪人斯得,渠魁妖堅,竝伏砧斧,則若臣者,不過身爲將□官,而鄭元老者,適知臣之方住闕下,見臣而告其狀,亟聞元老之言,而簡一幕裨,俾率元老,入于政院而已,此果有何功,而裒然獨擧,自居於諸有勞者首哉?前日臺稟,卽今物情,亦大可見。貪天之功,卽古人之所恥也,無功而受上賞,私義之所不敢出也。伏乞聖明,俯諒微懇,亟先還收以臣爲元勳,仍勘功次之命,以重國體,以淸私義,不勝幸甚。答曰,省疏具悉卿懇。今玆逆變,實非一朝一夕之故,徒倘布滿,宗社之危,間不容髮,而幸賴卿等效力之功,缺肆行,予之欣幸,曷勝云喩?卿其安心,休嫌缺。
戶曹參判李翊相疏曰,伏以,臣於向日,忝叨憲職,隨參鞫廳,時與大臣以下,入侍榻前,自上以許積,三朝舊臣,受恩最厚,今若斷之以律,則缺先王則哲之明,於予心有所不忍,削職放歸爲敎。聖心之矜惻,逈出尋常,入侍諸臣,無不感激承順。臣於倉猝,未及深思,仰體聖明好生之德,亦不敢爭執,而一行缺物情,皆以不能據法論執爲非,彈劾之擧,半行缺。伏乞聖慈,俯諒懇,亟許遞改,以謝物議,以安私分,千萬幸甚。答曰,省疏具悉。旣往之事,不必爲嫌,卿其安心勿辭,從速察職。
全羅監司任奎上疏。大槪,當此聖化維新之日,如臣至鈍譾劣,決難承當方面之任,請遞事。入啓。疏則盡缺
罪人尹鑴刑問二次,忍杖不服,請加刑。啓。傳曰,照管動靜之說,雖極陰凶,似難直用死律,且復設體府,欲以希仲爲副察等語,緊出於告者鄭元老及諸賊之招,情迹尤極殊常。似當嚴訊得情,而元禎亦以此罪,還發配所,則不可無一體酌處之道,依前還發配所,嚴加圍籬。
禁府都事崔東準,甲山圍籬安置罪人尹鑴,還發配所事,出去。
罪人李煥刑問三次,施威次,匿名書參見事,承服。
罪人李煥,刑問三次,身犯節次承服。
昨日政院啓曰,勘勳還收事,臺啓已停,事當卽爲擧行,而諸大臣方在鞫廳,命招勘勳事,何以爲之?敢稟。傳曰,十六日,諸大臣及元勳命招,勘定功臣。
鞫廳大臣以下引見時,判義禁李尙眞所啓,洪震碩·震一等,旣因臺啓,有拿問之命,而臺啓猶有疎漏者,故敢達矣。洪濟民以禮亨之嫡三寸上來,禮亨獄事時,終始擔當,自爲援證。厥姪雖有奸淫之行,渠在連山,何以詳知,設或詳知,豈可以叔證姪乎?右議政□□□曰,濟民以叔證姪,尤極痛惋,此人亦當拿問矣。大司諫柳尙運曰,此時濟民則爲禮亨之證,義傑則爲極可證,而濟民則入於文案,義傑則獨漏於文案,至今人心憤惋不已,義傑亦不可不拿問矣。上曰,洪濟民·柳義傑,倂一體拿問。
政院啓曰,昨日視事,旣已稟下,今日亦纔循例取稟,而庭鞫,異於本府推鞫,限畢鞫間,視事頉稟。傳曰,知道。
答全羅監司任奎疏曰,省疏具悉。卿其勿辭,速往欽哉。以上燼餘及朝報
上在昌德宮。停常參·經筵。
巳午時,日暈。
謝恩,護軍韓樞·金萬運·金斗爀,奉常正金載顯,鷹牌頭趙謇,護軍李仁徵,西部主簿李尙奭,繕工奉事李雲根,訓鍊副正魚壽一,咸興判官朴世樑,載寧郡守尹彬,柔遠僉使林英馥,護軍韓侃,鍾城府使姜碩昌,全羅監司任奎,護軍崔有泰。
刑曹判書金德遠初度呈辭。入啓。給由。
傳曰,明日晝講爲之。
兵曹判書金錫胄,請對入侍。
大司憲申晸辭職上疏。入啓。答曰,省疏具悉。風憲之長,不可暫曠,卿其勿辭,從速察職。
去夜,罪人朴瀗·李熙揆等議啓。答曰,瀗等之罪,死無所惜,而旣無當律,則直以比律處斷,有違法例,竝特爲減死,絶島定配。罪人李煥,旣已處絞照律矣。此雖十惡之外,而係是推鞫罪人,依前例,不待處斷,何如?答曰,依啓。
以承傳色口傳,下敎于鞫廳曰,申斗極勿爲拿來,仍發配所事,分付該府。
錦平尉朴弼成上疏。大槪,冒死陳情,乞收資級,仍存令命,以安微分事。入啓。答曰,省疏具悉。今玆所授資級,意非偶然,卿其安心勿辭焉。
吏曹判書鄭載嵩,刑曹判書金德遠,牌不進,傳曰,更爲牌招。
左議政再度呈辭。不允批答。王若曰,惟元老休戚與同,有難以疾恙而求退,而寡躬倚毗斯切,不暇以敦迫爲未安。玆因再至之章,庸敷申告之意。試觀今日之國勢,不堪中夜之殷憂。收大何於倒持之餘,幾失欛柄,泛萬斛於洪流之上,若無津涯。逆節萌生,人心疑懼而靡定,災荒荐疊,民力殫竭而未蘇。剸弊習而恢張,此其時也,轉危幾而鞏固,豈不難哉?噫恃一二老成之存,尙賴終始匡救之力。惟卿受眷知於先后,於予爲篤棐之良臣。局量恢宏,蔚有文翼之風範,才猷鍊達,綽有乃兄之典刑。鎭物如喬嶽太山,而不見運物之迹,決疑如元龜明徵,而不昧得失之機。圖任舊人,共仰靈光殿之屹立,擢置左揆,欣瞻政事堂之重開。制綍初頒,朝野相慶。方深注意而求助,遽見引疾而丐閑?知卿多年抱病,每憂精力之或瘁,念卿積日參鞫,亦慮榮衛之有諐。然惟大臣之事君,不以趨走爲禮。矧當庶政之更化,寧可進退自輕?遐心莫回,驚巽辭之又上,前諭已悉,愧淺誠之未孚。或未深思,復何多誥?於戱,勵精圖治,予方悔七年之前非,論道經邦,卿宜究四代之相業。益殫扶顚之責,毋懷釋負之圖。所辭宜不允。故玆敎示,想宜知悉。知製敎崔錫鼎製進
吏曹判書身病出仕。
政院啓曰,罪人尹鑴還發配所之命,昨日直下鞫廳,故臣等覆逆矣。鑴之前後罪狀,臺臣·大臣旣已備陳,聖明亦盡洞燭,臣等今不必更爲歷擧,而諫臣以亟正邦刑,一啓得請,其罪應死,聖明旣爲酌定,拿來之後,所當嚴鞫,得以正其罪,而再施刑訊,未及吐實,遽命遠配,臣等實未曉聖意之所在也。照管動靜之說,雖極陰凶,似難直用死律之敎,實是聖人寧失不經之意,而至於復設體府,欲爲副察之狀,已奏於榻前奏對之時,締交楨·柟,晨夜往來之事,不但國人之所共知,楨·柟等自明之疏,亦擧元軌,以證其交驩儒者,引以自高,則其爲情密,此尤較著,而鑴乃於供辭中,敢以全無一面之語,肆爲誣飾。是可忍爲,何所不爲?及至楨·㮒之竄配也,乃以子弟奸父兄之女僕,元非大罪,費辭陳達於榻前,紅袖之變,實是國朝以來所無者也,稍有人心者,孰不憤惋,而鑴乃抵死營護。其言之悖戾如此,是豈不識面者,所可爲乎?其所陰謀秘計,亦悉於元老及諸賊之招,敎誘元禎,圖復體府之事,差有不同。且李煥掛榜之日,留宿鑴家,與之密議,匿名書旣出之後,積則以爲李煥所爲,鑴則投進密箚,欲爲盡除匿名書中所付之人,又使李壽曼,縷縷陳達於榻前,曲爲營護。旣與之同宿,又進其密箚,又欲售計,乃嗾私人,欲脫匿名之罪,其同謀情迹,判然無疑,而以其密箚留中之故,中外之人,未得盡曉,鞫廳諸臣,亦未詳知。昨日備忘之下,不能爭執者,蓋以此也。宜下前後密箚於鞫廳,使群下皆知其凶秘情迹,備將罪狀,更爲嚴訊,期於得情,以快人心,不勝幸甚。臣才待罪近密,區區所懷,不敢不陳。
合啓,請判中樞府事許穆,削奪官爵,門外黜送,權大運·閔熙,竝中途付處。措語竝見上答曰,不允。
傳曰,刑房承旨·都承旨入侍。
馳送撥馬,罪人尹鑴卽爲拿來還囚事,傳敎。鞫廳設於兵曹事,亦爲分付該府。上曰,去番鞫廳時,不無遲延之弊,今番則急速開坐事,嚴明分付。
答政院啓辭曰,已悉於筵中矣。
謝恩,大司憲申晸。
罪人尹鑴拿來。
府啓,請崔尙仰·朴斗卿,依律處斷事。入啓。答曰,勿爲煩論。
院啓,請大靜定配罪人柳赫然,亟正邦刑事。請前判書睦來善,前牧使李夏鎭,竝遠竄事。入啓。答曰,勿爲煩論。
未時庚申五月十四日,上御熙政堂引見。都承旨尹堦,刑房承旨崔逸,假注書尹德駿,記注官洪有龜入侍。
上曰,尹鑴上年所上密箚留中,而事在久遠,未知記得,今見判義禁之疏,始乃覺記,而出見箚本,李煥處,果有未盡聞者矣。仍命內侍,出該箚本於尹堦。上又曰,李煥掛榜之翌日,尹鑴密箚,直以匿名書,依上變書施行,匿名書中名付人竝問,其時大臣·筵臣,猶以不可取信爲言,而鑴之言如是矣。上曰,鑴密箚中,至以朴承宗事爲比者,甚言事機之危矣。崔逸曰,臣以刑房承旨,進參鞫廳,昨日尹鑴事結末後,領議政金壽恒,曾聞尹鑴有上密箚之事云,故臣略問在院同僚,使考其日記,則密箚留中,故不爲載錄,而只有批答。李尙眞見此而發也。上曰,此一款,當爲究問於尹鑴。尹鑴昨已發配,馳送撥馬,卽爲拿來,而本府推鞫時,五六字缺。今番則庭鞫爲之,而處所則以內兵曹爲之。拿來不可徐緩,史官出去,速爲分付。上曰,承旨五六字缺欲更推李煥也。上年李煥匿名書門,所謂凶人三四字缺大家之奧云者,指誰人也?又有御軍三百名之言。諸局軍,非一二,而何獨指御軍也?又曰,忠孝兩全,有若其子證其父之逆者,然末終曰,老人忠義金,泣而書之,此則何所指也?入於問目中,推問於李煥,可也。尹堦曰,此箚本,下政院,似可矣。上曰,依爲之。崔逸曰,朴瀗以減死定配命下矣。禁府定配單子中,減死二字落書,而臣奉入之際,不能察,不勝惶恐。當該禁府堂上·郞廳,竝推考,何如?上曰,依爲之。上曰,鑴之元情中,有曰不知孰楨孰柟等語,尤極可駭。且吳挺一妾家赴宴事,渠亦不得發明,而亦曰楨·柟則不知也。堦曰,鑴之密箚與煥匿名書,其意一套,而李壽慶之直請推鞫,尤極凶狡矣。上曰,壽慶於入侍時,有此言矣。逸曰,其時壽慶以獻納入侍,直請推鞫處斷矣。堦曰,尹鑴於上年,自□□入闕也,以爲危疑之際,不可無備禦之道,率其腹心武士以來,而武士朴尙元也。尙元於楨·柟兄弟及台瑞家,最爲親切,凡所謀爲,尙元必豫知之。且今番推鞫時,台瑞家搜探文書中有一札,其中有曰,朴公自浦洞來。浦洞卽尹鑴所居洞名也。其書中不書名字,未知誰某之書,而朴公必是尙元也。兵曹判書金錫胄見書札,亦曰朴公,必是尙元也。楨·柟射伴,俱已受刑遠配,尙元亦依射伴例論罪,宜矣。兵曹判書金錫胄,亦欲陳達於入侍時,而無史官,不得入侍矣。上曰,一次嚴刑,遠地定配。堦曰,頃年申翼相論柟也,楨·柟對擧疏中,引郭王元軌事,元軌,唐代賢宗室也。禮待處士之事,楨欲以此自況。楨之此疏,亦留中不下,宜下鞫廳,以破鑴之孰楨孰柟之誣飾也。上謂尹堦曰,其時□之疏,在申翼相上疏之後耶?堦曰,臣亦於其時上疏,而見譖賊之謗矣。上曰,考見留中疏箚,無楨·柟。此疏或沒入於書冊中耶?堦曰,弘文館移送書冊中,使之考見,五六字缺後,單子使之內入。遂罷去。
尹鑴箚子曰,伏以,臣以國有變故,重入修門,無分才報效之事,但事呈告於國憂,臣罪萬死。抑臣竊伏聞,昨日南橋街頭,有一掛榜書,卽告變三四字缺其名者也。其言危惡,事機暴迫,言之眞妄,事之虛實,雖三四字缺事關緊急,不可不登時上聞,以議應變之道者。臣卽以缺議於相臣,而相臣之意,欲待明日賓廳引見而上聞,缺匿名之書,不可以上聞,到今進達,臣竊以爲不然也。凡匿名之書,傳之者,或因人私憤婉嫉害,發人陰私者,有不可究詰,則置□也。此則異於是,人心之所疑懼,世變之所難測,事關□會急疾,例以匿名書視之,不爲動念耶?□沒橋邊橫木,使民得以書人主之過,國家之得失,於其□警戒守成之資,此古所謗謂誹之木也。今之謗書,□所言者,國之大事,有不容緩步徐視者也。乃其不□唐懷光子爲國之心,又安可知也?處事之道,以爲危而備之則不危,以爲亡而憂之則不亡,故易曰,其亡其亡,繫于包桑。此聖人之至戒也。今之榜書,或出於誕妄之言,疑動之計,臣非□必然也。然備之而無是事,則固無害於國也。萬有一事有近□,而禍出於不虞之地,則國將奈何,悔將曷追,此臣之所以□墜膽,不敢不急步疾呼,爲越俎之事者也。伏望殿下,招三公及重臣可與圖事者,急爲應之之道,大修警備,□給衛卒,如唐家古事,以鎭危疑,勿之有後悔,幸甚。臣忝在□列,不敢避出位之嫌,而匿名書傳說之罪,臣固不辭。臣旣成箚本,卽又聞榜書中所指士奴名□居昌者,以爲捉得□榜書云云者,不可謂專出於虛妄,而鞫問之事,一刻爲急。伏願聖明,俯察事機,卽命禁府鞫問之。凡榜書中所出諸□職者,卽易置之,以待事之究竟,以爲罪人斯得,摧破奸□,不勝幸甚。
己未四月初七日,臣又頓首言。臣於昨日,旣成此箚,缺十餘字,故臣不欲爲疊牀之言矣。卽者竊聞,大臣於榻前,此下缺書陳達,而不欲上取覽,上問誰某之書中,而亦不此下缺兵卒兼宿衛,鎭畿輔之臣,亦不許改易,而使之晏然在職,缺此是何等大事,何如機關,而處之乃若是,行其疑試此下缺也?臣聞長老言,昔在光海朝,朴承宗爲首相,李興立,承宗也,爲訓鍊院大將,興立謀變之說,旣聞於承宗之耳。承宗捉致此下缺詰問之,興立比承宗之子子膺,詭辭自解,承宗信而釋之,卒致大禍不救。仁祖反正初,逆臣柳孝立等謀變。其時此下缺名書言其事,而朝廷以匿名書,不爲之動,至隔宵,許此下缺始乃發覺,宗社幾危,此皆往事之前轍也。且臣以今日缺事比之民家之事。設令人有千金之寶,有名不知何人者,不缺家今夜,當有劫賊不測之變,其爲家主者,宜動心而爲之缺,抑且談笑而慢不知省乎?且如爲人子弟,有人言,爾家奴僕,缺有謀賊其父兄者,爲其子弟者,將動心而姑遠其奴僕於缺抑將曰,此奴忠勤,不可疑之,使之操利刃,服役於其父之前,此下缺事理之不難知者也。今之大臣,不此之思,臣竊惜之。且北部缺昌之名,旣有其人而捉得,則雖未得其端緖,豈宜使名缺人按其事,而覈其虛實乎?此又朝家之大失事體者。缺盜廳所以特强竊盜,非所以按覈此等事者也。嚮者旣誤缺今欲重蹈其前失,臣所未曉也。凡此等事,豈聖上缺耶?臣願聖上卽日命政院,謄上其榜書,躬察缺之所在,特垂聖鑑,指賜指揮,以鎭危疑。方今奸人缺勢危疑,非至明,無以察之,非至剛,無以斷之。凡諸臣之辭,缺及言語,有未盡者。聖上宜默觀深察,斷而行之,缺攬權綱,戡定禍亂之道,不勝幸甚。且臣竊觀諸臣之意,缺信匿名書,後弊無窮,臣非不知也,事有常變也。抑其書缺等語,似是欲告以不忍其親之心,而今若以果能發告缺不坐其族屬之意,榜示都中,則此亦國家缺也。伏乞聖明,竝加察施行焉。缺
右議政閔鼎重箚曰,伏以,卽伏見缺命,再鞫尹鑴,以其去歲上箚,請鞫匿名書所付文武缺臣取見其書,則臣之姓名,亦在其中。繼又伏見尹鑴留中之箚,語意凶慘,震駭危怖,缺聖燭幽奸,曲賜保全,臣之缺無言□喩,臣有目不辨牛馬,妄嘗推薦缺至于是,尙誰咎哉?第念鑴之所欲甘心者,直臣,而缺於鞫鑴之坐,則實多不安之端,尤非遠嫌之義,不得缺闕外,惶恐待罪。取進止。答曰,省箚具悉卿懇。因尹鑴極惡之言,有何一毫掛齒之理乎?箚末事,尤無引嫌,卿其安心勿待罪,從速參鞫。仍傳曰,遣史官傳諭。以上燼餘
左議政鄭知和,身病,再度呈辭。不允批答。王若曰,惟元老休戚與同,有難以疾恙而求退,而寡昧倚毗深切,不暇以敦迫爲未安。竝因再至之章,庸敷申誥之文。缺今日之國事,不堪中夜之殷憂。收太阿於倒持之私,幾失缺萬斛於洪流之上,若無津涯。逆節萌生,人心疑懼而靡定,飢饉荐疊,民力殫竭而未蘇。剗弊習而恢張,此其時也,轉危道而堅固,豈不難哉?惟恃一二老成之存,尙賴終始匡救之力。缺眷知於先后,於予爲篤棐之良臣。局量恢閎,蔚缺之風範,才猷鍊達,綽有乃兄之典刑。鎭物如喬岳泰山,而缺動之迹,決疑如元龜明筮,而不昧得失之機。圖任舊人,缺光殿之屹立,擢置左揆,欣瞻政事堂之重開。制綍缺野相慶。方深注意於求助,遽見引疾而丐閑?知卿缺痾,每憂精力之或瘁,念卿積日參鞫,亦慮榮衛之有愆。缺臣之事君,不趨走爲禮,矧當庶政之更化,寧可缺回,驚巽辭之又上,前諭已悉缺誥?於戱,勵精圖治,予方悔缺之相業。益殫扶顚之策,毋懷釋負之圖。所辭宜不允。故玆敎示,想宜知悉。知製敎弘文館應敎崔錫鼎製進
上在昌德宮。停常參·經筵。
午時,日暈。申時,日暈兩珥。
下直,全羅左水使崔元立。
謝恩,戶曹參判李翊相,江陵府使蘇斗山,護軍盧瑀。
左議政三度呈辭。入啓。傳曰,不允批答。
罪人李煥,同謀人現出事,加刑一次,不服。
禁府啓曰,聞罪人尹鑴拿來都事尹益全之言,則尋覓尹鑴所在,乃楊州地美也村舍,卽爲拿來,押去都事崔東準,則先往前路,故尙今不爲入來,事甚可駭。押去都事崔東準,拿問處置,何如?傳曰,允。
禁府,崔東準拿囚。啓。
政院啓曰,今日晝講事,命下矣,鞫廳未罷,頉稟,視事限完畢間,亦爲頉稟。傳曰,知道。
判尹李正英再度呈辭。入啓。加給由。
吏曹參議朴泰尙辭職上疏。入啓。答曰,省疏具悉。爾其勿辭,從速察職。
禁府,柳義傑拿囚。啓。
兩司長官請對入侍。
傳曰,鞫廳大臣以下引見。
工曹參議李押上疏。大槪,起廢新命,惶蹙罔措。宿病沈綿,無望盡力,乞賜遞改,以便公私。呈政院,還出給。
禁府都事韓極相,理山定配罪人李元禎押去後,入來。
持平李秀彦啓曰,臣於頃日,以洪震碩等拿問,論啓蒙允。厥後聞洪濟民之以叔証姪,柳義傑之以父証子,俱是此獄肯綮,而情狀之痛惡,有浮震碩等。所當一體請拿,而臣未克詳聞,判義禁陳達,旣有竝拿之命,則臣以發論之人,難免疎漏之失,何敢晏然仍冒乎?請命遞斥臣職。答曰,勿辭。
兵曹判書金錫胄上疏。大槪,更暴危懇,祈收成命事。入啓。
戶曹判書閔維重上疏。大槪,罪釁之餘,荐蒙恩除,揣分揆義,不敢退伏田里,扶病作行,來詣近畿,更陳危迫之懇,本職兼帶,竝乞鐫免事。入啓。答曰,省疏具悉卿懇。已悉予意於前疏之批,卿何固辭若是乎?安心勿辭,從速行公。
罪人李煥結案。己未年四月分,李台瑞以匿名書事,再三指嗾矣身,累與台瑞同謀,使台瑞製之,台瑞之子景明書之。畢書之後,台瑞從頭至尾,一番讀過,因曰,此書當掛之於大路人家隅云,則台瑞之子景毅曰,人家隅,掛書之際,易煩瞻目,當掛之長竿,植之路中,而必送壯健善走者,可無現捉之患,此書當於昏夜掛之乎?曉頭掛之乎?台瑞曰,昏夜則旣掛之後,必爲羅卒所摘去,不如乘曉掛之矣。身率台瑞之奴,乘曉往掛於把子廛橋邊的實,而台瑞當初往來謀議處,則社稷洞許積家。主意段,西人中,有名宰相·武士及常時懷嫌之人,卽爲剪除,皆入書中,而匿名書造作的只。罪絞。
今日鞫廳大臣以下引見時,承服罪人李煥,旣已結案取招,不拘禁刑之日,當日內處斷事,榻前下敎。
罪人李煥,當日唐古介處絞。啓。
罪人尹義濟拿來。
鞫廳罪人朴尙元·尹義濟元情。
兵曹判書箚子。大槪,請更盤問朴尙元等,處置尹鑴之罪事。入啓。答曰,省箚具悉卿懇。卿之箚事,當令鞫廳稟處焉。
傳曰,頃觀備局草記,因地部長官之久未行公,多有文簿積滯之患云,事甚可慮。戶曹判書疏批已下,卽爲牌招察任。
合啓,請判府事權大運,知中樞府事閔熙,竝中道付處。請判府事許穆,削奪官職,門外出送。答曰,權大運·閔熙削奪官職,門外出送。末端事,依啓。
府啓,請崔尙仰·朴斗卿,依律處斷事。臣等伏聞有尹鑴賜死之命,臣竊以謂不然也。鑴之死罪甚多,固無一毫可惜,而第念王者之刑人,必從容鉤問,待其就服,使情狀畢露,法復,可以無違於王法,有辭於後世矣。鑴雖諉以不識楨·柟,欲掩同逆之跡,忍杖不卽吐實,以爲倖活之計,而端緖已露,十目難掩。若加嚴訊,更爲窮問,則圖占兵柄之意,陷人起獄之狀,必將吐盡無餘,而鞫問未畢之前,遽施賜死之典,揆以獄體,決知其不可。請令更加嚴鞫,期於得情。答曰,不允。
院啓,請罪人柳赫然,亟正邦刑事。前判書睦來善,前牧使李夏鎭,竝遠竄事。答曰,勿煩。
執義崔後尙啓曰,同僚以洪濟民·柳義傑等,不爲竝論於洪震碩等請拿之啓,引避。臣之所失,與同僚旣無異同,且大臣及判義禁之陳達於榻前也,臣亦入侍,不卽自列,其失尤大。不可晏然仍冒,請命遞斥臣職。答曰,勿辭,退待物論。
大司諫柳尙運啓曰,匿名掛榜,煥已招承,而鑴之情節,畢露於其所進密箚之中,則循例請刑,似無不可,而第惟按獄之體,自有次第。鑴名時未出於煥之援引,而徑加鞫問,有乖於治獄之道,故臣敢以區區之懷,請對陳達矣。鑴之圖占兵柄之狀,易置帥臣之謀,前後一串,莫逃於聖鑑之下,乃於鞫廳諸臣究問之後,徑賜賜死之命,罪人情迹,旣無可問之端,朝家用法,實合酌處之義,此臣所以將順於承問之日也。卽伏見憲府之啓,以鞫問未畢之前,遽施賜死之典,有不可於獄體。臣之不能執法之失,著矣,何可晏然仍冒於臺次乎?請命遞斥臣職。答曰,勿辭,退待物論。
大司憲申晸啓曰,匿名之榜,煥已取服,鑴之密箚,情迹已露,循例請刑,似無不可,而按獄之體,自有次第。鑴名未出,鞫問徑加,則殊非治獄之道,故敢以所懷,請對陳達矣。聖鑑明燭,厥罪彰著,復設體府之計,易置帥臣之謀,前後一套,更無可問之端,故賜死之命,特下鉤問諸臣之後,臣之將順者,誠以此也。伏見本府之啓,以鉤問未畢,遽施賜死之典,有不可於獄體。臣之不能執法之失,著矣,請命遞斥臣職。答曰,勿辭,退待物論。
今日鞫廳大臣引見時,上曰,尹鑴之照管慈聖動靜之語,其心所在,已極凶悖。且聽逆堅之陰嗾,贊成體府之復設,專爲逆柟之地云者,出於告者鄭元老之招辭。且差出副察之時,怒其不得自爲,顯有不悅之色於榻前,至發憤惋之言,其悖惡之狀,非復人臣之所忍爲。且與楨·柟兄弟交密之狀,不啻明白,而渠之前後,以不辨楨與柟之說,肆然欺瞞,而予猶以爲照管動靜,則似不宜直用死律,復設體府,則元禎亦以論罪發配,故不欲一向嚴訊,更加酌處,使之減死,遠發配所矣。昨見判義禁疏,政院啓辭之後,始得考出己未四月初七日,尹鑴密箚之留中者,則因李煥匿名掛榜,以爲榜書,卽告變書,而匿其名者,以爲其言益急,事機暴迫,不可不登時上聞,以議憂變,而鞫問之事,一刻爲急,至請易置諸臣將兵帶職者,欲魚肉親臣,空人國家,然後始行其包藏之禍,見其辭語,不覺驚心。勿論李煥同謀掛榜與否其,矣乘時逞凶之計,與復設體府之事,一串貫來。此箚旣出於渠手,則其陰慘凶逆,尤有所顯著,不可掩者,不必鉤問而後可知。所當直用邦刑,而亦所不忍,特爲賜死。賜死傳旨中,渠之前後罪犯,亦皆歷數,頒示中外。
罪人趙煋拿來元情。
傳曰,推鞫姑罷。明日勘勳,明明日王大妃殿誕日,此兩日推鞫姑停。
今日鞫廳大臣引見時,都承旨尹堦所啓,朴纘榮及次玉事,當初自捕盜廳推問,已得端緖,今亦移送捕盜廳,鉤問窮覈,何如?傳曰,允。以上燼餘及朝報
上在昌德宮。停常參·經筵。
下直,黃海監司金禹錫。
謝恩,工曹判書洪處亮,知事李弘淵,副摠管柳重起,靈豐君湜,坡城副正彬,司饔奉事趙遠明。
左承旨兪瑒上疏。大槪,痰癖之症猝發,昨自闕下,扶舁還家,頃刻之間,昏倒不省。慈殿誕日,只隔一霄,無路參問安之列,揆以分義,罪合萬死。伏乞聖慈,遞臣職名,許乞歸先丘事。入啓。踏啓字。
罪人朴尙元刑問一次,不服。
吏曹參議朴泰尙初度呈辭。入啓。給由。
持平李秀彦啓曰,臣於昨日,以濟民等,不卽竝論事引避,而合啓方張之日,不敢退待矣。參論同僚,又以此引嫌,至於退待,而臣心當初發論之人,實當疎漏之失,則何敢晏然處置乎?請命遞斥臣職。答曰,勿辭,退待物論。
政院啓曰,前判府事權大運,前行知中樞府事閔熙,削奪官爵,門外黜送,命下矣,臺諫方以中途付處論啓,削奪傳旨,不得捧入之意,敢啓。傳曰,知道。
又啓曰,罪人尹鑴賜死事,命下矣,臺諫方以嚴鞫論啓,賜死傳旨,不得捧入之意,敢啓。傳曰,知道。
假注書申曅病,以朴世爲假注書。
賓廳大臣啓曰,臣等以勘勳事,承命來詣,而元勳金錫胄以爲,當初鄭元老之來告精抄廳時,與訓鍊大將金萬基會議,定譏捕·扈衛等事,論其功勞,當爲第一,不可不同參勘定云。訓鍊大將金萬基,卽爲牌招,何如?傳曰,依啓。
禮曹,今此討逆別試,文武科初試,八月二十日,殿試,閏八月十三日,放榜,同月二十四日,辛酉式年進士初試,九月十五日,生員初試,同月十七日,文武科初試,十月初九日,雜科初試,十月二十五日,推擇。啓。
明日陳賀時,開門差早。
備忘記,今此楨·柟·堅等逆節之變,若非李立身等爲國盡心,先事伺察來告,則鄭元老必無上變之理,其爲功勞,比告者尤重。別軍職李立身,忠壯將南斗北·朴斌等,勘勳時竝爲參錄。
禮曹啓曰,纔見外方農事形止狀啓,則雨澤或洽或未洽。以畿甸所聞見言之,則旱暵比甚,兩麥枯黃。雖得初八日少雨,而不足以蘇枯,至於水田落種之處,未免龜坼。禱雨之擧,不容少緩,而近日連有雨徵,故有所等待矣,卽今芒種已過,密雲不雨,已成旱徵,前頭農事,誠爲悶慮。初次祈祭,風雲雷雨山川·雩祀,三角山·木覓山·漢江等處,不卜日,來十九日設行之意,知委,何如?傳曰,允。
領敦寧金萬基上疏。大槪,冒陳血悃,冀回成命,以重國典,以安微分事。入啓。答曰,省疏具悉卿懇。今玆逆變,實是前古所罕有。幸賴卿等效力之功,巨魁伏法,宗社再安,予之欣幸,曷有其已?卿其安心休謙,從速勘勳。仍傳曰,遣史官傳諭。
左議政三度呈辭。入啓。不允批答。
王若曰,懇諭再申,愈予心之已諄,巽辭三至,胡卿意之莫回?抑未深思,玆庸多誥。念卿以蓍龜碩德,爲予之股肱藎臣。氣宇泓深,夙膺先后之簡迪,才識宏遠,蔚有舊相之典形。裴晉公之退處散班,久閑調鼎之手,司馬光之復入相府,允致加額之歡。若大川其無津涯,永賴舟楫濟人之利,譬喬岳不見運動,自有膏澤及物之功。搢紳咸爲之聳瞻,士民亦有所想望。故予仰成而求助,方慰如渴之誠,云何引疾而丐閑,遽懷若浼之意?矧今逆節之纔剗,可見國勢之孔艱。天災時變之沓黷,誰任燮理之責?國虛民困之已極,尤急施措之方。當此時求退者何哉?非平日所望於卿者。近緣夙夜之參鞫,榮衛縱愆於一時,固宜休戚之與同,避讓何煩於三度?未知卿進退之斯決,且愧予誠意之未孚。整頓頹綱,是大臣勵翼之日,更張治道,豈元老釋負之辰?勉回執謙之心,益懋濟民之志。於戱,終始裨補,宜殫篤棐之忱,反復思量,斷無允許之義。須體至意,亟斷來章。所辭宜不允。故玆敎示,想宜知悉。知製敎朴純製進
謝恩,戶曹判書閔維重,左承旨安縝。
傳曰,光城府院君疏批已下,卽爲牌招,從速勘勳。
院啓,請罪人柳赫然亟正邦刑事。前判書睦來善竝遠竄事。竝引嫌而退。當初論啓,未及詳聞,不爲竝論,別無所嫌。陰凶之迹,已盡彰露,賜死之命,實出酌處,則雖不爭執,有何所傷?僚席引避,事旣無異則嫌難處置,勢所固然,不可以此,徑遞多官。請執義崔後尙,大司憲申晸,大司諫柳尙運,持平李秀彦,竝命出仕。答曰,不允。處置事,依啓。
政院啓曰,左承旨兪瑒陳疏遞差,同副承旨尹趾善在外。當此多事之時,出納之地,不可曠闕,兪瑒之代,卽爲開政差出,牌招察任,何如?傳曰,允。以上燼餘及朝報
上在昌德宮。停常參·經筵。
判尹李正英三度呈辭。入啓。加給由。
左議政四度呈辭。入啓。傳曰,安心調理。
慈殿誕日,兩慈殿·大殿·中宮殿,政院·玉堂問安。答曰,知道。
大司憲申晸啓曰,臣於尹鑴賜死之事,有不能執法之失,而處置請出,出於意外,物議大以爲駭。且本府有方張之論,尤不可晏然仍冒,請命遞斥臣職。答曰,勿辭,退待物論。
大司諫柳尙運啓曰,請鞫之啓,方張於憲府,則臣之不能執法之失,不暇得自列而著矣,處置請出,誠是意外。卽伏見憲長之避,則以物論大駭爲辭,臣亦何敢一刻仍冒?請命遞斥臣職。答曰,勿辭,退待物論。
司諫安垕,正言安後泰·申琓啓曰,臣等於昨日處置兩司長官也,以爲請鞫之啓,固是臺臣執法之體,而鑴之陰凶情迹畢露,則賜死之命,亦出酌處之道,前席將順,不必深嫌,故相議請出矣,卽伏見其再避之辭,則以爲處置請出,出於意外,物議大以爲駭。臣亦處置乖當之失,著矣,何敢一刻苟冒乎?請命遞斥臣職。答曰,勿辭,退待物論。
勳呼望,奮忠效義炳幾協謨保社功臣,落點。
京畿監司書目,砥平呈,以兵曹參判李端夏,病重上去不得事。啓。答曰,勿爲固辭,調理上來察職事,回諭。
政院啓曰,近緣史局一空,上下番,皆以兼春秋入直,事甚苟艱。待敎李萬元,帶職蒙放之後,卽爲入直事,再三催促,則終不入來,卽者陳疏到院,而觀其措語,則家有拘忌之疾,不敢入來云。史局重地,不可任其久曠,使之出避後,入直,何如?傳曰,允。
謝恩,掌樂主簿柳璟。
持平李秀彦啓曰,臣之更鞫尹鑴之請,只爲獄體之當然,而因此輾轉,長官至於再避,諫院多官,相繼引嫌,臣何敢自以爲是,而晏然處置乎?請命遞斥臣職。答曰,勿辭,退待物論。
謝恩,宗簿主簿李斗齡。
府啓,竝引嫌而退。初不執法,有違臺體,處置乖當,不可仍在,嫌難處置,其勢固然。請大司憲申晸,大司諫柳尙運,司諫安垕,正言安後泰·申琓,竝遞差,持平李秀彦出仕。答曰,依啓。
備忘記,鄭元老,爲國上變之功,不可循例加資,特陞嘉善資,封君。
吏曹啓曰,臺諫有闕,政事,取稟。傳曰,明日爲之。以上燼餘
吏曹啓曰,前縣監宋克悌加資事命下,而未經準職,何以爲之?敢稟。傳曰,特爲加資。
上在昌德宮。停常參·經筵。
下直,全羅監司任奎。
謝恩,春川府使申伉,宗廟令金必振,學諭安世徵,內贍奉事李明鎭,司贍奉事金南一,校書校理張斗七,成均博士金繼興,護軍金重器。
政院啓曰,卽今諫院無行公之官,鞫廳無進參之員,新除授諫院官員,竝卽牌招察任,何如?傳曰,允。
持平李秀彦就職。
合啓及府前啓,祈雨祭齋戒,今日姑停。
禁府啓目,都事崔東準,旣已遲晩,照律,何如?啓。分揀放送。
領右相請對入侍時,平安兵使申翼相改差,以平安監司李世華,移授平安兵使事及前奉敎南致熏還付本職,卽爲牌招入直事,榻前定奪。
謝恩,大司諫李,禁府都事李。
傳曰,史官三員待命,騎馬九匹立之,祈雨祭所內摘奸。
鞫廳罪人朴尙元刑問二次,不服。
今日領右相入侍時,上曰,申翼相於先朝癸丑年,疏論楨·柟等驕橫奢侈之狀,其時朝士之趨赴於楨·柟者甚衆,權勢隆重,而翼相獨言人所不敢言之事。曾在孝宗朝,洪茂績·任義伯,論罷水原府使邊士紀·李回寶,則當自點用事之時,豫言凶悖之迹,及自點·士紀伏法之後,三人俱蒙擢用之典。今此申翼相之先見,不可無加資之道,所授平安兵使時加資,依例還收,特爲加資。
政院啓曰,正言尹□□承牌來詣闕外,陳疏到院,而以家間方有拘忌之疾,不敢入謝爲辭。原疏還爲出給,數日出避後,使之肅謝之意,敢啓。傳曰,知道。
注書權德邵病,代假注書尹世礎差出。
院前啓,以祈雨祭齋戒,今日姑停。
罪人朴尙元刑問三次,不服。
推鞫問事郞廳李玄紀改,代李蓍晩改啓下。
謝恩,兵曹佐郞韓構。
今日領右相請對時,右議政所啓,方今聖上春秋鼎盛,講筵頻開,顧問之臣,俱是一時之人才,而至於儒者之讀書林下者,亦須別爲招延,使之出入經席,必有開導之益。此當今第一急務也。領議政曰,古語云,君德成就,當責經筵。又曰,君心,萬化之原,講學明理,以開致治之本。今日急務,無有過於此者。藏修自重者,與科目出身有異,雖不輕其進退,而自上若別加誠禮,則分義所在,安得不來乎?上曰,大臣入侍,經學之士薦進,宜矣。金□□曰,前執義尹拯,問學有素,踐履誠實,卓然爲士論推重。且如朴世采之經述學行,亦與尹拯竝稱。若加招延,使之出入經席,必多裨益矣。閔□□曰,朴世采曾以與論閔愼家變禮事,被罪,而厥後已蒙恩敍。且李翔則方在罪籍中,而朝家亦嘗別爲招延,雖不帶講職,而亦入侍筵中矣。所論之發,曾無獻議之事,而尹鑴爲憲長,一體論罪矣。金□□曰,李翔在先朝,論許積事,語意甚峻,其時許積親切人外,亦或以爲過矣。厥後被罪,蓋由於此事,而到今見之,則李翔之言,眞可謂有先見之明矣。上曰,朴世采前日敍用,李翔則歲抄單子中,兩處書入,只一處付標以下矣。特爲敍用,與尹拯竝一體,各別調用事,分付該曹。閔□□曰,臣有所懷,惶恐敢達矣。頃者伏見備忘記,有宋浚吉復其官爵之命,又有宋時烈量移之命,凡在聽聞,孰不感動?當初議禮之日,只論服制而已。若論其嫡統,則嫡統何歸之說,宋時烈等平日意見,本來如此。雖甚無識者,豈有疑惑於此乎?及至嚴立禮禁之後,媒孽者至以不忍聞不忍言之說,搆成罪案。此中外人心,所以至今冤痛者也。自上旣知宋時烈等無貶降君父之罪,有此宋浚吉復爵之命,則似當別用恩典,以慰泉下之魂,以副士林之望矣。領議政金□□曰,右相旣有所達矣,臣何敢不陳所懷於昵侍天顔之日乎?昔唐德宗謂李泌曰,人言盧杞是奸邪,朕殊不覺。李泌對曰,此所以爲奸邪。曾在先朝,宋浚吉疏陳極論許積之爲人,而至引此事爲喩。其時雖非右積者,亦或以爲過矣,及至今日,積之罪惡彰著,不但奸邪而已,始信宋浚吉之言果驗矣。申翼相,旣以先見之明,別爲寵擢,則宋浚吉不可無追施之別恩矣。右相閔□□曰,宣祖朝鄭汝立伏法之後,先正臣趙憲,請用張九齡故事,追祭故相朴淳。今若追祭宋浚吉之墓,則庶幾不替終始之恩,亦可以大慰士林之望矣。領相金□□曰,朴淳卽宣祖朝名相也。鄭汝立方在玉堂時淳獨先知其凶悖,面斥於榻前。及死後,汝立謀逆伏法,故趙憲之言,如此矣。且浚吉久在書筵勸講之列,至誠輔導,上下之間,情義相厚,至於殿下,亦必有相報之典矣。雖緣媒孶者之搆斥,終未免削□□之罪,聖心今旣開悟,追復其官爵,仍爲賜祭,以慰泉壤,誠爲合當矣。上曰,特遣禮官賜祭,可也。
罪人趙煋刑問一次,不服。
今日領右相請對,右議政閔□□所啓,近來民生之倒懸,極矣。當此與民更始之日,不可不慰悅民心爲先,而都下民怨,在於行錢,必須急時變通,可以小抑民怨矣。大抵物貨流行,隨行貴賤,物之情也。若銀若米,隨時低仰,本無一定之直,而獨於錢文,自朝家不問隨時貴賤,斷爲一定之制,如有違者,輒施重刑,民安得不怨,而錢亦將不得流行矣。且各衙門徵捧,專用銀布,而不取錢文,此又民不信法也。今若著令,使民毋拘一制之制,隨時低仰,一從市直,則錢可以流行,民可以無怨矣。領議政金□曰,行錢,誠是良法,自前久欲行之,而事多掣肘,乍行旋轍者,屢矣。今番始行之時,民以爲便,而及至改正其直之後,民怨遂興。且公家受授之際,捨錢取銀,以此民不信法,而法亦不行於民矣。旣已多費物力,鑄成錢文,在朝家事體,固難還罷,而不可無變通之道。若依開城府行錢之規,隨時低仰其直,則可以久行無弊矣。今日臣等獨入侍,不可斷定,令主管之人,豫爲講究便否,詳定節目,後日入侍,商議稟定,何如?上曰,行錢之規,當與銀布相通,而節目則分付於所掌之人,豫先講究,定奪於備局引見之日,以爲趁速變通之地,可也。
上在昌德宮。停常參·經筵。
夜五更,月暈。
下直,東萊府使趙世煥,甲山府使鄭弘佐。
謝恩,應敎尹趾完,密陽府使南益熏,監察安績·曺夏卿,護軍李東芳·申鎰,學諭盧光協,戶曹正郞尹源。
判尹李正英上疏。入啓。答曰,省疏具悉卿懇。臺官之一時相規,不必深嫌,卿其安心勿辭,從速察職。工曹參議李柙辭職上疏。入啓。答曰,省疏具悉。爾其勿辭,調理察職。
左議政五度呈辭。入啓。傳曰,安心調理。
右參贊鄭榏初度呈辭。入啓。給由。
罪人趙煋刑問二次,不服。
刑曹判書金德遠上疏。大槪,老母宿患,挾寒復發,症勢危劇,懇乞亟賜遞免所帶職名,專意救護事。入啓。答曰,省疏具悉。卿其安心勿辭,救護母病。
今日鞫廳請對,引見入侍時,罪人趙煋,減死絶島定配事,榻前下敎。罪人朴尙元刑問四次,同義禁南九萬改差事,定奪。捕盜廳罪人朴纘榮,還囚禁府。啓照律處斷。次玉仍前發配事,及罪人朴尙元,仍爲加刑事,及罪人尹義濟放送事,及鞫廳罷後,禁府開坐事,榻前下敎。
罪人朴尙元刑問四次後,結案。矣身家文書,自捕盜廳搜探以來,則其中有小札,紙面,書以遼東伯福室,而其書中有曰,獄中無人,誰與之壯談?或聞燕京勢縮,深恨此時薦入牢獄,不能奮翼。矣身招內,自以爲賦性愚直,以忠義自許,故人或以金應河比之,稱以遼東伯云。遼東伯號,僭相稱謂,肆然筆之於書札,而安而受之。文書俱在,罪狀旣露,專用妖言的只。罪斬。當日,朴尙元堂古介處斬。啓。
禁府,趙煋南海絶島,減死定配。啓。
鞫廳請對時,大司諫李敏敍所啓,臣之新加資,旣因咸鏡監司之例升,則到今移職之後,改正其資級,法例當然,而臣昨日肅謝之後,陳疏未入,鞫廳方設,倉卒行公,未及自劾,尙存不改,晏然仍帶,以至今日。不但臣心未安,物議亦以爲非,請命遞斥臣職。上曰,自前不爲還收,非止一二人,勿辭,亦勿退待。又所啓,新除授司諫李寅煥,時在忠淸道大興地,正言林泳,時在扶餘地。請竝斯速乘馹上來事,下諭。答曰,依啓。
府啓,請崔尙仰·朴斗卿依律處斷事。請尹鑴更加嚴鞫事。答曰,不允。末端事,已諭於筵中矣,須速停論。
合啓,諫院無城上所,姑停。
今日入侍時,上曰,尹鑴屢於榻前,薦揚趙煋之有才,煋之爲安邊府使屬耳,鑴力請召用,煋之與鑴親密之狀,於此可見。至於抵台瑞之書,辭意綢繆,顯有隱情,而忍杖牢諱,終不吐實。所當嚴訊窮覈,而一向加刑,殞命可慮,特爲減死,絶島定配。領議政金□□曰,上年李煥匿名掛榜之後,李壽慶以獻納,入侍榻前,直請推鞫處所,又以匿名書中所出,將兵諸臣遞罷事,肆然陳達矣。其欲搆成大獄,貽禍國家之狀,與尹鑴,小無異同,而鑴則旣有賜死之命,壽慶則無論罪之擧,似爲不均矣。上曰,壽慶情狀,與尹鑴無異,令禁府拿問定罪,可也。曾於乙卯年,淸風府院君陳箚,論楨·㮒等瀆亂宮女,而其時尹鑴·許穆,極力伸救,相繼上箚,至請招問於政院。其後朴瀗之疏出,淸風府院君以衰老之人,不能自安,憂憤成疾,飮恨而卒,至今追念,予甚悼焉。楨等凶逆之狀,已爲彰著伏法,不可不追擧愍章,以慰泉壤,特遣承旨,致祭其墓。
上曰,先王行狀,尹鑴製進矣,今者鑴之凶狀彰著,凶人所製,不可仍存。令弘文館提學金錫胄,趁速改撰,改撰之後,亦宜開刊,鑴之前本,何以處之?領議政金□□曰,前日印本,似當毁去矣。上曰,依爲之。
右議政閔鼎重曰,近年以來,民怨極矣。至於嶺南,則前年敬差官元梲,惟以多得結數爲務,以舊陳爲起者,每邑皆至數百結,善山府則過千餘結。累年飢饉之餘,又當舊陳橫斂之役,民不聊生,怨聲載路。元梲則論罪,民結之以陳爲起者,令本道査覈啓聞後,已應之役,雖難追免,量宜許減於秋等大同所納,以慰嶺南民心,何如?上曰,依此施行,以慰民心,元梲拿問定罪。又所啓,敬差官之任,所當審視田疇,區別災實,而戊午年,全羅道敬差官權歆,歷過長興縣,只見邑底灌漑之畓,不復往審海濱被災之處,至以數百災結,盡歸實結,飢歲貧民,困於稅役,至今怒罵不已,歸怨朝廷。如此不念民事,不謹職事之人,不以事在旣往,而置之矣。上曰,權歆亦爲拿問定罪。判義禁李尙眞所啓,右相旣以兩南事陳達,臣亦有所仰達者矣。田結之以陳爲起者,未有甚於湖西·湖南。蓋忠淸監司趙威明,全羅監司權大載,私相通議,勒定結數於各邑以捧之,各邑不得已報以虛結,致令民間應其虛結之役。厥後每年循例準捧前數,故至今民怨,罔有紀極。宜令本道,詳査虛結而減去,以慰兩道民情矣。領議政金□□曰,曾於乙卯年,小臣被譴在南,亦慣聞此事矣。監司豫先勒定其數,督責於各邑,唯以多得爲務,其歲結數之多,數十年來所未有,故民怨至今未已,李尙眞所達之言是矣。旣至累年之後,査正未易,而令戶曹商量變通之道,待今秋年分時,從長稟處似當矣。上曰,事甚驚駭,其時監司拿問定罪。田結時,待今年年分明査。右議政閔□□所啓,權大載爲人,刻迫殘酷,其在湖臬,不但民結之勒定如此,道內儒生自相爭鬨,輒皆左右扶抑,加以酷刑,移囚他邑,前後被罪,九十餘人,其中殞命者亦多,人心怪擾憂怖,至今未定矣。領議政金□□曰,臣之被謫也,大載身爲監司,儒生之移囚受刑者,相望於道路,誠如右相所達矣。爲監司者,乃於鄕曲儒生相鬨之事,左右彼此,有此乖戾之擧,豈能爲監司之任乎?厥後大載以他罪見罷,故人心小定。若使大載,久於其任,湖南之人,必不得安保。權大載不可不論罪,以慰湖南人心矣。上曰,事甚驚駭,權大載拿問定罪。以上燼餘
禮曹啓曰,故左參贊宋浚吉之墓,特遣禮官賜祭事,命下矣。本府郞官,當爲受香下去,致祭文,令藝文館斯速撰出,亦令本道,祭物及執事,差定進排之意,分付,何如?傳曰,允。以上禮曹謄錄
上在昌德宮。停常參,經筵。
辰時,有霧氣。啓。
下直,寧遠郡守金後彭。
謝恩,護軍李夏蕃,寧平正泗,高陽郡守成熙胄,草溪郡守韓世弼,刑曹正郞韓如愚。
兩慈殿·中殿,藥房問安。答曰,知道。藥房啓曰,伏未審此時,聖體若何,兩慈殿氣候,亦復何如?臣等無任區區憂慮,敢來問安。答曰,兩慈殿氣候亦安寧,予亦無事矣。
傳曰,明日晝講爲之。
平安監司柳尙運上疏。大槪,西藩重任,不敢承當,請遞事。入啓。答曰,省疏具悉。卿才實合關防重任,卿其勿辭,速往欽哉。
府啓,請崔尙仰·朴斗卿,依律處斷事。又所啓,曾在太祖大王朝,特推優老之典,創設耆老所,而必須文臣官資憲,年七十以上,然後方許入參。此誠來來世世美事,而前史之所未聞也。武蔭之中,雖或有勳庸著聞,年位俱尊者,亦莫敢罷格而得參,至如光海時鄭仁弘,權傾一世,位高年多,而亦不敢冒齒於耆老之會者,誠以聖祖成憲猶在也。頃者許穆,乃以蔭仕,偃然入參,使祖宗朝舊例,未免墜落,識者之寒心,久矣。當此更化之日,不可不通辨釐正之意,以快輿論,請令耆老所,刪去其名,以存舊例。世道嬗變,廉恥都喪,士夫之貪榮冒利者,莫不趨附權門,以爲媒進之計,其爲搢紳之羞辱極矣。江西縣監金萬成,曾爲太僕郞官時,造納厠車於許穆,而漆以朱紅,飾以銅錫,僕隷唾鄙,指爲前所未有。其他麤鄙之事,難以毛擧,而據此一款,亦可見鄙夫情態矣。永柔縣令沈良弼與陵參奉沈弘弼,俱以奴顔婢膝,諂事逆堅,得通仕籍,側媚之態,見者唾鄙。昌陵參奉韓碩賓,本以麤悖之人,出入楨·柟之家,爲其指使,有同奴隷,或會飮於其家,或相從於郊外,情誼親密,蹤迹詭秘。如此之屬,不可以微末而置之,請竝削去仕版。答曰,不允。末端兩件事,依啓。
領議政箚子。大槪,宿患復劇,未赴藥房問安之列,惶悚竢罪,仍乞遞免,以幸公私事。入啓。答曰,省箚具悉卿懇。卿之疾病如此,予甚慮念。未參起居之班,有何所傷?卿其安心勿辭,調理行公。傳曰,遣史官傳諭。
朴纘榮,當日堂古介處絞。啓。
禁府,洪濟民·洪震一·朴萬里·權大載·權歆·李壽慶拿囚。啓。
禮曹,再次祈雨祭,宗廟·社稷·北郊,不卜日,來二十三日設行,何如?啓。傳曰,依所啓施行。
吏曹啓曰,守令有闕,政事,取稟。傳曰,明日爲之。
府前啓,尹鑴事,停啓。
禁府,尹鑴賜死。啓。以上燼餘
忠勳府啓曰,本府以忠翊府移屬兵曹,未安之意,累呈草記,終爲政院退斥,將不得一經睿覽,故臣具具□將此曲折,冒昧陳疏,則自上特下備忘記,往年忠翊府移屬本兵時,未詳其曲折矣,今觀綾平君具□疏辭,列聖御諱與載錄券中云,予甚瞿然。忠翊府旣爲原從功臣而設立,則移屬本兵,非但事體未安,三百年優待勳功之義,果安在哉?一依仁祖朝判下施行事,傳敎矣。聖旨明快,不啻丁寧,則凡在臣隣,將順之不暇,而政院乃反沮格,必改聖旨,議于廟堂而後已,噫亦甚矣。至於榻前定奪之時,許積曰,忠翊本府,以從二品衙門,屬兵曹者,卽是法典云,而經國大典,忠翊府屬諸吏典,則其所謂法典,非我祖宗朝之法典也。又曰,忠翊府始屬於忠勳府,蓋慮勳府物力之單薄,不能接待功臣之意也。大典,忠勳府曰,諸功臣之府,忠翊府曰,原從功臣之府。勘定功臣之時,未參功臣者爲原從,則忠翊府之屬於本府與否,豈以本府物力之殘盛,罷屬也?又曰,列聖御諱與載錄券中爲言。所謂原從,非必盡是有功之人,錄券印出時及會盟時,執事之下人,皆參原從,公私賤冒錄其間者甚多,而具□疏中執此爲言,不過藉重之計矣云。錄勳之時,奔走效力者,勿論尊卑,雖共參錄,豈可以下賤之同錄,敢有褻慢於至尊至敬之地乎?其將心發言之無倫,今不足歷擧,而曾在甲子年間,本府有司堂上完平府院君臣李元翼,晉原府院君臣柳根,同議入啓,翊府·勳府合爲一衙門,蓋當靖社之初,功臣·勳臣之府,合以爲一,其意豈偶然哉?翊府纔屬本兵之後,以其公廨,移給圖畫署,尤爲無據。今番聖化更新,凶逆旣平,而凡厥舊章,一皆圖復,則翊府之獨爲仍屬於不當屬之處,亦極未安。依仁祖朝受敎及上年初下聖敎內辭意,還屬本府,何如?傳曰,依允。以上忠勳府謄錄
上在昌德宮。停常參,只晝講。
下直,安邊府使卞熀。
謝恩,淸城府院君金錫胄,光城府院君金萬基,密興君李立身,密山君朴斌,宜豐君南斗北,平安監司柳尙運,正言尹攀,南部參奉呂衡齊。
禁府,尹義濟·尹夏濟·尹殷濟·尹隆濟·尹敬濟,拿囚。啓。
左議政六度呈辭。入啓。傳曰,安心調理。
宣惠廳啓曰,本廳所納大同米,以可食精米收捧,乃是事目,而近來各邑,慢不着念,米品漸麤,故前後申飭,非止一再矣。今者鎭川縣監上納米八十石,不但舂鑿不精,粗粒公然相雜,其違越事目之罪,不可置之。縣監權大遠,爲先罷黜,次知鄕所,令本道各別刑推,以爲勸懲之地,何如?傳曰,允。
晝講入侍,特進官金萬基,知事閔維重,承旨安縝,玉堂南二星·崔錫鼎,假注書尹世礎,兼春秋尹用和,史官李萬元。
咸鏡監司李選上疏。大槪,北藩陞擢之命,出於千萬夢寐之外,精爽飛越,不知措躬之所。所授職名資級,伏乞一倂收回,以便公私事。入啓。答曰,省疏具悉。今玆新命,實循公議,卿其勿辭,從速往欽哉。
持平李秀彦啓曰,臣於合啓,權大運·閔熙,中道付處,許穆削黜之論,累日同參矣。今聞物議以爲大運·熙之付托權奸,周比其勢,迷國誤朝,貪黷無厭之狀,實是虞朝四凶之比。穆之誣謗孝廟之政,營救楨·㮒之罪,不但付處削黜而止。臣以自初參啓之人,旣有擬律乖當之失,何敢晏然仍冒?請命遞斥臣職。答曰,勿辭,退待物論。
謝恩,都摠管李立身。
院啓,請罪人柳赫然,亟正邦刑事。睦來善·李夏鎭,竝遠竄事。益山郡守郭世楗,賦性凶險,行己麤悖,自授本職,全以貪虐爲事,縱恣無忌,病民肥己,不可毛擧,而至於本郡,稱以災傷,縮其元結,諉之爲隱結,其所收米,通計三年,多至累百餘石斛,全數入己,除出若干結卜,而分給於雇馬廳及官吏等,以爲分利自足之計。無名穀物,累次船運,輸置浦邊之際,責立夫馬於民間,且官廳司倉,使其子任意開閉,還上大同,亦令主管,故偸出官穀,密使官奴,分給於民,以殖其利,稱之曰衙童之利。濫率子婦,久置衙中,因有拘忌之疾,移避村民之家,嫌其狹小,營造一室,公肆役民,不小假貸,闔境嗷嗷,遠邇傳播,道臣急於庇護,不正其罪,以長其惡。如此貪汚蔑法之吏,不可不重究懲治,請益山郡守郭世楗,拿問定罪,其他罪狀,令本道明査啓聞。答曰,不允。末端事,風聞未必盡信,更加詳察處之。
護軍申翼相上疏。大槪,賞加之命,出於夢寐之外,惶悚愧恧,措身無所。伏乞聖慈,亟收成命,以安微分,以重資級事。入啓。答曰,省疏具悉。卿之先見之明,無愧古人。今玆資級,實出於嘉奬,卿其勿辭,從速察職。
大司諫李敏敍加資辭免上疏。入啓。答曰,省疏具悉。自外任移拜內職者,仍授資級,曾有古例。卿勿過辭,從速察職。
禁府,萬最順天,朴萬里固城,絶島定配,許吉州,尹義濟明川,尹夏濟平海,尹殷濟孟山,尹隆濟寧海,尹敬濟晉州遠配。啓。
傳曰,罪人尹鑴段,本以光海朝孽臣孝全之子,賦窮章之性,躬饕餮之行,且以文墨末技,粉飾奸言,自在布韋之日,入則觝排徑傳,移易章句,出則或奪民田地,或攘人丘墓,其侮聖勝賢,行僻言仇,固爲當世之所棄,有識者,亦往往知其爲索性小人,而予於嗣服之初,惟以求才爲急,得人爲喜,而不能致辨於忠奸賢佞之分,首先用鑴,待以不次,日調月遷,以至今任,此則予之失也。其爲祭酒也,驅使伴隷,濫責騶金,其爲掌苑司宰提調也,偸用稅銀,擅分貢物,其爲憲長也,諉之行禁,而發人死屍,以驗其殯斂,公然斫伐禁山松木數百餘株,搆成家舍,且縱無賴子弟,種種作弊閭閻,罔有紀極,都下之人,莫不駭憤。有乙卯玉果廟首之犯律當罷也,正法之命,已下於本道,鑴潛受死囚之賄金,乃敢擅送赫蹄於方伯,使緩其死,至於五日。蓋其慢君擅法,亂我典章,其所由成者。鑴本與楨·柟等,外家五六寸之近親,夤緣締結,葛藟相附,潛通論議,爲日已久。及至楨·柟兄弟,有瀆亂紅紬之變,其驕淫無上之罪,國朝之所未有,而鑴敢排闥請對,挺身營救。其所以救楨·㮒則曰,此不過子弟近父兄之婢僕,其欲離間於兩宮則曰,殿下何不管束慈聖之動靜乎?其所謂管束云者,直是拘束,使不得動靜之意,後乃變易粧飾,諉之以照管承事。語言雖巧,意旨自別,鑴之本心,卽路人之所知。予在沖年,罔辨小人之情狀,且未免見誤於多才。厥後宥釋楨·㮒也,又復曲從鑴等之言,而鑴則昏夜往來,至受謝宴於吳挺一之妾家。此則吳始壽及挺緯之所不得諱於許積,而爲積之所責者也。台瑞·壽慶·䃏等,卽鑴之腹心也,尙元·煥·瀗,卽鑴之手足也。許積初則與鑴若不相悅,凡所論議於榻前者,多與矛盾矣,及至台瑞用計,與堅納交,復與積相親,而復設體府,自占副察,以圖後日之事者,卽鑴大慾積慮之所在,故以台瑞嗾堅,日夜恣惥,爲必得之計。觀鑴之前席盛怒之色,聽積之再請加出之語,予固已致疑於擧措之異常矣。今見鄭元老所上逆堅之書,則有曰副統之位,付之希·麗兩人,君輩之智,皆出吾下,元老缺而體府復設,專爲柟地。又曰,台瑞與鑴甚切,知鑴之欲爲副察,請於逆堅云。台瑞謂堅曰,體府復設,乃是好事,宜使希仲陳達云。又曰,鑴言體府節目中,不得兼摠兩局,殊甚失當,使我爲副察,則自當善爲云。萬鐵招曰,堅使台瑞,激動于鑴,圖復體府。堅招曰,台瑞每以鑴以差體府之意,報知其父。積之招曰,堅欲差鑴以副察,故擧三人以對,而鑴名亦在其中云,此間情迹,盡皆發露。如此則前後罪狀,俱合置之邦刑,而予猶特用寬貸,減死發配矣。今此李煥,又以匿名書事伏法,而鑴之密箚留中者,始出而考,則煥·鑴同惡之狀,有難掩覆。鑴之己未救煥之疏曰,李煥時常來宿於臣家,又曰,煥將由臣而死。煥之凶惡,古今罕有,而鑴乃常加情愛,有同骨肉,則此實群分類聚,自然之常理,而鑴於密箚,以煥匿名之書,比之於古者誹謗之木。又以爲告變書之匿其名者,事關宗社,機會急疾。煥書曰,爲忠也則不忍滅親,爲孝也則得以負國,忠孝不可兩全,故泣而書之。鑴箚則曰,忠孝等語,似是欲告,而不忍其親之心。煥書曰,臣家如校火之心,卽我也,痛哭奈何?鑴箚曰,不出於晉王氏滅親,唐懷光子爲國之心,又安可知也?煥書旣已列書諸臣之名曰,大者必殺其族,故書其名,小者不可族,故不名也。鑴箚則必以爲榜書云云者,不可謂之虛妄,而鞫問之事,一刻爲急,榜書中所出諸臣,將兵帶職者,卽易置之。噫嘻,言之凶慘,其至於是耶?凡鑴箚之所云云者,莫非發明煥書之註疏,而意旨文字,如出一手。使其計得遂,易置將兵之人,魚肉諸臣之後,將欲何爲耶?密箚留中後,嗾壽慶申請鞫問,必欲售其陰慘之計,毋論與李煥同議榜書與否,其乘時逞凶之謀與體府復設之事,實是一串貫來。密箚旣出於渠手,則屠戮朝臣,謀危社稷之狀,不待窮訊,敗露無餘。所當直用邦刑,亦有所斟酌,特爲賜死。
執義崔後尙啓曰,臣於合啓,自初參論,而今聞物議,以擬律乖當爲非,同僚至於引避。臣之難冒之嫌,與同僚無異,何敢晏然於臺席乎?請命遞斥臣職。答曰,勿辭,退待物論。
院啓,竝引嫌而退。漸次加律,自有其例,追後更論,無損臺體,請持平李秀彦,執義崔後尙竝命出仕。答曰,依啓。
今日晝講時,戶曹判書閔維重所啓,頃因大臣陳達,以嶺南兩結,以陳爲起之事,敬差官元梲,旣有拿推之命矣。大槪踏驗之時起,以致民怨,左右道無異,而左道敬差官元梲,獨爲被拿。且善山非左道之地,敬差官安圭,似當一體論罪,其田結之以陳爲起者,當此農時,勢難覈實,依兩湖例,今秋年分付,擧行,何如?上曰,右道敬差官,亦爲一體拿問,陳起則査正,可也。侍講官崔錫鼎所啓,被罪諸臣,次第收合,至於竄配儒生,亦皆蒙釋,凡在瞻聆,孰不感悅,而慶源定配罪人趙根,本無罪犯,被謫經年。聞其老父,年迫八十,死亡無日,孝理之下,宜有體念之道。且根自先朝,出入經幄,異於諸臣,故敢此仰達。上曰,趙根被謫已久,且有老父,情理可矜,特爲放釋,可也。
禁府啓目,李壽慶元情云云,刑推得情,何如?啓除刑推,遠地定配。
右參贊鄭榏再度呈辭。入啓。遞差。以上燼餘及朝報
上在昌德宮。停常參·經筵。
夜一更至四更,巽方有氣如火光。
判尹李正英,判義禁減下,肅拜。
謝恩,咸鏡監司李選,知事申汝哲,護軍宋克悌·洪湛·劉自勖,學正金沆,同知崔有泰。
同知李光漢加資肅拜。
禁府啓目,洪震一原情云云,刑推,何如?啓。傳曰,嚴刑得情。
禁府,李思永楊州雙樹驛徒二年,南宮燮樂生驛徒一年半,定配。啓。尹義濟端川遠配,改啓下。
合啓及府院前啓,祈雨祭齋戒,今日姑停。
傳曰,史官三員待命,騎馬九匹立之,祈雨祭所內摘奸。
傳曰,自去月以後,連仍鞫獄,未接備局諸臣,今已兩月,許多稟定文書,必有積滯之患。明日,雖是國忌齋戒,來會賓廳事,分付。
禁府,李壽慶慶源定配。啓。
執義崔後尙啓曰,臣於合啓之論,有擬律乖當之失,見非物議,引咎自列。揆以臺體,在所必遞,處置請出,出於意外,方切悶蹙矣。聞物議以當遞請出,大以爲非,臣之情勢,決難晏然。且臣素有疝痛,發作無常,累日參鞫之餘,重患外感,乘虛猝發,若將垂絶。召牌之降,適在此際,欲起還仆,竟未祗赴。待病稍歇,來避於經宿之後,違慢之罪,益無所逃。何敢一刻仍冒於臺論乎?請命遞斥臣職。答曰,勿辭,退待物論。
傳曰,平安監司連仍遞改,尙未赴任,當此農節,人馬久留京中,殊甚可慮。新監司柳尙運,數日內辭朝事,分付。
上在昌德宮。停常參·經筵。
未申時,日暈兩珥。
謝恩,右參贊李尙眞,知義禁李弘淵,戶曹參議黃儁耉,司僕判官李曼著,兵曹佐郞李孝源,永柔縣令尹坪,學錄金德恒,同經筵南九萬,奉敎南致熏。
政院啓曰,賓廳諸臣,旣已來會,則兩司之官,亦當來待,而卽者諫院吏來言,本院無故行公之員,只有正言尹攀,而以處置乖當,將爲避嫌,家中且有拘忌之疾,出避未久,入侍未安,不爲入來云。大司諫李敏敍呈辭到院,而聞其所患,不至大段,卽爲牌招,使之察任,何如?傳曰,允。
又啓曰,昨日備局諸臣,來會賓廳事,命下矣。兩司之官,亦當來待,而卽者憲府吏來言,本府無故行公之員,只有持平李秀彦矣,昨日落馬重傷,今則陳疏云。以監察茶時,極爲未安,大司憲李翊相,牌招肅拜,使之察任,何如?傳曰,允。
謝恩,大司憲李翊相。
左議政七度呈辭。入啓。答曰,連觀呈告,不覺愕然,繼以慙恧也。噫,國勢岌嶪,艱虞溢目,此正大小臣僚,同心協力,共濟時艱之不暇,而引疾丐閑之請,遽及於仰成之辰,是豈予之平日所望者哉?卿之疾恙,予已詳知。連參鞫獄,雖有榮衛小愆,神明所扶,想必勿藥而收效,卿何連章固辭,若是邁邁乎?卿辭雖懇,決無允副之理,須體至意,安心勿辭,亟斷來章,速出論道,以副如渴之望。仍傳曰,遣史官傳諭。
領議政金□□箚子。大槪,賤疾轉劇,今日賓廳之坐,亦未進參,惶悶罔措,懇乞亟賜遞免,以幸公私事。入啓。答曰,省箚具悉卿懇。身有疾恙,未參賓廳之坐,有何所傷?卿其安心勿辭,調理行公。仍傳曰,遣史官傳諭。
傳曰,大臣·備局堂上引見。引見時,平安監司柳尙運,平安兵使李世華,數日內發送事,榻前定奪。
咸鏡監司李選改差,仍察釐正廳之任,其代令廟堂卽爲議薦事,及旱災太甚,民事罔極,令該府·該曹,京外文書,卽爲修正,榻前疏決事,及政事過國忌後爲之事,下敎。
傳曰,後次祈雨祭獻官,不拘常規,以大臣差送。
傳曰,疏決旣已定奪,而日字未定,明日爲之事,分付該府·該曹。
合啓及院前啓,國忌齋戒,今明日姑停。
政院啓曰,明日疏決事,命下矣。自前疏決,時任大臣及義禁府·刑曹堂上,例爲入參,原任大臣,則或參或不參,三司各一員,亦爲竝參,承旨或一員入侍,或兩員入侍。今番則何以爲之?敢稟。傳曰,原任大臣亦爲入參,承旨二員入侍,可也。
正言尹攀啓曰,凡論啓大臣,所犯雖重,亦不直擬重律,漸次加罪,自是臺體。日昨持平李秀彦,執義崔後尙之引避退待也,雖以擬律乖當爲辭,蓋其意在於加律,則追後更論,實無不可,故臣據例請出矣。執義崔後尙,今又引避,至曰當遞請出,物議大以爲非。臣未知物議,果何所執,而强以爲嫌,亦臣之所未解也。然而大以爲非,則臣以處置之人,固不敢自以爲是,而晏然於臺席,請遞斥臣職。答曰,勿辭,退待物論。
大司憲李翊相所啓,臣情勢難安,疾病且劇,尋單請急,在所不已,而不意今者,召牌遽降。分義所在,不得不趨詣祗肅,而掌令柳之發,卽臣妻同生娚,在法當避,請命遞斥臣職。答曰,勿辭,退待物論。
假注書尹德駿〈啓曰〉,臣承命往諭于左議政則以爲,身病積年沈痼之餘,添得內傷外感之症,嘔逆不能飮食,咳喘不能寢睡,元氣漸頓,帖身床席。以此病狀,決無供職之勢,冒昧呈單,至於七度,實出於萬萬不得已也。不意伏蒙近侍傳諭,十行絲綸,辭旨勤懇,臣誠惶感,罔知所措。臣伏覩聖化維新,朝廷克正,而如臣廢疾,無望更起爲人,稱塞聖眷,小伸區區報效之微誠,中夜撫枕,只有涕泣。今雖欲黽勉强起,末由自力,瞻望隕越,不知所達云矣。敢啓。傳曰,知道。
備忘記,當此憫旱疏決之時,身居鼎軸,決不可一向引入,恝視國事。須體予意,安心勿辭,趁明朝除肅拜入參疏決之意,遣史官傳諭于左相。
今日引見時,右議政所啓,今番使行奏文,令大提學南九萬製進,而今者九萬,聞其母病,倉黃下鄕,拜表不遠,事甚可慮。聞南九萬已爲起草,而未及脫藁。令承文副提調南二星代之,而大司諫李敏敍,亦爲承文提調差下,與之相議,趁速脫藁以進,何如?上曰,依爲之。
今日引見時,右議政閔鼎重所啓,行錢事,令主管人思量變通之策,登對時稟處事,曾已仰達矣。兵曹判書金錫胄,今方入侍,試爲詢問,而處之,何如?金錫胄曰,錢法流行未久,旋有窒礙,此實中間輕易變易之致。一番誤着之後,苟有善救之策,豈不卽爲入告,而變而通之乎?但卽今事勢,必須先奪與銀相準之法,銀自銀錢自錢,一任其市直低仰,民情庶以爲便矣。京司所納,各役贖布,以錢代捧者,或以七錢,或以六錢五錢,定式頒布矣。今則錢直比銀,惟爲一倍,錢免大賤,亦不可不稍陞其價,以九錢八錢爲差而捧之,似爲便好,試問于諸臣處之,何如?且古人名其錢,必曰貨泉,亦曰水幣,此蓋取其流行不息之義。一有停滯,則錢不爲錢,卽今行錢之責,亦須急導其壅滯之弊。若於如湖南之全州,湖西之公州·淸州等處,設鋪務積,民有所必用之貨物,與民買賣,使知行錢之便益,則似可以漸次流行矣。戶曹判書閔維重曰,錢幣之通行於京中未久,今則惟一任民間之所爲,久而慣熟之後,始可議行於外方矣。大邑設鋪之事,固亦一道,而自京差人,恐亦有不便之端矣。全州市廛甚多,通貨最易,先送錢文于全羅監司處,使之出給全州市民,善爲轉販,或於年終,貨米會錄,則似爲便當矣。上曰,自今錢價,不必勒令與銀相準,一從民間所便而爲之,此意自戶曹,明白知委於市廛,全州設鋪事,亦令監司句管爲之。戶曹判書閔維重所啓,自臣供職以來,各廛市民,逐日聚會於戶曹,呈狀爭辨,極其紛紜。蓋緣向來變易舊規,市廛及物貨,互相占奪,以致民不安業,號訴不已。市民雖以應役之故,管於戶曹,若其市廛相訟之事,平市署主之,令本署斯速決折,俾無此弊,何如?兵曹判書金錫胄曰,換易市廛,變亂舊章,皆出於逆堅,圖占貨利之致,市民呼冤,罔有紀極,而向日市民之來訴者,許積每自推閱於備局,成一詞訟衙門,其弊至今不止,故近日市民之呈狀者,自備局一切斥却,皆令往訴於戶曹,戶曹之煩擾,固其然也。右議政閔□□曰,平市提調姜栢年,年老有病,西樞之任,猶不能行公,故市民爭訟,不得聽理。今姑改差,以善於聽斷之人,別爲擇差似當矣。上曰,姜栢年自前多不行公,今姑許差,其代令該曹極擇差出,可也。右議政閔□□所啓,上年嶺南田結,以陳爲起,民怨載,頃日入侍時,啓請査覈得失然後,以秋等大同收米,量宜蠲減,以慰民心矣,今聞有待秋査正之命。抑臣初意,則敬差官巡過之時,各邑皆以實數,成冊進呈,則敬差官使之加數之後,又令加數,以至于此。今若査問,則可知加數之幾何,覈知以陳起之實數然後,以大同秋等所捧,別爲量減,方可以慰悅嶺南民心矣。上曰,依爲之。兵曹判書金錫胄所啓,賑恤廳堂上睦來善罷職,臣姑爲推察矣,臣之所帶兼職甚多,決難又察此任。且以前事言之,吳廷緯多年自專,雖有同任,不令參與於簿書事,以此人言甚多。此任必須差出二三堂上矣。上曰,依此加出,可也。兵曹判書金錫胄所啓,自古祈旱之法,或決訟獄,以導其鬱滯,或伸冤枉,以洩其幽冤。今者將有禁府·刑曹審理之擧矣,臣有所懷,敢不陳於今日乎?上年李葆之事,乃是至冤,而終殞於拷掠之下。及其抵死自明,捕獲有湞之後,亦無與葆平昔相知之迹,則葆之罪,不過不能趁時與留守相議捕捉,而其時文字間,亦有稱之曰,賊葆賊葆者,此非至冤乎?葆若有異志,豈有封上凶書啓處之理乎?旣納凶書,則便同告者,以今番獄事觀之,如萬鐵之於堅,終始同惡,後與鄭元老,同詣政院上變之後,中間又欲變辭,至曰若告者受償,則吾不願云云,而尙且免死,則如葆者,素不識有湞,上其凶書者,豈有爲賊之理乎?有湞之就捕,實由於葆等之詳告貌色,則亦豈有不諱其所見之容貌,而反諱其名之理乎?此又葆之極冤處也。拷訊將死,自上特命中使,敎以直告貸死之意,則葆於瞑目垂死之中,作氣開視,淚瀉如注,仰達曰,臣有八十老母,上敎如此,臣若有知,豈不告知於此時,自就刑戮之理乎?其時鞫事旣畢之後,許積以此詳言于臣曰,閔相比吾座,稍向外邊,故能見前人面,而如是云云。許積雖甚反覆,此則乃其實事也。只緣一大臣致疑鍛鍊,獄事至於此,臣於其時,亦豈不矜其冤乎?第在葆之道,旣到此地,必須以能自明,然後中外公心之人,必有見聞而哀矜之者,不可以言語救解,故臣不言之矣。今當悶旱疏釋之日,葆之犯逆情節與否,令大臣·三司,各陳所見,如以爲無罪,則削去賊葆二字,伸雪至冤,亦消災一道。右議政曰,其時臣在外,不能詳知其事顚末,蓋聞中外之言,皆以爲冤矣。大司憲李翊相,大司諫李敏敍,副提學南二星曰,臣等曾亦已聞其冤,今聞金錫胄之言甚詳,葆之以逆被死,可謂冤枉矣。上曰,李葆之果爲有冤,不但去其賊葆二字,復其官爵,可也。又所啓,李葆事不成之後,許積·權大運,又捕哨官趙晸□僧學梅,始推於禁府,同知權大載,請以推鞫治之,受刑三次之後,雖有定配之命,而出門而死。此事實由於司僕主夫金鳳至掇拾靑龍僧搆捏之言,告于許積而發,而白地冤枉之狀,又甚於李葆。趙晸雖無可稱之實職,亦不可不與李葆,一體施以伸雪之典矣。上曰,趙晸亦復其爵名。左副承旨李翊所啓,當此閔旱憂災之日,李葆·趙晸,自上旣知其冤,皆許復其官爵,則向者趙璿之冤死,有甚於此事者。雖不可復爵,其妻子不可不另施恤典矣。上曰,各別恤典擧行,可也。大司憲李翊相所啓,權大載,以湖南方伯時二件事,被拿,而此特細過。玉果死囚施刑之命旣下,而以尹鑴折簡之故,五日遲留,不卽奉行朝命,徒知有鑴,不知有君命。鑴雖無狀,有此可駭之事,而大載何敢如是也?其罪與鑴無異,不可不添入問目中矣。右議政閔□□曰,李翊相之言是矣。此一款添入,宜當矣。金錫胄曰,萬曆癸未,尼湯介陷慶源府使金燧犯律,北兵使李濟臣馳啓請斬,俄以白衣從軍,許其立功自贖,燧終果克敵成功,而朝家以不卽施行爲罪,欲斬濟臣,賴諸臣極救,減死定配。祖宗朝用法如是矣。上曰,擅寢朝命一款,添入問目中,可也。副提學南二星所啓,李壽慶之罪,旣與尹鑴無異,而一竄一非,用法不均,臣所未曉。大司諫李敏敍曰,李壽慶似當先爲鞫問,得其情然後,定配可也,而今乃直爲定配,恐未妥當矣。右議政閔□□曰,李壽慶,待母不孝,其餘不足言也。金錫胄曰,壽慶爲安州牧使時,其母與其妻相詰,仍成嫌隙,惡聲頗聞。申昌爲本道監司時,詳知此事矣。上曰,李壽慶仍其配所,圍籬安置。李翊所啓,凡罪人賜死。極是重事,而傳敎旣下之後,禁府以一紙□謄以去,仍爲賜死,此窺創於何時,而本院因循襲謬,姑未稟改,事甚不當矣。上曰,此果未安,相議定式,可也。上曰,璿源譜牒釐正,貴在精詳,不可人人爲之。本廳堂上李選,當初差下,意非偶然,咸鏡監司姑爲改差,仍察釐正之任,咸鏡監司,令廟堂卽爲議薦,而政事,過國忌後爲之,可也。禮曹判書呂聖齊所啓,向者儒生等,爲其故領議政李德馨,故判中樞府事趙絅,故掌令許厚,請立院宇,陳疏本曹,以議大臣回啓,丙辰年啓下,尙不收議。卽今大臣亦以爲時月已久,不可無端獻議云,下詢于大臣處之,何如?右議政閔□□曰,事體重大,不可輕議矣。上曰,勿爲收議。又所啓,許岱,爲其父復科,上言,本曹以議大臣回啓,乙卯年啓下,尙不收議。卽今大臣以爲不可無端獻議云,下詢于大臣處之,何如?右議政閔□□曰,事在久遠,不可輕議矣。上曰,勿施,可也。又所啓,臣纔遞江陵,本府民瘼,敢有所達。大同布輸運價,當初詳定時,以常木百疋爲一馱,以大同餘米給價,而中間改以麻布上納,木與布,輕重懸殊。布則以六十疋爲一馱,詳定木百疋內,除出者四十疋,合以計之,則布十三馱半,輸運無價,責出民結,呼冤莫甚。以布六十疋,改定一馱,其價以大同餘米計給事,令該廳稟處,何如?上曰,言于該廳,稟處,可也。又所啓,樹木成林處,乙卯年因朝家分付,旣已減稅,而其時民人等,不知朝家處分之如何,不爲一一告知官家,不入於査報中者尙多,至於川反浦落處,亦憂虛稅,不得均蒙惠澤,使之更査,減其虛稅事,分付該曹,何如?上曰,更爲明査,均役,可也。又所啓,五臺山史庫,有宿直參奉,而避役之輩,圖得帖文於禮曹·監司,或有三四人持帖文,一時來到,相爭先後,致有闕直之患,莫重重地,事極未安。自今以後,令江陵府,擇本府儒生中可合之人,望報監司,監司單望啓聞,自本府成送帖文,以十五朔定其瓜限事,定式施行,何如?右議政閔□□曰,不徒江陵爲然,他道史庫,亦有如此之弊,一依北道諸陵參奉例,施行,似當矣。上曰,倂一體施行,可也。吏曹參判趙師錫所啓,忠淸監司尹以濟,以栗峯察訪李元齡爲同壻之子,啓聞處置事,下本曹矣。監司·守令,則同壻之子相避,已有前例,而察訪則異於守令,今此李元齡,依守令例施行乎?右議政閔□□曰,大典大任相避條,異姓叔母夫,不入於其中,小任則異姓叔母夫,亦令相避,曾在先朝,別爲定奪。小註所載,竝皆相避,則察訪與守令,似無異同矣。上曰,李元齡改差,今後因爲定式,可也。金錫胄所啓,許積曾爲繕工提調,屢次請設束索貢物,臣再次防塞於榻前,最後又囑李元禎,請減米分定於諸道,臣計其所下之價,亦不下千餘石矣。束索所用,不過郭外陵幸及擧動帳殿排設所用,一年三四度用之而已。且一年所造,雖至十年,別無不可引用之理,豈有年年造索之事?聞其曲折,此乃賊堅與奸吏同謀,欲用其米之事,至今不可不還罷矣。上曰,依爲之。以兵曹判書所啓,全羅右水使睦存善拿問事,承傳。右議政閔□□所啓,尹鑴賜死傳旨,令承旨製出,而與大臣相議之命,旣下矣。其後無相問之事,直捧傳旨,殊甚非矣。上曰,當該承旨推考。吏曹參判趙師錫所啓,臣待罪銓曹,臨政每有乏人之患,而其中守令可合之人,尤爲苟簡。五六品以下,猶不推移塡差,而至於州牧之窠,可合之人絶少,曾前善治者,皆以過年限。州牧被薦之人,亦不過一二,備擬之際,甚爲艱乏,合有變通之道矣。下詢于大臣而處之,何如?右議政閔□□曰,州牧可合之人抄選,旣有前例,故政官如是陳稟矣。上曰,州牧可合之人,令廟堂斯速抄選,可也。以上燼餘
兵曹判書金錫胄所啓,晉州城改築之時,自朝家所給米三百餘石,木三十同許,而此外加用者,使之報知矣。今見兵使李泌所報,加用流來軍木二石七同,營需米一百石云。軍木則斟酌許減,而需米亦不可不以餘米添給,以濟其日用不足之患矣。上曰,留木二十七同蕩減,餘米五十石,自宣惠廳劃給,可也。又所啓,賑恤廳堂上睦來善罷職,臣姑爲權察矣,臣之所帶兼職甚多,決難又察。且以前事言之,吳挺緯多年自專,雖有同任,不令參與於簿書之事,以此人言甚多。此任必須差出二三堂上矣。上曰,依此加出,可也。
上在昌德宮。停常參·經筵。
禮曹啓曰,命下矣。三次祈雨祭,社稷·宗廟·北郊,不卜日,來二十六日,遣大臣設行之意,知委,何如?傳曰,允。
待敎李萬元書啓,臣承命往諭于議政府左議政鄭□□則以爲,臣奉史官傳諭聖旨,臣驚惶罔措。當此憫旱疏決之日,臣如有一分自力之望,則豈不欲進參乎?第臣病勢方㞃,卽者祗受聖旨之時,使人扶掖,不能起動,呼吸遄促,殆至不省,恐不得承奉聖敎,不勝惶恐,伏地待罪云矣。敢啓。傳曰,知道。身有疾恙,未參疏決,別無所嫌,卿其安心勿待罪,從容善攝之意,更往傳諭。
左議政箚子。大槪,冒陳危迫之懇,乞賜遞免事。入啓。答曰,省箚具悉卿懇。已悉懃懇之意於前後傳諭之批,復何多誥?卿其須體至意,安心更勿固辭,亟斷來章,臥閤論道,以副予望。仍傳曰,遣史官傳諭。
政院啓曰,今日疏決時,兩司各一員,當爲進參,而憲府無行公之員。持平李秀彦,身病陳疏到院。雖未知病勢輕重之如何,而入侍無人,且監察茶時,事甚苟簡,持平李秀彦,卽爲牌招察任,何如?傳曰,允。
持平李秀彦啓曰,臣於合啓之論,有所乖當之失,不待人言,當遞甚明,而落馬重傷,未卽自列,召牌之下,今始來避,臣之所失,至此尤大。何敢一刻仍冒於臺次乎?請命遞斥臣職。答曰,次第加律,自有近規,別無再三引避之事。勿辭,亦勿退待。
領議政金□□箚子。大槪,病勢無以自力,今日榻前疏決,亦不得進參,惶悚罔措。乞治臣罪,仍許遞免,以幸公私事。入啓。答曰,省箚具悉卿懇。箚中所陳事,予已詳知。身有疾病,未參疏決,少無所嫌,卿其安心勿辭,從容調理,以副予望。仍傳曰,遣史官傳諭。
今日疏決時,淸風府量移罪人宋時烈,特爲放釋事,下敎。
今日疏決時,明日雖是祈雨祭齋戒,咸鏡監司,開政差出事,榻前下敎。
今日入侍時,持平李秀彦所啓,如臣無似,濫叨重地,絲毫無補,瀆擾是事,臣誠惶蹙,罔知措躬之所也。伏承聖批,以亦勿退待爲敎。所當感激洪私,益思自勵,而第臣於執義崔後尙之避,終有所不敢處置之嫌。且臣之以合啓事引避也,未及通於諫院,有違體例之失,在所當遞。臣何敢一刻仍冒於臺席乎?請命遞斥臣職。答曰,勿辭,退待物論。
吏曹判書鄭載嵩上疏。大槪,纔遭妻喪,殯於一室之內,決不敢出入於調和御藥之地,乞遞內局提調事。入啓。答曰,省疏具悉。卿其安心勿辭,出避行公。
左參贊姜栢年上疏。大槪,乞遞臣職事。入啓。答曰,省疏具悉。卿其安心勿辭,調理察職。
工曹參判南九萬,結城地病親呈辭。入啓。給由。
左議政八度呈辭。入啓。傳曰,遣承旨敦諭。
政院啓曰,大司憲李翊相,執義崔後尙,持平李秀彦,皆避嫌退待,掌令金斗明·柳之發竝在外,持平朴元度來到城外,陳疏到院,憲府無行公之員。今日茶時,將未免以監察代行,事甚苟簡,持平朴元度,卽爲牌召察任,何如?傳曰,允。
疏決時,頃日疏頭儒生被罪之故,參疏諸儒及被罰之類,多至七百餘人,而累年不得赴擧,不可無慰悅之道。今二十七日,承旨與大提學,進詣太學試取事,榻前下敎。
右議政閔□□所啓,昨日筵中,因兵曹判書金錫胄所達,有賑恤廳堂上差出之命。臣退與僚相相議則以爲,前例賑恤廳堂上三員內,一員戶曹判書例兼矣,一員則工曹參判南九萬差下,一員則兵曹判書金錫胄仍察,宜當云。以此啓下,何如?上曰,依爲之。都承旨尹堦所啓,昨日筵中,仍左副承旨李翊所達,賜死傳旨,相議定式事,命下矣。莫重賜死文書,禁府郞廳謄出於一張之紙,不但事體未安,亦不無中間差誤之患。今後依前推考傳旨例,以承旨不敬奉傳旨,自政院踏印以送,何如?上曰,賜死事重,依此爲之。
今日疏決時,右議政閔□□所啓,畿甸春牟,因旱枯損,種子太,所當趁時分給,以爲親耕之地,而賑恤廳所儲陳太,不合於種子,且諸處搬運者,未及上來。戶曹所儲太,其數頗多,經費之外,亦有餘裕,之出萬餘石,分給畿甸,以爲待秋除耗還捧之地,何如?上曰,依爲之。以上燼餘及朝報
上在昌德宮。停常參·經筵。
下直,高陽郡守成熙胄。
謝恩,護軍李得老。
政院啓曰,三次祈雨祭,今日當爲受香,而夜來甘霔霈然,至今雨意未已。姑觀前頭,更稟擧行之意,分付,何如?傳曰,允。
備忘記,南九萬之文學才局,實合重任。所兼諸務,亦莫非緊重,而今因老母之有疾,倉黃下去,非但不能專意於國事,其在人子情理,爲如何哉?不可無體下推恩之意,以待母病之小間,與老母趁卽上來,俾伸定省之禮事,別爲下諭。
慶尙監司書目,榮川郡守崔後亮罷黜事。
傳曰,明日晝講爲之。
大司諫李敏敍所啓,引嫌而退。引避加律,自是舊例,違牌再避,實是意外。處置之人,別無可避之嫌,請正言尹□□出仕。答曰,依啓。
副應敎尹趾完辭職上疏。入啓。答曰,爾其勿辭,調理察職。
正言尹□□就職。
疏決時,蒙宥時囚罪人尹宲·成胤童·愼思稷·金弘益·權歆,削職放送,張健·崔得一,罷職放送,徒年定配罪人權纘·許□·崔重卓·高善夢·李思永·南宮燮·尹恒·李晩雄·表廷佑·朴亨·具時經·盧銓·金禹石·金時成·鄭泰龍·李夏楨·李浡·閔善等,放送。申善泳·尹以益·洪濟亨·韓舜錫,仍其配所,定配罪人崔愼·黃世禎·金益廉·洪禹協·申啓澄·庾錫□·權志養·朴挺榮·李橝·玄德聞,放送,鄭岐壽·黃道平·李淰·李時,減等。
刑曹判書金德遠,同姓五寸姪學生夢說身死,服制已行,出仕,何如?啓依所啓施行。
右副承旨李翊所啓,臣承命往諭于議政府左議政鄭則以爲,臣於近日,伏奉前後聖批,責勉懃懇,且有以亟斷來章,臣雖病昏,亦有知識,狗馬之疾,如有日漸差愈之勢,何敢更爲瀆擾,連上辭單哉?第臣七年痼疾,猶得至今支保者,實由於任便調治,飮食不至全廢也。自得新恙之後,痰熱因事,晝夜作苦,喘息急促,坐臥俱妨,終日所食,不過稀粥小許。元氣以此漸至薾然,藥力不行,無望收效,虛帶職名,情勢悶蹙。不意玆者,近侍下臨,聖旨敦諭,又至於此,臣奉讀惶感,罔知所措云矣。敢啓。傳曰,知道。
吏曹參議朴泰尙辭職上疏。入啓。答曰,省疏具悉。再三過辭,予未知其可也。爾其勿辭,從速察職。
禁府,元梲拿囚。啓。
禁府都事李志傑,李壽慶圍籬事,慶源府出去。
合啓,憲府無城上所,姑停。
今日疏決時,右議政閔□□所啓,平安兵使李世華,有數日內催促發送之命,故使該曹累度催促,尙不肅謝,非但事體未安,人馬久留之弊,亦且不貲。李世華推考後,更卽催促發送,何如?上曰,推考,使之明日內下直。上曰,旣已疏決,且得甘雨,司憲府·刑曹推考,竝令蕩滌。
大司諫李敏敍所啓,臣於今日處置同僚也,憲府多官,亦當竝爲處置,而持平朴元度,來到城外,方有牌招之擧,故不爲處置矣。未肅拜之官,等待其出,到今牌不進應遞,則□處置累日淹置,有違臺體,請命遞斥臣職。答曰,勿辭,亦勿退待。又所啓,請罪人柳赫然,亟正邦刑事。上曰,勿煩。請睦來善·李夏鎭竝遠竄事。上曰,與主張者有異,削黜之罰,足以懲之,勿煩。請益山郡守郭世楗拿問定罪,其他罪狀,令本道明査啓聞。上曰,依啓。措語見上竝引嫌而退。再避無據,違牌應遞,相避之法,在下當遞,諫院無同參合啓之員,則未及通議,不必爲嫌。請執義崔後尙遞差,大司憲李翊相,持平李秀彦出仕。上曰,依啓。以上燼餘
疏決入侍時,領中樞府事金壽興所啓,各衙門屯田之弊,諸臣每於疏章間,言之多矣。曾在先朝壬子年間,竝治査覈,舊屯之外,新設屯田,則皆破之矣,厥後各衙門,每於屯田,有同私事,仍其舊屯,漸爲廣占,故至於峽中之邑,則屯田及柴場甚多。近來郡邑之凋殘,實由於此。今以伊川事觀之,亦可知矣。臣曾前待罪地部,例兼都監提調,故備知此事矣。伊川曾有舊屯,而日益廣占,至於侵及平庸地,近千之民,數百里之地,付之於白徒幺麽之一屯監,事之無據,莫甚於此。近來新設屯田及舊屯加占處,竝令革罷,然後州郡可以成樣矣。右議政閔鼎重曰,臣聞于任事之人,則厥後雖無新設處,舊屯加占之弊甚多,郡縣之小者,不過三四面,而入於屯田者過半,以此郡邑不勝其凋弊矣。令本道一一査覈啓聞,加占之田,竝皆還給本官,何如?李敏敍曰,屯田太濫,猶爲公用,至於諸宮家柴場之弊,爲甚於屯田矣。金壽興曰,此亦待其査問,冒占之田,一切革罷,似可矣。上曰,令本道査覈啓聞後,自備邊司稟處,可也。朝報
上在昌德宮。停常參,只晝講。
下直,昆陽郡守盧世挺,平安監司柳尙運,柔遠僉使林英馥。
謝恩,星州牧使申㶅,學錄金運乘,校書著作韓琠·柳尙喬,咸鏡都事李震殷,軍資主簿申範華,持平朴元度。
平安兵使李世華,謝恩後,仍爲下直。
傳曰,被罰儒生外多士,亦一體赴試事,分付。
傳曰,平安兵使·下直守令,留待引見。
大司憲李翊相,持平李秀彦就職。
晝講入侍,知事閔維重,特進官具鎰,承旨崔逸,玉堂崔錫鼎·朴泰遜,假注書尹世礎,史官南致熏·李萬元。
傳曰,平安兵使·守令,晝講後入侍。
持平朴元度啓曰,大犯臺閣,爲任不輕,旣不可以濫授,亦不可以冒據,故小有物議,則不敢晏然行公,非但爲身計也。如臣譾劣,素蔑風力,曾前歷試,絲毫無補,況當更新之日,自知不稱審矣。人言之來,固無足愧,而且臣三年病鄕,土疾沈痼,數日炎程,諸症兼發,艱到城外,作一僵尸。昨者召牌之下,竟未祗赴,逋慢之罪,在所難免,而竢病小間,今始來避,所失尤大。請命遞斥臣職。答曰,勿辭,退待物論。
政院啓曰,推考竝蕩滌事,下敎矣。執義崔後尙,遞職後,卽當直捧禁推傳旨,而事在下敎之前,何以爲之?敢稟。傳曰,勿爲捧入。
工曹判書洪處亮辭職上疏。呈政院,還出給。
左議政箚子。大槪,更陳崩迫之懇,乞賜遞免事。入啓。答曰,省箚具悉卿懇。已悉懃懇之意於前後傳諭之批,而誠意未孚,小無幡然造朝之期,心甚愧恧,無以爲喩。年齡雖高,筋力尙旺,須體至意,安心勿辭,亟斷來章,速出論道,以副朝野之望。仍傳曰,遣史官傳諭。
右承旨鄭載禧上疏。身病猝劇,無望供仕,遞改事。入啓。答曰,省疏具悉。所辭如此,遞差。
傳曰,承旨旣已遞差,政官牌招開政。
兵曹判書金錫胄箚子。大槪,弘文提學辭免事。入啓。答曰,省箚具悉。卿之箚辭如此,兼帶提學,今姑勉副,卿其安心勿辭。提學之任,今姑許遞,先王行狀,仍爲撰進焉。
傳曰,弘文提學,藝文提學,竝今日政差出。
傳曰,吏曹判書鄭載嵩,服制雖未盡,亦爲牌招。
吏曹參議朴泰尙,身病出仕。
合啓,權大運·閔熙等,俱以許積私人,附托其門,自小官而到卿宰,自卿宰而到台鼎,無非積之援引,其廣植黨援,聲勢相依,專事掩弊,濁亂朝廷,無非人臣之極罪。大運之末年,爭權小隙,有似惠卿之於安石,固無差等之別,而至於熙,則漁色點貨,無所不至,縱其無良子弟,作弊於民間,罔有紀極。上年良女奸騙事,下捕盜廳,證左旣明,文案旣成之後,大運·熙等,托以事體,聯名陳箚,引接之日,又復陳達,終至移送禁府,使傳法之臣,肆行凶臆,變亂獄情,反案乃已,其諂附賊積,曲護逆堅之狀,此亦難掩。其爲罪狀,不可削黜而止,請竝命遠竄。許穆,素以場蔭求名之人,本非隱居求志之士,年踰五十,蔭仕發身,向時南臺之通,亦爲識者之譏。及至邪黨當局,乃爲充隱之首,性旣迂僻,年又衰耗,言議偏頗,擧措駭異,而此則猶是穆之公罪也。孝宗大王臨御十年,勵精圖治,千載之下,有足想望其風烈,至于我先王,深仁厚澤,至今在人,而穆乃於金宗一贈官之請,敢以先朝政亂時爲言,其所謂先朝,混指孝廟與先朝也。其後發於章疏者,亦至累次,其誣謗聖祖·聖考,悖亂無道之罪,在所難免,而至於逆楨等紅袖之變,敢與賊鑴,挺身請對,曲爲伸救,諉以鉤得實狀,至請招問國舅,事之可駭,莫此爲甚。決不可削黜而止,請命中道付處。
府啓,請崔尙仰·朴斗卿,依律處斷事。引嫌而退。旣往之事,不必深嫌,而召牌不進,在例當遞。請持平朴元度遞差。答曰,不允。處置事,依啓。
院啓,請罪人柳赫然,亟正邦刑事。請睦來善·李夏鎭,竝遠竄事。答曰,毋庸瀆擾。
咸鏡監司尹堦辭職上疏。入啓。答曰,省疏具悉。卿之才局,實合是任,卿其勿辭,從速欽哉。
今日晝講時,持平朴元度牌不進,避嫌遞職後,執義崔後尙,一體蕩滌禁推傳旨,勿爲捧入事,及明日儒生試取時,書寫之人,勿令擧子挾帶之意,自政院分付各司,嚴飭擧行事,榻前下敎。
傳曰,弘文提學,藝文提學,明朝竝牌招,使之進往太學,儒生等製述以來。
謝恩,右承旨李翊,左承旨崔逸。
今日晝講時,侍講官崔錫鼎所啓,頃日引見時,尹拯·朴世采·李翔,別爲付職,出入經席事定奪,已過累日,而該曹時無付職之事。此必由於無窠闕之致,而此三人除職,異於尋常調用,不必責其奔走職事,姑先送西付軍職後,措辭下諭,似當。且朴世采則與政官相避,不得擬望云,聞成均館官員,則自前有單付之時云。相避之法,雖難猝然變通,單望異於備擬,若令單付館職,則似爲便當矣。知事閔維重曰,成均館司業,自是儒臣之職,而曾有單望付職之時矣。上曰,爲先付軍職,令政院以爾之學術,異於他人,須速上來,出入筵席,開發蘊奧,以補不逮之意,措辭下諭,司業單付事,亦爲分付該曹。
前軍器僉正鄭元老上疏。大槪,臣罪狀甚重,情勢萬分難冒,昧死敢陳所懷,亟收超資封君之命,仍治臣罪,以明賞勸懲事。入啓。答曰,省覽疏辭。其爲國盡心,先事先知之衷情,益可知矣。今玆勳封,實是國家報功酬勞之常典,安意勿辭焉。
答合啓曰,權大運·閔熙,特爲參酌,中道付處。以上朝報
上在昌德宮。停常參·經筵。
下直,洪州牧使李綸,江陵府使蘇斗山。
謝恩,工曹判書李正英,咸鏡監司尹堦,禮曹參議李選,軍器僉正盧道昌,護軍崔雲瑞,監察鄭淹,軍資判官權偉,戶曹佐郞曺夏卿。
吏曹判書鄭載嵩上疏。大槪,女兒病患危重,不得不親自救護,離家出避,情理之所不忍,玆敢冒死號籲,乞遞內局提調事。入啓。答曰,省疏具悉卿懇。卿辭如此,內局提調之任,今姑勉副焉。
左議政九度呈辭。入啓。傳曰,安心調理。
都承旨申翼相辭職上疏。入啓。答曰,省疏具悉。今玆新命,意非偶然,卿其勿辭,從速察職。
大司成金萬重牌不進,傳曰,更爲牌招。
大司諫李敏敍辭職上疏及大司成金萬重上疏。入啓。答曰,省疏具悉。卿之文學,實合是任,宜勿控辭,從速察職。
傳曰,許多儒生,旣已定日來會,則便是科場,事體至重,不宜乍聚旋散,以傷體面,弘文提學,藝文提學,疏批已下,竝卽牌招,進往泮宮。
傳曰,明日晝講爲之。
禁府,權大載元情云云,刑推,何如?啓姑停刑推議處。又啓目,鄭東岳元情云云,刑推,何如?啓除刑推照律。又啓目,元梲元情云云,刑推,何如?啓今番疏決時,權歆旣已處決,則似無異同,一體削職放送。又啓目,洪震一刑問一次,不服,加刑,何如?啓嚴刑得情。
謝恩,藝文提學李敏敍,弘文提學金萬重。
傳曰,右承旨與兩館,偕往泮宮,儒生等製述以來。
合啓,請權大運·閔熙,竝命遠竄事。許□,請令中道付處事。措語見上答曰,毋煩。
府啓,請崔尙仰·朴斗卿依律處斷事。新除授執義尹拯,時在忠淸道洪州地,持平申懹,前任咸鏡都事,時在咸興府任所,請竝斯速乘馹上來事,下諭。答曰,不允。下諭事,依啓。
院啓,請罪人柳赫然,亟正邦刑事。請睦來善·李夏鎭,竝遠竄事。答曰,勿爲煩論。
刑曹判書金德遠辭職上疏。入啓。答曰,省疏具悉卿懇。私情雖切,公務尤重,卿其安心勿辭,救護母病。
政院啓曰,權大運·閔熙中道付處事,命下矣,臺諫方以遠竄論啓,中道付處傳旨,不得捧入之意,敢啓。傳曰,知道。
傳曰,今觀刑曹判書金德遠疏辭,則母子情理,殊甚可矜。令該曹,食物別爲優數磨鍊題給。
京畿監司書目,朔寧郡守李命殷,今月二十七日遭母喪事。以上朝報
上在昌德宮。停常參,只晝講。
昧爽,有霧氣。巳時,日暈。夜二更,流星出密雲中,入東方天際,狀如鉢,尾長三四尺許,色赤。
謝恩,判尹金宇亨,戶曹參判申晸,東原君鄭元老,學正金瑜,咸興判官金必極,慶州府尹李東溟,全羅右水使李立身,護軍梁之浹·金必順·吳定邦,榮川郡守李志雄。
傳曰,今二十三日,再次祈雨祭獻官以下,書啓。
都摠管李觀徵,禮曹參判鄭綸初度呈辭。呈政院,還給。
右尹具鎰,楊州地掃墳呈辭。入啓。給由。
判中樞洪處亮辭職上疏。入啓。答曰,省疏具悉。卿其安心勿辭,調理行公。
都承旨申翼相辭職上疏。入啓。答曰,省疏具悉。已悉於前疏之批,卿勿過辭,從速察職。
傳曰,都承旨疏批已下,卽爲牌招察任。
晝講入侍,知事閔維重,特進官具鎰,承旨朴純,玉堂崔錫鼎·朴泰遜,假注書尹世礎,史官南致熏·李萬元。
備忘記,三上幼學黃玧,三中進士申啓華·姜觀,竝直赴殿試。三下生員安至,進士李廷謙·李尙謙·任翊元,幼學申瑑,進士鄭濟先·徐文裕·李羽成·李觀壽,竝各給二分。
備忘記,獻官東原君渠,西川君榥,花玉君沇,各熟馬一匹,副正李最晩,半孰馬一匹,典祀官校檢金是鉉,校理張斗七,典祀官兼大祝副奉事金瑜,大祝正郞洪有龜,直長金一夔,博士金繼興,各兒馬一匹,監察以下諸執事,各上弦弓一張,賜給。
京畿監司書目,桃源察訪李徵明,稱病受由,久不還任,罷黜事。
都承旨申翼相辭職上疏。入啓。答曰,省疏具悉。卿其勿辭,調理察職。
領議政箚子。大槪,疾病彌留,職事曠廢,冒死陳章,冀蒙鐫免。且伸前日榻前之懇,所兼諸司提調,特賜裁處,以便公私事。入啓。答曰,省箚具悉。卿之疾病,累日彌留,予之慮念,曷勝云諭?從容善攝,則神明所扶,自可愈矣。箚末事,卿辭至此,釐正廳·司譯院等提調之任,今姑勉副,以安卿心,須體至意,更勿固辭,調理行公,以副如渴之望。仍傳曰,遣史官傳諭。
今日晝講時,上曰,今聞筵臣之言,南九萬未及下去,中路聞喪云,極爲驚慘。分付該曹,喪需從優題給,擔軍亦爲參酌題給事,各別分付于本道監司。上曰,卒淸風府院君神道碑石,在於本家矣,方欲運其山所云。令京畿·江原兩道監司運給,而子弟一人,不可不主管看檢。掌樂僉正金錫翼,明日政,畿內有闕守令備擬事,分付該曹。知事閔維重所啓,近來經筵官多闕,只有臣一人,而聞知事南九萬亦爲在喪云。當此頻開經筵之日,不可久曠,後日政,使之差出,何如?侍講官崔錫鼎曰,都堂趁速令爲之事,曾已下敎矣。今聞大提學南九萬在喪云,弘文館提學金錫胄雖遞差,亦是曾經大提學之人,都堂錄不可不速令爲之。且使行不遠,必差出大提學,然後凡干文書,可以爲之,大提學依前例,前大提學薦望,何如?上曰,大提學不可久曠,明朝大臣與圈點諸臣及前大提學,竝爲牌招,使之圈點,卽日開政差出,而同知經筵二員,明日政亦爲差出。知事閔維重所啓,頃日疏決竄配之人,皆被大霈之澤,而其中前縣監鄭岐封,以微末之官,未蒙恩釋。所坐輕重雖不知之,而在謫已至三年云,岐封爲仁祖朝名臣鄭蘊之孫也。鄭蘊有扶植綱常之大節,以蘊之故,特宥其孫,恐爲聖朝之美事也。上曰,被謫已久,且是名臣之孫,特爲放釋。
院啓,請罪人柳赫然,亟正邦刑事。請睦來善·李夏鎭,竝遠竄事。司僕主簿金鳳至,行己麤鄙,以士族入仕之人,與罪人萬鐵等,交相往來,數至其家,隣里目見之人,莫不怪駭。至於上年投書之獄,綴拾僧人搆誣之言,告于賊積,使無罪之趙晸,死於拷掠,如此之人,不可以微事過而不治,置諸仕籍,請司僕主簿金鳳至,削出仕版。答曰,不允。末端事,依啓。
府啓,請崔尙仰·朴斗卿,依律處斷事。近年以來,國綱漸弛,習尙漸汚,搢紳之間,貪黷成風,誅求多門,輦輸絡繹,以至京外錢穀衙門句管之人,莫不背公營私,越視國事,奸細謀利之徒,結爲心腹,軍國經費之用,視若己物,減價貸出,動至千百。因循寬假,積年不償,乃使累朝儲置之物,蕩然無餘,而市恩分利之說,不勝其藉藉,其間瑣屑之事,不一而足。噫,國無三年之蓄,國不爲國,而卽今國儲之罄竭,不但無三年之蓄而已,則事之驚駭,莫此爲甚。請令各衙門及各道方伯·閫帥,計其貸出未捧之數,一一刻期徵捧,其貸給不捧者及捧出不償,奸細慫慂之徒,査覈科罪。牟利鄙瑣之事,士夫之大恥也,一有所犯,則朝廷棄之不收,搢紳羞與相齒,而近年以來,習尙漸汚,貪縱成風,身居貴顯者,不但納賂狼藉,亦皆防納於郡邑藩閫。捐棄微細之物,掠取富厚之資,夤緣營爲之際,民受其弊,而至於貸物徵債之時,則結縛於私門,牢囚於深室,操縱毒虐,無所不至。外邑人貸出者,則囚其邸吏,督捧甚刻,子母之外,加徵倍蓰,或有一族橫侵者,冤菀莫伸,怨歸國家,其爲搢紳之羞,朝廷之辱,莫甚於此。請令自今以後,嚴立科條,痛禁防納,外方徵債私門之事,隨現重究,以勵風習。臣等伏見鄭元老疏本,則滿紙無非胡辭僭猥之說,而其中引上敎,自辨之事,尤極痛駭。渠以白徒孱孽,行己無狀,爲世指點者也。朝廷,曲加拂拭,超其資而錄其勳,尊寵賞賜之至厚也。所當銜恩感激,竭誠報效之不暇,而乃敢摘抉聖敎中文字,盛氣張皇,顯有冤懟之色,揆以事理,安敢乃爾?至於陳疏辭勳,乃是秩高士夫,勵廉隅者之所爲,曾爲元老亦有是耶?此無非紀綱凌夷,朝廷不嚴之致也。若無糾警之道,則縱恣之習,必至難遏,請鄭元老罷職不敍。鄭元老陳疏辭勳,實是僭猥之極者也,喉司之所當據理斥懇,而矇然捧入,有同鄕宰辭職者然,出納惟允之道,果安在哉?其爲不職,莫此爲甚,請當該承旨,從重推考。答曰,依啓。依律處斷事及末端兩件事,不允。
今日晝講時,知事閔維重所啓,頃日疏決,竄配之人,皆被大霈之澤,而其前縣監鄭岐封,特爲放釋事。見上
下直,居山察訪李升來。
傳曰,綾平君具鎰,掃墳下去時,給由馬·澆奠床備給。
政院啓曰,明朝大提學圈點時,大臣及政府西壁·六卿·判尹,當爲命招,而領議政金壽恒,方在陳箚調理中,左議政鄭知和,亦在呈告中,吏曹判書鄭載嵩服制未盡,牌招,何以爲之乎?敢稟。傳曰,領左相,方在調理中,勿爲命招,吏曹判書服制雖未盡,成服已過,牌招,可也。朝報
上在昌德宮。停常參·經筵。
謝恩,禁府都事鄭載大,掌樂直長韓宗建,漢城庶尹沈益善,參軍趙遠明,禮賓直長李周徵。
兵曹判書金錫胄,弘文提學減下肅拜。
都摠管李觀徵呈辭。還出給。
左議政十度呈辭。傳曰,安心調理。
傳曰,明日晝講爲之。
左參贊姜栢年辭職上疏。入啓。傳曰,省疏具悉。卿之疾病,予已知矣,政府西壁,亦非劇務之地,卿其安心勿辭,調理察職。
知事申汝哲鍼灸呈辭。入啓。給由。傳曰,遣鍼醫看病。
京畿監司書目,砥平呈,以刑曹參判李端夏辭職上疏上送事。啓。答曰,省疏具悉。秋曹佐貳之任,不可久曠,卿勿過辭,從速上來察職。
都承旨申翼相初度呈辭。入啓。傳曰,還出給。
明日輪對官落點,校書校理張斗七,繕工副正李最晩,掌苑別提姜珉,典牲主簿李萬東,平市令李文著。
合啓,權大運·閔熙請竝遠竄事。許穆請令中途付處事。入啓。答曰,毋庸瀆擾。
府啓,請崔尙仰·朴斗卿,依律處斷事。請鄭元老罷職不敍事。請鄭元老上疏捧入承旨,從重推考事。柳裁·吳尙游等素蔑才學,少年科第,實有子弟無藝之誚。徒倚門戶之盛,濫厠史局之薦,物情之駭然,固已久矣。裁則旣以逆堅之狎友,削去仕版,而尙游亦短於文字,爲人嗤點,不可仍置,以穢國史。竝削去其薦,以重史局。答曰,不允。末端事,依啓。
院啓,請罪人柳赫然,亟正邦刑。請睦來善·李夏鎭遠竄事。答曰,毋庸堅執。
備忘記,前日別薦中,不欲擢用之類,又爲次第抄送以入。
政院啓曰,卽者奉敎南致熏,待敎李萬元,以臺諫啓辭,吳尙游等,請削史薦之故,引嫌投疏,竝爲出去,事極未妥。南致熏·李萬元推考,牌招察任,何如?傳曰,允。
奉敎南致熏,待敎李萬元牌不進,推考傳旨,下禁府。
政院啓曰,南致熏·李萬元,皆已牌不進,禁推傳旨,今方捧入,而聞檢閱李玄紀,纔已來到京中云,卽爲牌招,使之察任,何如?傳曰,允。
備忘記,今玆儒生等,別爲試取,實出於慰悅之道,不可與循例科場比而同之。前後直赴儒生及武士,亦特爲聚會於春塘臺,使之坐次放榜事,分付該曹,趁卽擧行。
賓廳啓曰,前後直赴儒生及武士等,特爲聚會於春塘臺,使之坐次放榜事,分付該曹,仍令臣等,議其當否事,命下矣。臣等不能博記古事,而考見國朝登科錄,則中廟朝嘉靖十二年,館學到記儒生,特爲講經,取李顯忠等十四人,仍爲製述,定其坐次而放榜。今此直赴文武諸人,合試於春塘臺,使之坐次放榜,雖似有□據之前例,而係是稀闊之典。討逆別試,亦且不遠,依近規付於別試,恐爲便當矣,敢啓。傳曰,更爲詢問于領左相及原任大臣以啓。又啓曰,前日別薦中,不次擢用之類,又爲論第抄選以入事,命下矣。領議政金壽恒,左議政鄭知和,方在調病□呈告之中,待其行公,相議抄選之意,敢啓。傳曰,問議于領左相,書入。
慶尙監司書目,尙州牧使李箕徵罷黜事。
謝恩,參知鄭重徽,兼春秋韓構·曺夏卿,副應敎尹志完,兼春秋減下肅拜。
賓廳啓曰,因傳敎,遣禮曹郞廳,問于領議政金壽恒,領府事金壽興,左議政鄭知和,則皆以爲今此儒生等試製賜第,出於別樣慰悅之道,祖宗朝故事,亦不無可倣之例,而事係常規之外,有難輕議。依賓廳啓辭,例附於別試,似合事體云矣,敢啓。傳曰,今玆別試賜第,實出慰悅之道,仍定坐次放榜,是亦特敎,則雖拔例爲之,別無所傷,而矧有祖宗朝已行之政事者乎?依前例分付。
上在昌德宮。停常參,只晝講。
昧爽,有霧氣。申時,日暈。
政院啓曰,明日常參·經筵,取稟。傳曰,停。
下直,星州牧使申㶅,漆原縣監柳長昌,旌善郡守韓明遠。
謝恩,都承旨申翼相,司僕主簿李鼎命,護軍金琠,兼春秋金益九。
禁府啓曰,慶尙道暗行御史書啓中,前別將金始鼎,咸安前郡守金珏,善山前府使南夢賚,前別將李成俊等,各有現捉文書,各其文書,下于本府,以爲憑考稟定之地,何如?傳曰,允。
又啓曰,以洪陽民議處回啓,洪震雄·洪震英等,拿問處置事,允下矣。洪震雄,方爲待命,卽爲拿囚,洪震英,其時,以反局之說,移刑曹,定配於平安道龍川府,依例發遣羅將,拿來,何如?傳曰,允。
政院,以禮曹言啓曰,今此春塘臺直赴儒生等,親臨試所,放榜時節目及儀注,當爲磨鍊以入,而臺諫,方以還收合試放榜事,論啓,不得循例磨鍊之意,敢啓。傳曰,知道。
政院啓曰,淸風府院君墓所,遣承旨致祭事,命下矣。何承旨進去乎?敢稟。傳曰,左承旨進去。
左議政鄭知和十一度呈辭。入啓。傳曰,安心調理。
左承旨安縝上疏曰,伏以凡章疏入啓之時,僚議不一,則不敢捧入,例也。鄭元老上疏,逐日來呈,或一日再呈,至於七八度,而輒卽退却矣。去月二十六日,元老更爲來到,必欲許捧,故諸僚皆不得終守初見,相議捧入矣。緣臣等不職,致令臺章重發,惶恐慙悚,罔知攸處。臣之病臥直廬,不得察任之狀,姑置不論,而上疏捧入之時,臣旣同參,則決不可諉之於當該,而獨爲晏然於職次。伏乞聖慈,亟罷臣職,以爲不職者之戒,不勝幸甚。
右承旨李翊疏曰,伏以滓穢賤臣,百無一長,而適當更化之初,猥蒙起廢之命。天地洪造,糜粉難酬,區區忱悃,惟思彈竭魯鈍,奔走夙夜,以爲涓埃自效之地,而只是賦性愚昧,觸事憒憒,尋常愧懼矣。伏見憲府啓辭,以鄭元老上疏捧入,請推當該承旨,臣於此,不勝瞿然之至。院中流來舊規,凡諸疏章,必僚議歸一,然後方許捧入,未有諸僚皆搪塞,而一人獨自擅捧之理。臺章所謂當該,臣所未曉,而若論不職之責,院中諸臣,實無異同。況臣見事最遲,每在人下,從前出納乖當,不徒此一事而已。缺數行伏乞遞臣職名,以爲不職者之戒,公私俱幸。答二疏曰,省疏具悉。臺閣之一時相規,不必深嫌,爾其勿辭,從速察職。
合啓,大司憲李翊相,持平李秀彦,正言尹攀啓曰,請權大運·閔熙,竝遠竄,請許穆,中道付處。措語見上答曰,勿煩。
府啓,請崔尙仰·朴斗卿依律處斷事。請鄭元老罷職不敍。請試取儒生居首一人外,其餘二人,竝拔去,仍收定坐次放榜之命。措語見上答曰,已諭矣。亟停勿煩。
院啓,請罪人柳赫然亟正邦刑。請睦來善·李夏鎭竝遠竄。請信川郡守李益華,龍川府使尹淑,義盈主簿姜鈺,德山縣監梁暹,靑山縣監南重維,金川郡守鄭時卿,竝命削去仕版。措語在上答曰,不允。
政院啓曰,待敎李萬元,禁推照律啓下之後,累度催促,而又復投章,終不入來。日勢已暮,將未免闕直,事甚未安。請李萬元,推考,卽爲牌招入直,何如?傳曰,允。
大司諫李敏敍上疏,伏以,臣於昨日,承藝文館提學之命,倉卒陳懇,辭不達意,未蒙允許,而迫於泮宮試士,未及力辭,蒼黃承命,意欲罷黜之後,瀝血屢籲,期使不近之職名,不留身上,過越之恩命,收還不日,不至上辱名器,而下忝罪戾矣。千萬意外,文衡之命,繼降於此際,前擔未弛,後負益重,臣驚惶震越,益無所措躬。亦不敢知,聖明何取於庸陋無用之賤臣,而不問可否,不量才分,委重借寵,使臣爲一世駭笑之資,若此之甚也?臣雖至愚極陋,然其自知則甚明,朝廷,雖當乏人,文學才望,居臣右者甚多,此時此任,豈臣思慮之所敢到,夢寐之所敢及也?臣幸以父兄之餘敎,粗習科業,僥倖得第之後,抛棄書冊,幾三十年,雖有迫於職事,時時膺命,而臨時畫蘆,苟取辦於目前,故館閣無優等之考,儕流無文藝之譽。況今年迫衰暮,病廢多年,屢經奇疾,精爽消亡,軀殼徒存,而志氣摧殘,痰火相仍,而危症百出,喘喘朝夕,作一支離癃病之人。其外如此,其中之所存,可知。且自數年以來,草土孤露之餘,疾病益深,神思益落,自分其昭代之棄人,不敢有一毫當世之意,尙何望鋪張揭厲,以贊聖明之文治乎?蓋臣不似之實,廢疾之狀,國人皆知之矣。朝廷若以當官擇人,爲務,則稍緊職務,非所責於臣身,而且文翰之事,專以神氣爲主,病敗若是,則雖曾所經歷等閑製撰之任,亦不宜更厠其間。況此職名,何等地望,何等責任,而越次冒授,蒙恥濫授,以重傷國體乎?世固有不賢而曰我賢者,無能而曰我能者,未嘗有不文而曰我能文者。然則情實之難掩,莫彰於文字,臣雖欲自欺而欺人,冒進於一代文苑之列,亦何異强僬僥於千勻之重,終至於顚仆壓死而後已也?事之至不近似者,言亦不出口。臣情迫勢蹙,言不能自盡,而只恃天地父母之仁,有以深諒而保全之也。伏乞聖慈,俯察缺之不可力强,及擧世人望所不許之狀,將臣新授職任,一竝收還,以重名器,以安微分,不勝幸甚。臣無任惶愧悶蹙激〈切〉祈懇之地,謹昧死以聞。答曰,省疏具悉。卿之才學,實合文衡之任,卿何過辭若是乎?矧今拜表之日不遠,許多文書,不可不趁卽査正,都堂弘錄,亦不宜一向遷就,卿其勿辭,從速察職。
巳時,庚申六月初二日,上御宣政殿,晝講。知事閔維重,特進官金宇亨,參贊官安縝,侍講官尹趾完,檢討官沈壽亮,假注書金瑜,記事官金益九·韓構入侍。上讀前受洛誥,音一遍,趾完,進講多士篇。自篇題,至有辭于罰,音釋一遍,上受而讀之。趾完,讀其前註,仍釋文義曰,篇名多士,周公以王命,總呼多士而誥之,故曰多士,蓋誥體也。第一大文三月者,成王祀洛者次年之三月也。此言初者,成王,旣不果遷留公,至是始治洛,故謂之初。釋肆爾多士大文曰,敢弋殷命之弋,蓋取也,弋鳥之弋,言有心於取也。上曰,論語弋不射宿者,弋字之義,卽此也。又釋惟帝不畀大文曰,下民秉爲之秉字,卽持也。蓋民心之所秉爲,卽天畏之所明畏也,此所謂天人一理。以此見之,果不外乎民,民亦不外乎天者也。詩言秉彝,而此言爲者,彝,以理言,爲,以用言也。釋我聞曰大文曰,引,卽引導之意也,降格,與呂刑降格同,謂降災異也。蓋上帝引逸,而桀,喪其良心,自不適安缺罔念□,仲虺所謂帝用不臧,是也。上曰,仲虺之誥,有自絶于天之語,卽此義理。釋在今後嗣王大文曰,紂不能聽念商先王之勤勞邦家,大淫佚,無復顧念天之顯道,民之敬畏,其所謂敬畏者,卽用顧畏于民巖之意也。上曰,唯。釋惟時上帝大文曰,商先王,明德而天丕建,商後王,不明德,天不畀矣。蓋帝王之學,與儒異,畏民敬天之心,無往而不在也。況殷鑑不遠,監戒在此,願聖明,必惕念行之。維重曰,明畏之畏,敬畏民命,槪上畏天,下畏民之意,而文意則必歸重於天也。且安民之道,必以求賢爲本。上文所謂甸四方者,卽湯,明揚後民,甸治區畫之謂也,伊尹所以稱湯,旁求俊彦,孟子亦稱湯,立賢無方者,此也。我國壤地褊少,用人之路,大狹,士夫之出身登朝,不過科目而已。或有以蔭仕進,而勢族居多,草野幽滯之士,固無登庸之路。自上必法湯之立賢無方,搜訪八路,廣求人材,然後窮經抱德之士,庶有樂用之心,而無遺賢之歎矣。壽亮曰,求賢最切,而必修德然後,賢可致用。自上必須講明義理,凡於燕閒之際,可當十分省察,而第賢士大夫引接之日,少,宦寺宮妾昵侍之日,多,請終始操存,修明厥德。上曰,當惕念爲之。趾完曰,聖學,必以明德爲本。觀此篇中湯·紂之聖·惡,而亦足以監戒矣。人君誠能明德,上格天心,下得民情,則其國必無動撓之理矣。上曰,一篇中,明厥德,爲根本歟?壽亮曰,多士篇中,明德,果爲根本,而聖學工夫,必以明德爲第一,必也操存省察,無所間斷,日新又新,則又不覺其學就高明,而亦可以化天化民矣。維重曰,匹夫之爲學,閑居對卷,則意思安靜,心慮澄淸,而少焉捨冊,則意漸怠而心益倦。況人君爲學,異於匹夫,一日萬機,而或於幽獨燕閒之際,其不爲聲色之移者,幾希,必須緊着操存,無一時間斷,乃可耳。玉堂之所以請存心明德者,此也。上曰,作善,降之百祥,作不善,降之百殃。人君善惡,豈不關係於一念操存耶?趾完曰,一篇大旨,固在於順天人,而順天人之本,又在於明德。蓋天之視聽,自我民缺惟天,不容僞,在人君,應之以實,然後方可以缺實者,亦不外於明德修誠也。上曰,應天以實,不以文者,此之謂也。維重曰,仁嬪祀宇,初非逆楨之私建,自國家所營造者。今當移建,而其材木,則雖無可用者,至於柱礎堦石,則似無不可用之事,使之移運,以爲補用之地,何如?上曰,依爲之。又所啓,各道敎養官,近來有復設之擧,而例以位望之最輕者,差除,小無成人材之效,徒貽往來廚傳之弊。無益勸士,決難責效,敎養官,姑爲革罷,何如?上曰,明日引見時,更爲稟定,可也。上曰,玉堂闕員,差除之時,每患乏人,無以備擬云,都堂錄,不可不趁速爲之。來初四日,乃無故日也,大臣與大提學及應參諸臣,竝爲牌招圈點,可也。安縝啓曰,今日進講冊子字畫中,侍講官尹趾完,檢討官沈壽亮等,不能詳盡考準,致有訛誤,極爲非矣。請竝命推考。上曰,推考,可也。罷出。
政院啓曰,右承旨李翊,式暇後,病不入來,左副承旨崔逸,被推後亦不仕進,廳中位甚不齊,出納之際,事多苟簡。右承旨李翊,左副承旨崔逸,竝牌招察任,何如?傳曰,允。以上燼餘
上在昌德宮。停常參·經筵。
夜四更,坤方,有氣如火光。
下直,扶安縣監李㝡。
謝恩,校書副正字尹摘,司儀柳,益山郡守張善淹,學諭金國鉉,洪原縣監黃瑠。
崔逸,以備邊司言啓曰,大提學李敏敍,本司提調差下,使之察任,何如?傳曰?允。
政院啓曰,承文院官員,以都提調意啓曰,本院參下官,作散在外者居多,今此査對時,無以成樣。前博士崔恒齊,權知副正字朴世儁·許墀,俱在罷散中,依例肄習官啓下,付軍職冠帶常仕,何如?傳曰,允。
崔逸,以備邊司言啓曰,州郡可合人,今日賓廳之坐,相議抄送,別單書入之意,敢啓。傳曰,知道。
政院啓曰,別薦人員,就議于大臣,分秩別單書入之意,敢啓。傳曰,知道。
傳曰,大臣·備局堂上,引見。
大臣·備局堂上引見入侍時,大提學李敏敍牌招,與兵曹判書金錫胄相議,奏聞文書,斯速撰出事,榻前定奪。
今日入侍時,都堂錄,待吏曹判書鄭載嵩出仕後,爲之事,榻前定奪。
傳曰,今此逆楨·柟家籍沒中,官奴婢等,自大君家傳得,則無異自己之物,勿爲還屬本官,移屬內需司事,言于該院。
大司諫李敏敍疏曰,伏以臣,猥將私懇,干瀆宸嚴,罪合萬死,恭竢鈇銊,而反承溫批,諭令察職,臣兢惶感愧,罔知攸措。臣立朝以來,無一可記之善狀,粗爲報效之地者,受爵而不讓,增秩而不辭,叨冒貪戀,以至今日,今豈遽有辭榮避寵,自爲名高之意哉?所以瀝血陳懇,刳心見誠,必欲蒙聖明哀矜而允許者,乃有大不安於臣心,大不允於物情耳。國朝三百年,右文爲治,最重文苑之職,而妙簡才臣,輕重序遷,至於大提學而極矣。雖優劣得失,代各不同,而亦必極一時之選,委宗匠之任,故其在祖宗朝,名臣碩德,迭居是任,助成文治,賁飾太平者,姑置不論,及至近代,雖人才漸下,亦必使望實俱隆,爲當時所服者處之,其意豈偶然哉?今臣庸陋,旣不敢有希望先輩之心,且知承乏苟克之爲不足自重,而顧其職名,則前人之職名也,觀臣伎倆,則時之最下也。聖朝於此,雖不能借才於異代,亦宜愼簡於時望。豈可使萬不近似如臣者,造次輕授,重爲一世之嗤笑也?況未準點而得是職者,例不能自安其身,蓋以公議之不愜,可見於此故也。其身之不自安,而何能爲國事乎?臣自承是命,驚怪靡定,危悃日激,寧欲逃山走海,滅跡遠避,而不可得也。且疾病之狀,如前疏所陳,今不敢每每陳瀆,而其不堪從仕之實,自分已審,設令臣,可堪是任,亦當以病自廢。召牌再降,不得不趨詣闕下,而臣情迫勢蹙,而不欲冒進,臣罪至此,益無所逃。伏乞聖慈,俯諒螻蟻微守,決不敢承命之狀,將臣文衡經筵之任,亟賜遞改,無使重任久曠,名器久辱,且使臣,得免過分躐職,僨事辱國之誅,仍治臣逋慢之罪,公私幸甚。答曰,省疏具悉。已悉於前疏之批,卿之固辭,無乃太過乎?前頭拜表之日子,只隔六七日,奏文完定,一刻爲急,卿何不念及於斯耶?更勿控辭,從速察職。
巳時,庚申六月初三日,上御熙政堂,引見大臣·備局堂上。
領議政金壽恒,右議政閔鼎重,領敦寧金萬基,兼兵曹判書金錫胄,行戶曹判書閔維重,禮曹判書呂聖齊,吏曹參判趙師錫,江華留守李䎘,大司憲李翊相,正言尹攀,副應敎尹趾完,左副承旨崔逸,假注書金瑜·朴世,記事官金益九·韓構入侍。問安後,壽恒進曰,頃日暵乾太甚,民事可慮,而疏決之日,夜雨浹洽,初一日雨,適中而止。前頭雨暘時若,則農事可登,而第平安道,有海溢雹災,黃海道,雨澤不足云,誠爲可慮矣。上曰,二巡雨,俱爲快洽,誠多幸矣。壽恒曰,自前因旱災,非無疏決之時,而未有若今日之速效也。天人感應之理,捷於影響,古語曰,凡人所謂,與天地相爲流通云。人君言行,尤見其感動天地,而一政令一施爲之際,休咎類至,則人君修省之道,可不警謹?第一時之得雨,誠幸,而一心之操捨,無常,誠願自上,因此而益加對越,則其所以答天修省之道,缺上曰,當惕念爲之。壽恒曰,小臣賤疾,久爲彌留,缺一向退伏,而差復亦未易,故累次上箚,陳暴情懇,而自上終不許遞。今日則多有稟定事,故强病來詣矣。上曰,卿病,予已知之,常用慮念矣,今則小愈云,誠幸矣。壽恒曰,使行日期不遠,所修文書甚急,而討逆奏文,則大提學南九萬撰成,而未及脫藁,九萬以親病,蒼黃下去。如許文書,必經衆目商確,然後可無未盡疎漏之患,而兵曹判書金錫胄,爲前大提學,且兼承文提調,與新大提學,相議撰修,宜當矣。上曰,依爲之,榻前定奪。閔鼎重曰,頃日入侍時,以紙牌事,有所稟告,而外與諸宰同議,則不無參差,故玆敢更達。上曰,入侍諸臣,各陳所懷。金萬基曰,當初紙牌之故,不過欲知民移來移去,及謀避良役之類,而以此民情騷擾,少無有益矣。呂聖齊曰,紙牌之無益,果如諸臣所達矣。壽恒曰,今此諸臣之言,不甚相反,而第罷後更有異議,則莫若愼重於未罷之前矣。錫胄曰,上年船敗楊川也,經月而得一屍,不知何地何許人,而腰間紙牌,幸存,故解而見之,則金浦人也。如此之時則紙牌,不爲無益,而閑丁充定時,或有益矣。鼎重曰,戶籍之法,有五家統,則民之移來去,亦可知,而紙牌之有無,非關矣。壽恒曰,前頭式年時,當更捧戶籍,姑爲勿罷,以待式年後,革罷,何如?上曰,明春式年時,更爲節目,革罷紙牌,可也。上曰,頃日晝講時,閔維重,以三南及江原道,別選中哨軍兵,給復不當事,陳達矣。壽恒曰,此事首末,臣雖未能詳知,而中哨軍兵,特爲給復,慰悅軍心云,脫有事變,則外方軍兵,皆當赴戰,而獨中哨軍兵,有此給復之事,軍情皆有不均之歎,此亦不可不念矣。上曰,四道別選中哨軍給復事,使之還罷,可也。維重曰,近年以來,各衙門,出給銀貨於商譯,轉貿物貨於燕市·倭館,以致商譯輩假託衙門,橫恣專利,取怨辱國之弊,聽聞甚駭。此則當自備局禁斷,而其中守禦廳,則以燕貨,換得公貿木於倭人,又以公貿木作米,徵捧於民結,船運以來,至於五千七百餘石之多。以此嶺南沿江居民,怨謗喧騰。倭人之以木換米,不能一切防塞,猶爲民害之大者,不得支堪,久矣,豈可使守禦廳,復作此非理剝民之擧乎?事係民役之大者,監司之不爲啓聞,擅許徵米,亦極駭異,其時守禦使,雖以他事被罪,監司則從重推考,何如?上曰,從重推考,可也。壽恒曰,咸鏡道柔遠鎭土民,犯越被捉。前頭或有査事之事,則監·兵使,亦當入於査問之中。北兵使柳斐然,仍任之期,以秋爲限,而不可不豫爲來待,柳斐然,遞差,其代,卽爲差出,使之趁速赴任,何如?上曰,依爲之。又所啓,柔遠鎭土卒犯越時,次知各人之不能禁斷者,竝令囚禁刑推矣。前頭或有査問之擧,則遠地押來之際,不無遲延窘速之患,其中應無推問之人,自備局分付本道,使之移囚咸興以待,何如?上曰,依爲之。又所啓,頃日晝講時,閔維重,以各道敎養事,陳達矣。敎養官,當初設立,本出作成人才之道,終無實效,徒貽各邑廚傳之弊,不可不革罷矣。上曰,敎養官復設,有弊無益,依前革罷,可也。又所啓,平安監司柳尙運,陛辭時,以道內江邊守令及他邑守令,差遣文臣事,有所陳達矣。北道六鎭及平安道江邊守令,鍾城·江界列邑,每以武臣差送,邊民困於侵漁,皆願得文臣守令,故先朝以文臣交差矣。今後,江邊守令一二處,間以文臣輪回差送。不必以江界一邑,定爲文窠,其他各邑武窠,亦以文臣交差,宜當矣。鼎重曰,武備則武臣或優,而治民則武不如文者,多矣。至於三水·甲山,亦以文臣差送,曾有前例矣。上曰,江界等四邑守令,及道內他邑守令,間以文臣差送事,分付該曹,可也。又所啓,大臣·重臣家,有遣內醫看病之命,則政院分付兵曹,給馬以送,例也,而頃日申汝哲處,看病命下之後,政院,終不聽施,醫官,騎其私馬而往,事涉未妥。當該承旨,推考,何如?上曰,推考,可也。又所啓,都堂弘文錄,明日擧行事,旣已傳敎。弘文錄之規,本館官員,齊會圈點後,吏曹亦選一二人,報于政府,則政府與本館合坐,然後方可爲都堂錄,而吏曹判書鄭載嵩,時未出仕,都堂錄,迫在明日,待其出仕爲之,何如?上曰,依爲之。崔逸啓曰,近來史局一空,事甚苟簡。李萬元等,情勢不安,必無行公之理,事當有變通之道矣。壽恒曰,萬元等,以史薦被削,必不行公,李玄紀,乃是被薦人,與薦主有異,使玄紀,主張新薦,宜矣。鼎重曰,臺論,只削其被薦,而不論其薦主,似是不察矣。薦主爲先罷職,何如?上曰,依爲之。趙師錫所啓,尙州,素稱難治,而可合之人,絶少。李積,曾有治聲,且有準職承傳,故備擬受點矣,因臺啓改正,則當此農節,迎送有弊,李積,還爲仍任盈德縣令,何如?上曰,依爲之。金錫胄所啓,今此討逆別試時,武科初試數,當爲豫定,取考前例,則甲申年初試,以六百爲限,其後金賊討逆,則合慶增廣,而前規,或以六百,三百,二百,爲限,二百則最少,六百,似過。以四百,折中定式,何如?上曰,依爲之。又所啓,頃因鄭維岳疏陳,宗室二品以上伴從,特爲定給矣。卽今方有營繕之擧,用道浩大,如此之類,所當姑爲還減,以省浮費矣。上曰,依爲之。又所啓。仁嬪祠宇,依大院君廟制造成事,命下矣。其在國家尊奉之義,雖若無所差別,而大院君,是我宣廟本生之親,故爲立別廟,且有親祭之時,宜其制度之宏大,與他祠不同矣。仁嬪諸子中,信城君,最長而無子,故元宗大王,初主其祀,及仁祖入承大統之後,傳于義昌君。新門內義昌家祠宇,卽仁祖朝初年所建者,間架制度,無所別異,及楨繼主義昌之祀,又移其家於駱洞,而祠宇則孝廟,自內需司出力改建,比新門內祠宇,不過稍闊其間架尺數而已。其不與大院君廟,同其制度者,必有深意於其間,則今移建之時,似當遵用其制。下詢于大臣,定之,何如?壽恒曰,臣意與金錫胄無異。隆殺之節,與大院君有別矣。上曰,依孝宗朝折定制度營建事,分付該曹。江華留守李䎘所啓。庚戌辛亥,近者所未有之飢歲,故八路列邑,還上逋欠之類,朝家皆許蕩滌,而江都則獨以軍餉之故,還上未收之類,逃故居多,而不爲許減,年年徵督,故民怨甚多,殊非保障優恤之道。未收之數,一一査出,則一萬一千七十石零。今若特許蕩減,庶可收拾人心,所失雖多,所獲則多矣。維重曰,十年前逋欠,到今無還徵之理,特許蕩減,慰悅民情,宜矣。上曰,連歲飢荒之餘,不可無軫恤之道。辛亥以上逋欠,特爲蕩滌。又所啓,廣城,實爲江都之要津,許秩爲留守時,無端弊塞,民情極以爲不便。蓋甲串氷塞之後,則廣津奚緯要通之路?不可永塞,今又復通,宜矣。上曰,依爲之。又所啓,本府將官久勤之類,一依京衙門將官例調用事,曾有承傳,而近來無一人擧論者,將官輩,不無落莫之歎矣。他日緩急,無以得力,今後都目,一二人,必須調用,以爲慰悅之地,何如?上曰,江都將官,別爲調用事,分付該曹。閔維重所啓。臣方爲掌苑署提調,本署,去己未春夏秋冬,兩等褒貶所當依例磨勘入啓,而其時官員,皆已遞易,到今等第,實無可據。自前亦有未磨勘,褒貶蕩滌之規,姑爲置之,何如?上曰,勿爲之,可也。閔鼎重所啓,司譯院,去秋冬褒貶,依他司例置之,何如?上曰,一體勿爲,可也。以上燼餘
今日入侍時,右議政閔鼎重所啓,頃日平安道放未放啓聞中,備局所管犯越罪人,竝啓聞施行之意,覆啓回移矣。其中採蔘罪人張義稷·金奉益·延大男,作黨犯越,義稷·大男,則現捉承服,而以奉益逃躱之故,推諉首謀於奉益,今方仍囚,以待奉益之執捉矣。本道,又以奉益捉得無期,義稷滯囚,可慮。法文,罪人,推諉首謀於在逃者,姑以從論,待在逃者執捉,按問首實,則還以首論。今亦依此施行爲當之意,稟報矣。奉益執捉間,姑依法文處之,何如?上曰,依爲之。金錫胄所啓,京畿大同收米,不足於經用者,幾至萬餘石,故前冬,旣定奪以他廳餘米,推移貸用矣。兩南月課鳥銃價米,多至三千餘石。今年姑停鳥銃之役,以其米移給畿廳,以補不足,何如?上曰,兩南鳥銃價米,移給於京畿廳,可也。又所啓,頃年各司貢物價裁給之時,典牲署羔口,曾前上下之價,餘數尙多,故姑爲全減矣。今因連歲被災,訖未復古,而所餘之數,給已告盡矣。此貢物價,還爲復舊,以爲前頭繼用之地,何如?上曰,依爲之。以上備局謄錄
今日入侍時,金壽興所啓,曾因承旨申厚載所啓,各軍門軍兵,勿爲直定事,定奪,蓋慮良丁之投屬於各衙門軍兵等閑役,亦慮因其私嫌而望定故也。近來各邑守令,凡軍兵有頉之類,絶無趁卽代定者。若專委於各邑,而不爲直定,則闕額,終無畢充定之勢,而卽今都監軍士中,或有兩人竝定保望告者,或有物故老除代定者。如此之類,身役有無,及可合軍役與否,令各邑査報充定,何如?上曰,依爲之。又所啓,都監馬兵所受馬匹,若有有頉者,例爲還納司僕,受出他馬,而上年五月間,權大運以爲,馬兵等不能善養,致令馬匹病傷而還納,如此之類,自司僕寺決棍事,啓請定奪,蓋以金錫胄,兼都監提調及司僕提調故也,而司僕寺,元非都監軍士決罪之地。今後,馬兵如有不善喂養,不謹驅使,致令瘦瘠,而病傷還納者,則自都監決棍,何如?上曰,都監馬兵之致傷其馬匹而還納者,自都監治罪,可也。
合啓,大司憲李翊相,正言尹攀啓曰,權大運·閔熙,請竝命遠竄事。許穆,請命中途付處事。見上上曰,勿煩。
大司憲李翊相啓曰,崔尙仰·朴斗卿,依律處斷事,鄭元老,罷職不敍事。措語見上上曰,勿煩。請收直赴儒生定坐次放榜之命事。上曰,亟停勿煩。措語見上
正言尹攀啓曰,柳赫然亟正邦刑事。上曰,毋庸堅執。睦來善·李夏鎭竝遠竄事。上曰,勿煩。信川郡守李益華,龍川府使尹淑,義盈庫主簿姜鈺,德山縣監梁暹,靑山縣監南重維,金川郡守鄭時卿,請竝命削去仕版事。見上上曰,依啓。大司憲李翊相啓曰,臣於向者,以柳栽·吳尙游史薦不合事,論啓削薦,而其時未及深思,只論被薦之人,不及薦主矣。今者大臣,以不爲竝論,非之,至於追罷薦主,臣之疲軟不職之失,著矣。不可一刻仍冒於臺次,請命遞斥臣職。答曰,勿辭,退待物論。朝報
上在昌德宮。停常參·經筵,只晝講。
下直,春川府使申伉,載寧郡守尹彬,黃州判官鄭煜。
謝恩,大提學李敏敍,工曹參議李柙,兵曹參議鄭載禧,副修撰權是經,典籍權持。
掌令柳之發啓曰,朝綱振肅,政化維新,中外臣庶,孰不拭目瞻仰?當此更始之初,宜招謇諤之士,列于臺閣,以贊我聖上淸明之治,而不料千萬夢寐之外,恩命之召,亦及於如臣最下者。臣於是,追惟昔日之諐尤,驚惶感愧,不知措身之所也。顧以已試僨敗之蹤,固不當復厠於臺端,而且大司憲臣李翊相,卽臣同生妹夫也。法當相避,何可一刻晏然?請命遞斥臣職。答曰,勿辭,退待物論。
左議政鄭知和十一度呈辭。傳曰,安心調理。
晝講入侍,知事金錫胄,特進官趙師錫,承旨李翊相,玉堂崔錫鼎·朴泰遜,假注書金瑜,兼春秋金益九·韓構。
吏曹啓曰,守令有闕,政事,取稟。傳曰,當日爲之。
持平李秀彦啓曰,臣伏見長官避辭,不勝瞿然之至。史局之薦,至嚴至重,苟非其人,罪其薦主,自是理之當然,而臣見識昏謬,未卽竝論,不職之責,在所難免,何敢一刻抗顔於臺閣乎?請命遞斥臣職。答曰,勿辭,退待物論。
今日晝講時,兩司之官差出,卽爲牌招察任,榻前下敎。右副承旨牌招事,及玉堂闕員,勿論相避,今日政差出牌招事,及同副承旨尹趾善,今姑遞差事,榻前定奪。
傳曰,當此農節,字牧之任,不可久曠,新除授守令,數日內催促發送,可也。
政院啓曰,新除授左承旨兪瑒,時在京畿永平地。斯速乘馹上來事,下諭,何如?傳曰,因擧動之臨迫,同副承旨,特爲改差矣,今觀啓辭,左承旨兪瑒,亦在外云。雖非不遠之地,上來遲速,未可豫料,今姑改差,以在京無故人,差出,可也。
今日引見時,合啓,請權大運·閔熙竝遠竄事,請許穆中途付處事。上曰,勿煩。
大司憲李翊相所啓,崔尙仰·朴斗卿,依律處斷事,鄭元老,罷職不敍事。上曰,勿煩。請試取儒生居首一人外,其餘二人拔去,因收定坐次放榜之命。上曰,亟停勿煩。又所啓,臣於向者,以柳栽·吳尙游史薦不合事,論啓削薦,而其時未及深思,只論被薦之人,不及薦主矣。今者大臣,以不爲竝論,非之,至於追罷薦主,臣之疲軟不職之失,到此著矣。不可一刻仍冒,請命遞斥臣職。上曰,勿辭,退待物論。
正言尹攀啓曰,請罪人柳赫然亟正邦刑事。上曰,勿煩。請睦來善·李夏鎭竝遠竄。上曰,毋庸堅執。又所啓,請信川郡守李益華,龍川府使尹淑,義盈庫主簿姜鈺,德山縣監梁暹,靑山縣監南重經,金川郡守鄭時卿,竝削去仕版。上曰,依啓。
院啓,請柳赫然亟正邦刑,請睦來善·李夏鎭竝遠竄事。晉州爲邑,最稱雄州,物衆地大,自古難治。新除授牧使趙時瑗,品調庸緩,素乏才能,從前莅任,亦多鄙瑣之事。彈壓之望,剸劇之責,決難付之於如此之人,而況家在至近之地,尤不可使之赴任。請晉州牧使趙時瑗改差。前牧使尹河,本以積之近族,爲其腹心,前後遷職,皆藉其勢,州牧之任,元非可堪,物情固以怪駭。及爲定州牧使,專事貪饕,誅求剝割,奸濫無比,遂使關西雄饒之邑,皆爲空虛蕩敗之地。其所入己,不可勝計,而至於私發官穀一百數十餘石,密付京江船人金明貴者,使之分納自己所親諸人處,所犯狼藉,傳說喧騰。當此更化之日,方懋淸明之治,如此贓汚之類,所宜重治,以徵他人,請船人金明貴,令攸司囚禁明査後,前牧使尹河拿問,依律定罪。竝引嫌而退,初不竝論,未免疎漏,揆以臺體,勢難在職。承牌不進,雖出於不敢徑進,而旣違召命,不可仍在。相避之員,已以他事見遞,則已無應遞之嫌,安有可遞之事?請大司憲李翊相,大司諫李敏敍,持平李秀彦,竝命遞差,掌令柳之發,出仕。答曰,不允。改差事,及處置事,依啓。
合啓及府前啓,日暮姑停。以上朝報
今日入侍時,知事金錫胄所啓。鐵山監牧官所管魚箭,明禮宮,自丁巳占取收稅,宣川身彌島牧馬看養事,一涉之身,亦爲一體收稅。事雖微細,無端取去,事理不可,竝令仍前還給事,分付,何如?上曰,依爲之。
大司諫李敏敍啓曰,臣於昨者,召牌之下,以新授兼帶,萬不近似,辭疏未入,危悃未暴,不敢輕進,未免坐違嚴召,臣罪大矣。請命遞斥臣職。答曰,勿辭,退待物論。朝報
上在昌德宮。停常參·經筵。
下直,端川郡守宋光璧。
謝恩,右承旨鄭載禧,副摠管趙師錫,承文博士金一夔,靑山縣監朴長建,兼春秋鄭尙獻,蔚山府使金粹五。
兵曹,來八月二十日討逆別試武科初試規矩,六兩二矢百步,柳葉箭一巡一中,騎蒭一次二中,取二技。
薦主罷職現告,李玄錫·安如岳·柳世鳴·睦林一·南致熏·李萬元。
傳曰,明日晝講爲之。
傳曰,憲長不可暫曠,更爲牌招。
大司憲金萬重提學辭免上疏。入啓。答曰,省疏具悉。卿之文學,實合是任,卿其勿辭,從速察職。
禁府都事魚震陟,三水郡遠竄罪人吳始壽,押去後入來。
慶尙監司朴信圭,以本道敬差官·都事,竝被拿推事,辭狀。傳曰,混同陳起,虛實相蒙之罪,專在於敬差官,卿無所嫌,勿辭,從速察職事,回諭。
政院啓曰,大司憲金萬重,承牌到闕下,陳疏退出矣。疏批已下,更爲牌招乎?敢啓。傳曰,依啓。
兵曹啓曰,北兵使有闕,依近例令備邊司擬薦,何如?傳曰,允。
政院啓曰,近日史局一空,上下番,連以兼春秋入直,事體苟簡,莫此爲甚,而檢閱李玄紀,昨日除職之後,稱以情勢難安,今日亦不出謝,累度催促,終不入來,怠慢之習,誠爲駭然。爲先推考,卽爲牌招,察任,何如?傳曰,允。
檢閱李玄紀,牌不進,推考傳旨,下禁府。
禁府,李玄紀拿囚。啓。
謝恩,大司憲金萬重。
合啓,請權大運·閔熙竝遠竄事。請許穆中道付處事。答曰,毋庸强聒。
府啓,請崔尙仰·朴斗卿依律處斷事。請鄭元老罷職不敍事。新除授持平李墩,時在京畿龍仁地。請斯速乘馹上來事,下諭。前啓,直赴儒生居首外,其餘二人拔去,仍收定坐次放榜事,停啓。答曰,不允。下諭事,依啓。
院啓,請罪人柳赫然亟正邦刑事。請睦來善·李夏鎭竝遠竄事。請船人金明貴,令攸司囚禁明査,前牧使尹河,依律定罪事。答曰,不允。末端事,依啓。
大司憲金萬重啓曰,臣情勢惶蹙,再違召牌,譴責不加,恩召又降,分義所在,不得不冒昧出肅,而不但臣難冒之狀,如前疏所陳,旣有違牌之罪。決不可仍在臺席,請命遞斥臣職。答曰,勿辭,退待物論。以上朝報
兵曹啓曰,北兵使有闕,代令備邊司議薦,何如?傳曰,允。
備邊司啓曰,本司堂上二員有闕。以大提學李敏敍,提調差下,副提學南二星,副提調差下,亦令仍差有司之任,何如?答曰,允。以上備局
大司諫李敏敍上疏。大槪,新授職名,萬不近似,加以重患暑瘧,方此委頓,召牌之下,竟未祗赴,亟遞臣職,仍治臣罪事。入啓。答曰,省疏具悉。爾其勿辭,從速察職。朝報
上在昌德宮。停常參·經筵,只晝講。
下直,密陽府使南益熏,軍威縣監朴世熙,慶州府尹李東溟,義城縣令南尙熏,定川縣監李尙,洪原縣監黃塯。
謝恩,大司諫李選,龍川府使鄭昌翰,兵曹正郞申琓,晉州牧使兪夏謙,成川府使李端錫,工曹佐郞權持,多慶浦萬戶尹賓殷,兼執義睦林儒。
傳曰,下直守令,留待。
左議政鄭知和十三度呈辭。入啓。傳曰,安心調理。
大司諫李選啓曰,薇垣之長,地分淸切,決非如臣庸陋,所敢承當。加以宿疾沈痼,語音全失之中,暑瘧兼劇,殆不省事,致違召牌,露章自劾,而譴責不加,溫批反降,兢惶感激,不得不扶曳肅謝,而旣速違慢之罪。不可一刻仍冒,請命遞斥臣職。答曰,勿辭,退待物論。
晝講入侍,知事閔維重,特進官呂聖齊,承旨鄭載禧,玉堂南二星·朴泰遜,假注書金瑜,兼春秋韓構·金益九。
吏曹啓目,粘連京畿監司狀啓云云,楊川縣監尹謐,利川府使徐文重,竝請仍任,而邑有大小,治有難易,移此擬彼,實出於爲官擇人之意。況今賑政已罷,交代旣出,狀啓內辭緣,勿施,何如?啓依允。
備邊司啓曰,本司二員有闕。以大提學李敏敍差下,副提學南二星,副提調差下,竝令察任,何如?傳曰,允。
同副承旨朴純辭職上疏。入啓。踏啓字。
吏曹啓曰,承旨有闕,政事,取稟。傳曰,當日爲之。
禁府,任翊鏡城,李胤慶渭原,極邊定配。啓。
謝恩,同副承旨黃儁耉,禮曹參議鄭重徽。
大司諫李選,牌不進,推考傳旨,下禁府。
禁府,李選拿囚。啓。
領議政金壽恒,戶曹判書閔維重,請對入侍時,咸鏡監司尹堦,數日內發送事,榻前下敎。初八日春塘臺擧動時,武士下輩中,痘疫犯染人,各別禁斷之意,前期知委事,榻前定奪。
合啓,請權大運·閔熙竝遠竄事,請許穆中道付處事。答曰,毋庸瀆擾。
府啓,請崔尙仰·朴斗卿依律處斷事。請鄭元老罷職不敍事,引嫌而退。承牌不進,在例當遞,請大司憲金萬重,遞差。答曰,不允。處置事,依啓。
院啓,請柳赫然亟正邦刑事。請睦來善·李夏鎭竝遠竄事。引嫌而退。疾病之來,雖所難免,而旣違召命,勢難在職。請大司諫李選,遞差。答曰,不允。處置事,依啓。
今日領議政請對入侍時所啓,今番別薦之人,旣已分秩抄啓,而薦主旣少,且緣聞見不逮,被薦者,多是京中士夫,而外方之人,所與者絶無。人才,固無京鄕之殊,草野之間,必有遺才之歎。令諸道監司,各薦其道內有才行者三人,以爲一體調用之地,何如?上曰,草野之人,亦必有可用之才,分付諸道監司,各薦三人,可也。又所啓,近來公道漸下,人心不古,每當薦人之際,固不無嘵嘵之說,而其在朝家事體,若有循私誤薦者,隨現論罪則可也,何可因此而遂廢別薦之規,以遏用人之路乎?曾前別薦抄啓之中,亦多可用之人,而竝皆廢閣不用,誠爲可惜。令該曹擇其可用者,一體調用,似當矣。上曰,依爲之。又所啓,近來人才絶無,銓曹注擬之際,每患苟簡,承旨·參議,亦無以備望。在前雖承旨望,或有啓請外任竝擬之例矣。淸風府使任相元,爲人雅潔,文才亦優,且其外補已久,如此之人,若遷除內職,則必有裨益於文翰之事矣。上曰,前頭承旨及相當窠闕差出時,啓請擬望事,分付該曹。又所啓,禁推之規,始於孝宗朝,而自上察其所犯輕重,臨時下傳旨於禁府矣。自下直捧禁推傳旨於禁府,定爲成法,此出於欲杜牌不進紛紜之弊,而朝紳中,或有實病,或有情勢之不安者。如此之類,一體禁推,則恐非體下之道。且以近日史官事見之,禁推頻數,牌不進紛紜,有倍於前,徒損國體,無益於杜弊之道,不可不變通矣。上曰,今後,勿爲直捧禁推傳旨,一依前規稟捧前旨,以爲隨時量處之地,可也。以上朝報
上在昌德宮。停常參·經筵。
下直,忠淸道推考敬差官安後泰,咸興判官金必振,北靑判官金澍,綾州牧使朴鎭圭。
謝恩,利川府使沈益善,禮曹正郞李泰龜,陽川縣監李萬東,承文博士李日翼,慶尙都事李麟徵,兼春秋尹趾完。
吏曹,弘文錄,李秀彦。啓。
明日春塘臺庭試時,武科參試官三,吳斗寅·柳重起·李寅夏,參考官,申琓·李台老·魚壽一。
大司憲李敏敍解職上疏。入啓。答曰,省疏具悉。卿其勿辭,從速察職。
禁府,金重南,光陽縣流三千里定配。啓。
洪震碩拿囚。啓。
明日,春塘臺文武科放榜出宮正時,寅正二刻。
合啓,請權大運·閔熙遠竄事。請許穆中道付處事。答曰,勿爲煩論。
府啓,請崔尙仰·朴斗卿等事。請鄭元老罷職不敍事。答曰,毋庸瀆擾。
院啓,請柳赫然亟正邦刑事。請睦來善·李夏鎭遠竄事。答曰,毋庸瀆擾。
政院啓曰,今此直赴儒生坐次,庭試常時,例有□試官望。依殿試儒生次,磨鍊以入之意,敢啓。傳曰,知道。
明日春塘臺直赴儒生庭試時,讀券官三,領議政金壽恒·閔維重·李翊相,對讀官四,南二星·朴泰尙·崔錫鼎·尹趾完。
領·右相·兵曹判書,請對入侍。
兵曹啓曰,本曹郞廳一員則在外,一員則兼春秋入直,而正郞任堂,身病甚重,勢難供仕云。明日春塘臺擧動時,事多苟艱,正郞任堂,改差,令該曹以在京無故人,當日內口傳差出,何如?傳曰,允。
吏曹口傳政事,以李秀彦爲兵曹正郞。以上朝報
今日請對入侍時,領議政金壽恒所啓,今番別薦之人,旣已分秩抄啓,而薦主旣少,且緣聞見不逮,被薦者,多是京中士夫,而外方之人,所與者絶無。人才,固無京鄕之殊,草野之間,必有遺才之歎。令諸道監司,各薦其道內有才行者三人,以爲一體調用之地,何如?上曰,草野之人,亦必有可用之才,分付諸道監司,各薦三人,可也。又所啓,近來公道漸下,人心不古,每當薦人之際,固不無嘵嘵之說,而其在朝家事體,若有循私誤薦者,隨現論罪則可也,何可因此而遂廢別薦之規,以遏用人之路乎?曾前別薦抄啓之中,亦多可用之人,而竝皆廢閣不用,誠爲可惜。令該曹擇其可用者,一體調用,似當矣。上曰,依爲之。又所啓,近來人材絶乏,銓曹注擬之際,每患苟簡,承旨·參議,亦無以備望。在前雖承旨望,或有啓請外任竝擬之例矣。淸風府使任相元,爲人雅潔,文才亦優,且其外補已久,如此之人,若遷除內職,則必有裨益於文翰之事矣。上曰,前頭承旨及相當窠闕差出時,啓請擬望事,分付該曹。以上朝報
上在昌德宮。停常參·經筵。
謝恩,大司憲李敏敍,右通禮李萬封,參知姜世龜,兵曹正郞李秀彦,司藝成虎徵,司僕判官李曼著。
夜五更,艮方,有氣如火光。榻前,大司憲李敏敍啓曰,臣曾任諫院,有牌招不進之罪,推緘未勘,不可仍在臺席。請命遞斥臣職。答曰,勿辭,推考蕩滌。
大駕,詣春塘臺。入幕次後,藥房·政院·玉堂問安。答曰,知道。
平安監司書目,龍崗縣令閔安道罷黜事。
吏曹啓目,新恩政事,取稟。傳曰,還宮後爲之。
禁府,郭世楗拿囚。啓。
長生殿啓目,粘連慶尙監司狀啓,黃腸木偸斫前後守令,査覈云云。醴泉前郡守李守恒·尹以道·李聖時,奉化前縣監李碩堅·姜碩範,安東前府使申厚載,竝拿問定罪,何如?啓依允。
江原監司兪根上疏。大槪,新授方面重任,決非如臣譾劣者所敢當,而且臣宿病新恙,行路添劇,卽者來伏城外,而氣且危惙,難望起動,不得不冒死陳懇,冀蒙恩遞事。入啓。答曰,省疏具悉。卿其勿辭,速往欽哉。
副提學南二星備局堂上辭免上疏。入啓。答曰,省疏具悉。爾其勿辭,從速察職。
判中樞姜柏年上疏。大槪,宿病沈痼之中,猝患泄痢之症,末由運動,今日春塘擧動,未得進參,惶隕無地,乞遞臣職事。入啓。答曰,省疏具悉。身有疾恙,未參班列,別無所傷,卿其安心勿辭,調理察職。
合啓,請權大運·閔熙遠竄事,許穆中道付處事。入啓。答曰,毋庸堅執。
院啓,請柳赫然亟正邦刑事,睦來善·李夏鎭遠竄事。入啓。答曰,毋煩。
府啓,請崔尙仰·朴斗卿依律處斷事。入啓。前啓,鄭元老事,停啓。答曰,毋煩。
謝恩,鎭川縣監張世南。以上朝報
上在昌德宮。停常參·經筵。
下直,朔寧郡守金錫翼。
謝恩,刑曹參判李翊相,司宰僉正黃世耉,宗簿正趙宗著,禁府都事李郁,江原監司兪根,德山縣監趙淳源,慶基殿參奉黃欽。
左議政鄭知和十四度呈辭。傳曰,安心調理。
備忘記,典籍李師命,文學可合擢用,不但廟堂諸臣,業已別薦而已,前者賜柑製述及昨日庭試,連次居魁,亦可見文才特異也。如此之人,擢置經幄,以備顧問。今番都堂弘錄時,一體圈點,俾無遺才之歎。
禁府,尹以道·李守恒·姜碩範拿囚。啓。
戶曹啓曰,本曹郞官,各有分掌,最爲緊重,必須得人久任,然後可責其效。今者佐郞李光夏,處事詳敏,頗有擧職之望,而曾未浹旬,遽移漢城判官。遞易頻數,事甚可慮,佐郞李光夏,仍任,何如?傳曰,允。
政院啓曰,近來史局一空,以兼春秋入直,今已累日。前檢閱李玄紀,昨日政,還付本職,而稱以薦主被罪,情勢不安,又不肅謝。頃日榻前,以李玄紀,別無引嫌之事,斯速行公,仍爲新薦之意,下敎,故以此再三分付催促,而一向引入,無意入來,殊甚未便。檢閱李玄紀,從重推考,卽爲牌招察任,何如?傳曰,允。
檢閱李玄紀辭職上疏。入啓。答曰,省疏具悉。爾其勿辭,從速察職。
謝恩,檢閱李玄紀。
合啓,請權大運·閔熙竝遠竄事。答曰,毋庸瀆擾。許穆中道事,停啓。
院前啓,請柳赫然亟正邦刑事。請睦來善·李夏鎭竝遠竄事。
府啓,請崔尙仰·朴斗卿依律處斷事。
答府·院啓曰,亟停勿煩。朝報
上在昌德宮。停常參·經筵。
二更三更,月暈。
下直,成川府使李端錫。
陳慰兼謝恩使沈益顯,副使申晸,書狀官睦林儒,出去。
謝恩,司成崔後尙,掌樂主簿金一夔,全羅右水使洪重亨,部將權克升,司饔奉事崔嵩齊。
傳曰,上·副使·書狀引見。
傳曰,明日晝講爲之。
合啓,請權大運·閔熙竝遠竄。答曰,勿煩。
院啓,請柳赫然亟正邦刑事。請睦來善·李夏鎭竝遠竄事。答曰,毋庸强聒。
府啓,崔尙仰·朴斗卿依律處斷事。停啓。
禁府都事李舜岳,柳赫然押去後,入來。
謝恩,引儀李舜岳。
護軍金世器,全羅左水使遞來。以上朝報
備邊司啓曰,本廳所納大同米,必以可食精米收捧,乃是事目,而今者淸州米二百八十八石,不但品甚麤糲,粗粒,亦且相雜。本邑之全不着念之狀,殊極可駭。前此鎭川縣監權大遠,旣以此罷黜,則淸州牧使洪世亨,亦不可置之,,一體罷黜,次知監色,令本道移囚他官,各別嚴刑後啓聞,以爲懲後之地,何如?傳曰,允。以上備局謄錄
上·副使·書狀官,入侍。副使申晸所啓,自前赴京時,譯官輩,例爲齎去銀貨,到京之後,多有聚斂酬應之事,而今番則譯官,空手以去,無以酬應云。彼輩,必以有異於前,致訝矣。上使沈益顯曰,我國元無銀貨,例自東萊貿來,赴京驛官輩齎去,而今番則東萊銀貨不來,故譯官輩齎去銀貨,多不及於國家元定之數,到彼之後,無以各出銀兩酬應例給之人云。彼輩則不知齎去之數,比前減少,而必以略及,爲訝矣。大臣,亦慮此弊,欲自管餉,料理貸給,而未知幾許,則可以周足矣。上曰,京衙門則無可貸之銀貨,自管餉運餉,貸給銀八千兩,而六千兩則自管餉貸給,二千兩則自運餉貸給,可也。上使沈益顯曰,自前赴京時,灣上盤纏,例自運餉磨鍊給送,而比年北京,連歲凶歉,到京後貿糧之資,必須比前加磨鍊以去,可無狼狽之患。分付此意義州府尹,何如?副使申晸曰,彼地連凶,必有艱食之患,前路雨水,不無濡滯之患,加齎盤纏,到彼之後,撙節以用,若有羸餘,則回來時還納,似爲無妨矣。上曰,今番使行,灣上盤纏,比前參酌,加磨鍊以送事,分付于義州府尹,可也。
上在昌德宮。停常參·經筵,只晝講。
下直,草溪郡守韓世弼。
謝恩,持平李墪,忠淸水使李立身,典籍李師命,濟州判官任弘亮,禮曹佐郞金晳,江西縣令朴銑。
左議政鄭知和十五度呈辭。傳曰,安心調理。
知事李觀徵三度呈辭。入啓。遞差。
兩慈殿·中宮殿,藥房問安。答曰,知道。藥房啓曰,暑氣蒸鬱,伏未審此時,聖體若何,兩慈殿氣候,亦何如?臣等不任仰慮之至,敢來問安。答曰,慈殿氣候安寧,予亦無事矣。
左承旨安縝辭職上疏。入啓。遞差。
假注書金瑜改,代金灝爲假注書。
宣惠廳啓曰,本廳所納大同米,必以可食精米收捧,乃是事目,而今者淸州米二百八十八石,不但色甚麤糲,粗粒亦且相雜。本邑之全不着念之狀,殊極可駭。前此鎭川縣監權大遠,旣以此罷黜,則淸州牧使洪世亨,亦不可置之,一體罷黜,次知監色,令本道移囚他官,各別嚴刑後,啓聞以爲懲後之地,何如?傳曰,允。
禁府,申厚載拿囚。啓。
傳曰,明日晝講爲之。
京畿監司書目,楊州呈,以司業朴世采上疏上送事。啓。答曰,省疏具悉爾懇。旣往之事,不必爲嫌,爾之學問,冠人,予已聞知。宜勿過辭,從速上來,以補不逮。
晝講入侍,特進官吳斗寅,同知事李敏敍,承旨黃儁耉,玉堂崔錫鼎·權是經,假注書金灝,兼春秋金益九,史官李玄紀。
吏曹啓曰,承旨有闕,政事,取稟。傳曰,明日爲之。
院前啓,請柳赫然亟正邦刑事。請睦來善·李夏鎭竝遠竄事。
傳曰,已定禮論,更爲提起者,論以逆律,槪無痛惋之意,爲人臣分義,旣承此敎之後,亦何敢更爲提起哉?其中强臣凶孽四字,似爲過當,此四字,傳旨中付標以入。
京畿監司書目,永平呈,以兵曹參議兪瑒辭職上疏上送事。啓。答曰,省疏具悉。爾其勿辭,調理上來。
合啓,請權大運·閔熙竝遠竄事。答曰,勿煩。以上朝報
備邊司郞廳,以領·右相意啓曰,畿甸各邑,連歲凶歉之餘,今年兩麥,又爲不實,民間飢困方急。牟麥還上,若依常年準捧,則必有難支之患,不可無變通之道。尤甚邑則元數內,限三分之一,之次邑則折半收捧事,分付本道,使之先期知委各邑,何如?答曰,允。
同知事李敏敍所啓,煙戶之弊,旣已發端,故敢達所懷矣。大同立法,民結則科外出役者,防禁至嚴,故一應雜役,皆萃於煙戶。雖以畿甸言之,田結之役,則不過大同·田稅,而煙戶之役,則倍蓰於本役,民不能支堪。且臣曾前受任南方時,目見煙戶不均之弊。蓋煙戶,以戶出役,故不問戶之大小殘盛,一體出役,兩班·土豪等,雖有奴婢數十口,挾戶數十家,只出一戶之役,女戶單丁,人口只二三者,亦出一戶之役,其爲不均,莫此爲甚,若不及變通,則民間形勢,必有難保之患,不可不別作事目,嚴立科條,俾爲均役之地矣。上曰,後日大臣登對時,稟定,可也。
京畿監司書目,利川呈,以獻納柳□□辭職上疏,上送事。啓。答曰,省疏具悉。爾其勿辭調理,上來察職。朝報
上在昌德宮。停常參·經筵。
謝恩,司評李亨稷,龍崗縣令洪有龜。
領議政箚子。大槪,冒陳瞽說,仰冀財察事。入啓。答曰,省箚具悉卿懇。今玆一體圈點之命,實出於愛惜人才之道也。卿之箚中,爲國家慮後弊之意,溢於辭表,予甚嘉尙。當令還寢,卿其安心焉。仍傳曰,遣史官傳諭。
傳曰,今日晝講姑停。
都堂弘文錄。李秀彦·吳道一·柳譚厚·宋光渝·沈潭·林泳·申琓·李墪·嚴緝·李后沆·朴泰輔·洪萬遂。
合啓,請權大運·閔熙竝遠竄事。答曰,毋庸强聒。
院啓,請柳赫然亟正邦刑事。請睦來善·李夏鎭竝遠竄事。答曰,亟停勿煩。
忠淸監司書目,扶餘呈,以正言林泳上疏上送事。啓。答曰,省疏具悉。爾之文學,予已聞知,宜勿過辭,從速上來察職。朝報
上在昌德宮。停常參·經筵。
下直,晉州牧使兪夏謙。
左副承旨李翊辭職上疏。入啓。踏啓字。
傳曰,明日晝講爲之。
傳曰,大臣·備局堂上,引見。
忠淸監司書目,大興呈,以今月初四日雨雹緣由事。
今日引見時,右承旨崔逸所啓,左副承旨李秞,時在黃海道延安府任所,同副承旨任相元,時在忠淸道淸風府任所。斯速乘馹上來事,下諭,何如?上曰,依啓。
修撰李秀彦上疏。大槪,迫於嚴召,趨詣闕外,而經幄論思之職,決難承當,且有情勢之不安,不得不冒死呼籲,懇乞亟許鐫免事。入啓。答曰,省疏具悉。爾其勿辭,從速察職。
謝恩,副修撰吳道一,修撰李秀彦,左承旨鄭載禧,右承旨崔逸,右副承旨黃儁耉,校理權是經,副校理申琓,內贍寺主簿權德衍。
禮曹佐郞韓範濟,宋浚吉致祭後,入來。
掌令柳之發啓曰,無狀小臣,猥忝言地,上不能補闕拾遺,下不能繩愆糾謬,愧懼隨行,已有日矣。今者長官,以李商翼事,見斥於大臣,引避退待。臣於是不勝瞿然之至。臣自外趨朝,則本府,已令該部査覈,而又有洪哥婢子,追後呈狀矣。及臣行公之後,考見部官所報,及洪婢狀辭,則彼此之言,大相不同。臣意以爲旣査之後,則不可不鉤得實狀,更令部官,明査以報,未及論啓者,槪出於愼重之意,而大臣,旣以此爲非。臣之所失,比長官尤大,何敢一刻仍冒?請命遞斥臣職。答曰,勿辭,退待物論。
持平李墪啓曰,卽者伏見長官避辭,則今日筵中,以商翼事,被斥於大臣事也。當部査覈之擧,雖在於臣出仕之前,而臣之行公,今已數日,則不卽論啓之責,臣亦難免。請命遞斥臣職。答曰,勿辭,退待物論。
今日引見時,大司憲李敏敍啓曰,李商翼事,臣未出仕之前,本府又令該部査覈,而臣意亦欲詳知事狀,而請罪矣,今被大臣之非斥,臣之所失,著矣。請命遞斥臣職。答曰,勿辭,退待物論。正言尹攀所啓。請柳赫然亟正邦刑事。上曰,勿煩。又所啓,請睦來善·李夏鎭竝遠竄事。上曰,勿爲煩論。
合啓,憲府,無城上所,姑停。
左議政鄭知和十六度呈辭。傳曰,安心調理。
今日引見時,領議政金壽恒所啓,頃聞司憲府,有呈狀事,前監察李商翼,乘醉夜入故牧使洪柱一妾女家,其舅以此呈狀司憲府。雖未知其間曲折之如何,而商翼旣是朝官,洪女亦非下賤,商翼果有所犯,則所當以法科罪,雖或不實,亦當明白辨覈,使人心曉然無疑,而憲府旣不請拿,又不移送刑曹,只令部官,泛然査覈,呈狀已久,尙今掩置,其意不可曉,而因此閭巷之間,莫不譁然竊疑,前後臺官所爲,殊涉非矣。李商翼,爲先拿問,洪家呈狀,亦令嚴覈處置,何如?上曰,依爲之。又所啓,頃因大司憲李敏敍榻前陳達,各道煙戶之役,後日登對時,稟定事命下矣。大同事目內,煙戶之役,一切禁斷,而法典漸弛,各邑大小科外之役,皆歸於煙戶,民不能堪,誠如李敏敍所達,不可無變通之道。若以民戶之大小盛殘,分等出役,不可無不均之歎,而分等之後,平均出役,亦似不易,此時猝然變通,恐有難便之端。姑以科外雜役,勿爲濫責之意,爲先嚴飭各道,餘議變通之道,似當矣。閔鼎重曰,大同設立後,田結之役,皆入於其中,而役民一款,不爲擧論,故各邑未免以煙戶出役,民役倍重,職由於此。分等出役之論,誠是,而此時亦難容易變通矣。壽恒曰,各邑煙戶之役,雖非事目本意,多有不得已出役之事,其間亦有輕重緊歇之別。爲先分付諸道監司,各邑出役,各別使之從實啓聞,以爲變通之地,何如?上曰,大同事目外,不得已煙戶出役之數,爲先査問各道監司,使之詳細啓聞後,講定節目,從長變通,可也。鼎重曰,種桑,固是勸農蠶之一事,近不申飭於栽植之節,而事目中,有本道監司·各邑守令及都事·御史摘奸,又自朝家,別爲摘奸之文,故以致州縣,督責民間,騷擾之弊,嶺南尤甚云。除當節申飭栽植之外,勿爲侵撓民間事,分付各道,何如?金錫胄曰,尹鑴爲工曹判書時,又爲分付各道,每於月終,令各邑牒報所種生活之數,尤爲煩擾矣。上曰,常時勿爲摘奸,亦勿煩報于工曹事,分付,可也。領議政曰,京各司官員,滿三十朔,則他司相換,自是法典,而近來創出新規,滿三十朔者,直爲遞改,至於未滿三十朔之移差他司者,亦通計前銜,一體遞易,此事亦未妥當矣。各司官員,如有不勝其任者,則本司堂上,用殿最之法,銓曹與臺諫,亦可以入啓澄汰,何必此無前之法乎?自今以後,滿三十朔相換之事,一體法典爲之,何如?上曰,依爲之。以上朝報
有政。吏批,權是經爲校理,李秀彦爲修撰,吳道一爲副修撰,李秞爲左副承旨,任相元爲同副承旨,洪茂爲淸州牧使,尹敍績爲禁府都事,羅良佐爲禧陵參奉,李仁碩爲漢城庶尹,李舜岳爲刑曹佐郞,李孝源爲兵曹正郞,林泳爲副修撰,申琓爲副校理,尹搢爲淸風府使,金晳爲江原都事,金載顯爲延安府使,尹世紀爲正言。
上在昌德宮。停常參·經筵,只晝講。
夜一更至四更,月暈。
謝恩,戶曹參議李選,佐郞李光夏,學錄李萬根,兵曹正郞李孝源。
監察茶時,傳曰,持平申懹,牌招察任。
吏曹啓目,粘連謝恩副使申晸狀啓云云,所帶之職,實非閑局,依所辭改差事,宰臣進退,不敢擅便,上裁,何如?啓依回啓施行。
吏曹啓曰,陽川縣監李萬東呈狀內,老母今年八十二歲,宿病沈綿,不得赴任云。情理如此,李萬東罷黜,何如?傳曰,允。又啓曰,高山察訪李日井,以母病沈重,不忍赴任云。李日井罷黜,何如?傳曰,允。
禁府,李齊翼拿囚。啓。
晝講入侍,知事閔維重,特進官申汝哲,玉堂南二星·吳道一,承旨鄭載禧,假注書金灝,史官李玄紀,兼春秋金益九。
謝恩,持平申懹。
合啓,請權大運·閔熙竝遠竄事。答曰,依啓。
府啓,竝引嫌而退。當論不論,旣失臺體,欲待部査,尤涉苟且,請大司憲李敏敍,掌令柳之發,持平李墪,竝遞差。答曰,依啓。
院前啓,請柳赫然亟正邦刑事。請睦來善·李夏鎭竝遠竄事。答曰,毋庸强聒。
吏曹啓曰,臺諫有闕,政事,取稟。傳曰,明日爲之。
兵曹,司直閔點,當日卒逝,自今日至十五日,停朝市。啓。
左參贊李尙眞上疏。大槪,賤疾猝重,無計起動,未能詣闕陳啓,所管之事,冒乞特減追勘殿最之弊事。以停朝市,留政院。以上朝報
晝講入侍時,特進官申汝哲所啓,捕盜廳,只有書員四名,使令二名,而素無典僕,自前大倘妻子之爲奴者,或啓請移屬本廳,坐起之時,得以使喚於茶母矣,其婢子一口,今已年老,而不能使役。今此逆家婢子中,有根着若干口劃給,以爲成樣之地。摠戎廳,亦於辛卯年間,逆家奴婢,折受十餘口,而居生於高陽·果川等地矣,比歲凶荒,擧皆流散,每令本官,不爲首實擧行。本廳旣已設立衙門於京中,京案無一人使役者,事甚苟簡。逆家奴婢若干口,亦令一體定給,何如?上曰,令該院參酌劃給,可也。以上摠戎謄錄
忠勳府啓曰,本府,令庚申年春夏等褒貶,當爲磨勘,而有司堂上韓興君李汝發身病,限內不得磨勘之意,敢啓。傳曰,知道。以上忠勳府謄錄
上在昌德宮。停常參·經筵。
夜自三更,月暈。
下直,蔚山府使金粹五,利川府使沈益善。
謝恩,延安府使金載顯,江原都事金晳,漢城庶尹李仁碩,光州牧使金。
禁府,權大運江東,閔熙龜城遠竄。啓。
左議政鄭知和十七度呈辭。傳曰,安心調理。
黃海監司書目,安岳縣監朴鳳祥,濫刑殺人,爲先罷黜,其罪狀,令朝廷處置事。
右參贊李尙眞留院上疏。入啓。答曰,省疏具悉卿懇。身有疾病,未得詣闕,有何所嫌?去己未春夏殿最,依他例當令蕩滌矣。
忠勳府啓曰,今庚申年春夏等褒貶,當今磨勘,而有司堂上韓興君李汝發身病,限內不得爲之意,敢啓。傳曰,知道。
工曹啓曰,本曹郞廳及屬司官員,今庚申春夏等褒貶,當爲等第,而參判未差,參議李,方以身病,不得行公,限內不得爲之之意,敢啓。傳曰,知道。
傳曰,明日晝講爲之。
院啓,請柳赫然亟正邦刑事。請睦來善·李夏鎭竝遠竄事。答曰,亟停勿煩。
忠淸道推考敬差官安後泰,入來。
注書權德邵,交河地病親呈辭。入啓。給由出去。
上在昌德宮。停常參·經筵,只晝講。
京畿監司李端夏辭職上疏。入啓。答曰,省疏具悉。卿才,允合承宣之任,宜勿過辭,速往欽哉。
傳曰,晝講後,咸鏡監司,當爲引見,留待。
晝講入侍,知事金錫胄,特進官具鎰,承旨崔逸,玉堂崔錫鼎·吳道一,假注書尹德駿,兼春秋鄭尙獻·金益九。
府啓,京畿水使柳炳然,以罪人赫然之至親,當赫然鞫問之時,敢生營護之計,乃與國舅與重臣之庭,免冠俯伏,嗚呼乞哀,至以忠臣二字,加之赫然之身,肆然請釋,略無畏憚。赫然所犯,何等罪逆,而公言顯訟,有若忠而獲罪者然,其爲蔑法護逆,莫此爲甚,瞻聆所及,孰不駭憤?不可以無識武夫而置之,請京畿水使柳炳然,削奪官爵。近來國綱懈弛,人不畏法,鄕曲之間,武斷成風,土豪縱橫,小民困瘁,嶺南一道,其弊最甚。星州居前參奉李元祉,乃罪人元禎之弟也。自以一邑之鉅族,挾其父兄子姪之勢力,坐制列邑,頤指氣使,道臣·土主,小拂其意,則輒加詬辱,從而中傷之,故前後官吏,畏其氣焰,莫敢誰何,而侵虐小民,掠奪田土,惟意所欲,略無顧忌。非但一境之內,酷被毒痛,旁近各邑,亦受其害,此實民間之盜跖,而居喪挾娼,人理斁滅。如此傷風蔑法之人,不可不痛加懲治,以勵風俗,以紓民困,請前參奉李元祉,令攸司依法處置。礪山郡守沈樞,爲人頑鈍,行己麤鄙,發身以來,專事貪饕,其在京職,聚會雜徒,流連酒色,其在外任,剝割民生,營植家産,勳府匱竭之說,南郡板蕩之誚,不勝藉藉,而諂事權倖,廉恥道喪,高門懸簿,無不奔走,擧世唾鄙,羞與比列。豐德府使李壽曼,本以輕儇浮躁之人,唯知貪榮冒進之爲急,而不識廉隅名權之爲重,出入始壽·元禎之門,迎合諂媚之態,不一而足,其在士夫之羞,固已甚矣。曾任星州時,交驩土豪元祉,如事元禎,以爲納忠市恩之計者,無所不至,而有營給私舍於公基之說,藉藉傳播於縉紳之間。當此更化之初,如此鄙夫,不可齒列仕籍,以汚淸朝。平安都事李雲徵,賦性乖戾,蹤迹詭秘,陰附鑴·積之家,身爲逆堅之心膂,乃以白徒,超陞守宰,至玷佐幕之選,官方雜亂,物情駭異,加以到任以來,流連聲色,擧止乖悖,爲一道笑囮。中和府使南垕,本以醫官之孫,濫厠淸顯之列,其爲汚衊名器,羞辱淸朝,固已極矣,而附託堅賊,甘心奴隷,奔走奉令,猶恐不及。曾爲憲職之時,聽人私囑,徵債市廛,拘囚私門,人皆嗤罵,至今未已。如此之類,不可復授字牧之任,重貽生民之害。利城縣監方萬元,本以卑微之人,昵附逆堅,猥受本職,沈湎酒色,所行淫穢,人不忍掛齒。如此庸惡陋劣之徒,不可置之衣冠之列。宣川府使閔涵,以賊堅之同婿,爲其心腹,叨授雄府,尙在任所,物情皆以爲駭。請礪山郡守沈樞,豐德府使李壽曼,平安都事李雲徵,中和府使南垕,利城縣監方萬元,宣川府使閔涵,竝命削去仕版。持平申懹獨啓答曰,不允。
院啓,請柳赫然,亟正邦刑,請睦來善·李夏鎭,竝遠竄事。上年李煥掛榜之變,實是前古所無之事,奸凶輩,欲以此鍛鍊成獄,鑴旣上密箚,請鞫之,壽慶直稟推鞫處所,其爲計,凶且慘矣。沈檀,又於其時,榻前繼發危動之言,一則曰,不可謂孟浪也,一則曰,凌漢隊及湍兵之說,極凶矣。有若眞有是事者然,而肆然熒惑上聽,與鑴之箚語,壽慶之奏辭,相爲表裏,其心所在,誠可不測。及旣敗露之後,鑴已賜死,壽慶安置,則檀以同罪之人,決無獨免之理。請及第沈檀,亟命遠竄。公州牧使孫萬雄,門地卑微,性行愚悖,鄕人之所賤惡,士夫所不齒,而趨附權門,有同奴隷,夤緣請託,猥占顯仕,遂得入處臺閣,出典名郡,勿情固已憤駭,及授本州,益無所忌憚,貪濫之事,不一而足。至於上年,李煥掛榜時,承望當路者指定,謀害士流,擧措凶慘。雖賴傍人之力止,計竟不售,而其乘時逞凶之狀,誠甚不測,傳說喧騰,公議日激,如此之人,不可仍置衣冠之列,請公州牧使孫萬雄,削去仕版。正言尹攀所啓答曰,不允。
今日晝講時,知事金錫胄所啓,曾前錄勳時,原從,多有濫雜之弊。今番則欲爲變通,而臣獨爲都監堂上,他無相議之人。當初堂上,一員差下,似爲太少,問前例於吏曹,則戊辰年寧社功臣錄勳時,陽陵君許,獨爲堂上云,而臣取見原從錄券,則益寧君洪瑞鳳,以二等功臣,亦爲都監堂上。且甲申年寧國功臣錄勳時,綾川府院君具仁垕,昇平府院君金瑬,竝爲堂上。以此見之,堂上二員,旣有前例。今番一等功臣一人,亦爲堂上差下,何如?上曰,依爲之。以上朝報
咸鏡監司尹堦,引見入侍時所啓,臣向年編配鏡城,粗知北路物情矣。北路人物,雖巧詐,而習俗貿貿,元無識字之人。不可徒施以威,亦宜敎之以書,使之親上事長之道矣。曾前本道察訪兼敎養官,使掌訓誨,而察訪,有他所管事,不能專意訓誨,未有實效,各陵參奉,監司,例以道內元居人差定,而本道之人,取其名號,以爲免役之地,朝除暮遞,有若輪回之任,其在守陵寢之道,亦不着實。今若擇其道內能文者,爲敎官,使之訓誨群蒙,而拔其久勤有成效者,差陵參奉,滿三十朔,然後遷轉京職,則似合勸勵之道,而亦有益於守護之道矣。上曰,事係變通,後日備局引見時,稟議爲之。
備邊司郞廳,以領·右相意啓曰,本司事體,與他衙門有異,凡啓達文書,勿論緊歇,雖國忌齋戒之日,卽爲入啓,自是規例,而今十五日開坐時,以咸鏡道放未放啓本,改付標事,郞廳進呈啓辭,則政院稱以停朝市日,凡公事勿許入啓,而還爲出給,此實曾所未有之事。近來喉司之臣,尋常行用,舊例亦廢墜,不可無警之道。當該承旨,推考,何如?
有政。
吏批,以鄭壽俊爲陽川縣監,李鼎命爲安岳縣監,金萬重爲大司憲,金載顯爲掌令,洪萬遂爲持平,金正夏爲高山察訪,韓範齊爲兵曹佐郞,權德徵爲延安府使。
上在昌德宮。停常參·經筵。
下直,榮川郡守李志雄,永柔縣令尹坪,慶基殿參奉黃欽。
謝恩,大司憲金萬重,正言尹世紀,兵曹佐郞韓範濟。
左議政鄭知和十八度呈辭。傳曰,安心調理。
正言尹世紀啓曰,臣之萬萬不似於是職之狀,冒昧陳疏,見阻喉司,臣不敢更有所煩瀆,而大司諫洪萬容,卽臣之內從兄也。在法應避,在下當遞,請命遞斥臣職。答曰,勿辭,退待物論。
大司憲金萬重啓曰,臣頃忝本職時,有召牌不進之罪,職名雖遞,而推勘未畢,不意新命,又下此際,非但情勢悶蹙,有倍前日,決不可帶推,一刻冒居,請命遞斥臣職。答曰,勿辭,推考蕩滌。
府前啓,請京畿水使柳炳然,削奪官爵。請前參奉李元祉,令攸司依法處置。請礪山府使沈樞,豐德府使李壽曼,平安都事李雲徵,中和府使南垕,利城縣監方萬元,宣川府使閔涵,竝命削去仕版。答曰,不允。
院啓,請柳赫然亟正邦刑。請睦來善·李夏鎭竝遠竄。請公州牧使孫萬雄削去仕版。請及第沈檀遠竄。引嫌而退,相避之法,在下應遞,請正言尹世紀,遞差。答曰,不允。處置事,依啓。
吏曹啓曰,臺諫有闕,政事,取稟。傳曰,過私忌後爲之。
兵曹口傳政事,李萬封爲副司直。以上朝報
上在昌德宮。停常參·經筵。
下直,全羅右水使洪重亨。
禁府,全羅水使睦存善拿來事,出去。
謝恩,延安府使權德徽,安岳縣監李鼎命,亭山察訪金正夏,淸州牧使洪茂,陽川縣監鄭壽俊。
禁府都事徐來益,弑父罪人俊益拿來。
禁府啓曰,弑父罪人俊益,旣已拿來。係是綱常,依法例三省推鞫,何如?傳曰,允。
政院啓曰,三省推鞫事,命下矣。兩司進參事,城上所牌招言送,何如?傳曰,允。又啓曰,三省推鞫時,委官,何大臣進去乎?敢稟。傳曰,領相進去。
傳曰,明日晝講爲之。
府啓,請京畿水使柳炳然,削奪官爵事。請前參奉李元祉,令攸司依法處置。請礪山郡守洪樞,豐德府使李壽曼,平安都事李雲徵,中和府使南垕,利城縣監方萬元,宣川府使閔涵,竝命削去仕版事。措語見上答曰,不允。洪樞,姑先推考,李雲徵,遞差,李元祉,依啓。
禁府,三省問事郞廳二,申琓·李墪。啓。
三省罪人俊益,元情承服。
院啓,請柳赫然亟正邦刑事。請睦來善·李夏鎭竝命遠竄。請沈檀遠竄。請公州牧使孫萬雄,削去仕版。答曰,毋煩。
三省罪人俊益,當日堂古介行刑。啓。以上朝報
上在昌德宮。停常參,只晝講。
下直,江西縣令朴銑,多慶浦萬戶尹貴殷。
謝恩,司諫李寅煥,昌陵參奉成至善。
都承旨申翼相辭職上疏。入啓。答曰,省疏具悉。卿其勿辭,從速察職。
京畿監司書目,永平呈,以兵曹參議兪瑒辭職上疏上送事。踏啓字。
忠淸監司書目,全義呈,以護軍李翔,辭職上疏上送。啓。答曰,省疏具悉爾懇。爾之學問,予已聞之。旣往之事,今不必爲嫌,爾其勿辭,宜速上來。又書目,洪州呈,以執義尹拯辭職上疏上送事。啓。答曰,省疏具悉爾懇。學問之高,予聞之久矣。宜勿過辭,從速上來察職。
左議政鄭知和十九度呈辭。入啓。傳曰,安心調理。
晝講入侍,知事金錫胄,特進官李翊相,承旨黃儁耉,玉堂南二星·李秀彦,假注書尹德駿,兼春秋金益九·鄭尙獻。
傳曰,明日晝講爲之。
政院啓曰,礪山郡守沈樞推考,平安都事李雲徵遞差事,命下矣,臺諫方以削去仕版論啓,推考·遞差傳旨,俱不得捧入之意,敢啓。傳曰,知道。
政院啓曰,領議政金□□來詣請對矣。傳曰,晝講時,亦爲入侍。
左承旨鄭載禧辭職上疏。入啓。答曰,省疏具悉。不捧退却之失,責在當該,爾其勿辭,從速察職。
京畿監司書目,持平洪萬遂,病重上去不得事。啓遞差。
吏曹啓曰,臺諫及守令有闕,政事,取稟。傳曰,明明日爲之。
今日晝講時,京畿監司李端夏,斯速肅拜到界事,榻前下敎。
院啓,請罪人柳赫然亟正邦刑。請沈檀亟命遠竄。請孫萬雄削去仕版。答曰,不允。末端事,依啓。前啓,睦來善·李夏鎭事,停啓。
府啓,請京畿水使柳炳然,削奪官爵。請礪山郡守沈樞,豐德府使李壽曼,平安都事李雲徵,中和府使南垕,利城縣監方萬元,竝命削去仕版。答曰,亟停勿煩。前啓,閔涵削去仕版事,停啓。
正言尹攀啓曰,前益山郡守郭世楗,貪贓犯法,罔有紀極,不但一郡之民,如在水火,遠近藉藉,皆知罪狀之難掩,前後監司,曲相庇護,使無所畏憚,故臣之論啓世楗事也。請令本道明査啓聞,此乃欲詳知罪犯之誠如何耳,夫豈有他意哉?得見世楗供辭,則其所張皇,渾是胡亂不干之語,乃曰不待元情,先請査覈,自己之疑惑,滋甚,其所謂疑惑,未知何所指也。凡人無罪而被彈者,猶恐不査,而世楗則先怯其覈得實狀,無罪者,果若是乎?還可笑也。此則罪人自明之遁辭,雖大於此者,亦不足取聽,而今聞禁吾議啓,亦曰臺論,而不待元情,先請査覈云者,果然論事之常規,則其所執言,亦爲無據云,臣不勝瞿然之至。論事之道,只看事理之當否而論之,有何一定之常規?直請明査,意在詳審,則臣不知其不可,而奏讞之辭,旣有非之之意,臣固不敢自安,而且伏聞今日筵中,大臣以新進臺官,所論太多,不思鎭定,爲非云。事若不論,則隨事論列,乃其職耳,亦何必經慮太多,而含默苟容乎?澄汰邪穢,以淸朝著,亦安知非鎭定之道乎?乃若孫萬雄則上年,因李煥掛榜,承望當路者指意,謀害士類,發軍欲捕之說,臣亦熟聞,而問於其時監司,則掇指妖言,欲害士類,果若人言,而至於發軍欲捕,初無是事,監司不濫之說,亦非實狀云。臣未知監司之言,或出於曲護萬雄,而苟有發軍之事,似不宜直以爲罪案,故略論其仍欲乘時逞凶之罪而已,大臣又以泛然論啓,事若歇後,爲非云,臣何敢自以爲是乎?以此以彼,決不可一刻在職,請命遞斥臣職?答曰,勿辭,退待物論。
持平申懹啓曰,臣卽聞大臣榻前陳達之說,不勝瞿然之至。凡臺閣彈劾之規,各以風聞而論列,故臣於雲徵·元祉之事,隨其所聞,條列論罪矣。今者大臣,以事不分明,輕重倒置等語爲言,又以所論太多,不思鎭定之道,爲非。臣之詳於所聞,略於所不聞者,雖緣聞見之不廣,先論武斷之弊,次及失喪之事者,亦從其主罪而論之也。且澄汰邪穢,以肅朝列,乃是臺官之職,則何可徑慮其太多,而有所疑難乎?鎭靜之道,固有任之者,初非臺閣之責,而大臣旣已爲非,臣何敢晏然仍冒?請命遞斥臣職。答曰,勿辭,退待物論。
大司憲金萬重啓曰,引嫌而退。風聞彈劾,雖是臺閣之職,而輕重倒置,有欠論事之體,請持平申懹,遞差。答曰,依啓。
司諫李寅煥啓曰,臣新自外來,聞見孤陋,而於前啓中,孫萬雄事,有未釋然者。使萬雄,果有謀害士類之擧,則其罪不但止於削版,如未有可據之實狀,則不當構以難明之罪案。況論人之體,事得其實,罪當其罪,然後方可以服其心,故臣於昨日行相會禮,與同僚商確,刪改措語以啓矣。得見同僚避辭,則以泛然論啓,有若歇後,見非大臣,爲言。筵席說話,臣不得詳聞,而大臣非斥,果在歇後,則臣之難冒之勢,與同僚無異,昨緣日暮,今始來避,所失尤大。請命遞斥臣職。答曰,勿辭,退待物論。
今日晝講時,領議政金所啓,士大夫之奪入閭家者,曾有禁令,令漢城府,於月終,査覈以啓,而漢城府,每令五部査報,則部官卑微,雖有勢力犯禁奪入,不得以實査報,以此民怨頗多云。申飭該府,如有犯禁者,以爲摘發科罪之地,而此後各別嚴禁,何如?上曰,依爲之。以上朝報
今日,晝講入侍時,知事金錫胄所啓,御營廳別抄武士,卽完豊府院君李曙所創設者也。李曙爲大將時,別擇驍健武士數十人,抄啓以入,而仁祖朝,別賜戰馬,擧動時,則與駕後禁軍,一體扈衛。其中雖有除職者,旣遞之後,則還付本廳,給其料食,凡朝家待之之道,與禁軍無異。禁軍則雖着禁物,元無禁亂之事,而頃者別抄武士一人,見着斜笠於禁亂,至於燒火。本廳,移文憲府,使之與禁軍,一體勿禁,則憲府以禁制條,無別抄武士與禁軍一體勿禁之爲文,爲答,不爲聽施。朝家旣與禁軍,一樣待之,而至於禁斷之端,別抄武士,雖着禁物,與禁軍一體勿禁之意,定式施行,何如?上曰,別抄武士,與禁軍無異,使之一體勿禁,可也。
上在昌德宮。停常參·經筵,只晝講。
政院啓曰,憲府連日監察茶時,事甚未安。大司憲金萬重,呈辭未入啓,掌令金載顯未肅拜,竝牌招察任,何如?傳曰,允。
晝講入侍,知事閔維重,特進官呂聖齊,承旨鄭載禧,玉堂崔錫鼎·權是經,假注書尹德駿,兼春秋金益九·鄭尙獻。
參知姜碩龜辭職上疏。入啓。答曰,省疏具悉。爾其勿辭察職。
右承旨崔逸上疏。入啓。答曰,省疏具悉。不捧退却之失,責在當該,爾其勿辭察職。
京畿監司書目,利川呈,以獻納柳譚厚,病重上去不得,辭職上疏上送事。啓遞差。
謝恩,掌令金載顯。
府啓,請柳炳然削奪官爵。請沈樞·李壽曼·李雲徵·南垕·方萬元,竝命削去仕版。引嫌而退。隨事論列,乃是臺職,則太多之斥,不必爲嫌,而先請査覈,有違論事之體,措語失當,未免歇後之歸。請正言尹攀,司諫李寅煥,竝遞差。答曰,不允。處置事,依啓。
今日晝講時,特進官呂聖齊所啓,黃腸板,乃是莫重莫大之役,國用之外,曾無退板加定之事,而今番敬差官下去時,別爲事目,各邑退板與黃腸板,一體烙印,國用則旣已上來,退板則姑未上納,留置各邑矣。旣無前例,且非啓下之事,而退板不繫於國用,徒爲私用之歸,運納之弊,罔有紀極。此路一開,後弊難防,各邑退板,還給本〈邑〉,一以除輸運之弊,一以補民役之地,何如?上曰,依爲之。
藥房啓曰,卽因醫官·醫女等所傳,伏聞中殿,猝得驚動不安之候。臣等不勝驚慮之至,劑入膠艾四物湯一貼,旣有進服,而症勢有差減之效乎?卽與李東馨等諸御醫,更加商議,則金櫃當歸散元方,條芩倍入,加砂仁炒硏,熟地黃·阿膠珠·麥門冬·黃連炒各一錢,連進五貼,宜當云。此藥卽爲劑入之意,敢啓。答曰,內殿症候,服藥之後,少有一分差減之勢矣。湯藥劑入事,依啓。
上在昌德宮。停常參·經筵。
謝恩,正言沈濡,戶曹正郞李光夏。
中殿,藥房·政院·玉堂問安。答曰,知道。
藥房啓曰,蒸鬱比甚,伏未審聖體,若何,兩慈殿氣候,亦何如?中殿症候,連日湯劑之後,漸有差安之效乎?臣等不任憂慮之至,敢來問安。答曰,知道。兩慈殿氣候,安寧,內殿症候,已言于醫女矣。
全羅監司書目,羅州牧使姜汝㦿,爲先罷黜,其罪狀,令朝廷稟處事。
慶尙監司今春夏等褒貶,南海縣監白良弼,開寧縣監南斗徵,奉化縣監安重,鎭海縣監崔壽泓,河東縣監李震英,聞慶縣監洪淨,長鬐縣監朴燂,昌寧縣監李斗光,泗川縣監李淰,長水察訪金振漢,幽谷察訪陳溟翰,省峴察訪姜有璜,沙斤察訪申光浹,召村察訪辛希遠,松羅察訪南得箕,昌樂察訪琴聖奎,以上中。宜寧縣監尹弘績,高靈縣監洪受濟,山陰縣監李世茂,熊川縣監安弘殷,以上下。
都承旨申翼相初度呈辭。入啓。給由。
左議政鄭知和二十度呈辭。傳曰,安心調理。
吏曹啓曰,來二十四日都目政事爲之之意,敢啓。傳曰,知道。
院啓,請柳赫然亟正邦刑事。請沈檀遠竄事。答曰,勿爲煩論。
府啓,請柳炳然削奪官爵,沈樞·李壽曼·李雲徵·南垕·方萬元,竝削去仕版事。答曰,亟停勿煩。
禁府,朴鳳祥·洪震英,拿囚。啓。以上朝報
有政。
吏批,以李觀周爲戶曹佐郞,李師命·黃玧爲禮曹佐郞,金儁相爲安岳縣監,李宇恒爲熙川郡守,閔就魯爲平海郡守,崔後尙爲司諫,李秀彦爲獻納,尹以道爲羅州牧使,李最晩爲公州牧使,李寅煥爲校理,韓泰東·尹世紀爲持平,李世弼爲昌陵參奉,申厚載爲靈巖郡守,李師命爲正言。
上在昌德宮。停常參·經筵,只晝講。
京畿監司李端夏,到界事,出去。
下直,靑山縣監朴長建,尙州牧使金。
謝恩,禁府都事金一夔,司僕主簿李鼎命·金萬埰,校書正字朴世華,平海郡守閔就道。
藥房啓曰,伏未審夜來,聖體若何,中殿症候,加減亦何如,昨日劑入湯藥,已盡進服乎?臣等終宵憂慮,敢來問安。答曰,知道。內殿所患,比昨有差減之效矣。
吏曹啓曰,今日本曹開坐,各司官員,大典考講時,瓦署別提李東鳴,不通,司宰監主簿安宗悌,稱病不參,竝汰去,何如?傳曰,允。
傳曰,召對爲之。領·右相·兵判,亦爲入侍。
政院啓曰,視事,溫繹間旣已頉稟。明日,乃是初伏,自初伏至處暑間,依例頉稟之意,敢啓。傳曰,知道。
藥房再啓曰,中宮症候,雖有比昨差減之敎,不可不連進湯劑,以收快效,故更與李東馨等諸御醫相議,則金櫃當歸散,依前加入,仍爲進服,宜當云。此藥三貼,爲先劑入之意,敢啓。答曰,知道。
召對入侍,承旨崔逸,玉堂崔錫鼎·吳道一,假注書尹德駿,兼春秋金益九·鄭尙獻,領議政金□□,右議政閔□□,兵曹判書金錫胄,同爲入侍。
謝恩,大司諫洪萬容。
府啓,請柳炳然削奪官爵。請沈樞·李壽曼·李雲徵·南垕·方萬元,削去仕版事。新啓。沃川郡守尹抗,汨於官慾,專喪廉恥,親昵鑴家,有同子弟,爲世嗤點,固已久矣。及授本職,政令之間,多有可駭之事,至於逆堅定配之時,酒食迎路,如待大賓,調發夫馬,馱給資糧,凡在聽聞,莫不憤罵。如此鄙夫,不可仍置朝列,請沃川郡守尹抗,削去仕版。安峽縣監許,性本愚騃,專不曉事,到任以後,大小政令,一委於下吏之手,貽害民間,罔有紀極,一道傳說,不勝其藉藉。渠亦自知其不似之甚,自夏初歸家觀望,久不還官,峽中殘邑,將爲廢棄之地。如此癏曠之人,不可仍置字牧,以困民生,請安峽縣監許罷職。新除授持平韓泰東,時在京畿廣州地。請斯速乘馹上來事,下諭。答曰,不允。下諭事,依啓。
左參贊李尙眞箚子。大槪,冒陳兼司之事,乞令該曹該院稟處事。答曰,省箚具悉。本署直長,勿出其代事,今日筵中,旣已變通矣。箚末事,當令該院,參酌劃給焉。
院啓,請柳赫然亟正邦刑。請沈檀亟命遠竄事。新啓,附託權凶,以爲進身之媒,冒沒廉恥,唯知榮利之急者,此士夫之所共羞,淸朝之所不齒也。泰仁縣監李鳳朝,諂事尹鑴,爲其門客,晨昏干謁,私餽酒食,夤緣拔身,自謂得計,其得罪士友,見棄公議,久矣。及授本職,專事賂遺,以悅權要,惟慮其贈遺之未遍也,作空名進封數十包,使其親族在京者,隨其見漏,視其可賂者,賂之,人皆唾罵,曾不爲恥。鳳朝,以名家之子,忍爲此態,其汚辱名器之醜,已不足言,而諂附善事之罪,不可不懲,請泰仁縣監李鳳朝,削去仕版。答曰,不允。
今日召對時,兵曹參知姜世龜遞差,其代及參議,今日內,口傳差出事,榻前定奪。
吏曹口傳政事,以李翊爲兵曹參議,安縝爲參知。
今日召對時,領議政金□所啓,近日史官不備,每以兼春秋入侍,事甚未安矣。史官新薦,令檢閱李玄紀爲之事,旣已啓稟定奪,而玄紀又於春秋館褒貶,故犯居下,缺居中下等者,有特爲蕩滌付職之例,或以曾經翰林之人,別兼春秋,俾主新薦者,亦非一再。李玄紀,下等蕩滌,還付本職,使之速爲新薦,事體固當,而蕩滌之後,若又如前引嫌,故犯罪罰,則新薦無期,反爲重傷事體之歸,事當有變通之道矣。右議政閔鼎重曰,李玄紀,以被薦之人,缺薦主亦皆罷職,故爲不安,至於故犯居下。今雖蕩滌,一向引嫌不爲新薦,則徒損事體,不無別樣變通之擧矣。上曰,兼春秋入直已久,事體未安,且有已行前例,纔經翰林之人,兼春秋差下,使之擬薦,可也。又所啓,各司官員,亂後省減,久未復設者,多矣。近年以來,連値凶荒,其在惜費之道,雖時存之官,不甚緊重者,猶可以省減,而平市署直長,向者復設之官也。問於本署提調,則直長,元非緊任云,省減宜當。且直長仕滿,今番出六品云,遷轉之後,仍爲不出其代,似可矣。上曰,今觀李尙眞箚子,亦言其宜罷矣。仕滿遷轉後,勿出其代,可也。右議政閔□所啓。近來雜歧登仕之類,極其濫雜。前者李端夏,爲承文提調時,吏文學官之久勤者,移送吏曹,除授六品職事,啓達蒙允。此輩於文書製述之事,若有勤勞之事,則自本院別爲啓辭,因此除職,亦合勸奬之道,而近來以來,此輩別無勤勞之事,三十朔後,稱爲久勤,直授六品之職,有若遞兒職當遷者然,官方之混淆,職由於此,宜有革罷之擧矣。領議政金壽恒曰,士大夫之積仕參下,或有十餘年未出六品者,而此輩之過三十朔,直授六品職,事甚無據矣。上曰,其中最有勤勞者,自本院別爲草記,以此除授,三十朔應遷之規,則革罷,可也。兵曹判書金錫胄所啓。宣傳官南行差出之窠,本是二員,而丙辰庭試後,萬科落榜之人,無可合於宣傳官者,一員以出身差出矣。今此南行宣傳官朴思良,旣已仕滿,其代,當以南行差出,而閑良被薦之類,多不能入格,可合者,甚爲難得。今番則不得已,姑以出身差出,此後如有閑良可合者,就其中一窠備擬,以存舊制,似合事宜。敢此仰稟。上曰,依爲之。又所啓。故相臣李景奭,爲仁祖朝末年之大臣,而曾在孝宗朝庚寅年,被謫,經年蒙放之後,長在散班,而朝家凡有大事,當有詢問之擧矣。身死後,子孫衰替,貧不能供祭云,事甚矜惻矣。且先朝,除職事,再度承傳,而其孫羽成,方爲陵參奉,此承傳則無施行之處。因此承傳,其孫羽成,陞出六品,以奉其祀,則似合優恤禮大臣之道。下詢于大臣而處之,何如?領議政金□曰,景奭,仁祖朝大臣,而至于先朝,爲三朝大臣,頗有賢勞於國,且有賢宰相之稱矣。其生時,家甚淸貧,而及其身死之後,子孫零替,祭祀不得奉行云,事甚矜惻。其孫羽成,爲人,亦合於陞職矣。右議政閔□曰,羽成,曾爲進士壯元,白日泮製,亦得參榜,且其爲人,可合於陞遷矣。上曰,分付該曹,因先朝承傳,陞出六品,可也。
上在昌德宮。停常參·經筵。
夜四更五更,月暈。
謝恩,掌令金斗明,戶曹佐郞李觀周,校理李寅煥,熙川郡守李宇恒,公州牧使李最晩。
左議政金□二十一度呈辭。傳曰,安心調理。
都承旨申翼相三度呈辭。入啓。遞差。
藥房啓曰,夜來暑氣愈甚,伏未審聖體,若何,昨日當午開筵,引接移時,不瑕有所傷乎,中殿症候,漸有差安之效乎?昨日劑入湯藥,已盡進服,則當更議加劑以入矣。臣等憂慮未弛,敢來問安,竝此仰稟。答曰,知道。內殿所患,與昨姑無加減矣。
大司憲金萬重啓曰,臣情勢病勢,俱難供仕,許帶職名,罪積瘝曠,惶悚悶蹙,不知所出。卽者本府,有沃川郡守尹抗削版之請,而臣與抗,有妻親相避之嫌,決不可冒居臺席。請命遞斥臣職。答曰,勿辭,退待物論。
傳曰,大臣·備局堂上引見。
政院啓曰,本院行公,只有三員。明日大政,吏·兵批及藥房問安,當爲分進,而無他守廳之員。承旨闕員,當日內政官牌招,開政差出,何如?傳曰,允。
都承旨吳斗寅辭職上疏。入啓。
今日引見時,司果李后定,居中,蕩滌事,榻前定奪。
正言沈濡所啓,請柳赫然亟正邦刑。請沈檀亟命遠竄。上曰,勿煩。請泰仁縣監李鳳朝,削去仕版。上曰,不允。掌令金載顯所啓。請柳炳然削奪官爵。上曰,勿煩。請沈樞·李壽曼·李雲徵·南垕·方萬元,竝命削去仕版。上曰,毋庸瀆擾。請沃川郡守尹抗削去仕版。上曰,勿煩。請安峽縣監許罷職。上曰,遞差。又所啓。引嫌而退。嫌不聯名,已成近例,則別無可避之事,請大司憲金萬重出仕。上曰,依啓。
謝恩,兵曹參知安縝。
今日引見時,吏曹判書鄭載嵩所啓,弑父罪人,旣已承服正刑,降其邑號,罷其守令等事,所當趁卽擧行,而罷其守令一款,有難便之事,敢此仰達矣。忠州牧使權是經,四月初三日,移配京職,時任牧使申厚命,四月十七日辭朝,而弑父之變,出於空官之時,其間陰城縣監李世基爲兼官,而罷職之罰,及於兼官,事體未安。問議于大臣,而處之,何如?領議政金□曰,罷其守令,金石之典,不可撓改,而此則事勢適然,前後守令,俱非當該,且兼官代察,因此罷職,事非妥當。只降邑號,罷其守令一款,似難擧行矣。上曰,依爲之。又所啓,參下官相避見遞者,他司相換事,曾有定奪,而京外通融之意,不爲擧論於栗峰察訪李元齡,今十二月當仕滿陞遷,而以監司尹以濟相避之故,無故作散,積仕參下官,無故作散,似爲冤抑。李元齡之代,時未差出,京外官,似當一體相換矣。領議政金□曰,相避人員相換之規,古有是事,而中間此規,不行矣,近年以來,已爲定奪復古,且參下官,與六品官有異,京外官,一體相換事,定式施行,李元齡,則他道察訪相換,似當矣。上曰,京外參下官,一體相換事,定式施行,可也。右議政所啓,庚戌年逆柟奉使時,渡江狀啓,事變日記中,落漏不書,無所憑考。其時翰林,以修史事,有謄置者,故自備局已爲謄書,俾作後考矣,如此重大文書,不爲載錄,當該注書,不可不論責矣。上曰,此狀啓,逆柟家籍沒書冊中,有載錄處,昨已見之矣。當該注書,則罷職,可也。金錫胄所啓,頃者太宗朝判承樞院事朴淳,以爲國捐身之故,特命立其宗孫,且給祭田十結,使奉其祀。今者其宗孫浩遠,又以奴名,呈狀於本曹,請出加資。臣所考文書,則萬曆以後,爲國亡身朴淳子孫四五人,亦有連付司勇之規矣。今亦依舊例,別司勇一遞兒,付其孫浩遠,何如?上曰,依爲之。右議政閔□所啓,臣待罪司譯院提調,本院官員,一從取高下薦狀付祿,乃是法例,而近年以來,取才付祿之後,又稱有頉,自正以下,盡數受價薦狀,成一賣爵之擧。譯官之取才付祿,意在勸奬,則不爲啓達,公然賣爵私用,仍以納價之人,入案,待以前銜,事甚駭異。如此之類,案中爻周,此後如此薦狀,亦令吏曹,一切防塞,何如?上曰,受價薦狀,事甚無據,爻周其案,且令吏曹,勿施,可也。以上朝報
今日召對入侍時,吏曹參判趙師錫所啓,還上蕩滌之擧,實關後弊,且啓奸民倖希之心,固不當容易請減。至於軍餉,事體尤別,而廣州辛亥以上未捧各穀,多至一萬一千六百餘石零也,今過十年,指徵無處,雖欲收捧,其勢未易矣。頃因江華留守李䎘所達,江都辛亥以上還上之未捧,竝與蕩滌,蓋以江都,爲保障之地,而不可無慰悅之擧也。廣州,亦是保障重地,則均施惠澤,實合事宜,辛亥以上還上,似當與江都一體蕩滌。下詢于大臣處之,何如?領議政金壽恒曰,廣州·江華,同是保障之地,朝家施惠之道,似不當異同矣。右議政閔鼎重曰,一體蕩滌,宜矣。兵曹判書金錫胄曰,臣於頃年,待罪守禦使,備知此弊,而係是軍餉,不可續續蕩減,故未嘗陳達矣。今則歲月旣久,徵捧未易,江都軍餉,旣已蕩減,則此亦當施惠,而但廣州,距京城至近之地,京中士夫,受食國穀,不肯還納者,甚多。此後則一切嚴飭,毋令京外人受出還上,爲當矣。金壽恒曰,廣州,多士夫墳山,故京居之人,夤緣受出,以致逋欠者多,誠不可痛禁矣。上曰,廣州辛亥以上還上,依江都例蕩滌,此後京中之人,受出還上,一切嚴禁,可也。又所啓,廣州府尹,曾兼守禦副使,事多拘礙,旋卽減下矣,自閔□以大臣,兼帶守禦使之後,因體府文移,往來難便,更設副使,以爲代行之地,而應行節目,未及磨鍊。今若仍存不減,則廣州,例兼前營將,以副使而行營將之任,實涉難便。此外諸事,亦多有窒礙之處,下詢于大臣而處之,何如?金壽恒曰,大臣之兼守禦使,亦非古例,今則體府已罷,又無如前難便之事,副使,革罷,宜當矣。以上守禦廳謄錄上曰,守禦副使,革罷,可也。戶曹判書閔維重所啓。忠淸道泰安安興城,近年以來,以本郡,兼防禦使,而主管云,此事便否,臣請仰達。曾在孝廟朝,以湖南之格浦,湖西之安興,在於水路要害,緩急之際,可作江都聲援,築城於兩處,今其道監司主管,監司,每以幕府私人,差定中軍,仍令留鎭,其所差遣者,多不能擧職,故臣之忝按湖南也,啓請特設格浦別將,自兵曹差遣,則兵曹覆啓施行,以至于今。今忠淸監司,又請革罷安興中軍留鎭之規,以本鎭僉使主管,則其時備局提調,故判府事臣金佐明,以安民設倉處,看審承命下來,仍與臣偕往安興,詳察形勢,歸達朝廷,令安興僉使,還入城內,主管本城之事矣。今聞有泰安郡守兼防禦之擧,而安興僉使,則還出新鎭。雖未知緣何變更,而泰安之距安興,幾五十里,常時往來看檢,必不如僉使恒留主管,一時有變,尤何以及時周施乎?其於設險〈責〉應之道,甚不着實,有乖先朝,令僉使專管之本意,下詢而處之,何如?領議政金壽恒曰,防禦使之特設,臣亦未知緣何曲折,而閔維重之言,實合事宜矣。右議政閔鼎重曰,安興,果是要害之處,故孝廟朝,特命築城者,蓋爲江城援之地也。極擇僉使,使之主管,爲當矣。領敦寧府事金萬基曰,李立身,再爲安興僉使,俾悉其形勢,而其所云云,亦與維重之言,無異矣。擇送僉使,坐其城待變,實爲便當矣。金錫胄曰,乙卯年間,爲泰安郡守者,頗有形勢,欲於安興所屬屯田,仍有令本道兼防禦主管之議。今使安興僉使主管,則庶不失當初變通本意,而安興,有戰船,有北路邊將,而入守此城,則緩急之時,必須別定代將領船,往屬於水使,此等節目,不可不酌量定奪矣。上曰,防禦使革罷,還屬僉使,可也。以上吏曹謄錄校理李寅煥所啓。畿內之民,困瘁尤甚。刷馬價,旣已裁減之後,人無願載者,自各官勒定境內有馬者,使之卜載者,不能支堪,至有逃躱之事,則各官,又爲責立於八結,民間怨苦,罔有紀極。問於該廳堂上,刷馬價則依前勿減,何如?金錫胄曰,李寅煥所達之言,未知指何事,而常平廳穀物罄渴,今番勅行刷馬價,各邑所報者甚多,而尙不得準給。他雇價則別無裁減之事,而筵臣所達如此,文書考出,更稟,何如?上曰,考見文書後,稟處可也事,命下是白有亦,取考文書,則畿甸,辛亥以後,連年凶荒,收米太半減捧之故,京外需用,竝爲裁減,而刷馬段置,每匹一息程價米二斗內,騎馬,減一斗,卜馬,減五升爲白遣果,凡諸給價,係於米之貴賤。以卽今減給之數,比之常年,則升斗,雖有所殺,價値,元無不足。且各樣需用,未復舊之前,獨於刷馬,不可變通,今姑仍前減給,何如?啓依允。以上宣惠廳謄錄
領議政金壽恒所啓,伊川屯軍區處事,頃日引見時,以更加熟講,後日登對稟定,爲敎矣。臣退與諸臣熟講,而無他善處之道。近千之軍,旣已團束成才,到今棄之,誠爲可惜。屬之本官,則似爲得宜,而若與諸色軍兵,一依應役,則此輩,本以流來入作之類,勢將難堪,必有呼冤之弊,爲是之慮,有所區別,則其在事體,亦涉不便。若別設僉使,俾令專管屯軍,則比之屬之本官,似爲着實矣。大槪如欲姑屬本官,漸次罷棄則已,如其不然,則終不若使僉使主管之爲愈。下詢諸臣而處之,何如?右議政閔鼎重曰,臣則已與領相相議,意見別無異同矣。領敦寧府事金萬基曰,此輩皆峽中善放砲手也。當初若無團束之事,則今不必區處,而旣已團束之後,則不但棄之可惜,伊川爲西北路要害之地,若令僉使,着實主管,則脫有緩急,亦可以得力矣。知中樞府事申汝哲曰,臣之初意,則屯田廣占之處,旣已還給本官,則屯軍,亦且屬之本官,故曾於榻前,敢有所陳達矣。今聞諸臣之言,則別設僉使,果似便當,本屯,自萬松怙勢之後,與本郡不相能者久矣。今屬此輩於本郡,則恐有疑懼渙散之弊,諸臣之必欲別設僉使者,蓋以此也。閔維重曰,若設僉使,則豈不着實,而但此後良民之避役者,若又投入屯田,則本官形勢,必難禁止矣。閔鼎重曰,當初良民之投入者,以其廣占屯田之故也。今若減其屯田,則豈復有良民投入之弊乎?金錫胄曰,別設僉使,使之主管,而元軍額數,則稍減於前,此後雖有闕額,土着良民,切勿充定事,入於節目中,似可矣。上曰,別設一鎭,使僉使主管,而量減其額數,本邑良民,則勿定屯軍闕額事,別作事目申飭,以爲遵行之地,可也。備邊司啓辭,本司堂上南二星,初以副提調啓下矣,今陞嘉善,以提調改啓下,使之仍察有司之任,何如?答曰,允。又啓辭,今年牟麥,公淸道,稍得豐熟,而連歲飢荒之餘,民間口食,全賴於此,新·舊還上,準數收捧,其勢誠難,黃海道則失稔,無異於畿甸,不可無一體軫恤之道。公淸道尤甚邑,折半,之次邑,三分之二,黃海道尤甚邑,三分之一,之次邑,折半收捧之意,發關知委,何如?答曰,依啓。以上備邊司謄錄
有政。
吏批,李秀彦爲吏曹佐郞,吳斗寅爲都承旨,洪處宇爲昌陵參奉,李后定爲獻納,李敏敍爲兵曹參判。
上在昌德宮。停常參·經筵。
下直,陽川縣監鄭壽俊。
謝恩,兵曹參判李敏敍,參知吳䎙。
大殿,政院·玉堂問安。答曰,知道。
藥房啓曰,凄風徹夜,日氣不佳,伏未審此時聖體,若何,中殿症候,漸至平復之境乎?臣等不任仰慮之至,敢來問安。答曰,知道。內殿所患,與昨一樣矣,勿爲逐日問安。
政院啓曰,右承旨崔逸,藥房問安進去,右副承旨黃儁耉,以代房,兵批政廳,當爲進去,臣載禧,當爲守廳,吏批政廳,無進去之員。都承旨吳斗寅,不爲肅謝,而拘於廳規,不敢直請牌招,何以爲之?敢稟。傳曰,都承旨,牌招進去。
謝恩,都承旨吳斗寅。
全羅監司書目,靑羅察訪鄭玉地罷黜事。
吏曹啓曰,昨日榻前啓請,差出本曹佐郞者,蓋爲今日大政,而新除授佐郞李秀彦,稱病不爲肅拜。怠慢之習,誠甚未便,李秀彦,推考,何如?傳曰,推考,使之進參。
謝恩,吏曹佐郞李秀彦。
藥房再啓曰,卽因醫女入診後所傳,伏聞中殿未寧之候,漸至差安,而餘症猶未盡去。所進金櫃當歸散,材料,不可不隨症加減,故卽與李東馨等諸御醫相議,元方,白朮用一錢半,條芩用二錢半,不入生地黃,代熟地黃一錢,黃連代,桑寄生一錢,砂仁減爲七分,阿膠珠·麥門冬,仍前用一錢,日再進,宜當云,此藥五貼,爲先劑入之意,敢啓。答曰,知道。
府啓,請柳炳然削奪官爵。請沈樞·李壽曼·李雲徵·方萬元·南垕竝削去仕版。請尹抗削去仕版。請許罷職。答曰,毋煩。
謝恩,同義禁李敏敍。兵曹判書金錫胄初度呈辭。給由。
政院啓曰,安峽縣監許,遞差事,命下矣,臺諫,方以罷職論啓,遞差傳旨,不得捧入之意,敢啓。傳曰,知道。
平安監司書目,魚川察訪曺孝昌,今月二十一日身死事。
上在昌德宮。停常參·經筵。
下直,益山郡守張善淹,高山察訪金正夏。
謝恩,持平尹世紀,尙瑞直長閔元至,禁府都事趙遠朋,昌陵參奉洪處宇,都摠經歷申命羲·李弘著,都事李行成,禮曹佐郞黃玧,參知黃純。
左議政鄭知和二十三度呈辭。傳曰,安心調理。
謝恩,修撰沈濡。
藥房啓曰,仍醫女所傳,伏聞中殿,時有心胸間跳動之事。臣等不勝驚慮之至,與李東馨等諸御醫商議,則皆以爲鎭心之劑,不可不兼進,朱砂安神丸,最宜云。此藥一劑,爲先劑入,何如?答曰,知道。
備邊司郞廳,以領·右相意啓曰,昨日冬至副使,以江陵府使蘇斗山,擬望受點矣,蘇斗山,到任未滿一朔,當此農月,新舊迎送,其弊不貲。節使副貳,旣無緊關之事,只有循次差送,遷動新到之官,重貽民弊,事未妥當。蘇斗山,姑爲仍任,副使,則以他人差出,何如?傳曰,依啓。望單子還入,李秞,改落點。
當該注書罷職現告,李善源。
府啓,請柳炳然削奪官爵。請沈樞·李壽曼·李雲徵·南垕·尹抗竝削居仕版。前啓,李雲徵,許事,停啓。新啓。臣等伏見政目,有正言李師命修撰除授之命,臣等竊不勝駭惑焉。經幄之官,爲任最重,必有本館之薦,都堂之錄,然後方爲備擬者,乃所以重其事,而愼其選也。師命之文學才望,爲世所推,固已久矣,而釋褐屬耳,又無薦錄,中批特除,遽出格外,公議不快,只關後弊。請還收李師命修撰除授之命。新除授獻納李后定,時在京畿金浦地,正言洪萬遂,時在京畿果川地。請竝斯速乘馹上來事,下諭。答曰,不允。末端事,當此人才渺然之日,隨才甄拔,布列朝廷,固已爲國之急務也。李師命文學才望之超衆,予已知之,擢置經幄,以備顧問,小無未安之理,亦有孝廟朝古事,而今者請寢之論,誠未曉也。亟停勿煩。尹抗,從重推考,下諭事,依啓。
謝恩,兼春秋沈壽亮·趙持謙。以上朝報
上在昌德宮。停常參·經筵。
下直,忠淸水使李立身,固城縣令沈漢弼。
謝恩,大司憲李翊相,左尹具鎰,延曙察訪金是鉉,工曹正郞尹善得,南平縣監李重稷,濟用奉事李蕘,副奉事李廷華,直長尹濟亨,翼陵參奉沈䌖,監察李周徵,歸厚別提林春蕃,敦寧奉事權守經,中樞經歷羅弘佐,山陰縣監金漢璧,禁府都事李羽成,司贍奉事成大顯,內贍主簿沈材,平市奉事睦林重,豐川府使崔好鎭,求禮縣監沈光澤,訓鍊副正趙國衡,判官李光著,主簿曺世益,廣興守黃世耉,內資直長鄭岐胤,楊城縣監洪九齡,司饔直長金大智,宜寧縣監鄭正錫,司宰僉正閔汝鎭,典籍金應亨,忠淸兵虞候權擇,熊川縣監洪命興,光陽縣監安靖。
藥房啓曰,連日淫雨潦暑,伏未審聖體,若何,兩慈殿氣候,亦何如,中殿症候,連進湯劑,漸有復常之效乎?臣等區區憂慮之至,敢來問安。答曰,知道。兩慈殿氣候安寧,內殿所患,與昨一樣矣。
大司憲李翊相啓曰,臣本庸下,百無可取,猥荷聖上拂拭之恩,前後除命,無非僭竊,常懷愧懼,若無所措。頃者筵中入侍,大臣以不論李商翼事,非斥前後臺官。所謂前官,臣卽其一也。臣於伊時,略具短疏,陳其未及論啓之由,喉司退却,終不捧入,惶悚悶蹙而已,今者新命,又及於狼狽之蹤。其間曲折,雖不敢到今臆別,有若自辨者,而其時憲長李敏敍,以不卽論啓之失,重忤物議,引避見遞,則臣之在臺,爲日最多,疲軟不職之狀,尤有甚焉。且本府,方有沃川郡守尹抗削版之論。抗,卽臣同生妹夫也,在法當避。臣情迹,以此以彼,俱不可一刻仍冒,請命遞斥臣職。答曰,勿辭,退待物論。
府啓,引嫌而退,旣往之事,何必追尤?嫌不聯名,且有近例,請大司憲李翊相出仕。答曰,依啓。前啓,國忌齊戒,今明日姑停。
大司憲李翊相就職。以上朝報
政院啓曰,昨日本院,以沈壽亮·趙持謙,旣爲承牌來詣,姑先肅謝之意,啓稟,則肅拜後,卽爲新薦事,命下矣。沈壽亮·趙持謙,卽爲謝恩入直,而李漢命,則兼春秋啓下之後,到闕外,以其親子,方患拘忌,身自救護,勢難入來之意,陳疏退去。旣是親子女所患,則不可强令出避行公,而若待其乾淨後入來同參,則日子遲速,未可豫料。當此史局一空,新薦方急之時,合有變通之道,何以爲之?敢稟。傳曰,然則李漢命,改差,其代,口傳差出,以爲趁卽新薦之地。又啓曰,兼春秋李漢命,改差,其代,口傳差出,以爲趁卽新薦之地,命下矣。卽者藝文館下吏,來言卽爲議薦之敎,而李漢命,陳疏退去,故沈壽亮·趙持謙等,旣已議薦云,兼春秋一員,不必更爲差出之意,敢啓。傳曰,知道。以上吏曹謄錄
上在昌德宮。停常參·經筵。
謝恩,刑曹參判申翼相,淸州牧使柳以升,典牲主簿金殷鼎,引儀朴思良,尼山縣監安弼星,都摠都事李世剛,司饔參奉權相夏,都摠都事張漢相,宣傳官辛錫五,安康縣監金儁相,漢城參軍鄭重朝,昌陵參奉成重器,社稷直長李昌稷,承文副正字申曅,校檢牟世茂,監察李禎來。
左議政鄭知和二十三度呈辭。傳曰,遣承旨敦諭。
右承旨崔逸書啓,臣承命往諭于左議政鄭知和則以爲,無狀小臣,加以積病濱死,辭單之狀,至於二十三度,煩猥極矣,罪合萬殞,伏蒙聖度寬假,不加譴責,臣誠惶慙,罔知所措。千萬意外,近侍敦諭,辭旨勤懇,臣奉讀未半,不覺涕淚之盈襟也。臣雖病甚昏冥,一端知識,不至全淺,豈不知嚴畏分義,感激恩眷,忍死更出,以效微誠哉?臣每於床席之上,倩人扶掖,始爲起動時,膝脚戰慄,不能自立,精神眩暈,如在舟車,跬步之間,末由致身。況於近日,別症,種種交侵,頭疼如劈,眼病赤瘇,此皆痰火作孽之致。又患泄瀉,一日之內,度數頻數,委頓奄奄,今此祗受聖批之際,亦不成貌樣,將何以自力强起,奉承明命乎?臣撫躬惶悚,伏地涕泣云矣。敢啓。傳曰,知道。朝報
上在昌德宮。停常參·經筵。
謝恩,正言成虎徵,所江僉使李行益,兵曹正郞尹攀,都摠都事金時昌,桃源察訪金盛達,司評權惟,刑曹佐郞尹葕,引儀李箕錫。
左議政箚子。大槪,冒萬死,更陳崩迫之懇,冀蒙矜察事。入啓。答曰,省箚具悉。已悉勤懇之意於昨者敦諭,卿何不知此意,連章固辭,若是邁邁乎?心甚慚恧,無以爲諭也。年齡雖高,筋力尙旺,調理已久,昔疾宜瘳,須體至意,亟斷來章,斯速行公,以副如渴之望。仍傳曰,遣史官傳諭。
京畿監司書目,廣州呈,以持平韓泰東,病重不得上去事。又書目,高陽呈,以右尹李翊辭職上疏上送事。
藥房啓曰,大雨經宵,暑濕愈甚,伏未審聖體,若何,中殿症候,加減亦何如,湯·丸兩劑,連進而有效乎?臣等不勝憂慮,敢來問安。答曰,知道。內殿所患,別無加減矣。今後勿爲問安。
中殿,藥房問安。答曰,知道。
府·院前啓,國忌,今日姑停。
咸鏡監司書目,吉州牧使李球,爲先罷黜,其罪狀,令朝廷稟處事。朝報
上在昌德宮。停常參·經筵。
下直,鍾城府使姜碩昌,北評事洪萬朝,德山縣監趙□深。
謝恩,司諫崔後尙,判中樞姜栢年,宗廟令南斗長,都摠經歷李道源,監察申應澄·金灝,掌樂僉正金錫衍,兵曹正郞任堂,敦寧參奉朴泰延,引儀崔柱國,宣陵參奉閔潤昌,刑曹佐郞洪受疇,掌苑別提鄭道三,禮曹佐郞金一夔,渭原郡守安垕,司藝安後泰,直講申懹。
典翰崔錫鼎辭職上疏。入啓。
前吏曹參判趙師錫上疏。大槪,冒死號籲,悉暴危悃,伏乞聖慈,將臣新除資級,亟命改正,許令仍前嘉善之階,降差副使之任,以效微誠,以安私分事。入啓。答曰,省疏具悉。今玆陞擢,實循公議,卿其安心勿辭,從速察職。
答崔錫鼎疏曰,省疏具悉。爾之文學,允叶是任,爾其勿辭,從速察職。
吏曹參判李敏敍辭職上疏。入啓。答曰,省疏具悉。卿其勿辭,從速察職。
戶曹參判南二星辭職上疏。入啓。答曰,省疏具悉。今玆擢用,實非偶然,卿其勿辭,從速察職。
假注書許墀病,代安世徵差下。
司諫崔後尙避嫌。大槪,頃日大臣,以前後臺官,不卽論啓李商翼爲非,至於榻前陳達,憲府多官,皆引避見遞。臣乃當初臺臣也。所失尤大,請遞事,呈政院。還出給。
京畿監司書目,楊州呈,以司業朴世采辭職上疏,上送事。啓。答曰,省疏具悉。已悉予意於前疏之批,安意勿辭,從速上來察職。
左議政鄭知和二十四度呈辭。傳曰,安心調理。
領府事金壽興上疏。大槪,冒陳危懇,冀蒙恩暇事。入啓。答曰,省疏具悉卿懇。卿其安心往來。仍傳曰,遣史官傳諭,給由馬,澆奠床備給。
藥房啓曰,因醫女所傳,伏聞中殿,去夜又有心胸跳動之候。臣等不勝驚慮之至。金櫃當歸散進服,已至二十餘貼,而猶未快效,餘症之發作,似由於不能鎭心之致。不可不更議他藥,故與李東馨諸御醫,更加商議,則淸心補血湯,宜當云。此藥五貼,爲先劑入,何如?答曰,依啓。
備忘記,罪人尹鑴,前後罪惡,論以邦憲,難逭顯戮,而特從輕典,使之賜死,實出於寬大之意也。今觀咸鏡監司狀啓,吉州牧使李球,敢以希仲家事,慘不忍言,奈何等語,肆然筆之於書,略無顧忌,誠甚痛惡。此直由於國綱不嚴之致,如此護逆負國之徒,若不重究,無以杜後弊,拿鞫定罪。
院前啓,請柳炳然削奪官爵,沈樞·李壽曼·南垕,削去仕版事。請沃川郡守尹抗削去仕版。措語見上臣以李師命修撰特除還收事,有所論列矣,伏承聖批,以有孝廟朝故事,爲敎,臣尤不勝駭惑焉。往在孝廟朝,故相臣李慶億,果有修撰特除之命。其時臺臣,亦嘗累日爭執,未蒙允從,此實出於一時特恩,不可以永久遵行之典也。請還收李師命修撰特除之命。漢城判尹金宇亨,曾爲子婦葬地而爭訟,乃以二品宰臣,立於倖相轎前,手持長牒而訟冤。其身之自處汚衊,固不足恤,而貽辱搢紳,莫此爲甚。請漢城判尹金宇亨罷職不敍。南原府使鄭東卨,賦性愚妄,行己鄙悖,諂附權倖,蠅營進取,前後超躋,無非過濫,及授本職,大小政令,率多乖戾,老母在堂,而憑其物力之盛,豫置送死之轝,待其土民,必別同異,助成鄕論,作一黨魁,拘囚士族婦女,故令獄卒,僇辱備至,其他可駭可愕之事,難以摟指。如此無倫不法之人,不可置諸衣冠之列,請南原府使鄭東卨,削去仕版。答曰,不允。金宇亨曾在丁巳,旣以此事罷職,今不必更論矣,勿煩。以上朝報
上在昌德宮。停常參·經筵。
下直,鎭川縣監張世南。
謝恩,宣傳官梁益命,北部參奉李時中,瓦署別提兪命稷,龍仁縣令李恒揆。
副提學金萬重辭職上疏。入啓。答曰,省疏具悉。經幄長官,不可久曠,卿其勿辭,從速察職。
藥房啓曰,潦雨不止,霾熱日甚,伏未審聖體,若何,中殿症候,昨入湯劑進服之後,得有差減之效乎?臣等憂慮未已,敢來問安。答曰,知道。內殿所患,與昨一樣矣。
前敎官金世輔等上疏。入啓。下該曹。
禁府,柳義傑,孟山縣流三千里。啓。
掌令金斗明啓曰,臣以漢城判尹金宇亨曩日事,有所論啓矣,伏承聖批,以旣以此事,罷職爲敎。臣久守邊郡,稀見邸報,及叨言地,且尠朋儕,未聞宇亨之曾以此事遭劾,只以爲當此更化之初,不可不一番駁正,有所論列,臣之泛然不察之失,著矣。何敢一刻仍冒臺席乎?請命遞斥臣職。答曰,勿辭,退待物論。
藥房再啓曰,卽入診後所傳,伏聞中殿,脈度浮洪。卽今進藥,當以淸熱爲主,故與李東馨諸御醫相議,則養血淸火湯,宜當云。此藥三貼,爲先劑入之意,敢啓。答曰,依啓。
持平尹世紀啓曰,臣於漢城判尹金宇亨之論啓也,適在式暇中,同僚以宇亨論劾之意,書問於臣,臣亦以爲宇亨,極爲駭異,不可無一番相規,有所酬酢矣。今者同僚,以此引避,論事不審之失,臣亦難免。豈可以不爲聯名,苟冒臺席,晏然處置乎?請命遞斥臣職。答曰,勿辭,退待物論。
院啓,請柳赫然亟正邦刑事。請沈檀亟命遠竄事。請李鳳朝削去仕版。新啓,和順縣監許嶨,年紀衰耗,已不合字牧之任,而及授本職,多有鄙瑣之擧,至於隣邑娼妓,率畜衙內,一政一令,唯言是聽,貽笑駭聽之事,有難殫記,而交結土豪,頤指氣使,種種虐民之狀,不一而足,闔境嗷嗷,如在水火。如此之人,決不可仍置,重貽生民之害,請和順縣監許嶨罷職不敍。新除授求禮縣監沈光澤,爲人愚騃,專不省事,只以趨附權貴之故,猥授殿中之任,官方之淆亂,莫此爲甚,循例備擬,濫授本職,除目之下,物情擧駭。如此茸闒之人,不可畀諸字牧之任,請新除授求禮縣監沈光澤遞差。答曰,不允。以上朝報
繕工提調李尙眞·呂聖齊等啓曰,臣等頃日會坐于本監,詳聞本監之事,各處營造之役,逐日雲委,其間種種弊瘼,實難毛擧。姑先撮其最急者,條列於後,若不趁今變通,則本監形勢,將無以成樣。伏請聖明,特俯燭,令各該衙門,深思共濟之意,必行兩便之道,以爲殘司支撑之地,何如?一,分繕工監九所掌分差之役,萬分浩多,其中引鉅匠所用處,十居八九,而引鉅,城中本來不多,若干爲業之類,以其兵·戶曹啓下役價之數小,厭避本營之役,擇其本監不敢抗衡處,而各司投屬。金武信則御營廳,金善則摠戎廳,金春金·邊有吉則守禦廳,金士吉則訓鍊都監,韓山則內需司,全承男則尙衣院等投屬,故每當營造時急之役,牒報于所投衙門,則回賓作主,不許借送,他無雇立之路,每致生事之患,本營切亟之弊,莫甚於此。此旣本營所役之匠人,而還爲投屬他司,則不但有違於從先定之規。其在共濟國事之道,宜不持難而還送。況諸軍門引鉅之匠,元非緊用,雖或屬之旗手等役,而各其一二名,不翅若九牛之亡一毛。令各該衙門,右項各人等,卽爲出給,何如?傳曰,依啓。平市提調李尙眞啓曰,諸都監·各衙門·諸宮家先上貿易之弊,比來尤甚。所謂先上貿易者,不給價,先爲取用之謂也。直爲發差,捉致各廛之民,小有遲緩,鞭扑隨之,旣用之後,或有經年不給其價者,市民之冤苦,莫此爲甚,故在前本署調用,甲午年故相臣鄭維城,丙申年故判書尹絳,庚戌年故判書徐必遠,連三入啓蒙允,而廢墜已久,伏請更捧承傳申明。一,白木廛,本掌銀貨,故各衙門銀貨捧上之際,必令本廛之人,差定監考,使之看品,而及其銀貨出用之時,雖經屢年,或有銀色之變渝,則必以當初看品之人,換色徵納,其人如或死亡,則至以本廛,移定督納,而銀貨本主,則必無與論於責徵之事矣。初以不精之銀,備納者,罪在本主,而及其年久色渝之時,銀主則置而不問,獨於一時看色之人,使之徵納,誠極痛惋,故丙辰年間,本廛,以此上言,戶曹覆啓內,若無當初納銀之人,則有難變通,而如有其人,則徵於納者,無使監考,獨當改色事,奉承傳施行,而到今廢墜,本廛看品之人,則獨當徵銀之弊,無異前日。請自今一切責徵當初納銀之人,只以三分之一,徵諸看品監考事,更捧承傳申飭。傳曰,依啓。各衙門相議變通。以上守禦謄錄郞廳朴玶校正。日記廳郞廳沈益聖書。
上在昌德宮。停常參·經筵。
禁府,李允祉拿囚。啓。
吏曹判書鄭載嵩三度呈辭。入啓。遞差。
掌令金載顯啓曰,請柳炳然削奪官爵事。沈樞·李壽曼·南垕·尹抗竝命削去仕版。請還收李師命,特除修撰之命事,鄭東卨拿問定罪事。竝引嫌而退,論事不審,在例當遞,旣與酬酌,宜有異同。請掌令金斗明,持平尹世紀,竝命遞差。答曰,不允。南垕·尹抗遞差,鄭東卨先罷後推,李壽曼姑先推考。處置事,依啓。
前啓,判尹金宇亨罷職不敍事,停啓。
院啓,司諫崔後尙請柳赫然亟正邦刑事。沈檀亟命遠竄事。李鳳朝削去仕版事。許嶨罷職不敍事。沈光洙遞差。答曰,不允。遞差事,依啓。以上朝報
有政。吏批,以李文著爲任實縣監,金錫胄爲奉常寺提調,鄭載嵩爲司䆃寺提調,鄭載嵩爲左參贊,趙師錫爲歸厚署提調,韓範齊爲持平,權斗紀爲掌令,申琓爲獻納,李英馧爲典籍,李晩成爲刑曹正郞,李公權爲安峽縣監,尹鼎和爲平安都事,崔國成爲求禮縣監,尹時建爲軍器寺主簿,李混爲典籍,鄭始成爲刑曹參議,尹時達爲吉州牧使。
平市提調李尙眞啓曰,臣待罪平市,顧名思義,凡係民瘼,逐一深究,其所以致弊者,無非本署官卑力弱之故也。本役煩重之中,有未能隨時變通者,又其科外之橫侵,皆出於威勢所在,故不敢抗拒,猶恐不及,逐日沓至,竭力應之,民安得不至於困且咨乎?四民之中,賈雖居末,此實國家大小需用之所由辨,則均是邦本,在所優恤,而從前蠲役,洊被田畝,獨不及於廛闤,事勢則然,猶歎不均。其在疾苦,可不軫念而省除之乎?頃因貪縱成風,各廛,偏受其害,失業渙散,固已多矣,餘存之民,勢難蘇活。當此聖化維新之日,正宜講求其慰悅之道,故採取市民之號訴,參商事理之便宜,敢陳衆弊,條列于左,害之甚者,不避煩猥。伏請聖明,垂仁憐察,特許其可罷者罷之,可禁者禁之,可變通者變通之。且令各該司,一切奉行前後承傳,以爲市民支保之地,何如?傳曰,依啓。令各該衙門,商議變通。一,諸上司每年縫造軍·塗褙軍之役,專責於市民,而上司下人,故爲遷延日子,不卽使役,反爲之遲緩,必爲發牌推捉,多捧人情,故市民,不得已皆以價物,給於上司下人,此尤難堪之弊也。在前本署提調,甲子年故相臣鄭維城,丙申年故判書尹綘,庚戌年故判書徐必遠,皆以此入啓,使各其衙門典僕及雇立人,差用事,蒙允施行,而今皆廢墜如此,伏請捧承傳申明。以上備局
錄勳都監啓曰,會盟祭吉日,旣以來八月十一日,推擇矣。都監工役,必須完畢於今朔之內,可無諸事窘窒之患,而都廳崔錫鼎,以本職辭免,趁不行公,各房事役,自底稽滯。卽爲牌招察任,而二房郞廳申範華,閑官換差事,旣已啓下之後,因數日無開政之事,而尙未得相換,範華則以時帶司評,方將換改,亦不得肅謝。令該曹今日口傳相換,何如?傳曰,允。
上在昌德宮。停常參·經筵。
夜三更四更,有霧氣,東方,有氣如火光。
司諫崔後尙,獻納申晥啓曰,請柳赫然亟正邦刑事,沈檀亟命遠竄事,李鳳朝削去仕版事,許嶨罷職不敍事。措辭見上答曰,不允。許嶨事,依啓。
掌令金載顯啓曰,請柳炳然削奪官爵事,沈樞·李壽曼·南垕·尹抗竝削去仕版事,請還收李師命特除修撰之命事。措辭見上答曰,不允。柳炳然遞差。前啓,鄭東卨拿問定罪事,停啓。以上朝報
司饔院官員,以都提調意啓曰,近日霖雨連仍,江水漲溢,勢難捉魚,故生鮮進排下人等,日日呼訴,日下生鮮,必有闕供之患,願以雜魚雉兒,依例推移代捧云。曾前如此之時,雖有代封之規,莫重御供,自下不敢擅便,惶恐敢稟。傳曰,兩慈殿外,竝代封。以上禮曹
宣惠廳啓曰,嶺南大同新創之餘,事務煩緊,郞廳之任,不可數遞,而本廳郞廳李晩成,昨日政,移拜刑曹正郞。刑曹,乃獄訟煩劇之地,勢難兼察,而況當米船齊泊,納米方急之日,尤不可付諸生手,李晩成,本職改差,使之仍察前任,何如?傳曰,允。
錄勳都監啓曰,都監郞廳李公權,昨日政,安峽縣監除授矣。會盟祭日不遠,功役方急,此時郞廳,不可遞易。李公權外任,卽爲還,仍差郞廳之任,何如?傳曰,允。
政院啓曰,檢閱申曅,今已肅謝行公,別兼春秋沈壽亮·趙持謙,依例減下事,分付吏曹,何如?傳曰,允。以上吏曹
尙衣院啓曰,本院各樣進排行用木物,種數甚夥,至於進上物件所盛函子,則連續造作,故無屬處引鉅匠全承男,覓得使役,已至數十年矣。今者繕工監啓請,令本院出給承男於該監。本院,專掌御供工役,比諸該監,事體自別,輟本院之匠手,移給該監,旣損事體,且承男,初非該監所屬之匠人,則從前先定之說,亦未知其何謂。若値該監之多事,本院之有暇,則間或許借,可也,而出給之請,決不可行,引鉅匠全承男,仍前自本院使役,何如?答曰,不可續續撓改,與該監相議處之。
上在昌德宮。停常參·經筵。
今日引見時,司諫崔後尙所啓,請柳赫然亟正邦刑事。措辭見上上曰,勿煩。又所啓,沈檀亟命遠竄事。措語見上上曰,依啓。又所啓,請李鳳朝削去仕版事。措語見上上曰,遞差。
掌令金載顯所啓,請柳炳然削奪官職事。措語見上上曰,勿煩。又所啓,沈樞·李壽曼·南垕,竝命削去仕版事。措語見上上曰,不允。沈樞·李壽曼遞差。又所啓,尹抗削去仕版事。上曰,不允。前啓,還收李師命修撰特除之命事,停啓。
領議政金壽恒所啓,鞫廳受刑罪人及逆賊緣坐之類,定配者,其數甚多,禁府定配,其時或有未及致察之事,其他罪人定配之數,亦有不可不變通者。李元吉·韓汝信等罪狀,死不足惜,而元吉,配寶城,汝信,配河東,移配絶島,似當。且禁府之定配所,例以郡邑,而郡邑之在絶島者,甚少,故未免有疊送之擧。如莞島·古今島·白翎島等處,雖非郡邑,皆在海中,推移分送於此等海島,似當矣。至如柳義傑,情狀最爲痛惡,而以流三千里,定配於連山,洪陽民,乃連山之人,而定配於高山。連山之於高山,相距甚近,禁府之事,殊涉不察。且吳挺緯·閔宗道等,定配於務安·羅州,而兩邑,雖曰遠道,兩人之罪,不下於他人之配遠道者,而獨配善地,物情皆以爲不均。且兩邑風習極惡,昏朝餘孽之在其地者甚多,多有悖亂之事,此等罪人,尤不宜仍置於此矣。兼兵曹判書金錫胄曰,李晩芳,以射伴,定配於順天,而此人,乃趙仁弼之外孫,渠家本在於其處,似不可仍置其邑矣。上曰,李元吉·韓汝信,移配絶島,其餘罪人等,亦爲移配他道事,分付禁府。
領議政金壽恒所啓。以柳赫然事,臺啓方張,徑先陳白,固知事體未安,而旣有所懷,敢此仰達。蓋赫然之罪,固難免死,而臣之愚意,特爲貸死,亦或一道,故當初略有所達矣。臺啓累月爭執,尙未蒙允,物論愈激,人情憤鬱,臣之當初率爾陳達,誠極惶悚。臺啓允從,唯在聖明裁量,而減死之罪,不可循例定配,爲先圍籬安置,何如?上曰,圍籬安置,可也。
又所啓,前後名在罪籍者,皆蒙渙汗之典,一竝收敍,卽今無抱冤受屈之人,而但李喜龍事,實涉冤枉。其時臣以摠護使,進詣山陵,詳知實狀矣。蓋聞喜龍,以軍職進去,無所帶下人,寄宿於他人依幕,借得下人,聞見時刻之際,致有差遲未及之患,而旋卽追到執事之狀,在班諸臣之所共見而知之者。其果飮酒醉倒,則何能旋爲追到,爲執事乎?其時,因承旨啓辭,特命拿問,而至於奪告身。所謂無一人進達者云者,亦非實狀矣,許積,至以昆蟲不若,爲辭,誣罔請罪。被罰輕重,雖不足言,而罪罰極其重大,在渠,豈不冤痛乎?上曰,職牒旣已還給矣,敍用,可也。
今日引見時,上曰,今觀吏曹參判所言,則本曹郞廳,因有物議,引嫌不參,故未得開政云殊,所謂物議者,何事耶?領議政□□曰,玉堂官員,有以臺諫望誤擬爲言,故郞廳,以此引嫌云。設有未安之嫌,此與被論者,有異,而開政命下之後,或到闕下,還爲出去,或在家引嫌,不爲入來,事體甚不當。郞廳,推考,使之開政,宜當矣。上曰,推考,使之卽爲開政。
金錫胄所啓,憲府之出禁令,所以糾正民俗,而國綱解弛,人心壞亂,固難其禁非正俗矣。至於近日,因禁令而反貽弊端,禁吏輩,夤緣作拏,至有不當禁而禁者,因此閭巷之間,怨苦殊甚。臣所去洞內,有一堂上武臣,屢經守令者,而其妾,乘馬出去之間,禁吏挽執,迫令下馬,至欲奪取其所着近身之褻衣,多般執逆,僅以得免,其在聽聞,極爲可駭。此雖非臺官之所可知,而禁吏之以是橫恣作弊者,不可不摘發重治,以此申飭,可矣。掌令金載顯曰,近日,不出僭衣蒙頭禁令,此必禁吏之所爲也。上曰,若無禁令,而下吏中間,假託爲之,則尤極可駭,査出重治,可也。戶曹判書閔維重所啓,因補充隊事,有所陳達矣。蓋補充隊之法,廢而不行者,不但國綱解弛而然,亦由於遠方之人,不能上來之致也。且以繼後事言之,士夫子孫,雖爲依法呈禮曹,入啓受立案,而如貧寒鄕族之類,不能自達於京輦,只以呈本官立旨而爲之。若令遠方之人,願爲立後者,先爲呈狀於本道監司,監司,開錄啓聞,自禮曹入啓,成立案下送事,其作紙,則本道收捧,上送於禮曹,則事甚便宜矣。兼兵曹判書金錫胄曰,父子之倫,甚重,必有君命,然後可以繼後,何可以本官呈狀施行乎?依此言變通,似宜矣。上曰,分付該道監司,擧行,可也。以上朝報
有政。吏批,尹鎡爲安峽縣監,李必茂爲慶尙都事,趙景望爲泰仁縣監,睦林奇爲吉州牧使,金載文爲和順縣監,李聖麟爲礪山郡守,趙渭叟爲南原府使,羅弘佐爲中和府使,韓如愚爲平市署令,李彦綱爲全羅都事,李徵龜爲兵曹佐郞,李恢爲豐德府使,申翼相爲兵曹參判。
備邊司郞廳,以領右相意啓曰,兵曹判書金錫胄,大政之後,三告加由,辭疏亦已批下,當此多事之日,不可一向引入。有司堂上趙師錫,加資辭免之疏,承批已過屢日,尙不出仕。本司開坐之際,堂上未備,且多可議之事,金錫胄·趙師錫,竝卽牌招察任,何如?答曰,允。以上備局
禮曹啓曰,卽接泰陵參奉所報,則陵上西邊相距二十步許,丁字閣後,見一老栢,體大連抱,其中則腐朽矣,今夏爲風雨摧折云。陵上不遠之地,有此古木摧折之患,不可無慰安之擧,慰安日,不卜日,來初五日設行事,知委,而摧折之木,則令本陵參奉,除出之意,分付,何如?傳曰,允。以上禮曹
今日引見時,吉州牧使尹時達,仍存前任,慶尙都事李麟徵,全羅都事李徵龜改差,京畿水使柳炳然,遞差代,今日政,竝爲差出事,榻前定奪。以上吏曹
引見入侍時,領敦寧府事金壽興所啓,訓局別將尹時達,爲人質直,且善弓馬,於堂上武臣中,多有可取,而今除吉州牧使。本牧,雖是邊上緊任,訓局馬兵將領,其代尤難。大臣,今方入侍,下詢變通,何如?領議政金壽恒曰,時達,頗有弓馬之才,且其爲人可信,而主將之言如此,仍置軍門,似當矣。上曰,吉州牧使,遞差,仍置都監,任使,可也。又所啓,繕工監,以各衙門引鉅匠,出給本監事,啓達蒙允,而訓局方有別隊,江倉火車庫·江都庫舍等諸處營造之役。輟本局之匠手,移給該監,其勢甚難。且編伍之軍兵,不可比於他衙門容易出給,此路一開,後弊難防,揆以事體,亦未妥當矣。領議政金壽恒曰,繕工,雖緣形勢之切迫,有所啓請,而軍兵事體甚重,似難出給矣。上曰,仍屬都監,可也。戶曹判書閔維重所啓,局出身,卽南漢扈從守堞軍士也。當初爲酬其勞,設局給廩,朝家恩義甚厚,而歲月已久,此輩漸次物故,見存之人,甚少,而近年以來,訓鍊都監,以砲手之出身者,充其闕額,作爲三局,一體受料。名雖局出身,其實別人也,有非扈從酬勞之本意。訓鍊大將,今方入侍,下詢處之,何如?領敦寧府事金壽興曰,閔維重之言,誠是矣。然渠輩受料已久,一朝汰減,則或不無落莫之心矣。領議政金壽恒曰,扈從守堞之人,沒身給料,固是酬勞之意,而隨後充定者,混稱局出身而給料,事甚無據,糜費亦多。渠輩雖懷落莫之心,以事體言之,罷之,宜矣。兵曹判書金錫胄曰,當初南漢出身,分爲七局,其後減爲五局,又其後減爲四局矣。丙辰萬科時,都監軍士出身者甚多,而局出身,又多老死,額數減縮,故柳□以都監砲手之出身者,充補其數,爲三局。至今受料,蓋其曲折如此矣。閔維重曰,臣之請罷追入局出身者,非但以經費之難繼,局出身之設,本爲南漢酬勞之地,而他人,混入其中,甚無名義,此固不可不罷矣。金壽恒曰,都監砲手出身者,追入局出身,一體給料,其在事體,終始苟且,不可不變通矣。金壽興曰,局出身本額,則有闕勿補,隨後充額之數,則每以隨率及別武士有闕時,以此移充,則不過一年,自然減革矣。上曰,山城局出身餘存者,不多,此則有闕勿補,而其後追入之類,則漸次移充於隨率·別武士闕額,可也。以上訓局
引見時,副護軍趙□所啓,南漢山城,地形欹側,營舍及許多倉庫,次次頹落,修繕之役,極其浩多,而本州境內,材木幾盡伐取,今無可斫之處。至於水上之材,雖有收稅以用之規,而近年以來,因旱水淺,不得流下,故曾前收稅者絶無,興作不撤,材力之竭,事甚可悶。忠州逆家沒入戶曹者,沒數移給本廳,以爲輸來補用之地,何如?上曰,移給守禦廳,可也。
上在昌德宮。停常參·經筵。
掌令金載顯啓曰,臣以還收李師命修撰除授事,論執累日,未蒙允兪,而一向相持,恐未妥當,故昨日與同僚,相議停啓矣,今聞物議,以不能固爭,爲非云。臣有率爾之失,何敢晏然臺席乎?請命遞斥臣職。答曰,累日爭執,相議停啓,則有何可避之嫌乎?勿辭。
掌令權斗紀啓曰,臣於昨日,行相會禮於朝房,同僚以李師命修撰除授之命還收事,停啓之意,問於臣,臣亦以爲當矣,今聞物議,大以爲非,同僚旣以此引避。臣率爾停啓,與同僚無異,何可一刻仍冒臺席乎?請命遞斥臣職。答曰,累日爭執,相議停啓,則有何可避之嫌?勿辭。
府啓,持平韓範齊竝引嫌而退。率爾停啓,致有物議,揆以臺體,勢難在免。請掌令金載顯·權斗紀遞差。答曰,依啓。
院啓,請柳赫然亟正邦刑事。答曰,勿煩。前啓,李鳳朝削去仕版事,停啓。以上朝報
有政。吏批,曺殿周爲沃川郡守。
備邊司郞廳,以領議政意啓曰,昨日引見時,臣以臺啓,遞差守令,爲先出代之意,陳達蒙允,仍有卽爲差出之命,蓋慮外方曠官之弊,有此變通,而自政院分付吏曹之際,沃川郡守尹抗之代,獨爲遺漏,未及差出於昨日之政。入侍承旨,難免不察之失,推考,何如?答曰,依啓。今日內口傳差出,一體催促發送。以上備局
都摠府啓曰,都事尹鎡,昨日政,安峽縣監除授矣。會盟祭日,旣已迫近,諸功臣嫡長孫·衆子等,散在京外者,今方自本府訪問所居,趁期招集,以爲參祭之地。此時郞廳遞改,難便,都事尹鎡,仍任,何如?傳曰,允。
上在昌德宮。停常參·經筵。
謝恩,兵曹參判申翼相,中和府使羅弘佐,全羅都事李彦綱,慶尙監司尹趾完,護軍李盱·魚壽一,平市令韓如愚,登山萬戶韓成業,慶安察訪金普鳴,訓鍊主簿趙國成,吉州牧使睦林馨。
中殿,藥房問安。答曰,知道。勿爲問安。
藥房啓曰,伏未審夜來,聖體,若何,中殿症候,停藥之後,亦一向安寧乎?臣等區區憂慮,猶不自已,敢來問安。答曰,知道。內殿所患,日漸差愈矣,今後勿爲問安。
傳曰,今日政,除授臺諫及呈告人員,竝卽牌招察任。
左議政鄭知和二十七度呈辭。入啓。傳曰,安心調理。
謝恩,左承旨安縝,右承旨鄭載禧,左副承旨崔逸,右副承旨李秞,掌令安後泰。
領府事金□箚子。大槪,猥蒙恩暇,庶伸私情,而今將暫離象魏,不勝犬馬之情,略貢區區之懷事。入啓。答曰,省箚具悉卿懇。箚中縷縷誡誨,無非治國之至言要論,深用嘉尙,而益可見卿之憂愛丹忱,老而冞篤也。予雖不敏,可不留心而體念焉?仍傳曰,遣史官傳諭。
京畿監司書目,果川兼任衿川呈,以正言洪萬遂辭職上疏上送事。啓遞差。
院啓,請柳赫然亟正邦刑事。新啓,前參奉李三達,以賊鑴從弟,助鑴爲惡,罔有紀極,憑藉其勢,白身入仕。曾爲獻陵參奉時,陵內松木,恣意斫伐,調發守護軍,運致其家,以造船隻,曳過田疇之時,爲田主所禁,則令誘致田主於齋室,詬辱萬端,仍笞其奴。此不但陵底居民,至今唾罵,傳說狼藉,莫不痛駭。身爲陵官,濫斫陵木,小無忌憚,罪犯至重。不可以事在旣往而置之,請前參奉李三達拿問定罪。答曰,不允。末端事,依啓。
府啓,本府以李師命修撰特除還收事,有所論列者久矣,伏承聖批,至以有孝廟朝故事爲敎,臣不勝駭惑焉。往在孝廟朝,故相臣李慶億,果有修撰特除之命,其時臺臣亦嘗累月爭執。雖未蒙允從,實出於一時特恩,不可以爲永久遵行之典也。經幄之官,爲任最重,又有本館之薦,都堂之錄,然後方可備擬者,乃所以重其事,而愼其選也。師命文才,雖有可稱,釋褐屬耳,又無薦錄,中批特除,遽出格外,輿論不快,且關後弊。停論臺官,旣以物議見遞,卽公議之益激,亦可見矣。請還收李師命修撰除授之命。新除授掌令尹理,時在慶尙道星州地。請斯速乘馹上來事,下諭。前啓,柳炳然·沈樞·李壽曼·南垕·尹抗等事,停啓。答府曰,爭執累日,相議停啓,有何不可,而旣停且論,予未知其穩當也。亟停勿煩。下諭事,依啓。以上朝報
有政。吏批,尹攀爲慶尙都事,呂聖齊爲右參贊,任弘望爲濟州牧使,李必茂爲兵曹正郞,南二星爲大司成,黃儁耉爲兵曹參議,金萬增爲工曹佐郞,吳道一爲副校理,尹搢爲副應敎,李碩蕃爲刑曹正郞,李奎徵爲刑曹正郞,尹理爲掌令,安後泰爲掌令,李世亨爲安峽縣監,李箕敍爲戶曹正郞,李麟徵爲兵曹佐郞,李迪吉爲礪山郡守,黃玧爲禮曹正郞,安縝爲承旨,洪處亮爲禮曹判書,李堥爲淸風府使。
今日入侍時,領中樞府事金壽興所啓,今番端午,幸得差祭,奉審崇陵,則忘憂有峴防塞處,只塞峴上,而猶有舊時大路,故彼此行人,直由其路,及至峴底,嫌其回還,從山側作行,奄成一路。雖云防塞,自難禁斷,若無禁斷,則不可不先塞路口,使彼此行人,皆由新路,然後可以禁斷矣。且火巢之限,禮官曾已摘奸退定云,而旣無明白分界,故陵官及守護軍,難於禁斷樵火,無以長養樹木,亦不可不急速鑿溝,以限經界。當此農節,雖不得趁卽動役,待農歇後爲之,何如?上曰,曾前筵中,亦有以此爲言者,而連値凶歉,不得爲之矣,今聞卿言,事係緊急,分付該曹,待秋擧行,可也事,傳敎矣。忘憂有峴左右路口防塞事,及火巢退定妻鑿垓等事,依定奪待農歇擧行之意,分付本道,何如?傳曰,依啓。以上禮曹
吏批啓曰,濟州牧使,今日政,當爲差出,而文官中可擬之人乏少。當以曾經侍從有聲望者備擬,而此非堦梯之比,臣曹不敢直爲啓請。問議于大臣,擬望,何如?傳曰,允。
刑曹啓曰,新差本曹郞廳李碩蕃,居在慶尙道大丘地。其衰老不合之狀,姑置勿論,而聞其身病極重,決難上來察任云。李碩蕃,姑爲改差,以在京無故人,各別擇差,俾無瘝曠之弊,何如?傳曰,允。以上吏曹
上在昌德宮。停常參·經筵。
禁府,吳挺緯朔州,閔宗道鍾城移配。啓。
禁府都事柳瑞,柳赫然圍籬事,濟州地出去,都事李籜,吳挺緯移配事,朔州地出去。
下直,延安府使權德徽。
謝恩,左參贊鄭載嵩,右參贊呂聖齊,大司成南二星,禮曹佐郞金晳,景陽察訪李厚芳,沃川郡守曺殿周,和順縣監金載文,機張縣監辛曇,信川郡守金錫之,忠勳都事尹鎡。
京畿監司李端夏,領府事陪行事,出去。
吏曹啓曰,臺諫有闕,政事,取稟。
吏曹參議朴泰尙三度呈辭。大祭齋戒,留政院。
禁府,柳義傑碧潼,洪陽民平山浦,李元吉宣沙浦,韓汝信白翎,李晩芳延日移配。啓。
傳曰,政事,明日爲之。
傳曰,召對爲之。入侍,承旨吳斗寅,玉堂沈壽亮·沈濡,假注書尹弘离,史官申曅,兼春秋金益九。
府·院前啓,大祭齋戒,今日姑停。
京畿監司李端夏,因分付,落後入來。
禁府都事李志傑,慶源安置罪人李壽慶圍籬後,入來。
備邊司啓目,粘連全羅監司狀啓云云。南原府獵鹿山行時,擅用束伍軍,非始於今番,鄭東卨到任之後,連三歲受書目調用,而數百名束伍調用,便是動兵,則不稟朝廷,擅自聽許,事極可駭。其時監司柳命賢,拿問,何如?啓依允。
傳曰,天官之長,不可累日瘝曠。吏曹判書疏批已下,卽爲牌招察任。
謝恩,吏曹判書李尙眞。
禁府,李三達拿囚。啓。朝報
上在昌德宮。停常參·經筵。
下直,公州牧使李最晩,德浦僉使申淸,木浦萬戶兪應運。
謝恩,南原府使趙渭叟,兵曹正郞李必茂,礪山郡守李迪吉,安峽縣監李世亨,典籍李世益,學正高益亨,司畜別提鄭奎徵,校理吳道一,泰仁縣監趙景望,兵曹參議黃儁耉,同副承旨任相元,刑曹正郞李奎徵,禮曹正郞黃玧。
吏曹參議朴泰尙三度呈辭。入啓。遞差。
判尹金宇亨初度呈辭。入啓。傳曰,調理出仕。
左議政二十八度呈辭。入啓。傳曰,安心調理。
副修撰林泳辭職上疏。入啓。答曰,省疏具悉。爾勿過辭,從速察職。
副修撰林泳,牌招肅拜。
京畿監司書目,廣州呈,以持平韓泰東辭職上疏上送事。啓遞差。
院前啓,請柳赫然亟正邦刑事。新啓,庚戌冬至使中路馳啓之事,實是爲人臣子所不忍聞者,人心憤惋,至今未已。頃者備局査問之擧,實出於覈得虛實,爲先朝辨雪誣衊之義,則其時聯名馳啓之臣,所當從實指陳,而副使鄭榏,只以旣不通話,又未解聽,何以明知其言之虛實等語,朦朧仰對。蓋榏之意,以其啓本見失,且又見漏於政院日記,無復有憑覈之路故也。榏與柟,同是使臣,坐次不過數步之地,則其間說話,豈有柟獨聞而榏不聞之理乎?初不解聽,則何以聯名於狀啓之中,果若眞的,則何敢隱諱於備局之對乎?榏,身居宰列,奉命出疆,凡所奏達,所宜詳審,而雷同逆柟,有此馳啓,及至今日,乃反異辭者,此豈爲人臣子者,所可忍爲者乎?其時啓本,旣經睿覽,則其前後反復欺誣之狀,固莫逃於天鑑之下矣。不可不嚴覈實狀,明正其罪,請司直鄭榏,拿問定罪。高靈縣監張,爲人庸瑣,年且衰耗,曾爲馬官時,別無擧職之稱,而因其時道臣褒啓,初自參下,直授本職,官序無漸,莫此爲甚。且,家在本邑至近之地,貽弊民間,不言可知,除目之下,物情駭異。請新除授高靈縣監張遞差。
府前啓,還收李師命修撰除授之命事。新啓,義州府尹安如石,乃是始壽之至親也。以承宣出爲灣尹,之意必有在,而始壽之事,將有行査之擧,則如石決不可仍置之於通燕孔路。請義州府尹安如石,罷職不敍。醴泉郡守沈璛,以赫然之壻,連姻於楨·柟之家,與逆堅,情誼之親昵,非他泛然之比,而麤鄙可駭之事,亦且不一而足。請醴泉郡守沈璛,罷職不敍。答院曰,不允。答府曰,不允。末端事,依啓。
禮曹,冬至使拜表吉日,十月二十六日,方物封裹,同月二十三日,推擇啓。
公州幼學鄭敏和上疏。大槪,冒陳民弊數款,紙牌革罷,御史擇送,科擧不公等事。入啓。下該曹。以上朝報
備邊司啓曰,中江開市,例在於八月十五日。依例商賈,豫爲整齊,多持物貨,及期入送,俾無埋沒之弊事,兩西監司及開城留守處,知委,何如?答曰,允。
錄勳都監啓曰,臣等取考前後謄錄,則會盟祭吉日,推擇啓下之後,諸功臣嫡長諸子,應參人員中,在外者,或請下諭,或直爲行會,而至於被罪徒流,門外黜送,盡奪告身,永不敍用者,竝爲啓請定奪來參矣。今者會盟祭,已爲定日,親功臣中,公淸水使李立身,赴任雖未久,不可不及期上來參祭。下諭一款,令政院稟旨擧行,宜當,而舊功臣嫡長子孫應參人員,在外及被罪,亦令該曹,依舊例一一啓稟,急急下諭行會,俾無未及之患,何如?啓依允。以上備局
成均館啓曰,今七月初七日,儒生上旬輪次,當爲設行,而秋享大祭相値,月內無故日退行事,曾已入啓蒙允矣。來十八日設行之意,敢啓。傳曰,知道。以上成均館
上在昌德宮。停常參·經筵。
下直,龍仁縣監李恒,羅楥萬戶朴廷豪。
禁府,柳命賢拿囚。啓。
謝恩,淸風府使李堥,慶尙都事尹攀,直講李尙翼。
左副承旨崔逸上疏。大槪,冒進病重實狀,乞蒙恩遞事,入啓。答曰,遞差。
持平韓範齊啓曰,臣於昨日入啓文書中,或書誤字,而不能詳細看檢,則不察之失,大矣。臣何敢晏然苟冒職次乎?請命遞斥臣職。答曰,許多文書,考準之際,一二字之偶然落漏,不必深嫌,勿辭,亦勿退待。
禁府,成胤童拿囚。啓。
吏曹啓曰,新除授羅州牧使尹以道,累次呈狀,請速處置,而觀其辭意,則言病之外,又以廉隅爲言。所謂廉隅,卽其就理之日,雖以赦前蒙宥,而罪未伸而旋授雄州,事理情迹,俱難晏然云。旣蒙赦宥,所當卽還前任,而當初本曹之啓請備擬,實出於本州之難其人,則不宜以其呈狀,容易許遞,而亦不可强迫令赴,劇邑之久曠,夫馬之留滯,俱甚有弊,羅州牧使尹以道,依近例罷黜,何如?傳曰,依啓。當日內口傳擇差,數日內催促發送。又啓曰,新除授咸鏡都事權讓,再次呈狀內,毒痁纏身,調治兩朔,尙無差勢,萬無自力登途之望,斯速入啓處置云。本道佐幕,今已久曠,前頭科擧,亦且不遠,不可等待其差復,咸鏡都事權讓,改差,何如?傳曰,依啓。當日內口傳差出,數日內催促發送。
大司憲李翊相,掌令安後泰啓曰,臣等於昨日,開坐於朝房,許多公事,照律書入之際,懵不致察,落書誤字,至於二處,自上點下,而其所錯誤,俱係緊重之字,臣昏謬不察之失,至此著矣,惶愧罔措。不可一刻仍冒,請命遞斥臣等之職。答曰,許多公文考準之際,一二字之偶然落漏,不必深嫌,勿辭,亦勿退待。
藥房啓曰,卽因醫官所傳,伏聞中殿,脈度稍數,熱候升降,臣等不勝驚慮之至。淸熱之劑,不可不趁卽進服,故與李東馨等諸御醫商議,則黃龍湯,合凉血地黃湯,加柴蘇葉·麥門冬各一錢,黃連麩炒·山拾子炒各五分,連進四五貼,宜當云。此藥三貼,以爲劑入之意,敢啓。答曰,依啓。
中殿,藥房問安。答曰,知道。
吏曹口傳政事,羅州牧使李喜龍,咸鏡都事南宮垕,落點。
府啓,請還收李師命修撰除授之命事。義州府尹安如石罷職不敍。新除授持平朴致道,時在全羅道光州地。請斯速乘馹上來事,下諭。答曰,不允。下諭事,依啓。
院啓,請柳赫然亟正邦刑事。請行司直鄭榏拿問定罪事。請高靈縣監張遞差事。措語見上答曰,不允。以上朝報
有政。吏批,朴泰尙爲承旨,李秀彦爲校書校理,李蓍晩爲正言,鄭載岳爲泰安郡守,朴致道爲持平,尹世紀爲禮曹佐郞,任堂爲醴泉郡守,朴泰遜爲副修撰,金始重爲直講,李世綱爲濟州牧使,李后定爲兵曹正郞,李喜龍爲掌樂正,洪茂爲繕工副正,尹葕爲刑曹正郞,南宮垕爲咸鏡都事,李喜龍爲羅州牧使。
吏曹啓曰,濟州判官任弘亮,與新除授本州牧使任弘望,爲四寸兄弟,法當相避。外官相避,例自本道啓聞,然後差出其代,而此則越海之地,若待任弘望赴任後啓聞,則當經數月,而弘亮辭朝屬耳,行必不遠,宜速處置,俾無官事久曠之弊。濟州判官任弘亮,改差,何如?傳曰,允。以上吏曹
宣惠廳啓曰,郞廳之移拜他職之後,續續啓請還仍,極涉未安,而新除授泰安郡守鄭載岳,爲本廳郞廳,甚有擧職之稱。況當米木捧上方殷之日,不可付諸生手,泰安郡守鄭載岳,今姑改差,仍察前任,何如?傳曰,允。
上在昌德宮。停常參·經筵。
謝恩,知事趙師錫,部將黃任龜,戶曹正郞李箕敍。
中殿,藥房問安。答曰,知道。
藥房啓曰,暑雨蒸鬱,伏未審聖體,若何,中殿熱候加減,亦何如,昨入湯劑,其已進服而有效乎?臣等無任憂慮之至,敢來問安。答曰,知道。內殿熱候升降之候,今朝則比昨有差減之效矣。
左議政二十九度呈辭。入啓。傳曰,安心調理。
右副承旨朴泰尙,牌招肅拜。
吏曹啓曰,來十一日祿都目政事,爲之之意,敢啓。傳曰,知道。
府·院前啓,國忌齋戒,今明日姑停。
傳曰,召對爲之。入侍,承旨鄭載禧,玉堂吳道一·林泳,假注書尹弘离,兼春秋金益九,史官申曅。
傳曰,史官一員待命,騎馬三匹立之,獻陵內摘奸。
上在昌德宮。停常參·經筵。
辰時巳時,日暈。
謝恩,左副承旨李秞,兼校書校理李秀彦,醴泉郡守任堂,兵曹佐郞李麟徵·李徵龜,刑曹正郞尹葕,濟州判官李世剛,部將李希泰。
中殿,藥房問安。答曰,知道。
藥房啓曰,伏未審夜來,聖體,若何,中殿熱候升降,比昨復何如?前入湯劑,已進三貼,如有差減之勢,則當加劑以入。臣等不任憂慮之至,敢來問安。答曰,知道。內殿所患,與昨一樣矣。
政院啓曰,來十一日,文臣殿講日次,取稟。傳曰,爲之。
明日文臣殿講時,考官二,呂聖齊·李敏敍,參考官四,鄭重徽·趙嘉錫·李寅煥·朴泰遜。
政院啓曰,明日仁政殿專經文臣殿講時,命官,何大臣進去乎?敢稟。傳曰,領相進去。
藥房再啓曰,伏承問安之批,以內殿所患,與昨一樣,爲敎。熱候之升降,似由於前日餘症之未盡去。李東馨等諸御醫,皆以爲前進養血淸火湯,已試有效,元方黃連麩炒,加便香附·柴胡各一錢,更爲進服,宜當云。此藥五貼,爲先劑入之意,敢啓。答曰,依啓。
禁府都事李郁,權大運押去後,入來。
謝恩,掌樂主簿李邰。
忠淸監司書目,執義尹拯,病重上去不得事。以上朝報
戶曹啓曰,明安公主家舍基址,準價買給之由,已爲啓達矣。永陽君祠宇之價,所當依傳敎題給,而曹中,必有已行前例,故遲延數日,遍閱文書,而終不得攷出,以木綿一百疋,米十石,參酌題給之意,敢啓。傳曰,知道。布子二同,加磨鍊題給,可也。以上戶曹
上在昌德宮。停常參·經筵。
下直,信川郡守金錫之,穩城府使朴振翰,開雲萬戶金始靖,南平縣監李亨稷,古群山僉使丁熽,阿山萬戶張翊文,陽城縣監洪九齡,豐川府使崔好鎭,舒川萬戶李喜益。
謝恩,副修撰朴泰遜,刑曹參議鄭始成,禮曹佐郞尹世起,護軍金斗明·權斗起,顯陵參奉徐文徵,典籍李英馧,濟州牧使任弘望,栗峰察訪朴玉漢。
禮曹判書洪處亮,工曹參議李柙初度呈辭。入啓。給由。
副校理沈壽亮上疏。大槪,冒死陳情,冀遂便養之願事。入啓。答曰,省疏具悉。情甚可矜,當令該曹,依疏辭施行焉。
禁府,安弘殷拿囚。啓。
中殿,藥房問安。答曰,知道。
藥房啓曰,伏未審夜來,聖體,若何,中殿熱候,改進湯劑之後,果有差安之效乎?臣等憂慮未已,敢來問安。答曰,知道。內殿所患,與昨一樣矣。
左議政三十度呈辭。入啓。傳曰,安心調理。
執義尹拯辭狀。傳曰,爾辭至此,本職今姑許遞,調理上來事,回諭。
兵曹判書金錫胄,請對入侍時,會盟祭,以八月二十六日退行,文武科別試初試,差退十餘日改擇事,榻前定奪。
專經文臣殿講時,金沆,書純通。
靈豐君㵓上疏。大槪,冒死更陳微悃事。入啓。答曰,省疏具悉。所陳之事,令該曹稟處焉。
假注書尹弘离病,代高益亨落點。
京畿監司書目,坡州呈,以知事成稷上疏上送事。啓。答曰,省疏具悉。卿其勿辭,上來察職。
院前啓,無城上所,姑停。
忠勳府啓曰,命下矣。功臣嫡長中被罪者,在謫則蒙放,罷散則亦永敍用,參祭,俱有累朝已行之例。取考嫡長在謫者,則鐵城君朴埴嫡長孫朴濟,以楨·柟射伴,謫靈巖,密山君朴伸孫嫡長孫朴萬最,以承宗孫,謫順天。兩人所犯,或以親密於逆賊,或以昏朝亂臣子枝,特施迸竄之典,則雖當大禮,似不可與尋常徒配,特蒙恩宥之舊例,一體施行,唯在睿斷,而德津君淵長孫李璾,方於奪告身,職牒未還給,晋昌軍姜絪,嫡長孫姜碩賓,豐寧君洪靌嫡長孫洪萬宗,俱在削去仕版之中,完城府院君崔鳴吉嫡長子崔後亮,坡平君尹坤嫡長孫尹飛卿,俱在罷職之中,似當冠帶入參,亦在上裁。蓬海君鄭起門,時在星州地,景原君申梲,時在文義地,而永興府使朴長源,卽親功臣嫡長子,康津縣監李咸,機張縣監辛曇,俱是親功臣嫡長孫,永川郡守李曾賢,彦陽縣監趙復漢,咸悅縣監權以經,俱是舊功臣嫡長孫,益山郡守張善經,長淵縣監李萬林,亦是親功臣衆子,而應爲進參於會盟祭,竝令政院稟旨,下諭于各其監司處,使之趁祭日上來宜當,竝此仰稟。答曰,依啓。朴濟·朴萬最,罪名甚重,勿爲擧論,其餘罷職削版之類,竝收用參祭,可也。
傳曰,殿講居首,奉常奉事金阮,熟馬一匹賜給。
副司果洪萬遂,文臣殿講時,稱病不進,依承傳罷職。
府啓,請還收李師命修撰除授之命事。義州府尹罷職不敍事。措語見上新啓。前忠淸兵使鄭后亮,拿問處置事。新除授執義朴世采,時在京畿楊州地。請斯速乘馹上來事,下諭。答曰,不允。安如石遞差。下諭事,依啓。
禮曹,討逆別試初試,閏八月初六日,殿試,同月二十九日,放榜,九月初十日,改付標啓下。
兵曹判書金錫胄,請對引見時,老江僉使金命立,龜山別將姜公望改差事,榻前定奪。上曰,趙希孟·睦後立,俱以秩高宦寺,交結楨·柟,情狀可駭,鄭泰周則尤爲昵比,雖以楨,南謫日記中所載,論之,泰周無日不在楨·柟之座。內間動靜,楨·柟等,必先知之者,未必此輩漏通之致,其爲罪犯,俱不可容貸。竝邊遠定配事,分付禁府。同副承旨任相元所啓。羅州牧使,將爲催促發送,而新除授牧使李喜龍,時在金堤地,故羅州人馬,久留京中,仍向金堤云。今若上來肅謝後下去,則往來夫馬之弊,可慮也。守令之移拜他邑者,例爲除朝辭赴任,而喜龍,非移授守令,故該曹不敢直請云,敢達。上曰,李喜龍,除朝辭,卽其家赴任,可也。
有政。吏批,李寅爀爲泰安郡守,李增爲江原都事,趙爾後爲敦寧判官,韓泰東爲兵曹正郞,金晳爲兵曹佐郞,李選爲吏曹參議,李后定爲吏曹佐郞,李邰爲刑曹佐郞,金萬重爲校書提調,朴世采爲執義,柳之發司僕正,申翼相爲內贍提調,沈壽亮爲大興縣監,李晳爲戶曹參判,崔逸爲戶曹參議,權持爲禮曹佐郞,洪萬遂爲兵曹正郞。
上在昌德宮。停常參·經筵。
自昧爽至辰時,有霧氣。午時未時,日暈。
下直,公淸兵虞候權擇,平海郡守閔就魯。
謝恩,兼春秋申晥·韓範齊·尹葕,大興縣監沈壽亮,護軍尹時達,正言李□□,成均博士高益亨,典籍李琨,兵曹佐郞金晳。
中殿,藥房問安。答曰,知道。
藥房啓曰,伏未審聖體,若何,中殿症候加減,夜來復何如,湯劑連進,而果有顯效乎?臣等區區憂慮,敢來問安。答曰,知道。內殿所患,與昨別無加減矣。
禁府,趙希孟昌城,睦後立渭原,鄭泰周富寧,邊遠定配。啓。
藥房再啓曰,伏承問安之批,以內殿所患,與昨別無加減爲敎。臣等不任仰慮之至。養血淸火湯,已進三貼,尙無顯效,不可不改用他藥,故與李東馨相議,則淸熱安胎飮,加桑寄生一錢,日再進連用十貼,宜當云。此藥五貼,爲先劑進之意,敢啓。傳曰,依啓。
正言李□□避嫌。大槪,臣於本院傳啓中,有不可苟同者,請遞事。入啓。答曰,勿辭,退待物論。
府啓,請前忠淸兵使鄭后亮,拿問處置事。入啓。答曰,不允。前啓,還收李師命修撰除授之命事,及安如石罷職不敍事,停啓。
京畿監司書目,楊州呈,以領府事金□□辭職上疏上送事。啓。答曰,省疏具悉卿懇。卿之疾病,予深慮念。卿其安心勿辭,從速上來,從容調理,以副予望。仍傳曰,遣史官傳諭。
大司諫洪萬容,獻納申琓避嫌。大槪,臣等旣被同僚之斥,不可晏然仍冒,請遞事。入啓。答曰,勿辭,退待物論。
正言成虎徵避嫌。大槪,旣被同僚之斥,不可晏然,請遞事。入啓。答曰,勿辭,退待物論。
訓鍊都監啓曰,平市署李尙眞啓辭,都監砲手爲市業者,與市民一體應役,凡係亂廛犯禁者,勿論上司軍門,許令本署,笞五十之外,重則移刑曹捕廳,施以治盜之法,若其官主怒責本署者,則報憲府論啓處置,亂廛市傍接主人,一一摘發,比諸盜賊窩主之律而治之事,令各衙門相議變通事,命下矣。都監設立,始於宣祖朝,而當初有司之臣,爲慮遐方軍士,客寓京中,只以官給料布,有難資活其父母妻子,故造給市牌,許令買賣,而至丁丑年,仁祖大王,自山城還都之後,特軫軍兵扈衛之勞,與市民一體爲市,勿令收稅事,別爲下敎,依此遵行,亦已久矣。厥後,或因市民上言,或因本署啓辭,勿論軍兵,請均市役者,非止一再,而拘於事勢,不得大段變改,至孝宗朝,以軍兵則一邊入番,一邊操鍊,一體差役,似爲過重,參酌減等差役爲敎,故五分之一差役事,自都監定奪擧行矣。乙卯年,因尹鑴所啓,都監軍士,勿許坐市事,蒙允之後,軍兵家前小市販賣及手持之物,往肆買賣之類,依前勿禁事,自備局酌定捧甘,而丁巳年,戶曹判書吳始壽,又以砲手之業市者,使之一體應役,而亂廛網利者,令市官,除進來治罪事,陳達,自上特命都監,商議稟定。其時都提調,初則持難,而畢竟動於群議,以不必膠守初見爲言,業市砲手,一體應役事,啓稟定式,故砲手之爲白木廛者,納其禮銀,同應市役,仍爲定例,行之至今,而家前小市,與手持之物買賣,則渠輩,迫於生理,不得不依前定奪爲之矣。今此本署提調啓辭,又如此,砲手輩,聚黨成群,作一大市於諸處,果如啓辭所陳,則其習可惡,誠不可不痛禁,而若一切禁斷其買賣,均責其市役,以絶軍兵資生之路,則是徒循近年一種偏私之論,而不念宣廟朝以後優恤軍卒之德意,終未知其妥當。至於官主報憲府論啓一款,未知體例之果如何,姑不必辨論,而直令本署結笞之擧,尤有所不然者。砲手之犯禁者,自法府,亦必先送進來公事,然後治罪者,自是流來法例,則到今必用除進來治罪之說,創開無前之規,決非所宜,而然此則只擧事體而言矣。凡事之曲直,本無彼此之殊,不以市民而皆是,不以砲手而皆非。若一從市民所告,而砲手之業市者,不復究覈實狀,隨卽捉致本署而罪之,則操縱之柄,一歸於市民,市民告本署之言,亦安保其一一眞的乎?若是,則雖小小買賣,必將稱以難安,而執捉請罪,砲手輩呼冤難保之勢,在所必至,其所處置,豈不爲偏重之歸乎?無已,則砲手之別作一市,專利犯禁者,另加禁斷,如有現捉於本署者,則移文法司,以其罪罪之,而市民之以家前小市及手持之物,混稱亂廛,橫加禁遏,至於瞞告本署者,則亦自都監,移送法司治罪,庶幾彼此兩便,而行之無弊,以此定式分付,似當。敢啓。傳曰,依爲之。以上朝報
上在昌德宮。停常參·經筵。
自一更至四更,月暈。
下直,幕嶺萬戶吳振翼。
謝恩,戶曹參議崔逸,司僕正柳之發,兼南學敎授李英馧。
禮曹判書洪處亮再度呈辭。入啓。加給由。工曹參議李柙再度呈辭。入啓。加給由。
中殿,藥房問安。答曰,知道。
藥房啓曰,伏未審夜來,聖體,若何,中殿症候加減,亦何如,昨入湯劑進服之後,猶未有顯效乎?臣等憂慮未已,敢來問安。答曰,知道。內殿所患,與昨一樣矣。
京畿監司書目,病勢莫重,敢陳私狀事。啓。答曰,卿其勿辭,調理察職事,回諭。
左議政鄭知和三十一度呈辭。入啓。傳曰,安心調理。
禁府都事李翊周,前全羅右水使睦存善拿來。
賓廳進不進單子,傳曰,過數日後,來會。
判校鄭勔上疏。大槪,猥陳狂瞽之說,冀蒙採納事。入啓。
刑曹判書金德遠上疏。入啓。答曰,省疏具悉。卿其勿辭,從速察職。
藥房再啓曰,伏承問安之批,內殿所患,與昨一樣爲敎。臣等不勝憂慮之至。症候累日彌留,湯劑亦無顯效,不可仍用前藥,故與李東馨等,更加商議,則以爲淸熱養血之劑,屢進無效,升陽除濕湯,治脾胄虛而心包火乘之症,加條芩一錢,試進三貼,宜當云。此藥,卽爲劑入之意,敢啓。答曰,依啓。
校理李寅煥上疏。大槪,乞遞職名,歸護母病事。入啓。答曰,省疏具悉。爾其勿辭,救護母病。
院啓,請柳赫然亟正邦刑事。行司直鄭榏拿問事。高靈縣監張遞差事。新啓,竝引嫌而退。急於分疏,張皇引避,掩護之習,誠極可惡。游辭變幻,恣意欺罔,請拿之啓,深得臺體。請正言李蓍晩,遞差,大司諫洪萬容,獻納申琓,正言成虎徵,竝命出仕。
府啓,請前忠淸兵使鄭后亮拿問處置事。新啓,直講金鼎台,本以微匹,且有世累,不齒於鄕黨者也,冒占科第,爲世指點,虱附權門,猥通淸顯,識者之寒心,固已久矣。上年南九萬之疏陳三件事也,自上特下行査之命,鼎台,挺身擔當,越俎上章,伸救鑴·堅,不遺餘力,至以行己以直,赤心無隱,平昔所蓄積等語,讚揚賊鑴。其他可駭可愕之說,難以毛擧,末乃以殿下,終不免爲九萬之所賣,而天下後世所指笑也云。其時多賊之作奸犯科,國言狼藉,按法行査,在所不已,而其所爲言,乃至於此,吮癰舐痔之態,不忍正視,而慫慂欺蔽之狀,亦極可痛。公議喧騰,久而益激,不可以事在旣往而置之。請前直講金鼎台,削去仕版。答曰,不允。答院曰,不允。處置事及張事,依啓。
答判校鄭勔疏曰,省疏具悉。疏中兩件事,不可人人而輕議,當與大臣,熟講而處之焉。
大司諫洪萬容,獻納申琓,正言成虎徵,就職。
吏曹啓曰,臺諫有闕,政事,取稟。傳曰,明日爲之。
傳曰,明明日賓廳開坐事,分付。以上朝報
上在昌德宮。停常參·經筵。
夜自一更,月暈。五更,流星出北極星下,入乾方天際,狀如鉢,尾長三四尺,色赤。
謝恩,繕工副正洪茂,都摠都事李萱,刑曹佐郞李邰,中部參奉金準翼,判尹金宇亨。
吏曹參議李選辭職上疏。入啓。答曰,省疏具悉。爾其勿辭,從速察職。
藥房啓曰,伏未審夜來,聖體,若何,中殿症候,昨入湯劑進服之後,復有差減之效乎?臣等不任憂慮之至,敢來問安。答曰,知道。內殿所患,與昨無異矣。
戶曹啓曰,廣興主簿高振龍,田稅捧上之際,多有鄙瑣不謹之說。不可仍置倉官之任,汰去,何如?傳曰,允。
假注書尹德駿書啓。臣承命往諭于領中樞府事金□□則以爲,臣傷於暑濕,宿疴添苦,恩由有限,瘝曠是懼,冒陳病狀,冀蒙矜察,不意史官遠臨郊外,聖批丁寧,有踰常格,臣誠感激,罔知攸措。第此賤疾,源委不輕,旬望之間,恐難起動,惶恐狼狽,伏地竢罪云矣。敢啓。傳曰,知道。
禁府,及第洪震碩,以禮亨四寸,作證禮亨淫奸之事,誘脅震雄,致令禮亨變辭誣服,以此取悅積·堅,終果陞職,其爲情狀,尤極痛駭。罪,決杖一百,流三千里,盡奪告身,私罪。啓依允。又啓目,前縣監朴鳳祥,逆家奴婢査出之際,略施杖問,未有不可,而受杖二十一夜致斃,似涉酷刑,而請刑之報,物故之狀,一時俱到,不無用意之迹,以此照律。罪,杖一百,永不敍用,盡奪告身,私罪。啓功減一等。
禁府,洪震碩,郭山郡流三千里。啓。
吏曹判書李尙眞箚子。大槪,敢陳畿邑農民之弊,乞令該司,急時變通事。入啓。答曰,省箚具悉卿懇。所陳之事,當令該曹稟處焉。
院啓,請罪人柳赫然亟正邦刑事。請行司直鄭榏拿問定罪。新除授正言韓泰東,時在京畿廣州地。請斯速上來事,下諭。答曰,不允。下諭事,依啓。
府啓,請前忠淸兵使鄭后亮拿問處置事。請前直講金鼎台削去仕版事。新啓,鄭榏之游辭變幻,在所當論,諫院之據法請拿,臺體當然,而前正言李蓍晩,費辭分疏,顯有營護之態,其所臚列,有同自己之供辭,諫臣事體,豈容如是?其周遮掩護之習,不可不懲,前正言李蓍晩罷職。答曰,不允。鄭后亮事,依啓。
有政。吏批,行判書李尙眞,參判李敏敍,參議李選,都承旨吳斗寅,竝進。以韓泰東爲正言,李喜澤高靈縣監,韓構爲兵曹正郞,安崟爲工曹佐郞,金萬重爲兼藝文提學,李翊相爲同知成均,洪萬鍾爲副校理,朴世堂爲應敎,李參徵爲宜寧縣監,李行迪爲禁府都事,尹嘉績爲義州府尹,任埅爲掌樂主簿,李世億爲廣興主簿,鄭載嵩爲兼知春秋,李翊爲同知春秋,申驤爲兵曹佐郞,金載顯爲安東府使,吳大蕃爲書題。
兵批,兼判書金錫胄,參判申翼相,參知朴純,竝病。右承旨鄭載禧,參議黃儁耉,竝進。以尹飛卿·安如石·李蓍晩爲副司果。
吏批,義州府尹尹嘉績,今加通政。
弘文館啓曰,新除授應敎朴世堂,時在京畿楊州地,副校理洪萬鍾,時在慶尙道安東府任所。經筵入番事緊,竝斯速乘馹上來事,下諭。傳曰,依啓。
司譯院,以都提調意啓曰,本院之定送漢學一員于黃海監營,平安監·兵營缺漢學·倭學各一員于濟州·統營,倭學一員于全羅左·右水營,蓋慮其或有不時通話之事故也。其在常時,雖無服役之勞,分差客土,辛苦有倍。所定官限,近則一朞,遠或三年,其所廩料接待,理宜加優,而其中只有放單料,不給使喚處,以此,人皆厭避,逢差之後,若投死地,甚非朝家分遣舌官豫備邊事之意。請令該曹,取考各處從前會減之數,更爲定式,通同磨鍊,從優計給,俾無各處不齊之弊,而今自各營,直爲給料者,亦令一體施行,其他衣資·朔布·使喚等事,竝依舊例題給,稍加軫恤。以此行〈會〉各營各邑,何如?傳曰,允。
漢城判尹金宇亨疏曰,伏以,臣情窮勢蹙,年老病痼,實無陳力之望,冒陳危懇,冀蒙矜許,而微誠未格,反承溫批,繼上辭單,乞解職名,而調理出仕之敎,又出於常格之外,臣誠銜恩感激,益不知置身之所也。如使臣之病狀,小有一分起動之勢,則唯當祗承明命,奔走供職,一身廉隅,有不暇恤,而顧此危惡之症,實由於積年勞傷之餘,本病旣重,敗兆疊出,根柢已深,眞氣大脫,有非區區藥力所可責效者。委臥床褥,跬步難運,瞻望象魏,但有危涕,臣之事勢,亦悲矣。臣之所患,左邊不遂之外,近添胸膈痞塞之症,食飮全廢,動輒牽引,有時痰熱用事,如中大酒,暈倒移時,殆不省事,相火上升,目眚轉苦,昏花之障,至不辨物,軀殼,無非受病之處,神貌幻脫,仍作枯木之形。勿論物論之如何,疵謗之有無,以此病狀,萬無起動公行之路。伏乞聖慈,俯諒微忱,亟削臣所帶本兼諸務,俾得任便調養,千萬幸甚。答曰,省疏具悉。已悉於前疏之批,毋庸固辭,從速察職。
吏曹參議李選疏曰,伏以,臣駑劣,最在人下,而濫從朝籍,偏蒙異渥。曾前所叨,何莫非匪據,而至於天官參貳,責任尤重,苟非望實俱隆,衡鑑不差,莫宜居之。當此朝著淸明,群才彙集之日,名論所歸,豈無其人,而迺今除命,反及如臣之無似,臣誠惶隕,罔知攸措。臣雖至愚,自知則明,終若不自揣量,冒昧承當,則日後僨敗,誰任其咎?反復思惟,決知其不敢,兼且暑症甚重,日事呻痛,嘔泄委頓,無望就列,臣情與勢,可謂悶蹙。不得不仰首陳懇,伏乞聖慈,俯賜諒察,亟遞臣職,以便公私,不勝幸甚。臣無任祈懇之至,謹昧死以聞。答曰,省疏具悉。爾其勿辭,從速察職。以上燼餘及朝報
上在昌德宮。停常參·經筵。
下直,景陽察訪李厚芳,豆毛浦萬戶鄭銓,鹿島萬戶金如石。
政院啓曰,正言李蓍晩推考事,命下矣,臺諫方以罷職論啓,推考傳旨,不得捧入之意,敢啓。傳曰,知道。
藥房啓曰,伏未審夜來,聖體,若何,中殿症候加減,比昨復如何?升陽除濕湯,已進三貼,詳知有效與否,可以更議繼進之藥。臣等無任憂慮,敢來問安,竝此仰稟。答曰,知道。內殿所患,與昨別無加減矣。
再啓曰,大殿問安之批,以內殿所患,別無加減爲敎。臣等不勝憂慮之至。缺之藥,所當更爲議定,而問於李東馨等諸御醫,則皆以爲症候,旣無所加,湯劑進服,已多,今姑停藥,過數日後,更觀症候,議定宜當云,敢啓。答曰,依啓。
中殿問安。答曰,知道。
傳曰,大臣·備局堂上引見。
左議政鄭知和三十三度呈辭。傳曰,安心調理。
修撰李師命疏曰,伏以臣,濫蒙洪造,獲占嵬科,曾未閱月,擢置諫職,臣誠惶愧,無所措身。不卽出肅,冒昧陳疏者,冀欲上暴其萬萬不似之實狀,而乃於去月二十五日政,又有不堦薦錄,特除館職之命。臣尤震憾危惕,若墜淵谷,茫然累日,不知所出,徐又自解曰,大臣曾已箚陳矣,臺諫又當論執矣,收還之命,不日當降,則微臣私分,或可因是而少安矣,嚴召之下,亦不敢祗赴,縮伏私室,恭竢處分,而還收之請,久未允從,再發之論,旋卽停止,自此以後,則冒死陳乞之外,更無可爲。臣雖無似,心腸廉恥之天,不至泯滅,不得不及今號籲,仰首哀鳴。若天地父母,不之哀憐,則臣之情勢,窮蹙甚矣,伏乞聖明,垂察焉。臣本以世祿家子弟,粗習章句雕篆之技,旣非所長,性又愚直,專無曉解,尋常人事,萬不逮人,而出身仕路,未及數旬,旣不得一見於君父,又無才具聲績,有可以表見於世者,而只因一番之科第,數人之薦剡,擢之常調之中,畀以論思之職,此豈臣平昔夢寐之所嘗到者哉?夫玉堂之薦,必爲兪可於館僚,再圈於都堂,淘之汰之,以重其遴簡者,實國家金石之典也。雖在祖宗朝,名臣碩士輩,出彙征,而莫不由此以進焉,獨於孝廟朝,蓋嘗有特除之命,而求之三百年間,只是一人而已,此又出於一時之偶然,非以當行之法例,著之令甲者也,當時臺諫,亦以後弊爲言。若使他日,更有以臣援以爲例者,則一人二人,官方大壞,豈非大可懼者哉?臣之私分,固不足恤,獨不念累淸朝之選,而貽日後之弊乎?臣之無狀,缺上累聖德,則臣之罪戾,至此而尤無所逃,此臣之所以反復思惟,終不敢泯默而冒進也。況此還收之請,旣停而復發,則公論之不許,據此而可見。雖不敢一向苦爭,姑且停止,而輿情尙鬱,國言未已,今若委蛇盤磚,坐抗公議,晏然出肅,則必且聽聞譁然,怒之者,以爲無所顧忌,賤之者,以爲頓喪廉恥,區區自護之心,實不忍以身蒙此垢也。抑臣家世簪組,習於見聞,辛勤場屋,冀望寸祿,卽臣之本心也。若使之循序例進,報效涓埃,則東西南北,唯命是從,死生燥濕,亦何敢辭,顧此非常之恩,過分之寵,實非微臣所可承當。古人之所謂以榮爲懼者,眞切至之言也。況臣數日之內,重得痁瘧,委頓床席,起動無路,情勢之難安,姑置勿論,卽今病狀,尤無供職之望,召牌之下,亦不得躬詣闕外,仰伸至懇,臣之罪戾,到此尤甚。伏乞聖明,察臣無似實狀,遞臣新授職名,以存官方,以安私分,千萬幸甚。答曰,省疏具悉。爾之文學才識,固宜諸臣之所薦進,館閣之選,捨爾其誰?不待薦錄除授者,已有孝廟朝故事,臺閣所爭者,不過體例間事耳,爾何必固辭乎?昔李佖,靈武之功,不下於戰伐,而肅宗,初不施以勳爵者,蓋欲不奪其雅志也。顧此論思之任,尤無可辭之義,宜速察職。
巳時,庚申七月十五日上御熙政堂,大臣·備局堂上引見入侍時,領議政金壽恒,右議政閔鼎重,領敦寧金萬基,兵曹判書金錫胄,戶曹判書閔維重,知中樞府事申汝哲,刑曹判書金德遠,知中樞府事趙師錫,吏曹參判李敏敍,大司諫洪萬容,同副承旨任相元,典翰崔錫鼎,掌令安後泰,假注書高益亨·任元耉,記注官尹葕,記事官申曅入侍。壽恒進伏曰,日氣陰濕,聖體,若何?上曰,無事矣。壽恒曰,臣待罪內局,只與諸醫相議而已,未知醫藥之方,故中宮殿,連進湯劑,而少無差減之效,不勝惶恐。上曰,症勢未能的知而然,有何不安之事?壽恒曰,因判校鄭勔之疏,有與大臣熟講處之之敎。其疏中一款,卽先朝實錄改修事也。史局之事,極爲嚴密,非外人所可詳知,況臣累年在謫,無以得知其事,而第聞傳說之言,其所撰述,草略莫甚云。若未免草略,則先王嘉言美政,難保其無所闕漏,而故實典章,必不能詳記而備載,無以爲考信垂後之地。宣廟朝實錄改纂,旣有前例,事當別修一本,與前本竝藏,事體重大,不可只憑傳說之言,而率爾議定。金錫胄,當初旣爲修史之任,雖不得終始同事,而凡所聞見,必非臣等之比,爲先下詢曲折,且令春秋館堂上,奉審實錄,知其實狀,然後稟定,似當矣。閔鼎重曰,臣亦久在鄕里,修史顚末,雖未詳知,而疏聞,初頭悠泛,不卽纂述,後因傳敎,忽迫催成,以至數朔之內,完了十餘年之實錄云,疎漏之患,勢所必至,而寧陵遷葬時,玉候違豫,不能親行,凡在臣民,孰不聞知,而尹鑴所撰行狀中,乃以自下尼止爲言云。據此以觀,則實錄之不爲記實,亦不可保其必無也。奉審實錄,考閱實狀,然後似當有稟定之擧,而金錫胄,其時同參史事,亦宜下詢其顚末矣。金錫胄曰,臣於乙卯五月,猥膺文衡之命,仍掌史事,而時政記刪節之役,亦甚未易,初冬,因往審東峽,還朝得病,至丙辰正月轉劇,不得已辭遞,閔點,代臣爲文衡。臣患病半年,夏末,聞許積,以摠裁官,與諸堂上開坐進往,則臣所分修,己亥五六月兩朔及辛丑年數朔事,亦多改削矣。臣則本職務劇,疾病尤多,丁巳春初,始遞實錄堂上之任,厥後則史局凡事,亦不得聞知矣。閔點,性本急率,而懶惰則太甚,雖日詣史局,而日晩緩赴,出草數張,輒復徑還,許積,每頓足責之。洪宇遠,年老性急人,尤爲憤憤,至欲陳疏,發其事狀,故晩後,始以李堂揆·李觀徵,加差堂上,趁日趲期,唯以速完爲主。初則三年所修,不過一二年事蹟,而末抄六七朔所成,十六年完秩,其草草忙迫,可想矣。如備局兵曹戶曹等諸司,國家政令之所變通,錢穀·甲兵·刑杖等事,論奏題覆文書,一無取見者。以此作爲實錄,其爲疎略,可知矣。領敦寧府事金萬基曰,臣亦無異於在鄕之人,其詳,不可得以知之矣。槪聞金錫胄之言,如今日所陳者,則當初悠泛遲延,至於數年,而及其終末,五六朔內,修正十餘年事云。其間曲折,雖未詳知,而大抵草率莫甚矣。實錄改修,固是重事,而亦不可爲重難而仍存,從速考閱後,使之改正,宜當。行戶曹判書閔維重曰,小臣亦在外,不知其間曲折,而大抵實錄,異於一時,缺少有爽實,則非惟爲國之欠典,缺不可不從速考閱,以爲改修也。知事申汝哲曰,臣,武人也。素無知識,而第從大臣·諸臣之言,考閱改修,似當矣。刑曹判書金德遠曰,小臣,連出外任,且經草土,草率疏漏等語,曾所未聞,而今始聞之矣。昔紹聖年間,蔡卞等,請改裕後實錄,而至于孝宗時,還復改正,此後上下,無聞改史。臣之意見,則實錄改修,似甚重難矣。知中樞府事趙師錫曰,事之至重者,尤不可不從速改正,更令大臣考閱後,改修宜當。吏曹參判李敏敍曰,古者史記,人皆見之,至於人君,亦或見之,而後世則不然,史局之事,至爲嚴密,非外人之所可詳知,而大槪十餘年間實錄,五六朔內畢修,則其草率甚矣。先王之盛德大業,想未免埋沒,故大臣諸臣,皆以未安,從速考閱改正,似爲詳盡。典翰崔錫鼎曰,古者史局,擇其有史才者一人,當之,故君上是非,臣下善惡,咸以正書,而罔或不謹矣,後世修史者,或非其人,而未免有爽實之弊矣。宣廟朝實錄,昏朝孽臣輩,所修正,而多不以實,故仁廟時,大提學李植,建白請改,至于孝廟朝完了。實錄改纂,旣有前例,而先王實錄,果爲疎漏,則亦不可不從速改正矣。大司諫洪萬容曰,史局之事,臣亦不知,而果有草率疎漏之弊,則考閱改正,宜當,似無重難之事矣。掌令安後泰曰,大臣諸臣之言,是也。師錫曰,德遠,雖以前所未聞,爲重難,而亦未聞旣知其非,而不爲改正者也。敏敍曰,古者實錄,無異日記,故修史者,必以公言正辭,而無敢容私意於其間矣,後世史局,或非其人,纂修之際,未免有私意,而至於先朝實錄,乃許積輩所修正,則其無正直之事,可知矣。錫鼎曰,所謂改正者,非節節改修也。其中,或有疎漏者,則筆之,失實者,改之而已。敏敍曰,李植之事,缺是矣。錫胄曰,今若改修,則似當設置史局,缺而竝存前本,以爲考信垂後之地而已也。壽恒曰,德遠所白,可謂朱墨史,而朱墨史,則削去舊本,而今則當竝藏於後件也。上曰,實錄疎漏,誠爲欠事,大臣及春秋館堂上·郞廳,從速擇日奉審後,仍爲稟處,可也。領右相兵判所達及上敎,出於擧行條件壽恒曰,鄭勔疏中,有光海時時政記改修事,此則勔缺數字言也。上曰,其時,則只以若干落漏處,改纂添入也。錫胄曰,蓋□兵火中,有所亡失者,故加纂以入也。壽恒曰,鄭勔疏下條,乃先王廟庭趙絅配享事也。其時配享之議,雖不可□□,而趙絅,自孝廟朝,廢處田野,則絅之於先王,實無一番入侍之事矣。廟庭配享,至嚴且重,非但爲勳德,必待有際遇,而絅之疎遠於先朝,如此,此在聖上之裁處耳。鼎重曰,絅於仁廟朝,爲正卿,其後,與故相臣李景奭,同時廢置。其在孝廟朝,則待以重臣,而至於先朝,實無一番登對之事,故配享之後,物情皆以爲駭,臣未知古亦有此等事,而似涉殊常矣。上曰,趙絅於先朝,果無一番登對,而旣無大段過失之事,且廟庭黜陟,事體甚重,似不當容易退黜也。敏敍曰,配享事體,至重且大,自古配享者,或以有功於斯文,或以有功於斯民,亦或有功於創業中興之時者,故若非勳德表著,則必以契合昭融,而絅之於先朝,旣無一日之際遇,又無勳業之可稱,則廟庭配享,誠爲不當。不可以爲其退黜之重難而仍存之也。萬容曰,臺閣上,亦有此論,而姑待公議之歸一,然後欲爲陳啓矣。絅之於先朝,旣無一番登對,而直爲配享於先王廟庭,似甚不當。且其時,多有勳德之臣,可以從享者,何必以趙絅爲之配享乎?錫鼎曰,當初配享之時,已多有物議矣。絅,非但際遇於先王,其功德,亦不合於配享廟庭。事體雖甚重大,而亦不可爲其重大,而苟且仍存也。師錫曰,古詩曰,一體君臣祭祀同。古者廟享之必以勳業,亦必以際遇者,可見矣。如趙絅者,卽無一日際遇於先王,亦無一事補益於國家,則配享廟庭,似甚未安。今雖不能追陞其當配者,而還黜其不當配者,則似無不可也。錫胄曰,當初配享趙絅之時,積亦發此言於賓廳,而爲時議大攻,仍卽中止,配享之議,遂定矣。德遠曰,絅,有淸名直節,素爲一世所推,而與宋時烈禮論各立之後,人多非斥矣。其在先朝,雖無立朝之時,累蒙月廩恩典,旣配還黜缺更無所聞,退黜之議,似爲不當矣。萬基曰,缺大臣·三司之外,豈可不待下詢,而各自煩瀆,爭爲甲乙乎?敏敍曰,臣之所見,有異於此。廟庭配享,乃是國家大事,則入侍諸臣之各陳所懷,固無不可,而但德遠所言,有若以退黜之議,出於偏論者然,臣實未曉其意也。偏黨之習,果爲近來痼弊,而至於爲禮論者,何必盡非,攻斥禮論者,何必盡賢也?鼎重曰,絅少,果有才望,而老來漸不如初,至於禮論時,營護善道,投進一疏,而疏中有左袒二字,故時議,惡其用意之陰險,而非爲其攻斥禮論也。豈可以絅之此事,謂之有功,而至配於先王廟庭乎?壽恒曰,庚子年善道之疏,語極陰慘,政院啓稟而焚之,絅以麗末辛旽焚儒生疏,光海時焚鄭蘊疏,爲比,詬辱政院,極其陰險,故臣於其時,以都承旨,有所引嫌,而到今不以此爲意矣。德遠所達之言,隱然爲此而發,臣未知其心所在也。鼎重曰,近來呈狀訴冤於備局者,甚紛紜,而多是啓下處決之事,自下不敢擅議,一竝退斥,渠輩抱冤與否,不可因其所訴,一一取信,而似聞民情,頗似鬱抑,不可無慰解之擧。在前城內擧動時,亦有特捧上言之命。若於會盟祭擧動時,許捧上言,仍復豫爲分付,使遠近抱冤枉者,皆得陳訴,則可以大慰民情矣。上曰,今會盟祭時,許捧上言事,前期分付,可也。鼎重曰,臣聞掌隷院,方有逆家籍沒奴婢査辨出給之事,問于該院,則京奴婢現點者,只百餘人,而將爲出給者,四十餘人云。在前籍沒中,或有他人奴婢,平日見奪於逆家者,則本主上言訴冤,往往出給者,或有之矣。至於逆家親族,稱以混入,呈狀還推,誠極駭異,而該院至欲査辨,其在事體,極爲不當。當該堂上,推考,請査草記,勿施,何如?上曰,依爲之。壽恒曰,上年江華墩臺監役哨官趙晸冤死之狀,自上旣已洞燭,有伸雪復職之命,人情,孰不感慨?然當初缺人言於金鳳至,轉告許積,構虛成獄。晸旣伸冤缺不可置之,靑龍寺僧人及金鳳至,似當拿問定罪矣。上曰,金鳳至,因臺啓,旣已削去仕版,而其罪不可削版而止,竝與靑龍寺僧人,拿問,可也。錫胄曰,趙晸,旣命復職,故自本曹成出司果敎旨,傍題恩命而給之矣。臣考見前例,朝家恤冤之典,多有隨品贈職之事。趙晸則乃是武出身,纔出六品者也。若以五品判官,追施贈典,則似爲得當,下詢大臣而爲之,何如?壽恒曰,自前冤死者,無論以某事死,例施愍錫之典。趙晸之死,旣甚冤枉,依例贈職,似可矣。上曰,訓鍊判官追贈,可也。鼎重曰,忠翊府,前已移屬兵曹,而今則復隷勳府。臣未知當屬何司,而但國朝之賜與於勳府者,旣多,當此經費匱竭之日,致令許多役布,爲中間乾沒之歸,此甚不可也。錫胄曰,原從功臣之子孫,爲忠翊府,而中間絶無矣,及其連有諸功臣之後,忠翊之類,始多,故復設忠翊府,屬於兵曹,而仁廟時,移屬勳府,使勳臣句管,一歲所捧役布,將至五六十同矣。向時權大運·閔熙等,力言移送兵曹,今纔二年矣。蓋當初移給勳府者,以爲仲朔宴會盟宴時,所需用,而今則只爲勳臣自奉缺數字堂上不自看審,而專委於郞吏,故果未免中間缺數字上曰,仁廟已爲移給勳府,則似不當還屬兵曹。仍置勳府,而所捧役布,參酌移送於兵曹,可也。壽恒曰,朝家待勳臣之道,雖異於他臣,所捧役布,則固當移送於兵曹,而金錫胄,且以兵曹判書,兼勳府堂上,移送之數,亦當定限矣。上曰,定数以送,可也。錫鼎曰,古者,國有九年之蓄,民有三年之食,故脫有水旱,不能使之災矣,近來飢饉荐臻,公私赤立,一年之食,猶患不贍,誠甚慨然也。今之進言者,如鄭敏和·金載顯之疏,語甚切至,正中時弊,而第其言,皆無救弊之策,臣嘗歎惜也。卽今錢穀·甲兵之臣,皆在筵中,合有講定變通之道,而自上當令宮府爲一體,自下亦當各自惕念,惟以節用生財,爲急先之務,而不可專務爲蠲減之政而已也。大學註曰,量入爲出,則用之舒矣,程子曰,大變則大益,小變則小益。此誠今日之所當惕念變通者也。維重曰,錫鼎之言,是也。以臣曹觀之,雖有所蠲減,而蠲減者甚少,意外不時之用,甚多,元數有限,而用度無常,則財安得不竭乎?如公主第宅,許多材力之外,至於瓦價,亦至米六七百石,浮費之廣,推此可知矣。凡節用省費之效,日計則不多,而歲計則有餘。如使本曹所用,參酌變通之道,定爲節省之規,則不出一年之內,有餘一年之蓄矣。且宣惠廳米石,舊有累鉅萬石,而卽今儲蓄蕩竭,未免破東補西,而終至假貸他衙門,僅得成樣,則大同良法,亦將不久而罷,此亦不可不變通矣。鼎重曰,國有蓄積,然後非但國用有裕,亦可以濟民之飢,而近來凶歉連仍,稅入日縮,而至於勅行之時,供億之費,每每負債於各軍門,故財力日漸消竭,無異貧民之治産,若値一二年飢荒,則更無可爲者矣。錫鼎曰,臣見金載顯之疏,言無頭緖,慨然欲陳一疏,而如得優批而已,想亦無益於用,故尙未爲之矣,今此入侍,敢達所懷。書曰,如今我初服。今日,卽聖上之初服也。必須先定立旨,務修儉德,然後使諸臣詳議節用之道,講定節目,似當矣。昔越句踐,會稽破殘之後,十年生聚,十年敎訓,銳意復讐,富國强兵,而終成沼吳之功,缺之餘,大布之衣,大帛之冠,秉心塞淵,務材訓農,而能致富盛之業。當此更化之初,足國裕民之本,惟在聖上立旨之如何耳。維重曰,京衙門所謂貿易之弊,亦可寒心。貿易之物,皆出於民間,此路若多,則外方之民,必不能支堪矣。敏敍曰,節用之道,固非一端,而積年流弊,浮費甚廣,此爲傷財處也。且我國,賦輕貢多,貢物之數,三倍於稅入。先正所謂改正貢案者,當今第一急務也。上曰,大臣與該曹,相議變通之道,可也。維重曰,先輩改貢案之說,固是也,而今時則不然,卒難變通,惟當臨時節用而已。敏敍曰,貢案,實不可不改也。戶曹之蕩竭,維正之渴悶,皆以此貢案之故也。且各道所貢之物,合於一處而捧之,則所謂情尺之弊,亦可以減省一分矣。鼎重曰,孝廟朝末年,大同創設之後,與宋時烈,議定省冗費改貢案之事,而因宋時烈下去,事未完了而中罷矣。其中司圃署,則時已變通,稍有餘儲,庶可爲水旱之備矣。壽恒曰,敏敍之言,皆是也,但自前變通之時,未知如何而可,而凡事不善變通,則亦未免有弊端矣。維重曰,不但爲變通,用財時,視緊不緊用之,則自有餘裕矣。錫胄曰,卽今有目前之憂,不可不及時變通者,從當講定啓達矣。維重曰,退而講定啓達後,自上裁處變通,似好矣。敏敍曰,自上有菲衣惡食之心,則國儲民財,自底餘裕矣。上曰,用度浮費切務,與大臣講定節損之道,日後登對時,仍爲稟定,可也。錫鼎曰,王政之先,固在於節用,節用之本,亦莫先於尙儉,而源淸則流潔,表端則影直,民俗之奢儉,惟在君上之表率耳。昔漢文帝,治尙恭儉,身衣弋綈,至惜百金之費,不作露臺,而其時猶有富民,墻屋衣文繡之弊。人君,不可不惕念自勵,節儉以率下也。上曰,縷縷陳戒,予甚嘉尙,當惕念焉。錫胄曰,頃因鐵山居兼司僕李儉金·金起立·金起成·盧億金等四人,駕前上言,臣曹以爲,儉金等,本以內奴,丁卯之亂,入守龍骨山城,終始力戰,朝廷特許免賤,文書明白俱存,而數十年後,適値乙未推刷,其時守令,不辨公文缺侵及子孫,事理不當,還爲頉下於宣頭案之意,覆啓蒙允矣。今見平安監司柳尙運狀啓,則自內司入啓,備載推刷,後過程限,或因擊錚上言,還爲免賤者,一切痛禁事,前後受敎,儉金等四口,還爲錄案身貢上納之意,又爲蒙允,分付本道矣。邊上戰功,帖文明白,厥後良役,亦且年久,而只因絶塞愚氓,未卽伸訴之故,謂之過限,還屬賤案,則其所呼冤,在所必至,亦非所以激勸邊人之道矣。內司,寧失十餘口之奴婢,不可失邊上人心,此事終不可不變通,故今當覆啓,先爲仰稟矣。上曰,實狀如此,內司公事,特爲勿施,依前覆啓,還爲免賤,可也。德遠曰,伏見內司公事,則因明安公主房手本,以當該兩邑守令,姑先從重推考,色吏及訟隻,移囚他官,嚴刑後,所訟田畓,從其價斯速打量成冊事,判下矣。本曹,固當趁卽奉行,第以其手本措語,見之,則金戒仁等,貸銀於宮家,而以其所訟田畓,代納於宮家,則打量成冊上送之意,自其宮,呈手本,啓下行移,而該邑,趁不擧行云,外方奸民輩,以其相訟田民,或賣於宮家,或賣於勢家,以爲憑藉決得之計者,比比有之,此習可痛。且其手本中,有兩邑守令奸吏,符同受賂之語,符同受賂,果是實狀,則其罪不止於推考,如無是事,則該邑守令,雖甚微末,恐不當勒加罪名。金戒仁·姜瑜等,相訟顚末,及兩邑守令趁不擧行之由,爲先令本道監司,詳査啓聞後,稟處,何如?壽恒曰,入侍前,德遠持文書來見於臣,故臣旣略知其曲折矣。槪宮家旣貸銀貨,則以本色還捧,可也。代捧相訟之田畓缺德遠所達之言,是矣。上曰,內司公事,姑勿擧行,爲缺本道監司,査覈啓聞後處置,可也。萬基曰,訓鍊都監所屬鐵峴別將,自亂前,設置於黃海道載寧地,本局鳥銃打造,所用薪鐵,逐年採取上納,而薪鐵載運中船一隻,自本局措備以給矣,今改槊年限已滿,而所入眞木·松木,無他出處,長山串松·眞木,計其容入之數,伐斫,而若有憑藉濫觴之弊,則嚴明禁斷事,自備局分付,何如?上曰,依爲之。萬基曰,尙衣院奴婢身貢,以錢布參半收捧,曾有事目,而非但遠方奴婢,以木布缺其弊甚多,錢文價折,高下屢變,本院經用缺此後,則一從奴婢自願納錢文者,則從市直增缺而不願者,則依前竝以本色木,收捧上納,何如?上曰,依爲之。汝哲曰,內弓房弓矢人,始役,則所用鐵物礪石等物,自軍器寺進排,而完役後,還下,例也。近來次知內官,不有前例,許多鐵物·礪石,無一件還下,而每以新件責徵,此實難繼之道也。自今以後,前所進排之物,沒數還下之後,新件進排事,嚴飭,俾無濫雜之弊,何如?且密符造成時,政院捧甘本寺,進排小木匠器用等物,用後還下,亦例也。近來則因不還給,此習誠可惡也。此亦一體奉承傳申飭,何如?壽恒曰,此實無前之規,而今若因循不禁,則此亦貢物中所出,似是難繼之道,申飭,宜當。上曰,內弓房,則器用完全者,當爲還下,而政院亦爲申飭,可也。萬容曰,本院以柳赫然事,閱月爭執,而尙不允從,臣竊悶焉。赫然,以三朝宿將,受恩最厚,其人之反覆無狀,國人之所共知。至於締交朝貴,聚會論議,陰厚近宗,結爲婚姻,此古今武臣之至戒,邦憲之大禁,而赫然包藏禍心,無所顧忌。至於訓局大將,非與於體府,而與許積,私相密議,團束親兵於深峽之中,軍器旗幟,皆自京營備送,犒饋之資,操習之令,皆出於赫然之手。此則不但按驗明白,渠亦不敢自辨,而歸罪於積。積與赫然,便是一身,更無可問之隱情,而積旣賜死,則渠安得獨逭於刑章乎?今日大臣陳達,雖有圍籬之命,論其罪狀,揆以邦憲,斷無容貸之理。請大靜圍籬安置罪人柳赫然,亟正邦刑。上曰,勿煩。萬容曰,庚戌冬至使中路馳啓說話,實是爲人臣子所不敢聞者,至今人情憤痛。自上令備局究問之擧,實出於欲得缺昭雪先朝汚衊之辱,以慰在天之靈者也。伊時聯名馳啓之臣,所當一毫不敢爽實,直陳無隱,乃人臣事君之道,而別使鄭榏,不此之思,敢生游辭變幻之計,乃以坐次在上使之後,語聲低微,不能解聽,何以明知其言之虛實等語,肆然仰達。此不過榏之意,以爲其啓本旣云見失,且聞史官,又漏日記,則謂必無憑據,恣意弄幻之致也。及其啓本旣出,臣等取而考見,則榏與柟,俱跪於平床前數步之地,而旣問於柟,次問於榏云云,而多少辭說,榏豈有不聞之理,而乃曰語聲低微,不能解聽云者,抑何從而發耶?設令榏,實無所聞,奉使之臣,出疆之後,雖尋常聞見,當其馳啓之時,一語隻字,猶不可不愼,況此說話,固是我國臣子所不忍聞者,而只憑逆柟之口,乃敢聯名馳啓乎?前後之言,相左如許,日月在上,欺誣至此,其誰欺?欺天乎?噫,榏,身居宰列,言之反覆,乃至於此,是可忍也,孰不可忍也?前事之眞僞虛實,姑置勿論,而咫尺欺誣之狀,敗露難掩,爲人臣子而欺罔君父,實天地所不容之罪人也。其所欺君之罪,不可不先正,而亦不可使一刻偃息於其家,請行司直鄭榏,拿問定罪。上曰,見柟之啓本,則榏之言,大相左矣。壽恒曰,賓廳所對,果與啓本不同矣。萬容曰,如此之人,拿問而處之,至當矣。上曰,依啓。萬容曰,柳赫然,與許積,少無異同,赫然若生,則積亦冤矣,赫然死,然後可以快人心之憤鬱矣。三司將爲俱發,而自上何必待三司俱發而後,乃爲允從乎?上曰,赫然罪狀,少無可惜,而三朝宿將,不忍加之正刑,故特爲寬貸待以不死,有何害也?不允。錫鼎曰,臣於當初鞫獄時,亦知赫然罪狀矣。積旣死,則赫然何敢生?允從臺啓,似爲至當。後泰曰,此言誠是也。赫然不可不亟正邦刑矣。萬容曰,近日臺啓,或有風聞之不信者,而其中可以回天聽者,則期於缺爭執,非但臺體之損傷,而至如鄭后亮事,自上累日堅執,尙不允從,此則有損於聖德也。上曰,初不允從者,詳愼之道也。後泰曰,前直講金鼎台,本以微匹,且有世累,不齒缺冒占科第,爲世指點,虱附權門,猥通淸顯,識者之寒心,固已久矣。上年南九萬之疏陳三件事也,缺特行査之命,鼎台挺身擔當,越俎上章,伸救缺不遺餘力,至以行己以直,赤心無隱,平生所蓄積缺揚賊鑴,其他可駭可愕之說,難以毛擧,末乃以殿下缺免爲九萬所賣,而天下後世所指笑也云。其時兩賊之作奸犯科,國言藉藉,按法行査,事理當然,而其所爲言,乃至於此,吮癰舐痔之態,不忍正視,而慫惥欺蔽之狀,亦極可痛,公議喧騰,久而益激。不可以事在旣往而置之,請前直講金鼎台,削去仕版。上曰,依啓。後泰曰,鄭榏之游辭變幻,在所當論,諫院之據法請拿,臺體當然,而前正言李蓍晩,費辭分疏,顯有營救之態,其所臚列,有同自己之供辭,諫臣事體,豈容如是?其周遮掩護之習,不可不懲,請前正言李蓍晩罷職。上曰,推考。敏敍曰,小臣待罪銓曹,近日注擬,常患乏人,至於三品守令,尤甚苟且,未免破東補西之弊。其職卑者,則不可驟擢,曾前擢用者,又多年老,他無推移之路,有聲績可用之人,或以微細事左罷者,頗多,自前乏人之時,或有敍用之規,而臣曹不敢直請,下詢大臣而〈處之〉何如?上曰,當此乏人之時,其中罪輕者,斟酌收用,何如?壽恒曰,向者判書李尙眞,亦爲此言矣。牧府使,則逢缺窠闕,而注擬之際,極其苟艱,言于吏曹,書啓收用,宜矣。上曰,分付該曹,書啓以入,可也。敏敍曰,渭原郡守安垕,家有九十老母,情理切迫,勢難赴任,而旣是邊地,則臣曹不敢啓達矣,孝理之下,似當變通矣。上曰,係是邊倅,何以爲之耶?壽恒曰,雖以曾經侍從擇差,而垕本病殘,不合邊倅云矣。上曰,然則罷黜。上曰,修撰李師命,疏批已下,牌招察任。遂罷出。以上燼餘
上在昌德宮。停常參·經筵。
下直,尼山縣監安弼星。
藥房啓曰,伏未審夜來,聖體,若何,昨日引接移時,暑雨之中,不瑕有所傷乎,中殿症候,比昨更如何?臣等區區憂慮之至,敢來問安。答曰,知道。內殿所患,與昨無異矣,今後勿爲問安。
中宮殿,藥房問安。答曰,知道。
政院啓曰,卽觀開城府留守尹深狀啓,缺多雨漬染處,此必撥軍不謹持來之致,令備邊司,摘發治罪之意,敢啓。傳曰,知道。
兵曹啓曰,當日幼學閔友閔,出身尙經周等稱名人,自金虎門入來,差備門外擊錚,極爲駭愕。倂令攸司囚禁治罪,守門將薛禹徵,常時不能禁斷雜人,以致攔入,亦爲非矣。推考,何如?傳曰,允。
大司諫洪萬容,司諫崔後尙,獻納申琓,正言成虎徵啓曰,請柳赫然亟正邦刑。答曰,勿煩。
持平韓範濟啓曰,請李蓍晩罷職。答曰,勿煩。
都承旨吳斗寅辭職上疏。入啓。答曰,省疏具悉。卿其勿辭,調理察職。以上朝報
吏曹啓曰,大典取才條,驛渡丞書題講,經國大典製述啓本,牒呈關中,一度楷缺算入格者,取之,故頃日書題差出之時,聚胥吏久勤中自願者,及有承傳之類,依法典取講,從其高下,備擬以入矣。取才之中,別監李時蕡,雖粗通大典,而製述居七,行算全不曉解,故不得參望,而渠乃懷憤於臣曹之不爲擬望,政席罷黜之後,詬辱色吏,無所不至云。政席注擬,雖微末賤品,皆出於官員,不干於下吏,時蕡,雖下賤,非不知此,而乃敢移怒下吏,發憤詈罵,其悖惡之習,不可不懲,令攸司治罪,何如?傳曰,允。
上在昌德宮。停常參·經筵。
辰時巳時,日暈。夜四更,流星出奎星上,入天溷星下,狀如拳,尾長二三尺許,色赤。五更,有霧氣。
下直,所江僉使李行益。
左尹具鎰,鍼灸呈疏。傳曰,遣鍼醫看病。
左議政鄭知和三十三度呈辭。傳曰,安心調理。
吏曹啓曰,罷散中三品守令,可合人員,罪名輕歇者,抄啓事,榻前定奪矣。議于大臣,別單抄錄書入之意,敢啓。傳曰,知道。
政院啓曰,忠翊府,移屬勳府,所捧役布,參酌移送兵曹事,命下矣。忠翊府,分爲十二番,而雜頉除應爲納布者,不過二百餘人,每朔所捧,不過二三同,而公用應下者除之,則將至二十八同。每年以此數定式移送,何如?傳曰,依啓。
成均館官員,以〈知〉館事意啓曰,今七月初七日,儒生上旬輪次,當爲設行,而秋享大祭相値,今月內退行事,曾已入啓蒙允矣。來十八日設行之意,敢啓。傳曰,知道。
大司諫洪萬容,司諫崔後尙,獻納申琓,正言成虎徵啓曰,請柳赫然亟正邦刑。太廟之有從享,謂其有功於其君,而可以侑食於廟庭也。生而共其祿於朝,沒而共其饗於廟,而君臣之體一矣,必擇其有際遇於當朝,多事功於斯世而後,方可以無譏於天下後世矣。臣等不暇遠引故事,只以國朝事言之,厖臣碩輔之配食於觀德之庭者,炳烺前後,或以事業,或以道德,而無非當朝際遇之臣,則其意所在,蓋可見矣。惟此之故,宰相趙絅之配享先王廟庭,此實前古所無之擧也。絅,自孝廟朝,廢居田野,當先王在宥之時,雖處西樞散秩,而托以老病,一未肅謝,足迹未厠於朝端,論議不到廊廟。論事功而無稱,語道德而蔑如,而特以庚子一疏,營護善道之故,爲積·鑴輩之所推奬,濫厠從享之列者,五年于玆矣。人心之疑惑,至今愈甚,若不及今釐正,則將使聖上恭承宗廟之盛心,未免欠闕,而先王陟降之靈,亦必不豫於冥冥之中矣。請令禮官,亟黜配享之列,以光聖孝,以重祀典。答曰,不允。末端事,趙絅曾於先朝,雖無登對之事,亦無際遇之隆,而第念趙絅,退其鄕曲,封進疏章,不但有功於禮論,況廟庭從享,事體至嚴且重,苟非罪關宗社之罪人,則不可輕易追黜,以繼日後無窮之弊也明矣。今者請黜之論,予實未曉也。斷無允從之理,亟停勿煩。
大司憲李翊相,持平韓范濟啓曰,請正言李蓍晩罷職。答曰,勿煩。
政院啓曰,本院故規,惟弘文館官員,謂以侍從,行拜楹內,其餘各司之長,皆於楹外行拜矣。檢詳尹敬敎,左議政批答受去時,每入楹內行拜,累度申飭,終不動念,其不顧事體,偃蹇自尊甚矣。請推考。傳曰,允。
吏曹啓曰,守令有闕,政事,取稟。傳曰,明日爲之。
幼學申五星疏曰,伏以,國之大事,在於田政與軍政,自古爲天下國家者,未有捨斯二者,能致其治者也。蓋賦役之不均,由於田政之不正,田政之不正,由於書員之用奸,書員之用奸,由於守令之不察。爲守令者,所管何事,而以莫重田政,委之於書員之手,以致貧民偏苦之患乎?所謂書員者,面書員,是也。閭閻中,勿論良賤,學得千字,則必爲面書員,一二年間,貧者猝富,孰不碎頭於是任乎?當其年分之踏驗也,所掌一面之民,迎以大賓,酒肉之費,賄賂之行,罔有紀極,及其田政之磨勘也,富者結負,所減太半,貧者結負,必有虛錄,此窮民之所以呼冤不已者也。白屋蒼生,富者常少,貧者常多,吾東方三百六十州之貧民,莫不偏苦於賦役者,寔由於面書員之弄手也。當今救民之策,莫急於田政之修明,田政之修明,莫急於守令之親執,親執然後,可以詳察,詳察然後,可以防奸,防奸然後,田政正而賦役均矣。如欲田政之歸正,去其面書員,乃是第一策也,所不去者,都書員三人而已。守令於境內,擇其前朝官,及有識儒生五六員,爲都監,又令各面風憲,收捧田結單子時,下帖於民間曰,田夫等,或有非水災而謂之水災,非風災而謂之風災,非蟲災而謂之蟲災,非半陳而謂之半陳,非全陳而謂之全陳,若有一負一束,或漏或差,則親自摘奸,隨其現露,一一科罪云,則田夫等,安敢用私於其間哉?風憲等,畢捧單子,親呈於守令,則守令親覽成貼,然後遍一境摘奸,不過十餘日,可以畢役矣。使風憲謄書單子,與都監眼同考準,守令於書役,亦親自檢察,則都監·風憲,夫孰不十分詳愼於守令之親執乎?大槪修明田政,貴於詳察,單子收捧時,必察焉,量案考準時,必察焉,移來移去時,必察焉,給災給復時,必察焉,磨勘時,必察焉,收捧〈時〉必察焉。田政之權,在於守令·都監之手,而不在於都書員之手,然後書員,無所容其奸,富民無所行其賄,則田結由是而完全,賦役由是而均平,國用由是而饒足,貧民由是而息肩,田政所關,顧不重歟?守令看檢數月之書役,何憚而不爲,必借書員之賊手,以致結負之見失乎?田政中,亦有大弊端焉,諸復戶,是也。民役苦歇,實由於田結之多少,而田結有限,復戶太多,故應役實結,反爲些少,給復之人,何功而受賞,應役之民,何罪而偏苦?爲今之計,莫如驛復戶外,諸復戶,擧皆革去,然後量案田結,摠爲應役之實數,租稅倍增,國有紅粟之蓄,戶役頓減,民無浚血之歎,而三代什一之美,又復見於今日矣。臣旣以一得之愚,敢陳田政之弊,而軍政之弊,又有甚於田政,故竝擧論列,畢達所懷焉。吾東方數千里之間,賤隷最多,良民最少,而閑丁定役,逐年有課,至於數歲之赤子,皆以十五歲附案,旣已附案,襁褓應役,年年物故,不知其數,未充代定,白骨徵布,此萬古所未有之痼弊也。況歲抄時,守令不自親執,專委色吏,則閑丁被抄者,賂以牛馬,免於定役者,滔滔皆是。如救軍政之弊,莫如限式年抄出閑丁,然後民無兒弱之定役,亦莫使守令親執軍政,然後籍無丁壯之或漏矣。況山峽郡縣,入作居半,許多山耕者,摠是丁壯,而守令曾不敢下手於定役者,以不定厥居故也。莫非王民,何獨爲化外無役之民乎?今旣有五家統之法,民不敢任意移徙。自今以後,乃作定役,無異於元居之良民,則何患乎閑丁之不得,何患乎闕額之未充乎?又況鄕校西齋生,皆是良民之子也。生纔五六歲,校案入籍,稍解文字者,入於講案,全不知書者,圖免應講,一生閑遊者,不知其數。春秋釋菜時,東齋生,足以當於諸執事,聖廟守直,亦東齋生之職分,何必許良民附校籍,以爲避軍役之藪乎?爲今之計,三百六十州西齋生,不解文字,與品官孽子,不解文字者,擧皆定役,然後襁褓可免,白骨可免於徵布矣。誠能行此法於八道,以二政之勤慢,爲守令黜陟,則夫孰不盡心力於分義,奔走率職致二政之修明乎?惟此二政之弊,固是八道通患,而至於海西一道,獨有八道所未有之民瘼,而朝廷莫之知也,此臣之所以贅論西民之偏苦,乃敢冒萬仰籲於天日之下,竊冀廟算之變通焉。夫海西一道,幅員雖小,乃是京師之翰蔽,畿輔之咽喉,又當官路之要衝,此豈非保障之重地乎?然土地瘠鹵,人民凋殘,八道之中,此獨疲弊,而勅行接踵,冠蓋織路,民役浩繁,十倍於他道,而常供田稅,猶患難支,五斗收米,又何加徵?關西·海西,俱是勅路,而關西則全減田稅,海西則有加無減,蠲賦不均,何至於此?況於己酉年海西四邑,爲先量田,打量不正,結數倍蓰,民役偏苦,四邑尤甚,而四邑中尤甚者,平山邑也。平山一境,山多野少,厥土磽薄,而六等之田,入於四五等者,頗多,入作火田,高山絶壑,摠爲打量,一年菑耕之後,入作出去,便作荒山,則右田收稅,誰使當之?直路民瘼,職此而加一層,其在廟堂,豈可無變通便民之擧乎?他道則皆大同,以寬民役,而哀此海西之民,獨未免一視同仁之惠。均是我民,而勞逸懸殊,一路疲氓,冤痛極矣。當今聖明,愛民如愛赤子,廟堂,救民如救水火,所講者,無非救民之策,所行者,無非便民之政也。如欲救民,莫若均賦役,如欲均賦役,莫若行大同於海西也,此海西一道民情之所願欲,而不得者也。惟我明明聖后,爲民父母,海西之民,莫非聖后之赤子,則他他均行之大同,何獨不行於海西乎?臣雖至微至陋,寸忱猶赤,則所陳之策,皆爲救時之急務。如蒙聖明,不以人廢言,則其於聖朝之至治,或不無萬一之有補,國家幸甚,生民幸甚。臣無任惶懼隕越屛營之至,謹昧死以聞。康熙二十年七月十七日。啓下備邊司,備邊司啓目貼連,啓下是白置,觀此幼學申五星上疏,則條陳田政與軍政等六弊是白臥〈乎〉所,年分踏驗之時,各邑面任輩之弄奸者,隨現重究之意,前後申飭諸道,非止一再,爲守令·敬差者,缺見欺奸滑,小民愁怨之弊,亦可少除是白去等,缺無前之都監,則將必有又生一弊之端,不可施行是白乎旀,諸般復戶革罷事段,稅入之減縮,實由於此,而朝家給復之規,法典所載,俱是不可廢閣是白乎旀,限式年簽丁事段,襁褓定役,實爲今日之痼弊,故朝家特軫民隱,兒弱逃故之類,旣令査減身布,則又當有漸次充補之擧,停廢舊例,而創設新規,極爲重難是白乎旀,流民定役事段,山峽入作之民,朝東暮西,不奠厥居,而一自五家作統之後,稍有團束之漸是白置,今若猝然搜括,則不無鳥驚獸駭之患,莫若申嚴統法,勿令任意遷徙,以爲抄擇定役之地是白乎旀,校生之不解文字者,擧皆定役事段,此輩之托迹黌舍,免役閑遊,實爲可惡,而春秋落講之類,汰定餘丁兺不喩,曾前納物者,亦已査定軍役是白置乎旀,海西稅米之加捧五斗,實出於一時權宜,實是他道之所無,其所稱冤,亦不爲過,而至於設行大同,事係大段,不可輕議,徐竢後日變通,何如?啓依允。以上燼餘
上在昌德宮。停常參·經筵。
自昧爽至辰時,有霧氣。
下直,南桃浦萬戶姜以望,金甲島萬戶柳以彬。
有政。吏曹,判書李尙眞,右承旨鄭載禧進。兵批,判書金錫胄,參判申翼相差祭。參議黃儁耉,左副承旨李秞進。吏批,以趙師錫爲禮曹判書,李觀徵爲判尹,李箕敍爲麻田郡守,李麟徵爲黃州判官,宋光井爲渭原郡守,李徵龜爲兵曹正郞,吳䎙爲工曹參議,李濡爲掌樂正,徐必成爲戶曹正郞,尹世紀·權持爲兵曹佐郞,張世沖爲漢城判官,李聖獜爲戶曹正郞,趙持謙爲漢學兼敎授,權讓爲司藝,申泰澄爲禧陵參奉。高益亨單付兼養賢庫直長,金以鉉單付兼養賢庫奉事,李日翼單付奉常直長。
兵批,李旰爲同知,李弘璧爲老江僉使,金汝宗爲龜山召募別將,李敏章·金壽玉爲僉知,金壽一·權脩·李煦·李箕徵·李慣·尹以道爲副護軍,洪處亮·金宇亨爲副司直,金世鼎爲副司果。
京畿監司李端夏辭狀,傳曰,卿辭如此,當令廟堂稟處事,回諭。
禮曹判書趙師錫辭職上疏。入啓。答曰,省疏具悉。卿其安心勿辭,從速察職。
藥房啓曰,卽因醫官所傳,伏聞中殿症候,自去夜腹痛,頻數發作,臣等不勝憂悶之至。與諸御醫相議,則膠艾四物湯,宜當云。此藥一貼,已爲劑入,而三貼,更爲加劑以入之意,敢啓。傳曰,依啓。
中宮殿,藥房問安。答曰,知道。
禁府啓曰,金鳳至及靑龍寺僧人等,拿問事命下矣。取考上年趙晸推案,則靑龍寺僧人法哲,言於李崇徵云云,泛稱僧人,似難尋覓,而傳言之李崇徵,亦不可不問,僧法哲及李崇徵,倂爲拿來,何如?傳曰,允。
大司憲李翊相,掌令安後泰,持平韓范濟啓曰,請前正言李蓍晩罷職。配享之設,其來遠矣,三代以後,至于我朝,作配在下者,班班可考而知之也。其所以配而享之,豈徒然哉?或有君臣一體,契合昭融而配之者,或以上下相須,功德表著而配之者,自非然者,曾無預於從與享之列者也。唯我先大王廟庭,乃以判中樞府事趙絅,配享焉,臣等竊以〈爲〉舛也。絅,頃年以來,廢處田野,先王臨御十五年間,未嘗立於朝廷之上,先王,不識絅何狀人也,則如是而可以配食於先王廟庭乎?噫,配于閟宮,俎豆千秋,是何等莫重莫大之典,而敢以契合功德,俱無可稱之人,苟然充數,以爲千百代所未有之擧哉?不但後世之譏議無窮,抑恐先王陟降之靈,亦不悅豫於冥冥之中矣。當初配享議定之時,國言藉藉,皆知其不可,而爲奸臣輩所阻抑,不敢質言其非,此公論之所以屈而不伸者也。逮至更化之初,臺閣之臣,皆欲爭之,而事貴消詳,未卽論啓矣,伏見答諫院之批,有趙絅,曾於先朝,無登對之事,無際遇之隆,爲敎。絅之疎遠於先朝之狀,業已聖上之所洞燭,臣等所謂不合於從享者,正以此也。卽今可以變通者,固非一二事,而害於義理,乖於事體者,無過於此,歷觀前史,亦有旣配而還罷者,今若倣而行之,則其於廟享之道,庶乎無欠,而亦豈非聖朝當行之典乎?請於先王廟庭,亟罷故判中樞府事趙絅配享,以嚴祀事。答曰,不允。末端事,已諭於諫院之批矣,勿煩。
大司諫洪萬容,司諫崔後尙,獻納申琓,正言成虎徵啓曰,請柳赫然,亟正邦刑事。請亟罷趙絅先王廟庭配享事。答曰,已諭毋煩。以上燼餘
上在昌德宮。停常參·經筵。
下直,機張縣監辛曇,許沙僉使張後良。
中殿,藥房問安。答曰,勿爲問安。
藥房啓曰,積雨之餘,老炎愈甚,伏未審聖體若何,中殿症候,湯劑進服之後,其有差減之效乎?臣等不任憂慮之至,敢來問安。答曰,知道。內殿所患,服藥鎭定之後,姑無加減,今後勿爲問安。
左議政鄭知和三十四度呈辭。入啓。傳曰,安心調理。
備忘記,成均館上旬輪次居首進士柳宰,直赴會試,之次進士李再春,給二分,幼學李世著,進士任埅,幼學崔海雄,各給一分,許通全盛季,生員吳任道,幼學金聖臣·李康,進士閔鎭長,幼學鄭梓·李,各紙四卷,筆四柄,墨三笏,賜給。
吏曹啓曰,臺諫有闕,政事,取稟。傳曰,明日爲之。
校理權是經,副校理吳道一,副修撰朴泰遜·林泳等箚曰,伏以,國家大事,最重修史,苟於添刪筆削之際,有一毫未盡之事,則無以記其實,而取信於來世也。恭惟我先大王實錄修正之日,伊時相臣權大運,專管摠裁之任,而同參纂述之臣,亦多一時黨邪誤國之徒也。不但記事疎漏有欠詳盡,且其與奪低昻之間,必不無變幻顚倒之處,則請改之論,誠今日之急先務也。頃日筵中,以判校臣鄭勔疏中,請改先朝實錄事,詢議于大臣諸臣,而刑曹判書金德遠,肆然立幟,至以爲國史修改,前所未有之事,而至於宋朝紹聖年間,蔡卞等建議請改裕陵錄云,臣等不勝駭然之至。實錄修改之事,考之前史,稽之國乘,固非一再,則前所未有之說,不足多辨,而其所引紹聖一款,語意深慘。蓋紹聖,卽宋哲宗年號也。伊時熙豐奸黨,乘時用事,而蔡卞,以王安石之壻,追嗛元祐史官,直書安石專權亂政之狀,首建言,請改神宗實錄,而專用安石日記,因貶竄當時掌史之臣范祖禹·呂大防等諸賢,以逞其修郄報怨之私,則此其人爲何如人,此其時爲何如時,而德遠,乃敢托擬於今日之事乎?蓋其意,隱然以權大運等諸臣,比之於范·呂諸賢,而以今日之事,比之於紹述諸人也,其恣肆無嚴,吁亦極矣。德遠,以諂附許積之人,固爲公議之所不厭,而尙在卿列,彈劾不加者,蓋欲上體聖明包荒之度,下廣朝著寅協之道也。爲德遠者,所當追省愆累,協心共濟之不暇,而咫尺都兪之地,倡爲邪論,顯排公議,欲售其朋姦黨惡之計,人心世道之不淑,胡至此極也?目今權奸纔黜,士氣尙弱,消長之幾,甚可憂也。如此詖邪之說,若不痛斥,則羸豕躑躅之孚,將無以抑遏,履霜堅氷之漸,將無以杜塞,而朝著之寧淸,無時可期矣。請刑曹判書金德遠,亟命罷職,以嚴公議,以正人心,不勝幸甚。取進止。答曰,不允。
大司憲李翊相,掌令安后泰,持平韓范齊啓曰,請李蓍晩罷職。請亟罷趙絅廟庭配享。答曰,勿爲煩論。
大司諫洪萬容,司諫崔後尙,獻納申琓,正言成虎徵啓曰,請柳赫然亟正邦刑。請亟罷趙絅廟庭配享。措語見上答曰,勿爲煩論。
正言韓泰東辭職上疏。入啓。踏啓字。以上燼餘
上在昌德宮。停常參·經筵。
下直,淸州牧使柳以升,阿耳僉使金忠望,彌串僉使林峻,玉連萬戶金武吉。
政院啓曰,今日爲政事,命下矣,都承旨吳斗寅,呈辭受由,左承旨安縝,病不得仕進,右承旨鄭載禧式暇,廳中,只有臣秞及右副承旨朴泰尙,同副承旨任相元,而臣秞則兵批政廳,當爲進去,吏批政廳,何承旨進去乎?敢稟。傳曰,右副承旨進去。
備忘記,今下弓矢,阿耳僉使金忠望,彌串僉使林峻,玉連僉使金武吉處給送。
有政。吏批,參議李選,右副承旨朴泰尙進。以權斗紀爲正言,崔寬爲承旨,李翊爲刑曹參判,鄭載禧爲左副承旨,李秞爲右副承旨,朴泰尙爲左副承旨,崔寬爲右副承旨。兵批,以安縝爲副護軍,韓泰東爲司果。
政院啓曰,事變假注書任元耉,卽者聞其母病,蒼黃出去。改差,何如?傳曰,允。
以尹德駿爲假注書。
禮曹啓曰,上年七月十三日疏決時,昌陵丁字閣及齋室等,待明秋重建事,定奪矣。卽接本陵參奉所報,則今年潦雨之餘,亦多所傷云,不可不及時重建。依前定奪,重建廳堂上,令該曹差出,容入雜物,豫爲磨鍊,趁冬前定役,何如?傳曰,允。
大司諫洪萬容,司諫崔後尙,獻納申琓,正言成虎徵啓曰,請柳赫然亟正邦刑。請亟罷趙絅廟庭配享。答曰,勿煩。
大司憲李翊相,掌令安后泰,持平韓范齊啓曰,請亟罷趙絅廟庭配享。臣等卽伏見幼學柳楘呈狀,則楘,以收拾奴婢事,下去平安道定州地,其叛奴,多聚徒黨,邀於中路,持劒斫刺,爛毁肥骨,意其已死,棄諸坑中而去,幸賴他人之救護,菫得生還,而劒痕遍身,至今尙存。厥子明郁,爲復父讐,跟捕叛奴,欲爲告官處置,而適値空官,故不忍憤心,急於復讐,沈殺江中,則本州枚報監司,仍速冤獄,推覈三年,啓下刑曹,刑曹以不告官擅殺之罪,邊遠定配矣。上年七月疏決時,明郁,得蒙放釋,則其時權宰等,多受厚賂於叛奴之族屬,欺罔天聽,誣飾獻議,擬於死律,屢加酷刑,經年囚械,期於必殺云。雖未知狀辭虛實之如何,而若有冤痛之事,則不可不明覈處之。請令攸司,取考前後文案,以爲急速稟決,俾無抱冤之弊。魚川察訪柳壽芳,本以傾佻怪妄之性,不齒於人類,久矣。曾爲平安都事時,有一秩高品宰,爲其弟地,陰嗾壽芳,托以災傷,罷黜隣倅,則壽芳,曲從彼言,竟罷其人。一境之民,皆以善治之狀,呈訴乞留,壽芳,重違其請,揮却不聽,前所云云之人,果擬其邑之首望。媚悅權奸,循私蔑公,善治守令,肆然罷黜之狀,極爲痛駭,不可以事在旣往而置之。請魚川察訪柳壽芳,罷職不敍。答曰,不允。李蓍晩罷職事,停啓。
左承旨安縝辭職上疏。入啓。踏啓字。
上在昌德宮。停常參·經筵。
自昧爽至辰時,有霧氣。夜五更,有霧氣。
下直,安岳縣監金儁相,安峽縣監李世亨,伊洲僉使李敏哲,南原營將魚壽一。
藥房啓曰,數日歊赩彌甚,伏未審聖體若何,兩慈殿氣候,亦何如,中殿症候,亦至平復之境乎?臣等憂慮未已,敢來問安。答曰,知道。內殿所患,與前一樣矣。再啓曰,伏承問安之批,以內殿所患,與前一樣爲敎。湯劑繼進與否,與諸御醫相議,則皆以爲卽今未有大段顯著之症,當此盛暑,不宜連進苦口之劑,姑爲停藥,更觀症候,議定宜當云,敢啓。答曰,依啓。
左議政鄭知和三十五度呈辭。傳曰,安心調理。
春秋館郞廳,以領·監事,諸堂上意啓曰,本館所藏實錄,不爲曝曬,已至十餘年矣。先朝實錄,今將有奉審之擧,旣已擇日啓下,二十五日開庫時,仍行曝曬,何如?傳曰,允。
禁府啓曰,以趙晸冤死事,李崇徵,旣已就囚,今當捧招,而不可獨先推處,姑待金鳳至·僧法哲等拿來後,一時捧招之意,敢啓。傳曰,知道。
以朔試射不進,罷職。傳曰,修撰李師命,勿罷只推。
政院啓曰,李師命罷職傳旨,卽命還入,旋降勿罷之敎。臣竊念試射不進,在法應罷,而旣已啓下該曹之後,無端還收,極涉非便。事雖微細,係是隳改恒典,故敢此仰達。傳曰,今玆特除,實出於非常之擧,而行公未久,遽爾罷職,則殊無當初陞擢之本意也。特命還收,有何不可乎?依傳敎奉行。
兵曹啓曰,闕內各司堂下官出入,勿爲前導,臺諫唱導,亦勿高聲事,在前因榻前定奪,書付本曹壁上,以爲擧行之地,而禁令漸弛,不爲遵行,出入闕內之官,前導辟人,有同通衢大道,事極寒心,故各別申飭禁斷矣。今者吏曹郞官,發怒於結束吏之禁止,稱以罰陪而捉去,擧措駭異,有傷事體。若此不已,將無以禁喧,當該官員,推考,以懲其習,何如?傳曰,允。
大殿·大王大妃殿·王大妃殿·中宮殿,藥房問安。答曰,知道。
吏曹啓曰,承旨有闕,政事,取稟。傳曰,知道。
掌令安後泰啓曰,頃日筵中,以鄭勔疏中兩件事,下詢入侍諸臣,而刑曹判書金德遠,敢以詖邪之說,肆然陳達於榻前,而挺身營護,比擬無倫,略無顧忌,事甚駭異,而臣叨言責,不卽論列,今聞物議,大以爲非,臣何敢一刻晏然仍冒乎?請命遞斥臣職。大司諫洪萬容,大司憲李翊相,獻納申琓,正言成虎徵,持平韓范齊啓曰,臣等於日昨,伏見玉堂之箚,辭意嚴峻,臣等不勝瞿然之至。伊日引見時,臣等亦以言官,入侍於諸臣之末,而自上以鄭勔疏中兩件事,下詢於榻前諸臣,意見無異同,而刑曹判書金德遠,前後陳達者,敢引不當引之事,至煩於天威咫尺之地,事極煩猥,而臣等未卽論啓,所失尤大。何敢晏然於職次乎?請命遞斥臣職。答曰,勿辭,退待物論。以上燼餘及朝報
上在昌德宮。停常參·經筵。
自昧爽至辰時,有霧氣。未申時,日暈。
下直,熊川縣監洪命興,登山萬戶韓成業。
藥房啓曰,伏未審夜來,聖體,若何?中殿累日未寧之餘,遽有小産之候,臣等區區驚慮,無以盡喩。詳知卽今症候,可以議進當進之藥,臣等敢來問安,倂此仰稟。答曰,知道。內殿症候,已言于醫女矣。再啓曰,卽仍醫女所傳,伏聞中殿小産之後,無他別症,而腹中時有不安之候,與諸御醫相議,則皆以爲芎歸湯連進,宜當云。此藥三貼,爲先劑入之意,敢啓。傳曰,依啓。
備邊司郞廳,以領·右相意啓曰,本司堂上,各有本兼職務,每於開坐之時,公故相値,或不得備員。左參贊鄭載嵩,右參贊呂聖齊,倂堂上差下,使之察任,何如?傳曰,允。
有政。判書李尙眞,參判李敏敍,右承旨李秞進。以李翊相爲都承旨,以兪瑾爲玉果縣監,任弘亮爲務安縣監,李萱爲興德縣監,金灝爲禮曹佐郞,李泰龜爲兵曹正郞,呂聖齊爲大司憲,安世徵單付學錄。兵批,判書金錫胄,參判申翼相,左副承旨朴泰尙進。以金宇亨爲知中樞,李世章爲僉知,宣邦道爲守門將,安弘敏·鄭久望·鄭時偉·李希夏爲守門將,金應瀷爲忠翊將,李汝柱爲忠原營將,吳斗寅·朴世冕·李櫋爲副護軍,金鳴立·姜公望爲副司直,李汝柱爲副護軍。
修撰李師命辭職上疏。入啓。答曰,省疏具悉。已悉於前疏之批矣,今玆只推勿罷之命,實出於愛惜人材之意也。宜勿過辭,從速察職。
玉堂副校理吳道一,修撰沈濡,副修撰朴泰遜等箚子。大槪,請掌令安後泰,大司諫洪萬容,獻納申琓,正言成虎徵,持平韓范齊,司諫崔後尙,竝命遞差事。入啓。答曰,依啓。
吏曹啓曰,臺諫有闕,政事,取稟。傳曰,明日爲之。
大殿,藥房·政院·玉堂問安。答曰,知道。大王大妃殿·王大妃殿·中宮殿,藥房·政院·玉堂問安。答曰,知道。大殿,二品以上單子問安。答曰,知道。大王大妃殿·王大妃殿·中宮殿,二品以上單子問安。答曰,知道。以上燼餘及朝報
上在昌德宮。停常參·經筵。
夜三更,月入畢星中。
藥房啓曰,伏未審夜來,聖體,若何,中殿腹中不安之候,已得差減乎?臣等不勝憂慮,敢來問安。答曰,知道。內殿所患,與昨一樣矣。再啓曰,伏承內殿症候,與昨一樣之敎。臣等與御醫商議,則芎歸湯,依前連進,宜當云。此藥三貼,更爲劑入之意,敢啓。傳曰,依啓。
大殿·兩慈殿·中殿,藥房·政院·玉堂問安。答曰,知道。勿爲問安。
有政。
吏批,判書李尙眞,參判李敏敍,參議李選,都承旨李翊相進。
以申翼相爲大司諫,洪萬容爲右尹,李弘著爲碧潼郡守,安健之單付學諭,李寅煥爲司諫,沈濡爲獻納,朴相馨爲掌令,尹世紀爲持平,李彦綱爲正言,金斗翼爲禮曹正郞,陳尙漸爲禮曹佐郞,韓瑄爲監察,安縝爲淮陽府使,李光迪爲渭源郡守。
兵批,參判申翼相,左副承旨朴泰尙進。以洪萬容爲副護軍,崔後尙·朴世堂·安後泰爲副護軍,申琓·韓范齊爲副司直,成虎徵爲副司果。
左議政鄭知和三十六度呈辭。入啓。傳曰,安心調理。
備邊司啓曰,新除授渭原郡守宋光井,衰敗已甚,邊邑彈壓之責,已非所堪,而且家在嶺南,上來赴任之際,必至稽延,本邑曠官之弊,亦不可不慮,宋光井改差,其代,令該曹,以曾經臺侍中,有風力人擇差,催促發送,何如?傳曰,允。
政院啓曰,伏見義禁府鄭榏照律公事,以決杖一百,流二千里,啓下矣。昔唐,姜皎,杖於朝堂,張說諫曰,刑不上大夫,姜皎,官登三品,奈何以皁隷待之?玄宗,深然之。此誠不悖於法,而亦所以養臣下之廉恥也。非但故事,亦有近例之可考者,前後宰臣之犯法者,勘律之外,特免杖罰。今此鄭榏,罪名雖重,已登六卿之官,級序稍高,似當有斟酌減貸之典矣。臣竊有所懷,敢此仰達。傳曰,然則除決杖,定配。
傳曰,掌隷院,不但詞訟重地,逆家奴婢,未査覈區處之前,不可輕易遞改,判決事趙嘉錫,特爲牌招察任。
正言權斗紀啓曰,臣以殿講不通,推緘未勘,且正言李彦綱,卽臣同姓三寸姪女夫也。以此以彼,俱難仍冒,請命遞斥臣職。持平尹世紀啓曰,臣以無似,曾叨言責之地,蔑有塵露之效,尋常慙懼,若無所容,今玆新命,遽出於夢寐之外,臣誠惶蹙,不知置身之所。風憲之職,決非如臣已試僨敗之人,所可重冒,且身自年前,重得水土之疾,形骸雖存,精力消脫,旣廢讀書,又廢操弓,不通於殿講,無分於試射,兩度推緘,俱未照勘,情勢悶蹙,有不可論。推勘在身,法當應遞,不可一刻冒據於臺席,請命遞斥臣職。答曰,勿辭。推考蕩滌。
政院啓曰,正言李彦綱,牌招來詣闕外,而家有拘忌之疾,不得入來云。一二日出避後,肅謝之意,分付,何如?傳曰,允。
備邊司郞廳來言,今日賓廳坐起日次,而時無定奪之事,外司開坐之意,敢啓。傳曰,知道。
大司諫申翼相,獻納沈濡啓曰,請柳赫然亟正邦刑。請亟罷趙絅廟庭配享。措語見上先朝實錄釐正之議,萬萬不可已者,而迺者刑曹判書金德遠,敢爲立異議於下詢之時,而張皇辭說,引諭非倫,臣等不勝駭然焉。趙絅之追黜,爲其無一日交際於先王也,而德遠乃曰,絅以庚子一疏,見忤時論之致。實錄改修,爲其先朝十五年政令典章,刪沒無傳也,而德遠,乃敢引蔡卞等舊轍,比擬於今日,其秉心不公,故發言之謬戾如此,自歸於營護誤事之群奸,當黜之趙絅,而重得罪於公議。此而不治,將無以徵肆然之習,嚴公共之議,刑曹判書金德遠,請命罷職。新除授司諫李寅煥,時在公淸道大興縣,請斯速乘馹上來事,下諭。竝引嫌而退。推緘未勘,在下當遞,揆以臺體,俱難在職,請正言權斗紀遞差。答曰,不允。處置事·下諭事,依啓。以上燼餘及朝報
上在昌德宮。停常參·經筵。
謝恩,大司憲呂聖齊,僉知朴世章,禮曹佐郞金灝,碧潼郡守李弘著,高靈縣監李喜澤,崇陵參奉韓聖祐,右尹洪萬容。
藥房啓曰,日氣酷熱,伏未審夜來,聖體若何,中殿調候,漸向平復否?臣等憂慮未已,敢來問安。答曰,知道。內殿氣候,與昨一樣矣,今後勿爲問安。
中殿,藥房問安。答曰,知道。
大司憲呂聖齊啓曰,新除授掌令朴相馨,時在江原道淮陽府任所,請斯速乘馹上來事,下諭。答曰,依啓。前啓,無城上所,姑停。注書權德邵上疏。大槪,老父所患,一倍添㞃,漸至危境。乞遞臣職名,俾得歸救,少伸人子之至情事。入啓。答曰,省疏具悉。爾其勿辭,救護父母。
傳曰,召對爲之。入侍,承旨朴泰尙,玉堂吳道一·李師命,假注書高益亨,史官申曅,兼春秋金益九。
京畿監司書目,臣之病勢,一向危苦,不得不復此乞免,兼陳所懷,上疏上送事。答曰,省疏具悉。所陳弊瘼,皆出於爲民之意,予庸嘉之,而但主第間架,自先朝已有酌定之數,今難撓改矣。他餘事,當令廟堂商議稟處。卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
王大妃殿,以諺書下敎于藥房曰,大內近有災變,殊甚驚慮,累以移御之意,敦勸,而大殿以爲不宜移御,一向持難,尤以爲悶。藥房,須知此意,亦爲力請。
藥房,以口傳啓曰,伏承下敎,不勝驚慮之至。臣等當以移御之意,陳請於上前矣。
注書權德邵受由,代以金以鉉爲假注書。
藥房請對入侍。入侍時,今晦來初間擇日,慶德宮移御事,榻前定奪。
禮曹啓曰,慶德宮移御事,榻前定奪矣。大殿·兩慈殿·中宮殿移御吉日,令日官推擇,則今七月二十八日,來八月十一日通吉,而此外互有拘忌,無各殿純吉之日云。今二十八日,日子太急,來十一日則太遠,不得已各殿吉日,列書別單以入之意,敢啓。傳曰,以初一日定行,而兩慈殿則以初四日,定行,可也。
院啓,請柳赫然亟正邦刑事。請亟罷趙絅廟庭配享事。新啓,閫帥·守令之下直時,必見臺諫者,朝家法意,蓋有所在,而北兵使李佖,今日辭朝,而不爲下直於臺諫,揆以事體,殊極可駭。武將傲慢之習,不可不懲,請北兵使李佖,從重推考。答曰,不允。推考事,依啓。
藥房請對入侍時,都提調金壽恒所啓,今日慈殿,以大內有災變,欲爲移御,而上意持難,自藥房力請之意,以諺書下敎矣。雖未知內間有何災變,而想必大可驚慮,故慈殿如此。自上以因災移御爲難,固知聖意之有在,而慈殿憂慮至此,則亦不可不將順,臣等敢此請對仰達矣。上曰,慈敎累勤,而卿等之請,又如此,當移御于慶德宮。以今晦來初間擇日事,分付,可也。又所啓,經筵規例,朝講之外,大臣無入侍之事,而曾於先朝傳敎,晝講召對時,大臣每一人,輪回入侍,因爲定式矣。近來此規還廢,大臣之每每入侍於開講之時,有妨事體。雖不可定爲恒式,而或有陳達之事,則晝講召對命下之後,臨時啓稟入侍,何如?上曰,依爲之。又所啓,昌陵丁字閣修改事,自禮曹旣已定奪啓下矣。陵寢事重,固難輕議,而卽今事役浩繁,該曹物力,無以周旋,令該曹更爲奉審,如其傷處,不至大段,可支於今年,則待明春修改,似爲便當矣。上曰,更爲奉審,不至大段,則待明春修改事,分付該曹,可也。又所啓,罪人定配,自是有司之事,不當續續煩達,而如有大段失宜者,則亦不可置之矣。禁府以李三達,定配於龍岡,而三達之父,與賊鑴,情同兄弟,三達事鑴如父,其爲親密,不啻腹心而已,鑴之平日爲惡,無非三達之所慫惥也。不但此也,三達,爲積·堅之狎客,凡干朝廷大議論,無不指揮謀劃,積亦輒從其言,至以此發說於朝堂,則三達,卽積之腹心,鑴·積旣死之後,三達無免罪之理,且如〈此〉奸惡之人,不可不迸諸遠裔。至於獻陵伐木之事,三達之此等罪犯,不可勝計,特其薄物細故耳,當初臺啓,只擧此事而請罪,已是失體,龍岡,便是善地,禁府之定配,亦涉不察矣。柟·楨射伴,猶且遠配,則積·鑴餘黨,豈可定配於此地乎?不可不改定配所矣。上曰,邊遠定配,可也。朝報
上在昌德宮。停常參·經筵。
下直,和順縣監金載文,濟原察訪李元齡,甘浦萬戶李恰。
謝恩,軍資正柳頲,兵曹正郞李泰龜,工曹佐郞金萬增,監察韓瑄,靑嚴察訪黃淑龜。
左議政鄭知和三十七度呈辭。傳曰,安心調理。
全羅監司書目,高山呈,以持平朴致道,病重上去不得事。啓遞差。
府前啓,無城上所,姑停。
院啓,請柳赫然亟正邦刑,請亟罷趙絅廟庭配享,請金德遠罷職。答曰,不允。末端事,凡人意見之參差,如人面之不同。頃於筵中,雖有過當之言,其在和平之道,置而不論,未爲不可。況德遠,身爲刑官,頗有擧職之效,而今乃因此論啓,不少假貸,未知其穩當也。斷無允從之理,亟停勿煩。
京畿監司書目,右副承旨崔寬,辭職上疏上送事。答曰,省疏具悉。爾其勿辭,調理上來察職。
領府事金壽興箚子。大槪,臣由限已過,暑疾甚苦,訖未反命。伏聞中殿有小産之候,而未及參於起居之班,惶恐竢罪事。入啓。答曰,省箚具悉卿懇。受由在外,未參起居之班,有何所傷?卿其安心,勿待罪。仍傳曰,遣史官傳諭。
藥房啓曰,卽因醫女所傳,伏聞中殿腹中不安之候,比昨有加,大便且以滑泄,臣等不勝驚慮之至。與諸御醫商議,則當歸芍藥散宜當云,此藥三貼,劑入之意,敢啓。答曰,依啓。朝報
上在昌德宮。停常參·經筵。
下直,靈巖郡守申厚載,礪山郡守李迪吉,山陰縣監金漢璧,鎭東萬戶朴世雲。
謝恩,正言李彦綱。
藥房啓曰,伏未審日間,聖體,若何,中宮殿湯劑進服之後,腹中不安,大便滑泄之候,俱有差減之效乎?臣等不任仰慮,敢來問安。答曰,知道。內殿所患,如昨一樣矣。中殿,藥房問安。答曰,知道。
藥房口傳啓曰,中宮殿小産之後,連有未寧之候,而來初二日,將有移御之擧,數日之內,難得差安,調攝未久,遽爾勞動,則恐或有添傷之患,移御日子,似當差退。答曰,依爲之。
府前啓,無城上所,姑停。
禮曹啓曰,移御日字,差退事,命下矣。更令日官推擇,則來十一日,各殿俱爲純吉,而此外互有拘忌,無他吉日云,何以爲之?敢稟。傳曰,以十一日定行,可也。
院啓,請柳赫然亟正邦刑,請亟罷趙絅廟庭配享,請刑曹判書金德遠罷職。答曰,已諭,毋煩。
禁府,李三達熙川郡邊遠不限年定配。啓。以上朝報
有政。吏批,韓泰東爲全羅都事,李禎來爲兵曹佐郞,金壽能爲長連縣監,洪萬容爲兵曹參判,安後泰爲正言,韓范齊爲持平,鄭載岱爲豐德府使。
禮曹啓曰,命下矣。移御吉日,更令日官推擇,則來八月初四日,大王大妃殿·中宮殿,吉,十一日則大殿·大王大妃殿·王大妃殿·中宮殿,純吉,而此外互有拘忌,無他吉日云,以十一日退定,可也。朝報
上在昌德宮。停常參·經筵。
下直,沃川郡守曺殷周,撫夷萬戶孔後贊。
謝恩,兵曹佐郞李禎來,都摠都事姜必遇。
中殿,藥房問安。答曰,知道。
藥房啓曰,伏未審夜來,聖體若何,中殿症候加減,比昨復如何?臣等不任憂慮,敢來問安。答曰,知道。內殿所患,與昨一樣矣。今後勿爲問安。
左議政鄭知和三十八度呈辭。傳曰,安心調理。
府前啓,無城上所,姑停。
院啓,請柳赫然亟正邦刑事,請亟罷趙絅廟庭配享,請金德遠罷職。答曰,毋庸瀆擾。
平安道今春夏等褒貶,昌城府使尹就商,肅川府使崔橚,鐵山府使辛錫一,价川郡守金世,郭山郡守安歲星,雲山郡守金嗣胤,博川郡守朴思敦,渭原郡守李弘勣,碧潼郡守李泌柱,祥原郡守韓陜,咸從縣監盧說天,德川縣監李命相,陽德縣監申應華,泰川縣監睦天祺,殷山縣監李守謙,以上中,慈山郡守沈欞,順川郡守趙以健,理山郡守宋時彬,甑山縣令洪萬濟,孟山縣監南斗臨,平壤敎授金尙煥,以上下。
今日春秋館領·監事以下,請對入侍時,領議政金壽恒所啓,先朝實錄奉審後,稟定事,曾有定奪矣。實錄旣已奉審,故敢此請對矣。上曰,實錄奉審,則果何如?金壽恒曰,實錄通共二十二卷,臣等與春秋館堂上,分卷考閱,一人所考,或十卷,或八九卷。各人雖未得遍考全秩,而亦可以通考其梗槪矣。臣當初孝宗大王昇遐之日,忝爲禮房承旨,久在政院,自初喪至卒哭,凡事多所親見,而知之者,厥後待罪備局堂上之列,出入前席,首尾最久,引對說話,亦多有與聞者矣。且就臣所聞見者言之,其間大段緊重之事,遺漏與誤記者,不至一二,其他臣所不知者,可以推知之矣。大抵實錄纂述,雖與歷代記史之法有異,亦自有規模體制,而此則未有一定凡例,或首末錯雜,或一事疊出,全無要領,似是只憑政院日記,而草率成書之致也。至如疏章之載錄者,亦或略記其槪與批答而已,批答中擧其疏語,有爲敎者,無以知其曲折,引見說話,則或有只記其結末,而不錄其事之根本者,入侍諸臣,只記其名,而不錄其職姓。且如冊禮·嘉禮·冠禮,皆是國家大典章,而儀注節目,一不載錄,尤無以爲後考之地。且實錄纂出後,隨序校正,例也。今此實錄,誤字頗多,亦可見其怱迫取完,未暇考校之狀矣。改撰之擧,事體重大,而此則有不可爲垂後考信之書矣。兵曹判書金錫胄曰,如冠禮等事,侍講院。記其儀注以置,例也。所當取見詳記,而亦不記錄,如時憲曆·大統曆互用,亦是後考之事,觀象監敎授宋亨久,其時有上疏論曆法之事。此等事,其在史例,所當備錄,而亦全不擧論,至若政院日記所載者,則雖是酬酢間不緊說話,亦皆移載。注書有能不能,或不成文理,而仍爲載錄者有之,此蓋急於速成,專取政院日記,不暇筆削之故也。以此不成實錄模樣,見之有若朝報矣。右議政閔鼎重曰,如人姓名職名,亦多錯誤,各司文書,可以後考者,多不備錄矣。刑曹參判李翊曰,事實記載之疎略,誠如大臣所達,而雖以表著易知之事言之,如朝紳除拜,死亡日月,爽實亦多。至於數年之前,旣以堂上銜書之,而數年之後,又以堂下銜書之者有焉,一人之職名,必無先尊後卑之理。且死於今年者,或以往年書之,其顚倒謬戾,推此可知。若只取政院日記而書之,則必不至如此。其時所爲,雖不可知,此不過怱迫不能考察之致,不可爲垂後可信之史矣。吏曹參判李敏敍曰,凡記載之體,必備錄其事之本末而後,可以通考,而今此所錄,不但疎略太甚,或有始無終,或有終而無始,其事本末,皆不通貫,不可爲考信史矣。上曰,先朝實錄纂述,事體重大,而其所記載者,錯亂疎略如此,則決不可以此,垂示於後世,改修,可也。金壽恒曰,實錄改修事,旣已下敎,摠裁官以下,堂上·郞廳差出事,自當考例擧行,而此與當初設局不同,無時政記刪節之事,各房堂郞,則不必差出矣。上曰,依爲之。又所啓,先朝神德王后封陵附廟之禮,追擧於數百年之後,甚是盛德事也。此實臣民之所欽頌,而但神德王后,誕生二子,長曰撫安君芳蕃,次曰昭悼公芳碩。王后附廟之後,則法當追陞其爵爲大君,而其時以此陳白者,至今闕而不擧,誠爲欠典,不可一向因循矣。上曰,大臣·諸臣,各陳〈意〉見。金錫胄曰,神德王后誕生二子之中,芳碩爲王子,而賢於芳蕃。意芳碩爲世子,故廢死之後,無爵而有諡,所謂昭悼公,卽其諡也。到今追贈,誠爲允當,而似不可因其諡爲爵。太祖朝王子,皆以安字爲君號,芳蕃則自贈爲撫安大君,而芳碩,抑當別以安字,定其爵號,而贈之耶?閔鼎重曰,不可以諡號,因爲封號。當初雖無封號,今當追贈封號矣。左參贊鄭載嵩曰,臣已聞諸臣之議矣。當初附廟之後,此事固當次第擧行,而有所未遑。卽今追贈,誠爲允當矣。李敏敍曰,神德王后,旣已追附,則當初雖或未遑,到今追封大君,事體允當,而爵諡自別,不可以昭悼爲封號矣。副提學金萬重曰,芳碩,得罪於太宗,今者贈爵,或不無似爲未安者,而第於祖宗朝,旣爲賜諡,又爲立後,則追贈爵號,豈有未安之事乎?金壽恒曰,贈諡之號,在於太宗朝,則到今追陞爵號,豈有所嫌,亦豈有執言之端?金錫胄曰,綾昌於癸亥反正之初,且以君號,封贈矣,元宗大王追崇之後,改贈以大君,此亦可爲援證矣。上曰,神德王后附廟之後,事體固如是,芳碩·芳蕃,竝以大君追贈,可也。金錫胄曰,曾以靖社元勳昇平府院君金瑬,平城府院君申景禛等敎書軸,改造以給事,陳達蒙允矣。靖社一等功臣完豐府院君李曙敎書軸,亦失於兵火中,而其孫呈狀于錄勳都監,請得改造。李曙旣是一等功臣,依金瑬·申景禛兩臣例,造給,似當矣。上曰,一體造給,可也。
今日請對入侍時,領議政金壽恒所啓,全羅右道沿海被災之邑,今春水操,姑令停止矣。全羅監司任奎,以今秋水操停止與否,稟報于備局,當此新穀未登之時,災邑形勢,無異於春間,今秋亦令停操,何如?上曰,依爲之。又所啓,公淸道內浦各邑,凶荒亦甚,而水使李立身,當赴會盟宴,水操日期,適與相値,亦當有變通之道矣。上曰,公淸道今秋水操,亦爲停止,可也。又所啓,頃見謝恩使狀啓,則慶源犯越罪人被捉者,六月已自瀋陽,入送北京云。査使必當出來,應爲推問,各人等移囚咸興以待事,曾已分付本道,若待査事先聲,始爲拿來,則不無窘急之患,豫爲押送京中之意,分付,何如?上曰,依爲之。以上備局
上在昌德宮。停常參·經筵。
下直,任實縣監李文著。
初昏,白雲一道如氣,起自東方,直指坤方,長竟天,廣尺許,良久乃滅。黑雲一道如氣,起自東方,直指西方,長竟天,廣尺許,良久乃滅。五更,有霧氣。
藥房啓曰,中殿進御當歸芍藥散,前劑入三貼,已盡於昨日。加進與否,與諸御醫商議,則今則專以調補爲主,不必連進苦口之劑云,敢啓。傳曰,知道。
政院啓曰,今日乃是處暑也。視事當爲取稟,而卽今溽暑且鬱,新凉未生,依例觀日候稍凉,更稟之意,敢啓。傳曰,知道。
公淸監司尹以濟辭職上疏。入啓。答曰,省疏具悉。卿其勿辭,調理察職。
都摠府啓曰,來八月十一日,慶德宮移御事,命下矣。本府當爲移往,而其處摠府,樑折柱傷,修葺未易,今姑移接於舊侍講院,本府郞廳,則入處於翊衛司,而舊摠府頹落處,令該曹急速修繕,何如?傳曰,允。
傳曰,修撰李師命榮墳下去時,給由馬,澆奠床備給。
副提學金萬重,典翰崔錫鼎,副修撰朴泰遜等箚曰,伏以臣等卽聞,政院以處暑雖過,日氣尙熱,稟退視事之期,缺愚慮竊以爲非宜。臣等竊惟,國家庶政,千條萬端,而其最重且急者,莫如人主之進學。昔之聖王,德已成矣,治已定矣,猶必惜寸陰而務日新,顧豈可以寒暑之隆盛,輒有間斷哉?後世以寒暑停講,已失學如不及之義,而責難之臣,固有深憂之者矣。況今聖上春秋方盛,涉學方淺,德未可謂已成,治未可謂已定,進修之工,一日爲急,而因循舊例,閱月停講,揆以古道,已極疎緩。若於舊例之外,又啓延拖之規,則豈不尤可悶哉?卽今暑氣雖未盡退,朝夕之頃,固多淸凉之候,晝日亦間有不至大熱之時,隨便開講,亦何有妨?若復遷就,更待日凉,則工夫易間,歲月如流,臣等爲聖上惜此時也。凡人爲學,自少至老,無非可勉之日,而得效之速,專在少壯之時蓋人於少壯之時,知思未分,故聞善而易入,聰明方開,故修學而日進,比如百穀之生,當春夏之節,不失耕耘之功,則已得長養,而自然成熟,稍緩則雖勤而難爲功矣。以此言之,今日者,豈非聖上所宜甚惜之時乎?雖當停講之日,自上誠有好學之志,則閑燕之中,亦豈至虛度光陰,而講論之助,交修之益,終未若開講之爲尤切也。伏望聖上,深察此意,勿退視事之期,頻御經筵,及時進學,不勝大幸。答曰,省箚具悉。卿等誡誨之言,誠甚得宜,當令政院,依例取稟焉。
吏曹啓曰,守令多闕,政事,取稟。傳曰,明日爲之。
政院啓曰,以玉堂箚子,視事依例取稟事,命下矣。明日爲始,依例取稟之意,敢啓。傳曰,知道。
大司憲呂聖齊,持平韓范齊啓曰,請亟罷趙絅廟庭配享。柳明郁獄事,請令攸司,取考前後文書,急速稟決事。請魚川察訪柳壽芳,罷職不敍。自古國家之興亡,未嘗不判於奢儉,峻宇之戒,可不懼哉?惟我祖宗,躬行節儉,定制垂訓,此豈非後世之所當法者乎?今此主第營造,基址太廣,間架太多,凡在瞻聆,莫不憂歎。此非特逾制過侈之失,傷財虐民,爲如何哉?先朝雖有一時過制之擧,決非永久遵行之意,今殿下不念戒懼節約之道,今乃爲公主,大興土木,棄祖宗成憲,殿下以今日爲豐亨豫大,無復可憂者乎?若不深思遠慮,以祛奢侈之習,則竊恐聖上之憂勤,只歸於文具末節耳。且聞缺付之中官,凡所進排之物,操縱督責,罔有限量,浪費財力,莫此爲甚,是亦不可不嚴飭節省處也。噫,連歲凶荒,民生困極,經費蕩竭,亦甚可慮。請令有司,酌定基址間架,從略省費。康津縣監李咸,本以無識闒茸之人,到任之後,無一善狀,政委下吏,民受其害,可駭可愕之擧,不一而足,不成官員貌樣,見侮吏民,作一笑囮。如此之人,不可仍置字牧之任,請康津縣監李咸罷職。答曰,不允。
獻納沈濡,正言李彦綱啓曰,請柳赫然亟正邦刑,請亟罷趙絅廟庭配享,請金德遠罷職。答曰,不允。末端事,依啓。以上朝報
禮曹啓曰,以移御時告廟頉稟啓辭,傳曰,今亦事出急遽,告廟一款,勿爲擧行,爲敎矣。今則移御,旣已退定於來八月十一日,似無急遽難行之事,告廟一款,何以爲之?敢稟。傳曰,依例擧行,可也。以上禮曹
上在昌德宮。停常參·經筵。
下直,熙川郡守李宇恒,光陽縣監安靖。
謝恩,護軍吳斗寅·崔後尙,長連縣監金壽能,帶恩監枝胤。
左議政三十九度呈辭。入啓。傳曰,安心調理
持平韓范齊啓曰,近來邊關不嚴,言語□□,其在防患之道,不可不深慮,而義州府尹安如石,卽吳始壽之至親也。當初除拜,已有人言,況在今日,尤不可仍置,故臣於頃忝本職,與同僚相議論啓矣。卽伏見大司諫申翼相疏本,則勒加情外之言,以擬之太過,論之太剝等語,顯然非斥,有若無故而求罪論劾者然,其所臆料,亦已甚矣,臣竊爲之慨然也。臣不必徑爲爭辨,而旣已首發之人,重被諫臣之疏斥,則臣何敢自以爲是,而晏然苟冒乎?昨緣日暮,今始來避,所失尤大,請命遞斥臣職。答曰,勿辭,退待物論。
大司諫申翼相,獻納沈濡,正言李彦綱啓曰,請柳赫然亟正邦刑,請亟罷趙絅廟庭配享。答曰,勿煩。
江原監司書目,襄陽府使朴日榮,今月二十三日身死事。
持平尹世紀啓曰,請亟罷趙絅廟庭配享。請柳明郁獄事,取考文案,趁速稟決事。請魚川察訪柳壽芳罷職不敍事。請令攸司主第基址間架,從略省費事。康津縣監李咸罷職事。措辭竝見上
日者筵中,大臣以人家借入者,摘發科罪事,累次陳達,旣令該部,査出奪入之類,則在被査之中者,勿論借入奪入,所當卽爲避出,以竢朝家處分,而副護軍吳斗寅,參議崔逸等,稱以借入,偃然猶居其室,略無顧忌。此實由於國綱不嚴之致,誠爲寒心。其不有朝家禁令之罪,不可不懲,請行副護軍吳斗寅,參議崔逸,竝命罷職。臣昨見備忘記,有修撰李命榮墳下直時,給由馬,澆尊床備給之敎,臣不勝駭然也。從前如此優異之典,或及於勳舊禮遇之臣,固不可人人而濫蒙也。師命以眇然新進,別無異績,遽蒙此曾所未有之殊渥,瞻聆所及,莫不駭惑。請還收修撰李師命給由馬·澆奠床備給之命。引嫌而退。安如石除拜時,其意有在之說,藉藉喧傳,到今論劾,深得臺體,情外之斥,不必爲嫌,請持平韓范齊出仕。答曰,不允。主第間架,已有先朝定式,今難撓改,而監役官,則繕工官員差送,宜矣。吳斗寅,崔逸推考,柳壽芳事及處置事,依啓。持平韓范齊,就職。以上朝報
有政。吏批,柳時蕃爲祥原郡守,鄭世衡爲慈山郡守,李筬爲順川郡守,朴世址爲甑山縣令,李光漢爲雲山郡守,崔雲瑞爲肅川府使,韓如愚爲金山郡守,朴一開爲軍資主簿,朴元度爲京畿推考敬差官,鄭時凝爲理山郡守,李世郁爲孟山縣監,姜錫圭爲監察,李渶爲典籍,趙錫祿爲平市令,申琓爲校理,李秀彦爲修撰。郞廳朴玶校正。日記廳郞廳沈益聖書。
上在昌德宮。停常參·經筵。
正言安後泰啓曰,臣近緣賤疾,無望供仕,連呈辭單,見阻喉司。不敢一向退伏,黽勉出肅,而第臣有所不安於心者,臣頃忝憲職之日,義州府尹安如石論劾之啓,臣亦同參,今因長官之疏斥,憲臣旣已引避,則臣以參論之人,其所被斥,少無異同。不可晏然仍冒,請命遞斥臣職。答曰,勿辭,退待物論。
府前啓,大祭齋戒,今日姑停。
領議政箚子。大槪,新授摠裁官之任,以臣材力,決無承當之望,懇乞遞改,以幸公私事。入啓。答曰,省箚具悉卿懇。摠裁之任,靡卿其誰,卿何過辭若是乎?莫重實錄纂述,不容暫緩,卿其安心勿辭,從速行公。仍傳曰,遣史官傳諭。
院啓,引嫌而退。當初論啓,旣循公議,到今追咎,不便爲嫌。請正言安後泰出仕。答曰,依啓。前啓,大祭齋戒,今日姑停。以上朝報
上在昌德宮。停常參·經筵,只晝講。
自辰時至午時,日暈。
下直,咸鏡都事南宮垕,中和府使羅弘佐。
謝恩,慈山郡守鄭世衡,玉果縣監兪瑾,雲山郡守李光漢,孟山縣監李世郁,甑山縣監朴世址,肅川府使崔雲瑞,校書博士柳廷喬,金山郡守韓汝愚,理山郡守鄭時凝。
左議政鄭知和箚子。大槪,冒萬死畢陳窮迫之懇,冀蒙矜察事。入啓。答曰,省箚具悉卿懇。卿之宿患,予非不知,而精神尙旺,調治已久,造朝之期,予日望之,誠意淺薄,未回卿心,只自慙恧,無以爲喩也。雖日呈十單,斷無允許之理,須體如渴之意,安心勿辭,亟斷來章,速出論道,以副至望。仍傳曰,遣史官傳諭。
慶尙監司尹趾完上疏。大槪,冀得恩暇,往省父母墳塋事。入啓。答曰,省疏具悉。卿其依願往來。
吏曹啓曰,臺諫有闕,政事,取稟。傳曰,明日爲之。
晝講入侍,知事閔維重,特進官具鎰,承旨鄭載禧,玉堂崔錫鼎·林泳,假注書兪得一,史官申曅,兼春秋金益九。領議政金壽恒,亦爲入侍。
謝恩,校理申琓,兼春秋韓構。
院啓,請柳赫然亟正邦刑,請亟罷趙絅廟庭配享。答曰,勿煩。
府啓,請亟罷趙絅廟庭配享,請柳明郁獄事,令攸司取考文案,急速稟決,請令攸司,酌定主第基址間架,從略省費,請康津縣監李咸罷職。答曰,勿煩。前啓,吳斗寅·崔逸罷職事及李師命給由馬·澆奠床備給之命還收事,停啓。
持平尹世紀啓曰,庸陋微臣,宿嬰疾病,居恒將息,僅存形骸,而近又添得水土之疾,痰火升降,胸膈頓塞,舊恙新症,一時交谻,藥餌爲命,自分病廢。乃於此際,新命遽降,召牌繼下,嚴畏分義,冒昧出肅,而以此病狀,斷無供職之望,呈單陳疏,皆阻喉司,臣之進退,實爲狼狽。且臣情病俱苦,臣之頃忝本職也,前掌令金斗明以金宇亨論劾事,有引避之擧。臣於此啓,雖無聯名隨參之事,旣有私相酬酢之言,故不敢容默,亦爲引避矣。厥後得聞,吏曹佐郞趙持謙,以此謗臣於公會,至謂臣實主其論,而至於引避,有同泛然隨參者然云。噫,人之爲言,胡至於此也?如臣無似,不合言地,以此非斥,固無不可,而乃以臆逆之說,勒加情外之誚乎?臣果發論,則同僚不必先爲引嫌,同僚旣已自列,則臣之追後引避,固也無怪。發論與否,今聞其間,不甚相遠,臣雖疲劣,何憚一宇亨,而必欲避發論之名耶?人非之極,鬼責亦及,所患猝劇,昏仆不省,嚴召之下,竟未祇赴,竢病少間,今始自列,臣之罪戾,益無所逃。決不可一刻苟冒,請命遞斥臣職。答曰,勿辭,退待物論。
今日晝講時,領議政金壽恒所啓,實錄廳堂上·郞廳,當與春秋館監事·諸堂上,相議差出,而都廳堂上凡三員,一則大提學當爲之,其餘二人,亦當有文望之人,差出矣。在朝諸臣,固有可合之人,而京畿監司李端夏,知識罕有其比,且端夏卽仁祖朝故大提學植之子也。宣祖朝實錄,爲奇自獻·李爾瞻輩所撰,率多顚倒謬戾,故李植爲大提學時,陳請改修矣。李端夏旣有文望家學,實合修史之任,雖有宿病,若令勿管他務,專任史事,則必能着實撰成。李端夏,京畿監司遞改,差下實錄廳堂上,何如?上曰,依爲之。又所啓,今此實錄改修,與初撰不同,故各房堂上·郞廳,不爲差出事,旣已定奪,而都廳郞廳,必須比前加數差出,然後撰修之際,可無窘急之患,此是堂上遴選之任,可合之人,未易多得。前正李玄錫,頗有文才,而方在罷職中,特命收敍,差下郞廳似當矣。上曰,李玄錫敍用,可也。又所啓,實錄廳設局後,翰林一員,例爲仕進,而卽今翰林,獨有檢閱申曅,他無推移之員。非但此也,入侍時,左右不備,亦涉未安,不可不速爲變通,而本館古規,右位在罷散中,則不得獨爲新薦云。前翰林柳世鳴·南致勳·李萬元等,俱以誤薦坐罷,李玄紀則以同薦人被削之故,時居下考。今雖變通,若復如前辭避,則史局之事方急,殊涉可慮,使時任翰林,速爲新薦,似當矣。上曰,使檢閱申曅,速爲新薦,可也。又所啓,慶德宮,自前有不時移御之擧,修理之役,每患窘急,故曾在先朝,擇差衛將,別爲修繕,仍令替役之時,次次傳掌,隨毁隨補,俾無如前頹廢之患矣。今聞修理堂上之言,則頹落破毁之處甚多,修理之際,糜費物力,極其浩繁,甚可寒心。空闕守護,內則內官主管,外則衛官主管,例也。如有嚴畏國法之意,則豈有如此之事哉?且慶德宮,只有空基之比,而非但不謹守護,至於闕庭之內,耕種菜麻,慢不致敬之狀,尤極可駭。內官·衛將等,倂拿問定罪,何如?知事閔維重曰,殿閣等處,鐵物遮陽及內庭磚石,見失者甚多,至於所鋪方塼,無一片見存。且闕內各司,不但多有破壞,如窓戶鐵物,幾盡閪失,其中內醫院·都摠府,則尤甚傾倒。今方別爲修葺,內官·衛將之全不看檢守護,俱極可駭矣。上曰,慶德宮守宮內官·衛將,竝爲拿問,可也。金壽恒曰,臣有區區所懷,久欲一陳,而未得從容之暇,今始仰達矣。昔晉平公,問叔向曰,國家之患,孰爲大?對曰,大臣持祿而不極諫,小臣畏罪而不敢言,下情不得上通,此患之大者也。宋哲宗初年,司馬光入朝,首上疏,引周易天地交則爲泰,不交則爲否之說,極諫君臣相與之道。卽今聖明御極,推誠待下,聽言如流,下情之不通,非所可憂,而然群下之本情,聖明或有所未盡燭者,聖心之所存,臣僚亦有所未盡曉者。若此不已,則寖成疑阻,天地否隔之象,不幸近之。臣忝在大臣之列,若畏嫌不言,則上下情義,終無痛釋之日,何敢不爲開陳乎?前日備忘,以已定之邦禮,强臣凶孽,敢有異議者,論以逆律爲敎,固知聖明此敎,有意存焉,而强臣凶孽四字,非臣子所敢聞,擧皆悚懼不安,而聖敎嚴峻,且係禮論,故無敢以爲言者矣。自上旋覺語意之過中,不待群下陳白,特命刪去四字,中外人情,孰不欽仰聖德也?第此事實有不然者,典禮未定之前,則甲乙爭訟,自古所不免,而一時義起,亦自爲時王之制。先王卽已親考禮經,釐正服制,則除非悖妄無識者外,爲臣子者,何敢萌非毁之心哉?揆以分義道理,此是必無之理也。甲寅以後,疏章之紛紜,非欲非議先王定禮也。旣貶薄君父,壞亂宗統,搆成罪案,驅之於必死之地,則安得不陳暴其本情乎?前後辨論,皆出於此。不然,誰敢以論禮之語,更煩於天聽哉?試以仁祖朝事言之,當追崇之日,朝論矛盾,忤旨被譴者亦多矣。及至典禮旣定之後,仁祖大王,卽命盡釋被罪之臣,諸臣之當初爭執者,亦無敢得有異議。今日之事,正類于此,而備忘辭旨如許,竊恐聖明猶未燭群下之本情也。數月以來,大施蕩滌之典,竄謫者宥還,罪廢者收用,斷自宸衷,曾不留難,輿情莫不感悅,而群下尙有未能明白者。聖意若以爲議禮雖有差誤,本情元無可罪云爾,則大凡禮家之論,見解各異,固不敢自謂無誤。況先王釐正服制之後,則諸臣議禮謬誤之失自著。到今聖上諒其本情,棄其前失,則群下惟當奉承德意,感惕奉職之不暇,而聖意若以爲貶君亂統之罪,果有如人言,而且以向時任用之臣,旣已抵罪逆黜,故不得不更用舊人,有此蕩滌之擧云爾,則大有所未安。所謂蕩滌云者,薄過微眚之謂也。至於貶君亂統,乃是人臣之極罪,罪之極者,終無可赦之義。不但上之人所不當宥除,爲下者負此罪名,有難一日容息。況可以帶職立朝乎?臣之愚意,決知聖意,必不如此,而未有明白開示之敎,故群下之情,未免疑惑。宋太祖之言曰,洞開中門,正如我心。大抵人君一心,必須光明正大,自堂陛之近,漸至四海之遠,使皆洞然無阻,可也。君臣之間,若有一毫阻隔,則不但有乖於交孚之義,亦何以做得國事乎?玆敢冒死畢陳矣。上曰,向時所謂貶薄君父·壞亂禮統等語,予旣知其爲情外搆誣,故被罪諸臣,倂皆蕩滌而收用,豈有心知其有罪,而强爲收用之理哉?君臣之間,貴在情義相孚,不宜有所疑阻,予意本不如此矣。以上朝報
有政。吏批,以申汝哲爲繕工監役。
上在昌德宮。停常參·經筵。
謝恩,典籍李渶。
吏曹口傳政事。以申汝哲爲繕工監役。
持平韓范齊啓曰,副護軍吳斗寅,參議崔逸,當初借入人家,而朝家申飭之後,還入本家,今已久矣,則偃然猶居其室云者,似是爽實。修撰李師命,給由馬·澆奠床還收之請,亦非連日爭執之事,故臣於昨日,適値同僚之違牌,未及簡問,而停啓矣,以不議同僚,一啓卽停,大以爲非。臣之率爾停論之失,著矣,臣何敢一刻苟冒臺席乎?請命遞斥臣職。答曰,勿辭,退待物論。
傳曰,明日,晝講爲之。
刑曹啓曰,新除授本曹判書朴信圭,時在慶尙監營任所,依例乘馹上來事,下諭,何如?傳曰,允。
檢閱申曅上疏。大槪,右位。方在罷散之中,不敢獨自新薦,伏乞更賜處分,以重史薦,以存古規事。入啓。答曰,省疏具悉。疏辭,旣已變通矣。
副校理吳道一上疏。大槪,敢暴情重實狀,冀蒙鐫免,兼陳所懷,以備財察事。入啓。答曰,省疏具悉。爾之進言之誠,予用嘉之。進講綱目,卷秩雖浩大,治亂安危之迹,昭載史冊,不當停止。內司設立,流來已久,今難撓改。常參事,當留心焉。爾其勿辭,調理察職。
傳曰,大臣·備局堂上,引見。引見時,春秋館堂上李敏敍·李翊·金萬重,牌招察任事,榻前定奪。
刑曹啓目,粘連黃海監司狀啓云云,前長連縣監李萬林,係是朝官,移義禁府處置,何如?啓依允。
引見時,獻納沈濡所啓,請柳赫然,亟正邦刑。上曰,勿煩。請亟罷趙絅廟庭配享。上曰,毋庸煩瀆。
傳曰,秋雨太過,發穗禾穀,必有損傷之患。祈晴禜祭,令該曹趁卽擧行。
今日引見時,領議政金壽恒所啓,會盟祭,必自上親臨頒軸,因設會盟宴,自是舊例。該曹磨鍊節目,旣已啓下,而伏聞仁祖朝乙丑年寧社功臣及甲申年寧國功臣,則只行會盟祭,而宴則竝爲權停云。此是莫重應行之典,固難廢閣,而仁祖朝,亦有權停之例。且舊功臣嫡長忠義,會盟祭隨參之類,倂皆參宴,所入物力甚多。當此經費匱竭之時,凡事務從節省,設宴一款,合有變通之道矣。上曰,只行親臨頒軸之禮,而會盟宴則權停,可也。上曰,前日備忘記中,强臣凶孽四字,旣已刪去矣。其末端論以逆律之逆字,改以重字,付標以入。上曰,今見檢閱申曅上疏,以主位罷散,獨主史薦爲不安。此事,何如?金壽恒曰,昨日臣所欲陳達敍用,旣敍之後,若有如前紛紜嫌避之擧,則無益於事,徒傷國體,故請令申曅,速爲新薦矣。李玄紀則當初引嫌,與他人有間,申曅之言,是矣。李玄紀下考蕩滌,使之同爲新薦,何如?上曰,李玄紀下等蕩滌,付軍職,可也。又所啓,昨以李玄錫敍用,實錄都廳郞廳差下事,旣已定奪矣。前正郞洪萬遂,亦有文才,一體敍用,以爲差下郞廳之地,何如?上曰,依爲之。典翰崔錫鼎所啓,昨日筵中,領議政以上下交孚等語,反復開陳,自上嘉納,而今日諸臣入侍,又爲開示聖意之釋然,群下莫不感頌欽仰,而中外諸臣,或有不能盡知者,以擧行條件,例出於朝報,何如?上曰,依爲之。閔維重所啓,忠淸·黃海兩道,己酉未量田各邑,畢量與否,上年秋間,自本曹啓稟,則以明秋退行,下敎矣。今年農事豐歉,固未可知,設或稍稔,量田之擧,甚爲重大。連歲飢荒之餘,恐有擾民之弊,何以爲之?閔鼎重曰,臣己酉年待罪地部,建請量田,而海西則先量四大邑,湖西則先量二十餘邑,其餘兩道未量之邑,則初欲逐歲加量,漸次完畢,以爲定經界,均賦役之地,不幸凶荒荐仍,不得更擧,以至于今,而量田之時,所用紙地,皆責於田夫。且如監官等各人等供饋,田夫亦皆自辦,民間糜費甚多,今年雖或免凶,似難爲之矣。金壽恒曰,量田固是不可已之事,況前日未及畢量處,尤當趁速就完,而連歲大侵,民力未蘇,今不可爲之矣。上曰,今年則其勢似難,更稟於明年,可也。又所啓,年分事目,前頭當爲磨鍊下送,而但嶺南·湖南,皆以年前,以陳爲起,虛結加賦之故,監司·敬差官,俱被罪罰,今年踏驗,不可不各別詳審。況前日以陳爲起之田畓,亦必有因陳耕墾之處,則尤爲一一摘奸,驗其虛實,如是則所幹倍煩,完畢未易,收租磨勘,益致遲延,外方出稅之郡,甚爲窘迫,此弊不可不慮。曾有三南敬差官,加數差出之規,今年兩南敬差官,加出下送,何如?金壽興曰,臣待罪地部,積有年所,詳知此事顚末矣。曾在辛亥壬子年間,特念三南田政之疎緩,加出敬差官以送,則事易完了矣。大抵嶺南,幅員最廣,都事·敬差官各一人,雖分左右,踏驗周歷之際,自費時月,收稅出役,每致窘急,湖南亦然。今若加出以送,則雖未知其果然詳細踏驗,而其在速完之道,似或有益矣。金壽恒曰,敬差官必以曾經侍從者備擬,差出之際,每患乏人,而雖未經侍從之人,其才實合此任,則固無不可,唯在得人而已,令該曹勿拘常規,擇差宜矣。上曰,敬差官,全羅道加出一員,倂都事爲二員,慶尙道加出二員,竝都事三員,而不必盡以侍從之人塡差,各別擇人以送事,分付該曹,可也。金錫胄所啓,頃者守門將鄭碩賓免身時,重加侵虐事,守門權季衡等,啓請拿囚矣。追聞守門將崔昌業,本以麤疎之人,今此侵虐之事,與權季衡等,別無異同,一體汰去後,處置,何如?上曰,依爲之。金萬基所啓,武藝別監輩,侵虐新進之弊,罔有紀極,朝家每加禁斷,而少無懲戢。曾在四月間,武藝別監一人,不堪其侵虐,以鳥銃,自放其腹而死,其侵虐新進,致令自死之狀,極爲駭愕。武藝別監,例以都監砲殺手爲之,而旣屬掖庭之後,自都監不得懲治。此後如前侵虐者,啓請汰去後,隨見重治,以爲懲戢之地,何如?上曰,此後如有此等侵虐之事,自都監啓稟治罪,可也。金錫胄所啓,內三廳年少輩,自前多有侵苦同僚之事,而頃者部將李後靖入番時,兒息以紅疫,病重幾死,請番同僚,而終不許替,故自直中,聞訃而出,不無忿罵之言,則部將閔泳,過爲傳說於同僚,至有論罰之擧,其中丁碩燾,至欲以帷薄不修等語爲罰。臣査問其曲折,碩燾之意,初非後靖,直有帷薄之行,欲輕其罪名,如古人所云云者云。累日紛爭,事多可駭,丁碩燾·閔泳,倂卽汰去,後靖則所遭,雖可矜惻,而亦有罵詈同僚之失,亦爲汰去,以爲鎭定之地,何如?上曰,倂汰去,可也。又所啓,順川郡守李筬,曾以訓鍊僉正,移拜全羅左水虞候,因其母病見遞,而左水營,卽水土之鄕,人所厭避之地也。當初遞罷時,以準期不敍啓稟,而自上有勿爲準期之命,故今除此邑。臣意則圖遞邊將者,必須還除邊將,而遽授內地,苦樂不均,順川郡守改差,何如?上曰,改差。上曰,景福宮乃是先王法宮也。今番會盟祭時,路由其近處云,欲爲歷觀大臣之意,何如?錫胄曰,詣祭壇時,則歷臨他所,恐涉未安,祭後則曉頭卽當還宮,歷觀似不便矣。金壽恒曰,此是經由之路,恐無未安之事,而景福宮北門外,卽祭壇也。北門今雖閉塞,而鑿開不難,大駕歷觀舊宮基址後,仍出北門,詣祭所則似便,而但後苑樹木茂密,路頗回曲,斫木通道之際,恐或難便,取路便近處,令兵·戶判眼同親審後,入啓稟定,爲當矣。上曰,依爲之。以上朝報
疊書今日晝講入侍時,領議政金壽恒所啓,實錄廳堂上·郞廳,當與春秋館監事·諸堂上,相議差出,而都廳堂上凡三員,一員則大提學當爲之,其餘二員,亦當以文望之人,差出矣。在朝臣固有可合之人,而京畿監司李端夏,文學知識,罕有其比,且端夏,卽仁祖朝故大提學植之子也。宣祖朝實錄,爲奇自獻·李爾瞻輩所撰,率多顚倒謬戾,故李植爲大提學時,陳請改撰矣。李端夏,旣有文望家學,實合修史之任,雖有宿病,若令擺脫句管他務,專任史事,則必能着實撰成。李端夏,京畿監司遞改,差下實錄廳堂上,何如?上曰,依爲之。又所啓,今此實錄改修,與新撰不同,故各房堂上·郞廳,加爲差出事,旣已定奪,而都廳郞廳,必須比前加數差出,然後改修之際,可無窘急之患,此是堂下遴選之任,可合之人,未易多得。前正李玄錫,頗有文才,方在罷職中,特命收敍,差下郞廳,似當矣。上曰,玄錫敍用,可也。特進官具鎰所啓,臣亦有所懷,敢此仰達。道成菴近處,自本府禁斷,而丙辰年,臣待罪右尹時,尹鑴以道成菴,屬於掌苑署,稱爲栢子田,成給勿禁帖於僧徒,斫伐松木,使山直等,不得接迹,故其時監役趙聖龜,馳進摘奸,則斫伐松木,八十餘株云,而卽遣郞廳,更爲摘奸,則三百八十餘株矣。尹鑴以此含憾,言于臺官,論劾監役,終至汰去。曾在孝宗朝,生松斫伐三十七株者,摘奸現告,則監役特出六品事,旣爲定奪,而趙聖龜獨以見忤尹鑴之故,至於被劾,事涉冤枉矣。掌苑署提調,同爲入侍,道成菴還爲本府禁斷事,敢此仰達矣。知事閔維重曰,重興洞栢子,則使山直禁斷,以此供上,而道成菴則元不干涉,故其成冊,旣已放火,僧徒亦爲治罪,還屬於本府,而其時監役之因此見忤被劾,誠嗤拙矣。金壽恒曰,其時監役,似當收用矣。上曰,道成菴漢城府禁斷監役趙聖龜,收用事,言于銓曹。金錫胄所啓,因平安道褒貶,慈山郡守,居下見遞,已出交代矣。慈山有慈母山城,郡守例兼管城將,自前每以曉解兵法者,差送矣。新除授郡守鄭世衡,卽故名臣崑壽之孽孫,累典縣邑,不無治績,而年紀頗衰,且是白身,今除此任,武班中物情,皆以爲不當。鄭世衡改差,以武臣差送,何如?上曰,依爲之。又所啓,順川郡守李筬,曾以訓鍊僉正,移拜全羅左水虞候,因其母病見遞,而左水營,卽水土之鄕,人所厭避之地。當初遞罷時以準期不敍,啓稟,而自上有勿爲準期之命,故今除此任臣意則圖遞邊將者,必須遠除邊將,而遽授內地,苦樂不均。順川郡守改差,何如?上曰,改差。又所啓,平安道今春夏等褒貶,則碧潼郡守李復柱,置之中考,褒貶未上來之前,以將領被薦,備擬於忠州營將,受點加資。今以堂上居中論之,復柱當爲罷職,旣以罷職,未赴營將,則所授加資,似當還收,旣已還收加資,則便是堂下官,堂下官居中見罷,亦違格例。似當仍任碧潼,還收加資,而事係變例,敢此仰稟。上曰,加資還收,仍任碧潼,而以居中施行,勿敍右職。以上亦吏曹
戶曹判書閔維重所啓,御營廳上番軍士,每爲習放於興德洞,此事始於二十年前,本非舊日敎場也。貞陵在左,聖廟在右,放砲之聲,終日喧聒,其在事體,甚爲未安。且國家凡百設置,各有處所,東有宗廟·文廟,北有厲壇,西有社稷壇,而如行刑·閱武之事屬陰,故必行於西方,而其意有在。興德洞習放,實非其所,而至於御營軍習操於沙河間里,亦甚不當。此乃王城之東,陽明之方,決非習操之處也。閔鼎重曰,東西方位各異之說,果似然矣。曾在孝宗朝,以三淸洞爲國都鎭山之下,而不許聚兵砲射,厥後軍門屢請,亦爲敎試之場。臣受任兵判時,一番試藝於其處,目覩其地形,誠爲未安。今則精抄·摠戎兩軍門,尋常鍊習云,國都鎭山之下及宗社聖廟至近之地,則皆不宜砲射矣。維重曰,三淸洞卽景福宮之城北也。景福宮,今雖空廢,卽古之法宮,何可砲射於至近之地乎?金錫胄曰,興德洞之於貞洞,間隔三四崗,而聖廟只隔一崗,聚軍砲射,果爲未安。沙河里間則本非敎場,而孝宗朝穆陵陵幸時,晝停此處,以爲可合敎場,仍命習陣,便爲御營廳敎場矣。閔維重所達之言如此,興德洞試射處所,擇其他可合處移設,露梁爲訓鍊都監敎場,而訓鍊都監習陣定日,例與御營廳,不爲相値,御營廳習陣,亦於露梁移設,何如?上曰,依爲之。以上御營
上在昌德宮。停常參,只晝講。
謝恩,求禮縣監崔國成。
吏曹判書李尙眞上疏。大槪,賤疾危谻,冒死陳懇,本兼諸職,竝乞遞免事。入啓。答曰,省疏具悉。卿之疾病雖如此,精神筋力,尙且强旺,卿何過辭若是乎?金吾時囚捧推事,當令次官擧行,卿其安心勿辭,調理行公。
大司憲呂聖齊啓曰,臣本庸陋,百不猶人,偏蒙聖主恩私,擢置八座之班,自知不似,人謂斯何?恒懷悚懼,措躬無地。伏見大司諫申翼相疏本,則以中批除職,陞擢太多,啓僥倖之門,喪廉恥之節等語,大加論斥,正指如臣者發也。夫爵以勵世,不可無功而幸得,官以任能,不可匪才而冒居。卽臣無勞而驟陞,匪才而虛授,上累聖朝,下喪廉隅,公議果發,辭意甚嚴,臣羞愧悶蹙,不知所以自處。陳疏自劾,見阻喉司,召牌之降,適當此際,顧此情勢,實爲狼狽。坐速違慢之誅,臣之罪戾,到此益深。臣未赴召命,在例當遞,而家有拘忌之疾,未卽詣臺自列,避出經宿之後,今始來避,所失尤大,決不可一刻仍冒。請命先遞臣職名,還收所授資級,仍治臣違慢之罪。答曰,勿辭,退待物論。
大司諫申翼相啓曰,臣以庸陋,濫叨言責之任,不能自量,妄陳狂瞽之說,而言無少補,徒惹鬧端,臣誠慙恧,有不敢晏然者。噫,僻於所愛,人主之至戒,中批除職,叔季之廢政。故臣之妄言,只欲納吾君於無過之地,而格外之典,復加於新進,超陞之恩,又出於特命,不惟廢言,有若好勝。臣聞從諫如流,未聞不繹不改之之若是也。有言責者,不得言則去,臣之當遞者一也。臺閣之臣,徒知慷慨論人之爲務,不思朝廷處置之得宜,故臣之略及疏中者,欲其無過激之擧,而憲官之避,乃以臆逆斥臣,處置之啓,又以情外非臣,其所謂臆料情外,臣所以尤人者,而反加臣身,立落已分,臣之當遞者二也。今臣所論,至細至微,而緣臣無似,不見信於上下,上貽人主拒諫之失,下益臺閣務勝之習,雖使臣久叨此職,日進藥石之言,其無益而有損,於此可見。誠不可一日仍冒,而適緣狗馬之疾,連日尋單,見阻喉司,臣之狼狽,可謂極矣。今竢病間,扶曳自列,請命罷斥臣職。答曰,勿辭,退待物論。
晝講入侍,右議政閔鼎重,知事金錫胄,特進官鄭載嵩,承旨任相元,玉堂崔錫鼎·申琓,假注書兪得一,史官申曅,兼春秋韓構。
禁府,假衛將李璟·白善淡·金成先,內官朴後伋·吳希曾·韓信國·金埴雲·盧胤仰·朴濈·李時玉·林鳳樓拿囚。啓。
吏曹參判李敏敍辭職上疏。入啓。答曰,省疏具悉。卿勿過辭,從速察職。
實錄改修廳,都廳堂上,金錫胄·李端夏·李敏敍·金萬重,郞廳,李玄錫·崔錫鼎·尹敬敎·洪萬遂·吳道一·李師命·趙持謙·林泳,啓。
禮曹啓曰,秋雨暴注,禾穀必多傷損,方欲啓請設祭,而未及矣。下敎如此,雨勢若終不開霽,則依例不卜日,今月初六日,祈晴祭設行,三日而止事,知委擧行,何如?傳曰,允。
傳曰,祈晴祭,雖以初六日啓下,雨勢如此,明日內設行事,汲汲分付該曹。
院啓,請柳赫然亟正邦刑,請亟罷趙絅廟庭配享。竝引嫌而退。事之是非,姑置無論,旣違召牌,在例當遞。不通同僚,徑先停啓,率爾之失,在所難免。封章進言,志切匡救,則悅而不繹,非言之罪,論人無刻,意在詳審,則斥而臆料,非所當嫌。請持平尹世期·韓范齊,大司憲呂聖齊遞差,大司諫申翼相出仕。答曰,不允。處置事,依啓。
晝講時,右議政閔鼎重所啓,朝紳之傾軋旣如此,京外儒生之私相攻擊尤甚。以全羅監司狀啓中,羅州一邑事言之,平日稍有知識之人,曾不干與於其間,昏朝凶孽之裔,不得齒於章甫者,乘間作亂,無所不至,多士之憤痛極矣。及今聖朝更化,雖不可無懲惡之擧,亦宜仰體朝家包荒之道,分別輕重,務從寬大,不可徒思快意,紛紜施罰。況科期已近,被罰不得赴試者數多,則有非同慶之意,尤不當一任其年少激論,而第念儒林自中施罰,非朝家所可指揮,若以朝命分付,則儒生自處之義,亦必以奉行爲不安。大司成乃師儒之長,使之敎誘京外諸生,奉承包荒之義,俾無過激之弊,何如?上曰,此意甚好。令大司成敎誘諸生,依此爲之。金錫胄曰,大司成固當使儒通文曉諭,而第念外方,則監司於一道諸事,無不摠轄,若自禮曹關布朝家包容之義,使之轉諭同郡士子,俾無如前紛挐之弊,似爲得當矣。又所啓,近有昭悼公·撫安君追贈之命矣。曾在太宗·世宗兩朝,屢有贈祭之擧,今亦以追贈之意,別爲賜祭,宜當矣。群議皆然,故敢陳。上曰,依爲之。以上朝報
有政。
吏批,以金宇亨爲京畿監司,李端夏爲兵曹參判,崔後尙爲執義,崔渲爲襄陽府使,李蓍晩爲魚川察訪,朴世采爲濟用正,李公幹爲漢城參軍。
晝講入侍時,兵曹判書金錫胄所啓,向日許積爲都體察使,柳赫然爲句管大興之時,以平安道軍木及除防米作木,竝數百同,劃給泰川退吏爲商賈者李忠伯,使之貿販取利。日者咸鏡監司尹堦之以三甲貿蔘事,請爲査治者,卽其一也。臣方爲捉囚,使李光漢專掌文書,而卽今未納之數亦多。如此軍餉査覈重事,不可付諸他手,而李光漢頃日政爲雲山郡守,姑爲改差,使之仍察其事,何如?上曰,雲山郡守李光漢,改差,可也。以上備局
漢城府啓曰,本府非但詞訟重地,當此慶德宮修理之時,郞廳所管浩多,而本府郞廳四員中,庶尹李仁碩,修理所坊民次知,參軍李慶霱,逐日痘疫摘奸,判官張善沖,新遭子喪,未肅拜,參軍一員,時未差出。未差參軍,口傳差出,使之察任,何如?傳曰,允。以上吏曹
吏曹口傳政事,漢城參軍,李公幹落點。
上在昌德宮。停常參·經筵。
謝恩,訓鍊判官李時宰,校書正字尹摘,修撰李秀彦。
大司成南二星辭職上疏及修撰李秀彦上疏。大槪,乞遞職名,歸救母病事。入啓。答曰,省疏具悉。爾其勿辭,救護母病。
大司憲申翼相啓曰,臣旣有難冒之勢,又有難强之病,昨於召牌之下,竟未祗赴,臣之罪戾,至此尤大。請命遞斥臣職。答曰,勿辭,退待物論。
戶曹啓曰,今年冬至使方物封裹,油芚紙牒所入諸具,依例磨鍊,四月二十一日,分付於長興·義盈兩庫,而若不前期造作入油,則油汁未及盡乾,封裹遠輸之際,必有漬染生事之患,故數日前,問其入油與否,長興庫則該庫牒報以爲,油芚紙帒所用法油,屢度催促,而義盈庫,只以五六斗進排,其餘三十餘斗,尙不來納云云。四月出關之法油,至今不爲進排,以致入油,漸至遲延,怠慢不職之狀,殊甚可駭。義盈庫當該官員,汰去,何如?傳曰,允。
汰去現告,直長李命麟。
院啓,請柳赫然亟正邦刑事,請亟罷趙絅廟庭配享。引嫌而退。處置請出,實出公議,則少無難冒之嫌,而旣違召命,在例當遞。請大司憲申翼相遞差。答曰,不允。處置事,依啓。
禮曹啓曰,每年各陵展謁,春則二三月間,秋則八九月間,恒式取稟,而今秋則何陵,而擇日定于何間乎?傳曰,定於健元陵,而來閏八月擇日以入,可也。
忠勳府啓曰,扈聖功臣碧城君吳致雲嫡長孫吳時善,以時任宣沙浦僉使,方在邊上,今此會盟祭時,姑勿上來之意,纔已定奪於榻前矣。其餘舊功臣嫡長孫,新口傳啓下者亦多,而或在外任,或在刑罷之中。佐翼功臣桂陽君增嫡長孫李夢陽,方爲韓山郡守,佐理功臣湖山君鉉嫡長孫李增,方爲江原都事,扈聖功臣靑林君沈忠謙嫡長孫沈壽亮,方爲大興縣監,靖社功臣延城君李時昉子李恒,方爲龍仁縣令,靑興君李世老子李文俊,方爲狼川縣監,已赴任者,趁祭日上來之意,依他下諭本道,而未赴任人員,則自吏曹直爲分付,宜當。光國功臣淸平府院君韓應寅嫡長孫前府使韓世輔,方在削職之中,扈聖功臣漢川君李碅嫡長孫前參奉李缺,延原府院君李光庭嫡長孫前待敎李萬元,靖社功臣延城君李時昉嫡長子前府使李恢,原平府院君元斗杓子前牧使元萬春,俱在罷職中。當依姜碩賓例,竝敍用,以爲進參會盟之地,敢此仰稟。傳曰,依爲之。忠勳府謄錄
上在昌德宮。停常參,只晝講。
自辰時至未時,日暈。
下直,吉州牧使睦林奇,淸風府使李堥,栗峰察訪朴昌漢,泰仁縣監趙景望。
謝恩,襄陽府使崔誼,祥原郡守柳時蕃,訓鍊僉正李天根,牛峴僉使朴世亮,植松萬戶林振彪麟山僉使韓之相,東嶺僉使金廷說,魚川察訪李時晩。
行司直洪處亮上疏。大槪,冀蒙恩暇,歸省父母墳事。入啓。答曰,省疏具悉。卿其安心,往掃焉。
備邊司啓曰,吏曹參議李選,本司副提調差下,使之仍察有司之任,何如?傳曰,允。
禮曹啓曰,健元陵展謁,來閏八月十七日爲吉云,以此日知委擧行,何如?傳曰,依所啓施行。
京畿監司金宇亨上疏。大槪,新授畿輔之任,已試僨敗之地,到今迹敗勢窮之日,年老病谻,尤不可冒昧承當,以重罪戾。悉暴難堪之狀,仰瀆宸嚴之下,冀蒙遞改,以安微分事。入啓。答曰,省疏具悉。旣往之事,今不必爲嫌,卿其安心勿辭,速往欽哉。
謝恩,執義崔後尙。
晝講入侍,同知事李敏敍,特進官南二星,承旨李秞,玉堂金萬重·朴泰遜,假注書兪得一,史官申曅,兼春秋韓構。
晝講入侍時,執義崔後尙所啓,請亟罷趙絅廟庭配享。上曰,勿煩。又所啓,請柳明郁獄事,令攸司趁速稟決。上曰,前後文案,更爲詳査後稟處。又所啓,請公主第宅,酌定基址間架。上曰,前日筵中,因大臣·儒臣陳達,稟旨慈聖,旣已量減其間數矣。又所啓,請康津縣監李咸罷職。上曰,姑先推考,觀其緘辭而處之。吏曹參判李敏敍所啓,臣待罪知館事之任。竊觀近日士氣不振,作成無方,爲士者亦無興起之心,一任頹惰悠泛,絶無讀書之人,故才行有無,固非倉卒可知,而至於文藝製述之類,不成貌樣,凡干科試,不得已充數科取,而其實則皆無形。國朝用人,專出於科第,他日爲公爲卿者,擧從此出,而其若學業文藝,如是蔑裂卑陋,況可論向上事乎?祖宗朝培養人材之道甚備,皆君上誠心勸奬,至於餼廩供餽,亦極豐備。且時有格外聳動之擧,故作成有效,此正聖上留念處也。上曰,所陳之言誠是,勸奬之道,當惕念焉。敏敍曰,聖上若欲加意於此則幸甚,臣退與大司成,議于大臣,別爲節目以進,何如?上曰,卿與大司成,議于大臣,節目書入,可也。檢討官朴泰遜所啓,尹昌亨·尙仁詹等貪贓之事,崔寬曾已啓聞,自朝家別遣御史,使之按驗以來,則昌亨等貪贓狼藉,一如崔寬之狀聞,固當卽爲按法施刑,而一番嚴刑之後,該府循例請刑,故尙未吐實其受馬之人,國言藉藉,莫不指目,而拘於形勢,終不直招,假托他人,姑爲塞責,其爲情狀,尤極痛駭。各別嚴刑,期於輸情,何如?上曰,昌亨等貪贓之人,少無容貸之事,而連次嚴刑,則慮有徑斃之患,故不爲一向嚴訊矣。昌亨之子,擊錚元情中,亦有指的之人,而猶不明白吐實。昌亨等刑推時,以此添入問目,鉤問得情,可也。以上朝報
有政。吏批,李台老爲朔州府使,李弘述爲慈山府使,金錫命爲順川郡守,鄭載嵩爲大司憲,李弘迪爲持平,丁誠一爲雲山郡守,李㓊爲大司諫,柳松齊爲持平,成虎徵爲右通禮,呂聖齊爲知義禁,申翼相爲漢城右尹,宋搏爲加平郡守,張善沖爲白川郡守,李濡爲淮陽府使。
政院啓曰,憲府無行公之員,連日以監察茶時。執義崔後尙,牌招察任,何如?傳曰,允。朝報
上在昌德宮。停常參·經筵。
謝恩,漢城參軍李公幹,慈山郡守李弘述,五衛將尹以道,校書博士韓㙉。
傳曰,明日晝講爲之。
備邊司啓曰,渭原郡守瓜滿之代改易,已至三人,而安垕則仍銓官陳達,以其有病母而罷黜,宋光井則以其衰敗已甚,自本司啓遞矣。李光迪之除授,亦至多日,而聞其偏母,年迫八十,素有痼病,且光迪,往在其弟河陽任所云,其情之切迫,有倍於安垕,而自嶺南上來,遲速未可豫料。邊邑守令,雖有面看交代之例,已遞之官,不無疎虞之事,遠方人馬來待之弊,亦不可不慮。李光迪改差,其代以卽今出入臺侍之人,別爲擇差,催促發送,何如?傳曰,允。
修撰李師命上疏。大槪,危迫之懇,仰瀆宸嚴之下,伏乞天地父母,斥退臣身,仍收給由馬·澆奠床之命,以存國體,以謝公議事。入啓。答曰,省疏具悉。今玆之命,意非偶然,爾何過辭若是乎?爾其勿辭領受焉。
忠淸監司書目,牙山縣監兪夏震,平澤縣監李栽,天安縣監李宣岳,稷山縣監李寅熽等,陳弊上疏上送事。答曰,省疏具悉。所陳弊瘼,令廟堂稟處焉。
府啓,請亟罷趙絅廟庭配享。請新除授持平柳松齊,時在京畿加平郡任所,持平李弘迪,時在黃海道白川郡任所。請竝斯速乘馹上來事,下諭。答曰,不允。下諭事,依啓。前啓,柳明郁事及主第事及李咸事,停啓。
院啓,請柳赫然亟正邦刑,請亟罷趙絅廟庭配享。答曰,勿煩。以上朝報
此條疊書備邊司啓曰,渭原郡守瓜滿之代改易,已至三人,而安垕則因銓官陳達,以其有病母而罷黜,宋光井則以其衰敗已甚,自本可啓遞矣。李光迪之除授,亦已多日,而聞其偏母,年迫八十,素有痼病,且光迪,往在其弟河陽任所云,其情理之切迫,有倍於安垕,而自嶺南上來,遲速未可豫料。邊邑守令,雖有面看交代之例,已遞之官,不無疎虞之事,遠方人馬來待之弊,亦不可不慮。李光迪改差,其代令該曹,以卽今出入臺侍之人,別爲擇差,催促發送,何如?答曰,允。以上備局
上在昌德宮。停常參,只晝講。
左議政鄭知和,身病出仕。
下直,南原府使趙渭叟,濟州判官李世强,麻田郡守李箕敍,靑巖察訪黃淑龜。
謝恩,右尹申翼相,淮陽府使李濡,朔州府使李台老,雲山郡守丁誠一,順川郡守金錫命,平市令趙錫祿。
晝講入侍,知事閔維重,特進官洪萬容,承旨朴泰尙,玉堂吳道一·朴泰遜,假注書兪得一,兼春秋鄭尙獻,史官申曅。
副提學金萬重辭職上疏。入啓。答曰,省疏具悉。卿勿過辭,從速察職。
京畿監司書目,交河呈,以注書權德邵,今月初五日父喪事。右書目,右副承旨崔寬辭職上疏上送事。啓,遞差。
院啓,請柳赫然亟正邦刑,請亟罷趙絅廟庭配享。答曰,亟停勿煩。
府啓,請亟罷趙絅廟庭配享。答曰,勿煩。
吏曹啓曰,承旨有闕,政事,取稟。傳曰,明日爲之。以上朝報
今日晝講入侍時,知事閔維重所啓,各司奴婢,逃亡物故指徵無處之類,曾因榻前啓達,別爲行關諸道,使之嚴明査覈,而適當農事,各邑未及盡査,當待文報齊到,而後更爲稟處矣。至於尙方內司奴婢之指徵無處者,則本非臣曹所關,故初不竝陳,而若爲軫恤減貢之擧,則不宜異同,亦爲分付査覈,何如?上曰,一體爲之。以上備局
兵曹啓曰,內禁衛將李弘述,頃日政移拜慈山郡守矣。孝宗朝,創置禁軍十將之時,以堂下陞授者,未滿三十朔,重來及堂上例授者,未滿十五朔,則切勿遷動事,兩銓俱有受敎。故如非他窠緊重,不得可擬之人,考在任不職,素欲遞改之類,則亟皆還仍準期。今此李弘述,則除授禁軍將,未滿十朔,管下亦頗有願留之意,李弘述,禁軍將仍差,何如?傳曰,允。以上吏曹
兵曹啓曰,移御後,內入直軍兵等,當爲分把於各門,精抄軍則守直於金商門,御營軍則直守於延和門南月廊,而宣仁門入直砲手,則撤罷事,分付都監之意,敢啓。答曰,知道。以上訓局
上在昌德宮。停常參·經筵。
謝恩,大司憲鄭載嵩,副摠管李旰,實錄兼春秋趙持謙。
吏曹判書李尙眞辭職上疏。入啓。答曰,省疏具悉卿懇。已悉於前疏之批,卿勿固辭,調理行公。
禮曹啓曰,四門禜祭,已行三次,而今又下雨,竟夕未霽,不但損傷禾稼,農事可慮。前頭擧動之日不遠,不可無更爲祈晴之擧。四門禜祭,不卜日自初十日設行,三日而止事,知委擧行,何如?傳曰,允。
大司憲鄭載嵩啓曰,本府及諫院,以配享臣趙絅罷享事,今方論列,而諫院啓辭中,至擧臣父之追配,以證趙絅之當黜。臣於此論,固不敢是非於其間,而旣有所見,亦何可諉以有嫌,默然而已乎?趙絅當先王臨御之日,退處田野,未嘗一日立於朝廷之上,則律之以胥及逸勤,從與享之之義,誠不無逕庭者。此今日罷享之議,所由發也。然於臣心,不能無疑難者,廟享事體,極其重大,旣配還罷,國朝所無。臺閣峻發之論,雖或快適於一時,朝廷擧措,亦不可不十分愼重,到今輕議罷去,臣未知妥當也。當此兩司爭執之日,臣之愚見如此,不可苟冒於臺次,請命遞斥臣職。答曰,避辭中,所謂旣配還罷,國朝所無,到今輕議罷去,未知妥當云者,正與予意相合,亦出於鎭定之意,有何可避之嫌乎?勿辭,退待物論。
執義崔後尙啓曰,卽者長官以趙絅黜配重大之義,至於引避,而以避辭措語觀之,則旣曰律之以胥及逸勤,從與享之義,誠不無逕庭,而又曰旣配還罷,國朝所無,未知其妥當,臣竊未曉其意也。趙絅以當配之意,已悉於啓辭中,長官旣知其爲逕庭,則今不必覼縷,若以國朝所無,不可輕議爲言,則大有所不然。今此黜配,只當觀其事理之當否而已,豈可諉以國朝之所無,而不黜當黜之人乎?況黜配之擧,雖適未見於國朝,而考諸宋史,明有可據者,豈不可援而爲證乎?然臣之意見,與長官相左,何敢仍冒?請命遞斥臣職。答曰,勿辭,退待物論。
獻納沈濡,正言安後泰·李彦綱啓曰,趙絅罷配之請,實是循一國公共之論,重廟庭從享之典,而卽伏見大司憲鄭載嵩之避遣辭張皇,主意不明。旣曰絅未嘗一日立於朝廷之上,律之以胥及逸勤,從與享之義,誠有所逕庭云爾,則是載嵩亦知絅配享之爲無義,臺啓之所由發,而終乃以峻發之論快適等語,顯加非斥,俱以臺閣之臣,不念事體之重,務爲快心之論者然,臣等實未曉其意之所在也。其所謂旣配還罷,國朝所無云者,尤有所不然。我國家三百年來,配享之臣,何代無之,而必取其契合昭融,功德表著而後配之,故當時無逕庭之論,後世無譏議之端,何嘗有一人如絅之無契合,無功德之臣,濫躋於廟庭之配者乎?此公議所以愈激,臺閣所以閱月論列,而今者載嵩,別生意見,疑亂是非,臣等竊爲載嵩惜之也。旣被其斥,不可晏然仍冒,請命遞斥臣等之職。答曰,勿辭,退待物論。
政院啓曰,卽見典獄署時囚徒,則在囚罪人,至於一百二十名矣。當此淫雨流災之日,獄囚不宜繁多。就其中罪名輕歇者,斯速決釋事,分付各司,何如?傳曰,允。
備邊司郞廳,以三公意啓曰,京兆之官,職務緊重,旣不可暫曠,而再明移御擧動時,本府堂上,有導駕之例,而判尹李觀徵,有不安之事,久不出仕,右尹申翼相,今日政移授刑曹參判,只有左尹具鎰,而以訓鍊中軍,當爲隨駕,他無推移之路。判尹李觀徵,牌招察任,右尹見闕之代,亦令該曹,卽爲口傳差出,何如?傳曰,允。
吏曹口傳政事,以南二星爲右尹。
判尹李觀徵牌不進。傳曰,更爲牌招。
謝恩,同副承旨趙嘉錫,右副承旨任相元。以上朝報
有政。吏批,以李玄錫爲掌樂正,趙嘉錫爲承旨,李國華爲渭原郡守,柳頲爲奉常正,南宮楀爲漢城判官,申翼相爲刑曹參判,申命羲爲慈山郡守,呂聖齊爲右參贊,洪處亮爲左參贊,洪萬遂爲兵曹正郞,韓範齊爲兵曹正郞,李孝源爲持平。
吏曹啓曰,頃日政,持平差出時,以加平郡守柳松齊,擬望受點矣。今聞松齊,六七年前,曾經掌令云。兩司之官,已經其司右職,則不爲降授,雖非法典所載,乃是流來古規。臣曹不能致察,有此誤擬之失,不勝惶恐。係是臺官,臣曹不敢直請處置,何以爲之?敢稟。傳曰,然則改差。以上吏曹
上在昌德宮。停常參·經筵。
謝恩,大司諫李翊,右參贊呂聖齊,刑曹參判申翼相,京畿監司金宇亨,掌令尹理,內禁將李弘述,右通禮成虎徵,兵曹正郞洪萬遂·韓范齊,都摠經歷李天根,右尹南二星。
傳曰,大臣·禁府堂上·三司長官·左右捕盜大將,竝命招。
修撰李師命上疏。大槪,請削臣本職兼任,冀收成命,而兼陳所懷,以備裁察事。入啓。答曰,省疏具悉。已悉於前疏之批,爾何過辭?疏中所陳之事,當詳察事實而處之,爾其勿辭領受焉。
政院啓曰,明日慶德宮移御時刻,旣已啓下,而日氣蒸鬱特甚,雨意決無開霽之望,擧動退定,似合事宜。大臣之意,亦如此,敢此仰稟。答曰,移御,與他擧動有異,不但又爲退定之爲未安,諒其日子,念前則連有拘忌,念後似爲太遠。自前下雨之時,又有隨時動駕之例,今亦隨時以單嚴擧行。
禁府推鞫問事郞廳,申琓·洪萬遂·李師命·朴泰遜。
政院啓曰,大司諫李翊,昨日陳疏辭職,而本院還給,今日肅謝後,以申翼相疏論中批之事,而反擧被斥之人,以代其職爲嫌,且以本院之阻塞不捧引避,掌令尹理,以來時取水路之故引嫌,而牌招相値,竝爲還給矣。兩臺諫必欲捧入,而至於復呈本院,勢難一向退却,而其所引嫌,不至大段,卽今推鞫方張,兩司無行公之員,此避嫌,何以爲之?敢稟。答曰,別無大段,引避之事,竝還出給,進參推鞫。
又啓曰,推鞫處所,何處爲之乎?敢稟。傳曰,庭鞫爲之。
兵曹口傳政事,呂聖齊爲都摠管,朴泰宣爲副摠管。
禁府,趙彬·李元成·鄭元老拿囚。啓。
政院啓曰,庭鞫事,命下矣。原任大臣,例參於推鞫,而今無牌招之命,何以爲之?敢稟。傳曰,牌招同參。
大司諫李翊啓曰,竝引嫌而退。公議方張,强自立異,責有所歸,在我何嫌?請獻納沈濡,正言安後泰·李彦綱,竝命出仕。答曰,依啓。
府啓,請亟罷趙絅廟庭配享。引嫌而退。費辭立異,主意不明,殊涉苟且,勢難在職,黜配之請,實循公議,意外起鬧,非所當嫌。請大司憲鄭載嵩遞差,執義崔後尙出仕。新除授持平李孝源,時在公淸道藍浦地,請斯速乘馹上來事,下諭。答曰,不允。處置事及下諭事,依啓。
院前啓,日暮姑停。
吏曹啓曰,臺諫有闕,政事,取稟。傳曰,過國忌後爲之。以上朝報
備邊司郞廳,以三公意啓曰,判義禁李尙眞,身病彌留,再陳辭疏,不得察任,已多日矣。昨於召牌之下,力疾來詣,仍參推鞫之坐,而觀其病勢,實難行公。本府罪囚積滯,亦甚可慮,李尙眞判義禁之任,姑爲改差,其代,移御後,卽爲開政差出,牌招參鞫,何如?傳曰,允。以上吏曹
禮曹啓曰,英陵·寧陵祭物,前期三日發送,例也,而卽今雨水如此,或不無中間阻涉進滯未及之患。祭物明日內發送,而分付所經各邑,多發軍人,川水漲溢之處,無弊護送事,知委本道,使之嚴飭擧行,而寧陵祭官,亦於明日內,使之受香進去,何如?傳曰,允。以上禮曹
上在慶德宮。停常參·經筵。
謝恩,左參贊洪處亮,副摠管朴泰定。
備邊司郞廳,以三公意啓曰,判義禁李尙眞,身病彌留,再陳辭疏,不得察任,已多日矣。昨於召牌之下,力疾來詣,仍參推鞫之坐,而觀其病勢,實難行公。本府罪囚之積滯,亦甚可慮,李尙眞判義禁之任,姑爲改差,其代,移御後,卽爲開政差出,牌招參鞫,何如?傳曰,允。
慶德宮移御後,大殿·大殿·王大妃殿·中宮殿,藥房·政院·玉堂·二品以上·六曹·大司諫問安。答曰,知道。
弑主罪人文連日,拿來。
禁府啓曰,弑主罪人文連日,旣已拿囚,依法例三省推鞫,何如?傳曰,允。
政院啓曰,兩司長官,例爲進參於鞫廳,大司憲申翼相,牌招察任,何如?傳曰,允。
又啓曰,三省推鞫事,命下矣。委官何大臣進去乎?傳曰,右相進去。
府前啓,趙絅罷配事。答曰,毋庸堅執。
吏曹參議李選辭職上疏。入啓。答曰,省疏具悉。爾其勿辭,從速察職。
諫院箚子。大槪,欲陳遇災修省之道,以備裁察事。入啓。答曰,省箚具悉。噫,今年穡事,自春夏,雨暘時若,庶幾有稔熟之望矣,不幸遭此無前極備之災,不但禾穀漂沒,民事切迫而已,其於予心之驚惕,爲如何哉?箚子戒誨之語,溢於辭表,予庸嘉尙,可不留心而惕念焉?
判尹李觀徵辭職上疏。入啓。答曰,省疏具悉。卿其勿辭,從速察職。
大司憲申翼相啓曰,滓穢微臣,僥躐旣多,宜退不退,誤恩屢下。揆以廉義,有難承當,而適値擧動,黽勉冒出,踧躅靡安,愧恧徒增。不意新除,又出於夢寐之外,聞命驚惶,益不知置身之所。爵以勵世,官以任能,尋常職任,尙不可輕授,矧伊風憲之長,何等重任,而以萬不近似之人,苟然充數乎?玷辱名器,莫此爲甚。臣之前日疏論者,正指此等擧措,而身自犯之,人謂斯何?況臣人微言輕,不足有無之狀,纔已著矣,豈可包羞冒進,重貽淸朝之累哉?以此以彼,決不抗顔於臺閣之上。且臣前負違牌之罪,方在問備之中,尤不可一刻仍冒,請命遞斥臣職。答曰,勿辭。推考蕩滌。
傳曰,今此水災,近古所無,或有人命漂沒者,各其部坊査覈,恤典擧行。
禁府郞廳,以委官意啓曰,三省推鞫事命下,而方有庭鞫之擧,待庭鞫罷後,開坐之意,敢啓。傳曰,知道。以上朝報
有政。吏批,李煦爲判決事,李世章爲加平郡守,申翼相爲大司憲,閔維重爲判義禁。
上在慶德宮。停常參·經筵。
謝恩,慈山郡守申命羲。
兩慈殿·大殿·中宮殿,藥房·政院·玉堂·二品以上·六曹·兩司長官問安。答曰,知道。
藥房啓曰,積雨乍晴,秋炎尙苦,伏未審昨日勞動之餘,聖體若何,兩慈殿氣候亦,何如?中宮殿,久在調攝之中,移御之後,得無添傷之候乎?臣等不任仰慮,敢來問安。答曰,兩慈殿氣候安寧,予亦無事,內殿別無添傷之患矣。
兵曹判書金錫胄,請對入侍。禁府郞廳,以鞫廳諸大臣意,來啓曰,知義禁李弘淵,以年迫八十之人,身病猝劇,不得進參於今日之坐。莫重推鞫,本府堂上,不可不備員,李弘淵改差,其代卽爲口傳差出,牌招察任,何如?傳曰,允。
傳曰,鞫廳大臣以下,引見。
府院前啓,國忌齋戒,今明日姑停。
吏曹口傳政事,以鄭載嵩爲知義禁。
鞫廳罪人趙彬,三推元情,因與鄭元老面質。
謝恩,知義禁鄭載嵩。
玉堂箚子。大槪,請惕念闕遺,務修實德,以盡應天弭災之道事。國忌齋戒,留政院。
鞫廳罪人李元成放送,趙彬解枷杻仍囚。
鞫廳罪人鄭元老,刑問施威次,承服。以上朝報
有政。吏批,以鄭載嵩爲知義禁。
上在慶德宮。停常參·經筵。
謝恩,監察姜碩圭,部將金若宗·尹以經。
禁府,李雲徵·申宗華·申範華·申拱華拿囚。啓。
玉堂箚子。入啓。答曰,省箚具悉。噫,今此極備之災,振古所無,豈但禾穀之損傷,民事之悶迫而已哉?此必由於寡昧之否德而然也。惕然驚懼之懷,曷勝云諭?箚子中縷縷誡誨之意,無非憂愛切實之言,可不置諸左右,留心焉體念焉?前日筵中崔錫鼎所陳之事,已有大臣與有司,相議變通之敎,吳道一疏末,可以變通之款,當令廟堂議處焉。
鞫廳罪人申範華·申宗華·申拱華·李雲徵元情。
政院啓曰,兩司長官,來詣請對矣。傳曰,引見。
上在慶德宮。停常參·經筵。
燼餘,朝報俱缺
義禁府郞廳,以鞫廳大臣意啓曰,知義禁李敏敍,昨日猝患寒戰之症,未及罷鞫而出去,今日亦不得仕進。當此獄事方張之日,不可久曠其任,李敏敍改差,其代卽爲口傳差出,牌招參鞫,何如?傳曰,允。以上吏曹
禁府啓曰,本府都事十員內,五員來待鞫廳,各有所掌,二員分直於本府及當直,二員,以罪人拿來,出使遠道,只餘一員。當此多事之日,甚爲苟艱,不可無變通之道。出使都事李行迪·李休徵,令該曹竝卽口傳,閑官換差,何如?傳曰,允。以上吏曹
禮曹啓曰,大殿誕日,各道所封箋文·方物,自本曹前一日看品以進,例也。咸鏡道箋文·方物,今日已晩,終不來納,殊涉未安。咸鏡監司尹堦,從重推考,何如?傳曰,允。以上禮曹
上在慶德宮。停常參·經筵。
謝恩,禁府都事金殷鼎,奉常參奉朴世華,渭原郡守李國華。
大殿誕日,大王大妃殿·王大妃殿·大殿·中宮殿,政院·玉堂問安。答曰,知道。
以黃海監司狀啓,傳曰,渰死人等,令本道恤典擧行。
院前啓,請亟罷趙絅先王廟庭之享,以重祀典事。藍浦縣監徐成遠,本以闒茸武夫,目不識字,奴事權門,冒通仕路,及授本職,物情皆駭。到任以後,無一善狀,凡干政令,專委下吏之手,尸居其職,慢不知何事,人言藉藉,久而未已,□□□風聞之比,更無□察之事,請藍浦縣監徐成遠,□□□□來,官方淆亂,諸司庶僚,全不擇人,吏胥輕侮,官事傾墜,□中尤甚者,□□□爲先澄汰。軍器寺判官成厚錫□□□之後,全無除職之事,而圖出六品,猥授本職。禁府都事金殷鼎,爲人怪妄,容貌擧止,不似官員模樣,且言辭鄙悖,多有可駭之擧。尙衣院主簿薛貫道,以鄕曲鉅富,夤緣發身,性旣麤悖,年且衰耗。如此之類,不可仍置其職,請軍器判官成厚錫,禁府都事金殷鼎,尙衣主簿薛貫道,竝命汰去。答曰,不允。汰去事,依啓。
府啓,本府以趙絅配享追黜事,備細論列,而兪音尙閟,伏不勝悶鬱焉。廟庭配享,至嚴且重,苟非君臣一時契合昭融,上下相須,功業表著,莫敢與論於從與享之列,從古及今,班班可考而知之。今此趙絅之配享先王廟庭,出於當時議臣,藉重其一疏,以誤國家莫重莫大之典者也。絅□先朝,未嘗一日立於朝廷之上,先王不識絅爲何狀人,而□□□□□□先朝之狀,亦殿下所□燭,旣無際遇功業之□□□以一疏之故,躋之於廟庭之享者,前古之所未有也。其害於義理,乖於事體,無過於此,而大拂於公議,貽譏於後世者,爲如何哉?今以旣配還罷爲重難,而苟然仍存其强配之臣,以壞閟宮配享之典,是非輕重,豈不較然矣乎?況旣配還黜,又有前史之可據,尤非聖明所可持難者也。請加三思,亟黜趙絅於廟庭配享,以嚴祀典。大丘府使朴以文,到任以來,無一善狀,政令之間,可笑可駭之事,不一而足。官門如市,賄賂公行,不廉之聲,藉藉道內。此非泛然風聞之比,別無更加詳察之事。請大丘府使朴以文罷職。答曰,不允。以上朝報
上在慶德宮。停常參·經筵。
謝恩,刑曹參判李翊,正言鄭□□,五衛將任翊夏,淮陽府使張善沖,繕工直長張楦,都摠管閔維重,副摠管李仁夏,都摠經歷李行成,護軍崔後尙,監察沈益晉,司贍主簿申汝栻,濬源殿參奉韓德亮,直講張世良。
政院啓曰,今日雨勢如此,向晩開霽,亦不可期。非但冒雨擧動爲可慮,壇墠新除之地,泥濘必甚,將事群臣,恐不免霑服失容之患,終有乖於蠲潔致享之義。令該曹改擇吉日,差退設行,似合事宜,敢此仰稟。答曰,姑勿退行,以待午後。
錄勳都監啓曰,伏見禮曹磨鍊頒軸儀註,則會盟祭罷後,還宮卽日擧行事,定奪矣。達夜行祀之餘,若又勞動玉體,出御正殿,則至爲可慮。且考前例,曾有定行於翌日之時,今番亦於二十七日,行頒軸禮,仍行飮福禮,似爲便當。以此分付禮曹,何如?傳曰,依啓。
政院啓曰,備邊司郞廳,以三公意來言,今日風雨如此,無開霽之時,決難動駕詣壇,露次行祭,差退數日,似當云。大臣之意,如此,故敢啓。傳曰,依啓。
傳曰,雨勢有開霽之意,擧動時刻,以吉時,隨時擇入。
今日會盟親祭出宮時,初嚴,未初三刻,二嚴,未正二刻,三嚴,申初一刻。
禮曹,傳敎矣。令日官推擇,則未·申時皆吉云,以此兩時中,令政院觀勢擧行,何如?傳曰,依啓。
政院啓曰,卽今雨意霏微,終不肯快霽,等待之際,時刻已迫,如此大禮,決不可僥倖乍晴而得行也。設令詣壇之後,風雨旋作,則將未免輕擧之悔,依前啓辭,擇日差退,實合事宜,敢此仰稟。答曰,依啓。
禮曹啓曰,會盟祭吉日,更令日官推擇,則來二十七日·八日·九日竝不吉,而三十日爲吉云。以此日擧行之意,分付,何如?傳曰,依啓。
鞫廳罪人趙煋元情。
京畿監司書目,廣州呈,以工曹參判李端夏辭職上疏上送事。啓。答曰,省疏具悉。已悉於前疏之批,宜勿固辭,從速上來察職。
慶尙監司書目,新除授刑曹判書朴信圭,辭免上疏上送事。啓。答曰,省疏具悉卿懇。今玆擢用,意非偶然,卿其安心勿辭,從速上來察職。
鞫廳罪人趙挺時元情,韓汝信元情。
府前啓,請亟罷趙絅先王廟庭之享,以嚴祀典事。臣等伏聞罪人鄭元老,有特許貸死之命,臣等竊不勝駭惑之至。元老當初上變,實出於死中求生之計,而多有隱情,不盡吐實,及今被告之後,始乃就服,則無一毫可生之道,有萬戮難貰之罪。論以王法,斷不可饒貸,請罪人鄭元老,按律處斷。臣等卽伏見下鞫廳備忘記,有罪人申範華定配之命,臣等不勝駭然之至。範華之罪,出於元老之招者,最爲緊重。不道之言狼藉,爰書相通之迹,渠不敢自隱,至於大將易置之後,與逆堅兄弟,約會於元老之家,又爲謀議之狀,不啻明白。且與逆柟相親之事,昭不可掩,而前後所犯,節節欺隱,終不吐實,自有此獄以後,情狀之痛惡,未有甚於此者也。元老之言。雖不可盡信,而渠之自明之辭,亦無證左,則不爲鞫問,徑先發配,揆以獄體,斷無是理,請罪人申範華,嚴刑得情。請定山縣監趙嗣文,拿問定罪,請富平府使黃道光,罷職不敍,請淸安縣監李仁望,罷職不敍。措語竝見上新除授獻納李秀彦,時在公淸道淸州地,正言朴致道,時在全羅道完州地,請竝斯速乘馹上來事,下諭。答曰,不允。下諭事,依啓。
鞫廳罪人李元吉,刑問三次,不服。以上朝報
禮曹啓曰,健元陵·貞陵·顯陵·宣陵·章陵石物改塗灰,丁字閣雨漏等處及成均館大成殿有頉處,今八月三十日告由修改事,啓下矣。陵上石物塗灰時,本曹堂上·郞廳,當爲進去,而同日適與會盟祭相値,本曹官員及數多祭官,亦不無拘礙之端,各處修改之役,竝爲退定,何如?傳曰,允。以上禮曹
上在慶德宮。停常參·經筵。
下直,麟山僉使韓元相。
謝恩,訓鍊僉正金重器。
弘文館啓曰,新除授副應敎李濡,時在京畿廣州地。經筵入番事緊,請斯速乘馹上來事,下諭。傳曰,依啓。
公淸監司書目,鎭川呈,以司諫李寅煥上疏上送事。
鞫廳罪人鄭元老·韓汝信面質。
江華留守書目,山底田畓,多被覆沙,海邊堤堰,幾盡潰決。京江居白戒一船隻,今月初六日風雨大作,不能制船,飜船時,格軍白金·伊同,落水渰死。今月初八日夜雨,浦人韓武作家後山,不意崩頹,其妻春伊及子息忠立·甘孫·甘女等四人,一時壓死,人物致死,至於五名,極爲驚慘事。
咸鏡監司書目,今初一日至四日之雨水,端川以南各邑,擧皆一樣,各穀水沈,酷被損傷,川反覆沙,前頭民事,十分可慮。洪原居民二名渰死,誠極驚慘事。
判中樞姜栢年辭職上疏。入啓。答曰,省疏具悉。卿之疾病,予已知之。未參班列,有何所傷?卿其勿辭,調理察職。
答前司諫李寅煥疏曰,省疏具悉。本職旣已遞改矣。疏中可以議處事,令廟堂稟處,從速上來。
鞫廳罪人韓汝信,刑問一次,不服。
傳曰,推鞫姑罷,自明日至會盟祭正日,姑停。
罪人許垕拿來。
禁府,鄭東卨靈巖,高啓元郭山,邊遠定配。啓。
黃海道生員尹夏柱等上疏。大槪,請以文成公李珥,文簡公成渾從祀文廟事。入啓。答曰,省疏具悉。先朝未行之事,今不可擧論,爾等退修學業。
政院啓曰,推鞫姑罷事,旣已命下矣。三省今方設行,而罪人許垕,纔已拿來,推鞫何以爲之?敢稟。傳曰,依前下敎擧行。
三省罪人連日,元情承服。
禁府啓曰,卽者罪人許垕拿來假都事趙錫圭來言,行到星州扶桑驛,許垕潛取牽馬人之刀子,自刺其腹,傷處不至大段,僅得無事押來,而星州將官·刑吏·都將·牽馬人,竝爲囚禁於開寧縣云。星州將官等,當爲行移本道,依法科罪事,假都事·羅將等,不謹看守,致令推鞫罪人,任意自刺,事甚可駭。且關後弊,當該假都事趙錫圭拿推,羅將李立,令刑曹囚禁治罪,何如?傳曰,依啓。
院啓,請亟罷趙絅先王廟庭之享,以嚴祀典事。請罪人鄭元老,按律處斷事,請罪人申範華,嚴刑得情事。請定山縣監趙嗣文拿問定罪事,請富平府使黃道光罷職不敍事,請淸安縣監李仁望罷職不敍事。入啓。措辭竝見上答曰,不允。趙嗣文事,依啓。
府啓,請罷趙絅先王廟庭之享,以嚴祀典事。新啓,告者之所以貸死,爲其凶謀密計,畢陳無餘,俾無網漏之患,而今此元老上變之初,不盡吐實,被告之後,亦且牢諱,及至刑訊施威之際,始有所發告,則前後情狀,只是免死之計。如此大逆窮凶之人,不可論以告者之例,而貸其萬戮難赦之罪,請罪人鄭元老,按律處斷。罪人申範華,自上特命定配者,蓋爲當初驅脅元老·萬鐵等,使之上變之功,而今出元老之招,不啻緊重,則鉤問得情,獄體當然。萬鐵未及拿來,獄事未及究竟之前,決不可徑先發配,請收罪人申範華發配之命,更加鞫問。黃海道沿海各邑,旱澇相仍,太半被災。今秋踏驗,異於常年,而新除授都事趙時瑗,性本嗜酒,事多顚妄,前後居官,已多可駭之擧。逮佐松都,惟以遊觀爲事,挾娼張樂,扶醉於大道之中,松都之人,至今傳笑。莫重覆審之政,不可付諸如此之人,請黃海都事趙時瑗遞差,其代各別擇送。勿論輕重,事係鞫則,相避有無,有不可言,而司果李彦綱,曾爲正言時,於其妻外三寸申範華請刑之際,引避不參,揆以事體,豈容如是?請司果李彦綱罷職。答曰,不允。末端事,雖無應避之嫌,旣是妻外三寸,則嫌不聯名,別無所傷,勿煩。趙時瑗事,依啓。
三省罪人連日,堂古介行刑。啓。朝報
上在慶德宮。停常參·經筵。
謝恩,直講金始重,義盈直長南得衡。
禁府,趙錫圭拿囚。啓。
尹德駿改差,代以鄭來祥爲假注書。
府院前啓,自今日二十九日至,親祭齋戒,姑停。
罪人點同拿來。
禮曹啓曰,會盟祭翌日,頒敎禮畢後,飮福事,已爲啓下矣。會盟祭,今月三十日退定,則頒軸親臨,當在於初一日,而其日卽地下日食齋戒日也。親臨頒軸之擧,不可仍行,似當退行於初二日,而祭餘酒肉,分餽功臣,乃是飮福之禮,不必等待,頒軸之後,爲先設行於卽日,則似爲便當,竝此仰稟。傳曰,頒軸旣不得設行於翌日,則今不必更爲退定,頒軸及飮福禮,竝還宮後,卽爲擧行,可也。
遠接使書目,勅行今月二十五日當到鳳城云云事。
政院啓曰,國朝封勳,自開國至新策保社,合爲卄一功臣,而中宗朝定難功臣,當時錄功者,竝皆還削,只餘盧永孫一人矣。今則永孫亦爲絶嗣,無嫡長繼襲者云。今此會盟祭時,旣無來參之人,則誓文中,敍列前後功臣處,定難二字似不當,但循勳號而書之,勳府諸堂上之意亦如此,誓文中勿書,何如?傳曰,允。朝報
上在慶德宮。停常參·經筵。
辰時未時,日暈。
謝恩,直講郭世翼。
明日會盟祭親臨擧動出宮,初嚴,午初一刻,二嚴,午初四刻,三嚴,午正三刻。
禁府,鄭東卨拿囚。啓。缺五六行
備邊司啓曰,傳曰,昨見遠接使等狀啓,則筆帖式二員,加數出來云。若有禮單贈給之事,則下去中使處,應有下諭之擧,問于大臣以啓事,命下矣。今此勅行筆帖式二員之隨來,乃是曾所未有之擧,接待之際,事無前據。所謂筆帖式,未知其等級之如何,而以禮部咨文觀之,則位在通官之上,似與提督等官,無甚差等。曾前提督出來時,禮單贈給,有已行之例,似當倣此行之。試令都監,磨鍊下送,且以此意,下諭於中使處,以爲觀勢審處之地,恐合事宜,敢啓。答曰,依啓。以上備局
上在慶德宮。停常參·經筵。
當日無肅拜。
以會盟祭儀註,傳曰,光化門內,降輦乘輿事,分付。
大駕到景福宮,入幕次後,領右相引見。詣壇所,入幕次後,藥房·政院·玉堂問安。答曰,知道。
親祭正時,四更一點。
明日崇政殿親臨頒敎軸時,初嚴,辰正三刻,二嚴,巳初二刻,三嚴,巳正一刻。
明日還宮時,初嚴,卯初二刻,二嚴,卯時初四刻,三嚴,卯正一刻。
傳曰,明日還宮時,勤政殿缺小次排設事,分付。
傳曰,史官一員待命,騎馬三匹立之。祭所等處內摘奸。
傳曰,功臣嫡長及忠義之類,自外方上來者,今已累日,而連因退行,久留京邸,遐方貧寒之人,必有糧太狼狽之患,事甚可矜。國家連仍凶歉,雖不賜宴,其令該曹,計其遠近,回糧,斯速從優磨鍊題給,以示軫恤之意。以上朝報。
傳曰,外鋪帳內外,一切禁斷雜人,夜間尤加嚴禁事,各別分付于兩局。以上訓局
自昧爽至辰時,有霧氣。巳時,日暈。夜五更,火星入鬼星內。
午時,大駕到景福宮思政殿舊基,御帳殿。六承旨引見時,都承旨吳斗寅,左承旨崔逸,右承旨李秞,左副承旨朴尙泰,右副承旨任相元,同副承旨趙嘉錫,假注書高益亨·兪得一,記事官李玄紀·申曅入侍。上曰,先王法宮荒廢,顧瞻四面基址,心甚感慨矣。斗寅曰,觀先王之法宮,而行先王之美政,則豈不比德於先王耶?逸曰,此宮古事,臣等未能詳知,命招玉堂而問之,何如?斗寅曰,引接三公,下詢爲當。相元曰,勤政殿基址在彼,而曾於火災時燒燼,世宗大王所撰註釋綱目冊子,亦爲燒火矣。上曰,三公安在耶?缺三字曰,來待於外矣。缺數行祖宗積德累仁,創建此宮,今日來臨,體念宜當。鼎重曰,法宮毁廢,幾至百年。今日國家中興之責,亶在聖上,奚但宮闕廢壞而已?以今觀於祖宗朝,事事墜廢,允宜惕念矣。上曰,唯。上曰,以昌德宮言之,則此何殿耶?壽恒曰,此思政殿舊址也。比諸昌德宮,則如宣政殿矣。此後古有康寧殿,卽寢室也。此宮基址,以空基見之,則似爲狹隘,而以各司排置觀之,亦似不狹。東有文昭殿,一如宗廟,朔望大祭,行之於此殿。闕內各司,布列于西,西有月華門,門外有承政院,其下有弘文館諸司,其時觀象監,亦在闕內矣。此地後園,非有池沼寶觀之美,而北門外,乃會盟壇也。其地不遠於三淸洞,而此皆不入於後園之中,可想祖宗朝微意遠慮。雖以燕山之荒亂遊觀,不爲恢拓園囿,先王貽謀燕翼之意,亦可知之矣。我太祖,壬申年開國,甲戌年始營此宮矣。上曰,此在簡策。太祖三年,作此宮矣。壽恒曰,名以景福宮者,蓋取諸君子萬年,介爾景福之意也。思政殿西邊,有慶會樓,此於太宗朝癸巳年間營作矣。上曰,今來觀之,坐於勤政殿,而開戶視之,則六曹該司,皆在俯瞰之中,法宮規模,無如此者也。壽恒曰,兩司城上所云者,創於國初。城上所坐於城上傳啓,而仍爲糾察,故名以城上所矣。上曰,因此流傳城上之名矣。大臣以下,遂罷出。
上在慶德宮。停常參·經筵。
當日無肅拜。
祭罷後,藥房·政院·玉堂·二品以上·六曹·兩司長官問安。答曰,知道。
傳曰,還宮時,捧上言。
還宮後,藥房·政院·玉堂問安。答曰,知道。
京畿監司書目,麻田六品呈,以今此潦水,非但害穀,至於渰死者六名,壓死者四名之多,極爲驚慘事。
公淸監司書目,連山縣監李文徵,罷黜事。
又書目,道內農事,冷雨支離,惡風長吹,各穀被損,成實難期,殊甚可慮事。又書目,瑞山·忠原兩邑,九人渰死,驚慘事。
左議政鄭知和箚子。大槪,冒陳危懇,乞賜遞免事。入啓。答曰,省箚具悉卿懇。卿之疾病,予已知之,未參陪從之班,有何所傷?卿其安心勿辭,從容善攝。仍傳曰,遣史官傳諭。
黃海道生員尹夏柱等上疏。大槪,更伸前懇,請以文成公李珥·文簡公成渾,從祀文廟事。入啓。答曰,省疏具悉。已悉於前疏之批,更勿瀆擾,退修學業。
院啓,請亟罷趙絅先王廟庭之享,以嚴祀典事。請罪人鄭元老,按律處斷事,請罪人申範華,更加鞫問得情。請富平府使黃道光,罷職不敍,請淸安縣監李仁望罷職。答曰,不允。末端兩件事,依啓。
府啓,請亟罷趙絅於廟庭配享,以嚴祀典事。請罪人鄭元老,按律處斷事,請收罪人申範華發配之命,更加鞫問事。請司果李彦綱罷職事。新啓,日昨玉堂,以本館闕員差出事,直請開政,此實曾所未有之擧也。擧動迫近,而陪從之臣不備,則以令政院稟處之意,具由啓達,可也。不此之爲,創出新規,其在事體,殊爲未妥。政院之捧入草記,亦涉不察,後弊所關,不可無糾正之道。請當該玉堂之官及當該承旨,竝推考。答曰,不允。末端事,依啓。
全羅道今春夏等褒貶,黔毛浦黃致賢下。
吏曹啓曰,守令多闕,政事,取稟。朝報郞廳朴玶校正。日記廳郞廳沈益聖書。
上在慶德宮。停常參·經筵。
燼餘朝報俱缺傳曰,今此啓下諸道上言,竝勿遲滯事,申飭各該曹,而其中遠方上言之類,尤宜趁卽回啓,俾無遐方貧民留滯京中之弊事,分付。以上備局
吏曹啓曰,卽接繕工監牒呈,則監役申汝哲,腦腫猝重,勢難察任云。本監近甚多事,不可等待其差歇,監役申汝哲改差,何如?傳曰,允。
又啓曰,陽智弑主罪人文連日,旣已承服正刑,依承傳,所居官陽智縣革罷,變生時縣監洪贊元罷職,而本縣合竝處,則令本道監司啓聞處置,何如?傳曰,允。以上吏曹
上在慶德宮。停常參·經筵。
下直,加平郡守李世章,大興郡守沈壽亮,玉果縣監兪瑾。
高益亨病,代以尹德駿爲假注書。
鞫廳罪人吳挺昌·點同面質。
罪人吳挺昌,刑問一次,不服。
傳曰,今日晝講停。
傳曰,今番會盟祭時,讀誓文缺官以下諸執事,竝書啓。缺
傳曰,推鞫姑罷。
謝恩,承文正字鄭來祥,禁府都事李集成。
備邊司郞廳,以三公意啓曰,刑官之長,不可暫曠,而獄訟之積滯,莫甚於近日。判書朴信圭,自外上來之後,又有不安之嫌,陳疏不卽行公,本曹之事,委屬可慮。今則疏批已下,朴信圭卽爲牌招察任,何如?傳曰,允。以上朝報
吏曹啓曰,廣州府尹薦,依近例令備局議薦,何如?傳曰,允。以上備局
司譯院官員,以都提調·提調意啓曰,丁丑之初,本院淸學,無通話之人,自備邊司,抄得被虜贖還中曉解淸語者,屬之本司,謂之淸譯,付祿差任。其後本院淸學之習熟淸語者,利其燕行輪次之頻數,亦頗投入,近來被抄者,多老死,餘存只四人,而其三,卽淸學中投入者也。備局之別設舌官,至令譯學投入,事體不當。本院方與備局相議,盡以餘存者,還屬淸學矣。其差任與付祿遞兒,則許令仍存,以爲勸奬學習之地,何如?傳曰,允。以上備局
有政。吏批,以朴一開爲淸安縣監,李爲同福縣監,鄭斯玄爲河東縣監,金晳爲黃海都事,申命儒爲廣興奉事,慶寗爲繕工監役,李秀彦爲吏曹佐郞,宋奎明爲連山縣監,申懹爲兵曹正郞,李晩成爲定山縣監,趙泰來爲繕工假監役,金益勳爲右尹,許悏爲兵曹佐郞,姜錫圭爲禮曹佐郞,安後泰爲掌令,南斗北爲富平府使,申琓爲獻納,柳晉昌爲禮曹正郞,吳道宗爲軍資主簿,李柱吉爲南別殿參奉,權持爲全羅都事,崔柱國爲內贍主簿,金一夔爲兵曹佐郞,李集成爲禁府都事。
事役間,姑勿遷動,何如?傳曰,允。
罪人吳挺昌,壓膝一次,不服。
院前啓,趙絅追黜配享事,鄭元老按律處斷事,申範華更加鞫問事。措語竝見上新啓,凡人臣易名之典,必須事業表著,然後方可據實而議諡矣。逆積祖潛,卽宣廟朝蔭仕人也。仍積推恩,例贈崇秩,而生前歷試,別無可稱之蹟,則投狀請諡,已極僭越。太常承積風旨,錫以忠貞之號,忠貞二字,何等美諡,而加之於常調蔭官之身,豈不痛哉?積旣伏法,潛諡尙存,此誠淸朝之所大羞,人情之所生憤者也。請命追削許潛易名之典,以重諡法。臣等卽伏見政院啓辭,襄陽府使崔渲,今日辭朝聽傳敎時,多有可駭之事,不識事體至於如此,則莅官疎迂,推此可知本邑數遞之餘,又値水災之慘,字牧之任,不可付諸此人,請襄陽府使崔渲遞差。
罪人趙挺時,壓膝一次,不服。
兵曹判書金錫胄請對入侍時,臺諫有闕,當日開政差出事,榻前下敎。
黃海道生員尹夏柱等上疏。大槪,復伸前墾,請以文成公李珥,文簡公成渾從祀文廟事。入啓。答曰,省疏具悉。已悉於前後之批,更勿煩論,退修學業。
府前啓,趙絅追黜配享事,鄭元老按律處斷事,申範華更加嚴鞫事。措語見上新啓,黃海一道,自春徂夏,而得雨甚小,近海醎水之地,初未付種者居多,而至於高燥之田,盡爲乾枯。及至七月晦前,大雨彌月,有水根卑下之處,又有水浸,被災孔慘甚於上年。今秋覆審時,若不從實給災,則連歲凶歉之餘,哀我赤立之民,萬無料生之路,而卽見該曹災傷事目,則關西之尤甚被災邑,皆許給災,而海西則全無擧論之事。此兩道皆有支待客使,責應偏苦之役,而海西之沿海各邑,穡事之失稔,又有甚於關西,其在朝家一視之道,事當一體給災。請海西被災邑給災事,更爲添入於事目中。江華前經歷柳錫昌,遞來之時,出置米太百餘石於所親下吏處,人言先播,不敢運來,到今留置云。許多米太,肆然入己之狀,極爲可駭。請江華前經歷柳錫昌,爲先拿問,令攸司明査處置。
鞫廳大臣以下,請對入侍。
府前啓,李彦綱罷職事,停啓。
備忘記,贊禮判書呂聖齊,禮房承旨李秞,讀誓文官崔錫鼎,竝加資。都承旨吳斗寅,右承旨崔逸,左副承旨朴泰尙,右副承旨任相元,同副承旨趙嘉錫,各熟馬一匹。執樽吳道一·林泳,各半熟馬一匹。壇寺金錫衍準職除授。待敎李玄紀·申曅竝六品遷轉。捧血官都事尹鎉等二十五員竝升敍,書寫忠義李柱明,相當職除授。其餘諸執事以下及假注書高益亨·兪得一,陪香官尹訓甲,各兒馬一匹賜給。別監以下下人等,令該曹米布從優磨鍊題給。挾侍內官金炫·申潭,加資未久,熟馬一匹賜給。祭侍內官金以秋·吳善業,竝加資。司謁李厚根·庾重安,各兒馬一匹。司鑰全義良等,各上弦弓一丈賜給。捧血官中,御前捧血官,準職除授。今下賞格中加資人,當日政下批事,分付吏兵曹。
兵曹判書金錫胄請對時所啓,典翰崔錫鼎,本階乃是中直,前於頃日頒赦後,百官加資之時,與他下批,則當陞通訓,而頒赦前以鞫廳問事之勞,有擢通政之命,故不得爲之矣。今則通政旣已還收,還爲中直,衆議多歧,雖不得通政,例加通訓,則當仍爲許給,敢此仰達。上曰,崔錫鼎,依百官例,陞授通訓,可也。
鞫廳大臣以下請對時,戶曹判書閔維重,兼帶都摠管及內局提調改差事,榻前定奪。
答院曰,不允。末端兩件事,依啓。
答府曰,不允。給災事,令該曹稟處。末端事,依啓。以上朝報
今番勅使,以査事出來,則所幹異於他日,而三十日成貼狀啓,今日始爲來到,事甚驚駭。陪持推治,此後申飭事,分付備邊司。以上備局
兵曹判書金錫胄請對入侍時所啓,仁川紫燕島,初使備局堂上一員次知矣,頃者有令御營廳句管之命,故小臣方爲句管矣。此後臣雖遞任軍兵,則代臣任者,卽當遞受,至於島中牧子田場,自司僕寺摠轄,而牧役收稅之際,皆有大段難堪之弊,島中居民,怨苦頗甚,卽今則臣與御營都提調金□□,俱兼司僕提調,凡事自當詳審爲之。嘗與都提調相議,則此島旣無放牧之馬,則保存之事爲尤重,軍兵土地,竝屬御營廳,實爲便好云,故敢此陳達矣。上曰,紫燕島,專屬御營廳,可也。又所啓,臣曾於春間入侍時,伏聞相臣有以勳府有司堂上加資事陳白,而不爲援例細達,故議此仰達矣。靖社以後,親功臣旣無生存之人,卽今勳府有司堂上以武臣從二品承襲君爲之,事體苟艱,前者至有革罷之議矣。臣爲有司堂上之後,取見本府先生案及謄錄,則明宗朝魚季渲,以承襲君爲有司堂上,而其時大臣陳達,以勳府卽列聖錄功藏名之處,以從二品爲堂上,有所未安云,特授資憲。其後朴忠元·鄭宗榮·鄭崑壽諸人,俱以從二品承襲君,爲有司堂上,竝引季渲之例,超授資憲,今爲勳府盛事矣。李汝發·具鎰,俱非親功臣,且以從二品爲有司堂上,而當此會盟後,嫡長加資之時,二人俱當援例,加之資矣。今若更加一資,則便爲資憲,似不乖於古規,而事係恩典,自下不敢直請矣。上曰,前規如此,且應有加資之例,具鎰·李汝發更加一資,直授資憲,可也。以上吏曹
有政。吏批,以宋有栻爲定山縣監,姜山斗爲禮曹佐郞,金雲長爲判決事,呂聖齊爲內醫院提調,李震殷爲兵曹佐郞,李世益爲監察,成虎徵爲正言,柳頲爲持平,李世翊爲廣州府尹,朴文瑞爲長湍府使,李萬封爲襄陽府使,鄭載禧爲兵曹參議。
上在慶德宮。停常參·經筵。
夜五更,黑雲一道如氣,起自艮方,直指巽方,長十餘丈,廣尺許,良久乃滅。
下直,高靈縣監李喜澤。
政院啓曰,明日常參·經筵,取稟。傳曰,停。
又啓曰,勅使渡江狀啓,前月三十日成貼,今曉始爲來到,所串止宿事,義州府尹狀啓則入來,而遠接使及平安監司狀啓,尙未來到。勅行甚急,而撥路之遲緩如此,事極寒心。令備邊司各別申飭,何如?傳曰,知道。
又以義禁府言啓曰,平安監司狀啓,刑曹粘目,前渭原郡守李弘勣缺金嗣胤等,移本府處置事,允下矣。李弘勣·金嗣胤,方在任所,時未上來,依例府書吏羅將發遣,拿來,何如?傳曰,允。
又以迎接都監言啓曰,卽見遠接使上道路程記,則勅行,今月初一日,自義州離發,十三日當爲入京云。以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
又以忠勳府言啓曰,今此保社功臣祿俸磨鍊,而功臣元數不多,大護軍一望,副護軍一望,副司直三望,嫡長付祿遞兒,大護軍一望,副護軍一望,副司直一望,副司果二望,依舊例加出,推移付祿,何如?傳曰,依啓。
又以釐正廳言啓曰,本廳設局之後,郞廳一員,依例上直矣。御帖旣已移奉于本廳,事體與前有異,郞廳一員,自今日又爲直宿於御帖奉安之所,何如?傳曰,允。
傳曰,歸厚署棺板一部極擇,卽送于內需司事,分付該曹。
禁府啓曰,謀逆罪人吳挺昌,旣已承服正刑,依律文緣坐爲奴,籍沒家産,破家瀦澤,降其邑號,罷其守令等事,各該司奉承傳擧行,何如?傳曰,依啓。
政院以校書館官員,以提調意啓曰,今此御筆作帖封進時,勤仕唱準等,令本衙門,高品付祿事,傳敎矣。本館唱准十四人內,以司勇二遞兒,輪回受食,其於餼廩稱事之道,已極薄略,司勇又非高品,且遞兒則只有二名,而作帖時次知勤仕者三人,則決不可以本遞兒,推移付祿,而特命施賞之事,事體又別。前日列聖御製開刊封進時,亦有唱準高品付祿事,缺其時則自該曹奉承傳,故本館無缺今亦令該曹擧行,何如?傳曰,允。
兵曹判書金錫胄身病初度呈辭。傳曰,給由。
吏曹啓曰,以試官·敬差官擬望時,可合之人乏少,罷職奪告身人員中,可以備擬者,令本曹議于大臣抄啓事,命下矣。依傳敎,議于大臣,別草書入之意,敢啓。傳曰,知道。
獻納申琓啓曰,臣於頃日,待罪玉堂之時,啓請開政差出僚員之有窠者,蓋以擧動迫近,僚員不可不備也。不料以此,見非於執法之臺臣,而大關於後弊也。規正之論,旣循公議,問備之律,亦未照勘,則決不可一刻苟冒於臺職,請命遞斥臣職。答曰,勿辭。仍傳曰,推考蕩滌。
大司憲李翊相,執義權是經,掌令安後泰·朴元慶,持平李弘迪啓曰,請加三思,亟黜趙絅於廟庭配享,以嚴祀典。請罪人鄭元老按律處斷。請收罪人申範華發配之命,更加嚴鞫。措語見上罪人申宗華,今又緊出於挺昌承服之招,而與渠之前日所供,大相不同,鞫廳之所以再度請拿者也。外托情親,內操凶計,一一來傳之說,雖有實迹之可據,渠之爰書中,旣無現出處,則此鞫廳之所未知者,而勿爲拿問之命,出於意外。聽聞所及,莫不疑訝,前後情狀之虛實,不可不究覈而處之,以重獄體,以解人惑。請定配罪人申宗華,拿來鞫問。答曰,不允。末端事,詳悉鞫廳啓辭之批矣,勿煩。
傳曰,推鞫姑罷。
禮曹判書呂聖齊疏曰,伏以臣本庸陋,百不猶人,濫荷三朝拂拭之恩,歷敭華貫,驟躋八座之班,涯分已極,愧懼冞切。適當聖上祭天之日,猥忝贊禮之任,惟恐失儀,恭竢譴責,今此陞秩之命,出於千萬夢寐之外,驚惶蹜踖,誠不知置身之所。今臣無勞而驟陞,不才而虛受,半歲之中,超躐三堦,臣是何人,而叨此曠世之異數乎?不但聖明之世,實有僭賞之累,臣之渺末,必招過福之災,以榮爲懼,若隕淵谷。且以臣爲內局提調,保護聖躬,何等重任,而如臣素昧醫方者,亦何敢晏然承當哉?不得不號籲於宸嚴之下,伏乞聖慈,曲賜諒察,亟命收回新授加資,許遞內醫院提調,以重賞典,以安微分,不勝大幸。
都承旨吳斗寅,右承旨金崔,左副承旨朴泰尙,右副承旨任相元,同副承旨趙嘉錫疏曰,伏以賞賜之典,乃所以酬功勞也。無功無勞,虛授虛受,則是謂缺難乎免於僭濫之譏矣。臣等忝在近侍,缺是職分之常事,初無尺寸之功勞,而賜馬之命,遽出於千萬意外,相顧慙惶,實不知所出也。伏惟聖明,臨御以來,恩賞之柄,常失於輕施,有足以啓僥倖之塗,識者之竊憂久矣。臣等無狀,固不能有所裨益於國家,而又豈可冒受僭賞,以重其罪戾哉?反復思惟,決不敢承當,伏乞聖明,亟命收還,以重賞典,以安微分,不勝幸甚。
朴泰尙啓曰,□□試官,禮曹當於明朝,擬望以入,而判書呂聖齊疏批已下,待開門牌招,使之擬入,俾無窘束之患,何如?大臣之意如此,故敢啓。傳曰,依啓。
吳斗寅啓曰,待敎李玄紀,以實錄考出事,今日出往江華府,奉敎李萬元,當爲替入上番,而稱病呈辭,累度催促,不肯入來,事甚未妥。雖曰情勢難安,不當以此,每每引嫌。史局重地,亦不可暫曠,卽爲牌招入直,何如?傳曰,允。
上在慶德宮。停常參·經筵。
下直,富平府使南斗北,豐德府使鄭載岱。
吳斗寅啓曰,明日常參·經筵,取稟。傳曰,停。
謝恩,正言成虎徵,禮曹佐郞姜山斗,同福縣監李,南虞候朴晟,公淸水使尹時達,襄陽府使李萬封,南別殿參奉李柱吉。
政院啓曰,左承旨李秞,疏批已下,卽爲牌招察任,何如?傳曰,允。
又啓曰,卽聞禮曹試官望,今方磨鍊,而可擬之人乏少,元數不足,無以備望。至如崔錫鼎,則加資之後,未及付職,故不得備擬云,亦令該曹,口傳付軍職,何如?傳曰,允。
又以禮曹言啓曰,健元陵·貞陵·顯陵·宣陵·章陵,石物改塗灰,丁字閣雨漏處,今月十三日,告由修改事,啓下矣。陵上石物塗灰時,本曹堂上·郞廳,當爲進去,而同日適與迎接相値,本曹官員及數多祭官,亦不無拘礙之事。各處修改之役,竝爲退行,何如?傳曰,允。
又以禮曹言啓曰,今此文科別試初試試官,例以從二品以上,備三望以入,而無故可擬之人絶乏。依近例以堂上官,通融備擬,而每望以二員擬入之意,敢啓。傳曰,知道。
又以禮曹言啓曰,今八月初四日,晝講入侍時,右議政閔鼎重所啓,近有昭悼公·撫安君追贈之命矣。曾在太宗·世宗兩朝,屢有賜祭之擧,今亦以追贈之意,別爲賜祭宜當。群議皆然,故敢陳。上曰,依爲之事,傳敎矣。昭悼公·撫安君賜祭吉日,令日官推擇,則今閏八月十六日爲吉云。依宰臣致祭例,以此日設行於兩家祠宇,而祭文則令藝文館撰出事,分付,何如?傳曰,允。
又以禁府言啓曰,逆賊挺昌妻妾·子女·諸姪,應爲連坐之類,査出定配,而挺昌同生兄吳挺緯,三寸姪始萬皆出繼,三寸姪吳始燽·始大·始績,則其父挺垣出繼,三寸姪始泰,則靑盲病廢,衆所共知。竝依大明律謀返大逆條,過房與人不追坐及毒疾免坐之文,不爲擧論之意,敢啓。傳曰,知道。
又以兵曹言啓曰,今此別試武科初試試官磨鍊,而二品以上可擬之人乏少,每望以二員備擬。堂上中,曾經閫帥人員,依例備擬以入之意,敢啓。傳曰,知道。
又以戶曹意啓曰,司憲府啓辭,請海西邑給災事,令該曹稟處事,命下矣。年分事目中,諸道覆沙浦落水浸傷損及初不付種者,未能的知其實狀,不爲擧論矣。今者臺臣以海西水浸,請爲給災。今年水災之慘,不獨海西爲然,令諸道守令,各自看審境內被災輕重,近海醎水之地,初不覆種者及水浸尤甚,全不掛鎌者,覈其實狀,別爲抄出,敬差官·都事,按其成冊,一一覆審,許給全災,而如或爽實,則該邑守令,難免罪責以此分付於諸道監司及敬差官·都事,何如?傳曰,依啓。
又以禁府言啓曰,本府謀逆罪人挺昌妻·子女·子婦緣坐,配所頗近,各人同配一處單子,還出給事,命下矣。凡緣坐罪人中,爲奴子之類,則自前或有定屬於湖西·海西奴婢鮮少之邑,而年未滿者,同配一處,亦有已行之例,故今此挺昌妻子等,竝屬於湖西海邊矣。玆承下敎,不勝惶恐,改配以入之意,敢啓。傳曰,知道。
又以禁府言啓曰,申範華等兩人,竝卽放送事命下,而臺諫方以範華嚴刑鞫問,宗華拿來鞫問論啓,不得擧行之意,敢啓。傳曰,知道。
正言鄭勔啓曰,庸陋如臣,萬不及人,千萬夢寐之外,猥叨言責之任,適値擧動,黽勉冒出,隨行累日,一味愧懼。再昨許潛缺啓,臣實發論,幸蒙允兪矣。卽伏見右議政閔鼎重,戶曹判書閔維重疏本,臣不勝瞿然之至。臣竊念忠貞之諡,諡之美者,許潛平生,臣未曾詳知,而淸白功勞,果超常調之外,而襯合於忠貞之號,亦臣所未曉也。正二品賜諡,雖曰國典,而錫以忠貞,有幾人哉?當初太常之贈以此諡者,庸非承積之風旨乎?潛之易名,果合此諡,則何不請之於積之初年,而至今春乃請,僭越之誚,烏可免乎?臣之愚意,非欲削忠貞之諡,而防後日之弊也。大臣旣已非實蹟違國典爲言,臣何敢自以爲是,而抗顔於臺席乎?且臣於昨日,當爲連啓,而臣以釐正都廳,有御帖移奉事,早會本廳,祗迎奉安後,詣闕傳書之際,日勢已暮,見却於政院,以致闕啓,臣之所失,至此尤大。以此以彼,決不引冒,請命遞斥。答曰,勿辭。
大司諫洪萬容啓曰,日昨臣在鞫廳之坐,同僚以許潛削諡事,簡問於臣,而潛卽宣廟朝蔭仕臣也。年代久遠,其出處行蹟,雖未詳知,而潛以積之祖父,當積弄權之日,得此忠貞之美諡,實涉濫矣。故循例答通,旣蒙允兪矣。伏見右議政閔鼎重,戶曹判書閔維重聯名之疏,臣不勝瞿然之至。二品賜諡,雖曰國典,贈以忠貞之諡者,罕有其人,而潛乃濫叨節惠之章,不當如是。追削之請,在所不已,而大臣·重臣,陳疏不安,臣以參論之人,亦何可晏然而已乎?請命遞斥臣職。答曰,勿辭。
司諫權斗紀啓曰,日昨擧動時,同僚以許潛削諡事,問於臣,臣亦以爲當,及至論啓之日,臣遭功慽,不得見簡通,故同僚私書以通於臣矣。卽者同僚以大臣·重臣之疏斥,相繼引避,臣之難冒之嫌,與同僚無異,何可引冒於臺次乎?請命遞斥臣職。答曰,勿辭。
正言成虎徵啓曰,請加三思,令禮官,亟罷趙絅先王廟庭之享,以嚴祀典。請罪人鄭元老按律處斷,請鞫廳罪人申範華嚴鞫得情。措語見上許潛之濫得美諡,旣因賊積,則請削之論,臺體當然。日暮詣臺,旣緣公故,則因此姑停,別無所嫌。削諡之請,大意固好,則書議可否,非所可論。請鄭勔,大司諫洪萬容,司諫權斗紀,竝命出仕。答曰,不允。處置事,依啓。
大司憲李翊相,執義權是經,掌令安後泰·朴元度,持平李弘迪啓曰,請亟黜趙絅廟庭配享,以嚴祀典。請收罪人申範華發配之命,更加鞫問,請定配罪人申宗華拿來鞫問。措語同前統營兼統三道,專管漁鹽之利,財貨之饒,甲於諸營,而猶以爲不足,擇其列邑商船賈舶交會之地,稱以都廳,差送軍官,以爲壠斷之所。所謂軍官者,無非市井牟利之輩,其憑公營私之際,殘民之呼冤,罔有紀極,而且托以都廳,募入於其中者,大少雜役,一切蠲除,被役之類,擧皆投入,而本官莫敢誰何。以鎭海一邑言之,地不過三方,而數少民情,太半投屬於統營都廳,本縣不得下手,官事不成貌樣。其他有都廳之列邑,貽害之不貲,推此可知。請列邑中,統營所屬都廳,令該道監司,詳査革罷。答曰,不允。末端事,依啓。
傳曰,推鞫姑罷。
吳斗寅啓曰,昨日奉敎李萬元,承牌不進,日勢已晩,不得已以兼春秋入省記矣。今日又呈辭單,不爲入來,事甚不當。奉敎李萬元推考,更爲牌招察任,何如?傳曰,允。
又啓曰,頃因吏曹抄啓,金德遠等七員,特命敍用者,蓋爲試官望備擬之地,令該曹卽爲口傳付軍職,何如?傳曰,允。以上燼餘
上在慶德宮。停常參·經筵。
政院啓曰,今此勅使出來時,開城府別迎慰使,何承旨進去乎?敢稟。傳曰,右承旨進去。
政院以迎接都監意啓曰,卽接遠接使移文,則勅行到宣川站後,通官等言內,自安州至弘濟院五處缺勿爲設行,而京中七次宴,亦不必盡行云。京中宴雖不可豫料,自安州至弘濟院宴禮之權停,旣出於缺之意,似當依前例,別遣問安使致謝,而若別爲差遣,則廚傳之弊,亦甚可慮。黃州迎慰使處,引留等待,勅行到本站後,措辭致謝之意,令政院急速擧行,何如?傳曰,允。
又啓曰,五處宴旣已減除,黃州迎慰使,引留其處,致謝之意,令政院擧行事,允下矣。黃州迎慰使李弘逸處,知悉擧行事有旨,令禁軍撥馬下送,何如?傳曰,允。
又啓曰,都廳金世鼎試官,代副護軍尹理差下,使之察任,何如?傳曰,允。
政院啓曰,吏曹郞廳來言,承旨有闕,政事,取稟。傳曰,當日爲之。
又以兵曹言啓曰,武科庭試初試規矩,旣已啓下矣。規矩比他科最峻,入格之數,想必不多。每數各缺一日,則似爲適宜,依此爲之乎?敢稟。傳曰,依啓。
有政。吏批,判書李尙眞,都承旨吳斗寅竝進,參判李敏敍,參議李選竝文一所進。以黃儁耉爲承旨,曺廷善爲監察,閔碩材爲引儀,朴信圭爲典設提調,李弘淵爲氷庫提調,柳椐爲禮曹參議,崔後尙爲應敎,李四翼爲單付典籍,李璾爲慶尙道敬差官,任弘益爲同道敬差官,愼景尹爲全羅道敬差官,李思永爲忠淸道敬差官,韓興君李汝發爲左尹,具鎰今超資憲,李立身爲陽興君,鄭載禧爲兵曹參知。
兵批,兼判書金錫胄,呈辭受由,參判申翼相,武二所試官,參議黃儁耉進,參知朴純出使,行左承旨李秞進。以任相元爲副護軍。
崔逸啓曰,兵曹參議黃儁耉,移拜右副承旨,而本兵無替直之員,新除授參議鄭載禧,卽爲牌招入直,何如?傳曰,允。
又啓曰,史官出使,旣有上命,則無論翰注,輪回定送,自是院中之古事。今日左議政臣鄭知和疏批,遣史官傳諭事,命下之後,下番翰林申曅,依例出送矣。卽者上番翰林李萬元,稱以墜落古風,至於陳疏出去,而觀其疏辭,侵斥本院,語頗不穩,殊甚駭然。臣等初不知其間有援例爭執之事,而李萬元之徑先出去,亦甚未便。此疏不得不捧入,而爲先推考,牌招入直,何如?傳曰,允。
又啓曰,卽者下番翰林申曅,以被斥於上番之故,卽爲投疏出去。揆以事體,殊未妥當。其疏不得不捧入,而亦爲推考,因爲牌招入直,何如?傳曰,允。
又以迎接都監言啓曰,卽接遠接使趙師錫狀啓,則通官等言內,勅行,十三日自坡州入京時,弘濟站除茶啖,只設飯奉以待,則當歷入改服云。以此意分付當站各邑,而坡州去京城頗遠,似難得達於十三日辰時之內。迎勅等事,依狀啓,令該曹更爲推擇二三時,下諭於遠接使處,以爲觀勢差退之地,何如?傳曰,允。
又以錄勳都監言啓曰,自前會盟祭後,新舊功臣嫡長,例有分等施賞之典。今當依舊例擧行,而功臣嫡長中,通政以上皆加資,堂下資窮準職者及雖未準職,而年七十者亦加資,俱有祖宗朝受敎。至軍職之大護軍,實職之府使,亦是三品,故竝有加資之例,實職四品以下,或給馬帖,或賜表裡,而勿論時·散,竝許陞品叙用,在喪及因公在外者,竝一體施行,而親功臣衆子,雖與嫡長有異,旣已同參於歃血之列,則似當均蒙恩澤。已受大護軍者,雖在東班五六品及參下,而旣經三品軍職,則亦宜有參酌之道。故書啓單子中,竝爲區別懸錄,而應受賞格人員及年七十以上外,爲別單兩度,書入之意,敢啓。傳曰,知道。
禁府啓曰,卽接南部牒呈,則正刑罪人挺昌妻桂月,今日申時量,結項致死云。分付漢城,依例檢屍之意,敢啓。傳曰,知道。
又啓曰,謀逆罪人挺時行刑事,承傳啓下,而法典內,雨未晴夜未明,勿刑死罪云。待明日擧行之意,敢啓。傳曰,知道。
傳曰,推鞫姑罷。
奉敎李萬元疏曰,伏以國家最重史事,下番則直宿政院,不敢少須臾離去,與聞時政,隨卽記載,上番則糾檢下番,使不得自擅者,乃三百年流來古風也。是以下番雖有公事,其出入行止,一聽於上番,唯其言是從,而本館堂上及政院,無與於其間,至於未許參前,則尤不敢出闕門外一步地,上番亦不敢許者,非唯自中尋常體例間事而已也,不爾則慮有自便曠職之故也。卽者下番翰林申曅,諉有私慽,圖囑政院,因傳諭請出矣。臣以未許參前,不可出去之意,執而不許,則不唯不從,曳出傳言之吏,因憤然出去,此前古所未聞之擧也。傳諭大臣,雖出聖旨,本館古風,亦是國體,而史官之在院者,非獨下番一人,則政院之典循其意,徑許出去,臣實未曉,而曅之不有古風,任情妄行,何其無嚴之至此也?臣之情勢,實有所萬分難安之端,而只以分義至嚴,召牌再臨,區區廉隅,有不可顧,黽勉就列,冒沒行公矣。今又見輕下僚,爲其凌侮至此,則臣何敢一刻居其右,責以上下番體例乎?臣無一善狀,罪戾又積,而猶且碌碌隨人後,乾沒是事,則受侮於人,臣所自取,尙誰尤哉?伏乞聖明,亟削臣職,以嚴史局,不勝幸甚。
檢閱申曅疏曰,伏以臣伏見奉敎李萬元疏本,臣竊瞿然之至。臣雖愚魯,亦嘗聞史局之古規矣。上番之操切下番,李萬元萬元之所陳,而承旨旣以傳諭之命,使之出去,則固非擅自出入之比也。至於圖囑政院,因傳諭請出云者,尤不勝惶蹙焉。臣聞古老之言,翰林下番,至有妻死而不得臨者雖未知古規本意之果如何,而古規旣如此,則何敢以私情之慘切,不顧古規,擅自請囑也?臣於日前,慘〈遭〉內弟之喪,臣是外家長養者,相愛之篤,無異同氣,摧怛之情,有同朞功,而死不得相訣,斂不得往見者,無非嚴畏分義,恐墜館規故也。適會有相臣傳諭之命,承旨知臣情私,故使之因公出往,暫歷喪所。政院之承命遣史官,元非有定式,或遣注書,或遣翰林,則前此下番翰林之承命出闕,旣非一再,而今日政院之使臣出往,亦豈創開無前之新規也?所謂曳出傳言之吏云者,不無苗脈,而自有曲折。臣旣承命將出,則例有請坐豫備之事,使之趁速面替,而下吏慢不擧行,故欲施薄罰,旋卽停止,本非凌侮上官,怒其傳言,而萬元,至以不有右位,任情妄行,無嚴至此等語,橫加情外之斥,無論臣罪有無,右位旣以墜落古風,陳疏不安,則臣亦何敢晏然職次乎?伏乞聖明,亟治臣凌侮上官之罪,以爲墜落古風者之戒,千萬幸甚。
左議政鄭知和箚曰,伏以討逆事重缺連日參鞫,不暇治療,所患腰脊之疾,初因觸冷,缺轉輾苦劇,屈伸之際,痛不可忍,遍身暈熱,頭腦如劈,末由自力,不得進參於鞫廳,今已兩日,揆以事體,惶悚罔措。臣非不知此時控疏有所不敢,而亦不敢泯默退伏,冒死仰籲。伏乞聖慈,俯賜矜察,許遞臣職名,俾得專意調治,公私幸甚。取進止。
右副承旨任相元疏曰,伏以疎逖小臣,猥蒙恩召,忝居近密,已閱三朔矣。曾無涓埃之稱補,惟當殫竭筋力,不敢告瘁,而第臣自數日以來,行步之際,漸覺牽痛,股間小腫,凸起若豆,意謂尋常癬癤,而不復致慮也。俄經一宿,紅暈四漲,痛勢漸增,上徹腹部,不便屈伸,不利危坐,終日鞫廳,俯伏貼席,頃刻之間,不可堪忍,惟數就廳外,伸脚箕踞,小停痛候,此皆同坐諸人之所共見也。昨日仕進,要醫針破,蔑有分寸小減之效,而行步蹣跚,起居跛側,作一癃癖之人,其有駭於衆目,爲如何哉?歸伏私室,達夜叫苦,大如伏瓜,不能運步。當此推鞫方張,討逆方急之日,臣子分義,固不敢言病矣。況臣以該房,職掌非輕,苟有自力之勢,何敢控疏煩辭,干瀆天聽也哉?顧疾痛之極,不得不冒死號籲,伏願聖明,諒臣非循例請急之忱,將臣職名,亟賜遞免,以尋生路,千萬幸甚。臣無任屛營祈懇之至,謹昧死以聞。以上燼餘
上在慶德宮。停常參·經筵。
下直,藍浦縣監南斗明,車嶺僉使金廷說。
政院啓曰,來十一日輪臺日次,取稟。傳曰,停。
備忘記,今下弓矢,車嶺僉使金廷說處,賜給。
禁府啓曰,卽接南部牒呈,則挺昌之子妻孝愛,又於去夜三更量,結項致死云。分付漢城府,檢屍之意,敢啓。傳曰,知道。
備邊司啓曰,右議政閔鼎重,戶曹判書閔維重聯名上疏,令大臣稟處事,命下矣。觀此疏辭,以其外曾祖故知中樞府事許潛諡號追削事,不安於私意,有此乞免。許潛之行蹟本末,臣等雖未得其詳,而此是宣廟朝人,去今尙未遠,若其進由賢良,被選廉吏,則亦嘗聞之稔,其謂之常調蔭官,則非其實也。且正二品以上贈諡,自是國典所載,潛旣秩至資憲,則隨例易名,不是法外。若以忠貞二字,爲過美而不稱,只請追改也,而今此諫臣之啓,以投狀請諡,已極僭越爲辭,竝與易名例典,而侵之於不當得而得之者,宜其有後孫之稱冤,而亦恐有乖於國家之故常。臣等之意,收還前諡,以循物論,改議他諡,以存彝章,則事體兩得。其宜令該曹,稟旨擧行,何如?傳曰,依啓。
禁府啓曰,謀逆罪人挺時,旣已承服正刑。依法例緣坐爲奴,籍沒家産,破家瀦澤,降其邑號,罪其守令等事,令各該司,奉承傳擧行,何如?傳曰,允。
傳曰,推鞫姑罷。
工曹參判李端夏疏曰,伏以臣身負重累,猥被修史之任,揆以理義,決爲不敢承當者,陳疏至再,見阻政院,不得不徑出郊坰,因廣州官道轉聞,冀其遞免,竝俟誅譴,伏承京畿監司,傳諭聖批,不唯不加之罪,反降溫旨,以宜勿固辭,從速上來察職爲敎,臣感激惶隕,氷炭交集。臣本以科目出身,世受國恩。迹忝朝班,又當更化之初政,被收錄之大恩。臣若疵累不至於重大,疾患猶可以勉强,則初何敢退處而固辭,入都之後,又何敢煩瀆陳乞,終至於徑退乎?顧臣疵累之重,實非細故,疾患之故,亦難自力。至於修史之任,則尤非臣所堪,故迫不得已,爲此循墻之計,此豈臣本心哉?臣於頃日之疏,猥陳臣得病之深,獨立顚沛之故,繼陳覽泰卦而尋生路,又處泰之道,思欲報效尺寸之義,今玆之歸,蹤迹孤睽,又逢聖明之主,忍所不忍,有若便永訣者然,亦豈臣之所敢安也?只以臣情勢,難冒於不當冒之地,又以精力不堪故耳。且念修史之任,朝廷至以世業見責,繼志述事之所當勉。使臣身無疵累堪此事,則雖自請而爲之,可也。只爲不立己,雖向善事,猶爲化物,無以了當得事。有善於己,然後可以責人之善,無惡於己,然後可以正人之惡,未有己不正而能正人者,如前疏所陳,而上下把持,不察其情。臣若伏在都下,終無可免之日,故不敢不冒法徑退,雖被不忠不孝之謗,有不暇顧,寧爲一時之罪人,而不欲貽譏於百世,重爲先臣事業忝累之歸也。臣情阨勢窮,自觸憲綱,雖荷聖上寬大之德,曲加容宥,而朝廷司法之論,必不見貸。且臣數月旅邸,疾症轉加,精神眩瞀,飮啖全廢。及乎出城,氣力頓盡,舟行八日,僅達鄕家。今則喘息奄奄,若不保朝夕,委頓床褥,與鬼爲隣,跬步之間,不能自致,雖欲仰承恩旨,黽勉前進,其勢末由。伏願聖明,將臣本兼職名,亟賜鐫改,仍治臣帶職徑還之罪,以安私分,以勵朝綱,不勝幸甚。以上燼餘
上在慶德宮。停常參·經筵。
下直,江原都事李增。
傳于李秞曰,景福宮,雖無殿閣,比他宮有異,乃先王開國之舊基,不可尋常恝視。近來人心不淑,面岳之下,神武之北,處處掘土,以傷地脈者頗多云,事甚驚駭。自今以後,漢城府當部官吏,每朔望親審摘奸,左右附近居民,使之指界分給,着實看護,而此後如有如前之習,該府難免科罪事,卽爲分付。
又啓曰,今四月十三日缺差備軍四百四十七名,今當限勅使回還間定送,而軍士已盡抽出,定送於鞫廳及五所場中軍,故其中擧動差備中三百十二名,傳語軍五十名,以扈輦儀精抄軍調用,此外不足一百八十六名,更無推移辦出之路。不得已給價防民調用,而初十日習儀時,亦以此軍推移使用,迎接都監習儀軍,則依例防守使用之意,分付漢城府,何如?傳曰,允。
又啓曰,勅使迎接時問答說話,依前略爲加減書入。此外未盡措語,令廟堂豫爲講定,以備睿覽,何如?傳曰,允。
又啓曰,卽日爲政事,命下矣。吏批政廳,臣逸,以代房當進,而諸承旨,皆爲申退,廳中,只有同副承旨趙嘉錫,兵批政廳,何承旨進去乎?傳曰,吏兵批兼進。
有政。吏批,行判書李尙眞進,參判李敏敍,參議李選,竝文科一所進,右承旨崔逸進。以沈濡爲執義,李日翼爲監察,金始重爲蔚珍縣監,曺挺世爲河東縣監,以南二星爲大司憲,李翊爲同義禁。
兵批,兼判書金錫胄,呈辭受由,參判申翼相,武二所試官進,參議鄭載禧,右承旨崔逸竝進。缺以鄭重徽·權是經·愼景尹爲副護軍,李翊相·鄭斯玄爲副司直。
當日崔晩說,軍器寺前路,行刑。啓。
罪人鄭元老,更招元情。
又啓曰,武二所監試官權是經,陳疏遞職,科場事體,不可一時暫停。政官命招開政,差出其代,牌招肅拜,往參試所,何如?傳曰,允。燼餘
上在慶德宮。停常參·經筵。
下直,公淸水使尹時達,金山郡守韓汝愚,平安都事尹鼎和。
謝恩,同義禁李翊相,大司憲南二星。
武二所參試官沈濡臺諫,代黃沇落點。
罪人姜萬鐵,刑問二次,承服。
開城府問安使崔逸,出去。
禁府啓曰,謀逆罪人晩說,旣已承服正刑。依法例緣坐爲奴,籍沒家産,破家瀦澤,降其邑號,罷其守令等事,令各該司捧承傳擧行,而晩說家在公淸道燕岐地。其父母·妻妾·子女·伯叔父·兄弟·三寸姪等應爲緣坐之類,分付本道,査出啓聞,以爲依法擧行之地,何如?傳曰,依啓。
罪人韓汝信物故。
謝恩,執義沈濡。
傳曰,佐理功臣申瀞嫡長孫申梲,扈聖功臣珝嫡長孫澤,姜絪嫡長孫姜碩賓,崔世俊嫡長孫崔孝生,靖亂功臣安慶孫長孫安信敏,佐命功臣尹坤嫡長孫尹飛卿,靖國功臣鄭眉壽嫡長孫鄭重徽,靖社功臣朴惟明嫡長孫朴長源,佐命功臣李升商長孫李嗣立,敵愾功臣吳子慶嫡長孫吳永昌,扈聖功臣李希齡嫡長孫李尙逸,辛大容嫡長孫辛贇,佐命功臣徐愈嫡長孫徐聖翼,振武功臣金東屹嫡長子金孝信,開國功臣趙狷嫡長孫趙榗,佐翼功臣尹烱嫡長孫尹聃老,靖國功臣沈貞嫡長孫沈序,文致繼嫡長孫文邲,扈聖功臣李恒福嫡長孫李世章,柳肇生嫡長孫柳時成,靖社功臣李起采嫡長子李萬實,振武功臣金完嫡長孫金世器,李佑長子李東賓,安夢尹嫡長子安應昌,寧社功臣金得聲嫡長子金南斗,宣武功臣金時敏嫡長孫金得臣,振武功臣柳孝傑嫡長孫柳星三,光國功臣韓應寅嫡長孫韓聖輔,靖社功臣李時昉嫡長子李恢,張紳嫡長子張善仲,崔鴻吉嫡長子崔後亮,沈命世嫡長子沈樞,靖社功臣朴炡子朴世堅,李厚源子李選,李時昉子李慣,元斗杓子元萬春,崔鳴吉子崔後尙,朴炡子朴世堂,申景稹嫡長孫申□□,李曙嫡長孫李咸,金瑬嫡長孫金魯得,洪瑞鳳嫡長孫洪處宇,寧社功臣許嫡長孫許煜,靖社功臣申景禮嫡長孫申汝晳等,竝加資。
傳曰,諸功臣嫡長年七十人中,靖國功臣崔漢洪嫡長孫通訓崔發洙,靖國功臣柳順汀嫡長孫通訓柳寔,翊戴功臣姜希孟嫡長孫通訓姜大後,靖社功臣李沆嫡長孫禦侮李齊賢,宣武功臣權俊嫡長子通訓權完,光國功臣兪泓嫡長孫禦侮兪植,振武功臣文晦嫡長子禦侮文仲龍,靖國功臣金壽卿嫡長子禦侮金昱,扈聖功臣金應昌繼嫡長孫禦侮金得武,佐理功臣李克墩嫡長孫禦侮李益昌,靖國功臣柳涇長子禦侮柳繼元,佐理功臣梁誠之嫡長孫禦侮梁益亨,扈聖功臣李有中長孫李宜孝,翊戴功臣鄭孝常嫡長孫禦侮鄭暘,佐理功臣韓世昌嫡長孫禦侮韓粢,靖國功臣閔懷發嫡長孫禦侮閔聖達等,皆以加資付標矣,更爲思惟,俱未經三四品及時在參下之類,一竝升資,似涉未妥,改以準職六品,改付標矣。
罪人趙煋壓膝一次,不服。
執義沈濡啓曰,萬不近似之身,濫蒙超擢之命,中心媿懼,罔知攸措。風憲貳長,責任至重,必得聲望夙著,物議素著者而畀之,乃可厭塞衆望,憚壓人心。如臣譾劣,有何萬一之彷彿哉?況臣前忝諫職,妄陳瞽言,嚴批之下,情勢憫蹙,召命降臨,竟違祗赴,推緘在身,尙未畢勘。以此以彼,決不可一刻引冒,請命遞斥臣職。答曰,勿辭。推考蕩滌。
鞫廳大臣以下,請對入侍。
備邊司啓曰,政院啓辭,勅使接見時問答說話,令廟堂豫爲講定事,傳曰,允事,命下矣。初頭接見時循例說話,政院書入之外,似無他語,而至末端禁令一款,今此邊民之犯禁,非如採蔘買焇之類,而謂之見利忘禍,似不襯着。只以邊民愚頑,前後累犯禁令,常時戒飭,非不申嚴,而又有此犯越之擧,致勤大朝査問,不勝慙悚爲辭,宜當,此外說話,惟在臨時隨問隨答。敢啓。答曰,知道。
又啓曰,勅行入京後犯越罪人査問之時,當該地方官,例爲一體査問,而穩城前府使李惠疇,交代旣久,尙不上來。勅行入京之日已迫,事甚未安。令兵曹別定禁軍,急急下送於李惠疇所到處,使之罔夜上來之意,分付,何如?答曰,允。以上備局
上在慶德宮。停常參·經筵。
辰時,日暈。
夜五更,流星出王良星下,入乾方天際,狀如鉢,尾長三四尺許,色赤。
傳曰,明日晝講爲之。
備邊司啓曰,勅使行中齎咨官,若於初日接見時出傳,則自上覽訖,當有酬酢之語。別紙書入,以備睿覽之意,敢啓。傳曰,知道。
備忘記,賊煋之逆謀情節,十分明白,與元陽·再靖等面質之際,顯有沮喪理屈之色,而累次嚴訊,忍死牢諱之狀,誠極痛惋。因渠凶獰,雖斃於杖下,逆狀旣如是昭著,諸賊之招,又如是緊出,則籍沒緣坐,已有舊例,議于大臣稟處。
備邊司啓曰,勅行入京後罪人査問時,刑曹堂上入參之例,而刑曹參判李翊,參議鄭始成,俱以試官,方在試場,勢未及罷出於其前。李翊·鄭始成,竝改差,其代,明日開政差出,以爲備員之地,何如?傳曰,允。
禁府啓曰,謀逆罪人元老處斬事,承傳啓下,而法典內,雨未晴,夜未明,勿行死刑,待明日擧行之意,敢啓。傳曰,知道。
右尹金益勳疏曰,伏以庸陋如臣,本無寸長,以父兄餘蔭入仕,小官斗祿,於臣足矣,而猥荷聖明器使,湖西戎閫,畿輔防禦之前後擢除,俱非臣才分之所堪當,臣常惶隕,惟以僨職事·孤恩造,爲憂矣,今玆新命,乃出於夢寐之外,臣於是,震駭駴慄,益不知措躬之所也。竊伏念京兆貳席,地望擬於亞卿,職任異乎冗散,在前蔭仕之人,苟非才諝勞勩,拔出流輩者,則鮮得居之,乃以臣之庸愚,遽此叨冒,則臣身之高位速謗,過福生災,有不足言,而□恩濫授,其不爲聖世之累乎?臣雖欲冒昧承受,有不可得,而迫於前任密符之還納,今始號籲於祗肅之後,尤切悚恧於中也。伏乞聖明,念朝廷名器之不可輕,察微臣分量之不可踰,將臣新授職名,亟賜遞改,以幸公私,不勝大幸。答曰,省疏具悉。今玆新命,益循公議,卿其勿辭,從速察職。
備忘記,頃者修撰李師命疏批中,以從容量處之意,措辭爲答矣,更爲思惟,其所陳尹善道事,其拔本塞源,語極明快,不可不採施,所贈職名及美諡,令該曹還收。
禁府,趙煋物故。啓。
備忘記,逆煋謀逆情節,十分明白,與元陽·再靖面質之際,顯有沮喪理屈之色,而累次嚴訊,忍死牢諱之狀,誠極痛惋。因渠凶獰,雖斃於杖下,逆狀旣如是昭著,諸賊之招,又如是緊出,則籍沒緣坐,已有舊例,議于大臣稟處。
府前啓,鄭元老·申範華事,停啓。
鄭來祥服制,代以許墀爲假注書。
吳斗寅啓曰,明日常參·經筵,取稟。傳曰,只晝講。
又啓曰,臣與左承旨李秞,迎勅習儀進去,下直。傳曰,知道。
又啓曰,今日習儀時,臣斗寅,與行左承旨李秞進去,則廳中只有二員,事甚苟簡,而右副承旨黃儁耉,以病不進,請卽牌招察任,何如?傳曰,允。
黃儁耉,以武二所差備官,以試官意啓曰,參試官禮曹正郞黃玧,身有所患,受點之後,力疾參試矣,卽今症勢添重,不能察任,令該曹變通,何如?傳曰,允。
上在慶德宮。停常參·經筵。
下直,襄陽府使李萬封。
吳斗寅啓曰,明日,南別宮宴享習儀,明明日,勅使入京,此兩日視事,頉稟。傳曰,知道。
有政。吏批,行判書李尙眞進,參判李敏求,參議李選,文一所試官進去,行都承旨吳斗寅進。以李萬元爲典籍,朴相馨·權是經爲慶尙道敬差官,尹理爲公淸道敬差官,林一儒爲漢城庶尹,靈原君申梲加資憲,晉善君姜碩賓·東林君崔孝生·副護軍安信敏加嘉義,副護軍尹飛卿,行副護軍朴世堅·鄭重徽加嘉善,吏曹參議李選,永興府使朴長源,加平郡守李世章加嘉善,行副護軍李慣,僉知趙榗,行副護軍柳時成·金世器·沈序·李萬實·金南斗等加嘉善,通政李嗣立·吳永昌·李相逸·辛贇克·徐聖翼·金孝信·尹聃老·文邲·李東賓加嘉善,應敎崔後尙·前正言金得信·柳星三,淮陽府使張善沖,前牧使元萬春,前府使韓聖輔·李恢,前郡守崔後亮·沈樞加通政。
兵批,兼判書金錫胄進,參判申翼相,試官進去,參議鄭載禧進,參知朴純出使,右副承旨朴泰尙進。以金德遠爲都摠管,李夏蕃爲內禁將,盧瑀爲南虞候,韓世相爲四山監役,趙師錫爲知中樞,朴泰斗爲四山監役,朴世堂·兪植·文仲龍·金昱·李益昌·柳繼元·梁益亨·李宜孝·鄭暘·韓粢·閔聖達·尹商弼·金振海·河大源·尹淑·李碩蕃·洪澄·金峻德·鄭之翼·洪敍箕·尹見龍·金德生·朴成·李翊·李選·尹聃老·文邲·李嗣立·吳永昌·李相逸·辛贇克·徐聖翼·金孝信·李東賓·金南斗·鄭時成·金得信·崔後尙·柳星三·韓聖輔·李恢·崔後亮·沈樞·元萬春·崔慶洙·柳寔·姜大後·李齊賢·權·徐惟達·申景·柳䲧·洪汝俊·吳援南·金大興·李希蕃付副護軍。
趙嘉錫,以義禁府言啓曰,備忘記,賊䃏之逆謀情節,十分明白,與元陽·再靖等面質之際,顯有沮喪理屈之色,而累次嚴訊,忍死牢諱之狀,誠極痛惋。因渠凶獰,雖斃於杖下,逆狀旣如是昭著,諸賊之招,又如是明白,則籍沒緣坐,已有舊例,議于大臣稟處事,命下矣。諸大臣皆以爲,䃏之與台瑞相應之迹,有現捉書札存焉,往來柟家,同參體府之謀,見出於挺昌之招。推占國運,每問內亂有無,至發凶逆不測之言,盡露於元陽·再靖之供辭書札,推占不敢自掩,而至於凶言逆謀,微發旋諱,飾辭變幻,其情節之昭著,比之台瑞,抑有甚明,終斃杖下,不得快施典刑,此實群情之所共憤痛。一從治逆之律,未爲不可,而事係常法之外,雖有一二已行之例,累次遵用,不無日後之弊,伏惟上裁。領中樞金壽興議,與三公意同。大臣之意如此,上裁,何如?傳曰,前後鞫廳罪人之不服徑斃者,不至一二,而獨於賊䃏,特用連坐之律,非不知事出常法,而實由於逆狀之昭著,情節之痛惡,無異於元惡故也,朝家用法,不宜異同,依台瑞例擧行,而後勿援例。
傳曰,推鞫姑罷。
備邊司啓曰,遠接使趙師錫,黃海監司金禹錫聯名狀啓,以咸鏡監兵使拿來與否,令廟堂斯速稟旨分付,以爲回報彼人之地事,啓下本司矣。彼人之頻問監兵使査問與否,其意似出於虛喝操縱之計,自我不必示以靳固之色,以增彼之疑端,二監兵使拿來已待之意,直爲言及,宜當。且在前勅行到弘濟院之日,雖不行宴享,大臣·承旨,例爲奉御帖出去,而今此狀啓中譯官輩所對,失誤甚矣。大臣·承旨,當初依例出去,以此意竝爲分付於遠接使,何如?傳曰,允。
以罪人柳赫然賜死傳旨備忘記,傳于黃儁耉曰,今日筵中,因諸臣收議,罪人柳赫然,因令賜死矣,罷出之後,更考文案,反復思惟,赫然以三朝宿將,身擔重兵,反爲凶賊之所藉口生心,此群議之所爭執,而但其供辭中,相通謀議之迹,似欠明白,而遽爾賜死,有乖難愼之道。特用寬典,因前配所減死,圍籬安置。
吏曹啓曰,內需司啓下公事中,龍洞宮河東地田畓及明禮宮海南地堰畓等,調發煙軍築堰之事,則上年凶歉之餘,今年亦有風水之災,卽今民間,苦無生意,而許多軍丁,裹糧遠赴,必致怨苦之弊。其在恤民之道,宜緩其役,以待豐年。明禮宮安岳·信川等官漏落內奴婢,淑明公主房德源府隱漏奴婢,保寧縣隱漏奴婢,皆出於陳告,而安岳等官奴婢,尤爲數多,累經推刷,似無如是多漏之理。凡所謂陳告,率多反主投屬之事,今若只聽陳告之言,遽使花名徵貢,則必有民間抱冤之弊,宜令各其本道,別定推官,詳査啓聞,以爲該曹稟處之地,何如?傳曰,依啓。
兵曹啓曰,卽者入直內乘,來言於本曹曰,再明西部擧動之時,內乘二人,各有應行差備,而黃聖龜,方以武所試官進去,或差假內乘,或改試官,請自本曹變通云。黃聖龜試官之任,姑爲改差,何如?傳曰,允。
趙嘉錫,以備邊司郞廳,以三公意啓曰,刑曹參判·參議啓請差出,專爲缺從二品及堂上中,乏人莫甚,除文武科試官外,無以推移缺不可拘於常規,未解由之類,勿論承旨,使之破格備擬,何如?傳曰,允。
朴泰尙,以兵曹言啓曰,武二所啓辭,參試官禮曹正郞黃玧,身有所患,受點之後,力痰參試矣,卽今症勢添重,不能察任,令該曹急速變通,何如?傳曰,允事,命下矣。觀此試所啓辭,參試官黃玧,病勢頗重云。卽爲改差,而其代,擬望之人乏少,以二人擬入之意,敢啓。傳曰,知道。
以備忘記,傳于趙嘉錫曰,長番內官崔世柱,莫重公事,誤踏啓字,極爲非矣。推考。
吏批啓曰,振武功臣安夢尹嫡長子應昌加資事,命下,而應昌會盟祭缺加資,不得下批之意,敢啓。傳曰,知道。
朴泰尙,以備邊司郞廳,以右議政意啓曰,會盟祭時,引儀呼唱,低微不明,以致拜跪失儀。招問本院掌務官,則臚唱引儀十二員內,善於呼唱者,只二員,其他皆不熟習,以至如此云。臚唱之任,實係朝儀之大者,而如是苟充,事甚駭異。請令該曹,更爲試才,汰去其尤甚不能者,從今各別選擇擬差之意,嚴飭,何如?傳曰,允。
黃儁耉,以武科一所差備官,以試官意啓曰,醎字擧子金永達,六兩入格之後,不通四祖,情迹可疑,招問其保擧李永進·林承俊等,問其眞僞,則渠等不爲着名,如是僞着云。詰問永達,則果如其主人金景尙,相議僞着,無辭自服。金永達·金景尙等,莫重保擧,同謀僞着之狀,殊極痛駭。爲先囚禁,令攸司依法科斷,何如?傳曰,允。
上在慶德宮。停常參·經筵。
自昧爽至辰時,有霧氣。申時,日有重暈。
下直,務安縣監韓范齊。
禁府啓曰,罪人洪柱石,纔已拿來,而當初請拿,以洪萬宗,以元老酬酢伏甲之說,柱石參聽云,故欲爲憑問之地,而伏甲言根,元老自服。萬宗亦已定配,到今柱石,似無可問之端,推鞫,何以爲之?敢稟。傳曰,放送,可也。
戶曹啓曰,今年諸道木花,水災風災,傷損甚多,而木花田給災,雖是近來已行之例,而似難輕許,故不爲擧論於年分事目矣,今聞被災最酷之田,或至於全棄云。旣知其實狀,則不可無變通之道,木花全棄之田,別爲査出,許給全災,宜當,大臣之意如此,敢啓。傳曰,依啓。
備邊司啓曰,柳赫然減死仍配之命,係是聖上大段失當之擧,則喉舌之臣,所當據法覆逆,而終無一言直爲分付,視若循例奉行之事,殊無出納惟允之意,當日入直承旨,竝從重推考,何如?傳曰,允。
判尹李觀徵上疏曰,伏以,昨日引見時,大臣以告廟論首發之人,宜有罪罰之意,陳達於榻前,而臣曾忝憲官,亦有連啓之罪,則卽當自列於筵中,而惶恐踧踖,泯默而退者,益有所不敢也,第臣情勢,有不可等待朝家處分者,故不得不冒死陳暴於天地父母之前。伏乞聖明,亟命先削臣職,仍治臣罪,以謝物議,不勝幸甚。答曰,朝家旣已酌處,於卿別無引嫌之事,卿其勿辭,從速察職。
戶曹啓曰,謀逆罪人挺時家産籍沒中,有逆䃏處內賜列聖御製一卷,顯宗大王行狀一卷,留置該曹,有所未安。竝爲燒火之意,敢啓。傳曰,知道。
禁府啓曰,卽接中部牒呈,則正刑罪人挺時妻宗愛,今月初七日自刎,當日致死云。分付漢城府,檢屍之意,敢啓。傳曰,知道。
政院啓曰,行大司諫洪萬容,大司憲南二星,校理李師命,副修撰朴泰遜,來詣請對矣。上曰,引見。
上御熙政堂。兩司長官·玉堂上下番請對入侍時,行大司諫洪萬容,大司憲南二星,右副承旨趙嘉錫,校理李師命,副修撰朴泰遜,假注書高益亨,記注官鄭尙獻·尹葕入侍。萬容曰,臣等請對,非有他事,昨日榻前,自上有欲活萬鐵之意,而未有成命,故臣等不爲爭執,而至於柳赫然,則特爲酌處賜死,故臣等又爲奉承矣,昨見下鞫廳之批,萬鐵·赫然,皆減死邊配。揆以王法,斷無是理,此臣等所以請對仰達矣。上曰,萬鐵之罪,予非不知,而元老之承服,實由於萬鐵之摘告。元老旣已伏法,而萬鐵又爲正刑,則告變之路,慮或終塞,故使之邊配,柳赫然則昨已賜死,而更爲思惟,考見文案,別無明白與知之狀,故又爲邊配矣。萬容曰,臣以姜萬鐵依律處斷事,縷縷陳達於榻前者,蓋出於討亂賊·嚴邦憲之意也。自上微發欲生之端,而姑無成命,故不爲爭執,泯默而退矣,伏見下鞫廳別判付,則有減死邊配之命,臣非不知聖意之所在,而論以獄體,大有所不然者。萬鐵之當初告變者,非有爲國之心,不過爲範華·元老等所脅驅,而爲死中求生之計,及其置對之際,又不爲明白吐實,使凶逆之輩,盡爲脫漏,其依違反復之情狀,已不容誅矣。李元成上變之後,又爲元老之所援引,而累度訊問,始乃承款,其從前隱諱之狀,畢露無餘。自有此獄以來,陰凶情節,未有甚於此賊者也。萬鐵·元老,互相摘告,同歸一套,則國家之用法,不宜異同,請發配罪人姜萬鐵依律處斷。上曰,已諭,毋煩。又啓曰,罪人柳赫然,旣下賜死之命,而旋有依前安置之敎,臣不勝駭惑之至。赫然之罪狀,已著於前後文案中,今不必煩陳,而第赫然,身爲輦轂大將,受三朝厚恩,不思報效,乃敢結婚近宗,附托逆積,犯武將之至戒,蔑邦憲之大禁,使國家不得以倚重,凶逆反藉生心,況其缺半行實受逆積之指揮,而使堅·元老·萬鐵之缺半行設令赫然,實無通謀與知之迹,自古人臣,安有負如此罪名,而得免其死之理乎?所當嚴加訊問,以正邦刑,而只施賜死之命,實出念舊之恩,則朝家之所以待之者,已爲寬大,而還發配所,得保首領,揆諸王法,斷無是理。請鞫廳罪人柳赫然,依前傳旨賜死。上曰,已諭,毋煩。南二星啓曰,昨日榻前,以姜萬鐵事,自上微發欲生之端,而時無成命,故不敢論啓,而姑有所待矣,伏見下鞫廳別判付,則有減死還配之敎。上意所存,臣非不知,而第萬鐵當初之上變,實元老·範華等之所脅率,及其置對之時,依違反復,一視元老之所低仰,至受刑訊而遠配,則國家之所以告變人待之者,已著矣。李元成上變之後,又爲元老之所援引,則從前隱諱之言,庶可吐實,而再次訊問,情見勢窮之日,始乃承款,其陰凶情節,自古亂賊之所未有者。元老之所諱,萬鐵發之,萬鐵之所諱,元老告之,互相摘發,終歸一套。論其首告之功,則缺七八字豈有元老就戮,而萬鐵獨生之理乎?告者正法,慮有後弊,而若貸此賊,後日告變者,不盡吐實之弊,反有甚焉。請發配罪人姜萬鐵依律處斷。上曰,已諭,毋煩。又啓曰,柳赫然賜死命下之後,旋有安置之敎,臣於此,不勝驚惑之至。赫然之身參逆謀,雖未的知,而以昨日賜死傳旨觀之,自古爲將臣者,豈有如赫然而得免其死者哉?王言渙發,辭意嚴正,今不必縷陳其罪狀,而此人若不伏法,則臣子將何所勸戒,武將亦何所徵戢乎?難愼之道,終歸姑息,逆亂之萌,無以杜塞,請罪人柳赫然,依前賜死。上曰,已諭,毋煩。又啓曰,政院,居出納之地,昨夜下柳赫然減死之命,而不能趁卽覆逆,殊無惟允之意,請當該承旨推考。上曰,依啓。缺南二星啓曰,人君待武將之道,異於他臣。昔郭子儀,功蓋天下,位在上將,而恐人疑其有私,洞開門戶,至令人見其寢處,久握重兵,恐人疑己,家後竹林,卽爲斬去。其謹愼如此,故以唐德宗深刻寡恩之君,而兩人終得保身,武將自處之道,當如是也。赫然則不然,締交權貴,結婚近宗,而驕恣無忌之狀,已難免刑章,至於團束屯軍,實受賊積之指揮,使逆堅·元老之輩,藉以爲謀,則渠雖無通謀與知之狀,烏得免死乎?萬容曰,南二星則引前史以達,臣請以我朝事言之。其在仁祖朝,如具仁垕諸將臣等,則久掌兵權,而能自謹愼,故其時亂逆之徒,前後非一,而不敢藉重於仁垕等矣。今此赫然,則以三朝宿將,不能倚重於國,而反使凶賊之輩,藉以生心,其與知逆謀之狀,雖不可詳知,揆以王法,固難容貸,而昨日還配之敎,出於意外,臣實未曉也。且赫然之當初安置,已是寬典,而及今更出逆招,拿來之後,若無明白發明之端,則又安可特免刑章,而還發配所也?自上更思而處之,似當。師命曰,昔□曰,宥者三,皐陶曰,殺人者三,而卒缺七八字赫然還配之敎,蓋出於自上念舊之意,而臺諫執法之言,不可不快從也。在昔太宗朝,世宗大王國舅沈溫,以領議政,兼兵曹判書,調發雇軍十餘名,修築軍器寺墻垣,太宗大王,以爲擅用軍兵,卽命賜死,仍以逆律治之,古者用法之嚴截不撓,可見矣。今此赫然,與知逆謀之狀,雖未可詳知,而至於伊川屯軍,擅自團束,則其視沈溫之事,果何如也?揆以王法,斷無可生之理。赫然不死,則無以禦武將矣。嘉錫曰,自古人臣,負如此罪名,未有得免其死者也。赫然,雖三朝宿將,而渠之罪犯如此,則斷無容貸之理,自上快從三司之言,宜當。泰遜曰,師命之言,是也。赫然,將數十萬衆,積有年所,而當此危疑之日,不能倚重於國,反使凶逆,藉以生心,渠何敢生乎?幸賴宗社靈長,藎臣協謀,得至有今日,而想得當初凶謀情節,則豈不懍然竪髮乎?缺一行萬容曰,殿下雖欲私於赫然,不可得也。臣等之所以爭執者,實非一人之意見,此固大臣諸臣及國人公共之論也。自上若不允從,而致令臺閣,曠久持難,則損傷聖德,誠不淺尠矣。二星曰,賞一人而千百人勸,刑一人而千百人戒。赫然不死,則無以爲勸戒之地也。上曰,諸臣執法之言,誠是,而用刑之道,固當愼重,且有所思,不忍賜死,依前傳旨,還發配所,可也。師命曰,聖意所在,臣亦知之,而赫然死然後,國可爲也。渠雖以團束屯兵,委之於積,而擅用之罪,渠何敢免乎?旣無明白與知之狀,則似不可以逆律處之,而論以軍法,則渠無可生之道矣。泰遜曰,積爲相,赫然爲將,而置國家於此地,則其時將相,烏得免死乎?積旣以緣坐死矣,赫然亦不可不依律處置,使後世皆知治逆之嚴也。嘉錫曰,臣以駑劣無似,待罪近密,臣誠惶恐,而惟知有懷則必達,敢以臣所掌及前所掌掌隷院之事,仰達矣。如內官手本等事,中間濫雜之弊甚多,自上嚴加禁斷,似當。上曰,先啓手本,似無濫雜之弊矣。嘉錫曰,如朔書篆書,每朔考等,雖在凶年,不廢賞格,朝家勸課之意,誠非偶然,而至於年少新進之人,怠棄職事,不有法程,或用前朔所書,故上面數幅,頗有汚傷處,不但有違於勸課之本意,而其在事體,亦甚未安,自今爲始,出題課所,似當矣。上曰,朔書篆書出題,自是無前之事,而又似癕腫,自政院申飭,可也。萬容曰,判決事金雲長,年紀衰耗,不合訟訟之任,請命遞差。上曰,依啓。萬容曰,承旨入侍時,陳其所懷,職分當然,而右副承旨趙嘉錫,榻前咫尺之地,辭說繁多,殊涉猥雜,右副承旨趙嘉錫,推考。上曰,言雖煩屑,陳其所懷,不爲過也,勿推。遂罷出。燼餘
上在慶德宮。停常參·經筵。
政院啓曰,今日,賓廳坐起日次,而擧動相値,不得開坐云矣。敢啓。傳曰,知道。
又啓曰,領議政金壽恒請對矣。傳曰,引見。
又啓曰,卽日開政事,命下矣,右副承旨趙嘉錫,以代房兵批進,諸承旨,皆已申退,廳中只有臣一人,吏批無進去之員,何以爲之?敢稟。傳曰,吏·兵批竝進。
又以迎接都監言啓曰,勅行,昨宿碧蹄,今日早到弘濟站,故入京時刻差進與否,移文遠接使,使之探知矣,卽見回移,則迎勅時刻,前定未時,別無進退之事云。敢啓。傳曰,知道。
又啓曰,勅使旣已入京,今日爲始,事變假注書,入省記之意,敢啓。傳曰,知道。
大駕,以迎勅事,詣慕華館。入幕次後,政院·玉堂問安。答曰,知道。
大駕還宮後,政院·玉堂問安。答曰,知道。
政院啓曰,勅行入來時,到松峴,儺禮軒架,使之落後矣。敢啓。傳曰,知道。
又啓曰,勅行押來犯越罪人三名,姑令刑曹,囚禁以待,而分付該司,依例供饋,何如?傳曰,允。
又以迎接都監言啓曰,使差備譯官,依例請行見官禮,則勅使,以明日食前行禮,爲答云。敢啓。傳曰,知道。
上入宮後,政院·玉堂·藥房·大臣·二品以上問安。答曰,知道。
政院啓曰,勅使前,遣史官問安之意,敢啓。傳曰,知道。
又啓曰,勅使前,遣史官問安,答以俺等,國王德分,無事出去云矣。敢啓。傳曰,知道。
又以迎接都監言啓曰,勅使旣已入館所,各色郞廳,依例輪回直宿之意,敢啓。傳曰,知道。
又啓曰,明日親臨査問時刻早晩,使差備譯官探問,則通官,以勅使之意回答曰,擧動早晩,惟在自上隨時爲之,非俺等所敢言者。且査問之時,依前例以平坐排設,宜當云,故敢啓。傳曰,知道。
又啓曰,明日査問時,應査人員,令差備譯官等,試問於大通官李一善則以爲,順治五六年間,勅使來査慶源客舍造成時越境伐木事,而其時監司·兵使,入庭對辨與否,雖不能記憶,今番則渡江後兩勅,提起以監兵使拿來之意,通言于遠接使,而副勅意見頗緊,俺亦不能豫料其如何處置,且此外罪人等,使之待候於官門外,一從勅使所言,臨時拿入,宜當云。以此分付義禁府·刑曹,何如?傳曰,依啓。
有政。
吏批,行判書李尙眞進,參判李敏敍,文一所試官進,參議未差,承旨趙嘉錫進。以鄭載禧爲承旨,鄭載嵩爲左參贊,李選爲判決事。
兵批,兼判書金錫胄進,參判申翼相,武二所試官進去,參議鄭載禧,參知朴純進,承旨趙嘉錫進。以金雲長·崔後尙付副護軍。
大司諫洪萬容啓曰,昨日請對時,判決事金雲長,以年紀衰耗,不合訟官之意,論啓蒙允,引對罷黜之後,此一款,未及簡示於諸僚之在試所者,雖緣紛擾中忙迫之致,實有乖於臺體,臣之疏迂昏謬之失,到此益著,不可晏然,請命遞斥臣職。答曰,勿辭,退待物論。
政院啓曰,明日館所擧動時,守宮承旨·史官仍察之意,敢啓。傳曰,知道。
趙嘉錫啓曰,小臣,館所問安進去,下直。傳曰,知道。
又啓曰,小臣,馳進館所問安,則勅使答以遣近侍下問,不勝感激,俺等無事到館所云矣,敢啓。傳曰,知道。
又以迎接都監言啓曰,館所各差備不緊者,及遠方才人等留待與否,使差備譯官,探問於通官輩,則以勅使言,使之退送,故差備中七十四名姑放,二名永放,而才人則沒數放送之意,敢啓。傳曰,知道。
黃儁耉,以兵曹言啓曰,卽接二所巡廳所報,則今月初八日巡將受牌出去之時,前掌令尹理,當道犯馬,故所帶下人,依例知家,則尹理捉致巡廳書員於都監,棍打二十度。巡牌不避,已失事體,而嫌其下人知家,決棍該廳書員,事極非矣。尹理推考,何如?傳曰,允。
趙嘉錫,以迎接都監言啓曰,副勅使,以差備譯官,求見鏡子,故依例覓入之意,敢啓。傳曰,知道。
又以迎接都監言啓曰,明日,乃是下馬宴日次,而適與親臨擧動相値,故使差備譯官,探問於通官輩,則答以勅使言,明日雖是宴禮應行之日,所幹事未竣之前,何可受宴乎?過査事後更問,宜當云。敢啓。傳曰,知道。
又以迎接都監言啓曰,明日下馬宴,旣以査事停止,則自上親臨之時,似當有茶禮設行之擧,豫爲分付司饔院,何如?傳曰,允。
又啓曰,明日館所査問時,禁府·刑曹堂上應參之員,依前例入參之意,分付,何如?傳曰,允。
又以迎接都監言啓曰,卽者勅使差備譯官等,以大通官李一善之言,來傳於臣等曰,今日受勅之時,例呼有制,而該官趁不爲之,致令自上久立,俺不得不自呼有制。且讀勅後,奉勅還入之際,二官所擧,一高一低,低者至於曳地,傍觀勅使氣色,似有未便之意。此等禮節,未免差失,明日擧動時,別爲嚴飭,俾無失禮之事宜當云。敢啓。傳曰,當該官推考,亦以失禮,該官旣已施罰之意,措辭言及,可也。
政院啓曰,明日館所接見時說話書入事,命下矣。臣等相議,略爲起草書入,而此外說話,令廟堂豫爲講定入啓,何如?傳曰,允。
趙嘉錫啓曰,前咸鏡監司李堂揆,前北兵使柳斐然,前穩城府使李惠疇,當爲待候於館所査問之時,而李堂揆則方在削職中,李惠疇則方在罷職中云。竝令權着冠帶入參之意,敢啓。傳曰,知道。
朴泰尙啓曰,傳曰,今日勅使接見時,許多微末之人,肆然闌入於御座至近之地,其在瞻視,誠甚駭然,闌入人員,自本院査覈科罪事,命下矣。臣等俯伏御座之側,雖不能致意周視,而殿內環視之臣,槪是兵曹·摠府堂上,及雲劍·寶劍·承旨·史官之類,與內侍而已,此外闌入之人,實不得記得,査出無路,極爲惶恐。此後申飭兵曹,俾無如前濫雜之弊,何如?傳曰,允。
傳于崔逸曰,今日勅使接見時,許多微末之人,肆然闌入於御座至近之地,其在瞻視,誠甚駭然。掖庭所屬,旣已査出治罪,而其餘闌入人員,自本院亦爲査覈,從重科罪,以懲日後。燼餘
上在慶德宮。停常參·經筵。
藥房啓曰,日氣漸覺涼冷,伏未審聖體,若何?昨日遠臨郊外,勞動行禮,不瑕有傷乎?臣等區區仰慮之至,敢來問安。答曰,氣候無事矣。
政院啓曰,昭悼公·撫安大君致祭事,以今十六日啓下矣,卽聞分排知製敎,未撰祭文云。蓋久遠事實,考摭未易,而朝家近甚多事,未遑製進,其勢亦然,令該曹差退改擇日,設行,何如?傳曰,允。
又以迎接都監言啓曰,卽者臣等,率都監郞廳,先行見官禮後,大臣以下百官,次第行禮罷出之意,敢啓。傳曰,知道。
又啓曰,今日別雌牛,依例入給之意,敢啓。傳曰,知道。
又以迎接都監言啓曰,今日見官禮,以依前例都監堂上·都廳郞廳,分三巡行禮,而百官則一品先行,自二品至堂上三品爲一巡,自堂下三品至參下官又爲一巡,行禮之意,使差備譯官等,言於大通官,則大通官,以勅使言回答曰,都監堂上行禮後,都廳郞廳,合班爲之,而朝廷則一品先行,正二品次之,自從二品,至堂上四品次之,自堂下三品至參下官又次之,分四巡行禮,宜當云。以此分付於通禮院之意,敢啓。傳曰,知道。
又以迎接都監言啓曰,在前館所親臨査問時,或三公·六卿·兩司長官·禁府·刑曹判書·都承旨·刑房承旨入參,故使差備譯官,言於通官輩,探問於勅使,則答以多官,不必盡參,只三公·判義禁·刑曹判書·都承旨·刑房承旨入參,爲宜云。又以左議政有脚病,勢難入參爲言,則答以有病不參,不妨云。敢啓。傳曰,知道。
巳時,大駕出宮,詣館所。入幕次後,政院·玉堂·藥房問安。答曰,知道。
大駕還宮後,政院·玉堂·藥房問安。傳曰,知道。
政院啓曰,昭悼公·撫安大君致祭吉日,令日官更爲推擇,則今閏八月二十九日,爲吉云,以此日設行之意,敢啓。傳曰,知道。
又以迎接都監言啓曰,勅使入京後,下馬宴,禮曹旣以親臨啓下,而適與査事相値,故昨日以此問於大通官,則以過査後更問,爲答矣。卽令差備譯官探問,則大通官,以勅使言回答曰,自上昨日郊外迎勅,今日親臨査問,明日又爲親睦設宴,則連日勞動,心甚不安。下馬宴,勿爲設行,宴床,亦勿分入各房,而但此後亦有宴禮請行,則當從命云。所謂設宴,卽翌日親臨宴也,此宴之必受與否,姑未可知,更爲探問停當後,啓達之意,敢啓。傳曰,知道。
大司憲南二星啓曰,行大司諫洪萬容,以昨日請對時,判決事金雲長,以年紀衰耗,不合訟官之意,論啓蒙允矣。引對罷黜之後,此一款,未及瑩示於諸僚之在試所者,雖緣紛擾忙迫之致,而臺有乖於臺體。臣之疎迂昏謬之失,至此益著,不可晏然,引嫌而退。漏落簡通,初非大段,不可以此,輕遞言官,請大司諫洪萬容出仕。答曰,依啓。
吳斗寅啓曰,宰臣副護軍尹天賚,館所問安進去,下直。傳曰,知道。
朴泰尙啓曰,宰臣副護軍尹天賚,馳進館所問安,則勅使答以爲,俺等,國王德分,無事止宿,而至遣宰臣下問,不勝感激云矣。敢啓。傳曰,知道。
吳斗寅啓曰,明日常參·經筵,取稟。傳曰,停。
朴泰尙啓曰,昨日慕華館幕次乘輦時,通禮不卽啓請,以致自上久立輦前,事極未安。當該通禮及禮貌官,竝推考,何如?傳曰,允。
吳斗寅,以吏曹言啓曰,新除授淮陽府使張善冲,以病呈狀,題退累度,而今又連呈,縷縷不已。觀其前後狀辭,似是深痼之疾,而方且委頓,不能起動云爾,則當此秋務正急之日,勢難等待其差愈,淮陽府使張善冲,依近例罷黜,何如?傳曰,允。
以應敎李濡,病重上去不得事,狀啓。傳于趙嘉錫曰,調理上來事,回諭。
黃儁耉,以兵曹言啓曰,守宮參知朴純,以御前通事,隨駕詣館所,本曹堂上,無入直之員,假參知,擬望以入矣。受點後,仍爲守宮宜當,敢啓。傳曰,知道。
又以備邊司言啓曰,以政院啓辭,館所接見時說話,令廟堂豫爲講定入啓事,命下矣。政院書入說話之外,似無他語,略爲加減書入,而査問時說話,當待親臨館所後,入侍面稟。敢啓。傳曰,知道。
朴泰尙,以迎接都監言啓曰,昨日崇政殿受勅時,失禮當該官,自上特命施罰之意,措辭言及於大通官李一善矣。敢啓。傳曰,知道。
又以迎接都監言啓曰,今日親臨擧動嚴時刻,以巳時啓下之意,使通官輩傳言於勅使矣。敢啓。傳曰,知道。
鄭載禧啓曰,勅使茶禮後平坐時,交椅趁不撤去,鋪陳未及排設,累度催促之後,下人紛雜上廳,僅僅陳設,其在瞻聆,殊極可駭,當該差備譯官,從重推考,何如?上曰,當該差備譯官,拿推。燼餘
上在慶德宮。停常參·經筵。
昧爽,有霜氣。卯時,有霧氣。
黃儁耉啓曰,小臣館所問安,則勅使答以俺等,國王德分,精舍美饌,好樣遣過,而國王連日親臨,疲困頗甚,俺等終宵耿耿,不能少弛,又遣近侍下問,不勝感激云矣。敢啓。傳曰,知道。
吏曹啓曰,守令有闕,政事,取稟。傳曰,明明日爲之。
政院啓曰,假注兪得一病重,其代差出,使之察任,何如?傳曰,允。
以尹弘离爲假注書。
朴泰尙,以迎接都監言啓曰,卽者上勅使,使差備譯官傳言曰,今見査覈文書,則俺等所出問目及罪人招辭,多有疎漏處,明日當更議爲之云。敢啓。傳曰,知道。
備邊司啓曰,勅行回還後,當有謝恩陳奏之擧。使臣差出,方物措備等事,分付各該曹,使之擧行,何如?傳曰,允。
朴泰尙,以迎接都監言啓曰,卽者二大通官申金,出給書簡二封,其一張,孝禮抵其兄書也,其一張,南大門外里門洞居金勳妹,抵其娚勳書也。依例拆見,則安否之外,別無他語,依其言傳給之意,敢啓。傳曰,知道。
又啓曰,今朝勅使,送言於臣等曰,昨日査問時,朴時雄等,某月某日犯越,韓是豪,某月某日,報知上司緣由,未及究問,自都監更問於韓是豪,取供入送云,故依其言,韓是豪處,取供回報後,以其問目供辭,別單書入之意,敢啓。傳曰,知道。
備邊司啓曰,謝恩陳奏差出事,旣已入啓矣。行期當與冬至使行相近,依前例兼差以送,而副使·書狀,則仍存勿改之意,分付該曹,何如?傳曰,允。
又啓曰,管理使所管體府及大興山城布物器械,其數頗多,今方分置於本司庫中,及訓局新營·精抄廳·賑恤·御營·江倉等庫,處處賃借,事極苟簡。籍沒家舍一處受出,仍其房舍,作爲官庫用之,似便。以此分付該曹,何如?傳曰,允。
吏曹,以領中樞府事金壽興爲謝恩兼冬至正使,李秞副使,申懹書狀官,黃釗爲禁府都事。
尹弘离病,代安世徵爲假注書。
吏曹口傳政事。以崔錫鼎爲兵曹參議。
禁府啓曰,逆䃏子妻朱鶯押去書吏來告,朱鶯未發配前,刀傷甚重,押到南大門外,因此危劇,不得發行,今朝致死云,而西部亦以此牒,報於本府矣,分付漢城府,檢屍之意,敢啓。傳曰,知道。
又啓曰,罪人李元禎,旣已拿來,卽當推鞫,而館所擧動,在明,其前勢未及開坐,何以爲之?敢稟。傳曰,過擧動後開坐,可也。
有政。吏批,以黃釗爲禁府都事。
朴泰尙啓曰,明日常參·經筵,取稟。傳曰,停。
吳斗寅啓曰,昨日館所接見時,御前通事任相元,離次出外,豫差朴純,不卽替入,至令入侍承旨,代行傳語,殊甚非矣,請竝推考。傳曰,允。
黃儁耉啓曰,守宮假承旨及假注書,郊迎擧動時,曾已差出矣,勅使回還間仍察之意,敢啓。傳曰,知道。
吳斗寅啓曰,啓下上言三百九十四丈內,猥濫七十八張,違格四十九張,合一百二十七張,啓字爻周次,還入之意,敢啓。傳曰,依啓。違格四十九張,仍下各該司。
朴泰尙,以迎接都監言啓曰,昨夕使差備譯官,以翌日親臨宴設行與否,探問於大通官,則兩勅同在山亭,送言曰,京中七宴,盡數設行,事涉煩弊,其中翌日宴,固不可廢,崇政殿宴,則不但本國邀請,俺等亦可以兼行,謝禮餞宴,則本國以俺等來宣皇命,出餞郊外,以致尊敬之意,非俺等所敢辭,此三宴,禮當設行云。臣等以累度親臨館所爲悶,又令譯官等,言於李一善,使之善爲周旋,則一善以爲,俺非不欲盡心爲之,而上副勅,旣已同坐講定,今難輕改云,今朝更爲探問,所答如昨。一善又以兩勅之意傳言曰,昨日査問時,各人罪名,所當議於上前,卽爲照律,而爲慮上體疲勞,不得勘定文書,奉請還宮矣。明日親臨館所缺勘定文書,自上入幕次少歇後,仍行宴禮,宜當云,敢啓。傳曰,知道。
趙嘉錫,以迎接都監言啓曰,大通官李一善,以勅使之意,送言曰,明日各人議罪之時,當考前日已行之例,其文書,豫爲搜得以待云,臣等姑以當爲搜得,而久遠文書,未知其見存,爲答矣,敢啓。傳曰,知道。
又以迎接都監言啓曰,明日親臨擧動嚴時刻,以巳時啓下之意,使通官輩,傳言於勅使矣,敢啓。傳曰,知道。
朴泰尙,又以迎接都監言啓曰,醫官崔有泰,依勅使昨日所言,卽者又爲來見,則勅使求見蒼朮酒方文,有泰書給後退出之意,敢啓。傳曰,知道。
黃儁耉,以武二所差備官,以試官意啓曰,女字擧子金業,六兩入格之後,問其保擧則以爲,渠以鄕曲之人,無相親者,而渠之六寸兄砲手全斗榮,受保以給,着名眞僞,非渠所知。所謂斗榮,捉來推問則以爲,金業,以六寸親,來寓渠家,故保擧人着名,皆是渠之僞造云。莫重保擧單子,私自僞着之狀,極爲痛駭。全斗榮,令攸司依律科罪,金業則別無符同之迹,其單子,爲先拔去,何如?傳曰,允。以上燼餘
上在慶德宮。停常參·經筵。
夜五更,月暈。
下直,白峙僉使丁大祿。
謝恩,護軍李萬實·李齊賢·柳寔,靖陵參奉李熙,參知崔錫鼎。
吏曹口傳政事,以金德遠爲知義禁。
大駕詣館所後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
禁府郞廳,以諸大臣意啓曰,今日擧動後,推鞫當爲開坐,而判義禁閔維重,知義禁鄭載嵩,俱以迎接都監堂上,勢難竝爲來參。判義禁則爲任旣重,査事亦未決末,不可輕易遞代,鄭載嵩知義禁,姑爲改差,其代,口傳差出,牌招察任,何如?傳曰,允。
右尹李翊上疏。大槪,猥陳危懇,乞遞兼帶摠管事。入啓。答曰,省疏具悉。許申私情,已有近規,兼帶摠管之任,今姑許遞焉。
文一所出榜詣闕。
謝恩,判決事李選。
罪人李元禎元情。
院啓,請令禮官,亟罷趙絅先王廟庭之享,以嚴祀典事。措語見上臣以姜萬鐵不可不依律處斷之意,陳啓者,蓋出於討亂賊·嚴邦憲之意也。自上微發欲生之端,而姑無成命,故不爲爭執矣,伏見下鞫廳別判付,則有減死還配之命。臣等非不知聖意之所在,而論以獄體,大有所不然者。萬鐵之當初告變,非有爲國家之心,不過爲範華·元老等所脅驅,而爲死中求生之計耳。及其置對之際,又不爲明白吐實,使凶逆之輩,盡爲漏說,其依違反復之情狀,已不容誅矣。李元成上變之後,又爲元老所援引,累度刑訊,始乃承款,其從前隱諱之狀,畢露無餘,自有此獄以來,陰凶情節,未有甚於此賊者也。萬鐵·元老,互相摘告,同歸一套,則國家之用法,不宜異同,請發配罪人姜萬鐵依律處斷,罪人柳赫然,依前傳旨賜死事。答曰,不允。
府啓,請亟黜趙絅於廟庭配享,以嚴祀典事。請申範華遠地定配事。請發配罪人姜萬鐵依律處斷事。請罪人柳赫然依前傳旨賜死事。措語見上新啓,今月十三日迎勅擧動還宮時,鞫躬節次,通禮官員,趁不傳呼,以致班行顚倒,請當該禮貌官推考。答曰,不允。推考事,依啓。
上在慶德宮。停常參·經筵。
巳時午時,日暈。夜四更五點,月暈。
有政。行判書李尙眞進,參判李敏敍病,參議未差,都承旨吳斗寅進。以趙國衡爲富寧府使,金壽增爲淮陽府使,李觀周爲洪川縣監,缺尹趾善爲承旨,鄭始成爲戶曹參議,韓構缺李選爲大司成,李寅煥爲奉常正,李思永爲直講,缺成震炳爲軍資正,申汝晳爲軍資主簿,缺張梲爲漢城參軍,尹世紀爲兵曹正郞,吳道宗爲監察,許煜爲典牲主簿。
政院啓曰,來二十一日輪對日次,取稟。傳曰,停。
又啓曰,臣等卽詣西宴廳,以請留之意,言於大通官申金,則一善·申金,以勅使之言回答曰,俺等所幹之事已竣,豈敢爲休息仍留之計乎?歸意甚忙,有難聽從云。似當依例別遣近侍·大臣·中使,次第請留矣,敢啓。傳曰,更爲請留,可也。
左副承旨朴泰尙辭職上疏。入啓。踏啓字。
罪人李元禎,刑問一次,不服。
判決事李選上疏。大槪,乞收資級,以重恩典,以便私分事。入啓。答曰,省疏具悉。今玆加資之命,意非偶然,卿其勿辭,從速察職。
罪人李元禎,刑問二次,不服。
傳曰,推鞫姑罷。
獻納申琓啓曰,罪人柳赫然之罪狀,在於伊川屯軍團束之擧。元老承服之招,旣以爲專爲逆柟之地,且曰,與逆堅通書,議定節目云,則凶謀情迹,豈可謂無明白證案乎?不但此也,諸賊之所以藉口而生心者,皆由於赫然,則亦不可不嚴鞫得情者也。特爲賜死,雖出念舊之意,請加嚴鞫,乃是臺體當然,而頃在試院之日,長官以賜死論啓之後,臣於昨日,與長官相會,而適與館所擧動相値,未及商確,事出卒遽,仍前傳啓矣。今聞物議,皆以不爲請鞫,爲大失臺體云,臣旣爲連啓之失,則何敢一刻仍冒?請命遞斥臣職。答曰,勿辭,退待物論。
謝恩,左副承旨黃儁耉,右副承旨趙嘉錫,待敎申曅,同副承旨尹趾善。
持平柳邈啓曰,臣本以庸陋,又己衰耗,臺憲之職,萬萬不稱,而迫於試院之命,冒羞出肅而隨行,今且同僚有故,黽勉詣闕,將傳前啓矣,卽伏見獻納申琓避辭,則乃柳赫然不爲請鞫之失也。臣雖在不參,而今與同僚,簡通相議,欲請其賜死,昏不覺其請鞫之爲是,則臣之所失,與參啓之人無異,臣何敢晏然仍冒臺席乎?請命遞斥臣職。答曰,勿辭,退待物論。
全羅道生員柳景瑞等上疏。大槪,敢陳故相臣鄭澈被誣曲折,因請毁撤鄭介淸祠宇事。答曰,省疏具悉。所陳之事,令廟堂稟處焉。
司諫權□□啓曰,臣在試院之日,得見長官簡通,則乃柳赫然賜死之啓也。臣書送謹悉。昨日出榜之後,始與同僚,相會於臺廳,而日暮忙遽,未及商確矣,卽見同僚避辭,則赫然之凶謀情迹,旣有明白證案,諸賊之藉口生心,皆由於赫然,則不請鞫問,只請賜死,大失臺體,見非物議。臣之所失,與同僚無異,何敢一刻仍冒於職次乎?請命遞斥臣職。答曰,勿辭,退待物論。
大司諫洪萬容啓曰,柳赫然之罪狀,已悉於前後啓辭,今不必更爲煩陳,而賜死之命,蓋出於聖上念舊酌處之道,傳旨旣下之後,遽有還收之命,故臣不勝驚惑,日昨請對之日,乃以仍前傳旨賜死之意,有所仰達矣,卽見同僚避辭,皆以不爲請鞫,大失臺體,爲非。臣之不能執法論啓之失,著矣,臣何敢晏然仍冒臺席乎?請命遞斥臣職。答曰,勿辭,退待物論。
持平李弘迪啓曰,元老承服之招,旣以爲屯軍團束,專爲逆柟,而罪人柳赫然,身爲大將,一聽逆堅之指嗾,擅定節目,則形迹之可疑,未有甚於赫然,嚴鞫得情,獄體當然,而臣於昨日,未及消詳,因傳前啓而退矣。卽者諫臣,以柳赫然,不爲請鞫,而只請賜死,爲罪至於引避,臣之所失,與諫臣無異,請命遞斥臣職。答曰,勿辭,退待物論。
柳景瑞等疏曰,伏以,天下之事,莫難於明是非,亦莫易於辨邪正。事之是非,雖或眩亂於一時,而人之邪正,畢竟難逃於百年。所言之人正,則可以斷其事之是,所言之〈人〉邪,則可以斷其事之非矣。臣等伏見全羅道儒生羅積·安敏孺·吳尙玉·楊夢擧等上疏,或請復立孝廟朝已廢之書院,或請還削仁祖朝已復之官爵,大抵祖述凶邪之餘論,盡是誣罔之詖言,其所贊揚,率多罪累人,其所醜詆,皆是忠賢士。一道多士,莫不憤惋,思欲明辨打破,以正一道之士論,而顧念時勢,有難率爾遽進故也。何幸皇穹默佑,罪人斯得,聖心開悟,离日旁照,斥遠凶邪,政化日新,人情胥悅,此正臣等盡言竭論,明是非·辨邪正之秋也。玆敢齋沐肅敬,冒陳顚末,伏惟垂察焉。夢擧等所以缺官爵者,聖明旣已不從,不必辨論,而缺其請立已廢之書院者,聖明已爲施行缺伏聞故相臣鄭澈,少而受學者,如奇大升宏儒碩士,長而交遊者,有若先臣李缺六七字朴淳之正學直節。是以靑松之喩,大節之褒,缺六七字淸白之操,孝友之行,諸賢之所推許也。惟其天性缺六七字爲人之過,故怨毒叢身,讒鋒蝟集,至以己丑之獄,鍜鍊而成。臣等請就夢擧等元疏,一一辨之。崔永慶之□□,實由於當初逆徒□光秀·鄭八龍·吉三峰,爲大將之招,又有朴延齡等,非吉三峰,乃三峰之招,又有面瘦髥長語喘之招辭,又有鄭大成,宛然吾崔司蓄容□之語。於是飛語喧傳,缺洪汝淳因濟院察訪飛語,据所聞馳缺以崔永慶爲三峰,則拿命始下。於是澈,以委官回啓曰,永慶,以三峰爲號與否,請令兩南監司,覈實以啓,然後隨爲盤問。永慶旣已就獄,澈又於榻前,盛陳永慶有孝友之名,必無與知逆謀之理,宣廟卽溫顔酬酢曰,予見其兄弟間書札,孝友則果似有之。及其置對,永慶自謂與逆賊不通一書云,而逆賊與永慶書,約會於頭流山者,出於渠□□中,自上下其書曰,何其欺罔耶?永慶曰,老昏不省有賢臣缺云云。澈啓曰,老人容或忘之,逆賊文書中,無渠答書,則缺上又下四韻詩一首曰,永慶篋中,有此詩,必是渠之所作,極爲凶慘,爲□□窮問。永慶不知所對,但曰臣素不能詩。澈因啓曰,此詩,戊申年間,傳於都下,而實不知出於誰手。臣亦曾聞之,決非永慶所作也。永慶因此得蒙恩釋。夢擧等,以臺諫再鞫永慶之論,皆出於澈之指嗾,此尤不成說話。蓋當初永慶蒙放之日,上下備忘記曰,永慶自以爲處士,而連通權貴,以其弟目不知書者,至爲臨民,求見朝報,如恐不及,處士固如是乎?天綱恢恢,渠固難逃。永慶之弟餘慶,以諺書缺朝政是非,見搜於其兄之文書,故有此嚴敎,於是臺諫論請,一啓卽允。澈聞卽驚歎,謂沈喜壽曰,一拿永慶,已甚無據,至請鞫問,此輩爲何如也?且書於憲長尹斗壽,責之以不當論,斗壽以不當論,只自歎惜,具一小箚,欲待刑推命下,將以啓救,未幾,永慶缺箚未果上。澈前後救解之疏,昭載於故參議臣己丑錄及故相臣李恒福己丑記事,不啻明白,而夢擧等,乃反謂之搆殺,不亦誣罔之甚乎?汝立伏誅之後,鄭介淸與賊遊山之說,傳播遠近。其時全羅監司洪汝淳,以其眞僞,問于羅州一鄕,則鄕校堂長辛彭年等,皆以的實回報。未幾,臺諫缺與賊親厚及排節義著論二事,論啓,拿鞫介淸。供曰,缺始得與逆賊公座,講校十餘日,他無親密事,自上下介淸與逆賊書曰,有夙欽德義,有懷傾腸,又曰,見道高明,當世尊兄一人而已。仍傳曰,近□道者,何道也,校正時,一見前後絶□之說,無乃近於欺罔乎?且此人缺排節義論,必好與節義相背之士,竝爲嚴問。又命詞官著說,逐條缺布諸鄕校,以正士習。介淸受刑一次,定配北道。其後庚寅五月,賊□性熙文書中,有密記,上問此記從何得之?性熙曰,某年往汝立家,謄書藏置矣。上又問其時汝立獨在乎?熙供曰,坐中有二客,其一,忘其名,其一,前谷城縣令鄭介淸云。於是,介淸還被拿命,而適已死於配所,故事無究竟。大槪,介淸被罪首末,各有次第,而羅積則缺言且排節義之說,初出於多士之疏,再出於臺諫之啓,缺以爲澈之勒加排字於節義上,至以傳敎中,此人旣缺好與節義相背之事之語,爲澈熒惑天聽之語,何其缺鄭彦活之禍,實由於當初鞫廳,妄謂當斬告者,與爲賊□宗□厚,而瞞告而不通書問,或發於儒疏臺啓中,或露於□□□之際,上旣下嚴敎,繼有賜死之命。諸臣震懾,相顧禁默,澈獨手草極陳,以爲我朝二百年,除叛逆外,未嘗殺一大臣,仁厚之風,無異趙宋,今宜遵之,至於再啓力請,竟得減死移配。以此彦信一家,謂澈有再生之德,至遣子協,勞問稱謝缺澈之謫所。白惟讓之死,以其與賊書札中,多有缺且有曰不可道之說,上塗抹以下,鞫廳尙可辨識缺供辭多有誤聞。以此缺命鞫彦信以下,禍將不測,澈從容進啓,以書札間事缺恐非聖世美事。於是,上怒稍霽,竝命除刑遠竄,缺福之招,復爲拿來,斃於杖下。李潑浩之死,以缺及其更拿,與惟讓等,竝命嚴鞫,澈於鞫,倡爲回□以爲,經幄間出一汝立,已是不幸,豈有兩汝立哉?臣等區區之慮,不敢以潑爲同參逆謀也。自上至下專輒之敎。潑與惟讓,惟讓子振民,俱斃杖下。洁隨後就訊,領相李山海,右相柳成龍,同參推鞫。澈以洁,異潑·惟讓,若連日受刑,必至殞命,宜缺刑,則山海起出,成龍不答。澈不得已獨啓請停缺澈之不能容力,亦可知矣。李黃鍾,以缺爲士林之禍,其書見搜於崔永慶文書中,以此被鞫缺亦在澈遞委官之後,缺等,乃謂以潑·洁族黨被缺死,其他誣罔之狀,皆與缺大中爲全羅都事,爲賊涕泣,缺說,傳播遠近,監司缺所色吏,則納招以爲缺安邑婢,相別時涕泣缺啓,正言黃愼缺此於事理,萬萬不近,僚議缺以涕泣行素,論啓,大中,拿囚加刑訊,大中,以詩缺地下若從比干去,此時含笑不須悲之句。是時缺判府事崔滉,欲進達,守慶曰,臨死亂言缺見而不進,大中缺其後,滉竟達於筵中,上震怒,持缺盡拿其子壻弟缺守慶因此遞免,澈請用缺子壻弟姪得免焉,缺參議臣安邦俊所爲記事,可見。澈於此有德而無言缺以曾在古阜時,出穀與汝立,營搆齋舍事,被罪缺以平日汝立相隨,會合山中,且倡衆廢科曰,將亡之國,赴缺等事,被罪。尹起莘,諫院以交結逆賊,詿誤一世,論請削黜,則自上答曰,起莘締結逆賊,極爲綢繆。公論適發,不可只令削黜,當按問其情處之。此等事狀,各在當人情犯,悉由當日睿斷,實非澈之所可容力,而夢擧等,必欲歸罪於澈,則只見其言之誣罔矣。曾在宣廟末年丁未,缺有儒生韓浩者,上疏申救缺獄事,則聖批有曰,此輩平日,推尊逆魁,互相奬詡,終至缺助成鴟張之勢,其締結之狀,書札俱在,其間或出於言官彈論,缺或露於宗黨招辭,在法不得不問,非謂同謀反逆也。缺不爲推問乎?此潑·洁等也,五行缺今夢擧等,乃敢曰,聖心悔悟,大覺爲澈所誤,隱然以聖祖爲眞若有悔於此獄者然,其臆勒聖心,熒惑天聽者,至此極矣。果使當時聖祖,眞以此獄爲冤,有所追悔,則安有如聖批所云者哉?噫,凶逆之狀,未有甚於此賊,其時逆賊文書中,缺且如鄭緝諸賊之招,多納君上之語,推鞫諸臣,不忍書諸案牘,只以耳不忍聞,口不敢聞缺凡有血氣者,孰不欲食其肉寢其皮哉?以此自上,悉治平日右汝立者,斷不容貸,惟彼缺當初自上傳敎曰,大明律,有奸臣籍沒之條,潑等□□之罪,甚於奸臣,籍沒財産。潑·洁旣斃之後,上以潑等屢出逆招,同參無疑,命拿潑母尹氏及諸子而鞫之,潑母,竟以辛卯五月,死於壓膝之刑,澈已於是年閏三月,被讒去朝,而李陽元·柳成龍等,相繼爲委官,實當此獄,則澈之不與,明矣。其後壬辰之亂,澈自江界謫所,蒙恩入行朝,十月,授下三道體察之任出來,與成龍相遇於安州,語及獄事,澈曰,李潑老母弱子,公何不救也?成龍涕泣曰,吾豈不盡力?勢無可奈何。公於其時,擔當獄事曲折,缺如此,則他尙何說?澈曰,然。曺大中,吾亦極力周旋而不能,不得已請用次律云云矣。柳成龍備知其時事,故不敢斥澈,而缺羅德閠疏回啓之辭,可見。李山海,平日推尊李珥,以鄭澈,爲多病痛君子,而澈母,每嘲譏山海,山海深惡之,讒間鄭澈。自上當日之罪澈,實是讒者之效,而一時惡澈者,乘時攻擊,不有餘力。大司諫洪汝淳,欲以三峰之說,歸罪於澈,而自說渠爲監司時馳啓之失,而不得其說,以爲崔永慶·吉三峰缺不過鄭澈,陰囑梁千頃兄弟及姜俔等,使之做出,而缺數行遂引任禮臣等十餘人,欲暴其傳播之所從來,而推官置而不問,惟以輸情不服,嚴加酷刑缺狫掠,呌死迷亂之際,千頃之妻從兄,缺讒說千頃曰,凡殺人之律,當分首從,汝引鄭澈爲首,可以免死,千頃遂爲誣服,果得減死。於是澈竄江界。姜俔則臨死手草短疏,稱曰誣服姜俔云云,繫其衣帶,欲爲死後自明之計。千頃之引澈誣伏出獄也,其所交遊,多往唁,而故延平府院君李貴,獨不往曰,陷長者缺何用唁爲?此乃千頃誣伏之明驗,而夢擧等,反以千頃爲證,所謂欲加之罪,何患無辭?缺數行殿下卽位之初,賊臣鑴·積輩,得志橫恣,專行誣上行私之術,於是夢擧等,求爲迎合之計,以要爵賞而無其術,則遂以澈爲奇貨,祖述山海·仁弘之謀計奸巧,縱橫扇動,皆出鑴·積之肝肺。惟幸聖明,缺惟鑴·積輩,說其附己,竟竊王爵,而缺今幸賊臣伏法,邦政更新,澈之已伸於前者,無事復伸,而惟彼夢擧等欺君陷人之罪,烏得免乎?臣等略陳介淸獄首末於前矣,請復陳其行己學術之一二著見者,以明相玉等誣罔之罪焉。缺十餘行介淸行己之不善,學術之不正如此,而猶享俎豆之祀,僭莫甚焉,故先正臣金長生,陳白於前,故判書宋浚吉,建請於後,竟得毁撤,而國無異議,士有定論,惟彼尹善道,本以陰邪之性,濟其文墨之技,贊揚介淸,則比擬李滉缺七八行今者賊鑴旣敗,浚吉復官,善道之贈爵賜諡,一竝還收,則善惡淑慝之別,於是大明,介淸僭越之祠,豈容獨存?嗚呼,君子與君子,雖異世而同塗,小人與小人,亦異世而一套。浚吉與澈,同道也,鑴與介淸,一套也。自然影響之相及者,缺伏乞聖明,亟命有司之臣,毁撤鄭介淸猥濫之祠,且治楊夢擧·相玉等欺君罔上,侮賢陷人之罪,斯文幸甚,國家幸甚。備邊司啓目,粘連啓下〈是白有〉亦,觀此全羅道儒生柳景瑞等上疏,歷擧羅積·安敏孺·相玉·楊夢擧等,以追削故相臣鄭澈官爵,及數行缺至於仁祖朝反正之初,博詢耆舊諸大臣之議,特命復其爵秩,則朝家之處分已定,士林之是非自明,而乃於五十餘年之後,一種鄕曲無賴之輩,承望積·鑴輩風旨,不有缺聖明業已洞囑其情狀,嚴辭以斥,俾不得售其奸計,則到今更無可論之事,而介淸書院,則因道臣啓稟,該曹覈啓,旣有撤毁之命,積等四人欺誣天聽,傳會邪論之罪,不可無徵勵之道,除因臺啓已削仕版者外,朝官則令攸司一體科罪,儒生,令本道參酌定罪,何如?啓依允。以上燼餘
上在慶德宮。停常參·經筵。
夜五更,月暈廻木星,流出北斗星下,入艮方天際,狀如鉢,尾長三四尺許,色赤。
下直,大丘府使李奎徵。
謝恩,護軍韓聖輔·金峻德,戶曹佐郞鄭浹,洪川縣監李觀周,奉敎李玄紀。
罪人申宗華拿來。
禁府,玄德達拿囚。啓。
大司憲南二星啓曰,臣連參鞫坐,詳閱推案,赫然之事,雖雜出於諸賊之招,而似無明白相應之迹,不若以顯著之罪,克正之法之爲快,故日昨請對時,不請鞫問,而直請賜死矣。今聞物議,大以爲非,諫臣及同僚,相繼引避,臣以當初論啓之人,決不可一刻晏然,而昨日鞫坐罷出之後,身病猝劇,無計起動,經宿來避,所失尤大,請命遞斥臣職。答曰,勿辭。退待物論。
崇政殿勅使接見後,藥房·政院·玉堂問安。答曰,知道。
禮曹,陳奏兼冬至使拜表吉日,來十月二十七日,方物封裹,同月二十四日,改付標。啓下。
禮曹啓曰,傳敎矣。故知中樞府事許潛前日贈敎旨,令吏曹還收後,令奉常寺,改議他諡之意,分付擧行,何如?傳曰,允。
玉堂箚子。大槪,請獻納申琓,持平柳邈·李弘迪,司諫權□□,大司諫洪萬容,大司憲南二星,竝命遞差事。入啓。答曰,依啓。
政院啓曰,武一所試官,以諫院官員不足之故,代送監察矣,今則今科兩所,旣已出榜,諫院一員,差送武一所,何如?傳曰,允。
文科三所出榜,詣闕。
知事趙師錫再度呈辭。入啓。答曰,省疏具悉卿懇。已悉於前疏之批,卿其安心勿辭,從速察職。
府·院前啓,日暮,姑停。以上朝報
有政。吏批,以李翊爲大司諫,韓泰東爲持平,尹敬敎爲獻納,呂聖齊爲大司憲,李寅煥爲司諫,林泳爲持平,李正英爲禮曹判書。
上在慶德宮。停常參·經筵。
夜四更,月暈迴木星。五更,又月暈。
鄭載禧啓曰,小臣館所問安進去,下直。傳曰,知道。
又以迎接都監言啓曰,大通官,以勅使之意,求請長角弓二張,筒箇一部。筒箇則自戶曹覓給,而長角弓則軍器寺,亦無所儲,故以難得之意防塞,則李一善,自言昔年來此時,亦嘗覓去,到今何以持難云。取考庚戌年謄錄,則因都監啓稟,至以內弓房所造者命給,渠之所言,必援此爲例,何以爲之?敢啓。傳曰,依啓。長角弓則當自內弓房出給矣。
又以迎接都監言啓曰,卽者上勅使,與通官輩,同上山亭,射小的矣,敢啓。傳曰,知道。
兵曹啓曰,今閏月二十日,武臣賓廳講書日次,而客使在館,被抄武臣,亦有差備奔走之事,姑停不行之意,敢啓。傳曰,知道。
傳曰,推鞫,姑罷。
政院啓曰,領議政金壽恒,右議政閔鼎重,戶曹判書閔維重,來詣請對矣。傳曰,引見。
大司諫李翊啓曰,臣自少善病,本非完人,而最是風頭之痛,爲目今切急之患。頃於試院之役,晨起夜罷,重感風寒,以致症情轉劇,僅得復命,還家之後,毒熱流注,仍成齦腫,一夜之間,牙頰盡浮,頭腦如劈,精神昏暈,叫苦痛楚,實難堪耐,不意此際,遽叨新除,繼有召命。適値朝家多事,言病非時,揆分畏義,不得不忍死趨詣,忝竊之懼,姑不暇言,而以此病勢,陳力無望。且臣忝本職,情跡不安,旣犯違慢之罪,方在問備之中,不可一刻仍冒,請命遞斥臣職。答曰,勿辭,退待物論。
持平林泳啓曰,伏以,臣在試所,重發脚腫,昨暮詣闕退出之後,痛勢益苦,步履極艱,此際猥叨新命,召牌遽降,不敢不扶曳出肅,而第臣前所被專經不通,朔篆不書之推緘,今皆未經勘斷,不容一刻冒居,請命遞斥臣職。答曰,勿辭,退待物論,推考蕩滌。
大司憲呂聖齊,掌令朴元度,持平林泳啓曰,本府以趙絅配享追黜事,備盡論列,而兪音尙閟,伏不勝悶鬱焉。廟廷配享,至嚴且重,苟非君臣一體,契合昭融,上下相須,功業表著者,莫敢與論於從與享之列,從古及今,班班可考而知之。今此趙絅之配享先王廟廷,出於當時議臣,藉重其一疏,以誤國家莫重莫大之典者也。絅在先朝,未嘗一日立於朝廷之上,先王不識絅爲何狀人,而絅之疎遠於先朝之狀,亦殿下之所洞燭。旣無際遇功業之可言,乃以一疏之故,躋之於廟庭之享者,千古之所未有也。其害於義理,乖於事體,無過於此,而大拂於公議,貽譏於後世者,爲如何哉?今以旣配還黜,爲重難,而强配其不當配之臣,以壞閟宮配食之典,則其是非輕重,豈不較然矣乎?況旣黜追黜,又有前史之可據,尤非聖明所可持難者也。請加三思,亟黜趙絅廟庭配享,以嚴祀典。請申範華遠地定配。請罪人萬鐵依律處斷。請罪人柳赫然嚴鞫得情。措語見上新除授持平韓泰東,時在京畿廣州地。請斯速乘馹上來事,下諭。答曰,不允。下諭事,依啓。
大司諫李翊,正言成虎徵啓曰,請罷趙絅配享,以嚴祀典。請發配罪人姜萬鐵依律處斷。請鞫廳罪人柳赫然嚴鞫得情。措語見上新除授獻納尹敬敎,時在公淸道尼山地。請斯速乘馹上來事,下諭。答曰,不允。下諭事,依啓。
奉敎李玄紀辭職上疏。入啓。答曰,省疏具悉。爾其勿辭,救護母病。
禮曹判書李正英辭職上疏。入啓。答曰,省疏具悉卿懇。卿其安心勿辭,從速察職。
大司成李選辭職上疏。入啓。答曰,省疏具悉。卿之文學,允協國子之任,卿其勿辭,從速察職。
咸鏡道幼學玄象規上疏曰,伏以臣,生長窮荒絶漠之鄕,望君門,雖隔弱水,雨露所濡,幸蒙生成之澤,日月高懸,咸仰照臨之明,願小須臾毋死,實是邊氓之至情也。若失窮閭蔀屋之下,匹夫愚婦,不得其所,訴冤無路,則尙且爲病於博施濟衆之仁,況一邑之弊,守令不敢變通,一道之弊,道臣不能變通,絶塞民情,不得上達於九重之天,則其失所抱冤,矣但匹夫愚婦,而有傷於聖主不忍人之政,爲如何哉?遐方民庶,有難齊會闕下,合辭呼籲,臣敢以一身,裹足遠來,條陳弊瘼於疏後,以備乙覽,猥越之罪,臣無所逃,倘蒙採納,以紓一隅民患,則臣雖朝奏夕死,亦所甘心,謹昧死以聞。一,朝家事目內,婦女嫁良人·公私賤所生,屬之驛役。遐方之人,雖未知法典之如何,而驛女之嫁良夫所生,則屬之於良家,公私賤所生,則屬之於公私賤者,其來久矣。嫁良夫所生者,累世良役,或爲出身,或通仕路,一朝刷屬驛役,呼冤之聲,載於道路,有不忍聞。至於嫁公賤所生,爲各邑奴婢者,今還屬驛,則其失所離散之狀,雖不足恤,官家許多使喚之役,誰復當之乎?列邑難堪之弊,有不可言。嫁私賤所生,則本土私奴婢數小,樵汲不備,故一奴婢之價,至於正布百餘匹,毋論買得,累世相傳使喚,到今奪而屬驛,貧寒無故之民,一朝失業,號泣道路。況鄕校奴婢,則與他公私賤,輕重有別,而混同屬驛,將無以守護聖廟,事之不便,未有甚於此。況奸猾驛吏等,乘時圖利,橫侵不干人之弊,無所不至,此出於驛女之名,初不錄案,而到今久遠之後,始行刷出之擧,故査覈之際,無所考據,夤緣作弊之致也。從母屬驛之法,雖難廢閣,自今驛女,一一錄案,以爲日後考據之地,而申飭吏民,人皆知國法之當然而後,驛女之嫁良夫與公私賤所生,始爲屬役,則民人之呼冤,必不如今日令出於不意之比也。一,新設吾衛之事,遐方無識之人,未知得失,而本府自前作隊元軍,至於八哨。到今皆屬於兵營,而加得五衛軍,則國家選兵之策,莫善於此,然所謂五衛軍者,不是閑遊隱漏之人,本府軍士保人·各色雇工·出身·武學·率丁及海船沙格皆入,而獨兵營軍保,不爲擧論,已甚不均,而軍保·出身·武學·率丁,自祖宗朝,分等定給,使其戶保,相資保存者,意非偶然,而今若保人·率丁,盡入五衛,則爲戶首者,盡失其保,莫重軍役,將何以支堪?況戶首若老病,則擇其保人之壯實者陞戶,自是法例,而各自爲戶之後,則老病之輩,將何以充定乎?至於各色雇工,自祖宗朝定給者,意實有在,而到今無遺見失,則一道人民之冤,無過於此。至於海船漁父之設,最爲苦重,故隨其船之大小,定給役軍,以爲應役保存之地。今若格軍之壯實者,無遺抄定五衛,則被抄者,皆棄本業,而老弱餘存者,將不堪其役,擧有離散之心,官家之不成貌樣,雖不暇論,而每朔進上,將何處責出,南北漕運,復使誰當之乎?以此言之,則元軍之外,加設五衛,雖出於國家備禦之責,民人之怨,國家之害,無大於此。特察行虛名受實害之由,以束伍元軍,移定五衛,一如六鎭之例,軍保·率丁,各色雇工·海船沙挌等,勿令充定,以遵祖宗朝法意,則民人幸甚焉。一,驛路之於國家,所關莫重,故自祖宗,三等馬位田畓奉足,優數定給之外,別樣顧恤者,無非使得保存之意,而近年以來,察訪,差以武弁,使之作隊,則此不過搜得馬戶外隱漏人之意,而爲察訪者,不顧馬戶虛實,只以作隊勤實,爲要功利己之資,擇其年少壯健之人,盡爲作隊,而馬奉足,則皆以老弱不實之人充定,且其元數,太半不足,莫重驛役,其可以若干老弱當之乎,驛馬改備之價,又從何責出乎?作隊之軍,雖或精銳,敵未及境之前,國家先受其害,此實今日莫大之弊。別遣剛明官,按其驛案,考其虛實,則驛卒作隊之弊,昭然可知,此不可不趁速變通者也。一,北路異於他道,人民鮮少,生産有限,而每年軍保闕額,充定無已時,定數搜括之際,丁壯旣盡,繼之以兒弱,兒弱旣又盡,繼之以赤子,尙且不足,刑獄隨之,有同龜背括毛,雖生髮未燥之兒,罔或敢匿,故民人之生男者,自謂大不幸,若不棄之於丘壑,則出爲僧人,國家之失民,職由於此,而軍簿所隷,率多襁褓少兒,則其於軍政,亦何益哉?民人之呼冤,軍政之無實,莫此爲甚。待其生産稍長,數三年一度,搜括充正,故庶慰倒懸之民心也。一,兵使支供,在前,兵使在本營,則鏡·明·吉三官,輪回支供,在行營,則富寧以北六官,支供矣,中間,明·吉之民,以輸運有弊,上言,相替屯田於本府境內,以備支待,而兵亂之後,屯田之規又廢,今爲本府獨當之規。其支供之物,固不可毛擧,而原其大槪,則一年所用米麵·饌物·簟席·柴穀草·黃蜜·塗壁·窓戶所入紙地等物,以粟計,少不下數三百石,而衙舍修治之役,不在其中,各處使喚之人,又不知幾許名。行營數三朔留住時,尙且六官,輪回支供,其規尙今不廢,而恒留本營時支供,使本府獨當,本府之民,抑獨何罪?況評事支供,又是他邑之所無,以本府凋弊之力,萬無支吾之勢。明·吉兩邑輪回支供之規,雖不可復,本府偏近富寧府,輸納於行營之物,移納本府,以爲補用之地,似合事宜。本府各色貢物中,隨便蠲減,以便生民,亦或一道,惟在朝廷之裁處也。一,本府地勢,東西甚狹,南北最遠,有三站六堡,撥所五處,烽燧八處,故大賓往來時,出役之浩繁,烽軍·撥軍充定之許多,一路各邑之所無,而人物凋殘,一人之身,軍役之外,莫不有數三役,營府各處,晝夜奔走,少無閑歇時,而兵營軍士,則安閑無事,勞逸不均。且本府官奴婢,當初分而爲三,一分屬於兵營,一分屬於行營,一分屬於本府,而目今行營奴婢,多至五百餘名,本營則三百餘名,而本府奴婢,則身役偏苦之中,加之以死亡老弱殘疾,立後者未滿百口,營府支供使喚之役,及大賓三站六堡出待之際,一人雖兼十事,猶患不足,安可望無弊無事,以成官家貌樣?今若除出行營數多奴婢,移屬本府,兵營軍士,亦令與本府軍民,一體應役,以爲營府所屬勞逸平均之地。備局粘目內,鏡城儒生玄象規,以北路弊瘼最緊者六條,千里上京,臚列陳疏爲有矣。上疏陳三條〈一〉,驛女子孫推刷事也,一,五衛復設事也,一,驛奴作隊事也。此皆近年朝家之所申明,而外方官吏,或不解令甲本意,或於奉行之際,專昧方便裁量之要,致有法令中滯,兵民俱怨之端,誠可寒心是白遣果,疏中所謂驛女之嫁良夫所生,則屬之於良,嫁公私賤所生,則屬之公私賤云者,乃是半知半不知之言是白如乎,驛吏娶公私賤所生者,女子則屬之於公私賤,固是事目,而驛女之嫁良夫所生男子,則仍爲驛吏,女子則仍爲驛女,本無屬良之法文是白乎等以,戊戌年諸大臣收議內,驛吏良妻所生女子,雖嫁私賤,其所生,豈有與奴良妻所生,一體施行之理乎?作爲私賤,殊甚不當。孝廟朝判付內,依議施行亦爲白有旀,甲辰年間,因高山察訪李之馨狀啓,本司回啓,驛吏所生女子,旣不載於形止案,與驛卒所生有異,雖癸卯以前從夫役者,公私賤各令推還事,令該曹定式,則兵曹覆題內,驛吏聚公私賤所生,從夫役者,又令盡歸於本司本主,則紛紜之弊,有不可勝言。今且定其年限,癸卯以前驛案載錄,吏奴娶公私賤所生女子,仍存驛役事,更爲定奪爲白乎矣,此則專指驛吏奴之娶公私賤所生是白遣,非謂驛吏良妻所生,驛女之交嫁私賤之事是白去乙,第因前後事目,條貫雜錯,解見未易哛不喩,與良人交嫁者,旣欲自免其驛役,公私賤之主者,又欲攬取驛屬,作爲自己奴婢,以私心私見,妄相附會於事目所載之外爲白齊,京外爭訟,轉益紛拏,極爲可駭爲是置,今若爲此北役陳廢之言,又改法文是白在如中,其流之害,將必至於驛吏之豪悍者,擧歸良役,貧弱者,盡爲私賤,傳命之路,蕩殘莫救是白在乎,更令本道監司,將此前後事目中本意,申明開諭南北各驛,驛女錄案一事,亦爲着實擧行爲白乎矣,其中若果有冒稱久遠驛女之子孫明白文書證援,而有所爭訟是白等,一一摘發,按汝科罪,以杜冒屬之弊,宜當爲白乎旀,疏中所謂元軍加設五衛,雖出於國家備禦之策,民人之怨,莫大於此云,亦是不識朝家設五衛之本意之言是白如乎,所謂五衛者,本是祖宗朝所定兵制,而卽今制勝方略中,六鎭舊法,亦爲詳載爲白有置,一自壬辰亂後,諸道鎭管一廢,五衛之制,亦皆變爲束伍爲白有矣,惟只北路,初不變更爲白有如可,向者金汝水爲兵使,始罷五衛,別設一營將,凡六鎭及各鎭堡軍兵·出武之類,竝皆編于束伍,此邑之哨,或隷於彼邑之私,此邑之私,或屬於彼邑之部,旣失保聚之便,徒有分移之苦,旣流之弊,亦將必至於沿江諸鎭,散落危弱,皆不能自守乙仍于,朝家之罷束伍而復五衛者,不過欲令如慶源爲左衛,則其府使,自專慶源一衛之兵,以守慶源之城,如鍾城爲前衛,則其府使,自專鍾城一衛之兵,以守鍾城之城而已,本無鏡城府軍保·雇工·出武·率丁·海船沙格,竝定爲軍之令是白乎旀,又無兵營軍保,獨停勿論之事目是白去乙,疏中力詆五衛,縷縷辭說,全以此爲主爲白有臥所,此必柳斐然,於前日改法之初,本營所屬束伍革罷之後,除元軍之還歸五衛者外,又復搜括諸邑,加設別部親兵,致有此等怨謗爲白有置,同軍者及兵屬軍役而落漏者,無益於軍政,而有害於齊民者是白去等,竝令兵使,一一詳査啓聞,亦復條列利害,稟旨朝廷,以竢處分是白乎旀,疏中所陳輸城驛卒作隊之弊一款段,前日監司尹堦,亦嘗馳啓請罷爲白乎矣,當初朝家之武弁差遣察訪,使之團束馬戶外丁卒者,意有所在是白如乎,若以平常無事之日,嶺外使命,安意馳驟之時論之,則騎從僕御之或不足於前後呵護者,實涉昧沒,不無生事本驛之弊是白乎矣,萬一邊境有事,則列鎭寡弱之民兵,旣皆城守之後,則內地雖有數處關阨,實無可以分守之兵,此時如有已經操鍊,已習砲射者數十百名,必勝於徒杖馬箠,亦可以助我軍聲。況今邊上之人,雖以婦女,亦皆習騎習射是白在如中,數多驛卒之中,抽出作隊,未見其不可。此乃朝家初令作隊之本意是白去乙,其時爲察訪者,欲以驛卒,別作一營,抄送作隊之數,至於一千三百餘名乙仍于,馬號主丁,亦多被抄,驛規兵制,兩相肘掣,前頭若有逃故,尤無塡闕之勢,來自北路者,人人言之爲白臥乎所,試令本道兵使,聚點驛卒之已作隊者,且與驛案元數,較量多少,必使抄選之數,不至於大妨本役,或三哨二司,或五哨一司,酌減其額,以務精爲急,則今此作隊之擧,元非必不可行之事,而終必賴之是白置,依此擧行之意,監司處,竝以分付爲白乎旀,象觀疏中下三條,一則間三年搜括良丁事也,一則富寧府行營支供之需,移納於鏡城事也,一則除出行營奴婢,移屬鏡城兵營,軍士亦與本府軍民,一體應役事也。邊土蕭條,生齒不繁,而年抄歲簽,搜括不已,則如內地民戶衆多,尙且有侵及襁褓之事是白在如中,六鎭難堪之弊,不言可想是白乎矣,歲抄之法,每年擧行,八路所同,而獨於北關,論令間年抄定,事體不當兺不喩,他道亦必慕效續請,終必至於盡變舊制而後已,有難聽施是白乎旀,其餘兩事段,遠外物情及本處流來事例,難以遙度懸斷,竝令本道兵使,詳覈啓聞後處之,何如?
奉敎李玄紀疏曰,伏以,臣之老母,素以虛羸之人,衰謝之境,疾恙侵尋,居常呻吟,委頓度日矣,近緣家間憂患孔棘,晝夜煎灼,久廢食飮,自昨昏後,病勢猝劇,寒熱顫掉,昏眩不省,落身床席,氣息奄奄,而臣縻繫職事,不得躬自救護,臣心罔極,玆敢冒死呼籲於孝理之下。伏乞聖慈,俯賜矜察,亟命鐫遞臣職,俾得專意救護,以伸人子之至情,無任涕泣祈懇之至,謹昧死以聞。答曰,省疏具悉。爾其勿辭,救護母病。
兼禮曹判書李正英疏曰,伏以,臣以無似,忝叨六卿之列,于今十年,自顧前後,涓埃無補。宜自退休,不益其罪,而古人致仕之期,尙隔數歲,强扶衰疾,黽勉隨行,不意今者,新命遽及。宗伯爲任,地望甚重,決非如臣愚魯無狀者,所可堪當,聞命驚惶,罔知所措。臣之平生,不敢盡陳於紸纊之下,而臣不但於仕路,人望素輕,且有勒加莫白之疵累,凡有除拜,文武蔭通仕之地外,或已除而見斥,或見擬而逢辱,若使臣少有廉恥,則何可至今厠迹於朝端也?此臣所以新命之下,不敢安心承奉者也。伏願聖明,天地父母,察臣狼狽之甚,亟命鐫改臣新除職名,以安微分,不勝幸甚。臣所當縮伏,以竢公議,而卽今客使在館,朝家多事,掌禮之任,實非等閑,玆敢冒萬死大聲疾呼,臣罪萬死,臣無任惶悚竢罪之至,謹昧死以聞。答曰,省疏具悉卿懇。卿其安心勿辭,從速察職。
大司成李選疏曰,伏以,庸資凡品,最在人下,而聖眷曲被,榮授荐加,每捧除書,惶駭靡容,愧懼之極,若隕淵谷,不料今者,又有國子長官之命。噫,是職也,又何以及於如臣者哉?夫敎胄之任,其責素重,而遴揀之愼,有倍往時,苟非才望,莫宜居之。況如臣諛聞,專乏詞學,卽同朝之所共知也。其何敢徒事貪戀,苟焉冒居,以招不稱之譏,終速僨敗之誅哉?臣雖至愚,自知則明,反復思惟,決知其不敢。加以閱旬試院,宿疾復作,痰火轉劇,食飮全廢,委頓床席,無望起動,雖欲就列,其道無由,不得不仰首呼籲。伏乞聖慈,俯察微懇,匪循飾讓,亟命遞臣所授本職及兼帶備局提調,俾無虛帶曠官之弊,公私幸甚。答曰,省疏具悉。卿之文學,允協國子之任,卿其勿辭,從速察職。以上燼餘
上在慶德宮。停常參·經筵。
政院啓曰,宰臣副護軍李重信,馳往問安,則勅使答以俺等,國王德分,無事經宿,而每遣宰臣下問,不勝感激云矣。敢啓。傳曰,知道。
又以迎接都監言啓曰,副勅使,求得加西木四箇,通官四人,各求二箇,合十二箇。以該曹所儲覓給之意,敢啓。傳曰,知道。
又以迎接都監言啓曰,上·副勅使禮單馬四匹,無弊入給之意,敢啓。傳曰,知道。
又以迎接都監言啓曰,以備局啓辭,都監堂上·都監郞廳,竝爲仍察事,允下矣。都監應行諸事,一依在館勅使時例,擧行,何如?傳曰,允。
又以迎接都監言啓曰,昨日兵曹判書金錫胄,大提學李敏敍,來詣都監,令譯官再三往復於勅使,講定奏文文字。今日謄出草本,竝與勅使所出送本草而入給之意,敢啓。傳曰,知道。
禁府啓曰,同知李旰,統制使全東屹,江界府使鄭德謙,拿問處置事,傳旨啓下矣。李旰,方待命於本府,卽爲拿囚,而全東屹·鄭德謙,時在各其任所,依例遣府都事·書吏,拿來,何如?傳曰,允。
政院啓曰,近年以來,三名日方物物膳,每因凶荒,未免權減矣。今年則雖有晩節之雨,各道農事,不至如已往之凶歉,其在享上之禮,久廢不行,亦甚未安。今年冬至各爲始,各殿方物物膳,依舊例封進事,知委,何如?傳曰,允。
又以禮曹言啓曰,勅使二員,以陳慰使出來云。遠接使·問禮官齎去儀註事目,及一路迎餞慰使迎勅宴禮·茶禮等事,不可續續煩啓,一依今番勅使時例,直爲磨鍊擧行之意,分付各該司,何如?傳曰,允。
又以兵曹言啓曰,二勅之行,今月十一日起馬,來月初三四日間,當爲渡江云,平安道補把咸鏡驛馬四十匹,黃海道補把江原道驛馬二十匹,依前例急急分定,罔夜入送之〈意〉,兩道監司處,撥馬指委,何如?傳曰,允。
又以備邊司言啓曰,兩西今年農事,又未免凶歉,而數月之內,客使疊到,站上接待之費,民間責應之勞,俱極可慮,不可無顧濟之道,依前來勅行時例,管餉耗米平安道二千石,黃海道一千石,特爲題給,何如?傳曰,允。
又以備邊司言啓曰,二勅之行渡江之期,似在開月初三日間云。遠接使·問禮官,令該曹卽爲差出下送,迎接都監館伴以下,竝以前差人員任察之意,分付,何如?傳曰,允。
傳曰,推鞫姑罷。
又以刑曹言啓曰,文科三所,設場於本曹矣,今已罷場還入之意,敢啓。傳曰,知道。
傳曰,陳慰勅行之越江,當在於査勅未渡江之前,其間日子不遠。中路問安中使,不必別爲差送,以回還時問安中使,兼爲下送,宜當,分付該曹,禮單等物,趁卽磨鍊以入。
傳曰,今此査勅之行,未急回程,而又有陳慰客行。西路接待支供等事,不無難支生梗之弊,言念民事,誠甚可慮,令該曹,遠接使,趁卽差出下送,兩西未赴任守令,亦爲催促給馬發送。
領·右相啓曰,右副承旨趙嘉錫,昨日榻前奏事之時,因刷還事,至擧大臣之名,直爲論斥,有傷事體,而其大意固好,不欲摧折,置而不論矣。今日鞫廳之坐,臣等言及其不當之意,則嘉錫援引不近之古事,奮然爭辨,責其損失體面,則又卽起出,擧措顚倒,不可無規正之道,趙嘉錫,從重推考,何如?答曰,昨以刷還事,論斥大臣,有同庶僚,揆以事體,誠甚不當,而予亦只示未安之意而已,不加警責矣,今觀啓辭,不勝駭然。其前後輕犯大臣,損傷體面,莫此爲甚,趙嘉錫,罷職,一以示敬大臣之道,一以爲警責之地。
大司憲呂聖齊,掌令朴元度,持平林泳啓曰,請亟罷趙絅廟庭配享。請申範華遠地定配。請姜萬鐵依律處斷。請柳赫然嚴鞫得情。措辭見上鞫廳罪人申宗華請刑啓辭,以李雲徵一體徒配事,命下矣。宗華自明之事,類不可取信,而再出於諸賊之招,被告之緊重,旣非雲徵之比,至於體府復設之論,則渠之所自明者,只稱挺時之誣陷,而未有明白證據,則直施徒配之律,實有乖於王法。鞫廳之再請鞫問,允合按獄之體,而依前判付擧行之敎,又出意外,臣等竊惑焉。當初定配於邊遠者,亦出寬貸之典,而及今更出賊招,而拿來之後,不爲一番鞫問,降以徒年,移配於偏近之地,揆以獄體,寧有是理?聽聞所及,莫不疑訝。前後情狀之虛實,不可不究覈而處之,請罪人申宗華,還收徒配之命,嚴鞫得情,以重獄體。近年以來,貪風大熾,賂賄公行,瞻聆所及,莫不寒心。同知李旰,爲平安兵使時,黑貂裘一領,送於賊積家,軍木三十同,魚物十七駄,輸送京中,以事權貴。統制使全東屹,穀物二百石,送於賊積家,馬鞍十七部,一時造作,以爲應求之用。江界府使鄭德謙,剝割土民,聚斂人兵,載送賂遺,不知其數,曾爲公淸水使時,舊頹船,送於閔姓卿相家,犯禁松木,稱以屬公,造成妾家於洪州地等說,日昨筵臣,陳達於榻前,此非泛然風聞之比,而事之可駭,莫此爲甚。若不査覈實狀,繩以重律,則將無以勵廉恥而徵貪婪。請同知李旰,統制使金東屹,江界府使鄭德謙,竝拿問,明査處置。答曰,不允。申宗華事,已諭於鞫廳之批,勿煩。末端事,依啓。
大司諫李翊,正言成虎徵啓曰,請亟罷趙絅廟庭配享。請姜萬鐵依律處斷。請柳赫然嚴鞫得情。各衙門之稱以轉販,托公營私,爲近日痼弊,誠可寒心。向者守禦廳,載送諸邑物貨於各道兵·水·統營,勿論本貨貴賤,價本勒令從優,承望之徒,隨其物力豐薄,多寡不一,而其中慶尙兵使元相,象毛一斤之價,折之以三十兩銀子,論以市價,不啻什倍,而又稱以別封,加送五十兩銀子於大將本家,十目所視,欲秘難掩,人言藉藉,久而未已,其乘時衒能,媚悅權貴之狀,殊極痛駭。前統制使尹天賚,曾在統營時,聞其子就商,見塞於將領之選,輦致重賂於一二權門,以爲解憾媒爵之地,如豹皮·鹿皮·刀劍數十種物目,其時士夫,至有目見而言之者。其貪饕善事之罪,不可不嚴治,以懲他人,請前慶尙兵使元相,前統制使尹天賚,竝拿問,明査定罪。答曰,不允。
吏曹啓曰,承旨有闕,政事,取稟。傳曰,明日爲之。
左議政鄭知和箚曰,伏以臣,昨於鞫廳,猝然寒戰,手足闕冷,精神昏瞀,扶曳還家,達夜叫苦,末由起動,決無供職之勢。伏乞聖慈,俯賜諒察,亟許遞免臣職,俾得及時調治,千萬幸甚。
戶曹判書閔維重疏曰,伏以臣,昨於前席,重被近臣之指斥,浼褻天聽,羞辱朝紳,惶懼慙恧,靡所容措。退竊惟念,持身無狀,冒犯科條,人言之來,實所自取,反復循省,尙誰咎哉?惟宜蹙伏私室,恭竢譴罰,而適當討逆之日,忝在按獄之列。事體至嚴,不敢猥引私義,抗顔冒恥,來詣鞫廳,狼狽至此,尤增悶蹙。伏乞聖明,俯諒危懇,亟遞臣職,仍治臣罪,公私幸甚。答曰,省疏具悉。旣往之事,卿不必爲嫌,卿其安心勿待罪,從速行公。
答左議政箚曰,省箚具悉卿懇。卿之疾病如此,予甚慮念。未參鞫獄,別無所傷,卿其安心勿辭,從容善攝。仍傳曰,遣史官傳諭,遣御醫看病。以上燼餘
上在慶德宮。停常參·經筵。
夜四更,月入東井星。
傳曰,領·右相引見。
政院啓曰,守禦使趙師錫,來詣請對矣。傳曰,引見。
上御興政堂,引見領議政金壽恒,右議政閔鼎重,守禦使趙師錫。右副承旨尹趾善,注書安世徵,記注官尹葕,記事官曺夏卿入侍。
上以使臣別單狀啓,授金壽恒讀之。至與張孝禮問答一款,上曰,觀此孝禮發明之狀,則吳始壽做出之事,明白無疑,積之當初不問於孝禮者,亦可知矣。以我國臣子,而做出不忍聞之言,誠不勝駭惋痛迫之心矣。金壽恒曰,乙卯二三月間,臣待命江上,故未能詳知此事,而人言吳始壽,不爲狀啓而陳達於榻前云,然乎?上曰,乙卯三月慕華館擧動時,吳始壽請對啓達矣。其後備局引見時,許積亦以此言陳啓矣。閔鼎重曰,觀此狀啓,則做出情狀,昭昭難掩,凡爲臣子者,孰無憤惋之心乎?上曰,此非尋常罪人之比,不可使禁府,循例問之。吳始壽拿來推鞫,其時差備譯官朴廷藎,爲先究問,可也。尹趾善曰,鞫廳設於何所乎?上曰,今番鞫廳,已畢,處所,仍前爲之。上曰,當初元老·萬鐵之所隱諱者,得因李元成之發口,凶逆之漏網者,皆已伏法,則元成當有別樣論賞之擧矣。金壽恒曰,李元成發告,雖在於元老等上變之後,而元老·萬鐵之當初隱諱情節,實因元成之告,而畢露無餘,則其功固爲不少。且元成,因他人,得聞元老之有隱情,不勝憤慨,有此上變,則其爲國之誠,實非元老輩不得已上變之比矣。閔鼎重曰,初因元老之不盡吐實,治獄猶有所未盡痛快者,元成告變之後,首末情節,畢露無餘,中外人心,莫不爲快。比之於辛卯年申琥等之功,似爲尤矣,而旣與當初首告之事有別,則雖不可錄勳,自上斟酌論賞,似宜矣。上曰,錄勳則雖不可爲之,特爲超二資,令該曹相當職除授,逆家財産田民,亦爲量給,可也。金壽恒曰,趙彬則似不可不罪矣。閔鼎重曰,趙彬,初雖不知逆情,而獄事旣出之後,知元老之有隱情,言於元成,使元成告之,而渠則不爲發告。雖不可以重罪罪之,不可全然置之矣。上曰,此與同日逆黨者有異,且功過相準,特爲置之,可也。金壽恒曰,趙嘉錫隨事盡言,自是長處,有懷必達,言多可取,故日昨入侍時,至於刷還一事,其言則是,而擧名大臣,事體不當,故昨於鞫廳之坐,略言其意,則引以不近之古事,而辭氣憤戾,擧措顚倒,故以事體上請推考矣,至於特命罷職,誠爲過重矣。閔鼎重曰,請推之意,只爲其有損於事體,而以言事而罷其職,則似有害於言路矣。上曰,趙嘉錫不諱之誠則可尙,而至擧大臣之名,直爲論斥,事體不當,故特罷其職,以示警責之意耳。上曰,近觀諸賊之招,其所生心造意,無不假托禮論,以爲圖濟兇謀之地。頃者大臣,亦嘗以此爲言矣,今此使臣別單中所載前日所云云者,又皆出於欲爲擠陷宋時烈之計,誠爲痛心。宋時烈,職牒還給,可也。守禦使趙師錫曰,南漢城操,近緣連歲凶荒,停廢已久。今秋操習,似不可不爲,而不但臣以伴送使,明將西下,勅使先聲,又爲出來。當此畿邑出站多事之時,勢難竝行,今秋城操,姑爲停止,待明春爲之,何如?上曰,今秋則事勢如此,雖不可爲之,而莫重操鍊之擧,不可每每停廢,待明春擧行,可也。師錫曰,在前不得操鍊之時,則分送從仕官及中軍別將於京畿·江原等道,點視軍兵矣。今亦待秋收畢後,卽爲分送各邑點閱,何如?上曰,依爲之。師錫曰,前守禦使閔熙,稱以轉販,本廳軍需,分給於京外各人,其數多至銀子五千餘兩,以雜物折價以給者,亦不下三千餘金,而無一收捧,故臣授此任之後,多般督徵,而所捧之數,亦不過三百餘兩,蓋緣各道及刑曹·漢城府,本廳關文,視之尋常,初雖捉囚,旋卽放釋,不肯着實擧行之致。若此不已,則莫重近萬軍需,終無畢捧之期,誠極寒心。申飭各道及刑曹·漢城府,此後本廳所囚各人,切勿徑先放釋,使之一一督徵,期於畢捧,何如?上曰,依爲之。師錫曰,今春勅使時,遠接使閔黯,有勅使見撥輒驚之狀啓矣,今使驛官,問于李一善,則一善曰,其時皇帝,有遣使致祭於白頭山之意,欲爲借路於朝鮮,故俺等來此之後,慮或有此事,而有何見撥輒驚之事?云矣。上曰,其事不無苗脈矣。尹趾善曰,下番申曅,以傳諭事,出去未還矣。以兼春秋入侍,事甚苟簡,申曅,請推考。上曰,因公事出去,勿推,可也。趾善曰,富寧府使閔暹,爲統制使,閔暹到任然後,全東屹,當爲拿來,新除授富寧府使,催促發送,何如?上曰,數日內,催促發送,可也。大臣旣出後,上招命尹趾善曰,金益勳·申範華·李元成,依靖社功臣別單例施行,而此外有功勞人,元勳,相議抄啓,可也。
有政。吏批,判書李尙眞,參判李敏敍,都承旨吳斗寅進。以崔錫鼎爲承旨,李翊相爲右尹,李玄錫爲校理,申琓爲副修撰,金衡重爲安奇察訪,尹理濟用正,洪處宇爲造紙別提,柳之發爲江界府使,安縝爲兵曹參知,李集成爲刑曹佐郞,尹挾爲健元陵參奉,尹誠敎爲昌陵參奉,尹垿爲禁府都事。學錄單,金以鉉。知製敎,趙持謙·林泳·李秀彦·李彦綱·李墩·李玄錫·洪萬遂·權斗紀·朴致道·韓構·沈濡·韓泰東·安厚。慶基殿參奉張儘,南別殿參奉李柱吉,相換。左尹李翊相,右尹金益勳,右副承旨尹趾善,同副承旨崔鼎錫,兵曹參議安縝,參知朴純,通政林希逸·鄭希愼,今加嘉善。年八十老職,前都事朴之屛,學生金世祿,今超通政。年八十老職,江界府使柳之發,今加通政。
兵批,參知崔錫鼎,右承旨崔逸進。閔暹爲統制使,洪萬容爲副摠管,朴瓚爲南陽監牧官,崔後亮爲僉知,朴之屛·金世祿爲副護軍。統制使閔暹,今加嘉善。
政院啓曰,李元成,今日政,加資下批事下敎,而吏批政官,旣已罷政出去矣。政官,更爲牌招開政乎?傳曰,依爲之。判書李尙眞,參判李敏敍,左副承旨黃儁耉進。兵批,判書金錫胄,參議安縝,參知朴純,左副承旨黃儁耉進。出身李元成,今超嘉善。
吏曹口傳政事,以權胄爲禁府都事。引儀李箕錫,禁府都事鄭治,相換。
崔逸,以迎接都監言啓曰,臣等以自上郊外擧動爲悶,累度開諭於大通官李一善,則一善以爲,都監,以俺阻搪於中間乎?上使爲人極難,終不回聽,今不敢更爲開口。俺當進往副勅房,使之轉囑於上勅,仍卽往副勅所在之處,多般措辭,則副勅,卽以爲然,使次通官吳孝澄,通於上勅,則上勅以爲,餞宴,乃是主客間應行之禮,俺如使回到本國,皇帝若問餞宴與否則俺將何辭以對乎?雖以雨勢爲言,明日若不開霽,則俺等亦將不得發行,何可以此爲言乎?宴享不必設行,只以茶禮行禮,宜當云。敢啓。傳曰,知道。旣以餞送於郊外,則只設茶禮,勿行宴禮,其在主人之道,事涉埋沒之意,措辭請行,可也。
崔錫鼎,以迎接都監言啓曰,依傳敎,以明日郊外餞宴設行之意,使差備譯官,措辭以請,則勅使答以設令今日雨晴,明日道路,想必泥濘,動駕郊外,極知未安,而此則自上尊敬皇帝之意,俺等雖不敢擅自請停,而至於餞享,乃饋享俺等之禮,盛設略設,元非關重,且宴享則禮繁,恐有自上酬酢之勞,依前送言,勿行宴禮,只設茶禮,宜當云。敢啓。傳曰,知道。宴床,乃令措備待候,以爲臨時更請之地。
又以迎接都監言啓曰,自前勅行回程之日,自上若不得出餞郊外,則或有別遣中使敬問之例。今番則旣以郊外擧動定奪,則似無別遣中使之擧,而昨者錯認前例,以似難停廢,至於啓請,不勝惶恐。敢啓。傳曰,知道。
又以承文院官員,以都提調意啓曰,査奏文書撰出之後,書示勅使,則文字間,多有改正之處,且令一依其所改,俾無彼此異同之弊。若其無害於義者,則不必强爭,而其中皇帝勅諭以下十字,曾前奏文,本無擧論之例,故累次往復,而終不回聽,不得已自都監,依其言書給,一本書入,以備睿覽之意,敢啓。傳曰,知道。
禁府啓曰,頃日鞫廳啓辭判付內,罪人姜萬鐵,特爲減死,姑待獄事究竟,還發配所事,命下矣。獄事旣已究竟,而臺諫方以按律論啓,不得發配之意,敢啓。傳曰,知道。
禁府啓曰,今此推鞫問事郞廳,以前日啓下四員,仍令來參之意,敢啓。傳曰,知道。
又以鞫廳大臣意啓曰,罪人李元禎,旣已物故,時無推鞫之事,姑爲罷出之意,敢啓。傳曰,無他推鞫之罪人,罷出,可也。
又以司僕寺官員,以提調意啓曰,後來勅使,迎接都監堂上以下仍察事,自備局旣已啓下矣。都監郞廳本寺判官李曼著所掌職務,一寺中最爲緊重,若又仍察都監之任,則本掌之事,殊甚虛疎,李曼著都監郞廳,使之改差,何如?傳曰,允。
傳曰,推鞫姑罷。
大司諫李翊,正言成虎徵啓曰,請罷趙絅廟庭配享,以重祀典。請發配罪人姜萬鐵依律處斷。請罪人柳赫然嚴鞫得情。請慶尙兵使元相,前統制使尹天賚,拿問明査定罪。措語見上答曰,不允。末端事,依啓。
大司憲呂聖齊,掌令朴元度·林泳啓曰,請罷趙絅廟庭配享,以嚴祀典。請申範華遠地定配。請罪人姜萬鐵依律處斷。請罪人柳赫然嚴鞫得情。請罪人申宗華請刑啓辭,李雲徵一體徒配事。措語見上爲國之道,必先明朝論之是非邪正,然後人心服而國勢尊,詖言絶而群枉伏,如此然後,滌蕩之典,寬平之政,乃可施也。前日朝綸,其大關捩,專在於假借禮論,搆陷善類,以修怨郤,以圖權柄,終至於必請告廟,則此其眩亂白黑,矯誣神人之罪,固已上通於天矣。及其聖心開悟,時事變更之後,則所當聲罪致討,以正一世之枉直,而至今未遑,物情方鬱。近觀諸賊招辭,則告廟之論,其意不但爲網打士林,其究在乎謀危內殿,則其爲凶慘之極,誠有不忍聞者矣。一時爲此論者,雖不可謂與知凶謀,而執迹而觀之,難免爲表裡助成之歸,則非但當初搆誣之爲可罪也,其時首發此論之臺官,不可不治以重律。其後宋時烈按律之請,與告廟之論,同一機關,其罪宜無異同,請告廟及按律首發論臺官,竝摘發遠竄。自古外朝之臣,不與宗班交遊,其所以爲防者嚴矣。況如近時逆魁,則身居近宗,地嫌勢逼,雖其包藏禍心,有非人人之所共識,稍知自守之道者,豈容投迹於其門?成川府使李端錫,曾爲慶尙監司時,往辭於柟家,至今公議,莫不鄙惡,而彈章尙未及,其何以服人心而伸公議?請成川府使李端錫,削去仕版。臣等伏見承旨趙嘉錫特罷之命,臣等竊以爲過也。大臣禮絶百僚,固所以嚴體統,而優容言者,俾無所忌諱,亦是帝王之大度,其義固竝行而不悖也。趙嘉錫所奏之事,旣非爽實,而君父之前,擧名大臣,初非損傷事體之事,則固未可非也。若其鞫廳問答之際,乃有忿爭顚倒之擧,則未爲無失,而亦不過辭氣間細故耳,至下特罷之敎,其非所以優容言者,其弊必至於事關大臣,莫敢顯斥,此豈盛世之事?請還收趙嘉錫特罷之命。答曰,不允。末端事,已諭大臣啓辭之批,勿煩。
左議政鄭知和疏曰,伏以臣,猥將賤疾,仰瀆宸嚴,伏蒙遣醫看病,宣賜珍劑,惶感聖眷,稱塞無階。臣持身不謹,冒犯科條,筵臣指斥,實所自取,內訟不暇,尙誰咎哉?仰首自劾,亦其猥褻,直欲鑽地以入,而不可得也。仍竊伏念,君前臣名,例也,論人罪過,擧名陳達,事例固然,有何不可?因鞫廳請推啓辭,罷職之命,出於意外,譴罰太重,臣於此,驚悚悶蹙,益無所措。伏乞聖慈,俯垂諒察,亟命先削臣職名,仍治臣罪,以嚴國法,千萬幸甚。答曰,省疏具悉卿懇。年少過激之斥,不必爲嫌,承旨之特命罷職者,實出於敬大臣尊體面之意也。卿其安心勿辭,速出論道,以副予望。仍傳曰,遣史官傳諭。以上燼餘
上在慶德宮。停常參·經筵。
自辰時至酉時,四方昏濛,若下塵。
政院啓曰,宰臣晉平君澤,馳往館所問安,則勅使答以俺等,國王德分,無事經宿,而每遣宰臣下問,不勝感激云矣。傳曰,知道。
禁府啓曰,前慶尙兵使元相,前統制使尹天賚等,拿問後定罪事,傳旨啓下矣。尹天賚,方待命於本府,卽爲拿囚,而元相,時在濟州牧,依例府書吏,發遣拿來,何如?傳曰,允。
又啓曰,領議政金壽恒所啓,刑曹啓目,權歆移本府處置事,允下矣。權歆方待命於本府,卽爲拿囚之意,敢啓。傳曰,知道。
政院啓曰,卽者出來謝恩使書狀軍官邊逖家人來告,逖之書封,〈來〉自先來之便,而封內有淸人書簡七封,小囊一箇,乃是自北京所扺勅行之書,而逖之書中,不爲言及傳書之事,未知其由,不敢留置,來納都監云。以其書封·小囊,入給館所之意,〈敢啓〉。傳曰,知道。
勅使出往時,初吹日出,二吹辰初,三吹辰末,出軍令。
下直,淸安縣監朴一開。
謝恩,副摠管洪萬容,濟用正尹理,禁府都事權胄·李箕錫,知製敎林泳。
禁府,尹天賚·金孝淸拿囚。啓。
弘文館啓曰,新除授副修撰申琓,時在京畿廣州地。經筵入番事緊,請斯速乘馹上來事,下諭。答曰,依啓。
大駕還宮後,政院·玉堂·二品以上·六曹·兩司長官問安。答曰,知道。
傳曰,今番鞫廳大臣以下,依例書啓。
院前啓,請罪趙絅廟庭配享,以嚴祀典。請罪人姜萬鐵按律處斷事。請柳赫然嚴鞫得情事。措語見上答曰,勿煩。
府前啓,請罷趙絅廟庭配享,以嚴祀典。請罪人申範華遠地定配事。請罪人姜萬鐵按律處斷事。請罪人柳赫然嚴鞫得情事。請申宗華嚴鞫處斷事。告廟及按律首發論臺諫摘發遠竄事。成川府使李端錫削去仕版事。措語見上臣等昨請還收承旨趙嘉錫特罪之命矣,伏承聖批,以已諭於大臣之批爲敎。臣亦非不知聖上尊禮大臣之意,而第念尊禮大臣,固所以嚴體統,而優容言者,俾無所忌諱,亦是帝王之大道,其義固竝行而不悖也。趙嘉錫所奏之事,旣非爽實,而君父主前,擧名大臣,初非損傷事體之事,則固不可非也。若其鞫廳問答之際,乃有忿爭顚倒之擧,則未爲無失,而亦不過辭氣間故細耳,至下特罷之敎,甚非所以優容言者,其弊必至於事關大臣,莫敢顯斥,此豈盛世之事?請還收趙嘉錫特罷之命。答曰,不允。以上燼餘
上在慶德宮。停常參·經筵。
夜一更,電光。二更,流星出危星下,入坤方天際,狀如拳,尾長二三尺許。
謝恩,校書副正字裵舜和,江界府使柳之發,定山縣監宋有栻,連山縣監宋奎明,安奇察訪金衡重,知製敎洪萬遂,護軍南二星,學錄金以鉉,刑曹佐郞李集成,右尹金益勳。
左副承旨黃儁耉辭職上疏。入啓。踏啓字。
藥房啓曰,夜來霜寒頗緊,伏未審聖候,若何?累次勞動之餘,昨又駕臨郊外,玉體不瑕有傷乎?兩慈殿氣候,近來亦得安寧乎?臣等無任仰慮之至,敢來問安。答曰,兩慈殿氣候安寧,予亦無事矣。
大殿,政院·玉堂問安。答曰,知道。
安世徵病,代金沆爲假注書。
傳曰,明日,晝講爲之。
左議政鄭知和箚子。大槪,病未進參於賓廳之坐,惶恐待罪事。入啓。答曰,省箚具悉卿懇。卿之疾病,累日彌留,予甚慮念。卿其安心勿待罪,益加善攝。仍傳曰,遣史官傳諭。
傳曰,大臣·備局堂上,引見。
吏曹啓曰,承旨有闕,政事,取稟。傳曰,當日爲之。
今日引見時,慶尙道敬差官權是經改差,其代今日政差出事,定奪。
武一所,出榜,詣闕。
掌令朴元度啓曰,臣於頃者,以李旰等拿問事,與同僚論啓蒙允矣,今聞筵臣陳達之時,初無軍木三十同之說云。李旰之貪饕善事,國人之所共知,其所輸送京中,以事權貴者,不止三十同,而啓辭中所謂筵臣陳達於榻前者,未免爲失實之歸。長官旣以此引避,則臣何敢晏然仍冒乎?請命遞斥臣職。答曰,勿辭,退待物論。
府前啓,日暮,姑停。
引見時,大司憲呂聖齊所啓,頃日筵臣,以李旰等賂遺之罪,陳達於榻前,其在事體,不可置之,隨其傳播之說,論啓蒙允矣。今聞前承旨趙嘉錫以爲,李旰軍木三十同賂遺之說,非其所達云,請以拿問處置者,蓋出於明査虛實之語,而論人貪贓,初不詳審,軍木一款,未免爽實,臣之所失,固已大矣。且卽者吏曹參判李敏敍,以會盟祭時賞格太濫事,陳達。雖非指斥臣身,臣以暫時贊禮之任,至蒙加資之恩典,當此濫賞澄汰之時,亦安得晏然?以此以彼,理不可仍冒臺職,請命遞斥臣職。上曰,勿辭,退待物論。正言成虎徵所啓,請罷趙絅廟庭配享,以嚴祀典。上曰,不允。又所啓,姜萬鐵依律處斷事。上曰,勿煩。又所啓,柳赫然嚴鞫得情事。上曰,勿煩。
引見時,兵曹判書金錫胄所啓,畿甸農事,今年則始有登熟之望矣,不幸風損水傷,又未免爲失稔。大同收米,連歲裁減之餘,今年亦將不得准捧,秋收米則爲先盡捧,而春收米則姑待本道災實磨勘,追後定奪,宜當。且營官需·使客支供等米,年年皆以凶歉權減,今年旣未登熟,則亦難復古,仍爲減給似當,議于大臣,且與戶判通議,則僉議竝如此矣。上曰,依爲之。又所啓,會盟祭後,錄勳都監之事,宜若可以卽完,一房所掌會盟軸,尙未正書,三房所掌原從錄券,則鞫獄罷後,始可勘定從勳,故尙未及始役,而一房郞廳李公權,三房監造官朴世,相繼在喪,其代竝爲差出,以爲完役之地似當。崔錫鼎,以錄勳都監都廳,未及完役之前,因他賞格,有陞秩之命,而元從勘定,若非詳知首末之人,難以爲之。且諸都監畢役後,例有儀軌修正之事,而儀軌之詳略疏密,皆由於都廳之能否公拙,不可人人而爲之。崔錫鼎,今雖職在近密,事務頗劇,而使之仍爲管其事,實合事宜,敢此仰稟。上曰,依爲之。上曰,宋尙敏,爲師訟冤,其情可恕,而渠是儒生,無職名可以還給者,如何而可也?金錫胄曰,尙敏之疏,爲其師訟冤,雖知國有重律,而觸冒盡言,蓋其意本欲爲師致死,刑流竄殛,固置之度外矣。其時適與有湞投書之變而相會,終至鍜鍊成獄,而天威嚴重,又有治以逆律之敎,國人至今,莫不歎其節而哀其死。今者聖明,旣已洞燭事狀,特命除其罪名,則豈不爲聖明之美事乎?閔鼎重曰,宋尙敏之本意,非欲非毁已定之邦禮,以其師被人搆陷,將陷死罪,爲至冤極痛,陳其受誣曲折,故不得不推本禮論而言,臣等前日,旣已略陳於榻前矣。爲師訟冤,而身被逆名,實爲痛冤。今若特命,去其逆律二字,則此足爲伸冤矣。上曰,宋尙敏,除其罪名,子孫亦勿廢錮,以示開釋之意。領議政金壽恒所啓,臣有所懷,敢此仰達,前江西縣令趙根,被逮於宋尙敏獄事,受刑定配矣,聖明下燭其冤狀,特命宥釋,而今纔身死。根曾經先朝侍從之列,與他人有別,而旣死之人,則雖在削職之中,無書入歲抄之規,自上無以知其存沒,前旣有恩宥之擧,則恐不無矜恤之道,敢此仰稟。右議政閔鼎重曰,尙敏三疏,雖因觸犯邦禁,受刑而死,而其意只在於爲師訟冤,至於根,則以參見尙敏之疏,竝受刑戮,尤爲冤抑矣。金錫胄曰,尙敏,當初欲爲陳疏之時,根與申啓澄,力止之故,不果上。此則無可罪之事,而臣待罪政院時,自上欲見尹善道疏,而疏本旣已付火,故不載於政院日記中。臣聞趙根庚子錄,載其疏,探問于根,則所謂庚子錄,旣已借人閪失云,此則其時承旨鄭維岳,亦知之矣。至尙敏推鞫之時,使趙根現納庚子錄,則根以閪失爲對,而以此至於受刑定配,事涉冤抑矣。上曰,趙根,職牒還給,分付該曹,依例外置賻,可也。吏曹參判李敏敍所啓,臣頃在試院,久未入侍,今雖後時,區區所懷,不敢不達矣。爲國之道,莫重於刑賞,而竊觀朝家,近日以來,多有過當之擧,至如會盟祭後賞格,尤爲濫雜,而其中捧血官三十餘人,以暫時之勞,皆蒙陞敍之典。直長之陞六品,猶有積仕者,至如纔爲監役·都事者,亦皆陞出六品,濫雜莫甚,賞典如是太濫,則後無以繼之,且啓妄冒之弊,不可不還收,論以他賞矣。領議政金壽恒曰,雖有前例,爵賞不宜如是濫觴,況無前例之可據,而有此過中之擧,則日後之弊,亦甚可慮矣。李敏敍曰,諸葛亮曰,威之以法,法行則知威,限之以爵,爵加則知榮。古人於干戈搶攘之時,猶且愛惜爵賞,當此無事之日,豈可以微勞,輕用賞典,使官方太濫乎?上曰,御前捧血官,陞敍,其餘,以兒馬賜給,可也。又所啓,親功臣衆子加資事,亦甚未安,丙戌年謄錄中,亦無明白可證之端,而外論,皆以爲無前例云。且今此論賞,異於超擢,若有可用之才,則自可擢用,而不當無前例而濫加資級,功臣衆子加資之命,還收,似當矣。上曰,親功臣衆子等陞資,還收,熟馬賜給,可也。又所啓,臣待罪知館事,供士之意,曾有變通之敎,而生鮮㕓,魚物㕓取用之規,有同攘奪。雖難如前還設,而群議皆以爲,此自古流來之規,今不可猝革,而雖欲變通,若使戶曹給價,則亦非可繼之道,不如依前仍存,禁濫雜之弊,爲當云矣。金錫胄曰,館人之取用於魚㕓,亦有曲折。蓋祖宗朝,折受海坪捉魚之場,而市人等所賣魚物,皆出於折受處,故館人取用於京市,仍成規例矣。百餘年流來之規,今難變通,酌定規式,使無濫觴,則似好矣。金壽恒曰,事勢如此,則使之相議,酌定規式,以爲定奪遵行,似當,而未定奪之前,魚物價,使該曹一一磨鍊題給,似當矣。上曰,未定奪間,自戶曹價米優給,勿廢待士之規,速爲相議定式以入,可也。以上朝報
有政。吏批,以洪萬恢爲戶曹正郞,安垕爲掌樂正,權是經爲奉常正,李弘淵爲工曹判書,金萬埈爲司宰直長,閔毅重爲監察,安縝爲承旨,權斗紀爲慶尙災傷敬差官。
上在慶德宮。停常參,只晝講。
下直,富寧府使趙國衡。
謝恩,戶曹正郞洪萬恢,司藝申懹,右承旨鄭載禧,左副承旨崔逸。
戶曹判書閔維重初度呈辭。入啓。給由。
伴送使書目,勅行,二十三日開城府止宿事。
傳曰,明日晝講爲之。
晝講入侍,同知事李敏敍,特進官具鎰,承旨崔逸,玉堂洪萬鍾·洪萬遂,假注書金沆,史官申日華,兼春秋尹葕。
今日晝講時,勅行將到,罪囚多滯,罪人拿來後,又有設鞫,此三事,俱係緊重,戶曹判書,卽爲牌招,今日內禁府開坐事,榻前下敎。
府前啓,趙絅亟黜廟庭配享事。申範華遠地定配事。姜萬鐵依律處斷事。柳赫然嚴鞫得情事。申宗華鞫問事。告廟及按律首發論臺官摘發遠竄事。成川府使李端錫削去仕版事。承旨趙嘉錫罷職還收事。措語見上會盟祭時,執事諸人賞加恩典,前無規例,而今此贊禮等官賞典,皆出常格之外,施賞之濫,莫此爲甚。況諸功臣支子之加賞及捧血官陞出六品者,旣因筵臣之所達,竝皆還收,則此等濫授之典,尤不可苟然仍存,以啓日後之弊,不但有乖於愼賞重爵之道,其爲聖朝之謬擧,爲如何哉?請會盟祭贊禮官以下執事諸人賞加之典,竝命還收,竝引嫌而退。不參迎勅之班,固無可遞之嫌,而賂物多寡,各有所聞,名目不同,其勢固然,豈以與筵臣之啓達,有所差違,輒自引避乎?揆以臺體,不當如是,請大司憲呂聖齊,掌令朴元度,竝命遞差。答曰,不允。祭天同盟,固是國家莫重莫大之禮,決非尋常祀典之比,今茲賞加,少無未安之事,而如是論啓,不亦太過乎?勿煩。趙嘉錫事,處置事,依啓。
院前啓,請亟罷趙絅廟庭配享,以嚴祀典。請姜萬鐵依律處斷事。請柳赫然嚴鞫得情事。措語見上新啓,三道統制之任,爲任最重,必以武弁中有名望者差遣者,意非偶然,而新除授統制使閔暹,性本驕恣,爲人嗤點者久矣。及授本職,物情爲駭,不可以如此之人,畀之重任,以損國體,請新除授統制使閔暹遞差。長興庫奉事吳相玉,傅會奸黨,首唱邪論,所以背師附賊之鄭介淸,謂之儒賢,而挺身投疏,請建書院,因此干進,濫通仕路,士論之憤菀,久而愈激。如此黨邪之人,決不可齒在衣冠之列,請長興庫奉事吳相玉,削去仕版。答曰,不允。末端事,依啓。
今日晝講時,對讀官洪萬鍾所啓,臣纔自安東上來,今因火田之說,敢達所懷矣。太白山,在於本府境內,乃是黃腸禁山也,山底居民入作之類,例斫板材,冒耕火田,積有年所。今春敬差官下去時,可合板材,終未准得,故道臣別定差使員摘奸後,偸斫冒耕人及曾前守令之犯禁者,査出啓聞,適於其時,有討逆頒赦之擧,故守令則就理元情後,以宥旨前事,皆得蒙釋,而偸作冒耕人,自本道依律定配者,通數邑合而計之,則五十餘人,而此輩之不得蒙宥者,槪因道臣,拘於體例,不敢以宥旨前事,有所仰稟而然也。朝家用罰,不宜異同,而赦宥之令,只行於朝臣,獨不及於鄕曲疏遠之愚氓,不但渠輩之抱冤莫伸,朝家事體恐不當若是,合有變通之道矣。上曰,其時犯禁守令,以宥旨前事,旣已蒙放,則不可異同,竝爲放送,可也。同知事李敏敍所啓,臣待罪光州時,得聞州民傳誦之言,且考草野所載之文,則州人朴光玉,明·宣兩朝士類也。文科出身,且經臺侍,言事退歸,仍値壬辰之亂,與同郡人高敬命等,倡義起兵,而年老病甚,不能從軍,在家應接,募兵聚糧等事,多所規劃,未久身死。金德齡,亦是州人,而其事蹟,尤爲暴著,絶倫之勇,貫日之忠,窮天之冤,擧世公論,皆比於宋之岳飛。其時冤死之狀,曾在先朝,工曹參判李端夏,陳達于榻前,議大臣伸雪,贈兵曹參議矣。上曰,金德齡,豈海東名臣錄所稱翼虎將軍者耶?敏敍曰,然矣。自上旣觀其錄,則必能詳知其人之本末矣。朴光玉,則曾前鄕人,已爲立祠,金德齡,則追後竝享於其祠,名曰義烈祠,而時未請額。此人,文武雖異,而其忠義之節,則竝出於一時,朝家亦宜褒奬,以勸後人,分付該曹,議于大臣,特爲賜額,何如?上曰,令該曹議大臣,賜額。以上朝報
上在慶德宮。停常參·經筵,只晝講。
吏曹啓曰,臺諫有闕,政事,取稟。傳曰,明日爲之。
戶曹判書閔維重上疏。大槪,一日之內,再承嚴召,不得不扶曳來詣闕下,而賤疾難可自力,劇任難可久曠,乞遞本職兼帶,以幸公私事。入啓。答曰,省疏具悉卿懇。雖有一時微恙,方此鞫獄未畢,客行啓道之日,度支金吾重任,決不可一刻暫曠,卿其安必勿辭,從速察職。
晝講入侍,同知事李翊相,特進官鄭載嵩,承旨鄭載禧,玉堂李玄錫·朴泰遜,假注書金沆,史官申曅,兼春秋尹葕。
傳曰,明日晝講爲之。
備忘記,領議政金壽恒,領府事金壽興,左議政鄭知和,右議政閔鼎重,各熟馬一匹面給,判義禁閔維重,知義禁李觀徵·鄭載嵩,同義禁李翊相·南二星,問事郞廳李師命,副修撰朴泰遜,各熟馬一匹。知義禁呂聖齊,大司諫洪萬容·李翊,右副承旨任相元,問事郞廳李玄錫·申琓·洪萬遂·李墩,別刑房都事魚震陟,文書色都事權秀榮·李宇成,各半熟馬一匹。知義禁金德遠,大司憲申翼相,同義禁李敏敍,右副承旨趙嘉錫,左副承旨黃儁耉,執義崔後尙,掌令朴元度,奉敎李玄紀,刑房都事徐來益,各兒馬一匹。承服罪人拿來都事洪受泰·李行迪,假都事盧潪,竝六品遷轉,已出六品者,陞敍。假都事柳必興·李基華,竝放送。假注書尹德駿·鄭來祥·許墀,前奉敎李萬元,記注官鄭尙獻·尹葕,別刑房都事趙遠朋·李彦紀,假都事李柱漢,文臣色假都事沈若虛·柳時三,別刑房都事李休徵·鄭治·李執成,都事文弼道,各上弦弓一張。罪人拿來假都事林栢壽等十三員,各不粧弓一張。承傳色內官吳善業,熟馬一匹。金鉉·金善弼,各半熟馬一匹。全以性·申潭,各兒馬一匹。司謁李厚起·庾重安,各兒馬一匹。兩門司鑰李徽誠等三人,不粧弓一張賜給。
傳曰,宜豐君南斗北,前日爲國之功勞,實合於二等,而旣已勘勳之後,雖難撓改,不可無優待之擧。逆賊籍沒中奴婢二十口,田畓三十結,特爲加給事,言于該曹。
傳曰,史官四員待命,騎馬十二匹立之,津船內摘奸。
府啓,請亟罷趙絅廟庭配享,以嚴祀典。請申範華遠地定配,姜萬鐵依律處斷事。柳赫然嚴鞫得情事。告廟及按律首發論臺官,竝摘發遠竄事。請成川府使李端錫削去仕版事。會盟祭時執事諸人賞加恩典,亟命還收事。措語見上答曰,勿煩。
院啓,請亟罷趙絅廟庭配享事,姜萬鐵依律處斷事,柳赫然嚴鞫得情事,統制使閔暹遞差事。答曰,勿煩。
午時,二十五日上御資政殿。晝講時,特進官鄭載嵩,同知事李翊相,參贊官鄭載禧,侍讀官李玄錫,檢討官朴泰遜,假注書金沆,記注官尹葕,記事官申曅入侍。此下皆缺
上在慶德宮。停常參·經筵,只晝講。
下直,金泉察訪金晉明。
謝恩,京畿水使李枝遠,軍資主簿申汝晳。
工曹判書李弘淵辭職上疏。入啓。答曰,省疏具悉卿懇。水曹本非劇務之職,卿其安心勿辭,調理察職。
備忘記,京驛馬,常常待候,以備緩急不時之用者,意非偶然,而今日諸處津船摘奸時,騎馬十二匹立之事,備忘已下之後,該曹稱以上番馬,無一匹待候云,而累度催促,無意備立,致令奉命中使史官,久留中路,乘夜入來,此實前所未有之事。其在平常無事之日,尙且如此,則脫有警急,將不得傳命,豈非寒心者乎?上番馬,雖或出使,下番驛馬,所當趁卽備立,而當該色郞,尸居其職,終不留意之狀,誠極痛駭。不可與入直堂上,一體問備而止,兵曹當該郞廳,拿問定罪,色吏,各別嚴刑加罪,以爲徵後之地。
持平林泳啓曰,臣於日昨,得寒疾而猝重,不得不呈單請急矣,苦痛之頃,召牌適降,委頓床席,竟未祗赴,詣臺自列,亦且未能,竢病少間,今始來避,逋慢之罪,固無所逃。且同僚,以論事間一語爽實,亦旣引避見遞,臣亦安得晏然?以此以彼,俱難仍冒,請命遞斥臣職。答曰,勿辭,退待物論。
戶曹判書閔維重上疏。大槪,疾病情勢,俱難在職,更伸前懇,冀蒙恩遞事。入啓。答曰,省疏具悉卿懇。卿之才局剛明,實合度支之任,雖有一時之微恙,此時此任,靡卿其誰?至於頃日筵臣所陳之事,已諭於前疏之批,尤無深嫌之理,卿其安心勿辭,從速行公。
左議政鄭知和箚子。大槪,敢陳危迫之懇,乞遞職名事。入啓。答曰,省疏具悉卿懇。卿之疾病,予已知之。今茲特勿刷還之命,實出於尊禮大臣之意,亦有孝廟朝故事,卿何過辭乎?卿其安心勿辭,從容善攝,以副予望。仍傳曰,遣史官傳諭。
晝講,入侍知事金錫胄,特進官具鎰,承旨尹趾善,玉堂李玄錫·朴泰遜,假注書金沆,史官申曅,兼春秋尹葕。
兵曹,庭試一所試官,武科,朴信圭·柳重起·琴禹及,參試官三,元㯙·韓翼世·金重器。二所試官三,南二星·柳時來·李立身。參試官三,金一夔·李晟·李時格。
拿問現告,兵曹佐郞許悏。
禁府,許悏拿囚。啓。
今日晝講時,兵曹參議朴純,參知朴泰尙,牌招察任,黃海都事金督,除署經發送事,榻前定奪。
領府事金壽興箚子。大槪,懇乞還收賜馬之命,以重賞典事。入啓。答曰,省箚具悉卿懇。頃因元老之兇暴,只告逆魁,凶謀徒黨,不盡吐實,人心之憤菀,久而愈激矣。幸因元成再告之擧,卿等浹月勤苦,盡心按問,致令情狀畢露,凶徒伏法,豈可無酬功之典?卿其安心,勿辭領受焉。仍傳曰,遣史官傳諭。
兵曹判書金錫胄箚子。大槪,伏覩備忘記,有色郞拿推之命。臣職在一曹之長,惶恐待罪事。入啓。答曰,省疏具悉卿懇。下番馬趁不備立之責,專在於色郞矣。昨日備忘中,入直堂上,亦有所區別,則於卿尤無一毫引嫌之理,卿其安心勿辭,從速行公。
右議政閔鼎重箚子。大槪,乞寢頒賞之命,以幸公私事。入啓。領議政箚子。大旣,更伸前席之懇,乞收賜馬之命,以重賞典事。入啓。答曰,省箚具悉。卿等安心,勿辭領收焉。仍傳曰,遣使官傳諭。
幼學鄭澍等上疏。大旣,痛辨先祖被誣之冤,冀正楊夢擧罔上之罪事。入啓。答曰,省疏具悉。疏辭,當令廟堂稟處。
謝恩,獻納尹□□,大司憲金萬重,參知朴泰尙。
府啓,請罷趙絅廟庭配享事,申範華遠地定配事,姜萬鐵按律處斷事,柳赫然嚴鞫得情事,申宗華依律處斷事,告廟按律首發臺官遠竄事,成川府使李端錫削版事,會盟祭贊禮官以下執事諸人賞加之典,竝命還收事。引嫌而退。同僚見遞,固無可嫌,而因疾違牌,勢難在職,請持平林泳遞差。答曰,不允。李端錫,姑先推考,觀其緘辭而後處之。處置事,依啓。
獻納尹敬敎啓曰,臣庸愚譾劣,無所肖似,重以罪戾山積,尤悔難逭,逐斥北塞,蹤迹孤遠,自分聖世之棄物,無復有望於淸朝矣。不料聖恩如天,荐授以淸要之職,前後遷除,俱極僣猥,居常愧懼,若無所容,千萬夢寐之外,又有薇垣新命,驚惶感泣,尤不知置身之所。顧臣魯下之才,無一可取,雖庶僚冗官,尙以不稱爲懼,況此言責重任,豈敢偃然承當,以貽四方之笑罵乎?茲敢仰陳實狀,冀蒙斥退,而見阻喉司,無以自達,徊徨悶蹙,進退路窮,縮伏私室,恭竢處分矣。意外召牌,遽降於此際,分義所在,不敢不趨走承命,而臣之情勢,決不可一日在職,以玷官方。且臣曾在前任時,以體例間事,被推於政院,又以試射無分,方在問備之中,前後推緘,未及勘律,以此以彼,俱不當仍冒臺職,請命遞斥臣職。答曰,勿辭,推考蕩滌。
今日晝講時,知事金錫胄所啓,慶尙右兵使李穦,性本果剛,到處見敗,及授此職,多取軍民之怨,不可仍付專閫之任。大臣之意,亦以爲宜遞云,李穦,遞差,何如?上曰,遞差,可也。檢討官朴泰遜所啓,凡入侍擧行條件,必於其日書入,例也,而許多記事之際,或有怱卒疏略之患,故翌日書入,仍成近例矣。今二十三日入侍擧行條件,注書不卽書入,遷延至過數日,其在事體,殊涉怠慢,不可無警責之道矣。上曰,當該注書,推考,可也。參贊官尹趾善所啓,前居山察訪許,以楨·柟射伴,定配於吉州。而居山屬驛,亦在於吉州,以纔遞察訪之人,定配於其地,不無貽弊驛卒之端,不可不移配他邑矣。上曰,分付禁府,移配,可也。
上在慶德宮。停常參·經筵。
謝恩,左水運判官金萬增,司宰直長金萬埈,學正安世徵。
武二所,出榜,詣闕。
左議政鄭知和箚子。大槪,冒進危懇,乞收成命,以重賞典事。入啓。答曰,省箚具悉卿懇。卿其安心,勿辭領受焉。
掌令安後泰啓曰,臣於頃日在試所時,同僚以柳赫然依前傳旨賜死論啓事,簡問于臣,臣以謹悉書送矣。伊時同僚,以不請鞫問,見非物議,引避皆遞。臣以聯名參啓之人,在於試所,未卽自列,罷場之後,今始來避,所失尤大。請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
傳曰,晝講,明日爲之。
修撰洪萬遂上疏。大槪,父病甚重,決難供職,亟許遞改,俾得專意救護事。入啓。答曰,省疏具悉。爾其勿辭,救護父病。
正言成虎徵啓曰,掌令安後泰,引避退待,處置歸於本院,而臣於安後泰,有婚家相避之嫌,何敢晏然處置乎?請命遞斥臣職。答曰,勿辭,退待物論。
大司諫李翊啓曰,竝引嫌而退,不請鞫問,見非物議,果難仍在。旣是相避,嫌不處置,其勢固然。請掌令安後泰,正言鄭勔遞差,正言成虎徵出仕。答曰,依啓。
前啓,無城上所,姑停。
京畿監司書目,楊州呈,以副應敎李濡辭職上疏上送事。啓。遞差。
上在慶德宮。停常參·經筵。
夜四五更,流星出天中淡雲間,入巽方天際,狀如拳。
下直。連山縣監宋奎明。
平安監司書目,義州呈,以陳慰使一行,二十四日,無事還渡江事。
傳曰,明日晝講爲之。
禁府,許,理山府移配。啓。
晝講入侍,特進官具鎰,同知事李敏敍,承旨安縝,玉堂李師命·朴泰遜,假注書高益亨,史官申曅,兼春秋鄭尙獻。
備邊司啓目粘連,全羅道儒生柳景瑞等上疏云云,歷擧羅積·安敏孺·吳相玉·楊夢擧等,以追削古相臣鄭澈官爵及復鄭介淸書院事,投疏誣罔之狀,縷縷陳辨爲白臥乎所,己丑治獄始末,有載其時事籍,鄭澈被譖曲折,自有薦〈縉〉紳間公論,前後媢疾構害之言,不必多辨,而至於仁祖朝反正之初,博詢耆舊諸大臣之議,特命復其爵秩,朝家之處分巳定,士林之是非自明是白去乙,乃於五十餘年之後,一種鄕曲無賴之輩,承望積·鑴輩風旨,不有聖祖成命,乘時皷煽,敢請更削已復之爵,其詖邪譸張之習,誠極可惡,而聖明,業已洞燭其情狀,嚴辭峻斥,俾不得售其奸計,則到今更無可論之事是白乎旀,介淸書院段置,因道臣啓稟,該曹覆啓,旣有撤毁之命是白遣。果積等四人,欺誣天聽,傅會邪論之罪,不可無徵勵之道,除因臺啓已削版者外,朝官則令攸司一體科罪,儒生,令本道參酌定罪,何如?啓。依允。
院啓,請亟罷趙絅廟庭配享。請姜萬鐵依律處斷。請柳赫然嚴鞫得情。請統制使閔暹遞差。措語見上近來仕路之淆雜,專由於初入仕之不能精擇,澄汰之擧,不可已也。司贍寺直長羅斗三,爲人浮薄,主張鄕論,多行不義,人皆唾罵。司贍寺奉事成大顯,以貪武之子,元無行誼之可觀,而投疏立功,拔身白徒,物情駭然,久而未已。請司贍直長羅斗三,奉事成大顯,竝命汰去。答曰,不允。柳赫然,仍前傳旨賜死。汰去事,依啓。
晝講時,同知事李敏敍所啓,今此獄事,雖與前日逆獄,大有首尾,而當初元老·萬鐵之不盡吐實者,今則兇謀逆節,畢露無餘。或有前日發端,而今始究竟者,或有前日全然掩諱,而今始彰露者,至於前日告者,今爲承服之賊,伏法被誅者,亦至五六人。不可以曾已告廟之故,難於再告,而仍廢應行之禮。群情皆以爲,告廟頒敎,不可不爲矣。上曰,兇徒旣已承服抵法,則所當卽爲告廟,而事係前獄,以一事再告,爲持難矣。侍講官李師命曰,此事與前獄,雖是一串貫來,而元成發告之後,再成鞫廳。其團束屯民,胡服犯闕等情節,旣已明白畢露,至於圖廢內殿之語,尤極兇慘。此皆元老輩前所掩諱,而今始彰著者,固不可不告廟者也,而且上年,因有湞兇書之變,告廟祭文中,竝擧議禮一節,有若以禮論,爲有湞兇謀根柢者然,其矯誣神人,敢售陰兇之計者,到今尤爲明白彰露,此亦不可不添入於告文中矣。至於頒赦,則一事再行,固爲不可,而告廟頒敎,則不可不也。上曰,議于大臣而爲之。特進官具鎰所啓,臣待罪勳府堂上,敢有所達矣。前僉知安應昌,以功臣嫡長,入於會盟祭後書啓中,旣蒙加資之命,而未及下批,前一日身死,故因吏曹啓稟,終未蒙恩典,事甚冤抑。若以應受加資,仍爲追贈,則其在朝家恩賞之道,似當,而且有已行之前例,故敢達矣。上曰,安應昌,旣以功臣嫡長,有應授之加資,且有追贈之前例,仍應授加資,以爲追贈,可也。副修撰朴泰遜所啓,設科取士,所以爲國家用人之道也。新榜後,卽爲分館,以爲入仕之階梯,故槐院揀擇之後,成均·校書,次第分差,乃是應行之例也。今年六月春塘臺放榜之後,所當卽爲分館,而槐院之規,同僚在外,則例問其同參與否,若以爲有故未成,則在京僚員,相議分館,自有前例,而權知副正字李坽,在於醴泉之故,自本院累度通告,而尙無明白回示,致令莫重分館,稽滯至此,李坽之事,極爲朦矓。不可不警責,而分館事,亦不可無變通之道矣。上曰,李坽,從重推考,使在京無故人,速爲分館,可也。李師命所啓,曾仍相臣所啓,有從速史薦之敎,而因奉敎李玄紀引嫌,尙不得爲之。前頭實錄廳,有史官進參之規,而史官不備,亦可慮也。上曰,李玄紀,與他引嫌之人,有異云,故旣有所區別矣,使之催促,同爲新薦,可也。左承旨安縝所啓,近來注書,每以假官差出,誠爲苟簡矣。注書被薦者有三人,而以時無實注書之故,拘於規例,不得擬望云,不可無變通之道。被薦人,自政院備望,送于政曹,斯速差出,何如?上曰,依爲之。以上朝報
上在慶德宮。停常參,只晝講。
下直,定山縣監宋有栻。
謝恩,掌令成震丙,慶基殿參奉李柱吉。
戶曹判書閔維重辭職上疏。入啓。答曰,省疏具悉。已悉予意於前疏之批,卿何固辭,若是其太過乎?必無允許之理,卿其安心勿辭,從速行公。
政院啓曰,柳赫然賜死事,命下矣。臺諫方以嚴鞫得情論啓,賜死傳旨,不得捧入之意,敢啓。傳曰,知道。
伴送事書目,勅行,二十七日黃州止宿事。
傳曰,明日常參·朝·晝講爲之。
政院啓曰,來初一日,輪對日次,取稟。傳曰,爲之。
輪對官落點,廣興守黃世耉,中樞經歷李之經,濟用正尹理,義盈主簿朴世熙,歸厚別提林春養。
晝講入侍,特進官申汝哲。同知事李翊相,承旨崔逸,玉堂李師命·朴泰遜,假注書金沆,史官申曅,兼春秋尹葕。
獻納尹敬敎啓曰,臣以武科一所監試官,今日出榜詣闕之時,路逢宗廟朔祭受香之行,諸試官回避之際,香祝已到。臣在最後,未及隱身,終未免犯馬,至有獻官來問之擧。身爲臺官,負犯至此,何敢一刻仍冒?請命遞斥臣職。答曰,勿辭,退待物論。
大司憲金萬重啓曰,臣以武科一所監試官,出榜詣闕之際,路逢香祝,有未卽回避之失。不可一刻冒居臺席,請命遞斥臣職。答曰,勿辭,退待物論。
平安監司柳尙運上疏。大槪,冒萬死不避猥屑,敢此首實,亟命攸司,勘定臣罪事。入啓。答曰,省疏具悉。旣往之事,今不必爲嫌,卿其勿辭,從速察職。
平安兵使李世華上疏。大槪,臣有不安,敢陳一疏,冒死上送事。答曰,省疏具悉。適於歷路,偶然相見,自是人事上常事。少無引嫌之端,卿其勿辭,從速察職。
兵曹判書金錫胄,請對入侍。
大司諫李翊,正言成虎徵啓曰,臣等曾聞武人成鈛,有子無賴,投疏得官,尋常惡之矣。昨於臺廳相會之時,爲慮仕路之混雜,有意澄汰,考閱官案,司贍奉事成大顯之名,亦在其中,意其前所云云者,必是此人,臣等相議請汰,卽蒙允許矣。今聞投疏立功,得除齋郞者,乃大顯之弟大經,而渠已自處大顯,則只諂事倖相,冒通仕籍,初無陳疏之事云。其兄其弟,俱以白徒,元非可仕之人,則澄汰之擧,固不可已,而投疏一款,未免失實。揆以臺體,不可仍冒,請命遞斥臣等之職。答曰,勿辭,退待物論。
明日資政殿常參正時,卯正二刻,朝講正時,歷一刻,常參時,開門差早。
府啓,請亟罷趙絅廟庭配享,申範華遠地定配,姜萬鐵按律處斷,申宗華嚴鞫得情,告廟及按律首發論臺官竝摘發遠竄,成川府使李端錫削去仕版,會盟祭諸執事賞加之典,竝命還收。引嫌而退。身爲法官,路逢香祝,未卽回避,則勢難在職,請大司憲金萬重遞差。新除授掌令曺夏卿,時在慶尙道梁山郡任所。請斯速乘馹上來事,下諭。答曰,不允。處置事及下諭事,依啓。前啓柳赫然嚴鞫得情事,停啓。
今日晝講時,武二所,今將出榜,而入格之類,過於額數,未得參榜者甚多云,其在取人之道,誠爲可惜。入格之類,竝爲抄出,以充一所未准之數事,問于兵曹判書金錫胄,使之卽爲稟處事,榻前定奪。
兵曹判書金錫胄請對時所啓,近日憲府,連有告廟及按律首發之人摘發論罪之啓,而臣意則主告廟之論者,其罪實重於請爲按律之人,蓋告廟,爲按律之張本,而按律,卽告廟後次第應行之擧也。且臣於有湞正刑後,撰出頒敎文,卽往江都,未遂之際,得聞啓請增改,而李夏鎭輩,任意添入數句語,大意頓變,與臣初作製,爲二。臣竊寒心,故臣於中路,略陳短疏,有所辨破矣。且告廟之文,尤極痛惡。祭文中所當敍述者,只是有湞投書之變,而封上兇書之李㒖,輒稱以賊㒖,又得推及於宋時烈,以爲賊魁。此文,初無自上命意之事,直以渠意,肆然譸張,至於矯聖旨而慢宗廟。今若追論告廟論之人,則此人不當在於網僞之中矣。右副承旨尹趾善曰,頌敎文之改撰,告廟文之矯誣,金錫胄備盡陳達,而自上亦己痛燭其姦狀,不可不亟賜處分矣。上曰,祭文製述人,卽其時戶曹參議權瑎也。群議如此,極邊定配。又所啓,一所武科初試,元額百人內,入格者,三十八人,不足至於六十餘人,而二所則入格者,旣滿百人之外,餘數又近百人。只充一所不足之數,則見落者尙多,誠爲可惜,故敢此更稟矣。尹趾善曰,今此科規,異於前日,入格之後,若爲見落,則誠可惜也。雖盡取入格者,此則皆是才武之士,似異過濫之事矣。上曰,武才可惜,二所入格之類,盡許參榜,可也。又所啓,中廟朝相臣鄭光弼,有救護己卯士林之功,輔相累年,德望甚重,沒後配享廟庭。世數國朝名相,光弼居于二三矣。其長孫芝衍,又相宣廟,而芝衍無適子,以庶陞嫡,兇人元老,卽芝衍之庶曾孫也。光弼神主,時在元老之家,而元老旣已罪死,今不可不移其祀于嫡派矣。左議政鄭知和,卽其門長,令左相擇定可以主祀者主之,實合於聖朝記功宗繼後世之道也。臣又伏聞,世宗朝配享相臣黃喜直派,亦爲絶祀,神主時無所歸。亦令禮曹,訪問其當爲主祀者主之,爲宜矣。上曰,鄭光弼·黃喜,俱有勳烈,竝依所啓,立其後孫,以爲奉祀之地,可也。又所啓,今夏治逆時,台瑞之子景明,在逃未獲矣,捕盜軍官申禎,尋蹤捕捉。旣有立功,似當與執捉景毅之李得老,一體施賞矣。上曰,依李得老例,加資,可也。郞廳朴玶校正。日記廳郞廳沈益聖書。
上在慶德宮。常參,晝講·夕講。
夜四更,電光。五更,雷動·電光。
卯時辰時,沈霧。
下直,黃海都事金晳。
夕講入侍時,視事,縕繹間頉稟。
左議政鄭知和初度呈辭。不允批答。
吏曹啓曰,臺諫有闕,政事,取稟。傳曰,明日爲之。
以兪得一爲假注書。
吏曹口傳政事,以李濡爲成川府使。
備邊司,以領議政意啓曰,度支·金吾之長,雖在常時,不容暫曠,況今客使將到,責應倍殷,罪囚多滯,議讞亦急,而戶曹判書閔維重,陳疏引入,本職及兼職,事之曠廢,俱極可慮。聞其所患,不至大段,雖有現告,日昨疏批旣已開示丁寧,則不宜一向引嫌,朝家事,亦不當以此輕遞重任,閔維重,卽爲牌招察任,何如?傳曰,允。
備邊司啓曰,曾以已未以上未納公糴姑爲停捧事,榻前定奪,分付諸道矣。今聞監·兵·統三營分糴及江都·南漢·京司移轉各穀,不爲擧論之故,民間莫知停納與否,頗有訴聞之言云。旣令停捧,則此等營糴移穀,亦當同入其中,更以此意,申飭各該管,何如?傳曰,允。
政院,以禮曹言啓曰,告廟頒敎,議于大臣而爲之事,傳敎矣。議于六臣,則領議政金壽恒,左議政鄭知和以爲,今番鞫獄,凶徒之網漏者,伏法旣多,逆情之掩匿者,畢露無餘,比之當初,尤爲明白洞快,而究其根柢,同是一貫獄事,再行告廟之禮,有異常規,聖意之持難,必以此也。然念諸賊之各項造謀,無非凶慘,而若其假託服制之論,憑依親耕之擧,以爲動撓內殿之計,實是凶逆之所罕有。至於上年之變,揷入議禮一款於告廟,而其矯誣神人,欲售禍心之狀,到今彰著,誠如筵臣所達。以此等事意,申告太廟,仍以頒諭八方,使中外,曉然知前後諸賊之情節,恐不可已。伏惟上裁。右議政閔鼎重以爲,缺前後推鞫,元係一獄,再次告廟,恐涉煩瀆,缺姑未陳請矣,罷鞫後,竊聽中外之議,皆以爲凶逆情節,仍其再鞫,始得畢露。至於假託服制之說,耕蠶之儀,欲爲圖廢國母之計,自是別頂兇謀,初鞫之所未得情,亦未及備載於告廟頒敎之中,則到今尤不可不追擧云。輿論旣如此,筵臣·講官,又復陳達於榻前,俯詢群情,擧而行之,誠爲合宜。伏惟上裁。領中樞府事金壽興以爲,一獄之不可再告者,常規也,事或出常規之外,則亦不必謬守常規也。今番再鞫之後,當初凶謀之未盡鉤得者,畢露無餘,而至於告廟親耕之論,專爲謀危國母,恣行胸臆之計,則其用意之巧且譖,實是古今逆節之所未到。此等情狀,不可不上告祖廟,申敎臣民,而中外輿情,亦莫不如此,擧而行之,實合事體。伏惟上裁。大臣之意如此,上裁,何如?傳曰,依議施行。
正言朴致道啓曰,臣猥以庸愚,叨忝諫職,自知無似,決難承當,冒進一疏,未及呈澈,召牌遽降,嚴畏分義,不得不趨命,而所寓僻遠,未及肅謝於常參時刻之前。且値同僚俱在引嫌之中,以致今日常參,諫院之官,無進參者,臣方在職,何敢逃罪?請命遞斥臣職。答曰,勿辭,退待物論。
掌令成震丙啓曰,柳赫然嚴鞫得情,實是獄體當然,而旣下賜死之命,缺臣卽爲停啓矣。今聞物議,皆以爲,不爲爭執,遽然停啓爲言,臣何敢自以爲是,而晏然仍冒?請命遞斥臣職。答曰,勿辭,退待物論。
司諫李寅煥啓曰,臣於日者,與同僚行相會禮也,成釴之子,投疏立幟,冒通仕籍,可汰之論,發於席上,臣亦有聞,曾所痛惡,而司贍奉事成大顯,以釴之子,名在仕版,意謂此必其人,不復致疑,相議請汰,昨已蒙允矣。今聞投疏得官者,非大顯,卽其弟大經云,兄弟之間,錯認其名,論劾之際,未免失實,不審之失,於此著矣。決不可一刻仍冒,請命遞斥臣職。答曰,勿辭,退待物論。
戶曹啓曰,本曹所屬各司之中,繕工監物種,最爲繁多,而皆是日用緊切者,故上下進拜之際,每緣急遽,不能一一修正,文書或有已爲上下,而不得會減者,或有元不進排,而混入用下者,該吏之憑依用奸,固不可勝言,而貢物主人輩,亦以文書雜亂,濫數取用爲怨,此實流來痼弊,不可不變通者也。大槪,本監直長·奉事·副奉事·監役·假監役等官,雖各有所掌之任,而以其營繕分差之故,奔走無假,不能致意於簿書之間,唯副正,各長一司,可以摠察凡事,而拘於謬例,以閑慢自處,無苟管,殊非朝家設官之本意。自今本監各樣物種進排用下之數,皆令副正,照勘文書,修正重記,俾無會計時落漏之弊。且材木·鐵·炭,本色一員之外,又稱例兼,而材木·鐵物,則皆以三員互察,炭色則四員互察,以此其任,旣不專一,而用下之時,各自成帖文書,尤無以妨其奸僞,亦令該監,材木·鐵·炭,各以一員專察,有故則差出代色,以除文書雜亂之患,宜當,依此定式,分付該曹,何如?傳曰,允。以上戶曹
尹趾善,以刑曹言啓曰,去閏八月二十九日夜對入侍時,上曰,今見刑曹時囚錄啓單子,則罪人多至百餘人,令該曹斯速處決,俾無滯獄之患事,命下矣。本曹所管時囚罪人七十八名內,啓覆罪人三名,則係是死囚,而殺人推覈罪人十名,印信僞造罪人一名,私鑄錢文罪人四名,咀呪罪人二名,則罪犯至重,未承服之前,不可處決。其餘承傳罪人二十一名,五名則纔仍判付,卽爲放送,詞訟罪人十三名中二名,則仍打傷人物辜限間捉囚矣。更審傷處,則似不至殞命,故姑爲保放,以待辜限,來關罪人十二名中三名,則爲先疎放,備局來柔遠犯越罪人十二名中三名,則死囚,而其餘九名,則自備局,時無分付本曹之事,故不得處置,各司直囚罪人等,則時方招致各其該吏,分付傳敎辭意,使卽趁速決放之意,敢啓。傳曰,知道。燼餘
辰時,上御資政殿。常參入侍時,掌令成震丙所啓,請亟罷趙絅廟庭配享。上曰,勿煩。又所啓,請申範華遠地定配。上曰,勿煩。又所啓,請姜萬鐵依律處斷事。上曰,勿煩。又所啓,請申宗華還收徒配之命。上曰,勿煩。又所啓,請告廟及按律首發臺官竝摘發遠竄事。上曰,勿煩。又所啓,請成川府使李端錫削去仕版。上曰,旣已推考,觀其緘辭而處之矣,勿煩。又所啓,請會盟祭諸執事賞加之典,竝命還收。上曰,勿煩。上曰,今日常參時刻已過,而承旨趁不來待,事甚怠慢,當該承旨,推考。吏曹佐郞趙持謙曰,六鎭絶遠,小民不霑王化,六鎭守令中鍾城府使,則例以文臣差遣,而穩城·慶源間,或有文臣差遣之時,而甚爲稀罕。其餘則皆以武弁差送,武弁廉謹者絶少,侵虐軍民,不能支堪,他鎭之民,皆歎不得爲鍾城之民云。今後五鎭守令,竝以文官交差,則庶慰邊民之心矣。上曰,言于廟堂稟處,可也。持謙曰,平安道江邊四邑守令,頃者自廟堂變通間,以文臣差送,此意固好,而但以同道守令,有難規檢隣邑。曾前有平安評事,未知何時革罷,而今若復設,以出入三司之人,極擇差送,巡行列邑,以爲彈壓之地,則庶無守令輩濫雜之弊,而事係沿革,宜詢于廟堂而處之矣。上曰,言于廟堂稟處,可也。持謙曰,臣前者往來北路時,見嶺西列邑,絶無業文之人,監試赴擧者絶少。嶺西近於京邑,而儒生反不如嶺北,此由於朝廷不能敎導之致,銀溪察訪,例以文臣差遣矣,今若依北路察訪例,仍兼敎養官,巡行列邑,敎誨諸生,且試製述,則其於作成之道,似有一分之益矣。上曰,分付吏曹,稟處,可也。持謙曰,臣前日見會盟祭時,朝家待功臣子孫甚厚,勳臣爲國忘身,蹈危成功,極甚可嘉,朝家所以待之者,固宜如此,而但勳臣,生前已享富貴,至于子孫,亦蒙恩典,至於死節之臣,其爲國效誠,則與勳臣無異,其殺身殉節,尤有難焉,而其子孫孱微,居在外方,或有未免軍役者。都目大政時,雖有子孫錄用之命,而收錄甚少,未能均蒙國恩,誠爲欠典。今若使各道監司,抄出成冊上送,或令兩銓,隨才調用,或令各道,勿侵軍役,非但朝家崇報之典當然,亦可爲風勵聳動之擧矣。上曰,戰亡子孫,都目大政,例有錄用之擧,而雖非大政時,自兩銓亦爲隨才調用,且令各道,勿侵軍役,可也。遂罷出。
巳時,上御資政殿。晝講入侍時,特進官朴信圭,同知事李翊相,參贊官吳斗寅,侍講官吳道一,檢討官林泳,假注書高益亨,記注官尹葕,記事官申曅入侍。上讀前受音一遍訖。道一,進讀顧命篇題及音釋及註,上乃讀新受音釋一遍訖。道一進,釋篇題,呂氏註義。上曰,成王,自艱難變故中得之,故於此定其始終而特詳焉。至哉生魄。上曰,武城篇,亦有此文矣。至三章註召公領之。泳曰,如今所謂兼判書也。上曰,然。如輔國崇政爲判書則曰兼也。至奠麗陳敎,泳曰,奠麗,謂養之,陳敎,謂敎之,治民道理,不過富·敎二者而已,故文武所以能化服民心,而用集大命也。上曰,唯。至敬保元子釗,泳曰,謂之元子者,所以正其統也。至柔遠能邇。上曰,自邇至遠,自小至大,此爲治之道也,與九經所謂柔遠人,同意。至自亂于威儀,泳曰,威儀者,一身之則也,人之所以爲人,缺威儀,而威儀之治不治,皆本於一念一慮之微缺冒貢非幾者,正以此也。此篇章句雖多,而自王曰至此,皆一篇緊要,所當惕念處也。上曰,下文憑几之言,又此意也。泳曰,成王,初不知周公之聖,而惑於三叔之流言,則其氣象,可知也,及其悔過之後,周公,以七月之詩,無逸之書,懇懇開導,故終能變化氣質,養成德性,其治也,有立政周官之盛,而至於死生終始之變,泰然不亂,其有得於周公者,亦深矣。至恤宅宗,泳曰,入自端門,欲使萬姓咸覩,而主於憂居,勢不可一日無統也。此不但周家制度之兼盡無餘,成王學文之所得,亦可見也。上曰,如漢高之死,二日不發喪,此註所謂易主於宮掖,而外廷猶不聞之者也。至西夾南向,道一曰,將傳先王之命,兼設平生之坐,蓋追慕敬惕之意也。上曰,然。至雀弁執惠,道一曰,向所講立政所謂虎賁綴衣等,是也。古者執戟而宿衛者,皆士大夫之職,故燕私之際,亦能從容而養得矣。至于後世,此制旣廢,人君之接士大夫,僅數刻,而周廬陛楯,皆是推埋之徒,此治之不法於古也。宋臣程頤曰,親宦官·宮妾之時少,親賢士大夫之時多,則可以涵養氣質而薰陶德性,人君之所當惕念者也。至渺渺予小子。上曰,此則康王謙德之言也。至王答拜,道一曰,此兩說也,或曰,代尸拜也,或曰王亦拜成王也。蓋冢宰,以元老,受托孤重寄,而先王臨之在上,顧命授受之際,其見召公,如見成王,則答拜敬大臣,所以敬先王也。其答拜召公,無疑,此有先儒之定論也。泳曰,顧命一篇,乃成王正終之書,而其體統尊嚴,樞機周密,防危慮患之意,曲盡無餘,而一篇之要,在於幾之一字,其幾之至微,可不愼乎?上曰,幾者,善惡之分也。遂掩卷。信圭曰,刑曹,以詞訟重地,六郞廳,雖俱爲仕進,猶患未遑矣。卽今郞僚不齊,或遭服制,或有身病,或移差都監郞廳,無故者只有三員,而一員又以兼春秋,上番入直,此固出於無他推移之故,而在前本曹郞廳,勿爲差下兼春秋,上番缺今以後,豫備及上番,一切勿啓下之意,更奉承傳,何如?上曰,依爲之。出擧行條件斗寅曰,史官不備,事多苟簡,奉敎李玄紀,牌招察任,何如?上曰,李玄紀,卽爲牌招,可也。信圭曰,本曹囚徒錄啓,則有罪囚太多,從速處決之敎,不勝惶恐。但各衙門直囚者,相等衙門,自本曹例以速爲決放之意,往復施行,而上司衙門罪囚,則本曹不得任意指揮,此則隨其囚徒所錄,政院直爲分付,則可無滯囚之弊矣。上曰,依爲之。出擧行條件言圭曰,士夫之閭舍借入者,有査啓科罪之命,而直以先朝受敎之律繩之,則似非用法之情,而大臣之意,亦以爲然,更以他相當之律,議爲之,何如?上曰,依爲之。斗寅曰,刑曹乃詞訟重地,參議趙嘉錫,疏批已下,牌招察任,何如?上曰,趙嘉錫,有疏耶?斗寅,未及對,申曅微語斗寅曰,厥疏果至政院而還出給矣。上曰,趙嘉錫,卽爲牌招察任。道一曰,比者日氣淸涼,夜更稍永,經筵法講,雖或溫繹間姑停,而至於召對·夜對,則似當間間爲之矣。上曰,唯。道一曰,昨日夜對時,綱目進講,多至三十餘丈,而從容論難云,甚盛事也。但本館所進聖學輯要,儒者工夫,帝王治道,兼盡而具備,此後則不必每以綱目,而間或以此爲之,似好矣。上曰,臨時依爲之耳。泳曰,學問之道,有博有約,博而後約,乃其次第,而但爲學之要,必以約爲之也。綱目之書,備載歷代治道,則此固人君之所不可廢者,而第其卷秩浩繁,似難領要,至於聖學輯要,則約而又盡,淸燕之中,時時披閱,而召對·夜對之際,亦使儒臣讀之,自上聽之,而領其要旨,則缺亦自有得力處也。如先王憲章,則固不可變更,而至於講習之規,不必謬守前例。且君臣之分,嚴截如天地,而及其講論之時,則似有朋友之道焉,其於緝熙之聖學,成就君德,亦豈少補也哉?上曰,筵臣之言如此,予當惕念焉。道一曰,泳之言,蓋欲自上擺脫常規,而雖以常規言之,祖宗朝,有三時講,而至於夜對·召對,亦或連日爲之矣。泳曰,夏間日氣炎酷,且因鞫廳遷延,久廢經席矣,晝講·夕講·常參等事,自今日爲始,皆次第而行,臣等更無所達矣。但學問之道,門路先定,然後乃可有將就之功,苟或不然,則日事勤勞,而終必無效矣。且聖學輯要,首以立志爲先,如或存心於文字句讀之間,而以堯·舜爲堯·舜,以三王爲三王而已,則或可致見聞之博,而終無以企及於古先哲王矣。必唐虞三代爲心,而講論之間,亦常援古比今,惕然自勵,然後方可以有所補益矣。道一曰,泳之所達,非如科儒之徒知文義而已。上曰,縷縷之言,可不惕念焉?斗寅曰,輪對,何以爲之乎?上曰,輪對,夕講後爲之,可也。斗寅曰,近來假注書數遞之弊,誠爲未安,而不得已敢達矣。假注書金沆,昨日夜對之後,重得霍亂,僵臥不起,今此引見,未免代入,似不可等待其差復,今姑改差,何如?上曰,依爲之。斗寅曰,成川府使李端錫,方在被論中,似不可察任,而勅行又將不遠,當此多事之時,似有變通之道矣。上曰,今姑改差,當日內口傳差出,給馬發送,可也。遂罷出。
申時,上御資政殿。夕講入侍時,同知事李翊相,特進官洪萬容,參贊官鄭載禧,侍讀官吳道一,檢討官林泳,假注書高益亨,記注官尹葕,記事官申曅入侍。道一曰,夕講後當爲輪對,而日勢已暮,前受音,勿爲讀之,似當矣。上曰,唯。晝纔爲之,直爲新受,可也。道一曰,小臣失音,不能成聲,令下番侍讀,如何?且有前例矣。上曰,依爲之。泳,進講康王之誥音釋及註。上乃讀音釋一遍訖。泳,仍釋文義曰,康王見諸侯,如不答拜,則疑未爲後,而且純乎吉,故以喪見諸侯,而又正其爲後也。至畢協賞罰,道一曰,好惡在理,不在我,先審理我之間,然後賞當功,罰當罪,而盡合其宜矣。泳曰,賞罰,人主之柄,而畢協之道,惟在於公,公私之間,利害所判也。且召公之以張皇六事,言之於新王之前者,蓋以守成之世,多溺宴安,尠有立志,苟不詰戎兵奮威烈,則廢弛怠惰,有凌遲之漸,成·康之時,正有時病,故召公之言如是矣。道一曰,如宋之仁厚有餘,而武略不競,終致亂亡,此誠人君之所當惕念也。至丕平富不務咎,泳曰,溥博均平,薄斂富民,文武之明德也,不務咎惡,輕省刑罰,文武之愼罰也。道一曰,舜典曰欽哉欽哉,惟刑之恤哉。如舜之誅四凶,惟其罪之輕重而已,我何與焉?泳曰,齊信者,卽大學之誠意,底至者,卽大學之止於至善,此修齊平治之始終本末也。至乃命建侯樹屛,泳曰,此以下,康王責臣僚之言,其眷眷求助之意,可見也。上曰,唯。君臣之間,交相勉勵如此,此其爲成·康之治也。至釋冕,泳曰,蘇軾之言,主於守經,諸儒之論,主於達權,蓋召·畢諸先臣,皆盛德之人,而又老於更事者,才經三監之變,故於康王之立,特爲非常之禮,使天下曉然知所定而無疑,其意遠矣。此已有宋臣朱熹之定論矣。道一曰,畢協賞罰,乃此篇緊要處也。至如堯·舜生知安行,則其心,本無理我之間,而人非堯·舜,不能無理我之別,人君,不可不惕然警省於此也。泳曰,道一之言,是也,而且以大舜,猶曰人心惟危,道心惟微,理我之間,固不可不辨,而畢協賞罰之外,又當知張皇六師之義,器械軍兵,雖不可卒然修治,以致騷擾,而當此久安之餘,亦不可全然廢棄也。遂掩卷而退。上曰,輪對官,注書出招以入。輪對官濟用監正尹理,廣興倉守黃世耉,中樞經歷李之經,義盈庫主簿朴熙世,歸厚署別提林春養入侍。尹理進曰,小臣,濟用監正尹理也。上曰,有何言耶?理曰,本監段,別無大段弊瘼,而擧動時諸上司·諸都監應辦官依幕所入屛風,竝爲責出於本監,本監元無屛風備上之事,使貢物下人等,擔當進排,下人等,不勝支當,呼冤莫甚矣。上曰,分付該曹,速爲變通,俾無呼冤之弊。黃世耉進曰,小臣,廣興倉守黃世耉也。上曰,爾司有何所言也?世耉曰,本倉段,頒祿之外,無他弊端,而但本倉典僕甚少,只有奴一婢一,不成官員貌樣,逆家奴婢中,以在京壯實者,令該曹劃給,則殘司或可以成樣矣。上曰,續續題給,似爲煩屑,而區處之外,如有餘存者,斟酌劃給,可也。之經進曰,小臣,中樞經歷李之經也。上曰,中樞本是閑漫之處,而猶有所言耶?之經曰,中樞堂上二十餘員,而書吏四名,使令二名而已,無以爲貌樣矣。上曰,不足加出,仍置,可也。朴熙世進曰,小臣,義盈庫主簿朴熙世也。上曰,有何言也?世熙曰,本司別無所達矣。春養進曰,小臣,歸厚署別提林春養也。上曰,爾何言?春養曰,別無所達之言矣。遂罷出。燼餘
領議政金壽恒箚子,伏以臣,自前月二十四日夜,素患火症,發作甚劇,晝則熱氣上衝,頭痛終日,夜則煩躁不寐,輾轉達曙,今至六七箇日,而症情有進無退,間因太廟有事,力疾進參,一倍添傷,熱升則心胸悶塞,直欲胡叫狂奔,熱降則元氣澌薾,若將頃刻垂盡,蓋此病始得於今春,而仍成痼疾,轉入難醫之境。臣自赴朝以來,夙宵奔走,今已半年餘,非臣筋力之能任劇也,特以所苦,不至於委頓,故猶得以黽勉支吾也。然其病狀,實無晷刻之安,一番勞傷,輒增一層火熱,及至今月,視聽日益昏耗,精神日益消亡,尋常應事接物,亦多顚錯憒瞀,雖復欲黽勉,而亦有不可得者矣。當此更化之初,聖上勵精,群彦效力,而臣忝居鼎席,引日退伏,籌司坐衙之曠廢,外方文簿之稽滯,已多惶悶。況客使當前,鞫獄未竟,而虛帶重任,不早自處,致有狼狽之患,則臣之罪戾,固不足言,其於國事何哉?臣嶺海餘生,再逢千一之會,雖無襪線之長,可以有補袞職,若其圖報一念,耿結方寸,非敢爲私便之圖,而不幸罹此危疢,孤負初心,命之窮矣,尙復何言?如蒙恩許釋負,俾便調息,缺更備薰沐之列,臣不敢辭也。伏乞聖慈,憐臣沈痼之疾,察臣肝膈之懇,克賜遞免,以幸公私,臣無任悚蹙祈祝之至。取進止。答曰,省箚具悉卿懇。卿之宿患如此,予甚慮念。從容調理,則神明所扶,宜有勿藥之效,卿其須體予意,安心勿辭,益加善攝。仍傳曰,遣史官傳諭,遣御醫看病。
左參贊洪處亮疏,伏以臣所患咳嗽痰喘,爲終身之疾,天氣乍涼,爲患孔棘,昡暈之症,因感冒彌留,發作甚數。向日郊外之班,未得趁參,朝家雖以老病置而不問,分義所在,安得自安於心乎?非不欲陳疏自列,而瀆撓是懼,悶默度日矣。不意今者,遽有提學新命,臣聞來,一倍驚惶,尤不知所措也。臣於盛壯之年,粗習擧子業,尋摘章句,幸竊科第,抛棄筆硯,碌碌隨行,館閣製述,工程掃如,凡於製敎之文,亦未免畫葫蘆之譏,少也猶不如人,尙懷慙靦,況今七十有四之年,精神已盡消耗,前忘後失,觸處茫昧,直一未殮之屍耳。卽今文才,縱云乏少,年少有文望,足爲時需者,不無其人。且曾經是職,兼爲兩館之任者,亦自有人,乃以朝暮且死,萬不近似之人,備擬於其間,銓曹之政體,固不當如是也。仍念館職,乃一時之淸選,當初設館,意有所在,豈但爲一身榮耀而已?主文之人,如或有故,則間有代斲副急之時,而顧臣衰耗空疎,乃至於此,豈不羞朝廷辱名器乎?反覆思惟,決難承當,伏乞聖慈,曲察由中之懇,將臣新授弘文館提學之任,回授可堪之人,以幸公私,幸甚。答曰,省疏具悉卿懇。卿之文學,實合此任,卿其安心勿辭,從速察職。
持平韓泰東疏,伏以臣宿痼沈篤,屛伏田廬,前後除命,俱未扣謝,席藁私室,措躬無地。不意聖度,尙賜寬容,乃於本月二十一日,祗受有旨,以臣爲司憲府持平,令臣乘馹上來,臣承命感懼,冞增隕越。使臣病狀,如有一分支堪之勢,則所當趨走供職,以效涓埃,以贖從前違傲之罪,而實以臣舊疾淹延,有劇無瘳,僵臥床褥,日就困弊,精神遁喪,榮衛耗奪,肌肉銷換,已成鬼形,腰脥酸痛,脚膇枯細,心火上炎,五內煩鬱,阿睹昏瞀,若隔重紗,飮啖日減,氣息危脆,以此筋力,實無自力起發之望,徊徨數日,竟上辭章,臣之罪戾,至此而無所逃矣。仍念臣,人品庸陋,百無一取,而猥沐殊私,濫塵要列,數日之內,恩命稠重,蔀屋窮閭,天書已三宣矣。夫三召不應,是山林自重之士之所爲也,臣以常調起身,志在干祿,脫褐以來,脚色可記,而到今强仕之日,反有屛退之願者,亦豈人情之所欲哉?是其中,必有甚不得已焉,而臣於累度遜避之章,俱以疾病爲言者,蓋臣賤疾,實是沈篤,雖使臣才識器能,可適於用,而羸廢到此,理難自奮,故祗以數行症錄,浼觸天聽,至於匪據之嫌,冒進之難,則未嘗敢一言自白,有若身果無病,則可以承當而不辭者然,竊意以此,聖明,謂臣雖有小疾,尙可驅策,而至其譾薄空疎之狀,或未蒙體悉,故分外恩數,日有頻蕃也。今此以臣平生,略述本懷,以暴其無用之實焉。臣賦性疎緩,受才凡劣,纔年覊角,父兄見背,不受鞭韃,如獸自長,只以家貧親老冀祿養,幸蒙鴻造,決科登仕,而然猶自知甚審,不敢妄希榮進,蓋嘗歷試郞署,累臨下邑,雖欲勉竭魯愚,以圖報塞,而朽材乃弱幹,沮於效力,中間一忝言地,蔑有裨益,出身十年之間,惟以曠官尸祿爲事,臣亦揣量才分,果於自卜,只思退伏農畝,以畢其生,而加以多難早衰,病纏肌骨,決知其不任陳力,故屛居私門,有年於斯矣,以至今日,屢經禍患,疾病日痼,心力日耗,使從世務,必貽僨敗,臣又何敢以其不肖之身,邀榮貪俸,昧進素餐,於臣身,有入而不量之譏,在淸朝,爲任匪其人之羞哉?雖然,此固臣己分事也,至於朝家任人之道,亦不宜如是焉。夫諫官之職,上以直道匡君,下以風裁整物,休戚利病,百責萃焉。其任至如宰相等,所宜遴擇時望,貶汰庸惡,必得直士俊物,布刑臺閣,然後繩愆糾謬,開張公道,官邪有所倚而自戢,士氣有所畏而自振,綱紀張擧,治道穆淸,古人,所謂言及乘輿,則天子改容,事關廊廟,則宰相待罪者,此其風采力量,豈凡流庸輩之所可僥冒而爲之者乎?若使朝家之視臺諫,無異庶官窠坐,不問才器,人皆可授,事類鴈序,情同魚貫,乃如臣輩,間廁揚歷,呼唱街衢,厚自炫燿而已,則國家奚賴焉,世道奚瘳焉?況以六七年來,奸凶得志,士夫志節,摧傷虐熖,末流餘弊,波蕩沙頹,風流銷腐,意向廢墜,當此之時,雖使剛果正直之倫,置在此職,尙難望其有所爲,豈可以駑緩無似之臣,妄冒忝竊,以乏其事而益其弊哉?此臣所以屢陳窮款,不敢以承命爲恭者,雖緣爲身病,亦以才分不稱也。非獨爲私謀,亦爲國家之計也。伏乞聖明,諒臣痼疾,已至難醫,察臣庸才,不合諫職,將臣職名,亟許遞改,俾得縮蟄溝壑,任便將息,以延危喘,且安愚分焉。臣構疏將進之際,又知謬被知製敎之選,臣惶感靡寧,不得不竝此祈懇。蓋掌誥之任,所以賁飾絲綸,渙發王猷,苟非藝業贍敏,文望優著者,莫宜處焉。臣才術鈍滯,素不以文學自期,早事場屋,粗事佔,從仕以後,遂成隋廢,加以疾疹憂患,臣心沮困,不欲以筆硯思索,累其神氣,如著述等事,一切休置,雖數語短簡,執筆締思,生齒枯缺,窘束百端,臣若誤膺是任,强顔藻翰,則決知其流汗僵去走矣。今臣癃廢濱伏,望絶從宦,帶得三字虛銜而已,幸而使臣,賴天之靈,復起爲人,而奔走效勞,自有其所,此等榮選,實非臣所敢當也。惟願聖慈,曲加體諒,所帶知製敎之任,竝賜鐫免,不勝至幸。答曰,省疏具悉。爾其勿辭調理,上來察職。燼餘
上在慶德宮。停常參·經筵。
有政。
吏批,判書李尙眞,參判李敏敍,都承旨吳斗寅進。
兵批,參議朴純,左副承旨崔逸進。
吏批,以申晸爲大司憲,金萬重爲副提學,尹敬敎爲副應敎,尹以徵爲司贍直長,李昌興爲司贍奉事,尹㙐爲司圃別檢,申琓爲獻納,朴載時學諭,金運升學正,盧光協學錄單付,韓㙉典籍單付,四館去館。
兵批,以金萬重·邊國韓爲副護軍。
謝恩,持平黃玧,監察閔毅重,梁山郡守趙爾翰,淮陽府使金壽增。
以兪得一爲假注書。
左議政初度呈辭,不允批答,王若曰,纔近侍之特諭,誠意可孚,伊遐心之莫回,遜辭又至。予豈多誥?卿可深思。顧玆時事之轉艱,重以內難之初定。庶幾懲前而毖後,大振頹綱,方將勵精而圖治,力行善事。此誠寡昧之一初政,抑亦治亂之一大關,予之所望於卿,雖聖哲馳騖而不足,時無可去之義,以輔弼退休之奚宜?惟卿,三朝老成,四代相業。凝然山岳之鎭物,國恃以爲安,灼然龜筮之決疑,事至而不惑。當益公之起廢,式瞻前日之典刑,旣彦博之還朝,復見老臣之忠勤。深惟股肱之義,不意仰成之辰,益篤倚毗之誠,乃有丐閑之請。夙夜匪懈,縱榮衛之或愆,神明所扶,何疾恙之不已?耋艾而思釋重負,乃卿之私情,朝廷之圖任舊臣,爲國之急務。若宰相皆懷旅進旅退之心,卽國家誰任不救不扶之責?宜思休戚之與共,勿以去就而爲言。於戱,在讓後人于丕時,今則不可,進念先王之殊遇,永保惟終。初辭宜不允。故玆敎示,想宜知悉。知製敎李師命製進
奉敎李玄紀上疏。大槪,臣之情勢,終難干與於新薦,懇乞亟削臣職,仍治臣前後逋慢之罪事。入啓。答曰,省疏具悉。爾其勿辭,斯速議薦。
成川府使李濡,謝恩後仍爲下直。
府啓,請亟罷趙絅廟庭配享。請申範華遠地定配,姜萬鐵依律處斷。請申宗華還收徒配之命,嚴鞫得情。請告廟及按律首發論臺官摘發遠竄事。請會盟祭諸執事賞加之典,竝命還收事。請柳赫然嚴鞫得情。措語見上求禮縣監崔國成,本以麤悍武夫,濫授字牧之任,居官行事,無一善狀,賊堅之妾定屬者,潛爲通奸,率畜蠱惑之說,人皆傳說,莫不唾罵。邑婢潛奸,已犯邦憲,而況凶逆之妾,苟有人心者,則其何忍押近率畜耶?其醜惡蔑法之狀,不可不懲,請求禮縣監崔國成罷職不敍。竝引嫌而退,擧劾之論,意在澄汰,而他人名字,未免失實,據法請鞫,實合獄體,則賜死之律,固非當律,而及其再下,遽停前啓,物議之來,在所難免,承牌詣闕,肅謝差晩,則未參朝班,勢所固然,請大司諫李翊,正言成虎徵,掌令成震丙,司諫李寅煥,竝命遞差,正言朴致道出仕。新除授大司憲申晸,奉使回程,旣已渡江,方在中路,請斯速乘馹上來事,下諭。答曰,不允。處置事,依啓。末端事,旣已渡江,自當上來,姑勿下諭。前啓成川府使李端錫削去仕版事,停啓。
兵曹判書金錫胄上疏。大槪,略陳擧行條件差誤之事,兼暴病狀,乞遞本職及兼帶事。入啓。答曰,省疏具悉卿懇。再昨擧行條件中措語,與榻前說話,大相不同,故予亦疑訝,而適値許多公事,酬應之際,未及致責矣。今觀疏辭,不覺駭然,此專在於注書不察之失,於卿少無引嫌之事,卿其安心勿辭,調理行公。
傳曰,再昨兵判請對時,以遠方罪人,久滯營獄,令廟堂斯速分輕重區處之意,下敎,而當該注書,專不致察,有此錯謬之擧,誠甚駭然,從重推考。以上燼餘
兵曹判書金錫胄所啓。柔遠鎭罪人移囚京獄者,放還事,命下矣。各人所犯,雖有輕重之別,而俱係邊上防禦,不可盡爲全釋,以啓日後之弊,更就本道監司狀啓,將京外被囚罪人十九名,分等論罪,覆啓投入,待判下擧行之意,敢啓。答曰,知道。以上備局
上在慶德宮。停常參·經筵。
左議政鄭知和再度呈辭。入啓。傳曰,不允批答。
中殿誕日,大殿·兩慈殿,政院·玉堂問安。答曰,知道。
中殿,政院·玉堂·二品以上·六曹問安。答曰,知道。
吏曹啓曰,臺諫有闕,政事,取稟。傳曰,明日爲之。
以賓廳進不進單子,傳曰,過數日後來會。
全羅監司書目,茂長縣監鄭仁壽,病重罷黜事。
禁府,權瑎,昌城極邊定配。啓。
右副承旨尹趾善上疏。大槪,緣臣走錯,問備之責,終及於已遞之下僚,伏乞亟罷臣職,仍治臣罪事。入啓。答曰,省疏具悉。不察之失,責在於注書,爾其勿辭,從速察職。
禮曹啓曰,凶逆伏法,告宗廟頒敎事,已爲議大臣啓下矣。告廟吉日,令日官推擇,則以十二日爲吉云,依前例遣大臣,告宗廟祭設行,同日巳時,仍行頒敎之禮,而宗廟修改,則改擇日擧行,何如?傳曰,甲申·辛卯兩年討逆告廟,皆以不卜日設行,而今番則前後告廟日字太遠,依前例不卜日擧行,可也。又啓曰,命下矣,依聖敎,遣大臣告宗廟祭,不卜日,來初六日設行,同日巳時,仍行頒敎之意,分付擧行,何如?傳曰,允。
持平黃玧啓曰,臣昨與同僚,行相會禮於朝房,同僚,以求禮縣監崔國成,不但居官無一善狀,逆堅妾定屬在縣者,至於率畜,其醜惡之行,不可不論爲言,相議以罷職不敍,論啓矣。傳啓之後,更聞物議,則皆以罪重罰輕爲言,臣之論事不審之失,著矣,何敢晏然於職次乎?請命遞斥臣職。答曰,勿辭,退待物論。
執義沈濡啓曰,臣於昨日,與同僚相會禮之後,以求禮縣監崔國成,奸通賊堅之妾事,相議論啓,而此論之發,臣實主之。今聞物議,皆以罪重律輕爲非,同僚旣以此引避,臣何敢晏然臺席乎?請命遞斥臣職。答曰,勿辭,退待物論。
院前啓,請亟罷趙絅廟庭配享,以嚴祀典事。請罪人姜萬鐵依律處斷事。措語見上本院,以罪人柳赫然嚴鞫得情事爲請,而有仍前傳旨賜死之命。赫然罪狀,已著於前後文案中,必須嚴鞫得情,然後按律處斷,方可以快神人之憤,而只命賜死,臣竊惑焉。赫然之作爲屯兵節目一款,已歸於自伏,而與逆堅不爲通書之事,亦無明白指證,其他隱情疑端,不一而足。至於雖老可倚之語,臨事必信之說,皆出於柟·堅之口,則其平日往來諦交之迹,於此可見,嚴鞫得情,在所不己,而再下賜死之命,大違獄體,揆以王法,斷無是理。請賜死罪人柳赫然嚴鞫得情。請新除授統制使閔暹遞差。答曰,勿煩。以上朝報
備邊司啓曰,曾以乙未以上未納公糴,姑爲停捧事,榻前定奪,分付諸道矣。今聞監·兵·統三營分糴及江都·南漢·京司移轉各穀,不爲擧論之故,民間,莫知停捧與否,頗有悶訴之言云。旣令停捧,則此等營糴移穀,亦當同入其中,更以此意,申飭各該管,何如?傳曰,允。以上戶曹
上在慶德宮。停常參·經筵。
下直,淮陽府使金壽增。
謝恩,護軍金昱·姜大後,禮曹正郞李英馧,比安縣監尹尙閔,海運判官李孝源,引儀閔碩才,獻納申琓。
咸鏡道點馬姜必遇,出去。
公淸道災傷敬差官韓構,出去。
公淸監司書目,溫陽郡守趙顯期,病重罷黜事。
遠接使書目,勅行本月初二三日間,當到鳳城云云事。
禁府啓目,前南別殿參奉丁載重,承服罪人晩說招辭中,與元老俱往南別殿,瞻望御容云。寢殿,是何等重地,而不能禁斷雜人,至令凶逆之徒,任其白衣出入,瞻望御容,事極可駭,罪,決杖六十,徒一年,告身盡行追奪,私罪。啓。依啓。又啓目,前吉州牧使李球,罪人尹鑴前後罪惡,論以邦憲,難逭顯戮,而特從輕典,使之賜死,實出於寬大之意也。今觀咸鏡監司狀啓,敢以希仲家事,慘不忍言,奈何奈何等語,肆然筆之於書,略無顧忌,誠甚痛惡,罪,杖一百,流三千里,告身盡行追奪,私罪。啓。依允。同府,李球,全羅道長興府,流三千里定配,丁載重,京畿積城丹棗驛,徒一年定配。
左參贊洪處亮辭職上疏。入啓。答曰,省疏具悉卿懇。已悉於前疏之批,卿其安心勿辭,從速察職。
高益亨病,代以尹德駿爲假注書。
以公淸監司,溫陽郡守趙顯期罷黜狀啓,傳曰,當此秋務方殷之日,善治守令,不可仍其呈狀,有所遞易,勿爲罷黜,催促還任,以除迎送之弊。
備忘記,今此別單中五人功勞,皆不下於已參正勳之人。且兩度鞫獄,逆狀畢露之後,終不無上變論功之事,今欲竝爲追錄正勳,以破後人之議,以明定功之例,卽速問議于諸大臣以啓。
左議政,不允批答,再度呈辭,王若曰,已多誥焉,胡再辭也?縱有微恙,憂豈嬰於膏肓?若引小嫌,恐彌傷於體面,旣無乞退之義,盍斷請告之章?念予仰成之辰,値此多難之會。懲,前毖後之道,飭勵方深,剪逆夷凶之餘,危疑甫定。肆圖弘濟之策,敢盡委任之誠,經緯支離。固任意於碩輔,和劑鎭壓,尤有仗於老成。而卿三朝舊臣,素負山岳之重,暮年衰齒,尙幸神氣之强,奚但寡昧之倚毗?抑多朝野之想望,常喜臥閤而論道,豈料引疾而丐閑?痛若在身,非不軫卿之劬瘁,驚如失手,誠難許卿之歸休。榮衛一時之愆,庶幾勿藥,將理累日之後,又何尋單?安身以安心,志雖在乎攝養,醫國如醫病,忠必切於退憂。終非可去之時,宜體固留之意。於戱,三台缺一,寧致泰階之平?四輔相參,乃成鼎鉉之吉。惟平時之相業,所重若斯,況伊今之臣艱,共貞爲急。卿不强起,國無可爲。所辭宜不允。故玆敎示,想宜知悉。知製敎李玄錫製進
院啓,請亟罷趙絅廟庭配享,以嚴祀典。請姜萬鐵依律處斷事。請柳赫然嚴鞫得情。請新除授統制使閔暹遞差。措語竝見上竝引嫌而退,論事之體,只要得其實狀,擬律之際,自可改而從重,不可以此輕遞言官,請持平黃玧,執義沈濡,竝出仕。答曰,不允。處置事,依啓。
伴送使書目,勅行初二日肅川止宿事。
執義沈濡,持平黃玧,正言朴致道,校理李玄錫·李師命,副校理洪萬鍾·吳道一,修撰林泳,副修撰朴泰遜請對入侍時,執義沈濡所啓,請亟罷趙絅廟庭配享。上曰,不允。又所啓,請申範華遠地定配。上曰,毋庸瀆擾。又所啓,請罪人姜萬鐵依律處斷。上曰,不允。又所啓,請罪人申宗華,還收徒配之命,嚴鞫得情,以重獄體。上曰,毋庸瀆擾。又所啓,請告廟及按律首發論臺官,竝摘發遠竄。上曰,其中尤甚者,旣以遠配矣。又所啓,請罪人柳赫然嚴鞫得情。上曰,旣已參酌賜死矣,勿煩。又所啓,請求禮縣監崔國成拿問定罪。上曰,依啓。又所啓,請柳命天·姜震碩·吳始復·兪夏益·李豪·李馥遠竄,柳命賢·柳栽·李夏鎭極邊遠竄,閔熙·權大運,仍其配所,圍籬安置。上曰,不允。以上朝報
有政。吏批,以李尙翼爲茂長縣監,李世著爲顯陵參奉,宋文烶爲璿源殿參奉,李秀彦爲弘文館副修撰,尹爀爲司憲府監察,李日翼爲戶曹佐郞,尹理爲司憲府掌令,李思永爲正言,安後泰爲司諫,申翼相爲大司諫。
上在慶德宮。停常參·經筵。
謝恩,掌令尹理,護軍梁益亨。
左議政三度呈辭。入啓。傳曰,不允批答。
掌令尹理啓曰,臺憲之職,爲任甚重,豈如臣庸陋無狀者,所敢承當哉?前後忝竊,玷辱已多,尋常惶感,若墜淵谷。不意玆者,新命又降,臣誠隕越,益不知置身之所也。臣旣見識蒙昧,言議鈍拙,固無以論列是非,裨補涓埃。宿疾纏嬰,自分癃廢,又無逐日詣臺,謄傳前草,若是而其可徒竊榮寵,冒據華顯乎?況臣前以巡廳下人推治事,身被推緘,未及勘畢,不可一刻仍冒,請命遞斥臣職。答曰,勿辭。推考蕩滌。
傳曰,去夜錄勳都監別單中,五人追錄正勳事,問議于大臣事傳敎,而何至今無議啓之事耶?告廟前,不可不勘定,請大臣及呈告大臣處,卽刻問啓。
政院啓曰,同副承旨崔錫鼎,因臺啓,不得行公,久矣。昨已停啓,卽爲牌招,使之察任,何如?傳曰,允。
政院·玉堂請對入侍時,討逆告廟差退事,榻前定奪。
同副承旨崔錫鼎辭職上疏。入啓。答曰,省疏具悉。爾其勿辭察職。
兵曹判書金錫胄上疏。大槪,請命有司,亟治臣勘勳不審之罪,以重賞功之典事。入啓。答曰,省疏具悉卿懇。前日別單中四人功勞之實合正勳,業已洞知,而獨外避之臣,未詳知之矣,矧今再鞫之後,凶謀逆節,畢露無餘,而凶慘不道之計,與詗察來告者,節節相符,於此益可見爲國盡忠之功也。今觀疏辭,前後事實,於卿有何引嫌之理乎?卿其安心勿辭,速出勘勳。
錄勳都監啓曰,命下矣,卽見郞廳收議,則領議政以爲,臣於夏初,自謫中遽蒙恩召,旋聞逆變,倉黃來詣都下,凡干事情,多未得其詳,機密謀議,尤無聞知,而間或竊聽於輿誦,則某也有先事詗察之勞,某也有指示上變之功,如有錄勳之擧,在所必與云矣。及至勘定之時,曾所云云者,不在其中,論功定次,元勳主之,臣意謂元勳之臣,必有所斟酌稱停,初非不審而然也。到再度鞫獄之後,有此追錄正勳之命,各人功勞,果不下於參勳之人,則當初元勳之勘定,誠有不審之失,因此而不錄當錄之功,固爲可惜,而帶礪參勳,事體至重。會盟之後,續續追錄,若無前例之可據,則恐難輕議,伏惟上裁。領府事金壽興以爲,今玆凶逆之陰謀祕計,非一朝一夕故,則其間設機詗察之密議,亦非他人之所可與知。當初勘勳之時,元勳之臣,又以功勞多少,十分稱量,而自上書下之際,亦必第其功次,有所取舍也。設使別單四人者之功,果不下於已錄之人,不問可據之故實,輕開追錄之路,則帶礪之盟,反爲僥倖之門。至於李元成之超陞二品,旣遵先朝成憲,則到今濫竽,尤未允當,伏惟上裁。右議政閔鼎重以爲,錄勳之擧,事體重大,必命大臣與元勳,同議勘定,而若其論功定次,則皆出於元勳,乃是從前規例,此其事理之自應如此也。向日勘勳之日,只錄五人者,亦從元勳之言,今此別單四人,則初不擧論,又有所稱量於其間,而至於李元成之勿爲錄勳,超授從二品者,曾所陳達,裁定於榻前,適依孝廟已行之例也。勘勳旣久,會盟已過,而因此別單,又有是命,續續追錄,事體反輕,不免顚倒之歸。臣之愚意,別單五人,竝皆依前定奪施行,似爲允當,伏惟上裁。左議政鄭知和以爲,討逆後錄勳之擧,事體重大,大臣與元勳,承命同議,勘定正勳,其論功定次,十分斟酌。不得參勳者四人,置之別單,實出於詳審稱停,則到今因元成上變,再鞫之後,凶逆隱情,雖或畢露,旣已祭天會盟之後,續續追錄,曾無前例之可據,未免爲苟且之歸。臣之愚意,別單五人追錄,恐不敢輕議,伏惟上裁。大臣之意如此,敢稟。傳曰,領相收議中所謂各人功勞,果不下於參勳之人,則因此而不錄當錄之功,固爲可惜云者,非但正合予意,討平大逆之後,詗察上變之後,終未與焉,則不無後世之議。與其落漏有功者,以取後人之譏議,不若追錄當錄之人,以明正功之例也。會盟之禮,雖曰已過,再鞫之後,凶謀逆節畢露,則五人功勞,於此益著,矧今追錄,與當初錄功,別無異同。今此告廟祭文中,添入追錄之意,似合事宜,五人等,依前下敎追錄事,令都監議于元勳,斯速勘定。
吏曹啓曰,昨日政,臺官擬望之人乏少,以直講李思永,副擬於正言望而受點矣。李思永,以災傷敬差官出使,古禮,諫院之官,不得兼帶憲府之官,合有變通之道,敢稟。傳曰,然則諫職,遞改。
院啓,請亟罷趙絅廟庭配享。請姜萬鐵依律處斷。請統制使閔暹遞差。措語見上新啓。逆魁旣已伏法,則枝黨在所當論,而務用寬大之典者,是朝家之意也。然平日往來締交,造成鴟張之勢者,雖非與知逆謀之人,烏得無罪?柳命天·姜碩賓·吳始復·兪夏益·李豪·李馥等,或爲積·堅父子之腹心,或爲鑴與挺昌之爪牙,號呼和應,奔走謀議,以謀陷士類爲能事。豪之疏中赤眉靑犢之語,有同上變,可謂寒心。柳命賢·柳栽·李夏鎭等,與上項諸人,罪固無異,而命賢則押近逆家之娼婢,至有作詩相和之事,栽則於其登科慶席,有相邀逆魁之說,夏鎭則撰改敎文,矯誣聖旨之罪,與權瑎一般。至於權大運,則宮城護衛之說,肆然陳達,爲魚肉士類之計,亦其用心,尤甚凶慘。李宇鼎,則自少出入賊積之家,最相親密,其黨惡之罪,不可不懲。請柳命天·姜碩賓·吳始復·兪夏益·李豪·李馥,竝遠竄,柳栽·李夏鎭,竝極邊遠竄,權大運,仍其配所,圍籬安置,李宇鼎,削去仕版。前啓柳赫然事,停啓。答曰,不允。
府啓,請亟罷趙絅廟庭配享。請申範華遠地定配。請姜萬鐵依律處斷。請申宗華還收徒配之命,嚴鞫得情事。請告廟及按律首發論臺官摘發遠竄。請柳命天·姜碩賓·吳始復·兪夏益·李豪·李馥遠竄,柳命賢·柳栽·李夏鎭極邊遠竄,權大運因其配所圍籬安置,李宇鼎削去仕版。措語與院啓同臣等,伏見備忘記,有別單中五人,竝爲追錄正勳之敎,臣等竊惑焉。李元成,旣以追後上變之功,別樣論賞,超陞峻秩,則國家酬勞之典,亦已備矣,金益勳·李光漢·趙泰相·申範華等,雖有探剌賊情,祕告元勳之功,依癸亥年別單原從例行賞之敎,參酌輕重,定其功賞,則到今正勳已定,告盟旣行之後,更爲追錄,此實前所未有之事。封爵之過當,恩命之謬加,莫此爲大,請亟寢別單中五人追錄正勳之命。今春逆堅之遠竄也,路過文義,本縣縣令洪柱震,設酒相待,路資·米石·饌物,多數備給,其時逆賊情狀,雖未盡露,而柱震則身爲守令,謟事負罪之賊孽,以爲媚悅賊積之狀,誠極痛惡,請文義縣令洪柱震削去仕版。前啓,柳赫然事,停啓。答曰,不允。追錄亟寢事,詳悉予意於大臣收議及元勳疏批,而爾等不諒事實,必欲爭執者,終未可曉也。斷無允從之理,亟停勿煩。
上在慶德宮。停常參·經筵。
謝恩,工曹判書李弘淵,漢學敎授申琓,戶曹佐郞李日翼,監察尹爀,司贍奉事李有興。
禁府,李弘績,龍仁徒二年,李萬林,長湍徒一年半定配。啓。
傳曰,罪人柳赫然,賜死。
傳旨,逆柟,謂堅曰柳赫然,與我親密,且是婚家,於吾事,必無異議,堅謂柟曰,吾家大監,以向日伏申之事,泣而言于柳大將,則柳將,攘臂而言曰,金錫胄,何敢乃爾?小人生時,錫胄必不售此計,不過自促其死矣。挺昌承服招辭中,亦曰,逆柟,每有異心於國家,將兵之人,欲以渠之所親爲之,或以赫然,老難將兵爲言,則柟輒曰,赫然雖老,置之其任,則必無害己之事云,而柟,聞術士壬戌年當貴之言,心獨喜自負曰,若以柳赫然,仍爲大將,而朝廷之人,扶己,則壬戌年,自當如術士之言。萬鐵招辭中,又曰,堅,聞赫然,以體府印信久不成送事,陳達於榻前,而有喜悅之色,萬鐵曰,柳大將,何爲如此?堅曰,柳將,素與吾家親切,欲與大監,共爲國事之意也。萬鐵又曰,逆堅,常言於其父曰,國事如此,大將則柳公,雖可倚信,而中軍則申瀏,遲鈍可慮云,則積曰,大將可信,則中軍遲鈍,亦好矣。萬鐵又曰,自上年八九月間,許積,使之團束伊川屯軍,以爲大興山城守堞之用,而赫然次知,凡旗鼓工匠及作隊節目等事,積與赫然,極力顧見,無有所報,輒卽施行,少無持難之事。且於萬松節目稟定之時,以山城別將先爲操鍊事面稟,則赫然,招致眼前,詳問作隊曲折,極其稱贊曰,四月間,吾當與領相,親往山城,操鍊新抄之軍,汝須善爲之云。萬鐵承服更招中,又曰,屯軍團束之後,逆堅謂萬松曰,今番團束之擧,大監及訓局大將,凡事一從汝言,汝知此意乎云,而堅,又謂台瑞曰,禦外寇之計,則發遣軍正官,點閱外方軍兵,而防內亂之策,則吾有體府五衛之軍,大監,已令訓將團束云。團束屯兵,本是諸賊之凶謀,而以其堂上,不稟朝旨,作爲事目,擅自團束之罪,論以軍律,在所罔赦,而前日推鞫時酌處減死者,蓋出於寬大之典也。今又緊出於諸賊之招,不啻狼籍,卽當究得情犯,以正邦刑,而與諸賊同謀相應之迹,猶未現著,嚴加刑訊,亦有所不忍者。第赫然,身爲大將,受恩累朝,當時世危疑之日,所當一心捍衛,使國家有所倚重,而結婚近宗,附託賊積,致令凶徒,恃以爲重,藉口生心,變生肘腋,宗社幾危,是乃人臣之極罪,其在王法,有不容誅,特爲賜死。
柳赫然賜死。
副護軍金德遠上疏。入啓。答曰,省疏具悉卿懇。一時誣罔之言,不足爲嫌,卿其安心勿辭,從速察職。
刑曹參判李秞上疏。大槪,前授加資,亟許還收,以重賞典,以謝公議事。入啓。答曰,省疏具悉。卿其勿辭,從速察職。
行司直呂聖齊上疏。大槪,懇乞收回賞加,以謝物議事。入啓。答曰,省疏具悉。卿其安必勿辭,從速察職。
政院啓曰,工曹參判李端夏,自鄕上來,稱以情勢不安,累日呈疏,久未行公,其疏不爲捧入,而實錄改修,不容少緩,不可任其一向引入,卽爲牌招察任,何如?傳曰,允。
謝恩。工曹參判李端夏。
吏曹啓曰,臺諫有闕,政事,取稟。傳曰,當日爲之。
執義沈濡,掌令尹理啓曰,臣等,伏見兵曹判書金錫胄疏本,臣等不勝駭然之至。範華之詗察有功之說,發於緊出賊招之後,參以情法,有難全貸,故臣等之據法請竄,實循公議,而今者錫胄,以範華一家之人,乃以擧朝洶洶,將欲爲叛逆,泄憤報讐等語,借引王守仁伸理元亨之事,揷入待罪疏中,其意專出於爲範華救罪揚功之地,而語意謬戾,全不擇發,終不免爲侵斥擧朝之歸,豈非可駭之甚者乎?臣等,旣被重斥,勢難仍冒,請命遞斥臣等之職。答曰,勿辭。今觀避辭,不勝駭異也。當初諸賊凶謀萌孽之時,申範華,爲國盡心,先事詗察之功,曾所洞知,故前後爭執,縷縷開示者,良以此也。當此兵判請對也,從弟範華,私相譏察來告等語,詳載於政院日記,則避辭中所謂範華之詗察有功之說,發於緊出賊招之後云者,未詳當初曲折而然也,救罪揚功,語意謬戾等語,此果出於和平之道乎?尤極寒心也。勿辭,退待物論。
持平黃玧啓曰,臣初入臺閣,見解不明,日昨出仕,因前啓傳啓矣。臣昨者與同僚,行相會禮也,以申範華事,不可久而爭執之意,與同僚相議,而適緣本府有追錄還收之啓辭,有相碍,姑未停當矣。卽見兵曹判書金錫胄上疏,則以範華請竄,有侵斥論事之言,同僚方爲引避,而金錫胄,卽臣同生妹夫也,臣何敢可否於其間,而晏然於臺席乎?請命遞斥臣職。答曰,勿辭,退待物論。
院啓,請亟罷趙絅廟庭配享,姜萬鐵依律處斷,柳命天等遠竄,柳命賢等極邊遠竄,權大運仍其配所圍籬安置。措語竝見上前啓閔暹遞差事,停啓。答曰,勿爲煩論。
左議政鄭知和三度呈辭。入啓。不允批答。王若曰,屬時運之屯艱,圖濟惟勤,仰典刑於老成,求退奚遽?予已申誥,卿豈靡思?惟卿,歷事三朝,終始一節。律己奉法,人欽淸白之標,循國忘私,世服公平之量。所以輔相之屬望,非特家世之承徽。肆先朝任以股肱,伊寡昧托爲心膂。歷險艱之日,而屹砥柱於橫流,無運動之形,而若喬岳之鎭地,玆屬更化之始,首下再相之綸。値國家危疑之辰,群情恃而無懼,當凶逆鞫治之際,讞議咸以爲平。往者辭章,多至四十上而不允,胡然巽牘,纔經一二月而復來?謂卿精力之已衰,咸稱剛健,謂卿疾病之難强,猶勝昔時,況遭今日之艱虞,正須良弼之拯濟。東山出處,旣晉室之安危,午橋進退,寧任襄公之進退?微嫌不足以介念,宏圖惟貴於包容。小往大來,猶未至於交泰,民憂國計,迄無暇於設施。如欲和朝廷而參事功,必須倚碩輔而資啓沃。公私之積畜俱竭,若何而爲緩急之需,邊圉之防備太疎,若何而爲綢繆之策?予方藉卿而共濟,卿胡捨予而圖便?於戱,以小子之無爲,縱欲退遜,追先后之殊遇,詎忘報效?亟斷來章,庸副至意。所辭宜不允。故玆敎示,想宜知悉。知製敎安垕製進
禁府都事李箕錫,閔熙加圍籬事,龜城地出去。
副修撰朴泰遜上疏。大槪,頃在鞫廳時,以申範華論啓之事,有所酬酢,而得見重臣疏本,不勝瞿然之至。臣亦被斥之一也,不可獨爲晏然於榮次,乞罷臣職,以謝物議事。入啓。答曰,省疏具悉。當初不卽錄功,實出於遠嫌之意,而疏中辭意,太欠和平,未知其穩當也。
獻納申琓啓曰,臣於頃日,以問事郞廳,在鞫廳時,申範華之名,出於賊招者,其爲緊重,而不待究問,乃有定配之命,故其時臺啓初發之日,臣於其間,亦有所酬酢。蓋範華功勞之有無,固非人人之所可知,而前後出於賊招者,不啻狼藉,則欲究實狀,以嚴獄體者,乃人人常情也。今見兵曹判書金錫胄疏本,則首列範華當錄之功,終以擧朝洶洶,欲爲叛賊,雪憤報讐爲言,侵斥擧朝,不遺餘力。噫。巨魁伏法,凶計畢露,則大小群情,孰不爲快,而因一範華之事,勳戚之臣,乃發此言,臣竊惜之。原其語意,則雖欲爲範華救罪揚功,獨不念朝家事體乎?憲臣,旣以此引避,臣於當初臺啓時,亦有所可否之事,則其所被斥,與憲臣無異,何敢晏然仍冒於諫職乎?請命遞斥臣職。答曰,避辭中,乃以救罪揚功等語,顯加侵斥,誠甚駭然。勿辭,退待物論。
領議政金壽恒箚子。大槪,病勢彌痼,職事久曠,更伸前懇,冀蒙遞免,以便公私事。入啓。答曰,省箚具悉卿懇。卿之疾病,累日彌留,心深慮念。箚末事,予意有不然者。元老二竪之微露其端,不盡吐實,終至於再告之擧者,此實國朝以來所未有之事,則何所據而考出故事乎?矧今凶謀狼藉,諸賊伏法之後,上變及功勞一體之人,獨未蒙施賞之典,則不但以招後人詆議,其在國體,亦不當如是舛錯也。卿其安心勿辭,從容善攝,以副予望。仍傳曰,遣史官傳諭。以上朝報
有政。吏批,以權爲南部主簿,李端夏爲同成均,韓識爲監察,鄭勔爲宗簿正,洪萬容爲兵曹參判,陳尙漸爲直講,李徵龜爲兵曹正郞,成震炳爲濟用正,李弘迪爲正言。
上在慶德宮。停常參·經筵。
謝恩。漢城庶尹林一儒,司成李寅煥,學諭朴載時,學錄盧光協。
京畿監司書目,廣州呈,以持平韓□□病重,上去不得事。遞差。
修撰林泳辭職上疏。入啓。答曰,爾其勿辭察職。
修撰李秀彦乞遞及所懷疏。入啓。答曰,省疏具悉。爾之縷縷進言之誠,予用嘉之,而疏末事,今玆追錄,實是國家之重事,不可人人而輕議。爾其勿辭,從速察職。
左議政鄭知和四度呈辭。入啓。傳曰,安心調理。
傳曰,上·副使·書狀官,留待引見。
禁府,宋尙周·李猶龍·鄭碩賓拿囚。啓。
吏曹啓曰,臺諫有闕,政事,取稟。傳曰,過國忌後爲之。
回還謝恩上·副使以下引見時,大司憲申晸所啓。本府多官,以兵曹判書金錫胄疏中自列之語,引嫌退待,臣當處置,而錫胄之疏,臺閣之避,皆出於論辨範華之功罪,則臣於範華,非但堂親,且有妻叔姪相避之嫌,晏然處置,有所不敢。請命遞斥臣職。答曰,勿辭,退待物論。
院啓,竝引嫌而退,執法爭論,臺體當然,酬酢可否,尤無可嫌,今不處置,其勢固然,不可以此,輕遞言官,請執義沈濡,掌令尹理,持平黃玧,大司憲申晸,獻納申琓,竝命出仕。答曰,依啓。
正言朴□□啓曰,臣以憲府及本院多官引避,猥當處置,而處置結語之中,獻納一員之名,不覺落漏,傳啓之後,始爲覺察,追後書入,以致入啓之遲,臣之昏蒙疎謬之狀,至此著矣。何敢一刻晏然?請命遞臣職。答曰,勿辭,退待勿論。
院前啓,以國忌齋戒,今明日姑停。以上朝報
大司憲申晸所啓,平安一道,今年亦未免失稔,而淸北尤甚,淸北之中,義州·龍川·鐵山等三邑,所見益慘。當此秋穫之初,已有飢餒流離之患,民人等,以功臣等復命後,必有等對之擧,處處泣訴,皆以爲新舊還上,萬無備納之望。若有一時準捧之擧,則尤無聊生之路云,此等形勢,本道監司,亦必具由啓聞,而所見慘然,敢此仰達。還上收捧事,似當有變通之道矣。上曰,三邑失稔,尤爲慘然云,言于廟堂,稟處,可也。以上備局
上在慶德宮。停常參·經筵。
謝恩,司諫安後泰,正言李□□,南部主簿權,監察韓識,司贍直長尹以徵,健元陵參奉尹榑,副提學金萬重,兵曹參判洪萬容,直講陳尙漸,崇陵參奉崔斗瑞,宗薄正鄭勔。
公淸監司書目,臣之病勢,一向沈痼,冒死更伸,乞遞職名事,上送事。答曰,省疏具悉。卿其勿辭,調理察職。
禮曹啓曰,命下矣,議于大臣,則領議政金壽恒以爲,臣自省事以來,曾聞長老所傳說,咸稱金德齡忠勤之蹟,冤死之狀,至於朴光玉,亦嘗聞其名,而猶未得行事之詳矣。頃年恩譴落南,得與南中人士相接,蓋聞其所未聞,朴光玉,飭躬勵行,見推於先輩,聚徒講學,有功於後生,至其晩年,又有糾合義旅之事,則士林之尊慕而享祀之者,誠有以也。金德齡,則生有忠孝大節,又兼絶倫之勇,當壬辰之亂,倡義起兵,雖未克成大功,而倭賊始聞其名,惴恐不敢出氣,遣人潛圖其像而見之,所至,賊輒斂兵先避,及聞其死,皆跳踉相慶,則可想其威名之盛壯,而功未及成,死非其罪,爲國人所悲者,直與宋之岳飛,千載一轍矣。先朝之雪冤貤爵者,有以大慰湖南之人心,而以德齡之風聲義烈,爲人所稱頌者論之,雖加其增秩,以示朝家崇奬之意,亦不爲過也。今者鄕人,旣以兩人竝享於一祠,則依筵臣所達,特宣恩額,允合顯忠彰善之道,無容別議,伏惟上裁。領府事金壽興以爲,臣於先朝辛丑年間,受命廉問於湖南,久留光州,得與儒生父老相椄,莫不以金德齡事爲言,多有扼腕而悲沱者。臣於是,始聞其孝友出天,智勇超倫,眞箇間世之異人,而可無愧於古人,所謂烈烈丈夫矣。不幸逢時之憂,挺身起義,功未成而名益著,竟以名爲祟,而身罹慘禍,抱冤泉壤,垂七十年。臣於伊時,不能採群情而上聞,有所陳暴,居常愧恨,其後有言其冤狀者,方施褒贈之典,少慰一路之人心矣。至於朴光玉,則臣雖未及尙論其人,而其講學飭躬,旣已見許於先輩,遺風餘韻,足爲後世之模楷,則其所樹立,不但可祭於社而已。今玆竝享之祠,加以義烈之稱者,誠可以表二人之行蹟,特宣恩額,以示聖上崇奬之盛德,允合事宜。伏惟上裁。右議政閔鼎重以爲,金德齡之被禍,已近百年,而至今聞其風者,婦孺皆冤之,不但南中人士感悅而已。蓋其忠勤之節,足以興起來後,而受被之酷,實亦由於忠勇之出世,國人之比於宋之岳飛者,莫非追惜而甚悲之辭也。曾在先朝,特贈兵曹參議,庶可慰其泉壤之魂,而群情冤痛之極者,猶以爲未足盡贖其慘毒之禍,奬崇其貞忠之節矣。朴光玉,則自少修飭,未老退歸,先輩推許,後生尊慕,臨死倡義,爲國禦寇,究其本末,非直爲一鄕之善士,俎豆之奉,誠非僣汰。仍竊伏念,壬辰之亂,宣廟中興之業,實有賴於湖南忠義之士,聖祖培養之效,尤有光於盛烈者也。今因金德齡·朴光玉等竝享之祠,贈其職秩,錫以扁額,擧累朝未遑之典,慰一路久菀之望,允合褒勸之宜。伏惟上裁。大臣之意如此,上裁,何如?啓。傳曰,特爲贈職賜額,以示褒奬之意。
遠接使義州府尹書目,勅行今初四日,已到鳳城,再明渡江事。
備邊司郞廳,以領·右相意啓曰,近來閭里拘忌之疾益熾,朝士之出入闕下者,竝皆退避,而明日庭試,將設於崇政殿,與大內至近,赴試擧子中,犯染者必多,殊非致愼之道,群議皆以爲,在前庭試,或有移設於空闕之時,亦設於昌德宮。曾有前例,今此庭試,移設於仁政殿事,分付於各該掌,何如?傳曰,允。
明日庭試武科慕華館命官,殿試時參試官三,洪萬容·具鎰·李立身,參考官三,安垕·權楷·李光著。
文科庭試讀券官,領議政金壽恒·金錫胄·李尙眞·呂聖齊·朴信圭·李翊·李敏敍。對讀官十,鄭始成·朴泰尙·尹敬敎·李寅煥·李玄錫·李師命·吳道一·朴泰遜·李秀彦·林泳。
正言李□□啓曰,如臣譾劣,最居人下,而旬月之內,再叨言責,榮感雖切,自劃甚明。且臣頃於憲府,請鞫申範華之啓,旣已同參,則臣亦不免入於擧朝洶洶之中,而以有功爲罪者也。臣於此,不覺瞿然之至,而爲反賊雪憤報讐之斥,抑何甚也?惜乎,其言之駟不及舌也。兩司多官,旣以此引嫌,則臣何敢獨爲晏然仍冒臺次乎?請命遞斥臣職。答曰,勿辭,退待物論。
司諫安後泰啓曰庸陋微臣,濫蒙洪造,千萬夢寐之外,又叨新除之命,顧臣無似之身,萬無承當之理。且家有拘忌之疾,不敢祗謝恩命,冒陳辭單,未得上徹,出避數日,黽勉出肅,而第見近日,以申範華事,兩司至於俱避,聖敎嚴峻,景像不佳,臣於〈此〉竊不勝慨然之至也。當初範華之名,緊出於賊招者,不啻狼藉,則嚴刑得情,鞫體當然,故臣於其時,首發鞫問之論,厥後臺啓,參以情法而請竄者,亦出於一時公共之議,而今者兵曹判書金錫胄,乃以擧朝洶洶,將欲爲反賊雪憤報讐等說,疏斥擧朝,靡有餘力,語意謬戾,專不擇發,自不覺其歸於爲範華救罪揚功之地。錫胄,以勳貴之臣,乃爲一範華,不念朝家之事體,有此駭異之擧,臣竊爲錫胄惜之。臣以首論範華之人,旣被重臣之斥,其何敢一刻仍冒臺席乎?請命遞斥臣職。答曰,勿辭,退待物論。
執義沈濡啓曰,臣本庸陋,猥蒙洪造,屢叨臺職,輒生鬧端,上無補於國事,下積戾於臣身,尋常愧懼,若無所容。昨者兵曹判書金錫胄疏辭,侵斥擧朝,已其可駭,臣以首發論事之人,不敢晏然,有所自列矣。不意嚴批遽降,辭旨極峻,臣於此惶感震駴,罔知攸措,繼之以慨然也。臣之有此論者,不過守國法嚴獄體之意,而人之爲言,乃至於此,則其引喩之失宜,語意之謬戾,不可不辨破於自列之辭,此實出於是非之公,是豈有欠於和平之道?殿下不此之諒,至以尤極寒心等語爲敎,臣益不勝慚恧之至。以臣之疲劣,冒據言地,固宜君父之輕視,而其在待臺閣之道,不已太薄乎?緣臣無似,仰玷聖明之累,臣之罪戾,至此尤大,臣何敢一刻仍冒乎?請命遞斥臣職。答曰,勿辭,退待物論。
掌令尹理啓曰,臣昨承嚴批,惶恐罔蹙,恭竢物議,自分斥退,處置請出,實是意外,召牌之下,不敢退伏,黽勉就職,而第臣辭不達意,誠未格天,聖旨極嚴,殊欠和平之道,至以尤極寒心等語爲敎,臣奉讀未了,駭汗罔措。緣臣無似,忝居臺閣,以致聖明,未免爲過擧,何敢抗顔復叨於職次乎?日事瀆擾,臣罪尤大,請命遞斥臣職。答曰,勿辭,退待物論。
政院啓曰,明日儒生庭試試所,移設於仁政殿事,命下矣。庭試試官,曾無牌招之例,而今番試官參望之人,或有未肅拜之人,受點之後,不無窘急之患,未肅拜人員,竝卽牌招,使之仍爲待令,何如?傳曰,允。
大司憲申晸啓曰,卽者同僚,相繼引避,臣當處置,而不敢可否之嫌,與前無異,請命遞斥臣職。答曰,勿辭,退待物論。
謝恩。應敎尹敬敎。
左議政鄭知和箚子。大槪,冒死陳懇,乞遞職名事。入啓。答曰,卿之宿患,予已知之。未得進參,別無所傷,卿其安心勿辭,從容善攝。仍傳曰,遣史官傳諭。
持平黃玧啓曰,臣衰昏已極,且無見識,日昨之避,妄有所論,物議之來,固已宜也,內省瞿然,若無所容。臣於朝者召牌之下,宿患眩症,又復猝劇,殆不省人事,竟未祗赴,不意至以再降召命於一日之內,臣誠惶隕,力疾趨詣,而旣有承牌不進之罪,何敢一刻仍冒於臺次乎?請命遞斥臣職。答曰,勿辭,退待物論。
謝恩,同成均李端夏。
沈濡啓,竝引嫌而退,執法爭論,臺體當然,被人橫詆,旣是情外,雖承嚴旨,不必爲嫌,嫌不處置,其勢固然,承牌不進,在例當遞,請正言李弘績,司諫安後泰,執義沈濡,掌令尹理,大司憲申晸出仕,持平黃玧遞差。答曰,依啓。
下直。南虞候盧瑀。以上朝報
備邊司啓曰,命下矣,曾因平安監司柳尙運狀啓,義州·龍川·鐵山三邑,凶荒甚慘,不待年分覆審,新舊還上,竝爲退捧,收稅米·太及新舊諸般身役貢,亦令姑爲停捧,以待定奪分付之意,已爲覆啓行會矣。還上則勿論新舊,已令退捧,更無可議,而收稅米·太,諸般身役,竝內司·尙方各司奴婢身貢,一依庚戌年例,全減宜當,以此分付,何如?答曰,允。以上備局
政院啓曰,今此武科慕華館殿試時,命官,何大臣進去乎?敢稟。傳曰,右相進去。又啓曰,今此武科庭試慕華館殿試時,兩司進參事,城上所,牌招言送之意,敢啓。傳曰,知道。
上在慶德宮。停常參·經筵。
左議政五度呈辭。入啓。傳曰,安心調理。
禁府,柳錫昌,刑問一次,不服,加刑得情,何如?啓。依允。
備邊司啓曰,以大司憲申晸所啓,三邑失稔,尤爲慘然云,言于廟堂稟處,可也事命下,而曾因平安監司柳尙運狀啓,義州·龍川·鐵山等三邑,凶荒甚慘,不待年分覆審,新舊還上,竝許退捧,收稅米·太及新舊諸般身役·身貢,亦已姑爲停捧,以待定奪分付之意,已爲覆啓行會矣。還上則無論新舊,已令退捧,更無可議,而收稅米太,諸般身役,竝內司·尙方各司奴婢身貢,一依庚戌年例全減,宜當,以此分付,何如?傳曰,允。
伴送使書目,勅行初六日,宣川止宿事。
遠接使書目,出來勅行,初七日當爲渡江事。
執義沈濡啓曰,臣之前後觸犯,無所逃罪,情勢悶蹙,萬分難安,人非之極,鬼責亦至。猝患胸脇之痛,終日叫苦,不省人事,召命之下,適及此際,欲起還仆,竟未祗赴,臣之罪戾,至此尤大。且臣伏聞兵曹判書金錫胄昨疏末端,攻斥臣身,而元疏未下,雖不得見,蓋以臣與申範華,一家之親,而論啓其罪,爲非云,臣不勝瞿然之至。臣雖與範華,爲七寸之親,旣無相避之嫌,當此莫重之獄,職在言地,身參鞫廳,私庇曲護,當論不論,則雖於敦族之誼,厚矣,而其於守法嚴獄之道,果何如哉?若使臣,曲循一家之情,終無一言而退,則竊恐非國家置言官之意,而亦非愚臣當職盡言之道也。臣本非求罪於無罪之人,忘親戚之義,故爲此刻薄之論也,而不意玆者,重臣擧此,以爲臣罪,操持太急,其亦異乎。臣之所受也,緣臣無狀,損傷甚大,以此以彼,俱不可仍冒,請命遞斥臣職。答曰,勿辭,退待物論。
兵曹判書金錫胄上疏。入啓。答曰,省疏具悉卿懇。申範華,當其凶謀萌孽之時,盡心詗察,先事來告之功,予已詳知。初不參錄於正勳,亦出於遠嫌之意,則於卿少無引嫌之端。至於疏末事,看來不覺駭然也。濡與範華,旣是一家之人,必欲傷害而後已,決非人情之所忍爲者也。年少浮薄之言,何足掛齒?卿其安心勿辭,從速行公。
大司憲申晸啓曰,庸陋微臣,猥叨匪據,引嫌辭避,連日瀆擾,惶懼踧踖,不知所措。昨於退待之後,素患胸痛,猝然發作,宛轉叫苦,不省人事,召牌下降,竟未祗赴,違慢之罪,姑置勿論,應被推勘,勢難在職,請命遞臣職。答曰,勿辭,退待物論。
正言朴致道上疏。入啓。答曰,省疏具悉。疏中第一件事,雖無所陳之言,予亦有惻然于心,每欲放送者,久矣,當與大臣相議處之。追錄勳籍,國家重事,非人人所可輕議,賊鑴之同參逆謀,非不洞知,而係是常法之外,每每追施,亦關後弊。申宗華,旣已酌處,今無可論之事。爾其勿辭,調理察職。
全羅道儒生宋鳴祥上疏。大槪,略陳民間難堪弊瘼事。入啓。傳曰,下該曹。以上朝報
有政。吏批,以李秀彦爲持平,權懹爲持平,韓泰東爲兵曹正郞。
上在慶德宮。停常參·經筵。
下直,河東縣監曺挺世。
罪人吳始壽拿來。啓。
左參贊洪處亮辭職上疏。入啓。答曰,省疏具悉卿懇。已悉於前疏之批,卿其安心,更勿固辭,從速察職。
遠接使書目,勅行初七日未時,渡江事。
禁府郞廳,以鞫廳諸大臣意啓曰,罪人吳始壽,旣已拿來,卽將推鞫,而因兩司無進參之員,尙未開坐。諫院則正言朴致道,當爲來參,而憲府則持平李壽彦,雖有更爲牌招之命,以牌不進,有應避之嫌在外,掌令曺憲卿,持平權讓,竝姑遞差,其代,卽爲開政差出,牌招參鞫,何如?傳曰,允。
政院啓曰,大司諫申□牌招不進,司諫安後泰,武科庭試進去,獻納申琓,正言李□□,俱爲呈單,故正言朴致道,使之參鞫矣,卽者朴致道,又爲呈單,不爲入來,呈告人員,竝卽牌招參鞫,何如?傳曰,允。
全羅道儒生金五一等上疏。大槪,先正臣忠簡公金權祠宇請額事。入啓。答曰,省疏具悉。所陳之事,當令該曹稟處焉。
持平李秀彦啓曰,臣素患痰滯之症,添劇於達夜考試之餘,扶曳還家,而嚴召之下,未卽祗赴,臣罪至此,實無所逃。且臣曾爲郞官時,以擧措駭異,被糾於兵曹,推緘在身,尙未照勘,以此以彼,俱難仍冒,請命遞斥臣職。答曰,勿辭,退待物論。
院前啓,日暮,姑停。
京畿監司書目,水原·南陽·抱川等官呈,以本月初五日雨雹交下,狂風大作,揚沙折木,收穫禾穀,多有隕落,民事可慮事。
持平林泳啓曰,臣以妄庸,過蒙恩造,數月以來,所叨之職,非經幄則臺閣,瘝曠之憂,隨處同然,尸素之愧,與日俱深,今玆新命,又出意外,臣誠兢惕,莫知所措。念臣曾忝本職之日,因病違召,前後逋慢之罪,方在問備之中,不敢一刻晏然冒居,請命遞臣職。答曰,勿辭,推考蕩滌。
府啓,請亟罷趙絅廟庭配享。請申範華遠地定配,姜萬鐵依律處斷。請申宗華還收徒配之命,嚴鞫得情,告廟按律首發論臺官竝摘發遠竄。請柳命天等遠竄,柳命賢等極邊遠竄,權大運因其配所圍籬安置,李宇鼎削去仕版,亟寢別單中五人追錄正勳之命,文義縣令洪柱震削去仕版。措語竝見上竝引嫌而退,避辭雖異,違牌則同,請執義沈濡,大司憲申晸,持平李秀彦竝命遞差。答曰,不允。處置事,依啓。
鞫廳罪人吳始壽元情後,推鞫姑罷。以上朝報
有政。吏批,以李濚爲奉常主簿,林泳爲持平,金世鼎爲掌令。
上在慶德宮。停常參·經筵。
下直,京畿水使李枝遠,慶基殿參奉李柱吉。
謝恩,濟用正成震丙。
罪人卞爾肅·安日新,拿來。
遠接使書目,勅行初八日,良策止宿事。
伴送事書目,勅行初八日,到義州事。
吏曹啓曰,臺諫有闕,政事,取稟。傳曰,明日爲之。
昨日政院啓曰,討逆告廟,以十二日退行事,允下矣。明日當爲受香,而曾有追錄一款,添入告文之敎矣,臺諫方以追錄事論啓,告廟更爲差退之意,分付該曹,何如?傳曰,允。
禮曹啓曰,傳敎矣,今月十二日告宗廟祭及頒敎,依政院啓辭,臺啓結末後,卽爲改擇日擧行,何如?傳曰,允。
大司諫申琓辭職上疏。入啓。答曰,省疏具悉。卿其勿辭,調理察職。
政院啓曰,當此客行疊到之時,平山府使李東老,遭其毋喪,本官事勢,殊甚可慮,差送其代,一日爲急,不可等待明日開政,令該曹卽爲口傳差出,依近例給馬發送,何如?傳曰,允。
又啓曰,初九日庭試,因備局啓辭,旣已移設於仁政殿矣。別試殿試,似無異同,仍爲設行於仁政殿事,分付,何如?傳曰,依啓。
左議政鄭知和六度呈辭。入啓。傳曰,連觀呈告,不覺愕然,繼以慙恧也。噫,惟卿,喬木世臣,國家柱石,當此時事孔艱,客行疊到之日,身居鼎軸,不念共濟之意,一向引疾,必欲釋負就閑而後已,是豈平日所望於卿者哉?宿患,予非不知,而前後調治,今已累箇月矣。雖緣日氣之猝冷,以致榮衛之少愆,神明所扶,必有勿藥之效,連章固辭,何若是其邁邁?卿辭雖懇,斷無允從之理,須體至意,安心勿辭,亟斷來章,速出論道,以副如渴之望。仍傳曰,遣史官傳諭。
吏曹口傳政事,以李弘述爲平山府使。
罪人安日新元情。
平山府使李弘述,謝恩後仍爲下直。
副提學金萬重上疏。乞命該曹,考出前例,就臣本職兼帶中,爲先許遞其一,以便公私事。入啓。答曰,省疏具悉。卿辭如此,當令該曹考例稟處焉。
院啓,請亟罷趙絅廟庭配享,發配罪人姜萬鐵依律處斷。措語見上遠竄罪人權大運,首倡告廟之論,驅脅一時,以爲矯誣神人之計,原其心迹,固已陰慘,而至以宮城扈衛之說,肆然陳達,必欲恐動天聽,魚肉士類而後已,自古憸人之禍人家國者何恨,而未有如大運之甚者也。復設體府之議,亦且與聞,則決不〈可〉竄配而止,請罪人權大運,因其配所,圍籬安置。凶魁旣已伏法,則平日染迹於其門,往來締交者,雖非與知逆謀,烏得無罪?及第柳命賢·柳栽等,或宿食於逆柟之家,狎其娼婢,詩酒相娛,或於聞喜之宴,相邀逆楨,與之團欒,則士夫風節,固已掃地,而其親昵之狀,於此可知。及第李夏鎭,本以無忌憚之人,莫重頒敎之文,擅自撰改,其矯誣聖旨,與權瑎無異,此三人,不可不迸諸四裔,以正其罪。及第李豪,性本邪佞,加以諂媚之態,首陳庶孽通淸之疏,務悅積·堅之之心,而若其赤眉靑犢之語,有同上變,前府使李馥,爲積·鑴·挺昌之鷹犬,晝夜奔走,以誣陷善類,爲其能事,至如及第柳命天,晉善君姜碩賓,及第吳始復·兪夏益等,與賊積,最爲親密,號呼和應,助成鴟張之勢,此六人,亦不可不施以投畀之典。副護軍李宇鼎,亦賊積之素所愛重,而爲其卵育者也。其黨惡之罪,在所難逃,請柳命賢·柳栽·李夏鎭極邊遠竄,李豪·李馥·柳命天·姜碩賓·吳始復·兪夏益遠竄,李宇鼎削去仕版事。入啓。答曰,勿辭。
府前啓,趙絅事,申範華事,姜萬鐵事,申宗華事,告廟按律首發論臺官遠竄事,柳命天·姜碩賓·吳始復·兪夏益·李豪·李馥遠竄,柳命賢·柳栽·李夏鎭極邊遠竄,權大運因其配所圍籬安置,李宇鼎削版事。措語見上國家自更化以來,中外拭目,思見德政,今已六七月矣,上下之間,憂勞勸戒,固未嘗不在乎此,而迄無一事可以小慰斯民之望者,豈不甚可悶哉?所謂惠政,固非一端,頃日朝家,行下州縣,査覈逃故之類,固已得其大端矣,但蠲除之令,至今無聞,臣竊遲之。諸般身役中逃亡物故者,責役於逃故者及隣族,其來已久,雖若未易猝變,揆以父母斯民之義,誠有不可一日忍者,況朝家旣已詢問州縣,査覈以來,則四方之望,於是益切,尤豈可因循中止,以重失靳向之心哉?請申飭該曹,一依州縣所伸,逃故實數,盡除其身役,俾無侵及隣族之弊。卽今田役,比身役則稍寬矣,民之所甚病,固不在此,而但患災歲給災,每每有未盡耳。夫農民終歲力作,不幸遇水旱之災,雖朝家從實給災,猶且不能聊生,若復遇災而不盡給災,則民之愁苦,又當如何哉?今年之事,固稍優於已往數年矣,然秋雨過多,繼以惡風,其所損傷,亦自不少。且當更化之日,觀民之政,宜特盡心,而竊聞年分事目,兩南則獨不及分數災云,此其給災,猶亦有所未盡也。聞之道路,兩南年事,較之他路,雖似稍勝,其間被災之處,亦甚多焉,今獨不給分災,則其必有呼冤之弊,可坐而知也。州縣檢較之規,除非全不掛鎌之處,不得給全災,故必給分災,然後凡被災損者,方得均蒙實惠矣。卽今事目,雖已頒降,敬差官,雖已出去,特推仁恩,許給分災,則磨勘尙遠,猶可及矣,請速德音,兩南被災處,亦依他路,均給分數災。自古欲行愛民之政,實先節用,不節用而能行愛民之政者,未之有也。間者殿下,深念此意,特命有司之臣,令擧節損之政,意甚盛也,但恨數月寂然,尙無着實擧行之事,雖因向來國家多事,殆有所未遑,然今日寬民足國之道,計莫及於此者,豈意遷延,竟使無實?況今欲行蠲減之政,大慰中外之望,則節損之事,尤不容小緩矣。若以此迂遠難行,而不早圖焉,則百姓,終無被實惠之時矣,亦豈爲國家深長之道哉?請加深思,申飭有司,凡自宮省用道,以至有司需費,通融商量,大爲撙裁,無使節損之盛意,因循不擧。答曰,不允。兩南給災事,當初攸司之臣,已與廟堂,參酌議定,今難續續變通者也。末端兩件事,當令該曹,斯速稟處焉。
上在慶德宮。停常參·經筵。
辰時,日暈兩珥,暈上有背,色內赤外靑。
下直。洪川縣監李觀周。
有政。
吏批,判書李尙眞,參議李選,都承旨吳斗寅進。以呂聖齊爲大司憲,李寅煥爲執義,李孝源爲持平,李秀彦爲修撰,宋光淵爲副修撰,李世億爲金城縣令,柳松齊爲判校,金德遠爲社稷署提調,任弘益爲海運判官。司成沈濡,學正金國鉉,校書正字尹訓甲單付。兼春秋李日翼·李綸·安後泰·李寅煥付。尙州牧使徐文重,今加通政,文甲科第一人,造紙別提朴貴達,武甲科第一人。
兵批,判書金錫胄,參判洪萬容俱病,參議朴純,左副承旨崔逸進。以申晸·沈濡爲副護軍,李秀彦爲司直,吳道宗爲副司正。
政院,以迎接都監言啓曰,卽接遠接使狀啓,則副勅使,以腰痛,求見鍼醫。自前勅使有病,則有別問安之擧,今亦令該曹稟處,何如?傳曰,允事,傳敎矣。問慰官,依前例令吏曹急速差出發送事,分送,何如?傳曰,允。
禁府啓曰,全羅道生員柳景瑞等上疏,刑曹粘目,前參奉楊夢擧,依本府處置事,允下矣。楊夢擧,時在淳昌郡本家云,依例府羅將發遣拿來,何如?傳曰,允。
政院啓曰,兩司之以次官參鞫,事甚苟艱,新除授大司憲呂聖齊,卽爲牌招參鞫,何如?傳曰,允。
尹德駿病,代以高益亨爲假注書。
傳曰,承旨及問事郞廳一員,引見。
備忘記。今下虎皮一領,李宇杓處賜給。
傳曰,推鞫姑罷。
吏曹啓曰,今此內需司啓下公事中,沔川居船人權難孫,船隻致敗,船稅頉減事,本道戶曹了粘移,而無戶曹反貼之文書,招問戶曹吏及內司書員,則果自內司,直爲入啓。凡公事,自有關由之處,而公淸道粘關之抵戶曹者,內司之直受擧行,殊甚無據,當該內需司官員,難免不察之失,請推考。且其船隻,實爲致敗,則勒令捧稅,亦極冤枉,更令本道十分詳査,啓聞處置,何如?傳曰,允。
吏曹啓曰,頃以內需司啓下公事奴婢,令本道成冊上送云者,本曹覆啓,請令本道詳査啓聞後,令該院稟處事蒙允矣。今者本司,又以漏落奴婢成冊上送爲言者公事四張內,其一寧海·安東,其二江界·理山,其三忠州·陰城·槐山,其四石城·連山·統營·大丘等地所居奴婢也。凡所謂陳告,率多虛僞,若不詳査,直使花名,則人多抱冤,其弊不貲,此等公事,依前啓,請令各道査啓稟處,而此後凡稱落漏陳告之奴婢,必使詳査啓聞後稟處事,奉承傳施行,何如?傳曰,內司諸宮家奴婢,朝得暮失,玆以廣開陳告之路,至於論賞之擧,自古流來之規,而一爲變改,則不但杜絶陳告之路,事體殊常,依前反貼施行,宜矣。
持平林泳啓曰,請亟罷趙絅廟庭配享。請申範華遠地定配。請萬鐵依律處斷,申宗華還收徒配之命,嚴鞫得情,告廟及按律首發論臺官,摘發遠竄,柳命天等遠竄,柳命賢等極邊遠竄,李宇鼎削去仕版,權大運仍其配所圍籬安置,亟寢別單中五人追錄正勳之命,兩南被災處,依他路,均給分數〈給〉災事。措語竝見上答曰,不允。追錄還寢事,近因臺啓之累日爭執,莫重告廟,每每遷就,尙未擧行,揆以事體,豈非未安之甚者乎?必無允從之理,亟停勿煩。
獻納申琓,正言李弘迪啓曰,趙絅事,柳命賢等極邊遠竄,李袤等遠竄,權大運因其配所圍籬安置,李宇鼎削去仕版。措語見上答曰,毋庸堅執。
左議政鄭知和箚曰,伏以臣以宿病之身,惶感聖眷,不諒筋力,强疾出仕,曾無旬月奉職,每以辭單爲事,今至於六,臣罪萬殞。不意伏蒙史官傳諭聖批,十行絲綸,辭旨懃懇,臣奉讀再三,驚惶感泣,稱塞無階。臣雖病昏,尙有一段知覺,豈不知當此國事孔艱,客行疊到之日,連章祈免,有所不敢哉?顧臣所患,源委甚遠,沈痼纏綿,已至七年之久,又復添傷去夏參鞫之時,種種危症,幾不得全,呈告退伏,數月治療,縷喘堇延,近因日氣猝寒,病勢添劇,咳嗽達夜,目不交睫,痰火升降,有時昏倒,床席之上,扶掖强起,則氣急喘促,若將垂絶,決無自力供職之望。臣若瀆擾是懼,泯默蟄伏,則虛帶職名,罪戾彌積,臣之情勢,到此而萬分窮迫,伏乞聖慈,許遞臣職名,以便公私幸甚。答曰,省箚具悉卿懇。已悉懃懇之意於昨者傳諭之批,復何多誥?卿其須體至意,安心勿辭,臥閤論道,以副上下之望。仍傳曰,遣史官傳諭。
持平洪萬遂疏曰,伏以臣之老父,宿病沈綿之中,身恙添重,猥將悶迫之狀,仰瀆宸嚴之下,聖慈天覆,特賜恩由,藥餌將護,殆浹一旬,病父之尙保縷命,莫非天地生成之德,父子相對,銜感次骨矣。數日以來,又因日氣之猝寒,病勢轉谻,胸痛疝症,發作無常,有時痰升,輒至窒塞,頃刻之間,若將難保。加以食飮全廢,元氣苶然,委頓床席,昏不省事,臣於此,日夜扶持,不能須臾暫離,而近因同僚之盡入試所,他無推移之路,種種諸症,有加無減,情理到此,煎迫罔措。顧臣所忝之職,非如閑慢庶官之比,不可虛帶一日,以速癏曠之誅。玆忘瀆擾,冒死更籲,伏乞聖慈,亟許速改,俾得專意救護,不勝幸甚。答曰,省疏具悉。爾其勿辭,救護父病。
公淸道大興縣居幼學李宇標疏曰,伏以臣伏見我仁宗大王御製,則末端有曰,民嵒記,廣求不得,必於兵亂中失之,玆未能竝錄云,而臣家中舊藏書冊中,有民嵒賦,其題下,書仁廟二字,向所謂見失之記,明是此賦也。臣取觀其文辭,則眞是媲墳襲經,有非後世能言之士,所可以髣髴者,況其畏民之詞,保邦之戒,實爲後王之龜鑑,則其不可私寶於一家,而不廣其傳也的矣。且臣祖父故副護軍臣元白,以宗室近孫,自少業儒,知其爲御製丁寧,而尙悼其未能補缺矣。臣上念御製之無傳,次感祖父之遺意,謹昧死敢書以進。答曰,省疏具悉。所進仁宗御製,敬奉玩讀,追慕之懷,益切于中矣。
上在慶德宮。停常參·經筵。
卯時辰時,沈霧。
鄭載禧啓曰,明日宴享習儀,明明日文·武科殿試,限出榜間,視事,頉稟。傳曰,知道。
崔逸,以都摠府言啓曰,副摠管李稠,除標信,刑曹坐起進去之意,敢啓。傳曰,知道。
吳斗寅啓曰,左承旨安縝,右副承旨尹趾善,俱不仕進,卽爲牌招察任,何如?傳曰,允。
鄭載禧,以迎接都監言啓曰,郞廳李世億外任,代廣興主簿洪處宇差下,使之察任,何如?傳曰,允。
以左議政鄭知和七度呈辭,傳曰,安心調理。
尹趾善啓曰,臺諫無端呈辭,累日不出者牌招事,曾有下敎矣。今日掌令尹理·金世鼎,持平林泳,皆呈辭不出,竝與未肅拜人員,卽爲牌招察任,何如?傳曰,允。
崔逸,以兵曹言啓曰,濟州武士金碭等八人呈狀內,本州御史試才時入格直赴殿試事,承傳行會,故旣已上來,許赴於今此別試殿試事,呈狀,而凡直赴殿試者,例付式年,增別試則非所當付,而在前如此之類,以其越海之故,曾有特付別試之時,渠輩必以此爲例,有此來訴,係是絶島遠人,非如在京在近鄕者,有難退却,以致落莫,何以爲之?敢稟。傳曰,特爲許赴於今番別試,以慰遠人之心。
崔錫鼎,以吏曹言啓曰,頃於迎勅習儀時,大臣,以引儀呼唱低微,拜跪失儀,請令該曹更爲試才,汰去其尤甚不能者,各別擇差事,啓達允下矣。今日與禮曹會坐,時任臚唱·引儀,聚會試才,而前銜及曾前取才入格之類,竝爲試唱,則時任中兼引儀李重振,唱才最劣,爲先汰去,其餘引儀,令通禮院,別爲申飭習唱,俾無如前之弊,何如?傳曰,允。又以義禁府言啓曰,本府都事十員內,一員出使,二員當爲赴擧,無頉見存者七員,而十五日殿試時,闕內三門左右武所禁亂官,本府入直,當直公事交代之任,無以備員,令該曹差出假都事二員,以爲推移差送之地,何如?傳曰,允。
又以禮曹言啓曰,濟州御史試才時,文科入格直赴殿試儒生金碾·吳湜·鄭希良等,以願赴今番別試殿試事,呈狀,以冀轉啓,而自前直赴殿試之人,必赴於式年殿試,非有特命,則本曹不敢啓請,據例退却矣。伏見兵曹啓辭之批,特爲許赴於今番別試,以慰遠人之心事,傳敎矣。濟州文科直赴儒生等,似不可異同,何以爲之?敢稟。傳曰,一體許赴,可也。
大司憲呂聖齊啓曰,臣自月初彌留之中,適忝考試之任,不敢言病,黽勉進參,達夜冷廳,所患添重。還家之後,寒熱交戰,心胸痞結,頭痛如碎,精神昏憒,服藥無效,委頓床席矣。不意昨者,新命遽加,召牌繼降,臣誠驚惶,罔知攸措。當此鞫獄之日,分義所在,固當奔走之不暇,而症勢危谻,欲起還仆,竟未祗赴,惟竢譴責之加。召命又下,不敢一向退伏,忍死來詣,而將此病狀,不得入侍,臣之罪戾,益無所逃。且臣有所不安於心者,李旰論啓中軍木一款,有爽實之端,雖是貪婪武夫之事,旣知有所差違,則豈可掩置而不爲引避乎?其所處置也,以揆以臺體,不當如是爲辭,便是彈劾,而物議尙今爲非,亦何可晏然於臺席乎?以此以彼,決難仍冒,請命遞斥臣職。答曰,勿辭。退待物論。
獻納申琓,正言李弘迪啓曰,五六年來,賊臣當國,布列黨與,把握一世,隨其籠絡,染迹其門者,從輕重論罪,有不可已,而日昨本院之啓,不但擬律次第,與論罪之序各異,權大運圍籬之請,混入於一啓,似違常規。且於其中,或不無參酌之道,發論之人,方在呈告中,如此重論,不可以一人之意,任自低昻。臣等,姑以圍籬之請,別爲異啓,其他各人,則隨其擬律高下,變次而啓,以待長官之出仕,更爲停當矣。卽見長官疏中,以不爲合啓,驅於逆黨等語,顯加非斥,其意所在,實未可曉也。雖是相臣,旣已竄配,則不爲合啓,而兩司俱發,自有前例,其餘則以雖非與知逆謀,烏得無罪,爲其頭辭,而各以其罪論之,則其所以驅之於逆黨者,未知果何人也。長官若有所見,則卽爲行公,與諸僚商確,或停或啓,事固當然,而乃於辭職之疏,略示己意,惹起鬧端,其亦異矣。臣旣被長官之斥,則有不可晏然於職次者。請命遞斥臣等之職。答曰,勿辭。退待物論。
弘文館啓曰,新除授副修撰宋光淵,時在全羅道淳昌郡任所,經筵入番事緊,請斯速乘馹上來事下諭。傳曰,依啓。
傳曰,大臣·備局堂上,引見。
奉敎李玄紀疏曰,伏以臣之老母,纔經重病,元氣未蘇,而身在直廬,看護無人,將攝之方,每失其宜。欲救煩渴,誤啖生冷,胸膈壅閼,晝夜叫痛者,今已四箇月矣,而適値鞫事之方張,不敢復以私情之懇,仰瀆宸嚴。藥物調治,冀其少可,自昨午後,添得別症,增寒壯熱,有若氷火之交攻,惡心嘔泄,以致飮啖之全廢,落身床席,氣息奄奄,而臣靡係職事,不得親自救護,臣心罔極纔敢疾聲號籲於孝理之下,伏乞聖慈,俯賜矜察,亟命遞臣職名,全意救護,以伸人子之至情,千萬幸甚。答曰,爾其勿辭,救護母病。
大司諫申翼相疏曰,伏以臣,疾病濱死,再違召牌,冒昧陳章,冀蒙譴罷,而調理察職之命,出於意外,惶感隕越,益無所措。臣旣負應遞之失,而貼身床席,無路詣臺自列,言責重任,癏曠日多,臣之罪戾,至此尤大。伏乞聖慈,亟許遞免,以便公私,不勝萬幸。臣於病伏中,人事都盡,朝廷是非,非所與論,而職名猶在,所關非細,豈敢默然而已乎?臣得見邸報,則近日臺啓重發,請罪狼藉,鋤治之論,更無餘地,而至於權大運,雖在竄逐之中,曾從大臣之列,則加罪荐棘,事體重大。因其已著之罪,合辭論啓,法例當然,而今乃不然,以草草數語,揷入一啓之中,有損臺體,莫此爲甚。李夏鎭,罪均權瑎,李袤,迹同誣告,柳栽,最密賊堅,柳命賢,食宿柟家,執迹論罪,難免流竄,而自餘諸人,處身行事,雖無足惜,削職削版之餘,又驅於逆黨,更施攸司之律,非朝廷寬大之體。李宇鼎,同參於請罪世楗之論,曾未幾何,首事於罪禮之日,其中旣無所樹,其意專在做官,論其情狀,難容淸議,而今以親密於積,招出削版,亦未着題。噫,狀人之德,毫髮爽則非其人,況論人罪罰,輕重失中,則難以服人心。今之論者,雖主於癉惡,事或偏過,適爲朝家處置之乖當,臣愚,竊以兩司之論,爲太濫也。且臣頃見朝報,兵曹參判洪萬容,爲諫長也,請罪吳始太·吳始萬於法外,全無意見,而李師命,乃曰,萬容,辭不達意,改以他罪,請竄蒙允,萬容誤着,非辭不達,而師命之言,如此,亦近於爲人求罪之迹,而不快於聽聞矣。今見正言朴致道疏中,有論尹鑴逆狀,至請緣坐之律,鑴凶慘,旣已賜死,與承服罪人有異,而到今欲加隨坐之刑,旣越三尺,且關後弊,彼䃏之死,施以逆律,雖出於痛惡凶逆之聖意,決非垂範世之政,旣往雖不可諫,何可以法外刑人之說,導人主也?其心過於嫉惡,而其言極有弊,官以諫名者,固如是乎?臣不勝駭然也。臣於沈濡事,又有所慨然,濡之當初請罪申範華,雖緣未功罪而發,旣非濡一人之言,則濡於是,難容私意於其間。及其避辭,雖有不信人言之意,本無傷害後己之情,而聖批旣已嚴,重臣自辨之疏,單攻濡身,下語太迫,玆事自有原委曲折,則論是非可也,至於爭厚薄於君父之前,其可乎哉?重臣擧措,未免失着,而聖批,又以人情之不忍,斥濡,豈非未安之甚乎?濡雖有臨事不能詳審之病,絶無瞻前顧後之態,其敢言之氣,宜長而不宜摧折也。且臣伏念,別單人追錄正勳之事,創無前之規,啓僥倖之門,誠不可使聞於天下後世者,而不用大臣之議,强令擧行,是出於違衆咈諫,爲聖明之過擧,則三司之人,孰非可諫之人,而儒臣·諫官之疏,輒以非人人所可輕議,爲批。大臣,股肱也,三司,耳目也。股肱之臣,不能力爭於前,耳目之官,不敢輕議於後,則竊恐殿下之國事,將日非矣。臣以爲殿下,於此失言也,臣非不知此言一發,上不槪於聖心,下招謗於物議,而愚衷所激,言不知裁,惟聖明之恕察焉。答曰,省疏具悉。卿之縷縷進言之誠,深用嘉尙,而但疏末事,有不然者。今玆追錄,實是不可已之擧,而卿辭如此,必由不及深思之致也。卿其勿辭,調理察職。
傳于崔逸曰,大臣·備局堂上,引見。
午時,上御興政堂。大臣·備局堂上引見入侍時,領議政金壽恒,領敦寧府事金萬基,兼兵曹判書金錫胄,戶曹判書閔維重,右參贊鄭載嵩,江華留守李䎘,吏曹參判李敏敍,左副承旨崔逸,司諫安後泰,掌令尹理,校理李師命,假注書高益亨·許埣,記事官金益九·申曅入侍。金壽恒進曰,近來日氣不調,聖候,若何?上曰,無事。壽恒曰,近來藥房,無問安之擧,兩慈殿氣候,亦何如?上曰,亦安寧矣。壽恒曰,今者勅使之來,自上郊迎,其勢實難,而兵曹判書金錫胄,又承聖敎,來言于臣,故臣卽以私書,送于遠接使李正英處,使譯輩試爲探知矣。昨者,又見李正英答書則以爲,復使譯輩,以城內外痘疫,比前益熾,癈皆不順,郊迎之禮,決難爲之之意,從容言於兩大通官,則渠之辭氣,又不如前日,而前後所答,語意頗險云,是固可慮矣。上曰,有何言耶?壽恒,進別幅曰,李正英,爲兩譯之必欲祕密,不爲啓聞,送此別幅於臣,欲使之稟處,其時問答說話,皆在此中矣。別幅曰,卽今本國都城內外,痘疫比前益熾,症皆不順,郊迎之禮,決難擧行之意,復使譯輩,從容言於兩大通官,以爲言及勅使,期於得諾之地。張也,引韓錫祚·李聖謙之衣,附耳語曰,俺是皇帝家人,故聞之。今此勅使來時,皇帝言於上勅曰,朝鮮國王,每以病久不郊迎,今於爾等之往,雖又不郊迎,勅書迎拜及接見時,其有病與否,詳察以來云,今番郊迎,則決不可不爲。仍言,此言若出,則俺當死耳,雖爾同官,勿令知之云。且曰,若有重臣來請,而俺等,不得已言於勅使,則必以爲與不爲,非吾所知,爲答,此後則不其難處乎?不如初不來請。俺等,固知周旋於此間,則亦有得食之事,而今番之事,所關非細,故不得不如言之云,而觀其辭氣,非復曩時之比也。前後所答語意之深險,若是,伏望商量稟處,渠以十分祕密爲言云,故不爲啓聞云耳。上曰,向者使臣之還,亦有此言矣。壽恒曰,渠輩每以不郊迎爲言,故往復申請之際,事多苟且。若非拘忌之患,則寧爲郊迎,不必煩請於渠輩,而卽今拘忌大熾,決難擧動,試遣重臣於中路,爲之力請似當矣。上曰,渠等語意,與前頗異,似無聽許之理,而試遣重臣,更探其意,可也。閔維重曰,如遣重臣,則送于開城府,似當矣。上曰,依爲之。壽恒曰,今日別無大段稟定之事,而初三日,有過數日來待之敎,故敢此來待,而右議政閔鼎重,有切迫病故,不能入侍,江華留守李䎘,有所達之言,亦爲來詣矣。上曰,前參判李端夏疏末以爲,以臣此疏,下詢公朝,如曰國人實無疵臣之言,則舁疾出來,參修國史云。實錄改修,遷就可慮,大臣·諸臣,今方入侍,各陳意見,可也。壽恒曰,實錄改修之事,定頉已久,連値鞫獄·勅行,臣亦有狗馬之疾,且緣堂上不齊,尙不得會同議定,極爲未安矣。李端夏,今旣上來,自可察任,而但渠有情勢之不安者,難於從事,今番之疏,畢陳忠懇,而聖批丁寧,出於常格之外,渠亦何敢更爲辭避乎?端夏平生質實,諸友之所共知,雖有一時之過誤,本情則斷無他,孰不以爲公罪也?年少峻激之論,攻之太過,而臣則自初知其本情,故每以爲不宜深攻也。今此疏辭,見之者,或疑其迂闊,或謂其支蔓,而其實則皆出於眞心矣。況今自上旣已開示,朝紳中,亦皆通知其情事,則更無可嫌之義,而卽令入侍諸臣,各陳其所見,似當。領敦寧金萬基曰,李端夏,不免有做錯之失,故情勢有所難安而下去矣。但科目出身,異於山林徵辟之人,而上敎開示,又不啻丁寧,則渠何敢不顧分義,決意下鄕乎?至於疏辭,雖似支蔓,而渠以質實之人,必欲吐露所蘊,此則不必深責也。設有一時過誤之事,自上旣已開釋,而通朝亦知其公罪,則似不當一向引嫌也。兵曹判書金錫胄曰,小臣頃已陳達,更無所言矣。戶曹判書閔維重曰,大臣·重臣所達之外,有何所言乎?渠雖有一時錯誤,豈可終爲廢棄也?右參贊鄭載嵩曰,銓曹旣已用之,上敎又此丁寧,則有何不安之事乎?吏曹參判李敏敍曰,當初不知端夏之實情者,攻之太過,故端夏以此爲之不安,而自上開示之丁寧,朝廷亦知其本情,則渠何敢以此一向引嫌,終始不出乎?上曰,前日批答,旣已丁寧開示,而大臣諸臣之意又如此,到今更無引嫌之事,使之速爲出仕察任,可也。錫胄曰,今年農事,初幾有登熟之望矣,不幸水災之後,風損又甚,未免爲凶歉,凡干民役及封進等物,固不可依常年例也。頃者禮曹,以各殿方物物膳,久廢不行爲未安,而至請復古,如遇豐年,則在所不可已者,而卽今方以蠲減節省爲務,則姑爲因前權減,似當矣。上曰,頃日禮曹,以享上之禮久廢不行,爲未安,而冬至以後三名日各殿方物物膳,請依舊例封進,而兩大妃殿封進物膳,連仍凶歉,每歲蠲減,果涉未安,故依啓辭,允下矣。目今方以蠲減民役,節省經費爲務,則方物物膳之復舊,實非其時,三名日各殿方物物膳,竝爲還減事,分付該曹,可也。錫胄曰,京畿日進雉·鮮及月令六十種各司貢物等價,連以凶歉裁減,今已五年矣。今年民事,頗有登熟之望矣,晩有水災,復加以風損,如水原·南陽等邑,上年赤地處,則雖曰稍勝,至如峽邑,半不如前,而勅行又爲疊到,飢民之奔走,責應之苦,不言可想,上年之所減者,今年實難復舊,倂爲因前權減,宜當。三南乾秀魚價,取元數中一半,以本邑使司宰監封上,而一半每尾十斗之價,則除出二斗,合爲一百五十餘石,自宣惠廳輸納于內需司及龍洞宮兩處矣。雉·鮮久未復舊,此物之價,亦似太少,每尾價除出一斗,則當爲二百二十九石,以此永爲定式,分送于兩處,何如?上曰,依爲之。錫胄曰,三南各色貢物價量宜裁減事,前日登對時,曾已啓稟蒙允矣。戶曹判書閔維重出仕後,卽與相議,且與郞僚中解事者共議,則當初詳定之時,果有物種輕而價本重者,今欲精査改定,則雖亦不難,而或被裁減,或爲仍存,則存減之際,不無相猜起冤之端,不可不通融均減云。故一年所下元數十四萬六千八百石中,每石各減一斗一升許,則所減之數,爲一萬一百餘石,此不過爲十四分之一,此則所減甚輕,貢物主人之類,似不至於怨苦。且以事理言之,則大同之法,必須永久不壞,渠輩所食,亦可以傳之子孫而無弊,今若因循不減,終至於法壞弊滋,則一時厭飽之後,破敗隨之,於渠輩,亦非長久之利矣。今以此所減之數,分付各司,一齊曉諭於貢物主人等處,仍爲勘定文書,當以所減之數,書諸別單,啓下矣。上曰,依爲之。錫胄曰,今此都城,爲急雨所圯處甚多,新門北邊,纔得完築,而自南山至南大門,其間兩處,崩頹甚大,雨水臺下,則直成數丈坑塹,纔過百餘步,又一處,則城底大路,爲水所破,亦成一窟窞,深入臺石之下,城體仍此崩頹,一處當剷平雨水山麓,以塡其坑,一處則亦當稍破閭家後山,以塡其受破處,然後始可築城,其爲功役頗巨。繕工監役,請得缺卒赴役,已至十餘日,而晩聚早罷,所役無幾,數日前臣親往見之,極爲寒心,衛軍,今又入於鞫廳科所,欲用防軍,則擧皆兒弱,欲爲募立,則亦無應募者,城役事重,不可無變通之道,故往議於右議政閔鼎重,則右議政,先言兵以守城,亦以築城,如精抄御營軍,皆可使築。至於訓局軍兵,則居在輦轂之下,見都城之圯壞,他兵之服役,則亦何可安坐不出乎?臣以是議于領議政金壽恒,則領議政,亦以爲然,下詢于訓局大將處之,何如?數行缺上曰,依此使役,可也。錫胄曰,御營及精抄軍敎場,今罷不用,頃日出往露梁訓局軍兵操鍊處,數字缺只有一敎場,不無日期相値,有防礙之事,東南則雖不合於鍊習之地。他空闊之處,則有院後自彰義門西出之路,有摠戎廳操鍊舊基,臣頃日往見之,今番雨水,水道分流,今若稍治水道,且斫兩傍松木,則雖當新舊番合操之時,亦可成操鍊貌樣矣。此在客行所過之路,故人或以此爲慮,而勅行近京之後,則各處操鍊,例皆停止,此則似無可慮,故臣意欲於此處,修治操場,敢此仰達。上曰,他無可設之處,則依此爲之,可也。錫胄曰,彰義門道路,本來艱險,而今年大水之後,處處坑陷,往來人馬,尤無着足處,不可不及時修治,道防軍入來後,以此修治,似當矣。上曰,依爲之。錫胄曰,明朝人鄭先甲·文可尙等,仍敎訓漢譯事,自國家給祿,且給衣練,以爲安接之地,卽今右議政閔鼎重,爲司譯院都提調,抄出年少者數十人,分授課讀,使兩人逐日聚會於官廨空閑處,頗有敎訓之效矣。兩人所接家舍,亦自官家買給者,而第無樵汲使喚,故除其料米,買水買薪,事甚可矜,逆家奴婢各一口,兩人處劃給,何如?上曰,分付該曹,劃給,可也。錫胄曰,宣惠五廳及常平廳中,湖南米布有裕,頗爲他廳之所藉賴,江原廳,本來單薄,僅可成樣,而至於嶺南,則因行法之初,先貸各衙門累萬銀米之故,其所負債甚多,雖過累年,亦難準償。湖西則以兩年沿海被災,收米全不上納,京畿則自乙卯以後,逐歲被災,各邑若干官需之外,各司貢物之價,每每假貸於他衙門以給,常平廳則亦自盡減各邑還上八十餘萬石之後,耗穀亦無出處,本廳隨而憊敗。今計四廳負債之數,米七萬三千一百餘石,銀四千五百兩,錢一千三十餘兩,木一千三百九十餘同,太四千三百餘石,此皆日後應爲還上者,而除非別爲加賦,則實無必報之弊矣。維重之意,則以不可不蕩減,爲言矣。維重曰,今此惠廳貸用米布之中,江都米至於三萬七千七百餘石,此則係是軍餉,如有可以還報之路,則豈敢有請減之言乎?該廳則年年所捧,不過爲了當各司貢物之弊,今雖責令還報,其勢末由,今姑許減,或自備局,或自戶曹,別樣料理,隨得隨報,以充所失之數,爲宜。且近日惠廳,亦不無若干還償於各衙門者,於兵判所陳之數,亦當有不同之處,應減實數,別單書入後,分付蕩滌,何如?壽恒曰,宣惠廳之貸用他衙門米布之後,累年不償,還復蕩滌者,今已累次矣。今此請減之數,又至此多,誠爲寒心。旣不能還報,則今許蕩減,亦出於事勢之不得不已,而今後則必須量其出入,善爲調度,俾勿更爲借貸之事,何如?上曰,各衙門所在銀錢米布,倂爲蕩減,而如江都軍餉,則自朝家料理,漸充其蕩減之數,可也。萬基曰,都監軍兵中旬試才,每年春夏秋冬四等設行,而若於其等,有故不行,則例爲追行於後,以充其數,乃是古例,而近年以來,不但已罷其追行之禮,中旬設行,極其稀闊。上年春一番設行之後,迄今不得爲之,都監軍兵,多有落莫之意,故臣於昨冬設行矣。凡中旬所試技藝中,鞭蒭三中以上,得參於計劃,例也,而曾於上年春塘臺觀武才時,鞭蒭四中,倂爲論賞事,旣已定奪,以各其論賞之時,則固當依此定奪施行,而中旬計劃,則仍用前例,取三中以上,何如?上曰,上年雖以四中以上,論賞定式,而中旬則合各技計劃,例也,依前取三中以上,可也。萬基曰,都監堂上將官差出之際,每患乏人,故自前多有以方在奪告身中者,給職牒差將官之時矣。卽今堂上將官,有闕而可合者絶無,盧銓,曾以瑞興府使時,殺獄不察之罪,被配旋釋,此與奪告身一體,故不得啓差將官。蓋盧銓罪名,旣是公罪,而堂上中可合將官如前者,亦不易得,故敢此仰達矣。上曰,職牒還給而用之,可也。壽恒曰,以吏曹佐郞趙持謙所啓,六鎭守令以文官交差事,有令廟堂稟處之命矣。臣於先朝,奉命北路,稔聞民情,六鎭之民,皆願得文官守令,治邑能否,似不關於文·武,而蓋以武臣,廉簡者絶少,民之受害尤甚,所以欲得文臣也。鍾城則自前每以文臣差送,而其他五邑,則皆爲武臣之窠,臣還朝之後,亦嘗以此意陳達,鍾城外五邑,亦以文臣輪送事,曾有定奪矣。慶源·穩城則間差文臣,而其餘會寧·慶興·富寧三邑,則獨無文官差送之擧,申飭該曹,鍾城外五邑,亦以文臣交遞事,定式施行,宜當矣。上曰,不必交差,文臣間間差送,可也。萬基曰,鍾城旣以文官差送,而其餘五邑,又差文官,則文官似爲太多矣。壽恒曰,五邑中每一處,以文官輪回差送,似當。敏敍曰,文官堂上不足,五邑亦依鍾城,加資差送,似當。上曰,依爲之。壽恒曰,以吏曹佐郞趙持謙所啓,有平安評事差出事,令廟堂稟處之命矣。評事,若以有名望之人擇送,則邊守邊將,必有所忌憚,而但評事,係是兵使幕官,當住於安州,安州之於江邊諸邑,相去頗遠,何能有彈壓之效乎?至於巡行列邑,則事勢不便,且北道則六鎭之於咸興,遠在千里之外,營門號令,恐所不及,北評事留住鏡城,固有益矣。西路去京師,不至如北道之遠,常時使臣絡繹,守令邊將能否廉貪,易入於朝廷聞見,其勢與北路有異矣。且安州爲邑,凋弊莫甚,而兵使·判官之外,又有虞候,今若又置評事,則決無支過之路,今姑觀勢復設,何如?維重曰,都事,以考講覆審等事,常常巡歷,一都之事,無不檢察,與其復設評事,不如擇差都事之爲着實。壽恒曰,各道都事,皆宜擇差,而平安都事,尤不可不擇,故曾在孝廟朝,沈世鼎,以曾經亞長之人,差遣矣,今亦依此,以出入三司之人,極擇差送,則好矣。上曰,評事姑勿差出,而平安都事,以曾經三司有聲望者,各別擇差,可也。壽恒曰,文臣守令,果有其效矣。李秞,曾爲鍾城府使,瓜滿而來,故邑民到今不忘,隣邑亦尙稱頌,以此觀之,當以文官,差送邊地矣。壽恒曰,別試殿試,今當設行於仁政殿,而以向者庭試觀之,承旨·中使再度往來之際,日勢自至太晩,今若爲此,而退限時於人定之後,則亦似未安,當有變通之道矣。錫胄曰,開門差早,則似好矣。上曰,開陽門,罷漏後先開,可也。維重曰,舊功臣嫡長忠義仕祿之數,一自裁減以後,只有二十遞兒矣。今因忠義韓寬等上言,勳府以五十遞兒復設之意,覆啓蒙允,時存二十遞兒之外,又添五十遞兒,則實爲七十遞兒矣。其在朝家待勳臣之道,不可不如此,而但當此節省之日,七十遞兒付祿,似爲太多,勳府堂上,亦爲入侍,商量減定,恐爲得宜矣。錫胄曰,在前功臣嫡長之付祿者,多至二百六十人,庚子年盡數權減,丁未年還設二十遞兒,至今仍在裁減之中。頃於會盟擧動之時,嫡長忠義等,以此上言,故從其情願,加給五十遞兒,謂之太多,固其宜也。第念忠義之類,元無差役之事,則雖二十遞兒,猶爲過濫,而至於香室入番,各陵假差,頻數無常,只以二十人輪回擔當,則功臣子孫,孱弊莫甚,實難支堪,不可不參酌加給,以慰其心矣。上曰,加給十五遞兒,可也。維重曰,諸道沿海各邑,皆有戶曹案付船隻,每年收稅,以補國用,自庚辛以來,逃故相仍,闕額甚多,而各司船隻,盡入於監·兵·統·水諸營門,絶無閑遊無屬處,以故雖欲代定,其路無由,或有侵徵細木於隣族之弊。各營船隻,其數過濫,而戶曹收稅,漸就減縮,其在事體,極爲不當。分付沿海各邑,各其境內所在船隻,監·兵營·統·水營所屬,抄出報知於本營,以爲參酌多少推移代定之地,何如?上曰,依爲之。上曰,江華留守,有何所言耶?䎘曰,本府凡事,多有疎虞之弊,而至於軍餉,尤甚可慮。本府軍餉米十二萬石內,卽今留庫,只有四萬餘石,其中德倉·鐵倉所儲,則累年陳久,未免紅腐之患,而京衙門所貸之外,畿邑分給,其數亦多,本府今秋應捧,只是五千餘石,脫有緩急,事極可慮。自朝家雖有舊還上停捧之令,而畿邑移轉之民,則似當有變通之道,下詢大臣而處之,何如?壽恒曰,江都軍餉,初不知如是零星,而今聞李䎘之言,誠可寒心也。曾在孝廟朝,其時軍餉,不下十餘萬石,而孝廟之意,猶以爲小也。卽今軍餉,如是可慮,則李䎘之請捧還上,未爲不可,而但旣已停捧之意,頒布中外,則決不可續續變更也。維重曰,旣已下令停捧之後,則猝難變更,而江都保障之地,莫重軍餉,如是零星,則亦不可無變通之道,各邑之所納於大興山城者,移送于江都,而以充萬石之數,俾爲緩急之需,似當矣。上曰,江都保障之地,重於大興山城,各邑之應納於大興者,移納於江都,可也。維重曰,如此而猶不足,則雖以他處米繼給,使得備萬石,似當矣。䎘曰,本府庚辛,以還上累萬餘石,全數蕩滌,民至于今感泣,而至於無面千餘石,則不入於蕩減中,其時監色,皆已定屬,渠若沒數備納,則似當復其身,而渠旣無備納之路,又已定屬,則宜有變通之道,下詢大臣而處之,何如?上曰,何以爲之?壽恒曰,此與指徵無處者有異,似不可一樣蕩滌。渠若不爲備納,則雖終身定屬,少無可惜,而且渠輩偸竊莫重軍餉,致此無面,今若爲其久遠,復有蕩滌之擧,則後弊所關,似難率爾變通矣。䎘曰,渠輩偸竊國穀,則不但定屬,雖梟示,亦可也。但以今年觀之,爲雨漏所傷者甚多,以此推之,渠輩無面,似不必果皆盜竊,而終無變通之擧,則誠似冤抑矣。上無發落。維重曰,江都待變船限滿毁破者,例自備局,分定於統·水營,新造以來,而卽今江都船隻,年久毁破者甚多,雖不可一時盡改,其中十隻,爲先分付改造,何如?上曰,依爲之。䎘曰,連歲凶荒,抛棄軍政,誠爲寒心。束伍軍兵,或流離他道,或爲厥主之所捉去,故名爲三千,而實不滿二千矣。臣方爲移關,使之刷還,而各官視之尋常,必不着實擧行,使備局別爲行關,何如?上曰,本府擧名以報,然後自備局行關於各道,使之一一刷還,可也。䎘曰,江都武士,不習技藝,至於鳥銃善放者亦寡矣。此由於常時不能敎鍊之致也。本府旣是保障重地,則國家之所以待之者,亦宜有別,而至於試才賞勸等事,久廢不行,以此武士輩,常懷落莫之心,朝家雖不能與京中軍兵,一體施行,或時特設試才之擧,以爲激勸之地則宜矣。上曰,先朝時,亦有別遣御史試取之事,待明春擧行,可也。䎘曰,江都乃是保障之地,國家待將士之道,似當有別矣。本府將官,則例有遷轉之事,而至於敎鍊官·旗牌官,亦以將官之類,獨無遷轉之規,故每以此稱冤,此亦依京衙門敎鍊官·旗牌官例,將官,一體遷轉,似當。壽恒曰,凡諸將官之類,竝令遷轉,固是激勸之道,而但近來各技遷轉之類漸多,仕路混雜之弊,亦可慮也。維重曰,水原·南漢·江都俱是保障重地,而獨於待將士之道,江都不如水原等地,則李䎘之言,亦是。壽恒曰,曾前則只有都監遷轉之規,而至於摠戎廳及他處將官類遷轉,亦是近來事也。若以江都爲重地,敎鍊官輩,必欲爲之遷轉,則將官及敎鍊官·旗牌官,自本府計其久勤,每於都目政,移送兵曹,而一都目則以將官送之,一都目則以敎鍊·旗牌官送之,以爲輪回遷轉,俾無混雜難處之患,何如?上曰,依爲之。䎘曰,春間,前留守爲飢民賑救,移轉統營租二千餘石矣。此旣飢民賑恤時所用,則收捧時,似當除耗,以示一分之惠,而事係變通,下詢大臣而處之,何如?壽恒曰,若是移轉,則固不當除耗,而但其賑民時所用,且是關防之地,似與他處有異矣。維重曰,莫重關防之地,不可無優恤之擧,除耗擇捧,似當矣。上曰,依爲之。䎘曰,江都乃是保障重地,朝家激勸之道,宜無所不用其極,而至於節義崇奬之典,尤不可不盡也。丙子之後,府民爲故相臣金尙容以下十一人,創立忠烈祠,而典僕零星,凋弊莫甚,春秋祭享,無以成樣,在國家崇報之道,誠爲未安矣。逆䃏奴婢及楨·柟田畓之在於本府者甚多,以此劃給,以爲看守享祀之地,似當矣。上曰,楨·柟田畓,當自內司移給,而逆煋奴婢,則令該院爲先劃給。維重曰,繕工貢案正鐵,其數不多,僅備一年之用,近因諸處營繕,各樣需用,貢案所付盡用,不得已自本曹給價貿用,此實難繼之道也。若造二三船隻,送於海西吹鐵之處,使之載運石鐵,收其例稅,又爲添給價物,料理貿鐵,則每年可得萬餘斤,船隻材木,令備邊司量其容入,許令斫伐,以爲造船之地,何如?上曰,依爲之。後泰啓曰,臣忝叨本職,肅謝之後,連往武科試所,仍參鞫廳。本院啓辭中權大運·柳命賢等論啓之事,與同僚未及消詳,而仍參傳啓矣。卽伏聞諫長之疏,則以權大運加圍籬之請,不爲合啓,柳命賢諸人之啓,論罪不審,大加非斥云,臣不得見其原疏,雖未知措語之如何,而臣見識曚昧,旣有連不參啓之失,則其何敢一刻晏然於臺席乎?請命遞斥臣職。上曰,勿辭。逸啓曰,司諫安後泰,再啓煩瀆,退待物論矣。上曰,知道。尹理啓曰,臣忝叨本職,今已累日,情病之餘,添傷於武科試所往來之際,出榜以後,症勢轉劇,方用悶蹙矣。今者承牌入侍,而卽聞諫長疏中權大運加圍籬之請,不爲合啓,柳命賢等諸人之啓,以論罪不審,爲非云。原疏未下,雖未得其詳,而臣見識矇昧,旣有連啓之失,諫臣旣以此引避,臣亦何敢晏然仍冒?請命遞斥臣職。上曰,勿辭。逸啓曰,掌令尹理,再啓煩瀆,退待物論矣。上曰,知道。壽恒曰,別單五人追錄正勳事,旣已下敎,故臣亦已陳其意見矣。今者凶逆之變,固是前古所無,而如有興兵殄滅之擧,則凡有功勞之人,人皆可知。至於詗察之事,則實非他人所可得知,況如臣在外者乎?及至勘勳之時,始聞元勳之言,而又承聖敎,臣於是,得聞其大略矣。李元成告變之後,亂逆情節,畢露無餘,而詷察之功,尤爲昭著,此聖上所以必欲勘勳,而第是古例所無,故仰達,則自上又以古無如此逆變,有何此等規例爲敎,聖意所在,臣非不知。曾在孝廟朝,申琥等兩人,別單施賞,不爲勘勳,後世小無譏議之端,今此別單中五人,雖不追錄正勳,至於賞典恩禮,一如正勳之例,則似爲兩盡而無欠矣。上曰,當初元老·萬鐵等,爲死中求生之計,不得已告變,而至於謀逆情節,抵死牢諱,尋常痛惋矣。今因李元成告變凶謀逆始得畢露,其與元老等,同謀告變,終欲掩諱者,大相遼逈,而詗察諸臣之功,尤爲彰著,五人追錄之擧,決不可不爲也。且當初四人之不參錄勳者,蓋緣元勳之欲避嫌疑,而卽今嫌疑爲少,功勞爲大,不可不追錄正勳矣。壽恒曰,臣得見金錫胄疏本,亦知其果以嫌疑,而不爲錄勳矣。頃者臺諫,以會盟退行事爭執之時,臣以日期已迫,似難撓改之意,有所陳達矣。到今思之,追錄之擧,如不可已,則會盟退行,尤爲似好,而臣等之知識短淺,慮事且遲,未能建白於其時,請從臺啓,誠甚慙恨也。壽恒曰,兩司,以告廟首發論臺官,及積·堅·楨·柟輩親黨請罪事,論執踰月,尙不允從,未知聖意,或慮其紛亂,而諸賊招辭,皆以告廟及親耕,爲動撓內殿之計,雖不可以此輩,斷爲與知逆謀,而其爲助逆之聲勢,則罪固難赦也。且國朝金安老·尹元衡等,雖不以逆律處之,而其徒黨,倂皆流竄,則今此亂逆之親黨,烏得免竄逐之罰也?上曰,臺啓中無親耕之言矣。錫胄曰,親耕之論者,許穆及鑴,而鑴旣賜死,穆則徒知古事之爲好,而實不知賊輩之凶計,故臺論所不及也。壽恒曰,臺閣之道,凡人有罪,便加論啓,而自上處分而已,安有自下先爲區別,而不爲之論劾乎?維重曰,如其時地微官卑者,雖不可盡罪,而首發論臺官,及親密逆家者,則不可不懲治,下詢大臣,而當罪者罪之,不當罪者不之罪,俾無臺啓紛挐之弊,似當矣。錫胄曰,維重之言,誠是。下詢大臣而處之,宜當。壽恒曰,臺啓中諸人,不無輕重之別,亦或有有罪而不入於臺啓中者云,而臣未知其詳,似難率爾處置,姑待兩司長官之出仕,而公議之停當,然後爲之,似當。師命曰,親耕告廟發論諸人之事,臣於向日入侍時,有所陳達矣。退而聞之,臺啓中果有當入而不入者,諸人中亦有輕重之別云,姑待公議之詳定,然後爲之,尙未晩也。錫胄曰,柳栽登科設宴時,招邀楨·堅諸賊云,而栽是人事未擧之人,渠之父兄,旣與之親密,則如栽者,豈能逆知楨·堅之爲賊,而不爲交遊也?命天·命賢,倂皆遠竄,則栽當爲其次矣。吳始復則以其書札,得於逆堅文書中,故謂之趨赴逆堅,言辭卑屈,而旣已削去仕版矣,第以私意見之,則實非與堅投柟之書也。臣於乙卯年楨·柟等罪配時,始復,終無一言,楨輩大怒銜憾云,而其書中,有死生禍福之際,辜負大監之說,想必始復爲此,而投是書於楨輩也。且賊楨赴京時,爲求別章於始復,始復,初則製送,而追後推來,故楨輩,極爲切齒云矣。壽恒曰,人皆謂此書爲與堅,而其語意,則爲與柟之書,分明矣。錫胄曰,兪夏益則與始復相從,而別無首論之事,至於遠竄,則似有分揀之道矣。所謂當入而不入者,卽李瑞雨也,瑞雨,以其位卑人微,不入於臺啓中,而渠以昏朝餘孽,托迹挺昌,親近楨·柟,至於驟躋淸要,則渠安得免罪乎?但渠非明士大夫,不必流竄,而定配於邊遠,似當矣。上曰,尹鑴之必欲以李瑞雨爲弘文錄者,蓋以此也。臺啓中所入者,何待臺官而處之乎?雖無臺諫,卿等皆在此,參酌處置,何如?壽恒曰,自上處分,則有何不可,而但兩司長官,時未出仕,入侍臺臣,又皆引避,姑待後日登對,似當矣。錫胄曰,今日大臣·三司皆入侍,欲於榻前,參酌處之矣。兩司之臣,皆引嫌而退,大臣之言又如此,待後日登對時爲之,似當矣。維重曰,緣坐定律,在法甚嚴,固不敢容議,而第於其間,似有冤抑之人,亦不敢不達矣。逆賊萬松·萬鐵,卽故縣監姜瑜之妾子,用心極惡,視其嫡如仇讐,至於十年不參其父之祭,恃勢作威,無所不至,故其嫡族輩,恐其禍及,遠處鄕谷,而已至數載,今以逆賊至親,不免緣坐之律,定配於遠惡之地,此實士夫間所共稱冤者也。臣嘗於鞫廳,俾發此言,鄭載嵩以爲,仁廟朝,亦有如此事云矣。載嵩曰,甲子适變,尹毅立之孽姪,附賊伏法之後,毅立,應被緣坐之律,而仁祖大王,以其嘗與嫡族,有同仇讐,特命免其緣坐,此言嘗聞知於臣父矣。壽恒曰,姜萬松輩,與其嫡爲仇讐之狀,國人之所共知也。緣坐則固難輕議,而移配他所,似當矣。上曰,然則移配於稍勝地,可也。維重曰,逆家器物,雖休紙,不可虛棄,自禁府移送本曹,考見後用下,似當矣。上曰,依爲之。壽恒曰,小臣累年罪廢之餘,猝然蒙恩,忝居本職,已踰半年,如臣駑劣,無他報效之道,而至於筋力所逮,思慮所及,則黽勉奔走,圖報國恩之萬一矣,不幸狗馬之疾,已成沈痼。頃者庭試讀券官下批之時,以夜深未及呈辭,不得已進去矣。罷場後旋參鞫廳,力疾趨事,宿患轉㞃,大小公事多不〈及〉時,雖以微末之官,旣不能盡其職則猶極未安,況如臣重任,豈可久爲虛帶乎?卽今鞫獄未畢,勅行且來,固不敢呈乞,而決無供職之望,自上察臣情勢,亟賜處分,宜當。上曰,當此多事之時,雖有榮衛之愆,神明所扶,自當勿藥。精神筋力,尙且不衰,卿其察職,以副予倚重共濟之望。遂罷出。以上燼餘
敎三道統制使兼慶尙右道水軍節度使閔暹書。王若曰,自古授銊之際,注擬必精,在今分閫之時,缺博詢僉擧,庸畀重權。睠惟海徼之關防,實爲隣寇之備禦。摠攝三道之節度,委寄非輕,拱扼韓溟之要衝,地形最勝。玆先朝慮患非偶,然此任得人最難。惟卿,業得傳鈴,志存弧矢。歷試內外,隨器使而咸宜,累鎭藩維,遇盤錯而自別。惟其才智之兼備,是以擢用之非常,屬當邊塞之分符,適値南閫之缺帥。節未周換,雖宜久任而責成,地有重輕,何妨移此而就彼?玆授卿三道統制使兼慶尙右道水軍節度使,卿其念予簡拔之至意,勉卿報效之深誠。弛張利害之機,豈予遙度?制置便宜之策,惟汝往諧。常情忸於燕安,莫謂稍息邊警。積弊在於漁奪,尤宜務得軍心。無自驕以挾人,克盡御下之道。崇弗貪之爲寶,恒軫律己之方。於戱,時勢漸艱,予方宵衣而旰食,賢勞不懈,卿宜盡瘁而鞠躬。禮有闕於辭陛,那無北望之心?功必收於海晏,庶寬南顧之憂。故玆敎示,想宜知悉。副校理洪萬鍾製進燼餘
上在慶德宮。停常參·經筵。
夜一更二更,月暈。
鄭載禧啓曰,玉堂上·下番吳道一·朴泰遜,以大司憲申翼相疏辭,引嫌投疏,仍卽出去。設有不安情勢,不待在外同僚之入來,徑先出去,殊甚未便。請命推考。在外玉堂,倂皆牌招,使之推移入直,何如?傳曰,允。
崔逸啓曰,小臣,南別宮宴享習儀進去,下直。答曰,知道。
知中樞府事申汝哲,鍼灸呈辭。傳曰,遣鍼醫看病。
尹趾善啓曰,死囚罪人,例於立春前三度覆啓,而今番啓覆罪人,至於八名,推案,依前例豫爲修正,以爲臨時更稟擧行之事,分付該曹,何如?傳曰,允。
又啓曰,今此別試武科慕華館殿試時,兩司進參事,城上所牌招言送之意,敢啓。傳曰,知道。
又啓曰,今此別試武科慕華館殿試時,命官,何大臣進去乎?敢稟。傳曰,設場之後,如有罪人入來,則事甚狼狽,正一品重臣中,使之進去。
校理李師命疏曰,伏以臣庸碌無狀,冒居館職,受人嗤點,誠所宜然,臣於昨日,得見大司諫申翼相疏本,以向日吳始大等遠竄之事,有所論斥臣身者,臣不勝瞿然之至。臣頃在鞫廳時,聞大司諫洪萬容之言,則以始大·始萬兩人,官居淸顯,出入論議,與挺昌晝夜於聚會於逆柟之家,又與逆堅親密,無復貴賤之別,行身之賤汚,蹤迹之陰秘,國人所共知,雖非逆柟·挺昌之至親,固當施之以流竄之典,而反以過房之故,偃息於輦轂之下,揆以王法,斷無是理。今日引對之時,當發請竄之啓云,臣亦以爲然矣。其日榻前,洪萬容,果發此論,奏對之際,語未圓暢,故臣累以前所酬酢於萬容者,略陳其可罪之曲折矣。今者諫長之疏,以臣爲若爲人求罪者然,臣之當日所進,不過伸臺臣未彰之本意,明朝家討罪大法也,豈有一毫爲人求罪之理哉?況臣又於三司請對之時,其所陳達之言,與其時兩司無異,而諫長,又以此爲論罪不審之失,則臣之妄言之罪,至此而益著矣。臣何敢晏然於榮次乎?伏乞聖明,亟罷臣職,仍罷臣罪,以謝人言,不勝幸甚。答曰,省疏具悉。此實由於意見之不同而然也,何必深嫌?爾其勿辭,從速察職。
崔逸,以兵曹言啓曰,本曹郞廳八員內,爲迎接都監郞廳者二員,在外未肅拜者二員,在外者一員,出仕者一員,無故只是二員,內外司連日上直,不得推移,事甚苟艱。武科時,例以本曹郞官,備擬於參試官,今則不得擬望。都城頹圯處,以兩局精抄,各一日赴役事,昨纔定奪,軍兵赴役之時,只令繕工監役蕫役,事體不當,欲爲差送本曹郞廳一員,而亦不得爲之。正郞韓泰東,在外無上來之期,佐郞李禎來,受由下鄕,已過二十餘日,多事之時,亦不可變通,兩人改差,其代,以在京無故〈人〉口傳差出事,分付吏曹,而佐郞金一夔,仍差迎接都監郞廳,以前任郞官時啓,方掌宴享色,宴享色則亦不必以本曹郞廳爲之。今都監改差,俾察本曹之任,何如?傳曰,允。
尹趾善啓曰,武科殿試命官,正一品中使之進去事,命下矣。正一品重臣中,只有領敦寧府事金萬基,兵曹判書金錫胄,此兩人中,何員使之進去乎?敢稟。傳曰,領敦寧進去。
吏曹口傳政事,以李后定爲兵曺正郞,曺夏卿爲兵曹佐郞。
崔錫鼎,以禮曹言啓曰,今此別試殿試應辦官長興庫主簿柳瑺爲頉,代以本庫奉事趙祺錫,改付標以入之意,敢啓。傳曰,知道。
持平林泳啓曰,臣於昨日,得見大司諫申翼相疏本,則以近日兩司俱發之論,爲太濫,臣方數日連啓者也。繼又傳聞大臣奏達之言,則以前日請罪告廟·按律臺官之時,不竝及親耕主論之人,爲甚非云,臣又其時首啓者也,臣不勝瞿然之至。蓋臣於近日連啓之時,固亦慮其請罪之太多,而係是旣發之重論,則不可獨以己見,輒爲停減,故待與同僚相會後,熟講而處之矣。忽被諫官之峻斥,臣誠愧服之不暇,而但諫官之疏,至謂臺論,驅人於逆黨,則其亦過矣。若以措語雜錯,論罪欠精,爲臺啓之過,則猶之可也。若曰,驅人於逆黨,則是亦不察乎人言也。至於漏落親耕一款,臣於其時,亦聞物議,以親耕主論者,爲不可不罪,而臣之愚意以爲,臺閣言議,雖當採之物論,而亦必裁以己見,彼爲告廟·按律之論者,其眩亂黑白,矯誣神人之罪,自足流竄,而到今又爲賊招之所依托,則竄逐之請,固不可已。至若親耕之論,則當初主論者,鑴旣伏法,則一時慫慂之流,正不必抉摘成罪,故雖聞物議,而未敢輒發矣。今者,以此重被大臣之非斥,此非尋常論罪間些少失漏之比,臣於此,尤不勝其悚愓也。且臣近以速竄節損之政,有所論請矣。似聞廟議,亦咎其迂信云,臣前後忝臺職,不滿一旬,而大小做錯,已如此,臣何敢一刻仍冒?請命遞斥臣職。答曰,勿辭。退待物論。
執義李寅煥,掌令金世鼎啓曰,請亟罷趙絅廟庭配享,申範華遠地定配,姜萬鐵依律處斷,申宗華嚴鞫得情,告廟及按律首發論臺官摘發遠竄,權大運仍其配所圍籬安置,李栽·李夏鎭極邊遠竄,李袤·李瑞雨倂遠竄,李宇鼎削去仕版,亟寢別單中五人追錄正勳之命,兩南被災處均給分數災事。措語倂見上臺閣規例,未行相會禮,則不得聯名於啓辭,而司諫安後泰,昨於入侍時,乃以參啓爲辭,至於仍避,未行相會,元不聯名,則未及覺察,難免做錯,請司諫安後泰遞差。新除授持平李孝源,以前任海運判官漕船檢飭事,時在公淸道牙山地,請斯速乘馹上來事下諭。倂引嫌而退,前事勿啓,旣有近規,而召牌不進,在例當遞。黨惡之罪,在所當正,則雖或過多,不必爲嫌。大臣加罪,事體有別,而不爲合啓,亦有前例。因前傳啓,未有不可。親耕主論,自有所歸,則不爲倂擧,意在鎭重。節損之擧,大意固好,則意外之斥,在我何嫌?請大司憲呂聖齊遞差。掌令尹理,獻納申琓,正言李弘迪,持平林泳竝命出仕。答曰,不允。遞差事,處置。下諭事,依啓。
尹趾善啓曰,出仕臺諫,卽爲牌招,試所進參事,當爲言送,而今已夜深,明日待開門,命招言送之意,敢啓。傳曰,知道。
領議政金壽恒箚曰,伏以臣,昨日登對罷出之後,火熱暴升,精神鬱冒重重,舁歸私室,頭痛大作,達宵煩燥,不得交睫,方在負席昏倒之中,此際召牌下降,而末由自力趨詣,坐速逋慢之誅。近來朝臣之不赴召,爲一痼弊,而臣位在首揆,先自犯之,其何以糾率百僚乎?臣誠惶懍,伏地俟罪。且臣頃膺庭試讀券之命,只經一夜,而疾勢添劇,幾不免顚仆,今此考試之任,以臣病狀,尤無承當之望,居其官而廢其事,雖在庶官猶然,況於大臣乎?伏乞聖慈,俯垂矜察,先治臣罪,仍遞臣職,以安私分,不勝萬幸。取進止。答曰,省箚具悉卿懇。卿之疾病,予深慮念,未赴召命,少無少傷,卿其安心勿待罪,從容善攝。仍傳曰,遣史官傳諭,遣御醫看病。
右議政閔鼎重箚曰,伏以臣,觸感風寒,數日疾甚,又以賤息,有病方急,若不能頃刻,至情所在,亦有所不忍舍去者。昨今賓廳之會,考官之招,俱未免袛赴,罪積逋慢,不勝惶恐。伏乞聖上,俯賜矜察,遞臣職名,仍治臣罪。取進止。答曰,省箚具悉卿懇。身有一疾病,未赴召命,少無所傷,卿其安心勿辭,從容善攝。仍傳曰,遣史傳諭,遣御醫看病。
領敦寧府事金萬基箚曰,伏以臣,卽伏聞有武科殿試命官進去之命,不任其悚惕罔措焉。臣之待罪訓局,廁迹籌司,已是前例,尋常憂懼,食息未安。今玆命官之任,又是格式之外,此路一開,流弊難防。臣若冒受不辭,則臣身之犯公議爲口實,不足言,而豈不貽累於聖朝乎?伏乞聖明,亟垂諒察,收回新命,公私幸甚。取進止。答曰,省箚具悉卿懇。大臣有故,以正一品進參,曾有前例,有何未安之理乎?卿其安心勿辭,從速進去。
副校理吳道一,修撰朴泰遜等疏曰,伏以臣等,於頃日請對時,入侍臺官,發柳命天等諸人遠竄之論,臣等,亦以允從之意,陳達矣。伏見大司諫申翼相疏本,則以爲諸人論罪,竝驅逆黨,有欠妥當,攻斥兩司甚力,臣等於此,不勝瞿然之至。申翼相之疏,蓋爲和平調停之地,則大意固好,而於其中,有不容不辨者。蓋命天等之托迹賊家,熾張聲勢之罪,國人之所共憤,公議之所難貸,而但律以與知凶謀,則誠有不可者。此則不但翼相之意爲然,臣等之意亦然,不但臣等之意爲然,臺臣之意亦然,故臣等於伊日入侍時,以決不可律以凶謀之意,縷縷陳達,臺臣啓辭,亦無與知凶謀之語,則翼相疏中竝驅逆黨云者,何其不相悉至此,而亦未知何所指而發也。若使今日臺臣,謂此輩必皆與知凶謀,不可不治以黨逆之律,則臺啓誠過,而翼相之言,誠是矣。直以平日之謟事凶魁,黨附逆家,爲其罪案,則渠輩亦必無辭矣。指此而謂之竝驅逆黨,而呵斥太過,則臣等,實未曉其意也。然臣等,旣於伊日筵中,以亟允臺啓之意,有所陳達,而諫長之疏斥兩司至此,則臣等,亦何敢自謂無失,而晏然於榮次乎?伏乞聖慈,亟命鐫削臣等之職,仍治臣等妄言之罪,以謝人言,不勝幸甚。答曰,省疏具悉。別無深嫌之事,爾等勿辭,從速察職。
兵曹參判洪萬容疏曰,伏以臣,伏見大司諫申翼相疏本,臣不瞿然之至。臣頃忝諫職,適當入侍之日,乃以吳始大等,惡逆至親,不可不論罪之意,陳啓於榻前,而筵臣亦有所繼達,獲蒙允從。蓋出繼免坐,雖是常典,而始大等,倂居要津,表裏助惡,亦自有難貸之罪,臣之所論,不專以緣坐之見漏也。今此凶賊伏法之後,凡所與親昵者,皆被竄配之罪,況始大等,旣是挺昌之侄子,楨·柟之外從,情誼親密,寢處與同,非如凡人之比。且與賊堅,締結往來,情迹陰秘,人所共知,逆堅·挺昌之伏法邦刑,則豈得獨逭王章,偃然容息於輦轂之下,自同平人乎?其在討罪懲惡之道,不可置而不論,故論啓之意,槪出於此,而今者翼相,以法外請罪,全無意見誤着等語,恣意侵斥,顯加聲色,臣未知翼相之意,果以爲始大等,全無可罪之事耶?抑以爲其罪則可竄,而特以出繼無坐之故,可以倖免耶?臣實未曉其意也。如臣無似,忝叨匪據,意見不逮,論事誤着,觸處生疣,被人疵詆,臣何可晏然而已乎?伏乞聖慈,俯諒危懇,亟削臣職,以謝人言,以安私分,不勝幸甚。答曰,省疏具悉。卿無深嫌之事,卿其勿辭,從速察職。
忠淸道新昌幼學權順會等疏。伏以臣等,以聖王赫然奮勵,政化維新,群邪迸出,朝著淸明,凡關風敎之政,莫不次第修明,而至於尊尙儒賢,振作士氣之方,尤所加意而行之,此昭代之盛事,而士林之大幸也。臣等欽仰聖德,裹足上來,不避猥越,敢陳尊賢重道之請,伏願聖明,垂察焉。臣等,竊伏念先正臣文孝公趙翼,聰穎絶人,德性天成,純粹混厚,樂易洞達,自幼志學,超然獨得,沈潛經傳,涉獵諸家,精思力踐,造詣深遠。嘗作持敬圖說,心學宗方圖贊,日夕觀省,直以古聖賢爲準,惟其操履堅定,遇事不撓。當昏朝時,十年畎畝,累官不仕,飢寒困苦,人不堪其憂,而處之晏然,惟以專精學問,探頤經義爲樂。癸亥之初,首蒙寵擢,慨然有堯·舜君民之心,自以經濟爲己任,自臺省以至三司,凡所奏對,皆出於聖賢謨訓,凡所規劃,亦莫非宏遠良圖。然其立朝事君之義,經國救民之猷,傳諸國史,照人耳目,則臣等不敢一一陳之。天性至孝,事親極其誠敬,晝夜不離親側,食飮坐臥,皆自扶護,年近七十居憂,日夜號哭,三年如一日,所處枕席,有淚痕着而朽腐,雖曾·閔之孝,亦何以過此?致澤之志,至老彌篤,而出處之節,亦貴隨時,退歸湖鄕,弊廬蕭然,左右書史,尋繹蘊奧,服膺克復之功,樂其自得之妙。常曰,看經須直得聖賢本旨,修身須直得聖賢心法,寧學聖賢而未至,不欲安於聖賢以下地位,此其平生用力處也。士之向學者,遠近奔走,訓誨不倦,啓發後學之迷塗,天不整遺,哲人其萎,國家失蓍龜,士林失宗師,安放之慟,愈久彌甚,仰止之思愈往彌切。乃與士子尊慕道義者,搢紳之有志斯文者,創建院宇於新昌地杖屨逍遙之處,一以爲百世芬苾之享,一以爲多士依歸之所,宣額賜號,實是士林之忱願,而象賢衛道,亦豈不大有光於聖德也?臣等匍匐叫閤,仰瀆天聽,伏乞殿下,俯察臣等之懇,特施崇奬之典,則斯文幸甚,多士幸甚。答曰,省疏具悉。所陳之事,當令該曹稟處焉。禮曹粘啓目粘連,啓下是白有亦,觀此幼學權順會等上疏,則故相臣文孝公趙翼,專精學問,探頤經義,而居家孝行,立朝大節,儒林之所共矜式,後世之所尊慕,則建立院宇于杖屨逍遙之處,以爲俎豆之享者,實出於象賢興感之意,當此右文之日,宜有表章之擧是白乎矣。曾於戊申年,因故參贊宋浚吉所啓,廣州地明皐書院,旣已賜額,則疊設之處,不宜宣額,已有判下之敎,本曹似難撓改,疏中辭緣,置之,何如?啓。依允。以上燼餘
上在慶德宮。停常參·經筵。
下直,淸州營將李志行。
崔逸啓曰,小臣武科殿試進去,下直。傳曰,知道。
又啓曰,三技中,以何技爲先後試乎?敢啓。傳曰,先試六兩後,試柳葉騎蒭。
尹趾善啓曰,獻納申琓,正言李弘迪,持平林泳,牌招不進矣。傳曰,知道。
又啓曰,兵曹參判洪萬容,牌招不進矣。傳曰,知道。
崔錫鼎啓曰,今日廳中,無故之員,只有右副承旨尹趾善及臣錫鼎,而右副承旨尹趾善,兵批政廳,以代房當進,臣錫鼎,左議政敦諭事,當爲進去,他無守廳之員,何以爲之?敢稟。傳曰,左副承旨牌招。
又啓曰,獻納申琓,正言李弘迪,俱已牌不進,武科殿試,無他進參之員,政官牌招,闕員卽爲差出,使之進參,何如?傳曰,允。
尹趾善啓曰,當日爲政事,命下,而都承旨吳斗寅,左副承旨崔逸,文武殿試進去,左承旨安縝,右承旨鄭載禧,俱以病不仕進,臣趾善,以代房,兵批政廳,當爲進去,廳中只有同副承旨崔錫鼎,吏批政廳,無進去之員,何以爲之?敢稟。傳曰,兵·吏批兼進。
以左議政鄭知和八度呈辭,傳曰,遣承旨敦諭。
尹趾善啓曰,今日政廳,臣趾善,兵·吏批兼進事,命下,而臣與吏曹參判李選,有相避,不敢進參於吏批,何以爲之?敢稟。傳曰,左承旨兼進。
有政。
吏批,判書李尙眞進,參判李敏敍。參議李選,殿試試官進去,左承旨安縝進。以趙師錫爲大司憲,權是經爲司諫,柳松齊爲正言,李秀彦爲吏曹佐郞,李守經爲引儀,韋壽徵單付校書副正字柳檜齊爲中部參奉。
兵批,兼判書金錫胄進,參判洪萬容牌不進,參議朴純進,左承旨安縝進。以呂聖齊付副司直,朴致道付副司果,安後泰付副護軍,李光遠·尹興績·呂必規付副司果。
領敦寧府事金萬基箚曰,伏以臣所處之地,爲掌試之任,實是前古所無之事,其不可創始於今日,以爲日後無窮之口實者,不啻較然,而昨陳危懇,未蒙諒許,反以從速進去爲敎,臣承批以還,惶蹙罔措,欲再暴而未及矣。卽聞物情爲駭,果如臣所陳於昨日者,臣於是,尤不任其悚慄也。伏乞聖明,亟命遞改臣命官之任,俾不至貽累淸朝,不勝大幸。取進止。答曰,省箚具悉卿懇。卿辭至此,命官之任,當勉副焉。
尹趾善啓曰,武科殿試命官領敦寧府事金萬基,陳箚遞免矣。重臣正一品,只有兼兵曹判書金錫胄,使之進參乎?敢稟。傳曰,依啓。
又以釐正廳言啓曰,郞廳鄭悏·趙之耘所授正中,旣已畢準,依前定奪,爲先減下,而雖已減下,正本書寫之後,校準之役,不可付諸他人,待其畢書,使之仕進本廳,何如?傳曰,允。
又以釐正廳言啓曰,各房郞廳分授正中草校準之役,次第完畢,仍爲正書,而日咎漸短,書役浩多,以現存忠義,恐未易了,善書忠義三員加出,以爲速完之地,宜當。忠義李光遠·尹興績·呂必揆差下,口傳付軍職,冠帶常仕,何如?傳曰,允。
崔錫鼎啓曰,臣承命往諭議政府左議政鄭知和,則以爲,臣於數日內,伏奉史官連日傳諭聖批,辭旨勤懇,至有微臣所不敢承當者,臣惶悚震惕,稱塞無階,罔知所以自處。不意玆者,伏蒙又遣承宣,敦諭丁寧,臣莊誦再三,不覺感淚之交頤也。臣之病患,如有一分自力之勢,則當此鞫廳未罷,客使疊到之日,何敢不顧事體,引疾退伏,奉章乞免,至於此哉?本以病廢之身,乍觸寒氣,宿病添谻,近因寒事猝緊,種種諸症,雖不敢盡陳,而庭戶之間,不能自致。至於聖批,房內祗受,逋慢之罪,到此益重,以此症勢,決無仰奉聖旨之望,情勢窮蹙,伏地涕泣,不知所對云矣。敢啓。傳曰,知道。
崔錫鼎,以迎接都監言啓曰,郞廳兵曹佐郞金一夔,因本曹草記改差,其代,成均直講張世良差下,使之察任,何如?傳曰,允。
又以迎接都監言啓曰,再昨,以廣興主簿洪處宇,郞廳差下矣。今見其呈狀,有難便情勢,不得察任於勅使接待之時云,洪處宇改差,以典牲主簿許煜差下,使之察任,何如?傳曰,允。
又以文科殿試讀券官意啓曰,殿試,例人定爲限,今日人定已過,尙無一人製呈者,實是曾所未有之事,誠極寒心,而不可無變通之道,何以爲之乎?敢稟。傳曰,人定雖過,仍爲收券,可也。
司諫權是經,正言柳□□啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等竝遠竄,李宇鼎削去仕版。答曰,不允。
校理李師命,副校理吳道一,副修撰朴泰遜等箚曰,伏以昨日憲府之官,猝停柳命天等六人竄配之論,臣不勝駭然之至。凡此六人等,皆是諂事凶魁,黨附逆鑴之徒,則雖不可律之以與知凶謀,而若其助成形勢,濁亂朝政之罪,則實國人之所共憤,公議之所難貸也。第於其中吳始復·兪夏益兩人,則罪名稍輕,當初臺啓之一例擬律,雖欠稱停,而三司重發之論,不待通議,徑先停啓,已難免率爾之失,而至於命天等四人,其諂附濁亂之罪,實無一毫可恕之端,則强拂公議,遽停重發之論,此何擧措也?況其因前傳啓之中,三人罪名,則無意義意見之糢糊,尤不滿一哂也。大抵此論之發,實非一向鋤治,過爲峻激之論也。大獄究竟之後,平日黨惡之輩,拔其尤甚者,以示癉惡之罪,此乃公共之議,而有國之不可已者,其別生私見,肆然停論之狀,不可置而不論,請執義李寅煥,掌令金世鼎,竝遞差。取進止。答曰,依啓。
全羅道萬頃幼學李尙珣疏。伏以不棄蒭蕘,聖人之度,而有懷陳達,臣子之職也。蒭蕘之言,聖人不棄者,豈非言雖蒭蕘,其所陳達,出於有懷乎?臣請以今日之爲弊於生民者,陳達於聖人之下,伏願殿下,留神採納焉。臣竊伏念,民者,國之根本,民安然後國亦安。自五六年來,法禁煩多,水旱相仍,生民之困悴,此時爲最。五家統者,商鞅之餘法,獨害於民者,莫此爲甚,刻苦難堪之狀,不一而足。其中偏苦者,五家之內,雖二三家出去,應役之際,混用不辨,當此年年飢饉之際,其身尙不可恤,況恤他乎?其家之所當應,猶不可堪,況其統內之事乎?勿論鱞寡孤獨癈疾,皆爲作統,則彼所不堪,自其統內,其他種種侵督之苦,莫不由此而始,安於古俗,乃人常情,則雖或有利於民,豈曰新令固所便,況其刻苦之如是乎?當此化理維新之日,億兆之思聞聖德,不啻若大旱之望雲霓也。革去無益舊法,以順生民日夜之望,豈微臣一人之私願哉?各項大小軍兵,皆以番布二匹恒定者,已成其規,獨武學船師·新選水軍等,分以三疋爲式者,以其布之升麤而尺短也,名雖三疋,與他二疋,其實相等,故本無輕重爲間,而亦無彼此之相殊矣。甲寅以來,升麤者反爲升細,尺短者反爲尺長,一如他軍之布,而至於三疋則無減云。若增其升尺,則當減其疋數,若不減疋數,則當依舊時升尺,而旣增升尺,不減其數,則軍人之呼冤於此者,不亦宜乎?且分防各浦之時,所當隨其遠近,量其形勢,從便從宜,乃是事體之得宜,而嶺上之軍,隷之於嶺下遠浦,嶺下之人,隷之於嶺上遠浦,行者太迫,非但懷憂,瞻聆所在,莫不駭然,揆諸事體,豈但乖當。其間所費,不啻倍蓰,則此皆由於各營該色之乘間操弄之致也。自今以來,番布之升尺疋數,一從他軍之例,定爲規式,俾無升降之弊。軍人之分防各浦,一從所居之便近,恒爲定式,使無變革之患,則軍人之受賜,豈止萬萬而止哉?詞訟,世之所不可無者也。自大畏民志之世遠,爭辨日起,各從訟官之所見,決折不一,故曾在乙未以後,日之爲二度爲限之法,行會于各道各邑,別爲事目,以律紛拿之弊。訟者不有事目,爭相呈辨,則訟官不遵國法,亦自聽理,爭辨者,或知其理屈,希其倖而以爲請徼之計,聽理者,或知其非理屈其法,而以爲曲護之地,雖以三四度得決,或爲事目前事,少無遵行事目之心,若此不已,終無止訟之時,而朝家設爲事目之本意,未免爲文具之歸。作木之徵捧,或謂訟者泄憤之地,或爲訟官取利之要,國法設立之意,固如是乎?識者寒心,誠非日月矣。繼今以往,別爲申飭,已入二度之訟,勿論新舊遠近,一從乙未事目,斷不聽理,以給得決之人,則紛紜之習,或可自正,而公明之道,庶可少伸矣。連遭凶年,糊口之資,一賴本邑還上之賑救。播地之種,專委於各邑移粟,播種之後,又値凶年,全未收穫,如是者已至三年矣。一人之所受,小者尙至五六十石,則雖得連豊,難以盡納,況以一年之農作,可望其盡納乎?今年農事,比上年則雖曰稍稔,比前豊年,則猶不免爲凶年矣。大飢之餘,雖値此小稔,數多移粟及本邑倉穀,一時侵徵,則無計辦納矣。晝夜呼泣,此間情勢,實爲可矜,而若以數多,欲期畢捧,則雖終歲囚禁,日加鞭扑,未見車輸之納,徒歸騷擾而已。騷擾之極,督之不已,則貧民計窮,安知無散而之四之心也?今此還上闕,自朝家雖有三分二停捧之令,而其所停督者,不過會付穀而已。其時道臣,仍朝家停督之令,猶慮守令之減捧營穀,行關各邑,各營還穀則督令畢捧,不遺餘力,而缺數字徵捧,則因所親見之中,萬無徵捧之路,欲停其捧,則上司嚴督令,急於星火,故難捧實狀,累度論報,則鄕所色吏,移囚刑推,而一向嚴督,至於限月以定,故計無所出,萬不得已以爲變通之計,冀免致罰之責,而沿海之邑會付之穀,則若干,而盡皆各營之粟也。今年雖有己未以上停督之恩命,沿海各邑之民,獨不得蒙,其爲冤痛,不亦甚乎?一人一月之所食,不過四斗米,而此猶不得,猶未免餓死道邊,則況數多之穀,自何而辦納乎?各營之穀,査出上年以上捧未捧實狀,流亡絶戶指徵無處之類,別爲變通,己未以上今年移穀,使之逐年備納,俾無侵及隣族之弊,則億兆生靈,庶可保存於聖德之下,而聖朝救民之策,亦可盡矣。曾在辛亥以前,連遭大無之年,賑民之政,莫急於募粟,故自朝家,影職帖文,下送于各道,分給各邑,以爲募粟賑飢之地,故各邑,仍其影職帖文之餘意,又作免講公文,詢問鄕中,可以應募者,而大飢之餘,人無肯從,則使面任之人,旁問可堪之人,指名論報,則自本官脅給帖文,或給公文之後,囚禁次知,刻日督捧,則或賣田民,或賣牛馬,過數年之後,以其類閑遊累年,充定忠壯衛,作隊上番,或使考講,降定軍役,而其有代講者,特定水軍,其爲銜冤,有足以感傷和氣矣。如此之類,本非閑良之比,皆是品官之子,其中或不無行誼之可觀者,而如是無故而充定,實非勸士之道。且其徵捧其價,以備賑救之用,則以此救活民命,不知其幾人耶?以此推之,功亦不少,而猝以充定,有若罔民,納米降定,彼獨何罪,代講之罪,例有充定之役,捨其相當,以循極罰,揆之以事,呼冤宜矣。況其代講云者,非出於摘發其奸,以得實狀,嚴加刑訊,勒定其目,以威驅迫,逼令成罪,自是以來,民不信國法,法不得見信,仍以否寃,到遠親上,以其納米之類,特除已定之役,寬其代講之罪,授以相當之役,使無銜冤之痛,以盡待民之道,則無罪入井之赤子,亦可死有所瞑目矣。奴主之分,三綱之所係,而自近年以來,奴不以其主爲主,橫逆謀反之類,相繼接迹,少有所怨,則莫敢誰何,而偃然投入,無所忌憚,其主稍有形勢之人,則此下缺答曰,下該曹,備邊司啓目粘連啓下是白置。觀此疏辭則,□陳弊瘼,其尙可嘉是白乎矣,其中五家統革罷事段,近日外方弊端,多以此爲言是白乎乃,作統之意,亦是部伍之遺法,初非不善,而外方不善奉行,有種種害民之端,故去其弊端,姑爲仍□□意,曾已定奪爲白乎旀,武學舟師·新選水軍等番布,一□軍減定二疋此下缺郞廳朴玶校。郞廳沈益聖書。
之失,不可無警責之道,當該承旨,從重推考。傳曰,允。
又以兵曹言啓曰,宗廟·永寧殿·昭顯宮三處告祭軍七十一名,今當定送,而衛軍則已盡陣出定送於鞫廳及兩所場中,與社稷祭軍,今則更無推移定送之路,不得已給價坊民,調用之意,分付漢城府,何如?傳曰,允。
崔逸啓曰,禁府都事,以領相意來言,鞫廳罪人,已爲拿來,而闕門已閉,待開門開坐事,令本院啓稟云。敢啓。傳曰,知道。
又啓曰,明日當爲開坐,而兩司無進參之員,憲府闕員,明日待開門,政官牌招,開政差出,以爲牌招參鞫之地。諫院,只有正言成虎徵,而時未肅拜,亦爲牌招參鞫,何如?傳曰,允。
大司諫申翼相啓曰,臣福過災生,疾病纏身,委頓沈綿,已踰數月,再犯違牌之罪,惶悚罔措,連蒙調理之恩,而顧臣病勢,差復無期,更尋辭單,見阻喉司,以此病勢,決難一刻仍冒。且臣狂率之言,已料譏斥之四至,而攸司之律,欲其毋泛者,意非難曉,病未行公,疏陳所懷者,亦非異事,而斥臣者,以此爲言,何耶?臺啓中,以腹心死黨等語,係之於大逆伏法之下,此非逆黨之謂乎?雖然,或曰我無是意,或曰將欲酌處,臣何敢與之强爭於文字之上也?第臣聾瞽於世,本不合言事之職。且念朝家處置,務在寬平,臺閣論人,貴於得中,而年少氣銳之論,易濫於癉惡討罪之地,寧激無緩之意,難平於稱量輕重之際,順傾振槁,旣無風彩之可論,而專任搏擊,徒懷慷慨而日增,以臣庸懦,無愧乎枘鑿於其間,而誹謗之來,亦何可免也?言不見信,理合含默,斥以起鬧,身亦宜退,請命鐫罷臣職。答曰,勿辭,退待物論。
掌令尹理啓曰,無狀如臣,忝叨臺席,見識蒙昧,論事不審,譏斥四至,進退維谷,臣誠悶蹙,不知所以自處也。且臣伏聞日間筵中說話,則以柳命賢等諸人論啓中,旣有罪重,而初不倂論,又有罪輕,擬律過重爲非,大臣重臣,相繼陳達云,臣尤不勝驚懼之至。臣雖非首發之人,亦嘗數日連啓者也。當論不論之失,擬律乖當之責,臣實當之,則臣之不可仍冒也,決矣。且同僚引避退待,處置,歸於臣身,而其中掌令尹弘迪避辭,與臣情勢,大意旣同,臣以一體被斥之人,方且自劾之不暇,何敢可否於其間乎?以此以彼,俱難一刻仍冒,請命遞斥臣職。答曰,勿辭,退待物論。
正言柳松齊啓曰,臣百無肖似,加以衰鈍,適當新化之日,叨此言責之任,猥承召牌,冒昧出肅,臣心猶愧,人謂斯何?卽者憲臣,以當論不論,擬律乖當,相繼引避,長官纔又引避,臣當處置,而臣之在職,亦且數日,仍傳前啓,則論事不審之失,與憲臣無異,其何敢可否於其間乎?請命遞斥臣職。答曰,勿辭,退待物論。
校理李玄錫,修撰洪萬遂等箚曰,伏以持平林泳,掌令李弘迪,大司諫申翼相,掌令尹理,正言柳松齊,竝引嫌而退,措辭缺請持平林泳,掌令尹弘迪·尹理,大司諫申翼相,正言柳松齊,竝命遞差。答曰,依啓。以上燼餘
上在慶德宮。停常參·經筵。
夜三四更,月暈。
藥房都提調金壽恒,提調呂聖齊,右承旨鄭載禧啓曰,卽仍醫官所傳,伏聞自上有外感之候,咳嗽發作,大便滑數,臣等不任憂慮之至,與李東馨以下諸御醫相議,則皆以爲聖候,出於觸感風寒之致,倉廩散,加白芍藥煨一錢,日再服,宜當云。此藥三貼劑入之意,敢啓。答曰,依啓。
尹趾善啓曰,行大司憲趙師錫,伴送使未還,執義崔後尙,武科殿試試所進去,掌令二員,持平一員未差,持平李孝源在外,今日以監察茶時之意,敢啓。傳曰,知道。
有政。
吏批,行判書李尙眞進,參判李敏敍·參議李選,殿試試官進去,右承旨鄭載禧進。以安垕·鄭勔爲掌令,權讓爲持平,南二星爲大司諫,李光迪爲豐基郡守,閔毅重爲新昌縣監,宋炳夏爲禧陵參奉,林泳爲兵曹正郞,李寅煥爲司僕正,韓泰東爲正言,朴元度爲接慰官。
兵批,判書金錫胄武科殿試命官進去,參判洪萬容牌不進,參議朴純進,參知朴太尙,文科試官進去,右副承旨尹趾善進。以申翼相·尹理·李弘迪付副護軍,林泳付副司直,柳松齊付副司果。
鄭載禧,以司饔院言啓曰,昨日供上時,各殿日下生雉,太半不合,累度點退,擇其稍優捧入矣。兩大妃殿捧入薛里串,間亦有退却之弊,事極未安。臣矇然不職之罪,在所難免,惶恐待罪。傳曰,莫重兩慈殿供上生雉,體小不合,則當該都薛里,點退擇捧,自是職分內事,而今此啓辭中措語,難免不識事體之歸,勿待罪。
鄭載禧,以禮曹言啓曰,卽見禁府權歆査覈啓本,則旣以冒赴之罪,照律定配,而發榜一款,令該曹稟處事,蒙允矣。原榜中權歆,付標以入,而所授白牌,則依例令吏曹,還收燒火之意,分付,何如?傳曰,允。
傳曰,推鞫,姑罷。
崔逸,以義禁府言啓曰,卽者仍鞫廳啓辭,罪人韓有相放送事,命下矣。都事一員,使之入聽傳敎,則都事徐來益·魚震陟,稱以右位,趁不入來,權胄則以外刑房,押守罪人,勢難出去,故分付鞫廳,刑房都事金光烈,代往放送,而徐來益·魚震陟等,推諉曹司,趁不入來之狀,殊甚未便,倂汰去,何如?傳曰,允。
司諫權是經啓曰,無狀如臣,累叨言責,絲髮無補,愧懼徒切。意外又有薇院新命,召牌繼降,嚴畏分義,冒昧出肅,仍與同僚,行相會禮於臺廳,卽爲進參於武科殿試矣。同僚,昨以當論不論,擬律乖當,引避見遞,臣於柳命賢諸人論罪之啓,亦以首參,則論事不審之失,決不可獨免,請命遞斥臣職。答曰,勿辭,退待物論。
掌令鄭勔啓曰,本府,以趙絅配享退黜事,備盡論列,而兪音尙閟,伏不勝悶鬱焉。廟庭配享,至嚴且重,苟非君臣一體,契合昭融,上下相須,功業表著者,莫敢與論於從與享之列,從古及今,班班可考而知之。今此趙絅之配享先王廟庭,出於當時議臣,藉重一疏,以誤國家莫重莫大之典故也。絅在先朝,未嘗一日立於朝廷之上,先王,不識絅爲何狀,絅之疎遠於先朝之狀,亦殿下所洞燭,旣無際遇功業之可言,乃以一疏之故,躋之於廟庭之享者,千古之所未有也。其害於義理,乖於事體,無過於此,而大拂於公議,貽譏於後世者,爲何如哉?今以旣配還黜爲重難,而强配其不當配之臣,以壞閟宮配享之典,則其是非輕重,豈不較然矣?而況旣配退黜,亦有前史之可據,尤非聖明所可持難者也。請加三思,亟黜趙絅廟庭配享,以嚴祀典。申範華之締結賤孽,親密近宗之狀,國人之所共知。雖曰往來兩間,探知事情,而若無平日相親之事,則何從而居其間,探得密事乎?洪萬宗,以出入賊堅家之罪,旣已受刑遠配,則範華,以同罪之人,豈有獨免之理乎?請申範華遠地定配。罪人萬鐵當初之上變,實爲元老,範華等之所脅率,及其置對之時,依違反覆,一聽元老之所低仰,至受刑訊而遠配,則國家之不以告變人待之者,已著矣。李元成上變之後,又爲元老之所援引,從前隱諱之言,庶可吐實,而再次刑訊,情見勢屈之後,始乃承款,陰凶情節,實是古今亂賊之所罕有者。元老之所諱,萬鐵發之,萬鐵之所閟,元老告之,互相摘發,終歸一套,論其首告之功,則不及於元老,語其凶逆之狀,則有浮於元老,豈有元老誅戮,而萬鐵獨生之理乎?告者正法,雖慮後弊,而若貸此賊,則日後告變者,不盡吐實之弊亦無窮,請發配罪人姜萬鐵依律處斷。鞫廳罪人申宗華請刑啓辭,以李雲徵,一體徒配事,命下矣。宗華自明之辭,有不可信,而再出於諸賊之招,缺設之論,則渠之所自明者,只稱挺時之誣陷,而未有明白缺直施徒配之律,實有乖於王法,鞫廳之再請鞫問,允合按獄之體,而依於判付擧行之敎,又出意外,臣竊惑焉。當初定配於邊遠者,亦出寬大之典,而及今更出賊招,而拿來之後,不爲一番鞫問,降以徒年,移配便近之地,揆以獄體,寧有是理?聽聞所及,莫不疑訝,前後情狀之虛實,不可不究覈而處之,請罪人申宗華,還收徒配之命,嚴鞫得情,以重獄體。爲國之道,必先明朝論之是非邪正,然後人心服而國勢尊,詖言絶而群枉伏,如此然後,蕩滌之仁,寬平之政,乃可施也。前日朝論,其大關捩,專在於假借禮論,構陷善類,以修怨郄,以圖權柄,終至於必請告廟,則此其變亂黑白,矯誣神人之罪,固已上通於天矣。及至聖心改悟,時更變之後,所當聲罪致討,以定一世之枉直,而至今未遑,物情方鬱,近觀諸賊供辭,則告廟之論,不但爲網打士林,其究在於謀危內殿,則其爲凶慘之極,誠有不忍聞者矣。一時爲此論者,雖不可直斷以與知凶謀,而執而觀之,爲表裡助成之歸,則非但當初構誣之爲可罪也,而沃旣以此事首發之罪,遠竄,則其時發論臺官之與沃,宜無異同。且其後宋時烈按律之請,與告廟之論,同一機關,厥罪惟均,請告廟及按律首發論臺官,竝摘發遠竄。遠竄罪人權大運,本以奸愎之人,主張論議,驅脅一時,首以告廟之論,矯誣神人,又以扈衛之說,陳達前席,屠戮士流,禍人國家之計,極其凶慘。且體府復設之議,亦爲與聞之狀,連出於賊人之招,論其罪惡,決不可流竄而止,請罪人權大運,仍其配所,圍籬安置。大逆伏法之後,凡諸親黨,不可不拔其尤甚者,以嚴國法也。柳命天·命賢·柳栽·姜碩賓·吳始復·兪夏益,以賊積狎客,或爲心腹,或爲鷹犬,受其卵育,助張形勢,濁亂一時。且與逆堅,情義有同兄弟,凡干朝政,必與相議。命賢則又與楨·柟相親,宿食其家,狎昵娼婢,以至作詩相和,栽則與賊堅家,最爲親切,携被相從之說,及登科後設宴時,招邀楨·堅諸賊之事,乃是國人之所共知,而或出於諸賊之招。李夏鎭,撰改敎文,矯誣缺之狀,與權瑎無異,則竄逐之罰,理難獨免。李袤,投進邪缺犢之說,恐動天聽,無異變書。且庶孽通淸之請,專爲賊堅而發,缺李宇鼎,以賊積之黨,情同一家,凡所論議,無不與知。當初郭世楗投疏之日,參其請竄之啓,旋又首事於罪禮之論,黨惡反復之狀,有不可言。李馥,以楨·柟·鑴·挺昌之黨,最爲親密,用心行跡,殊甚凶秘。李瑞雨,本以昏朝餘孽,托跡於挺昌,情愛最密,又爲積之爪牙,驟躋淸要,其助惡陰凶之罪,輿情之所共憤也。此等人,不可以前日所施之罰,懲其罪犯,請及第柳命天,晉善君姜碩賓,及第吳始大·兪夏益·李袤,前府使李馥,及第李瑞雨,竝遠竄。及第柳命賢·柳栽,竝極邊遠竄。副護軍李宇鼎,削去仕版。臣伏見備忘記,有別單中五人竝爲追錄正勳之敎,臣竊惑焉。李元成,旣以追後上變之功,別樣論賞,超陞峻秩,則國家酬勞之典,亦已侈矣。金益勳·李光漢·趙泰相·申範華等,雖有探剌賊情,密旨元勳之功,依癸亥年別單原從例行賞之敎,參酌輕重,定其功賞,則到今正勳已定,告盟旣行之後,更命追錄,此實前所未有之事。封爵之過濫,恩命之謬加,莫此爲甚,臣非不知告廟遷就之爲未安,而錄勳之擧,事體重大,朝家擧措,不可不審,此臣之所以一向爭執,猶不知止者也。請亟寢別單中五人追錄正勳之命。頃以湖南給分災事,論啓矣。伏承聖批,以攸司之臣,旣曰參酌議定,今難續續變通爲敎,臣之論此,固已後時,聖敎丁寧,非不當矣。但事係寬民,今猶可爲,則臣之發此言,初亦非苟然而已也。竊觀唐時租調之制,什損七以上,課役俱免矣。國朝給分災之規,損九以上,猶責一分之稅,已非益下裕民之道,而不及唐制,亦遠矣。若更靳節於其間,亦不遍給,則烏在爲仁聖惻怛之政也?今以一路稍稔,而其中被災損處,不給分災,豈使匹夫匹婦,皆得其所之意哉?攸司之參酌,不過就常年例行之規,有所裁量耳。今欲推德意於常缺寬疲民一分之力,則此事不容放過矣。仁民之政,續續變通,固無害於事體,而適足以示仁愛之無窮也。今若分付兩道監司及敬差官,令依他路,許給分災,則一號令間,可以缺何難之有?請速降德音,兩南被災處,亦依他路,均給分數災。缺玉堂之處置兩司也,掌令尹理,正言柳松齊,以擬律太過,難缺乖當等語,竝命遞差,臣不勝駭然也。積家染迹之類,分輕重論罪,實循公共之論,本非過重之擧,連啓臺官,少無可遞之事,强拂公議,至請竝遞,是非之顚倒極矣。請玉堂當該官,竝命遞差。新除授持平權讓,時在公淸道韓山地,請斯速乘馹上來事下諭。答曰,不允。遞差事及下諭事,依啓。以上燼餘
上在慶德宮。停常參·經筵。
鄭載禧啓曰,明日庭試放榜相値,視事,頉稟。傳曰,知道。
吳斗寅啓曰,吏曹郞廳來言,新恩政事,何以爲之?傳曰,明日爲之。
藥房啓曰,伏未審夜來,聖體調攝若何?昨日劑入倉廩散,旣已日再進,而有和解之效乎?詳知卽今症勢加減,然後或仍進前藥,或更議他藥,臣等不任憂慮,敢來問安。答曰,感冒之氣,與昨姑無加減矣。兩大妃殿,政院·玉堂問安。答曰,知道。勿爲問安。
左議政鄭知和十度呈辭。傳曰,安心調理。
大司憲趙師錫啓曰,如臣無似,濫蒙鴻造,前後忝竊,皆出分外,而顧此風憲之長,責任最重,有非人人所可冒居,況臣曾任畿藩時殺獄罪人,未得究覈親問,死囚不分首從,連被推緘,俱未照勘,尤不可一刻晏然。請命遞斥臣職。答曰,勿辭。推考蕩滌。
正言成虎徵啓曰,本院,以趙絅追黜配享事,備盡論列,而天聽愈邈,尙靳允許,臣竊惑焉。絅之於先王,無一日之際遇,則其不合於配享,國人之所共言,而當時議臣,仍其伸救尹善道之一疏,謂之有功,善道之心跡陰凶,禍人家國之狀,殿下業已洞燭,其所封贈,亦且追削,則營護善道者,安有可紀之功,强躋於先王廟庭之享乎?此不可使聞於天下後世者也。若以旣配還黜爲難,則臣等,竊恐聖明於此,亦未之深思也。頃日大臣之追配也,惟殿下,斷自宸衷,克擧闕典,誠以廟庭從享,事體至重也,當配而不得配者,固無害於追配,則不當配而得配者,何獨以一時追黜之重難,而苟且仍存,以壞廟享莫重之禮乎?請加三思,令禮官亟黜趙絅先王廟庭之享,以嚴祀典。本院,以姜萬鐵依律處斷事,累日論列,而尙未蒙兪,臣竊惑焉。萬鐵之當初告變,非有爲國家之心,不過爲範華,元老所䝱驅,而爲死中求生之計耳。及其置對之際,又不明白吐實,使凶逆之輩,盡爲漏脫,其依違反覆之狀,已不容誅矣。李元成上變之後,又爲元老所援引,而累次訊問,始乃承款,其從前隱諱之狀,畢露無餘,自有此獄以來,凶逆情節,未有甚於此賊者。萬鐵·元老,互相摘告,同歸一套,則國家用法,不宜異同,請發配罪人姜萬鐵依律處斷。遠竄罪人權大運,首唱告廟之論,驅脅一時,以爲矯誣神人之計,原其心迹,固已陰慘,而至以宮城護衛之說,肆然陳達,必欲恐動天聽,魚肉士類而後已。自古諂人之謀害忠良者何限,未有如大運之者,而復設體府之論,亦且與聞,則決不可竄配而止。請權大運,仍其配所,圍離安置。凶魁旣已伏法,則平日染迹於其門,往來締交者,雖非與知逆謀,烏得無罪?及第柳命賢·柳栽等,或與逆柟,詩酒相娛,狎其娼婢,缺與之團欒,則士夫風節,固已掃地,而缺及第李夏鎭,本以無忌憚之人,莫重頒敎之文,缺其矯誣聖旨,與權瑎無異,此三人,不可不迸諸四夷,以正其罪。李袤,性本邪佞,加以媚悅之態,首陳庶孽通淸之疏,務悅賊積·堅之心,而若其赤眉靑犢之語,有同上變。前府使李馥,爲積·鑴·挺昌之鷹犬,晝夜奔走,以誣陷善類爲能事。至於及第柳命天,晉善君姜碩賓,及第吳始復·兪夏益等,與賊積,最爲親密,號呼和應,助成䲭張之勢,此六人,亦不可不施以投畀之典。副護軍李宇鼎,亦賊積之素所愛重,而爲其卵育者,其黨惡之罪,在所難逭,請柳命賢·柳栽·李夏鎭極邊遠竄,李袤·李馥·柳命天·姜碩賓·吳始復·兪夏益遠竄,李宇鼎削去仕版。引嫌而退,論罪之啓,實有公議,而同僚見遞,旣緣處置之乖當,則參論之人,少無一毫之可嫌,請司諫權是經出仕。新除授獻納李后定,時在京畿金浦地,正言韓泰東,時在京畿廣州地,請竝斯速乘馹上來事下諭。答曰,不允。處置事及下諭事,依啓。
掌令安垕啓曰,請亟罷趙絅先王廟庭配享,申範華遠地定配,姜萬鐵依律處斷,申宗華嚴鞫得情,告廟及按律首發論臺官摘發遠竄,權大運仍其配所圍籬安置。柳命天·姜碩賓·吳始復·兪夏益·李袤·李馥·李瑞雨竝遠竄。柳命賢·柳栽·李夏鎭竝極邊遠竄。李宇削去仕版。亟寢別單中五人追錄正勳之命,兩南被災處,均給分數災事。措語竝見十八日答曰,勿煩。以上燼餘
上在慶德宮。停常參·經筵。
午未時,日暈。
藥房都提調金壽恒,提調呂聖齊,副提調吳斗寅啓曰,日寒猝緊,伏未審夜來,聖體調攝若何?前入湯劑,已盡進御,而感冒之候,漸有向安之效乎?症候若或彌留,則臣等與諸醫入診,更議他藥,有不可已。臣等區區憂慮之至,敢來問安,竝此仰稟。答曰,感冒之候,比昨有差減之效矣。
藥房再啓曰,伏承問安之批,以感冒之候,比昨有差減之勢爲敎,臣不勝喜幸之至。伏聞醫官所傳,外感冒之候,雖已差減,咳嗽猶未快去,不可不進服當劑,以防彌留之患,卽與李東馨等諸御醫商議,則皆以爲,淸火和痰湯爲當云。此藥卽爲劑入之意,敢啓。答曰,依啓。
鄭載禧啓曰,明日迎接習儀,二十二日國忌齋戒,二十三日國忌,二十四日勅使入京,此四日,視事,頉稟。傳曰,知道。
有政。
吏批,判書李尙眞,參判李敏敍,都承旨吳斗寅竝進。以任埅爲雲峰縣監,崔柱國·金世輔爲禁府都事,林泳爲修撰,金錫衍爲禮賓正,安後泰爲掌樂正,李文行爲南別殿參奉,徐鳳齡爲慶基殿參奉,柳彬爲監察,鄭載厚爲掌樂主簿,文甲科一人趙亨期,單付典籍,武甲科一人李汝雄,單付內贍主簿。
兵批,判書金錫胄,參判洪萬容,左副承旨崔逸進。以梁禹及爲宣傳官,洪以度爲內禁將,金德遠爲知中樞府事,花昌君沇爲副摠管,申翼相爲同知,柳重起爲同知,趙琛·李穦·柳星緯·李德男付副護軍,李玄錫付副司直,洪萬遂·任之翰付副司果,鄭柄爲武兼宣傳官。
鄭載禧,以迎接都監言啓曰,都廳副護軍尹理,以妻歸葬事,受由下鄕,其代,以副護軍安後泰差下,使之察任,何如?傳曰,允。
崔錫鼎,以釐正廳言啓曰,都廳李光迪,除授豊基郡守矣。璿錄源釐正已畢,中草及正書之役,亦將次第完了,而校正之事,尤爲緊重,決不可付諸生手,李光迪豊基郡守,改差,仍察都廳之任,而限畢役間,俾勿遷動,何如?傳曰,允。
又以義禁府言啓曰,今此勅使在館時,三門把守假都事三員,令該曹豫爲差出,以爲習儀時分差之地,何如?傳曰,允。
傳曰,領·右相·兩司各一員命招事。
傳曰,兵判,亦爲命招。
崔錫鼎啓曰,領·右相·兩司各一員,命招事命下矣。玉堂一員,亦當命招乎?傳曰,依啓。此下缺數行
崔逸,以備邊司郞廳,以領議政意啓曰,海運判官,職任頗緊,曾前亦有勿爲數易之受敎,而判官李孝源,纔以漕船檢飭事下去,未久移授持平,所幹之事,未及完了,而新判官,又爲下去,則遞代之際,不但事多虛疎,往來之際,廚傳之弊,亦甚可慮。李孝源,姑仍前任,似合事宜,而係是臺憲之職,不敢直請變通,敢此仰稟。今後海運判官,勿爲頻數遷動事,申飭該曹,何如?傳曰,依啓。李孝源,今姑仍任。
鄭載禧啓曰,勅使接見時說話,依前略爲加減書入,而此外問答間措語,令廟堂豫爲定奪,以備睿覽,何如?傳曰,允。
崔錫鼎,以內醫院都都調意啓曰,駞駱粥,當自十月初一日封進,依前例分付司僕寺之意,敢啓。傳曰,知道。
又以迎接都監言啓曰,儺禮軒架三度習儀時,例爲郊外,而出入之際,非但有破傷之患,市民之前期調發,不甚有弊,依前例勅使入京前二日,曳出慕華館,兼行私習儀之意,敢啓。傳曰,知道。
又以內醫院都提調之意啓曰,本院議藥同參醫官現存之數,比前減少,每當議藥之際,未免有孤陋之嘆。醫官鄭安世·金道重,俱術業精通之人,曾不入屬本院,因事見汰,而實非其罪,兩人,竝爲付屬,令該曹付軍職,官帶常仕,何如?傳曰,允。
左議政閔鼎重箚曰,伏以臣,昨仍病故,兼陳情迫,猥越惶蹙,恭俟譴罰。聖慈寬大,特宣溫諭,加賜珍劑,俾延殘命,臣誠含恩畏罪,罔知所措。愆殃所積,慘慽遽罹,舐犢至情,不能自抑,悲哀傷慘,形神摧喪,召命忽降,欲赴無由,逋慢之罪,益無所逃。伏乞聖慈,俯賜諒察,亟遞臣職,仍治臣罪,不勝惶恐待罪。取進止。答曰,省箚具悉卿懇。身有疾恙,又遭慘慽,未赴召命,少無所傷,卿其安心勿待罪,從速善攝。仍傳曰,遣史官傳諭。
司諫權是經,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版。措語竝見十九日答曰,勿煩。
掌令安垕啓曰,請亟罷趙絅廟庭配享,申範華遠地定配,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運因其配所圍籬安置,柳命天等竝遠竄,柳命賢等竝極邊遠竄,李宇鼎削去仕版,亟寢別單中五人追錄正勳之命。兩南被災處均給分數災事。措語竝見十八日答曰,不允。追錄事,業已詳悉於收議啓辭中,意以爲臺臣,必參量事實,速爲停啓矣。累日爭執,杳無停論之期,反覆思惟,終未曉也。臺啓中,以前所未有爲言,此則尤有所不然者。若以曾無例,爲執言之地,則今玆再告之擧,亦不無已行之例,而特以逆狀之昭著,未有甚於今番,其中亦多有別樣凶計,故旣已更告太廟,下誥八方,而獨於當初,盡心洞察,同功一體之人,終未蒙旂常之典,則其在國體,果如何也?此予之所以未解者也。萬無允從之理,亟停勿煩。末端事,當令該曹稟處焉。
崔錫鼎啓曰,吏曹郞廳來言,臺諫有闕,政事,取稟。傳曰,過國忌後爲之。以上燼餘
上在慶德宮。停常參·經筵。
下直,江界府使柳之發。
吳斗寅啓曰,臣與右承旨鄭載禧,迎勅習儀進去,下直。傳曰,知道。
又啓曰,領議政金壽恒,兵曹判書金錫胄,行戶曹判書閔維重,來詣請對矣。傳曰,引見。
藥房都提調金壽恒,提調呂聖齊,副提調吳斗寅啓曰,伏未審夜來,聖體調攝若何,昨入湯劑,其已進御,而咳嗽之候,有差減之效乎?臣等不任憂慮之至,敢來問安。答曰,咳嗽之候,日漸差減矣。今後勿爲問安。
左議政鄭知和十一度呈辭。傳曰,安心調理。
崔逸,以備邊司言啓曰,本司武郞廳李玄成,新榜出身呼來之際,酗酒公廳,至有鄙悖顚妄之擧,觀聽俱駭,如此之人,不可仍置郞廳之列,爲先汰去,何如?傳曰,允。
崔錫鼎,以迎接都監言啓曰,郞廳掌樂主簿鄭載厚,身病危重,不得出謝,勅使入京已迫,決難等待其差復,姑爲改差,其代,以司宰監主簿金錫齡差下,使之察任,何如?傳曰,允。
掌令安垕啓曰,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運仍其配所圍籬安置,柳命天等竝遠竄,柳命賢等竝極邊遠竄,亟寢別單中五人追錄正勳之命。措語竝見十八日答曰,已諭,毋煩。
司諫權是經,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等竝遠竄,李宇鼎削去仕版。措語竝見十九日答曰,勿煩。
巳時,九月二十一日上御思賢閣。領議政金壽恒,兵曹判書金錫胄,戶曹判書閔維重請對引見時,都承旨吳斗寅,假注書兪得一,記事官李玄紀·申曅入侍。壽恒進曰,連伏承藥房問安之批,而昨今日氣猝寒,聖體感冒咳嗽,何如?上曰,連服湯劑,感冒之氣,幾盡和解,而咳嗽間間發作矣。壽恒曰,初寒甚峭,感冒不卽和解,恐致彌留,郊外擧動,事勢尤爲悶迫焉,旣送重臣于開城府,使之周旋,且以私書,通于遠接使,豫令更爲言及於大通官輩耳。上曰,重臣,今日當與勅使相遇矣。壽恒曰,昨夜見李正英回答,則彼人問答措語,與前有異,實有難處之事,故敢爲稟定,來詣請對矣。遠接使別幅,出而前讀,其別幅曰,數字缺上方有未寧之候,且痘疫熾蔓,都城內外郊迎爲難之言,已熟聞於缺張之耳矣。及到龍灣竝迫,未及開口,至良策言之,則兩譯,齊聲答曰,北京之人,以近每不爲郊迎,爲未安,而今此勅使,則又異於前,以朝鮮之事,皇帝,使宗室近侍,別爲問慰,而不爲郊迎,則事極未安。且許積,久在相任,事皆擔當,何知其懷此大逆不道之心也?以此思之,則必使主上,久不郊迎,以爲見過於上國之計也。到今以郊迎之爲不爲,當知向日之事也。近京則必有重臣來請之擧,俺等則決不可傳言於勅使,雖或傳之,其所答之言,必不好,不如不言之爲愈也。仍指其身曰,一衣一食,皆自朝鮮,爲本國之心,不量也。如有可圖之勢,則前亦有周旋之時,今獨不爲之力言而生事耶?事勢如此,今番則決不可爲也。今此還來勅使相見時,亦問上候,則無未寧之色云,査勅則雖不郊迎,此則不可不爲也云。韓錫祚等,在北京時,通官等大言,自上近多不爲郊迎之不可,此中之人,亦多疑訝云,而今其所言如此矣。覽而陳白訖。壽恒曰,從前通官輩,假托操縱於中間,而以此別幅觀之,不但有操切之意,使臣赴京時,亦有所聞,彼國,似不無致疑於我國者。卽今事勢,誠爲悶慮,所當極力周旋,期於得請,而得請亦不可,必彼人輩,雖或强從,終若不順,則亦不無執頉之事,實爲難處矣。上曰,以此別幅觀之,非但爲貪恣操縱之事也。維重曰,如欲操縱,則當以觀勢爲之之意爲言,而以此觀之,決不可周旋云,似不得操縱而然也。錫胄曰,乙卯以後,我國,乘彼國之孤弱,築城辨誣,彼必含慍,而今聞彼國氣勢還强,出遣使臣,有譏察之事,若不郊迎,則彼必益怒矣。强請不從,不得已出迎,則事涉苟且,雖或許請,而歸到彼中,以爲今亦不爲郊迎云爾,則亦有生驚之慮,未知何以則爲好也。壽恒曰,玉候未寧,時未夬底蘇安,卽今形勢,誠爲切悶。某條周旋,終若得請,則其在臣子之道,固當不避爲辱而雖或見許,若以別單說話,執頉以去,則亦甚難處。臣與在外諸大臣相議,則知其不聽,而終始强迫,亦涉不可。左相則以爲,更爲極力周旋而不聽,則觀勢出迎,未知何如云。故姑待鄭載嵩往見彼人後,觀其狀啓,欲爲更遣閔維重矣。上曰,通官等前後所答,似非渠輩操縱之狀,實難周旋於其間云,大臣入來前,出往弘濟院,更爲周旋,終不得請,然後郊迎,可也。壽恒曰,更遣閔維重于中路,臣等出往弘濟院,極力周旋伏計。上曰,唯。維重曰,小臣,明日馳往坡州,不待鄭載嵩狀聞,欲爲竭力周旋,而郊迎雖或得請,館所擧動,尤極憫慮,客使入京後言及,則事勢急遽,似不如豫爲周旋,此意竝欲懇請矣。壽恒曰,館所宴享,親臨擧動,所當豫爲講定,不得已雖有郊外擧動,館所擧動則欲爲周旋。錫胄曰,郊迎時,自敦義門動駕取路,則稍似便近,而館所則幸行街路,歷穿闤闠,當此痘患熾蔓之時,尤爲悶慮矣。壽恒曰,仰聆玉音,咳嗽之外,感冒之症,亦有未盡和解者矣。上曰,鼻液自昨稍減,而猶未快止矣。壽恒曰,頭部則別無疼痛之候否?上曰,終日咳嗽,則亦有頭痛之症矣。壽恒曰,仍釐正廳啓辭,以實錄考出事,春秋館堂上·郞廳,所當發送,而非但堂上,連有事故,翰林新薦之命,下敎已久,令方議薦云,翰林一人出使,則又當遷延,釐正廳書役完畢,姑未易期。若於來月旬前往來,則似可及期,實錄開庫,定在今月卄九日,其前發送之意,敢啓。上曰,依爲之。壽恒曰,昨者命招臣等及兩司官員,竊計聖意,有改勘定臺論中諸人罪名,而卽今上候靡寧,引接有妨,兩司多官,亦未及相會論確云,故以後日請對稟定之意,有所陳達矣。明日乃國忌齋戒,且念聖候,方在調攝中,客行未入京前,似難稟定矣。上曰,兩司長官,俱已差出,意謂停當,卿亦來待藥房,故命招矣。客行入京之前,似難議定,過後爲之,可也。錫胄曰,曾在乙卯年間,慶德宮移御時,賓廳無可設之處,故以承文院,草創修改爲之,卽今以南月廊政廳爲之,而若値開政之時,則政官亦無開坐之所,事甚苟且矣。當初闕內各司,多有撤去,而仍爲公廨者,其中一小家,名爲賓廳,故不毁,傾廢已久,今欲鳩聚材木,營建賓廳,木石則幾盡措備,而容入不過一百六十餘株,而無可得之處,明安公主家,卽今停役,故姑欲貸用,而明春則主第,亦當開役,似未及稱償矣。乙巳年巡城時,近城松木成陰,容於雉堞者,間間斫伐,丙辰年,擇斫東郊松木簇立者,用於武科設場之所,而近來枝柯,還爲繁盛,南小門外豆毛浦去路近處,亦甚稠密,數日內,發遣京兆郞廳及本道四山監役,與本曹將校眼同,抄其逼近城堞者千百株中,斫取數十株,以充容入之數,姑待到防軍來後,運入,何如?上曰,依爲之。錫胄曰,江華留守李䎘登對時,小臣忘却,未及定奪,故敢達。江都草芝堰畓,陳荒空棄,百姓未得蒙利,故募集無田之民,輕其歲收之稅,屬于御營廳之意,曾已啓達,而若此爲之,則不但曠土,皆可起耕,脫有緩急,本廳將有輸運餉械之擧,使此軍伍,一時接應,則其勢倍勝於臨急擾攘,但恃本府援濟之事,此不特利於本廳,亦共便於江華府矣。前者鄭維岳,爲留守下去時,更爲稟定蒙允,而其後未及出擧條,夏間送人,略爲修築壞堰以來,史庫·忠烈祠·許宗旻三處折受外,竝屬本廳事,使戶曹,文移江華府,俾卽擧行。仙源面訓局給價買得田畓,曾有免稅之事,本廳亦有給價買得之田畓,與訓局一體免稅,以補軍餉事,亦爲分付,何如?上曰,依爲之。壽恒曰,勅行迎餞慰使,雖不得盡以文官差送,而蔭官堂上,亦必以有履歷之人,擇差以送,若以卑微不似之人,苟充差送,則不但見侮於列邑,亦且貽笑於彼人,故曾在孝廟朝,別爲申飭,以文官堂上出入三司顯職之人,擇差矣。今番勅行,平壤迎慰使禹淰,曾有所聞之人,故問于兵曹,則雖曰兩班,而以白徒幼學,捕賊陞堂上云,如此之人,何可差送於此任乎?政院難免不察之失,當該承旨推考,今後勿以此等卑微之人差送事,分付,何如?上曰,依爲之。金錫胄曰,曾前李慶徽,差安州迎慰使。維重曰,李端夏,曾送義州迎慰使矣。此下一行缺燼餘
上在慶德宮。停常參·經筵。
吳斗寅啓曰,左副承旨崔逸,昨日公退還家之際,所騎顚蹶,落馬重傷,移時氣塞,僅得回甦,而今方苦痛,無計運動,陳疏到院,而以國忌齋戒,雖不得捧入,當此多事之時,似難等待其差復,合有變通之道,何以爲之?敢稟。傳曰,今姑改差。
鄭載禧啓曰,左副承旨崔逸,今姑改差事,命下矣。當此多事之時,承旨不可不備員,而今明日以國忌,將不得開政,卽爲口傳差出,何如?傳曰,允。
崔錫鼎,以備邊司言啓曰,卽接右參贊鄭載嵩狀啓,郊外擧動停止事,終不見許,申請之擧,似不可已,令廟堂急速稟處事,啓下矣。昨日登對時,以重臣大臣,更往周旋之意,旣已定奪於榻前,狀啓,不爲覆啓之意,敢啓。傳曰,知道。
又以備邊司言啓曰,以政院啓辭,勅使接見時說話,令廟堂豫爲定奪事,傳曰,允事,命下矣。初頭接見時,循例說話,政院所書入者外,似無他語,而至於郊迎一款,姑待停當後,更爲稟定,宜當,敢啓。傳曰,知道。
鄭載禧,以錄勳都監言啓曰,三房郞廳司宰監主簿金錫齡,方以會盟錄券印出之役,逐日監董,完畢尙遠。今聞吏曹,又以迎接都監郞廳,啓下云,此則必是該曹,只知都監之只經會盟·頒軸等事,而未諳此房事役,全在於末抄,如原從錄券印出之事,又尙未及始役也。金錫齡迎接都監郞廳之任,卽爲改差,俾專會盟錄監印之事,何如?傳曰,允。
崔錫鼎,以兵曹言啓曰,今月二十四日迎勅擧動時,各差備軍五百五十八名內,扈輦隊二百二十七名,精抄軍三十名,衛軍一百三十九名調用之外,不足之數,至於一百六十二名之多,而他無推移辦出之路,不得已給價坊民,調用之意,分付漢城府,何如?傳曰,允。
行大司憲趙師錫啓曰,臣於行役之餘,重感風寒,素患痰眩之症,乘時猝谻,昏倒私次,無計供職,尋單請急,誠不獲已。乃於此際,召牌遽降,分義固當行不竢駕,而病難自力,終未祗赴,違慢之誅,實所難逭,竢得少間,今始來避,臣之罪戾,至此尤大,何可一刻仍冒?請命遞斥臣職。答曰,勿辭,退待物論。
鄭載禧啓曰,下番翰林申曄,朝日,以回薦事出去矣。稱以回薦時,見塞於先生,不爲入來。上番李玄紀,方在直中,亦以同參議薦,不可晏然,卽爲出去。雖有情勢之不安,莫重史局,上下番一時俱空,事甚可駭,上番翰林李玄紀,下番翰林申曄,竝推考,卽爲牌招,留門入直,何如?傳曰,允。
又啓曰,新除授承旨朴泰尙牌招事,命下矣。今已日暮,明日待開門,牌招之意,敢啓。傳曰,知道。
又啓曰,上番翰林李玄紀,下番翰林申曄,俱牌招不進,兼春秋二員,卽爲牌招入直,何如?傳曰,允。以上燼餘
上在慶德宮。停常參·經筵。
尹趾善啓曰,左議政十二度呈辭到院,而以國忌齋戒,留院之意,敢啓。傳曰,入之。
又啓曰,備邊司郞廳,以大臣意來言,今日賓廳坐起日次,而不但國忌相値,明日勅使入京,不得來會云矣。敢啓。傳曰,知道。
吳斗寅啓曰,領議政金壽恒,戶曹判書閔維重,來詣請對矣。傳曰,引見。
上以承傳色,口傳于賓廳曰,自前勅行時,毋論郊迎與否,大臣,例當出迎于弘濟院矣。昨見開城府及坡州進去重臣狀啓,則不得回聽,累度力請,而勅使終無聽許之意,一向强迫,而予之所患,亦已差歇。明當親自郊迎,大臣今雖進去,不必强請,政院亦爲知悉,敦義門內外路邊近處痘疫摘奸事,各別嚴飭,可也。
鄭載禧啓曰,昨日以御帖裁造事,冊匠一名,使之捉來矣。日暮後下人來言,冊匠,自釐正廳,盡數捉去,故追往釐正廳,欲爲捉來,則郞廳,不肯出給。渠以裁帖事急,不可不捉去之意,措辭言之,則郞廳,勃然發怒,使人捽髮,無數扶曳,終至曳出,不得下手而來云。本院下人,大臣外,不得任意治罪,乃所以尊體統也。此由於郞廳,未識事體之致,而後弊所關,不可置之,當該郞廳,推考,何如?傳曰,允。
藥房啓曰,伏未審日間,聖體調攝,若何?再昨入侍,仰聆玉音,感冒之候,似未快解,咳嗽加減,今復何如?淸火化痰湯,當盡於昨日,詳知有效與否,然後或加劑以進,或更議他藥,臣等憂慮未已,敢來問安。答曰,所患之候,幾盡差愈矣。勿爲問安。
左議政十二度呈辭。傳曰,安心調理。
尹趾善啓曰,禁府都事,以諸大臣意來言,罪人閔熙,旣已拿囚,而判義禁閔維重,出使未還,領議政金壽恒,弘濟院出去,今日推鞫,何以爲之?敢稟。傳曰,今日雖不得設鞫,明日過迎勅後爲之。
鄭載禧,以迎接都監言啓曰,郞廳金錫齡,因錄勳都監啓辭,旣已改差,其代,以漢城府判官南宮楀差出,使之察任,何如?傳曰,允。
以領議政金壽恒,行戶曹判書閔維重請對,傳于鄭載禧曰,領議政,旣已下直,戶曹判書,引見。
以金以鉉爲守宮假注書。
傳于崔錫鼎曰,歸厚署外棺板一部,送于內需司事,言于該曹。
朴泰尙,以兵曹言啓曰,明日郊迎擧動,時未定奪,而本曹堂上四員內,判書臣金錫胄,身有病患,陳箚留院,參議臣朴純,御前通事啓下,參知未差,臣洪萬容,獨爲入直,明日侍衛,無以備員,事甚苟艱。未差之代,以在京無故人,卽爲口傳差出,牌招察任,何如?傳曰,允。
尹趾善,以都摠府言啓曰,本府堂上十員內,都摠管崇善君澂,副摠管李翊相,俱有故,都摠管金德遠,贊禮,副摠管東原君五六字缺餘存五員,四員當缺數字受點,一員則當爲缺數字迎勅擧動侍衛,如是埋沒,副摠管東原君李潗,全坪君漷缺數字急速稟處,以爲備員侍衛之地,何如?傳曰,允。
又以兵曹言啓曰,都摠府啓辭,本府堂上十員內,都摠管崇善君澂,副摠管李翊相,俱有故,都摠管金德遠,贊禮,副摠管東原君潗,全坪君漷,俱有身病,餘存五員,四員則當爲寶劎受點,一員當爲侍衛,而莫重迎勅擧動侍衛,如是埋沒,副摠管東原君潗,全坪君漷,令兵曹急速稟處,以爲備員侍衛之地,何如?傳曰,允事,命下矣。東原君潗,全坪君漷,竝爲改差,口傳差出,何如?傳曰,允。
兵曹口傳政事,以淸川君濂·李立身爲副摠管。
以領議政·戶曹判書狀啓,明日迎勅時,勿爲郊迎,而便殿接見事定奪。
明日便殿勅使接見正時,巳初三刻。
掌令安垕啓曰,大司憲趙師錫,引嫌而退,病未祗赴,勢有適然,而旣違召命,在例當遞。請大司憲趙師錫遞差。答曰,依啓。
副應敎尹敬敎,校理李師命,副校理吳道一,修撰申琓·林泳,副修撰朴泰遜等箚曰,伏以,別單五人追錄正勳事,憲府之臣,爭執已久,而聖批縷縷,至以萬無允從之理爲敎,臣等竊惑焉。凡此五人之前後功勞,元勳旣已疏陳,聖批以爲當錄,則今日朝議,以追錄爲不可者,亦非謂無可錄之功也。第其中四人,則當初大臣元勳,相議勘勳之時,旣不置之正勳之列,而到今別無功勞之益著,則追錄之擧,固已無名,而至於李元成,則上變之事,雖出於勘勳之後,亦旣依申壕例,待之以高爵重賞,則其在朝家酬報之道,亦云至矣。況勘勳事體,至重且大,必親御盟壇,咸集新舊功臣之苗裔子孫,申之以牲血,告之於神祗者,皆所以重國家之勳典也。旣過會盟之後,續續追錄,非惟事理之不當,亦是前例之所無,而强咈公議,斷而行之,則其貽累於聖朝,取譏於來世,爲如何哉?此大臣之所以爭之於收議,臺臣之所以論啓不止者也。且念其中一人,卽抄掖之親缺一行若殿下,違衆獨斷,必錄乃已,則中外聽聞,不能無惑,豈殿下徒急於酬功報勞,而或未之念及於此耶?此尤聖明之所當加意處也。臣等忝居帷幄,不容隱默,敢陳瞽說,仰瀆宸嚴,伏願殿下,快從臺啓,亟寢勘勳之命焉。取進止。答曰,省箚其悉。決不可不追錄之意,縷縷詳悉於前後疏批及臺啓,爾等亦必知之,必無允從之理。不允。燼餘
巳時,九月卄三日上御興政堂。引見入侍時,行戶曹判書閔維重,同副承旨崔錫鼎,假注書高益亨,記注官鄭尙獻,記事官金益九入侍。維重進曰,昨於坡州啓聞之後,有與大臣相議之事,故急速上來,敢此請對矣。蓋通官輩,則惟知索價,不必欲自上郊迎,而勅使則以上之不郊迎,爲渠等深恥,終無聽許之理,故臣以上候未寧,郊迎實難,明於弘濟院大臣來請之意,已言于通官輩來矣。曾在先朝,累度不爲郊迎,而一無生梗之弊,故領議政金壽恒,兵曹判書金錫胄,皆來會相議矣。今若出往弘濟院,力請而不得,則又請退一日行禮,而猶不許,則明日夕間,似當出迎,如或得請,不爲郊迎,則闕庭行禮,亦可病廢,而引接於便殿,宜當。上曰,當初遠接使下去時,已言此意,而始令周旋矣。勅使渡江之後,卽爲探問,則渠之辭色,頗異於前,非若姑爲之持難者云,故此下二行缺維重曰,臣始到坡州,通官輩,問臣而知上候未寧實狀,乃曰自上果爲未寧,則實難郊迎擧動,雖勅使奈何?仍言副勅,上手祝天,願使國王患候快復,得爲郊迎云,渠等之意,亦可見矣。且上使則甚是輕躁之人,初則甚怒,及其累請,稍降辭色曰,臣下之爲其君强請,有何咎也?乃使通官,言於臣曰,今則決斷而去乎?臣答以重臣再來,何間於大臣,而尙不聽許耶?更探其意,則別無所答之言,而問臣以弘濟院出來與否,以此觀之,稍有可望,而蓋渠之所重,只在郊迎而已,與闕庭行禮等事,爲之可也,不爲亦不關也。上曰,往請于弘濟院,猶不聽,則明夕間,當爲出迎,聽之則當於便殿接見矣。維重曰,臣於來路,見所謂張孝禮族屬者,則以爲,遠接使嚴禁,使不得相見云,臣謂彼人族屬,欲爲相見,則例言于都監而來見矣。當此多言之時,於汝亦不可不愼,姑待勅使入館後,見之,可也。仍爲給糧,則渠亦曰,本不必欲見,而恐彼人,或責其不爲來見,故來待云矣。錫鼎曰,近來左右史,連以兼春秋入侍,事極苟艱,翰林上下番,竝更爲牌招入直,何如?上曰,卽爲牌招入直,可也。維重曰,通官等曰,勅使以爲,皇帝累言國王有福,致有討逆之慶,而別遣俺等,國王何不爲郊迎云云。臣亦以人事上說話,縷縷稱謝而來矣。便殿接見時,自上當以此意,懇懇致款矣。上曰,唯。遂罷出。以上燼餘
上在慶德宮。停常參·經筵。
巳時,日暈。
鄭載禧啓曰,明日常參·經筵,取稟。傳曰,停。
又啓曰,迎接都廳來言,勅使前請來官,出送之意,敢啓。傳曰,知道。
有政。
吏批,判書李尙眞,參議李選,都承旨吳斗寅進。以呂聖齊爲大司憲,李思永爲持平,林泳爲校理,李彦綱爲兵曹正郞,任弘亮爲豐基郡守,尹德駿爲承文博士,金梓爲雲峯縣監。
兵批,參議崔寬,左副承旨朴泰尙進。以南龍翼付副護軍,趙師錫·崔逸付副司直,鄭安世·金萬軸付副司果。
領議政金壽恒,戶曹判書閔維重,以承傳色口傳啓曰,便殿受勅事,臣等請對陳達,而擧動時刻不遠,登對出入之際,似必遲滯,故玆敢口傳仰達矣。臣等,昨往弘濟院,反覆懇請,則夜深後始爲聽許,而差備譯官,以大通官張孝禮言出傳曰,勅使之意,亦以爲,重臣連續來請,今又大臣,委來懇請,國王患候,似有實狀,玆以聽許云。孝禮又曰,勅使到弘濟院後,副勅曰,國王終若不爲郊迎,則吾輩所當持勅還往云,則上勅以爲,當觀勢處之,不可率爾爲之云。且於昨夜聽從之後,勅使還有悔意,終夜不寐。自上便殿受勅之際,勅使接見之時,起居拜跪之節,必須明示呻痛勉强之色,似爲得宜云矣。敢啓。
傳曰,領·右相及戶判,命招。
崔錫鼎啓曰,領議政金壽恒,戶曹判書閔維重,承牌來待矣。傳曰,引見。
傳曰,今日事多紛擾,推鞫,明朝爲之。
鄭載禧,以迎接都監言啓曰,勅使到迎恩門,勅書上龍亭後,罷其觀戱,仍爲前進矣,敢啓。傳曰,知道。
大殿勅使接見後,藥房·政院·玉堂·朝廷問安。答曰,知道。
鄭載禧啓曰,勅使前,遣史官問安,則答以遣近侍下問,不勝感激云矣。敢啓。傳曰,知道。
又啓曰,今日爲始,事變假注書入省記之意,敢啓。傳曰,知道。
又啓曰,勅使旣入館所,各色郞廳,依例輪回直宿之意,敢啓。傳曰,知道。
又以迎接都監言啓曰,卽者兩大通官,自上勅房,進往副勅房,有所談話之後,還詣上勅房,以勅使意,送言於臣等曰,俺等,旣已傳勅於國王,所幹之事已畢,應給禮單,明日入送,則再明欲爲還歸,此非假飾,乃實言云。令差備官,探知其速歸之由,而似出於含怒不平之意,旣聞此言之後,亦不可循例請留,宜有別樣慰諭之道,令廟堂斯速稟處,何如?傳曰,依啓。
崔錫鼎啓曰,小臣馳進問安,則勅使答以,俺等,國王德分,無事到館,而又遣近侍下問,不勝感激云矣。敢啓。傳曰,知道。
又以迎接都監言啓曰,勅使入京日茶啖,依例備待於闕內矣。勅使不入幕次,直詣館所,故到館後又爲入給,而館所茶啖,亦爲入給之意,敢啓。傳曰,知道。
又以迎接都監言啓曰,卽者大通官,令差備譯官傳言曰,更請見官禮之意,言於勅使,則以爲,旣令停止,今不必行禮云。故,敢啓。傳曰,知道。
又以迎接都監言啓曰,卽者令差備譯官,傳言于通官輩曰,勅使入京翌日,當設下馬宴,而自上方在未寧之中,在前如此之時,例以宰臣代行,今當依此爲之,須以此意,言及於勅使云,則通官,以勅使言回報曰,國王方在未寧之中,旣不得親臨,俺等亦甚勞困,宴禮不必設行,宴床分入各房,宜當云。依此擧行之意,敢啓。傳曰,知道。
又以迎接都監言啓曰,勅使促歸,顯有不平之意,故分付差備譯官等,力言於通官輩,使之善爲措辭,開諭勸留矣。卽者譯官來言,金大憲·張孝禮,進詣各房,從容開諭,則兩勅使以爲,禮單,明日勿爲入送,姑待數日,更爲發言後備給,爲當云。再明發行之說,旣已還止,則今無汲汲慰諭之擧。敢啓。傳曰,知道。
掌令鄭勔啓曰,臣百無一取,猥荷洪造,數朔之內,連叨竝據之職,常切惶愧矣。臣於再昨,以釐正廳都廳,坐於該廳,方爲校讐之,有一差,突入庭中,捽出冊匠,驅迫而去,臣問其曲折,則不爲應對,辭氣悖慢。蓋厥漢,曾以本廳使令,作罪除下者也。蓄憾前事,憑藉作拏,臣不勝駭然,略施扶曳而出之矣。今聞政院,偏聽其言,以後弊所關等語,至請推考,臣雖疲劣,因一隷吏之構誣,至被問備之律,將何顔面,冒居臺席乎?請命遞斥臣職。答曰,勿辭。退待物論。
執義崔後尙,掌令安垕啓曰,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運仍其配所圍籬安置,柳命天等倂遠竄,柳命賢等竝極邊遠竄,李宇鼎削去仕板,亟寢別單中五人追錄正勳之命。措語竝見十八日引嫌而退。誤行請推,責有所歸,而旣被問備,勢難在職。請掌令鄭勔遞差。新除授持平李思永,以災傷敬差官,時在全羅左道,請斯速乘馹上來事下諭。答曰,不允。處置事,依啓。末端事,竣事後,自當上來,姑勿下諭。
淸城府院君金錫胄箚曰,伏以臣,素多痰熱,兼有上氣之症,火逆則爲眩,氣鬱則爲衄,曾於丙辰之冬,猝然鼻血大出,半日始止,幾死僅甦,此後則若見點紅,心自先㤼,而昨今兩年,幸無此患矣。昨者造詣備局之坐,微覺火候上升,歸家纔釋朝衣,鼻血過出,多至數鍾,盥冷啖藥,幸復止息,而膈間逆上之氣,則尙爾撑拒不下。不但食飮不便,俯仰俱難,此病實關死生,非偶然感傷之比,勢將大費調理,而今則,適復値客使入京之日,郊迎與否,尙未得定奪,倘有不獲已動駕之擧,則以臣此疾,將必有顚仆於傘扇之間,致駭瞻視之患,尤爲惶憫,不知所出。伏乞聖慈,亟賜憐察,將臣所帶本兵兼務,先許遞改,俾得將息病喘,不勝幸甚。答曰,省箚具悉。卿之所患前症,乘勞復發,予之慮念曷勝?陪從之列,次官亦可推移,卿其勿辭,調理行公。仍傳曰,遣御醫看病。
崔錫鼎,以迎接都監言啓曰,令差備譯官,請行見官禮,則勅使以爲,自上旣不得郊迎,何必行見官禮云。觀其語意,亦似不平,在我之道,不可無所答之言。故更令譯官傳言於通官輩曰,適玉候未寧,郊迎之禮,旣不得行,見官禮,亦是大禮,而若令停止,則大小諸臣缺然之心,又如何哉?欲以此意,更請於勅使,通官之意,如以爲可,須以此意,傳言于勅使。通官等曰,此言甚是,此進詣副勅房言及,則副勅以爲,旣令勿行,今不必爲之,上勅則自未時至今就寢,故通官等,未及傳言之意,敢啓。傳曰,知道。燼餘
辰時,上御興政堂。引見時,領議政金壽恒,右承旨鄭載禧,假注書高益亨,記注官鄭尙獻,記事官金益九入侍。壽恒進曰,日氣猝寒,感冒之候,何如?上曰,今已差復矣。壽恒曰,咳嗽之症,亦已快去乎?上曰,亦幾快去矣。壽恒曰,朝者以承傳色,旣爲所達矣。昨夕始以不得郊迎之意,懇懇力請,則勅使,牢拒不許矣。以退一日行禮之意及之,則渠無辭以答,良久乃許。渠之必有深險之意,雖不可知,渠旣許之,而猶有難色,故通官,每言勅使持難之狀,仍曰,自先朝時,累以上候未寧,不爲郊迎,而至於便殿接見之時,起動之間,似欠未寧氣色矣。今番勅使,如是持難,自上勿爲如前,以示未寧實狀,似當云。今朝張孝禮,又送言于臣等曰,此事所關非細,當如昨日所言云,故敢此請對。自上春秋鼎盛,感冒差歇,雖以猝然修飾,嫌於不誠,而所關有輕重之殊,不可不依其言,以示彼人此下二行缺上曰,唯。壽恒曰,此處雖似狹窄,小臣則欲爲入侍矣。上曰,卿則入侍,禮房承旨,亦可入侍也。壽恒曰,史官二員,雖不可不入侍,而如是狹窄,使之退在屛外,似當矣。上曰,然。壽恒曰,展勅時,則承旨二員,當爲入來,而展畢後,一員出後,似當矣。上曰,然。壽恒曰,自前勅使接見時,相去稍遠,故承旨,以問答小錄,逐條陳達矣。卽今對坐頗近,亦令內侍,從傍建白,何如?上曰,依爲之。載禧曰,御前通事,只以一員入侍,似當矣。壽恒曰,此處甚狹,通事一員外,不必入侍矣。載禧曰,然則臣當爲通事矣。上曰,唯。壽恒曰,兩勅,比昨年小有銳氣,上使則不無輕妄之擧,而副勅則多有沈重之量云。蓋其爲人,皆渠中之較較者也。昨夕請見大通官,則勅使,終不許出送,而使差備驛官傳言,傳言之際,頗似詳盡,而還爲好矣。以時刻已迫,遂罷出。以上燼餘
上在慶德宮。停常參·經筵。
鄭載禧啓,宰臣鄭好信,館所問安進去,下直。傳曰,知道。
又啓曰,明日常參·經筵,取稟。傳曰,停。
吏曹啓曰,臺諫有闕,政事,取稟。傳曰,明明日爲之。
尹趾善啓曰,宰臣副護軍鄭好信,馳往館所問安,則答以俺等,國王德分,無事支過,而又遣宰臣下問,不勝感激云矣。敢啓。傳曰,知道。
尹趾善啓曰,勅使出往三田渡時,傳語軍士,依前以訓練都監軍兵除出,量宜排立,飛傳,何如?傳曰,允。
有政。
吏批,參議李選,都承旨吳斗寅進。以李正英爲判義禁,李弘迪爲掌令,李萬枚爲德源府使,姜山斗爲保寧縣監。
兵批,參判洪萬容,參議崔寬,參知朴純,右副承旨尹趾善倂進。以鄭勔付副司直,朴星錫付副司勇。
尹趾善,以備邊司言啓曰,今此勅行,當有謝恩之擧,前差使臣,仍爲兼行文書繕出,方物措備等事,分付各該司,何如?傳曰,允。
又啓曰,推鞫事體重大,兩司長官,當爲進參,而大司憲呂聖齊,時未肅謝,卽爲牌招參鞫,何如?傳曰,允。
左議政鄭知和十三度呈辭。傳曰,安心調理。
傳曰,推鞫,姑罷。
鄭載禧,以迎接都監言啓曰,再昨勅行,到碧蹄站時,大通官等,以勅使有往觀三田渡碑閣之意,故分付京畿監司,碑閣及墻垣,使之豫先修理矣。卽者使差備譯官等,往探其日期,則大通官以爲,欲於再明間往觀碑閣云。敢啓。傳曰,知道。
又以迎接都監言啓曰,卽者勅使,求見曆書,以淸曆入送,則考見後,碑閣之行,進定於明日云。各司及京畿監司處,依此分付擧行之意,敢啓。傳曰,知道。
又以迎接都監言啓曰,在前勅使碑閣往觀時,鋪進飯奉,皆自都監搬運設行,都監提調以下員役,則竝自持飯往來,今亦依此擧行,而亦爲分付於京畿監司之意,敢啓。傳曰,知道。
又以迎接都監言啓曰,勅使三田渡出往時,臣載嵩,與都廳李寅煥,軍色郞廳李璾,依前例當以戎服隨行,而盤膳色·雜物色·米麵色郞廳各一員,以飯奉檢飭事,先爲出送之意,敢啓。傳曰,知道。
又以迎接都監言啓曰,卽者勅使送言曰,才人留滯爲弊,盡爲散送宜當云。故依其言分付之意,敢啓。傳曰,知道。
又以迎接都監言啓曰,卽者兩勅,同上淸棚處觀望矣。敢啓。傳曰,知道。
又以迎接都監言啓曰,下馬宴,宰臣靑平尉沈益顯,來詣館所,傳呈御帖之後,宴床,分入各房之意,敢啓。傳曰,知道。
又以迎接都監言啓曰,大通官,以勅使之意傳言曰,明日三田渡出往時,一時飯奉及生猪二口外,他物竝勿備持云。敢啓。傳曰,知道。
又以迎接都監意啓曰,今日下馬宴床,排分入各房事,都監旣已定奪,故臣益顯,來詣館所,傳呈御帖後退去之意,敢啓。傳曰,知道。
又以迎接都監言啓曰,勅使出往三田渡時,大通官一員,次通官二員,譯官六人,小通事七名,家丁十名,廚子五名,別監·中禁各二人,軍牢八名,吹打手二十名,當爲帶去云。敢啓。傳曰,知道。
又以迎接都監言啓曰,卽者次通官金龍立,以諺書一封出送曰,此書卽爲傳給於南部居車永立處。依例坼見,則安否之外,別無他語,依其言傳給之意,敢啓。傳曰,知道。
又以迎接都監言啓曰,卽者次通官金龍立,求見古談冊,故分付覓給之意,敢啓。傳曰,知道。
又以迎接都監言啓曰,明日,乃翌日宴當設之日,而適値勅使碑閣之行,故以退行與否,言於大通官,使之問議於勅使,則兩勅相議回答曰,今日下馬宴,則旣已熟設,故仍令分入各房,而此後各宴,更勿設行,以除其弊,宜當。俺等此言,出於實情,絶勿更請云。差備譯官等,探知其氣色,則蓋欲除弊,別無他意云。勅使自碑閣回還後,依前例,大臣,當於再明,請行茶禮,而彼旣以除弊爲言,則似當有遣中使或近侍致謝之擧。敢啓。傳曰,知道。
大司諫南以星,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版事。措語竝見十九日答曰,勿煩。
大司憲呂聖齊啓曰,臣自月初,所患寒疾彌留,轉成內傷外感之症,呻痛度日,而適値聖候未寧之時,不敢言病,扶曳進參於藥房問安之列,乘曉往來,所患添谻,委頓床席之中,召牌下降,不得不忍死來詣,而前有違牌之罪,問備未勘,在例當遞。且臣頃忝春曹時,有無初試得中會試者査覈之命,臣於其時,以試官,久在試院,未卽査出,罷場後,考閱榜目,則無初試得中者,權歆也。臣旋忝憲職,旣已査出,而不爲現告,則慮有遷就之責。且念世間,又無有如此者,不復詳盡遍考,只以權歆一人,査啓矣。其後頗有落漏之說,自禁府推責該吏,方有更査之擧,臣不勝瞿然之至。今此査覈,乃是莫大之事,而適當移職,事緣忙遽,致有疎漏,至於更査,而物議大加非斥,臣之昏昧不職之罪,無所逃免。且持平臣李思永,卽臣同姓從妹夫也,法當相避,以此以彼,決不可仍冒臺席。請命遞斥臣職。答曰,勿辭。退待物論。
執義崔後尙,掌令安垕啓曰,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運因其配所圍籬安置,柳命天等竝遠竄,柳命賢等竝極邊遠竄,李宇鼎削去仕版,亟寢別單中五人追錄正勳之命。措語見十八日引嫌而退,兩件之避,姑置不論,推緘未勘,在例當遞,請大司憲呂聖齊遞差。答曰,不允。處置事,依啓。
右議政閔鼎重箚曰,伏以臣,比因病甚,廢食累日,昨自闕下,適見妻母,覓飮數杯,便成微醉,都監進會,旣不自省,召命之下,又未祗赴,臣罪萬死。伏乞聖上,亟遞臣職,仍治臣罪。取進止。答曰,省箚具悉卿懇。適緣事故,未赴召命,少無所傷,卿其安心勿辭,速出行公。仍傳曰,遣史官傳諭。
吏曹判書李尙眞疏曰,伏以臣,自數日前,顯有傷寒之漸,而昨者上候靡寧之中,又有接見客使之擧,揆以分義,不敢言病,强赴政廳,未免添感。退歸私室,猝然寒戰,胸脇牽痛,頭目眩暈,達夜叫苦,若將垂盡,委頓床席,轉側亦艱。此際嚴召遽降,所當行不俟駕,而欲起還仆,終至違慢,一線未絶,猶知罪戾,惶懼震駴,無以爲辭。迫不得已,冒陳危懇,伏乞聖慈,俯垂矜察,亟削臣職,仍治臣罪,公私幸甚。答曰,省疏具悉卿懇。疾病之來,人所難免,卿其安心勿辭,調理察職。以上燼餘
上在慶德宮。停常參·經筵。
鄭載禧啓曰,明日放榜相値,視事,頉稟。傳曰,知道。
朴泰尙啓曰,小臣問安進去,下直。傳曰,知道。
又啓曰,小臣,馳往館所問安,則勅使答以,俺等,國王德分,無事支過,而又遣近侍下問,不勝感激云矣。敢啓。傳曰,知道。
吏曹啓曰,臺諫有闕,政事,取稟。傳曰,明明日爲之。
朴泰尙,以義禁府言啓曰,本府都事崔柱國,以罪人閔熙還發配所事,押去,還期尙遠,當此設鞫之日,多有苟簡之事,崔柱國,令該曹卽爲口傳,閑官換差,何如?傳曰,允。
吏曹口傳政事,禁府都事崔柱國,引儀李箕錫,相換。
朴泰尙,以兵曹言啓曰,新番軍士元數一千四百九十名內,除老弱納布,則實役軍,八百八十一名矣。其中五百名,彰義門道路修築役軍定送,而其餘三百八十一名,東西氷庫蓋覆草編結役軍及賓廳造成時椽木輸運軍,參酌分送,使之限二日赴役之意,敢啓。傳曰,知道。
崔錫鼎,以釐正廳都提調意啓曰,昨者政院,以冊匠推捉事啓辭,請推本廳郞廳,都廳鄭勔,引避見遞矣。此事雖似微細,亦有曲折,故敢此煩達。校書館冊匠八名內,待候於本廳者,只有二名,則餘存尙且六名,以此輪回赴役於政院,必無不足之患,而政院冊匠推捉持牌使令,直到本廳,必捉本廳待候者,其意可知,而持牌使令,卽前日本廳使令,作罪除下,方爲政院使令者,別爲隨後,以爲乘時作拏之計,鄭勔之扶曳退出者,蓋以此也。冊匠二名,卽爲隨牌進去,而政院啓辭所謂,不得下手而來云者,尤非實狀,此必下輩中間構誣之致,事極可駭。鄭勔,旣是臺官,則直請推考,亦未知其果合於事體,其日進去本廳,政院使令,令攸司各別囚禁重治,以懲下輩奸慝之習,何如?傳曰,允。
又以迎接都監言啓曰,卽刻勅使館所離發,出往三田渡矣。敢啓。傳曰,知道。
又以迎接都監言啓曰,自前勅使,或出往他處,還入館所,則都監郞廳,例以上命,問安於勅使之後,馳告政院矣。今日勅使,三田渡往來之後,依此擧行乎?敢啓。傳曰,依啓。
又以迎接都監言啓曰,卽者勅使,自三田渡,來入館所矣。敢啓。傳曰,知道。
又以迎接都監言啓曰,勅使自碑閣還來時,猝然馳詣東關王廟,行拜禮於塑像,仍卽起出,急遽之由,未及馳啓矣。敢啓。傳曰,知道。
又以迎接都監言啓曰,卽者別雌牛·生猪,入給於勅使矣。生猪則受而留之,雌牛還爲出送曰,今日已晩,趁明早入送,宜當云。敢啓。傳曰,知道。
又以迎接都監言啓曰,都監郞廳,進詣館所勅使前問安,則兩勅答以,風勢雖甚不佳,日氣頗似溫暖,俺等,國王德分,無事往還,而賜問至此,不勝感激云矣。敢啓。傳曰,知道。
又以迎接都監言啓曰,今日乃是別茶啖,別雌牛,依例入給,而上勅,不食牛肉云。故生猪一口,依例別入之意,敢啓。傳曰,知道。
又以迎接都監言啓曰,副勅,今日又爲招見鍼醫李應斗,施鍼三穴云矣,敢啓。傳曰,知道。
又以迎接都監言啓曰,自碑閣所,落後家丁二人,卽刻入來館所矣。敢啓。傳曰,知道。
又以迎接都監言啓曰,今日大通官等,私言於差備譯官曰,勅使雖已減除各宴,都監似當有措辭更請之擧云。其在接待之道,不可無人事場一言,故仍令大通官,以明日請宴之意,傳言於勅使,則勅使以爲,自上方在未寧之中,俺等受宴,心有所不安,且欲除弊,旣令停止,則今不可設行,更勿爲請云。敢啓。傳曰,知道。
朴泰尙啓曰,刑曹金仁邦上言回啓中,應下仁邦名處,以守文書塡,差誤甚矣。臣於入啓之際,未能覺察,致勤下敎,不勝惶恐。此非等閒遺誤之失,故殊欠謹愼之道,刑曹堂上,推考,何如?傳曰,允。
大司諫南二星,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版。措辭上同答曰,勿煩。
執義崔後尙,掌令安垕啓曰,請亟請趙絅廟庭配享,姜萬鐵依律處斷,申宗華嚴鞫得情,告廟及按律首發論臺官摘發遠竄,權大運仍其配所圍籬安置,柳命天等竝遠竄,柳命賢等竝極邊遠竄,亟寢別單中五人追錄正勳之命。措辭見上答曰,不允。末端事,斷無允從之理,亟停勿煩。燼餘
上在慶德宮。停常參·經筵。
吳斗寅啓曰,明日常參·經筵,取稟。傳曰,停。
又啓曰,宰臣副護軍鄭後湛,館所問安,下直。傳曰,知道。
又啓曰,宰臣副護軍鄭後湛,馳往館所問安,則勅使答以,俺等,國王德分,無事度日,而至遣宰臣下問,不勝感激云矣。敢啓。傳曰,知道。
又啓曰,來初一日,輪對日次,取稟。傳曰,停。
尹趾善,以問事郞廳,以鞫廳大臣意啓曰,問事郞廳李玄錫,寒疾猝谻,今日推鞫之坐,不得仕進,問事之任,有難暫曠,李玄錫改差,其代,以修撰申琓差下,何如?傳曰,允。
以左議政十四度呈辭,傳曰,安心調理。
掌令李弘迪啓曰,庸陋如臣,濫被洪造,數朔之內,四叨言責,旣不能匡救闕失,仰裨聖德之萬一,今若貪榮戀寵,復玷臺席,豈非可恥之甚乎?且臣有疾伏違召之罪。頃忝本職,亦以引避蒙遞,而推緘尙在,未及照勘,難冒之嫌,與前無異,尤不可晏然於職次。請命遞斥臣職。答曰,勿辭。推考蕩滌。
吳斗寅啓曰,假注書兪得一,病勢猝重,不可强令察任,今姑改差,何如?傳曰,允。
以徐宗憲爲假注書。
朴泰尙,以訓鍊都監言啓曰,新番慶尙道訓鍊別隊後部屬前左司十哨軍兵實數,一千三百九十六名,今已整齊矣。來十月初一日爲始,一哨軍兵則依前例與延和門入直御營軍,替代宿衛,一哨軍兵則入直本營,而中日試才與習陣,竝除標信出用之意,敢啓。傳曰,知道。
又以兵曹言啓曰,本曹佐郞李震殷,病勢不輕,勢難行公,今姑改差,何如?傳曰,允。
傳曰,推鞫,姑罷。
吳斗寅,以迎接都監言啓曰,伏見平安監司柳尙運狀啓,則今此勅行各樣求請中,米海蔘,多至五千一百二十斤,黃獺皮,亦至三千二百五十令。海蔘旣非本道所産,黃皮又無公私多蓄之處,準數辦備,其路無由。丁巳·己未兩年勅使時,爲慮本道求請之數,多或因儐臣陳達,或因道臣啓請,有自都監周旋減除之擧,今此兩種,亦令都監稟處云。自前勅行時,兩西各邑求請之物,遠接使,與該道監司,相議周旋,而未嘗有請,令都監迎接之事,雖有近年謬規,不可因循遵用,其在事體,有難施行,以此意分付,何如?傳曰,依啓。
又以迎接都監言啓曰,卽者勅使使大通官,傳言於差備譯官曰,頃日便殿接見時,國王,以太宗皇帝所送毛裘,覆於御寢,此乃珍貴舊物,幸以俺等之言,傳達於國王,出送毛裘,俾得一見云。故敢啓。傳曰,知道。
又啓曰,勅使欲見角觝之戱云,故依其言,分付招入之意,敢啓。傳曰,知道。
鄭載禧,以迎接都監言啓曰,次通官金龍立,昨以諺書一封出送,使之傳於南部居車永立矣。卽者龍立,又爲請見永立,故招致永立,問其前書之由,則被虜女人,則其父之前妻云。依龍立所言,令永立暫爲入見之意,敢啓。傳曰,知道。
又以迎接都監言啓曰,卽者上勅,率家丁登棚觀望,而上勅,又求見歌童·舞童各一雙,伽倻琴善彈樂工一人,故依其言分付入送之意,敢啓。傳曰,知道。
又以迎接都監郞廳,以領議政意啓曰,臣來詣館所,令差備譯官,以累請宴禮,終不肯受,自上甚觖然。委遣大臣,請行茶禮之意,措辭言及於大通官,傳言於勅使,則勅使答以爲,特遣大臣請茶,不勝感激,而俺等方觀角觝之戱,身且困憊,不得出受茶床,分入各房云,故依其言入給,仍呈御帖之意,敢啓。傳曰,知道。
朴泰尙,以迎接都監言啓曰,勅使以下都給禮單,今日入給云,故依其分付入送,而次通官金龍立,以中部居商賈鄭舜臣,曾入北京時負債之故,欲爲招見云。卽爲分付入見之意,敢啓。傳曰,知道。
又啓曰,領議政金壽恒,今日來詣館所之時,使譯官傳言於大通官曰,各宴停廢,雖出於除弊之意,適緣上候未寧,不得親臨設宴,其在接待之道,不勝觖然,宰臣行宴,自有前例,通官須以此意,通于勅使云,則通官等,以勅使言回答曰,國王方在未寧之中,不但俺等受宴未安,旣自都監,日設飮食,內膳又爲出送,便是宴享,雖不設宴,與受食何異?更勿爲請云矣。敢啓。傳曰,知道。
執義崔後尙,掌令安垕啓曰,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運仍其配所圍籬安置,柳命天等竝遠竄,柳命賢等極邊遠竄,李宇鼎削去仕版,亟寢別單中五人追錄正勳之命事。措語見上答曰,毋庸瀆擾。
大司諫南二星,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版事。措語見上答曰,勿煩。燼餘
上在慶德宮。停常參·經筵。
下直。安奇察訪金衡重。
吳斗寅啓曰,明日常參·經筵,取稟。傳曰,停。
尹趾善啓曰,小臣馳往館所問安,則勅使答以爲,俺等,國王德分,無事支宿,而每遣近侍下問,不勝感激云矣。敢啓。傳曰,知道。
吳斗寅啓曰,同副承旨崔錫鼎,以其二歲女兒,方痛拘忌之疾,不得不親自救護,勢難出入近密之地,合有變通之道,何以爲之?敢稟。傳曰,改差。
朴泰尙啓曰,近日翰林上下番俱空,事甚未安,合有變通之道。兼春秋中有故人員,卽爲改差,其他闕員,亦爲差出,以爲推移察任之地,何如?傳曰,允。
有政。
吏批,參判李敏敍,參議李選,都承旨吳斗寅進。以李䎘爲大司憲,李徵龜爲京畿都事,金灝爲兵曹正郞,李嵂爲禮曹佐郞,宋德周爲延曙察訪,李宏爲正言,李后定爲修撰,沈壽亮爲獻納,任相元爲承旨,李玄錫爲宗簿正,鄭勔爲承文判校,洪萬遂爲兵曹正郞,朴致道爲沃溝縣監,任埅爲大興縣監,吳道宗爲咸昌縣監,朴世堂爲應敎,李日翼爲禮曹佐郞,金一夔爲兼春秋,李東馨爲金浦郡守。
兵批,判書金錫胄,參知朴純,左副承旨朴泰尙進。以鄭後榮爲五衛將,權楷爲洪州營將,姜必遇爲都摠經歷,李貴濟爲文山萬戶,柳晅爲僉知,金曄爲濟物萬戶,金斗南爲同知,徐弘履·崔文徵·徐順民爲僉知,崔後亮·崔錫鼎付副護軍,呂聖齊·李后定付副司直,韓泰東·黃聖龜付副司果,徐宗德付副司正,南龍翼爲知中樞,尹商□爲宣傳官,盧道昌爲訓練正,李台望爲都摠都司,權楷爲副護軍。
吳斗寅,以吏曹言啓曰,江華留守有闕,依近例令備邊司議薦,何如?傳曰,允。
又啓曰,同副承旨崔錫鼎改差,代今日除授承旨,卽爲牌招察任,何如?傳曰,允。
又以迎接都監言啓曰,卽者勅使回程牌文,以今月三十日辰時書出,依例自都監請留之意,敢啓。傳曰,知道。
任相元,以迎接都監言啓曰,臣等進詣西宴廳,使譯官等措辭,傳言於大通官,使之請留於勅使,則答以,國王令都監請留,不勝感激,當於晦日回程,勿爲强請云。似當依例遣近侍,更爲請留矣。敢啓。傳曰,知道。
吳斗寅啓曰,卽者副勅,招見鍼醫李應斗,施鍼五穴云。敢啓。傳曰,知道。
任相元啓曰,小臣進往館所請留,則勅使答以,軫念至此,都監近侍,連次請留,不勝感激。俺等行期,已定於晦日,願勿更請云矣。敢啓。傳曰,知道。遣大臣請留。
傳曰,推鞫,姑罷。
吳斗寅,以迎接都監言啓曰,卽者大通官,傳言於差備譯官曰,勅使雖不明言,觀其氣色,似於明日,有進詣便殿之意,而姑未豫知云。譯官等,問其所以然,則通官以爲,自上旣以未寧之故,不得郊迎,勅使欲更爲入謁後,歸達於皇帝云矣。敢啓。傳曰,當自內遣中使請來矣。
吳斗寅,以禮曹言啓曰,自前便殿接見勅使時,爲降堦迎送,與勅使相拜之禮,而自上方在調攝之中,故今於便殿受勅時,升降四拜之禮,不爲磨鍊矣。今此接見時儀注,依受勅時例,升降相拜等禮,刪去,而以房內相揖磨鍊之意,敢啓。傳曰,知道。
傳曰,適緣未寧,不能迎勅館所,宴禮擧動,一未爲之,明日便殿接見時說話似多,與大臣相議書入。
朴泰尙啓曰,明日便殿勅使接見時問答說話,依傳敎,與大臣相議書入矣。此外或有添入說話,則明日勅使入到後,當入侍稟定。敢啓。傳曰,知道。
任相元,以迎接都監意啓曰,命下矣。便殿接見勅使時,御前及勅使床排,自司饔院措備,而都監則只大通官以下各床,次知擧行,及是規例,今若自都監措備御床,則其在事體,有所未安,故分付司饔院,御床及勅使床,使之依前備待,而但雖曰茶禮,只設果盤,似爲薄略,而自內別床,亦有前例,今難停廢,探問於次知內官,依內設饌品,別備以待事,亦爲分付該院之意,敢啓。傳曰,便殿接見時別床,自內措備,而進排之物,依謄錄斯速進排事,分付各該司。
大司諫南二星,司諫權是經,正言成虎徵啓曰,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版。措語見上答曰,勿爲煩論。
執義崔後尙,掌令安厚·李弘迪啓曰,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運仍其配所圍籬安置,柳命天等竝遠竄,柳命賢等竝極邊遠竄,李宇鼎削去仕版,亟寢別單中五人追錄正勳之命事。措語見上新除授大司憲李䎘,時在江華府任所,請斯速乘馹上來事下諭。答曰,不允。下諭事,依啓。燼餘
上在慶德宮。停常參·經筵。
下直,比安縣監尹尙閔。
今日便殿勅使接見時,正時。午初一刻。
左議政鄭知和十五度呈辭。傳曰,安心調理。
院啓,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等,極邊遠竄,李袤等遠竄,李宇鼎削去任版。措語見上答曰,勿煩。
府啓,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘發遠竄,權大運仍其配所圍籬安置,柳命天等竝遠竄,柳命賢等竝極邊遠竄,李宇鼎削去仕版,亟罷別單中五人追錄正勳之命。措語見上答曰,勿爲煩論。
今日,領議政金壽恒,右議政閔鼎重入侍時,壽恒曰,昨日政,江華留守李䎘,移拜大司憲,以內外輕重之別,言則臺閣長職任甚重,李䎘之內遷,政體固宜,而莅任未久,方有施措之事。且當秋捧之時,不可付諸生手,此時遞易,似爲不便,故敢達矣。上曰,李䎘大司憲遞差,姑爲仍任,可也。壽恒曰,凡守令窠期,玆有定限箇滿狀,雖前期三朔,報吏曹,而必待限滿,差出其代,例也。金城縣令安廷熽瓜限,在於今十一月,而銓曹曾無啓稟之事,不待箇滿之狀來,徑先出代,有違常規,殊涉不當矣。且其瓜限雖不遠,當此秋捧之時,守令遞易難便,而新縣令之違例差出,亦有物議,金城縣令安廷熽,姑爲仍任,何如?上曰,安廷熽,仍任,可也。以上朝報
上在慶德宮。停常參·經筵。
備邊郞廳,以領·左相意啓曰,臣昨日入侍,有所奏達,而悤卒昏憒,未免疎漏,不勝惶恐。所陳金城縣監仍任之事,意在請推政官,還遞新守,而結語之際,請推一款,不覺其見漏。大興縣監沈□到任未滿兩月,移授諫職,當此秋冬劇務之日,守令遞易,委屬不便,邑民迎送之弊,亦甚可慮。諫職雖重,合有變通之道,欲以此意陳稟,而有未及焉。吏曹堂上請推事,令政院稟旨,添入於擧行條件,而沈□□亦宜姑仍前任,竝此仰稟。傳曰,依爲之。
傳曰,鞫廳大臣以下,引見。
院啓,亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄。答曰,毋庸堅執。
府啓,亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官竝摘奸遠竄,權大運仍其配所圍籬安置,柳命賢等極邊遠竄,柳命天等竝遠竄,李宇鼎削去仕版,亟寢別單中五人追錄正勳之命事。答曰,亟停勿煩。
右議政閔鼎重,都承旨吳斗寅,弘濟院出去。以上朝報郞廳朴玶校正。日記廳郞廳沈益聖書。
上在慶德宮。停常參·經筵。
夜五更,有星見於太薇西垣內,似有尾跡。
義州別問安使權說出去。
右議政十六度呈辭。傳曰,安心調理。
同副承旨尹趾善,安山地掃墳呈辭。入啓。給由。
鞫廳大臣引見時,罪人李基昌·崔元祥等放送事,榻前下敎。
判義禁李正英,知義禁李觀徵改差,今日政差出事定奪。上曰,吳始壽受累朝厚恩,不思報效,而因二度致祭之事,做出不忍聞,不忍言之說,一以誣辱先朝,一以實逆柟臣强之說。到今追問時,敢以不近理不成說之言,飾辭納供,其爲情狀,尤極痛惋,必欲嚴刑,期於得情矣。大臣及諸臣之意,欲以已著之罪,參酌處之者,亦合事宜,吳始壽特爲賜死。
左參贊洪處亮辭職上疏。入啓。答曰,省疏具悉卿懇。已悉於前後疏批,卿何過辭若是乎?更勿固辭,從速察職。
吏曹判書李尙眞初度呈辭。入啓。給由。
大司憲李翊相啓曰,臣忝叨同義禁時,以兇逆元老行刑於堂古介事,與禁府諸堂上,同被推勘,未及照斷。且本府方有李夏鎭遠竄之啓,而夏鎭卽臣之異姓四寸弟也。臣於此有應避之嫌,以此以彼,俱不可一刻仍冒,請命遞斥臣職。答曰,勿辭。推考蕩滌,退待物論。
院啓,請亟罷趙絅廟庭配享,姜萬鐵依律處斷,權大運仍其配所圍籬安置,柳命賢等極邊遠竄,李袤等遠竄,李宇鼎削去仕版。措語見上答曰,勿煩。
府啓,請亟罷趙絅廟庭配享,姜萬鐵依律處斷,申宗華嚴鞫得情,告廟及按律首發論臺官,竝摘發遠竄,權大運仍其配所圍籬安置,柳命賢等極邊遠竄,柳命天等遠竄,李宇鼎削去仕版,亟寢別單中五人追錄正勳之命事。措語見上。朝報答曰,勿煩。
兩司請對入侍時,司諫權是經,正言成虎徵啓曰,臣等伏聞有罪人吳始壽賜死之命,而在外臺官,未見鞫廳文案,意以謂旣已輸情矣。今聞始壽廣引諸譯,終無可據發明之端,則做出不忍聞不忍言之說,誣辱先朝,是何等極罪,而不爲鞫問,直爲賜死乎?揆以獄體,斷無是理,請寢吳始壽賜死之命,嚴鞫得情,以正王法。掌令李弘迪啓曰,鞫廳事秘,在外臺官,不得見罪人爰辭,意以謂始壽,旣已吐實,而有此賜死之命矣。今始得聞,則其所援引,皆歸孟浪,而不爲鞫問,直爲賜死,實有乖於按獄之體。請寢罪人吳始壽賜死之命,嚴加鞫問,期於得情。上曰,始壽做出不忍言之說,一以誣辱先朝,一以實逆柟臣强之說者,昭著難掩,此予之常極痛惋者也,必欲嚴刑得情,以正邦刑,而昨夕大臣·諸臣之意,皆欲以已著之罪,參酌處置者,亦合事宜,故特爲賜死矣。竝不允。
謝恩,大司憲李翊相。以上朝報
上在慶德宮。停常參·經筵。
夜四更末,所見三星,移在於太微垣右執法星傍,翼宿六處,星體如織女大星,色蒼白,似有尾跡,與昨無異。
任相元以兵曹言啓曰,建明門內南邊月廊後基,賓廳所造吉日,令日官推擇,則破舊屋,今十月初三日,開基同月初六日,定礎同月初九日,立柱上樑同月十五日爲吉云。以此日擧行之意,敢啓。傳曰,知道。
鄭載禧啓曰,明日常參·經筵,取稟。傳曰,停。
大司諫南二星啓曰,今番獄事,辭證旣窮,情狀畢露,其在法例,所當直爲請刑,而如或徑斃訊問之下,則徒損國體,終無益於討罪之典,莫若因已著之罪,參酌處置之爲宜,故再昨請對之時,臣亦隨大臣·諸臣之後,有所陳達矣。卽者兩司以有乖按獄之體,合辭爭執,臣諫官,其不能據法請刑之失,著矣。方欲詣臺自列之際,召牌遄降,嚴畏分義,不得不趨詣,而終不敢晏然職次。請命遞斥臣職。答曰,勿辭,退待物論。
傳于任相元曰,前判中樞府事宋時烈敍用。
去九月三十日,鞫廳大臣以下請對入侍時,上曰,吳始壽旣已酌處,諸罪人亦宜疏決矣。領議政金壽恒曰,安日新·金起門·卞爾輔等,以二度致祭之間,探問於金石山,而已知之納招,而考見其時狀啓,則有通官終不明言之語。今番張孝禮亦以其時,行獵暮到,何暇問答爲言,在義州狀啓中,有探問其由,乃是別恩之語,則龍川探問之說,雖不可從,而日新等不爲直招之狀,有不可掩矣。且金起門與吳始亨問答實狀,雖未知其如何,而譯官輩,出入於相知宰相之家,不是異事,起門以人事場往見始亨,元非可諱之事,而起門竝與此諱之者,尤極奸詐。李裕顯以其時參證之人,不卽明言,以爲似是金起門,而未知其日相逢,其前相逢云者,亦不成說矣。此雖非緊關於獄情,傳敎鞫問,何等嚴重,而飾辭隱諱,乃至於此,殊極痛駭。當初卽欲請刑,而以獄事未及究竟,而姑遲之矣,終不可置之。至於朴廷藎,則所謂兩班不善之說,他譯之所不言,渠獨傳言於始壽,使始壽因此變作不忍聞不忍言之說,則受刑之時,始以始壽,以兩班二字爲臣字,以不善二字爲强字納供,初不直招之狀,亦甚可駭。且於始壽處所言諸譯變辭之說,歸之於享年不永者,亦不無飾詐回互之跡,故已施二次之刑,而其罪似不可止此矣。右議政閔鼎重曰,日新等以鞫獄事體言之,或刑推,或定配,似不可已,而廷藎之罪,則比諸譯尤重矣。上曰,安日新·卞爾輔·金起門·李裕顯徒年定配,朴廷藎遠地定配,李基昌·崔元祥放送,可也。
傳曰,三公·原任大臣·二品以上·三司長官,竝卽命招。
吳斗寅啓曰,大司憲李翊相,方在避嫌退待中,而大司諫南二星,亦在避嫌退待中,竝以次官命招之意,敢啓。傳曰,知道。
任善元啓曰,吏曹郞廳來言,大臣處置政事,何以爲之?取稟。傳曰,明日爲之。
尹趾善啓曰,刑曹判書朴信圭,禮曹參判鄭鑰,刑曹參判李秞,知中樞金德遠以拘忌,來詣闕門外,不敢入來。知中樞南龍翼在外,左議政鄭知和,吏曹判書李尙眞,左參贊洪處亮,判尹李觀徵,戶曹參判李晳,執義崔後尙,知中樞姜栢年,副護軍申晸·李翊,竝牌招不進矣。傳曰,知道。
又啓曰,領·左相·原任·六卿·二品以上·三司,來待賓廳矣。傳曰,引見。
傳曰,宋判府事,尙未一見,別遣史官,與之偕來。司業尹拯,前正朴世采,前執義李翔處,使政院措辭下諭,使之上來。
今日不爲入侍之人,各以章奏,陳達所懷。入侍大臣·諸臣,則各自書進所達之言,以備睿覽事,榻前定奪。
禁府·刑曹罪囚,趁卽開坐疏決事及別歲抄爲之事,榻前下敎。
尹趾善啓曰,下番翰林申曅,昨日牌招,又稱情勢不安,自門外陳疏出去,請推之後,尙未入來。史局重地,不可以兼春秋,一向代直,申曅更爲牌招,何如?傳曰,允。
左議政鄭知和,病未赴召陳箚。答曰,省箚具悉卿懇。卿之疾病,予已知之,未赴召命,有何所傷?卿其安心勿待罪,從容善攝。仍傳曰,遣史官傳諭。箚子盡缺
尹趾善啓曰,左議政箚子批答傳諭事命下,而史官皆在外,明日待開門,傳諭之意,敢啓。傳曰,知道。
謝恩,知義禁鄭載嵩,延曙察訪宋德周,璿源殿參奉宋文烶,五衛將鄭後榮,僉知許弘履。以上燼餘
申時,初二日上御興政堂。大臣·原任·二品以上·三司長官引見入侍時,領議政金壽恒,領府事金壽興,右議政閔鼎重,領敦寧府事金萬基,兼兵曹判書金錫胄,行戶曹判書閔維重,行副司直呂聖齊,行副護軍申汝哲,右參贊鄭載嵩,工曹判書李弘淵,行副司直趙師錫,綾平君具鎰,工曹參判李端夏,吏曹參判李敏敍,兵曹參判洪萬容,同知事申翼相,右尹金益勳,副提學金萬重,同副承旨尹趾善,司諫權是經,掌令安垕,假注書高益亨,記注官鄭尙獻,記事官金益九入侍。壽恒曰,節序已冬,寒暖不調,上體,若何?上曰,無事矣。上曰,夜見觀象監草記,則有星入於太微西垣外,而似有尾跡云,甚可驚惕,故爲召卿等,欲問消弭之道矣。壽恒曰,臣待罪觀象監提調,故測候官來言星文報異,故臣卽驚起,隨其所指而仰見,則尾跡依微,不能詳知,而蓋其形體頗長,似是彗星矣。當此國計民憂汲汲之日,雖有慶雲慶星之瑞,猶可以憂懼,況此非常之變乎?聖心祗畏,大自警動,登進公卿諸臣于前,俯詢弭災之道,從容咨訪,卽此一擧,可以感回天怒矣。第臣以無似,久忝輔弼之任,智慮淺短,學識空疎,蔑有絲毫之報,是亦召災之端也。卽今急務,莫如退斥如臣,務招賢材,使進輔匡救之策也。夫天象玄遠,固未易推測,雖不可傳會穿鑿,必謂某兆爲某事之應,而古人云,事作於下者,象動於上,天人感應之理,捷於桴鼓影響,考之前史,昭昭不爽,豈非可懼之甚也?凡休咎之徵,隨類而至,人君應天之道,亦各以其類,日食則修德,月食則修刑,蓋以此也。彗者猶蔧也,所以除舊布新也。人君苟能體天之象,克修實德,以能捨舊圖新,則亦可以變災爲祥矣。昔齊有彗星,景公使禳之,晏嬰曰,天之有彗,以除穢也。君無穢德,又何禳爲,若德之穢,禳之何損。欲德之無穢,豈有如側身修行哉?恐懼修省,雖是腐儒常談,而人君之修厥德,人臣之戒其君,捨此無他道矣。今聖明勉學求治,孜孜如不及,固無失德之可議,而第念臨筵接下之際,莊敬自持,則固臣僚之所共仰也,至於深宮燕處之中,幽獨得肆之地,亦能如此否乎?先儒曰,天德王道,其要只在謹獨。必須操存省察,不以幽顯而有間,一心寅畏,常如對越上帝,無媿屋漏,然後德可修而災可弭矣。端本出治之道,莫先於嚴宮禁,宮禁不嚴,則邪逕啓而女謁行,國家之事,皆不得出乎正,而其爲君德之玷累大矣。禮云,外言不入於壼,內言不出於閫。今夫百里之宰,其至卑微也,衙門不肅,則無以臨民而出治。況於人君之尊,不能嚴宮禁,則其何以爲四方之則,而昭平明之治乎?臣頃在鞫廳,見罪人萬鐵招辭,仁祖朝老宮人傳說,禁中龍變,宮家女僕,出入大內,敢言不敢言之事云。至尊至嚴之地,有此流播外間之言,勿論其言之虛實,豈非宮禁不嚴,有以致之也?臣願聖明惕然,以此爲戒,必以嚴內治爲御家邦之本焉。天無私覆,地無私載,日月無私照,王者奉三無私以臨臣民,自心術之微,以至政令施措之間,苟能一出於公,不使分毫私義,參錯於其間,則天理勝而人欲退,可致蕩蕩平平之治矣。況今更化之初,方將一洗舊染之汚,必須先去私之一字,如以一刀斷割,然後國事可做,而弊俗可變,此誠君臣上下之所宜加意勉勵者也。民生之困悴,莫甚於今日,誠有倒懸之急,而怨讟之叢萃,最在於身役之偏重,此固朝家之所深知,大小臣僚之所共言,而尙未有以大變通者,以其不得善策也。知民疾苦,諉以無策而不救者,古今天下之所未有也,豈不大可寒心哉?軍兵徵布,兒弱逃故之數,今方行査諸道,將有蕩減之擧,而國儲匱竭,經用不給,無以充補其所減之數,此最難處。今雖限年減布,終非可繼之道,不過爲一時姑息之道,不可不別樣講究,以救軍民剝膚之急,而國儲之匱乏,雖由於凶歉之連仍,而亦恐浮費之有所不節也。愛民之道,莫先於節用,雖有愛民之心,而不能節用,則澤不下究矣。人君節損一分,則民被一分之惠,節損二分,則民被二分之惠。昔漢文帝身衣弋綈,惜費百金,而終致紅粟朽緡之盛,願聖明儉於日用服御之間,以惜費爲心,俾不至於侈用傷財,則軍民積弊,庶有可救之勢矣。嚮者數年之間,柄任諸臣,乖亂朝廷,終至釀成凶逆之變,自底覆敗,諸臣之在罪籍者,竝蒙收召,布列朝廷,仰惟聖心,非欲以尊寵其人,而假借其爵祿也,欲其戮力國事,無踵前人之爲也。今若因循覆轍,不思懲前毖後之道,私義橫流猶前也,怠慢職事猶前也,貪財漁色猶前也,蔑棄法制猶前也。若是則朝廷之上,特易其人耳,與向時何別哉?今聖明遇災警懼,求助臣隣,至誠所存,藹然可見。入侍,誰不精白一心,思有以奮勵率職哉?聖明堅持今日之心,常如對臣隣之際,而諸臣退而相與戒勖,亦常如今夜親承聖敎之時,則上下交修之道,庶其在此,而災患不患不弭,國事不患不理矣。鼎重曰,雖無變怪之事,國勢之大可憂者,旣非一二,而況此星文之警,出於非常者乎。聖心祗畏,求助臣隣,招延詢訪,至於夜分,其恐懼修省之意,懇惻切至,有足以感天心而懷小民者矣。臣以無似,適於此際,猥忝輔弼之任,顧無一言一戒,可以仰塞咨諏,少裨塵露,臣誠惶愧,無以自措。第自上必欲聞闕失,臣何敢終無一言仰達乎?今聖上生知天縱,德性純備,聰明〈?〉所不照,聽斷未或少倦,戒禁侈汰,修明紀綱,此固帝王之盛節,爲國之要道,而然臣聞之,有餘者易過,不足者未嘗不存省于此。臣之憂愛之誠,不能無望於聖上之慮偏防過,以求臻乎中正之極也。殿下之明無不照,而臣恐明睿或過,而流於好察辯給之弊,殿下之政無不勤,而臣恐勤勞太過,而致有進銳退速之患。斥奢雖嚴,而財用不節,則未免同歸於侈也,紀綱宜修,而是非不公,則終亦不能自張也。臣願聖上,惕念於此,堅持今日之心,以爲應天之實,則庶可以轉災爲祥矣。卽今急務,必須求得賢才,以安百姓,而臣叨冒匪據,已及半年,識昧慮短,無一建白,而只速焉用之誚,亟循古事,先賜策免,以答天譴,不勝萬幸。上曰,今此星文之示警,實由於寡昧之失德,不合天心而然,卿等有何咎乎?縷縷所陳之言,予當惕念,大小臣僚,亦宜割去私之一字,各自飭勵,可也。壽興曰,古人云,人事失於下,天祥應於上,災異之作,必由人事,故消災之道,亦必曰恐懼修省。此言雖似常談,外此道無他道理。今玆星變,不可謂之以某事之失而致之,目今國事,有若痼疾之到十分地頭者然,政令之弊已極,民生之倒懸,久矣。若不大警動大振作,而惟以一政之失,一事之弊,欲爲消災之策,則恐非應天之實也。今日聖上,遇災警動,不待自下陳請,特召諸臣,有此下詢,只此一念,無有間斷,則轉災爲祥,亦不難矣。朝廷之上,百隷怠官,無復可爲,中外受任之臣,果有盡心奉公者乎?今之急務,莫若君臣上下,交相勉勵,君修君職,臣修臣職,自上深留聖意,無少怠忽,以責群下,大臣進輔弼之策,將臣修軍旅之政,以至監司守令,中外大小之官,莫不一意盡誠,各修其職,則豈無轉移之望?設有事變,可以無憂。臣愚以爲,今日救災急務,無過於此矣。上曰,諸大臣之言如此,予當惕念修省,而君臣上下,各自盡心,可也。入侍諸臣,亦須次次言之。萬基曰,臣曾於榻前,自政院勿爲出牌之意,旣已陳達矣。只以虛帶將兵之任,故備局引見時,則不得已入侍,而至於民生之休戚,朝廷之得失,臣何敢干與,有所仰達,而以爲淸朝之累哉?且大臣所達,旣已備盡,臣更無可達之言矣。錫胄曰,臣以無似,猥躋崇秩,出入筵席,陪奉廟議,苟有言議計策,可以裨助君德,利益國事,豈待聖明遇災警動,招延咨訪之日,而有所陳達?今伏聞諸大臣所陳之言,君臣上下,必先務去私之一字,實爲要切。心去私意,則克己之功可期也,政無私事,則布公之治可致也。大明煌煌,傍燭無疆,亦無非去私之效也。上旣能自勉,又以此策勵臣工,則在下者亦安敢經私背公,以干王誅乎?且臣伏念,自古明君誼辟,必皆以節儉爲務,能節能儉,則自有無限好事,不節不儉,則終必至於顚覆危亡。人君若於一動靜之間,能不忘節儉之意,則八方民生,必有與被其澤者。且以國家財用言之,天之生物,只爲此數設法門,敢不能增多,惟加意撙節,其用自足。惟願聖明,克愼儉德,務抑奢靡,爲一國惜福,爲萬民惜命。至於革弊政蠲民役等事,非倉卒所敢陳,而惟願聖明,亟詢于廟堂諸臣,必有一番大變通,然後是可以救得一分於十分疵弊之中矣。且臣忝在觀象監提調,星官來言,太微垣外,卽明堂最近處云,此尤可驚慮也。自今以後,固宜嚴宮禁,另加申飭矣。上曰,節用愛民,則大臣重臣之言如此,予當十分惕念,而嚴截宮禁事,自兵曹亦爲申飭可也。維重曰,古之人君,遇災警懼,轉危爲安者,固非一二。此無他,能修實德以上格天心也。古語云,應天以實不以文。今聖上以星變下詢諸臣,畏天警災,出於誠心,甚盛擧也。但未知此後,恒存此心,無所間斷,果能如一日乎?隱微操存之工,固非群下所敢窺測,而日則御法筵,頻與儒臣,講論經義,招延林下遺逸之士,置諸左右,則其於修德弭災之道,必多有所益矣。節用愛民,乃聖人之訓,而國家不能量入爲出,以致冗費甚多,弊端無窮,亦須節省用度,愛養民力,方可謂之實惠。聖上雖未嘗不以愛民爲心,而終無實惠者,蓋不能節用而然也。目今徭役之煩重,民生之困悴,皆由於各衙門軍額之過多,至於國儲之蕩竭,亦由於此,不可不變通釐改,以慰民心,以答天譴。此等事,固非造次間一言可盡者,聖上苟能奮發振作,有意於此,則可以從容講究,大加更張,推此以往,何事不可爲乎?聖齊曰,自上遇災恐懼,有此下詢,敢不陳達所懷。更化之初,京外歡欣鼓舞,近來自外方來者,皆言民生頗有失望之嘆,此由於朝廷施措之失宜,不勝慨然。民怨於下則天怒於上,民生怨苦之大者,莫甚於白骨徵布,黃口定役,而此弊言之久矣。方自備局,行關各道,使之査覈,宜令攸司,別樣變通,以示聖上恤民之至意。且各衙門簽兵,其弊爲最,至於遠近奉足,自京衙門直爲充定,行關列邑,其中不當定役者,亦爲因嫌望定者,推捉之際,騷擾莫甚,民怨徹天,亦足以感傷和氣。自今以後,嚴飭各衙門,補其闕額數外無加,凡諸奉足之類,痛革直定之弊,以紓民怨,則未必不爲弭災之一助矣。上曰,白骨徵布,黃口定役之弊,言之已久,而爲無善策,尙不變通矣。頃因諸臣之言,欲行戶布之法,亦未完定耳。京衙門直定之弊,則纔已禁斷,更加申飭,可也。聖齊曰,欲知民間疾苦,不可不發遣暗行,而前期治裝,則先已漏通,抽栍處則多,則出入諸邑之際,不得秘跡,殊無暗行之義,不必一時竝送諸道,擇其侍從中可合者,不時出送,抽栍亦不過數三處,則往來疾速,便於廉察,而守令亦不必戒愼矣。頃者朴紳爲江原道御史,其時襄陽府使李寅煥,本來無子,而以濫率子婦書啓,至於罷歸。易知之事,亦不能詳察,則民間疾苦,何能探問而知之?如此御史,宜加罪責,而必須極擇,然後守令之治否,民間之疾苦,可得其實狀矣。上曰,外方守令,有所忌憚,故御史不可不時時發遣,而不必竝送諸道,只送二三道,而抽栍處亦少,則果似好矣。壽恒曰,御史治裝,則雖使盡爲,而不必一時竝送於諸路也。鼎重曰,擇送御史,則抽栍處雖少,其所歷遍之際,守令治否,民間疾苦,庶可探知矣。汝哲曰,小臣濫蒙謬恩,致位宰列,每當收議之日,猥膺詢問之命,顧臣無識,實難稱塞。講究弭災,聖意懃懇,臣雖愚昧,豈敢含默?今此大臣·重臣之所歷陳者,無非切實之語,而卽今朝廷之急先務,莫如盡去私字,嚴立紀綱。夫如是則些少弊瘼,自可修擧,惟在聖上,恐懼修省,罔敢少忽而已。載嵩曰,自上遇災恐懼,有此求助臣隣之擧,而臣素無知識,其於政令便否,聖學工夫,雖不敢指陳某事爲消弭之策,而諸大臣所達節儉去私等語,最爲切實,此在聖上之體念,而臣之所願,則自上長存今日警惕之心,終始如一耳。弘淵曰,今因星變,有此下詢之擧,以臣愚蒙,何能仰對萬一?第臣區區所懷,不敢自隱於天威咫尺之下。臣嘗聞古語云,奢侈之害,甚於天災。卽今奢侈之習,無處不有,以臣犬馬齒多,尙能記得古事。癸亥年間,雖有廢朝舊習,而猶不至於太甚,及至反正,痛革宿弊,人皆尙儉。丁丑以後,侈風大起,上自宮禁,下至閭井,競尙華奢,大而車馬衣服,小而居處飮食,日增月加,馴致物價騰踊,財力蕩渴。姑以朝家顯著之事,人所共知者言之,公主第宅,亦極宏侈,比之於宣祖朝儀賓之家,不啻懸殊,此外耳目見聞,不止一二。此係國家物力,生民膏血,而在聖上表率之道,不宜丕變,以爲臣民準則,似不無萬一之助,而亦有補於弭災之一策。且伏念,近日軍門太多,軍容滿城,已非治世之象,而保米之收合於外方者,其數亦多。我國土地狹隘,農民有數,終歲勤動,數穫幾何,而晝夜舂米,以充保米,則小民無食之患,何時可已?不幸遇惡歲,則民天告絶,邦本將撓,此豈非可懼可憂之甚者乎?此關大段變通,若蒙下詢于大臣,而更張之則庶有毫分裨益於國事,敢此冒昧仰達。師錫曰,弭災之策,大臣·重臣,旣已備盡陳達,如臣無似,智慮淺短,有何別樣意見,更爲所建白乎?諸臣所陳諸款,無非切中時病,而其中節儉祛私等說,最爲緊切,此不獨聖上之所當體念處,在廷群僚,尤宜各自飭勵者也。第百隷怠官之習,已成近日之痼弊。大小官吏,徒事悠泛,所爲者不過簿書期會之事,而亦不能着實擧行。暫時赴衙,酬應若干公牒之後,則罷歸其家,置官事於度外,凡百細大,都付於胥吏之手。或有一二人欲爲修擧職事者,則輒群聚而笑之,或稱以固執,或謂之喜事,習尙如此,何事可做?祖宗朝各衙門,必皆卯仕酉罷,盡心奉公,若治其家,官無滯簿,事多修擧,此豈非今日之所當遵行者乎?曾在先朝,亦有申飭之時,而旋卽弛廢,不復擧行,此則責在大臣。若自政府,嚴飭各司,如或怠棄職事,不爲勤仕者,隨現重治,則庶不至於近來之甚矣。且臣曾忝史官,奉審歷朝實錄,則國家所用者,只是六典。如非六典所載,則雖是可爲之事,可施之政,不得擧論。至於刑賞黜陟,罔不由此,能行六典者,擧而褒之,不行六典者,下而罪之,故法令如一,莫敢違拒,官吏奉法惟勤,民庶信而不疑。自中古以來,漸至廢墜,祖宗朝良法美政,無一行之者,誠可寒心。其中法久弊生,窒礙難行者外,竝皆修明大典,申飭中外,擧而行之,則何事不理,何政不修?若論急務,恐無過於此矣。下詢大臣而處之,何如?上曰,各別申飭,可也。壽恒曰,此皆臣等之責,而上敎如此,敢不別樣申飭乎?鎰曰,自上遇災,命招大臣及文武諸臣,下詢弭災之策。臣以武臣,不識古之賢君明辟,遇災消弭之道,故不敢有所仰達,不勝惶恐,而今聞大臣·諸臣之言,皆以責己修德之意陳達,則自上坐臥之間,常在心上,終始不解,是臣所望也。端夏曰,小臣本來病人也,罪累亦重,自分廢伏於田野,而自上特加湔拂,使得復立於朝,今於引對之日,復瞻天顔,臣死無憾矣。臣雖無狀,常有區區之憂國之懷,入都之後,思欲陳疏,或請對披達愚衷,而朝家任使之外,以出外爲嫌,有所不敢矣。今因災異,有此召對下詢,臣又何敢自隱也?天下事,有大本有急務,此朱子之言也。大本則不出於君德,而急務則隨其時勢,必有汲汲當先行者。今於大本,上則大臣陳戒略盡,臣不敢復有贅說。至於今日急務,公私積貯,軍政變通,此兩事,實係國家安危存亡之大計。記曰,國無三年之蓄,國非其國,無一年之蓄,辛亥之飢,萬姓塡壑。臣於其時,以承旨在政院,觀八道盜賊啓聞,錦山之賊,則前座首爲魁,至欲犯長水縣,劫取軍器,入據智異山。一年大無,土賊之變至此,國無三年之蓄,國非其國者,古訓誠切至矣。我國自養兵以來,一年稅入十二萬石,八萬餘石,歸於養兵之費,度支經用,未滿四萬石。括取諸各司用度,無復遺利,而常患不足,百官俸祿,旣減於平時,遇凶歲則又加裁減,所得不過千餘石。以此而何能繼國用,何以蠲役振民乎?卽今輦下軍兵,至於萬數,若使此兵,係國家安危存亡,則雖盡一國之力,而只養軍兵,亦無足恤矣。臣但見養此兵,徒爲不戢自焚之慮,無係於國家成敗之數也。都下養兵,只爲宿衛宮闕,癸亥反正後,國勢危疑,逆變累起,而此之時,訓局兵不過三千,御營軍不過數百,而勳戚親信之臣,常爲訓將,數千之兵,足以扈衛宮城。蓋逆節潛萌,則未嘗謀聚大衆,社稷靈長,先爲發覺,則數千環衛,萬無不禦之理,又何用滿萬之兵也?如李适稱兵之賊,有同外寇,徵兵於八道,非但用衛卒可討也,外寇之急,無如丙子之亂,而畿甸之兵,猶及入守山城。以臣父山城日記觀之,衛兵只二千餘人,丁丑下城,以糧盡與江都陷沒之故,非由於兵少也。孝宗大王欲伸大義於天下,加設訓局之兵,又加設御營軍,上番至千數,又增禁軍額數。由是兵額旣倍於前,而訓局別儀與精抄軍,又增設於此後。臣於戊申年,受由下湖南,沿路守宰之言,願汰兵水營假屬,移給各官代定兒弱及逃故。臣以此,還朝陳疏,啓下備局,回啓請諸道一體査覈,査得萬數,未有處分之際,宋時烈入京,請變通訓局兵,如御營軍之制,蓋訓兵雖習於坐作進退,不耐飢困寒濕,溫幸之時,顚仆於道路者,皆此兵也。人皆知非爲精兵,而徒匱國廩,故時烈有此議,先王命大將李浣,使之變通,浣不卽奉令,先王亦不之强,使以兵水營假屬搜括者,爲別儀上番,如御營軍。柳赫然繼爲大將,加數於八路,使元戶爲一萬,而各給三保。已往軍兵之多,國人不勝其苦,而又設此兵,以招民怨,咸以爲亡國之擧。此非臣本意,而亦不能無罪悔,欲陳疏更論,而聞別隊團束後,欲減訓兵,故臣姑待之。厥後訓兵雖減一部,猶不及於別隊增設之數。且相臣洪重普爲兵曹判書時,欲增設精抄軍,臣亦樂聞而贊之曰,五衛罷兵之後,國家正名,只爲各司僕隷之役,不然則納布而已。今設此兵,則不惟兵制復正,此爲環衛之兵,則訓兵可減,經費可省也。此兵之設,未聞代減訓兵,而徒設親兵,使兵曹儲蓄匱乏,臣於其時,亦所自咎者也。訓局·御營·精抄等兵,今若通計其數,只留三四千,以備環衛,如丙子以前,而其餘則或闕勿補,或自募歸農,以漸減數,則非但國儲有裕,兒弱·隣族侵徵之弊,必得減歇矣。若卽從根本釐正,而但令各官,勿定兒弱,勿侵隣族,各官亦無如之何矣。臣聞國家中古以前,各邑鄕所,亦有爲軍保者。今旣綱不立,中人輩率多閑遊,而軍兵之多又如此,其弊安得不及兒弱與隣族也?國家儲蓄與軍兵減數,雖是兩事,而實相關係,且非藏富於民,卒遇凶歲,國儲雖裕,難以遍賑一國。臣於少時,目見鄕里積穀者,比比有之,飢民仰哺於此,雖無國家設賑之擧,民無飢死矣。一自勒捧私債以來,鄕里無復積穀之人。必須勸奬富民,使復舊俗,然後國內遍有私儲,而此俗難以猝復,故臣爲京畿監司時,因先朝啓下事目,勸行□社倉於道內列邑,而未幾臣遞任,臣所居鄕黨數邑外,無復有施設者,若自廟堂力主行之,豈至如此也?今宜勸諭,使之遍行於國內富民,或有納粟公家,或助設社倉者,卽施賞加,堂上則付軍職,使之謝恩,嘉善則付同知虛遞兒,使之追贈,如是則富民可以激勸矣。公私交有積蓄而後,遇飢歲則可以賑民,遇變亂則可以禦敵,此是國家根本之大計,而訏謨遠慮,未嘗及此,臣每思之,凜然而寒心也。生財之道,在於節儉,此誠上下之所當勉,而國家亦不能量入爲出,況在愚民乎?民間收穫之後,酒食濫費,秋冬旣不節用,春夏常苦飢乏。若設社倉,又多殖穀之人,近村秋收,太半歸此人,雖欲濫費得乎?此又使民節用之良策也。且今祖宗朝良法美意,皆歸廢墜,國家持循,率多謬例,趙師錫修明六典之言,誠是矣。宜廣印大典,頒布中外,自上亦常披覽,與臣僚講究行之,今日復一良法,明日革一謬例,則紀綱自立,治化可成矣。爲政在於得人,而近世大比之科,不講文義,由是不得人才,此亦法典廢墜之一端。臣於先朝,請復古法,而該曹終不施行,今若修明法制,此等事自在應行中矣。上曰,大臣之意,如何?壽恒曰,李端夏·趙師錫所達,六典申明之言,皆是也。古人曰,欲法堯·舜,當法祖宗。祖宗朝著爲六典,金科玉條,至矣盡矣,而到今官吏怠慢,視爲虛文,使祖宗朝良法美意,盡歸廢墜,至於前後奉承傳之事,無意奉行,而更請奉承傳者,比比有之。且以政院見之,累朝受敎揭壁,而多有廢閣不行,誠甚慨然。今若嚴飭中外,申明六典,着實擧行,則其效豈淺尠哉?錫胄曰,諸臣皆以修明六典,盡據祖宗朝舊法爲言,此言甚爲切實,惟在聖明惕念奮發,見諸行事而已,而大典頒行之後,又不無隨時添補之新令,故前後抄成兩續錄,而後續錄則蓋成於中宗末年者也。其後已至百餘年,累經變亂,新制益多,亦有宜於今日,而實不可廢者,故今有謄書受敎兩冊,藏在於律官及吏胥等處,此外或因備忘記或因覆啓,要緊行用者,亦甚夥然,而以其不載刊行成書之故,中外或眩於奉行,奸弊益滋,不可不及今修輯,纂成續錄,如漢朝甲令丙令之類也。但此事,若令一人掌之,則雜然汗漫,成就未易,六曹各以該典所宜載者,一一抄出,就議於大臣,刪繁取約之後,始可爲刊行之成書也。吏典則吏曹主之,戶典則戶曹主之,又使承旨之分半其房者,豫知而督成,則似或便好矣。上曰,乙卯年間,使權大運主管此事,而終不成矣。今則令諸司各擧其抄出所宜行者,就議於大臣,完定後刊行,可也。壽恒曰,養兵之弊,果如端夏所達,而國儲蕩竭,亦由於此也。此端夏之所嘗陳達於先朝,而亦嘗言及於儕輩者也。若不釐正其根本,則兒弱逃故,經費蕩減之弊,無以變通,令將兵臣及有司諸臣,惕念相議,以爲變通之地,似當矣。上曰,其所言奬富·社倉等說,亦似好矣。壽恒曰,厥言,亦好矣。上曰,頃日夜對,筵臣有藏富之言,予嘗軫念矣。今聞卿言,亦以富民爲根本,依爲之,可也。敏敍曰,聖上以星文示警,求助臣隣,臣敢以前所發端,而未盡究宣及所欲陳達,而未能者,始爲陳達。臣曾於講席,以立志之說,有所仰達。蓋天下之事,無一不本於人主之一心,而志者心之所之,故自古帝王,欲成治功者,莫不先立此志,其志大者,功業亦大,志小者,功業亦小,爲王爲伯,莫不由此。傅說之言曰,惟學遜志。此則以志循學,成就其德也。召公之誥曰,志以道寧。此則以志從道,涵養其本也。武王曰,天下曷敢有越厥志?此言人君此志旣立,則大小順從,莫敢違越也。成王曰,功業惟志。此言人君功業之隆,雖至於天地位萬物育,而皆由此志之先立也。孟子曰,志者,氣之帥也。志之所之,氣亦隨之,志剛則氣剛,志盛則氣盛,匹夫猶然,況人君位勢之崇高,威權之隆重,四方承風,群臣率職,威無所不憚,令無所不行。苟能先立此志,赫然發憤,有所作爲,則何爲而不成,何求而不得也?古昔致治之君,誰不欲比隆於聖王,然而治不古若者,只由此志之卑小也。如文帝之美質,當漢盛際,不能復古之治者,亦由於無甚高論之一語也,古人謂之自棄,豈不惜哉?今殿下聰明出類,英睿夙成,資質之美,無讓於漢文,而第以時勢言之,難易之勢,不可同日而語,何者?自古立國數百年,如人之八九十,未易復强,而我國家累經變亂,國勢衰弱,法度廢壞,流弊已極,此時挽回振作,以爲保邦永命之計者,殆難於創業。聖明若不大加警懼,堅定此志,以古昔大有之君爲法,淬勵奮發,利用大作,一洗前日委靡之習,姑息之政,則雖有政令之善,德音之美,終不救下灘之勢,同歸於亂亡矣。誠願聖上,先立聖志,必以遠者大者爲期,講學以補之,明理以發之,親近賢士,以資啓沃。斥遠諂侫,以防敗壞,毋爲俗論所拘牽,毋爲私慾所侵奪,朝晝之間,常使此志,不屈不撓,或在事先,或在事後,堅固樹立,振勵光大,以此出治,以此作事,以此求人,以此革弊,則聖賢王伯之業,惟志所向,豈有不可成之理也?古人曰,有志事竟成。苟有大志,則落落難合,非所患也。臣以革弊救民之說,略陳於講席矣。大小衆弊,雖不可一時盡祛,亦必就其重且大者,先爲變通,然後可以有爲。孟子曰,人君之寶有三,土地·人民·政事。近日國家,政令多門,權摠不一,乖舛已甚,而至於土地·人民,尤爲四裂五分,散入於諸宮家·諸衙門屯庄之中,此是方今莫大之痼弊也。自仁祖改紀之後,國勢單弱,南北有虞,增置軍府,重臣摠領,而國儲虛匱,不能借給。爲軍府者,各設屯田,收聚逋逃,廣占山峽,甚至恣行攘奪,惟務聚斂。到今五六十年之間,權力益重,用度益繁,爲弊滋甚,國中諸道,無不被害,而峽邑尤甚。土地不屬於地部,人民不領於郡邑,日增月加,蔓延無限,封殖流逋,剝割州縣。若此不已,終必至於邑無界守,民無土着,而國不爲國矣。盜賊嘯聚之患,近在目前,竊據阻命之變,亦必由此,伊川事,已見其端,豈不大可寒心哉?臣請凡以屯庄爲名,毋論公私大小,一切罷,革軍府之資,宜爲別樣料理。筵中說話書進者且臣曾以講官,以此意亦已發端矣。聖明雖有大爲之志,若不講究古訓,體行而有得,明達衆理,精擇而無疑,則亦志無所向,心無所養,所存或蔽於善惡之分,所發或眩於是非之分,終無以成就此志也。人主之學,雖與匹夫有間,然亦必有眞實心地,刻苦工夫然後,乃可以立其本。誦詠而貫之,思索而通之然後,乃可以達其用,此則無異法也。萬機之繁,雖不可專精誦讀,如匹夫之勤學,亦宜量立工課,無或間斷,必使工夫接續,義理沈灌然後,乃見實效,況經訓旨義,古今事變,必資討論思辨,而臣竊覵殿下開講之際,有聽受而無問難,恐非聖人虛心求益,不恥下問之意也。且史書雖不如經訓之切,而勸古今之治亂,以爲感發,辨事理之得失,有所融會,人君之學,最爲助益,而進講甚罕,一部史書,亦未易了。昔宣朝初年,欲講綱目,抄選儒臣五人,各賜綱目一件,先爲講習,以待顧問,聖祖之留意史書,如此其至矣,而未聞必講於在御之日也。綱目,閭巷好學之人,不過爲半年之工,而機務至衆,開講亦稀,每有難了之患,若非誠心篤好,如光武之我自樂此,太宗之夜分乃罷,則未易見功。昔魏主問於群臣曰,天下何物,益人神智?博士李先對曰,莫若書。於是廣求天下遺書,觀覽不倦,仇士良將退歸,其徒問宦官固寵之說,士良曰,人主絶勿令讀書,親近儒生。然則人君之欲益神智,固莫若書,而宦官之欲其君之愚暗,亦莫若不讀書,於此二者,利害曉然矣。臣願聖明,益加不息之工,不廢常講之節,臨講之時,亦必問難疑義,傍及時政,使講官得以隨問愚言,有所裨益,而不但爲應文備數之歸。至於史書,雖不能逐日開講,燕閑之暇,隨時繙閱,務窮旨趣,使本末通慣,鑑戒分明,儒臣入對之時,或賜日日有程,無或廢闕,期以歲月而可畢一書,則其爲裨益,豈淺尠哉?迺者君臣之入對者,多以公私之說爲言,此最爲治道第一要義。蓋公者天理,私者人慾,公則事皆光明正大,私則事皆幽暗邪僻。人君處億兆之上,四方之所觀瞻,群生之所仰賴,國內之民,皆我赤子,朝廷之事,皆我家事,如以大公至正之道,照臨於上,如天之無私覆,如地之無私載,如日月之無私照,然後群志畢通,萬民乃服。自古亂亡之君,滅天理循人慾,用心行事,無一不出於邪僻者,固不足道也。雖不至此,而操存不固,省察不明,克治不嚴,防捍不密,存諸心發諸外者,不知不覺,而流入於私邪者,滔滔皆是,此乃大可懼者也。先儒曰,凡意所便安處皆私也。率是以往,至於好惡取舍,喜怒賞罰之際,私自主張,不循正理,强拂公議,以便一己者,何莫非私也?蓋繫着愛好者,心術之私也,好勝逞快者,心措之私也。偏聽獨任者,用人之私也。任智行詐者,作事之私也,若人君本原之地,一有所蔽,恐懼愛惡,無所不僻,則私邪之逕,陰幽之窟,由此而大開,此衆惡之所窠,禍亂之所由出也。或以積漸而馴致,或以因循而不改,或闇弱而不自拔,或剛戾而不自剋,種種危亡之徵,皆在於此。又況今日乃聖上更張制治之一大機會也,臣願聖上,留意於此,早加省察,雖一念之萌,一事之微,必辨公私之別,公之屬也則培養之,勇決之,堅守之,私之屬也則遏絶之,剋去之,勿貳之,常使此心,光明洒落,無一毫之蔽,虛心平氣,惟理是聽,絶無偏頗反側,牽制回互之弊,以正大本,以出治道焉。且竊念,我國環海數千里,魚鹽之利最饒,此管仲所資以成伯功,吳王濞之所以不賦民,而能富者也。今也,權利不歸於國儲,諸衙門諸宮家,外至監營·兵水營·各邑及土豪之類,認爲國家之遺棄,各自分占,以爲干利。先王之制,山澤不以封,降及後世,亦皆設官主管,今日此弊,實振古所無也。今若收拾括聚,摠于一司,以大官領之,□漢之水衡,唐之鹽鐵使,宋之茶鹽使類,使之區劃條理,務盡方便,灌輸都會,聚于京師,然後使諸衙門,量其費用,資其供給,則必大勝於屯庄之利,而其在國體,亦制置得宜,積弊可祛,此所謂轉無用爲有用,除大害得大利者也。前後進言者,亦多言此弊,尙未釐革者,未得變通之宜故也。今若行此,則實爲善變,臣願廣詢廟堂,斷而行之,使百年害民蠹國之巨弊,一朝盡祛,而裕財足國之良制,自此始行,則豈不快哉,豈不便哉?當今急務,亦不爲小,如減省禁衛,變通良役等事,諸臣皆已陳達,臣不敢更贅,惟在聖明裁擇,追後所懷書進。上曰,如此等弊,從當料理變通矣。壽恒曰,自上勤勤詢訪,夜深不倦,甚盛甚盛,而但恐聖候,不瑕有傷乎?聖齊曰,夜已深矣,必待諸臣畢陳,則臣恐聖體,或有所傷也。上曰,夜雖向深,入侍諸臣,試皆言之。萬容曰,小臣才識空疎,大臣·諸臣所達之言,俱係切實,陳腐之言,不敢更煩,而今此俯詢之擧,實出於遇災求助之意。古人云,應天以實不以文。殿下凡於政令間,日用事爲之際,勿循虛文,專務誠實,以今日警動恐懼之心,終始如一,無少間斷,雖於燕閑之時,毋弛對越之誠,益盡修省之道,則其於聖德,豈無少補也哉?翼相曰,弭災之策,出治之本,大臣·諸臣,旣已陳達,別無贅陳之見,而自古人君,苟非至無道之主,則孰不遇災警懼,而亂亡相續者,有始無終,易致悤忽故也。自上常存警惕之心,戒愼恐懼,毋使少懈,先立其大本,振肅頹綱,責勵三公以下,大公賞罰,大明黜斥,群臣孰敢不盡心率職乎?堅定聖志,奮發振作,今日弭災之第一義也。益勳曰,大臣及諸臣所陳之言,擧皆切實,如臣管見,別無所贅,自上惟當惕念。諸臣之言以爲修省之道,則今日弭災之策,恐不外是,而第臣濫蒙洪造,屢典郡邑,且經閫任,白骨徵布,兒弱收布之所嘗目擊,其所怨呼,果如呂聖齊之所陳。且軍政之虛疎,亦由於民生之困悴,若不及變通,則將無善後之策。閔維重所謂京外變通云者,自是制治之急務,此不可不隨時裁損者也。萬重曰,藥房之臣,皆以夜深爲慮,此固出於愛君,而昔漢光武,夜分乃罷曰,我自樂此,不爲疲也。今聖上若以夜深爲憚,則是遇災恐懼之心,至於少緩矣。臣請從容陳達,以畢蒭蕘之說。臣聞患得患失,無所不至,淫亂之漸,其變爲簒。六七年來,搢紳間,貪饕無厭,淫亂成風,黨論已痼,未有如近日之甚者,此皆大亂之所由生也。今當政化維新,大小諸臣,固宜精白其心,毋或復蹈前轍,而大加警惕,不可以罪人伏法,便謂朝著淸明,無可憂者。惟天生民,有欲苟無以防禁之,則流入於邪逕,必然之理也。國家內外官餽遺之際,不甚嚴截,歲饌節扇,不自有司分給而許得,私相與受,其弊易至踰濫。且近者朝臣之請囑徵索於外方者,罔有紀極,而其於武弁尤甚,故武弁之自待其身甚輕,惟以善事權貴爲仕宦之捷徑,此弊其來蓋久,而至於六七年間而極矣。議者謂武弁之爲外任者,不如文官之簡約,此豈文武之性,有廉貪哉?其勢不得不然也。文官之踐踏武弁,殆同卒隷,而其於求請,則不顧廉恥,故又反見侮於武弁,朝廷坐此日卑,良可痛也。仁祖朝關節之禁極嚴,犯者至於流配,無小容貸。莫如申明此禁,以防請囑徵索之弊,而且聞祖宗朝舊例,歲饌節扇之來,必先自憲府閱視,略如署經之制云。今復此法,則踰濫之弊,亦可以少革矣。上曰,向者吳道一疏中,亦言古有此例矣。壽恒曰,道一以爲渠亦無所見,而只憑傳聞云矣。萬重曰,雖有千言,不如一事擧行矣。下詢大臣而處之,何如?上曰,大臣之意,如何?壽恒曰,關節我國之痼弊,而且有祖宗朝禁飭之典,遵而行之似好矣。至於歲饌節扇,自憲府閱視之規,非但古例之所無,若靡革去貪黷之風,則雖禁之,似無實效矣。鼎重曰,歲饌閱視之規,固似無益,而至於節扇,則自備局定數分付,似好矣。壽恒曰,節扇濫數之弊,近來尤甚云,自備局定數,亦似好矣。壽興曰,萬重所達,固爲矯弊之言,而節扇歲饌,雖爲閱視之規,至於不時私餽之類,無以防之。不過另加申飭之後,隨現重治,似好矣。上曰,關節之弊,各別申飭,節扇亦自備局,定數分付,可也。萬重曰,外任辭朝前,必先謁諸宰及承旨·三司之家,謂之下直,下直未畢,則雖自朝廷催促,而終不敢赴任,夫馬之留待,官事之曠廢,其弊不少。臣聞前輩之言,下直非古,自光海朝有之。雖曰面對其人,以審能否,而言貌取人,聖人之所不能,安有立談之際,便知其才有無乎?此不過妄自尊重,作爲氣勢,因以售其請囑徵索之私耳。且近年閫帥·守令之下直於諸家也,其家下人輩,豫作米布帖子,勅令着押,閫帥·守令,莫敢違拗云,此又光海時所無事也。臣愚以爲,外官赴任時,任事宰臣,有所指揮,則招之而分付可也,外官有所稟定,則請謁,亦可也。若乃知舊間歷見,非所當禁,而此外下直者,皆宜一切罷之也。壽恒曰,萬重之言,是也。赴任守令,拘於下直,曠日遲滯,非夫馬之留待有弊,有不爲下直者,則或拘囚其下人,或拘囚其奴子,有若法典之應行者,此甚無據,罷之,似好。上曰,守令下直,有害無益,罷之,可也。萬重曰,列邑之有妓生,蓋以待戍卒之無家者,非爲士大夫漁色而設也。然法典有守令潛奸之條,而監司·都事則未有明禁,故前輩於此,視之爲小德之出入,蓋亦其時此弊,未甚而然也。近日士夫間,淫風大熾,甚者至同人道於禽獸,關西人相傳之言,有不忍聽聞,古者桑間濮上之風,亦不至此。賊鑴竊一時儒者之名,宿於故宰寡妾之家,逆堅內有禽獸之行,殺妻滅口,紅袖之變,次玉之獄,竝發於一時,其禍所極,幾危社稷,自古淫亂之禍,未有烈於此者。桑濮之風,衛之所以滅於狄,此非細憂也。皇朝永樂間,著爲士夫宿娼之禁,犯者除名仕籍,今雖不能每人而禁之,如中朝之法,監司任一道風憲,守令黜陟,出於其手,律己不嚴,則無以禁下,故守令潛奸之科,只爲文具。今宜嚴立監司狎娼之禁,一依守令潛奸之科,都事·評事·御史·敬差官之類,亦如之則庶乎爲立禮防禁邪僻之一助也。壽恒曰,萬重之言,爲近來淫瀆之風而發也,戒飭之,似好矣。鼎重曰,近來淫瀆之風,果爲極矣。狎娼之禁,雖不可定爲恒式,姑爲禁止,似好矣。上曰,自朝家不必立法,而嚴飭外方,俾無復蹤前習之弊,如有沈湎酒色者,臺諫隨聞科劾,可也。萬重曰,國家倣前代,設官六曹,各爲屬司,司各有正·佐郞,正·佐郞各有所掌,而統之於堂上。今戶曹以下皆然,而吏曹則以三司庶務,一委執吏,所謂正佐郞,專任淸望通塞,大非祖宗朝立法之意也。蓋自朝論缺一行非無秉心公平之人,亦豈無疲然不職之輩,廁於其間,而大抵新進名流,氣銳論峻,激揚之效,不無所益,而□伐之弊,亦在其中,故世以銓郞爲黨論根本,非虛語也。仁祖大王深惡此弊,命罷銓薦,而其實未嘗罷也。新入銓曹者,例自玉堂擇差,故居是任者,一時不過兩三人,或至一人,而若有病故,則例出假官,自古官不必備者,惟師傅之職不然,則冗散官,銓曹號稱摠百司,其不爲冗散,則明矣。銓曹堂上之有闕,未聞以乏人爲言,而獨於郞僚,未有備員之時,玆豈非大舛乎?今宜一遵法制,竝出文選·稽勳·考功,三司佐郞,使之分察庶務,若有闕員,則得請開政,與兩司守令之例。如此則職事修擧,而免奸吏夤緣之弊,論議相參,而無事權偏重之患。且入侍諸臣,方以修明法典陳達,而此亦其中之一事也,下詢大臣而處之,何如?上曰,大臣之意,何如?壽恒曰,銓郞本非別樣人,而第專任通塞淸望,則亦不可苟然充數也。仁祖反正之初,先輩以人才,久在廢屈之餘,吏曹正佐郞,皆使備員,而厥後則亦無備員之時矣。鼎重曰,此言誠是,而亦有所難行者,卽今三司備擬之際,常患乏少,六郞廳雖不可備員,而正佐郞中,三員常令備員,似當矣。上曰,依右議政言,正佐郞三員,常爲備員,可也。壽興曰,六郞廳則似難備員,而曾在孝廟朝,爲銓郞者,不得呈告云矣。萬重曰,我國士大夫,最重古風,其遵守甚於法典,而所謂古風者,固多極無意義者,大律主於自便自尊,而侵虐下僚耳。雖以一事言之,四館之侵虐新及第,出於麗末累俗。先王朝明有禁令,而曾未幾何,亂雜依舊。頃日一武弁,以鄙悖之言,加之於新進,遂以此獲罪。以臣觀之,四館之所爲其相去,曾不能百步五十步之間耳,武弁之獲罪者,豈不稱冤乎?臣謂若不掃除此等陋習,則雖有良法,必不得一日行於今日矣。上曰,新來侵虐之風,使之禁斷,可也。垕曰,臣猥以庸陋之質,忝叨耳目之任,顧其職責之重,有非庶僚之比,見識寡陋,隨衆碌碌,含口默默,莫效薤露之補,恒爲尸素之愧。今者聖上遇災警惕,延訪群下,如臣渺劣,得隨諸臣之後,此正披露心腹,盡言無諱之日,而恐懼修省,應天弭災之道,革去弊政,軫恤民隱之實,大臣·諸臣,畢陳無隱,則微臣窾啓之聞,有何別樣謨謀,仰塞明旨之萬一乎?第念祈天永命之本,係於君德,而君德成就,責於經筵。竊聞近日勤於經筵,固知聖學日造高明之域,而帝王之學,異於韋布,若不體之身心,驗之事爲,則不免爲應文備數而已。誠願聖上,頻接儒臣,硏究經史,要以體認施措爲務,不徒講究言語文字之間,而又必殫盡誠禮,招延林下養德之士,使得出入經幄,討論典墳,則薰陶開曠之益,夫豈淺尠也?至於愛民之政,莫先於節儉,此固筵臣之所以陳達,而節儉之道,必自君上,以身先倡,然後奢侈之習,可以禁抑,財用之本,不至於匱竭,誠願聖上,躬行節儉,節省繁費,內而宮闈日用衣服·飮膳·器用·財賄之類,外而軍兵冗食·各色供應之需,一遵法制,悉從裁損,則旣困之邦本,可以少紓矣。方今積弊滋繁,難容縷數,而諸般身役·逃故·兒弱·隣族侵徵之患,爲今日痼弊之大者,此朝家之所以講究變通,思欲蠲減者,而若不節損經費,量入爲出,則雖有蕩減之令,必無實惠之及矣。古人云,不誠無物。又云誠發於中,災消於上。夫聖學也,民弊也,踐履講究之不以實心,則是猶不菑而求穫,豈有實效之著見,而災咎之消弭也?伏願聖上,加意於誠實底工夫,表裏如一,終始不懈。若講學則必以體行爲心,勿以燕閒而或肆,勿以私僞而間雜。恤民則必以實惠爲務,今日革一弊瘼,明日除一蠹害,則天怒可回,民生可保,而轉災爲祥,易危爲安,宗社無疆,實自此而始矣。是經曰,無似小臣,待罪言責,伏承遇災求言之敎,凡係消弭之方,所當悉心以對,而非但臣識見浮淺,不能仰副延訪之盛意。大臣進戒之說,諸臣敷奏之言,莫非補君德,恤民隱之責,區區所懷,惟願聖明,虛心聽納,恐懼修省之意,毋或終始間斷,而至於兒弱定役,白骨徵布,徭役蠲減等事,半行缺方講便宜之政,而末終奉行之能否,惟係於守令,若不得其人,則朝家雖有爲民革弊之擧,閽庸者見欺下吏,濫猾者違越事目,終使小民,不得蒙實惠。臣意則愼簡守令,實爲安民之本也,必須自上嚴飭銓曹,各別擇擬,俾無如前猥雜之弊,然後便民之政,方可行也。上曰,字牧之任,每令擇差矣,更爲申飭,可也。鼎重曰,是經之言,是也。臣在鄕見之,安民之道,誠莫如守令之得其人矣。壽恒曰,守令固不可不擇,而凡於初入仕之時,亦當愼簡也。上曰,唯。初入仕之類,陞六遷轉,自至於爲守令,極擇於初入仕時,可也。壽恒曰,諸臣所達,雖無新奇之說,皆是切實之言,自上一番聽過而已,則似無裨益,其令諸臣,退記筵中所達,如有餘懷,竝爲書進,以爲常常留覽之地,似當。鼎重曰,二品以上,如有病故,未及入侍者,亦令書進所懷,何如?上曰,依爲之。上曰,宋判府事,纔已敍用,而今在懷德否?壽恒曰,舊在懷德,而淸州地,且有別庄,今不知在於何處耳。鼎重曰,時在懷德云矣。上曰,尙不得一番接面,遣史官傳諭,仍與偕來,以爲登對之地,可也。壽恒曰,臣在外聞宋時烈敍用之命,不勝感頌之至。若使宋時烈聞之,則豈不感泣聖眷,而祗赴召命也?且如朴世采,尹拯,李翔等林下諸人處,亦自政院下諭,宜當。上曰,依爲之。上曰,遇災歲抄,雖是末節,而旣有前例,則亦不可不爲也。分付吏曹,使之別歲抄,可也。上曰,近來禁府,久不開坐,滯囚可慮,如尹昌亨等,罪重似難輕釋,而其餘罪囚,竝令開坐疏決,可也。趾善曰,刑曹亦多滯囚,一體疏決,似當矣。上曰,分付該曹,亦令疏決,可也。壽恒曰,今番副勅,初不受入把馬匹,而爲上勅者所執取,始乃悔之,必欲擇取好品,至今點退而不取云。曾前勅使雖或點退馬匹,而未有如此之甚者。上曰,副勅之意,蓋欲於西路驛馬中擇取矣。壽興曰,副勅使使家丁輩,調習馬匹,而仍令擇執,故或有行路無事之時,而今則渠自看擇,故不無中間用賂之路云矣。
是經曰,請亟罷趙絅廟庭配享。上曰,勿煩。請權大運仍其配所圍籬安置。上曰,大臣各陳所見,可也。壽恒曰,閔熙·權大運,同出於逆招,而閔熙則最爲緊出,權大運則只云與聞體府復設之議,不至緊出,而臣得見政院日記,則上年五月入侍,請宋時烈按律之時,至以宮城扈衛之說,恐動天聽,比鑴之密疏,尤爲凶慘。此實群情之所憤惋,圍籬之論,不爲過矣。上曰,閔熙·福善在之說,初出於逆招,以此拿問,而逆堅旣死,無可證據,故置之矣,再出於元老之招,不得不以圍籬加罪。大運則其時力請按律,終始不從,故大運乃以若不從此請,則無寧扈衛宮城之爲言矣。壽興曰,宮城扈衛之說,閔熙之所不爲,而大運獨爲之,其言之凶慘,極矣,似不當流竄而止也。鼎重曰,毋論所論之是非,主張告廟之論者,或諉之於所見之誤入也。欲加之罪,豈無他辭,而必以宮城扈衛之說,驚動天聽,以爲脅持之計,其意豈但在於宋時烈而已哉?其心之陰慘,有不可測,臺啓圍籬之請,未爲過也。上曰,依啓。請姜萬鐵依律處斷。上曰,勿煩。請柳命賢·柳栽·李夏鎭等竝極邊遠竄,李馥·李袤·柳命天·姜碩賓·吳始復·兪夏益等竝遠竄,李宇鼎削去仕版。上曰,此則何以處之耶?壽恒曰,臣前已略陳矣。兩司論啓之人,其數似多,自上持難,必以此也。但臺官之意,亦非以此等人,必有與知逆謀,而常時與兇逆之徒,締結親密,則到今巨魁已伏法之後,黨惡之之罪,在所難免,分輕重科罪之擧,有不可已矣。其中柳栽,累出於諸賊之招,且與逆堅最爲親密云,而乃其父兄之罪也,如栽者何足以深罪乎?金錫胄前日所達之言,是也。壽興曰,臣久在鄕村,不聞京耗,諸人之事,雖有所略聞梗槪,而至於罪狀之輕重,則何得以知之?其時在朝之人,似可詳知矣。鼎重曰,臣亦不知各人情跡輕重之分,而但其罪名之表著者,則似當從輕重而處之。如李夏鎭之撰改敎文,與權瑎無異,李袤之庶孽通淸,專爲逆堅而發,則此人等,似不可減等矣。錫胄曰,柳栽·吳始復等事,臣於前日筵中,略有所陳矣。厥後因此事,致有命招諸臣之擧,臣亦參於入侍之中。今以諫院所啓被論諸人,將有分等定罪之擧,臣又有前日未盡陳達者,請更陳之,以爲自上採擇分別之地矣。今日在兩司之人,皆非向時從仕者,故於論啓罪人,罪名多有不得其實狀,今此定罪之時,若直以臺啓措語,爲其罪案,則亦必有中心不服者矣。臺啓中所謂柳命賢,親密逆柟,狎娼贈詩云者,乃是癸丑以前事也。其時出補殷山,蓋亦因此,厥後渠亦慙悔於楨·柟紅袖之變,久執按律之論,又於朴潤兇疏之時,命賢在玉堂,已與其兄命天,上箚請鞫。其時李煥則旣參一會,檢見挺昌之書,不爲聯名矣。命賢與逆柟有隙,而至於積家,則爲其姪孫女壻,親密果無異於子孫矣。李瑞雨則本挺昌之私客,從遊款密,與台瑞·李熙采·安命老輩無異,又與楨·柟詩酒相歡,卽駱洞酬唱錄中一人也。但常爲積所不悅,鑴特薦瑞雨可合玉堂之時,積以大北子孫,不可遽通淸路爲言,則其非積之卵育者,可謂明甚,而臺啓措語如此,渠必不服矣。李馥卽乙卯告廟首發之臺官,而親於積,不親於鑴。鑴嘗爲馥所駁,有請推之事,故鑴含憤不已,馥爲東萊之後,欲得馥罪而陷之,常有招致金謹行等,鉤問過失,此事積與鑴同爲入對之日,至發於榻前,自上亦必下燭矣。馥爲人譎詭,在鄕多有不美之事。且其罪犯如此,則固當有處分,而臺啓中,泛稱與鑴·積相親,亦甚爽實矣。李夏鎭則今之言者,或以爲當敎文撰改之時,雖爲提學,而至於下語作句,全是權瑎·挺昌所爲云,而至於乙卯掌試,首開討逆之罪,國言藉藉。姜碩賓則久爲體府從事,專管錢穀,多有脅勒,作弊於外方之事,俱不無其罪矣。摠而言之,李袤最重,李夏鎭·姜碩賓次之,柳命賢·吳始復,兪夏益等,又爲其次,李瑞雨·李馥則本非名士,不宜施以竄黜之罪,直爲遠地定配,似合事宜矣。副提學金萬重曰,李袤罪狀,臺啓中黜之矣。其奸邪憸侫之態,誠古人之所謂不與同中國者也。柳命天則易置大將之時,至勸賊積,使之請對云,其爲積之腹心可知也。當與李袤同罪,而如柳栽者,固不足深責也。以十人之罪,若以當時論之,則施以流竄,不爲過重,而今此論罪,出於討逆之後,不可不十分詳愼而處之。李袤·柳命天之外則從大臣·重臣之言,分輕重酌處,似當矣。上曰,李袤·李夏鎭·柳命天遠竄,姜碩賓中道付處,李馥·李瑞雨,邊遠定配,兪夏益·吳始復·柳命賢·柳裁門黜,李宇鼎依啓。又啓曰,請寢罪人吳始壽賜死之命,嚴鞫得情,以正邦刑。上曰,已諭於昨日筵中,勿煩。
又啓曰,新除授獻納李后定,時在京畿果川地,請斯速乘馹上來事下諭。上曰,依啓。又啓曰,引嫌而退。徑先賜死,有違常法,不爲爭執,殊欠臺體,請大司諫南二星遞差。上曰,依啓。垕進伏未及啓,上曰,如權大運等事已處者,勿爲煩達。垕曰,請亟罷趙絅廟庭配享。上曰,不允。鼎重曰,此論上下亦久相持,事甚未安矣。配享追黜,事體雖重,而仍置趙絅,則尤爲未安矣。壽恒曰,旣配還黜,古亦有之,似不當爲其重難,而苟且仍存也。壽興曰,旣有追配之擧,則至於追黜,何獨持難乎?苟且仍存,事甚未安矣。上曰,廟庭黜陟,事體至重,而頃者追配之擧,蓋以先王廟庭,無大臣從享者故也。至於追黜,則似甚重難矣。垕曰,請姜萬鐵依律處斷。上曰,勿煩。又啓曰,請申宗華還收徒配之命,嚴鞫得情。上曰,勿煩。又啓曰,請告廟及按律首發臺官,竝摘發遠竄。上曰,權瑎·李夏鎭之類,旣已摘發論罪矣,不允。又啓曰,請亟寢別單中五人追錄正勳之命。上曰,毋庸瀆擾。又啓曰,請亟寢罪人吳始壽賜死之命,竝與援引諸譯,而一體鞫問,期於得情。上曰,不允。趾善曰,下番翰林申曅,累度牌招,終不入來,致令史局重地,未免久曠,極爲可駭,申曅從重推考,何如?壽恒曰,誤薦之人,不敢更有所議薦,乃是史局現例也。旣難復當新薦,則不得行公,其勢固然,誤薦之罪,應被罷職之罰。李玄紀·申曅竝爲罷職,以曾經史局之人,別兼春秋,使之議薦,似當矣。上曰,李玄紀·申曅竝罷職,依去夏沈壽亮·趙持謙例,使之議薦,可也。壽恒曰,筵中何等嚴敬之地,而入侍諸臣中,有私相說話者,承旨不爲檢飭,殊涉未安,請當該承旨推考。上曰,依啓。垕啓曰,大司憲引嫌而退。嫌不聯名,已有近例,請大司憲李翊相出仕。上曰,依啓。遂罷出,時夜三更二點也。燼餘
上在慶德宮。停常參·經筵。
夜四更末,所見之星,在於太微垣端門外翼宿十四度,去北極八十四度,形色比昨無異,而有偏指之尾,長可三四尺,似是彗星。
下直,茂長縣監李尙翼。
朴泰尙啓曰,明日常參·經筵取稟。傳曰,只晝講。
有政。吏批,行判書李尙眞呈辭受由,參議李選病,參判李敏敍,都承旨吳斗寅進。
以申晸爲大司諫,申翼相爲左尹,孫志爲典籍,安汝器爲典籍,柳松齊爲軍資正,李集爲刑曹正郞,鄭來祥單付承文著作,朴世華單付校書著作。夏城副正樟,夏山副正梓,夏川副正椅,已上在喪終制。以金南斗爲淸溪君,寧社功臣金得聲嫡長子,承襲封君。以金益勳爲左尹,申翼相爲右尹。
兵批,兼判書金錫胄,右副承旨任相元進。以李之翼爲知中樞府事,南龍翼爲副摠管,柳湋爲訓鍊主簿,金壽興付判中樞府事,宋時烈付領中樞府事,李泰禎爲部將,韓翊周爲文兼宣傳官,洪湛爲忠壯衛將,李之翼·兪應井付副護軍。
吏批啓曰,前判中樞府事宋時烈,旣已敍用,今當置處,而本曹無相當之職,依例送西之意,敢啓。傳曰,依啓。
兵批啓曰,前判中樞府事宋時烈送西事,啓下矣。當爲中樞置處,而領中樞,大臣今方見帶,從座目降付後,領中樞下批之意,敢啓。傳曰,知道。
政院啓曰,昨仍星變,特召三公·諸宰臣,詢訪消弭之道,兢業之誠,溢於辭表,諸臣所陳對者,固足以增裨聖德,仰答天譴,而臣等待罪喉舌之地,亦有悃幅之懷,玆敢仰瀆於惕若之衷。凡自古人君,遇災之初,非不欲恐懼,非不欲修省也,但懼此心難持,怠念易起,其見於施措者,未收實效,率歸虛文。伏願聖明,毋弛此心,一言一動,常戒上帝之監臨,□毋屋漏之或欺,毋宴安之暫倦,數開經筵,引接臣僚,周咨治道,日勤聽斷,以答上天仁愛之心,不勝幸甚。答曰,今此星文之示警,實由於寡昧之否德,弗協于天心而然也。夙夜警懼之懷,曷勝云喩?卿等憂愛誡誨之言,誠甚切實,可不惕念焉?
傳于吳斗寅曰,應敎朴世堂,恬退淸苦之節,近所罕有,予嘗嘉奬,每欲招致於朝廷者也。不可以循例下諭,挽回其心,宜勿固辭,從速上來事,自本院別爲下諭。
安縝啓曰,假注書沈思泓,時無職名,冠帶常仕,何如?傳曰,允。
以備忘記,傳于朴泰尙曰,噫,災異之作,何代無之,而未有甚於今日者也。予以否德,叨承丕基,政令施措之間,必有不協于天心者,故仁愛之天,降此災沴,警予小子也。古人云,人事失於下,天變應於上。靜思厥咎,乾文之示警,專在於寡躬,夙宵警惕,恫若在己,罔知所以爲喩也。遇災求言,恢張言路,是亦弭災之一助也。承旨代予草敎,廣求直言,以補不逮。咨爾大小群工,亦盡乃職,克祛己私,共濟時艱,少答天譴。
鄭載禧以義禁府言啓曰,以全羅左道災傷敬差官狀啓刑曹粘目,前雲峯縣監鄭堥,移本府處置事,允下矣。鄭堥方待命於本府,卽爲拿囚之意,敢啓。傳曰,知道。
吳斗寅以吏曹言啓曰,別歲抄爲之事,命下矣。永不敍用·準期不敍·災傷罷黜·褒貶居中居下,竝書入乎?敢啓。答曰,竝書入。
假注書沈思泓出使,代以李頤命爲假注書。
朴泰尙啓曰,卽伏見備忘記,警畏天災之意,溢於辭表,謙虛求助之誠,足以感人。以臣等蕪拙之辭,其何能有所潤色,仰稱聖旨也?以此備忘,播告中外,實合事宜,敢啓。傳曰,文辭短拙,未能通暢,代草,宜矣。
以備忘記,傳于鄭載禧曰,朝者晝講命下之後,日將向暮,而進講書冊,終無啓請之擧,故自差備招致本館下吏,始乃出給,其怠慢之習,殊甚未妥。當該承旨,難免不能檢飭之失,推考,本院下吏,令攸司推治。
鄭載禧以兵曹言啓曰,今番前後上言一百六十八張內,一百四十張,限內現身,以爲回啓,其於二十八張,終不現身,不得回啓之意,敢啓。傳曰,知道。
任相元啓曰,新拜領中樞府事宋時烈,時在公淸道懷德地,上來事,依例遣史官傳諭,上來給馬事,兩道監司處,亦爲下諭,何如?傳曰,依啓。
鄭載禧以刑曹言啓曰,今十月初二日,領右相·原任·六卿·二品以上·三司入侍時,禁府·刑曹罪囚趁卽疏決事,命下矣。時囚罪人八十三名內,本曹所管啓覆罪人四名,承傳罪人三名,私鑄錢文罪人四名,殺獄罪人九名,咀呪罪人二名,來關罪人十四名,詞訟罪人五名,印信僞造罪人一名,柔遠鎭罪人一名,而其中來關罪人三名,詞訟罪人二名,爲先放送,承傳罪人一名,則決罪放送,其餘罪人,則罪犯至重,不可疏釋,各司所管罪人四十名,則招致各其該吏,分付傳敎辭意,使之趁速決放之意,敢啓。傳曰,知道。
掌令李弘迪啓曰,大司憲李翊相,旣已引避退待,則臣於再昨請對入侍時,固爲處置,而暮夜倉卒,頓然忘却,昏謬之失,在所難免,而家間童僕,猝患拘忌之疾,出送經宿,今始來避,所失尤大。請命遞斥臣職。答曰,勿辭,退待物論。
大司憲李翊相啓曰,臣以本府前啓中應避之嫌,引避退待,處置請出,召牌繼降,不得不趨詣,而顧臣情跡,誠難晏然,不避煩猥,更事瀆擾,臣誠惶悚。日者臣忝叨同義禁時,亦嘗隨大臣之後,入侍榻前,以罪人吳始壽,因其已著之罪酌處爲當之意,有所陳達矣。今者兩司之官,方有嚴鞫之請,臣之不職之失,至此著矣。當此議論方張之日,如臣疲劣,不可一刻仍冒。請遞斥臣職。答曰,勿辭,退待物論。
掌令安垕啓曰,請加三思,亟黜趙絅於廟庭,以嚴祀典。請發配罪人姜萬鐵依律處斷。請罪人申宗華還收徒配之命,嚴鞫得情,以重獄體。請告廟及按律首發論臺官,竝摘發遠竄。請亟寢別單中五人追錄正勳之命。罪人吳始壽以不忍聞不忍言之說,白地做出,以實逆柟之言,則此實先朝之罪人也。神人之憤,爲如何哉,而不爲鞫問,究得實狀,直斷以賜死之律,揆以王法,恐不當如是也。始壽雖誣飾納供,不爲吐實,而當其儐接之日,隨行諸譯之中,聽其指嗾,與之相應者,必不止於一二人矣。若詳加究覈,一體鞫問,則符同做出之狀,自當畢露。如是而後,輿情可以快,王法可以正,而神人之憤,亦可以洩矣。請亟寢罪人吳始壽賜死之命,竝與援引諸譯,一體鞫問,期於得情。李弘迪·李翊相,引嫌而退。倉卒請對,事異常例,未及處置,有何所失?前席獻讞,旣失正法,臺啓方張,勢難仍在,請掌令李弘迪出仕,大司憲李翊相遞差。答曰,不允。處置事,依啓。
執義崔後尙啓曰,伏見兩司請對之啓,則以吳始壽之賜死,爲有乖於按獄之體,臣於是,不勝瞿然之至。日者登對也,臣亦從諸臣之後,略有所陳達於俯詢之時,卽今兩司之論,實出於據法爭執,則臣之初不請刑之失,固已著矣,而重患寒病,疝痛猝發,詣臺引避,亦不能自力。嚴召之命,適降此際,欲起還仆,竟未秪赴,竢病少歇,今始來避,所失尤大,何敢一刻晏然?請命遞斥臣職。答曰,勿辭,退待物論。
司諫權是經,正言成虎徵啓曰,請加三思,令禮官亟黜趙絅先王廟庭之享,以嚴祀典。請發配罪人姜萬鐵,依律處斷。臣强之說,孝禮旣無所言,諸譯又無所傳,則始壽之中間做出,誣辱先朝之罪,實是神人之所共憤,王法之所不容,而始壽飾辭自明,終不承款,則嚴加鞫問,獄體當然。未及輸情之前,直爲賜死,大有乖於按獄之常法,請亟寢罪人吳始壽賜死之命,嚴鞫得情,以正邦刑。頃日政,有醫官李東馨金浦郡守除授之命,臣等竊恐爲聖明之過擧也。醫官守令之除,旣非淸朝之美事,而況且東馨,曾爲高陽郡守時,大小政令,皆委下吏之手,民受其害,闔境嗷嗷,不治之狀,尙今傳說。如此之人,豈可復授牧民之任乎?設使東馨有奔走之勞,乃其職分內事,崇其秩厚其祿,亦已足矣。畿輔殘敗之邑,決不可付諸其手,重貽民生之怨苦。請金浦郡守李東馨遞差。答曰,不允。末端事,醫官除守令,已有舊例,至於李東馨,自在春宮,大小疾病,皆有奔走議藥之勞,亦有前後承傳,今玆特除,有何所傷乎?勿煩。
朴泰尙啓曰,校理李師命·林泳,副修撰朴泰遜,來詣請對矣。傳曰,引見。
鄭載禧啓曰,臺諫出仕事命下,而闕門已閉,明日待開門,牌招之意,敢啓。傳曰,知道。
領議政金壽恒箚曰,伏以,臣之父母墳墓,在京畿楊州地,臣去國六年,久闕省掃。自臣蒙恩入都,適値討逆方急,朝家多故,不暇以私懇仰溷,趦趄至今,今忽已踰半歲矣。瞻望松楸,不崇朝可至,而尙不得一上丘壟,霜露旣降,豺獺亦祭,日夕怵惕,寢夢未寧,區區情事,豈勝陳暴?如蒙聖慈,俯垂矜察,特丐數日之暇,俾臣小伸微悃,則天恩實爲罔極。朝臣掃墓,自有公格,而目今鞫獄雖訖,而星文示警,方當宵旰憂虞之日,不敢隨例請由,冒昧煩籲,臣無任兢惶切迫之地。取進止。答曰,省箚具悉卿懇。卿其安心往省焉。仍傳曰,遣史官傳諭,給由馬,澆奠床備給。燼餘
午時,玉堂請對,上御興政堂。引見玉堂時,校理李師命·林泳,副校理朴泰遜,承旨朴泰尙,假注書沈思泓,記注官鄭尙龍,記事官金益九入侍。師命曰,昨以星變,大臣有所陳達,臣等亦欲以章奏,仰達所懷而不如面陳之爲愈,故玆敢請對矣。上曰,修省之道,如何?李師命曰,彗星前古亦多有之,亦各有分野,臣未知今日之災,果應某分野也,目今朝廷,無大奸巨慝,可以召災,而第立國三百年,典章廢弛,百隷怠官,若無大段變通,何以弭災?政之得失,民之疾苦,宜先講究,而視民如撫赤子,必得其歡心,且先立紀綱,必使之整頓,此外無他術焉。但百執事,無可與爲國之人,自上收用廢人,大振乾綱,夙宵惕慮,以立紀綱,則可矣。上曰,百隷怠官,已成痼疾,諸臣亦多言,宜立紀綱,故予方自勵矣。師命曰,上敎如此,此實生民之福,而亦擺脫私之一字,然後可以得振矣。我祖宗立規模,只在經國大典一部,大典申明行之,則可得振擧,而至於節目,不可無損益。然其間三事,兵食政最重,猶古人所謂智仁勇,捨此無以爲國矣。麗季各有家兵,或一二萬,或三四萬,國初歸內需司,更作五衛之制,有內五衛·外五衛,及諸道定籍,世宗朝軍額,五十六萬人,年年西北所送防民,皆不下二萬。都摠府收山海之稅,以助餉軍與食,皆有裕矣。昇平二百年,兵制廢弛,壬辰召兵,無一人至者,正兵亦收布雇立,故申砬所率,只八千人,而亦不經訓鍊,砬奏請益兵,而無兵可添,至今思之,可謂於悒。亂後諸臣,不善變通,變五衛爲束伍·訓局,訓局則坐費廩祿,有徒長驕惰之習,束伍則各有身役,致不得專精之嘆。名雖十八萬,而終爲無用之物,自上不知兵之無實至於此,臣亦未知將何以衛國也。我國州郡倉粟,皆有糶糴之法,蓋糶糴,自三代以後始有之,猶王安石靑苗田之意也。各邑倉儲,歲久積累,平時一小縣,至有米四萬餘石者,近年屢經凶歉,賑救之餘,州縣還上,無不蕩竭,始有露根之憂矣。祖宗朝田分六等,年分九等,逐年所收,上上等,米至二十二斗,而今則只徵六斗米,乃下之下也,民不加富,而國用益困矣。在昔先正臣李珥,必欲改貢案,蓋貢案創,法祖宗儉約,各以厥土所産爲貢,而酌定其數,至燕山時,增益其案,中廟改玉,貢案仍而不減,積漸生弊。宣廟初年,貢案之議,累發而不能變,弊日益滋。報恩縣貢藍種一升,而用十二端木綿布,然後始得納焉。內浦貢物,比他道尤爲倍蓰,民不能堪,故相臣李元翼,始立大同之法,猶不損貢案,積弊因循,至于今日。三南大同雖設,而亦不能救其耗蠹,內外倉積俱罄,兵食之匱,莫今日若也。夫政者,以率其怠倦,而今百隷怠官,職務曠廢,至於刑曹·掌隷院,乃詞訟重地,而坐衙恒少,朝家爲之定其日數,而猶患事多滯留,無復振肅之望。兵食政皆如此,若不幸而有他虞,則如歲久大厦,多傷朽處,一處有圮,則拉然俱頹,而不能支矣。必將當此時,先立規模,以爲整頓頹圮之地,若牽補架漏,淹過此時,則後必無措手之處矣。今幸聖上有欲爲之志,朝皆聚精會神,若熟講弊源,軍畀兵曹,汰弱取精,以去冗食之源,食付戶曹,速改貢案,先除浮費之本,而必先崇儉節用,然後可以食其效。夏禹菲飮食,漢文衣弋綈。自上所進水刺·衣服,亦恒存菲薄之念,且孜孜講究三事,無少怠惰,則庶幾至於績矣。上曰,兵食政三事,誠爲切實,筵臣之言,予當惕念焉。林泳曰,必人事失於下,而致此星變。凡爲修省,不一其道,召還耆德之士,招延林下之賢,從容講論,則亦可得其要矣。今李師命所陳,已得其大綱領。而夫爲政在於心,今上朝晝燕閑之暇,乙丙無眠之時,能無怠惰之念乎?自古有災則警惕,無災則燕晏,若恒存敬畏之念,少無幽獨之肆,政可斯擧,災可以弭矣。人君以至誠爲國,去私恢公,久而不息,眞積力久,則國勢自然鞏固。太戊修德,殷道復興,今亦加大端警惕,則國家亦因此,而得其安且固矣。李師命兵食政,源委本末頗詳,宜與大臣,講究修擧之策,而其本則在於上之勤學,學間漸進,則政事修擧,必先務學問,而政事從之矣。李師命曰,林泳所達,誠得根本。許衡有言,心猶板子,板正則所印之冊無不正。自上內修,臣等雖不得知之,外而政令之間,亦可以知之。數延臣隣,咨訪治道,此亦聖學上工夫也。古之人君,問天下何物益人心智,其臣以勤學爲對。蓋非學則無以進德也。國家之治不治,係人君之學不學,自堯·湯以下,無一人以學問爲務,故治常少而亂常多矣。今上聰明邁古,加以無酒色之擾其心者,春秋亦鼎盛,此正修學進德之時,臣等所以惓惓也。林泳曰,臣等之請勤學者,非但爲消弭而已。學問者,增益其所不能也,學之爲言,斅也。孜孜講究,日新又新,乃可以進德。若開經筵,循例進講,猶賢乎已,無襯切進益之功,非所謂勤學也。若勤學則雖凡民,可以進於賢聖,況聰明睿智之姿,加以不息之功乎?頃日進講之時,臣及經筵官,皆勸縕繹間,亦頻接儒臣,則自上嘉納,而厥後久不引接,臣恐聖心,或有間斷也。上曰,予其時,氣頗不平,不得延接,非無故不爲也。李師命曰,三代之君臣,猶家人父子,情義相通,漢唐以後,深居禁中,罕接臣隣,治績無可觀者。今若勿拘常規,頻賜接見,使君臣之間,如夫婦父子,則情義無不通,賢否亦可別矣。朴泰遜曰,獄事纔畢,又有星變,臣僚孰不警動天災?必由於人事一念之敬怠,與天相通。若恒存寅畏,則天可以格,減膳撤樂,非應天之實也。辛亥有此變,又出於今日,不知緣某事有此災,而纔經大獄,又遭警告,正宜修省,以祈悅豫。數接儒臣,且致山野之人,匡救過失,咨訪治道,則災可得以弭,危可轉爲安矣。且以用人一事言之,各有色目,互爲排擯,不分賢否,惟問同異。前者權奸當國,欺蔽天聰,濁亂朝政,專擢附麗,無少顧忌,馴致大禍,得有今日,此特幸耳。今宜改過不吝,召還望德,旁搜幽隱,頻加引接,詳察賢否,以加爵祿,則求助廣益之道,莫過於此矣。大獄之後,連累亦多,微罪細過,宜竝蕩滌,苟有才者,循便調用,則其於爲政,不爲無補矣。上曰,臨政每患乏人,循便之言,當今第一論議也。朴泰尙曰,臣與同僚,略暴所懷,而言無愷切,玉堂所陳,誠得根本,殿下所宜惕勵者也。小臣所達一念敬怠,係天心向背者亦此意,而學問工夫,亦在亦在疊敬怠之分,若恒存今日警懼之心,則厥德修罔覺矣。朴泰遜曰,邦國亦猶人身,百病交侵,元氣易敗,則宜先治其大者,漸次補養,不可猝然下手,致促傷之患也。李師命曰,朴泰遜所達,深有見識,輕擧妄作,必受其殃。當此時,不可容易下手,一日二日,勤勵不怠,至于十餘年之久,則自底於成績。須與大臣商議緩急,知所先後,可以無後災矣。林泳曰,凡事有當緩當急,不可率爾施措,法制興作,自有條理,至於蠲民役,改貢案,節用惠民,飭勵百官,皆今日急務,而大臣·六卿·監司·守令,不過修擧而已。此則不可徐徐也。自古遇災求言,以求民瘼,非文具也,有益於國,則用其言行其事,無可用者,置之而已,至於有拂於上心,觸於權貴者,非但不之罪,亦優容之,則言路必自廣矣。李師命曰,寬民力,節國用,滌瑕垢,廣忠益,所當先者,而設有干犯逆類,今則所當置之,以鎭危懼,雖有微罪,若有才則收用,似或一道,而此人臣所不敢者,不勝惶恐。上曰,昨旣引見諸臣,詢以弭災之道,今又接見,使之悉陳所懷,亦何傷乎?朴泰遜曰,求言非但爲朝臣而發,草野必多切直之言矣。李師命曰,癸亥初,仁廟擇御史八人,通行三南,廉問守令。今者權奸用事之餘,郡邑貪贓,猶未盡祛,臣以爲宜遣御史。上曰,文武交差,頗戢貪夫,廉問果得實狀否?李師命曰,廉問愈於監司殿最矣。朴泰尙曰,臣再承廉問之命,柚栍有礙矣。李師命曰,依仁祖朝例,三南列邑,遍加廉察似宜矣。朴泰遜曰,各道都事,例巡列郡,必極擇都事,以爲彈壓之地可矣。朴泰尙曰,朴泰遜之言雖是,而亦不可行。乏人方甚,三司擬望亦難,安得擇差都事乎?時俗取人,專尙容貌及言辭之伶俐者,不取淳實之人,乏人亦由於此矣。李師命曰,我國捨庶孽及凡民,又棄鄕曲之人,故卑賤者,抱才莫展,而乏人之嘆,勢固然也。朴泰遜曰,此當今大弊,而莫之可矯矣。朴泰尙曰,都事專掌科擧及田政,其任亦不輕矣。上曰,用人之路狹,故不能擇差矣。朴泰遜曰,久任監司爲當。朴信圭頗善於其任,臣廉問嶺南時,人多稱譽矣。李師命曰,守令亦宜久任,可責實效矣。朴泰遜曰,外實重於內,而守令多不擇人矣。李師命曰,擇守令之道,在於擇初入仕之人耳。朴泰遜曰,外方亦多人才,御史廉問時,亦令訪求,宜矣。上曰,筵臣之言,是矣。而上年李漢明之廉問時,事甚疎略,只以若干文字投進,何能訪及人才乎?李師命曰,李漢明病故,不能勝任,若擇人而申飭以遣,則何患每如此乎?林泳曰,人臣受命,何敢不盡心?第李漢明之事,不可不懲也。李師命曰,金萬重請罷守令遍辭朝臣之規,而此亦不可專廢也。上曰,此乃光海朝所創之規云。朴泰遜曰,臺諫不可不見也。李師命曰,三公及臺諫,不可以不往辭也。林泳曰,然則擧行條件,改付標,如何?上曰,昨者已令更議爲之矣。林泳曰,求言一款,亦當出於擧行中矣。李師命曰,殿下擧李漢明之事,無乃以廉問爲無益耶?上曰,予擧李漢命之事,非以廉問爲無益,欲以警他人也。李師命曰,此非消災之策,而近來士大夫之事,有寒心者,故敢達矣。頃者趙嘉錫,請刷還官妓贖來之類,言雖輕發,誤觸大臣,此不可不防也。爲守令者,旣犯潛奸邑婢之禁,又贖而載來,事極無據。非但西北·三南,亦一體防禁,十五年以前贖來者,竝令還送,可矣。朴泰遜曰,十五年似遠,以十年爲限,而奉使人房妓,似難防矣。上曰,嚴禁贖來,可也。朴泰尙曰,若不施罪,無以懲之矣。上曰,自今嚴立禁令,若有率來者,罪之,可也。李師命曰,兵食救弊之政,今當商確。御營軍保二萬,訓局別隊一萬,其餘各色軍兵及訓局各衙門軍官,若量其不急者汰之,則可省去冗食萬人矣。朴泰遜曰,兵問兵判,食問戶判而處之,可也。李師命曰,曾與兵戶判,言及此事矣。上曰,昨日引見時,李端夏亦以去冗兵爲言矣。李師命曰,社倉非國家所勸,而亦不可無。至於富民,乃貧民資活之道,不可無者,而郡邑多有侵徵之事,此甚非矣。上曰,富民之事,李端夏亦言之矣。林泳曰,兵務精不務多,而金城湯池,非粟不守,雖有粟,非人不守。先求足食之道,而必以固結人心爲本,可矣。朴泰遜曰,人君一心,爲萬化之源,若恒存敬謹之心,則何事不可做乎?林泳曰,終始不怠,爲此心之根本,而學問爲政事之根本,說話雖多,一以貫之也。李師命曰,自上先定立志,政以養民爲本,學以立志爲本,則消弭之道,有不足更論也。酉時罷出。燼餘
上在慶德宮。停常參·經筵,只晝講。
辰時,有霧氣。夜五更,彗星移見於太微垣端門外東邊,形色及尾長,比昨無異。
朴泰尙啓曰,明日常參·經筵取稟。傳曰,只晝講。
吳斗寅啓曰,吏曹郞官來言,臺諫有闕,政事,取稟。傳曰,明日爲之。
本院啓曰,昨者再承聖旨,令臣等代草求言之敎,臣等聚首相議,終無以增飾潤色於其間。且伏念備忘辭意,旣已詳盡懇惻,而今若循例代撰,依樣措辭,則亦恐非誠實之道也。反復思惟,竊有所未安,敢此再稟。依前啓,請以備忘記,直爲頒布,何如?傳曰,卿等之言如此,依爲之。
吳斗寅啓曰,求言傳旨,當爲傳諭,而政府無郞廳,遣史官傳諭之意,敢啓。傳曰,知道。
掌令李弘迪啓曰,臣於頃日,旣已請對入侍,有所論啓,則長官處置,固當依例爲之,而倉卒忘却,終致闕啓。墜落臺規,莫此爲甚。引避退待。理宜見遞,而處置請出,誠是意外。況以事異常例爲言,尤涉苟簡,臣何敢不顧法例,不恤物議,而晏然仍冒乎?請命遞斥臣職。答曰,勿辭,退待物論。
司諫權是經,正言成虎徵啓曰,請亟罷趙絅廟庭配享,姜萬鐵依律處斷。亟寢吳始壽賜死之命,嚴鞫得情,以正邦刑。金浦郡守李東馨遞差事。措語竝見昨日答曰,勿煩。
掌令安垕啓曰,掌令李弘迪以請對時,不得處置事,引避退待,而臣意以爲,伊日請對之擧,出於倉卒,止陳所懷,非循例論啓之比,則急遽之中,未卽處置,非如大段所失,故措語請出矣。卽伏見其再避之啓,以意外請出,尤涉苟簡等語爲辭。臣於此,處置乖當之失,著矣,何可一刻仍冒?請命遞斥臣職。答曰,勿辭,退待物論。
吳斗寅啓曰,同副承旨尹趾善,今日不爲仕進,殊甚未便。當此多事之時,僚員不齊,事多苟簡,牌招察任,何如?傳曰,允。
又啓曰,假注書李頤命,時無職名,付軍職,冠帶常仕,何如?傳曰,允。
鄭載禧以鞫廳大臣意啓曰,罪人朴廷藎·金起門·卞爾輔·安日新·李裕顯等定配事命下,而臺諫方以吳始壽嚴鞫得情論啓,姑爲因囚,以待究竟之意,敢啓。傳曰,知道。
左議政鄭知和十七度呈辭。傳曰,前後宣諭之批,用敷心腹,罄竭懃懇之意,而誠意淺薄,終未回卿心,予甚慚赧,無以爲喩也。卿試觀今日之國事,是豈元老釋負丐閑之秋耶?乾文示警,國勢孔艱,飢荒荐臻,民生困瘁,此正君臣上下,憂勤惕思,不啻若救焚拯溺之不暇,而不念共濟之義,一向引疾,恝視國□,實非平日所望於卿者也。雖日呈十章,必無允許之理,宜勿固辭,亟斷來章,速出論道,以副如渴之望。仍傳曰,遣史官傳諭。
任相元以兵曹言啓曰,禁軍等戎器點考,將爲退行於今初五日,入番禁軍,依前例除標信,出往慕華館,一時點視後,還入直之意,敢啓。傳曰,知道。
答左議政鄭知和箚曰,省箚具悉卿懇。今玆上天之示警,實由於寡昧之否德,夙宵憂懼,罔知所以爲喩也。卿之戒誨及所陳之言,誠甚切實,可不留心而惕念焉?仍傳曰,遣史官傳諭。當在原箚下
任相元以兵曹言啓曰,禁軍將·禁軍及別軍職等年例所給馬草價磨鍊,則禁軍將馬七匹,禁軍所持私馬,通共六百六十三匹,別軍職馬六匹,應給木四十同三十五疋內,一半則餘丁木,一半則順贊木,依例題給之意,敢啓。傳曰,知道。
朴泰尙以觀象監官員,以領事·提調意啓曰,彗星之出,今已累日,其爲驚懼,非他災異之比,不可循例測候而已。曾前有差定文官,別爲看檢之例矣。今亦以弘文館副應敎尹敬敎,宗簿正李玄錫,成均司成沈濡,校理洪萬鍾差下,使之輪直檢飭,何如?傳曰,允。
任相元以備邊司言啓曰,本司武郞廳武臣兼宣傳官李輯,奔走勤仕,已滿十五朔,依近例,六品遷轉事,捧承傳施行,何如?傳曰,依啓。
朴泰尙以禮曹言啓曰,今年牛疫大熾,典牲署留養黑牛九首內,五首因疫致斃,一首則今方病痛,不病牛只二首,故一邊湖西各邑分養黑牛上送之意,行會本道,一邊自戶曹依前祭享可合黑牛三四首貿得事,移文矣。卽接典牲署牒報,則湖西分養牛八首,今始上來,越海未久,時未肥澤,姑不合於今番大祭。該曹貿得黑牛三首,本署留養黑牛二首,今此冬享大祭時,當爲進封云,依所報推移封進事,分付,何如?傳曰,允。燼餘
庚申十月初四日午時,上御興政堂。晝講入侍時,同知事李敏敍,特進官洪萬容,參贊官鄭載禧,侍讀官李師命,檢討官朴泰遜,假注書李頤命,記注官尹荇,記事官金益九。上讀前受康王之誥音訖,師命進講畢命篇音釋。上受講書讀音釋訖,師命解注釋,至保釐。敏敍曰,孔子云,旣庶矣,又敎之,保釐之謂也,保釐之治,何時不可,而惟此時易然。師命曰,周公之時,最爲難治,而能盡保釐之道,民俗向善,故至此時,則惟可別其餘惡也。泰遜曰,初章言,命畢公之辭,二章言,天命無常,得之甚難,三章言,旣得之後,化之尤難,俱爲次序矣。敏敍曰,古語云,從惡如崩,從善如登。殷民未必盡惡,而染於紂惡,故自周公君陳以來,三十餘年,猶患其難治,下之從上之易,上之保下之難,有如是矣,人君可不戒哉?至不臧厥憾,敏敍曰,只謂不臧厥憾者,先其善善之道,後其惡惡之道也。古語云,善善長,惡惡短,此之謂也。古者治民忠厚,如此矣。至辭尙體要,敏敍曰,言辭皆謂之辭,自古亂亡之世,俗尙皆趨浮蕩,而紂之爲人,才辨捷疾,言足以飾非,故殷俗久染其風,浮蕩特甚,至此時,猶有其弊。是以,以辭尙體要勉之。至怙侈,敏敍曰,國之滅亡,必以奢侈,而殷俗特甚,至於易世而不變矣。師命曰,殷之世祿之家,始未必不檢,而至於紂時,後俗若是。以我國家言之,祖宗朝風俗,固多請儉之習,昇平日久,俗尙日偸,宮禁及諸宮家,作爲一衣服一飮食,則擧世靡然從之,奢侈之習,未嘗不由於宮禁矣。昔漢文若不躬服弋綈,何能成小康之治也?今者上自宮禁,不能崇儉,而有司之臣,徒行禁亂之法,於愚氓,誠不足以禁侈俗也。敏敍曰,奢侈之習,至于今日而極矣。自上若不躬自節儉,導率一世,將無以變其俗矣。臣嘗伏見,經國大典各殿誕日所進表裏,乃我國土産之物,而非遠地奇異之物。誕日封進,何等重事,而祖宗朝崇儉如此,豈非今日之所當法者乎?又曰,近日自上所講之書,似爲太多。凡讀書之法,患不精而不可務多,每安玩味思索,則如見聖人,方可謂善讀書矣,徒習口讀,無可用矣。上曰,然。敏敍曰,古者君臣相期之道,可謂至矣。今雖日御廈氈,日講治道,終不過文具而已,曷嘗有相期以無窮之聞,如此篇所云者哉?程子春秋傳之序,天以出群之才,爲之君長,治之而爭奪息,導之而生養遂,敎之以倫理明。此三者,實是爲人司牧者之大事業,而此篇所謂無窮之聞者也。治而爭奪息,固非易事,而導而生養遂尤難,敎而倫理明最難。於三者之中,治道至此,無以加矣,而方可謂盡君長之責矣。講解訖。敏敍進啓曰,前日引對時,臣以革弊救民之事,有所陳達,而倉卒承對,未盡所懷,故敢此更達矣。凡此大小衆弊,雖不可一時盡祛,亦必就其重且大者,先爲變通然後,可以有爲。孟子曰,人君之寶三,土地·人民·政事。近日國家政令多門,權摠不一,乖舛已甚,而至於土地·人民,尤爲四分五裂,散入於諸宮家·諸衙門屯庄之中,此是方今莫大之痼弊也。自仁祖改紀之後,國勢單弱,南北爲憂,增置軍府,重臣摠領,而國儲虛匱,不能供給。爲軍府者,各設屯田,收聚逋逃,廣占山峽,甚至恣行攘奪,惟務聚斂。到今五六十年之間,權力益重,用度益繁,爲弊滋甚,國中諸道,無不被害,而峽民尤甚。土地不屬地部,人民不領於郡邑,日增月加,蔓延無限,封殖流逋,剝割州縣。若此不已,則終必至於邑無界守,民無土着,而國不爲國矣。盜賊嘯聚之患,近在目前,竊據阻命之變,亦必由此,伊川之事,已見其端,豈不大可寒心,而早爲之所者哉?臣請凡以屯庄爲名者,勿論公私大小,一切罷之,地部·軍府之費,宜爲別樣料理。竊念我國環海數千里,魚鹽之利最饒,此管仲所資以成伯功,吳王濞之所以不賦民,而能富國者也。權利不備於國儲,諸衙門·諸宮家,外至監營·水兵營·各邑及土豪之類,認爲國家之遺棄,各自分占,以爲干利。先王之制,山澤不以封,降及後世,亦皆設官主管,今日此弊,實振古所無也。今若收拾括聚,摠于一司,以大官領之,如漢之水衡,唐之鹽鐵使,宋之茶鹽使之類,使之區劃條理,務盡方便,灌輸都會,聚于京師,然後諸衙門量其費用,資其供給,則必大勝於屯庄之利,而其在國體,亦制置得宜,積弊可祛。此所謂轉無用爲有用,除大害得大利者也。前後進言者,亦多言此弊,尙未釐革者,未得變通之宜故也。今若行此,則實爲善變,臣願廣詢廟堂,斷而行之,使百年害民蠹國之巨弊,一朝盡祛,而裕財足國之良制,自此始行,則豈不快哉?上曰,出於擧行條件中,後日登對時,詢議于大臣處之。師命進啓曰,昨日請對時,臣外方人才收拾之意,曾已陳達矣。必別樣變通,明立科條,然後庶有實效,敢此更陳矣。敏敍曰,臣亦以此事,曾已陳達於榻前矣。今番別薦,幾盡調用,未及調用,當隨闕備擬,而必廣薦人之路,然後該曹可以詳擇於其中調用矣。上曰,問于大臣,別爲薦目,更令監司,搜問列邑人材,使之薦進,而隨才調用事,後日登對時,議處,可也。萬容進啓曰,近來文敎漸弛,爲士者亦多有不解文字之人,至於三南,素稱士子府庫,而士習日就偸薄,將未免貿貿之歸。嚮日趙持謙以江原道察訪,文臣擇送,兼察敎養官事,陳達蒙允矣。此意甚好,別遣敎養官,則徒有弊端,而果爲無益。若以承文參下或參上,曾經兵郞者,擇差諸道察訪,兼管敎養之任,着實訓誨,則庶有實效矣。敏敍曰,三南則固多學識之人,如有欲學之士,雖非敎養官,自可師受。且敎養官差送之類,未必逾於三南士子,不足以表率多士,而爲士者,亦必以屈首就學爲恥,徒可取笑,而恐無實效矣。至於兩西·北道·江原道則與三南有異,擇送文官察訪,兼管敎養之任,似好矣。上曰,三南則雖差遣敎養官,徒可取笑,不必差送,而其他兩西及咸鏡·江原等道,則擇送文官察訪,兼管敎養之任可也。敏敍啓曰,臣待罪政曹,久矣。竊觀近者官職陞次之路,多異於國初古制矣。國家用人之路,或以積仕,或以名望,無少積滯之弊,至於極望,則莫如玉堂,故大典吏典曰,玉堂官員,勿論朔數,每都目次次陞遷。此極望陞遷之一路也。雖不及於此,而出入兩司爲亞長,則遷於承旨者一路也,又有不及於兩司,而年多久勤,則由判校仕滿,遷堂上者一路也。由堂下至堂上之路,皆有古規,而近者雜逕多開,而此規漸廢,故下多積滯之歎矣。且求才之道,若不至誠求之,必無可得之路。漢之武帝,最好人才,儒術·詞賦·文法·雜藝之類,各極一時之才,而進用無餘,史稱彬彬。今者聖上若明示好惡,至誠求之,必爲影響之效矣。臣等職在卿宰,出入經席,而上之好惡,猶不能詳知,況疎遠之士乎?此上體念處也。上曰,可不體念焉?萬容啓曰,昨聞玉堂請對時,有發遣暗行之說,而臣意以爲暗行御史,每令豫爲治裝,故各邑守令,聞其將至,亦能恐懼於一時,少加謹飭,及其過去後,則復如前日之放縱。今若出其不意,發遣一二近侍某道某邑,不必一時分遣於八道,又不必使一人廉問多邑,而犯科者嚴治之,又於某時又如此,使守令不知御史之來,當在何時,常懷謹飭之意,若御史將入於境內,則守令知所懼,而小民不受侵割矣。泰遜曰,似好矣。上曰,唯。泰遜進啓曰,自上旣已溫諭於朴世堂,奬其恬退,而使之上來,此甚盛意也。國家必先進用恬退之士,可以勵一世之廉隅矣。至於尹搢者,乃淸介之士,恬退之心,亦可尙也。今一體施行,似當矣。師命曰,尹搢於臣,爲外黨切親,故詳知其人矣。恬退之心,果如泰遜所陳,而渠每以有眩病,不得入侍爲言,而今則病亦少愈云矣。敏敍曰,筵臣所陳如此,尹搢實合進用,而今方爲外官,他日召用,亦未晩也。上曰,尹搢方爲外任,稍待後日,召用,可也。鄭載禧啓曰,進講冊子諺解處,有落字而玉堂不能致察,玉堂官員,推考,何如?上曰,昨日夜深所致,勿推,可也。遂罷出。
左議政鄭知和箚曰,伏以,臣於再昨,伏承召命,蒼黃驚起,痰火忽升,昏倒不省,終未秪赴。翌日始聞因星變,聖心憂遑,引接臣僚,下詢弭災之道,夜分而罷。臣忝在大臣之列,冥然蟄伏,罪合萬殞。噫,內亂甫定,憂虞方殷,天之示警,又復如此,臣不敢知有何禍機,伏於冥冥之中,臣夜不能寐,寧欲溘然而無知也。弭災之道,不可他求,只在於殿下一心上,伏願聖明,惕然感悟,恒存此心,一如遇災之日,無少間斷,念念在玆,則天心庶幾可回,伏願聖明,留神焉。奸凶竊弄,十年當國,一時趨赴,擧世皆然,能自拔於頹波,有幾人哉?癉惡之擧,雖不可已,頃日論罪太過,稱停不精。今則酌量輕重,處分有定,自今以往,務恢鎭定之道,餘人之淹滯者,開其自新之路,漸次收用,俾無枉屈之嘆。至於武弁之臣,求備爲難,曾任閫帥之輩,賂遺善事,雖出於媒進之計,或有迫於應求,不得不已,則其罪雖不可貸,其情實有可矜。今此數事,元非關係於弭災,旣有所懷,竝此書進。取進止。燼餘
上在慶德宮。停常參·經筵,只晝講。
夜五更,彗星移見於太微垣左執法星下,形色及尾長,與昨無異。
朴泰尙啓曰,明日常參·經筵取稟。傳曰,只晝講。
鄭載禧啓曰,大司憲未差,執義崔後尙,掌令安垕·李弘迪避嫌退待,持平權讓·李思永在外,今日監察茶時之意,敢啓。傳曰,知道。
有政。
參判李敏敍,承旨朴泰尙進。以金萬重爲大司憲,申翼相爲同義禁,李端夏爲同經筵,金世弼爲光州牧使,南大夏爲迎日縣監,鄭載大爲刑曹佐郞,裵舜和爲奉常參奉,趙持謙·李玄錫爲別兼春秋,李倜爲求禮縣監。
兵批,參判洪萬容,承旨任相元進。以李翊相·南二星付副護軍,韓翊周爲副司果,李頤命付副司正。
安縝啓曰,假注書高益亨家,有拘忌之疾,改差,以金鎭龜爲假注書。傳曰,允。
司諫權是經,正言成虎徵啓曰,請亟罷趙絅廟庭配享,姜萬鐵依律處斷,亟寢吳始壽賜死之命,嚴鞫得情,以正邦刑,金浦郡守李東馨遞差。措語見初三日者平安兵使李世華以楨·㮒等被謫時往見,陳疏自明,臣等不勝駭然也。其時楨·㮒罪犯,實是王法之所不容,而竄配之典,縱出於一時寬大之恩,大小臣民,莫不憤惋。世華以奉使之人,無端往見,大失士夫自飭之道。此非薄過細故,到今設有追悔不安之意,所當恭俟朝家處分之如何,而方在閫帥之任,敢陳首實之疏,其在事體,猥越甚矣。況其疏中揷入之語,意在自明,極涉苟且,請平安兵使李世華罷職。外臣疏章,例付縣道,而日者平安兵使李世華自明之疏,直爲上送,則政院所當據例退却,而泛然捧入,難免不察之失,請其時當該承旨推考。竝引嫌而退。初不爭執,有欠臺體,且違召命,世難仍在。處置請出,旣違常例,不安在職,其勢固然,當啓不啓,仕例應遞,强爲請出,未免乖宜。請執義崔後尙,掌令李弘迪·安垕,竝命遞差。答曰,不允。李世華事,適於歷路,暫入寒暄,不是異事,而至請罷職,實未知其穩當也,亟停勿煩。處置事,依啓。
尹趾善以實錄改修廳郞廳,以摠裁官意啓曰,都廳郞廳崔錫鼎,啓下之後陞堂上,李玄錫有不安之嫌,呈狀請遞,不可强令察任,亦爲改差。二員之代,以吏曹佐郞李秀彦,弘文館校理朴泰遜差下,令該曹兼春秋下批,何如?答曰,允。
又啓曰,實錄改修事,命下之後,已過累月,而連値朝家多事,堂上不齊,尙未設局,今日始開會同之坐,而堂上·郞廳未參者,只是四員,其在事體,殊甚未妥。除公故及呈狀人外,竝從重推考,何如?答曰,允。
又啓曰,實錄纂修之後,史官時政記,旣已洗草,故今當改修之際,無可考據。自己亥至甲寅,史官私藏草本,使之收納於本廳,政院日記亦令依例,移送,何如?答曰,依啓。
又啓曰,臣今日與諸堂上,會同開坐,磨鍊事目以入,而實錄原本移奉,然後方可始役。開庫吉日,令觀象監從速推擇,而宣祖朝改修實錄,當有法例考據之事,亦爲奉來,何如?答曰,依啓。
鄭載禧以義禁言啓曰,慶尙道河東縣遠竄罪人權大運,仍其配所圍籬,李袤·李夏鎭·柳命天遠竄,李馥·李瑞雨邊遠定配,姜碩賓中道付處事,命下矣。權大運配所,依例發遣都事圍籬,而李袤時在公淸道禮山地,亦爲發遣都事押去,李馥時在慶尙道開寧地,發遣書吏押去,李夏鎭·柳命天·李瑞雨·姜碩賓等,居在京中竝令書吏,押去配所之意,敢啓。答曰,知道。
尹趾善以吏曹言啓曰,來初七日祿都目政事爲之之意,敢啓。答曰,知道。
左議政鄭知和箚曰,伏以,臣伏奉史官傳諭聖批,十行絲綸,辭旨懃懇,愈往愈切,至以誠意淺薄爲諭,聖敎至此,臣罪益重。顧臣病勢,若有一分自力之望,則當此上天示警,聖心憂懼之日,何敢一向退伏,不爲强勉出仕,以副聖旨乎?四肢蹇廢不用,乃是宿病,而自今年日寒以來,脚膝骨節,無不疼痛,欲爲起動,則痛不可忍,叫苦昏迷,求死不得,數人扶掖,不能移臣於跬步之地,以此症勢,其可望出而供職乎?倘蒙日月之明,下燭於狗馬之疾,許令釋負於未及深冬之前,得以閉戶深藏於一室,任便調攝,則一縷之喘,庶可支保於三冬,此實天地父母生成之德也。伏乞聖慈,俯垂矜察,亟許遞免臣職名,俾尋生道,千萬幸甚。答曰,省箚具悉卿懇。已悉予意於昨者呈告之批,復何多誥?卿之宿病,予非不知,而從容調理,今已累月,神明所扶,宜有勿藥之效,須體至意,安心勿辭,亟斷來章,臥閤論道,以副上下之望。仍傳曰,遣史官傳諭。
尹趾善以弘文館言啓曰,本館下番四員內,修撰李后沆,副修撰宋光淵,皆在任所,時未上來。修撰申琓以守禦從事官,出往山城,副修撰朴泰遜,獨爲入直矣,自數日前,猝得感寒,胸脇牽痛,而昨今連有開講之擧,故不敢言病,强疾入侍,罷出之後,遍身寒束,脇痛轉谻,以此病勢,決難入直。下番他無推移之員,差病間,以上番,姑降替直之意,敢啓。答曰,知道。
以江原監司兪櫶以春夏等褒貶等第時,蔚珍縣令崔震昌下考,誤書上字事,待罪啓本,傳于尹趾善曰,勿待罪事,回諭。燼餘
庚申十月初五日午時,上御興政堂。晝講入侍,知事閔維重,特進官趙師錫,參贊官安縝,侍讀官李師命,檢討官朴泰遜,假注書李頤命,記注官鄭尙龍,記事官金益九。上讀前受畢命篇音訖,師命進講君牙篇音釋,上受而讀之訖。師命進解注釋。上曰,君牙之君字,如君奭之君,而司徒是周官所謂掌邦敎者耶?師命曰,上敎,然矣。泰遜曰,此篇云,若蹈虎尾,涉于春氷,其戒謹之辭,可謂深切,而穆王不能持此心,車轍馬跡遍天下,疑此書非其所自作也。朱子所謂,疑內史所作者得矣。師錫曰,此篇云,祁寒盛暑,民惟怨咨。此是深知民間疾苦之語也。今小民或當寒暑之極,至有怨于天者,況人君不能懷保子惠,又重之以侵割,則其怨安歸乎?講訖。閔維重進戒曰,臣有稟旨事,敢達矣。年年冬至使入去時,內局·內農圃·尙方等處,皆有貿易之事,自前例給布木·米·銀於譯官輩,使之換作輕貨以去矣。今番則日子促迫,恐未及周旋,當盡以銀貨給之。又歲幣黃金價,亦當以銀貨給之,而新經兩勅之行,國用銀貨不足。尙衣院貿易,盡是進御之物,雖不可自下輕議減省,而不可無變通之道矣。上曰,尙方貿易中,不緊者減之。維重曰,臣方待罪尙方提調之任,當議于尙方,稟旨裁減,何如?上曰,依爲之。又啓曰,近來錢幣大行,凡京中受價者,辭米而願受錢,外方則雖不可知,自都城至開城,則無弊行用云。今若加鑄,則似有錢賤之弊,而不可不一切罷鑄。今後加鑄時,勿令各衙門,如前爭鑄,只自戶曹,豫爲措置器具,春間加鑄,似好矣。上曰,依爲之。又啓曰,逆獄推案,今將修正,政院日記中,李元禎體府請罷時上疏及復設時上疏與前後登對時說話,推案中,所當一一載錄,而吳始壽遠接使時前後上疏及登對時說話,亦不可不載錄於推案,竝令禁府郞廳,進詣政院,謄出日記,何如?上曰,依爲之。師命啓曰,近來禁府藏置文書,甚爲疎漏,流來推案,或有閪失者,或有塗擦者,使奸凶之輩,歲久之後,得有用巧於其間者,爲無他件故也。近來活字甚多,今番前後推案,若印出累件,置之本府及政院·勳府等處,則似好矣。師錫曰,雖不印出,若精寫數件,藏置本府及政院·勳府等處,可防閪失弄奸之弊矣。上曰,今番前後推案,書出三件,藏於本府及勳府·政院可也。維重啓曰,嚮日趙晸冤獄,以僧人法哲爲言根,今方拿囚刑訊,而以其原情考之,與趙晸當初所言,多有相符處,似無可問之事,而臣意則李崇徵·金鳳至輩,不無可問之端,三人一時推問,以爲鉤覈之地,似當矣。上曰,此言然矣。始以法哲爲言根矣,中間做作,亦必有曲折,同問,可也。又啓曰,僧人淸印爲名者,最爲譸張此獄,多有辭說,而今聞不在其寺云,必〈有〉避躱之患,令本道監司,搜問捕捉,以爲治罪之地,何如?上曰,分付本道,捉致治罪,可也。又啓曰,今番逆家奴婢籍沒時,賊堅前妻禮亨之奴婢,混入於籍沒中云。禮亨雖曰堅妻,以堅之故,死於冤獄,逆堅未伏法之前,固已相絶,到今何可籍沒其奴婢乎?似當區別還給矣。上曰,混同籍沒,果爲不當。禮亨奴婢査出,還給本主,可也。又啓曰,禁府罪囚中柳錫昌,以前任江華經歷時,私置米太百餘石事,因臺啓,今方囚繫受刑,而米太則稱以其時留守出給,不受而留置,至於買船一款,亦諉之於下吏。係于贓汚,其罪雖重,但其穀物,無輸來其家之事,自備局覆啓,米太竝船隻,旣已贖公。律文內,監守自盜,未得財者與得財者,其罪不同。似不至於應死之律,而年過七十,一向囚推,滯獄疏決,旣有聖敎,則似當有酌處之道矣。上曰,柳錫昌所犯在律文,亦非死罪,則除刑推照律,可也。師錫啓曰,臣有所懷,敢達矣。頃日諸臣引接之時,副提學金萬重以守令下直革罷之意,陳達蒙允矣。當初創開,雖在昏朝,而旣已成規,則雖有些少之弊,亦不無所益。言貌取人,固難審知其賢否,而身言書判,古有其制。今若不爲下直於三司,而直爲辭朝,則雖有不合之人,何無從而知之,該曹循私之弊,亦何以防之乎?臣意則以爲,大臣·三司,不可不往見。廟堂之官,備局會坐時,一番參見,實合事宜,不可以旣爲成命,不爲變通,更詢于大臣而處之,何如?上曰,昨日玉堂之官,亦有陳達,故欲詢于大臣而處之,卿言又如此,後日筵中稟處,可也。又啓曰,守禦廳軍需貸用後,久不還償者,囚禁徵捧事,曾已榻前定奪云。今仍災異,自刑曹方爲疏決云,今若放送,則滿萬軍需,將無以畢捧。自本廳所囚負債人,勿爲放送,何如?上曰,畢徵後放送。又啓曰,臣纔上狀啓矣。山城事,久爲抛棄,以臣奉使在外,今秋操鍊,不得爲之,只令別將·從事官,巡歷各邑,官門設操試射放,而其中竹山營,則今以田稅輸運事,軍兵無暇,似當追後送之矣。上曰,依爲之。又啓曰,小臣以私情陳達,極爲惶恐,而臣祖父母墳山,在楊州地,臣今將往山城,歷路迂入,不過十餘里。曾在故守禦使金佐明,亦以其先山在楊州,陳達往來,不無前例,敢此仰達矣。上曰,依願往來。師命啓曰,再昨請對時,臣以國用裁減事陳達,而貢案實爲大同之根本矣。今者戶曹判書閔維重,方爲入侍,貢案裁省事,使之講定,明白處分,庶爲實效矣。維重曰,貢案之制,自大同以後,不爲施行,而其各樣名目,在於大同事目中,有自臣曹勿管者,有自宣惠廳句管者,其不緊及濫觴者,與金錫胄相議抄出,後日入侍時定奪,似宜,而且戶曹給料之類,亦多不緊者,有出於元額外者,亦爲裁減,則雖非大省,亦是節用之一事矣,亦抄出定奪,何如?上曰,依爲之。維重啓曰,各邑戰船,所費甚多,而實無可用,此所謂無益而有害者也。蓋各鎭浦戰船,則邊將職任,專在於此,故盡力經營,猶不至於大段疎漏,至於各邑戰船,則自壬辰以後設置,邑居旣遠於海口,守令不能專察其事,每令代將句管,故造船之時,空費財力,而器械凡具,不成貌樣。砲射能櫓諸軍,臨操雇立,常時無一可觀,則況可望得力於緩急之際乎?此則不可不革罷,而國家若慮海防之疎虞,則亦有一策,臣曾於先朝,亦陳此事,縱未施行,今亦可行矣。南方海濱空閑之地,可合築堰作畓處甚多,臣嘗目擊而詳知矣。若於各鎭浦之處,築堰作畓,募民耕墾,仍屬本鎭土兵,而以其所出收稅留儲,以備軍需。土兵優多,各鎭完實,則雖置數船,亦可矣。事係大段變通,不可倉卒講定,詢議于大臣處之,似宜矣。師錫曰,臣曾經水使之任,備知各邑船之無益而有弊,每欲陳達變通矣,閔維重所達,實合事宜。雖以忠淸一道言之,各邑戰船,不但多費而無用,凡海濱可泊之處不多,故各邑戰船所泊之處,多在於陸地潮滿,然後始可運船,實爲無益。雖難一切盡罷,察其船泊處便否,不可不變通矣。上曰,後日詢問于大臣處之。師錫啓曰,臣於頃年,待罪忠淸水使,巡到沿海各邑,則城池皆已頹毁,無一完固,海防疎虞,誠爲可慮。各邑各鎭城池,待年事稍豐,一倂修築之意,令廟堂嚴飭諸道,着實擧行,何如?維重曰,城池之設,其意有在,而不但海防諸道各邑,無處不然,此則各自其邑,隨便修築,則似不難矣。上曰,令備局分付各邑,使之從便修築,可也。遂罷出。燼餘
上在慶德宮。停常參·經筵,只晝講。
夜五更,彗星移見於太微東垣第二星,形色比昨無異,而尾迹則稍長。
未時,日暈。申時,日暈有左珥。
朴泰尙啓曰,明日常參·經筵取稟。傳曰,只晝講。
左議政鄭知和十八度呈辭。傳曰,安心調理。
吏曹啓曰,臺諫有闕,政事取稟。傳曰,明日爲之。
朴泰尙啓,近日史局,連以兼春秋代直,事甚苟艱。釐正廳實錄考出及改修廳進參之事,俱係緊重,翰林新薦,不可遲延,而宗簿正李玄錫,吏曹佐郞趙持謙,別兼春秋差下之後,連日投疏,不爲入來,殊爲未便。竝卽牌招入直,仍爲新薦,何如?傳曰,允。
任相元以刑曹言啓曰,實錄改修廳,設於本曹事,旣已啓下,而本曹無他公廨,可合移設之處。迎接都監,分戶曹移去之意,敢啓。答曰,知道。
大司憲金萬重啓曰,本府方以正勳追錄事爭執,而臣叔父益勳,亦在追錄之中,則臣於此論,何敢同參乎?近例於有嫌之啓,或許其不爲聯名,而今玆還收之請,旣係重論,長官事體,亦與他僚有間,冒昧行公,非但爲苟且之歸,兩司入侍,榻前連啓之時,尤無推移之路,決不可一刻冒居。請命遞斥臣職。答曰,勿辭,退待物論。
副校理吳道一疏曰,伏以,臣受氣虛薄,早嬰羸疾,每遇冬節,輒復增劇,必須閉戶蟄處,浹月將息,僅得差愈,而近緣力疾行公,重觸風寒,達夜咳喘,精神昏憒,加以失音之症,日甚一日,旬月之內,無望痊可。當此乾文示警,上下憂遑之日,論思重地,何等責任,而一向虛帶,以速癏曠之誅乎?況此失音之症,最妨講讀,尤不宜仍廁講官之列,倘蒙聖慈,俯察危懇,亟命鐫遞臣職名,俾得專意調治,則實天地父母生成之德也,臣不勝大願。臣於病伏中,不能無區區漆室之憂,而當此遇災警懼之日,不容含默,敢於乞免之章,略陳狂瞽之說,伏惟聖明,留神焉。災異之作,若必以爲某事之失,有以致某災,某政之闕,有以致某異,則誠近於漢儒之傅會矣。然必人事失於下而後,天變應於上,未嘗有無所失而自至者,則此自然之理,而有不可誣者也。其應之之道,必須誠心警畏,若恫在己,克察某事之爲過擧,某政之爲欠事,而改之革之,不俟終日,然後庶可以感回天意,消弭沴氣也。若上之所以惕勵者,不過備數之故事,不思省躬補過之道,下之所以進言者,不過應文之陳言,而不盡隨事矯弊之道,則是猶治病,而藥不對症也,將何益之有哉?殿下嗣服之日,卽成王幼沖之年也。左右之臣,導之不以正,馴致權奸擅國,國事日非,三百年宗社,幾移於逆臣之手。言之至此,心骨俱驚,而幸而天啓淵哀,翻然覺悟,屛出奸侫,誅除凶逆,重陰之底,陽氣始復,朝著之上,政化維新,天心宜其悅豫,休祥宜其滋至,而星文之示警,一至於此,此必由於聖躬有闕失,朝廷有疵累,而以臣之愚慮,隱度於中,則典學之誠,有未盡篤,聽言之量,有未盡弘,偏係有未盡祛,官方有未盡正,臣請爲殿下,枚擧而陳之。學問之道,不但在於臨文講讀而已,必也字求其義,句探其訓,以盡其格致之實,體之於身,會之於心,以盡其踐履之實,然後方可謂之實用力於學問也。臣伏見,殿下於臨筵講讀之際,非不致精句讀,融貫訓釋,而第只有聽受,略無問難,欠却力賾精微,憤悱求通之意,古昔帝王,終始典學之道,恐不如是也。帝王之學,必以一毫不及堯·舜,則能事未了底意思,存諸胸中,實下工夫,進進不已,有可以致厥修之成也,豈區區誦讀之末,所可責其成效也哉?況頃日設鞫之時,雖不能頻開法講,如無事之日,苟殿下惜寸陰如大禹,懋時敏如商宗,則或於姑罷之夕,淸燕之夜,宜有不時召接,講劘討論之擧,而全然停廢,幾至浹月,其視祖宗朝日三開筵,而猶以爲不足,或有卽接臥內之時,何如也?臣所謂典學之誠,有未盡篤者此也。人君聽言之道,當克恢其聰明,聽納無吝,苟其言之合於事理,則採之用之,若轉環之不暇,故稱禹曰捨己從人,稱湯曰從諫弗咈。今殿下苟有先入之見,着諸淵衷,則雖大臣言之,三司爭之,一向牢拒,終不允兪,此豈所望於殿下者乎?至於姜萬鐵之可殺,追勘勳之不當,婦孺之所知也。古今天下,曷嘗有謀逆輸情之賊,得免刑章,不參歃血之盟者,得與勳籍之時乎?若使記之於國史,書之於野史曰,某也以叛逆輸情之賊,而得保首領,某也以不參同盟之人,而追勘勳籍,則其視今日之法綱爲何如,擧措爲何如耶?臣則以爲,不誅萬鐵,不寢追勘,則將無以爲國也。況今益勳卽椒掖之親也。初旣一體同論,則固無不可矣,及今擧國公論,皆以追勘爲不可,而獨殿下違衆自用,必錄而後已,則雖殿下之心,出於酬功報勞,而無一毫涉私之意,中外聽聞之疑惑,亦安可家喩而戶說也?聖帝明王遠嫌之道,不宜如是,故臣於前日,與同僚陳箚之時,略及此意,自附於事隱之義,而伏承聖批,至以斷無允從之理爲敎,顯有訑訑之色。殿下於三司之論,尙且厭薄若此,則將何以來一國之言,而擇蒭蕘之〈言〉得乎?臣恐雖下求言之敎,而終歸於無益之虛文矣。臣所謂聽言之量,有未弘者此也。大聖人應物之道,當擴然而大公,物來而順應,苟或之其所信重而僻焉,之其所厭惡而僻焉,則其何以物各付物,得其當然之理乎?兵曹判書金錫胄以肺腑重臣,功存宗社,殿下之親之重之,固其宜也。至於頃日疏中,爲叛賊洩憤復讐之語,實是大段失着。伊時臺臣之避辭,本非過激之言,而金錫胄之相對謝口過之語,則可見其悔其言之失着,而殿下於兩司之引避也,不暇徐究事理,激惱於言及重臣,或以爲駭然,或以爲寒心,一向摧折,不少假借,其弊必至於事關勳戚,則臺閣莫敢矯其非,此豈聖世之美事乎?臣所謂偏係有未盡祛者此也。爵者命德之器也。雖尋常庶官,亦宜量才而授之,度能而任之,況臺閣之任乎?蓋君上有過,惟臺閣可以規之,宰相有失,惟臺閣可以劾之。故立殿陛而爭是非者,臺閣之任也,糾官邪而正朝綱者,臺閣之責也。國之亂治安危,未嘗不係於臺閣之得人與否。自祖宗以來,選臺閣之臣,最加難愼者,良以此也。近日臺閣之臣,多不愼簡,柳·成震丙·尹理·柳松齊·朴元度·成虎徵等,或老朽昏謬,或疲軟魯下,皆不合之人也。如此之類,若置之冗散,量宜調用,則可也,豈宜置之言議之列,責以諫諍之任乎?銓曹之備擬,不過臺閣之數遞,無可擬之人,故其勢不得不苟充,而臺閣之數遞多由於推緘之未勘。從今以後,始爲定式,雖帶推之官,旣拜臺職之後,則所帶推緘,一竝爻周,勿使以帶推引避,則亦合於國家重臺閣之意,而庶無朝夕遞易之弊,其於愼簡臺閣之道,或不爲無助矣。臣所謂官方有未盡正者,此也。凡此數者,皆擧措之不愜人心處也。人心之所不愜,卽天意之所不豫,若殿下惕然驚悟,思所以改圖,則未必不爲應天弭災之一道也。臣猥以疎賤,遭遇聖明,過蒙洪造,忝居邇列,雖其才疎識劣,效蔑涓埃,而感激恩私,粗殫勿欺之忱,則常耿耿于中矣。當此遇災修省之日,亦安容有懷隱默,以負我殿下也哉?玆敢不避觸忤之誅,妄陳愚魯之見,言雖窾啓,意出肝膈,伏願殿下,恕其愚而察其忠焉。
朴泰尙啓曰,左議政呈辭批答,當爲傳諭,而政府無郞廳,遣史官傳諭之意,敢啓。答曰,知道。
又啓曰,假注書金鎭龜,時無職名,令該曹付軍職,冠帶常仕,何如?傳曰,允。
安縝啓曰,以內醫院官員,以都提調意啓曰,近來京外牛疫,日漸熾盛,司僕寺留養乳牛,數日之內,相繼殞斃,非但前頭得牛之難,此時牛乳作粥進上,極爲未安。依前例,限牛疫沈息間,姑停供進,敢此仰稟。答曰,依爲之。
答副校理吳道一疏曰,省疏具悉。應旨進言之誠,予用嘉之,而但頃日勳臣所陳之事,不過引喩古語,別無侵斥之意,而辭氣之間,多不稱停,和平之道,果如是乎?殊甚未安。至於疏中,攻斥數三臺臣,語意迫切,實非士夫相敬之風。勿辭察職。燼餘
庚申十月初六日午時,上御興政堂。晝講入侍,特進官具鎰,同知事李敏敍,參贊官任相元,侍讀官林泳·李師命,假注書金鎭龜,記事官趙持謙·金益九。上讀前受君牙大文音一遍後,林泳進講冏命畢,上受讀大文,音釋一遍畢,泳釋篇題。敏敍曰,漢之諸郞,周之僕御,皆爲人君之近侍,故漢時以郞選爲重矣。師命曰,祖宗朝以宰相子爲忠義,使之近侍,蓋如周漢僕御·諸郞之制矣。泳曰,祖宗朝嘗以忠義近侍,而今則其制之不擧,久矣。卽今經筵官,惟爲近侍,自上常常引接,則豈不愈於宦官·宮妾之與處乎?師命曰,漢之諸郞及御史中丞,常爲近侍,而因武帝游宴後庭,姑不得常爲近侍矣。敏敍曰,漢之中郞將及御史,皆爲近侍,故中郞袁盎侍文帝,而却愼夫人之席。成帝時,宮中兒尸,亦封以御史中丞印矣。卽今則政院之外,無他親近之臣,自上若數接臣僚,而且令政院,持公事直爲入侍,則亦可爲復古制之一道矣。泳釋昔在文武,止萬邦咸休。師命曰,下民祗若云者,非謂祗若人君之命令也,謂祗若人君之一心也。敏敍曰,出入起居,謂動靜也,發號施令,謂辭令也。此所以竝言內外也。泳釋惟予一人,止交修不逮。敏敍曰,古者工執藝事以諫,非獨臺諫進言,在人主之左右者,雖微末之官,皆得以諫之。故師曠亦樂正,而諫其君矣。僕御之臣,其官雖微,責任甚重,故如此云云矣。師命曰,惟大人爲能格君心之非,然僕御之臣,最爲親近,必先知人君非僻之心,故責之以格其非心矣。泳釋愼簡乃僚,止其惟吉士。上曰,上篇有令色孔壬之語,論語亦有巧言令色,鮮矣仁之語矣。泳曰,凡人取友,亦必友直,不可親近諛侫之人,人主尤不可親近巧言令色之人矣。敏敍曰,有言遜于汝心,必求諸非道,有言逆于汝志,必求諸道。人主體念于此,聽納之際,以此爲法,則豈不有補於君德乎?師命曰,愼簡乃僚者,謂自擇其屬也。周制大司徒以下,皆自辟其僚屬,至於宋朝亦然,吏部只除外官,我國之制,與古不同矣。任相元曰,古之吏部,只除初入仕之官,若以陸贄奏議中,臺省自辟其屬之語見之,則官長自辟其屬可知矣。敏敍曰,古之吏部,只除黃門散騎以下之官,古之吏部權輕矣。相元曰,李林甫自兼吏部尙書之後,其權始重,而後世因以權重矣。泳曰,歷代除拜之沿革,不可詳知,而官長之自辟僚屬,其意有在,故陸贄亦言自辟其屬之宜矣。泳釋僕臣正,止不德惟臣。師命曰,人主至誠求助,則可以來直言,若自聖而無求助之意,則言路不通,而過失不聞。聖上若於蒭蕘之言,亦必擇之,而狂夫之言,亦不罪之,則可以來直言,而匡救闕遺也。敏敍曰,人君自聖,則直言敢諫之事日遠,阿諛成風,國事日非,可不懼哉?泳釋爾無昵于憸人,止惟予汝咎。相元曰,今則臺諫爲耳目之任,而周之僕御,最爲親近,故謂之耳目之官也。又曰,伯冏自擇其屬之際,恐或以貨賂取人,故如此云云矣。師命曰,盤庚亦言無總于貨,蓋殷周之衰,風俗已渝,故穆王愛之矣。敏敍曰,此章祗厥辟之義,與孟子非堯·舜不陳之意相同也。泳釋。相元曰,辭令之善,足以掩人君之過,穆王巡遊無度,而此一篇,辭意正大如此,此是史臣代草也,與陸贄奉天罪己之詔相同矣。敏敍曰,此書雖是代草,穆王見之,則豈不惕念,而且穆王本非暴虐之君也,然不能操其一心,而且爲造父等所誤,幾至於危亡,豈不惜哉?泳曰,人之一心,操之則存,舍之則亡。人主必須知操存之道,而盡要約之工夫,可免失德矣。相元進曰,日者入侍諸臣,因上敎,書進所懷,來到本院,而其單子,參差不齊,不便於睿覽。故今欲謄書,編成一帙以進,而廳注書多事,勢難書出,請令寫字官,來本院書出,編成冊子以進,何如?上曰,依爲之。敏敍進曰,臣日者製進頒敎文,旣已啓下矣。其題辭只曰討逆,後而與前謄錄有異,似當改之,敢此仰稟。上曰,依前謄錄,改書啓下,可也。又曰,臣伏見校理吳道一之疏,則以不擇臺侍爲言。臣待罪銓曹,不勝惶恐。然論人如此,則將無完人,人雖衰老,亦有長處。此人等將未免因此見棄,臣誠有不能擇人之罪,而多人之見棄,亦爲可惜,故敢此仰達矣。上曰,道一之疏,不爲指斥某事,而泛論其人之不合,其言,誠矣。書曰,與人不求備。其人等豈有因此見棄之理乎?敏敍曰,凡臺諫所論,或出於風聞,而一番見劾之後,至有廢棄之人矣。上曰,臺諫許以風聞論事,故至於外方之事,亦得以言之,而豈可以一番,永爲廢棄乎?敏敍曰,李壽曼以見忤於李元楨之故,出爲豐德府使,而臺諫反以諂事元楨劾之,可謂冤枉矣。上曰,見李壽曼緘辭,則多與臺啓相左矣,豈可因此而永廢乎?泳曰,吳道一之疏,只言其人之不合臺侍,而批答有曰,非士夫相敬之道。臣於其五六人之中,只識一兩人之面,雖不知其可否,而聖批似未妥當矣。上曰,不爲指摘某事,而泛論以衰老遲鈍,不合臺侍。人品各自不同,以此而見塞於淸望,有所不可,故云云矣。泳曰,衰老之人,不合於臺閣奔走之任,且血氣衰老,姿稟遲鈍,則謇諤之風,有所不足,故道一之言,蓋如此矣。師命曰,道一所論諸人中,亦有家行可取之人,道一之論斥多人,似不能稱停矣。上曰,當此乏人之時,引接之時,每以收拾人才爲言,而或以年老而不用,或以遲鈍而不用,則豈有可用之人乎?師命曰,道一之言,雖不能稱停,其心所在,臣等亦當知之,實出於事君無隱之義矣。敏敍曰,臺諫失體,則玉堂有箚遞之規,而道一之泛論多人,誠有所不可矣。然聖上之以非士夫相敬之道爲批,似未妥當,筵臣之言,是矣。泳曰,道一疏中,論萬鐵處斷,追錄還收事,而臣伏見批答,則兩款事,終無發落,可不之間,頃有發落,群下可以仰知聖意之所在矣。上曰,應旨之言,予庸嘉之云云,則萬鐵事,亦入於其中矣。萬鐵是告者之一也。且旣以貸死之意言之,故不可失信,而非以臺諫之論爲不可,而不爲允從也。日者勳臣疏辭,不過引喩古語,則道一之到今侵斥,亦欠和平之道矣。遂罷出。
司諫權是經啓曰,請亟罷趙絅廟庭配享,姜萬鐵依律處斷。亟寢吳始壽賜死之命,嚴鞫得情,以正邦刑。金浦郡守李東馨遞差。平安兵使李世華罷職,當該捧入承旨推考。措語竝見初三引嫌而退。嫌不聯名,已有近例,不可以此,徑遞憲長,請大司憲金萬重出仕。答曰,不允。處置事,依啓。
領議政金壽恒箚曰,伏以,昨者殿下因星象報異,大警動于心,登進公卿諸臣于前,親詢弭災之策,從容咨訪,至于丙夜,不繼以倦色,卽此一擧,亦可以感回天怒矣,甚盛甚盛。第臣無似,猥忝輔弼之任,智慮淺短,學識空疎,不能敷陳格王正事之道,以對揚休命,退而慙悚,彌日耿耿。臣旣以諸臣奏對之言,竝令書進事,仰稟得旨矣。顧臣所陳,誠爲孤陋,無足採者,且緣倉卒悤擾,或有擧其端,而未竟其語者,或有提其辭,而未究其義者,無以發明其本意,玆敢略爲衍補,謹以錄諸別紙,隨衆投進,仰塵睿覽。仍伏念,今此諸臣之各陳所懷,雖未有奇謀異策,亦無非關於君德,切於民瘼,而同出於憂愛匡救之誠,殿下果能擇其善者而力行之,則亦可謂弭災之道矣。董仲舒漢之大儒也,其明於天人之際,非後世俗士所可及,而至論人君事天之道,不過曰事在强勉而已。如其强勉,一言,足矣,不然而徒爲一時口耳之資,則雖嘉謨嘉猷,日進於前,尙何利益之有哉?然其所强勉者,亦不可以空言爲也,必也修德而有修德之實,講學而有講學之實,愛民而有愛民之實,然後方可謂之勉强,而天休滋至,諸福可致矣。伏願殿下,留神體念焉。昔朱子之遇災告其君也,其勤勤勸勉者,惟以商中宗·高宗之修德正事爲第一義。愚臣今日之言,雖甚迂疎,亦不爲無指,惟聖明不以人廢言則幸甚。取進止。答曰,省疏具悉卿懇。日者登對面陳修省弭災之道,而縷縷懃懇,無非格言至論,深用感嘆,如有所得矣。慮或有不盡之事,繼陳章牘,誡誨殊切。微卿憂國愛君之丹忱,何能若是其眷眷不已乎?嘉尙之懷,益切于中。予雖不敏,可不置諸左右,留心省察焉?別紙中節用省費一款,當與大臣及攸司之臣,熟講而處之。仍傳曰,遣史官傳諭。
兵曹判書金錫胄疏曰,伏以,臣頃日衄血之後,神精眩瞀,肢體縮束,有若大觸風寒,表感未除者,處溫襲煖,只費調理,問醫啜藥,亦無變動。此皆元氣怯弱,不能勝病之致,醫家所謂不足之症也。臣之此病,經三年而發,臣年比前加衰,臣病到今益苦,此病未治,將無以供此劇務,此務未解,亦無保此孱喘,區區悶迫之情,臣不以謁之於仁覆之天,而將誰訴耶?且臣於往者,久叨本兵,苟然仍因,宜釋而未釋,實不無內戒之存於中者,今則朝著已靖,中外謐如,奔走供職,無人而不可,臣於此際,又何可復掌七年之戎政,以重招萬武之咎怨乎?伏願聖慈,俯察微懇,亟將臣兼帶本兵之長,先許解免,以遂微志,以安微分,不勝萬幸。答曰,省疏具悉卿懇。積勞之餘,雖有一時疾恙,從容調理,自可痊愈,卿其安心勿辭,須速察職。
判尹李觀徵疏曰,伏以,星象呈妖,聖心警惕,引進群工,求助甚切,至命不入侍諸臣,書進所懷,臣於此,益嘆聖明遇災恐懼之盛意也。臣以罪戾在身,終無一言以塞,則厥罪尤大,敢以正心修德四字,冒死以獻焉。蓋心德不明,則事理無以燭,是非無以辨,賞罰無以公,取舍無以正,其爲害甚大。以是古之人,陳戒其君者,必以明心德。眷眷焉知所本也。苟於心德上,着實下工夫,則不但爲答天弭災之道,實是修齊治平之大本,而其要則只在於勤聖學。伏願聖明,加意焉。臣之前後負犯,有不可一刻抗顔於朝,而封章尋單,具未上徹,臣之進退,至此而益窮蹙矣。伏乞聖慈,特垂矜察,亟削臣職,引治臣罪,不勝萬幸。
工曹參判李端夏疏曰,伏以,臣病痼累重,自知枯死於田廬,不自意聖度包容,特加收錄,朝議亦不欲全棄,牽復外內,使齒周行,至於修史之任,則見責以家世故事,揆以公私義分,有難終始避免,不得不黽勉承當,而深懼不肖無狀,卒無以效職,重貽敗辱,爲千古之笑端矣。今於千萬夢寐之外,又被經幄新命,臣驚惑慙惶,罔知所以自措也。竊惟君德成就,責在經筵,自古遴選之重,莫尙於此,不可以輕受也,明矣。臣宿嬰奇疾,專昧實學,半生沈迷,不知向方,晩雖悔恨,精力已衰,不能讀書,有所追補,凡然爲無識一庸夫而止耳。每念先朝十年出入於侍講之地,虛帶華銜,無補涓埃,未嘗不羞死而汗背也。今以負累之蹤,獲被蕩垢之恩,復忝朝籍,已逾己分,誰得匪據職任,疊及於臣身哉?方當聖上篤志典學之日,朝廷之上,髦彦咸萃,宜處此任,固多其人,乃以如臣空疎顚沛之人,充備其員,豈不爲淸朝擧措之失哉?臣但當縮伏,恭竢物議,而適差大祭獻官,受香迫期,又當史事設局之始,不容引入等待,敢冒萬死,仰暴愚衷,伏願聖明,亟令鐫改臣新授同知經筵之任,以重名器,以安微分,不勝幸甚。答曰,省疏具悉。卿之文學,允合是任,卿其勿辭,從速察職。
任相元啓曰,大司憲金萬重就職之後,以榻前入侍之時,連啓爲難,至於再避而其所引嫌,卽是別事,故依例退却,則再三送言,必欲捧入,此啓辭,何以爲之?敢稟。傳曰,一事毋得再避,已爲承傳,勿爲捧入,可也。
傳曰,史官二員待命,騎馬六匹立之,宮城外內摘奸。燼餘
上在慶德宮。停常參·經筵,只晝講。
夜一更二更,月暈。五更,彗星微見於淡雲中。
朴泰尙啓曰,明日常參·經筵取稟。傳曰,晝講停。
又啓曰,明日大祭齋戒相値,視事頉稟。傳曰,知道。
任相元,以義禁府言啓曰,本府都事趙遠朋·李箕錫·金光烈等,昨纔出使,還期尙遠,而罪人拿來,尙在數月之內,設鞫多事之時,無以推移備員。趙遠朋·金光烈·李箕錫,令該曹竝以閑官換差,何如?傳曰,允。
又啓曰,罪人李元祉全家徙邊事,允下矣。凡全家罪人,家口推刷後,一時發配,乃是法例,而今此李元祉,家在嶺南,移文往復之間,必致遲延,滯獄之弊,不可不慮。李元祉爲先發配,其家口則分付本道,依法推刷啓聞,以爲追後發配之地,何如?傳曰,允。
申啓華爲事變假注書。
有政。吏批,參判李敏敍進。以朴世采爲執義,鄭載厚爲長城府使,陳尙漸爲高城郡守,安後泰·鄭勔爲掌令,南二星爲大司成,李秀彦·朴泰遜爲實錄兼春秋,崔弘甸爲校書副正字,禁府都事金光烈,童蒙敎官李翊周相換,兵曹正郞李璾爲接慰官,李汝岳·張楦爲禁府都事。
兵批。參知朴純,右副承旨任相元,吏兵批兼進。崔後尙·李弘迪·安垕付副護軍,金鎭龜爲副司正,洪湛爲同知。
朴泰尙啓曰,來十一日,輪對及文臣殿講日次取稟。傳曰,停。燼餘
庚申十月初七日午時,上御興政堂。晝講入侍,知事閔維重,特進官呂聖齊,參贊官朴泰尙,侍讀官林泳·李師命,假注書金鎭龜,記事官趙持謙·金益九。上讀前受冏命大文音一遍畢,泳進講呂刑篇,止一者如此。上受讀大文,音釋一遍訖,泳釋文義,至耄荒二字,師命曰,荒或言忽也,或言亂也。上曰,此貶之之辭也。維重曰,此與禹荒度土功之荒字有異,蘇氏雖云當屬下句,似不可屬下句者也。泳釋殺戮無辜,上曰,勿論曲直,而混同加罪云也。師命曰,苗民天性暴虐,以殺戮爲主。我國壬辰之亂,倭人之殺戮,甚殘酷,蓋自古有如此種類也。泳釋乃命重黎章曰,焄蒿,鬼神之氣也。上曰,中庸亦曰昭明焄蒿,悽愴云云矣。維重曰,此言苗民瀆事鬼神,人神雜糅,故舜命重黎,修明祀典也。朴泰尙曰,福善禍淫,惟在於刑法,刑法不明,則爲惡者,無所懲懼,而人皆妄求福利,以至於人神瀆亂矣。泳曰,刑罰不中,民無所措手足。苗民之刑,豈但不中而已乎?是以,苗民之俗,至於如此也。師命曰,鬼神之禍人福人,亦有其理,故諂事鬼神,以求福利,至於雜糅矣。泰尙曰,師命之言,雖或有理,若非道求福之說,則此所謂不語怪力亂神也,不當講求也。泳曰,民俗諂事鬼神,則亦不可不講究其理,而明以義理,以正風俗也,蓋先究鬼神之理則不可矣。師命之言,蓋因文義而陳達也,非謂非道之說,可以講究也。泳釋乃命三后,止以敎其德。師命曰,禮者,制於未亂,刑者,治於已亂,故此以禮刑爲一物也。泳曰,禮以敎之,刑以治之,禮者本也,刑者末也,而後世則重末而輕本,古之帝王,必也以禮爲重,成其治道矣。師命曰,禮敎之廢,久矣,後世不得不以刑法爲治,而刑官不重,殊非重民命之意也。我國則刑判專掌刑法,若擇人久任,則庶可爲治矣。維重曰,敎民之官,後世亦非無也,而後世治降俗末,故不得不重末矣。泳曰,後世亦有敎民之官,而其道不行矣。師命曰,古者先敎民而後用刑,後世則專用刑而無敎民之道,然善用其刑,則亦可與禮敎相參,刑罰之精華,足以爲治也。泳釋穆穆在上,止率入于民棐彝。師命曰,嚴刑罰,使民不可犯之,可矣。泳曰,嚴刑與重刑有異,只使正法,而犯法者不得免可矣。師命曰,水火無心之物,而人陷之則死,刑法無心之物,而民犯之則死,必也嚴明其刑法,使人不得以犯之也,非謂重刑法也。泳釋典獄非訖于威,止配命在下,師命曰,此言大公至正,無不可擧以示人者,與司馬光平生,無不可向人道者之意,相同矣。又曰,自作元命,乃是制生人之大命也。泳曰,不然。此配天之義也。泰尙曰,此與天之元命,相同矣。聖齊曰,此言用刑之極功,與天爲一也。上曰,此實用刑之極功也。維重進曰,臣有禁府公事取稟事矣。柳錫昌事,以照律下敎,而大槪米太百餘石,則旣已屬公,無可更問取服之事,而事係贓汚,故渠不肯取服。且其所犯,不必爲死罪,減等照律,則似當爲徒三年,而罪人不服之前,不可徑先照律,自上特爲照律,何如?若以傳敎定配,則似合事體,故敢達矣。上曰,渠雖承服,不至死罪,減等徒年,可也。泰尙曰,徒年定配,似爲太輕矣,定配遠道,何如?上曰,依爲之。維重曰,李猶龍·宋尙周等事,無襯着律文,以比律論罪,亦未妥當。且此等事,朝家本不欲重治,而第觀全羅監司狀啓,則其意必欲置諸他地,以除鄕曲之弊矣。下敎參酌處之,或爲定配,則似可矣。上曰,今日楊夢擧則徒配矣。維重曰,夢擧則有上疏之罪,猶龍等則只作拏鄕曲之罪也。師命曰,猶龍本是失性人也,臣居扶餘時,猶龍爲忠淸都事,故臣慣聞其所爲,則果極失性,此不足深罪之人也。臣則以監司之狀聞非矣,維重曰,猶龍果失性之人也。其兩子,至於自縊以死,以此亦可想其居鄕矣。上曰,猶龍爲人,本是失性,則不足深責也。泰尙曰,猶龍本無形矣。上曰,猶龍·尙周之罪,孰重孰輕?維重曰,尙周重而猶龍輕矣。上曰,猶龍削去仕版,尙周徒配。維重曰,金鳳至·李崇徵等事,有可陳者矣。臣初以爲,言根出於法哲,而鳳至等,有若告變者矣,推問則鳳至聞於崇徵,傳於許積,而各自偶然相傳而已,非有告變之意,而積初則泛聽,至於榻前陳達之言,則大異矣。臣其時居在忠州,不與人事,而聞積以諺書作簡于僧人,使勿爲恇怯,又於僧人上京之後,招致其家,多般敎諭。其後趙晸用慮之說,始出於鞫廳云矣。且見法哲推案,則不言趙晸殺牛入海等事,而只言有憂色。李㒖被拿之後,晸以墩臺同事之人,有所驚憂,無可怪者矣。諸僧言語如此,而學梅則終始以晸爲冤枉。以此見之,積私聞於其族人之說,似信然,而鳳至等之言,不至大段矣,所當嚴治,以慰冤死之人,而以此結末旣不可,査覈亦未易。臣意則淸印最可惡,雖殺之無可惜,法哲所言,旣非大段,不可重治。鳳至·崇徵等,亦不至死罪,囚繫旣久,獄事亦涉支離,此類處置,則似爲合當,故敢稟。今日大臣,雖未入侍,詢問諸臣而處之則好矣。師命曰,前者學梅之死也,其文案不得見,而聞兵曹判書金錫胄憂慮之言,則積先聞於他人,其後鳳至言之,而蓋學梅,錫胄所親僧人,趙晸卽錫胄所親武弁,而居在扶餘,受學於西人士大夫,亦嘗相識於宋判府事,故積欲嚴治此兩人,以爲嫁禍於錫胄及宋判府事之計,被拿諸僧人,亦爲敎諭,送于鞫廳,而終至於杖殺趙晸·學梅者,專以此耳。上曰,非但趙晸事也,當初窮治李㒖,亦此意也。維重曰,其意甚分明矣。然淸印則立證者也,其罪最重,法哲所言,本非大段,雖不可輕易處置,旣不可治以誣告之律,則參酌定罪似當矣。師命曰,積欲害兵判,故其事如此,而當初傳言之人,則其意豈必如此?不過其相傳訛言耳。維重曰,其言先發之人,則終不可得,其在爲趙晸伸冤之道,所當嚴治此輩,而其所犯,終不可盡用反坐之律矣。上曰,今日回啓淸印等三僧,使之拿來耶?維重曰,令本道捉送矣。上曰,雖拿來之後,終不可詳知乎?維重曰,然矣。今若一一反坐,則非懲戒前事之意也。師命曰,獄事蔓延,實非寬大之意也。維重曰,近來被罪之人,雖皆當其罪,而其數頗多矣。師命曰,向者六七年來,諸臣之處事無狀,而加以貪淫亂逆之獄,前後被罪者,幾至二百人,國家元氣,不無所傷。若從寬大之典,斟酌處置,則其於事體合當矣,判義禁之言是也。上曰,當初李㒖獄事時,許積欲除去兵判,故窮治趙晸·學梅,以至於死矣。到今知其無罪,旣已伸冤,則宜施反坐之律,故卽爲推問矣,只是言語相傳之事,本無告變之事,則今無可據之端,而囚繫已久,獄事支離,勢當參酌處置也。鳳至則因臺啓,旣已削版,而崇徵則無被罪之事耶,維重曰,崇徵無被罪之事,而鳳至·崇徵,似皆不免定配矣。師命曰,危疑不實之言,相傳之罪,必有其律矣。維重曰,此不可相傳之言,而乃敢相傳,其罪亦不輕矣。上曰,鳳至·崇徵之罪,孰重孰輕?維重曰,別無異同矣。上曰,二人及僧法哲,竝三人同罪耶?維重曰,然矣。上曰,趙晸·學梅,無罪冤死,必欲嚴問,而加以反坐之律矣。旣非當初告變之人,故言語無迹,査出亦難,三人竝參酌徒配,可也。且淸印·印岑·處澄等,捉來公事爻周,令本道推捉,刑推後啓聞事,判付。上曰,柳錫昌·宋尙周·金鳳至等事,承旨以元公事,改判付,勿爲擧行條件。維重所啓,逆家奴婢十口,自朝家劃給於義禁府矣。本府衙門疲弊,奴婢散亡,自前不成貌樣,而所得十口之中,或有年過七十者,且其中禮亨奴婢,則有還給之命,其實不滿十口之數。伏聞逆䃏奴婢,其數亦多云,若加得十口,則可以支過。臣待罪判義禁,故敢此仰達。上曰,令該曹加給十口,可也。出擧條又所啓,善山爲邑殘弊,奴婢鮮少之故,旣因監司啓聞,自朝家劃給各司奴婢二十口,而又因府使李東老下直時陳達,加給十口。一邑所給之數,至於三十口,似爲太過,二十口則因給,而十口則收還,何如?上曰,依爲之。出擧條又所啓,此事極爲煩瑣,而係是屬司,故不得不仰達矣。諸各司中,長興庫最爲殘弊,紙地·席子備納之際,主人輩不能保全,常未免負債,貢物受出之時,則債主盡爲奪去,而今年且非豐登之歲,故主人輩,不勝其呼冤。長興庫貢物主人輩還債事,限明秋,令該府姑爲停止,勿侵,何如?上曰,使之姑爲停止,可也。出擧條聖齊曰,向者自上有咳嗽之候矣,近日平復乎?上曰,已愈矣。聖齊曰,今日日氣,雖不極寒,而晝開窓戶,恐致風寒也。持謙所啓,臣於夏間,猥當別兼春秋之任,旣已議薦史官,今者又差是任,有不敢承當者,而召牌之下,不得不黽勉入直矣。取考前例,則仁祖朝壬午年間,以史官有故,差出別兼春秋五人,孝宗朝戊戌年,亦差七人,使之議薦,今則只以二人啓下。臣之再當此任,非但極爲惶恐,史局之薦,乃是莫重之事,非若干人所可擔當。卽今曾經史官,方在淸班者亦多,請令該曹,依故事多數加出,以爲薦之地,何如?維重曰,曾在孝宗朝,臣亦差此任,而其時差出之數,果至六七人矣。師命曰,實錄改修,今方設鞫,而史官不備,無以成樣。別兼春秋可合人,多數差出之後議薦事,使之趁數日內擧行,何如?上曰,別兼春秋,今日內口傳加出,使之趁速議薦。出擧條泰尙所啓,史薦緊急,遷延可慮,別兼春秋趙持謙,旣請加出同任,而先自祈免,殊未妥當,請推考。師命曰,榻前辭職,二品以上外,不敢爲之者,例也。上曰,推考,可也。出擧條遂罷出。
傳曰,每以監察茶時,事涉未妥,今日政新除臺官,竝牌招察任。
以京畿監司,通津縣居兩班金有泰等十六名渰死事,狀啓,傳于任相元曰,渰死之數,至於此多,事極驚慘。令本道各別恤典擧行。
司諫權是經啓曰,大司憲金萬重,以本府追錄正勳還收之請,有不敢同參之嫌,引避退待,處置歸於本院,而臣意以爲,此雖與循例引嫌有異,不爲聯名,已成近例,則亦不可以輕遞憲長,故請出矣。伏聞金萬重以本院處置之事,與其避嫌本意相左,至於再避,政院雖以一事再避,啓稟退却,旣曰相左,則處置之人,決不當晏然仍冒。且自闕下還家之路,卒遇知事申汝哲,而昏黑之夜,除前導過去,故不得豫知,未及隱避。宰臣犯馬,在例應遞,以此以彼,俱難在職,請命遞斥臣職。答曰,勿辭,退待物論。
任相元,以兵曹言啓曰,賓廳造成定礎,日子已迫,而柱石求得未易。貞陵洞興平尉家,有若干柱礎棄置者,令戶曹給價後,取用何如?傳曰,允。
朴泰尙,以弘文館言啓曰,再昨副修撰朴泰遜,猝得胸痛,仍爲出去,而姑降上番,使之替直矣。今聞修撰申琓入來,卽爲牌招入直,何如?傳曰,允。
李頤命有頉,代以金以鉉爲假注書。
吏曹口傳政事。以崔後尙·尹敬敎·洪萬鍾·李寅煥·李秀光爲別兼春秋。
傳曰,前奉敎李玄紀,前待敎申曅等罷職,雖在別歲抄命下之後,竝爲書入事,分付該曹。
兵曹判書金錫胄疏曰,臣之宜遞,亦云久矣,苟然因仍,追擠不去者,已六年矣。祈請號呼,爲求去之言者,已累十遭矣。到今虛脫益甚,病勢益痼,斷無供劇之望,徒增曠職之罪,不得不更尋前章,以伸庭請,而聖批邈然,彌靳一兪,有若無所惻然垂憐於萬分危切之言者。臣於此,益復徊徨抑鬱,不知所出。當曩日危疑之際,機事可怕,睥睨多端,臣竊自思之,不遞禍,雖遞亦禍,故累請不許,則輒復出而供職者,此固分義然也。今則群凶伏法,危疑粗定,舊時諸臣之擯斥在外者,又皆聚會於朝廷,或年力富强,或才智諳練,無非足爲盛世之所需,則此誠微臣爲國家,推才讓能之日,況臣於數載鞅掌之餘,神精消亡,氣力憊敗,實如前疏所具陳,去職就閑,以圖將息,亦臣私計之出於萬不獲已者也。噫,擔者欲解千鈞,熱夫思就淸凉,微臣情願,亦何以異此?私心所迫,復此塵瀆,益不勝惶恐之至。伏願聖明,俯察微臣至懇,亟將臣所帶本兼之長,先許遞免,以安微分,以遂至願,不勝萬幸。答曰,省疏具悉卿懇。已悉予意於前疏之批,卿何苦辭若是乎?卿其安心勿辭,從速行公。
知中樞府事南龍翼疏曰,伏以,臣積惡在身,負罪神明,五年之內,連喪二親,哀哀此生,何怙何恃?苫塊之中,又患奇疾,一縷頑喘,幾絶復延,奄經禫事,急於省墓,西樞新命,未及肅謝,出在楊州村舍,纔過五日矣。伏聞三昨召牌臨門,必因朝家有廣詢之事,而以臣秩添二品之列,故嚴召亦及於臣也,臣聞來驚悚,不知所以措躬。臣雖情事切迫,職名閑漫,而不自受由,任意出郊,致令身不在家,君命虛反,臣之罪戾,實無所逃。卽當還入城裡,陳箚自列,而出城之日,墜馬重傷,右臂浮痛,胸脇牽引,伏枕呻吟,決無冒寒起動之望。玆敢封章縣道,以冀上徹,伏乞天地父母,俯賜諒察,遞臣本職及兼帶摠管之任,仍治臣逋慢之罪,千萬幸甚。
右議政閔鼎重箚子。答曰,省箚具悉卿懇。前以修省之道,面陳於榻前,繼陳章牘,縷縷戒誨,無非格言至論,深用感歎,如有所得,而蓋可見眷眷憂愛之丹忱也。予雖不敏,可不置諸左右,留心省察焉?今此上天之示警,亶在於寡昧之否德,於卿有何引咎之理乎?卿其安心勿辭,從速行公,以副予望。仍傳曰,遣史官傳諭。元箚留中燼餘
上在慶德宮。停常參·經筵。
夜五更,彗星移見於右角星上,形色比前無異,而尾跡則幾至丈餘。
朴泰尙啓曰,明日常參·經筵,取稟。傳曰,只晝講。
又啓曰,左議政十九度呈辭到院,而大祭齋戒,留院之意,敢啓。傳曰,入之。
任相元啓曰,今日開政事,命下矣。吏兵批政官,卽爲牌招開政之意,敢啓。傳曰,知道。
有政。吏批,參判李敏敍,參議李選,左副承旨朴泰尙進。以安垕·尹敬敎爲掌令,辛聖重·李晩亨爲禁府都事,宋時杰爲掌樂主簿,任弘益爲直講。
兵批,參判洪萬容,參議崔寬,右副承旨任相元進。以安後泰付副護軍,鄭勔爲副司直,李箕錫·趙遠朋付副司果,申啓華付副司正,鄭知和爲判中樞,姜栢年爲副護軍。
掌令尹敬敎啓曰,臣以實錄改修廳郞廳,頃日會同坐起時,適有狗馬之疾,不得進參,至被推緘。旣在問備之中,決不敢仍冒憲職,請命遞斥臣職。答曰,勿辭,退待物論。
大司憲金萬重啓曰,臣以正勳追錄引避也,非不知有不爲聯名之例,而第念臺啓所論,旣有輕重,長官事體,異於他僚,今玆還收之請,係是重發之論,則於此引嫌,而强顔行公,已極苟且。且況賓廳引見時,長官例爲入侍,臣未知榻前連啓時,將冒嫌連啓耶,抑將任意闕啓耶?是知不爲聯名,雖曰有例,必非爲長官而設也。臣之引避,專在於此,而諫院請出之辭,大失本意。就職後再避,實出於不得已,而政院之啓稟,似亦不悉前後曲折也。今者諫臣以處置失當引避,則臣固不敢反爲處置,而臣之情勢,終不可以意外請出,仍冒臺席,請命遞斥臣職。答曰,勿辭,退待物論。
掌令鄭勔啓曰,臣頃忝本職,以釐正都廳,有政院下隷曳出事,政院費辭請推,以此見遞,未滿一旬矣,千萬夢寐之外,新命又下,召牌繼至,臣誠惶感,不知置身之所。惟當嚴畏分義,行不竢駕,而顧臣情迹,決難抗顔於臺席。且素患胸腹之痛,當寒猝劇,俄頃之間,症勢危篤,欲起還仆,竟未祗赴,逋慢之責,在所難逭。且伏聞儒臣之疏,以近日臺官,專不愼簡爲言,如臣老朽,不合言責,通朝之所共知也。雖不指臣名而斥之,亦安敢晏然而冒進乎?況臣前推未勘,又有違命之罪,決不可一刻仍冒,請命遞斥臣職。答曰,勿辭,退待物論。
掌令安後泰啓曰,前月忝叨諫職,連往武科試所,仍參鞫廳,與同僚未行相會禮矣。適當入侍之日,以罪人權大運加圍籬之請,不爲合啓,柳命賢諸人論罪不審之事,重被大司諫申翼相之疏斥。倉卒之際,專不省察,以聯名參啓之失,引嫌於榻前,及至退出之後,始覺其未行相會禮,而乃以聯名啓辭爲避。臣之出入臺閣,非至一再,而率爾引嫌,做錯太甚,至有別啓請遞之擧,臣誠慙悚,無所容措,縮伏內省,自訟者久矣。不意玆者,新命又降,臣驚惶悶蹙,益不知所以自處也。臣本庸陋,最居人下,見識蒙昧,言議拙訥,固不合於論事之任,而濫蒙洪造,累叨匪據,涓埃莫效,尸素有愧,上無以補拾闕遺,下不能糾察官邪。至於臺閣上規例,亦不能覺察,致有昏謬顚倒之失,則如臣駑劣者,豈宜復厠於風憲之列哉?且臣曾任南邑,重得土疾,軀殼雖存,眞元已鑠,頑痰塞胸,咳喘極盛,暫失將攝,輒至昏仆。秋凉以後,諸症轉谻,兩脚枯痿,骨節刺痛,戶庭之間,不能運步,委頓床席,日事叫苦,非但情勢之萬分難安,賤疾沈痼,決無行公之望。召牌之下,竟未祗赴,扶病出肅,今始來避,臣之罪戾,至此尤大,請命遞斥臣職。答曰,勿辭,退待物論。燼餘
上在慶德宮。停常參·經筵,只晝講。
午時未時,日暈。夜五更,陰雲蔽天不散,彗星所在,終不得看候。
謝恩,護軍李翊相·李恢,淳昌郡守尹搢,高城郡守陳尙漸。
大司諫申翼相上疏。大槪,謹奉聖旨,略陳所懷,兼陳病重實狀,冀蒙恩遞,以尋生路事。入啓。答曰,省疏具悉。卿之憂愛進誡之言,誠爲切實,予庸嘉尙,可不留念焉?疏中可以變通事,當令廟堂稟處,卿其勿辭,從速察職。
都承旨吳斗寅再度呈辭。入啓。加給由。
正言成虎徵再度呈辭。入啓。加給由。
判府事金壽興箚子。大槪,敢以前席所達,更暴未盡之懷,以備睿覽事。入啓。答曰,省箚具悉卿懇。前以弭災之策,面陳於榻前,又陳一箚,縷縷誡誨之言,無非至論要道,深用感嘆,如有所得,而益可見眷眷憂愛之丹忱也。予雖不敏,可不置諸左右,留心省察焉?仍傳曰,遣史官傳諭。
判尹李觀徵初度呈辭。入啓。給由。
傳曰,明日晝講爲之。
傳曰,前府尹南天澤,府使朴興文,都承旨慶㝡,府尹朴廷薛,牧使李溟翼,郡守李暹·金萬直,監司李德周,府使李惠疇,郡守金壽一·張善沖,縣監尹徵夏,郡守尹世章,縣令閔格,縣監李舜岳,縣監朴守儉·白如圭·崔世榮·洪贊元·柳壽昌·金世弼·李東亮·愼聖時·兪泰基·金輝世·安世柱·權儹·鄭興胄·李繼榮·金聖佐·李沃·鄭岐壽·李萬雄·權大遠·閔安道·李萬泰·鄭有徵·鄭正陽·徐來遠·李震英·尹宲·洪贊元·閔周翰·盧銓·李光翼·許嶨·李仁望·金鎬·張遇一·魚震成·朴守儉·權萬濟·黃震瑞·朴身之·李泂·黃鎰·河重圖·趙亨耘·金廷弼·李文徵·鄭仁壽·吳九星·申啓澄,郡守具翧·柳廷輝·南宮燮·李守恒·張羽瀛·李世彬·李基完·權尙任,府使鄭洙碩·朴以文·李鳳齡·黃道光,牧使柳徵,判官尹命哲·朴世樑,察訪李鼎,待敎安如岳,檢閱柳世鳴,敎敎南致熏,察訪鄭昌祉,佐郞許悏,都事李壽徵,察訪金是鉉,參判沈梓,察訪柳壽芳,奉敎李玄紀,待敎申曅,參奉鄭斗瑞,奉事吳夏相,監察朴世寶,佐郞洪萬最,博士崔恒齊,副正字朴世鍊,直長尹摠,司藝金益廉,學錄李渙,主簿閔又騫,引儀張萬雄,竝敍用,庚申年春夏等褒貶居中居下,竝勿論。
判府事鄭□□箚子。大槪,昨日倉官欲輸祿俸於恩遞命下之後,不敢承受,惶恐待罪事。入啓。答曰,省箚具悉卿懇。已悉予意於昨者之批,至於祿俸,少無可辭之義,卿其安心勿待罪,領受焉。仍傳曰,遣史官傳諭。
晝講入侍,同知事李翊相,特進官洪萬容,承旨安縝,玉堂林泳·李師命,假注書金以鉉,記注官趙持謙·李寅煥,文義酬酢,諫院·朝報缺大文呂刑,自王曰嗟四方,止祥刑。
京畿監司書目,高陽呈,以護軍李翊上疏上送事。啓。答曰,省疏具悉。卿之應旨進言之誠,予庸嘉尙,而追錄一事,卿其未及深思而然也。其中可以議處事,當令廟堂稟處。卿其勿辭,從速察職。
全羅都事書目,災傷差錯,金堤郡守尹爾霖罷黜事。
全羅道敬差官書目,潭陽府使睦林馨,災傷差錯,罷黜事。
傳曰,推鞫姑罷,今後本府爲之。
傳曰,定配罪人柳弼明,定配已久,獨未蒙宥,特爲放釋事,榻前下敎。
院啓,趙絅黜享事。姜萬鐵依律處斷,吳始壽嚴鞫得情,以正邦刑。金浦郡守李東馨遞差。平安兵使李世華罷職,其時當該承旨推考事。措語竝見上,李世華事,見初五日答曰,勿煩。
府啓,趙絅黜享事。姜萬鐵依律處斷。申宗華嚴鞫得情,告廟及按律首發論臺官,竝摘發遠竄。亟寢別單中五人追錄正勳之命。亟寢罪人吳始壽賜死之命,竝與援引諸譯,一體鞫問,期於得情事。措語竝見上新除授執義朴世采,時在京畿楊州地,請斯速乘馹上來事,下諭。答曰,不允。下諭事,依啓。
晝講時,特進官洪萬容所啓,臣有懷敢達矣。故判書臣張善澂,志操言行,罕有其倫。向日權奸當國之時,目見時事日非,居常慨然,對人言語之際,至有含淚之時,憂憤成疾,不幸長逝。卽令淸風府院君墓所,旣已遣近臣致祭,則事雖差別,其在朝家待廷臣之道,不可無優異之典。今亦遣禮官致祭,事體似當,惶恐敢達。上曰,特遣禮官致祭事,分付該曹可也。以上朝報
上在慶德宮。停常參·經筵,只晝講。
下直,梁山郡守趙爾翰。
謝恩,大司成南二星,校書副正字崔弘甸,光州牧使金世鼎,長城府使鄭載厚,禁府都事辛聖重,護軍李弘迪。
正言成虎徵三度呈辭。入啓。遞差。
平安都事書目,殷山縣監李守謙,災傷差錯,依事目罷黜事。
伴送使書目,勅行今月初八日,中和止宿事。
傳曰,明日晝講爲之。
晝講入侍,特進官朴信圭,同知事李端夏,承旨任相元,玉堂林泳·李師命,假注書金以鉉,兼春秋趙持謙·尹葕。
吏曹啓曰,兵曹判書及承旨·臺諫有闕,政事,取稟。傳曰,當日爲之。
傳曰,今觀假注書沈思泓書啓,則領府事自騎私馬上來云,令兩道監司給馬事,下諭。
府前啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情。告廟及按律首發論臺官,竝摘發遠竄。亟寢別單中五人追錄正勳之命。亟寢吳始壽賜死之命,竝與援引諸譯,一體鞫問,期於得情事。措語見初三日答曰,亟停勿煩。院前啓,請亟罷。趙絅廟庭配享。姜萬鐵依律處斷。亟寢罪人吳始壽賜死之命,嚴鞫守情。金浦郡守李東馨遞差。平安兵使李世華罷職事。李世華見初五日,措語竝見初三。措語見初三日答曰,亟停勿煩。
觀象監,辰時巳時,日暈兩珥,午時未時,日暈。夜二更,流星出天津星下,入西方天際,狀如鉢,尾長四五尺許,色白。五更,流星出柳星下,狀如拳,尾長三四尺許,色赤。罷漏後,彗星移見於五角上,尾迹比前無異啓。
晝講時,同知事李端夏所啓,卽今列邑倉穀旣小,民間全無穀物儲置者。臣頃日以社倉及民間儲穀之道,有所陳達矣。皇明太祖創業時,作爲法制,富民則雖年少新進,使之居上坐,蓋表奬儲穀之人也。由是爭事殖穀,境內無盜賊,國富民足,今亦不可不別爲儲穀之道也。李師命曰,臣亦達富民之道矣。自夫辛丑辛亥年間,國家勒封私債之後,雖稍富之人,不以儲穀爲事,以其穀物,換賣牛馬·田地,故國內無富民矣。上曰,事甚不宜,分付廟堂,勒封私債事,一切禁斷。以上朝報
上在慶德宮。停常參·經筵,只晝講。
夜罷漏後,彗星移在於折威星上,在元宿二度去,竝極一百三度,形象與前無異,而尾跡則爲曙光所射,比昨稍微。
謝恩,兼春秋金一夔,刑曹佐郞鄭載大,直講任弘益。
判尹李觀徵再度呈辭。入啓。加給由。
京畿監司書目,果川呈,以獻納李□□,病重上去不得事。遞差。
吏曹啓曰,臺諫有闕,政事,取稟。傳曰,明日爲之。
傳曰,領·右相,兩司各一員,今日晝講入侍。
都承旨洪萬容辭職上疏。入啓。答曰,省疏具悉。銀臺之長,不可暫曠,卿其勿辭,從速察職。
金以鉉改差,代以鄭濟先爲假注書。
左承旨安縝初度呈辭。入啓。給由。
晝講入侍,特進官具鎰,同知事李敏敍,承旨尹趾善,玉堂林泳·洪萬鍾,假注書金鎭龜,記事官金益九·趙持謙,領議政金壽恒,右議政閔鼎重,司諫權是經。掌令安垕,同爲入侍。上讀泰誓篇,自左傳,至一人之慶。一行半缺上曰,宋領府事,數日內當爲入來,而旅邸必有齟齬,糧饌·柴炭輸送事,分付戶曹。
公淸監司書目,韓山呈,以持平權讓辭職上疏上送事。啓。答曰,省疏具悉。爾其勿辭調理,上來察職。
傳曰,明朝領·右相命招,使之卜相。
判府事金壽興上疏。大槪,敢陳私情,冀蒙恩暇事。入啓。答曰,省疏具悉卿懇。卿其安心往省焉。給由馬·澆奠床備給。仍傳曰,遣史官傳諭。
晝講入侍時,掌令安垕所啓,請亟罷趙絅廟庭配享。上曰,不允。請姜萬鐵依律處斷。上曰,勿煩。請罪人申宗華還收島配之命,嚴鞫得情。上曰,勿煩。請告廟及按律首發論臺官,竝摘發遠竄。上曰,勿煩。請寢別單中五人追錄正勳之命。上曰,毋爾瀆擾。請亟寢吳始壽賜死之命,竝與援引諸譯,一體鞫問,期於得情。上曰,勿煩。請新除授正言韓□□,時在京畿廣州地,斯速乘馹上來事,下諭。上曰,依啓。
今日入侍時,上曰,今日晝講,卿等及兩司使之入侍者,非有他事,而爲問焜·愰兄弟事也。自前久欲放釋而未果矣,前日朴致道,旣以此事陳疏,且遇災求言之後,李晳上疏,亦言此事,雖不可全釋,欲爲量處,卿等之意,何如?金壽恒曰,臣等其時在鄕曲傳聞之,則焜·愰等,初無干與凶謀之事,當初之竄配,只出於欲爲保全之意,而久處海島之中,爲霧露所傷,自上軫念其死生,則移配他地,似爲無妨,而當初旣出於逆招,則亦難輕議矣。夏間恩命之下,金錫胄陳箚,論其不可,臣等亦以其論爲好矣。卽今則歲月更久,量移似或可矣。上曰,非但久欲放釋,今因災異,他被罪者,皆已疏決,必欲移配矣。閔鼎重曰,夏間臣伏見傳敎,旣知聖意之所在矣。罪名雖重,旣無知情之事,而久處海島之中,聖意之所以哀矜也。旣出於逆招,則似難輕議,而當初之竄配海島,實出於保全之意,自上若以其久處海島,慮或傷生,則移配於其近處,亦可矣。權是經曰,自上軫念其死生,聖意至極矣。專釋則不當,若於陸地移配,則似或可矣。安垕曰,臣知聖敎出於保全之意也。雖無豫知之事,罪名旣重,全釋則不可輕議。若以其近處善地移配,則或可矣。林泳曰,罪人等旣出於賊招,雖無知情之事,干係逆獄,編配海島,則自下有難擧論,而自上欲爲量移,則意甚盛也,何敢嫌於救解逆獄,而不爲承順乎?洪萬鍾曰,當初雖出於逆招,到今量移,蓋是保全之意,量移似無不可矣。上曰,當初之入送於海島者,實欲其保全也。到今若爲霧露所傷,以至殞命,則豈不哀憐乎?其道內善地,卽爲移配。閔鼎重所啓,近來科場不嚴之弊,自上每爲戒飭於諸臣,而今番公都會,未免亂雜,多有不嚴之誚。其試官等竝罷職,都會榜削去,何如?金壽恒曰,科場無論大小,處事必須嚴截,而都會試官,俱以年少之人,處事不能嚴截,致有人言。都會雖是學堂製述,而旣有人言,則不可不論罪試官,而削去其榜也。上曰,依爲之。
公都會試官罷職現告,崔錫鼎·沈濡·吳道一·朴泰遜·申琓·權是經·安後泰·李墪。
參贊官尹趾善所啓,臣纔自北路上來,敢以所見陳達矣。六鎭之中,穩城爲邑,甚爲殘薄。況且屢經匪人,官庫蕩然,而府使朴振翰,又以災傷見罷,頻數遞易,必難收拾矣。六鎭則道里絶遠,宜無守令堂參之規,而鍾城獨無此事,其餘各邑,則新官到任之後,吏曹書吏,例送人徵捧其價,事甚無據,合爲革罷之擧矣。閔鼎重曰,臣曾爲監司時,書吏之下去者,囚禁矣,其弊至今仍存,則罷之宜矣。上曰,革罷,可也。同知事李敏敍所啓,前日所達金德齡加贈事,議大臣蒙允矣。先朝旣贈兵曹參議,今若只加一級,則非加贈之意也。後日如有請諡之擧,必以正二品,乃可謂請諡,變品贈職,何如?上曰,依爲之。又所啓,向因筵臣所達,兩西及北路察訪,兼差敎養官事,命下矣。兩西文官差送之窠,當待判書出仕後,相議定奪,而北路察訪,則輸城·居山,連以武弁差遣,事甚無據。自前擇送文官,兼察訪,直狀啓之意,責任亦重。今此見在二驛察訪,爲先改差,後政差出,何如?金壽恒曰,北路察訪,自前以文官差送矣,近因驛卒作隊事,始以武官差送,而武官多不能擧任,後以文官差送,可矣。閔鼎重曰,前此必以曾經侍從之人差送,雖不得一如前例,以文官擇差,可矣。上曰,二驛察訪改差,以文官擇差以送,可也。又所啓,殷山縣監,連差武官,故以曾經守令文官差出,而以奉常主簿李渶,擬望受點矣。今聞渶曾爲河東時,亦有不治之聲,不合愼簡之道云,改差,何如?上曰,改差,可也。閔鼎重所啓,故副提學李端相,曾於孝廟朝及先王朝,以詞翰之臣,久在侍從,而因病解職。讀書求志,先王累下優奬之敎,廷臣亦有以禮待之意,仰陳於筵席矣,不幸早沒,士林至今嘆惜。當此崇奬儒術之時,念其恬退向學之志,特施褒贈之典,則可以聳動聽聞矣。上曰,分付吏曹,贈職,可也。金壽恒所啓,自前遇災修省之時,例有人才別薦之事。初二日入侍時,臣欲爲陳達,而非但夏間,纔已爲之,且恐事欠着實,趦趄未果矣。其後因筵臣陳達,有外方人才別薦之命,此則當自吏曹擧行矣。蓋鄕曲雖未有特異之才,亦豈無其可合百執事者?而政官耳目不逮,臨政調用者,不過在京之人,遺才之嘆,鄕曲尤甚,此筵臣之所以陳達也。然而旣令薦人,則不可獨於外方,致有不均之嘆,與京中一體別薦,何如?上曰,京外一體別薦,可也。李敏敍曰,前日爲外方別薦之目,問于大臣,講定頒布之敎矣。京外別薦,似當一體議定矣。上曰,吏曹堂上,就議于大臣講定,可也。閔鼎重所啓,尹昌亨·尙仁道等,旣有嚴刑之命,柳錫昌貪贓之罪,與兩人無異,而遽爾定配。法官議讞,雖未知何如,而若謂之非入己,則不然也,軍餉百餘石,公然取出分置,私自區處,至買船隻,何可謂之不入己,而不以贓律治之也?金壽恒曰,已得財與未得財者,其律不同,而此則米太雖已屬公,其次私自買船等事,不可謂未得財也。古人云,欲保良民,先嚴贓法。贓法不可不嚴,而我國用法,不能如齊王烹阿之典,犯贓者雖甚狼藉,必待其自服,然後行法,故循例刑訊,旣難取服,而或因疏決,且被徒配,歲月旣久之後,至有復職者,法律不嚴,而向也錫昌之徑先定配,已極不當。且留守之私自相與,均有其罪,而禁府不請竝拿許秩,亦爲非矣。上曰,許秩拿問,柳錫昌還收徒配,嚴刑得情,可也。以上朝報
上在慶德宮。停常參·經筵。
下直,淳昌郡守尹搢,新昌縣監閔毅重。
謝恩,兵曹參判李翊相,都承旨洪萬容,右參贊呂聖齊,金堤郡守鄭載岳。
兵曹參議崔寬初度呈辭。入啓。給由。
吏曹判書李尙眞辭職上疏。入啓。答曰,省疏具悉卿懇。誡誨無非憂愛之忱,可不留心而體念焉?可以議處者,令廟堂商確而處之。
左承旨安縝再度呈辭。入啓。加給由。
兵曹判書鄭載嵩上疏。大槪,乞遞新授職名,以幸公私事。入啓。答曰,省疏具悉卿懇。今玆新授之命,實循公議,卿何過辭?司馬重任,不宜暫曠,卿其安心勿辭,從速察職。
領府事宋時烈上疏。大槪,臣猥承召命,不敢仍伏私室,冒詣近郊,敢陳危悃,冀蒙裁處,退塡丘壑事。入啓。答曰,省疏具悉。懃懇之意,已悉於史官之傳諭,待卿入來之期,不啻若大旱之望雲霓矣。誠禮淺薄,未回遐心,予深慙恧,無以爲喩也。須體至意,亟回長往之心,與近侍從速偕入,以慰予意。仍傳曰,遣承旨敦諭,仍與偕來。
府前啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情。告廟及按律首發論臺官,竝摘發遠竄。亟寢別單中五人追錄正勳之命,亟寢吳始壽賜死之命,竝與援引諸譯,一體鞫問事。措語見初三答曰,亟停勿煩。
公洪道前參奉李守吉上疏。大槪,請以贈領議政宋浚吉,追享于懷德崇賢書院,以伸多士尊慕之誠事。入啓。答曰,省疏具悉。疏辭當令該曹稟處焉。
傳曰,宋領府事,肅拜後留待。引見入侍時所啓,今年年事,庶有豐登之望矣,不幸風水爲災,各穀損傷,民事誠爲悶慮矣。臣之承召上來也,民人等不知臣待罪上來,處處聚會,呼訴馬前,俱言疾苦之狀。見此,臣亦食不能下咽,自上各別體念,民可保存矣。上曰,尤甚被災處,已令廟堂區別,蠲減諸役矣。右承旨鄭載禧曰,雖已區別蠲役,今者儒臣以沿路所見,有陳達,儒臣所經沿路民役,似當有別樣寬恤之道矣。上曰,分付該曹,可也。
傳曰,召對爲之。
淸城府院君金錫胄,楊州地焚黃呈辭。入啓。傳曰,給由馬·澆奠床備給。
伴送使書目,勅行初九日,平壤止宿事。
又書目,初十日,勅行順安止宿事。
慶尙道災傷敬差官書目,靈山縣監南鵬翼,災傷差錯,罷黜事。以上朝報
上在慶德宮。停常參·經筵。
夜陰雲,曙星所在,不得看候。
謝恩,知事南龍翼,護軍盧銓,舍人尹敬敎,校書副正字韋壽徵。
左副承旨安縝三度呈辭。遞差。
戶曹參判李晳再度呈辭。加給由。
禮曹參判鄭鑰上疏。大槪,乞遞職名,仍略陳所懷事。入啓。答曰,省疏具悉。憂愛進誡之誠,深用嘉尙,可不體念焉?卿其勿辭,從速察職。
假注書鄭濟先改差,代尹德駿爲之。
大司諫申□□初度呈辭。入啓。給由。
判尹李觀徵三度呈辭。入啓。只遞本職。
吏曹啓曰,承旨有闕,政事,取稟。
傳曰,政事,明明日爲之。
傳曰,召對爲之。入侍,承旨洪萬容,玉堂林泳·洪萬鍾,假注書金鎭龜,兼春秋趙持謙·金益九。
藥房啓曰,卽伏聞自上有外感之候,玉音頗重,咳嗽發作,臣等不任驚慮之至。近日寒氣猝嚴,而連御經筵,玉體之感傷,勢所固然。卽今症候,雖不至大段,若不及時和解,恐有彌留之患。臣等與諸醫入診,議定當進之藥,有不可已,敢來問安,竝此仰稟。答曰,所患不至大段,勿爲入診,亦勿問安。
府啓,請亟罷趙絅廟庭配享,姜萬鐵依律處斷,還收申宗華徒配之命,嚴鞫得情。亟寢別單中五人追錄正勳之命,亟寢吳始壽賜死之命,竝與援引諸譯,一體鞫問,期於得情事。措語見初三師儒之任,不比冗職,其所選擇,不可苟然,而司藝元㯙,性本愚騃,全不曉事,同僚羞與等列,多士莫不嗤笑。如此之人,不可置諸師儒之任,請司藝元㯙遞差。前啓,告廟及按律首發論臺官,竝摘發遠竄事,停啓。答曰,不允。末端事,依啓。以上朝報
上在慶德宮。停常參·經筵。
謝恩,春川府使慶㝡,掌樂主簿宋時杰,承文副正字任元耉。
大司諫申□□,兵曹參議崔寬再度呈辭。加給由。
兵曹判書鄭載嵩辭職上疏。入啓。答曰,省疏具悉卿懇。已悉於前疏之批,宜勿過辭,從速察職。
假注書尹德駿服制,代金瑜落點。
傳曰,焜·熀等移配時,慶安夫人一行,依當初入去例,各其道給馬事,分付。
京畿監司書目,楊州呈,以應敎朴世堂辭職上疏上送事。答曰,省疏具悉。已悉嘉奬之意於別諭,爾其勿辭,從速上來察職。
又書目,果川呈,以副修撰宋光淵辭職上疏上送事。答曰,省疏具悉。爾其勿辭,從速上來察職。
傳曰,召對爲之。宋領府事亦爲入侍。召對入侍,承旨洪萬容,玉堂林泳·洪萬鍾,兼春秋趙持謙·金益九,假注書金瑜。
司諫崔□□啓曰,無狀小臣,百不如人,而濫荷洪造,猥玷淸塗,前後出入臺省者,蓋亦久矣,曾不能補君德之闕失,正朝廷之是非,碌碌尸素,罪積瘝曠,居常愧懼,若隕淵谷,不意新命,又加於屢試無用之臣,揆分徊徨,益不知所以措處也。有言責者,不得其言則去,乃古今不易之義,而頃忝憲府,以不能執法,見非公議,至於遞職。且於其時,適緣賤疾之深重,未赴召命,推緘在身,以此以彼,俱不可一刻仍冒,請命遞斥臣職。答曰,勿辭。推考蕩滌。
獻納鄭□啓曰,庸陋微臣,濫荷洪造,累叨言責,絲毫無補,徒事煩避。頃參憲職之日,適有狗馬之疾,嚴召之下,竟未祗赴,逋慢之罪,至今未勘。不意玆者,新命又降,臣是何人,荐蒙寵渥,至於此耶?驚惶踧踖,不知置身之所。嚴畏分義,冒昧出謝,而推緘在身,決不可抗顔於臺席,請命遞斥臣職。答曰,勿辭。推考蕩滌。
戶曹判書閔維重上疏,臣謬當諸任,無一稱塞,不職之失,隨事彰著,乞遞本職及兼帶,仍治臣罪事。答曰,省疏具悉卿懇。疏中事,於卿別無所嫌,柳錫昌事,大臣一時糾正,亦非深嫌,卿其安心勿辭,從速察職。
院啓,請亟罷趙絅廟庭配享,姜萬鐵依律處斷。亟寢吳始壽賜死之命,嚴鞫得情,以正邦刑,李東馨金浦郡守遞差,李世華平安兵使罷職。措辭見初三·李世華見初五承文正字李文興,本以陰兇奸慝之人,當上年投書之變,文興倡言於搢紳間,以其廢居荒遠之數三卿宰及武將之方在草土者,指爲締結往來,而做出罔測之說,必欲逮捕成獄,以售戕殺之計,伊時參聽之人,不勝痛駭,傳說藉藉。如此黨惡兇邪之類,不可齒在衣冠之列,請承文正字李文興削去仕版。答曰,不允。
府啓,請亟罷趙絅廟庭配享,姜萬鐵依律處斷,還收申宗華徒配之命,亟寢別單中五人追錄正勳之命,亟寢吳始壽賜死之命,竝與援引諸譯,一體鞫問,期於得情事。措語見初三答曰,不允。
奉常正柳上疏。大槪,冒陳微懇,兼陳所懷事。入啓。答曰,省疏具悉。應旨憂愛之誠,予用嘉尙,可不體念焉?
吏曹判書金錫胄上疏。大槪,懇乞還收新授,以安微分事。入啓。答曰,省疏具悉卿懇。天官之長,比諸司馬,本非劇務,有何損傷於筋力乎?疏末事,別無引嫌之事,卿其安心勿辭,從速察職。
巳時,已上皆脫落於燼餘上御思賢閣。召對時入侍座目見上上曰,太極圖何不兼講耶?泳曰,未及懸吐,故不得進講矣。上曰,綱目講罷後,玉堂官員,出往懸吐而來。侍讀官林泳進講綱目漢武帝紀,自二年冬,淮南來朝,止九月晦日食,音一遍。泳曰,淮南卽文帝同生,景帝四寸也。武帝以安屬爲缺四五字時烈曰,卽尊其位重其祿也。尊重二字,出於中庸九經。太后好黃·老,而不悅儒術,故趙綰請毋奏事東宮,以是太后怒,陰求綰贓奸利事。夫姦利二字,雖似泛言,姦卽色,利卽財也。第人之所欲,莫如財色,而爲身些累,莫不由於此,此人之所當深戒者也。泳曰,石奮及四子,皆二千石,缺數字君,雖無文學,常以恭謹爲心,故太后謂有不言躬行之實。時烈曰,雖是子孫,旣爲臣於君,則必朝服而見,亦不呼名,此其所以恭謹也。至於有過輒不食,諸子必相責後,乃許則亦恭謹中嚴誡也。便坐者,卽正寢而不便之地也,勝冠者,纔着冠年也。蓋綰臧文學,不過明堂·政曆·服色事,外雖無表著學術,缺萬石君家,則素無文學,故石建爲丞相,終無輔導之功,徒承順上意,而無正直之態,此足爲人主之可監焉。武帝過平陽公主,悅衛子夫而入宮,凡人君創垂,必以正道,然後可能爲後嗣法,而其後成帝得趙飛燕時,亦往公主家,見歌女而仍納焉,其啓之者武帝也。若見漢書,則成帝昇遐時,多有慘語,蓋貪色之不得享壽者固也。泳曰,戾太子卽子夫之子,而終爲父子間乖傷之變,則此亦戒懲處也。且武帝初載,多用賢者,故無過缺數字,子夫承寵,心漸荒怠,遂有征伐四夷,累興土木之擧,女寵之禍人家國,有如此而其實則不用賢者之故也。時烈曰,晁錯曾主削地之議,槪其策非大失,而景帝誅之,故人多冤之。吹毛者,比如禽獸之毛皮間有疵者,吹毛則見之故云。文帝以吳王老不朝,仍賜几杖,此則掩瑕匿垢之意,其與議者之吹毛求疵者,相反矣。星孛者,卽光芒孛孛之謂也,虎符者,虎有威猛故取焉。聖學明達,讀累章不錯一字,蓋精神之故也。小臣一生讀書,而多有誤讀處矣。蓋讀史之法,須知安危治亂之機,幾字卽書所謂一日二日萬幾之幾字,槪幾微之際,事爲之成敗安危判焉,人心之天理人慾判焉。此審幾二字,最爲讀書要也。泳曰,非但讀書,至於學問上,審幾尤重。時烈,經文無幾字,而朱子始云,槪濂溪·朱子每說幾字,程子每說敬字,橫渠每說豫字,四先生之學,殊塗同歸,三字之義,相爲表裏也。日食卽陰盛陽微之致,春秋多有之。蓋日月同度同道缺數字日,故食之,然人君修德,則當食而不食,不修德則不食而當食。故惟天之降災祥,亦由於人主之德之修不修如何耳。自上若欲詳知,日官及算員,招致計算,則可知其日月同度同道之妙矣。綱目講畢後,上語時烈曰,昨聞入侍承旨言,則卿有欲往之意云。今雖因葬事姑往,而此去水原,不出一日程,則可當速爲還來。予將待卿,欲講心經矣。時烈曰,聖敎如此,小臣去就何難?而但臣過致仕之年,亦已四年,此古今人臣之大防,而不可不遵者也。然而臣往水原後,當與所知儕友及經術之士相議,以爲去就之地矣。萬鐘曰,小臣入侍罷出後,往見領府事,仍上欲留之意喩之,則答以自上繾綣之意如此,義不當還往,而顧在私情,亦不可不往見云。揆以情理,雖或如此,至於致仕,卽科目出身,在朝供職者之所爲也。且山野之人,則不可以年齒遜退,如太公年八十,遇文而亦致用焉。時烈曰,太公天爲周生,且其才望德量何許,而豈可人人比諸?但聖人所定之大防,則必難改撓矣。上曰,顯宗朝待卿以誠,恩寵無比矣。雖中間久滯於南荒,纔遣承旨·史官,與之偕來,而又有此行,不堪觖然。自古儒臣年高,而出入筵席者,亦多矣。時烈曰,聖敎如此,豈臣不知?但論語云,以禮爲國。程子曰,禮治則治,禮亂則亂。自上缺數字庶事整頓矣。萬容曰,領府事所達,必欲退歸,而冒寒登途,生病可慮。自上若不以常調待之,繾綣挽留,示以至誠,則必無長往之意矣。上曰,常時則雖講詩傳,而心經亦欲有時而講焉。卿當姑留,輔予不逮。且卽今寒威漸緊,觸傷非難。當待春和後下往,則誠幸矣。時烈曰,閭閻人葬事,亦必擇日,在小臣雖曰手下喪,而在臣之子,亦至情所在,而不可奪者也。且亡妻歸葬,旣有先王朝所許,而孟子曰,不愆不忘,率由舊章。當許而不許,有違舊章,舊章二字,非徒因私情所達,三代及祖宗朝舊章,亦當遵行矣。仍退伏。萬容自外奉冊進來曰,太極圖,只將御覽卷懸吐而來。上曰,唯。泳仍進講太極圖說,時烈釋其文義曰,太極卽陰陽之本體,而所以動而陽,靜而陰者也。中庸首言天命之謂性,而此言太極者,卽天上之又一層論也。邵康節有言,以天地觀萬物,萬物爲萬物,以道觀萬物,天地亦一缺數字槪圖說一也。無極而太極,以理言之,理何有聲臭,而必有成天地之理,故謂無極。槪上天之載,本無聲臭,而實造化之樞紐,品彙之根柢也。故曰,無極而太極,非太極之外,復有無極也。泳又講太極動而生陽大文,時烈次釋文義曰,此言動靜互根之妙也。太極而有動靜,是天命之流行也。天命者卽中庸所謂也。動極而靜,靜極復動,一動一靜,互爲其根,命之所以流行而不已也。動而陽,靜而陰,分陰分陽,兩儀立焉,分之所以一定而不已也。蓋太極者,本然之妙,而動靜者,所乘之機也。此一陰一陽之謂道,而使之陰,使之陽者,卽太極也。使萬物而始者陽也,使萬物而成者陰也。春夏爲陽,秋冬爲陰,無形曰道,有形曰形,太極則無往而不在也。陽變後陰合,陰陽變合後,水火木金土生焉。水陰盛,故居右,火陽而盛,故居左,木陽稚,故次火,金陰稚,故次水,土中氣,故居中。以氣言則五,以時言則四,土氣則無往而不行也。木主春,火主夏,金主秋,水主冬,而土則寄旺於四時者也。泳講五行一陰陽大文,時烈又釋文義曰,始言陰陽五行,而自此又次第而上言之。槪五行具,則造化發育之具,無不備矣,而推其本,則亦莫非無極之妙,無極之妙,亦未嘗不各具於一物之中也。然五行之生,隨其氣質,而所稟不同,所謂各一其性也。仍次第釋之曰,夫無極,二五所以混融,而無不合者也。眞以理言,精以氣言,無妄者非虛之謂也。上曰,中庸所謂不貳不雜者是也。時烈曰,性爲之主,陰陽五行爲之經緯,經以南北,緯以東西。言槪二氣交感,化生萬物,而陽而健者成男,則父之道也,陰而順者成女,則母之道也。槪天下萬物,各有男女,而草木亦皆有男女。以麻言之,有花爲雄,成實爲雌,竹亦有男女,故天下無性外之物,而性無不在此男女,萬物各具一太極。古語曰,萬物統體一太極,此之謂也。泳講惟人也大文,時烈又釋曰,人物之生,莫不有太極之道,而人之所稟,獨得其秀,故其心爲最靈。五性卽仁義禮智信,形卽耳目口鼻,而口欲食,目欲色,故五性感動而善惡生,善惡生而萬事出。若慾動情勝,而利害相攻,則人極不立,而違禽獸不遠矣。泳又講聖人主靜大文,時烈又釋曰,人稟五二之秀氣以生,而聖人又得其秀之秀,槪靜者,誠之復而性之眞也。此心必寂然不動,然後可得以酬酢萬變,一天下之動,故聖人以中正·仁義,而必主乎靜,天地·日月·四時·鬼神,有所不能違也。泳曰,正與家主靜,邊人靜,主動,邊人心不靜。時烈又次釋下文曰,此擧聖人·君子·小人三者,次第言之也。君子修太極,小人悖太極,君子持敬,小人無知妄作,此所以吉凶之懸殊也。修之悖之,只在於敬肆之間而已,敬則慾寡而理明,以至於靜虛動直,而聖可學矣。泳又講立天之道大文,時烈釋曰,天地人三才,各有體用之分焉,而其實則一太極也。陰陽·剛柔·仁義,卽物之始終也。能原其始,而知所以生,則及其終,而知所以死矣,此天地間造化樞紐,流行古今,不言之妙,故易之道雖大,無過此也。兩程嘗問道於濂溪,于是圖以授之,而兩程卒未嘗明以此圖示人,朱子以爲必有疑意焉。蓋疑其程子門人,未有能之者,故終不授人云爾。萬鍾曰,太極圖·西銘,精寫懸吐,常置左右省覽,庶可有效矣。又曰,太極圖·西銘,亦在聖學十圖中,而玉堂官員,作屛進御,以備睿覽,宜當矣。上曰,依爲之。時烈曰,昨聞聖候靡寧,而今日雪風稍寒,久御殿閣,恐傷玉體,西銘則當於後日開講,何如?上曰,終日講論,不知疲倦,畢講西銘,可也。泳進講西銘第一大文,時烈仍釋文義曰,西銘之主意則仁,而卽張橫渠所作也。嘗於學堂雙牖,左書砭愚,右書訂頑,數字缺爭端,改以東銘·西銘,而東銘則其辭意之所指,氣像之所在,頗有未盡者,與西銘之徹上徹下,一以貫之之旨,判然不同,故程門以西銘開示學者,而於東銘,則未嘗言之。槪天,陽也,父道也,地,陰也,母道也。人之稟氣於天,賦形於地,以藐然之身,混合無間,而位乎中,子道也。朱子曰,子之生也,雖體父母氣,而受天地氣最多,舜之爲聖,受瞽瞍氣則少,受天地氣則多云。不曰天地,而曰乾坤者,天地其形體也,乾坤其性情也,性情於人最切,故云。泳次講第二大文,時烈又釋之曰,天地之氣,塞于兩間,而人物之所資,而爲體者,故曰吾其體,乾健坤順,故曰吾其性,槪塞字是就孟子浩然章塞乎天地間說出來,卽氣也,帥字是就孟子志氣之帥說出來,卽理也。泳又講民又同胞大文,時烈曰,民則皆吾同胞之人也,同受天地之氣,故曰同胞。同胞卽同生,言吾之視人也,皆如己之兄弟也。物之得失,形氣之偏,而與我爲異類,原其體性之所自,則是亦本乎天地,而未嘗不同也。故曰,吾缺數字亦如己之儕輩也。槪物與我,雖有親疎,同是一氣,所當愛憐,故曰,親親而仁民,仁民而愛物,卽此義也。泳曰,物不爲同類,而亦同受天地之氣,故當如儕友,而有情無情之物,各得其所,然後可以參天地贊化育也。時烈又釋下大文曰,大凡天下之人,皆天地之子也。以一家言,則缺二字卽父母,人君卽父母之宗子,大臣卽宗子之家相,所謂俗儒缺二字也。聖人是兄弟之合德乎父母者,而賢者是兄弟之秀,出於等夷者也。然則疲癃顚連,獨非吾兄弟,無告者而何哉?故凡人君之待大臣視百姓,常如骨肉兄弟,宜當矣。泳又講于時保之大文,時烈釋之曰,人君常畏得罪於天,卽子畏父母之道也。自此以下,皆言子孝親之意也。違天者悖德,悖德者卽孝經所謂不愛其親,而愛他人者也。泳曰,不循天理,循人慾,謂悖於事天也,不愛其親,愛他人,謂悖於事親也。時烈次釋下文曰,崇伯子之顧養,潁考叔之錫類,舜之底豫,申生之待烹,曾子之歸全,伯奇之順令,無非事親盡孝之道,故引之而以明事天之常,此天之所以爲父母,而卽事天如事親者是也。故終之以存順沒寧,蓋孝子仁人之事天事親者,存則不違其志,不逆其理,沒則無所愧親,亦無愧天,此所謂朝聞夕死,而吾得正斃者也。朱子作菴,揭號順寧,蓋取此義也歟。己亥大喪時,故相臣鄭太和,與諸臣相議,以寧字定陵號,武王亦謂寧王,亦皆此義也。上曰,縷縷開陳,心甚豁然。當令玉堂,精寫懸吐以進。上又諭時烈曰,卿之情理雖切,以卿宿德重望,纔入筵席,豈可便還?過葬事後,必當斯速上來。時烈曰,更當思量,與儕友商確講定矣。上曰,手下喪,雖以子弟代行無妨,年老之人,豈可衝寒躬往耶?時烈曰,承此下敎,豈不感激?第夫婦卽人倫之重,小學亦曰有夫婦而後父子。且以私情言之,卽臣五十年糟糠,而臣之被罪於南中也,愚矇女人,不知聖明之今日禮遇,偶聞臣朝夕必死,以此過慮沈痼,終至喪逝。在夫婦情義,亦豈無臨壙之意,而臣以應命,未見出柩,今又未見入地,則亦有乖於人情天理也。且體下之口,卽人君盛德事也。若有可往之幾,則雖在輦轂之下,猶當退去,如未也,則卽當入來矣。萬容曰,外方之人,不能詳知上意之若是繾綣,或有異議,更來恐似未易。自上待以誠意,則私情雖切,豈不願留?臣於顯宗朝,待罪玉堂,領府事及故判書宋浚吉,進講心經,此亦一時盛擧。今若欲講論心經,無如領府事矣。上曰,將來欲講心經,且卿筋力尙强,須當姑留,以輔寡昧不逮。時烈曰,朝臣中經學尙多,方外儒臣,將多招來之人,亦必輔導聖德,大有所益矣。上仍賜貂耳掩,時烈卽着退出。燼餘
上在慶德宮。停常參·經筵。
謝恩,左議政閔鼎重,掌令李弘迪,副修撰宋光淵,德源府使李萬枚,豐基郡守任弘亮,漢城庶尹李齊杜。
大司諫申□□,戶曹參判李晳三度呈辭。入啓。遞差。
吏曹參判李敏敍,司譯院提調辭免上疏。入啓。答曰,省疏具悉。此非劇務之任,卿其勿辭,從速察職。
京畿監司書目,安城郡守朴泰長,豐德府使鄭載岱,俱以實病呈狀,還任無期,竝罷黜事。
又書目,富平呈,以知事李之翼,病重上去不得事。
罪人吳始大拿來。
政院啓曰,罪人吳始大,旣已拿來,當爲開坐鞫問,而金吾堂上,不可不備員,知義禁鄭載嵩,新除兵曹判書,未肅拜,卽爲牌招肅拜,使之進參,何如?傳曰,允。
傳曰,吏曹判書疏批已下,卽爲牌招察任。
判府事金壽興箚子。大槪,敢陳區區之懷,以備裁處。入啓。以上朝報答曰,省箚具悉卿懇。近因災異,有此量移之擧矣。箚中所論,實出於深遠之意,當令該府,仍配濟州焉。
有政。吏批,參判李敏敍,右承旨鄭載禧進。以朴世堂爲承旨,趙師錫爲判尹,李選爲大司諫,申晸爲戶曹參判,尹敬敎爲副應敎,李玄錫爲副修撰,李聖麟爲金堤郡守,安□□爲靈山縣監,鄭世衡爲殷山縣監,朴元度爲豐德府使,安如岳爲鏡城判官,李萬元爲輸城察訪,金一夔爲居山察訪,李慣爲潭陽府使,崔寬爲承旨,任埅爲山陰縣監,申曅單付待敎,柳世鳴·南致熏單付奉敎。
兵批,參議崔寬,參知朴純,左副承旨朴泰尙燼餘,此下脫落無可考
謝恩,兵曹判書鄭載嵩。
備邊司郞廳,以領議政意啓曰,慶尙監司尹趾完,以巨濟縣監裵正徽以按律論啓,臺諫不敢行公啓聞,罷黜矣。臺啓所論,只擧竝發者,而不及隨參之人,則邊邑守令,不當因其引嫌,輕許遞改,以啓紛紜厭避之弊,而朝家未有處分之前,道臣徑先啓罷,其在事體,亦甚未安。監司尹趾完,從重推考,巨濟縣監裵正徽,使之勿罷仍任,何如?傳曰,允。
吏曹判書金錫胄上疏。大槪,嚴召再降,不得不趨詣闕下,而東銓重任,不敢承當,乞賜遞免,以重名器事。呈政院,還出給。
謝恩,吏曹判書金錫胄。
司錄尹弘离上疏。大槪,敢應求言之旨,略陳狂瞽之說,以備裁擇事。入啓。答曰,省疏具悉。爾之憂愛進言之誠,予用嘉之,其中可以議處事,當令廟堂稟處焉。
司諫崔□□啓曰,頃日榻前,以吳始遂之罪,下詢諸臣,臣於其時,適忝憲職,亦在入侍之列,略有所陳達,而自上特下始壽賜死之命。其後以不能據法請刑,見非物議,引嫌被遞矣。本院方爲請鞫始壽,而昨日肅謝後,全不覺察,不爲引避,與同僚行相會禮而退。旣行相會禮之後,自爲聯名之歸,當避不避,前後有異,昏謬做錯,莫此爲甚,何敢晏然仍冒?請命遞斥臣職。答曰,勿辭。退待物論。
全羅道錦山前參奉李相等上疏。大槪,爲師長行護軍李惟泰,伸辨李尙晟誣辱事。入啓。答曰,省疏具悉。儒臣李惟泰被誣之事,予已洞知,在廷諸臣,亦皆知之,則足以快雪其冤矣。尙晟者,不過鄕曲之一腐鼠耳,只與頃日湖西士人事,輕重有異,何必追問乎?爾等退修學業。
謝恩,左承旨鄭載禧,左副承旨任相元。
備忘記,噫,惟卿年彌高而德彌邵,負一世之重望,爲士林之宗匠。粤自孝廟先朝,契合之昭融,恩眷之不替,逈出千古。矧又卿之造朝以來,未過數日,而遽有長往之心,予深觖然。略及挽留之意於昨日筵中矣,誠意淺薄,辭單繼至,不覺愕然,繼以慙恧,無以爲喩也。卿之年齡已高,寒威亦緊,此時臨喪,亦有所傷,予之慮念,曷勝云喩?私情雖曰切迫,係是手下之喪,不得躬往山次,有何傷於情禮乎?須體至意,亟回遐心,出入筵席,匡救小子之不逮事,都承旨卽往傳諭。
府啓,趙絅事。姜萬鐵事。申宗華事。追錄事。吳始壽事。措語見初三答曰,亟停勿煩。
院前啓,日暮姑停。
觀象監,夜一更,白雲一度如氣,起自乾方,橫過月傍,長可十餘丈,廣尺許,漸進巽方,移時乃滅。三更,黑雲一度如氣,起自乾方,直指天中,長可十餘丈,廣尺許,漸移良久乃滅。流星出北極星下,入北方天際,狀如拳,尾長二三尺許,色赤。欲明未明,彗星移在於底星下,形體漸微,而尾跡則以曙光,不得看候。啓。以上朝報
上在慶德宮。停常參·經筵,只晝講。
未明時,彗星移見於巽方天際,而爲曙光所射,體漸微,尾迹與所在宿度,去極度數,不得看候。
謝恩,弘文提學洪處亮,護軍申檳。
去夜,罪人吳始大元情。傳曰,推鞫姑罷,吳始大還發配所,權聖益·申徵放送。
金鎭龜病,代以尹弘离爲假注書。
傳曰,明日晝講時,宋領府事,亦爲入侍。
伴送使書目勅行,十三日,嘉山止宿事。
傳曰,明日晝講爲之。
右承旨崔逸上疏。大槪,落傷之症,尙未差復,嚴召之下,無計祗赴。冒陳危懇,乞遞職名,以全微命事。入啓。踏啓字。
政院啓曰,右副承旨尹趾善受由下鄕,同副承旨朴世堂在外,聽中只有都承旨洪萬容,左承旨鄭載禧,左副承旨任相元三人而已,出納之際,苟簡莫甚。右承旨崔逸之代,政官牌招,卽爲開政,以在京無故人差出,仍爲牌招察任,何如?傳曰,允。
政院啓曰,領議政金壽恒,來詣請對矣。傳曰,晝講入侍。
午時,上御興政堂。晝講入侍,知事金錫胄,特進官申汝哲,承旨鄭載禧,假注書尹弘离,兼春秋金益九·尹葕,領府事宋時烈,領議政金壽恒。掌令安垕同爲入侍。上讀詩傳序,自或有問於予曰,止朱熹書。皆無可考以上朝報
罪人李積削職放送事,榻前下敎。
院啓,請亟罷趙絅廟庭配享。姜萬鐵依律處斷。亟寢罪人吳始壽賜死之命,嚴鞫得請,以正邦刑。平安兵使李世華罷職。承文正字李文興削去仕版。措語見初三引嫌而退。當避不避,果涉不察,揆以臺體,勢難在職,請司諫崔後尙遞差。前啓金浦郡守李東馨遞差事,停啓。答曰,不允。處置事,依啓。
府啓,請亟罷趙絅廟庭配享。上曰,勿煩。請姜萬鐵依律處斷。上曰,勿煩。請申宗華嚴鞫得情。上曰,勿煩。請寢,別單中五人追錄正勳之命。上曰,亟停勿煩。請吳始壽嚴鞫得情,上曰,勿煩。措語見初三生民休戚,係於守令,而況比年以來,飢荒荐臻,畿甸尤甚,選擇其人,以蘇凋瘵,實爲今日急務,而新除授安城郡守朴斌,元無仕宦履歷,全不曉解吏事。雖有一時勳勞,崇其秩厚其祿,以施酬報之典,固已足矣,至於中批特除,置諸字牧之任,實爲乖於愼簡之道。其貽害於疲民,誠非細慮,而從中特授,亦非淸朝之美事,請還收安城郡守朴斌除授之命。上曰,自前勳臣,不問門地,亦有守令除授之例。今玆還收之請,予亦未知其合當也。不允。以上朝報
上在慶德宮。停常參,只晝講。
謝恩,戶曹佐郞洪天敍,兼春秋曺廷善·金灝,直講金鼎夏,殷山縣監鄭世弼,奉常主簿姜弼周,兵曹佐郞李日翼。
公淸監司□□□辭職上疏上送事。答曰,省疏具悉。卿其勿辭,調理察職。
兵曹判書鄭載嵩辭職上疏。入啓。答曰,省疏具悉卿懇。已悉予意於前後疏批,至於大臣一時糾正之言,不必深嫌。卿其安心勿辭,從速察職。
刑曹參判李柚上疏。大槪,敢陳瞽說,以應聖旨事。入啓。答曰,省疏具悉。憂愛進戒之言,誠甚切實,可不體念焉?疏中可以稟處事,當令廟堂稟處。
傳曰,明日晝講爲之。
晝講入侍,知事閔維重,特進官南龍翼,承旨洪萬容,玉堂林泳·宋光淵,假注書尹弘离,兼春秋金益九·尹葕,半行缺講,自國風一國者,止鍾鼓樂只。三行半缺
兵曹參議朴泰尙,牌招肅拜。
謝恩,右承旨朴純。
前吏曹判書李尙眞上疏。大槪,冒陳驚惶罔措之狀,冀蒙亟賜改正之命事。入啓。一行半缺
政院啓曰,領中樞府事宋時烈,昨日政,領經筵兼帶下批矣。今日晝講,當爲入侍,而未及肅謝,何以爲之?取稟。傳曰,除肅拜入侍。
左議政閔鼎重箚子。大槪,猥陳病狀,乞賜遞免事。入啓。答曰,省箚具悉卿懇。所患如此,予之慮念,曷勝云喩?卿其勿辭,從速善攝。遣史官傳諭。
上在慶德宮。停常參·經筵。
謝恩,護軍李暹,靈山縣監安績,金堤郡守李聖麟。
刑曹參判上疏。大槪,出疆已迫,乞賜恩暇,往省父母墳事。入啓。答曰,省疏具悉。卿其依願往省。
傳曰,今日晝講停。
府前啓,請亟罷趙絅廟庭配享。請姜萬鐵依律處斷。亟寢吳始壽賜死之命,嚴鞫得情,以正邦刑。平安兵使李世華罷職事。措語見上新啓,雲峰縣監金梓,爲人闇劣,持身賤汚,爲世所嗤點久矣。奔走干謁,猥厠仕路,初授部吏,多有鄙瑣之行,及除馬官,又多貪濫之誚,前後歷試,無一可觀。此時字牧之任,決不可付諸如此之人,請雲峯縣監金梓遞差。答曰,不允。
藥房都提調以下,請對入侍。
領府事宋時烈上疏。大槪,歸葬例暇之外,別有切迫私情,懇乞諒察,亟許退去事。入啓。答曰,省疏具悉卿懇。已悉慇懃之意於日者宣諭之批,復何詰,疏中?所陳之言,雖出於憂愛之至情,此不過近因猝寒,偶然感傷之致,卿何必深慮乎?須體予意,亟回遐心,出入筵席,以輔不逮。遣史官傳諭。
府啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情。亟寢別單中五人追錄正勳之命。亟寢吳始壽賜死之命,竝與援引諸譯,一體嚴鞫,期於得情。還收安城郡守朴斌除授之命。措語見上新啓,富平府使南斗北,全不知治郡之爲何事,到任以後,擇其吏輩中稍似伶俐者,凡干政令,使之指敎,而自同尸童。居官者雖嚴束下吏,俾不得下手,而奸吏夤緣操弄之弊,猶尙難堪,況一聽其言,無所依違,而不有貽害於民間者耶?闔境嗷嗷,如在水火。當此遇災恐懼,軫恤民隱之時,字牧之任,不可付諸如此之人。富平之民,獨何罪也?此邑從前屢經匪人,加以凶歉連歲,凋弊已極。今若仍畀此人,則將至於生民失所,莫可收拾,豈非大可慮者乎?請富平府使南斗北罷職。
答府曰,不允。末端事,朝家待勳臣之道,事體自別,不可率爾論啓,勿煩。
藥房啓曰,卽伏聞中宮殿有外感之候,已至數日,臣等不勝驚慮之至,不可不及時和解,俾無彌留之患。卽令醫女入診,詳知卽今症候,以爲議進當劑之地宜當,敢此仰稟。答曰,依啓。
副校理趙持謙,副修撰李玄錫,牌招肅拜。
傳曰,文臣測候官姑罷。
實錄堂上·郞廳中未行公人員,竝牌招察任事,榻前下敎。
慈殿·中宮殿,藥房問安。答曰,知道,
今日藥房請對時,闕內出入官員跟隨,大典定數外,切勿加率,兵曹申明着實禁斷事,榻前定奪。
藥房再啓曰,卽因醫女入診後所傳,伏聞中宮殿外感之候,猶未和解,脈度頻數,頭部疼痛,且有煩熱之症云,臣等不勝憂慮之至。與諸御醫相議,則加味敗毐散,蘇葉·紫草·葺各一錢,蟬退五分再進,以爲趁卽解表之地宜當云。此藥二貼,爲先劑入之意,敢啓。答曰,知道。
司諫尹□□謝恩後啓曰,臣於日昨,猥蒙玉堂新除,繼而召牌下降,承命蒼皇,來到闕下,而家有拘忌之疾,未及出避,不敢入謝恩命,陳疏徑退,至被推緘,時未及勘,適會諫官之命,又及此際。出避屬耳,不敢詣臺自列,縮伏私室,恭俟處分,意外嚴召又降,分義所在,不得不冒昧出謝,而旣在問備之中,決難一日冒居,請命遞斥臣職。答曰,勿辭。推考蕩滌。
今夕旣已移御于光明殿,政院知悉。
吏曹口傳政事,兵曹正郞李震殷·許悏。
領經筵宋時烈,獻納鄭□□追後入侍晝講。
禁府,柳錫昌拿囚。啓。
判府事金壽興,掃墳後入來。
吏曹啓曰,來十八日,祿都目政事爲之之意,敢啓。傳曰,知道。
答右議政疏曰,省疏具悉卿懇。卿之德望素著,實合輔弼之任。卿其安心,勿爲過辭,速出論道,以副上下之望。仍傳曰,遣史官傳諭。以上朝報
晝講時,獻納鄭□□所啓,請亟罷趙絅廟庭配享。上曰,勿煩。請姜萬鐵依律處斷。上曰,勿煩。請亟寢吳始壽賜死之命,嚴鞫得情,以正邦刑。上曰,勿煩。請平安兵使李世華罷職。上曰,亟停勿煩。請承文正字李文興削去仕版。上曰,依啓。朝報
上在慶德宮。停常參·經筵。
夜二更三更,月暈。
謝恩,大司憲李□□,參知趙嘉錫,掌樂僉正李紳夏,南別殿參奉羅重器,繕工直長韓世謙,戶曹參判申晸。
大殿·中宮殿,政院·玉堂問安。答曰,知道。中宮殿,藥房問安。答曰,知道。
藥房啓曰,伏未審夜來聖體,若何?中宮殿未寧之候,比昨加減,復何如,湯劑進御之後,得有解表之效乎?今朝更令醫女,入診症候後,議定繼進之藥,似當。臣等終宵憂慮,敢來問安,竝此仰稟。答曰,知道。內殿所患,問于入診醫女,議藥,宜矣。
大司諫李□□啓曰,臣猥被諫官之命,已至累日,而適有採薪之憂,今始扶曳出謝,已積逋慢之罪。頃當銓官時,又以守令未瓜滿前差出交代事,重被大臣非斥,方在聽勘中,何敢一刻仍冒臺席乎?請命遞斥臣職。答曰,勿辭,推考蕩滌。
大殿·中殿,二品以上·六曹·兩司長官問安。答曰,知道。
藥房啓曰,中宮殿症候,發表旣已分明。自上移御,一時爲急,不卜日時,今日內,以昌慶宮移御之意,敢啓。又啓曰。中宮殿症候,如此。議藥廰。批設之意敢答曰,依爲之。移御所,以儲承殿爲定,可也。
再啓曰,移御之後,則內醫提調,不可不加出,而只出一員,則議藥之際,不無孤陋之患。二員加出之意,分付該曹,何如?答曰,依爲之。
吏曹口傳政事,以李羽成爲戶曹佐郞。
江原都事書目,金化縣監鄭公奭,災傷差錯,罷黜事。
政院啓曰,因藥房啓辭,昌慶宮儲承殿移御事,命下矣。自前如此之時,例有分承旨·兵曹·都摠府官員差出之規,今亦分承旨二員,注書二員,兵曹堂上·郞廳,都摠府堂上·郞廳各二員,差出之意,分付,何如?傳曰,允。
謝恩,右議政李□□。
藥房再啓曰,大殿旣爲移御之敎,則王大妃殿·大王大妃殿,亦當一時移御乎?竝此仰稟。答曰,今日內,予當奉慈殿移御,而大王大妃殿,則從容卜日移御之意,知悉。
禁府啓目,尹昌亨·尙仁詹刑問各三次,不服,加刑,何如?啓。各別嚴刑,期於得情。又啓目,柳錫昌刑問三次,南夢賚刑問一次,竝不服,加刑,何如?啓依允。
大殿移御後,大殿·慈殿,藥房·政院·玉堂·二品以上·六曹·兩司長官問安。答曰,知道。
謝恩,兵曹正郞李震殷。
吏曹口傳政事,以鄭始成·吳䎙爲分兵曹參議,尹悏·金益九爲分佐郞,柳棍·尹以道爲分承旨,申晸·金錫胄爲內醫提調。
兵曹口傳政事,鄭鑰·柳重起爲分副摠管,柳自三·柳漢明爲分都事。
院啓,請亟罷趙絅廟庭配享。姜萬鐵依律處斷。吳始壽及諸譯等,一體嚴鞫得情,以正邦刑。平安兵使李世華罷職。雲峯縣監金梓遞差。措語竝見上新除授正言尹□□,時在咸鏡道監營,請斯速乘馹上來事,下諭。答曰,不允。下諭事,依啓。
府啓,請亟罷趙絅廟庭配享。請姜萬鐵依律處斷,申宗華還收徒配之命,嚴鞫得情。亟寢吳始壽賜死之命,竝與援引諸譯,一體鞫問,期於得情。亟寢別單中五人追錄正勳之命。還收安城郡守朴斌除授之命。富平府使南斗北罷職事。措語竝見上答曰,勿煩。以上朝報
上在昌慶宮。停常參·經筵。
謝恩,判府事鄭知和,戶曹佐郞李羽成,監察沈益昌,統虞候任翊夏。
大殿·慈殿,政院·玉堂·二品以上·六曹問安。答曰,知道。
藥房啓曰,昨日移御之擧,出於急遽。伏未審勞動之際聖體,若何,慈殿氣候,亦何如?臣等區區仰慮,敢來問安。答曰,慈殿氣候安寧,予亦無事矣。
右議政李□□箚子。大槪,臣所前兼提調,乞令該曹,照法稟處事。入啓。答曰,省箚具悉卿懇。繕工非提調衙門,則大臣仍帶,已爲規例,不必爲辭,平市提調,當令該曹稟處。仍傳曰,遣史官傳諭。
院啓,請亟罷趙絅廟庭配享,姜萬鐵依律處斷,吳始壽及諸譯一體鞫問,以正邦刑,雲峯縣監金梓遞差。措語見上新啓,伏聞罪人李鑌,只命削職放送,竊不勝駭惑之至。李穦初則非但諂事始大,曲從其言,備送戰服,亦且自贈弓矢,以爲求媚之地,及其始大被罪之後,反爲構陷圖利之計,汲汲投疏上變,驚動天聽,致爲設鞫之擧,其心術之反復回譎,有不忍言,此固邦憲所之難貸者。況始大供辭,旣以無實而原之,則穦之誣陷之罪,實難逃免。況其疏中,陰陷其術中等語,渠亦自服其罪,則雖不可直繩以反坐之律,豈宜全然寬恕,只令削職,使之偃息於輦轂之下哉?朝家失刑,莫此爲甚,不但王法不明,人心不服,竊恐日後搆揑誣告之徒,必將接迹而起。請罪人李穦減死,極邊定配。答曰,不允。遞差事,依啓。前啓平安兵使李世華罷職事,停啓。
吏曹啓曰,守令有闕,政事取稟。
府啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情。亟寢別單中五人追錄正勳之命。吳始壽及諸譯一體鞫問,期於得情。安城郡守朴斌遞差。富平府使南斗北罷職。措語竝見上答曰,毋庸瀆擾。
大王大妃殿·中殿,藥房·政院·二品以上·六曹問安。答曰,知道。
謝恩,判尹趙師錫。以上朝報
上在昌慶宮。停常參·經筵。
謝恩,水原府使權是經,豐德府使朴元度,司饔主簿金魯得,兼掌令申懹。
中殿,議藥廳·政院·二品以上·六曹·大司憲問安。答曰,知道。
京畿監司書目,楊州呈,以執義朴世采辭職上疏上送事。啓。答曰,省疏具悉。前後批旨,備悉慇懃之意,而撝謙至此,不亦太過乎?宜勿固辭,從速上來察職。
禁府啓目,李旰原情云云,刑推,何如?啓。除刑推議處。
又啓目,前兵使柳斐然矣,受任邊閫,其於設施等事,一從汝信之指揮,以致民怨,至韓舜錫以其坐馬,許騎往來,又給馹騎,周行北路,則罪決杖一百,流三千里,告身盡行追奪,私罪。啓功減一等。
又啓目,前察訪楊遇漢矣,本驛漏落人物搜得時,不問良賤,混同屬驛,致爲民怨。嘗給馹馬於韓舜錫,出入南北罪,決杖一百,流三千里,告身盡行追奪,私罪。啓功減一等。柳斐然燕岐,楊遇漢金化,徒三年定配。啓。
謝恩,待敎申曅。
府啓,請亟黜趙絅於掌令安垕·李弘迪先王廟庭之享。姜萬鐵依律處斷。申宗華嚴鞫得情。亟寢別單中五人追錄正勳之命。亟寢吳始壽賜死之命,竝與援引諸譯,一體鞫問,期於得情。安城郡守朴斌罷職。富平府使南斗北罷職事。措語竝見初三宗廟直長河世元,司饔奉事李昌興,恭陵參奉李相勛等,俱以兇邪鬼蜮之類,或參於告廟之議,或參於按律之疏,與朝紳之主張邪論者,表裏和應,挾煽禍機,以爲發身之階梯,而其搆捏網打之計,至爲凶慘,有不忍言者矣。此人等固已得罪於士林,不齒於人類,則豈容其廁迹仕路,以爲衣冠之羞辱哉?請直長河世元,奉事李昌興,參奉李相勛,竝削去仕版。答曰,不允。
院啓,請亟罷趙絅廟庭配享。姜萬鐵依律處斷。吳始壽及諸譯一體鞫問得情,以正邦刑。李穦減死極邊定配事。措語竝在初三日答曰,毋庸堅執。
獻納鄭勔啓曰,臣以萬萬不似之身,猥荷洪造,屢叨言責之任,未嘗進一言,以補求助之聖旨,常切愧懼于中矣。昨者詣臺傳啓之際,臣不知前草勿傳之古規,傳啓聽批後,且有釐正廳赴衙之事,忙遽中未及改書,仍以前草,進呈政院,初以違例退却,而旋卽還捧,故臣不爲引嫌,仍傳前啓而退矣。今聞物議以前草傳啓,有違臺規,而不卽自列,大以爲非。臣之冒玷臺閣,非止一再,而體例近事,全未省察,一擧而有此兩失,臣之昏謬做錯甚矣。決不可一刻仍冒,請命遞斥臣職。答曰,勿辭,退待物論。朝報
上在昌慶宮。停常參·經筵。
巳時,日有重暈,內暈有兩珥。申時,日有左珥。
下直,豐基郡守任弘亮。
中宮殿,議藥廳·政院·二品以上·六曹問安。答曰,知道。
藥房啓曰,卽仍醫官所傳,伏聞自上有外感之候,咳嗽時時發作,不任驚慮之至。症候雖不至大段,不可無趁卽進藥和解,故與李東馨等諸御醫相議,則參蘇飮,加柴胡一錢,片芩七分,連進二貼,以取汗爲度宜當,而此藥卽爲劑入之意,敢啓。答曰,依啓。
大殿,政院·玉堂問安。答曰,知道。
政院啓曰,龍川充軍罪人鄭后亮,宣川全家罪人李元祉,同時發配,故本府書吏張世挺,兼爲押去矣。卽見其文報,則行到黃州,李元祉身病極重,不得發去,鄭后亮亦爲因此留滯云,故鄭后亮則本府書吏張世挺爲先押去,而李元祉則別爲下送羅將,追後押去事,敢啓。傳曰,知道。
大司諫李選,司諫尹敬敎啓曰,請亟罷趙絅廟庭配享。姜萬鐵依律處斷。亟寢吳始壽賜死之命,竝與援引諸譯,一體嚴鞫得情,以正邦刑。罪人李穦減死極邊定配事。措語竝見上初三開城留守尹深,性本麤悖,特一患失鄙夫。一自見擯之後,急於趨勢,深結挺昌,仍交楨·柟,作爲射伴,尋常追逐。又於南九萬疏論賊鑴斫伐禁松之罪也,乃敢以只搆數間草屋等說,欺罔於天威咫尺之地,其他附會兇論,無所不爲。海州牧使李元龜,不思蓋愆之義,諂附許積之門,出入親密,亞於申宗華。以常調蔭官,至於累擬方伯之望,其陰邪陷人之態,苞苴納媚之狀,亦不能掩耳目之前後彈論,竟得網漏,物情憤駭,久而益甚。如此之人,終不可置之,請開城留守尹深,海州牧使李元龜,竝卽削奪官爵。引嫌而退。前草仍傳,元非大段,不可以此,輕遞言官,請獻納鄭勔出仕。答曰,不允。處置事,依啓。
府前啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情。亟寢別單中五人追錄正勳之命。請寢吳始壽賜死之命,竝與援引諸譯,一體究問,期於得情。富平府使南斗北罷職,宗廟直長河世元,司饔奉事李昌興,恭陵參奉李相勛等,竝削去仕版。敢啓,公淸道士人全煦等,呈狀於本府,而單外士民聯名者,多至百餘人。觀其狀內辭緣,則本道德山縣境內,有可合於掘浦作畓處,與京中士夫及鄕里兩班·常漢,竝數百人,竝力掘浦,僅就功役,而浦通潮移後,成陸之地,可以耕墾者,幅員甚廣。待其醎氣退盡,將欲築耕之際,自明安公主房,指爲漁箭折受,啓下該曹,行關本道,方爲打量修築之擧。蓋漁箭折受處,則距掘浦甚遠,不相干涉,而爲常漢希賞行詐,瞞告宮家,作此橫占之計,不勝冤痛,遠赴齊訴云。狀辭果爲的實,許多民人,傾財殫力,積功開掘,而終歸於虛失,豈非冤抑而矜悶乎?請令本道,明査處決,俾無遐遠窮民失利抱冤之弊。前啓,安城郡守朴斌事,停啓。答曰,不允。末端事,令本道明査啓聞後,稟處。
京畿監司書目,楊州呈,以同副承旨朴世堂辭職上疏上送事。啓。答曰,省疏具悉。今玆之命,實非偶然,爾其勿辭,從速上來察職。
京畿都事書目,龍仁縣監李恒,災傷差錯,罷黜事。
尹弘离改望,代以尹德駿爲假注書。
吏曹啓目,粘連右議政箚子云云。繕工提調段,聖批旣令因帶是白在果,單提調衙門,則大臣不得仍兼,自是近規,平市署提調段,所當依減下是白乎矣,係是大臣所帶,臣曹不敢擅便,上裁,何如?啓依回啓施行。以上燼餘及朝報
上在昌慶宮。停常參·經筵。
謝恩,同知沈梓。
大殿,政院·玉堂問安。答曰,知道。
藥房啓曰,夜來風寒甚緊,伏未審聖體調攝,若何?外感咳嗽之候,進藥之後,得有和解之效乎?臣等不任憂任之至,敢來問安。答曰,咳嗽之候,與昨姑無加減矣。
中殿,議藥廳·政院·二品以上·六曹·大司憲問安。答曰,知道。
獻納鄭勔就職。
領府事宋時烈箚子。大槪,臣之蹤跡,本不敢安,今者中外論罪之人,皆是昔日議臣之罪者,驚隕怵迫,出伏江外,以俟明命事。入啓。答曰,省箚具悉卿懇。今日臺臣請罪之論,出於糾正之擧,前日搆罪陷害之言,何足掛齒?決無以此長往之理,須體至意,亟回遐心,從速入來,以副企待。仍傳曰,遣史官傳諭。
府啓,請亟罷趙絅廟庭配享。姜萬鐵依律處斷。申宗華嚴鞫得情。請寢別單中五人追錄正勳之命,請寢吳始壽賜死之命,竝與援引諸譯,一體鞫問,期於得情。富平府使南斗北罷職。宗廟直長河世元,司贍奉事李昌興,恭陵參奉李相勛,竝削去仕版事。措語竝見初三公淸道民人等掘浦處,査覈稟處間姑停。答曰,不允。南斗北事,前日之批已悉,決不可以泛然風聞,率爾彈劾,累日爭執,尙不停論,誠未知其穩當也。斷無允從之理,亟停勿煩。
院啓,趙絅事。姜萬鐵事。吳始壽事。李穦事。尹深事。李元龜事。措語竝見初三答曰,勿煩。朝報
上在昌慶宮。停常參·經筵。
下直,春川府使慶㝡,保寧縣監姜山斗。
謝恩,護軍李觀徵·柳星緯,安城郡守朴斌。
兵曹口傳政事,以申翼相爲都摠管。
大殿,政院·玉堂問安。答曰,知道。
藥房啓曰,伏未審夜來聖體調攝,若何?昨承咳嗽無減之敎,竊想外感之候,猶未快解,前入湯劑,連進而無效乎?必須詳知症候加減,以爲更議他藥之地。臣等憂慮未弛,敢來問安,竝此仰稟。答曰,咳嗽之候,比昨似有差減,而猶未快去。問于入診醫官,更議淸熱止嗽之劑,宜矣。
再啓曰,卽伏承問安之批,以咳嗽之候,猶未快去爲敎,臣等伏不勝憂慮之至。卽與入診醫官李東馨及諸御醫相議,則皆以爲,淸火化痰湯,加柴胡一錢,乃是淸熱止嗽之劑,此藥三貼,劑入之意,敢啓。答曰,依啓。
玉堂箚子。大槪,卽聞領府事宋時烈,出往城外,請益加誠禮,勉留其行事。入啓。答曰,省箚具悉。領府事以宿德儒賢,留邸未久,遽引不當引之嫌,顚倒出城。此下朝報亦缺
府啓,請亟罷趙絅廟庭配享。姜萬鐵依律處斷。申宗華還收徒配之命。亟寢別單中五人追錄正勳之命。亟寢吳始壽賜死之命,竝與援引諸譯,一體鞫問,以正邦刑。富平府事南斗北罷職。直長河世元,奉事李昌興·參奉李相勛等竝削去,仕版事。答曰,不允。河世元·李昌興·李相勛等竝罷職。
院啓,趙絅事。姜萬鐵事。吳始壽事。李穦事。尹深事。李元龜事。措語竝見初三答曰,勿煩。朝報
上在昌慶宮。停常參·經筵。
夜四更,流星出太微東垣內艮方天際,狀如鉢,尾長三四尺許,色赤。
謝恩,禮曹佐郞金萬埰。
備忘記,道德之純粹,學問之高明,歷數今古,無出卿右。至於兩朝禮遇之隆眷,竭力圖報之忠貞,求諸往牒,亦無出於卿也,而惟予小子不敏,信聽陷害之陰計,致元老久勞於南荒,心常忸怩于中矣。幸卿不我遐棄,趁卽上來,出入筵席,敎誨寡昩,心胸開豁,不啻若撥雲霧,而覩靑天矣。不料今者,不當嫌之嫌,遽爾出郊,將有浩然長往之志,戀戀思想之懷,曷有其已?斷無以此,決去就之理,須體至意,亟回遐心,從速偕來,以慰鬱陶之心,以副朝野之望。仍傳曰,遣承旨宋領府事處,傳諭。
大殿,政院·玉堂問安。答曰,知道。
中宮殿,議藥廳·政院·二品以上·六曹·兩司長官問安。答曰,知道。
藥房啓曰,雪後寒甚,伏未審夜來聖體調攝,若何?昨日劑入淸火化痰湯,其已進御,而咳嗽之候,有快愈之效乎?臣等憂慮未已,敢來問安。答曰,咳嗽之候,日漸差愈,今後勿爲逐日問安。
禁府都事金光烈,罪人權大運圍籬後入來。
司直李光迪上疏。大槪,猥陳天人相感之理,祖宗當法之訓,以應求言之旨事。入啓。答曰,省疏具悉。憂愛進言之誠,予用嘉尙,而至於滿紙條陳,無非列聖之嘉猷,再三玩讀,追慕冞增,予當書諸左右,眷眷服膺焉。
右議政李□□箚子。大槪,素乏鑑識,猝難薦人,過期惶愧,冀蒙俯諒事。入啓。答曰,省箚具悉。薦人之道,貴在詳愼,何必拘於定限乎?箚辭得宜,依箚辭從容薦進。仍傳曰遣史官傳諭。
館學儒生宋徵殷等上疏。大槪,請益篤誠禮,收還領府事臣宋時烈,以輔聖德,以幸士林事。入啓。答曰,省疏具悉。一自儒賢幡然上來之後,出入筵席,開發啓沃之功,豈曰淺淺也哉?今因不當嫌之嫌,望望出城,將有長往之心,缺然之懷,曷勝云喩?
院啓,請亟罷趙絅廟庭配享。姜萬鐵依律處斷。吳始壽及諸譯一體鞫問,以正邦刑。請罪人李穦極邊定配。開城留守尹深,海州牧使李元龜,竝削奪官爵事。措語見初三
監察韓識之娶妻卑賤,有難掩匿,人言亦已騰播,而不知自處,偃然行公,殊無廉恥,監察韓識,請命汰去。答曰,不允。尹深·李元龜竝罷職,汰去事,依啓。
府啓,趙絅事。姜萬鐵事。申宗華事。還寢別單中五人追錄正勳之命事。吳始壽及諸譯一體鞫問事,富平府使南斗北罷職事。前啓,河世元·李昌興·李相勛削版事,停啓。答曰,毋庸堅執。朝報
上在昌慶宮。停常參·經筵。
下直,高城郡守陳尙漸,延日縣監南大夏。
謝恩,宣傳官尹商三,護軍李晳。
中宮殿,議藥廳·政院·二品以上·六曹·兩司長官問安。答曰,知道。
備邊司郞廳,以三公意啓曰,明日使臣拜表後,慕華館査對時,政府東西壁,必須備員,然後方可開坐,而左參贊洪處亮,身病猝谻,右參贊呂聖齊,有難便情勢,俱不得進,不可無變通之道。洪處亮姑爲改差,其代,當日開政差出,牌招肅拜,何如?傳曰,允。
政院啓曰,尹深·尹元龜罷職事,命下矣。臺諫方以削奪官爵論啓,罷職傳旨,不得捧入之意,敢啓。傳曰,知道。
府前啓,請亟罷趙絅廟庭配享。姜萬鐵依律處斷。申宗華還收徒配之命,嚴鞫得情,以重獄體。亟寢別單中五人追錄正勳之命。亟寢吳始壽賜死之命,竝與援引諸譯,一體鞫問,期於得情。富平府使南斗北罷職事。措語見上新啓,交河縣監洪柱彦,爲人濫猾,性且貪鄙,曾任畿邑,專事肥己而虐民,一郡之人,至今唾罵。及授本職,無一善狀,其橫斂剝割之事,顚妄可駭之擧,有不可殫擧,而試以一二事言之,六七年還上未收之類,抄出督捧,侵虐備至。至於收糴之際,濫捧特甚,吏緣爲奸,民不堪命,闔境嗷嗷,如在水火。如此之人,使之在官,重貽生民之害,請交河縣監洪柱彦罷職。答曰,不允。末端事,風聞未必準信,更加詳察處之。掌令安垕·李弘迪所啓
大司諫李選,司諌尹敬敎,獻納鄭勔啓曰,請亟罷趙絅廟庭配享。姜萬鐵依律處斷。亟寢吳始壽賜死之命,竝與援引諸譯,一體鞫問,期於得情。罪人李穦減死極邊定配。開城留守尹深,海州牧使李元龜,竝削奪官爵事。措語見初三答曰,勿煩。
政院啓曰,取考列聖徽號,則位版·祝文所書及前後史官實錄考出謄來者,多有相左之處,御牒修正之際,莫適所從。今番史官下去考出之時,不可不精加考閱,而必指一定奪,然後庶可修正。徽號·尊號謄本一件,移送於廟堂,其相左錯誤處,定奪分付,以爲擧行之地,何如?傳曰,依啓。
藥房都提調金壽恒,提調呂聖齊,副提調洪萬容,留門入來。
藥房,以承傳色,啓于王大妃殿曰,中宮殿症候,十分危重之報,自政院纔已啓達,而卽今已至罔極之境,所當自政院直爲啓達,而或慮大殿徑有所驚動,自王大妃殿,銓次告知,然後自政院當爲啓達,此意敢達。王大妃殿,以承傳色,下敎于藥房,纔見本房書札,已知症候之危重,今聞此罔極之報,而大殿素患胸腹痛,時時發作矣,今又發作,僅得鎭靜,亦不得啓達。卽今若罔極之報,恐爲驚動之患,欲俟起寢,日明後告達,此意知悉。若有時急擧行之事,稟于大王大妃殿爲之。
今月二十六日二更量,中宮殿昇遐于慶德宮。
上在昌慶宮。停常參·經筵。
自昧爽至辰時,有霧氣。巳時午時,日暈。申時,日有重暈內暈有兩珥,暈上有背,色內赤外靑。
藥房,以承傳色,口傳啓于王大妃殿曰,罔極之訃,更竢慈敎,然後告達爲計,而慶德宮,大臣亦爲待令,循例應行時急之事,爲先擧行分付,何如?王大妃殿,以承傳色,口傳下敎曰,所達之事,依此爲之,傳訃事,當爲觀勢言之。
大殿,政院·玉堂問安。答曰,知道。
王大妃殿,政院·玉堂問安。答曰,罔極。
藥房,以承傳色,口傳于王大妃殿曰,傳訃則當更竢慈殿下敎,然後啓達爲計,而自上未擧哀之故,朝臣尙未擧哀變服,情理罔極。臣等與諸臣,齊出闕門外,擧哀變服之意,敢啓。王大妃殿,以承傳色,口傳下敎于藥房曰,大臣以下,尙未變服,臣子情理,固宜如是,而大殿方就寢,擧哀之時,恐有驚動之慮,擧哀一款,姑爲停止,似可矣。
藥房,以承傳色,口傳于王大妃殿曰,擧哀之所,欲於大路,望哭變服,非聲聞於闕內之地矣。不變服,極爲未安,敢此仰達。王大妃殿,以承傳色,口傳下敎曰,所達之言,依爲之。
王大妃殿,以承傳色,口傳下敎于藥房曰,罔極之訃,已通于大殿矣。
政院,以承傳色,口傳啓曰,昨日二更量,中宮殿昇遐,而自上有未寧之候,不得卽爲啓達矣,今始仰達。答曰,知道。
王大妃殿,藥房問安。答曰,罔極。大殿,藥房問安。答曰,知道。
王大妃殿,政院·玉堂問安。答曰,罔極。
大殿,政院·玉堂問安。答曰,知道。望哭後,王大妃殿,二品以上·六曹問安。答曰,罔極。
大殿,二品以上·六曹問安。答曰,知道。
王大妃殿,宗班問安。答曰,罔極。
大殿,宗班問安。答曰,知道。
傳曰,金鎭龜三兄弟及至親之人,治喪時,使之入見。
領議政金壽恒,以承傳色,口傳啓曰,卽今多有取稟擧行事,而自上驚動之餘,不敢瀆撓,應行節目,自下循例擧行,而禮曹判書·參議,俱不備員,郞廳二員,亦未差出,姑爲權差察任之意,敢啓。答曰,知道。
又啓曰,大王大妃殿,卽當移御,而處所則以於義洞本宮爲之,此意旣已取稟於王大妃殿。慶德宮留待大臣,亦以此意,仰稟大王大妃殿,則下敎內,亦許移御。令日官從速擇日之意,敢啓。答曰,知道。燼餘
上在昌慶宮。停常參·經筵。
未申時,日暈兩珥。
藥房啓曰,伏未審夜來聖體調攝,若何?未寧之中,遽遭重戚,勞動擧臨,伏想添傷非細。臣等悲遑之餘,尤不勝憂慮之至。升麻葛根湯進御之後,果有和解之效,而嘔逆煩熱之候,更不發作乎?必須詳知卽今症候,可以更議他藥。敢此問安,竝此仰稟。答曰,知道。
政院,以禮曹言啓曰,今此大行王妃之喪,殿下服制,五禮儀中,全不擧論。取考乙亥謄錄,則其時亦無可據之禮文,只依庚子謄錄,初以齊衰期磨鍊,成服之後,因傳敎議大臣,追行杖制矣。五禮儀中,旣無明白證據之文,先朝已行之禮,亦無一從之規,或用不杖期,或用杖期矣。今番服制,亦當依乙亥年例,以杖期磨鍊,而莫重典禮,臣曹不敢擅斷,議大臣定奪,何如?傳曰,允。
政院啓曰,今此大行王妃小斂·大斂時,似當有望哭之節,而五禮儀旣不載錄,又無前例。其在情禮,不可不臨時擧哀。大臣之意如此,敢稟。傳曰,依啓。
又以禮曹言啓曰,宗廟·各陵,卒哭前雖廢祭享,朔望焚香,則不可停廢,依前例擧行之意,敢啓。傳曰,知道。
中宮殿小斂望哭後,王大妃殿,政院·玉堂問安。答曰,罔極。
大殿,政院·玉堂問安。答曰,知道。
王大妃殿,政院·玉堂問安。答曰,罔極。
大殿,藥房問安。答曰,知道。
禮曹啓曰,冬至,政府·六曹各殿所封物膳,今當自本曹看品封進,而其中,雉·鮮·魚·肉,似不當依爲封進。在前亦有代封之例,殯殿,前日亦皆以素膳代封之意,敢啓。傳曰,允。
又啓曰,今此冬至,適値大行王妃成服之日,凡干表裏·物膳等物,皆係賀節之儀。自外方上來者,則有難還送,而政府·六曹所進者,則似不當循常封進。物膳則該曹雖已代封啓請蒙允,而於停廢賀禮之意,猶有所未盡,事涉未安。且三殿有以次進表裏之禮,而當此喪戚悲悼之日,不可比諸平常之時,合有變通之道,敢此仰稟。傳曰,竝停止,可也。
領議政金壽恒,以承傳色啓曰,吏曹判書金錫胄,兼帶奉常提調矣。成服之日,例有卽爲議謚之事,而卽今事勢,有不可出入闕中者,姑爲改差,其代,權差察任,何如?答曰,依爲之。
藥房,以承傳色,口傳啓曰,近來閭閻之不淨日甚,且卽今歇勢,與常時有異,兩闕之間,自多相通之事。臣等別爲申飭,官員下人,切勿交相往來,而宮禁之事,臣等無由相知,自上下敎,俾無交通之弊。幸甚。且內禁衛,則無護衛之事,而亦自與常時有異,訓鍊中軍則直宿於北營,大將則直宿於御營廳事,分付之意,敢啓。答曰,知道。宮掖當嚴飭矣。以上燼餘
左右相,以承傳色,口傳啓于大王大妃殿曰,意外大行王妃昇遐,大王大妃殿,仍留此宮,非但事體不當,自上久闕問安之儀,揆諸事理,亦甚未安,群下之議,皆以爲移御爲當,而不可直御于大殿時御之所,今始移御于於義洞本宮,以爲遲待,還御昌德宮之地,允合事宜,而當待下敎,然後方可擇日擧行,敢此仰稟。答曰,意外遭此罔極之事,大殿問安,亦不得詳細聞知,尤用當當罔極。予身雖在此無妨,而若留此處,則通于大殿未安,故方爲思量矣。今此啓辭,實爲宜當,依此擧行似好矣。以上禮曹
上在昌慶宮。停常參·經筵。
巳時,日暈。
謝恩,宗簿正李光迪。
禁府,權愉·崔有泰·金汝器·鄭斗俊·柳銓·崔萬尙拿囚。啓。
慈殿,藥房·政院·玉堂·二品以上·六曹問安。答曰,罔極。
大殿,政院·玉堂·二品以上·六曹問安。答曰,知道。
藥房啓曰,夜來寒威倍嚴,伏未審聖體調攝,若何?未寧之餘,貽戚旣多,素膳之進,亦已累日,玉候之添傷,勢所必至。臣等憂慮之思,終宵耿耿,敢此問安。答曰,別無添傷之患矣。
知事金德遠上疏。大槪,冒萬死,敢陳區區之見,亟命禮官,更爲詢問於大臣·儒臣,俾令莫重服制,終無未盡之悔事。入啓。答曰,省疏具悉。揆以情禮,不可全然無服,故今方更於儒賢,待其收議後,參酌處之焉。
禮曹啓曰,殿下服盡前,百官闕內所着服色,五禮儀以烏帽·白衣·黑角帶載錄矣。取考乙亥謄錄,則以自上未除衰服之前,百官之白衣·烏帽·黑帶,出入闕內,終有所不安之意,啓請蒙允,以殿下服盡前,衰服出入事,改付標施行矣。今亦依此,磨鍊以入之意,敢啓。傳曰,知道。
禮曹啓曰,今此大行王妃之喪,大王大妃殿服制,全沒於五禮儀之中,而國朝已行之禮,亦無可據之處。取考家禮五服圖,則云曾孫婦嫡小功,而其姑在則否。大王大妃之於大行王妃之喪,揆以情禮,不可無服制,而服制所無之事,有非臣曹所可擅便者,議大臣定奪,何如?傳曰允事,傳敎矣。議于大臣,則領議政金壽恒以爲,凡五服之制,一遵禮經,禮經所無,則必以國典爲據,而今此大行王妃之喪,大王大妃服制,考之國制,旣無可據,禮文所載,又爲明白。至於一時義服,有難以臆見輕議,而事體重大,令儒臣博考典禮,且詢識禮之人而審處之,恐或合宜,伏惟上裁。行判中樞府事金壽興·鄭知和以爲,大王大妃服制,禮文所載,旣不明白,則非臣淺識,所可容議,而經傳箋註中,如或有可據之文,則不可不熟講而定制,俾無未盡之懷。更令儒臣博考稟處,恐合事宜,伏惟上裁。右議政閔鼎重以爲,臣於禮學,素所昧昧,至於帝王之禮,尤不得以知之。第聞朱子家禮之文,有曰,嫡孫及曾·玄孫之當爲後者之婦爲小功,其姑在則否。又曰,嫡孫父卒,爲祖母若曾·高祖母承重者齊衰,其婦從服。以此推之,曾祖母爲曾孫婦當爲後者,亦服小功,則今大行王妃之於大王大妃殿,當以已承重論,不可與當爲後,其姑在者,比而同之。且服制有相報之義,曾孫婦承重者,爲曾祖母齊衰,則曾祖母之於爲承重曾孫婦,全然無服,似非情理之所安,請令禮官,廣詢於知禮之人,俾無未盡之悔,恐合致愼之道,伏惟上裁。右議政李尙眞以爲,臣於禮無所識,只以家禮之文言之。其小功五月之條,有曰,爲嫡孫及曾·玄孫之當爲後者之婦,其姑在則否云爾,則大王大妃之於大行王妃之喪,本服小功,而不當服也。此外不敢更容他議,而揆以情禮,所係重大,正宜廣詢儒臣以處之,伏惟上裁。領中樞府事宋時烈以爲,臣纔以議禮,重被國人詬謗。今日雖蒙聖上滌瑕之恩,而危怖之心,愈往愈甚,今何敢與論於莫重典禮乎?詢問之下,不敢獻議,冞增惶恐云矣。大臣之意如此,上裁,何如?傳曰,更爲收議于儒臣,稟處。以禮曹大王大妃服制收議批答,政院口傳取稟。傳曰,更爲收議于宋領府事,亦問于玉堂。
禮曹啓曰,命下矣。更議于領府事宋時烈,則以爲,臣於今月二十七日,忽聞內殿患候不順,亦聞聖候未寧,蒼黃北歸,行至卄許里道,承內殿幽音,冒夜驅馳,疾病頓劇,方此委頓,咫尺闕門,亦未詣哭班。適以此時,國有疑禮,伏蒙再下詢問之命,惶恐震越,極知不敢泯默,而只以賤疾如許,情魂怳惝,如在煙霧中,凡干酬酢,亦皆廢閣,寧更有心神,可及於議禮乎?臣再違嚴命,恭俟死罪云矣,敢啓。傳曰,知道。
弘文館啓曰,大王大妃服制,亦問于本館事,命下矣。臣等謹考儀禮,喪服疏曰,曾祖於曾孫之婦無服。喪服圖式,本宗服圖亦云,曾孫婦無服。天子·諸侯正統旁期服圖,又不載曾孫婦服,則曾孫本無服明矣。朱子家禮小功條,始有爲曾·玄孫當爲後者之婦之文,而禮曰,有適子者,無適孫之婦,亦如之云則其姑在者,又不得爲傳重之服亦明矣。通典諸儒之說,亦多可證,其曰,玄孫爲後,若其母尙存,玄孫之婦,不得傳重,傳重之服,理當在姑。又曰,有嫡婦,無嫡孫婦,子婦尙存,其孫婦以下,未得爲嫡云者,其說不啻明白矣,旣無本服,又不得爲傳重之服,則其爲無服,似無疑矣。今大王大妃服制,以禮經及先儒諸說觀之,旣無可據之服,則雖於情理,如有欠缺,莫重之禮,難容義起。若謂當爲何異於已傳重,則通典諸說,固指傳重而言矣,若謂有相報之義,不可全然無服云則儀禮註,曾孫婦於曾孫父母報德之說,鄭玄明其爲從服,而賈疏亦曰,爲曾孫妻無服,相報之義,亦可見矣。臣等素昧禮學,而承問之下,驟考禮書,則其可據者,止於如此,敢啓。傳曰,依禮文擧行可也。
大斂望哭正時,未初一刻。
玉堂箚子。大槪,喪次諸臣,退行成服,似未妥當。請令禮官,更詢大臣,務得至當之歸事。入啓。答曰,省箚具悉。喪次群臣,成服退行當否,更令該曹,卽爲議大臣稟處焉。
望哭後,慈殿藥房·政院·玉堂·兩司長官問安。答曰,罔極。
校理李師命,副修撰趙持謙上疏。大槪,更陳瞽說,大王大妃服制,更詢諸大臣裁處事。入啓。答曰,省疏具悉。揆以情禮,不可全然無服,故今方更議於儒賢,待其收議後,參酌處之焉。
校理林泳,副校理宋光淵上疏。大槪,臣等之見,與同僚陳疏之意不同,茲敢各陳所見,以備裁擇事。入啓。
左議政箚子。大槪,更陳愚見,以備裁處。入啓。
禮曹啓曰,大王大妃殿於義宮移御吉日,以來初四日啓下矣。移御時,當以吉儀仗陪奉,則隨駕之官,亦當以吉服陪從,而此時吉服,係是變禮,臣曹不敢擅便,議大臣定奪,何如?傳曰,允。
又啓曰,以五禮儀六日成服之文言之,則來初一日,當爲成服,而今此大行王妃之喪,雖出於二十六日之夜,發喪擧哀,乃在於翌曉,若從發喪日計之,則初二日始可滿於六日之限。一日差退,固不悖於生與來日之義,況殿下之服,亦當成於聞訃後滿六日,則此亦爲初二日也。君臣·上下,一時成服,實合事宜,而有異常行之禮。臣曹不敢擅便,議大臣定奪,何如?傳曰,允。
政院,以兵曹言啓曰,大王大妃殿,移御於義洞本宮之後,當以守門將把守宮門,而守門將元數二十員內,二員受由在外,九員時御所入直,六員輪直於慶德宮,將無以推移入直於三宮。分守門將差出,使之入直於於義洞本宮,何如?傳曰,允。
傳曰,內喪無告訃之事乎?問啓。
禮曹啓曰,自初喪至卒哭,竝停大中小祀,殯後惟祭社禝事,只憑謄錄啓下矣。更考禮文,則云□在先則殿下服盡後,行祭如常,卒哭後,凡祭皆用樂。當初啓稟,出於蒼黃之際,未及詳察之致,不勝惶恐,依禮文更爲知委,何如?傳曰,允。
又啓曰,五禮儀中,殿下服制,旣不擧論,故只憑先朝已行之古禮,以齊衰杖,磨鍊以入矣。成服一款,旣從古禮而行,則除服一款,依古例滿十三之限,而取考乙亥謄錄,則自成服計之,滿十三日,依庚子年例除衰。且取十一月練,十三月祥,而以日易月之義也。十三日缺數字所御黑冕·白袍·團領·生布帶之服,又除之於三十日,缺數字此則乃倣我朝服制,朞用三十日之意。缺旣是庚子·乙亥兩朝已行之例,而亦無此下缺□。
政院,以禮曹言啓曰,命下矣。議于大臣,則領議政金壽恒以爲,今此禮曹啓辭,欲差退一日而成服者,蓋以百官擧哀,在於翌曉,以發喪後六日爲成服之限也。第念禮經云,生與來日,死與往日,而釋之者曰,成服杖,生者之事也,數死之明日,爲三日斂殯,死者之事也。從死日數之爲三日,是三日成服者,乃死之第四日也。禮只言數死之明日,而不言發喪日先後,則今大行王妃昇遐,在於二十六日之夜,從二十六日數之,第三日小斂,第五日大斂。服制,昇遐後明日而始數之,第五日成服,則是五日成服者,乃第六日也,實與禮經本意相符,恐無可疑云云。此下缺
領議政金壽恒,以承傳色,口傳啓曰,大王大妃殿,方御于慶德宮,藥房當爲問安之事,分提調一員,勢不可無。吏曹判書金錫胄以御營大將,入直本營,戶曹參判申晸因臺啓請罪,待罪於金吾云。藥房分提調一員,令該曹卽爲權差,何如?答曰,依啓。燼餘
上在昌慶宮。停常參·經筵。
吏曹,分承旨二,禹昌績·李晶,分兵曹參議二,金世長·崔渲,佐郞二,金世器·李琨,內醫提調,趙師錫權差。
兵曹,分副摠管二,東原君□·西川君榥,分都摠管二,高後適·李器晩,分假衛將二,柳星緯·沈樞,分守門將二,金夏器·申五章。
慈殿,藥房·政院·玉堂·二品以上·六曹問安。答曰,知道。
藥房啓曰,夜來聖體調攝,若何?未寧之餘,貽戚旣多,素膳之進,亦已累日,玉候之添傷,勢所必至。臣等憂慮之極,終宵耿耿,敢此問安。答曰,別無添傷之患矣。
禮曹啓曰,今此大行大妃之喪,大王大妃殿服制,全沒於五禮儀之中,而國朝已行之例,亦無可據之處,取考家禮五服圖,則云曾孫婦嫡,其姑在則否。大王大妃之於大行王妃之喪,揆以情禮,不可無服制,而國制,議大臣定奪,何如?傳曰,允事,傳敎矣。議于大臣,則領議政以爲,凡五服之制,一遵禮經,禮經所無,則必以國典爲據,而今此大行王妃之喪,大王大妃服制,考國制,旣無可據,禮文所載,又如是明白。至於一時義起,有難以臆見輕議,而事體重大,令儒臣博考典禮,且詢識禮之人,而審處之事合宜,伏惟上裁。行判中樞府事金壽興·鄭知和以爲,大王大妃服制,禮文所載,旣不明白,則非臣淺見,所不容議,而經傳箋註中,如或有可據之文,則不可不熟講而定制,俾無未盡之悔。更令儒臣博考稟處,恐合事宜,伏惟上裁。左議政閔鼎重以爲,臣於禮學,素所昧昧,至於帝王之禮,尤不得以知之。聞朱子家禮之文有曰,嫡孫及曾·玄孫之當爲後者之婦爲小功,其姑在則否。又曰,嫡孫又卒,爲祖母若曾·高祖母承重者齊衰,其文從服。以此推之,曾祖母爲曾孫婦當爲後者,亦服小功,則今大行王妃之於大王大妃殿,當以已承重論,不可與當爲後,其姑在者比而同。且服制有相報之義,曾孫婦承重者,爲曾祖齊衰則曾祖母之於承重曾孫婦,全然無服,似非情理之所安。請令禮官,廣詢於知禮之人,俾無未盡之悔,恐合致愼之道,伏惟上裁。右議政李尙眞以爲,臣於禮無所識,只以家禮之文言之。其小功五月之條,有曰爲嫡孫及曾·玄孫之當爲後者之婦,其姑在則否云爾,則大王大妃之於大行王妃之喪,本服五功,而今不當服云云。此下缺以上燼餘
謝恩,宗簿正李光迪,軍器僉正沈選。郞廳朴玶校正。日記廳郞廳沈益聖書。
上在昌慶宮。停常參·經筵。
去夜,政院啓曰,今此大行王妃議謚及陵號·殿號,來初二日爲之事,已爲啓下矣。明日三公·原任大臣及政府堂上·六曹參判以上·館閣堂上,當爲命招會議,而應參人員中,出入於慶德宮者,居多,不可來詣于賓廳。過成服後,彼此諸臣,竝卽命招,齊會政府議定後,在此大臣以下應參人,還詣賓廳,議諡以入,似當。大臣之意如此,敢啓。傳曰,依爲之。
當日無肅拜。
去夜,領議政金壽恒啓曰,大行王妃昇遐之後,皐復之禮,雖未免差遲,以其時事勢時刻推之,決知其不犯於翌日之曉。初□□獻議,以□□限從□□□□□□□□,今見領議政獻議,有於四更後,始行復禮,右議政獻議,則又以爲昇遐,雖二十六日,復禮行於二十七日之曉,以此計六日,旣非無據云。臣於此,不勝驚隕戰慄之至。禮云,復而後行喪事,復禮,果在二十七日,而以此爲始數之,則二十八日小斂,是第二日也,三十日大斂,是第四日也。初喪殮殯,禮之大節,而皆先一日而行之,則其爲失禮陵節,不但成服之徑行而已也,豈不爲臣子靡及之悔哉?臣之當初所推知者,在於蒼黃急遽之際,猶不敢自信,通問於其時分藥房提調金錫胄,則答以復禮之行,在於三更一點,提調以下擧哀,在於三更三點云。三更四點以後,方爲翌日,左·右相獻議中所云云,似出於傳聞之誤,而以此流入中外,則必有以殮殯之先時徑行爲疑者,所關非細。前後曲折,不得不俱陳,敢啓。傳曰,復禮之行,在於三更一點,則殮殯日子,元不徑行,而此出於獻議中傳聞之誤,收議中此一款,刪改,宜矣。
慈殿,藥房·政院·玉堂問安。答曰,罔極。大殿,藥房·政院·玉堂問安。答曰,知道。藥房啓曰,伏未審夜來,聖體調攝,若何?今日將成服,伏想聖懷,一倍慟切。臣等,區區憂慮之至,敢此問安。答曰,悲慟之餘,別無添傷之患矣。
待罪臣金錫胄上疏曰,亟命有司,治臣議藥不效之罪,以嚴邦典事。及戶曹參判申晸上疏。入啓。答金錫胄·申晸疏曰,省疏具悉。與議藥諸醫有異,卿等,勿待罪。
公淸監司書目,全義呈,以前濟用正李翔,尼山呈,以司業尹拯,辭職上疏上送事。答李翔·尹拯疏曰,省疏具悉爾懇。已悉予意於前日之批,爾何過辭若是乎?爾其勿辭,從速上來,以副予意。
公淸監司書目,公州呈,以持平權讓,病重上去不得事。啓遞差。以上朝報
大行王妃諡號,仁敬·孝仁·章獻,仁敬落點。陵號,愼陵·翼陵·莊陵,翼陵落點。殿號,永昭·永釐·敬寧,永昭落點。
政院啓辭,大行王妃諡號·陵號·殿號,旣已啓下,招致禮曹郞聽,出給之意,敢啓。傳曰,知道。以上禮曹
上在昌慶宮。停常參·經筵。
夜一更,白氣一道,起自西方天際,狀如彗,隨天西沒,而未見其根抵,故不得作名。
藥房啓曰,伏未審夜來,聖體調攝,若何,昨日成服,勞動擧臨,傷痛之餘,不瑕有損於玉候乎?臣等,不任憂慮之至,敢此問安。答曰,別無所傷矣。
假注書尹德駿,桑木敬差官出使,代以鄭濟先爲假注書。
殯殿都監郞廳,以摠護使意啓曰,取考仁祖朝乙亥年日記,則仁烈王后國恤時,怠慢官吏,隨卽拿推事,特命捧承傳施行矣。今此三都監,凡入啓稟定,分付擧行之際,率多遲滯之弊,而依己亥年例,怠慢官吏,拿推事,捧承傳,何如?傳曰,允。
領議政,以承傳色口傳啓曰,內醫院提調呂聖齊,兼差國葬山陵兩都監提調,始役之後,則勢難兼察內局之任,且前頭有臘藥監劑之事,呂聖齊內醫提調,姑爲改差,何如?傳曰,依啓。
傳曰,大臣遠路行素,必有所傷,自此開素以去,可也。
獻納鄭勔啓曰,無狀小臣,猥叨言責,絲毫無補,當聖上疚懷茹痛之日,先事瀆擾,臣罪萬死。本院,以尹深·李元龜等削奪官爵事,累日論列,只命罷職,此人等,負犯甚重,以此薄罰,固不足懲其罪,而成命已下,公議少伸,亦不可一向堅執,故數日連啓之後,停止之意,與長官相議矣。臣於頃者蒼黃罔極之中,數三前啓,皆爲姑停,而兩人罪名,未及更問,遽爾停啓,及見長僚答簡之後,始覺其誤,臣之率爾做錯,甚矣。且國有事,臺臣自不得連啓,姑停與否,非所暇論,設或姑停,公除成服之間,必有定式,而泛稱姑停,亦違臺體,同僚及物議,皆以爲非。臣見識昏謬,急遽之際,處事欠當,臣安得辭其責乎?又於晦日,大殮奉慰後,自大庭退出依幕,日勢稍早,差遲半餉,仍進政府,則就班百官,方爲擧哀,茲不得徑入,自門外還來,稽緩之罪,亦所難逃。負此三失,卽當引嫌,而成服之前,上下悲惶,不敢煩冒,今始自列,臣罪益重。以此以彼,決不可一刻引冒,請命遞斥臣職。答曰,勿辭,退待物論。
判府事金壽興箚子。大槪,臣今奉命出疆,不勝區區犬馬之情,略貢微忱事。入啓。答曰,省箚具悉卿懇。箚中所陳之言,實出憂愛之誠,可不體念焉?箚末事,亦甚得宜,當與摠謢使及堂上,商議節省,卿其安心往返。仍傳曰,遣史官傳諭。
掌令安垕啓曰,卽者獻納鄭勔,引避退待,本府當爲處置,而其避辭中兩款,卽臺啓姑停及哭班未參事也。夫前啓姑停之事,成服與公除間,自有定例,而頃者遑遽罔極之中,未及考見前例,本府前啓,亦泛稱姑停,而不書其姑停之限,追聞物議,大以爲非。且臣於晦日進參闕庭,望哭旣訖之後,卽當進參晡時哭班,而遽謂時刻差早,少留於齋宿之所,仍詣政府,則哭班已罷,未及入參。其做錯之失,稽緩之罪,與諫院無異,自顧引避之不暇,何敢晏然處置?臣旣有兩件不避之罪,而乃於諫院引避之後,始爲自列,臣之所失,至此尤大。決不可一刻引冒,請命遞斥臣職。答曰,勿辭,退待物論。
領府事宋時烈箚子。大槪,累蒙下詢,懲創前事,終不敢對,違慢極矣。乞被刑章,以爲事君無禮者之戒事。入啓。答曰,省箚具悉卿懇。所陳之言,實出憂愛之誠,可不體念焉?箚中辭,已悉懃懇之意於前箚之批,予不多誥。須體至意,安心勿辭,亟回遐心,以副企望。仍傳曰,遣史官傳諭。
大行王妃諡號,仁敬,陵號,翼陵。
院前啓,無城上所,姑停。以上朝報
觀象監官員,以領事意啓曰,大行王妃山陵看審事,該曹旣已啓下矣。就本監置簿,與摠護使及禮官,同議抄出可擇之山,別單書啓之意,敢啓。傳曰,知道。健·元陵,距京不遠,兩陵間第二崗及舊寧陵白虎外,爲先看審,可也。以上禮曹
政院啓曰,今日拜表行禮時,東班堂上,無一人進參,事極未便。應參不參人員,請竝推考。傳曰,允。
上在昌慶宮。停常參·經筵。
巳時,日暈兩珥。午未時,日暈。
謝恩,內禁將洪以度。
大王大妃殿移御正時,辰巳間巽時。
藥房啓曰,雨雪之餘,風寒倍緊,伏未審夜來,聖體調攝,若何,慈殿氣候,亦何如?臣等,憂慮未弛,敢來問安。答曰,慈殿氣候無事,予亦別無所傷矣。
玉堂箚子,請獻納鄭勔,掌令安垕,遞差,掌今李弘迪,出仕事。入啓。答曰,依啓。
大王大妃殿移御後,藥房·政院·二品以上·六曹·兩司長官問安。答曰,罔極。
禁府,全東屹·元相拿囚。啓。
府啓,請加三思,亟黜趙絅於先王廟庭配享,以嚴祀典。請發配罪人姜萬鐵,依律處斷事。請罪人申宗華,還移徒配之命,嚴鞫得情,以重獄體。請亟寢別單中五人追錄正勳之命。請寢罪人吳始壽賜死之命,竝與援引諸譯,一體嚴問,期於得情事。交河縣監洪柱彦,爲人濫猾,性且貪鄙,曾任畿邑,尃事肥己,一郡之人,至今唾罵,及授本職,無一善狀。其橫斂剝割之事,顚妄可駭之擧,有不可彈擧,而試以一二事言之,六七年前還上未收之類,抄出,侵虐備至,至於收糴之際,濫捧特甚,民緣爲奸,民不堪命,京城咫尺,傳說藉藉。此非泛然風聞之比,更無詳察之事,請交河縣監洪柱彦,罷職不敍。答曰,不允。以上朝報
備邊司郞廳,以三公意啓曰,國計之蕩渴,民力之困悴,已至十分地頭,而山陵之役,又出於千萬意外,凡干需用,若無別樣料理之擧,該曹經費,旣無以辦出,外方民生,亦必有難支之勢矣。國葬卒哭之前,兩局軍兵,例停操鍊,旣已上番番軍,則罷送,亦涉難便,而訓局別隊,自十二月至三月,應爲上番者,及御營軍正二月應爲上番者,竝令除番,則計其所減料米,幾至累千餘石。以此推移取用於山陵役軍之價,則所補不貲,可以大省民力。宿衛軍兵之除番,雖涉重難,而旣停操鍊,則數朔除番,無甚關緊。今此變通,亦出於萬不得已,已與兩局將兵之臣,熟講便否,依此擧行之意,分付兩局,使之急速知委於外方,何如?答曰,依爲之。
備邊司郞廳,以左議政意啓曰,今日大王大妃殿移御時,陪從班列序立之後,武臣兼宣傳官李國瑞,騎馬橫過,極爲駭異。爲先汰去,今攸司察處,何如?答曰,允。以上備局
左議政閔鼎重箚子,伏以,喪制之以日易月,出於後代短喪之意,唯我國朝,一從禮經,洗滌千古之陋,庶幾無愧於三代矣,第念杖期十五月之制,有練有祥有禫,通喪之外,服之最重,若此也。古人至有稱爲三年者,而今於大行王妃之喪,殿下服制,雖以杖期議定,至於除服之節,則猶爲短喪之制,名實謬戾,情文乖舛。以禮言之,練祥將無所施,而幾於不成服矣,以情言之,日月無幾,仙寢未冷,而遽先卽吉,無以寓其致哀之義矣。竊惟我大行王妃,齊體至尊,共承宗廟,及此昇遐之日,臣民之所以若喪妣,殿下之所以不絶朞者,當極其誠信,勿有後悔之道矣,豈可舍古禮而從短喪之餘論乎?臣愚以爲,聖上今日之禮,臨喪則用衰服,視事則用素服,奉兩慈殿,則用微吉之服,十一月而練,十三月而祥,十五月而禫,皆如禮經,以盡情文,方可以復古之正,而垂法於後矣。伏乞聖上,更命禮官,博詢裁處,不勝幸甚。答曰,省箚具悉卿懇。箚辭,當令該曹,議大臣稟處焉。燼餘
上在昌慶宮。停常參·經筵。
咸鏡都事安如岳,謝恩後仍爲下直。
金泉察訪金晉明,文化縣監洪時中差使員,還下去。
京畿監司金宇亨,摠護使陪行事,出去。
安峽縣監李世亨差使員,上來。
謝恩,楊口縣監成虎烈,龍仁縣監柳彬,山陰縣監任埅。
藥房啓曰,伏未審夜來聖體,若何?寒沍漸酷,感傷尤易,臣等不勝憂慮,敢來問安。答曰,無事。今後勿爲問安。
觀象監,今日辰時,日暈,內暈有兩珥,暈上有背,色內赤外靑。啓。
假注書申啓華出使,代以李頤命爲假注書。
禁府,許秩拿囚。啓。
吏曹口傳政事,以柳松齊爲判校。
府啓,考諸往牒,等之我朝,無一日之際遇,而配食於廟庭者,則趙絅黜享之請,乃古今不易之論也。若不至害於義理,乖於事體,則何必堅持力爭,至此之久也?先王不識其如何狀,而向日議臣,反以營救善道之邪,謂有功,强躋於配享之列,其爲謬戾,亦已甚矣。況善道之陰兇,殿下旣已洞燭,而營救善道者,尙容仍配於觀德之庭,此豈可使聞於天下後世者乎?殿下於〈此〉,決不可强拂公議,必循己意,以貽無窮之譏。請加三思,亟黜趙絅於廟庭,以重祀典。請姜萬鐵,依律處斷。申宗華,再出於諸賊之招,最爲緊重,至於體府復設之論,則渠之自明者,只稱挺時之誣陷,而未有明白可據。當初定配於邊遠之處者,已是寬大之典,而及今更爲拿來之後,不爲鞫問,降以徒年,移配便近之地,揆以獄體,豈有是理?聽聞所及,莫不疑訝。前後情狀之虛實,不可不究覈而處之,請申宗華,還收徒配之命,嚴鞫得情,以重獄體。請亟寢別單中五人追錄正勳之命。請亟寢吳始壽賜死之命,竝與援引諸譯,一體嚴鞫,期於得情。交河縣監洪柱彦,罷職不敍。答曰,不允。末端事,依啓。
京畿監司金宇亨,落後入來。
右議政箚子。大槪,冒陳愚慮,仰備裁處事。入啓。答曰,省箚具悉卿懇。此必郞廳,矇不傳告之致,於卿,有何不安之事乎?所陳之言,當令廟堂稟處焉。仍傳曰,遣史官傳諭。朝報
上在昌慶宮。停常參·經筵。
奉常直長尹德駿,桑木敬差官,平安·黃海等道,出去。
下直,咸昌縣監吳道宗。
觀象監官員,以領事·提調意啓曰,彗星不見之後,文臣測候官入啓,姑罷矣。自今月初一日,白氣連夜見於西方者,似是彗星之尾而去夜則星體,又微見於天際,不可使本監之官循例測候,文臣測侯官,以弘文館校理李師命,吏曹佐郞李秀彦,兵曹正郞洪萬遂,副護軍權斗紀,差下,使之輪回直宿看檢,何如?傳曰,允。
全羅監司書目,靈岩郡守申厚載,井邑縣監李星齡,罷黜事。
禮曹啓曰,凡國恤公除前,各司禁刑等事,例以自喪出始計,二十七日爲限,而今此國恤,則上下服制,止於朞年,公除之限,亦以十三日,改付標啓下矣。第念殿下服制,一從乙亥已行之例,自成服日至十三日,除衰,則當以此爲公除之限,各司開坐用刑等事,始爲擧行,而大臣之意又如此,以此更爲知委,何如?傳曰,允。
謝恩,持平李思永。
府前啓,請亟黜趙絅廟庭配享,以嚴祀典。請姜萬鐵,依律處斷。請申宗華,嚴鞠得情。正勳追錄,雖出於酬功報勞之意,而第別單中四人者,當此大臣元勳參商勘定之時,不置正勳之列,則其無別樣可紀之功,於此可知也,至於李元成上變之功,超陞高秩,國家酬勞之典,亦已侈矣。況祭天同盟,何等重大之擧,而乃於會盟旣過之後,續續追錄,貽後世之譏乎?前後聖諭,不翅勤懇,而堅持不已,期於得請者,實由事體之至重,公議之未允故也,請〈寢〉別單五人追錄正勳之命。吳始壽,以不忍聞不忍言之說,白地做出,以實逆柟之言,則此實先朝之罪人,神人之憤,爲如何哉,而不爲窮問,究得實狀,直斷以賜死之律,揆以王法,恐不當如是也。始壽,雖誣飾納供,不爲吐實,當其儐接之日,隨行諸譯中,聽其指嗾,與之相憂者,必不止於一二人,若深加究覈,一體鞫問,則其符同做出之狀,自當畢露。如是而後,輿情可以快,王法可以伸,神人之憤,可以洩矣。請亟寢始壽賜死之命,竝與援引諸譯,一體鞫問,期於得情。國恤成服之前,凡有職事者,所當直宿於闕下,而近來紀綱解弛,世道日下,或不無歸宿於其家者,事極寒心。當其中濟用監·廣興倉官員,二十八日朝前,有進排之物,而趁卽擧行,該曹,詳詰其由,則昨日還家,未及來到云。其在警勵之道,不可無隨見懲治,請濟用監·廣興倉當該官員,摘發汰去。答曰,不允。汰去事,依啓。
汰去現告,濟用直長尹濟亨,廣興奉事申命儒。以上朝報
備邊司啓曰,謝恩使金□□,以灣上軍官一人加定事,及運餉例給盤纏加數持去事,啓請矣。今番使行,卜物員役之數,比前倍多,軍官二人,似難奔走周旋,彼中飢荒特甚,米價騰踊,則給一百兩之銀,不必有不足之患,灣上軍官一人,以義州人加定帶去,盤纏銀,亦依陳奏使例,加給三十兩,宜當。以此意,回移分付於本道,何如?答曰,允。
傳曰,政事明日爲之。
戶曹啓曰,以本曹啓辭,領中樞府事宋時烈,祿俸月廩,竝令倉官更爲輸送事,命下矣。宋時烈,方在水原地,分付京畿監司,以本邑會付米太,輸送,何如?傳曰,允。
上在昌慶宮。停常參·經筵。
下直,安城郡守朴斌。
夜一更,彗星見於西方。
兵曹判書鄭載嵩上疏曰,臣有不敢晏然情勢,乞遞職名事。入啓。答曰,省疏具悉卿懇。昔媢嫉之輩,搆揑先卿,罔有紀極,疏陳曲折,人子至情之所不能自已者也,本非指斥之意,卿何過嫌?安心勿辭,從速行公。
府前啓,請黜趙絅於先王廟庭配享。請姜萬鐵,依律處斷。請申宗華,嚴鞫得情。請寢追錄正勳。請寢吳始壽賜死之命,竝與援引諸譯,一體鞫問事,敢啓。乾文之警,何代無之,而今此彗星之變,振古所無,白氣經天,有若匹練之橫亘,雖媍孺之無知,望而見之,無不驚愕而惴慄,人心危懼,若不保朝夕者然。此正君臣上下,所宜急急講求其消弭之策,而今至累日,尙未有憂勤惕勵之意,可以感回天心者,政院亦且恬然,尙無啓稟之事。雖緣新遭國恤,蒼黃未遑之致,而天之示戒,如父敎子,豈可以公除未過,而有所遲延,不爲速究其警畏修省之道乎?請速令大臣·重臣及三司,會于都堂,取其前日諸臣所陳,熟講利病,有所施斷,以答天譴。答府曰,不允。末端事,依啓。以上朝報
政院啓曰,備邊司郞廳,以領議政意,來言,昨因謝恩使狀啓,本司啓辭中,盤纏加給八十兩之八字,誤書以入,本院啓稟追改云。元啓辭,改付標以入之意,敢啓。傳曰,知道。以上備局
左議政箚子。大槪,召命之下,未克祗赴,惶恐待罪事。入啓。答曰,省箚具悉卿懇。連遭慘喪,未赴召命,少無所傷,卿其安心,勿待罪焉。仍傳曰,遣史官傳諭。朝報
上在昌慶宮。停常參·經筵。
夜一更初,彗星在牛星西斗宿十七度,去北極九十八度,形體微,與昨無異。
傳曰,大王大妃殿服制,七日之限,又盡於昨日,今日,乃是除服之日也。本院分付該曹,急速磨鍊擧行,俾無過時之弊。
右副承旨尹趾善上疏曰,臣旣犯染,不敢仕進,召命之下,竟未祗赴,乞遞職名,以便公私事。還出給。
禮曹啓目,粘連副修撰宋光淵上疏云云。議于大臣,則領議政及判府事鄭知和以爲,內喪卒哭後,百官服色,白衣·烏帽之制,蓋遵五禮儀之文,而旣持齊衰之服,則未及朞年之前,遽加烏帽·黑帶,則闕外視事之際,恐有乖於禮意。今此儒臣疏辭,不無意見,令禮官,參考古今禮制,更議稟定,似合事宜,伏惟上裁。左議政以爲,儒臣之欲正百官之服,固合情文,亦有前例,而殿下之服,果若十三日而除,則在下之服,不須煩論,恐近緦功之察也。臣雖昧體禮,淺見如此,伏惟上裁。領中樞府事宋時烈,在外,行判中樞府事金壽興,出使,左議政病不收議。大臣之議如此,上裁,何如?啓易月之制,旣遵乙亥已行之禮,玉堂臣僚服色,不宜參差,依前擧行。
禮曹啓辭,今此服制單子中,王大妃殿,依甲寅年仁宣王后喪,大王大妃殿服制,以齊衰朞年,生布大袖長裙,卒哭後,白布大袖長裙,磨鍊啓下矣。第念殿下服制,遵用乙亥已行之例,十三日而除衰,三十日而除布帶,則王大妃殿之仍持衰服,似有輕重不適之嫌。今若遵用易月之制,則王大妃殿,亦當與殿下同時變除,而十三日後三十日前服色,竝宜講定,大王大妃殿,亦用易月之制,當於三日後除服,而其期已過,此亦變禮。當初服制磨鍊時,五禮儀旣甚疏漏,乙亥謄錄,亦多散逸,臣等所見矇陋,思慮未周,不能趁早稟定,不勝惶恐。今此大王大妃殿·王大妃殿變除之節,事係重大,議大臣定奪,何如?傳曰,依啓事,傳敎矣。議于大臣,則領議政·行判中樞府事鄭知和以爲,王大妃殿服制,與殿下服制,同是齊衰朞年,而殿下旣遵乙亥之例,十三日而除衰,三十日而除布帶,則王大妃殿,仍持衰服,以終朞年,誠有所未安,衰除之節,宜無異同。至於大王大妃殿服制,係是輕服,則尤不當服之盡同,雖緣該曹未能豫先稟定,以致過期,而旣知其宜除,則追稟而除之,恐無不可。然事係變禮,且無前據,臆對之言,未必合理,伏惟上裁。右議政以爲,王大妃殿服制,與殿下服制,均是齊衰朞年,則變除之節,宜無所異,大王大妃殿服制,推以易月之制,雖曰三日後當除,五禮儀中,無所擧論,而自有易月之制,亦無緦服遞減之事,則難容臆見斷定,而若必欲用易月之制,則雖過期追行,不害爲從厚之道矣。雖然殿下服制,十三日而除,終有所大不安於情禮。雖有乙亥已行之事,此必其時該曹,只憑五禮儀之文,而不能據正禮稟處之致也。卒哭後,烏帽·烏帶,是五禮儀,而宣祖,因閔純之疏,許用白帽,王后喪朞服無杖,亦五禮儀,而仁祖大王,特用正禮之杖,此其用烏無杖,皆是五禮儀所載,亦是祖宗朝已行之古事,而宣廟·仁廟,察其可改而改之,得以合禮。今此殿下之十三日除服,不必以乙亥之已行,有所持難而不改也,明矣。此殿下所宜更加三思,特許改磨鍊,而臣僚亦當據禮力爭,期於歸正也。殿下除服之節,旣改然後,方可議大王大妃·王大妃兩殿服制變除之節也,伏惟上裁。領府事宋時烈,在外,判府事金壽興,出使,左議政病不收議。大臣之議,上裁,何如?傳曰,易月之制,已有乙亥舊例,今不當變改。兩慈殿,於手下之喪,乃持衰緦,亦爲未安,依領相議施行,而大王大妃殿服制,則亦已過期,姑依漢朝纖七日釋服之義,七日除之事,擧行,可也。
兵曹口傳政事,副司勇尹世礎。
大王大妃殿除服時後,分政院·二品以上·六曹·大司憲問安。答曰,罔極。以上朝報
備邊司啓曰,今日大王大妃殿除服後,二品以上問安時,來參者,只七員,所見埋沒,殊甚未便。分班中,公故及衆所共知病故之外,不進人員,竝從重推考,何如?答曰,允。以上備局
政院啓曰,判敦寧李正英,兼任禮曹判書,旣巳遞改,而昨日政,不爲下批,禮曹判書趙師錫,參議朴泰尙,俱已權差察任矣,開政之時,不爲下批,告身皆不成出云,事甚可駭。吏曹當該堂上·郞廳,竝推考,色吏,令攸司囚禁治罪,何如?傳曰,允。
上在昌慶宮。停常參·經筵。
碧沙察訪張善潭,老江僉使李弘璧差使員,還下去。
謝恩,伊川縣監金重器,金化縣監趙持憲。
日出時,日上有戴,色赤。夜二更,彗星尾端,見於西方天際淡雲中。
備邊司郞廳,以右議政意啓曰,昨日大王大妃殿除服後,六曹·二品以上問安時,來參者,只七員,所見埋沒,殊甚未便。分班中公故及衆所共知病故之外,不進人員,竝從重推考,何如?傳曰,允。
議政府司錄,以諸大臣意啓曰,星文之示警,比初益慘,大小人心,莫不危厲憂懼,而朝家擧措,未有警動振作之實,可以上答天譴者。臣等雖在哀遑之中,亦不敢小安于心,而前日諸臣所陳弭災之策,旣有榻前稟定之命,而移御之後,事有未遑,仍遭大慽,以至于今,不及擧行矣。今者臺臣,請令大臣·重臣·三司,會議朝堂,講究消弭之策者,言甚切至,意非偶然。臣等承牌之後,卽與判敦寧府事李正英,兼吏曹判書金錫胄,知中樞府事南龍翼,左參贊呂聖齊,行副護軍李觀徵,判尹金德遠,兵曹判書鄭載嵩,工曹判書李弘淵,刑曹判書朴信圭,大司諫李□□,校理林泳齊,會于政府,取去初二日引見下詢時,諸臣所對書啓,及應旨疏章之啓下備局者,其中係關君德,自上所宜體念者外,就其切於民瘼,大段變通之擧,如軍兵減額,屯田革罷,戶布收捧,鹽鐵摠設一司等事,反覆詳論其便否,則諸臣之意,各有所異同,未得歸一,而此皆大更張之事,必湏熟講審處,可無後悔,非造次間所可斷決,亦非自下所敢直爲施罷者。左議政,適以子喪,不得來會,姑待齊會備局,更加消詳後,登對稟定,而今日來詣諸臣中,前日不入對不上章之人,一體書進所懷,以爲弭災之助,何如?傳曰,允。
傳曰,典獄摘奸,輕囚放釋。
上在昌慶宮。停常參·經筵。
左副承旨任相元書啓,臣承命馳往典獄署,時囚罪人,一一點檢,則元數一百名內,啓覆罪人四名,咀呪罪人二名,承傳罪人十二名,來關罪人十九名,刑曹罪人十八名,各司罪人四十五名內,私婢居每,其娚衣服去處推問事也,私婢孝元,人物去處推問事也,砲手林進龍,其妻娚等不現事也,曺奴孝丑,久避不現事也,私婢季丁,其上典家入接南原人不現事也,婢禮伊,其夫之弟禮順,避沒不現事也,婢五生,其夫毆傷人物事也,私婢得香,其夫義吉,錢文貸用不納事也,良女介也之,其夫益俊,貸用守禦廳銀子不納事也,良女生伊,其子,貸用忠勳府銀子不納事也,婢唜漢,其上典崔極星,貸用訓局銀不納事也,私婢桂香·禮今·堅春·萬玉·玉禮·雲德·淑伊·己香·愛星·三月·德伊·茂生·敬伊等,其上典貸用守禦廳銀不納事也,私婢德禮,其上典書吏,退仕不現事也,書吏李振綱,文忠公官敎,不爲安寶事也,書吏崔忠信,關文多有錯誤事也,李希善,謄錄取來,任意減下事也,書吏申後說,不送事目,任自甘結事也,女人玉分·庚玉等,其夫,以衛將所書員,不爲立役事也,私婢延春,其夫使喚拒逆事也,書吏奇英遇,擧行之事,趁不告譯事也,金守業,國恤時乘醉作拏事也,而其中各廳負債人之次知,皆是女人,而當此凍節,負抱乳兒,寒栗垂死,故仰體聖意欽恤之意,一竝放釋,其餘罪人,令各該司稟處,何如?傳曰,依啓。他餘罪人,令各衙門趁卽疏決,俾無滯獄之弊。
府前啓,趙絅事,姜萬鐵事,申宗華事,追錄事,吳始壽事。敢啓,新除授持平尹攀,以慶尙都事,時在任所,請斯速乘馹上來事,下諭。答曰,亟停勿煩。下諭事,依啓。
兵曹口傳政事,司果李同翼。
夜一更,彗星,在於牛星西,形體尾跡,比前無異,二更,隨天西沒。
上在昌慶宮。停常參·經筵。
下直,金堤郡守李聖麟。
吏曹口傳政事,以朴龍見爲軍資奉事,以趙遠朋爲軍資主簿,以洪處道爲司宰奉事,以睦昌期爲義盈庫直長。
戶曹啓曰,繕工副奉事朴叔英,以殯殿都監別工作,當初喪罔極之日,該掌進排之物,猶不能及時周旋,及其移差魂殿都監之後,以材板看擇事,出往江村,不能嚴束下吏,以致憑依作弊,多有怨言,如此不職之人,不可仍令董事,汰去,何如?傳曰,允。
工曹參判李端夏上疏曰,敢陳史局仍設便宜,以備裁處事。入啓。答曰,省疏具悉。疏辭得宜,當令廟堂稟處焉。
禮曹郞廳,以左議政意啓曰,山陵再審之行,明當發去,而觀象監提調二員內,戶曹參判申晸,昨於道上,觸寒得病,症勢方苦,吏曹判書金錫胄,方帶將兵之任,不可出外,無他推移之路。前頭亦多應行節目,金錫胄·申晸所兼提調,竝皆遞改,今日內,以無故人,口傳差出,何如?傳曰,只遞有病之人,口傳差出。
備忘記,罪人吳始壽,做出不忍聞之說,誣辱先王,予欲斷以死律,不少寬貸矣。今者伏承慈敎,渠蒙先朝厚恩,不念報效之道,乃敢以罔測之說,加之於先王,論其心迹,豈不痛惋,而第念今番鞫獄,前後正法旣多,且與逆謀有間,一體賜死,則恐有傷於國脈,特用減死之典,一以示寬大之德,一以鎭定人心爲敎。藹然好生之盛意,溢於辭表,敢不奉承乎?其令該府,持爲減死,因其配所,圍籬安置。
掌令李弘迪啓曰,臣於頃日,適有式暇,而下吏來言,長官亦有故,政院以監察茶時之意,旣以啓請,臣意以爲,雖當國恤之時,自有給暇之例矣。今聞禮曹啓下單子中,有卒哭前百官除服制式暇之文,而未及得見,至於規外做錯,致有監察茶時之擧,且有連二日闕啓之失。昏謬之責,固所難免,而揆以臺體,尤不可仍冒,其何可一刻晏然於職次乎?請命遞斥。答〈曰〉,勿辭,退待物論。
上在昌慶宮。停常參·經筵。
夜二更,彗星,尾跡微見,月入畢星。
下直,盈德縣監洪受疇。
鄭載禧啓曰,小臣,大王大妃殿問安進去,下直。傳曰,知道。
洪萬容啓曰,右承旨鄭載禧,大王大妃殿,問安往還復命。傳曰,知道。
有政。吏批,兼判書金錫胄進,參判李敏敍病,參議李奎齡,在外未上來,右副承旨朴純進。兵批,判書鄭載嵩進,參判李翊相,山陵都監進,參議黃儁耉,未肅拜,參知,缺左副承旨任相元進。以安縝·李選爲承旨,朴世璋爲禮曹佐郞,李行迪爲監察,李相殷爲濟用直長。
上在昌慶宮。停常參·經筵。
夜二更,彗星尾迹,微見於西方天際,月入畢星。
下直,水原府使權是經,豐德府使朴元度,金浦郡守朴時璟。
謝恩,右承旨鄭載禧,禮曹參議朴泰尙,掌令趙爾炳。
玉堂箚子。答曰,內喪服制,未著於經文,故曾在宣廟,與名臣碩輔,反覆講磨,以定一代之制,逮至乙亥國恤,仁廟遵用不易,則到今輕變,揆以事體,終有所未安,爾等勿慮焉。
政院啓曰,各司官員,慶德宮往來之後,仍有拘礙之事,不得入來闕中,似當有參酌定限之道矣。闕內入直之官員,新除之後,慶德宮肅謝,姑除事,曾已稟定,而兩司之員,恒常出入闕中,亦爲一體施行,似合事宜。其餘京外官吏,或以肅拜,或以進排等事,往來慶德宮之人,則齋宿七日後,始爲出入闕內事,分付擧行,何如?傳曰,允。
禮曹判書趙師錫上疏曰,敢陳區區之懷,冀蒙裁處事。入啓。答曰,省疏具悉。已悉予意於昨日堂箚之批,卿可想矣。疏末事,埋安淨處,不但載在禮文,今番事勢,與前有異,不可輕易臨喪,故有此埋安之擧,卿其安心勿辭,從速行公。
戶曹參判申晸上疏曰,敢陳區區所懷,以備澄省事。入啓。答曰,省疏具悉。今玆妖星之變,比前益慘,惕然警懼之懷,曷勝言喩?所陳之言,可不體念焉?勿辭察職。以上朝報
備邊司郞廳,以領右相意啓曰,以政院啓辭,闕內入直之官,及兩司之員,新除之後,慶德宮肅謝,姑除事,纔已定奪矣。殯殿朝謁,一如平日,自是臣子事亡如存之義,而兩司之官,獨廢此禮,尤非情理之所安,新除之官,竝令肅謝於慶德宮興化門外,亦可以無歉於情禮,以分付擧行,何如?答曰,依啓。以上備局
政院啓曰,同副承旨李選,再度牌招後,來到闕外,陳疏到院,而見其措語,則以慶德宮哭班進參諸臣,時無出入闕內之命,且其堂姪之子,居在漢墻家,因拘忌之疾不救,勢難入來爲辭。原疏雖不得捧入,與無緣不進有異,故推考傳旨,不爲捧入,而哭班出入日子,已久,漢墻家拘忌之疾,旣無親自入見之語,使之出避,齋宿累日後,仕進,何如?傳曰,允。
上在昌慶宮。停常參·經筵。
謝恩,金城縣監李台揆,分兵曹佐郞鄭尙獻,五衛將黃道光,注書睦來祥。
辰時,日暈兩珥。
備邊司郞廳,以領右相意啓曰,以政院啓辭,闕內入直之官,及兩司之員,新除之後,慶德宮肅謝姑除事,纔已定奪矣。殯殿朝謁,一如平日,自是臣子事亡如事存之義,而兩司之官,獨廢此禮,尤非情理之所安,大小新除之官,勿論兩司與他司,竝令肅謝於慶德宮興化門外,齋宿一夜之後,出入於時御所,則可無累日拘礙之事,而亦可以無歉於情禮,以此分付擧行,何如?傳曰,依啓。
公除望哭後,大殿,藥房·政院·玉堂·二品以上·六曹問安。答曰,知道。
慈殿,藥房·政院·玉堂·二品以上·六曹問安。答曰,罔極。
藥房,以承傳色口傳啓曰,分藥房提調趙師錫,方爲都監堂上,看山事奔走多事,前頭雖或有議藥之事,勢難兼察。趙師錫,今姑改差,其代,口傳差出,何如?答曰,自內聞之,則大王大妃殿,方有大段未寧之候。分藥房提調趙師錫,依啓改差,其代,卽爲口傳差出,而提調一員,議藥之際,似難獨察,本院提調一員,使之兼察,可也。
備邊司郞廳,以領右相意啓曰,新除授全羅兵使權儔,曾經閫帥,歷試已多,所到,頗有廉謹之稱。該曹之擬除,亦必如此,而但其衰敗已甚,南邊此時制閫之任,恐非所堪,使之改差,其代,各別擇差以送,權儔則仍任鐵原府使,以責峽邑撫摩之政,宜當。以此分付該曹,何如?傳曰,允。又啓曰,罪人吳始壽,減死仍配之命,出於群情之外,大有乖於王法,則任出納之責者,所當隨卽覆逆。雖不能及此,兩司鞫問之論方張,則亦當據法頉啓,而直奉傳旨,有若循常奉行者然,及其分付該府之後,乃以更思等語,苟且措辭,從而防啓,其失職壞例,莫此爲甚。當該承旨,姑先推考,何如?傳曰,允。
備忘記,頃日議藥諸醫,因臺啓,今方就理,而其中,不但有首從之別,當此大王大妃殿玉候愆和之日,莫重議藥,不可付諸數小醫官,權愉·崔有泰·金汝器·崔萬尙,竝罷職,柳瑺·鄭斗俊,削職放送,而權愉·崔有泰·金汝器,則仍令進參於分藥房事,分付擧行。
吏曹口傳政事,以吳斗寅爲分藥房提調。
院前啓,以國忌齋戒,今明日姑停。以上朝報
上在昌慶宮。停常參·經筵。
禮曹啓曰,十三日自上除衰後,百官服色收議判付內,十三日後,臣僚服色,以烏帽·烏帶行之,不但有乙亥已行之例,旣已除服之後,更用黑頭冕,則群臣之仍着衰服,有違於從上服之義,故不得不用烏帽·烏帶之制,今若只加烏帶帽,則用白,亦未知其洽當也,依乙亥年例,擧行可也事,判下矣。十三日除衰後,三十日服盡前,臣僚,闕內及進見服色,則依判付,以烏帽·白衣·烏帶,改付標以入,而三十日服盡後,近臣闕內淺淡服,進見吉服,出外衰服一款,依禮文節目中,曾已磨鍊啓下矣。近臣之在闕內者,旣用淺淡服,進見吉服,則其他臣僚之出入闕中及進見時服色,宜無異同,以此意知委各該司,何如?傳曰,依啓。以上禮曹
上在昌慶宮。停常參·經筵。
日入後,流星出天中,入巽方天際,狀如拳,尾長三四尺許,色赤。
謝恩,護軍韓公俊,典籍安汝器·安世徵,良才察訪洪贊元,中部參奉鄭翰周,永平縣監宋摶,舍人尹敬敎。
山陵都監郞廳,以摠護使意啓曰,以看山狀啓都監草記,敬陵火巢內,卯坐·丑坐兩穴中,明年山運通吉與否,問于諸地官以啓事,命下矣。臣與禮曹判書趙師錫,觀象監提調申翼相,會坐,問于副司直愼景尹,漢城判官南宮檷,副司勇李嶰·權順泰,觀象兼敎授權儀·金鳴夏,敎授朴振門諸人,則皆以爲來辛酉年,卯坐酉向,値三殺,日家最忌之,方書,雖有制用之規,而不可輕議,丑坐未向,値地官符,此則年神之殺,而殺中之最輕者,故例有制用之法云。朝士之曉解風水者,及諸地官之言,如此,敢啓。傳曰,知道。東西再審書啓中,敬陵火巢內兩穴,不但諸地官,皆以難得吉地爲言,一山二穴,此亦最好,以丑坐未向,定用,可也。
國葬都監郞廳,以摠護使意啓曰,誌文製述官,已以領中樞府事宋時烈,啓下矣。時在水原地云,斯速上來撰進事,宜有下諭之擧,令政院稟處,何如?傳曰,允。
禮曹啓曰,判下矣。十三日除衰後,三十日服盡前,臣僚闕內及進見服色,依判付,以烏帽·白衣·烏帶,改付標以入,而三十日服盡後,近臣闕內淺淡服,進見吉服,則其他臣僚之出入闕中,進見時服色,宜無異同,以此意知委該司,何如?傳曰,依啓。
慈殿,藥房問安。答曰,知道。
藥房啓曰,寒沍日甚,伏未審聖體,若何,慈殿氣候,近來,亦何如?大王大妃殿未寧之候,適在於方御別宮之日,伏想聖心,一倍憂煎。臣等區區仰慮之至,敢來問安。答曰,大王大妃殿,昨日受灸之後,頗有減歇之效,不勝喜幸。慈候安寧,予亦無事矣。
假注書徐宗憲,改差,代以崔奎瑞爲假注書。
大司憲金萬重啓曰,臣之忝叨本職,亦已閱月,而緣前啓有嫌,尙不得與同僚,行相會禮,其爲苟且,已甚矣。且臣性本愚蠢,見識孤陋,頃日人材別薦時,未免厥薦,宜卽詣臺自劾,而殯殿出入之後,不得不齊宿遲待矣。適値同僚有故,臣當茶時,而情勢悶蹙,且有疾病,雖令監察代行,至於兩日,臣旣有不能薦人之失,又有職事曠廢之罪。以此以彼,決不可冒居臺席,請命遞斥臣職。答曰,勿辭退待。
政府翰林取材,鄭濟先,綱目略,金鎭龜,左傳略。
山陵都監郞廳,以摠護使意啓曰,本都監提調,以工曹判書爲之,載在五禮儀,而時判書李弘淵,年近八十,有難累月董役於陵所,當初差出時,與吏曹判書同議,以刑曹判書朴信圭啓下矣。今當出去陵所,畢役而後,復命,秋曹劇地,不可久曠,宜有變通之擧。朴信圭本職,今姑遞差,令該曹,付軍職,使之專察都監之任,何如?傳曰,允。
兵曹口傳政事,副司直朴信圭。
兵曹啓曰,內三廳將鬼薦取才,以每年春秋爲之事,曾已定式,而連仍本兵有故,今年不得設行,外方武士之爲此上來,留滯京中者甚多。國恤卒哭前,試藝等事,雖不得擧行,此則似當設行,以慰武士之心。大臣之意如此,知委擧行,何如?傳曰,允。
摠護使左議政觀象監提調申翼相,禮曹判書趙師錫,山陵都監提調朴信圭,都廳尹敬敎,郞廳李邵,山陵裁穴事,出去。
院前啓,請加三思,亟寢趙絅廟庭配享。請姜萬鐵依律處斷。請罪人李穦極邊定配事。臣伏見備忘記,有吳始壽減死安置之敎,臣不勝駭惑之至。固知殿下,體慈聖好生之德,欲施寬大之典,而第始壽之白地造言,一以實逆柟之言,一以售網打之計,輿情之所共憤,王法之所難貸,輕先賜死,已乖常刑,臺啓請鞫,實循公議,而今此減死之敎,反出意慮之外。雖殿下,重違慈敎,有此屈法之擧,而獨不念誣及於先朝乎?況且備忘之中,旣有誣辱先朝等敎,則其大逆不道之狀,殿下固已洞燭,而猶且以始壽之死,謂有傷國脈,臣於此,竊未曉聖意之所在也。如使始壽,果有一毫冤狀,而枉被刑章,則國脈之傷,誠如聖敎矣。其網打之計,難赦之罪,國人一口可曰可殺,而以一時姑息之恩,壞國家三尺之典,則臣恐國脈之傷,不在於正法,而在於其倖免也。在殿下明罰勅法之道,固當以斷不容貸之意,入告慈聖,克施邦刑,而今乃强拂群情,枉屈常憲,將使無君不道之賊,偃息於覆載之間,古今天下,寧有是理?請吳始壽,減死安置之命,與其援引諸譯,一體嚴鞫,以正邦憲。頃日臺官,以諸醫議藥不謹之罪,論啓請拿,其在國法,不容但已,而今因大王大妃殿未寧之候,徑施薄罰,悉令放送。臣固知急於議藥,有此備忘,而第念諸醫罪狀,決不可削罷而止。至於柳瑺·鄭斗俊,以疫醫,終始議藥,則比諸他醫,罪狀尤重,無分藥房進參之命,豈可與諸醫,混入於放釋之中?臣請柳瑺·鄭斗俊,姑爲仍囚,依律科罪。引嫌而退。不參茶時,已違臺體,闕薦急推,勢難在職,請大司憲金萬重遞差。答曰,不允。吳始壽事,已悉於前日備忘,今不必疊床,而柳瑺等事,與他醫有輕重之異,故旣已參酌削職矣,竝勿論。處置事,依啓。
分藥房啓曰,大王大妃殿症候,昨日申時量,膻中·巨闕兩穴,各七壯受灸後,木米飮少許,雀舌茶五六吸進御,而刺痛之候,暫爲鎭定,不復發作,初更量,微有口渴之氣,而若思進藥物,則輒有惡心,以木米飮,和鹽進御少許,三更量,始爲入睡,比前差勝,山桅子散,和薑汁少許,進三合許,無事順下,四更量,稍覺口舌煩燥,以金銀花茶,和九味一鍾子許,進御,則向前心胸間作痛處,顯有漉漉作聲流下之狀,頗似開通矣。自天明後,胸膈牽痛之氣,似有發作之勢,欲依昨日趁早,更灸膻中·巨闕之意,下敎,故問于諸醫,則皆以爲及時又爲受灸,宜當云,不待啓稟,卽將受灸,而藥則橘核升艾湯,爲先進御,宜當云。此藥二貼劑入之意,敢啓。答曰,依啓。
上在昌慶宮。停常參·經筵。
夜一更,彗星移在於虛星東,形體及尾跡,與昨無異。
下直,潭陽府使李慣。
謝恩,吏曹參議李奎齡,文義縣監李善源,奉敎南致熏。
分藥房提調啓曰,大王大妃殿還御闕內吉日,在明,而卽今症候,雖似向差,未盡平復,日寒如此,强爲擧動,則添傷之患,勢所必至,臣等伏不勝憂慮之至。二十日,尤爲吉日,則以此時擧動,其於調攝之道,實爲得宜。此意,以承傳色口傳,啓達于大王大妃殿之意,敢啓。傳曰,今觀啓辭,正合予意,分付該曹,以二十日退行,宜矣。
領議政金壽恒箚曰,乞賜策免,改卜良弼,以答天譴事。入啓。答曰,省箚具悉卿懇。嗚呼,災異之示警,何代無之,而未有今日之疊見層出者也。妖星未減,而陰虹又貫太陽,嘻嘻其亦慘矣。天象玄遠,雖未知某政之失,某事之應,而究厥所由,亶在於寡昧之一身,憂惴萬端,食息靡安,罔知攸措。於卿,有何引咎之嫌?箚中憂愛誡誨之言,甚切至,予雖不敏,可不留心而體念焉?卿其安心調理,速出行公。仍傳曰,遣史官傳諭。
摠護使禮曹判書趙師錫,觀象監提調申翼相,山陵都監堂上朴信圭,都廳尹敬敎,郞廳李邵入來。
備忘記,噫,予以否德,叨承丕基,今已六年于玆,而字惠之澤,未究於下,而災異之警,疊見于上,心之憂危,若蹈虎尾,涉于春氷,罔知所以爲喩也。漢儒董仲舒有言曰,國家將有失道之敗,而天乃先出災害以譴告之,不知自省,又出怪異,以警懼之。今玆天之妖星,陰虹之貫陽,無非可駭可愕之變,而矧又沓臻於一朔之內,無乃人事失於下,而不知自省,故福善禍淫之天,屢降災沴,若是其諄復丁寧耶?靜思厥咎,亶在寡躬,中夜彷徨,驚懼一念,未弛于方寸,其在修省之道,益當勉勵。咨爾大小群工,體予宵旰之意,刻斷私意,務盡寅協,臨政用人之際,掩匿細過,公平取舍,弘濟時艱,小答天譴。
假注書尹之翊,出使,代以梁重厦爲假注書。
山陵都監郞廳,以摠護使意啓曰,國葬·山陵兩都監提調,以繕工監提調爲之,載在五禮儀,而該監提調二員內,一員則大臣兼帶,故以左參贊呂聖齊,兼差於兩都監矣。山陵今將始役,當此嚴冬短晷,往來看役於都監,其勢誠難,呂聖齊所兼山陵都監提調,遞差,其代以漢城府右尹李翊差下,使之察任,何如?傳曰,允。
禁府,睦林馨·李時衡拿囚。啓。
院前啓,趙絅黜享事。姜萬鐵事。李穦事。吳始壽還收減死安置,與其援引諸譯,一體嚴鞫事。柳瑺·鄭斗俊,今姑仍囚事。入啓。答曰,已諭毋煩。
獻納李□□辭職上疏。入啓。答曰,省疏具悉。爾其勿辭,從速察職。
分藥房啓曰,大王大妃殿症候,自昨夕以後,姑無作痛之患,初更量,進靑粱米飮兩巡,通計一小鍾許,三更量,又進數三吸,以注喉乾,四更量,欲進橘梔竹茹湯,而恐生惡心吐出而止,仍進靑粱米飮數三吸。寢睡則人定時以後,間間入睡,或有稍穩之時,比之昨日,微有一分差勝之勢。卽與諸御醫相議,則皆以爲症候,旣已得汗得下,表裏雙解,寒涼治標之劑,不可仍用,以芎夏湯,加便香附一錢,山梔仁薑汁炒七分,以爲去痰調攝之地,宜當。此藥三貼,爲先劑入之意,敢啓。答曰,依啓。
上在昌慶宮。停常參·經筵。
夜一更,彗星,移在於危星上,形體·尾迹,與昨無異,至三更,隨天西沒。
大王大妃殿,分政院問安。答曰,知道。勿爲問安。分藥房問安。答曰,一樣。二品以上單子問安。〈答曰〉,知道。勿爲問安。
下直,沃溝縣監朴致道。
院前啓,趙絅追黜配享事。姜萬鐵依律處斷事。李穦極邊定配事。吳始壽還收減死安置之命,與援引諸譯,一體嚴鞫事。柳瑺·鄭斗俊,姑先仍囚,依律科罪事。答曰,毋煩。
尹以道,以長生殿郞廳,以都提調意啓曰,今此國恤時,外梓宮,合木着漆,事體重大。兩提調,所當逐日進詣本殿看役,而例兼提調工曹判書李弘淵,獨爲進參,禮參判鄭鑰,以分摠管,入直慶德宮,一未來詣,明日外梓宮合木時,亦難進參,揆諸事體,極爲未安。前頭缺及山陵陪進之擧,而昨日政,慶德宮分摠管一員已出,今日內牌招肅拜,使之入直後,提調鄭鑰,分摠管減下,使之專察本殿之任,何如?傳曰,允。
洪萬容,以戶曹言啓曰,本曹所屬各司之中,繕工監物種,最爲煩多,而皆是日用緊切者,上下進排之際,每緣急遽,不能一一修正文書,或有已爲上下而不爲會減者,或有元不進排而混入用下者。該吏之憑依用奸,姑不須言,而貢物主人,亦以文書亂雜,濫數取用爲怨,此實流來痼弊,不可不變通者也。大槪,本監直長·奉事·副奉事·監役等官,雖各有所掌之任,而以其營繕分差之故,奔走無暇,不能致意於簿書之間,副正,各長一司,可以照察凡事,而拘於謬例,以閑漫自處,無一句管,殊非當初設官之本意。自後,本監各樣物種,進排用下之數,皆令副正,照勘文書,修正重記,俾無會計時落漏違錯之弊,且材木·鐵炭,本色一員之外,又稱例兼,而材木·鐵炭,皆以三員互察,炭色·則四員互察,以此其任,旣不專一,而用下時,各自成貼文書,尤無以防其奸僞,亦令該監,材木·鐵炭,各以一員專察,有故,則差出代色,以除文書亂雜之患,宜當。以此定式,分付該監,何如?傳曰,允。
洪萬容,以戶曹言啓曰,自前國恤時,山陵·國葬兩都監所用雜物,分定於外方,仍令各其道,別定差使員,領納於都監,乃是規例。今番兩都監各項雜物,自京措備者,甚多,外方分定,其數稍減,故國葬都監,減除差員,令各邑定色吏,成陳省,直爲上納,而山陵都監,則在於陵所,不可無檢督上納之人,依前定差員定送之意,分付諸道矣。敢啓。傳曰,知道。
觀象監都提調領議政金壽恒,摠護使左議政閔鼎重,觀象監提調兼吏曹判書金錫胄,山陵都監堂上司直朴信圭,兵曹參判李翊相,禮曹判書趙師錫啓曰,新陵分金,辛丑辛未,與年甲拘忌一款,及丁丑丁未,亦爲可用與否,愼景尹以下諸人處,更加詳問,使之各陳所見,別單書入,而金鳴之言,實無古方之可據者,無稽之說,雖不足恤,旣已發言之後,則仍爲請用,事體未安,且丁丑丁未,雖未及於辛丑辛未之正對,亦無所害云。何以爲之?敢稟。傳曰,鳴缺之言,雖不足必信,旣出於口,則不可仍用,丁丑丁未,裁定,宜矣。
司諫李寅煥上疏曰,伏民無祿,聖妣禮陟,若喪之痛,被諸區域,大小臣工,莫不哀號奔走,而臣之情勢,萬分悶縮,不得不冒昧煩龥於聖心悲疚之中,臣之罪戾,實合萬殞。無狀小臣,濫荷洪造,徒竊榮祿,無所裨補,觸事顚躓,爲人嗤點者,久矣。曾忝憲職,自信謬見,擅停重論,大拂群情,駁劾之論,出於公議之地,而至以論議模糊,一哂等語,恣加詆侮,不遺餘力,臣實自取,其誰怨尤?追尤省愆,愧恧靡容。自分終爲聖世之棄物,豈有復玷淸路之望乎?不意今者,過蒙恩數,新命遽降,臣誠驚悚震惕,罔知攸措。夫人臣事君,廉隅爲重,滌瑕蕩垢,復置淸班,雖是天地包容之德,彈墨未乾,抗顔言地,徒爲臣冒沒之歸。況且皇天示警,上下憂遑,詢訪求助,不容小緩,則已試誤事之人,尤不可復入臺席,以致顚敗。此臣所以寧受違慢之罪,而決不敢冒居者也。伏乞聖慈,亟許遞臣職名,以安私分,以肅朝綱事。入啓。答曰,省疏具悉。往事不必追咎,爾勿過辭,從速察職。燼餘
上在昌慶宮。停常參·經筵。
夜一更,彗星,移在於危星東,形體與前無異,而尾迹則似爲稍減。三更,彗星尾迹,隨天西沒。
大王大妃殿,分藥房問安。答曰,一樣。分政院問安。答曰,勿爲問安。
朴純啓曰,今此梓宮合木時,兩提調,所當進參,而全平君漷,承牌不進,時未肅拜,禮曹鄭鑰,旣因長生殿啓辭,分副揔管減下,而交代亦未差出,今方入直慶德宮,不得進去。全坪君漷,更爲牌招察任,鄭鑰交代,亦令該曹,卽爲口傳差出,牌招使之察任,何如?傳曰,允。
尹以道啓曰,分兵曹參議鄭始成,重患寒疾,今已累日,漸至危㞃,勢難入直云,似當有變通之道。分假注書崔錫恒,今日遭三寸叔之喪,亦不得行公,他假注書差出,何如?傳曰,允。
有政。吏批,兼吏曹判書金錫胄,參判李敏敍,參議李奎齡,右承旨朴純進。以尹拯爲執義,以李汝柱爲慈仁縣監,以□德老爲禮賓寺別提,申畢爲典籍,李志道爲光陵參奉,崔恒齊爲典籍,崔寬爲刑曹參議,李汝岳爲刑曹佐郞。特旨,以工曹參判李端夏,爲刑曹判書。
兵曹口傳政事,以靈信君瀅,爲分副摠管。
朴純啓曰,慶德宮分兵曹參議改差,其代,今日政差出事,命下,而本曹堂上以爲,非但無擬望之人,明日大王大妃殿還御之後,則分參議二員,當爲減下,其中一員,使之移直於慶德宮,似爲便當。敢稟。傳曰,依爲之。
朴純,以分藥房提調意啓曰,大王大妃殿症候,夜間二次咳嗽,皆連四五聲,與諸御醫詳議,則皆以爲咳嗽,雖是寒節偶發之症,亦不可不趁時進藥,前用芎夏湯加入中,更加片芩酒炒,桑白皮各五分,前加入山梔減二分,進御宜當云,二貼爲先劑入之意,敢啓。傳曰,知道。
朴純,以國葬都監郞廳,以摠護使意啓曰,都監郞廳副司果李墪,以其父病危重,不得仕職者,已至累日,事役多滯。李墪改差,以司贍寺主簿申汝拭,差下,使之察任,何如?傳曰,允。
朴純,以忠勳府言啓曰,自前國恤時,本府進香設行,祖宗朝以來,已成格例,前期措辦節目,俱在謄錄。今此大行王妃殯殿進香,依仁烈王后國恤時例,將爲設行之意,敢啓。傳〈曰〉,依啓。
傳曰,政府以下,進香日字,排日書入。
尹以道,以戶曹言啓曰,甲寅年國葬畢事之後,大轝·肩轝長杠等諸具,本曹郞官,收拾還授於繕工監,及此取來看審,則大轝長杠,別無傷損之處,而肩轝長杠,盡爲腐敗,自都監已爲入啓,別遣監造官,斫伐斷杠於京畿·江原等道矣。本曹査問其腐破緣由於該監下吏,則以爲自山陵受來之後,大轝長杠,入藏於內監,肩轝長杠,數年留置於江上,以致腐破,而其時該監官員,卽定山縣監宋有拭云。莫重國葬轝物傳授之後,不爲藏置,任其腐破,事極可駭。色吏,當自本曹推治,而當該官員,不可循常推考,令攸司稟處,何如?傳曰,依啓。
假注書尹之翊書啓,臣承命馳到領中樞府事宋時烈所住水原萬喜村舍,傳諭聖旨,則以爲,臣前蒙批諭,惶隕罔措。只緣賤病彌留,迄未趨赴,臣之所患,視前稍減,謹當進詣都監,祗承厥事云矣。敢啓。傳曰,知道。
大王大妃殿,分藥房,以承傳色口傳啓曰,慈聖未寧之候,雖日漸向差,猶未平復,自今日始進稀粥,而卽今風寒,如是嚴酷,明日擧動之際,恐不無添傷之患,又爲差退數日,以待寒威稍解,實合調攝之道。諸醫之言,亦皆如此,故此意旣已啓達于大殿矣,退行還御之意,敢啓。答曰,當於明日,觀日勢處之矣。
行大司憲呂聖齊啓曰,臣頃忝本職,病未赴召,問備末勘,方切惶悚,不意今者,又有新命。當此天災孔極,上下憂惶之日,繩糾之責,比常時尤重,如臣疲劣,豈敢承當哉?且臣聞見孤陋,人材別薦時,未免闕薦,違越朝命,難逭罪戾。昨於肅命之後,卽當引避,而轉詣慶德宮,今始經宿自劾,請命遞斥臣職。答曰,勿辭。
正言尹世紀啓曰,本院,方以罪人吳始壽還收減死之命事,有所論列,第臣於此論,不敢同參者,頃年始壽,誣陷臣父,擠之不測之地,今番供辭中,亦擧臣父姓名,援引搆捏,無所不至云,臣何敢不避嫌怨,晏然隨參於此啓乎?請命遞斥臣職。答曰,勿辭。
校理李師命,副修撰宋光淵,書啓所懷曰,臣等以請移罪人吳始壽減死還配之命,辨破判尹金德遠疏語謬妄之意,來詣請對矣,伏承所懷書入之敎,謹此略陳焉。國家不幸,大逆連起,輸情而伏邦刑者,幾至十許人,緣坐及忍杖而斃者,亦且十餘人,則死者雖盡無辭,其在聖上欽恤之義,慈聖惻隱之心,泣辜祝網,當宜無所不用其極,而況此妖星示警,上下震惕,則遇災弛刑,寧失不經,亦出於聖主好生之至意。假使始壽,有一毫容恕之道,則臣等雖無狀,自當奉承之不暇,何敢以此事,瀆擾聖上悲疚之中哉?始壽罪狀,諫臣旣已詳陳,聖明亦已洞燭,今不必更有所達,而始壽,未得罪於殿下,則猶可求生道於法度之外矣,受缺强臣,不得有所施爲云者,卽前古昏君弱主之事,而始壽,急於網打先朝之舊臣,以實逆柟之前言,附會粧點,做出無狀之言,孤負先王罔極之恩,誣先朝以不忍聞之說,此則先王之罪人,尤非今日所得以私者也。此而得生,決非古先哲王奉承宗廟之意也。伏願殿下,亟從臺啓焉。判尹金德遠,近於求言之下,乃進應旨之疏,而其中請放洪宗遠一款,極甚謬戾。自古小人,動引經義,文飾奸言,斁塞彝倫,壞亂家國,至於爾瞻輩而極矣。宗遠向日之疏,引用家人卦之說,語逼慈聖,顯有操切之意。賊鑴照管之罪,旣伏邦刑,則宗遠投畀之典,固是輕律,而德遠,乃於應旨之疏,救解宗遠之罪,而歸之於錯謬二字,有若缺者然。若德遠,知而言之,則是面慢也,不知而言之,則是急於護黨,失其本心之正者也。揆以公議,似當有警責之道,而旣以應旨進言,故今不欲請罪,以備我殿下容受之美意,然其是非,則不可不明白辨破。伏乞聖明,留神焉。答曰,予非不知始壽罪犯,係關先王,而今玆減死還配之命,實出於仰體慈聖好生,寧失不經之聖意也。必無允從之理,勿爲煩論。金德遠疏中,洪宗遠事,甚謬戾,而旣以應旨進言,雖無論罪之擧,宗遠妄引經義,語逼慈聖之狀,予已洞燭,罪名亦重,有何容恕之理乎?
掌令趙爾炳,持平韓構啓曰,考之往牒,求之我朝,固未有無一日之際遇,而配食於廟庭者,趙絅黜享之請,乃古今不易之論也。若不至害於義理,乖於事體,則必堅持力爭,至此之久也?先王不識其爲何狀,而向日議臣,反以營救善道之邪說爲有功,强躋於配享之列,其爲謬戾,亦已甚矣。況善道之淫凶,殿下旣已洞燭,而救善道者,尙容仍配於觀德之庭,此豈可使聞於天下後世也者乎?殿下於此,不可强拂公議,必循己意,以貽無窮之譏,請亟黜趙絅於廟庭配享,以重祀典。罪人姜萬鐵,當初上變,實爲元老·範華之所脅率,及其置對之時,依違反覆,一視元老之所低仰,至受刑訊,則國家之不以告變人待之者,明矣。李元成上變之後,又有元老之援引,則從前隱諱之言,庶可吐實,而再次刑訊,情見理窮之後,始乃承款,論其首發之功,則不及於元老,語其凶逆之狀,則有浮於元老,豈有元老就戮,萬鐵獨生之理乎?告者正法,雖慮後弊,而若貸此賊,則日後不盡吐實之弊,亦不可不慮,請落配罪人姜萬鐵,依律處斷。罪人吳始壽,減死圍籬之命,出於千萬意慮之外。臣等於此,不勝愕眙驚惑,實不知聖意之所在也。當初鞫問之請,非以始壽之罪,有一毫可疑,不至於死而然也,欲問其造意之所在,使其奸肝慝膽,盡輸無隱然後,以正其刑章也。今反不然,有此意外之敎,古今天下,豈有罪如始壽,而能保首領者乎?聖敎中,亦有誣辱先朝四字,則始壽,實先朝之罪人,國人之所共憤也。慈聖好生之德,雖至矣,殿下欽恤慈敎之意,雖盛矣,先朝之罪人,國人之共憤者,亦非殿下所可得以私焉,則其生死,殿下亦安得任意輕斷乎?揆以王法,斷無是理,請還收吳始壽減死圍籬之命,竝與援引諸譯,一體嚴鞫,以正邦刑。職在出納惟允之地,凡有傳敎,反覆思惟,可奉則奉之,可覆則覆之,乃其職耳。今此吳始壽減死圍籬之命,實是聖明過擧之大者也。居其職者,不思以理力爭,納吾君於無過之義,而矇然奉承於臺啓未移之前,及其禁府啓稟之後,乃敢以更思等語,肆然陳達,其昏謬不職之失,不可推考而止,請當該承旨,罷職。答曰,不允。吳始壽事,已諭於諫院之批。末端事,推考之罰,足以懲後,竝勿煩論。
正言李宏啓曰,臣伏見答兵曹判書鄭載嵩疏批,有年少顚妄,徒起閙端,豈非無據等敎,不勝震悚懍慄之至。蓋載嵩之父,故相臣鄭太和,頃年爲邪黨所搆,至有黜配之擧,其後載嵩,上章伸辨,而提起領府事臣宋時烈私記說話,亦多發明,而有若全無其事者然,豈非大可怪也哉?宋時烈所記文字,詳載鄭太和不從古禮,定用時王制之禮,至有搖首止之之說,則有何所害於其父,而欲諱其考見喪禮備要一事,費了許多辭說耶?雖曰其父生時,未及得見其文字云,而當丙午嶺人柳世哲等投疏時,玉堂陳箚辨明,而歷擧考見喪禮備要已定之狀,而太和以首相,在朝見其箚本,非但別無辨白之擧,又於榻前,以定用國制,凝然自當,痛斥世哲,不遺餘力,其時問答之有無,據此可知。載嵩,旣不目見,以意推度,必欲歸於不實之地者,實未知其意之所在也。到今宋時烈上箚陳情之後,則在載嵩之道,所當引咎之不暇,而草草陳疏,小無避辭,公議爲非,有難置之。臣果有論劾之意,而雖欲詳愼,趑趄不發矣,不料事幾傳泄,至使載嵩,先自陳疏也。臣旣有未發先泄之失,聖批嚴峻,又至於此,臣何敢一刻於臺次乎?臣在城外,鄭載嵩疏批,晩後得聞,仍卽來避,而搆書之際,闕門已閉,政院以門閉爲辭,終始退却,故又延時刻,以致夜深瀆擾,臣之逋慢之罪,尤無所逃。請命遞斥臣職。答曰,鄭載嵩當初疏語,元無指斥儒賢之事,領府事箚中所陳,亦非論斥之意,而當此天災孔慘之日,年少顚妄之輩,罔念寅協,必欲起閙而後已,不但事之無據,莫此爲甚,領府事亦必不安於心,故鄭載嵩疏批,以此爲答矣。今觀啓辭,語欠和平,肆然凌踏之態,予甚駭異也。依啓。
朴純·尹以道啓曰,臣等卽伏見答正言李宏避辭之批,以肆然凌踏之態,予甚駭異爲敎,至於依啓,臣等不勝驚惑之至。李宏之欲論鄭載嵩者,蓋爲其辨破伊日事狀,以伸公議,而實非罔念寅協,欲起閙端,而今此聖批,極嚴且峻,至有依啓之命,其於待臺臣之道,不當如是。臣等忝在近密之地,區區所懷,不得不仰達,伏願聖明,平心敍究,亟收正言李宏避辭依啓之命。答曰,爾等,勿爲煩論,速捧傳旨。
刑曹判書南龍翼上疏曰,伏以,臣草土餘喘,曾經死病,一縷僅延,復起爲人,而形羸神喪,眼昏脚痿,尋常酬應,猶且錯莫,加以咎釁百出,嗤謗交集,臲卼之跡,隨事生疣,雖西樞漫局,亦難尸居,顧念分涯,惟思奉身而退矣。奄遭國恤,仍忝殯殿提調之任,晝夜在直,朝夕監膳,哀遑奔走之中,不敢以私懇仰瀆,而徊徨慚赧之耿耿未已,秋曹新命,遽及意慮之外,臣不勝悶蹙之至。卽今拘忌方嚴,而臣之犯染,比他尤甚,文簿,旣不可着署以進,煩劇之地,亦難趁時開坐,事多難便,節節有礙,難冒之勢,不但重任之虛受,精力之不逮而已。且山陵與殯殿,閑忙雖似稍間,前官旣以此啓遞,則以臣爲代,實出於銓曹未深思之致。伏乞聖慈,諒此事勢,亟遞臣新授職名,俾專殯殿看檢之任,俾無劇地久曠之弊,千萬幸甚。答曰,省疏具悉。卿辭如此,秋曹之長,當勉副焉。
兵曹判書鄭載嵩上疏曰,伏以,頃者一時之議,以己亥服制之論,爲陷人之大機穽,先臣辱及天壤,臣私情痛迫,其時不得不以一疏陳列,日昨領中樞府事宋時烈箚中,言及此事,臣亦以數行文字,略暴不安之意矣。物議爲非,情勢難安,揆以廉隅,宜卽自處,而當此新遭國哀,大小奔號之日,旣不敢引疾呈告,又不敢以未發之事,先露疏章,强顔行公,只竢擧劾之論矣。今聞臺臣,果以罷職勘律,袖草詣闕,不傳而出云。其間論不論之曲折,雖不可知,播人耳目,搢紳相傳,則此是已發之論,而特未徹於天鑑之下,臣何敢一刻帶職,以貽朝廷之羞辱乎?伏乞聖明,亟削臣職名,以謝物議,不勝幸甚。答曰,省疏具悉。噫,先卿以宿德元老,輔相先朝,恩禮之隆重,無出其右,而疇昔之臣,百端搆誣,終至於黜配而後已,卿之陳疏辨破,蓋出於痛迫極冤之至情,實非指斥儒賢之意,而年少顚妄之輩,罔念寅協,徒惹閙端,豈非無據之甚者乎?當此災異疊臻,虞憂溢目之日,勿拘少嫌,盡瘁國事,是所望於卿者,安心勿辭,從速行公。以上朝報
備邊司啓曰,新除授刑曹判書南龍翼,方爲殯殿都監提調,出入直宿於慶德宮,監進祭物,刑官察任,多有妨礙難便之事。南龍翼本職,今姑改差,其代,令該曹當日內開政,以他無故人差出,且本曹參判沈梓,時未肅拜,參議權脩,以相避應遞,不得行公,刑獄重地,曠職可慮,沈梓牌招肅拜,權脩之代,亦令一時差出,何如?答曰,允。以上備局
上在昌慶宮。停常參·經筵。
辰時,日暈。巳時,日暈兩珥,暈上,有冠,色內赤外靑。申時,日有左珥。
夜一更,彗星見於危星東,形體尾跡,與昨無異。
朴純,以分藥房提調言啓曰,大王大妃殿氣候,夜間一樣平安,寢睡亦得安穩,陳米粥三次進御,卽刻問安批答,以一樣爲敎,而風感比昨似止,今日定爲擧動之意,亦爲下敎矣。敢啓。傳曰,知道。
大王大妃殿,自於義宮,還御昌德宮萬封殿後,政院·玉堂問安。答曰,知道。
藥房問安。答曰,知道。二品以上問安。〈答曰〉,知道。王大妃殿,藥房·政院·玉堂·二品以上問安。答曰,知道。大殿,政院·玉堂·二品以上·藥房問安。答曰,知道。
大殿,藥房口傳啓曰,大王大妃殿,平復間,依於義宮例,臣等率諸醫輪回直宿之意,敢啓。傳曰,依爲之。
朴泰尙,以兵曹言啓曰,今日大王大妃殿,旣已還御矣。東宮分摠管·都事·假衛將·守門將等,竝爲減下之意,敢啓。傳曰,知道
傳于朴純曰,大王大妃殿未寧之候,今雖差歇,猶未快復,崇善君昆弟,姑勿罷出,使之輪直於闕內事,分付。
李選,以魂殿都監郞廳,以摠護使意啓曰,魂殿修理,自今日始役,依前例監造官一員,輪回直宿之意,敢啓。傳曰,知道。
李選,以禮曹討逆告廟擇日單子。入啓。傳曰,討逆後,行告廟之禮,事體當然,而因臺啓,今已累月,而尙未擧行,實涉未安。來月初一日,似爲太遠,進定事,分付。
安縝啓曰,正勳追錄事,命下之後,臺諫啓請還收,故不得擧行矣。今則旣已停啓,大臣·原任大臣及元勳,似當依例命招,會議勘定,何如?敢稟。傳曰,明朝,命招勘勳。
李選,以山陵都監郞廳,以摠護使意啓曰,在前各陵石物,伐出於東·西道石所,而西道之石,色品,似不及於東道之石矣。長陵石物,則水路載運甚便,且取其品好,伐出於東道,其他西道各陵石物,則皆用西道之石云。今則水路旣左,又値氷合,陸運極難,而石品之加勝,亦不可不擇,何以爲之?敢稟。傳曰,今番石物,則伐出於西道便近之處,宜矣。
朴泰尙,以守禦廳言啓曰,本廳軍需,多數貸用,趁不還納之類,囚禁督捧之意,曾已榻前定奪矣。頃日疏釋之時,混入於蒙宥中,失今不捧,則近萬軍需,實無可捧之勢,還爲囚禁督納之意,敢啓。傳曰,知道。
李選啓曰,死囚啓覆,例行於季冬之月,而甲寅年啓覆,則以在國恤卒哭前,故不爲擧行之意,本院入啓,豫爲分付該曹矣。今年啓覆,亦在國恤卒哭前,何以爲之?敢稟。傳曰,今年則勿爲擧行事,分付。
朴純,以山陵都監郞廳,以摠護使意啓曰,山陵治壙之際,灰隔之上,先舖褥席,以安外梓宮,甲寅秋國恤時,以其外梓宮灰隔之間,設此易朽之物,有妨久遠之道。今番則何以爲之?敢稟。傳曰,今亦勿用,可也。
朴純,以山陵都監郞廳,摠護意啓曰,山陵始役,在於明日,都監堂上,方將出去,而新差提調李翊,引疾呈疏,今日亦不出肅。雖未知所患之如何,而其在事體,殊甚不當,卽爲牌招,一時出送,何如?傳曰,允。
假注書崔奎瑞病,代以沈枰爲假注書。
持平韓構啓曰,臣以卽者大王大妃殿還御時,方欲進參班列之際,懷孕女息,猝患腹痛,症勢苦劇,他無救療之人,不得不暫留,邀醫問藥,以致時刻淹遲,未及於陪從之列,不勝惶悚。臣旣有此失,不可引冒臺閣,請命遞斥臣職。答曰,勿辭。
掌令趙爾炳·權斗紀啓曰,考之往牒,求之我朝,固未有一日之際遇,而配食於廟庭者,則趙絅黜享之請,乃古今不易之論也。若不至害於義理,乖於事體,則何必堅持力爭,若是之久也?先王不識其爲何狀,而向日議臣,反以營救尹善道,謂有功,强躋於配享之列,其爲謬戾,亦已甚矣。況善道之陰凶,殿下旣已洞燭,而營救善道者,尙容仍配於觀德之庭,此豈可使聞於天下後世者乎?殿下於此,決不可强拂公議,以循己意,以貽無窮之譏,請亟黜趙絅於廟庭配享,以重祀典。姜萬鐵,當初上變,實爲元老·範華等之所脅率,及其置對之日,依違反覆,一視元老之所低仰,至受刑訊而遠配,則國家之不以告變者,待之已著矣,李元成上變之後,又爲元老之所援引,則從前隱微之言,庶可吐實,而再次刑訊,情見理窮之後,始乃承款。論其首發之功,不及於元老,語其兇逆之狀,則有浮於元老,豈有元老就戮,而萬鐵獨生之理乎?告者正法,雖慮後弊,而若貸此賊,則不盡吐實之弊,亦不可不慮,請萬鐵依律處斷。臣等於吳始壽減死還配之命,備盡論列,而未蒙允兪,臣等竊惑焉。當初鞫問之請,非以始壽之罪,有一毫可疑,不至死而然也,欲問其造意之所在,使其奸肝慝膽,盡輸無隱然後,以正其刑章也。今反不然,有此意外之敎,古今天下,豈有罪如始壽,而能保首領者哉?聖敎中,亦有誣辱先朝四字,則始壽,實先朝之罪人,國人之所共憤者。慈聖好生,雖至矣,殿下,欲遵慈敎之意,雖盛矣,先王之罪人,國人之所共憤者,亦非慈聖與殿下,所可得以私焉,則其生其死,殿下亦安得任意輕斷乎?揆以王法,斷無是理,請還收吳始壽減死圍籬之命,竝與援引諸譯,一體鞫問,以正王法。職在出納惟允之地者,凡有傳敎,反覆思惟,可捧則捧之,可覆則覆之,乃其職耳。今此吳始壽減死圍籬之命,實是聖上過擧之大者也,居其職者,不思以理力爭,納吾君於無過之義,而矇然奉承於臺啓未寢之前,及其禁府啓稟之後,乃敢以更思等語,肆然陳達。其昏謬不職之失,不可推考而止,請當該承旨,罷職。答曰,不允。
獻納李思永啓曰,本院以趙絅黜享事,備盡論列,而天聽愈邈,尙靳允許,臣竊惑焉。絅之於先王,無一日之際遇,則其不合於配享,固無暇論,而當時議臣,因其伸救尹善道之疏,謂之有功,善道心跡陰慘之狀,殿下業已洞燭,其所封贈,亦且追削,則營救善道者,寧有可紀之功,而强躋先王廟庭之享乎?此不可使聞於天下後世者也。若以旣享還黜爲難,則臣恐聖明於此,亦未之深思也。頃日大臣之追配也,唯殿下斷自宸衷,克擧闕典,誠以廟庭從享,事體至重也。當配而不得配者,固無害於追配,則不當配而得配者,何以一時黜享之重難,苟且仍存,以壞廟享莫重之禮乎?請亟黜趙絅廟庭配享,以嚴祀典。以姜萬鐵依律處斷事,累日論列,尙未蒙兪,臣竊惑焉。萬鐵之當初告變,非有爲國家之心,不過爲範華·元老所脅驅,而圖生之計耳。及其置對之際,又不明白吐實,其依違反覆之狀,已不容誅矣。李元成上變之後,又爲元老所援引,而累度訊問,始乃承款,其前後隱諱之狀,畢露無餘,自有凶逆以來,其陰凶情節,未有甚於此賊者。萬鐵·元老,互相摘告,同歸一套,則國家用法,不宜異同,請姜萬鐵,依律處斷。臣伏聞李穦,只命削職放送,不勝駭惑之至。李穦,初則謟事始大,曲從其言,備送□服,亦且自贈弓矢,以爲求媚之計,及其始大被罪之後,反爲搆陷圖利之計,汲汲投疏,驚動天聽,致有設鞫之擧,其心術之反覆回譎,有不忍言,而邦憲之所難貸者。況始大供辭,旣以無實而原之,則穦之搆陷之罪,實難逃免,而其疏中墮其陰術等語,渠缺則雖不可直繩以反坐之律,豈宜全然寬恕,只令削職,使之偃息於輦轂之下哉?朝家失刑,莫此爲甚,不但王法不明,人心不服,竊恐日後搆陷誣告之徒,必將接跡而起。請李穦極邊遠配。臣以吳始壽減死還配之請,備盡論列,未蒙允兪,臣竊惑焉。固知殿下,體慈聖好生之德,欲施寬大之典,而第始壽,白地造言,一以實逆柟之言,一以售網打之計,輿情之所共憤,王法之所難貸。徑先賜死,已乖常刑,臺啓請鞫,實循公議,而今此減死之敎,反出意慮之外。唯殿下,重違慈敎,有此屈法之擧,而獨不念誣及於先朝乎?況且聖敎中,旣有誣辱先朝四字,則其大逆不道之狀,殿下旣而洞燭,而猶且以始壽之死,謂有傷於國脈,竊未曉聖意之所在也。如使始壽,果有一毫冤狀,而枉刑章,則國脈之傷,誠如聖敎矣,其罔極之計,難赦之罪,國人一口,皆曰可殺,而以一時姑息之恩,壞國家三尺之典,則臣恐國脈之傷,不在於正法,而在於倖免。在殿下明罰勅法之道,固當以斷不容貸之意,入告慈聖,克施邦刑,而乃今强拂群情,枉屈常憲,將使無君不道之賊,偃息於覆載之間,古今天下,寧有是理?請還收吳始壽減死安置之命,與其援引諸譯,一體嚴鞫,以正邦刑。臣,醫官等科罪事,累日論啓,而尙靳允許,臣不勝悶鬱焉。大行王妃賓天之痛,曾千萬意慮之外,諸醫議藥不謹之罪,斷不容貸,而柳瑺·鄭斗俊,以疫醫議藥,比諸他醫,罪狀尤重,且無分藥房同參議藥之命,而與諸醫混入於放釋之中。請柳瑺·鄭斗俊,姑先仍囚,從重科罪。臣昨伏見答正言李宏避辭之批,辭旨極嚴,而至有依啓之敎,臣奉讀未半,不勝驚惑焉。李宏之欲論兵曹判書鄭載嵩者,非有他意也。以頃年載嵩訟冤之疏,急於□辨其父,而以領府事宋時烈所私記者,歸之於不實,至於□□爲非,故李宏,身爲臺官,不過欲明其是非而已,實非罔念寅協,故爲起閙,重加駁議之意,而今殿下摧折之,乃有此過中之擧,豈平日所望於殿下者哉?殿下之敎,必在於和平鎭定,而今日此擧,反所以益起閙端,待臺閣之道,豈容如是?請還收前正言李宏遞差之命。正言尹世紀,以本院方以吳始壽減死之命事,有所論啓,第臣於此論,有不敢同參者。頃年始壽,誣陷臣父,擠之不測之地,今番供辭中,亦擧臣父姓名,援引搆捏,無所不至云,臣何敢不避嫌怨,晏然隨參於此啓乎?引避而退。公議旣已齊發,私嫌有不可顧,請正言尹世紀仕出。答曰,不允。朝家之置臺閣,豈徒然哉?李宏,身居言地,不思寅協之義,提起累年之事,必欲侵斥者,抑何意也?今玆還收之請,予實未曉也。亟停勿煩。處置事,依啓。
李選啓曰,掌令韓構,再啓煩瀆,退待物論矣。傳曰,知道。
李選啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
李選,以京畿監司,領府事宋時烈落傷事,狀啓。入啓。傳曰,遣御醫看病。以上燼餘
戶曹啓曰,今年六月二十九日,大臣·備局堂上引見時,校理李寅煥,以公淸道各邑飢民受食統營租一萬石,秋捧時,依備局分付,當爲作米四千石,輸納於江都,而作米輸納之際,多有民弊,不可不變通陳達,則自上以統營租,則會錄戶曹,其代他樣米,準數輸納江都事,下敎矣。其時擧行條件,不能詳記,以致誤於賑恤廳,至今漏落於戶曹會案中。依榻前定奪,統營租則分付該道,使之會錄,而其代米,則自戶曹推移,輸納於江都之意,敢啓。傳曰,知道。以上備局
上在昌慶宮。停常參·經筵。
夜一更,彗星見於危星東,形體比當初似微,而尾跡長廣,亦爲漸減,至三更,隨天西沒。
大王大妃殿問安。答曰,知道。
王大妃殿問安。答曰,知道。
藥房都提調金壽恒,提調李正英,副提調洪萬容啓曰,日氣一向凝嚴,伏未審聖體,若何?大王大妃殿,未寧之候,猶未快復,而昨日冒寒還御,勞動之餘,不瑕有添傷之患乎,夜間寢睡,亦如何?前劑入芎夏湯,已盡進服,今當加劑三貼以進。臣等無任仰慮之至,敢來問安。答曰,予則無事,大王大妃殿,勞動之餘,別〈無〉添傷之患,誠爲喜幸。湯藥劑入事,依啓。
大殿·大王大妃殿,政院·玉堂·二品以上問安。答曰,知道。
傳于朴純曰,知中樞府事李東馨,常時出入於時御所·殯殿,除肅拜事,分付。
安縝啓曰,大臣及元勳,今方命招,而光城府院君金萬基,出入於慶德宮,似難詣闕,何以爲之?敢稟。傳曰,然則勿爲牌招。
領議政金壽恒啓曰,今此功臣追錄之擧,前例旣無可據,事體終涉苟簡,臣之意見,亦嘗累陳於獻議登對之時,而到今臺啓旣停,勘勳命下,不得不承牌來詣矣。行判中樞府事鄭知和,左議政閔鼎重,俱不赴召,右議政李尙眞,來詣之後,始欲箚陳所懷,還爲出去。勘定功次,雖是元勳之臣所主,必令大臣同議,乃所以重其事也。臣不可獨爲議定,姑待諸大臣後日齊會,擧行似當,敢此仰稟。傳曰,大臣雖未齊會,此不過與元勳議定功次而已,不可每每遷就,仍爲勘勳,宜矣。
又啓曰,伏承聖敎,以大臣雖未齊會,仍爲勘勳爲敎,卽當依聖敎奉行,而第念勘定功臣,事體固重,今此追錄之擧,比初尤重。且有校理李師命一體勘勳之命,此則又是不入於當初別單之人,諸大臣之所不及聞者,尤非臣所不敢獨爲議定。依前啓辭,姑待齊會勘定,如何?傳曰,告廟日字不遠,勢難差遲,左右相,更命招同參勘勳,宜矣。
以備忘記,傳于李選曰,國家不幸,兇逆遽生,當其氣焰滔天之日,或有助成形勢者,或有附麗邪論者。如此之類,旣已迸諸四裔,明其癉惡不齒之典,此外餘人之自拔於頹波者,能幾人哉?今則□□已定,陽舒陰慘,春生秋殺,此亦人主代天理物之大柄也。當此天災沓臻,人材眇然之辰,不可不隨其輕重而收敍,一以召和氣,一以無淹滯之嘆,前判書睦來善,前監司李宇鼎·李堂揆,前參判吳始復,竝敍用。
朴純,以禮曹言啓曰,以禮曹討逆告廟擇日單子,傳曰,討逆後,卽行告廟之禮,事體當然,而適仍臺啓,今已累月,尙未擧行,實涉未安,開月初一日,似爲太遠,進定事,命下矣。告宗廟祭吉日,更令日官推擇,則今十一月卄七日之外,皆有拘忌,無他吉日云。以此日依例遣大臣設行,而追錄一款,則依前定奪,祝文中措辭撰出,同日仍行頒敎之意,知委,何如?傳曰,允。
洪萬容·安縝·朴泰尙·尹以道啓曰,卽伏見備忘記,有李堂揆·睦來善·李宇鼎·吳始復等敍用之命,臣等竊不勝訝然也。此四人者,比諸黨助兇逆之類,則誠有間矣,而其所持論處事,俱不免附邪誤國之歸,況宇鼎之陰邪反復,始復之諂附逆家,尤爲難洗之釁,士夫所不與齒。當初處分之稍輕,已出於寬大之典,坐譴未幾,方在削黜,而汲汲收敍,有若振拔無辜於淹滯之中,豈不爲過當之擧,而亦何以服人心,召和氣也?夫陽舒陰慘,固是人主之大柄,含垢匿瑕,斯亦聖上之美意,而好惡不審,擧措失宜,則罰不足以懲惡,恩或流於姑息,其貽累於淸明之政,亦非淺尠,臣等待罪出納之地,區區所懷,不敢隱默。請加三思,還收睦來善·李宇鼎·李堂揆·吳始復等敍用之命。答曰,朝家用罰,蓋所以欲其改過自新也。睦來善等所犯,比諸他人,誠有輕重之別,滌瑕蕩垢,復置仕路,有何損傷乎?勿煩。
尹以道,以禮曹言啓曰,討逆頒敎時,宗親·文武百官·四品以上,朝服行禮事,曾已節目啓下矣。此時,與常時有異,以黑團領行禮,而軒架陳而不作事,元節目中,改付標以入之意,敢啓。傳曰,知道。
又以禮曹言啓曰,進香之禮,初無代行之規,而戊申國恤時,大臣收議,諸道監司,離營上來有弊,竝令遣官代行,而獨京畿監司及開城·江華兩都留守,上來進香事,定奪,因以成例矣。今亦依近例擧行事,分付,何如?傳曰,允。
又以禮曹言啓曰,甲寅國恤時,因忠勳府啓辭,進香時床花,有勿用之敎,故京外進香及朔望奠時,苧野·床花,竝皆不用,而缺殯殿行祀之時,有異,自初虞祭爲始,三年內,山陵□□設行事,啓稟分付該司矣。今亦依此擧行之意,敢啓。傳曰,知道。
洪萬容,以戶曹言啓曰,今年六月卄九日,大臣·備局堂上引見時,校理李寅煥,以公淸道各邑饑民受食統營租一萬石,秋捧時,依備局分付,當爲作米四千石,輸納江都,而作米輸納之際,多有民弊,不可不變通,陳達,則自上以統營租,則會錄戶曹,其代他樣米,準數輸納江都事,下敎矣。其時擧行條件,不能詳記,以致誤下於賑恤廳,至今落漏於戶曹會案中,依榻前定奪,統營租,則分付該道,使之會錄,而其代米,則自戶曹推移輸納於江都之意,敢啓。傳曰,知道。
安縝啓曰,未署經守令,多至四五員,其中亦有除授過一朔者,而近緣臺諫,尙未署經,外方人馬,當此凍寒,久留京中,其弊殊極可慮。諫院呈告人員,明朝待開門牌招,使之開坐署經,何如?傳曰,允。
府前啓,趙絅追黜配享,以嚴祀典。請姜萬鐵依律處斷。請還收吳始壽減死圍籬之命,竝與援引諸譯,一體嚴鞫,以正邦刑。請當該承旨,罷職。引嫌而退。未及祗迎,事勢適然,不可以此輕遞,請持平韓構出仕。答曰,不允。處置事,依啓。
尹以道啓曰,宋領府事箚子批答,遣史官傳諭事,命下矣,闕門已閉,明朝待開門傳諭之意,敢啓。傳曰,知道。
領議政金壽恒箚子曰,伏以萬福,喪我聖母,日月不留,因山已卜,擧國號慕,於是益切。今日臣子之所可以自盡者,惟在於廞衛近隧之事,必誠必愼,勿之有悔焉耳。第念國家不幸,比歲飢荒,八路之民,凋攰已極,今此三都監需用之取給於民間者,名目甚夥。若不有以方便拮据,以少紓其力,而凡百勞役,一視故常,或致咎咨之興,則豈非大傷我聖母平日慈覆之厚德哉?此必〈不可〉不慮者也。試以一事言之,山陵所供石灰,至於三千餘石,今將依例責辦於外方矣。臣竊聞去年江都墩臺之役,分定石灰萬餘石於海西近邑,取用,旣捧而積置者,其數亦多,色品精白,若是築墩臺餘殘,則固不當擬議於在物闉壙之用矣。此則初不犯手,與新造無異,用之恐無所嫌,而然事體重大,任事之臣,有不敢建請。如蒙聖明特降指揮,俾得奉幸,其他無物力之可推移者,亦令勿拘常規,隨宜措處,缺則其惠不貲,而亦可以昭我聖母惜費寬民之缺所懷,宜一面稟,而登對未易,甫竁有期,事勢不容少緩,玆敢冒昧箚陳,以備聖明裁察。臣無任悚懼之至。取進止。答曰,省箚具悉卿懇。箚中所陳,實出於爲民省費之意,當令都監,勿爲分定外方,使之取用於海西,而至於物力之可以推移者,勿拘常規,隨意措處等事,令都監,依箚辭,施行焉。
平安兵使李世華上疏曰,伏以,臣民無祿,壼宮上賓,職係藩鎭,趨哭無路,瞻望宸極,只自號痛而已。仍竊伏念天災時變,何代無之,而慘目驚心,豈有如今日者哉?妖星亘天,經月不消,陰虹貫陽,變怪疊見,三冬幾盡,點雪不下,國計空虛,民力殫竭,興言及此,不覺痛哭。臣於曩者,伏承道臣求言之敎,遇災警省之意,溢於辭表,雖他邦異國之人,亦衋然感動,矧乎食君衣君之類,何敢爲一身私計,所懷於紸䌙之下哉?臣卽欲搆成一疏,縣道上送,而緣臣行身處事無狀,重被臺彈,席藁竢命,不敢發一言半辭,只知斧鉞之誅,朝暮及己,伏蒙聖度包容,臺臣寬恕,重論旋停,職名在身。臣於是,益切屛營,置身無所,追愆省尤,轉輾成就,自惟螻蟻微喘,須臾溘然,則雖欲效忠於君父,其可得乎?玆敢不避煩猥,仰陳鄙忱於一縷未絶之前,伏願聖明,少垂察焉。今玆缺國之分野,不干於某國,或云天下當之,非偏邦缺臣竊以爲不然。昭昭仁愛之天,加警於人者,豈有彼此之別,而設令天下大亂,禍機滋蔓,則我國其可獨保無事乎?以臣空疎蔑裂,無以扳援古昔,剖析幽深玄遠之理,而槪以至近至淺之慮料之,今日之急務,一曰,保養聖躬,二曰,協和人心,三曰,節省用度,四曰,修治戎務,臣請次第條陳焉。夫宗社之安危,生民之休戚,係於殿下之一身,聖候康豫,庶幾無疾,然後百事可做,衆心可鎭。設或不幸,有兵火之變,凶荒之慘,聖明聽斷於上,忠良協輔於下,則豈至於一朝覆亡乎?臣伏覩殿下,居常宵旰,不遑自逸,矧今宮闕寂寞,悲悼疚懷,强勉自慰之際,不懈收心養性之道,淵氷之戒,不但着力於心性上,至於坐夜起居之間,亦用此工夫,則天地鬼神,臨之在上,質之在傍,匹夫匹婦,亦能謹愼而獲祉。況高高人上之位,與天相應者乎?噫,桑穀爲災,太戊修德,雉雊作孽,武丁反己,終致興衰永命。彼二君之日用事爲,雖不詳載於書籍,當其反己修德之際,何所不用其極哉?唯願殿下,深思猛省焉。古人有言曰,人和則天地之和應,此誠格說也。當今聖明之軫恤民隱,朝臣之仰體德意,雖大禹之泣辜,尹鐸之損戶,蔑以加矣。姑以臣所目覩本道之事,言之,數朔之內,勅行疊到,而道臣馳啓民瘼,廟堂聽施其言,劃給勅需,以紓民力,年凶而有蠲減賦役之擧,民散而有査出除布之令,食土含氣之類,擧皆欣欣。外而如此,內亦可知,一道如此,他道必然。第惟朝廷,四方之矜式,而寅協無聞,守令,一邑之主宰,而恪謹者鮮,細氈之上,或未究下情,蔀屋之下,或抱冤莫伸。臣願殿下,益盡明誠,無或少懈,責勵群工,務存和平之道,咨詢方面,博採更革之方,若可以順民情,則勿以微細而忽其施爲,若可以利國事,則勿以重大而難於變通,慰斯民拭目之望,則豈不幸哉?且夫傷和致怨,莫甚於缺見外方事,或事係殺越,或跡犯綱常者,積年滯獄,究缺邑倅·道臣,泛觀罪名,不究實狀,加刑二字,爲文報間例題之語,久者過十年,近不下五六七八年者,比比有之。怙終應死之罪,則輸情爲限,猶可遲難,而至於眚災可疑之徒,未蒙疏辨,終作獄中之鬼,則豈不冤乎?臣願申飭各道,另加詳覈,罪之疑信,情之輕重,小者自決,大者驛聞後,該曹稟處,務要詳悉,無如前日之悠泛塞責,則一夫釋怨,猶可以召和,諸道滯獄之類,賴此蒙宥,豈無感應之放乎?傳曰,爲之者疾,用之者舒,財恒足矣。財粟,國之根柢也,足則緩急可恃,不足則危亡隨至。古之善爲國,必先着力於斯,省減浮費,廣其儲畜,師興則餽餉不匱,歲飢則調賑有裕。今時則不然,水旱相仍,賦役連減,而凡百用度,未聞大段節省。京司需用,必曰前例如此,外方供億,必曰體面所在,當損而不損者,不一其端,內外財力,日就耗消。若有動衆賑民之擧,則將未免束手而坐,可勝歎哉?昔漢文,萬乘之君也,以萬乘之君,惜百金之財,不築露臺,以致紅腐之畜,及至武帝,土木·征伐,煩費無節,幾不免爲秦,此非今日之可法可戒者乎?臣願殿下,躬先節儉,導率群工,內而宮禁,斥去華美,外而各司,痛革煩文,蓄升斗之穀,以備後日升斗之用,儲尺寸之布,以備後日尺寸之用,則或不無所補矣。我國,自丙子兵亂之後,今至四十餘年,民不知兵,可謂昇平日久矣,其敢望長治久安於無窮,亦安知不虞之變,不伏於冥冥中乎?京中軍門,各道戎務,頗有專力修治之事,而全然抛棄,坐待覆敗,未有如本道之甚者。本道之所謂將與卒,皆是有名無實者也。名之曰將,而置於西關孔道,坐於崩城敗壁之中,欲修治器械,則恐煩聽聞,不敢放意,欲整頓部項,則恐泄事機,媕婀度日,每當勅行之來,驅隊伍而用於使喚,竭帑藏而用於徵求,其可謂將乎?名之曰卒,而散在各處,無一年一度聚會練習之擧,計朔徵歛,是是身役之布,射手不知彎弓發矢之法,銃手不知藏放藥丸之妙,其可謂卒乎?且同是一道之軍,而臣營所屬精抄壯武隊·守營牌之類,一年備納身布二疋之外,種種差役,不一其端,巡營所屬捉虎軍,一年所納,只是一疋之布,而他無雜役,人人避重就輕,乃其常也。以此之故,巡營捉虎之額,日漸增益,臣營所屬之軍,日漸減縮。彼此苦歇,如是懸殊,則其在均役之道,宜速變,而揆以軍政,尤不可不急時釐正革。今以本道勢所壓屈,難於設施則已,若以爲國之西門,不可等棄,則決不當仍有此套缺道內諸邑之軍,勿論捉虎遼軍·精抄壯缺一番點視,先抄丁壯者,三分之一,作爲正軍,除其身布,專意練習,順安以南,巡營傅近之軍,則屬于巡營,肅川以北,兵營傅近之軍,則屬于兵營,輪次立番,饋糧訓誨,以爲朝令夕發之地,次以餘數三分之二,爲收布之軍,分送監·兵營,一以爲接濟正軍之資,一以爲營門需用之物,備局用度,亦有所參酌分定,則軍政庶有所實效,軍役亦無不均矣。臣願下詢廟堂,仍訪道臣,商確便否,議與歸一,則斷而行之,毋事因循,無貽後日之悔。且臣受任以來,安坐尸素,日月已多矣。尋常憂懼,蚤夜營爲,而不幸勅行疊至,事多拘礙,諸處巡歷,一番點閱之計,未免違悞。卽今國有巨創,時値嚴冬,卒哭之前,點軍試才,曾無規例,若待卒哭之後,則吊勅又必至矣,農節亦將迫矣。以此計之,則本道軍務,殆無修擧之日,臣竊悶焉。臣之愚計,戎政,固是國家大事,本道事機,又與他道有別,當此擧國臣民號痛之時,雖不可盛張軍儀,旗皷竝陳,而營下輪次入番之軍,則依前坐點,使弓手習射,銃手習放,俾不至專廢技藝,且如江邊列鎭之形勢,新設烽燧之便否,稍待歲飜,趁此勅行之未及到,農節之未及屆,白衣素冠,簡其騶率,一次巡審而還,從所見啓聞,似無大害,而此異常時,必有朝家之分付後,方可爲之矣。且念西閫重寄,本非迂儒之所可承當,別擇武弁宿將,差授是任,弓馬之藝,與士卒一體講習,常常訓誨,使之知方,實合事宜,臣願聖明,勿以人廢言。噫,臣是負罪淸朝者也。積謗叢身,彈墨未乾,粗有一分廉隅,則何敢抗顔於職次,妄論國家事乎?唯是區區,犬馬之誠,本乎天賦,欲罷不已,敢此冒瀆。臣之一身,固知自棄,而苟有一毫補益於國事,則雖被萬殞,亦何所憚?臣無任激切懇祝之至,謹昧死以聞。
備邊司啓目,粘連啓下是白有亦,平安兵使李世華,應旨進言,其所指陳,勤懇切實,憂愛之誠,藹然辭意,有足可尙是白在果。其曰保養聖躬者,實惟今日之第一事,而申申以收心養性及己修德之戒,尤有倫脊,更願聖上,留心省察是白乎旀。協和人心,有國之先務,而前後聖敎,未嘗不惓惓致勤於此。大小臣僚,中外官守,所當精白其心,各自勉勵,而至於傷和致怨,莫甚於獄囚云者,誠如其言。申飭法府曹,速爲疏決,俾無滯囚,外則令監司,別定剛明推官,亦卽決斷缺重囚,難於自斷者,則啓聞稟處,毋爲留時缺致怨鬱之興爲白乎旀。省節用度,古聖大訓,而當此公私蕩竭之日,尤不可不存省於此是白乎等,近日章奏,多以禁侈惜費爲言,更願聖上,留意採納敎是白乎矣,中外需用,皆務節約,使客供具,亦令減損事,爲先別爲申飭,少除浮費爲白乎旀。修治戎務,邊上所急,而其所條列,本道之事,尤爲詳悉是白去乎,監·兵營所屬之軍,徵布之式,多少頓異,甚爲不均,不可不變通是白,諸色軍兵中,抄出丁壯者,除布練習,尤合備禦之策是白乎旀。各邑所居之軍,從其傍近,分屬監·兵兩營,亦似便宜是白去乎,更令本道監司,以此數款,詳確可否,啓聞定奪,以爲施行之地爲白乎旀。邊上戎政,異於內地,雖値國恤,勿令擧哀,意有所在,兵使之簡其騶率,一番巡點於農節之前,誠不可已,不當以未過卒哭爲拘是白置,以此意監司處,分付,何如?啓依允。
右議政李尙眞箚曰,伏以,臣朝詣起居之班,承牌詣賓廳,欲與首相相議,請收勘勳之命,則首相以爲,前旣屢陳於榻前,今日更啓,有似文具。臣曾無一言及此,而本意,則素與輿論,不謀而同,今若泯默同參,則是臣自欺其心,亦非事君之直道。玆敢仰干宸嚴,惟聖明少留神,加三思焉。旣勘其勳,又經會盟,則雖有大功見漏者,不可續續追錄,實是經常之道,不易之論也。況此人等勞績,當初勘定之未入於別單之中,則其功等第,已可見矣。李元成則初非直告其伏法之賊,只是聞諸趙彬,而告其言,則賞職超資,其亦幸矣。靖社錄勳時,別單諸人,終身付祿,□壕之賞,亦止嘉善,此皆仁祖大王·孝宗大王兩朝缺殿下所可法者。豈可錄後追錄,以行祖宗朝所不行也?缺以待功臣之例,待此類,而齊貴之,則可矣,而決不可苟且追錄,以致當時之議,而貽後世之譏也。殿下,當此天災孔慘之日,方在恐懼修省之中,姑無一事可以應天者,而今乃拂群情,有此擧,拂人之情,便違天意,其機可畏,所關最重,殿下寧不念及於此哉?伏願殿下,特垂睿察,亟寢追錄之命,不勝大幸。且以災異,策免大臣,古之遺法,蓋以燮理陰陽,大臣之職,而失其職,則災異作也。今此災異之疊出,俱在臣忝冒之後,不日之內,則是可見新授匪人,不可責以燮理之事也。此已臣之愧懼倍深,卽思陳懇自劾,而頃因陪祭殯殿,引日齋宿,迄自闕然,今始致身天門,而適又當此勘勳之擧。以臣之愚,反覆思惟,大臣之責,亶在於引君當道,臣雖極駑下,猥廁大臣之列,見君上過擧,不敢不爲之力爭,故敢以此冒萬死仰慁,而旣入旋退,覆逆成命,此其爲罪,有加於因災當免。伏乞聖明,亟命罷免臣職,以幸公私。臣無任震惕兢殞之至。取進止。答曰,省箚具悉卿懇。今玆災異之疊臻,實由於寡昧之涼德,不能感格于天心而然也。夙夜憂懼,若隕淵谷,於卿有何引咎之理乎?箚中請寢追錄事,予意,則猶未釋然也。別單中五臣勳勞,與當初錄功之人,少無間焉。矧今因元成再告,逆狀益著,而獨未參錄,實涉不均,亦未免後世之譏議,卿其安心勿辭,從速入參。仍傳曰,遣史官傳諭。
前工曹參判李端夏疏曰,伏以,臣於千萬意想之外,忽被特除,躐躋八座之列,臣驚惶疑惑,不能自定。竊念人主用人,一任銓注公選,中批除職,元非盛世之美事,而然其人或有才德,或有勞效,而銓曹不及擧擬,則明君哲辟,間有特簡而拔擢者矣。今臣,庸陋最居人下,以才德,則無一善可觀,以勞效,則無一事可言,但有痼疾,爲平生之患,而猥以家世虛名,驟到宰列,小器易盈,負乘致寇,終至於自速罪累。幸賴聖慈覆燾,朝議寬恕,使得復置於周行。臣旣辭避無路,黽勉行公,而中心抱愧,常如氷炭交集。不知聖明,復何取於微臣,有此非常之寵命哉?臣反覆思惟,不自省其所以致此,中外聽聞,當復以爲如何哉?其必衆駭群笑,議聖上擧措之失,非細事也。目今災異孔慘,危亡將至,當此之時,缺賢能,與圖國事,猶懼其不能有濟。況以無狀如臣,缺政事之間,謬誤如此,曷能以回一分危亡之勢乎?臣但當縮伏,而恭竢物議之劾正,而刑獄重地,有不容一日而曠職者,玆敢冒昧自列。伏願殿下,將臣新授職名,亟賜改正,以重名器,以安微分,不勝萬幸。臣無任惶隕懇祈之至,謹昧死以聞。答曰,省疏具悉卿懇。擢置司寇之長,意非偶然,卿其安心勿辭,從速察職。
領中樞府事宋時烈箚曰,伏以,臣昨伏承大行王妃誌文撰述之命,臣自知才力膚淺,神思衰落,不足以形容壼彝之萬一,而第惟賤臣送往之道,捨此則無以效其微誠,故力疾就道,以爲趁時承命之計矣。忽於路上,重致墮傷,骨節疼恫,殆不省事,而惟違慢是懼,扶舁前進,至於江上,則疾勢轉㞃,更難自力,伏在村舍,閉戶調治,復爲平人計,不可以時月期,而撰述之役,正急。伏乞聖慈,諒此事情,移授可堪人,俾臣得以安意醫藥,以便公私,不勝幸甚。取進止。答曰,省箚具悉卿懇。老來所患,如此,予深慮念。當今學術之高明,無出卿右,幽誌撰述之任,靡卿其誰?況此窮冬短晷,刻役尤急,安心勿辭,調理入來,從速製進。仍傳曰,遣史官傳諭。燼餘
上在昌慶宮。停常參·經筵。
夜一更,彗星移在於室星間,形體尾迹,與昨稍微,至三更,隨天西沒。
下直,統虞候任翊夏,永平縣令宋摶。
藥房都提調金壽恒,提調李正英,副提調洪萬容啓曰,伏未審夜來聖體,若何?因醫官所傳,伏聞大王大妃殿,去夜微有惡寒煩熱之候,曉來寢睡起居,更何如?臣等憂慮未弛,敢來問安。答曰,知道。大王大妃殿,夜間雖有惡寒煩熱之候,而不至大段矣。
大王大妃殿,藥房夕問安。答曰,一樣。
安縝啓曰,昨夕,有明朝來會勘勳之命,收議政府中樞府,卽爲循例分付,而左·右相·原任大臣,牌招與否,傳敎中,不爲擧論,何以爲之?敢稟。傳曰,更爲命招,同參勘定。
又啓曰,今日有勘勳開政,多事,倍於常時,而右承旨朴純,無故不爲仕進,牌招察任,何如?傳曰,允。
李選,以義禁府言啓曰,罪人柳錫昌·南夢賚,前日刑推時,錫昌則以爲,曾以米·太留置之實狀,作簡告知於時任留守李䎘,以此欲爲發明之計,夢賚則以爲,當初金山郡守査覈之外,又有踏印可考文書,願爲現納憑閱云。錫昌之作簡,夢賚之文書,雖未知所關之緊重,而罪人,旣以此爲言,作簡虛實,令江華府啓聞,夢賚可考文書,則使之現納,以爲憑閱處置之地,何如?傳曰,允。
李選,又以禁府言啓曰,自前治逆之後,本府堂上一員,郞廳二員,以修正廳堂上·郞廳,別爲啓下,使之修正推案矣。今亦依例擧行之意,敢啓。傳曰,知道。
傳于尹以道曰,頒敎文,旣令大提學製述,則告廟祭文,事體尤重,亦令吏判,使之速爲製進。
尹以道,以弘文館言啓曰,本館上下番見存六員內,校理李師命,昨聞勘勳之命,不爲行公,副校理洪萬鍾,以殯殿都監都廳,除本司,修撰李后沆·嚴緝,在外未上來,校理臣泳,副修撰臣光淵,獨爲入直,他無推移之員,事甚苟艱。上下番闕員,今日政,勿論吏曹郞官及相避,以在京無故人,盡爲差出,牌招察任,何如?傳曰,允。
安縝,以內醫院官員,以都提調提調意啓曰,御醫崔聖任,方爲振威縣令,而本邑去京,遠在百里之外,每當不時議藥之事,招來之際,未免有稽延之患。令該曹換差近邑,以便往來,何如?傳曰,允。
安縝啓曰,行判中樞府事鄭知和,右議政李尙眞,牌招不進矣。傳曰,知道。告廟日字已迫,莫重勘勳,決不可如是遷就,領相與元勳,相議勘定。
尹以道,以敦寧府言啓曰,國恤時本府進香,不載於五禮儀,故該曹不爲擧論於分排之中,而壬申乙亥己丑己亥甲寅國恤時,竝皆啓稟設行矣。依前例令該曹擇日,令藝文館撰述祭文,戶曹磨鍊分排於三司,設行,何如?傳曰,允。
領議政金壽恒啓曰,勘勳重事,臣不敢獨爲議定,昨以姑待諸大臣齊會勘定之意,再次陳啓,有更爲牌招來會之命,而今日諸大臣,亦不來詣,又承聖敎。今臣與元勳,相議勘定,不得已與元勳兼吏曹判書金錫胄,勘定次第,別單書入,而光城府院君金萬基,以拘忌,初不牌招,故金錫胄,以書札通議後,書入之意,敢啓。傳曰,知道。
傳于安縝曰,頃者別單中五人,分其功勞輕重,以定坐次高下,而校理李師命,卽是當初主謀之人,勳勞最大。當此追勘之日,同功之人,終不可不錄,一體勘勳。
備忘記,朔寧郡守金錫翼,前日逆獄,頗有功勞,特爲加資。
有政。吏批,兼吏曹判書金錫胄進,參判李敏敍進,參議李奎齡病,左承旨安縝進。
吏批啓曰,追錄功臣加資,今日政下批事,命下矣。二等功臣金益勳,當超二資,而前以別單賞加,已自通政陞嘉善,則今雖追錄,自是一事,似當只加嘉義一資,三等功臣肅川府使李光漢,亦以別單賞加,已自嘉善爲嘉義,似無到今復加之事,李元成則旣以告變之功,以無職出身,爲二品正職,尤無更施恩資之理,此兩人則因前資勿加乎?竝此仰稟。傳曰,金益勳,只加一資,其餘兩人,竝勿復加。
又啓曰,前佐郞申範華,今日政,三品職除授事,命下矣。申範華,與判書金錫胄,異姓四寸兄弟,相避也。在前有承傳之人,政官有相避,則不得擧行,何以爲之?敢稟。傳曰,相避之人,自下雖不直擬,因傳敎備擬,曾有前例,今亦擬望,可也。
又啓曰,追錄功臣勳號,及應授資級,今當下批,而第念玉堂,方以請寢追錄事,陳箚。箚批未下之前,該曹有難直爲擧行,今日政,不得爲之之意,敢啓。傳曰,箚批已下,仍卽下批,可也。
以柳松齊爲三陟府使,朴龍見爲司饔直長,禹昌績爲工曹參議,李弘淵爲右參贊,李玄紀爲兵曹佐郞,李弘迪爲掌樂正,金玉鉉爲奉常主簿,以兪得一爲單付學諭,呂顔齊爲金化縣監,李萬枝爲雲峰縣監,洪璡爲定山縣監,朴泰輔爲副修撰。孫志單付兼養賢庫主簿。以司僕正望單子,傳曰,校理李師命,除授。振威縣令崔聖任,衿川縣監韓世臣,相換。以成虎徵爲判校,洪萬遂爲校理,申範華爲司䆃正。奮忠效義炳幾保社功臣四,司僕正李師命,左尹金益勳,故正趙泰相,前佐郞申範華。奮忠效義保社功臣二,肅川府使李光漢,同知李元成,追錄事,啓下。金益勳,今加嘉義。以金益勳爲光南君,李光漢爲龍城君,李元成爲完興君。
兵批,判書鄭載嵩病,參判李翊相,以山陵都監堂上進去,參議黃儁耉進,參知趙嘉錫病,左副承旨朴泰尙進。以睦來善·李宇鼎·李堂揆付副護軍,李玄錫付副司果,本宮分副摠管東原君潗,西川君榥,分都事高後適·李器晩,分假衛將柳星緯·沈樞·金夏器·申五章,竝減下。
朴純啓曰,近來史官苟艱,兼春秋代察,常有苟艱之患,慶德宮入直兼春秋柳松齊,今日政,又差外任,他無替直之員,不可無變通之道。兼春秋中,禮曹正郞柳晉昌,差長生殿郞廳,兵曹佐郞金灝,差山陵都監郞廳,俱無兼春秋察任之期,竝爲減下,其代,以本曹郞官中無故人,令該曹今日政差出,以爲推移替直之地,何如?傳曰,允。
尹以道啓曰,卽伏見黃海監司金禹錫,以罪人晩說家舍·田畓無事啓本,則晩說之說字,落而不書。莫重啓本,殊無致察之意,黃海監司金禹錫,推考,何如?傳曰,允。
假注書李頤命書啓,臣承命馳到領中樞府事宋時烈所住廣州宮村,傳諭聖批,則以爲,臣所傷甚重,方事治療,症勢差愈,未卜遲速,而撰誌之役,甚急,以是爲悶云矣,敢啓。傳曰,知道。
李選·尹以道啓曰,臣等卽伏見玉堂箚子之批,辭旨極嚴,有非人臣所敢聞者。臣等聚首相顧,不勝驚悚之至。帷幄之臣,當此天災孔慘之時,竭其心思,悉陳無隱,則設使其言,未必盡當於理,聖上固當優容寬假,以示聽納之意,而無失待儒臣之道。況其言,悉出於眷眷愛君之忱,何必震壓摧折,乃至於此也?夫人臣少進逆耳之言,而君上輒以務勝恐動等語責之,則獨非閉塞言路之歸耶?昨日遞一諫官,今日又責儒臣,竊恐古聖王從諫如流之德,不如是也。箚中追錄一事,大臣亦纔以此而進言,嚴批之下,不但儒臣無以自容,所係,誠爲非細。臣等竊自比於古人封還之義,敢此仰達,伏願聖明,平心徐究,改批以下,不勝幸甚。答曰,當此天災孔慘之日,職在論思者,不念匡救之道,而反起閙端,若此不已,則朝著將無寧靜之日,此予所以欲禁止者也。爾等還收之請,實未曉也。勿煩。
左議政閔鼎重箚曰,伏以,災異之作,何代無之,而疊見層出,未有若今日之甚者也。人心莫不危懼,大禍若將立至,宜殿下,益加敬畏,求助臣隣也。以此敬畏之心,行之政事之間,則天豈有不格,民豈有不諴哉?苟或徒知畏懼,過爲摧沮,而無所猷爲,則亦恐非修省應天之道也。天道深遠,雖不可測,視聽自我。民窮已極,則其所示警,必不外是。伏覩更化以來,凡所以訪求弊瘼,詢問疾苦者,無所不至,而適緣國家多事,文書委積,一年將盡,終無處分,民情之致鬱,命令之無實,爲如何哉?宜於靜攝之暇,頻賜引對,咨諏裁定,早使中外之民,得被一分之惠,是亦應天之一事也。臺閣之言,卽一時公議之所在。其間雖有一二風聞之誤,輕發之失,亦不可盡歸之妄誤,厭聞而深拒也,明矣。太廟配享,爲先王也。配之以先王所不知何狀之人,其於義理,豈非乖舛之甚乎?其所請黜,旣不循乎公議,則其所請配,亦不循乎公議,從可知矣。若以旣配復黜,爲難,則知其不可,而仍配廟庭者,其爲未安,視此尤何如也?其輕重之分,正宜參量也。勲籍追錄,不成事體。況盟壇日期,有旨進定,上下皆知其更無追議,而猝然加錄,擧措之間,未免顚倒。閭巷之談,皆云趙泰相·金益勳,不無可紀之勞,而因其懇辭,不入於元勲勘錄之中。缺國之忠,遂其讓功之美,求之古事,亦不爲無稽,何必爲此虧損之擧,以貽淸朝之累乎?吳始壽罪犯逆律,已經勘斷,而減死還配,遽出意外,其在聽聞,尤爲駭惑。如臣妄見,疑若與謀叛大逆,有異,酌處之請,蓋出於此。其時諸議,皆謂之太緩,聖上,以大逆,何代無之,論其情狀,反有甚焉,爲敎。此固群下之見所未及者也。初旣質問於他國,又爲設鞫按驗,則獄體甚重,聖斷亦嚴,乃於辭窮理屈之後,反以淫獄飜幻之原犯,還其配所,所加者,只是圍籬而已,恐或有歉於慈聖爲先朝辨誣之本意也。且臺章所論,亦與推案,大相不同,獄體嚴秘,不得取看文書,則傳聞失宜,固宜如此。臣意以爲此獄,與他鞫獄,有異,似無宣泄之慮,宜以推案,出示朝臣,使皆得以審其獄情,苟有一毫可疑可恕之端,未盡究問者,則許令露章,再加按訊,使罪人自服,群情快釋,實合審克之道,更乞裁處。金德遠之疏,託以應旨,藏頭用意,字字句句,皆有來歷,至以彼盛此衰,角長爭勝,爲結語,顯有嘗試之計,前車效尤之說,尤非討逆後臣子所可發於口,而加諸人者。朝廷之不嚴,一至於此,臣恐今日之憂,不在於外患也。臣近與德遠,與之同朝周旋者,已及半年,可以略知其爲人矣,以其文字見之,似爲被人慫慂,不專出於其意,羸豕之漸,誠可畏也。亦惟聖明之留意加察焉。臣聞國亂思良相。今日國勢岌岌,有危亡之象,而如臣無似,猥當匪據。前日策免之請,出於誠懇,有非應文飾讓,而未蒙恩許,仍蹲至今,災咎日臻,消弭無策,俯仰惶愧,跼蹐靡容。改卜賢德,弘濟艱虞,實爲修省之第一務。況臣宿疾,觸寒復作,薾然委席,若不能朝暮,再違召命,自速逋慢之誅,尤增震越,益復罔措。伏乞聖明,亟賜遞免,以治臣罪,以幸公私。取進止。答曰,省箚具悉卿懇。仁天示警,災異疊臻,天道玄遠,雖未易窺,靜思厥咎,實由於寡昧之否德,有以致之也。危懼靡定,罔知攸措,於卿有何所失?箚中誡誨之言,誠甚切至,予雖不敏,敢不留心,而惕念焉?第念趙絅黜享,事體至重,有難輕議,吳始壽之減死圍籬,實出於慈聖好生之盛意,今不可還寢成命,以傷我慈聖仁覆之至德也。金德遠疏中,旣以應旨爲名,故雖不加罪,語意謬戾,予豈有不知之理乎?追錄事,趙泰相·金益勳之有功當錄,卿亦想知,旣知其功存社稷,則到今追勘,少無所妨,卿其安心勿辭,從速行公。仍傳曰,遣史官傳諭。
右議政李尙眞箚曰,伏以臣,日昨冒陳一箚,伏蒙聖批優容,缺丁寧懇惻,臣誠惶感交極,無以爲心。俄而嚴召繼降,而臣半日闕門之外,觸寒疾作,還家臥痛,勢難起動,竟未祗赴,一日之內,違牌至再,今且賤患轉劇,重干慢命之誅,臣罪實合萬殞。第聖批中災異之由,專責聖躬,此固古聖人反求之盛德,而爲大臣者,輔相失職,以致天怒,則其何敢歸咎君上,自處以無罪哉?臣於此,益增惶懼,莫知置身之所。至於追錄事,臣言主見,固已聖明之所下燭矣,聖意所在,臣亦有以伏而想之矣。然而功雖可紀,追錄甚苟,祖宗朝所未嘗有,而逮殿下始有之,則是壞祖宗之法也。臣之事殿下,雖不及古人之萬一,而乃心則恥殿下不爲堯·舜,臣豈敢徒以承順爲美,而使殿下賞功之典,不法祖宗,以取譏議哉?古人所謂欲法堯·舜,當法祖宗之言,臣今爲殿下誦之,而以道事君之義,臣亦自誦焉。夫大臣受殿下輔弼之任者,凡措諸國事,必與諸大臣,咨詢可否,諸大臣皆曰可,然後行之,不可則捨之,此實自古君與相,相須共濟之通義也。今殿下見得,雖超越臣僚,不聽諸大臣之言,而必欲行聖志,則殿下他日自用之弊,大臣無益於國事,從此可卜,愚臣區區之憂,不但在於今日之勘勲而已也。臣有三罪,其一,失職致災,其二,執迷違命,其三,屢犯逋慢。罪至於此,益無所逃,伏乞聖明,更加三思,正其事而得其中,罷臣職而治臣罪,以幸公議,以安微分焉。臣無任惶隕兢惕之至。取進止。答曰,省箚具悉卿懇。自有疾病,未赴召命,少無所傷。箚中事,備悉予意於昨者之批,復何多誥?卿其安心,勿爲過慮,從容善攝。仍傳曰,遣史官傳諭。
行判中樞府事鄭知和箚曰,伏以臣,昨因胸脇之痛,未得趨召,惶悚罔措,不意今日,召牌又降。臣聞命驚起,痛勢轉劇,精神眩倒,末由祗赴。兩日之內,再違嚴命,揆以分義,罪合萬殞,不勝惶恐,伏地待罪。伏乞聖慈,俯賜矜察,亟許鐫免臣職,以安微分,公私幸甚。臣無任祈祝屛營之至。取進止。答曰,省箚具悉卿懇。卿之疾病,予已知之,未赴召命,有何所嫌?卿其安心,勿待罪,從容善攝。仍傳曰,遣史官傳諭。
校理林泳,副修撰宋光淵等箚曰,伏以,自古災異之荐疊,時事之艱危,未有如今日之甚者也。合有大驚動大振作之擧,以答天譴,以固國勢,而臣等,身居邇列,不能進一言建一策,以贊聖化之萬一,心常憂愧,無以自容。竊見此數日來,一二缺之間,不無過中之擧,區區目前事,已有不勝可憂者,缺大驚動大振作之擧,可以答天譴而固國勢者乎?臺閣之上,風采有日頹之漸,朝廷之上,是非有日混之勢,賞刑大違於成憲,用舍不詢於公議,如是而能爲國家者,非臣等之所聞。雖在平閑暇豫之日,尙且不可,況今日乎?臣等敢昧死仰列焉。臣等伏見正言李宏避嫌批答,則辭氣太露,已非優容臺閣之道,而且直依其啓,而遞差之,臣等不能無惑於聖明之擧措也。鄭載嵩頃年之疏,原其心事,雖出於爲其先臣,解釋群慍,而措辭立意之間,實有億逆錯謬之處。物議之不滿於載嵩者,固所宜然,而朝廷旣以初無深意,不復提起其久遠之事,是亦不可謂不得體也,則李宏之當初欲論,所執固正,而中止不發,亦不害爲務從鎭定之意耳。如此小小論議,微見其端者,聖明尙疑其過激,摧折之已甚,臣等竊恐自此,臺閣益復委靡,事關重臣,莫敢開口。此豈盛世之事,而亦豈國家置臺閣之本意也?臣等非爲一李宏也,實慮因此大有妨於言路,伏願聖明,還收正言李宏遞差之命焉。鄭載嵩事,本不須追咎,而事旣發端,則是非所關,何可不爲之辨別也?領府事宋時烈所記文字,乃與故相臣鄭太和,面對酬酢之事,而時烈,旣非妄言之人,則載嵩之輒據臆料,致疑其記錄之爽實者,固已誤矣。設使載嵩,所聞或有小異,記事傳言之際,詳略或差,元非異事,且時烈所記中,有搖首止之之語,實乃表出太和之先見,則斷定國制之事,亦旣讓與太和矣。載嵩不此之察,必欲指摘而辨析之,其亦不盡於人言之意矣。且其取考喪禮備要一款,見於丙午玉堂之箚,不啻明白,則時烈所記,初無爽實者,尤可見矣。時烈箚中,言及此事之後,聖明宜有一番辨釋之諭,以安其過自引咎之意,此又聖明之所當留念處也。且念追錄一事,國人皆以爲不可,臣等前後箚論口陳,亦旣備悉矣。蓋此功勞,本皆密勿周旋之事,初非人人之所得知,則國人之言,臣等之意,亦非直謂之無功而不可錄也。獨以會盟旣過之後,續續勘勲,前代之所未有,祖宗之所未行,創自今日,壞了事體,豈不爲聖明之一大疵政乎?臺啓遽停,物情愈激,大臣之議,猶未歸一,聖明於此,豈可不復顧藉,而必使之汲汲擧行乎?勘定勲勞,國之大事,丞相御史,定功行封,自有前史之常典,則雖是應行之事,不可不使大臣,齊會而同勘。況此追錄,旣是無前之擧措,則尤何可草草了當,如是之苟艱乎?至於李師命之功勞,聖明固當下敎於筵席矣,但初旣不錄,到今追勘,節次缺臣等之所未曉也。此事果行,非但貽譏於後世而已,國家擧措如此,而終不至於亂亡者,幾希矣。當天災孔棘之日,未見有修省之一事,而急急施行者,獨有此等拂人心,壞成憲之擧措耳,臣等誠切憫迫,不知國家稅駕之所矣。伏願聖明,特加深思,廓然改圖,亟寢追錄之命焉。又如申宗華請鞠之論,初出於鞫廳,繼發於臺閣,此固獄體之當然,而公議之所不容己者也。顧今鞫獄,收殺已久,則因一宗華,更爲設鞫,雖或未易,但念初旣遠配者,出於賊招,還爲拿來之後,無端減死,移置近地,有若寬恤而量移者然,臣等不敢知,此於法義,何所當乎?以聖上之聰明,虛心察理,試加商量,則此事之萬萬無名,必當了然矣。今若依前遠配,猶可以少全獄體,而解中外聽聞之疑惑也。伏願殿下,還寢申宗華徒配之命,而特令依前遠配焉。蓋追錄及此一款事,實是國家賞刑之大者,而事體未正,法義無當,將不免以此貽累於聖德,臺閣之臣,所當極力爭執,期回天聽,而掌令趙爾炳·權斗紀,持平韓構等,罔慮盡忠補過之道,遽然停論,殊失諫諍之體,不無承望之意。糾正之擧,在所不已,停論臺官,請竝命遞差焉。臣等又伏見昨日備忘記,有睦來善等四人收敍之命。蕩滌瑕垢,辭旨藹然,此固聖上包荒之盛德,臣等所當將順之不暇,而但念進退人物,固是人主之大柄,而必與輔相大臣,審熟商議而後,行之者,乃爲政之大體也。雖古之聖帝明王,智足以盡天下之事理,明足以察群臣之枉直,而用人爲政,未嘗不謀於輔相之人,是豈不能獨斷而然哉?良以敬大臣採公論之道,有不得不然者耳。今殿下,若欲蕩滌瑕垢,收用廢黜之人,則亦當明諭大臣,使之審量其罪之輕重,考察其才之長短,彙分等別,稟旨收用。如此,則非惟事體得正,亦其取舍之際,必無不精之患矣。今乃獨斷於九重之內,輔相大臣,皆未與聞,藉令睿斷,一一皆當,論以經邦之大法,尙恐未宜,況今四人,論其負犯,較其才能,亦大有差別,則一體收敍,何可謂之皆當哉?睦來善·李堂揆,雖有一時之負犯,當此人才眇然之時,匿瑕收錄,固無不可,而至於李宇鼎·吳始復,則其所負犯,旣非睦·李之比,而又無才能之可取,則混被收敍,不亦太遽乎?臣等之意,以謂一二人之濫恩僥倖,猶是細故,而人君獨斷之弊,古人蓋深憂之,此尤聖明之所宜警省者也。伏願聖明,姑寢昨日收敍之命,而更爲熟講而處之。臣等旣有區區之見,不敢不盡於聖明之前,伏願殿下,再加察納焉。取進止。答曰,省箚具悉。噫,當此天怒孔棘,變怪層疊之日,大小群工,雖擺脫私意,一心奉公,猶恐其不濟,況一毫偏係之念,參錯於其間者乎?頃日領府事箚辭,元非攻斥之意,而乃者,李宏,身居諫職,未嘗以匡君救時之策,入陳於前,而乃敢提起數年前事,必欲汲汲論劾者,抑何意耶?爾等還收之請,誠甚無謂也。至於追錄事,尤不覺駭然。今之言者,每以爲無古例焉,爲執言之端,而此則有一言可破者。追出配享,國朝以來所未有之事,而猶且創始於今日,少無重難之色,獨於功存宗社之人,若是其紛紜防塞,至以亂亡等語,恐動務勝,決非人主重宗社,事君以直之道,誠可寒心,而重爲世道太息也。憲府之臣,累月力爭,相議停論,則少無可遞,而一倂彈劾,實未曉其意之所在也。噫,前後筵席箚批,詳悉追錄之曲折,而平日未見信於臣僚,轉輾益激,終歸角勝之地,只自慙赧而已也。睦來善等事,已諭於政院之批矣。以上燼餘
上在昌慶宮。停常參·經筵。
夜一更,彗星移在於室星上,形體體尾迹,比前稍微,至三更,隨天西沒。
下直,山陰縣監任埅。
大殿,政院問安。答曰,知道。
大王大妃殿,政院問安。答曰,知道。
大王大妃殿,藥房問安。答曰,一樣。
藥房都提調金壽恒,提調李正英,副提調洪萬容啓曰,寒威轉酷,伏未審聖體,若何?大王大妃殿症候,漸有快復之效,而夜來寢睡,亦得平安乎?臣等無任憂慮之至,敢來問安。答曰,知道。大王大妃症候,比昨差勝矣。大王大妃殿,下敎于藥房曰,勿爲直宿。
藥房口傳啓曰,有臣等直宿罷出之命,而連日問安,每以一樣爲敎,臣等不敢直爲退出,而大王大妃殿下敎,如此,何以爲之?敢稟。答曰,慈敎雖如此,卽罷直宿,有所未安,更觀一兩日,罷出,可也。
安縝啓曰,卽者弘文館校理林泳,副修撰宋光淵,陳疏之後,仍卽出去云。雖有不安情勢,不待替直,徑先出去,殊涉未妥,林泳·宋光淵,請竝推考。新除授校理洪萬遂,纔已出牌,副修撰朴泰輔,亦卽牌招肅拜,使之入番,何如?傳曰,允。
又啓曰,卽者北兵使李佖,別薦單子到院,而初面,書吏曹郞位僉尊侍,末端,具銜書臣李佖。若以此直送吏曹,則不當書臣字,若爲啓聞,則不當書吏曹郞位,非但不成公事場體樣,其爲無識謬妄,莫此爲甚。原單子則還爲退送,北兵使李佖,從重推考,何如?傳曰,允。
朴泰尙,以備邊司郞廳,以領議政意啓曰,今日,乃賓廳日次,而大臣,皆有故,諸堂上,亦不齊,不得開坐之意,敢啓。傳曰,知道。
傳于安縝曰,以大王大妃殿未寧之故,崇善君·樂善君昆弟,使之晝夜侍候於闕內矣,自今以後,晝則待候於闕內,夜則出去事,分付。
朴泰尙,以御營廳言啓曰,本廳別抄武士四人,輪回限朔,入送於禁旅,高品付祿,乃是近例,而當其入送之時,與本番禁軍,入直隨行,少無異同,故今番武科中,李蔓芳·尹商益·黃孝碩·張義彦等,亦以入送付祿之人,與他禁軍,一體應爲除防,仍爲六朔自備,禁旅從軍矣。今聞該廳書員輩,誤修文書,張義彦一人外,李蔓芳等三人,則混入於分防之中云。令該曹更爲査考本廳入送文書,竝爲依例除防,使之自備,從軍於禁軍各番,何如?傳曰,依啓。
傳曰,昨日政,軍號下批事中,李光漢君號,與龍城大君君號,相同,以他字改付標事,分付。
尹以道啓曰,校理洪萬遂,副修撰朴泰輔等,承牌來到,陳疏退去,觀其疏辭,則俱以家間奴僕拘忌之疾,不敢入來云。元疏則還給,而不可强迫入直,使之出避後,推移替直。此外無他在京行公之員,校理林泳,副修撰宋光淵,疏批已下,竝更爲牌招入直,何如?傳曰,依啓。玉堂見存之員,甚爲苟艱,明朝政官牌招,開政差出,闕員,以爲推移之地。
李選啓曰,卽爲牌招開政事,命下矣,廳中,只有右副承旨臣李選,同副承旨臣尹以道,而臣選,與吏曹判書金錫胄,有相避,臣以道,當進吏批,而兵批則無他進去之員,何以爲之?敢稟。傳曰,吏兵批兼進。
尹以道啓曰,弘文館,今方闕直,而校理洪萬遂,副修撰朴泰輔,俱以拘忌之疾,不得入直,校理林泳,副修撰宋光淵,諉以情勢不安,承牌不進。此外無他推移之員,今日政,差出之員,卽爲牌招肅拜,使之入直,何如?依啓。以在京無故人差出事,分付。
大司諫申翼相啓曰,臣進有玷辱名器之羞,退有少安愚分之望,而陳章乞遞,未蒙恩許,惶隕踧踖,益無所措。臺閣匪人,所損非細。臣以疲軟不似,苟冒於已試見斥之地,非但有愧於臣心,豈不爲朝廷之羞辱哉?臣又竊伏念,殿下與之圖議國事者,股肱耳目之臣,而聖意所在,則臺官,爭之而不允,大臣,諫之而不納,故今此勲籍追錄,不合事體之大者,而一邊揮斥言者,一邊迫令勘勲而後已,事之缺弊,以招來世之譏者,堅執之如此,牢拒之若是,缺噫,人主之可畏者天,所恤者公議,而今殿下,拂群議而强行,不少持難,倘殿下所欲爲,有過於此者,臣未知孰諫而孰正之乎?愚臣區區之憂,不但在於擧措之失當,而濫賞之有損,實在於乾道之日亢,而自用之太過也。臣揆分量力,尤不敢冒進於今日,而況曾忝本職,違牌不進,時未勘罪,又於大王大妃除服之日,未及進參於起居之班,方在悶傷之中,以此以彼,俱難仍冒,而昨緣慶德宮肅謝,齋宿之後,今始自列。請命遞斥臣職。答曰,勿辭。
尹以道啓曰,以玉堂闕員差出,及勲臣封君事,卽有政官牌招開政之命矣。近以勘勲一事,大臣·儒臣,相繼陳箚,則公議所在,聖上業已俯燭。設使追錄,果是國家不可已之擧,公議旣未僉同,則從容熟講,未爲不可,況兩勲臣封君,亦何有一日緊急之事,而必於今日開政,還開已閉之門,而招入政官乎?且在前功臣職秩居卑,則曾無直爲封君之規,靖社功臣之例,可以濫矣。獨於今日,行此無前之擧,則不但物情,尤爲驚駭,其有累於聖上旌功之典,誠爲非細,而玉堂之一日闕直,亦不至於大段,今夜則姑勿開政,勲臣封君事,亦考前例以處,未知,何如?臣忝在近密,區區所懷,不敢不陳,惶恐敢啓。答曰,勘勲之後,特命封君,多有可據之體,而啓辭中所謂無前之擧云者,誠未曉也。開政,則今已夜深,明朝待開門牌招,使之差出。
校理林泳,副修撰宋光淵疏曰,伏以,臣等,性雖稟於愚迷,志則切於匡君。旣見君父之過擧,未敢隱默於邇列,輒罄淺慮,仰瀆宸嚴,而言未達意,誠未格天,聖批縷縷,莫非臣子所不敢聞,臣等誠切惶隕,不知置身之所矣。臣等區區之意,本欲納吾君於無過之域,使盛世之擧措,無可疑,而後代之譏議,莫敢及也,睿明不諒,嚴旨至此,此皆臣等平日事君無狀,誠心未孚之致也,臣等之罪,實合萬殞。抑觀古人警戒君上之語,雖當治世論,少失憂慮之言,未嘗不以亂亡爲懼。況當今日艱虞之際,賞刑大事,將至於壞成憲而咈人心,則臣等之慮,又安得不及於亂亡乎?拳拳愚衷,寧有他哉?聖旨於此尤極,疑之以恐動,斥之以務勝,而至以決非人臣重宗廟,事君以直之義,爲敎。爲人臣子,負此罪名,其何以自立於覆載之間哉?人理之所不容,王法之所必誅,臣等到此地頭,實有求死不得之意。伏乞聖明,亟下臣等於司敗,勘治臣等之罪,以爲人臣之大戒。臣無任惶恐震越,危怖戰灼之至,謹昧死以聞。答曰,省箚具悉。爾等,勿辭察職。
右議政李尙眞箚曰,伏以,臣之連日上箚,實出於愚衷所激,而微誠未格於睿聽,重典已成於追勘。顧臣昏愚,不揆疎賤,但恃孤忠,妄論國事,此固臣所自取之罪也。殿下,旣以臣置諸大臣之列,而言不見施,促令勘定,其在事體,所損不細,此又臣庸愚不能有無之致也。臣身雖輕,職任則重,以臣之故,所重反輕,不但臣自愧懼,大爲朝廷之羞辱,臣更將何顔,晏然長百僚乎?況今天災洊疊,人心洶懼,危亡之機,迫在朝夕,必須竭心力周旋通變,如救焚拯溺,然後方可以稍得支吾,不然其亡可立以待,而臣素乏才識,未嘗出一言畫一策,以紓國家之急,只以此一着,妄陳愚言,言無少補,反速罪戾,雖無聖敎及此,臣亦自知其難逭矣。卽伏見玉堂箚批,辭旨嚴峻,有非臣子所不忍聞者。愚臣妄言之罪,至此而益著,臣誠惶悚震駴,不知所以置身也。缺勢,決不可仍冒匪據,而觸寒一疾,轉輾深痼,缺雖非此罪,亦沒陳力之望,伏乞聖明,特垂諒察,亟賜斥退之,以爲妄言者戒。臣頻煩瀆擾,彌益兢隕。取進止。答曰,省箚具悉卿懇。昨日玉堂箚中,語欠和平,頗有轉輾起閙之端,予實慨嘆,而缺意也,元無指斥大臣之語。於卿,少無引咎之理,卿其安心勿辭,速出論道,以副予望。仍傳曰,遣史官傳諭。
傳于安縝曰,衿川縣監崔聖任,今方待候於藥房,勿爲肅拜於殯殿事,分付。
傳于尹以道曰,旣有玉堂闕員,且有勲臣封君之事,政官,卽爲牌招開政事,分付。
左議政箚子。大槪,冒死自列,恭竢威譴事。入啓。答曰,省箚具悉卿懇。再昨玉堂箚中,語欠和平,轉輾起閙之漸,予實慨嘆,而務欲鎭定之意也,元無指斥大臣之語。於卿,少無引咎之理,卿其安心勿辭,速出論道,以副予望。仍傳曰,遣史官傳諭。
上在昌慶宮。停常參·經筵。
謝恩,掌樂正李弘迪,禮曹佐郞李嵂,雲峰縣監李萬枝,定山縣監洪璡,金化縣監呂顔齊,廣興奉事朴天相,慈仁縣監李汝柱。
大殿,政院問安。答曰,知道。大妃殿,政院問安。答曰,知道。勿爲問安。
藥房啓曰,伏未審夜來聖體,若何,大王大妃殿症候,比昨有快復之效乎?臣等憂慮未弛,敢來問安。答曰,知道。
江原監司書目,保安察訪金天柱罷黜事。
京畿監司書目,楊根郡守申弼華病重,罷黜事。
藥房啓曰,大王大妃殿,屢以勿爲直宿爲敎,臣等不得已罷出之意,敢啓。傳曰,慈敎如此,勿爲直宿。
大司憲呂聖齊疏曰,乞遞職名,兼陳所懷事。入啓。答曰,省疏具悉。勲臣封君,多有可據之文,雖以近事言之,李元成·元老,俱以白徒,直陞嘉善,亦循舊例,而疏中之事,有若創始於今日者然,誠可怪也。勿辭。
領府事宋時烈箚曰,更陳病重實狀,乞免誌文製述之命事。答曰,省箚具悉卿懇。卿之所患,累日彌留,尙未痊可,予之慮念,曷勝云諭?已悉勤懇之意於日昨箚批,復何多誥?須體至意,安心更勿固辭,從速入來撰進,俾無刻役窘急之弊。仍傳曰,遣史官傳諭。
獻納李□□啓曰,臣之無似,萬不如人,而濫蒙洪造,驟進臺閣,當此天災孔慘,民事罔極之日,聖上求助之旨,若是其勤懇惻怛,而尙無一言一事,裨補聖化之萬一,臣誠羞媿,無地自容矣。近日聖上過中之擧,非特一事,李宏遞差之命,出於輕視臺閣之意,而臣微誠未格,反蒙未安之敎,臣誠駭惶慙恧之至。睦來善等收敍之命,又出於群情之外,有獨斷自用之漸,追錄一事,則又是事體不可之大者,而相臣·儒臣之言,一竝揮斥,勘勲封爵,汲汲了當,此皆有累於聖躬,不免貽譏於後世,而臣適遭私慽,且在引疾之中,未能仰陳得失,裨補闕遺,臣之疲軟失職之狀,臣實自知,人之笑罵,安可免乎?今見玉堂箚本,則有臺閣之上,風采日頹之語,無非如臣疲劣庸駑,忝居臺閣之致,臣何敢一刻引冒,貽羞淸朝?請命遞斥臣職。答曰,勿辭,退待物論。
判敦寧李正英箚曰,應旨略陳所懷,以備裁察事。答曰,省箚具悉。頃日大臣之陳箚請寢,實出於爲國深長之慮,今不當擧論,箚本事,係關逆獄,事體重大,亦難撓改矣。
備邊司啓曰,本司堂上見存之數,亦非不多,而各有本任職務,每當開坐之時,無故進參者絶少,無以備員,事多苟簡。副提調李選,方爲承旨,今姑改差,使之專察本司之任,何如?傳曰,允。
又啓曰,刑曹久無長官,獄訟之積滯可慮。新判書李端夏除授,今過累日,而辭疏亦已批下,卽爲牌招肅謝,使之察任,何如?傳曰,允。
謝恩,刑曹判書李端夏,副提學金萬重。
京畿監司書目,高陽呈,以司諫李□□辭職上疏上送事。啓踏啓字。
正言尹世紀疏曰,臣之情勢病勢,俱難冒居臺席,亟遞臣職,以安微分,兼陳所懷事。答曰,省疏具悉。追錄,國家不得不已之重典,旣已定封行功之後,不須煩言。金德遠疏語之謬妄,予已洞知,明辨是非,堅持不撓,則如此之說,自不得肆行矣,何必論罪求言之下乎?吳始復等事,豈不知輕重,而混然收敍乎?其被罪人中,或不無負犯之差等者,至於睦來善,當昔貪饕之,而志操,頗有廉潔剛明之稱,雖參於缺獄事,與擔當掩護者,有間。李堂揆,亦有文雅之可取,目今乏人之時,擧而用之,未爲不可也。爾其勿辭察職。以上朝報及燼餘
上在昌慶宮。停常參·經筵。
辰時巳時,日暈。未時,日暈。
下直,衿川縣監崔聖任,伊川縣監金重器。
藥房提調李正英,副提調洪萬容啓曰,伏未審夜來聖體,若何,大王大妃殿調候,亦復何如?前製入柴陳湯,已盡於昨日,而諸醫皆以加進爲當云,此藥二貼,加製以入。臣等憂慮未弛,敢來問安,竝此仰稟。答曰,知道。大王大妃殿,患候漸臻差愈。湯藥製入事,依啓。
大王大妃殿,藥房問安。答曰,知道。
朴泰尙,以都摠府言啓曰,副摠管吳斗寅,缺標信,義禁府坐起進去之意,敢啓。傳曰,知道。
朴純,以國葬都監郞廳言啓曰,大轝假家所入材木,京城底松木斫伐三百條之後,連續車運,而未輸入者,尙有一百五十株,漢城府及各衙門車子,三都監,互爲借去,實無推移之勢。取考前例,則都監各樣物件輸運之際,以到防軍數百名,啓稟使役矣,今聞到防軍,方爲上來云。一百五十名,限二日定送事,分付兵曹,何如?傳曰,允。
傳于安縝曰,高陽郡守,卽以在京無故人,差出,當日內,使之辭朝事,分付。
朴純,以弘文館言啓曰,本館下番之闕員,至於兩日,事之未安,莫此爲甚。校理林泳,副修撰宋光淵,更爲牌招察任,何如?校理洪萬遂,副修撰朴泰輔,雖有奴僕間拘忌之疾,而出送其奴,已過三日云。洪萬遂·朴泰輔,亦爲牌招,以爲推移入直之地,何如?傳曰,允。
記註官尹葕書啓,臣承命馳到於領府事宋時烈所住廣州宮村,傳諭聖,批則以爲,臣伏承批諭,矜念至此,感激隕越,罔知攸措。卽當扶曳承命,而疾病之外,日寒此極,祗竢稍溫,不時轉進,更陳病情,恭聽裁處云矣。敢啓。傳曰,知道。
傳于安縝曰,政事,明日爲之。
朴純,以殯殿都監郞廳,以摠護使意啓曰,都監郞廳洪茂,本以年老之人,重得寒疾,不得供職者,已至累日。當此逐日祭奠缺洪茂遞改,其代,以漢城庶尹李齊杜,差缺何如?傳曰,允。
吏曹口傳政事,以李晩成爲高陽郡守。
尹以道,以兵曹言啓曰,卽接守門將廳文報,則守門將趙綺,明日當爲入直丹鳳門,而家有拘忌之疾,今方出避云。未齋宿前,勢難入直,不得已改付標之意,敢啓。傳曰,知道。
以公淸監司狀啓,執義尹拯辭狀,傳曰,調理上來事,回諭。
尹以道,以刑曹言啓曰,本曹郞官缺佐郞李邰,差山陵都監郞廳,鄭載大,差魂殿都監郞廳,竝除本司仕上直,本曹,只有郞官四人,佐進。常時六郞廳,雖一齊會坐,缺聽訟推覈之際,每有兼察難便之患矣。近因缺已至一月,文簿之積滯,詞訟之煩多,倍於前日,缺決難兼行代察。李邰·鄭載大,請令該曹,以在京無故閑官,換差,何如?傳曰,允。
行大司憲呂聖齊啓曰,臣忝居言地,目見君父失中之擧,不勝憂愛之忱,略陳衮闕之一二矣,誠未格天,反承嚴批,臣驚悚罔措,不知置身之所也。自古參勲者,漸次除職,位至當品,然後始乃行封,例也。五六品之人,宜爲封君,臣未之前聞,李元成·李元老之事,豈可援以爲例乎?臣疏中所陳者,非特此一事,而闕然不報,拈出勲封一款,至以可怪斥之,臣誠惶隕愧忸,將何顔面,晏然於臺席乎?且臣得見玉堂箚本,則有臺閣風采日頹之語,正指如臣者發也。以此以彼,決難一刻仍冒。請命遞斥臣職。答曰,勿辭。
朴泰尙啓曰,行大司憲呂聖齊,再啓煩瀆,退待勿論矣。傳曰,知道。
正言尹世紀啓曰,臣之庸陋,最居人下,濫蒙洪造,累叨言責。當此災異疊見,憂虞多端之日,旣無一言一事之裨補闕失,適有情勢之難安,且緣賤疾之沈重,尋單仍蟄,曠闕職事,臣罪戾,實無所逃。昨見玉堂箚,則有臺閣上風采日頹之語,正指如臣疲劣者而發也,臣何敢抗顔臺席,一刻仍冒乎?昨緣疏批未下,今始來避,所失尤多。請命遞斥臣職。答曰,勿辭。
尹以道啓曰,正言尹世紀,再啓煩瀆,退待物論矣。傳曰,知道。
安縝啓曰,高陽郡守,卽爲口傳差出缺命下矣。日晩差出之後,家在城外缺明日待開門辭朝事,分付之意,敢啓。傳曰,知道。
領議政金壽恒箚曰,伏以臣,日昨伏見答玉堂箚子,政院啓辭之批,臣驚悚之餘,不覺隕心失圖也。玉堂之臣,密侍帷幄,隨事獻替,固其職耳。況此箚中所陳,皆出輿論,本非一二人之私言,殿下固當洽受而嘉納,設令遣辭之間,或有不槪於聖心,此不過憂愛之切,自不覺其言之激發,元其本情,斷斷無他,則殿下亦宜優容寬假,以彰弗咈之美,而今乃大加聲色,震剝摧折,使論思近臣,狼狽蒼黃,觀聽駭嘆,氣象消沮。此豈聖世所宜有哉?臣忝在大臣之列,終不忍噤無一言,而今不暇逐事論辨,姑以關於衮職之大者而言之。聖批中,特擧追黜配享之論,以爲追錄功臣無前例之證,君臣之間,謀謨吁咈,可否相濟,只觀事理之是非而已。若上下各持一事,以求必勝,有若對擧者然,則所損,大矣。臣下之角,勝於君父,固有罪矣,殿下此敎,不幾於與群下角勝乎?且殿下缺責玉堂之臣,今日諸臣,無一辭缺聖慮者,此則大小臣僚,俱不得辭其罪矣,然念人君行事,所以動天地也。今殿下辭氣之發,大失和平之氣象,則施措之間,未免顚倒。以此應天,其亦缺恐非所以反躬率下之道也。勘勲,國之大事,固宜熟講審處。雖使所勘得宜,旣勘之後,應行之典,自有其序,有何忙急之事,而前後處分,每出常格之外,怱怱急急,若不能少遲晷刻,臣未知此何擧也。古人曰,世間甚事,不因忙後錯了?以殿下之聖明,豈不知此意,而一擧措之間,自損威重,至於此哉?臣竊惜之。聖質天縱,固非群下所敢窺測,而臣嘗妄以爲,明睿之過,沈潛不足,故發於辭令,見於事爲者,或失之太銳,或欠於堅定,病根之隨事爲害,自至如此也。然殿下,春秋鼎盛,典學方勤,竊意其省察克治,以臻緝熙光明之域者,必有日新之效,而性褊難克之病,可慮矣。以今觀之,抑恐涵養之工未至,偏係之私,未缺聽納之量未弘,而愚臣區區之慮,不但在於一時之過擧也。伏願殿下,平心察理,亟示悔悟之端,慰諭玉堂之臣,俾安其職,使中外之人,咸仰日月之更焉。趙絅黜享之論,臣嘗累陳於榻前,則今於嚴旨之下,有不敢自安者。況臣於追錄之事,初旣爭執,而畢竟奉行,可謂前後無所據矣,至於今日,聖明之過擧,節次增加,皆由於此,則助成過擧之罪,臣實有之。臣誠慙赧惶縮,其何以自解於公議乎?伏乞聖明,將臣職名,亟賜鐫罷,以安愚分,不勝幸甚。取進止。答曰,省箚具悉。卿懇箚中,縷縷匡救之言,實出憂愛之忠悃,深用嘉尙。日昨儒臣箚批,是豈詑詑擢拆之意乎?蓋欲鎭定和平之道,而此不過一時糾警而已。予未嘗以此,慍蓄於心,則論君之臣,又何必以此,過爲引咎乎?至於黜享事,亦不過引喩此事,以明追錄之證也。元非語及大臣之事,尤無一毫引嫌之理。遣史官傳諭。
正言尹世紀疏曰,伏以庸陋微臣,濫蒙洪造,累叨匪據,少無裨補,恒切愧懼,若無所容,不意今者,新命遽降,臣誠惶感,罔知置身之所也。當此災異疊見,大小臣僚,憂惶恐懼之日,身居言責者,缺縮伏囚舌,偃息私室,而第臣於本院,罪人吳始壽還收減死之啓,終有所不敢晏然同參者。頃年始壽誣陷臣父之狀,實是通朝之所共知,今番渠之供辭中,又擧臣父姓名,恣意搆捏,無所不至。臣若不避嫌怨,隨參呈啓,則其誰曰,此人之論此事,果出於公心,而信之不疑也?臣於頃日,以此引避,處置請出,實出料外。今日本院之啓,乃是一國之公議,則臣與始壽,有嫌之人,決不可冒居臺席。且臣宿患水土之病,遇寒添劇,痰火交攻,神氣俱虛,沈頓床席,無計陳力,尋單請急,見阻喉司,一向引蟄,曠闕職事,臣之罪戾,至此而尤無所逃。伏乞聖明,亟遞臣職,以安微分,以延殘喘,不勝幸甚。因竊伏念,國家不幸,大逆纔討,朝野驚怖,迄今靡定,臣民無祿,慈聖禮陟。若喪之痛,被諸區域,而災異之慘,又至於此,不知復有何樣禍變。伏於冥冥之中,而仁愛之天,譴告之不已也。臣竊瞷近日殿下之敬大臣·待臺閣,漸不如初,國之大事,有不待大臣之僉同而裁決者,國之衆論,有揮斥臺官而不從者。臣未知殿下,置大臣於左右,立臺官於殿陛,將焉用之也?廟庭黜配,大臣之所執,臺臣之所爭,而殿下牢拒而不納,勲籍追錄,大臣之所執,臺官之所爭,而殿下强拂而行之。噫,大臣,殿下之股肱,臺官,殿下之耳目,今殿下,不信股肱耳目之臣,而欲以下濟時艱,上答天譴,此實難矣,而愚臣之所未可解也。判尹金德遠之疏,雖出於遇災求言之下,而一篇主意,無非探試君上之語,其陰邪之態,業已殿下之所洞燭,而至於逆黨罪廢之人,皆由於黨比之害,一則曰彼進此退,二則曰缺凶謀或出於諸賊之招,則此豈黨比之害,而略無顧忌,肆然顯斥,至於此極也?德遠,當聖上憂勤修省之日,不思所以蓋愆之策,乘時恐動,缺若此之輩,宜示好惡,絶其奸萌,而缺加溢批,臣固知聖意之攸在,而抑恐伺釁樂禍之徒,必將接蹤而起也。睦來善等四人放宥收敍之命,又出於德遠投疏之餘,其在聖上含垢納瑕之缺亦恐奸細之輩,因此有以窺殿下之淺深。缺豈皆凶逆之人,狼貪嘯群,蠅營逐臭,自不覺其入於其中,則一番懲勵,在所不已,曾未幾何,先蒙宥敍,不但事事顚倒,莫此爲甚,論以國法,恐不如是。知與不知間,擔當次玉獄事者,來善也,書札往復,親察凶賊者,始復也。此輩負犯,雖有輕重之差等,而斷不可率爾容貸也。殿下如欲滌瑕而用之,則固當詢問於大臣,而後處之,亦不爲晩也,今乃獨斷於九重之內,輔相大臣,皆未之與聞,是何擧措也?臣竊爲殿下惜之。近以鄭載嵩陳疏之事,朝著之間,氣象不佳。事之是非,姑舍勿論,李宏之欲論不論,惹起閙端,卒無一事之可言,徒損臺閣之風采。缺以上燼餘
上在昌慶宮。停常參·經筵。
下直,龍仁縣監柳彬。
謝恩,高陽郡守李晩成,養賢主簿孫志,司贍奉事李萬徽,監察李坡。
大殿除服後,大殿,政院·玉堂·二品以上·六曹問安。答曰,知道。
慈殿,藥房·政院·玉堂問安。答曰,知道。
大王大妃殿,藥房·政院·玉堂問安。答曰,無事。
藥房啓曰,夜雪添寒,伏未審聖體,若何?大王大妃殿調候,日漸差愈,不勝喜抃之至。卽今更無餘症之往來乎?慈殿氣候,亦復如何?三十日之制,盡於今日,伏想聖懷,一倍悲疚。臣等無任憂慮之私,敢來問安。答曰,大王大妃殿調候,比昨一樣,慈殿氣候安寧,予亦無事矣。
下直,高陽郡守李晩成。
掌令趙爾炳三度呈辭。遞差。
平安監司書目,謝恩兼冬至使一行,去月二十二日渡江入去事。
公淸監司書目,尼山呈,以司僕尹拯病重,上去不得事。啓。調理上來事,回諭。
記註官尹葕書啓,臣承命馳到領府事宋時烈所住廣州宮村,傳諭聖批,則以爲,臣伏承批諭,矜念至此,感激隕越,罔知攸措。所當扶曳承命,而疾病之外,日寒比劇,祗俟稍溫,不時前進,更陳病情,恭聽裁處云矣,敢啓。傳曰,知道。
右議政李尙眞箚曰,賤疾方劇,未赴起居之班,懇乞鐫免,以致臣罪事。答曰,省箚具悉卿懇。卿之疾病如此,予深慮念。未參起居之班,有何所傷?箚末事,兩提調衙門,則仍爲兼帶,無有前例,尤無所嫌,卿其安心勿辭,從容善攝,以副予望。仍傳曰,遣史官傳諭,遣御醫看病。
淸城府院君金錫胄箚曰,病勢危重,本銓·備局之任,乞賜解免事。答曰,省箚具悉卿懇。屢日觸冷之餘,所患如此,予深慮念。箚末事,於卿可無引咎之理,卿何過辭若是乎?卿其安心,勿辭調理。仍傳曰,遣御醫看病。明日頒敎時,開門差早。
傳曰,三十日已過,百官開坐事,分付。
刑曹判書李端夏疏曰,嚴召之下,不得不趨詣承命,司寇之長,決非臣所堪,且兼帶同成均之任,與知館事,體禮相妨。本職旣出於誤恩,則臣不敢據此而辭彼,伏乞亟收臣新授職秩。附陳區區之所懷。答曰,省疏具悉卿懇。已悉於前疏之批,至於館職,有何相妨之理乎?疏末事,同功之人,或封或否,事未妥當,一體迢陞,小無不可。卿其安心勿辭,從速察職。
京畿都事李徵龜,災傷覆審後,入來。
禁府啓曰,前潭陽府使睦林馨,今年新還起田畓所得之數,不過五結一負,則全數落漏,雖非實狀,不可謂之着實推覈,堤堰隱漏,亦不得自掩。以此參酌照律,罪杖一百收贖,自願受杖者耶?告身盡行追奪,私罪。啓功減一等。
慶尙監司書目,大丘判官呈,今十六日天動。星州呈,以天動時,有一黑色石,墜落破碎,拾得二塊,如楸子大,色則如灰,裹以黑皮,有似久遠烟薰之狀,變異非常事。
玉堂箚曰,請大司諫申翼相,獻納李思永,遞差,大司憲呂聖齊,正言尹世紀,出仕事。答曰,依啓。以上燼餘及朝報
上在昌慶宮。停常參·經筵。
未時,太白見於巳地。
備邊司郞廳,以三公意啓曰,京兆之長,職任緊重,不可暫曠,而判尹金德遠,方在物議之中,久未行公。朝家事體,亦不可强令察任,金德遠,本職改差,其代,今日政差出事,分付該曹,何如?答曰,允。
又啓曰,藏氷時,例捧價米於坊民·市民,而今年,累經勅行,又遭國恤,都下之民,應接之煩重,有倍於常時。不可無軫恤之道,藏氷米,令賑血廳料理劃給,何如?答曰,依啓。
又以三公意啓曰,今此國恤,事異常例,百官之出入於時御所者,尙不得一展哀於殯殿,至朔望陪祭之班,亦未進參,其在臣子情禮,實非所安。除闕內入直之官及常常出入者外,朔望陪祭時,哭臨於慶德宮興化門外,齋宿經夜之後,出入時御所,一如肅拜人員之例,則恐無所妨。以此分付擧行,何如?傳曰,允。以上備局
上在昌慶宮。停常參·經筵。
未時,太白見於巳地,日有右珥。夜一更,彗星移見於壁星東,形體尾跡,與昨稍微,至四更,隨天西沒。五更,水星見於東方天際箕星上。
下直,雲峰縣監李萬枝,靈山縣監安績。
大王大妃殿,藥房問安。答曰,知道。勿爲問安。
尹趾善啓曰,宋領府事箚子批答,遣都承旨傳諭事,命下矣。領府事,方在城外,城門已閉,明日待開門傳諭之意,敢啓。傳曰,知道。
持平尹攀啓曰,考之往牒,求之我朝,未有無一日之際遇,而配食於廟庭者,則趙絅黜享之請,乃古今缺於義理,乖於事體,則何必堅持力爭,缺向日諫臣,反以營救善道之邪說,爲功,强躋於配享之列,其爲謬戾,亦已甚矣。況善道之陰凶,殿下旣已洞燭,而營救善道者,尙容仍配於觀德之庭,豈可使聞於天下後世乎?殿下於此,決不可强拂公議,必循己意,以貽無窮之譏議。請亟黜趙絅於廟庭配享,以重祀典。罪人姜萬鐵,當初上變,實爲元老·範華等之所脅,而及其置對之時,依違反覆,一視元老之所低仰,至受刑訊而遠配,則國家不以告變人待之者,已著矣。李元成上變之後,又爲元老所援引,則從前隱諱之言,庶可吐實,而再次刑訊,情見理窮之後,始乃承款。論其首發之功,則不及於元老,語其兇逆之狀,則有浮於元老,豈有元老就戮,而萬鐵獨生之理乎?告者正法,雖慮後弊,而若貸此賊,則日後不盡吐實之弊,亦不可不慮,請姜萬鐵,依律處斷。吳始壽減死還收之請,累日論列,而未蒙允兪,臣竊惑焉。當初鞫問之請,非以始壽之罪,有一毫可疑,不至於死而然也。欲問其造意之所在,使其隱情,盡輸畢露,然後以正其刑章也,今反不然,有此意外之敎,古今天下,豈有罪如始壽,而能保首領者哉?聖敎中,亦有誣辱先朝四字,則始壽,實先朝之罪人,國人之所共憤者。慈聖好生之德,雖至矣,殿下之欲遵慈敎之意,雖盛矣,先朝之罪人,國人之所憤者,亦非慈聖與殿下之所可得以容貸,揆以王法,斷無是理。請吳始壽,減死圍籬之命還收,竝與援引諸譯,而一體嚴鞫,以正邦刑,而職在出納惟允之地者,凡在傳敎。反覆思惟,可奉則奉之,可覆則覆之,乃其職耳,今此吳始壽,減死圍籬之命,實聖上過擧之大者,居在是職者,不思以理力爭,納吾君於無過之義,而矇然奉承於臺啓未寢之前,及其禁府啓稟之後,乃敢以更思等語,肆然陳達,其昏謬不職之失,不可推考而止,請當該承旨罷職。禁府都事申善涵,爲人愚妄,嗜酒成病,曾爲是任,奉使南中,到處酣酗,擧措之間,多有可駭之事,南中人,至今傳而爲笑囮。如此缺郞署之任,請申善涵汰去。伏見近日朝家擧措,大損事體,重咈群情,竊不勝慨歎,而適因同僚,有故,未敢陳啓,敢以疏語,仰暴所懷,以冀聖上飜然改圖,而辭不達意,未蒙採納,反下嚴旨,責之以可怪,臣惶悚愧赧,誠無以抗顔臺席。且臣觸冒風寒,連行茶時,寒疾添劇,召牌之下,竟未祗赴,殿下服除之日,旣不得進參於起居之列,頒敎之時,亦未能趨陪於大夫之後,臣之罪戾,益無所逃,決不可一刻苟冒。正言尹世紀,以如臣無似,忝在言責,當此朝家多事之日,不可以私嫌,一向引蟄,黽勉就職,有所論列矣。今見儒臣之疏,以臣不能論削勲籍追勘,大加譏斥,至有吾君不能不忠不敬等語。臣心骨俱驚,不知置身之所也,知其非而不論,是不忠也,不可救而含默,是不敬也。爲人臣者,負此罪名,豈可一日容息於覆載之間乎?緣臣疲劣,有此勒加,決不可一刻抗顔臺席,貽辱淸朝。竝引避而退。意外嚴旨,非所當嫌,而旣違召命,勢難仍在,追錄之擧,旣已告廟,則成事勿說,不必深咎。請行大司憲呂聖齊遞差,正言尹世紀出仕。新除授獻納鄭勔,時在京畿富平地。請斯速乘馹上來事,下諭。答曰,不允。汰去事,及處置下諭,依啓。
尹趾善啓曰,臺諫出仕事,命下矣,今已日暮,明日待開門牌招之意,敢啓。傳曰,知道。
正言尹世紀啓曰,如臣無似,忝在言責,當此朝家多事之日,不可以私嫌,一向引蟄,黽勉就職,有所論列矣。今見儒臣之疏,以臣不能論削勲籍追勘,大加譏斥,至有吾君不能不忠不敬等語。臣心骨俱驚,不知置身之所也。知其非而不論,是不忠也,不可救而含默,是不敬也。爲人臣者,負此罪名,豈可一日容息於覆載之間乎?緣臣疲劣,有此勒加,決不可一刻抗顔臺席,貽辱淸朝,請命遞斥臣職。答曰,勿辭。
尹趾善啓曰,正言尹世紀,再啓煩瀆,退待物論矣。傳曰,知道。
行大司憲呂聖齊啓曰,臣伏見近日朝家擧措,大損事體,重咈群情,竊不勝慨歎,而適緣同僚有故,未卽陳啓,敢以一疏,仰暴所懷,以冀聖上飜然改圖,而辭不達意,未蒙採納,反承嚴旨,責之以可怪,臣惶悚愧赧,誠無以措躬之所也。且臣觸冒風寒,連行茶時,寒病添劇,召牌之下,竟未祇赴,殿下服除之日,旣不得進參於起居之列,頒敎之時,亦未能趨陪於大夫之後,臣之罪戾,益無所逃,決不可一刻苟冒。請命遞斥臣職。答曰,勿辭。
尹趾善啓曰,大司憲呂聖齊,再啓煩瀆,退待物論。傳曰,知道。
以備忘記,傳于尹以道曰,楊原君趙泰相,有才有功,而遽爾早逝,追錄之典,獨及於泉壤,予甚嗟惜。勲臣卒逝,例有致祭,而況此身沒後追錄之人乎?令該曹趁卽致祭,以示惻隱軫念之意。
尹以道,以弘文館言啓曰,本館下番四員內,修撰李后沆·嚴緝在外,副修撰朴泰輔,有調理之命,宋光淵,牌招不進,他無推移之員。不得已上番姑降入直之意,敢啓。傳曰,知道。
尹以道啓曰,副修撰宋光淵,再招不進,將爲闕直,無他推移之員。副提學金萬重,卽爲牌招,使之入直,何如?傳曰,允。
尹以道,以弘文館言啓曰,缺以上燼餘。
上在昌慶宮。停常參·經筵。
未時,太白見於巳地。夜一更,彗星見於壁星東,形體比昨漸微,尾跡則比當初漸減,長可三四丈,廣可尺許,至四更,隨天西沒。
藥房提調李正英,副提調洪萬容啓曰,一宿如此,伏未審夜來聖體,若何,大王大妃殿調候,益有平復之效乎?臣等憂慮未已,敢來問安。答曰,知道。大王大妃殿氣候,今已復常,今後勿爲問安事,有敎矣。
假注書尹之翊出使,代以申啓華爲假注書。
尹以道,以御營廳言啓曰,今此四番別馬墜·別破陣等,射砲試才賞格,從分數多寡,以本廳所儲木綿,面給後,別單書入之意,敢啓。傳曰,知道。
掌令李弘迪,持平尹攀啓曰,求之往牒,考之我朝,未有無一日之際遇,而配食於廟庭者,則趙絅黜享之請,乃古今不易之論也。若不至害於義埋,乖於事體,則何必堅持力爭,至此之久也?先王,不識其爲何狀,而向日臺臣,反以營救善道之邪說爲有功,强躋於配享之列,其爲謬戾,亦已甚矣。況善道之陰凶,殿下旣已洞燭,而營救善道者,尙容仍配於觀德之庭,此豈可使聞於天下後世乎?殿下於此,決不可强拂公議,必循己意,以貽無窮之譏,請亟出趙絅於廟庭配享,以重祀典。罪人姜萬鐵,當初上變,實爲元老·範華等所脅率,乃其置對之時,依違反復,一視元老之所低仰,至受刑訊而遠配,則國家之不以告變人待之者,已著矣。李元成上變之後,又爲元老所授引,則從前隱諱之言,庶可吐實,而再次刑訊,情見理窮之後,始乃承款。論其首發之功,則不及於元老,語其凶逆之狀,則有浮於元老,豈有元老就戮,萬鐵獨生之理乎?告者正法,雖慮後弊,而若貸此賊,則日後不盡吐實之弊,亦不可不慮,缺罪人吳始壽,減死還收之請,缺當此鞫問之請,非以始壽之罪,有一毫可疑,不至死而然也。欲問其造意之所在,使其隱情,盡輸畢露,然後以正其刑章也,今反不然,有此意外之敎,古今天下,豈有罪如始壽,而能保首領者哉?聖敎中亦有誣辱先朝四字,則始壽,實先朝之罪人,國人之所共憤者。慈聖好生之德,雖至矣,殿下,亦欲遵慈敎之意,雖盛矣,先朝之罪人,國人之共憤者,亦非慈聖與殿下之所容貸。揆以國法,斷無是埋,請吳始壽,減死圍籬之命,竝與援引諸譯,一體嚴鞫,以正邦刑。勘勳定封,國家之重事,必須十分審量,務得其當後,方可絶一時之是非,免後世之疵議。今此追錄諸人,果有應策之功,則固宜與當初參錄之人,同是紀賞之典,何可置而不論,終無一言於其間?若無可紀之勞,則雖有督令勘定之命,惟當據理爭執,不使有濫觴之譏,而始則有取舍,而終乃承順,前後所爲,如出二人之手,致令聖上,排大臣之言,斥群下之論,而終不免自用之歸,輿情之疑惑,轉劇,事體之顚例,亦甚,不可以事過而置之,請勘定追錄時元勳,竝命從重推考。答曰,不允。末端事,追錄時大臣元勳,再三爭執而後,始乃擧行,則不但元無所失,國家待大臣·勳臣之道,事體自別,而恣意侵斥,有同庶僚,雖無擧論大臣之事,其時來參大臣,豈獨自安於心乎?爾等請推之論,誠甚駭異也。亟停勿煩。
持平尹攀啓曰,今此追錄勳籍之人,若是功勳茂著,可施紀賞者,則雖數十人之多,一時竝錄,固無不可,而如其不然,無功可錄,則聖敎雖勤,亦不爲苟簡承順,而當初功臣勘定之日,元勳之臣,旣不以此擧錄以聞,及乎聖上特令追勘之後,始乃承命勘進,前後所爲,旣失常規,且關後弊,群情疑惑,久而愈激。臣與同僚,相議請推,而此出於官師相規之義,元非恣意攻斥之事,而誠未格天,辭旨極嚴,至以駭異斥之,臣奉讀未半,心骨俱驚,未知置身之地。此蓋專由於元勳之臣,臨事誤着之致,則抑何與於大臣,而亦安有不安之事乎?聖明之以此爲敎,臣實未曉。莫非緣臣疲劣,缺下而貽辱於臺閣,決不可一刻引冒。請斥臣職。答曰,勿辭。
尹趾善啓曰,持平尹攀,再啓煩瀆,退待物論矣。傳曰,知道。
安縝啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大司成南二星疏曰,伏以,臣之忝叨備局堂上,實甚不似,而冒沒隨行,今已半年矣。卽者又察魂殿堂上之任,兼進備局,有所拘忌,設令進參,而凡干回啓公事,又不敢押名,有司堂〈上〉專管文書,而山陵尙遠,察任無期,非但瘝曠是懼,事體亦甚苟艱。伏乞聖明,亟命遞改臣備局有司堂上,俾得專察都監之任,公私俱幸。臣無任惶恐祈懇之至,謹昧死以聞。答曰,省疏具悉。卿其勿辭察職。
尹以道,以御營廳言啓曰,五番黃海道別馬隊四十名,已爲逢點整齊矣。來十二月初一日,與四番別馬隊替代後,雇軍放送之意,敢啓。傳曰,知道。
尹趾善啓曰,昨日豐基等邑災傷差錯,刑曹照律公事,來呈,而其公事中,所引大典收稅條,書員二字,疊書,故卽爲出給,使之改書,而今日始爲捧入矣。啓下之後,更考大典,則收稅條,元無委員二字,而書員疊書處,改塡以委官。莫重照律公事,律文中所無之委官,任意添入,誠極可駭。臣以該房,矇然捧入,不勝惶恐。元公事中,委官二字,付標以入,而當該堂上·郞廳,不察之失,不可不懲,竝爲推考,色吏則令攸司囚禁治罪,何如?傳曰,允。以上燼餘
上在昌慶宮。停常參·經筵。
尹趾善,以都摠府言啓曰,副摠管吳斗寅,除標信,掌隷院進去之意,敢啓。傳曰,知道。
未時,太白見於巳地。夜一更,彗星移在於奎星內,形體比昨稍微,尾跡長廣,比昨尤減。四更,流星出五車星上乾方天際,狀如鉢,尾長三四尺許,色赤光照地。彗星尾跡,隨天西沒。
朴純,以弘文館言啓曰,本館下番四員內,修撰李后沆·嚴緝在外,副修撰宋光淵呈辭受由,朴泰輔,仍陳疏有調理之命,缺傳曰,允。
尹以道,以訓鍊都監言啓曰,下番別隊後部屬十哨軍兵賞格試才,從分數多寡,本營所儲木綿,面給後,別單書入之意,敢啓。傳曰,知道。
又以訓鍊都監言啓曰,別隊後部屬十哨軍兵,旣已準番,來十二月初一日,進善門入直別隊,以御營軍替代後,放送之意,敢啓。傳曰,知道。
安縝啓曰,卽聞慶德宮分院承旨所通之言,則分假注書沈思泓,寒疾極重,已過累日,不得起動云。沈思泓,卽爲改差,他注書差出,替直,何如?傳曰,允。
以崔奎瑞爲分假注書。
尹趾善啓曰,慶德宮分假注書崔奎瑞,時無職名,口傳付軍職,冠帶常仕,何如?傳曰,允。
尹以道,以禁府言啓曰,卽接本府月令劉興績手本,則時囚罪人尹昌亨,連三次嚴刑之後,杖處爛傷,膝脚盡浮,毒氣上衝,專廢飮食,症勢危重云。自前受刑罪人病重,則有保放救療之例,尹昌亨,今姑保放,待其差歇,還囚,何如?傳曰,允。
掌令李弘迪啓曰,國家之置臺閣,豈徒然哉?君上有過,而亦可得以言之,則待勳臣之道,雖或自別,而苟有當論之事,其可含默而己乎?日者追錄諸人之有功無功,固非臣所可知者,而始舍終錄,轉輾增益,事體之顚倒,極矣,物情之疑惑,甚矣,大臣·儒臣,相繼陳箚,則公議之未允,尤可見矣。不顧是非,督令勘進,已非聖朝之美事,而從而承順,竟無爭執之擧,則豈非有乖於引君當道之義乎?請推之啓,實出於慮後弊,而有不得不已也。事若可規,則設或語涉大臣,亦何可顧忌而前却,不進言於君父之前乎?第臣所論,只及於元勳,而不料殿下,臆逆於言外之意,徑慮大臣之不安,而至加駭異之斥,臣於此,不覺瞿然失圖,而亦無以自解於嚴旨之下,何可一刻引冒乎?請命遞斥臣職。答曰,勿辭。
尹趾善啓曰,掌令李弘迪,再啓煩瀆,退待物論矣。傳曰,知道。
正言尹世紀啓曰,臣不論當論之事,重被儒臣之斥,情勢窮蹙中,重觸風寒,病情添劇,缺答曰,勿辭。
尹趾善啓曰,正言尹世紀,再啓煩瀆,退待物論矣。傳曰,知道。
校理洪萬遂箚曰,伏以,持平尹攀,以今此追錄勳籍之人,若是功勳茂著,可施旌賞者,則雖數十人之多,一時竝錄,固無不可,而如其不然,無功可錄,則聖敎雖勤,亦不宜苟然承順,而當初功臣勘定之日,元勳之臣,旣不以此擧錄,而及乎聖上特令追勘之後,始乃承命,前後所爲,大失事體,旣異常規,且關後弊,群情疑惑,久而愈激。臣與同僚,相議請推,此出於官師相規之意,元非恣意攻斥之事,而誠未格天,辭旨極嚴,至以駭異斥之,臣奉讀未半,心骨俱驚,不知置身之所。此蓋專由於元勳之臣,臨事誤着之致,則抑何與於大臣,而亦焉有不安之事乎?聖明之以此爲敎,臣實未曉。莫非緣臣疲劣,忝居言地,上不見信於君父,下而貽辱於臺閣,決下可一刻苟冒。掌令李弘迪,國家之置臺閣,豈徒然哉?君上有過而亦可得以言之,則待勳臣之道,雖或自別,而苟有當論之事,只可含默而已乎?日者追錄諸人之有功無功,固非臣所可知者,而始舍終錄,轉輾增益,事體之顚倒,極矣,物情之疑惑,甚矣,大臣·儒臣,相繼陳箚,則公議之未允,尤可見矣。不顧是非,督令勘進,旣非聖朝之美事,而從而承順,竟無爭執之擧,則亦豈非有乖於引君當道之義乎?請推之擧,實出於慮後弊,而有不得不已也。事若可規,則設或語涉大臣,亦何可顧忌而前却,不進言於君父之前?第臣所論,只及於元勳,而不料殿下,臆逆言外之意,徑慮大臣之不安,至加駭異之斥,臣於此不覺瞿然失圖,而亦無以自解於嚴旨之下,何可一刻引冒?正言尹世紀,以臣不論當論之事,重被儒臣之譏斥,情勢窮縮中,觸冒風寒,宿患添劇,精神昏瞀,欲起還仆,召牌之下,竟未祗赴,罪戾至此,而尤無所逃,缺請持平尹攀,掌令李弘迪出仕,正言尹世紀,遞差。答曰,依啓。
刑曹判書李端夏疏曰,伏以臣,申暴情懇,乞賜改正職秩,且及兼帶同知與知成均館事,體例相妨之意矣,不惟未蒙許改本職,竝與兼任而不許遞免,臣尤切惶悶。臣於修史之任,亦非所堪,而大臣誤薦,請遞藩任而移授。臣旣不敢終辭,請於卒哭前,省費因設,則臣之所當專心,只在此事,而乃於千萬意外,擢授司寇之長,以臣筋力精神,決難堪供。此職不遞,則史事,當歸於全廢,其不能竝行,又決矣。此臣之所以苦乞還收新授職名,而旣不免一日冒受,則兼帶坐次之妨礙,又何不念也?此在前例,應被遞免,伏乞聖明,亟削臣本職兼帶國子之任,竝令該曹照例處置,不勝幸甚。答曰,省疏具悉卿懇。卿其安心勿辭,從速察職。
大司諫朴泰尙疏曰,伏以臣,庸陋疲劣,最居人下,濫竽周行,遍歷華貫,居常愧懼,若無所窮,然猶偏荷寵靈,屢加剪拂,一歲之中,五入銀臺,密邇淸光,夙夜缺臣無用之狀,不職之罪,此在聖明洞燭,釁尤山積,疵謗叢集,每自省循,撫躬懍惕,不意玆者,新命又降,臣誠驚隕,直欲逃遁而不可得也。耳目之官,責任最重,一院之長,其選尤難,今乃以已試不稱職如臣,人望所不到如臣者,諉以乏少,苟然擬差,爲官擇人之道,豈容如是?其羞當世而辱名器,亦已甚矣。矧今朝論潰裂,保合無期,乾道日亢,讜言不聞,宜得忠鯁遠識之士,置之臺閣,委以補袞之責,是豈如臣譾劣,所可承當者?縮伏數日,恭俟物議,而至今寥寥,未有所聞。抗顔冒出,決無是理,引日曠官,只增罪戾,臣之狼狽,到此極矣。玆敢冒昧陳籲於宸嚴之下,伏乞聖慈,俯諒危懇,將臣職名,亟賜遞改,以重名器,以安愚分,不勝幸甚。答曰,省疏具悉。爾其勿辭,從速察職。日記廳郞廳沈益聖書。郞廳朴玶校正。
上在昌慶宮。停常參·經筵。
未時,太白見於巳地。
副修撰宋光淵再度呈辭。入啓。加給由。
藥房啓曰,伏未審夜來聖體,若何,大王大妃殿調候,益復安寧,而慈殿氣候,亦復何如?臣等不任區區憂慮,敢來問安。答曰,兩慈殿氣候安寧,予亦無事矣。
傳曰,憲府見存之員,至於二員,而以監察茶時,似涉未妥。憲府呈辭人員,諫院未肅謝及新除臺官,竝卽牌招察任。
備邊司郞廳,以領右相意啓曰,義禁府規例,必備二員開坐,而卽今見存四員內,知事金德遠,方被臺論,知事鄭載嵩,亦有不安之事,久未得行公,見存二員之中,判事閔維重,都監察任之外,又有往審陵所之事。其間疾病事故,亦未可知,罪囚滯獄,委屬可慮。知事金德遠·鄭載嵩,竝姑改差,令該曹今日政,差出其代,何如?傳曰,允。
備忘記,今觀歲抄,則前日以公都會試官事,罷職之人,書入之中,副校理吳道一,獨爲漏落,此外朴泰長·鄭載岱·洪柱震·李星齡等四人,俱載於前御官案,而歲抄中,亦不載錄,必有不均之歎。竝敍用,該曹官員,難免不察之失,推考。
政院啓曰,命下矣。招問該曹色吏,則準期不敍者,年例歲抄,不得書入,帶推人則雖是微罪,未及照勘之前,例不得書入於歲抄,及別歲抄中。吳道一,時推未勘,朴泰長四人等,準期不敍,故今此歲抄,不得書入,此非無端落漏之事,該曹當該官推考,似當還收,而吳道一·朴泰長·鄭載岱·洪柱震·李星齡等四人,何以爲之?敢稟。傳曰,當該官,勿推,五人則不但敍命已下,亦非大段之罪,特勿還收,可也。
府前啓,請亟罷趙絅廟庭配享,姜萬鐵依律處斷,吳始壽還收減死之命,竝與援引諸譯一體鞫問,勘定追錄時元勳,竝命從重推考事。措語見上上曰,勿煩。
備邊司郞廳,以領右相意啓曰,三都監各樣物力,無非度支所主管,戶曹判書閔維重,雖兼國葬都監提調,而山陵亦多有往來議定之事,不可以私馬作行,依山陵都監堂上例,給馬事,分付該曹,何如?答曰,允。以上備局
上在昌慶宮。停常參·經筵。
夜一更,陰雲蔽天,彗星所在,不得看候。
下直,雨川府使李光漢。
謝恩,知義禁趙仰錫·李弘淵,知事洪處亮,順安縣監李世儉,兵曹正郞尹世紀,兼春秋李畬。
吏曹啓曰,江華留守有闕。依近例令備邊司議薦,何如?傳曰,允。
政院啓曰,外方別薦,遠道則十一月三十日定限矣。所捧九張,及咸鏡監司尹堦,因前行會別薦一張,合十張捧入。其餘應薦不薦人員,令該曹察處爲當,而應薦人,自該曹抄啓時,平安兵使李世華,方遭臺彈,故不爲抄啓,而今者自巡營,一體收捧上送。此單子,何以爲之?敢稟。傳曰,依啓。平安兵使李世華草單子,一體下該曹。
慶尙監司書目,熊川等官呈,以人物渰死,至於二十三名之多,極爲驚慘事。啓。傳曰,渰死人等,令本道各別恤典擧行。
政院啓曰,掌隷院決等公事,再三催促,閉門之後,始乃來呈,非但事甚怠慢。且於慶尙監司啓本粘目,郞廳不爲着名,而夜深捧入之際,臣以該房,不能覺察,不勝惶恐。莫重入啓公事,郞廳之不爲着名,誠極可駭,堂上等,難免不察之失,當該堂上·郞廳,竝推考,何如?傳曰,允。
副修撰宋光淵三度呈辭。入啓。遞差。
謝恩,正言李□□,工曹佐郞金益九·李萬石,司僕判官李著,主簿李鼎命,平寺令趙錫祿,奉事睦林重,司宰直長柳長元,奉事洪處道,奉常主簿金玉鉉。氷庫別提申瑞華,藏氷事出去。
府前啓,請亟罷趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。措語見上元勳請推之論,不過事體間相規之事,而非徒不賜允兪,乃反激惱宸衷,前後聖批,不啻縷縷,而至以不錄曲折,詳在於元勳之疏爲敎,臣等之惑,滋甚焉。雖以其疏中條列者見之,終不免以私掩公之歸,而況其上章,不在於當初勘定之時,而乃出於追錄命下之後,則其可以此,自解於疵議之來乎?及承督令勘進之命,汲汲奉行,猶恐不及,始捨終取,轉輾層益,前日執謙之意,果安在哉?物情未允,久而愈激。不可以事過而置之,請勘定追錄時元勳,竝命從重推考。答曰,毋庸瀆擾。
院啓,請亟罷趙絅廟庭配享,姜萬鐵依律處斷,李穦極邊定配,還收吳始壽減死安置之命,與其援引諸譯,一體嚴鞫得情,以正邦刑,柳瑺·鄭斗俊,姑先仍囚,依律科罪。措語見上臣伏見答正言李宏避辭之批,辭旨極嚴,而至有依啓之命。臣奉讀未半,不勝驚惑焉。李宏之欲論兵曹判書鄭載嵩者,非有他意,只以頃年載嵩訟冤之疏,急於伸辨其父,而以領府事宋時烈所私記者,歸之於不實,至今公論,皆以爲非。李宏,身爲臺官,不過欲明其是非而已,實非罔念寅協,故爲起鬧,重加駁議之意,而今殿下,摧折太過,乃有此過中之擧,此豈平日所望於殿下者哉?殿下之意,想必在於和平鎭定,而今日此擧,反所以益起鬧端,待臺閣之道,豈容如是?請加三思,還收前正言李宏遞差之命。前判尹金德遠,當聖上遇災求言之日,托以應旨,意在恐動,至以凶逆罪廢之輩,隱然歸之於黨比之害,誣辱廷臣,陰護逆黨,其心所在,殊甚難測。如此輕朝廷蔑國法之人,不可以出於求言之下,置而不罪,請前判尹金德遠,削奪官爵。日昨聖批,以睦來善,頗有廉潔剛明之稱,爲敎,臣竊以爲不然也。來善,當次玉獄事,不知獄情,而朦然隨參,則是竊位而負國也,知其獄情而終始掩謢,則是護逆而忘君也。來善,必居一於此,剛明之人,果如是乎?人君一言,實爲一國之標準。若以來善,頗有小廉,則容或可也,若謂之有剛明之稱,是殿下,未免爲失言也。吳始復親密逆賊之狀,李宇鼎變幻陰邪之態,業已殿下之所洞燭,臣不必更論,至於李堂揆,則雖有文才,其陳箚負國之罪,不可不懲。此輩負犯,或不無輕重之差等,而論其心迹,則未免一套,雖曰乏人之時,如此已試醜穢之類,殿下擧之而將焉用哉?決不可復通仕籍,貽辱淸朝,還收睦來善等四人放釋之命。大凡國人之大小事,必待公議而處之,大臣·儒臣,皆曰不可,則公議之不許,可知也。今番勳籍追錄,此實無前之擧,國之大事也。憲府之以此論執不與者,實出於公議,而深得臺體,則如此重發之論,不待公議之僉同,率爾停止之失,不可不懲,請憲府停啓之官,罷職。大凡爵賞之典,自有等級。若以酬報爲急,而不循常例,超越等級,則上有濫授之失,下有驟躐之刺,致駭於輿議,貽譏於後世,可不愼哉?師命·申範華等,雖曰有可記之功,其本職,不過五六品,而一日之內,特授正職,已非循資賞功之例,而至於直爲封君,實是無前之過擧也。雖以國朝之事言之,靖社參勳之人,率皆漸次進秩,及至當品而後,始乃封君,未有如今日直爲封君者。元老封君,雖是近例,而亦不免爲過當之擧矣,不可爲例於今日。若李元成,則當初同知之特授,雖是過濫,而到今封君,因循其已授之資,則亦不可比擬於此也。且金錫翼則有功無功,雖非外人之所可知,而旣不在於別單之中,又不入於追勘之列,則驟陞無名之資,益致物情之駭訝。爵賞之濫施,等級之超躐,莫此爲甚,請李師命·申範華等封君之命,竝爲還收,金錫翼加資,亟命改正。答曰,不允。李宏及睦來善等事,依啓。睦來善門黜,則勿爲還收,仍令放送。末端兩件事,曾在仁祖朝靖社功臣,或有以六品,直陞封君者,爾亦詳知,前例,則昭然可知矣。改正事,前日逆節萌起之初,實多功勞。爵賞,蓋出於酬勞之典,則啓辭中,以無名爲言,誠未可曉也。竝亟停勿煩。以上朝報
禮曹啓曰,山陵丁字閣竪柱上樑吉日,旣已擇定,上樑文,所當令藝館,分排撰出,而甲寅年顯宗大王國恤時,山陵丁字閣上樑文,稟旨擧行,自該曹啓下後,因筵臣啓達,以上樑文文體,近於歌頌,末章則與各陵丁字閣重建時及遷陵時移建,事體不同,依前謄錄不用事,定奪矣。今亦不爲擧行,何如?傳曰,依爲之。以上禮曹
禮曹啓曰,月令薦新之物,殯殿,竝爲封進事,知委各道矣。十月令,濟州所封宗廟薦新,及各殿別進上唐金橘,代名金橘及柑子上送,而乃於十月十九日封進,故殯殿薦新,則未及磨鍊矣。以當殿所封進上,仍爲薦進於殯殿,而明日宗廟薦新,一時擧行之意,敢啓。傳曰,知道。以上禮曹
戶曹啓曰,自前國恤時,祭奠所用生梨,朔望節日進香,則每器二十一箇,殯殿朝夕奠·晝茶禮,則每器十箇,魂殿·新陵每日供上,則每器亦以十箇封進,而此乃流來式例也,曾在庚寅三月,掌苑署,以生梨不實體者,絶無,所封十箇,入啓允下,其時依此擧行矣。卽今本署,毋論生梨之體大體小,每以十五箇進排云,殊非隨時裁定之本意,而各色上納,自有定數,如此,則必有前頭不足之弊。一依己丑庚寅之例,生梨體大,則十箇,體小,則十五箇封進之意,分付,何如?傳曰,依啓。以上禮曹
上在昌慶宮。停常參·經筵。
自卯時至巳時,日暈。午時,日暈兩珥。未申時,日有重暈,內暈有兩珥。
謝恩,大司諫朴泰尙,刑曹佐郞李行迪·鄭淹,瓮津縣監趙亨期,恭陵參奉金輔臣,五衛將李泰英,學正金以鉉。
政院啓曰,卽者諫院啓辭之批,有睦來善等事,依啓。睦來善門黜,則勿爲還收,仍令放送之命,而臺諫,方以還收睦來善放釋收敍之命,論啓。故前監司李宇鼎·李堂揆,前參判吳始復敍用還收傳旨,則捧入,而前判書睦來善傳旨,不得捧入之意,敢啓。傳曰,知道。睦來善放釋傳旨,臺啓未停之前,斷不可輕捧,敍用還收傳旨,則一體書入,可也。
右議政李□□箚子。大槪,賤疾深痼,冒昧乞免事。入啓。答曰,省箚具悉。卿之疾病,累日彌留,予深慮念,未參賓廳,有何所嫌?卿其安心勿辭,從容善攝。仍傳曰,遣史官傳諭。
副校理洪萬鍾上疏。大槪,當此僚員不齊之日,決不可虛帶職名,敢冒萬死,更暴危懇,乞遞館職,俾得專察都監之任事。入啓。踏啓字。
正言李□□啓曰,負愆如臣,決難復叨言責之地,而召旨洊降,分義至嚴,不得不冒昧出肅,第本院,以停啓臺官罷職事,今方論列,而其中掌令權斗紀,卽臣妻同姓三寸叔也。旣有應避之嫌,何敢晏然仍冒乎?請命遞斥臣職。答曰,勿辭,退待物論。
院啓,請亟罷趙絅廟庭配享,姜萬鐵依律處斷,李穦遠竄,吳始壽還收減死之命,金德遠削奪官爵。措語見上大凡國之大小事,必待商議而處之,大臣·儒臣,皆曰不可,則公議之不許,可知也。今番勳籍追錄,此實無前之擧,國之大事也。憲府之以此論執不已者,實出於公議,而深得臺體,則如此重發之論,不待公議之僉同,率爾停止之失,不可不懲,請憲府停啓之官,竝罷職。國家爵賞之典,自有等級,不容超躐而濫觴。李師命·申範華等,以本職五六品,至於直爲封君,金錫翼陞資之命,又出於別單追錄之外,乖於常典,駭於物情,臣之所論,實出於輿議之公。昨伏承聖批,曉諭懃懇,而臣之疑惑,終有所未解者。夫靖社參勳之人,臣雖未及遍考而周知,如靑雲君沈命世,爲靖社一等,而其墓銘曰,癸亥三月,中外大定,公與沈器遠·金自點等,俱被超擢,拜刑曹佐郞,陞正郞,歷工曹佐郞·正郞,陞司僕寺僉正,爲錄靖社勳一等,特陞折衝將軍·副護軍,俄進階嘉善,封靑雲君云云。以靖社元勳,猶有踐歷漸次而後,始得封君。以此沈命世一人之事蹟,觀之,其他,可推而知也。今日李師命·申範華等,錄在二等,而以五六品之官,一日之內,超躐封君,豈非無前之擧乎?至於金錫翼,旣不在於別單之中,又不入於追勘之列,而適有超資之命,則孰知其有功,而不以爲無名也?若有功勞,則何不擧論於別單追勘之際,而陞資之命,特出於睿斷,以物情之所以尤惑,而豈不有乖於愼重爵賞之道也?請李師命·申範華封君之命,竝爲還收,金錫翼所授加資,亟命改正。昨者聖批,有睦來善門黜,勿爲還收,仍令放送之命,竊未曉聖意之所在也。來善,當次玉之獄,議獄陳疏,終始同參,則雖曰與主張者有間,而欺蔽之迹,有不可掩,門黜之罰,已從輕減,而曾未幾何,適命放釋,不足以懲其罪犯,請還收睦來善門黜放送之命。上曰,勿煩。以上朝報
禮曹啓曰,卽接奉常寺所報,則太宗大王虞主,造成於資政殿月廊,奉安于資政殿,仁宣王后虞主,造成於明政殿後月廊,奉安于崇文堂,而發靷,臨時擇日,奉安於殯殿云。今此大行王妃虞主,造成奉安處所,以何殿爲之乎?敢稟。傳曰,造成於資政殿西月廊,奉安于浥華堂,可也。禮曹謄錄
上在昌慶宮。停常參·經筵。
未時,太白見於巳地。申時,日有左珥。
正言李□□初度呈辭。入啓。給由。
下直,安州判官朴守儉。
李頤命病,代以金鎭龜爲假注書。
京畿監司書目,仁川呈,以同副承旨鄭始成辭職上疏上送事。啓。答曰,省疏具悉。爾其勿辭,調理上來察職。
大司諫朴□□啓曰,庸陋小臣,屢玷邇列,孤上恩,速官謗,亦已多矣。誠不宜抗顔言議之地,以重辱名器,兼以心痞腹脹,日昨嚴召之下,不得祗赴,違慢之罪,萬殞難贖,竢病少間,扶曳肅謝,詣臺自列,亦且稽遲,臣罪至此,益無逃矣。請命鐫削臣職。答曰,勿辭,退待物論。
京畿監司書目,富平呈,以獻納鄭□□病重上去不得事。啓遽差。
山陵都監郞廳,以摠護使意啓曰,都監京郞廳李震殷,宿患眼疾復劇,不得察任。其代,以兵曹正郞尹世紀,差下,何如?傳曰,允。
正言李□□就職。
吏曹啓曰,臺諫有闕,政事,取稟。傳曰,明日爲之。
府啓,請亟罷趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑事。措語見上前啓,追錄時元勳請推事,停啓。答曰,勿煩。
院啓,請亟黜趙絅廟庭配享,姜萬鐵依律處斷,李穦極邊定配,還收吳始壽減死安置之命,竝與援引諸譯,一體鞫問,以正邦刑,前判尹金德遠削奪官爵,憲府停啓之官,竝命罷職。措語見上國家爵賞之典,自有等級,不容超躐而濫觴。李師命·申範華,封君還收,金錫翼加資改正之請,實出於輿議之公,伏承聖批,曉諭雖勤,而臣之疑惑,終有所未解者。國朝勳籍,無大於靖社,而其時參勳之人,雖以一等元勳,猶有踐歷漸次而後,始得封君。今日李師命·申範華等,錄在二等,而以五六品之官,一日之內,超躐封君,豈非無前之擧,而大有乖於循資賞功之常典乎?至於金錫翼,則旣不在於別單中,又不入於追勘之列,而遽有超資之命,則孰知其有功,而不以爲無名也?若果有功勞,則何不擧論於別單追勘之際,而陞資之命,特出於睿斷?此物情之斤以尤惑,而不免爲濫觴之歸,此豈愼重爵賞之道乎?請李師命·申範華等封君之命,竝爲還收,金錫翼所授加資,亟命改正。昨者聖批,有睦來善門黜放釋之命,竊未曉聖意之所在也。來善,當次玉之獄,議讞陳疏,終始同參,則雖曰與主張者有間,而欺蔽之迹,有不可掩,門黜之罰,已從輕減,而曾未幾何,遽命放釋,不足以懲其罪犯,請還收睦來善門黜放送之命。引嫌而退。病未祗赴,勢有適然,而旣違召命,在例當遞,請大司諫朴□□遞差。答曰,不允。封君還收事,再昨之批,不啻縷縷,而啓辭中,只引沈命世之事,實未曉也。曾在仁祖朝,靖社二等功臣新豐府院君及李時昉,俱以特敎,超陞嘉善封君,則今玆兩人之封君,實有可據之例,而連日爭執,尙不停論,尤未可曉也。必無允從之理,亟停勿煩。處置事,依啓。
備邊司啓曰,會寧開市,請差出事,咸鏡監司·北兵使,連續馳啓,而北京年例咨文,尙無經由本司之擧,殊甚怪訝,招問承文院該掌,則自政院直送咨文于本院,故已爲撰出回咨,順付節使之行云。政院,不能遵例擧行,以致分付該道,前期整待之事,廢閣不行,其爲不察,甚矣。當該承旨,推考,何如?答曰,允。
又啓曰,江原道防禦使申伉,在任身故,今將返葬於通津地,呈狀本司,請得駕牛。申沆,旣已從二品宰臣,則其在事體,不可因其呈狀,題給駕牛,分付京畿·江原兩道,仍給擔軍,使之護送,何如?答曰,允。
又啓曰,今見冬至使狀啓,則歲幣粘米,顆粒細小,所見埋沒,或不無執頉之慮云。今年本道凶荒,雖難顆粒均淨之米,則所當前期論報道臣,以待料處,而以此所見不合之米,臨時充數,如或有執頉之患,則將不免生事於國家,殊極駭異。令本道査出當該守令,從重推考,色吏,囚禁刑推後,啓聞,何如?答曰,依啓。以上備局
上在昌慶宮。停常參·經筵。
辰巳時,日有重暈,內暈有兩珥,暈上有冠,外暈上有背,色內赤外靑。午時,日暈兩珥。未時,日暈兩珥,太白見於巳地。
正言李宏再度呈辭。入啓。加給由。
傳曰,今聞宋領府事,有所患云。遣御醫持藥物,不離看病事,分付。
持平尹攀啓曰,臣本無似,最居人下,前後歷試,全未稱塞,不意頃者,召旨遠降,第此風憲之地,決非如臣疲劣,所可忝竊。適當群下悲遑之日,不敢不趨造於朝,而新從外來,聞見亦甚孤陋,供仕殆近一旬,徒貽含默之誚,顧慙官名,恒懷悚縮。今以前任嶺南佐幕時,校生考講,不能惕念奉行事,新被推緘,不可一刻仍冒。請命遞斥臣職。答曰,勿辭,退待物論。
掌令李弘迪啓曰,臣於今日詣臺之路,綾平君具鎰,自後來到,而全不覺悟,倉卒之際,未及回避,揆以體例,有不可晏然者。請命遞斥臣職。答曰,勿辭,退待物論。
院啓,請亟罷趙絅廟庭配享,姜萬鐵依律處斷,李穦極邊遠竄,還收吳始壽減死安置之命,與其援引諸譯,一體嚴鞫,以正邦刑,前判尹金德遠,削奪官爵,李師命·申範華,還收加資之命,金錫翼,加資改正之命,睦來善門黜放釋之命,還收事。憲府停啓,臺官罷職事。措語竝見上答曰,不允。昨日新豐事一款,乃是考出前書時,錯誤之致,而其時二等策勳之人,雖在儒生,竝於其年超封,而新豐及李時芳兩人,則故甲子夏封君,而竝皆有超封之命矣。爾其退而更考,亟停勿煩。金德遠罷職事,依啓。朝報
上在昌慶宮。停常參·經筵。
午時,日暈兩珥。未時,日暈,太白見於巳地。
謝恩,大司憲李端夏,典籍申曅,兵曹佐郞金一夔。
正言李宏,掌令權斗紀三度呈辭。入啓。遞差
傳曰,今此山陵,許多役軍及下人輩,或不無作拏民間之弊,各別嚴飭事,分付都監。
政院啓曰,前判尹金德遠罷職事,命下矣,臺諫方以削奪官爵,論啓,罷職傳旨,不得捧入之意,敢啓。傳曰,知道。
府前啓,無城上所,姑停。
院前啓,請罷趙絅廟庭配享,姜萬鐵依律處斷,李穦極邊定配,還收吳始壽減死圍籬之命,竝與援引諸譯,一體鞫問,以正邦刑,前判尹金德遠,削奪官爵。李師命·申範華等,封君太驟,累度論啓,而荐下勤敎,縷縷申諭,聖意所急者,在於酬報功勞,而臣意則有不然者。靖社策勳之人,循次漸陞,以至封君者,大率皆然。新豐府院君,則封君之前,已陞通政,延城君臣李時昉,則臣更考其諡狀,雖特命陞秩,而甲子适變起後,爲光州牧使,其年六月,始爲封君。以此二臣事實觀之,靖社錄勳,在於癸亥冬,而或階通政,或經準職錄勳踰年之後,始得封君,則豈如今日超躐者也?夫以靖社勳勞之大,循序有漸,尙且如此,設或其中,有超封之人,他勳臣踐歷事蹟,歷歷可知,而不獨靖社爲然,如光國·昭武·寧社等諸功臣,或有策勳屢年之後,始爲受封者。惟我列聖愼重爵賞之意,於此可見,今日之所當法者,在此而不在彼也。臣又聞國朝故事,國舅之未受封也,官秩尙卑,則亦漸次陞秩,而如今改授敦寧都正後,改授同知敦寧,又後改授知敦寧·判敦寧而後,方爲府院君。近世典章不明,或不能循故事,有譏,有非之者矣。國舅封爵,尙然,況於功臣乎?臣之所以爭執不已者,實爲爵秩不可以驟躐,公議,不可以强拂故也。聖明,深察此理,則於臣所爭之言,必有釋然而從之矣。至於金錫翼,則初不擧論於別單追勘之際,而超資之命,適出於睿斷,則孰知其有功而不以爲無名也?此物情之所以尤惑,而不免爲濫觴之歸,此豈愼重爵賞之道乎?請李師命·申範華等封君之命,竝爲還收,金錫翼所授加資,亟命改正。新除授正言柳炅,時在慶尙道寧海府任所。請斯速乘馹上來事,下諭。前啓睦來善事,停啓。答曰,不允。下諭事,依啓。以上朝報
上在昌慶宮。停常參·經筵。
卯辰時,日暈。未時,太白見於巳地。
下直,文義縣監李善源。
謝恩,同知申壕,禁府都事柳軸,檢閱金鎭龜,刑曹參議崔寬。
備邊司啓目,粘連京畿監司狀啓云云。振威前縣令李玄年在任時,己未條還上米·太·租·小豆,合四百五十三石零,以未捧爲已捧虛錄,現露於今此督捧之時。莫重國穀虛錄之數,至此之多,事極可駭,李玄年拿問處之,何如?啓依允。
禁府啓目,張是豪刑問七次,金時弘五次,張緯韓二次,尙仁詹六次,竝不服,加刑,何如?啓依允。又啓目,韓舜錫刑問二次,不服,加刑,何如?啓除刑推照律。又啓目,前縣監宋有軾元情云云,刑推,何如?除刑推議處。又啓目,柳錫昌前後自卞之辭,皆不可取信,而所犯旣已現著,依前加刑,何如?啓過百穀物,不爲還納官庫,私成文書,則固難免不廉之誚,而旣與運入本家,肥己私用有異,又受三次之刑,當此遇災欽恤之日,不可無審克之道,特爲仍前定配。
正言李宏上疏。大槪,敢陳故縣監李有吉死事實狀,冀賜褒贈之典事。入啓。答曰,省疏具悉。所陳之事,當令該曹議大臣稟處焉。
大司憲李端夏啓曰,臣以負累之蹤,自分廢棄,過蒙聖慈,湔拂任使,復齒朝行,亦云幸矣,今此特除之旨,旣出於夢寐之外,憲長移授之命,又下旬日之間,恩數愈隆,愧懼冞深。召牌之降,卽當趨謝自列,而重得寒疾,症勢苦劇,胸痰暴盛,喉音全塞,昏倒垂絶,欲起還仆,竟未祗赴,臣罪萬死。陳疏乞免,見阻喉院,累日調治,重得扶曳出肅,而以臣愆累之蹤,忝此風憲之首,其爲朝廷之失,衆聽之駭,實非細故,而臣姑不暇縷陳,顧臣三度推緘,在身未勘,今復重速違命之罪,負犯至此,何敢一刻仍冒?請命遞斥臣職。答曰,勿辭,推考蕩滌。
副修撰朴泰遜辭職上疏。入啓。答曰,省疏具悉。爾其勿辭,調理察職。
大司憲李端夏啓曰,竝引嫌而退。校生考講,令甲所重,着實擧行,例有朝家分付,而無一人見汰者,至於九邑,以此被推,則其不能惕念奉行之失,著矣。宰臣犯馬,雖失體貌,從後而來,未及覺察,則此爲無情之失。臺臣以細故微失,紛紜引避,致令政事頻開,庶官數遞。先正臣李珥,論其弊,悉矣,請持平尹攀遞差,掌令李弘迪出仕。答曰,依啓。
司諫安□□啓曰,臣於再昨啓辭中,論卞新豐府院君故事一款,而求其事蹟於本家,則其家就家藏中,抄錄大略而示之,有曰由天官郞,陞拜兵曹參知,甲子因扈從勞,加資封君云。臣意靖社錄勳,在於癸亥冬,則由天官郞,擢陞通政,必因錄勳,故如是爲言矣。追後更考其諡狀,則策勳二等,超二階爲奉直郞,筵臣白以公學識,爲當今第一,宜倣故相臣盧守愼例,待以不次之位,命加通政階云。以此觀之,則其特陞通政,非由於以勳超陞,臣之所達,不免爽實。告君之辭,不可不十分詳審,而臣之論事錯誤,至於如此,所失甚大,何敢晏然仍冒乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。
左議政閔鼎重,役事檢飭事,山陵出去。
公淸監司書目,尼山呈,以執義尹拯病重上去不得事。遞差。朝報
上在昌慶宮。停常參·經筵。
夜一更,流星出參星下,入東方天際,狀如拳,尾長二三尺許,色白。彗星在於奎星東,而形體·尾迹,比昨尤微。
謝恩,大司諫金□□。
傳曰,政事,過國忌後爲之。
政院啓曰,憲府見存之員,不爲不多,以監察茶時,事甚未安。呈辭受由者外,未肅拜·呈辭人員,竝卽牌招察任,何如?傳曰,允。
禁府啓目,宋有軾元情云云。代掌之官前察訪金壽徵,拿問後稟處,何如?啓依允。又照目,振威前縣監李玄年,辭緣旣已遲晩,照律,何如?啓依允。又照目,前定山縣監趙嗣文其弟嗣基,境內造家時,役軍二百五十名,則官廳所捧戶蠏除減赴役,七十名則附近店人調發赴役,燔瓦時役軍六十名,則以附近烟戶調用,官瓦貸下時及還報時,運瓦軍則皆以官下人及邑內民人調用,實狀已著。憑藉僞券,攘奪民田事段,雖有其間買賣之曲折,而亦不無不捧價本,直納文記之人,旣經甲戌·己酉再量之後,憑依久遠,決折田畓之訟,顯有用意違法之迹。罪從重決杖九十,徒二年半,告身盡行追奪,私罪。啓功減一等。又照目,向前韓舜錫罪犯,考諸律文,則擅離配所。當爲杖一百,還發配所,驛馬濫乘段,當爲杖一百,流三千里,今若還配於北路,則北路之人,必以爲駭,而亦不無不悛其惡,如前作弊之事,依律文決杖一百後,移配於海西絶島,何如?啓依允。
弘文館啓曰,新除授副應敎尹敬敎,以山陵都監郞廳,時在陵所,經筵入番事緊,請斯速上來事,下諭。傳曰,駿事後,自當上來,姑勿下諭。
領府事宋時烈箚子。大槪,猥承撰誌之命,三辭不獲,顧此草進,疵纇必多,伏乞更命詞臣,別爲撰定事。入啓。答曰,省箚具悉卿懇。覽卿撰進幽誌,博求闕漏之事,燦然備載,有何未盡之理乎?當令都監,依此擧行,卿其安心焉。仍傳曰,遣史官傳諭。
府前啓,以國忌齋戒,今明日姑停。
禁府,李壽徵拿囚。啓。
左承旨安縝上疏。大槪,昨於病伏中,承牌詣闕,陳疏見却,未暴情悃,疾病危篤,終無自力之望,玆又不得不煩籲於宸嚴之下,懇乞亟遞臣職,俾得專意調治,以延殘喘事。留政院。持平韓構再度呈辭。留政院。朝報
上在昌慶宮。停常參·經筵。
未時,太白見於巳地。
下直,海州牧使睦林儒。
謝恩,掌令安後泰,光陵參奉李志道。
司諫金□□啓曰,臣以闕薦應推,纔遞憲職,未及勘罪,有此新除,難冒之勢,與前無異,請命遞斥臣職。答曰,勿辭,推考蕩滌。
政院啓曰,卽聞宋領府事誌文旣撰進,久處旅邸,所患未卽差復,今欲前進鄕舍,以爲調病之地,係是大臣去就,敢此仰稟。傳曰,宋領府事以望八之年,近忝感冒之症,當此寒沍之節,所寓旅舍,齟齬荒涼,必有妨於調攝,予甚慮念。日者所送不腆庖廩,不無乏絶之患,其令該曹,別爲從優磨鍊輸送事,分付。
備忘記,卽聞喉司所達之言,旅舍齟齬,難於調治,將欲促裝長往云,不覺愕然失圖,繼以慙赧,無以爲喩也。噫,惟卿荷兩朝不世之厚渥,負一代士林之重望。古人所謂追先帝之殊遇,欲報之於陛下者,正爲卿今日道也。矧玆邦本杌隉,時勢孔艱之秋,以卿宿德學術,不思共濟,望望決退,豈但予心之觖然而已乎?實國家之不幸也。今冬寒沍,倍甚常年,雖有一時之感傷,神明所扶,宜有勿藥之效。卿其須體小子思想之心,念武侯盡瘁之義,亟回遐心,幡然改圖,以補不逮。仍傳曰,遣承旨傳諭。
領議政箚子。大槪,冒陳病勢情勢,冀蒙罷免,以幸公私事。入啓。答曰,省箚具悉卿懇。卿之疾病,浹月彌留,予之慮念,曷勝云諭?年少過激之言,不必爲嫌,卿其安心勿辭,從容善攝,以副予望。仍傳曰,遣史官傳諭。
領府事宋時烈箚子。大槪,乞蒙恩命,往審祖墓事。入啓。答曰,省箚具悉卿懇。才悉予意於承宣傳諭之批,復何多誥?箚中所陳,雖出於霜露之感,第念寒威甚酷,宿恙未瘳,此時往省,必多所傷,予之慮念,曷有其已?待春和日暖,以伸至情,亦未晩也。須體予意,亟回遐心,毋負企望。仍傳曰,遣史官傳諭。
左副承旨尹趾善上疏。還出給。
院啓,請亟黜趙絅廟庭配享,姜萬鐵依律處斷,李穦極邊定配,還收吳始壽減死之命,竝與援引諸譯,一體鞫問,以正邦刑。前判尹金德遠,削奪官爵,李師命·申範華,加資還收,金錫翼加資之命,亟命改正事。措語見上逆堅本以梟獍之性,肆爲禽犢之行,雖在逆謀未著之前,其奸凶淫悖之狀,久爲國人之所仇疾,及至謀殺正妻,奸騙良女之後,輿情愈憤,擧皆切齒。苟有一分人心者,不忍與之相對,而鷄林令炯遠,貪其財利其勢,乃以其女爲堅後妻,夤緣攀附,使其二子,俱得將校之任,從他笑罵,誇耀自明。渠雖無識,忝在宗屬,乃忍鬻女於殺妻之賊,以爲怙勢圖利之計,其心術之醜,莫此爲甚,廝役之賤,無不唾鄙。如此奸慝之人,不可不痛懲,請鷄林令炯遠,亟命遠地定配,以快人心。
司僕判官李昌著,主簿李鼎命,藏氷後入來。
答府曰,不允。末端事,依啓。
謝恩,左承旨朴純。朝報
上在昌慶宮。停常參·經筵。
夜一更,彗星移在於婁星上,形體比昨尤微。
京畿監司書目,高陽呈,以副應敎尹敬敎辭職上疏上送事。啓踏啓字。
公淸監司書目,禮山縣監李斗元,殺獄罪人見失,罷黜事。
左承旨安縝辭職上疏。入啓。踏啓字。
持平韓構再度呈辭。入啓。遞差。
禁府,韓舜錫長淵府絶島充軍,趙嗣文砥平縣徒二年定配。啓。
掌令安後泰啓曰,臣於夏間,以公都會試官,末稍磨勘之際,四次參考,則初頭被抄儒生者,皆已退去,只有四十餘人。臣與同列掌試之人,一從其所製之優劣,以爲等第,而出榜矣。厥後大臣以科場雜亂不嚴之說,陳達于榻前,至有請罷之擧,臣誠震愕,不知所以致此也。向時科事之不公,臣與儕流,私相說話,未嘗不慨歎,豈意今日身親犯之也?大臣雜亂不嚴云者,雖未知指何事,而臣旣忝伊時參考之列,則循私之罪,自有當律,罷職薄罰,何足以徵其負犯乎?臣羞愧欲死,無地伸暴,追省愆尤,自訟者久矣。不意恩敍纔降,新命又叨,臣於此益不知置身之所也。朝家收用,雖出於滌瑕之典,顧臣情勢,其何敢抗顔復廁於執法之地?瀝血陳情,見阻喉司,縮伏私次,惶隕度日,嚴召之下,竟未祗赴,罪累之蹤,重以違慢,以此以彼,決不可一刻仍冒於臺席,請命遞斥臣職。答曰,勿辭,退待物論。
上在昌慶宮。停常參·經筵。
未時,太白見於巳地。
謝恩,左參贊呂聖齊,江華留守李選,軍資直長金盛達,承文副正字梁重廈。
弘文館啓曰,新除授副校理李玄錫,時在京畿楊州地,請斯速乘馹上來事,下諭。傳曰,依啓。
禁府照目,前縣令李玄年,己未條還上,京倉受去米·太·租四百五十三石,以未捧〈爲〉已捧虛錄現露,罪決杖一百,徒三年,告身盡行追奪,私罪,啓功減一等。宋有軾段,更無可罪之端,似當分揀,上裁,何如?啓分揀放送。尹天賚所犯,更無可覈之端,其賂遺權門一款,不無可據之文書,則未得實狀,徑請刑推,似涉過重,而旣有人言,發於臺啓,則其平日居官之不謹,據此可知,其在懲勵之道,有難全釋,上裁,何如?啓罷職放送。李玄年高陽郡碧蹄驛,徒二年半定配。啓。
謝恩,右承旨尹趾善,同副承旨鄭始成。
右尹金益勳辭職上疏。入啓。答曰,省疏具悉。今玆追錄,實出於朝家釿功之重典也。卿其安意勿辭,從速察職。
謝恩,左副承旨宋昌。
淸城府院君金錫胄箚子。大槪,情勢難安,病勢尤谻,兼帶東銓之任,爲先遞改,其餘應行各衙門諸任,次第解免,俾無考績曠廢之事。入啓。答曰,省箚具悉。卿之疾恙,浹旬未瘳,予之慮念,曷勝云喩?年少過激之言,何必爲嫌?箚末事,追後磨勘,已有前例,卿其安心勿辭,調理行公。
平安監司書目,節度使李世華,應旨上疏上送事。啓。答曰,省疏具悉。憂愛進言之誠,深用嘉之,可不體念,而疏中條陳事,當令廟堂稟處焉。
兵曹判書鄭載嵩上疏。大槪,大臣緣臣求退,乞先削臣職名,仍治臣罪事。入啓。答曰,省疏具悉。昨者領府事箚語,蓋欲使卿速出之意也,卿其安心勿辭,從速行公。
領議政金壽恒箚子。大槪,懇乞改臣見差誌文書寫之任,仍將本職及內局都提調,亟許遞免事。入啓。
答曰,省箚具悉卿懇。誌文書寫之任,微卿其誰?箚末事,尤無以此引嫌之理,卿其安心勿辭,從容善攝,以副予望。遣史官傳諭。
院前啓,請亟黜趙絅廟庭配享,姜萬鐵依律處斷,李穦極邊定配,還收吳始壽減死安置之命,竝與援引諸譯,一體嚴鞫,以正邦刑。前判尹金德遠削奪官爵,還收李師命·申範華封君之命事。入啓。前啓金錫翼加資還收事,停啓。新除授持平李國芳,以公淸都事,時在任所,請斯速乘馹上來事,下諭。答曰,不允。下諭事,依啓。
傳曰,本兵重地,不可久曠,兵曹判書再疏已下,明朝牌招察任。朝報
上在昌慶宮。停常參·經筵。
謝恩,持平尹世紀,掌令金斗明,北部主簿洪敍疇,活人別提朴夢錫,兵曹正郞尹攀,饔津縣監李琨,軍器奉事李煋。
判尹李正英初度呈辭。給由。
以黃欽爲假注書。
禁府啓目,益山前郡守郭世楗贓汚之狀,如是狼藉,刑推得情,何如?啓各別嚴刑得情。前察訪金壽徵,前任繕工奉事時,國葬後,大小長杠等,乙卯春運下於京江,不爲入藏於內監,以致朽破,事極可駭。罪杖一百收贖,自願受杖者,罪告身盡行追奪,私罪,啓功減一等。
知事洪處亮上疏。大槪,中寒甚重,痰火陞降,氣息淹淹,召牌之下,無路祗赴,臣罪萬死。本職及兼帶,弘文館提學之任,一倂鐫罷,仍治臣違慢之罪事。入啓。答曰,省疏具悉。卿之疾病,予已知之,卿其安心勿辭,調理察職。
兵曹判書鄭載嵩上疏。大槪,疾病危谻,委頓床席,召牌再降,竟未祗赴,爲先削臣職名,仍治臣違慢之罪,以嚴國法事。入啓。答曰,省疏具悉卿懇。屢悉予意於前後疏批,而卿之固辭,愈往愈切,終令强迫,亦非以禮使臣之道,本職今姑勉副,以安卿心,卿其安心調理焉。
院前啓,請亟黜趙絅廟庭配享,姜萬鐵依律處斷,李穦極邊定配。還收吳始壽減死安置之命,竝與援引諸譯,一體鞫問,以正邦刑。前判書金德遠削奪官爵,還收李師命·申範華封君之命事。措語見上答曰,亟停勿煩。
都承旨洪萬容辭職上疏。入啓。答曰,省疏具悉。卿其勿辭,調理察職。朝報
上在昌慶宮。停常參·經筵。
謝恩,兵曹正郞李禎來,兼春秋曺夏卿,左水運判官宋基泰。
吏曹啓曰,兵曹判書有闕,政事,取稟。傳曰,當日爲之。
掌令金斗明啓曰,臣於前夏,忝居本職之日,有論事不察之失,大爲物議所非斥,尋常愧蹙者,久矣。今玆再叨之任,誠有所不敢抗顔冒進,而祗畏恩命,不得不黽勉肅謝,適於歸路,忽遇右參贊李弘淵,無處遠避,未及隱身,宰臣犯馬,其失尤大。況臣以專經不通,時推未勘,以此以彼,俱不可一刻仍帶臺職,請命遞斥臣職。答曰,勿辭,推考蕩滌。
領議政金壽恒箚子。大槪,更申前懇,乞免誌文書寫之任,仍陳病狀,冀蒙恩遞,以幸公私事。入啓。答曰,省箚具悉卿懇。卿之宿恙,輾轉彌留,尙未收效,深用慮念。從容調理,則神明所扶,宜有勿藥之效,卿何過辭?誌文書寫之任,卿辭又至於此,今姑勉副,以安卿心。箚末事,追後考績,曾有前例,卿其安心勿辭,益加善攝,以副至望。仍傳曰,遣史官傳諭。
持平尹世紀啓曰,臣之無似,屢叨言責,效蔑塵露,罪積含糊,自知疲劣,人宜非斥,尋常慙懼,若無所容。不意玆者,新命遽降,臣誠惶感,罔知置身之所也。風憲之職,決非如臣已試僨敗者,所可承當。況臣頃忝諫職也,方在應推之中,尤不可一刻仍冒,請命遞斥臣職。答曰,勿辭,推考蕩滌。
院前啓,請亟黜趙絅廟庭配享,姜萬鐵依律處斷,李穦極邊定配,還收吳始壽減死圍籬之命,竝與援引諸譯,一體鞫問,以正邦刑。金德遠削奪官爵,李師命·申範華封君還收事。入啓。答曰,毋庸瀆擾。以上朝報
上在昌慶宮。停常參·經筵。
未時,太白見於巳地。
謝恩,禮曹參議朴泰尙,校書正字韋壽徵。
京畿監司書目,高陽呈,以修撰嚴緝辭職上疏上送事。啓。答曰,省疏具悉。爾其勿辭,調理上來察職。
政院啓曰,憲府見存之員,不爲不多,而監察茶時,事甚未安。避嫌退待,在外人外,未肅拜·呈告之員,竝卽牌招察任,何如?傳曰,允。
地理學敎授朴振門上疏。大槪,敢陳所懷,冀蒙財擇事。入啓。下山陵都監。
判尹李正英再度呈辭。入啓。加給由。
備邊司啓曰,諸道列邑諸般身役,庚申以上逃故之類,責徵於隣族者,及軍役十歲前兒弱,責徵番布者,査出實數後,稟旨定奪事,曾於六月初三日榻前傳敎,卽自本司,行會諸道監司處,使之詳量,成冊上送矣。京畿·公淸·江原·黃海等道,則已爲修正上送,平安·咸鏡兩道,則數日前,僅纔追到,慶尙·全羅兩道,則今過六朔,亦當催促,而漠然無報,殊無惕念擧行之意,極涉駭訝。慶尙監司尹趾完,全羅監司任奎,竝從重推考。且念査出之擧,始於六月,民間冀望已久,而一年將盡,未有指揮,咸懷冤鬱,其在事體,亦不可經歲淹延。爲先分付諸道,其所査出,成冊名付逃故·兒弱之類,毋論某年條身役,未及定奪之前,姑勿徵捧,而以本司所捧,成冊移送於各。此下缺
備忘記,楨·柟兩賊,罪犯惡逆,纔迄誅討,而第國法已行,前夏收屍之敎,意有存焉,特令內司斂屍而埋之矣,知悉此意。頃日筵中,得聞大臣之言,罪人㮒謫所,在於水滸隘陋之地云,亦爲分付該府,自其處移配邑內。
備邊司啓曰,守令遞易,最關民弊,故雖有拿命,待其就理納供,差出其代,例也。頃者定山縣監宋有軾,拿問命下之後,該堂出代太遽,而有軾今蒙分揀之命,則便是無故之人也。有軾自前素稱善治,而其到定山,不滿三朔,纔經匪人,未及收拾,若又遞易,官事可慮。定山縣監宋有軾仍任,促令還赴,何如?傳曰,依啓。
府啓,請亟黜趙絅廟庭配享,請姜萬鐵依律處斷,還收吳始壽減死圍籬之命,竝與援引諸譯,一體鞫問,以正邦刑。措語見上新啓,引嫌而退。未及隱避,其勢固然,不可以此,輕遞臺官,請掌令金斗明出仕。答曰,不允。處置事,依啓。
禁府,吳九星·梁暹拿囚。啓。
刑曹啓目,本曹今秋冬等褒貶,當爲磨勘,而判書臣李䎘,時在江華府任所,未及上來,限內不得爲之之意,敢啓。傳曰,知道。
禮曹啓曰,今秋冬等本曹褒貶,當爲磨勘,而判書李端夏未肅拜,限內不得爲之之意,敢啓。傳曰。知道。
院啓,請亟黜趙絅廟庭配享,姜萬鐵依律處斷,李穦極邊定配,還收吳始壽減死安置之命,竝與援引諸譯,一體嚴鞫,以正邦刑。前判尹金德遠削奪官爵,還收李師命·申範華等封君之命事。措語見上答曰,亟停勿煩。
山陵都監郞廳,以摠護使意啓曰,山陵補土,今將試役,長廣尺量之際,不無議定之事。臣以明日除肅拜,往來之意,敢啓。傳曰,知道。
議政府司錄,以左右相意啓曰,褒貶限內不得磨勘之意,敢啓。傳曰,知道。
掌令金斗明就職。
兵曹參判李翊相上疏。大槪,本職辭免事。入啓。答曰,省疏具悉。卿其勿辭,竣事後上來察職。
戶曹判書趙師錫上疏。大槪,新授度支之任,決難承當,亟許遞改,以幸公私事。入啓。答曰,省疏具悉卿懇。今玆新命,允合卿才,度支之任,素稱煩劇,而矧當國葬諸都監之役,責應之浩煩,十倍於常年。不可一刻曠官,卿其安心勿辭,須速行公。
御營廳啓曰,今庚申年秋冬等褒貶,當爲等第,而都提調行判中樞府事臣金,奉使在外,限內不得磨勘之意,敢啓。傳曰,知道。
中樞府啓曰,本府郞廳錄事醫員等,今秋冬等褒貶,當爲磨勘,而領中樞府事宋時烈在外,限內不得爲之之意,敢啓。傳曰,知道。
訓鍊都監啓曰,都監郞廳及將官等,今庚申年秋冬等褒貶,當爲等第,而都提調臣金壽恒以身病,不得行公,限內不得磨勘之意,敢啓。傳曰,知道。
兵曹啓曰,判書閔維重未肅拜,今庚申年秋冬等本曹褒貶,限內不得磨勘之意,敢啓。傳曰,知道。
漢城府啓曰,本府今秋冬等褒貶,當爲等第,而判尹臣李正英,方在呈告中,左尹臣金益勳,時未封君肅拜,右尹臣李翊以山陵都監堂上,方在陵所,限內不得磨勘之意,敢啓。傳曰,知道。
宣惠廳郞廳,以都提調意啓曰,本廳都提調領議政金□□,提調吏曹判書金錫胄,俱有疾病陳箚,今秋冬等本廳及常平廳褒貶,限內不得磨勘之意,敢啓。傳曰,知道。
弘文館啓曰,今庚申秋冬等本館官員褒貶,當爲等第,而領事臣金,身病方苦,限內不得爲之之意,敢啓。傳曰,知道。
吏曹啓曰,判書金錫胄,身病未出仕,本曹今秋冬等褒貶,限內不得磨勘之意,敢啓。傳曰,知道。以上朝報
上在昌慶宮。停常參·經筵。
下直,三陟府使柳松齊,海南縣監李弘著。
京畿監司書目,衿川呈,以校理李玄錫病重,上去不得事。啓遞差。
傳曰,當此多事之日,度支之長,不可暫曠,戶曹判書疏批已下,卽爲牌招察任。
執義安後泰啓曰,臣情勢悶蹙,日昨召命之下,竟未祗赴,詣臺自列,恭竢鐫罷,不意新除之恩,又降於退待之際,臣之狼狽,到此而更加一層。若其職名之不似十分之難堪,有不暇論也,臣旣有違牌之罪,方在應推之中,決不可一刻仍冒。且承牌不進,在例應遞,不得行公,臺體當然,而以下吏誤引新例之故,還謂近日常行之規,未及引避之前,連察兩日茶時矣,臣之昏謬,於此益著。以此以彼,尤何可晏然於臺席乎?請命遞斥臣職。答曰,勿辭,退待物論。
兵曹判書閔維重上疏。大槪,本兵重任,決難承當,冒陳危懇,冀收成命事。入啓。答曰,省疏具悉。司馬之長,實合卿才,予志先定,公議僉同,卿何過辭若是乎?今其安心勿辭,從速行公。
戶曹判書趙師錫上疏。大槪,召牌之下,不得不趨詣於闕門之外,而終有所不敢承當者,玆敢冒死更陳危懇,冀蒙恩遞事。呈政院,還給。
禮曹判書李端夏上疏。大槪,宗伯重任,決非以臣無似,所敢承當,疾勢兼劇,尤無一日供職之望,伏乞遞免,以幸公私。且申前懇,兼帶同知成均,亟令該曹,照例處置事。入啓。答曰,省疏具悉卿懇。卿之文學,實合秩宗之職,何用過辭?疏末事,卿辭至此,當令該曹稟處,卿其安心勿辭,從速行公。
大司憲申翼相啓曰,臣之庸陋,百不及人,而誤恩荐加,處以風憲之長,是日月之明,未燭滓穢之實,而天地之德,適足爲臣之災,臣仰畏公議,俯慙私分。除命之下,若無所容,承牌肅謝,雖出於不得已,而終無冒沒承當之望。且臣以未參起居之班,方在問備之中,尙未勘罪,尤不敢一刻仍冒臺席,請命遞斥臣職。答曰,勿辭,推考蕩滌。
備邊司啓曰,今此諸般身役逃故及軍役兒弱之類,責出之擧,實出於矜念民隱之意,爲守令者,所當恪謹奉行,使窮民得蒙朝家惠澤,而遠近流傳,頗有虛實濫雜之言。畿邑之中,陰竹一縣,以生爲死者已多,且其所査逃故兒弱,稱以除役之債,逐名徵布,盡歸私用。督促之際,囚繫滿獄,怨謗喧傳,論其情犯,有甚於官物入己之贓,而監司之不爲糾察,殊失按廉之責。當該縣監,拿處定罪,監司從重推考,何如?傳曰,允。
又啓曰,曾以副提學金萬重所啓,關節請囑,歲饌節扇踰濫之弊,自本司各別申飭防禁事,出於擧行條件,而其中節扇定數一款,群議皆以爲太涉煩,有傷事體,只以比前減省之意,申飭,宜當云。以此行會於諸道監司,使之知委兵水營及各官,何如?傳曰,允。
戶曹啓曰,曾於六月,因榻前定奪,各司奴婢,壬子以前以後逃亡,招徵無處之類,行移諸道,使之査覈,成冊上送矣。京畿·黃海兩道各邑成冊,先爲來到,故以其成冊,憑考於續案及貢案,其中雖稱逃亡,而有父母同生三四寸者,則竝爲拔去,只以無族屬及遠族侵徵者,一一抄出,則京畿奴五十六口,婢三十九口,黃海道奴九十二口,婢八十口。此類則限前頭推刷前,蕩減身貢之意,分付該道,何如?傳曰,允。
傳曰,本兵重地,久無長官,許多公務,必有積滯之患。兵曹判書,疏批已下,卽爲牌招察任。
謝恩,兵曹判書閔維重。
兵曹口傳政事,副司果李時欽。
傳曰,大王大妃殿未寧時,藥房·分藥房提調及入參人員,竝爲書啓。
府前啓,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體鞫問,以正邦刑。措語見上引嫌而退,。召牌不進,在所當遞,違例行公,難免物議,執義安後泰遞差。答曰,不允。處置事,依啓。
院前啓,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體鞫問,前判尹金德遠,削奪官爵,還收李師命·申範華等封君之命事。措語見上答曰,毋庸强聒。前啓李穦事,停啓。朝報
上在昌慶宮。停常參·經筵。
謝恩,兼漢學敎授李秀彦,副修撰柳潭厚,慶尙都事朴世樟。
殯殿都監郞廳,以摠護使意啓曰,都監堂上戶曹參判申晸,與其判書趙師錫,相避應遞,依例口傳付軍職,使之察任,何如?傳曰,允。
吏曹啓曰,臺諫有闕,政事,取稟。傳曰,當日爲之。
判尹李正英三度呈辭。入啓。傳曰,只遞兼判尹。
掌令李弘迪啓曰,庸陋小臣,奉職無狀,目見朝家擧措之失當,而終未能抗言力爭,削正追錄之功。問備之請,只及於元勳,已失人臣匡救闕失,納吾君於無過之義,而中心之愧懼已極,物情之未允可知,而遣辭之際,又不免有觸犯之語。大臣因此而引入,殿下至斥以過激,臣於此,亦安得晏然而已乎?尋單請急,不獨病勢之難强。且於日昨,聞同姓三寸姑母奄忽之報,私情之悲切,所患添劇,痰火上塞,精神昏瞀,嚴旨之下,竟未祗赴。竢得少間,今始來避,臣之罪戾,至此尤大,請命遞斥臣職。答曰,勿辭,退待物論。
政院啓曰,卽者掌令金斗明來避,而其所避辭,蓋以臣於前夏,以久守邊郡,未知金宇亨之曾在丁巳被論,引避得遞矣。厥後聞之,則金宇亨被論,乃在臣未及出宰端川之前,此莫非臣之專不記得,而至於邊郡二字,尤爲爽實等語也。雖有出宰先後之不察,邊郡二字之爽實,旣以此事引避得遞,則前事勿避,已有前例。屢度往復,終始退却,則諉以物議,必欲捧入,臺臣所避,事體有別,何以爲〈之〉乎?敢此仰稟。傳曰,前事勿避,已有承傳,不可以此,每每引嫌,勿爲捧入,可也。
領府事宋時烈箚子。大槪,以臣之故,重臣見遞,惶恐待罪事。入啓。答曰,省箚具悉卿懇。日者兵判之許遞,不過使臣以禮之道也,卿何過自引咎,若是其太過乎?還切不安于心,無以爲喩也。須體至意,安心勿辭,從速入來,以副如渴之望。仍傳曰,遣史官傳諭。
康津出身任章潤上疏。大槪,應旨救時數條事。入啓。下該曹。
院啓,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑。前判尹金德遠削奪官爵,李師命·申範華封君還收事。措語見上答曰,勿爲煩論。
府啓,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。措語見上引嫌而退。情外之批,不必爲嫌,而召牌不進,在例當遞,請掌令李弘迪遞差。答曰,不允。處置事,依啓。朝報
上在昌慶宮。停常參·經筵。
謝恩,光南君金益勳,完興君李元成,宣傳官盧銓,禮山縣監許煋,禮賓別提李德老,分承旨權脩。
吏曹啓曰,臺諫有闕,政事,取稟。
判敦寧李正英上疏。大槪,冒萬死,敢陳危懇,乞遞本職,因治臣罪事。入啓。答曰,省疏具悉。卿其安心勿辭,從速察職。
傳曰,政事明日爲之。
府前啓,請亟黜趙絅廟庭配享,姜萬鐵依律處斷,還收吳始壽減死之命,竝與援引諸譯,一體嚴鞫事。措語見上新除授慈仁縣監李汝柱,居家有以孽凌嫡之行,居官多鄙鎖不經之誚。如此之人,不宜齒在衣冠之列,豈可宰以百里,責以蘇殘乎?請慈仁縣監李汝柱罷職。生民休戚,係於守令,而新除授寧海府使權說,本以迂疏,衰耗已甚,不合字牧之任。銓曹差遣,殊無爲民擇人之意,請寧海府使權說遞差。京兆之長,班等六卿,職掌詞訟,不可人人而輕授。中批特除,遽及無能之武臣,爲官擇人之政,未免一擧而兩失,請還收具鎰漢城府判尹特除之命。弘文館副校理趙宗著,爲人卑屈,不合經幄選掄之官,請副校理趙宗著遞差。新除授執義朴世采,時在京畿楊州地,請斯速乘馹上來事,下諭。答曰,不允。權說·趙宗著事及下諭事,依啓。
備忘記,都提調領議政金壽恒,提調判敦寧李正英,分藥房提調吳斗寅,議藥同參昌城泌,淸城府院君金錫胄,各熟馬一匹賜給。針醫崔有泰·白光鉉竝加資,御醫權愉守令除授。金汝器東班職除授。李東馨·崔聖任·朴升馨·朴生榮,掌務官金慶華,各兒馬一匹,分承旨禹昌績·李晶,各半熟馬一匹,分注書高益亨·兪得一,各兒馬一匹,記事官金益九,假注書梁重廈·沈枰,御醫尹弘任·鄭維覺·金立城·柳諶·尹聖耉,同醫辛器碩·朴廷圭·尹昶·全老弘·韓俊興,鍼醫崔胤績·李應斗·安國樑,醫藥同參金萬軸·李邦翊,各上弦弓一張賜給。大王大妃殿未寧時,崇善君·樂善君,多有侍衛奔走之勞,各熟馬一匹面給。
院啓,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑,還收李師命·申範華封君之命事。措語見上新啓,公淸水使尹時達,爲人粗暴,處事乖戾。從前莅任,政尙殘酷,及授本職,不思撫綏之道,惟以刑杖爲立威辦事之地,其侵虐軍民之事,不一而足。至於前官時所授貿易物種,勒令倍輸,徵斂踰科,鞭扑狼藉,人不堪命,怨毒朋興。海防重地,決不可一日因畀,重貽軍民之害,請公淸水使尹時達罷職。尙衣院別提安釴,本以賤孽,性且巧妄,服事權門,有同奴隷,慫惥其無賴子弟,多行不義,其爲情狀,殊甚可惡。如此之人,不可置諸仕籍,請尙衣別提安釴汰去。答曰,不允。尹時達事,風聞未必盡信,更加詳察處之,末端事,依啓。以上燼餘
咸鏡監尹堦,北兵使李泌,以會寧開市完畢事,啓聞矣。依前令承文院,撰出回咨,下送於義州府,使之傳給鳳凰城將處,以爲轉送北京之地,何如?答曰,允。
備邊司郞廳,以左右相意啓曰,今此大行王妃殯殿,議政府率百官進香祭文,旣已啓下,而臣等取見其文,則其所措辭,不合於臣僚進香之文體。且舊例,此等文字,必須分排於堂上知製敎,事體固然。今亦令堂上知製敎,速卽改撰,俾及明進香之前,缺藝文館官員,初不送示於臣等,徑先入啓,致有此顚倒之擧,亦甚非矣。當該官推考,色吏令攸司推治,何如?答曰,允。
又啓曰,江都所儲軍餉米,只有四萬餘石,保障重地,蓄儲之匱竭如此,誠極寒心。故曾於九月十三日,因榻前下敎,抄出京畿各邑,開城府及延白今年應捧戶曹米·賑恤廳米·大興山城米,合一萬五千餘石,趁未凍輸納江都之意,行關分付矣。卽見江華留守李䎘所報,則延安·白川·開城府·豐德·坡州·喬桐·仁川·南陽·交河·通津·衿川·果川則已爲輸納,而此外長湍·水原·富平·陽川·安城·安山·金浦·陽城八邑及花梁鎭則至今不爲輸納云。九月分付之事,所當趁十月未凍前船運,而不卽收捧,遷迫過時,其慢不奉行之狀,殊甚未便。當該十月內在任守令僉使,竝從重推考,未輸之米,待明春卽爲運納之意,分付,何如?答曰,依啓。
又啓曰,在前推刷一事,如値凶歲,則許令停止矣。今年諸道凶歉,雖有輕重之分,除兩南外,其餘六道,皆以失稔爲言,至有徭役蠲減之擧,則此時推刷,亦不無騷擾之弊。限明秋姑爲停止之意,分付該府及諸道,何如?答曰,允。以上備局
政院啓曰,黃海監司金禹錫,兵使盧銓,今庚申秋冬等邊將褒貶等第時,無一人居下,殊無嚴明殿最之意,竝推考,何如?傳曰,允。朝報
上在昌慶宮。停常參·經筵。
下直,穩城府使尹理。
未時,太白見於巳地。
有政。
吏批,參判李敏敍進。以鄭勔爲掌令,任弘益爲寧海府使,申曅爲禮曹佐郞,申琓爲副校理,安圭爲直講,權愭爲獻納。
兵批,參知趙嘉錫進。李弘迪爲副護軍,趙宗著爲副司直,洪萬遂·李壽徵·李墪爲副司直。
副修撰朴泰輔上疏。大槪,伏聞大臣以臣所撰進,議政府進香祭文,不合臣僚進香之文體,至請改撰,藝文館官員,緣臣被抄,臣之濫叨之狀,到此著矣。伏乞亟罷臣職事。還出給。
謝恩,定山縣監宋有軾,典籍崔恒齊。
傳曰,今番追錄勳臣六人,令該曹籍沒逆家依例削給,而但就其前日別單中,挺昌家舍及妾家舍,元老處當初賜與,賊積家舍等三處外,其餘三功臣,則無他推移之路,豈可無變通之道乎?該曹籍沒財産,發賣價銀錢及管理廳移送逆䃏家舍,通同削給,俾無不均之弊。
禁府照目,前郡守尹抗,逆堅定配時,如待大賓,駄給糧資,罪杖八十贖,奪告身,私罪。啓。
政院啓曰,弘文館官員,見存七員內,校理林泳受由下鄕,副校理申琓亦以拘忌之疾,喪其女子,來詣闕外,陳疏退去,修撰李后定·嚴緝在外未上來,副修撰柳潭厚以殯殿都監郞廳,仕進於慶德宮,副修撰朴泰輔,今纔承牌入直,無他推移之員。今日上番,將未免闕直,事體未安,卽爲牌招開政,上番闕員,沒數差出,牌招入直,何如?傳曰,允。
府啓,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。慈仁縣監李汝柱罷職還收具鎰漢城判尹特除之命事。答曰,勿煩。措語見上
院啓,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫以正邦刑。前判尹金德遠削奪官爵,李師命·申範華封君還收,公淸水使尹時達罷職事。措語見上答曰,毋煩。以上燼餘
上在昌慶宮。停常參·經筵。
自昧爽至辰時,有霧氣。自申時至未時,日暈。夜一更,彗星見於屢星上,而形體尾迹,比昨無異。
朴純以弘文館言啓曰,本館上番校理趙持謙,以國葬都監郞廳,今日晝仕出去,而每每草記,事涉煩瀆。今後則自直所,除草記出去之意,敢啓。傳曰,知道。
尹以道以備邊司言啓曰,都目大政不遠,又有內三廳被薦人取才之擧,兵曹堂上,不可不備員,而參判李翊相,方差山陵都監提調,董役陵所,勢難仍察本曹之事,今姑改差,何如?傳曰,允。
鄭始成以戶曹言啓曰,新陵丁字閣外面簷階方甎及蓋瓦防草,以待日氣和暖,追後燔用事,命下矣,陵上曲墻防及閣上雜像,旣無曾前造置者,當冬燔造,其勢實難。與丁字閣防草,一時燔造,追後蓋覆,似爲便當,而山陵所用事重大,臣曹不敢擅便,何以爲之?敢稟。傳曰,一體追後燔用,宜矣。
又以漢城府言啓曰,戊午正月二十日,大臣·備局堂上引見時,本府堂上所啓,戶籍事目,纔已啓稟,外方戶籍,則例成四件,一置本官,一置監營,二件則分送于京兆,而四件紙地與書寫之價,擧皆責出於民戶,上納之弊甚多。戶籍之藏於地部者,蓋爲版籍之意,而京兆考籍之事,地部則取爲休紙,歸於虛套,凶歲省弊,專然不念。今年則外方戶籍,已成三件,而戶曹所送,則姑爲□□,以除窮民一分之弊,而京中戶籍,則只成兩件,藏於京兆,而京兆之藏,旣如是無益,除地部所藏一件,分藏於江都,何如?傳曰,外方戶籍之送於戶曹者,今年姑爲減除,以省民弊,京中戶籍一件,勿送地部,而藏于江都,可也。
尹以道以備邊司言啓曰,因戶曹草記,山陵所用諸道烟軍價,從民戶分等收米之意,覆啓行會矣。山陵始役,已至兩月,計其用下之數,則各衙門啓下之米,似可支給。今年八路農事,雖非失稔,皆不免不實之災。山陵凡事,固是臣民所當盡力,而此時徵米,亦不可不念。依癸丑遷陵,甲寅國恤時例,特爲減除勿捧之意,分付諸道,何如?傳曰,允。
謝恩,分兵曹參議金雲長,兵曹佐郞金涑。
領議政金壽恒箚子。大槪,賤疾日漸危苦,更申至懇,乞遞本職及內局都提調,以幸公私,仍寢賜馬之命,以重賞典事。入啓。答曰,省箚具悉卿懇。卿之疾病,尙未差可,予之慮念,曷勝云喩?未參公會,小無所傷。箚中事狀啓措語間過當之言,不必爲嫌。今玆賞典,實循舊例,尤無可辭之理,卿其安心,勿辭領受,從容善攝,以副予望。仍傳曰,遣史官傳諭。
知事洪處亮上疏。入啓。答曰,省疏具悉。卿之宿患,予已知之,固辭至此,兼帶提學之任,今姑勉副,卿其安心調理焉。
都承旨洪萬容上疏。大槪,乞收賜馬之命,以重賞典,以安微分事。入啓。答曰,省疏具悉。今玆賞典,實循舊例,卿其勿辭領收焉。
院啓,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體鞫問,以正邦刑。前判尹金德遠削奪官爵,還收李師命·申範華封君還收之命,公淸水使尹時達罷職。新除授獻納權愭,時在公淸道公州地,請斯速乘馹上來事,下諭。答曰,不允。尹時達姑先推考,觀其緘辭而處之。下諭事,依啓。
府啓,請亟罷趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體鞫問,以正邦刑。慈仁縣監李汝柱罷職,還收具鎰漢城府判尹特除之命。措語見上新啓。所江僉使李行益,以名家後裔,賂遺權門,以爲諂媚之資。忘其祖先,不念報本之意,身雖武夫,人理都喪,同列羞與爲伍,聞者莫不唾鄙。如此之人,不可齒在仕籍,請所江僉使李行益削去仕版。掌樂直長韓宗建以逆䃏之婿,賊鑴所親,性本邪毒,行己鄙悖,頃年一種怪鬼輩,作挐泮宮之時,渠敢挺身先登,肆行兇臆。如此得罪士論之人,不可齒在衣冠之列,請掌樂直長韓宗建削去仕版。公淸道庇仁居私婢禮香,率其侄子一萬,呈狀訴冤於本府。臣等取見其狀辭,則大槪禮香夫唜金及一萬之母春香,以密陽出身李萬容奴婢,爲洪州居崔徵稱名者橫侵,初稱姓親奴婢,徵債萬端,及至乙卯,圖囑戶籍監官,仍以徵之奴婢盜錄之後,徵之子斗壽等與其四寸辛世機,同惡相濟,賄誘納交於庇仁縣監,言聽計從之後,上年十一月,唜金·春香一時捉去,酷加刑杖,仍囚凍獄,十日之內,竝皆殞命。故禮香與一萬,呈狀本道監司,以林川郡守定推官,幾至成獄,而適値推官之受由還家,移定推官於韓山,則斗壽多般請囑,行賂於下吏,庇仁縣監欲掩其濫殺之迹,陰囑於推官,屍帳旣成之後,終緩其獄,反以唜金娚妹,謂彼此不干之奴婢,公然屬公於庇仁官,不但不得復讐伸冤,至使無故之人,沒入官役云。以其訴冤之辭,雖難盡信,寡妻孤兒,不計死生,遠來呼籲者,如非至冤深讐,必不至此。況外方官吏,全不畏法,徒循私囑,濫施刑杖,誣殺無辜者,比比有之。如此之類,不可不隨現直治,以爲懲勵之地。請崔斗壽·辛世機等,爲先拿致京獄,究覈實狀後,濫殺緩獄之官吏,竝依律重處。答曰,不允。李汝柱遞差。末端事,依啓。
尹以道啓曰,公淸水使李時達推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
又啓曰,慈仁縣監李汝柱遞差事,命下,而臺諫方以罷職論啓,遞差傳旨,不得捧入之意,敢啓。傳曰,知道。以上燼餘
御營廳啓曰,本廳別抄武士四人,輪回限朔,入送於禁旅,高品付祿,乃是近例,而當其入送之時,與本番禁軍,入直隨行,少無異同。故今番武科中,李蔓·尹商益·黃孝碩·張義彦等,亦以入送付祿之人,與他禁軍,一體應爲除防,仍爲六朔自備,禁旅從軍矣。今聞該廳書員輩,誤修文書,張義彦一人外,李蔓芳等三人,則混入於分防之中云,令該曹更爲査出,本廳入送文書,竝爲依例除防,使之自備,從軍於禁軍各番,何如?答曰,依啓。
兵曹判書閔維重兒房啓曰,以本曹啓本,傳曰,武臣兼宣傳官韓德優名下,何不書等第?聞啓事,命下矣。殿最啓本,比他奏御文書,尤爲嚴重,臣於等第磨勘之際,非不十分致謹,而適緣悤迫,未及照察韓德優等第,不爲書塡,致有問啓之敎,不勝惶恐,待罪。答曰,安心,勿待罪。
尹以道以兵曹言啓曰,武臣兼宣傳官褒貶啓本中,等第落書處,書塡以入之意,敢啓。傳曰,知道。
慶尙監司,丹城地私婢長春等六名燒死事,狀啓。傳于鄭始成曰,燒死人等處,令本道各別恤典擧行。
領議政金壽恒疏曰,伏以,臣之賤疾,日進缺症情雖不敢殫擧,以瀆天聽,而最是火熱內鑠,終夜不能交睫,痞氣上逆,勺水亦輒泥膈,人之所賴以保養者,惟寢與食,而寢食之全失如此,無怪其眞元之消鑠也,其他眩暈·寒戰·腹痛·胸跳等症,疊見迭作,不可名狀,若此不已,寧有復起爲人之望哉?此無非臣之涯分過溢,自速鬼責,理固宜爾,尙復何言?只以職名在身,瘝曠已久,缺災國戚,上下憂遑之日,臣獨息偃在床,有同冥然不知之人。至於籌司事務,外方簿書,叢萃滯積,缺誠有缺暇給者,而一委僚相裁處,詎無獨賢埤益之歎哉?況臣尙據首席,未免有牽礙之端,臣心愧懼,晷刻靡弛。今臣若去缺任,則相職有主,庶務無滯,其於國事,豈不便益,而臣亦得以安意調病,庶幾復尋生路,缺臣之病中耿耿,惟此而已。缺二行臣何敢晏然苟處乎?且臣頃見慶尙監司狀啓,不勝瞿然之至。內局藥材防納點退之弊,臣豈獨不聞其弊之及於遠方之民哉?臣亦豈全然無缺哉?監捧藥材之際,臣與提調,商量參酌,亦已多日,而觀其狀啓語意,則以其操縱進退,惟醫官是聽,爲提調者,不能爲有無,尸居不職之罪,臣烏得免也?其曲折,臣不欲索言,以傷事體,而臣之不堪在任之狀已較然,伏乞聖慈,俯憐病勢情勢之危迫,兼諒重任之不可久曠,將臣本職及內醫院都提調,亟先遞免,以幸公私。且昨者新下藥缺典,臣名亦在其中,臣誠慚駭罔措。大王大妃殿違豫之候,在於移御別宮之日,分院諸官,固有侍藥奔走之勞矣,及其還御之後,症候幾盡平復。臣不過替番直宿,隨例問安而已,有何毫分可記之功,而今乃混被錫馬之恩,揆以私義,決不敢冒受,而缺之道哉?竝乞還寢成命,以安微分,不勝幸甚。批答見上
都承旨洪萬容疏曰,伏以,臣伏見備忘記,臣名亦在藥院賞典之中,臣不勝驚惶之至。臣頃當大王大妃違豫之日,忝居藥房提調之列,只參起居之班,有何一毫可酬之勞,而今此賜馬之命,出於常格之外,慙靦無地措躬。伏乞聖慈,俯諒微懇,亟回賜馬之命,以重賞典,以安私分,不勝幸甚。臣無任戰灼之至,謹昧死以聞。批答見上
知中樞府事兼弘文館提學洪處亮疏曰,缺難醫,只合退歸田野,靜以待盡,而缺徒積尸素之誚。臣雖老昏,一段廉隅,猶且不泯缺慙靦之心乎?當乾文錯亂,上下憂遑之日,各盡其職,而獨臣每將狗馬之疾,仰瀆天聽,罪已大矣。日昨嚴召之下,病未祗赴,猥陳情懇,冀蒙鐫罷,而非但不罪,反承調理察職之命,臣於此,尤不知置身之所也。仍伏念館閣之任,乃詞林之選,卽今人材雖乏,前後歷職者,亦非一二,豈如臣老病沈淹,朝暮且死之人,所可承當乎?臣少習雕篆,晩竊科第,性本慵懶,抛棄筆硯,不復從事於文藝之場。到今年老病深,知覺都已消減,書疏間尋常文字,率多遺忘,已作倥偬一陳人。臣非自誣,人所共見,而虛帶華銜,爲日已久,此臣所以夙夜憂悶者也。凡人强其所不能,則敗證立至,授受之所損非細。在廷之臣,皆知臣之不堪是任,而久無斥言者,臣若不言,孰爲臣地?臣之從前呼籲,實出於肝膈,如蒙鐫改,死猶瞑目,伏願天地父母,曲賜矜諒,將臣所帶弘文館提學,爲先許遞,以便公私,千萬幸甚。批答見上
上在昌慶宮。停常參·經筵。
初昏,西方天際,赤雲一道如氣,自坤方天際,直指乾方,長數十餘丈,廣尺許,良久乃滅。流星出天中淡雲間,入北方天際,狀如拳,尾長三四尺許,色赤。奎星見於屢星上,而形體尾迹,比昨似淡。五更,流星出天市,入心星上,狀如鉢,尾長五六尺許,色赤。
下直,定山縣監宋有軾。
謝恩,護軍崔元泰。
吏曹啓曰,承旨有闕,政事,取稟。傳曰,明日爲之。
政院,以兵曹言啓曰,禁軍春秋都試,載在法典,而付祿以其試才分數,爲之陞降,若値朝家多事,考試不得設行,計其仕日而付祿者,乃是流來規例,而自辛亥以來,僥倖居多,善射之人,不得參於高品,始有試才付祿之後,軍情頗以爲便矣。今年秋都試,因國恤旣已停止,而今春等付祿不遠,似當從例。別爲試才,與軍兵鍊習有異,雖在卒哭前,不可無變通之道。且山陵領役部將,勢難來參,特爲計仕付祿,何如?傳曰,依啓。
以兵曹褒貶啓本,傳曰,武臣兼宣傳官韓德優名下,何不書等第乎?問啓。
兵曹判書閔維重來詣政院啓曰,命下矣。殿最啓本,比他奏御文書,尤爲嚴重。臣於等第磨勘之際,非不十分致謹,而適緣悤迫,未及照察,韓德優等第,不爲書塡,致有問啓之敎,不勝惶恐,待罪。傳曰,安心,勿待罪。
鄭始成,以禮曹言啓曰,來辛酉年各殿陳賀節目,當爲磨鍊以入,而國恤卒哭前陳賀,事涉未安。外方方物箋文,百官進表裏,則依前擧行,而陳賀一款,今姑權停,似合事宜,何以爲之?敢稟。傳曰,依啓。
掌令鄭勔上疏。大槪,慘遭女息之喪,纔經成服,重疾復發,日漸危谻,決無供職之望。冀蒙恩遞,俾尋生路,兼陳所懷事。入啓。答曰,省疏具悉。朝家已定之事,今不必提起。五六品之超資封君,明有靖社可據之人,而尙不釋然,誠未曉也。疏末事,求諸律文,旣非死罪,故除刑照律,出於酌處,移配白翎,亦有曲折,則元非禁吏之失,爾其勿辭察職。
禁府,韓公泌拿囚。啓。
院前啓,無城上所,姑停。
淸城府院君金錫胄箚子。大槪,病勢沈綿,供職無期,乞遞政曹之任,且乞命還收議藥賞馬之命事。入啓。答曰,省箚具悉卿懇。浹月彌留之餘,未能一時快去,服藥善攝,則漸至差可,何用過辭?至於賞典,實循舊例,卿其安心,勿辭領受焉,調理行公。
大司憲申翼相,掌令金斗明啓曰,考諸往牒,求之我朝,未有無一日之際遇,缺此則趙絅黜享之請,乃古今不易之論也。若不至缺事體則何必堅持力爭,至此之久也?先王不識其何狀,向日議臣,反以營救善道之邪說爲有功,强躋之列,其爲謬戾,亦已甚矣。況善道之陰兇,殿下旣已洞燭,而營救善道者,尙容仍配於觀德之地,此豈可使聞於天下後世者乎?殿下於此,決不可强拂公議,必循己意,以貽無窮之譏,請黜趙絅於廟庭配享,以重祀典。罪人萬鐵,當初上變,實爲元老·範華等所脅率,及其置對之時,依違反復,一視元老之所低昂,至受刑訊而遠配,國家之不以告變人待之者已著矣。李元成上變,又爲元老所援引,則從前隱諱之言,庶缺刑訊,情見勢窮之後,始乃承款,論其首發之功,則不及於元老,語其兇逆之狀,則有浮於元老,豈有元老就戮,而萬鐵獨生之理乎?告者正法,雖慮後弊,而若貸此賊,則日後不盡吐實之弊,亦不可不慮,請發配罪人萬鐵,依律處斷。罪人吳始壽減死還收之請,論列累月,而未蒙允兪,臣等竊惑焉。當初鞫問之請,非以始壽之罪,有一毫可疑缺於死而然也。欲問造意之所在,使其隱情,盡輸畢露之後,以正其刑章也。今反不然,有此意外之敎,古今天下,豈有罪如始壽,而能保其首領者乎?聖敎中,亦有誣辱先朝四字,則始壽實先朝之罪人,國人之所共憤者。慈聖好生之德,雖至矣,殿下欲遵慈敎之意,雖至矣,先朝之罪人,國人之所共憤者,亦非慈聖與殿下所可以容貸。揆以王法,斷無是理,請還收罪人吳始壽減死圍籬之命,竝與援引諸譯,一體鞫問,以正邦刑。新除授慈仁縣監李汝柱,居家有以孽凌嫡之行,居官多鄙不經之誚。如此之人,不宜置之衣冠之列,豈可寄以百里,而責以蘇殘乎?不可遞差而止,請慈仁縣監李汝柱罷職。京兆之長,班等六卿,職掌詞訟,不可人人輕授,而中批特除,適及無能之武臣,爲官擇人之政,未免一擧而兩失,請還收漢城府判尹具鎰特除之命。所江僉使李行益,以名家後裔,賂遺權奸,以爲諂媚之資。忘其祖先,不念報本之意,身雖武夫,人理都喪,同列羞與爲伍,聞者莫不唾鄙。如此之人,不可置在衣冠之列,請所江僉使李行益削去仕版。掌樂院直長韓宗建以逆䃏之婿,賊鑴所親,性本邪毒,行己鄙悖。頃年一種怪鬼輩,作挐泮宮之時,宗建挺身先登,肆行凶臆。如此得罪士論之人,不可置在衣冠之列,請掌樂直長韓宗建削去仕版。答曰,不允。末端事,依啓。
禮曹啓曰,來辛酉年正朝各殿陳賀節目,當爲磨鍊以入,而國恤卒哭前,依常時陳賀,事涉未安。外方方物箋文,百官表裏,則依前擧行,而陳賀一款,今姑權停,似合事宜,何以爲之?敢稟。傳曰,依啓。以上禮曹
上在昌慶宮。停常參·經筵。
未時,太白見於巳地。夜一更,彗星見於屢星上,而形體尾跡,比昨稍微。流星出參星下,入天園星上,狀如鉢,尾長三四尺許,色赤,光照地。
下直,瓮津縣監李琨。
有政。
吏批,參判李敏敍進。以崔逸爲承旨,吳斗寅爲兵曹參判,李翊相爲工曹參判,□□□爲兵曹佐郞,李思永爲禮曹正郞,金萬埰爲禮曹佐郞,沈若虛爲長興府使,韓樞爲龍川府使,李䎙爲鐵源府使,李後晟爲昌城府使,李行成爲郭山郡守,韓渷爲寧遠郡守,鄭載禧爲判決事,禹鼎九爲監察,安縝爲戶曹參議,曺爾樑爲中部主簿。崔有泰今加資憲,白光鉉今加嘉義,大王大妃殿未寧時,鍼醫加資,左承旨崔逸。
兵批,參知趙嘉錫進。以李翊相爲副護軍,朴純爲副司直,以鄭來祥爲注書。
宋昌啓曰,所江僉使李行益,漢城府當該郞廳推考事命下,而臺諫方以李行益削去仕版,漢城府當該郞廳罷職論啓,推考傳旨,不得捧入之意,敢啓。傳曰,知道。
尹以道啓曰,卽伏聞兼春秋禮曹佐郞李嵂以照律公事,解見任之故,昨日省記之後,不待替直,徑先出去,以致闕直云,事甚未便,請推考。傳曰,允。
備邊司啓曰,曾因戶曹草記,山陵所用諸道烟軍價,從民戶分等收米上納之意,覆啓行會矣。山陵始役,已至兩月,計其用下與留在之數,則各衙啓下之米,似可支給。今年八路農事,雖有凶稔之異,皆不免不實之災。山陵凡事,固是臣民所當盡力,而此時徵米,亦不可不念。依癸丑·甲寅國恤時例,特爲減除勿捧之意,分付諸道,何如?傳曰,允。
判敦寧李正英箚子。大槪,乞收賜馬之命,以重賞典,以安私分事。入啓。答曰,省箚具悉。今玆賞典,實循舊例,卿其安心勿辭,受領焉。
兵曹參判吳斗寅,昌城君佖上疏。大槪,乞收賜馬之命,以安私分事。入啓。答曰,省疏具悉。今玆賞典,實循舊例,安心勿辭,領受焉。
副修撰朴泰輔上疏。大槪,冒陳危苦之情,乞畀縣印,以養老母事。入啓。答曰,省疏具悉。爾之情理,誠可矜憐,當令該曹稟處焉。
府啓,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體鞫問,以正邦刑。還收具鎰判尹特除之命,所江僉使李行益削去仕版事,措語見上坊民調役,務在均平,而官員不能致察,吏胥中間用事,民之呼怨,久矣。今此內氷庫藏氷時,漢城府,勿論不當役之類,混同調役,而吏緣爲奸,又使當役者見漏,以致怨聲喧藉。且士大夫雖或江居,與下賤自別,而列書姓名,有同常漢,聞者莫不駭愕。其臨事不能檢察,委任下吏之責,不可不懲,請漢城府當該堂上,從重推考,郞廳罷職。尙衣院直長安五星,本以白徒,猥通仕籍,居鄕有卑穢之行,莅官有鄙瑣之誚。如此之人,不可齒在衣冠之列,請尙衣院直長安五星汰去。答曰,不允。李行益推考,末端兩件事,依啓。郞廳亦爲勿罷只推。前啓李汝柱罷職事,停啓。
洪萬容,以戶曹言啓曰。傳曰,今番追錄勳臣六人,籍沒逆家,依例劃給,而就其中別單中,逆挺昌家家舍,元老處當爲賜與,賊積家舍等三處外,其餘三功臣,無他推移之路,豈可無變通之道乎?該曹籍沒賊財産,發賣銀錢及管理廳移送逆䃏家舍,通同削給,俾無不均之弊事,命下矣。逆挺昌家舍,曾因傳敎,已爲賜給於完興君李元成,賊積家舍之當初劃給於元老者,瓦家五十二間內二十五間,草家三十九間半,元老竝爲撤毁放賣,又十一間,元老伏法後,自管理廳送價取去,卽今餘存,只有瓦家十六間及山下空垈,而纔因畫員上言,自本曹覆啓劃給矣。李元成則旣已賜給,今不可更爲擧論,而圖畫署劃給家舍,則依移送管理廳例,通同磨鍊劃給於李師命等五人,而其中不得家舍之人,則以籍沒發賣銀錢,依傳敎均爲賜給,別單書入之意,敢啓。傳曰,知道。楊原君趙泰相·平陵君申範華兩人,則不得家舍,只給發賣銀錢,而折給之數,未滿三百金,各加銀錢中七十兩,宜矣。
宋昌,以禮曹言啓曰,國恤發靷前,凡事像生時爲之,取考本曹謄錄,則甲寅年冬至節日,在於國恤發靷前,故殯殿表裏,像生時封進,而百官有哭臨之擧矣。今此正朝,殯殿表裏,亦依此擧行,何如?傳曰,依爲之。
宋昌,以備邊司言啓曰,右議政李尙眞以前任吏曹判書時,應旨陳疏,請罷訓局別儀,諸道加定火兵,各軍門屯田裁定,守禦·摠戎牙兵,除出軍羸餘內司僕寺所儲,以舒民力,別役軍缺數字詳善處等事,啓下本司已久,而旋遭國故,未及覆啓,領議政金壽恒疾病彌留,未得會議,以臣孤陋之見,不敢擅便,後日登對時稟旨,其餘事係緊急者,爲先使之擧行,何如?傳曰,依爲之。
又以兵曹言啓曰,本曹佐郞睦林一以褒貶居中見遞,其代,差出,當在於都目大政,而不但多事之地久曠可慮,前頭試才之間,各差備亦無推移,合有變通之道,令該曹今日政,以在京無故人差出,何如?傳曰,允。
又以都摠府言啓曰,副摠管吳斗寅除標信,掌隷坐起進去之意,敢啓。傳曰,知道。以上燼餘
禮曹啓曰,國恤發靷前,凡事像生時爲之,取考本曹謄錄,則甲寅年冬至節日,在於國恤發靷前,故殯殿表裏,像生時封進,而百官有哭臨之擧矣。今正朝殯殿表裏,亦依此擧行,何如?傳曰,依爲之。以上禮曹
上在昌慶宮。停常參·經筵。
未時,太白見於巳地。初昏,流星出天際,入艮方,狀如拳,尾長二三尺許,色白。夜一更,彗星移見於胃星上,而形體尾跡,比昨尤微。
謝恩,兵曹參判吳斗寅,中部主簿曺爾柱,郭山郡守李行成,待敎鄭濟先,兵曹佐郞安世徵,龍川府使韓樞,戶曹參判尹飛卿。
政院,守令多有未署經者,而近因侍臣位不齊,久未開坐。在外者外,呈告人員,竝卽牌招察任,何如?傳曰,允。
府啓,請亟罷趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。還收具鎰漢城判尹特除之命,所江僉使李行益削去仕版,漢城府當該郞廳罷職事。措語見上慶州爲邑,物衆地大,素號難治,苟非其人,莫可彈壓。府尹李東溟除拜之初,已有不稱之譏,到任以後,庸懦不職,凡干政令,一委下吏,積弊之邑,將爲棄地,請慶州府尹李東溟罷職。答曰,不允。具鎰世襲功勳,亦多可取之才,京兆之長,小無不稱之理,而累日爭執,目之以無能,不亦太過乎?亟停勿煩。末端事,風聞未必盡信,更加詳察處之。
院前啓,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑事及前判尹金德遠削奪官爵。措語見上前啓。李師命·申範華封君還收事,停啓。尹時達罷職事,推考緘答間姑停。答曰,不允。
江華留守李選疏曰,迺者因乾文示警,會大臣·重臣·三司於都堂,講究消弭之策,臣〈以〉大諫,亦齒其列,大臣來詣,諸臣中前日不入對上章之人,則使之一體書進所懷,以爲弭災之助。臣本空疎淺劣,蔑有才識,從前之不敢發一言獻一策,以仰裨聖化之萬一者,蓋出於此。況前日諸臣旣已面奏,疏陳其敬天之道,恤民之政,無不盡矣。聖上於此,苟能益加寅畏之心,亟行罷施之令,則亦足以鼓舞人心,感回天意,又何待於臣之言哉?設令臣竭其心思,有所陳說,諒亦不外於諸臣之所已獻者矣。蓋天人一理,上下無間,人事失於下,則災異作於上,感應之理,捷於影響,自夫人君一心之微,以至於政令施措之間,無一失當,則安有天心之不豫,災異之荐降乎?無一得當,則亦安有天心之悅豫,災異之不降乎?天下萬事,莫不成於誠實,失於虛文。竊瞷殿下非不欲誠意正心,以端出治之本,而徒事乎虛文,未見誠正之實,非不欲委任勿疑,以責制治之道,而徒假以浮文,推此觀之,則無怪乎變怪之疊見層出也。善哉,眞德秀之言曰,君德無愧,則天爲之喜,而祥瑞生焉,君德有闕,則天爲之怒,而災異形焉。皇明太祖有言曰,得乎民心,則得乎天心。人君欲弭天災,但當謹于修己,誠于惠民,伏願聖明,其監于玆,惕然知懼,怵然改面,無事虛文,務修實德,動靜語默之間,必無愧乎吾心,以求合民心,黜陟賞罰之際,必無拂乎民心,以求合天心。夫然則一理之天,庶幾乎回怒爲慈,變災爲祥。太戊修德,而祥桑枯死,景公言善,而熒惑徙舍,實有此理,非可誣也。今日積弊,固非一二有毛擧,而其中白骨兒弱之徵布,尤爲國家殘忍之政,民生剝膚之患,廟堂旣令査覈,收捧成冊,而尙未有變通之擧,其間雖不無事勢之所以然,而民生之失望,則可謂甚矣。戶布之役,雖以年事之大侵,人心之不古,不得容易下手,而至於目前救急之策,則亦安得尙有所遲延,而不之亟行也?頃日承旨尹以道疏陳兒弱代定之策,誠足採施,而別定査官,使之主管云者,亦是知要之言也。大抵兩南閑丁之避役者,不特匠人爲然也,如募軍牙兵下典及湖西之新選鎭撫衙前等,皆有三保,而無非閑丁。合而言之,則其數不億,以三南而推他道,則其所避役者,雖非此等名目,亦可類知也。若擇送的當人員,協同守令,另爲搜括,則恐不至於大費氣力,而可以了當也。設令所得不足以塡補其所縮,比諸元不變通,其得失已有間,而亦不無他道之可以足成者矣。伏願聖明,亟下明旨,更令廟堂,從速變通焉。人君之政,莫先於奬勵臣節,亦莫先於昭雪冤枉,臣請就此一事,冒死而陳焉。當我世祖大王受命御極之時,有若臣皇甫仁·金宗瑞等諸人以不能早自歸附,而若臣成三問·朴彭年等以妄效古人國士之報,皆不免身被極禍,尙在罪籍。彼諸臣者,豈不知天命之已絶於舊主,歷數之已歸於眞人,而終守素志,至死不悔者,不過臣各爲其主,君臣大義,有不可以毁也。聖祖雖當危疑之際,不得不誅除鋤治,而實尙其操,故出用時,下敎於群臣曰,今世之亂臣,後世之忠臣。其所以故發微旨,以曉後世子孫者,誠非偶然,而又謂睿宗大王曰,予當屯而汝當泰乎。若汝拘於吾道,不爲相通,則所謂圓鑿而方枘矣,汝須毋忘。噫,聖祖之欲令子孫,有所變通者,可謂反覆丁寧。惟其如是,故當聖祖違豫之時,睿宗在東宮,參決庶務,首命悉放癸酉·丙子被罪諸臣緣坐,凡二百餘人,蓋宗瑞等死於癸酉,三問等死於丙子也。然則其寬大之典,原赦之恩,已行於聖祖臨御之時矣。至若皇甫仁之外孫金允壽,三問·彭年之外孫朴壕·李黿等,或以淸白,或以名流,後先立朝,而彭年之姓孫,則又自宣廟以後,連有錄用之擧。不特此也,記昔先朝儒臣宋浚吉於筵席,仰陳三問等事,則先王亟加歎賞曰,三問等乃方孝孺之類也云,於此益見列聖之待宗瑞等,本不以罪人也。且稽皇明靖難之日,齊黃等凡效命者,皆被族誅,而至於方孝孺,則竝論其十族,而及其明末,干戈搶攘之中,尙能特宥其罪。又按我朝開國之時,文忠公鄭夢周等,謀害太祖甚急,故不得不誅討,至處以逆律,而太宗卽位,旋命復官贈諡,以褒其節,曾不以事先朝而有所持難,此眞帝王之盛德也。恭承列聖之遺意,爰滌諸臣之罪名,其不在於聖朝之繼述乎?所以扶樹民彝,激勸臣工,誠不淺尠矣。仁祖大王反正之時,金元亮最有密贊之功,乃其事變之後,力辭勳籍,且與自點,大成嫌隙,適會賊适之變,沈醉妄發,遂爲自點所陷,被殺於仁祖去邠之時,及至先朝,幸仍大臣獻議,得以伸冤復官,又爲賊積所陷,還置罪籍,其所以搆揑者,極其凶慘,又不啻自點之所爲,至今人之知其冤狀者,莫不傷歎,而元亮卽臣之外曾祖文元公金長生之門人,而故掌令趙涑,最相親友。且嘗同事於擧義時,故詳知元亮事者,莫臣家若也。蓋自點·賊積等所搆以爲罪者,一則曰,擧事之日,不赴西郊也,一則曰,怒其錄勳之不高也,一則勳臣薄待,故毁斥勳臣也,一則自求寧邊判官,意在於與适同事也,一則尹仁潑之詐,必出於元亮之所爲也,罪目狼藉,不一而足,請一一辨明其不然。蓋元亮之意,在於贊成義擧而已,本不欲參勳,故反正前一日,謂崔鳴吉曰,迂儒無可效力,今若往赴,則只是貪功云。此則反正初,鳴吉陳達於榻前,而前此臣父及趙涑,初聞密議於元亮也,謂元亮曰,此等事,皆君所爲也。吾輩書生,何可與謀?元亮笑曰,朱子乃儒者,數字缺統之時,實與趙汝愚同事。又謂曰,日後若有錄功之擧,則將若之何?元亮曰,此則亦有可免之事矣。蓋其不赴西郊者,實出於勳籍,而豫爲講定於儕友者,而元非臨時有所計較而然也。先臣等初與元亮同之,而因武士等猜怒,遂改意以赴,而元亮則終守初志矣,今反以此爲罪,不亦誣乎?元亮於反正初,卽與沈命世·自點·器遠等,同日特命,六品遷轉,旋拜實職,仁祖之待之者,與命世等實無差殊,其於勳籍,雖欲圖免,有不可得,則元亮每謂先臣曰,勳籍今不能兔矣,無寧見錄於三等腰下云,先臣等問其故,元亮曰,錄功過多,則不無臺閣論削之擧矣。仍力勸金瑬,錄諸腰下之後,又言於任叔英,似有三等減削之論,而元亮則不得免,又與先臣共草啓語,囑正言姜碩期,使之論削,而碩期終不肯從。元亮及先臣之意,惟其如是,故金瑬於勘勳時,白上曰,元亮與李厚源,其心惟恐參勳。仁祖遂下志操可尙之褒矣。今反以此,而謂元亮懷憤於錄勳之不高,不其誣乎?元亮讀書修行,人望甚重,故先正臣申欽力薦於榻前,與文敬公金集,直通臺憲,超拜持平,一時進退人物,多出於其手。自點·器遠等,雖席功驟貴,若其名論權柄,則出於元亮下遠甚,此其嫌怨之所由基,而又鄙夷其貪縱,屢形於言語,常曰,金郞不可不速陞資級。此尤見嫉於自點者也。以此而謂之自點薄待,故元亮毁斥自點云者,豈非冤枉乎?至於寧邊判官自求之說,元亮嘗言之於崔鳴吉,故自點等以此而爲陷害之一大證,而其實元亮之求外,非止寧邊判官。臣之外曾祖文元公金長生謂自點曰,君輩雖以元亮之求寧判爲罪,其求補茂朱之事,則吾亦親聞,欲往南邑,亦與适爲同事計耶?元亮雖有取死之道,其心則斷無可疑矣,自點無以應焉。元亮之求寧判,可謂妄發之甚,而其求南邑,亦非一二,則執此而斷之於逆者,豈非冤枉乎?至於尹仁潑之詐死,賊積乃謂之元亮之所爲,此尤誣罔之甚者。甲子之獄,訊問仁潑之弟仁孫,其供稱其兄之詐死,乃是李栴之所爲云。其弟旣已明白納供,至今在金吾,而猶尙搆捏若是,則其他何可言?據此一事,可知許多辭說,無非此類也。大槪,元亮之所與親者,鄭經世等士類也,所與相背者,自點等勳臣也。及其去邠前,夜半處置罪人之時,仁祖下問元亮事於判義禁金瑬,則瑬未及仰對之前,自點又卽進曰,何可留活此漢,以爲逆适之吏判乎?仍爲請置辟,蒼黃之際,雖未免有成命,而仍卽去邠。其時應死之人,不獨元亮,而元亮獨死於獄門之外,亦是自點私送軍官而殺之也。噫,元亮本非逆招所引之人,吏判亦非逆招所出之說,而其所爲言如此,終殺之後已,則可見其從前積憾,必欲甘心也。人或謂金瑬與自點同意,故不救元亮,非得實之論也。當初賊适不叛之論,瑬實力主,乃與李貴忿爭榻前,故及其賊适稱兵之後,瑬甚恐懼,凡於科斷罪人之際,未敢爲伸救之說。先臣其時以南邑宰,領兵勤王,逢着金瑬於果川,則迎謂曰,金元亮生矣。先臣曰,何以生乎?答曰,昨夜因置以死律,而未及處置而來,必不死矣。人之死生,不可以人爲爲也云,以此觀其無欲殺之心,而其爲自點之殺,尤可證也。賊積之又爲搆陷於旣死之後者,非但祖述自點之緖論,實欲膠守金時讓之私記,故其所稱冤之說,則雖出於一時名流之口,擧皆揮斥而不信,甚至新豐府院君平日之言,其子善瀓,悉陳於榻前,而亦且極口詆過。領府事宋時烈又於閤門外語之曰,元亮之冤,吾欲陳達云,則積卽曰,此事吾旣誤達於前,吾當更白伸之,公何必自爲?宋時烈信其言而乃止。積厥後終無一言於前席,卽此一事,其反復欺誑之態,有不忍言也。先臣嘗謂元亮之死,雖由於伸救适·栴,其爲冤枉,亦當於此而可見,果是參謀之人,則旣已上變,設鞫之後,惟當惶怖匿迹之不暇,何可大言伸救,至請就囚庭辨乎?趙涑之論,亦與先臣同,而及聞其還收伸冤,流涕而言曰,元亮之事,未論別事,其所辭勳,實出至誠,而今乃反爲罪案,誠乎冤矣。張善澂習聞其說,又陳疏曰,元亮之事,今四十年前人,而骨已朽矣。矧舊人都盡,辨證無據,若以所達之人,有取舍則大臣·小官,輕重自別。但許積所達,旣非親見,出於時讓私記,臣之所達,亦非目覩,聞於先臣,則國家處此之道,只宜推其言之所自來而已,執跡之疑,斷之以逆者,金時讓一人之言也。目擊實狀,舒究其心者,先臣之外,又有故相臣李時白·元斗杓·李厚源等,而又有數三名流之稱冤者,則斯言之重,不但取信於一世,雖古之槐棘大疑獄,亦不過如斯,而今則不然,四大臣不刋之言,棄於弁髦,一故臣無根之說,信於律令,抑揚彼此,屈伸顚倒,朝家聽言之道,恐不當若是也云,此誠明白切至之論,而可謂公案於今日者也。嗚呼,積旣罪惡貫盈,竟伏王章,其平生懷奸陷人之狀,聖明業已洞燭無餘,凡諸臣之被陷於積者,悉蒙召還,復立朝端,而獨此元亮之事,尙未昭雪,九泉之下,永爲不瞑之鬼,所謂窮天之冤,未必卽爲此人而言也。側聞其外孫等,已有訟冤之章,下該府,今已久矣,而尙未有覆啓之擧,豈亦多事之中,有所未遑而然耶?伏望更令有司,詳覈前後文案,從速議讞,使幽冤少伸,公議得行,不勝幸甚。答曰,省疏具悉。卿之憂愛進言之誠,予用嘉尙,可不體念?疏中六臣事,予非不知,而但與建文諸臣,旣有差異,列聖朝亦未嘗容之矣。夫表埴墳墓,士林尊慕等事,不必禁止而已,此外有難別爲恩典也。金元亮事,當令該曹,議大臣稟處焉。以上燼餘
戶曹啓曰,京畿己未條,尤甚邑田稅,捧留本邑,以爲賑救之資矣。上年秋,因筵臣所達,各邑捧留之代,勿爲還償事定奪,而此則不然,其所謂賑救者,初非白給,乃是分穀於民間,而待秋還捧,則還償與否,非所可論,惟正之稅,又不可移錄於賑廳,自本曹依例取用之意,敢啓。傳曰,知道。以上備局
上在昌慶宮。停常參·經筵。
成宗大王忌辰齋戒。
未時,太白見於巳地。夜一更,彗星見於胃星上,而形體尾迹,比昨無異。流星出婁星下,入西方天際,狀如鉢,尾長三四尺許,色赤,光照地。
宋昌啓曰,備邊司郞廳,來言賓廳坐起日次,而右相有故,堂上不齊,外司開坐之意,敢啓。傳曰,知道。
鄭始成啓曰,宋領府事箚子到院,以國忌齋戒,留院之意,敢啓。傳曰,入之。
宋昌,以備邊司言啓曰,因傳敎,管理廳折受逆䃏家舍,已入於追錄功臣分給之中,而其中未受家舍者,則銀錢竝限三百兩計給事,亦已判下矣。逆䃏家舍,自管理廳受出之後,又買連界人家,官舍庫間,今皆造成,雖給功臣,不合閭家之用,所受功臣處,依戶曹磨鍊數,令管理廳題給價本,家舍則仍給管理廳事,分付該曹,何如?傳曰,依啓。
謝恩,禮曹判書李端夏,直講安圭遠,郡守韓渷,長興主簿沈若虛,昌城府使李後晟。
兵曹啓曰,內三廳將新除,未滿三十朔,則勿爲遷動,乃是先朝成命也。今者李䎙以熙川郡守,陞授兼司僕將,未滿八朔,吏曹遽擬於鐵山之望,至於受點。遞易頻數,不但有弊,違越定制,亦爲未安,鐵山府使李䎙改差,使之仍察前任,何如?傳曰,允。
領中樞府事宋時烈箚子曰,伏以,臣迸伏郊外,屢違召旨,惶恐兢惕,夙宵靡寧。噫,臣之無似,曾是螻蟻之微,有何死生足計,而敢言疾病,坐孤威命,至此之久哉?然而罪罰不加,恩諭彌隆,臣誠不知所出。擬竢履端之日,祗赴呼嵩之班矣,不料古女中堯·舜之事,忽復親見於臣身,此宜古賢之所辭讓,其餘則皆不足承當,況臣之萬萬不似者,無一毫裨益於時者哉?噫,慈聖之德,遠邁於宣仁,無一毫干預於朝議,緣臣愚滯逋慢,使千古稀罕之異數,施之於不當施之賤臣,臣罪至此,萬殞難赦,臣不覺感淚被面,赧汗沾衣,伏地頓頭,求死不得,臣良久思量,終不敢仍伏所在,露文字陳情悃,遂敢蹶然而起,忍死趨赴,廉隅疾病,有不暇顧矣。惟是臣所寓郊居,拘忌之疾方熾,而家有穉兒,見亦嬰此,玆不敢進詣近闕之地,寫進箚本,亦竢齋宿,違慢之罪,又加一倍,臣不勝惶怖悚懼之至。取進止。答曰,省箚具悉卿懇。噫,卿以儒林宗匠,負一世之重望,當此虞憂多端之日,不思扶顚持危之責,栖遑近畿,長往不往,予懷之缺然,愈往愈切矣。幸卿不我遐棄,旋卽回程,欣幸之心,曷勝云喩?惟卿體慈聖之徽音,念小子之至意,久留京邸,輔翼寡昧,毋負企望,以濟時艱。仍傳曰,傳諭。以上燼餘
備邊司啓曰,每式年改戶籍,藏於戶曹·漢城府·本道·本邑,乃是法典,而去戊午年,因凶歉省弊,減其戶曹所藏一件,戶籍之必爲分藏於地部,法意有在,屢次減除,事體不當。今年失稔,無異於戊午,而國喪後都監之役,分定於外方者,不爲繁重,不可無顧念之道。戶曹所藏戶籍一件,特爲減除,以省一分之弊,何如?傳曰,允。
又啓曰,本司武郞廳李行成,兼差賑恤廳管理所,錢穀所管甚重,而今當歲末,還上收捧及許多文書磨勘之事,尤不可付諸生手。新除授郭山郡守,姑爲改差,仍察前任,何如?答曰,允。以上備局
上在昌慶宮。停常參·經筵。
成宗大王忌辰。
下直,江華留守李選。
謝恩,戶曹參議安縝,禮曹正郞李思永,寧海府使任弘益。
未時,太白見於巳地。夜一更,太白見於胃星上,而形體尾迹,與昨尤微。三更,流星出婁星下,狀如鉢,尾長三四尺許,色白。
吏曹啓曰,守令多闕,政事,取稟。傳曰,明日爲之。燼餘
上在昌慶宮。停常參·經筵。
下直,全羅兵使梁禹及。
未時,太白見於巳地。夜一更,彗星微見於胃星上,而形體似有似無。二更,黑雲一道如氣,起自乾方,直指南方,長竟天,廣尺許,良久乃滅。五更,月暈,流星出軫星下,入坤方天際,狀如拳,尾長二三尺許,色赤。
有政。
吏批,判書金錫胄病,參判李敏敍進,參議李奎齡病,左承旨崔逸進。以柳東亨爲鐵山府使,朴興元爲郭山郡守,金曅爲金化縣監,孫志爲慈仁縣監,李萬石爲工曹佐,洪萬遂爲副修撰,李德老爲尙衣別提,李思永爲兼春秋,李邦翊爲典牲主簿,閔維重爲軍器提調。
兵批,判書閔維重,參判吳斗寅,參議黃儁耉進,承旨宋昌進。以鄭載嵩爲知事,李秞爲同知,張善沖·韓聖輔爲僉知,金益勳爲副摠管,兼司僕將李䎙仍任事承傳,陰淑男·李命耉·鄭承周爲副護軍,李秀彦·金益昌·吳命說爲文兼,金道鳴爲訓鍊僉正,李䎙爲副護軍,李行成爲副司果,同知單李後諶,僉知單李鼎來。
副修撰柳潭厚上疏。入啓。踏啓字。
副修撰朴泰輔初度呈辭。入啓。給由。
掌令金斗明,持平尹世紀啓曰,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。還收具鎰漢城判尹特除之命,所江僉使李行益削去仕版,漢城府當該郞廳罷職,慶州府尹李東溟罷職,漢城府堂上推考。措語見上答曰,不允。末端事,依啓。
掌令金斗明,持平尹世紀啓曰,臣等伏聞今番內氷庫藏氷時,漢城府調役不均之說,不勝其喧藉,而未得其詳,心甚怪訝矣。頃於本府之坐,復見江居士夫呈狀,則其所云云,果符所聞,故臣等與長官相議論啓矣。卽者漢城府草記,費辭分疏,至有首倡呈狀人請罪之擧,有若以臣等所論,出於偏聽部民之誣訴者,然臣等尤不勝其駭然也。臣等旣得於風聞,又據其呈狀,從實論啓,請罪堂·郞,則其在該部自處之道,所當反求之不暇,而乃於臺啓峻發之日,不避嫌礙,張皇辭說,有同角爭務勝,其在事體,豈容如是?雖然,呈狀之人,旣以告訴被罪,則臣等何敢晏然臺席乎?請命遞斥臣等之職。答曰,勿辭。
大司諫金萬重,司諫安垕,正言李彦綱啓曰,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑,前判尹金德遠削奪官爵事。措語見上答曰,毋煩。
以戶曹修撰朴泰輔衣資食物題給單子,傳于鄭始成曰,旣以食物題給,則何以只給米石耶?改磨鍊以入事,分付。
宋昌,以備邊司言啓曰,自甲寅冬至庚申春,啓下本司,未卽回啓者,上疏二十四度,上言一度內,上疏一度,則見失矣。臣一二疏則其所條陳之事,或已因他人所言見施,或不合事宜,無可採用,或其人犯逆刑戮缺數字上言一度所陳,三角山定界出禁事,則亦是本司曾所入啓處決者,今不當更爲覆啓,竝皆置之,其餘上疏十度,則不無一二可採之言,待他日領右相會坐,勿循粘連啓目之常,抄出其應施之條,議其可否,啓稟處置,何如?傳曰,依啓。
鄭始成,以吏曹言啓曰,今此春享大祭正朝祭官·諸執事,一時差出,而諸都監,除本司外,差祭之員,極爲苟艱。常時不差祭刑官及實錄校正兩廳官員,竝爲一體差塡之意,敢啓。傳曰,依啓。
鄭始成,以禮曹言啓曰,曹所屬各司中,成均館·歸厚署·東西活人署等官員,去春夏等褒貶,各其司提調堂上有故,限內不得磨勘矣,今始等第以入,而春秋館·藝文館·弘文院·承文院·觀象監·奉常寺·宗廟署·社稷署·內醫院·東南關王廟守直官等,今秋冬等褒貶,各其司提調堂上有故,不得磨勘之意,敢啓。傳曰,知道。
洪萬容,以漢城府言啓曰,內藏氷,專爲御供,事體至重,本府十分致察,依前事目,分定沿江居民,而其中如掖庭署所屬及東西驛卒·砲殺手·各軍門旗牙兵等外,其餘則勿論士夫,竝爲出役,而今年則宣惠廳·賑恤廳倉底居民與土亭契居民等,合計將近數百戶及烽燧軍,竝津夫·各衙軍官·廚院所屬漁父等戶,因其所管衙門啓本減除,且今此國恤三都監所屬諸般下人·各邑工匠,在前應役之類,減除之數,亦甚不小,則每戶加定二丁者,實出事勢之不得已,而江居數三兩班,以此厭惡,數罪本府,誣訴法司。得見其狀辭,則或云推捉士大夫正妻,或云拔其全弊夫戶,或云列書兩班名字,以至再三呈本府,沮遏等語,請罪本府,蓋其時判尹李正英,連進藥房,左尹金益勳,封君未肅拜,右尹李翊進去山陵,本府久不開坐,則呈狀之說,實是誣罔,而至於列書兩班之名,非今日創始,自前先書兩班之號,而其下書奴名,自是流來之規,則不可執此爲咎,而亦於其元狀中,着名者居多,其間所爲,極涉殊常。自本府發緘問之,則以爲此非沿江共公之論,而出於不干人之所自爲。當初不着名,且問各其所任等,則招內在前氷役,動費十餘日,而今年則未滿六日而畢役,江底居民,皆以爲便,狀內辭緣,專不據實,兩班之唱和云。其所謂兩班,卽前縣監許嶨也。此人等俱是士夫,非不知事勢之如右,事目之至嚴,而厭苦氷役,搆誣本府之狀,實極痛駭。依當初事目,首倡人許嶨,令攸司照律科斷,一以杜部民告訴之弊,一以懲拒逆事目之罪,何如?傳曰,依啓。
宋昌,以兵曹言啓曰,以分都摠府啓辭,副摠管東原君潗除授涉旬,無意肅謝,都摠管靈愼君瀅在直患寒,他無替直之員,令該曹稟處事,允下矣。東原君潗所患輕重,未知其如何,而除授累日,尙不出謝,以致僚員不得替直,事甚未安。推考遞改,其代,口傳差出,何如?傳曰,□□。
宋昌,以都摠府言啓曰,副摠管李立身,以新番有廳軍士,點考坐起事,除標信,出去之意,敢啓。傳曰,知道。
又啓曰,凡密符受納之時,該房承旨,書其職姓名於冊子,且爲着署,自是規例。昨日江華留守李選,密符受去之時,臣以該房,非不詳愼,而倉卒之間,忘却不書,今日密匣開閉之際,始爲覺悟,追書以入,不勝惶恐,敢啓。傳曰,知道。
傳于洪萬容曰,頃日修撰朴泰遜乞郡上疏回啓,以所願施行,判下矣。當此玉堂諸臣,分差諸都監都廳乏人苟簡之日,又不可出在外郡。依先朝舊事,令該曹衣資食物,考例優數磨鍊題給。
尹趾善啓曰,迎祥詩製述官,旣已啓下,明日待開門,大提學命招,出韻科次,何如?傳曰,允。
左議政閔鼎重箚曰,伏以親民之官,莫如守令,欲民安保,先擇守令,銓曹之所差遣,旣難盡得其人,考試之道,必須觀其政令,然後可卞其能否。自更化以來,奉行謹忽,亦不可不察。臣以爲宜別選侍從中,剛明曉解民事者,不時分遣諸道,官吏之廉貪得失,民生之休戚利病,與他風俗之敗敎,豪頑之縱法者,黜陟糾治,似不可已,謹此陳聞。取進止。答曰,省箚具悉卿懇。箚辭得宜,依箚辭施行焉。仍傳曰,遣史官傳諭。
領議政金壽恒箚曰,伏以臣之宿患,源委深傷敗多,自分爲終身難醫之疾,而見今諸症,種種危惡,豈可望復起供副於旬月之間哉?前後控章,實出至懇,而聖批尙靳允許,每以安心勿辭爲敎,臣之病勢,如不至此,此時何敢爲遐逸之圖哉?竊恐日月之明,猶未盡燭其實狀也。以臣無似,値殷憂之會,當百責之萃,雖使夙夜馳騖,猶不足以少裨涓埃,況今委身床席,虛帶官銜,至於踰月之久,豈非惶恐不安者乎?伏乞聖慈,曲加哀憐,將臣職名,亟許遞免,少延殘喘,不勝幸甚。抑臣於病中,竊有區區所懷,不敢隱默,敢此附陳。臣伏見殿下於領府事宋時烈,恩禮之隆盛,固已夐出尋常,至於慈旨諭召,是千古曠絶之異數,遠邇聽聞,孰不欽聳感歎?然而待賢之道,不可以虛禮拘之也,必須行其道用其言,有尊信之實,然後賢者可得以留也。當初時烈之來,只爲一謝恩命,而旣來之後,累被聖上勉留,感激不世之眷,不忍遽退,旋遭國哀,仍膺誌文之任,遲徊郊畿,以待山陵之畢役,本非有久志也。今者殿下毋徒以召致爲能事,而至誠委任,終始勿貳,以爲心膂之托,則古人所謂追先帝而報陛下者,固今日時烈職分,豈不以事孝廟先王者,事我殿下哉?不然而徒以禮貌而羈靡,則臣恐無以回其遐心也。誠宜不拘常規,頻賜晉接,事無大小,悉以咨訪,又竢寒威稍解,日晷漸舒,開筵講學,輒令入侍,裨補聖德,贊襄治道之功,豈淺鮮哉?昔宋神宗缺不能用其言,徒欲致之左右,終爲後世所譏議,此誠所宜深戒也。仍念群下之不得瞻望威顔,已數月矣。政令間未免淹滯,下情已多悶鬱,而民心之危疑,訛言之煽動,亦未必不由於此矣。臣久擬仰請,得一淸燕之間,以伸愛臣之思,而第以大戚之餘,戒懼之心未弛,都城之內,熏染之氣未淨,深憂過慮,無所不至,至今趦趄,不敢請者,蓋爲此也。然今則日月寢深,雖不得廣接臣僚如平常之時,而輔弼耆德之臣,不宜視之疎遠,況時烈雖以拘忌爲辭,身在別處,旣不犯染,出齋豫戒之意,又其素所講者,則豫降指揮,入對顧問,有何所妨也?伏願聖明,留心裁處焉。取進止。答曰,省箚具悉卿懇。卿之一疾支離,尙未快愈,深用慮念。噫,領府事以碩德蓍龜,遭此艱虞,棄予長往,觖然慙靦,無以爲懷矣。幸蒙慈聖曠世之恩渥,終回遐心,幡然造朝,喜幸之意,曷有甚極?箚中縷縷陳戒,誠甚切至,可不惕念?予亦非不慮事務之積滯,而第念拘忌之疾,遍滿內外,將擬歲飜後,始接臣隣矣,卿辭如此,當留意焉。卿其安心勿辭,從速論道,以副至望。仍傳曰,遣史官傳諭。
前校理李師命疏曰,伏以無狀小臣,猥蒙聖眷,前後叨竊,已過涯分,臣誠愧懼,如負重辜,日竢退斥,冀兔罪戾,而不意頃日追錄之時,又於別單五人之外,特下臣名,使之同錄勳籍,臣聞命震悸,若墜淵谷。臣本韋布,無所知識,庸迂孱劣,最出人下,故雖家間處置之事,一家之人,亦不以臣比數於人,而疎迂之言,爲不足採也。一家言議之間,猶尙如此,豈敢以眇然一儒生,於國家機密之事,有所擔當干豫之理哉?此不過臣與元勳,偶是一家之人,而謂臣親切,無所忌諱,燕居深念之言,或有所酬酢之事,而此亦憂時慮患,一時士夫所共道說者,豈有一劃一慮,裨補其萬一哉?及其事發之後,則一時處置,皆出睿斷,數日之內,宗社妥帖,雖以兩元勳之地親位隆,不敢進一言而贊一辭,如臣韋布,何足有無於其間哉?此固天日之照臨,而姑且以耳目之所覩記言之,今日之錄勳,有以奔走察幾,首發缺數字等兩勳臣指揮,則臣於此,實爲枝葉,臣旣無曲突徙薪之言,又無終無大患之功,而與焦頭爛額之人,同受□肉之餽,則無功受報,莫此爲甚,設臣無恥,豈不爲同席之所笑乎?世之無功而受勳,亦不爲無人,而亦未有如臣可恥之甚者,取笑一時,貽譏後世,固不暇論,而自心愧赧,已難顔於人,若是而未蒙諒察,豈不冤甚?況此追錄之擧,擧朝之所共聞,而公議之所不許,至於臣名,則又出於別單五人之外,混然同參,不自分別,則人之唾罵,尤有甚焉,此臣所以悶縮遲徊,尤不敢承當者也。伏乞天地父母,諒臣危懇,察臣實狀,特去臣姓名於勳籍之中,以伸公議,以安私分,不勝萬幸。答曰,省疏具悉。噫嘻,凶孽驕亂,睥睨王室,當此時國家安危,間不容髮,而乃與一二元勳,竭力贊劃,指揮洞察,終至於克正誅討,陰翳廓淸,宗社復安,神人胥悅,語其勞勤,實合正勳。旣嘉卿遜志之冞切,又涉一家之小嫌,以之不錄,心常悔歎矣。復因急書,漏孽再逮,奸謀益彰,於是乎上告宗廟,下誥八方,追頒鐵券,更申約誓,此正有辭於天下後世者也,於卿少無愧怍之理,而撝謙至此,不其過乎?卿其安心勿辭焉。
修撰柳潭厚疏曰,伏以滓穢小臣,濫蒙鴻造,驟玷淸班,人器不稱,愧懼彌切,陳疏請免,見阻喉司,不得黽勉出肅,而第臣以殯殿都廳之任,不敢出入近密,虛帶職名,久叨匪據,至使上番,姑降入直,揆以事體,雖甚苟簡,一心不安,到此益切。伏乞聖慈,亟遞臣職,以授無故之人,使本館僚員,依次入番,以存體例,不勝幸甚。踏啓字。以上燼餘
上在昌慶宮。停常參·經筵。
辰時,日暈兩珥。未時申時,日暈右珥,暈上有冠。夜一更,彗星微見於胃星上,而形體似有似無。
吏曹啓曰,慶州府尹李東溟遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。
又啓曰,臺諫有闕,政事,取稟。傳曰,明日爲之。
掌令金斗明,持平尹世紀啓曰,請亟黜趙絅廟庭配享,姜萬鐵依律處斷,還收吳始壽減死圍籬之命,竝與援引諸譯,一體嚴鞫,以正邦刑。還收具鎰漢城判尹特除之命,所江僉使李行益削去仕版,漢城府當該郞廳罷職,慶州府尹李東溟罷職事。措語見上答曰,勿煩。李東溟遞差。
大司諫金萬重,司諫安垕,正言彦綱啓曰,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑。措語見上答曰,毋庸堅執。
大司憲申翼相啓曰,臣頃於本府之坐,與同僚相議,請漢城府堂郞之不能擧職者,參以所聞而論,非但爲呈狀而發也。昨者該府啓請部民告訴之罪,至於蒙允,臣不勝駭然。近來坊民之弊,罔有紀極,而內藏氷,是沿江民役之大者,該府以佚道使民,量入出役,則初無太濫之失,按其戶數,定其多寡,則亦絶奸蠧之弊,而徒知加役,不復致察,使下吏用奸,其可謂能擧職事乎?各樣應頉之外,當役戶數,可考而知。藏氷容入,已有前規,一戶所納,又定其數,執此明査,則該吏之用奸不用奸,可立辨而該府推覈,不及於此,乃反嚴民怨於莫敢誰何之各弊,所任覈實之政,果如是乎?不書奴名,列書士夫之名,文書尙在,有不可掩,而該府啓辭中,兩班戶下,書奴名云者,抑何意歟?沒其實狀,以告訴之罪,罪士夫,告訴惟罪,不能善其事,禁人之呼冤,殆近於屠羊于市,禁不得出聲者也。有司者惟患役之不均,不患令之不嚴,不敢言吏奸,而莫之禁也。京司之政委下吏,已爲難醫之痼弊。臣等所論,出於警飭之意,而臺啓方張之日,有此移乙之擧,壞損事體,莫此爲甚。呈狀之人,旣以告訴得罪,則臣不可晏然於臺席,而昨緣狗馬之疾,今始來避,所失尤大,請命遞斥臣職。答曰,勿辭。
成均館官員,以知館事意啓曰,本館續案入納樻子,羅置于郞廳上直房,入番色吏及庫直,輪回傳掌矣。今二十四日夜間,火起房中,卽時撲滅,而取考續案,則全數燒盡,餘存或數十丈,或十餘丈,煙薰沒字者,卷卷皆然。莫重續案,如是燬傷,事極驚駭。掌隷院所上,本館奴婢移文取來,別定郞廳,謄出計料,而蓋見火迹,則初無延燒之事,直自樻中出火,明是奸人用計,投火櫃中,以致如此。事出慮外,實非上直官員之所能豫備,而其在事體,不可置之。當該上直官員,從重推考,其日入番色吏及庫直等,令攸司囚禁治罪,何如?傳曰,允。
宋昌,以戶曹言啓曰,以修撰朴泰遜衣資食物題給單子,傳曰,旣以食物題給,則何以只給米石耶?改磨鍊以入事,命下矣。在前若有侍從之臣食,物題給之命,則無魚饌磨鍊之規,而只以米石題給者,非止一再,故一依前例,別單書入矣。下敎如此,魚饌等物加磨鍊,付標以入之意,敢啓。傳曰,知道。
洪萬容,以備邊司言啓曰,今年京畿失稔,比諸道尤甚,各邑同然,難於等第,而喬桐尤慘云,不可無蠲免安集之擧。三十六邑,來春等大同米六斗內,特減二斗,自庚申十二月至辛酉十一月,諸般身役三疋之類,特減一疋,各衙門奴婢及諸色軍保,以米上納者,亦減三分之一,而喬桐一邑,則收米身役,竝爲全減,內司·尙方奴婢,兩局軍兵,一體施行宜當,以此分付各該司及監司處,何如?傳曰,依啓。
宋昌,義禁府言啓曰,以江原監司狀啓,刑曹粘目,前麟蹄縣監鄭正陽·李世億等,移本府處置事,允下矣。鄭正陽方待命於本府,卽爲拿囚,而李世億以順安縣監,時在任所,依例府羅將發遣,拿來,何如?傳曰,允。
崔逸,以山陵都監郞廳,以摠護使意啓曰,曾因啓稟,封陵之制,依崇陵例爲之事,命下矣。崇陵依長陵例,減其尺數者,蓋爲他日地勢□窄之慮,而考諸五禮儀,似爲之減矣。今此新陵,則諸議皆以爲,從寧陵圓經之尺數爲當,敢復仰稟。答曰,依崇陵例爲之,可也。
宋昌,以兵曹言啓曰,禁軍□衛之卒,不可不隨闕卽補,而卽今闕額甚多。舊取才與內三廳試藝無異,雖在國恤卒哭之前,依前例取才後,口傳本差,何如?傳曰,允。
以備忘記,傳于宋昌曰,內司官吏雖微,旣奉王命,報該曹成給草料,則便是公事,而今見打量官書啓,高敞縣之捉入下吏,着枷嚴囚云者,事甚驚駭。當該縣監罷職,色吏令本道各別嚴刑定罪,以杜日後蔑法之習。
宋昌,以義禁府言啓曰,以公淸監司狀啓,刑曹啓目,前保寧縣監崔紀,移本府處置事,允下矣。崔紀時在全羅道全州地本家云,依例府羅將發遣拿來之意,敢啓。傳曰,知道。
傳于宋昌,頃見宋領府事箚子,以有拘忌之疾爲辭,豫爲齋宿,來初三日引見時,入侍之意分付。
持平李國芳疏曰,伏以臣待罪湖幕,瓜期已迫,本月旬前,考坐之後,臣卽發行,還家之際,適値臘氣之嚴沍,道途跋踄,觸冒風雪,寒疾猝發,行路之中,未及調治,苦苦呻痛,寸寸前進,而行到畿內衿川地,則臣之所患,日增而無減,本月十六日,仍得祗奉有旨,臣誠感泣洪造,驚駭震越,莫知所以爲計也。夫淸朝憲職,是何等責任,而濫及於如臣不似之身,然而人器之不稱,物議之嗤點,顧不暇恤,分義所在,固當强起趨赴,以爲祗謝之行,而顧今病勢,萬無起動之勢,頹臥村舍,貼身床褥,已至十餘日,頭痛如劈,骨節如解,晝夜叫苦,眞元積敗,飮啖全廢,形骸換脫,欲起還仆,轉側須人,縷命之危,安保其不至於溘然也哉?況臣稟氣虛弱,自少善病,顧今犬馬之齒,已至知命,而精神之昏耗,筋力之衰敗,素非可擬於强仕之之人,而卽今賤疾危篤,彌留多日,氣澌喘急,勢成沈痼,決非旬月之間,所可調治得痊也。一自稽命以來,憂遑悶蹙,實迫衷情。病伏旅舍,玆敢冒死仰瀆於宸嚴之下,伏乞天地父母,察臣病勢之危篤,亟遞本職,以安微分,以尋生路,不勝幸甚。答曰,省疏具悉。爾其勿辭,調理上來察職。燼餘
上在昌慶宮。停常參·經筵。
自辰時至午時,日暈兩珥。夜一更,彗星微見於胃星上,而形體似有似無。
下直,龍川府使韓樞,郭山郡守朴興元。
有政。
吏批,參判李敏敍,參議李奎齡進。以安後泰爲執義,慶一會爲長淵府使,丁益燾爲豐德府使,趙遠朋爲高敞縣監,李敏爲工曹佐郞,吳斗宬爲瓦署別提,宋光淵爲副修撰,典籍單朴泰輔,以金益昌。缺
宋昌啓曰,假注書黃欽,事變假注書鄭推,今日不爲仕進。大臣來詣賓廳,方有議啓之事,兩司亦以傳啓入來,注書一員出待之際,事多苟簡。累度催促,終不入來,新進怠慢之習,不可不懲,黃欽·鄭推,竝從重推考,何如?傳曰,允。
大司諫金萬重,司諫安垕,正言李彦綱啓曰,請亟罷趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫,以正邦刑。措語見上臣等伏見備忘記,因內司打量官書啓,高敞縣監罷職,色吏嚴刑定罪之命。臣等雖未知其間曲折之如何,而不能無疑惑焉。內司官吏,雖甚微末,旣有公幹,則係是差人,如無大段作弊之擧,則爲守令者,必無無端捉囚之理,其在朝家處置之道,所當分付道臣,査得實狀,罪在差人,則罪差人,罪在守令,則罪守令者,事體當然,而今乃不然,只憑差官之書啓,不問事實之如何,旣罷其守令,又罪其色吏,有若偏護內司者然,何聖人之示人不廣至此也?臣等區區之慮,此不但爲一時過中之擧,竊自今以往,事關內司,人皆怵威,終至於無所忌憚,莫敢誰何之地,豈不大可寒心哉?請亟寢高敞縣監罷職,色吏嚴刑定罪之命,令本道明査啓聞,以爲處置之地。橫城縣監朴琳到任以後,政令顚倒,擧措悖妄,可駭可愕之事,不一而足。試擧其一事而言之。本縣校儒,有闕直之事,時當暑雨,潦水大漲,道不通行,而督令校奴,捉致儒生,校奴迫於刑杖,徑赴于赤水中,至於渰沒而死,一境之人,哀其冤死,莫不恫怨。性又貪縱,專事肥己,侵漁剝割,科外橫斂之擧,不可殫擧。當此遇災恤隱之日,如此貪殘悖妄之人,不可使一日在官,以貽窮民之害。請橫城縣監朴琳罷職不敍。答曰,不允。高敞縣事,已諭於政院之批矣,勿煩。末端事,風聞未盡信,更加詳察處之。
掌令金斗明,持平尹世紀啓曰,請亟黜趙絅廟庭配享,姜萬鐵依律處斷,還收吳始壽減死安置之命,竝與援引諸譯,一體嚴鞫問,以正邦刑。所江僉使李行益削去仕版,漢城府當該郞廳罷職事。措語見上答曰,毋庸瀆擾。
鄭始成,以觀象監官員,以提調意啓曰,測候文官安後泰,今日政除拜臺諫,代以典籍朴泰輔差下察任,何如?傳曰,允。
又以山陵都監郞廳,以摠護使意啓曰,臣以山陵諸役看檢事,明日除肅拜,往來之意,敢啓。傳曰,知道。
尹趾善,以賓廳言啓曰,頃日地理敎授朴振門陳疏,新陵坐向,更爲招集地師及看山同參諸人,商確議定事,覆啓允下矣。招集之際,自至遲延,今始會議,返〈復〉參證,以各人所論,別單書入,以備睿覽,臣等素昧方術,未知某說爲是,而若以看山時,凡眼言之,案對之定□□艮坐,勝於丑坐矣。所謂雙金之殺,士夫家葬山缺數字犯此者非止一二,敬陵亦然,而術人之論吉地缺數字似不必太拘,亦不足深忌,而不免著出於方書,論議不齊,有難決議,上裁,何如?答曰,若案對之正當論之,則艮坐果勝於丑坐,但方書中,旣有拘忌,則縱有山欠,犯殺裁穴,似非萬全,依前艮坐定用宜矣。
尹趾善,以禮曹郞廳,以左議政意啓曰,山陵坐向會議時,觀象監堂上,亦當同參,而領事金壽恒,提調金錫胄俱有疾病,提調申翼相應爲進參矣,今又呈辭不來。陵上作甕家,開金井,日期已迫,不可等待其出仕,不得已,只與禮曹堂上,同議之意,敢啓。傳曰,知道。
洪萬容,以漢城府言啓曰,頃中五部諸色軍兵,年例歲抄,例於歲磨勘,而國忌相値,限內不得議啓之意,敢啓。傳曰,知道。
尹趾善,以弘文館言啓曰,本館下番,無故行公之員絶少,故不得已以上番姑降,推移入直矣。副修撰宋光淵,今日政已爲除授,趁卽牌招入直,何如?傳曰,允。
又啓曰,掌隷院,以詞訟重地,事務積滯,未有甚於近日,而判決事鄭載禧,除拜已久,引入不出,卽爲牌招,使之察任,何如?傳曰,允。
政院啓曰,昨以打量官書啓,高敞縣監罷職之命,臣等不勝駭惑焉。玆事顚末,雖所昧昧,而縣監李善溥之捉囚內司下人,或不知曲折於其間,下吏所爲,果無所失,而遽加拘囚,則善溥亦不得辭其責矣,不然而有他不得不已之端,殿下只信書啓之言,有此斥罷之擧,則是殿下厚於私人,而薄於奉職之吏也。凡事無論大小,干係內司,則不辨是非,徑施重譴,豈非過當之擧耶?昔在仁祖朝,以興陽縣監鄭弘任,囚禁內司差人之故,有弘任罷推之命,故相臣新豐府院君臣張維,陳箚極論其時事狀,與此相符。古人所論,蓋出於納君無過之意,而不慮其後弊,則臣等忝在邇列,所當趁卽論列,而見事遲鈍,今始陳達,伏乞聖明,還收高敞縣監李善溥罷職之命,不勝幸甚。答曰,今觀啓辭,以鄭弘任事爲證,誠有所不然者。缺玆不過一下輩也,而猶且罪守宰,則矧今內司打量官,尤非一差人之比,而當該縣監,拘囚下吏,有同私人,豈非無據之甚者乎?此而不治,無以篤紀綱而重事體也,須勿煩論。
傳于尹趾善曰,秋曹煩劇之地,長官不可暫曠,刑曹判書疏批已下,卽爲牌招察任。
尹趾善,以觀象監官員,以提調意啓曰,測候文官兵曹佐郞李玄紀,呈辭下鄕,代副護軍安後泰差下,察任,何如?傳曰,允。
宋昌,以都摠府言啓曰,副摠管沈梓除標信,刑曹坐起進去之意,敢啓。傳曰,知道。
前江華留守李䎘疏曰,伏以臣,空疎至鈍,本無尺寸之長,而徒荷謬知,猥膺保障之寄,自揣才分,不啻强僬僥以千勻之重,受命以來,猶以辜恩僨事爲憂,夙宵惴惴,食息靡寧。區區所自期者,倘能竭其思慮,積以時月,或可致力於緩急之備,以無負我朝家委托之意,而因循荏苒,尸素有罪,如是而得免責罰,已是微臣之大幸。不意秋曹寵擢之命,遽及於千萬夢寐之外,臣誠驚惶失措,不知所以置身也。仍念古昔盛時官人之方,或以才德,或以年勞,其道非一,而綜核必當,用舍必審,使名實不相混,虛俗無所容,故一資半級,俱有其名,上無虛授之失,下無冒進之譏。不然而或承乏苟充,竊位備員,智愚竝跡,擧措乖宜,則幾何其不至於名義日輕,而朝廷不尊也?今臣旣非才德之選,又無可記〈之〉勞,只是僥倖科第,碌碌庸庸,曾前履歷,實無可稱,而幸際明時,恩數過隆,一年之間,躋躐太驟,以萬萬不似之身,巍然居八座之班,顧臣私分之難安,小器之易盈,姑置不論,而其於公朝之政體,果何如也,四方之譏議,何如也?況此刑官之長,卽古大司寇之職也,委任之重,不比諸曹。大舜之命庶官,必先以獄刑爲念,其戒皐陶之辭,尤爲諄切者,蓋以弼敎之任,惟在明允,或失其當,民無措手故也,可不愼其人,以畀其責乎?矧今人心狡詐,詞訟繁興,獄麗多端,情僞睍幻,苟非至公至明,難以居此。如臣愚昧蔑裂,素無明識者,何可一日居此,以取顚隮哉?反復思惟,終有不可冒昧承當者,玆敢披瀝肝血,仰干鈇鉞,伏乞聖慈,察臣人不稱器,諒臣言非飾詐,新授職秩,亟許收還,以幸公私,不勝大願。答曰,省疏具悉卿懇。司寇之長,允叶卿才,卿其安心勿辭,從速察職,俾無詞訟淹滯之弊。
副校理朴泰遜疏曰,伏以臣,少遭愍凶,喪失所怙,寄養外家,以至成立,實有罔極之恩,而兩世祖母,年皆大耋,家本貧窶,菽水不給。臣意以爲,老人筋力,雖或康寧,崦嵫已迫,餘日無幾,若不趁此時,而得一便近之邑,小伸烏鳥之情,則恐抱無涯之痛,永爲終身之恨,是以不計格外之嫌,遂上乞郡之章,極知僣猥無所逃罪,而論其情事,則誠有萬萬不得已者,幸蒙益高之聽,俯諒危迫之懇,特推錫類之仁,至下矜憐之之敎,臣含義感祝,夙宵攢祝。不料衣資食物題給之命,臣與祖母,相對感泣,繼之以惶悚也。聖上體下之道,及老之仁,可謂出尋常萬萬,而其在瞻聆,孰不欽頌?顧念私分,有不敢晏然者。夫食物題給云者,固是周急之政,略有所賜,義不敢辭,而今乃賚與之物,其數過腆,當此節省之日,濫受踰分之惠,揆諸事體,實爲未安,此臣之所以徊徨悶蹙,辭受兩難者也。伏乞聖慈,察臣由中之懇,亟寢希世之恩,不勝萬幸。答曰,省疏具悉。今玆錫物,式遵故事,爾其勿辭領受焉。
摠護使來詣賓廳啓曰,頃因地理敎授朴振門陳疏,新陵坐向,更爲招集諸地師及看山同參諸人,商確議定事,覆啓允下矣。招集之際,自至遲延,今始會議,反復參訂,以各人所論,別單書入,以備睿覽。臣等素昧方術,未知某說爲是,而若以看山時,入於凡眼者言之。重出見上
御營廳啓曰,本廳十一番軍兵,今將準番下送,而來辛酉正二月兩朔停番之意,旣已定奪矣。時御所進善門·集春門及慶德宮墻外北二營·西營等四處,依前例,以訓鍊都監軍兵,替代入直,而東營則新番別馬隊四十九名,仍前替入,新營則京案雜色軍別破陣三十名入直後,舊軍放送之意,敢啓。傳曰,知道。
又啓曰,在前本廳軍兵停番時,把摠五員,哨官十一員,仍爲給料,輪回入直矣。今亦依舊例給料,輪回入直於新營及東營,以此分付戶曹,何如?傳曰,允。以上御營廳謄錄
上在昌慶宮。停常參·經筵。
元宗大王忌辰齋戒。
下直,鐵山府使柳東亨。
午時,日暈兩珥。未時,太白見於巳地。夜一更,彗星微見於胃星上,而幾至消滅。二更,流星出參星下,入坤方天際,狀如鉢,尾長四五尺許,色赤。
吏曹判書金錫胄箚子。大槪,病勢添加,快瘳無期,已不得進參於摠護使賓廳會議之時,抱疾曠職,不勝惶懼。所兼吏曹·觀象監等任,乞賜解免事。以國忌齋戒,留政院。
山陵都監郞廳,以摠護使意啓曰,臣以山陵□□看檢事,明日除肅拜往來之意,敢啓。傳曰,知道。
府□啓,以國忌齋戒,今明日姑停。
領議政金壽恒箚子。大槪,日昨有速出之敎,而臣之病勢,末由仰承聖諭,惶怖罔措。懇乞亟罷臣職,仍治臣違慢之罪事。入啓。答曰,省箚具悉卿懇。浹月彌留之餘,雖未快愈於一時,亦可以差勝於襄日,竢病少間,入參於新薦賓廳之坐,是予所望也。須體此意,安心勿辭,益加善攝,以副至望。仍傳曰,遣史官傳諭。燼餘
上在昌慶宮。停常參·經筵。
元宗大王忌辰。
未時,太白見於巳地。夜一更,彗星見胃星上,而幾至消滅。
執義安後泰啓曰,庸陋如臣,濫蒙洪造,旬月之間,猥叨匪據,絲毫莫補,愧懼常切。不意玆者,新命又降,臣誠惶感,罔知攸措。第臣前有違牌之罪,方帶推緘,未及照勘,其何敢一刻仍冒於臺席乎?請命遞斥臣職。答曰,□□,推考□□□
司饔院官員,以殯殿監繕提調意啓曰,□□□怠慢,事係御供,視之尋常,當日司圃署□□□□□□□□□□招問下□則或以差祭,或以稱病,終不□□云。殯□□□是何等重事,而如是稱頉,只令一下人,使之□□□寒心,莫此爲甚,請當該進排官,從重推考,以懲日後□□,何如?傳曰,依啓。事極可駭,當該官員,拿問處之。
備邊司啓曰,今年夏初,自上別諭諸道監司,詢訪民間疾苦,摘發縣吏貪暴善事者,使之馳啓矣。近見諸道狀〈啓〉,則所陳弊瘼,而貪吏有無,全不擧論,或云未有所聞,已非嚴明按廉之道,至於咸鏡一道,則民瘼亦不上聞。此歲將盡,終無一言上答明旨,當初別諭,有非尋常,而如是緩忽,殊無委寄之意,宜有警責之擧,咸鏡監司尹堦,從重推考,何如?傳曰,允。
兩慈殿·大殿,政院·王堂·二品以上·六曹·大司諫過歲問安。答曰,知道。
政院啓曰,臣等卽伏見慶尙監司尹趾完民瘼狀啓備局回啓,明禮宮所管之處,明安公主新設之地,所屬幕軍充闕偏伍事,有安徐之敎,臣等竊不勝慨不勝慨然之至。更化之初,宣諭以道,大小民瘼,特令採訪者,實出於軫民隱除弊以下數章缺□□□擧行。謝恩使未及發□,不必別差他使。爲先分付義州,使□□□於鳳凰城,告訃文書,令該院急速撰出,順付於謝恩使,何如?傳曰,允。
政院啓曰,今此大行王妃議諡及陵號·殿號,來初二日爲之事,已爲啓下矣。明日三公·原任大臣及政府堂上·六曹參判以上·館閣堂上,當爲命招會議,而應參人員中,出入於慶德宮者居多,不可來詣賓廳。過成服後,彼此諸臣,竝卽命招,齊會政府,在此大臣以下應參之員,還詣賓廳,議諡以入似當。大臣之意如此,敢稟。傳曰,依爲之。以上禮曹謄錄
