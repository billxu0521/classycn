上在昌慶宮。常參以代理停,經筵停。
孝昭殿·徽寧殿攝行朔祭罷後大殿,政院·玉堂·藥房口傳問安。答曰,罔極知道。世子宮·嬪宮,政院·玉堂口傳問安。答曰,罔極。
大殿,政院·玉堂·朝廷二品以上·六曹堂上,大司諫正朝單子問安。答曰,知道。世子宮·嬪宮,政院·玉堂單子問安。答曰,知道。
大殿·世子宮·嬪宮,政院·玉堂朝問安。答曰,知道。
藥房口傳問安。答曰,知道。以承傳色,口傳下敎曰,入侍。
黃柙達曰,大司憲吳遂采未肅拜,執義·掌令一員未差,金勉行受由在外,持平李潭在外,一員未差,今日以監察茶時之意,敢達。令曰,知道。
鄭存謙達曰,卽者副修撰李宜馣,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
李泰和達曰,吏曹判書權爀,日事違召,終不膺令,其在事體,殊涉未安,卽爲牌招察任,何如?令曰,依。
傳于鄭存謙曰,頒敎草記,姑徐之,禮判更爲入侍。
傳于鄭存謙曰,禮判入侍,編次人同爲入侍。
鄭存謙啓曰,編次人元仁孫,依下敎來待矣。傳曰,入侍。
藥房口傳啓曰,午間,聖候諸節,更何如?臣等率諸醫,持湯劑入侍之意,惶恐敢啓。傳曰,入侍。
鄭存謙,以禮曹言啓曰,太廟歲首展謁,例於歲翻後卽爲取稟,而自上方在諒闇中,不爲取稟之意,敢啓。傳曰,知道。
己卯正月初一日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官金和澤·洪秀輔,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。都提調金尙魯問夜來,聖候諸節,更若何?上曰,困薾矣。金尙魯曰,夜間,寢睡,如何?上曰,未穩便。金尙魯曰,夜來水刺,幾次進御乎?上曰,數次矣。但小便數數不已,腹部微有滯氣,而進鷄膏,則此症小減。金尙魯曰,聖候康復,又當新年,寶算尤長,臣民慶忭,曷有其極?因請使醫官診脈候。醫官以次前進診脈候後,達曰,左右三部度數調均,而胃脈虛軟,一樣如昨矣。上曰,木米飮·鮒魚蒸止之。金尙魯請進湯劑,上進御理中建功湯一貼後,夕湯劑,更以理中建功湯一貼,依前方煎入事,下敎。上曰,侍講院,有隔間房乎?副提調尹東度曰,有之。金尙魯曰,臣在於藥房,無分寸之功,而蒙此賞典,伏不勝愧恧之至。上曰,前亦有之,而今番則卿等之用心多矣。尹東度曰,今番聖候之康復,皇天祖宗之所默祐者,而臣等之蒙此賞典,有所不敢承當者也。上曰,此是前例,何可辭也?金尙魯曰,領·左相欲承候,方來到藥房,而靜攝之中,不敢請對。尹東度曰,禮曹三堂上,亦來待矣。上命賤臣宇喆,召領·左相·禮曹三堂上傳命出來。都提調金尙魯所啓,御醫權尙殷,鍼醫權燧因屬內局,事有掣礙,竝減下,內醫金光國·鄭行集,術業精明,竝御醫啓下,何如?上曰,依爲之。出擧條領相兪拓基,左相申晩,禮判洪象漢,參判金器大,參議元仁孫,以次進伏訖。領相兪拓基曰,聖候康復,慶忭何極?卽今寢膳及諸節,更何如?上曰,差勝矣。左相申晩曰,此何等慶乎?兪拓基曰,臣又有所達,凡慶有大小,今番聖候之康復,祖宗陟降之靈,有所默佑於冥冥之中,則此爲何等大慶乎?爲先告廟,又當頒赦,故敢達。上曰,偶然之事,何必張大?兪拓基曰,自前凡關係聖躬事,則每如是執謙太過,臣所未曉者也。天地朝宗,有所默佑而扶持者,則豈可謂偶然也?儀曹陳請,亦宜矣。申晩曰,上候平復之後,豈可無告廟頒赦之典乎?禮判洪象漢曰,孝昭殿不可不告,旣告孝昭殿,則宗廟,亦不可不告也。大臣所奏,誠是矣。兪拓基曰,聖候浹月違豫,人心之焦遑,已不可言,必稱慶然後,可以鎭安民心矣。上曰,予於醫官之下直,亦以此言之,使之鎭定人心,而又務勸春耕之意,申飭矣。洪象漢曰,殿下近來讀中庸,當以中字爲義理之得中,必允許臣等之請,是區區之望。兪拓基曰,此言是矣。上曰,頃者告孝昭殿有語矣,因涕泣下敎曰,予若不聽,則卿等更欲何爲?兪拓基曰,果與諸大臣及重臣,有所相議矣。上曰,何爲張大之至此耶?予非執謙,心有所定矣。卿等之請如此,予當勉許矣。因命賤臣取來禮曹草記,上使都承旨尹東度,書勉許傳敎。傳曰,噫,望七服縗,冥然到此,遙望西雲,心若隕墜。昨今年靳許,意豈在於謙讓?追憶永慕之意,以一人,於一事,昨今奚異?初欲固守予志,今聞相臣所奏,其若不聽,將至於張大云。予雖衰矣,旣守甲戌,何動於此,而但更以思之,孝昭殿裏,已有所奏,頃服氣劑,豈料今日?心雖無動,將或上欺陟降,此心憧憧,以予今番之氣,正氣湯三貼奏效,寔是陟降,爲我元元,默佑而然,旣愈之後,庶免上欺,不可不陳,旣知陟降之默佑,則亦不可無叩謝之道。且今年,卽予初封之歲也,旣愈於昨日,又踐乎今年,追惟錫號之恩,亦豈默焉?其於下布。噫,三十五年臨御,無一惠及民,幾年動我元元之心,亦豈無慰下之道哉?思之及此,難以固執,特允儀曹之請,而告由文當製下,依此擧行,旣行頒敎之後,當有取士之擧,莫重祔廟,豈敢合慶?況欲設別試之意,曾已下敎,當行庭試於別試之後,令儀曹知悉。出傳敎書訖。使編次人元仁孫讀之。上曰,別試已定,儒生有讀書乎?兪拓基曰,年老者難於應講,間欲自停,而年少聰敏,皆勤讀云矣。上曰,可謂速效。洪象漢曰,告廟先以初四日擇矣。上曰,明政殿以權停禮行之。諸臣以次退出。
己卯正月初一日巳時,上御恭默閤。禮判入侍時,禮曹判書洪象漢,左承旨李泰和,假注書任希孝,記事官洪秀輔·柳敍五,以次進伏訖。上曰,承旨書之。傳曰,尙書,旣云祭豈瀆褻?其奉亦重大,曾前此等事有兼行者,氣亦尙未快愈。今番告由祭,兼行於大祭事,分付。洪象漢曰,雖有此傳敎,臣等,難以奉行矣。告由祭與還安·移安等祭有異,不可兼行矣。上曰,如此之事,卿等,宜可從之,而何如是又爲固執也?雖大臣爲請,決難從之矣。上曰,昔年聖壽六十稱慶頒敎時,宗親,皆勸予進參,而其時予方在心制中矣,以不參無妨有下敎,故予不爲進參矣。今者元良,亦在心制中,而予旣承昔年之敎矣。世子率百官一段,刪去於傳敎中,可也。象漢曰,臣誠不敏,俄者有所仰達,而荐承嚴敎。臣誠不勝悚惶之忱,而聖候纔以正氣湯得效矣。大凡心之所至,氣必至焉,今若用氣,則前功,豈不可惜乎?願以物來順應,更加勉焉。上曰,編次人入來乎?象漢曰,方來待云矣。上命象漢先退。上曰,注書出去,與編次人偕入。編次人元仁孫進伏。上命泰和書太廟告由祭文及社稷祭文·孝昭殿祭文訖,又命書記懷文。上曰,虛度今日爲悵然,今以寬心二字寓懷矣。仍命洪秀輔謄出一本曰,予欲置諸座右矣。元仁孫釐正後讀奏訖。上命仁孫先退。上俯詢賤臣曰,汝與任希敎爲幾寸乎?臣希孝對曰,爲十寸兄弟矣。上曰,汝父以何事補外乎?對曰,以臺諫牌不進,譴補於省峴道矣。上曰,省峴,爲參下察訪乎?泰和曰,然矣。上曰,承旨書之。泰和曰,其時有同爲補外者,卽長鬐縣監兪漢蕭矣。上曰,然矣,補外亦已久矣。傳曰,飭已行矣,歲律且新,長鬐縣監兪漢蕭,省峴察訪任珹,令該曹內擬。上曰,旣見其子,爲念其父,此亦絜矩之道也。諸臣以次退出。
己卯正月初一日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祜·金福齡,以此進伏訖。都提調金尙魯問午間,聖候若何?上曰,一樣。金尙魯曰,水刺幾次進御乎?上曰,數次矣。金尙魯曰,大小便乾澁,若何?上曰,大便滑而小便小利。金尙魯請使醫官診脈候。醫官以次前進診脈候,達曰,左右三部調均,與朝一樣,而胃脈虛軟如昨矣。金尙魯請進湯劑。上進御理中建功湯一貼,因下敎曰,湯劑溫則味愈烈而愈勝矣,明朝湯劑,以理中建功湯,依前方一貼,更爲煎入事,下敎。上使翰林金和澤立讀壁上御製望七記懷。金尙魯曰,殿下旣揭寬心二字,又有此御製,此聖上用心之極功也。又達曰,從前患候少減之後,則更不靜攝,臣常悶焉。李昌壽曰,自今以後,每以此爲戒,臣所望也。且此後則藥治食治,可以兼之矣。上曰,食味終未得矣。金尙魯曰,靜思某物之爲可口安脾,則自有開胃之道矣。且平日稀進之物,易覺口味之生矣。臨退,又達曰,自今水刺進御,每每加勉如學問之工,則可以速臻復常矣。言訖,諸臣以次退出。上呼都承旨尹東度曰,翰注亦宜輪直。使尹東度以內局入直,翰注今已輪直,依本院輪直例擧行事,書榻敎出榻敎訖。退出。
上在昌慶宮。常參以代理停,經筵停。
辰時,日有兩珥。
大殿·世子宮·嬪宮,政院·玉堂朝問安。答曰,知道。
藥房口傳啓曰,夜來,聖候諸節,何如?臣等率諸醫,持湯劑入侍之意,惶恐敢啓。答曰,入侍。
李基敬達曰,大司憲吳遂采牌不進,掌令金勉行受由在外,一員·執義·持平一員未差,李潭在外,今日以監察茶時之意,敢達。令曰,知道。
又達曰,憲府連日監察茶時,事甚未安,大司憲吳遂采,卽爲牌招,何如?令曰,依。
李泰和達曰,吏曹判書權爀,日事違召,無意出肅,其在事體,極爲未安,卽爲牌招察任,何如?令曰,依。
傳于鄭存謙曰,儒臣持自省編初卷入侍。
有政。吏批,判書權爀未肅拜,參判沈星鎭進,參議未差,左承旨李泰和進。
吏批啓曰,判書權爀未肅拜,參議未差,小臣獨政未安,何以爲之?敢稟。傳曰,仍爲之。
又啓曰,年九十婦女封爵事,載在法典矣。年九十婦人,別單書入之意,敢啓。傳曰,知道。
傳于黃柙曰,長鬐縣監有闕代,今日政差出。
以金允行爲執義,任希敎爲司諫,李齊嵒爲掌令,李迪輔爲持平,李心源爲獻納,任珹·李昌任爲正言,金敎材爲文學,李昌壽爲工曹判書,韓師得爲知敦寧,權爀爲知經筵,金陽澤爲同春秋,兪漢蕭爲判決事,鄭尙淳爲奉常正,尹勉憲爲兵曹正郞,李彦秀爲忠勳都事,金尙孝爲漢城主簿,李宗燁·金致良爲工曹正郞,趙錫愚爲典籍,前判書李宗白今加崇政,行都承旨尹東度今加嘉義,行副司直洪鳳祚今加資憲,年八十,歲首,卽爲陞資事承傳,醫官許礈·李以楷已上今加崇政,金德崙今加正憲,李泰遠今加資憲,李興門·蔡膺祜·金履貞已上今加嘉義,金福齡今加嘉善,已上差備待令,李善恒今加通政,掌務官已上加資事傳敎,朴載和今加嘉善,依舊例加資事承傳,內官李維新今加崇政,鄭相河今加正憲,洪碩海今加嘉義,朴鳳興今加通政,以上加資事承傳,以坡春君穆良妾第二男烠爲要原副令,待敎鄭昌順單付,兼監察嚴璘減下,以韓德升爲長鬐縣監。
兵批,判書申晦病,參判具允明病,參議尹鳳五未肅拜,參知尹得養入直進,左副承旨尹東昇進。
以李宗白·南有容·洪重孝·李彦衡爲副司直,朴聖源·金和澤·洪秀輔·金龍甲·鄭忠燁爲副司果,白文昌爲副司勇。
尹東昇,以兵批言啓曰,忠壯衛將李希範,重得輪疾,時月內萬無起動之勢,呈狀乞遞,不可等待其差復,今姑改差,何如?傳曰,允。
黃柙,以吏曹言達曰,本曹佐郞李世演呈狀內,身病甚重,不得察任云,今姑改差,何如?令曰,依。
藥房口傳啓曰,聖候諸節晩後,更何如?臣等率諸醫,持湯劑入侍之意,惶恐敢啓。答曰,入侍。
以承傳色,口傳下敎曰,君父未快愈之前,承傳色中官金命遇·洪碩海·朴鳳興有驕氣,令該府處之。
鄭存謙,以禮曹言啓曰,上候平復,告廟頒敎事,命下矣。告宗廟·永寧殿·孝昭殿祭,依下敎,今正月初七日春享大祭兼行,社稷告祭,同日曉頭,一體設行,巳時明政殿,權停例頒敎事,知委擧行,何如?傳曰,允。
又以內醫院官員,以都提調·提調意啓曰,院鍼醫權燧減下代,醫人白文昌術業精明,以此人差下,令該曹依例付軍職,冠帶常仕,何如?傳曰,允。
黃柙,以戶曹言啓曰,卽接禮曹移文,則因奉常寺所報,徽寧殿三年後,朔望祭·五享大祭·五名日祭·春秋奉審祭,及弘陵忌辰大祭·五名日祭,各項祭享所用各樣物種,令戶曹磨鍊事,入啓依允矣。徽寧殿·弘陵三年後祭享物種價,依敬寧殿·明陵例,參商磨鍊,別單書入之意,敢啓。傳曰,知道。
又以戶曹言達曰,正供事體,至嚴且重,發船上納,俱爲定限,昭載續典,而況大朝入侍時,以今年田稅,秋節內終不上納,則當該守令,營門決杖事,至下特敎,則各邑擧行之道,尤宜不敢少忽,而當年歲前,乃有未畢納之邑,紀綱所關,誠極寒心。丁丑條田稅未收咸平·海南·務安·宜寧·洪州等五邑守令,令該道依擧條決杖後狀聞之意,分付。且已裝運邑,亦多有初不入倉之處,故該邑座首·監官·色吏船主沙工等,自臣曹,方依續典勘處,而其中咸安郡則徒呈陳省,無一石入倉,實是前所未有之事。河東府則旣呈陳省之後,米則無一石入倉,而旋以自本邑,擔當備納之意,論報臣曹者,事涉怳惚,尤極怪駭,兩邑守令,竝令本道,指名現告後拿問處之。晉州牧則四船裝載,俱不準數入倉,騎船監色,又不如數上送,其不勤檢飭之失,亦不可無責,當該牧使,依續典罷黜,何如?令曰,依。
尹東昇,以司僕寺官員,以一二提調意達曰,本寺經用,專靠於三南各牧,而挽近以來,各道監牧官,徒事減報,愈往愈甚,稅入,年年減縮。故前後申飭,非止一再,而其中珍島監牧官朴性源,以其瓜期不遠,所報實數比他尤少,其習,誠可惡。此等之類,不可無重勘懲後之道,珍島監牧官朴性源,爲先罷黜後,令該府拿處,何如?令曰,依。
以京畿監司狀達,楊州等官柴北面金召史等爲虎囕死事,江源監司狀達,杆城等郡竹島面居騎兵金己萬等囕死·燒死·淹死事,令于黃柙曰,竝令本道,恤典擧行。
己卯正月初二日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,注書李宇喆,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祜·金福齡,以次進伏訖。都提調金尙魯問,夜間,聖候若何,而寢睡,亦如何?上曰,穩睡。金尙魯曰,水刺幾次進御乎?上曰,數次。金尙魯曰,大小便,如何?上曰,大便則尙燥,而小便,利矣。金尙魯請使醫官診脈候。醫官以次前進診脈候,達曰,左右三部調均,而胃脈虛軟一樣矣。上曰,唯,進御時引納最難矣。履亨曰,此胃弱所致。金尙魯曰,白飯藿羹,請使內局供進。上曰,只可一次。金尙魯請進湯劑。上進御理中建功湯一貼,夕湯劑,更以理中建功湯,依前方一貼煎入事,下敎。尹東度曰,宗廟告由祭文,當通用於永寧殿乎?上曰,依爲之。上使賤臣宇喆召摠戎使洪鳳漢及儒臣上下番入侍。洪鳳漢進伏曰,聖候平復,慶禮將擧,臣民蹈忭,曷有其極?上曰,郡主痘患,已無憂乎?洪鳳漢曰,今則已無憂矣。上曰,領相年幾何?金尙魯曰,六十九歲矣。上謂都提調金尙魯,提調李昌壽曰,卿等先退。金尙魯曰,殿下允許進水刺後,臣等始退出矣。上曰,當進御。李昌壽曰,殿下自前自奉常務薄約,故以此得力,而今則異於春秋鼎盛之時,必加進水刺,扶養元氣,是臣區區之望也。都提調·提調先退。上命任㻐讀御製自省編,內篇首,至凡人之性,又命鄭晩淳繼讀訖。因退出。上曰,鄭晩淳之父誰也?尹東度曰,鄭錫百也。言訖,以次退出。
己卯正月初二日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祜·金福齡,以此進伏訖。都提調金尙魯問,午間,聖候若何,而更有進御乎?上曰,終不開胃,引納亦難。金尙魯請診脈候,醫官以次前進診脈候,達曰,左右三部調均,胃脈虛軟,尙一樣矣。上曰,但臥而靜攝,則自然愈矣,而歷思可口之物,終未得焉,是可悶也。九仙王道糕,如何?履亨曰,是開胃之物也。上曰,入幾許材料,而各種之名,亦云何?履亨,歷數以達。金尙魯曰,請自內局製入矣。因請進湯劑。上進御理中建功湯一貼,明朝湯劑,更爲依前方一貼煎入事,下敎。又下詢曰,榧子,何地所産?李昌壽曰,南中所産也。上,下詢于賤臣宇喆曰,全州亦有榧子乎?賤臣對曰,榧子,濟州所産,而長城·海南·康津等地,亦略干有之,故泛稱南中土産,而全州則本無之。金尙魯曰,白飯鮒魚蒸,自內局,已進供矣。上曰,待湯劑少下後進之。上曰,洪鳳祚,今已陞資,當入耆社。金尙魯曰,無實職,故未入矣。上曰,然乎?七十亦云稀,況八十乎?命承旨書傳敎。傳曰,行司直洪鳳祚,以年八十,今日陞資,而聞實職然後,乃入耆社云,七十古云稀,況八十乎?令該曹知中樞作窠以付。出傳敎金尙魯曰,江華留守金相奭,亦當入耆社矣。上曰,年七十乎?金尙魯曰,庚午生矣。上曰,本來無病,亦甚精强。金尙魯曰,今雖年老,而堅强如石矣。上曰,左相之父年幾何?金尙魯曰,八十九歲矣。上曰,壽耉矣。上又曰,近來武弁,亦有可用之人,而終無如張鵬翼者也,此眞大將。金尙魯曰,至今都下稱之不衰,而亦不忘也。上曰,然矣。金尙魯曰,白飯鮒魚蒸,入來已久,殿下雖厭聽進御之語,而臣等,不避煩瀆敢更請進。上曰,當進御矣。諸臣以次退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
藥房口傳啓曰,夜來,聖候諸節,何如?臣等率諸醫,持湯劑入侍之意,惶恐敢啓。答曰,入侍。
李基敬達曰,大司憲吳遂采未肅拜,掌令金勉行受由在外,李齊嵒,執義金元行,持平李潭·李迪輔在外,今日以監察茶時之意,敢達。令曰,知道。
李泰和達曰,吏曹判書權爀,連違召令,終不出肅,其在事體,殊甚未安。卽爲牌招察任,何如?令曰,依。
傳于鄭存謙曰,禮房承旨入侍,編次人同爲入侍。
鄭存謙,以侍講院言達曰,本院新除授文學金敎材,除拜之下,不爲出肅,卽爲牌招察任,何如?令曰,依。
兵曹口傳政事,以洪鳳祚,單付知事。
李泰和,以吏曹言啓曰,曾經承旨·參議年八十,及侍從臣·閫帥父年七十·八十者,每於歲初,抄啓加資事,載在法典矣。曾經參議·承旨年八十,及侍從臣·閫帥父年八十人員,別單書入之意,敢啓。傳曰,知道。
藥房口傳啓曰,聖候諸節,晩後更何如?臣等率諸醫,持湯劑入侍之意,惶恐敢啓。答曰,入侍。
鄭存謙達曰,卽者,檢閱柳敍五,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
己卯正月初三日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。都提調金尙魯問,夜來,聖候諸節,更若何,而昨夕白飯,幾許進御乎?上曰,氣則比昨稍勝,而白飯則亦稍有食味,比前加進。金尙魯曰,鮒魚炒之味,如何?上曰,此後則止之。金尙魯請診脈候。醫官以次前進診脈候,達曰,左右三部調均,而胃脈虛軟,尙一樣矣。金尙魯請進湯劑。上進御理中建功湯一貼,夕湯劑,更爲依前方一貼煎入事,下敎。金尙魯曰,數日後則理中湯,雖或加減材料,而元不可停止矣。上曰,前日,予有不可無醫藥之敎,到今益信矣。前日氣之鬱結者,漸次小消。尹東度曰,夬復之後,尤加愼攝,是臣區區之望也。上使賤臣宇喆召摠戎使,洪鳳漢入侍進伏。上,下詢郡主痘患,落痂幾何?洪鳳漢曰,未落痂者,三分之二矣。上曰,摠府做度番,十五日乎?洪鳳漢曰,首堂上十二日,而竝例直三日,爲十五日也。上曰,文宰鮮有曠日入直者,而武弁之入直,獨滿限日矣。上命醫官召郡主痘患所醫官柳重臨·朴載和·尹亨理,引見後,命都承旨書傳敎。傳曰,醫官柳重臨,守令除授,朴載和·尹亨理,相當職除授。出傳敎洪鳳漢所啓,頃年,臣以醫官事仰達,而今又語及於醫官,復此仰陳。醫官雜技堂上者,則勿爲許入於內院者,蓋醫官以藥房加資然後,可以次次進序,得以倚仗於保護之地故也。在方外時,以他技,先爲高資,而入於內院,則勿論術業之高下,勢將先於先入積勞之醫官,甚非所以培養醫術之道矣。金尙魯曰,重臣之言,誠有見矣。曾因此重臣所達,已有申飭之敎矣。上曰,頃者所奏已是,而今番提奏誠是。我國凡事有例,則效驟陞〈爲〉今弊。此後,已陞資者,切勿爲請,已付者資次,自堂上,從內局事,定式施行,可也。出擧條洪鳳漢又達曰,郡主痘患所醫官賞格,與翁主痘患後賞格例無異,事甚未安。上曰,摠戎使如是之言,誠美矣。但柳重臨,守令除授傳敎,不無前例,昔年柳,爲守令矣。上又曰,陞敍·陞六,實則不同,而近來則無異。金尙魯曰,不同而陞敍,不如陞六矣。上曰,爲參奉者得陞敍,則不計朔而陞遷乎?金尙魯曰,參奉之得陞敍者,自參奉陞奉事,自奉事陞直長,皆用朔數,到直長後,始用陞敍矣。若不然,則是一得承敍而用之於奉事,用之於直長也,元無是例。洪鳳漢曰,參奉·奉事,蔭官若無居前者,則不計朔陞遷,而到直長後,始竝計前朔而陞主簿矣。金尙魯曰,以相當職除授傳敎,得除守令者,多有之。夫守令,不可不擇擬,而以此亦有濫授者,此亦不可不申飭矣。上命都承旨書傳敎。傳曰,守令體重,古則非守令除授承傳,則不敢冒授。近則以相當職除授爲守令者,此乃倖門,非古例也。此後嚴禁。出傳敎三提調將退,更請午間水刺,頻頻進御,因退出。諸臣以次退出。
己卯正月初三日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官韓宗纘·鄭昌順,醫官金履亨·方泰輿·許礈·李以楷·金德崙·李泰遠·金履貞·李興門·蔡膺祐·金福齡,以次進伏訖。都提調金尙魯問,午間,聖候諸節,更若何?上曰,差勝矣。今日則少有動作之望,而但氣憊,不能動作矣,且有所用心處。魂殿春享大祭,命以攝行,予心當如何?金尙魯曰,殿下不匱之孝思,雖如是,而靜攝中祭享攝行之敎,誠合於調養之道矣。且安心愼攝,是臣區區之望也。上指賤臣宇喆曰,彼注書尙直宿乎?尹東度曰,提調旣在藥房,故上注書隨提調而直宿矣。上曰,向來嶺南注書直宿藥房,今又湖南注書直宿藥房。今番予病,兩南注書,相繼直宿,亦異事。金尙魯請進湯劑。上進御理中建功湯一貼,明朝湯劑,更以依前方一貼煎入事,下敎。履亨曰,今日所供,眞鷄大而肥矣。上曰,市民所納乎?金尙魯曰,朔寧縣所供也。上曰,朔寧之鷄,何必用耶?履亨曰,以露鷄故也。上曰,色黃乎?金尙魯曰,爲取眞雌,故色則或未及取黃也。上曰,遠地進上,自多民弊。亦有所給物乎?金尙魯曰,會減矣。上曰,然則好矣,但進上遠來之際,貽弊於民者多矣。自此以後,鷄膏一日但二次。金尙魯曰,九仙王道糕,今方造進矣。上曰,小間後進御,可也。今日鷄膏,頗有眞味,水刺亦欲頻進,而恐有滯氣。金尙魯曰,靜攝中進御,雖或頻數,元不大段,豈有滯氣之慮哉?上曰,食報莫如鷄膏,而但嬰此重病,雖未免餌,此亦不忍下咽也。三提調皆起伏達曰,殿下何以出此敎耶?寶算已高,洽月違豫,何暇論此乎?上曰,今世自無三年疏食水飮之人,此亦不及古人,遠矣。金尙魯曰,白飯,當更進乎?上曰,善炊以進之意,分付內局。三提調先退。上命賤臣召右承旨。鄭存謙,入侍進伏,讀靜攝中記懷文訖。鄭存謙先退,史官以次退出。
己卯正月初三日申時,上御恭默閤。承旨·編次人入侍時,編次人元仁孫,右承旨鄭存謙,假注書任希孝,兼春秋韓宗纘,記事官鄭昌順,以次進伏訖。上曰,承旨書之。傳曰,祭文已製,而不忍命攝,今則期日已迫,尙未快愈,大祭則諸執事,例致齋二日,孝昭殿春享大祭,文臣攝行,而徽寧殿,一體大臣攝行。噫,三年內大享,只此而半朔之內,二大祭命攝,是豈孝乎?咫尺齋室,心焉欲墜。諸執事一依親祭例擧行事,分付該曹。上命書靜攝中記懷文。上曰,今日晝寢,夢見相臣,方言寬心二字之際,語未卒而夢忽覺,不得盡諭,故心甚爲鬱,今召承宣,製下此文矣。編次人一次讀奏後釐正之,可也。元仁孫讀奏釐正訖。上曰,儒臣上下番,誰爲入直耶?仁孫曰,校理元義孫,修撰鄭晩淳矣。上曰,注書出去,召儒臣上下番,持自省編初卷入侍。出榻敎元義孫·鄭晩淳進伏。上命韓宗纘召編次人蔡濟恭入侍。蔡濟恭進伏訖。上曰,記懷文,更爲讀奏,可也。蔡濟恭一次讀奏後,上曰,如有加刪處,更加釐正,爲宜矣。濟恭·仁孫皆曰,文作誠好,別無更刪處矣。鄭存謙曰,以頒敎文製進事,大提學金陽澤,方爲牌招,而尙不膺命矣。上曰,文衡,不爲謝恩乎?存謙曰,日前,爲參候班,以戶參謝恩,而謝單中無兼銜,故自政院退却,則不得已謝恩矣。今則以決難行公,自引而連呈辭單矣。上曰,旣爲謝恩,則何不行公耶?存謙曰,以次點撕捱云,而古有行之者矣。仁孫曰,故相臣李敏敍等數人,亦以次點行公矣。存謙曰,文衡上書中稱先範,而以金萬重事引例矣。上曰,如無圈點之人,而以前望落點,則皆不可行公耶?上曰,承旨書之。傳曰,大提學金陽澤,旣謝其命之後,强引故事撕捱云,此則過矣。故判書金萬重,非徒次點,無大提學行公之事,此固執,眞孔聖所云過猶不及也。況次點行公之人,亦非一二?欲守子莫執中,强循其從祖之不爲行公,不隨祖與父已行之事,事君思親之道,分義道理若此乎?噫,爲候班,旣謝其命,抑何心不肯製敎文乎?決無是理,從重推考,卽爲牌招製進。上曰,藥院入診,方來待於廳外矣,儒臣旣已入來,只讀一大文,可也。義孫·晩淳以次讀奏訖。上曰,予講心經,猶未訖工矣。今則以氣爲事,心與氣一也。儒臣,以心字,仰陳文義,可矣。義孫曰,此乃御製,別無文義之可陳者矣。皇天祖宗眷佑,聖候遄復,臣民慶幸,何可仰達?聖候違豫之時,雖蔀屋小民,擧皆焦遑矣。聖候今已康復,非但在廷臣僚,八域含生,孰不欣喜慶忭乎?臣有區區憂悃,敢此仰達矣。靜攝中用心,甚有妨焉。若有思慮,則自然用心矣。伏願勿爲思慮,以用心焉。上曰,所陳最好矣。晩淳曰,上番旣已仰奏,臣不必疊陳,而天君泰然,百體從令。方此靜攝之中,宜勉涵養之工矣。上曰,下番所奏,大體好矣,而天君旣未泰然,百體安能從令乎?義孫曰,有寓心處而後,似不用心矣。留神省察於民事,則自可寓心,而召入大臣於臥內,新年民事,從容講確,則中外曉然知聖候之康復,而可以鎭定焦遑之心矣。敢此仰達矣。上曰,所陳固好,而以此之氣,何以爲民事耶?第寓心則好矣。臨退時,上曰,承旨持記懷文,姑爲退待於戶外,可也。諸臣以次退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
以承傳色,口傳下敎于藥房曰,入侍。
李基敬達曰,大司憲吳遂采未肅拜,掌令金勉行受由在外,李齊嵒,持平李潭·李迪輔,執義金元行在外,今日以監察茶時之意,敢達。令曰,知道。
李泰和達曰,吏曹判書權爀,日事違召,尙不出肅,其在事體,極爲未安。卽爲牌招察任,何如?令曰,依。
以文學金敎材牌不進罷職令旨,令于尹東昇曰,推考徽旨捧入。
尹東昇,以禮曹言達曰,今年正月以後,應行各祭日子,曾已達下,知委京外矣,今因觀象監草記,新曆中以二月·三月之大小相換,寒食·淸明日子俱爲差退事,啓下矣。以此退日,更爲知委之意,敢達。令曰,知道。
兵曹口傳政事,以密春君焌·南正五爲副摠管。
李基敬,以義禁府言達曰,珍島監牧官朴性源拿處事,徽旨達下矣。朴性源,時在任所云,依例發遣府羅將,拿來,何如?令曰,依。
藥房口傳啓曰,午間,聖候諸節,更何如?臣等率諸醫,持湯劑入侍之意,惶恐敢啓。答曰,入侍。
行都承旨尹東度上書。伏以,神天默佑,聖候遄臻康復,臣民慶祝,曷勝形容?臣於斯時,適叨藥院例銜,以其廁名於直宿之列,而亦蒙加資之典,臣誠惶隕驚感,不知置身之所。夫焦遑嘗藥,固是臣子之常分,備數參診,不過職事之當然,及今乃瘳之日,只切區區忭蹈之忱而已,顧安有絲毫可紀之勞者哉?匪分濫資,不惟私心之愧蹙,無功冒賞,亦爲古人之明戒。玆將微懇,猥干睿聽。伏乞俯賜鑑諒,亟許導達,收還臣新授資秩,以重恩賞,以安賤分,不勝大願。答曰,覽書具悉。聖候愆和,焦悶曷喩,而遄臻康復,不勝慶忭之至。今玆陞資,式遵舊例,卿其勿辭焉。
京畿觀察使趙暾上書。伏以,惟皇天祖宗,眷顧默佑,大朝違豫之候,快臻康復,臣民歡忭之忱,曷有其極?邸下侍湯焦煎之餘,不瑕有傷損之節乎?時序推遷,歲律已更,伏惟感時慨廓,益切靡逮之慟,臣不勝區區憂慮之至。仍伏念臣猥當重任,洽滿周歲矣。屢速罪戾,輒蒙寬貸,前後乞免之章,未蒙鞶禠之恩,常切感惶,無所容措。日夕祈祝者,惟在於早遂遞解之願,以爲一分自靖之道,而遷就至此,尤增惶愧。此際臣之弟曮,新除慶尙道觀察使。臣聞命驚感,益不敢自安於職次者。兄弟同時竝膺藩任,偏荷洪恩,戒深盛滿,公體私義,俱極惶懼,決不可一日竝據,而況前輩,亦多有引義遞免,則臣之一遞,不待煩請,自在許施之中。玆敢仰暴微懇,冒瀆崇聽,伏乞离明,俯賜鑑臨,鐫罷臣職,以便公私,千萬幸甚。答曰,覽書具悉。聖候愆和,焦悶曷喩,而遄臻康復,不勝慶忭之至。卿其勿辭察任。
副修撰李宜馣上書。伏以,上天佑我宗祊,我聖上違豫之候,遄膺翼瘳之慶,擧國之歡忻聳忭,曷有其極?仍伏念臣母,年衰病痼,不離床席,計以一年,則寧日常尠。近因日候之極寒,而調攝失宜,宿疴挾感重發,浹旬彌留,咳喘劇而達夜失睡,寒熱作而終日廢食,其他種種症形,俱係危惡,臣之情理,夫豈有暫捨病側,淹直禁中之勢,而適當聖候愆和,上下焦遑,在臣分義,有不敢仰瀆私懇,而抑情持被,已多日矣。俄者又聞家信,則夜間病狀一倍添劇,虛煩虛嘔,達曙辛苦,眞元凘脫,氣息澟綴云,臣心神飛越,方寸煎灼,急於歸護,他不暇顧,玆敢忙陳短章,徑出禁門。伏乞睿慈,亟遞臣見帶之職,且勘臣擅離之罪,以便救護,以昭法紀,千萬幸甚。答曰,覽書具悉。聖候愆和,焦悶曷諭,而遄臻康復,不勝慶忭之至。爾其勿辭,救護母病。
檢閱柳敍五上書。伏以,天佑宗社,俾我大朝不豫之候,迓玆翼日乃瘳之休,此莫非我邸下危憂心焦,默感神明,有以致之也。擧國臣民,賴以蒙福,猗歟休哉,曷勝慶忭?第伏念臣有望八老母,素多疾恙,臣終鮮兄弟,獨自扶將矣。自臣入直之後,頻聞失攝之報,方圖歸護,忽値直宿,只誦古人不遑將母之句而已。乃者庭候已撤,屺望罙切,以公則喜,以私則憂。此際家信忽到,臣母自昨夜,猝得關格之症,膈間牽引,支末麻木,叫楚之聲,委頓之狀,十分危澟。臣旣聞此,顧何以按住心神於晷刻之頃乎?不得不投進短章,徑出禁門。伏乞睿慈,俯垂矜憐,亟許鐫削臣職名,以安私分,以昭法紀,不勝萬幸。答曰,覽書具悉。聖候愆和,焦悶曷喩,而遄臻康復,不勝慶忭之至。爾其勿辭,救護母病。
己卯正月初四日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官韓宗纘·鄭昌順,醫官金履亨·方泰輿·許礈·李以楷·金德崙·李泰遠·金履貞·李興門·金福齡,以次進伏訖。都提調金尙魯曰,夜間,聖候諸節,若何?上曰,一樣。金尙魯曰,寢睡,如何?上曰,穩睡而食味則無加進。金尙魯曰,大小便,如何?上曰,順矣。金尙魯請診脈候。醫官以次前進診脈候,達曰,左右三部調均,而胃脈,尙一樣如昨矣。金尙魯請進湯劑。上進御理中建功湯一貼,夕湯劑更爲依前方一貼煎入事,下敎。又曰,理中湯,可謂支離湯矣。九仙王道糕則當試,使內廚爲之矣。又使都承旨書傳諭于右相。傳曰,噫,今番,豈往日之比哉?雖呻吟之中,心在臣民,況大官乎?今若復臨而心猶惓惓者,一大臣·一重臣。噫,卿以卿兄之弟,晩後登科,位至宰列,以予心氣,初非望也,況大拜乎?傾軋之讒,上下共知。王者以四維爲治,其事雖勿說,君與相相對,一番洞諭。卿若欲伸廉隅,予豈無弦韋耶?入城之前,雖經年閱歲,決無許副之理。靜臥之中,思卿罙切,特遣承旨,諭予此意,仍傳命召,其令偕來。噫,予年,已六十有六,卿年,亦六十有六,而卿猶强焉,餘日猶多,以予衰耗,況若復臨乎?呼寫到此,心尤缺然。以卿體國之心,豈不感動?其卽偕入,慰予靜攝之心事,承旨傳諭于右相,卽爲偕來。上曰,右相之謹愼,尙遭如是之彈,可謂意外。李亨逵之傾軋,甚矣。相臣改正,有前例乎?金尙魯曰,故相臣鄭惟吉,拜相後改正,以其姪芝衍,爲相數年後,芝衍作故,復以惟吉爲相也。上曰,故相臣李恒福,可謂名相,而少時善詼該云,然乎?金尙魯曰,然矣。李昌壽曰,此所謂善戲謔兮,不爲虐者也。尹東度曰,古有善戲謔而有名譽者,今有矜持而招謗者,是未可知也。上笑曰,誠好語也。上又曰,洪啓禧爲國做事,誠可用也。金尙魯曰,此誠可用可任之人,此後多有任用處也。上曰,久處江郊,應有爲國事,憂鬱之懷矣,病中,有欲見之意矣。又命承旨書傳敎。傳曰,已諭於右相傳諭之敎,其處江郊今幾月?此時,幾年任用之臣,逡巡江郊,靜夜思焉,欲見一諭。其卽入來,聽我下敎。噫,聞君此敎,若無動意,其曰臣分?行司直洪啓禧,令政院申飭,其令卽日入侍。出傳敎上曰,凡怨惡,不宿於心,可也。予則嘗無宿怨於人。李昌壽曰,殿下,天也。天豈有愛惡乎?上曰,近來守令,遭中考於監司者,其子弟亦與之不見云。至於貶目,則自古無如是之事矣。上又曰,有大提學硯云,然乎?金尙魯曰,先臣,爲大提學時,臣嘗見之矣。上曰,其大幾許?金尙魯曰,可入於常硯匣中矣。上曰,在何處乎?金尙魯曰,大提學出肅,則例必送之其家矣。故曰文衡硯矣,上曰,今大提學,尙不出耶?使承旨書推考傳敎。傳曰,下敎之下,豈敢若此?大提學金陽澤,從重推考,更爲牌招。上又問尹東度曰,曾於北行時,見彼國試士之規乎?尹東度曰,臣於北行時,見有大車載儒生三十餘人而去,臣問之則曰擧子云矣。上曰,有高麗朝取士榜目乎?金尙魯曰,略干有之矣。上曰,趙榮國之病,如何?李昌壽曰,少愈云,而李宗白之病,今方轉重云矣。上曰,予嘗謂李宗白精强矣,近見其形貌,衰耗甚矣,非復昔日李宗白也。言訖。諸臣以次退出。
己卯正月初四日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官韓宗纘·鄭昌順,醫官金履亨·許礈·金德崙·李泰遠·金履貞·李興門·金福齡,以次進伏訖。都提調金尙魯問,午間聖候,若何?上曰,氣則一樣矣,但據案而坐,了無行步之望。金尙魯曰,午間水刺幾次,而寢睡,如何?上曰,小有進御,則旋爲昏睡。金尙魯曰,胃氣開而進御頻數則無此矣。請進湯劑。上進御理中建功湯一貼後,下敎曰,今則以食補爲上,而湯劑則欲減一貼,如何?履亨曰,蔘苓白朮散,欲替進,而其力,終不如理中湯。聖意必欲一日一貼進御,則可用理中湯一貼矣。上曰,然矣,凡用藥,如用兵,若一向直前,恐傷根本,湯劑日再進,脾胃日漸弱。當此之時,用藥之方,不可無闊狹之道矣。因使諸醫以進對,或云兼進粟米飮,好矣,履亨曰,理中湯之不欲一日再進者,欲爲養胃之地,竝進粟米飮,則與一日再貼無異。粟米飮代,加進水刺,則是合於養胃之道矣。上曰,然矣。金尙魯曰,首醫之言如是,諸醫之言亦同,請自明日,以日進一貼事,定稟。上曰,依爲之。明日湯劑,以理中建功湯一貼,依前方煎入事,下敎。上又曰,近來日氣乖常,非徒予病,亦多時氣乖戾之憂矣。使賤臣李宇喆召摠戎使。洪鳳漢入侍進伏訖。上曰,郡主痘患,今如何出場?洪鳳漢曰,今則已無憂矣。上曰,摠戎使入直幾日?洪鳳漢曰,十四日也。上曰,一日未足矣。此後則一日一次入見郡主也。洪鳳漢曰,待下敎入來乎?上曰,然矣。摠戎使先退。上使都承旨書傳敎。傳曰,摠管有闕,令該曹口傳擧行。出傳敎金尙魯曰,日已暮矣,請進水刺。上曰,當進御矣。諸臣以次退出。
上在昌慶宮。常參以代理停,經筵停。
大殿·世子宮·嬪宮,政院·玉堂朝問安。答曰,知道。
以承傳色,口傳下敎于藥房曰,入侍。
尹東昇達曰,今日持公事入對,而方在侍湯中,頉稟。令曰,知道。
李基敬達曰,大司憲吳遂采牌不進,執義金元行,持平李迪輔·李潭,掌令李齊嵒在外,金勉行受由在外,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安。兩司除在外·未肅拜人員,竝卽牌招,何如?令曰,依。
尹東昇啓曰,大提學金陽澤牌不進推考徽旨,今方捧入矣。頒敎文製進,一時爲急,而特敎申飭之下,如是違牌,事甚未安。所當更請牌招,而今已夜深,待明朝牌招,使之製進,何如?傳曰,允,
李泰和達曰,吏曹判書權爀,日事違召,無意膺令,其在事體,極爲未安。卽爲牌招察任,何如?令曰,依。
藥房口傳啓曰,晩後聖候諸節,何如?臣等率諸醫入侍承候之意,惶恐敢啓。答曰,入侍。
傳于尹東度曰,禮判入侍。
鄭存謙啓曰,禮曹判書洪象漢,依下敎來待矣。傳曰,入侍。
黃柙啓曰,臣敬奉聖諭,馳往傳諭于議政府右議政李所住處,則以爲,天佑宗祊,聖候康復,中外歡忭,縟儀將擧,臣於屛伏焦灼之餘,慶祝之心,倍切區區,而窮阨之蹤,末由致身庭班,席藁攢手,日夕瞻天而已。乃者千萬意外,特遣近密之臣,傳宣別諭,辭旨懇惻,反復開牖,有若慈父之詔迷子。臣雙擎跪讀,心肝摧咽。至於缺然之敎,有非不肖如臣,所敢得於明主者,臣心之惶隕震懾,尤如何哉?古所謂感泣無窮者,猶爲歇後語也。噫,臣初非得罪於聖明者,夫豈有離違天陛,甘心便訣之意,而只緣不忠無狀,厚招忌議,詬詆凌藉,殆無餘地,上累則哲之明,下貽當世之羞,孤恩忝先,無地自容,今雖萬被誅戮,何以謝此罪負哉?臺書許多臚列,何莫非難洗之恥,難貸之罪,而如漫不知何事,觸處憒憒等題目,於臣,尤爲箚着,臣方愧服之不暇,且臣之孤立寡助,墻壁枵然者,尙何足資其傾軋,而輿論不容,公議未允,二字之勘,出於言事之地,亦其宜也,而臺臣之反未免以言獲罪者,究厥所由,亦臣之罪也。噫,臣之愚劣,本不能有無於朝廷,而乃若所遭,又是古今之所罕有。國綱朝體,至此而壞盡無餘,決不可一時仍因,而聖眷不替,羈縻假銜,史官相守,已過兼旬,而近侍偕入之命,又有此格外恩寵,臣誠抑塞悶蹙,莫省所措。況玆豈無弦韋之諭,臣雖鈍迷,亦有可以仰揣聖意之體下者,而相對洞諭之敎,蓋不勝感激于中,臣豈不欲顚倒趨入,獲承靜攝中耿光,仍得以伸此所願,而但念造朝之時,旣不敢擅用野服,若以議政冠冕,更入脩門,則道路之人,亦必心誹目指,莫不曰眞是忘廉喪恥之人,臣何忍爲此而重辱淸朝乎?恩諭至此,祗承無路,違傲之罪,益無所逃。惟願天地父母,亟從臺言,卽命刊改,仍許退歸田野,以卒生成之澤,臣當殞首結草,以圖萬一之報。臣無任伏地隕越,涕泣祈懇之至云矣。臣旣承偕來之命,姑爲仍留之意,敢啓。答曰,頃者史官書啓,適到於藥院直宿初頭,故以其時之氣,難以敦勉。今幾一朔,此已誠淺,困臥思卿,命承宣偕來,而待卿幡然,覽承宣之書啓,卿意愈邈,此亦誠淺自恧之外,其復何諭,而曾見若示微意,則不無轉動之事,而卿辭冞篤若此,以議政官銜,尙在撕捱,則中樞之職,其本相職,想必撕捱,其將以卿宰召之然後承命耶?昔雖有故相鄭惟吉故事,此相職膺命前也。決不可引於今日,況古今異焉?大拜之相,今豈可以正卿召乎?決無是理。決無是理。卿須固執於不通之處,固執亦難行,若解相職,適中傾軋,予豈爲此,而昨日下敎,亦爲四維,其亦敬大臣之意也。曲軫示意,臥中敦勉,而卿無動意,豈徒予心之慨然,以卿兄體國之心,謂卿是乎?否乎?卿兄亦謂〈不〉近,卿須追思延陽之心。予則曰決不以卿之固執爲是。噫,今若復臨,而臥中思卿,欲一見卿。莫曰君臣主義。望七服縗之君,僅以蘇醒,臥召其相,往牒,想必無矣。有非常之敦勉,則豈無非常之仰副,而有若其君之循例敦勉,少無轉動,書之靑史,予恧固不可言於卿,鞠躬之道,亦豈不欠當乎?噫,正氣之劑,何以用之?專由乎氣,一諭再諭,氣已薾然,況三四乎?予亦有固執,雖因此氣升,決不止此敦勉。所添句語,此等譏斥大臣,尤所未聞,莫知何事,受囑傾軋,亨逵自道,卿何謂箚着?予則曰非徒卿之自輕,大隳紀綱矣。更竭心曲,復命偕來。噫,胃氣未復,酬應若煩,雖服理中湯,何建功之有?少諒此意,勿復困我,其卽偕來事,更爲傳諭,期於偕入。
司諫任希敎達曰,臣於臺職,旣難冒膺,而卽玆新除,適下於聖候康復,中外蹈忭之際。其在臣分,所當不計廉義,章皇趨承,少伸慶幸之忱,第本院新達中張俊乞事,卽臣待罪東邑時,以三檢官按驗者也。前冬啓覆,以檢體之不審,重速對吏,旋蒙特宥,有罪未勘,悚蹙惶越,尙猶未已。今何可晏然參論於其間,以益其辜犯也哉?揆以私分,不可一日仍冒於臺次,請令遞斥臣職。答曰,勿辭。
李基敬達曰,司諫任希敎,再達煩瀆,退待物論矣。令曰,知道。
校理李商芝上書。伏以,上穹垂佑,聖體不日康復,告廟頒敎之擧,次第將行,此誠宗社無疆之休,擧國含生之類,其所欣躍慶忭,曷有其已?第玆日月迅邁,新舊遽換,伏惟感時攀慕,孝思益復罔極。仍伏念臣,百無肖似,知識全昧,初登筵席,醜拙畢露,譴補之倖免,罪戾層積,諫職之特罷,處分甚嚴,一出脚而窮蹙無地矣。自分屛棄,追訟愆尤,意念永絶於名途,不料玉署特除之命,遽下於千萬夢寐之外。如臣負累之蹤,何以得此於聖明之世也?臣時在臣父尙州任所,伏奉恩旨,驚惶感激,不敢暫淹,馳還私次,而適値藥院竝直,擧朝焦遑,固非臣子引義陳懇之時,故蒼皇出肅,猥與起居之班,居然半月有餘矣。然臣情勢之萬萬危臲,有不可一日仍冒者。向來臣書中反復二字,致煩君父之疑,至責以舊習中氣像,辭敎極其嚴截,至今追惟,惶汗浹背,鑽地欲入而不可得也。臣之所下二字,不過泛論其處事而已,非有一毫挾雜之心,而只緣臣忱誠未孚,辭不達意,區區本情,未蒙聖鑑之照諒,反陷難赦之罪名,跼高蹐厚,無以自明。雖荷滌瑕之恩,特垂甄復之典,而在臣私義,其何敢諉以時月之稍久,寵靈之可恃,因一時伸分之餘,而遂爲抗顔蹲居之計乎?玆敢略陳事實,仰暴危懇,伏乞睿慈,俯諒臣難進之義,仍削臣所帶之職,以肅朝綱,以安私分,千萬幸甚。答曰,覽書具悉。聖候愆和,焦悶曷諭,而遄臻康復,不勝慶忭之至。爾其勿辭,從速察職。
己卯正月初五日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官韓宗纘·鄭昌順,醫官金履亨·許礈·金德崙·李泰遠·金履貞·李興門·金福齡,以次進伏訖。都提調金尙魯問,夜來聖候,若何?上曰,一樣。金尙魯曰,寢睡,如何,而水刺進御,亦幾次乎?上曰,睡則頗穩,而水刺,亦少進矣。金尙魯請診脈候。醫官以次前進診脈候,達曰,左右三部調均,而胃脈虛軟,尙一樣。金尙魯請進湯劑。上進御理中建功湯一貼,明日湯劑,依前方一貼煎入事,下敎。上命賤臣宇喆召摠戎使。洪鳳漢入侍進伏。上問郡主痘患,漸至無憂乎?洪鳳漢曰,已出場矣。上命兼史韓宗纘,取來祭報府,使都承旨讀之,仍命書當該郞廳禁推傳敎。傳曰,隷儀已過,而差執事猶胡亂,而旣有申飭,則大祝,以未通淸者苟差,事之駭然,莫此爲甚。若此而致齋何言?當該郞廳,下義禁府推考。出傳敎都承旨尹東度因洪鳳漢之傍提,達曰,行司直洪啓禧,方待命金吾門外云矣。上曰,此爲一節拍矣。聞其入城,猶愈於在外,可幸矣。洪鳳漢曰,不敢遽然入侍者,可見其情事之迫隘矣。上曰,其重臣,於國事,誠血忱矣,其誠勤,亦可尙。金尙魯曰,勤於國事,誠亦至矣。洪鳳漢曰,所知者多,而可用處亦多矣。上曰,重臣,在郊已久,必有爲國事憂鬱之心。洪鳳漢,因陳南延年事,又達曰,南延年,有著述,而彼重臣,竝其事蹟,編爲一書而刊行之矣。上曰,以其重臣之勤,當爲此等事矣。命都承旨書傳敎。傳曰,今聞行司直洪啓禧,胥命於金吾門外,特敎之下,其涉過矣。其君困臥之中,欲見,爲臣子,焉敢若此?勿待命事,分付,其令入侍診筵。出傳敎上曰,南正吾,南延年之子孫乎?洪鳳漢曰,南延年之奉祀孫也。金尙魯曰,其身手亦好矣。上曰,此乃忠臣子孫也。當爲摠管。尹東度曰,今當莫大之邦慶,侍從罷散人,宜有敍付軍銜,入參頒敎之道矣。上曰,所奏,是矣。命書傳敎。傳曰,侍從堂上堂下罷散,竝與未付軍職人敍用,令該曹口傳付軍職,其令進參頒敎。出傳敎李昌壽曰,尹鳳五二日內,馳到入城中云矣。上曰,來乎?命都承旨書傳敎。傳曰,今聞兵曹參議尹鳳五,自鄕入來云。往事,予不介滯,爲臣子,焉敢復事撕捱?牌招察任。出傳敎上曰,尹鳳九衰耗,如何?李昌壽曰,臣於近者見之矣,不甚衰耗矣。上使賤臣催促行司直洪啓禧,與之偕入侍。洪啓禧進伏。上曰,予於向來,則雖在京諸臣,若難復見,況在外之臣乎?今予復見卿,是料外矣。洪啓禧曰,臣於頃日上候靡寧時,不勝焦灼,進伏城外,豈不欲入參候班,朝夕承候,而踪地臬兀,竟不得入城,只自憂鬱,輪直命下之後,退歸郊廬矣。昨日恩敎懇惻,不勝感泣,而臣之情勢,有難承命,則其爲罪大矣。故胥命於金吾門外,而又承傳敎,至令勿待命入侍,靜攝之中,屢勤聖敎,不得不冒沒入來,而有靦面目,不知所達矣。上曰,往事勿說。其讒已知之矣。仍顧金尙魯曰,此與趙榮國事同矣。憎其子而劾其父矣。仍諭洪啓禧曰,卿爲國事,予亦倚仗,故遭此醜辱矣。故宋相以爲,臣之所薦者,皆見辱云矣。予欲用卿,卿無捨我而徑歸也。洪啓禧飮泣而對曰,聖恩罔極,臣豈欲便訣,而臣旣成滓穢之踪,決不可復當職事。若有事而召使往役,則雖赴湯蹈火,有不敢辭,若復任職事,則臣有死而已,不敢奉承矣。今於靜攝之中,恐煩聖慮,有懷而不敢陳達矣。上顧金尙魯曰,重臣,近似用心矣。其貌頗瘦矣。金尙魯曰,近聞有病矣,果瘦敗矣。洪鳳漢曰,前日重臣之爲承候,來在城外也,臣往見則比今日尤瘦敗,而今則頗勝矣。金尙魯曰,今此聖敎,傍聽亦爲之感動矣。卽今諸臣,何可退處?彼重臣心事則豈不如此,而今若一番召見,任其復去,則亦豈召見之意哉?上曰,頃者,予欲以內局召重臣,而聞與卿爲相避,故旣書而復抹之矣。金尙魯曰,其時有以相避陳達者,而實則內局無相避矣。上曰,此時正如人子親老不遠遊之時。卿旣入來,何可復去?勿復撕捱,參於頒敎時,可也。洪啓禧嗚咽不能對。上曰,一書竝辱父子者,古則必無之矣。世道如此,其將稅駕於何地?金尙魯曰,古人則忠厚,雖論人,豈有如此已甚之事乎?上復諭洪啓禧曰,卿旣一番入侍,必欲卽歸耶?洪啓禧曰,臣之踪跡,雖不敢自同平人,而旣已入來矣。藥院輪直未撤,臣姑不敢退去,而撤直後則勢當退去矣。雖於出去之後,若有大朝會,則何敢不入來?雖不敢以職事自居,或可隨衆登對,以瞻耿光而去矣。臣曾於辭吏判時,有所陳達矣,伏想聖明,記有之矣。臣以爲殿下臨御之後,昭代盛事,可傳者多,而但諸臣,未有求去而得去者,此爲欠典。請自賤臣始,亟許歸田,使之優遊畎畝,歌詠聖澤,則塵刹之報,亦不爲無益矣。其時聖敎勤懇,臣不得遂其志矣。今則殿下雖許臣歸田,不得爲求去得去,而爲被搏擊而去矣。然及今蒙恩,亦可免爲忘廉冒恥之人,而一人,得全四維,未必不有益於朝廷矣。若使臣留而不去,則又必有搏擊者矣。惟望聖上之哀憐而矜許之也。上曰,頃服正氣湯時,豈意更見卿相耶?今若許其復去,豈招來之意耶?卿位至崇品,當此之時,不可退去矣。仍敎曰,今予靜攝之中,欲招聚舊臣,聞重臣之來,而喜之矣。豈不思慰予心耶?若不體予之意,則後必悔之矣。予旣懇諭,卿宜更思。洪啓禧聽瑩而不能對。上曰,今人,欲爲國事,則逐去乃已,誠難矣。仍敎曰,洪景海則猶是當之者,洪趾海之撕捱,豈不過乎?如此則卿之父子,無可用之時耶?仍笑曰,然則洪準海,亦當撕捱耶?洪鳳漢曰,洪趾海之撕捱,誠過當矣。上曰,重臣,未畢補編而出去耶?洪鳳漢曰,重臣,在郊外訖工矣。上曰,誌狀,能無訛誤處耶?洪啓禧曰,臣,略略展閱,姑未有訛誤處,而安知其果無訛誤耶?上問諸臣年甲曰,趙榮國,今爲周甲耶?李昌壽曰,今過周甲矣。上問在京乎?李昌壽曰,在京矣。洪啓禧先退。金尙魯以水刺差晩,請進御,仍先退去。李昌壽曰,右相,立受卿宰之拜,而或云去其圈子矣。上曰,去其圈子,何也?李昌壽曰,以二品拜相,故自有改正之請,後以二品自處,去其圈子矣。上曰,以資憲拜相乎?李昌壽曰,以正憲拜相也。上曰,故相臣金宇杭,以正二品拜相,今世無如此相矣。歲寒然後,知松柏之後凋矣。諸臣以次退出。
己卯正月初五日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官韓宗纘·鄭昌順,醫官金履亨·許礈·金德崙·李泰遠·金履貞·李興門·金福齡,以次進伏訖。都提調金尙魯問,午間聖候,若何?湯劑旣減一貼,臣等不勝憂鬱矣。上曰,差勝,而大便,比前順利而亦多矣。履亨曰,此甚好也。金尙魯請診脈候。上曰,止之。金尙魯曰,理中湯旣減一貼,臣等,欲知症候加減矣。上笑曰,此,理中湯一貼代也。醫官以次前進診脈候後,達曰,左右三部度數調均,而胃脈虛軟,則與前日一樣矣。上曰,今日則似有食味,亦減滯氣,理中湯一貼之減進,亦無所損於氣,而反有少補於口味,今則食治爲上矣。履亨曰,症候漸至差復矣。上曰,大提學出仕乎?尹東度曰,聞已入來肅謝,而方製敎文云矣。上曰,今大提學,卽三代文衡也。豈不可貴也?金尙魯曰,誠如聖敎,而可謂稀貴也。上曰,右相入來時,其圈子,或可祛乎?雖其固執,似不當去其圈子而入侍矣。李昌壽曰,誠如聖敎矣。雖或固執,入侍君父之日,豈敢去其圈子乎?上使賤臣宇喆,召禮曹判書洪象漢,與之入侍,進伏訖。上曰,頒敎時服色,如何?洪象漢曰,當以淺淡服矣。上曰,然矣。金尙魯曰,理中建功湯減一貼後,聖候有比前差勝之敎,臣等不勝慶幸,而但伏念只進一貼者,專爲食治養胃之道。殿下每有厭進水刺之敎,臣等之悶鬱,烏可已乎?水刺頻頻進御,以爲理中湯一貼之代,而漸臻復常,是臣等區區望祝也。上曰,今日鷄膏,色淸而味亦好矣。仍命退去,諸臣以次退出。
上在昌德宮。常參以代理停,經筵停。
申時,地震。初昏,流星出淡雲間,入坤方天際,狀如拳,尾長二三尺許,色赤。
大殿,政院·玉堂朝問安。答曰,知道。勿爲問安。
世子宮·嬪宮,政院·玉堂朝問安。答曰,知道。
藥房口傳啓曰,夜來,聖候諸節,何如?臣等率諸醫,持湯劑入侍之意,惶恐敢啓。答曰,入侍。自今日勿爲直宿,差備待令,醫官以其番次,入直本院。
李基敬達曰,大司憲吳遂采牌不進,執義金元行,持平李迪輔·李潭,掌令李齊嵒在外,金勉行受由在外,今日以監察茶時之意,敢達。令曰,知道。
又達曰,司諫任希敎,引避退待,已至經宿,尙未處置,憲府連日監察茶時,俱涉未安。兩司除在外·牌不進令旨未下外,未肅拜·不爲行公人員,竝卽牌招,何如?令曰,依。
李泰和達曰,吏曹判書權爀,一向違召,終不膺令,其在事體,殊甚未安。卽爲牌招察任,何如?令曰,依。
傳于李泰和曰,大臣置處政事,卽爲擧行。
傳于鄭存謙曰,靜攝中企待,入來與否,偕來處問啓。
有政。吏批,判書權爀未肅拜,參判沈星鎭進,參議未差,左承旨李泰和進。
吏批啓曰,判書權爀未肅拜,參議未差,小臣獨政未安,何以爲之?敢稟。傳曰,仍爲之。
又啓曰,右議政李勉許事,命下矣。當爲置處,而領敦寧一窠,他大臣,今方見帶,他無相當窠,依例送西之意,敢啓。傳曰,知道。
又啓曰,敦寧都正李道普戶奴呈狀內,矣上典,年衰病痼,供職無望云。依例改差,何如?傳曰,允。
以徐命天爲副應敎,安兼濟爲吏曹佐郞,柳泳爲司藝,金履亨爲坡州牧使,尹錫周爲省峴察訪,南玄老爲注書。行副司直尹鳳朝今加崇祿,行副司直朴致遠今加正憲,行副護軍李以濟今加嘉義,行副護軍李行迪今加嘉善。以上,加資事承傳。
兵批,判書申晦病,參判具允明病,參議尹鳳五入直進,參知尹得養差祭,左副承旨尹東昇進。
兵批啓曰,右議政李勉許送西事,命下矣。所當隨品置處,而領中樞一窠及判中樞二窠,他大臣,今方見帶,依例從座目,加設判中樞下批之意,敢啓。傳曰,知道。
以南鶴貞爲羅州監牧官,李春敷爲珍島監牧官,宋維栻爲順天監牧官。李單付判中樞,兪最基單付副司直。
鄭存謙啓曰,行判中樞府事李,依下敎來待矣。
傳于李基敬曰,承旨一人,馳詣太廟,宗廟·永寧殿諸執事摘奸,門前入來,有頉則以奏,承旨一人,詣孝昭殿,諸執事摘奸。
黃柙啓曰,臣敬奉聖批,傳諭于議政府右議政李所住處,則以爲,臣之昨日所被恩諭,實是自有人臣以來,所未易得者。臣雖愚頑,旣非木石,秉彝之天,自不覺感惶摧裂,衷情滾急。宜不俟屨,而大防難犯,自速鈇鉞之誅,達宵彷徨,心腸如焚。又伏蒙聖度寬容,不惟不加之罪,反下溫批,滿紙綸音,字字恩眷,提誘之意,往而愈切。臣抆血掩泣,益不知所以爲懷。從古臣子被君父厭薄而退者,固亦有之矣,未聞有眷遇罔極而不敢進者也。今臣奉承此等敎諭,而猶不轉動,則實有不得已者存耳,臣之蹤跡,不亦悲且慼乎?臺臣,以臣爲無似,不可一日置於三事之列,而惟恐去之不速,一筆論斷,着急至此,蓋爲不如此,則或慮頑不知變也。臣之不敢冒入,非但爲一身之計,實出畏懼物議也,其所以畏懼物議者,乃所以畏懼朝廷也。天日在上,臣豈敢一毫假飾哉?當此靜攝之時,乃以螻蟻微物之故,致勤諭音,煩用聖慮,又至於此,何敢徒守狷狹之志,不思臣分之所在乎?趨進前席,一瞻淸光,獲遂耿結之忱,則雖卽退塡丘壑,似無餘憾,而只以職名在身,有難冒沒抗顔,儻蒙聖慈,特加哀憐,卽許遞解,以開進身之路,則卽當忍恥蹶,以承明命,而冥頑偃伏,敢冒文字,隕越抑塞,不知所達云矣。臣旣承偕來之命,姑爲仍留之意,敢啓。答曰,覽承宣之所奏,自恧誠淺,良欲無語,而旣知其讒,其何輕示弦韋之意,而此亦由中。此亦由中。予意則卿以相職膺召,此杜傾軋之意也,見卿面許,此亦伸廉隅之道也,意蓋此也。今覽書奏,卿有進身之意,則一向强迫,非誠信底道,特以十六字,兼付於偕來承宣,以待偕入。噫,此何意乎?思卿切矣而然矣。其卽偕入,解予靜攝中用心事,更爲傳諭,期於偕來。
藥房口傳啓曰,晩後,聖候諸節,更何如?臣等,依定奪,卽與諸醫入侍承候之意,惶恐敢啓。答曰,入侍。
李基敬,以戶曹言達曰,依令旨,右議政李今正月朔祿俸,更爲輸送于敦義門外所住處,則以爲,特令如是屢下,而末由領受,不勝惶恐云,祿俸又不領受,何以爲之?敢稟。令曰,令倉官更爲輸送。
己卯正月初六日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官鄭昌順·柳敍五,醫官金履亨·許礈·金德崙·李泰遠·金履貞·李興門·金福齡,以次進伏訖。都提調金尙魯問,夜間聖候,若何,而水刺幾次進御乎?上曰,氣則差勝,而今日朝粥進御,始有口味矣。金尙魯曰,夜間寢睡,更如何?上曰,頗穩矣。金尙魯請使醫官診脈候。醫官以次前進診脈候,達曰,左右三部調均,而胃脈虛軟,一樣矣。金尙魯請進湯劑。上進御理中建功湯一貼,明日湯劑,依前方,一貼更爲煎入事,下敎。金尙魯曰,今日撤輪直之命,遽下於意外,臣等,不敢奉敎矣。理中湯,旣減一貼,猶爲悶鬱之不已,又況撤直之敎,豈敢奉循乎?上曰,輪直後撤直,自是前例矣。三提調皆起伏曰,今番聖候之違豫,非昔日之比,而中間焦煎悶泣之狀,有不可盡達。纔承輪直之命,又有撤直之敎,是豈非太遽者乎?上曰,此後別無事矣,輪直何爲?又敎曰,予嘗坐時必跪膝者,非徒不欲放過,又爲盤膝平坐極難故也。今則忽然盤膝,了無難意,脚部之病,亦祛矣,實是異事。且諸症,自各有限,限滿則減矣,此後無他事矣。撤直亦何遽然?三提調曰,聖敎雖如此,而臣等,終不忍撤去,伏乞還收撤直之命。上曰,更勿煩請。只使醫官以番次入直本院。金尙魯曰,然則更請申後入侍。上曰,何必申後入侍也?然而卿等之請如此,此則爲之。金尙魯曰,明日朝問安,早爲之然後,可參於頒敎矣。臣等,又有所達,望日晨奠,若親祭,觸犯曉氣,不瑕有損?孝思難抑,則雖或參於晝茶禮,亦無害於禮矣。上曰,此後祭奠,不多餘矣。予病少愈,豈忍臥在床褥,而使之攝行乎?金尙魯曰,聖候尙未快復,望日亦爲不遠,其前雖或快復,而其日勞動,豈無損傷乎?李昌壽曰,設若無添傷之患,此則僥倖也。聖上,豈欲望其僥倖乎?此後祭奠朝夕上食,自多展孝之時,伏乞更加三思。尹東度曰,聖候平復之後,必思觸事愼攝,念念不忘,戒之在此,則日後,亦可免疾患之來矣。上曰,乘轎而往,暫時行禮,有何損傷?金尙魯曰,出宮乘轎,旣犯曉氣,雖暫時行禮,亦未免露處矣。上曰,予在齋殿,心猶憧憧。若當望日,雖欲抑哀頹臥,而何可忍也?金尙魯曰,昨年因山,何等盛暑之時,而殿下冒炎動駕,遠隨大輿,朝夕祭奠,親自參之,寶算已至望七,其所損傷,當何如哉?其時朝臣,不能爭止之,可謂朝廷無人矣。上曰,庚子·甲辰·丁丑,皆有所傷矣。仍嗚咽下敎曰,閭閻之人,望七服縗,似不能參祭奠。然而予豈謂人所未能,而亦自不爲乎?又敎曰,今番藥力,可謂神效,醫官,亦皆有功矣。金尙魯曰,聖候之差復,皇天祖宗所佑,醫官,亦天誘其衷矣。李昌壽曰,醫官有功,誠如聖敎矣。坡州方作窠,首醫曾經府使,故臣等,欲公薦於銓曹矣。上曰,此公心矣。金尙魯曰,雖得除坡州,渠何敢遠離乎?上命中官持來右相書啓,使承旨讀之,仍命書批答,又親書勉副傳敎給承旨。三提調·史官以次退出。都承旨封手書出閤後,使注書奉出至藥房,急召事變注書南碩老傳給。
己卯正月初六日申時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書李宇喆,記事官鄭昌順·柳敍五,醫官金履亨·許礈·李以楷,以次進伏訖。都提調金尙魯問候曰,夜來寢膳諸節,若何,而水刺幾次進御乎?上曰,氣已差勝,痰亦大吐,水刺稍有口味矣。金尙魯請診脈候。上曰,止之。金尙魯曰,明日請診承批後,當持湯劑入侍矣。上曰,依爲之。金尙魯曰,履亨之功,多矣。當此之時,不可遠送,而但坡州到任後數月內,旋使上來,宜矣。上曰,如是則好矣。又敎曰,予告孝昭殿有語矣。予心難抑,今番頒敎陳賀,勿爲張大也。都提調金尙魯,提調李昌壽先退。上使賤臣宇喆出問判府事李入來與否。賤臣承命出來,聞判府事李已肅謝,以此入達。上又使賤臣出往,與判府事李,偕來入侍進伏訖。上曰,今年予病,非往年之比,豈料見卿乎?李起伏對曰,聖候洽月違豫,旋臻康復,此實宗社莫大之慶。閭閻間有德談,臣謂己卯年邦家吉祥,可占矣。上曰,卿眞爲德談也。李曰,聖候卽今諸節,如何,而水刺何物進御乎?上曰,今則進飯矣。仍使近進握手,愀然良久,乃曰,予見卿愧矣。君與相,不能孚信,使讒言至此,予甚恧焉。急於召見,至於勉副解相,適中讒人之計矣。且四維,國之大防,欲伸卿廉隅,開卿進身之路矣。李曰,臣本無似,猥在三事之列,臺臣,指陳無似之實狀,使殿下知之,是豈讒言也?上曰,李亨逵所謂累典州郡者,竝擧卿未赴之邑而謂之,其鑿空捏虛皆如是矣。予實痛焉。李曰,臣猥蒙恩眷,歷數朝臣,無與爲比,至於今番恩禮,迥出等夷,靜攝之中,有此批旨手書,臣不勝感泣,衷情滾急,不暇他顧,冒沒入來,羞見道路之人矣。上曰,卿以大臣,有所介懷於一亨逵之言,反不爲疲然乎?今雖復拜相職,不足撕捱,而況於西樞耶?古有鄭惟吉事,而與今異矣。李曰,夫相臣改正,非一臺臣所可請也。故相臣鄭惟吉則改正之請,發於未出仕之前,而臣則與此有異矣。蓋大臣體統,至臣而盡隳損矣,臣安敢抗顔於朝廷乎?上曰,聞卿祛其圈子云,予謂其固執矣,今見圈子尙存矣。李曰,圈子,卽朝家表章儀物也。登對之時,何敢私祛?上曰,卿旣肅命,當留京矣。李曰,臣受恩罔極,毫絲莫報,惟思筋力奔走,以效萬一,而今則踪跡臬兀,何敢仍留城中乎?臣亦非有便訣明時之意,不敢遠去,只擬棲息於江郊矣。上曰,如此則非予解卿相職之意也。予年六旬有六也。卿年亦六旬有六也,卿之事予之日,亦短矣,豈忍捨去乎?昨與重臣洪啓禧,語及於此,而以親老子不遠遊之意,譬喩矣。江郊二字,豈忍發於今日乎?明日頒敎,亦不可參耶?李曰,靜攝之中,臣不敢縷縷煩達,以擾聖念也,日已暮矣,臣請退去。上曰,聞卿留京之語然後,予當就寢,卿必思安予心之道。李曰,聖敎至此,臣何敢以退歸爲言乎?上曰,然則留京耶?卿言留京然後,當許退出矣。李曰,聖敎又至於此,何敢不留?仍退出。都承旨·史官以次退出。
上在昌慶宮。常參以代理〈停〉,經筵停。
孝昭殿·徽寧殿春享大祭攝行罷後,大殿,政院·玉堂口傳問安。答曰,罔極。知道。世子宮·嬪宮,政院·玉堂口傳問安。答曰,罔極。大殿,朝廷二品以上·六曹堂上單子問安。答曰,罔極。知道。
李基敬達曰,大司憲吳遂采未肅拜,執義金元行,掌令李齊嵒在外,金勉行呈辭,持平李潭在外,李迪輔未署經,今日以監察茶時之意,敢達。令曰,知道。
藥房都提調金尙魯,提調李昌壽,副提調尹東度啓曰,居諸迅邁,孝昭殿春享倏過,伏惟聖情哀慕,益復如新。天佑我宗祊,聖候遄臻平復,告廟之禮已行,宣敎之儀將擧。臣等職在保護,獲覩斯慶,誠不勝歡忭之至。伏未審夜來,聖體調攝,若何?寢睡·水刺之節,益有所勝乎?臣等依定奪,率諸御醫,持湯劑入侍,診察爲宜。昨因下敎,雖撤輪直,而臣等不任終宵憂慮,敢來問安,竝此仰稟。答曰,知道。差勝後一樣矣。
鄭存謙啓曰,頒赦百官加爲之事,命下矣。大提學金陽澤,卽爲牌招,赦句添入之意,敢啓。傳曰,知道。
李泰和達曰,吏曹判書權爀,一向違召,無意膺令,其在事體,極爲未安。卽爲牌招察任,何如?令曰,依。
尹東度達曰,新除授注書南玄老,今日不爲出肅,卽爲牌招,何如?令曰,依。
鄭存謙達曰,預備兼春秋崔夢嵒,身病猝重,勢難察任,今姑減下,何如?令曰,依。
黃柙達曰,因本院達辭,預備兼春秋崔夢嵒減下事,依下矣。其代,令該曹口傳差出,何如?傳曰,允。
吏曹口傳政事,以姜潤,單付兼春秋。
李基敬啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下竝宥。
傳于李泰和曰,政事中官遲滯,今日爲之,斯速擧行。
黃柙,以吏曹言達曰,成均館學諭金重楚,除授後過限未肅拜,依例罷職,何如?令曰,依。
又以吏曹言達曰,本曹正郞李徽中呈狀內,身病甚重,不得察任云。依例改差,何如?令曰,依。
有政。吏批,判書權爀未肅拜,參判沈星鎭進,參議未差,左承旨李泰和進。
吏批啓曰,判書權爀未肅拜,參議未差,小臣獨政未安,何以爲之?敢稟。傳曰,仍爲之。
百官加下批,以李重祜爲大司諫,李敬玉爲獻納,蔡膺一爲敦寧都正,李厚達爲宗簿正,洪準海爲司僕正,朴取源爲說書,崔景興爲司宰僉正,張學龍爲引儀,李在爲司䆃僉正,具善長爲氷庫別檢,金和中爲崇陵別檢。鄭昌順單付奉敎,李蓍廷單付檢閱。咸溪君櫄承憲今加崇憲,綾安君槇中義今加承憲。以上百官加親授事,傳敎。
兵批,判書申晦進,參判具允明病,參議尹鳳五入直進,參知尹得養病,左副承旨尹東昇進。
兵批啓曰,京畿水使,今當差出,而擬望之人乏少,他道兵使竝擬,何如?傳曰,允。
以權相軒·金福齡爲同知,南正五爲京畿水使,趙嶪爲都摠經歷,具大勳爲訓鍊主簿,趙靖世爲司禦,鄭杺爲衛率,徐日修爲翊贊,李遂豐爲慶尙監營中軍,李鼎秀爲忠淸兵虞候,金遠興·崔雲起·姜遇德爲忠壯將,車復運爲景福將,崔崙·尹元基爲五衛將,李德基爲天摩僉使,尹壽漢爲柔遠僉使,韓煋爲神方仇非萬戶。李道普單付副護軍。
黃柙達曰,司書李敬玉,以其親病,陳書徑出,原書纔已捧入矣,所當直捧推考徽旨,而此與無端徑出有異,推考警責,何如?令曰,依。
黃柙,以侍講院言達曰,本院司書李敬玉,連日入直矣,以親病陳書徑出,下番將未免闕直,兼司書李命植,卽爲牌招入直,何如?令曰,依。
尹東昇,以備邊司言達曰,自北京回還漂人樂安居金延松等十三名,京居人元哲金,縣次替送,纔已上來。故使本司郞廳詳細問情後,所供辭緣,別單書入,以備徽覽,而今無留置更問之事,分付沿路各道,使之善爲饋食,還送本土,而卜物所載刷馬,次次替給,其中如有病不能步行者,則所騎刷馬,亦爲覓給,而此人等,漂流異域,萬死生還,各別顧恤之意,分付,何如?令曰,依。
鄭存謙,以成均館官員,以知館事·同知館事·大司成意達曰,今正月初七日儒生上旬輪次,當爲設行,而頒敎相値,不得爲之,今月內無故日退行之意,敢達。令曰,知道。
李基敬,以義禁府言達曰,觀象監啓目據刑曹粘目內,當該曆官李世淵·李德星等,移本府處之事,達下矣。李世淵·李德星,今方待令於本府,卽爲拿囚之意,敢達。令曰,知道。
敎中外大小臣僚·耆老·軍民·閑良人等書。王若曰,寡人不幸有疾,方遘无妄之災,皇天申命用休,聿迓乃瘳之喜。玆循舊例,庸告多方。顧曩日彌留之憂,卽往年屢經之候。年齡漸近於期髦,曷不勉愼嗇之圖,攝養多失於旰宵,終自致源委之痼。每念宗社神人之付托,雖自持於戰兢,祗緣陰陽寒暑之感傷,奈或損於榮衛?肆致違豫之候彌重,至令竝直之院近移。始則體慄而膈煩,只謂舊症之復發,繼以氣壅而欬作,亶由眞陽之漸衰。論劑莫先於扶元,肇錫建功之嘉號,責效必貴於對症,更試正氣之良方。嚴廬當不毁之年,可想輿憂之益切,宿疴在甚衰之日,亦多予心之自危。何幸神明所扶,乃見醫技有效。天和快復,神氣與一元而同熙,春煦漸舒,國脈竝三陽而交泰。庭候浹月,曩者百僚遑遑焦心,綸音勸農,今也萬姓欣欣喜色。惟稱慶縱愧於屈意,而飾懽實出於慕先。頃當殿祀之攝將,罙切攀慕之痛,纔遂廟享之兼吉,庸謝陟降之靈。壽民之神丹未成,蓋嘗一病爲國,封爵之舊歲重返,只自百感擾懷。軫恫瘝在躬之憂,恒懋實惠之究下,嘗瞑眩苦口之味,益勉嘉猷之陳前。斯誠振勵之幾,庸擧播告之典。迫群請而勉循彝憲,雖違初心,省彌文而權行縟儀,可諒疚思。遵古規而滌瑕蕩垢,霈新令而布德行仁。自本月初七日昧爽以前,除謀反,大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流·付處·安置·充軍,已至配所,未至配所,已發覺,未發覺,已決正,未決正,咸宥除之,敢以有旨前事,相告言者,以其罪罪之,在官者,各加一資,資窮者代加。於戲,治心爲治病之方,常存少愈之戒,醫國如醫人之術,庶殫交修之圖。故玆敎示,想宜知悉。大提學金陽澤製進。
領敦寧趙載浩箚子曰,伏以,皇穹默祐,聖候遄復,縟儀載擧,臣民懽忭,曷有其極?伏惟我邸下侍湯焦煎之餘,不瑕有傷損之節乎?臣不勝區區憂慮之至。仍伏念臣之七年痼疾,無復可望,不生不滅,支離滯世,罪戾如山,與歲俱深。前後候班,一未進參,揆以邦憲,萬殞猶輕,而顧此本病之外,又添失睡之症,長夜宛轉,六朔于今,潮火上乘,頭疼眼眩,劇時昏倒,全不省事,飮啖日減,眞元內鑠,癃廢之中,添一怪疾,惟願朝夕遄死而已。今値莫大之慶,跛躄皆踴,呼嵩之列,百僚咸造,而臣獨委床笫,蠢動無路,分義旣虧,情禮俱闕,病中惶懍,生不如死。玆敢力疾搆章,略陳引罪之忱。伏乞睿慈,曲加矜諒,亟降威罰,以昭法紀,以安賤分,千萬幸甚。答曰,覽箚具悉卿懇。聖候愆和,焦悶曷諭,而遄臻康復,不勝慶忭之至。以疾未參,其何所傷?卿須安心勿辭,善攝焉。仍令于黃柙曰,史官往諭。
掌令金勉行達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星,亟施孥籍之律。請緣坐罪人杭,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收罪人應昌酌處之令,依律處斷。請稟于大朝,還收減等罪人柳東恒·尹光纘·吳命佑·吳重觀·趙載敏·李聖望放送之命,依本律,還令仍前定配。措辭竝見上殺獄罪人老秋,印信僞造罪人梁德秋減等之命,實出於我殿下好生之至德,而第老秋則毆打其妻,限前致斃,實因分明,具格成案,德秋則刻瓢造印,潛踏文書,至傳隣邑,渠旣自服。兩囚負犯,關係一律,此而容貸,後弊無窮,請殺獄罪人老秋,印信僞造罪人梁德秋,稟于大朝,竝命依律勘斷。新除授執義金元行,時在京畿楊州地,掌令李齊嵒,時在忠淸道保寧地,司諫院正言李昌任,時在慶尙道豐基地,正言任珹,時在省峴察訪任所,請竝斯速乘馹上來事,下諭。司諫任希敎,以臣於臺職,旣難冒膺,而卽玆新除還下於聖候康復,中外蹈抃之際,其在臣分,所當不計廉義,章皇趨承,少伸慶幸之忱,第本院新達中張俊乞事,卽臣待罪東邑時,以二檢官按驗者也。前冬啓覆,以檢體之不審,重速對理,旋蒙特宥,有罪未勘,悚蹙惶越,尙猶未已,今何可晏然參論於其間,以益其辜犯也哉?揆以私分,不可一日仍冒於臺次,引嫌而退。東邑往事,已經恩宥,以此爲嫌,無已太過?請司諫任希敎出仕。答曰,不從。仰稟事,出於聖上至仁好生之德,其何敢煩稟?下諭事·處置事,依達。
以咸鏡監司狀達,永興等官居兵營假卒朱光赫妻李氏等囕死·渰死·燒死事,令于黃柙曰,囕死·渰死·燒死人等,令本道恤典擧行。
以濟州牧使狀達,莫重節果進上,未免物物代封,果品亦甚不佳,惶恐待罪事,令于黃柙曰,勿待罪事,回諭。
己卯正月初七日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏。上曰,承旨書之。傳曰,頒赦百官加爲之。金尙魯曰,聖候益有所勝乎?上曰,寢睡頗穩,水刺亦勝矣。尙魯曰,請令諸醫,入診脈候,何如?上許之。諸醫以次診候訖,皆曰,左右三部一樣調均,而其中右寸關胃脈,似虛軟矣。上曰,皮肉生縐,瘦敗可知矣。尙魯曰,水刺之節,加意勉進,則聖候自可復常矣。東度曰,凡大病差勝之後,則神色皆瘦敗者,以其爲釋病之致也。昌壽曰,仰瞻玉色,與數日前大異,蓋愆候新瘳而然也。水刺必頻頻進御,伏望矣。尙魯請進湯劑。上進御訖。尙魯曰,方今調護之道,莫如食補矣。兩時水刺外,數數進御爲好矣。上曰,兩時外,一次加進則好矣。尙魯曰,水刺不必連進也。間御鷄膏等物,以爲食補之地,伏望。上曰,夕問安則勿爲之,可也。尙魯曰,有水刺頻進之敎然後,臣等,當退去矣。上笑曰,當數進水刺,勿請入侍,使予靜攝爲可。尙魯曰,夕入診,不可不爲矣。上曰,何必更爲入侍耶?尙魯曰,數日間則在臣等之心,極欲入侍承候矣。上曰,頒敎時刻漸迫,須卽出去,頒敎罷後,早爲歸家,則都下之民,見卿等之早歸,必將曰今日,始爲頒敎,故藥提早爲歸去云矣。上曰,鷄膏似未潔,而今朝亦進御矣。尙魯曰,雖一日三四次,必爲進御,以至聖候快復之後爲好矣。昌壽曰,不必自內局備進之也,自內供進,亦不妨矣。上曰,使藥房書員輩,得喫餘澤,顧何妨耶?自內供進,亦難,姑爲置之也。上曰,理中湯,依前方一貼煎入。出榻敎上曰,承旨書之。傳曰,咸溪君櫄,綾安君槇,竝百官加親授。傳曰,長番內官南宮集·吳俊謙,竝百官加親授。諸臣以次退出。
上在昌慶宮。常參以代理停,經筵停。
藥房都提調金尙魯,提調李昌壽,副提調尹東度啓曰,伏未審夜來,聖體調攝,若何?寢睡·水刺之節,益有所勝乎?臣等,依定奪,率諸御醫,持湯劑入侍,診察聖候爲宜。臣等,不任終宵憂慮,敢來問安,竝此仰稟。答曰,知道。差勝後一樣矣。
鄭存謙達曰,吏曹判書權爀,連事違召,無意承膺,其在事體,殊甚未安。卽爲牌招察任,何如?令曰,依。
尹東昇達曰,注書南玄老書批已下,卽爲牌招,何如?令曰,依。
李基敬達曰,頒赦百官加爲之事,命下矣。未承受推考徽旨,自本院依例爻周之意,敢達。令曰,知道。
鄭存謙,以侍講院言達曰,本院下番闕直,事甚未安。新除授說書朴取源,卽爲牌招入直,何如?令曰,依。
李泰和,以吏曹言啓曰,在前頒敎時,例有別歲抄書入之事矣。今則何以爲之乎?敢稟。傳曰,依例書入。
又以吏曹言啓曰,各司褒貶坐起,撤直翌日擧行事,命下矣,本曹褒貶,亦當依傳敎擧行,而因判書未肅拜,姑不得爲之之意,敢啓。傳曰,知道。
尹東昇,以備邊司言啓曰,自北京回還漂人樂安居金延松等十三名,京居人元哲金,縣次替送,纔已上來。故使本司郞廳詳細問情後,所供辭緣,別單書入,以備睿覽,而今無留置更問之事,分付沿路各道,使之善爲饋食,還送本土,而卜物所載刷馬,次次替給,其中如有病不能步行者,則所騎刷馬,亦爲覓給,而此人等,漂流異域,萬死生還,各別顧恤之意,分付,何如?傳曰,允。
李泰和,以漢城府〈言〉啓曰,本府郞廳及五部官員等,去戊寅春夏等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例,去戊寅春夏等褒貶,竝與戶曹所磨勘五部官員褒貶,一體蕩滌之意,分付戶曹,何如?傳曰,允。
又以司僕寺官員,以一二提調意啓曰,自辛未春夏等至戊寅春夏等褒貶等第,因本寺提調有故,限內不得磨勘矣。其時官員,已多遞易,依前例不爲追勘之意,敢啓。傳曰,知道。
鄭存謙,以義禁府言達曰,忠淸監司狀達據刑曹粘目內,懷德前縣監鄭景淳,新昌前縣監李彦煥,禮山前縣監李浚等,移本府處之事,達下矣。鄭景淳·李彦煥,今方待令,卽爲拿囚,而李浚,下去京畿砥平地云。依例發遣府羅將,拿來,何如?令曰,依。
兵曹參議尹鳳五上書曰,伏以,惟天惟祖宗,降之百祥,我聖上无妄之患,不日康復,縟儀斯擧,仰惟邸下焦灼之餘,慶祝萬萬。猗歟休哉,實吾東無疆曆服,凡爲臣民,孰不蹈抃而懽頌也哉?仍伏念臣以滓濊之蹤,蒙被大朝不世之渥,恩敎鄭重,德音廣蕩,至有特召之命。臣感激恩數,蹶趨謝,仍以跛曳病軀,得與盛班,區區志望,於斯滿足,雖明日退顚溝壑,更無餘憾,而數日禁廬,病勢粵添,纔者大庭,又觸風寒,歸到直所,症形陡劇,而本苦昏眩之症,一時交作,寒噤暈倒,不省四到,實有頃刻難支之勢。臣之死生,誠不必顧惜,而汚濊淸禁,竊不勝憂恐之至。玆敢口呼數行,仰瀆銅龍之下,伏乞离明,亟命鐫削臣職名,俾得安意調治,以尋生路,不勝幸甚。答曰,覽書具悉。爾其勿辭,調理察職。
司書李敬玉上書曰,伏以,天祐宗祊,我大朝未寧之候,遄臻康復,縟儀斯擧,臣民歡忭,曷有其已?仍伏念臣之情理,萬無離捨病母,久直禁中之勢,而月前嚴令之荐降,怵分畏義,黽勉持被,其間母病之添劇,非止一再,而適値上下焦憂之時,不敢言私,忍耐以過,度日如年,每當禁門下鑰之後,則繞壁彷徨,如是者已過屢月矣。卽聞老母宿病之外,又添膈間浮高之症,晝夜咳喘,眞元日下,轉側須人,昏昏不省,病中一念,惟思臣身,家信踵至,促令來視。臣聞此報,方寸煎灼,不得按住,情私所迫,急於歸護,忙陳短章,徑出禁扃。伏乞离明,亟削臣職,永許長暇,以便救護,仍治臣擅離之罪,以肅朝綱焉。答曰,覽書具悉。爾其勿辭,救護母病。
校理南綺老上書曰,伏以,皇穹眷顧,陟降垂祐,聖候快復,縟儀載擧,慶溢宗祊,率土同忭。仍伏念邸下浹月侍湯,焦遑之餘,不瑕有損傷之節?臣不勝憂慮之忱。臣竊惟上天體物之仁,惟在所欲之曲從,人子孝親之誠,必貴及時而致養。是以列鼎之食雖存,而或貽終身之憾,奉檄之官雖微,而或致動色之喜,此古人所以欲孝之誠,汲汲於親在之日也。噫,今臣有悲苦之悰,懇迫之私,念之而方寸輒亂,言之則涕淚先零。儻不及今而哀籲,誠恐後時而莫逮,而不避僭猥之誅,敢陳疾痛之呼。臣,不幸早孤,只奉偏母,家業素窶,不免飢寒。母年雖未篤老,而喪威之所薰鑠,疾病侵尋,艱苦之所備嘗,心力耗殫,床笫縷息,懍綴朝夕,無異八九十老人。臣少也,脆而多病,長而拙於謀生,恩勤鞠育,徒貽親憂,滫瀡甘旨,全闕子職,幸藉先蔭,早登仕路,區區志願,惟在一麾之便養,而不意倖竊科名,驟玷榮塗,出入經幄,官則華矣,而歸視于家,親廚冷淡,尸甕之歎,猶夫前日,每誦逸詩循陔之句,令伯日短之語,自不覺怛然興傷,三復太息,常恐至情之莫遂,以貽私恨於無窮。顧今聖化錫類,一國興孝,求養者得遂其養,陳情者輒伸其情,臣雖至微,亦是陶甄中一物,獨不蒙均視之澤哉?臣之忝在見職,今纔數月,未補絲毫,遽控情私,因知爲萬萬兢惶,而楡景易頹,草心冞激,不獲已冒死披瀝於孝理之下,伏乞睿慈,俯諒弸中之至懇,特推體下之殊私,許畀一縣,俾遂榮養,則非但反哺之誠,得以少伸,其於及老之化,不爲無裨。答曰,覽書具悉。書辭,令該曹考例稟處。
注書南玄老上書曰,伏以,皇天曁祖宗,眷佑宗祊,大朝違豫之候,克奏康復之慶,三陽開泰,縟儀載擧,臣民懽忭,曷有其極?臣於待罪宮僚之日,忽伏承堂后移除之命。臣誠惝怳感激,莫省攸措。在臣分義,固當蹶趨承,以伸叩謝之忱,仍參舞蹈之班,而第伏念注薦故規,必也循序付職,而間或有越次受點者,輒皆據例辭免,不敢爲冒出之計,誠以院規至嚴,有不可違也。今臣所被誤恩,旣是躐次,必遞之義,故事較然。玆於召牌之下,隨詣禁扃之外,略暴微懇,仰瀆睿聽。伏乞离明,俯賜鑑諒,亟令鐫遞臣新授職名,以存格例,千萬幸甚。答曰,覽書具悉。爾其勿辭,從速察職。
己卯正月初八日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏訖。上曰,今日則寢睡頗穩矣。金尙魯曰,水刺之節,何如?上曰,欲爲進御,而不能强矣。李昌壽曰,有思食之念,則漸至差復矣。上命諸醫入診。諸醫以次診候訖。金履亨曰,左右三部調均,而右寸關虛軟不足之意,亦一樣矣。諸醫所奏皆同。尙魯曰,米飮連爲進御乎?上曰,然矣。尙魯請進湯劑。上許之。上曰,理中建功湯,依前方一貼煎入。出榻敎上曰,承旨書之。傳曰,今番差愈,至行頒敎,寔是料外。寔是料外。此何由乎?嗚呼,陟降爲元元之意若此,而其無仰答,此負陟降也。思之及此,予心悚然。吁嗟,大小臣工,莫曰其君之靜攝益衰,保民濟民之政,孜孜莫忽。其若有效,予將以其少仰答之意,兼叩謝拜奏陟降,欽體欽體,莫替此諭。上曰,此無形容,惟在於勤矣。尙魯曰,然矣。上曰,頒敎,或以陳賀稱之,還可忸也。尙魯曰,此時雖與常時異矣,以頒敎稱陳賀,顧何妨乎?上曰,入參之人,多乎?尹鳳五亦入直,貴矣。尙魯曰,朝臣無不入參,故東西庭,皆盈滿矣。上曰,承旨書之。傳曰,吏兵曹京外殿最中,居中·居下,一倂蕩滌,越等之類,一體蕩滌。傳曰,吏兵曹歲抄中,曾前點下者,昨春赦勿爲擧論者外,竝蕩滌,而捧徽旨之際,已蒙放者給牒,已給牒者敍用,而其中告身者,勿論等數,一倂蕩滌。上曰,告身,隨等蕩滌,可也。尙魯曰,此則甚於徒年,如此曠蕩之典,恐不宜隨等矣。如待隨等蕩滌之時,則豈有可解之日乎?上曰,五等告身,經五赦然後,方可解矣。遂命改隨等爲一倂。承旨書傳敎時,命書趙榮順·尹蓍東·柳戇·徐迥修外,竝蕩滌。尙魯曰,此非關係之罪,而當此無前之慶,獨不入於赦典乎?蓍東之放置嶺南,今幾年矣。如此曠蕩之典,特爲指名,豈不可矜乎?上曰,此事奏於何處?以不置搢紳之列爲告,而但禁錮終身之說則無之矣。尙魯曰,指名特書,終爲如何,必加深思焉。上曰,此事,予言於元良矣。我國無免爲庶人之法,故只施放黜之典矣。蓍東所被之罰,如免爲庶人耶?尙魯曰,放黜,亦何異於此乎?上曰,李彦衡,亦曾爲免爲庶人矣。尙魯曰,非但李彦衡也,金相度,亦被此罰矣。上笑曰,俄者傳敎中,相度漏矣。尙魯曰,其中,亦有放送者與敍用者矣。上曰,諸葛亮,不用李平·廖立,而平·立則應望其復用,故予每稱此事矣。尙魯曰,臣旣仰達,此非私意也。蓋聖世無棄物,豈可靳曠蕩之典哉?臣以一段誠心,敢此仰達矣。迥修則其疏語,本不大段矣。前日以其有老母,特爲放送,聖德固已大矣。今不必如是指名也。上曰,蓍東輩,今若放送,則爲給牒,而只餘敍用矣。昌壽曰,臣於昨年,以榮順·蓍東事,有所仰達,而得蒙嘉納矣。今者大臣所奏誠好,而如是印名於傳敎中,豈不可矜悶乎?東度曰,大臣所奏好矣。當此霈澤滂流之時,豈可獨漏耶?上曰,榮順,予不識其何狀矣。尙魯曰,臣亦未及相見,而其相貌言辭,俱善云矣。上曰,大臣,旣奏榮順等五人之名,竝抹去於傳敎中,可也。上曰,尹鳳〈五〉之入直,貴矣。注書出去召入,可也。出榻敎鳳五進伏。上曰,見爾面矣。鳳五曰,臣無所仰達者矣。八年之後,更瞻天顔,只自感祝而已。上曰,頗老矣。往事當勿說,猶憶桂坊時事矣。年已老矣。必勉力行公,可也。鳳五曰,能生存於地上,亦是聖恩攸曁。臣伏承往事不介意之敎,他不暇顧,上來承命矣。上曰,行公於桂坊,在於何時乎?鳳五曰,其時年爲三十四矣。尙魯曰,受知於桂坊,而及至今日,見如此之擧,臣等,亦不勝感激矣。上曰,俄者一次仰瞻,欲見予顔色之如何而然矣。鳳五曰,不敢仰瞻天顔,而患候之餘,神氣如此,臣不勝欽頌萬萬矣。尙魯曰,此人足迹,不及京輦,今爲八年矣。下往德山,非爲取食,而爲其兄家在此故矣。雖有憂患喪故,終不上來,今聞聖候違豫之報,爲趁候班,罔夜上來,執心難矣。頒敎後,似必還歸矣。上曰,予以李成中爲故人之子矣。況舊時桂坊乎?必爲留在,可也。鳳五曰,臣惶恐不知所達矣。上曰,似不歸去矣。昌壽曰,下大夫,卽小官,下敎如此,豈可歸去乎?尙魯曰,臣於今日,目見貴事矣。上命鳳五先退。上曰,承旨書之。傳曰,元孫講學,依例爲之,誠正閤爲之事,分付。諸臣以次退出。
上在昌慶宮。常參以代理停,經筵停。
鄭存謙達曰,明日常參,取稟。令曰,停。
李基敬達曰,大司憲吳遂采初度呈辭入達,執義金元行,掌令李齊嵒在外,金勉行牌不進,持平李潭上書入達,李迪輔未署經,今日以監察茶時之意,敢達。令曰,知道。
藥房都提調金尙魯,提調李昌壽,副提調尹東度啓曰,伏未審夜來,聖體調攝,若何?寢睡·水刺之節,亦何如?臣等,依定奪,率諸御醫,持湯劑入侍,診察聖候爲宜。臣等不任終宵憂慮,敢來問安,竝此仰稟。答曰,知道。差勝後一樣矣。
尹東昇,以都摠府言啓曰,軍兵等中日習射事,上候平復間,啓請姑停矣。上候平復,藥院撤直,今日入直內三廳武兼·禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
李基敬達曰,憲府連日監察茶時,諫院闕達,俱涉未安。兩司除在外·受由·呈辭入達·未署經外,未肅拜·不爲行公人員,竝卽牌招,何如?令曰,依。
以掌令金勉行牌不進罷職令旨,令于黃柙曰,推考徽旨捧入。
鄭存謙達曰,吏曹判書權爀,日事違召,尙不出肅,事甚未安。卽爲牌招察任,何如?令曰,依。
尹東昇啓曰,臣依定式,今日進詣于仁政殿月臺,入直禁軍等戎器·服色點考,則竝皆無頉,仍以傳敎辭意,依例勞問,則俱皆好在云矣。敢啓。傳曰,知道。
以注書南玄老,司諫任希敎,兼司書李命植,說書朴取源等牌不進罷職令旨,令于鄭存謙曰,竝推考徽旨捧入。
尹東度達曰,注書南玄老,旣有只推之令,更卽牌招,何如?令曰,依。
鄭存謙,以侍講院言達曰,本院下番,連日闕直,事甚未安。兼司書李命植,新除授說書朴取源,旣有只推之令,竝卽牌招,以爲推移入直之地,何如?令曰,依。
又以吏曹言啓曰,別歲抄書入事,命下矣。續大典赦令條,以爲永不敍用者,過三年遇赦,稟旨書入,而其下懸註曰,大赦則勿拘此限云。卽今永不敍用,未滿三年人員,何以爲之乎?敢稟。傳曰,一體書入,勿揀赦前,亦爲書入。
黃柙,以兵曹言達曰,去冬三朔能麽兒試講時,宣傳官金璹,二次病不進,殊無申飭勸課之意。依例推考警責,何如?令曰,依。
又達曰,明日次對,兩司當爲進參。除在外·呈辭受由·陳書入達·未署經·陳書受由外,未肅拜·不爲行公人員,竝待開門牌招,以爲進參之地,何如?令曰,依。
鄭存謙,以宗簿寺官員,以提調意達曰,今番藥院竝直,洽滿兩旬,大小臣僚,莫不趨造候班,而身爲宗戚,或有一不進參之人。今此頒敎,實是宗社臣民莫大之慶,而亦有無端不參者,事之駭然,莫此爲甚。候班一不進參者罷職,頒敎不參人員,令宗親府現告,從重推考,以懲日後,何如?令曰,依。
己卯正月初九日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏。上曰,寢睡頗穩,而口味尙未復常,可悶矣。金尙魯曰,水刺之節,何如?上曰,雖常時所嗜之物,極欲進御,而猶不能矣。理中湯,非不爲好,而似未開胃,故然矣。仍命諸醫入診脈候。履亨曰,左右三部皆調均,而胃脈虛軟,與昨一樣矣。胃氣今尙如此,理中湯,姑爲停止,蔘苓白朮散,更爲進御,以爲開胃之道好矣。第白朮散,雖利於開胃,而似力綿矣。若日再進御,則有妨於水刺之節,以粟米飮兼進,爲宜矣。上曰,今則似當快差,而終未快矣。尙魯曰,未能開胃而然也。許礈曰,左右三部調緩,而胃脈猶虛軟矣。理中湯,雖是當劑,其調和胃氣,猶不如蔘苓白朮散,而但藥力,少微於理中湯,以粟米飮,兼爲進御爲好矣。李泰遠曰,胃脈之虛軟,尙如昨日,水刺之厭進,猶未快差,不勝伏悶矣。調理脾胃,莫如蔘苓白朮散,加入蔘重,以爲進御好矣。金履貞·金福齡所奏亦同。尙魯曰,諸醫之議歸一,以蔘苓白朮散爲定,自今日進御好矣。上曰,理中湯,今已進御,蔘苓白朮散,則自明日進御無妨,而藥院,必欲自今日進御,則亦當從之矣。諸醫皆曰,自今日進御爲好矣。上曰,理中建功湯,今姑停止,蔘苓白朮散,本方中,人蔘加一錢一貼煎入,人蔘二錢重粟米飮一貼,亦爲煎入。出榻敎尙魯曰,今日,是改藥之初,臣等,不可不持湯劑入侍矣。上曰,何必入侍耶?尙魯曰,明日則臣等,當入診矣。上曰,懶於讀書者,旣讀其書,則少愈矣。明日入侍爲之,可也。尙魯曰,湯劑若自內局,只爲煎入,則臣等之心,自不勝虛疎矣。今承入侍之命,臣心始得爲安矣。上曰,上辛祈穀祭,已過於昨夜乎?尙魯曰,左相,以獻官,過祀後已爲還來矣。上命東度讀吏曹草記。上曰,永不敍用,遇大赦則不拘其限乎?尙魯曰,然矣。上曰,罷職勿揀赦前,亦同入於赦中耶?尙魯曰,似不得同入矣。東度曰,罷職勿揀赦前,只爲鄭錫樸等數人云矣。上曰,此則使之同入,好矣。仍命書草記。批答見日記諸臣以次退出。
上在昌慶宮。常參以代理停,經筵停。
夜三更,月暈。
鄭存謙達曰,明日常參,取稟。令曰,停。
李基敬達曰,大司憲吳遂采再度呈辭入達,執義金元行,掌令李齊嵒在外,金勉行牌不進,持平李潭書批未下,李迪輔未署經,今日以監察茶時之意,敢達。令曰,知道。
藥房都提調金尙魯,提調李昌壽,副提調尹東度啓曰,伏未審夜來,聖體調攝,若何?寢睡·水刺之節,亦何如?昨日煎入湯劑,其卽進御乎?臣等,依定奪,率諸醫持湯劑入侍,診察聖候爲宜。臣等不任終宵憂慮,敢來問安,竝此仰稟。答曰,知道。差勝後一樣矣。
鄭存謙達曰,吏曹判書權爀,一向違召,無意承膺,其在事體,殊甚未安。卽爲牌招察任,何如?令曰,依。
令于尹東昇曰,大臣·備局堂上引接。
以大司諫李重祜,掌令金勉行,說書朴取源,兼司書李命植牌不進罷職令旨,令于黃柙曰,竝推考徽旨捧入。
鄭存謙,以侍講院言達曰,本院下番,連日闕直,事甚未安。兼司書李命植,說書朴取源,旣有只推之令,竝卽牌招,以爲推移入直之地,何如?令曰,依。
鄭存謙,以春秋官郞廳,以領監事意達曰,史庫曝曬,一年擧行,乃是定式,而今年爲當次。本館及茂州赤裳山·江陵五臺山·奉化太白山四處曝曬,擇日擧行爲宜。列聖誌狀及御製冊子,亦當依前成命,奉往藏置于各處史庫。此意,預先知委於所經各道,何如?令曰,依。
又以禮曹言啓曰,各陵殿園墓及本曹郞廳·四學童蒙敎官·掌樂院·通禮院·奉常寺·典牲署·歸厚署·觀象監·典醫監·司譯院·東西氷庫·圖畫署官員等,去戊寅年秋冬等褒貶,等第以入,而宗廟署·社稷署·弘文館·藝文館·春秋館·承文院·成均館·校書館·司畜署·禮賓寺·東西活人署·內醫院·惠民署·東南關王廟官員等褒貶,各其領事·提調堂上有故,不得一時磨勘之意,敢啓。傳曰,知道。
又以禮曹言啓曰,今此本曹貶坐所屬各司官員參謁時,承文院判校洪敍箕,奉常正鄭尙淳,成均博士朴沁,學正金鳳吉,學錄金載玉,學諭金龍翰,崇陵別檢金和中等,或稱病或稱在外,不爲進參,事極駭然。各其褒貶等第,雖不爲之,不可置之,依前例令吏曹中考施行,何如?傳曰,允。
李基敬達曰,卽者,修撰沈履之,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
修撰沈履之上書曰,伏以,臣有老母,母有痼疾,氣息懍懍,坐臥須人,今二十年,每於寒暑劇時,輒益危綴。嚮臣之自下邑赴召也,勞以長路,傷於嚴冱,宿症之外,新感越添,入京調治,已踰月餘,而迄未痊可。以此情理,夫豈有離側從宦之勢,而只緣無路褫鞶,又此抑情持被矣。纔聞臣母咳喘一症,增劇於近來極寒,廢食失睡,眞元大脫,昏昏終日,轉就危篤,邀醫投藥,須臣歸視。臣非不知陳章徑出,跡涉擅肆,罪在猥慢,而至懇所迫,疾聲以籲。伏乞睿慈,俯賜鑑諒,罷臣見帶之職,俾專救護,治臣擅離之辜,以肅憲綱,實公私之幸。答曰,覽書具悉。爾其勿辭,救護母病。
司諫任希敎上書曰,伏以,皇天默佑,大朝殿下違豫之候,不日遄復,告廟頒敎之儀,次第載擧,慶溢宗祊,歡均率土。伏惟我邸下侍湯焦煎之餘,不瑕有損傷之節乎?臣不勝區區憂慮之至。仍伏念臣前後請急,輒垂曲察之仁,居常感祝,殞結難酬。又於昨冬蒙恩歸護之際,以臣年前待罪東邑時檢官事,致勤大朝嚴敎,至承置對之命,抑情離捨,蒼黃就理,曾未幾何,旋蒙特宥,悚蹙惶越,至今靡定。第臣之情私,實無一刻暫離之望。計當卽日尋鄕,歸視病側,適値聖候未寧,中外焦遑,在臣分義,不敢言私,臺銜之除,又下此際,無路呼籲,寸心如焚者,已有多日矣,今又急足來到。臣父素患痰癖之症,積傷於勞悴之餘,又因日候之乖常,挾感重發,有時昏窒,晝夜叫痛,症形危劇,多試藥物,少無分效。臣聞此報,心神飛越,不能按住,忙投短章,徑尋鄕路,臣罪至此,誠無所逃。臣方治書將上之際,召牌復臨,而私情懇急,末由祗承,尤增死罪。伏乞睿慈,俯垂矜諒,亟許鐫削臣職,仍治臣罪,以肅朝綱,以伸至情,千萬幸甚。答曰,覽書具悉。聖候愆和,焦悶曷諭,而遄臻康復,不勝慶忭之至。爾其勿辭,救護父病。
持平李潭上書曰,伏以,天祐宗祊,聖候康復,縟儀載擧,臣民慶幸,曷有其極?節序推遷,歲律已更,伏惟孝思攀慕,撫時益切。仍伏念臣之向來一書,不過採掇公議,爲淸朝惜名器耳。誠不料一言所攖,嗔怒交加,頭面迭換,拳踢沓至者,莫不以擠陷臣僇辱臣,爲和付時議之資。苟非我大朝日月之明,河海之恩,臣之薤粉,久矣。前席之褒,旣甚鄭重,乘傳之榮,曠出尋常,結草殞首,何以仰酬?臣拜辭南下,日與氓隷,感祝洪私,曾未幾何,渙發溫音,復授臣以司憲府持平。臣手奉除書,稽首瞻天,自不覺血淚之被面也。伏聞玉候違豫,蒼黃登程,纔及半途,恭承馹召,榮光所及,行路聳觀。臣且惶且感,來伏私次,而情地危蹙,尙有餘悸。噫,官師之規,久未有聞,反詈之習,去而益甚。臣旣論人,則被論者之恣意噬齧,猶不足責,而招朋引類,書奏相繼,投合廟堂,反斥言者,或出於倚勢,或出於求媚,此豈一二人之事?亦足以觀世道。臣之左右受鏑,顧何足恤,而其糾結膠固,仍可知矣。臣平生,臣讀臣書,未嘗受學於他人,雖於戚黨之間,曾無問字之事,未知筵臣,得聞於何狀孟浪之人,而爲此荒誕之說,以煩紸纊之聽也?麤悖之斥,反復之目,臣雖疲劣,不欲與之呶呶,而惟彼爲人報復,專事醜辱,則架虛鑿空,何患無辭?至若鄙夫之稱,臣不知進言論事,妄觸時諱者,爲鄙夫乎?附麗勢位,不以爲恥者,爲鄙夫乎?自有公眼,必能辨之,而時勢所驅,風氣至此,吁可憂矣,亦可怕矣。夫都堂會圈,自有主者。左揆之過自引咎,非臣意慮之所及。挽近宰相子弟之徒,藉父兄之蔭,濫廁華要者,臣亦病之,而今以是歸之臣身,臣於此,撫躬慙恧,益不知所以自措也。臣昧於世態,拙於身謀,斷斷一心,妄自謂寧失於親戚故舊,不忍有懷不言,以負聖明,而衝口妄發,卒無益於朝廷,徒自取其凌轢,是臣滄浪,尙敢尤人,而信如諸臣之奏,則可見蔚興之美,人人皆有文學,臣固自愧於孤陋,而其亦爲榮於瀛館矣。嗚呼,臣生逢聖世,偏蒙恩私,今當逖違之餘,獲被收召之恩,區區犬馬之誠,倍切入覲之願,而風波憂畏之蹤,又不知何樣駭機,伏在何處,則臣雖欲貪恩戀寵,抗顔冒進,其可得乎?玆隨天牌,謹此來詣,敢露肝膈,疾聲哀籲,自外徑歸,臣尤死罪。伏乞睿慈,削臣職秩,永許斥退,使得自遠於睢盱之場,以卒天地生成之澤,千萬幸甚。答曰,覽書具悉。聖候愆和,焦悶曷諭,而遄臻康復,不勝慶忭之至。爾其勿辭,從速察職。
副司直洪啓禧上書曰,伏以,仁天眷顧,祖宗默佑,我大朝未寧之候,遄獲翌瘳之慶,臣民懽忭,曷有其極,而我邸下浹月侍湯之餘,不瑕有損傷之節?區區憂慮,又不能自已。念臣踪地,豈容復入脩門,而頃日大朝特敎,非螻蟻賤臣,所當得者。旣無以奉承,則不得不胥命於金吾矣。又伏奉恩旨,俾勿待命,仍令卽入。此與官爵去就有異,則臣於是,無以爲辭,不得不冒沒入侍矣。雖因聖恩之罔極,而自歸廉愧之都喪,及夫登筵,又承溫諭,委曲勤摯,迥出常例,臣非木石,豈不知感?因欲罄陳愊臆,而嗚咽不能成聲,祗以藥院撤直後,始可尋歸之意陳達,而聖敎勉留,愈益勤懇。臣惶懼靡措,不得仰復,而退未幾,撤直有命,亦旣趨參庭班,少伸義分,今將復尋鄕路,如筵中所達矣。臣於靜攝中恩言之下,頑不知變,退守私分者,固知其爲罪,而使臣含恩畏義,淟涊盤礴,又取僇辱,則其爲朝廷之羞,尤當如何?此臣所以徊徨怵惕,竟不能不去者也。大朝以人子不遠遊之義,丁寧譬曉,臣誠感極而涕,不知所達。臣,從此不敢復爲深入之計。見今所居,不過一舍之地。臣之筵奏,旣言有命則來,有事召役則來,有大朝會則來矣。苟可以赴朝,不竟晷而至,是不可比之遠遊,亦不可謂之永歸。抑臣旣以隨時來往爲計,則每煩章奏,又將有所不敢矣。是與在京,無甚異同,儻蒙俯念及此,臣之此行,宜不至於爲罪矣。世之遭罹人言者,未必皆去,然朝臣被劾,多以官職,是猶懷璧爲罪,璧去則斯可已矣。固無所事於必去,如臣者,以軍銜在散秩,無所輕重,而遭千古所無之醜辱。然則臣之攖怒,不在有官,而此身所在,便被睢盱,臣若不知懲創,更處城闉,則駭機危鋒,將復交集,臣雖欲不去,得乎?然若只律之以分義,則顧安所逃其罪哉?臨行拜章,悉暴危悃,伏願邸下,俯加諒察,亟降威罰,以嚴國紀,以安私分,千萬幸甚。答曰,覽書具悉。聖候愆和,浹旬彌留,焦遑曷諭,而遄臻平復,不勝慶幸欣忭之至。卿其勿辭焉。
京畿監司趙暾上書曰,伏以,邦慶無前,縟儀載擧,大小歡忻,莫不鼓舞。臣,待罪藩任,敬奉頒敎,宣布德意,沛澤旁流,區區忭賀之忱,有倍常品。仍伏念臣於前日,猥以公體私義之萬萬惶懼者,仰瀆崇高之聽,祈蒙禠鞶之恩,及伏承批旨,至有勿辭察任之敎。臣誠惶霣感激,繼以愕貽失圖也。臣之前書,實非矯飾例讓,亶出於公私不已已者,而書辭拙劣,誠未上格,不槪睿聽,未蒙恩許,臣反顧慙恧,無地自容。臣之可遞之義,非臣一身之私言也,實爲通朝之共知也。今若諉以已承恩批,晏然仍冒,則臣之前懇,直是應文塞責,如此而止者也。臣雖無狀,寧爲是哉?反復思惟,無一分冒據之勢,有必遞乃已之義。非不念煩請瀆撓之爲惶悚,而嚴威自阻,未畢下懷,亦非臣分所敢安者。玆敢冒死更暴,疾聲復籲,伏乞离明,俯諒微懇,亟許鐫罷,以便公私,千萬幸甚。答曰,覽書具悉。卿勿過辭,從速察任。
慶源幼學蔡徵殷·崔起天·蔡邦彦·蔡泰麟·崔漢五·蔡泰健·崔昌賢·韓起文·蔡徵明·朴愼兼·朴泰允·崔起泰·黃泰龍·韓亨彦·李東燮·崔成泰·蔡現潛·朴必彦·朴宗寶·韓泰柱·蔡敍敎·黃明彬·蔡東彬·崔陵白·朴長元·崔衡大·元泰明·崔振雄·黃泰淑等上書曰,伏以,臣等謹按史傳曰,勞苦倦極,未嘗不呼天,疾痛慘怛,未嘗不呼父母,蓋天之於民也,有覆燾之仁焉,父母之於子也,有生育之恩焉。夫人理窮勢極,發於倉卒,聲言而呼者,亶出於反本之意,而莫之爲而爲者也。洪惟我大小朝,實維均庇之天,而父母於臣也。今臣有甚苦至痛之情,不于天于父母,而于誰之爲呼哉?噫,臣等所居之地,抑可謂逖矣荒陬,而厥有古松一株,在龍堂之上,遺老相傳爲穆祖手種,而諸陵遺址,鬱然相望,地名慶源,蓋亦有爲,而王跡肇基,同周家之沮漆,聖朝所以優恤其民者,三百年如一日,視內地有加焉。夫焉有殿屎瘵之憂,惟是淸差關市,實爲北邊莫大之弊,而臣州最酷,年深歲痼,凜凜爲朝夕難保之形,臣等請冒死略陳之。大抵慶源開市,創於再前乙酉,而初不過爲兩國邊民,通其有無之意,始以講好之道,雖有禮單贈給之規,而無他侵擾之弊矣。降自乙未以後,淸差之出來者,漸肆貪虐,徵索無有紀極,鞭扑至及長吏,强弱之勢,難於抗衡,彌縫之道,狃於姑息,不免有求輒給,便成謬例。彼又按成籍而逐年加徵,今年加於昨年,明年又加於今年,谿壑難充,杼柚易空。上自十二升,下至四升布,及其外各種所及,與二十日留館雜費用,常年爲準,以布計之,爲四百六十三同,以穀計之,爲八千七百二十餘石,而朝家之間年劃給,不過田米三百五十石·牟二百石而已,則不能當所入十分之一。故其不足之數,每每責徵於民間者,以布計之,爲四百九同,以穀計之,爲六千八百二十餘石。其外年年之輸送會寧牛鹽犁口價,爲八百餘石,而雖有南〈關〉各邑間年來助者,每翌年則此亦專責於民間也。此外防守護送等諸般痼弊,有難毛擧者。慶源土産,無他物貨,民間之所在者,只是四升布及牟·耳麥·稷·粟·太等穀,而近年以來,穡事洊歉,麻農失稔,一年之所作,不能當一年之衣食。民之二鷄子,尙不可賦,而況近八千石穀物,每每白徵於凍餒將死之民,以貽他邑所無之弊乎?以故逃者·死者朝夕相繼,七八年前四千餘戶之民,今僅爲二千餘戶。民産日縮,責役歲增,以此推之,不出數年,環慶源二百里之內,必也存者無幾,而終至於空廢而後已。苟不及今變通,則不但慶源一府,六鎭,擧有爲墟之慮。臣等,聚首憂歎,晝思夜度,深究弊源,蓋有矯救之策。小大二事,臣請先其小者,而後及其大者焉。何謂小者?穩城,亦六鎭中一府也。雖云凋殘之甚,此不過淸差一時過去之邑,而隨其容入折半會減之數,乃至正穀三千二百餘石,則較之慶源,不啻倍蓰,此匪朝家厚於穩城而薄於慶源也。蓋穩城則初無劃給之物,而淸需層加後,始於丙午,以隨所入折半會減事,自朝家作爲定式,故請需所入,雖至浩繁,而民到于今,常少白徵之冤,慶源則丙午以前,別求淸未出之時,旣有若干劃給之物,故所入,雖至層加,更無加劃會減之事。今日民弊,一至此極,豈非哀痛之甚者乎?今以二十日留館之邑,其所會減,反不如一時過去之穩城,哀此慶源,抑獨奚罪焉?臣等之愚,竊以爲不可無一視均惠之政,臣〈等〉所謂小者此也。何謂大者?臣等,竊伏聞關西義州府,亦有開市而不于我地,而在境外,所謂中江者,卽開市之場,而在鴨江之外幾許里,彼此交易,以此爲信地,淸差管市者,初不入於我境,故旣無迎來護送及留館防守等許多弊端,而其所贈禮幣,亦依原定數送致而已,更無逐年增加之弊云。蓋彼旣不入我境,則長吏以下,初無關涉之事,敺打凌辱之威,無所施,而誅求加徵之患,無自生矣。以此關西之民,但享開市之利,不受開市之害,至今蓋晏如也。夫西北之隣胡,一也,彼我之互市,一也,一則設場於境外,一則設場於我境,事例不同,苦樂懸殊,此已可慨,且以固圉防患之道言之,淸差之入境,實有大段可虞者。何則?淸差之來,所領率有名色者外,雜種胡人,率不下數十百人,而至於慶源開市,又有後春諸胡朝來暮往,雖一部畢至,而無所禁矣。縱數百雜胡於城府之內,或動留數旬,或往來無禁,道里遠近,關防虛實,無不周知,一朝意外之虞,難保其必無矣。思之及此,可謂寒心。以此以彼,俱不可不汲汲周圖,以爲通變之策。臣等之愚,竊以謂北邑開市,一依西關,設場於境外,便且無虞,臣〈等〉所謂大者此也。雖然此非朝令夕行之事,必將關由於彼國,時月之內,恐難如期而成,則莫若先從穩城例,折半劃給,以紓目前燃眉之急,後從義州例,移市境外,以除日後無窮之弊,而市場旣移,積弊漸去,則折半劃給之數,仍可還收,而南關各邑逐年資助之費,自在竝省之中矣。實邊鞏固之長策,亶在於此,奚但慶源之幸?實亦六鎭之幸,而北路數十州,均有幸焉。伏惟离明徧照,無遠不燭,軫邊郡凋弊之憂,愍遐蹤赴訴之情,仰稟大朝,俯詢廟堂,亟賜處分,千萬幸甚。答曰,覽書具悉。書辭,令廟堂稟處。
己卯正月初十日辰時,上御恭默閤。藥房三提調入診入侍時,都提調金尙魯,提調李昌壽,副提調尹東度,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏訖。金尙魯曰,寢睡·水刺之節,何如?上曰,一樣矣。上命諸醫入診脈候。金履亨·許礈·金德崙·李泰遠·金履貞·金福齡,以次診候訖。履亨曰,左右三部度數調緩,與前一樣矣。諸醫所奏皆同。尙魯請進湯劑。上許之。上曰,蔘苓白朮散,終不如理中湯矣。履亨曰,蔘苓,雖利於開胃,補元之力,則固不如理中湯矣。理中湯,更爲進御,而蔘苓白朮散,則姑觀三四日,以爲進御之地,好矣。上曰,蔘苓白朮散·粟米飮停止,理中建功湯,依前方一貼煎入。出榻敎上曰,摠戎使洪鳳漢入侍。出榻敎鳳漢進伏。上曰,近日則痘患加減,何如耶?鳳漢曰,連爲一樣矣。上命鳳漢先退。東度曰,臣以院中事,有仰達者矣。注書南玄老,越次受點,故陳書不爲行公,卽有例而然也。上曰,然乎?注書南玄老遞差。出榻敎東度曰,該房承旨,不得入侍,故今番赦典中,有眩於擧行者矣。上曰,何事耶?東度曰,頃日傳敎中,趙榮順等,旣書還抹,故該曹·該府,不知所以擧行,故該曹來問於該房,而該房,亦不知何以擧行矣。上曰,該房,誰耶?東度曰,李泰和爲吏房,李基敬爲推考房矣。上曰,其時野俗,故予不言之,而果難於擧行矣。若入於歲抄中,則自可解之,而只拔於傳敎中,故無歸屬處矣。尙魯曰,旣不指名於傳敎中,亦無放送之命,該曹果不知擧行,來問於政院云矣。上曰,指名則過矣,而至於特放,則不亦過乎?尙魯曰,當此無前之大赦,如復仍置,則豈非可矜之甚者乎?如此時,不能逾嶺,則豈有放還之日乎?上曰,徐迥修已給牒耶?若又解之,則無異於敍用矣。尙魯曰,臣等之心,猶望今番之赦,大行於八方矣。上曰,李嚴·廖立,非倖心而望諸葛之復用矣,予每言此事,而至於趙榮順·尹蓍東輩,則無嚴·立之歎矣。迥修則只救蓍東,而蓍東事,卽奏於殿中之後也,與李彦衡異矣。免爲庶人之法,我國無之,故難於創開,卽爲放之耳。坐齋室之時,承旨金相奭所奏極精矣。若無蓍東,豈有迥修耶?堤防已嚴,而又有李亨逵矣。渠豈能辦此乎?若李潭則雖云爲氣所使,至於亨逵則不然,而蓍東·迥修·亨逵各一板印來矣。至若榮順,比於蓍東,則在於奏殿之前,故頗歇矣。尙魯曰,頃日以免爲庶人之無定法,特命解之,此是垂法萬世之事。臣至今欽仰,而當此大赦,罪關宗社之外,宜皆赦之矣。上曰,今若赦之,則似涉頻數矣。尙魯曰,亦已久矣。且雜犯死罪以下,竝皆宥之,則此是何罪,而不赦之耶?上曰,此亦雜犯矣。榮順爲禁錮終身乎?東度曰,爲永錮其身,故此則非律中罰名也。該曹不知爲何律施行云矣。尙魯曰,臣非私於二臣而然也。如此大赦,不可不赦矣。上曰,李潭,雖癡且迂矣,猶可能辦,而蓍東·迥修·亨逵三人,則雖使卜者占之,渠不能自爲之矣。上曰,柳戇已敍用耶?東度曰,已爲敍用矣。上曰,戇,以其時注書,先爲上書矣。尙魯曰,以此爲過甚而有處分矣。上曰,戇已爲敍用,蓍東,亦不無向隅之歎矣。予當直言之,放歸田里,雖衿川,有田庄則可去,而至於嶺南,則似無前例矣。尙魯曰,以此之故,臣於前日,有所仰達者矣。上曰,潭已爲入來耶?東度曰,上書入達矣。上曰,其書辭,何如?東度略爲提達。上曰,潭果善矣。一往康津,縮其氣而來矣。上曰,承旨書之。傳曰,趙榮順等四人,今番歲抄,初則勿爲擧論事,下敎,因大臣所奏,爻周。此則不過爻周下敎之意,其中尹蓍東放歸田里,此則該府擧行者,而特敎則不敢遽放事,已有下敎。故此下敎前放未放單子置仍,已爲磨勘者,徐迥修自在給牒中,已無可論,趙榮順今聞永錮其身云,此則非禁錮非放歸,該府·該曹似難擧行。一則已置仍,一則難擧行,今無他敎,自在仍置中。噫,李嚴·廖立,曾已諭頃日下敎中,旣曰若復臨,放歸田里,卽渠田里,而擧道名而放之,古無其例,永錮其身,亦無法典。噫,渠雖無狀,白首暮年復臨之時,豈可以無古之名,以待搢紳乎?雖然小人勿用,羲經攸載,亦豈蕩然?只寢尹蓍東放歸田里之命,趙榮順永錮其身之命,以袪後弊焉。上曰,唐太宗,於貞觀之治,與群臣,爛漫酬酢,而魏徵,不能仰瞻云。予若堅執,則豈有放釋之理乎?且免爲庶人,若至數代,仍易爲常人矣。三門外,至有汲水者云,不覺淚隨言下矣。尙魯曰,臣聞此敎,亦不勝感動矣。上曰,蓍東如仍置,則幾何而門垂綯索之帳乎?予見南泰爀家矣。南氏尙盛,而猶如此,其他可知矣。尙魯曰,下敎誠然矣。上曰,承旨書之。傳曰,下敎之下,任自徑先擧行,事之無據,莫此爲甚。當該中官,令該府處之,而赦令纔行,不過申飭,直以不應爲律,草記勘處事,分付。尙魯曰,具允鈺·閔塾·洪樂純等三人,雖有永不敍用之命,旣無收牒之事,而今番入於給牒中,臣甚訝之矣。上曰,允鈺,緣何而入其中耶?久不見於政望中,故予以爲怪矣。頃書續常訓後,有賞典耶?東度曰,有陞敍之命矣。上曰,予於其時,只知閔塾·洪樂純之入其中,而不可置之,故有是命矣,而允鈺則混入矣。尙魯曰,其時渠輩替番,故同入云矣。旣非削職,則有何給牒之事乎?上曰,永不之永字,深看故也。上曰,具宅奎有兩子而皆佳,可謂有子矣。尙魯曰,然矣。上曰,其相貌亦皆肖矣。尙魯曰,具允明,尤酷肖矣。上曰,然矣,而比於其父,則皆猶不及矣。宅奎相貌甚好矣。其相貌如此,故官至正卿矣。尙魯曰,其相貌果好,人亦難矣。雖然使之至於正卿,自上收用之力也。相雖好,在上者不用,則亦奈何?上曰,承旨書之。傳曰,永不敍用,便是不敍,歲抄蕩滌之際,自在敍用之中,而今聞在於給牒之中云,其涉謬矣。一體敍用,此後則以此遵以爲例。上曰,春坊有窠乎?東度曰,司書今方作闕矣。諸臣以次退出。
己卯正月初十日辰時,王世子坐德成閤。大臣·備局堂上引接入對時,領議政兪拓基,行判中樞府事李益炡,行司直李昌誼,判敦寧府事李鼎輔,行禮曹判書洪象漢,行右參贊洪鳳漢,廣州留守李喆輔,漢城判尹尹汲,右參贊鄭翬良,行副司直金漢喆·李益輔·金善行·金相福,戶曹參判金陽澤,左副承旨尹東昇,副校理南綺老,事變假注書南碩老,編修官柳思欽,記事官尹泰衡,進伏訖。領議政兪拓基曰,歲換後,日氣稍寒,睿候諸節,若何?令曰,有泄候,自昨似止矣。拓基曰,大朝浹旬靡寧,遄復康寧,群情欣忭,何可盡達?令曰,夙宵憂遑,今幸遄復,懽忭慶祝,曷有其極?拓基曰,此卽全羅兵使金聖遇狀達也。以爲本營凋殘忒甚,如干留布,一經給代,則大小公庫,枵然如洗。關防重地,陰雨之備,水陸無間,而儲蓄之盈虛,彼此懸殊。道內左右水營休番錢一萬兩,木一百同,移劃於臣營,嚴立科條,使不遷動,則必無斂散病民之理,請令廟堂稟處矣。當初湖南左右道休番錢木設置時,立法極其嚴重,開閉出納等節,初不委於水使,而本道監司發送帶率軍官,以主管焉。其爲定制之嚴如此,故自前無移劃他處之事矣。兵營之無儲蓄,非不可悶,而今若移置,則今兵使時,雖無斂散之慮,而日後他兵使,又安知其一意善藏乎?且況兵營之距右水營最近,左水營,亦不甚遠,脫有緩急,則臨時足可移用,何必平時移置然後,爲可用哉?留庫錢木,科條雖嚴,而一有移動,其弊無窮,狀達內辭緣,勿施,何如?令曰,依爲之。出擧條又達曰,此卽全羅右水使李命峻狀達也。以爲武士之樂赴者科擧,而臣營,處地僻遠,旣無隨科赴京試之人,又無卽地設科之規,海防重地,武藝之疎虞,無大於此。自今依統營例,每年水操試射放時,計其優等直赴事,永爲定式,以爲激勸將士,成就武藝之地。且試射放賞格物力之會減,不過一同木及營庫和錢百餘兩,以此錢布之數,播及入格之人,則見分者不成貌樣,自今以後,留庫休布中,量宜添數會減事,竝請令廟堂稟處矣。遐方武士,雖有技藝,而難於遠赴京試,固其勢也。然而近來科路漸廣,亦甚可悶。統營則雖有優等直赴之規,而旣兼三道,與水營懸異。今若許於湖南,則他道水營,亦將繼此而起矣。各道試射放時論賞,自前旣有劃給定式,則到今許令添給,亦非可繼之道,留庫休布中添數,尤不可輕議,狀達內辭緣,竝置之,何如?令曰,依爲之。出擧條又達曰,俄以泄候下令,故仰達矣。此雖微恙,宜令醫官診審,而欬嗖尤不可不速治矣。李益炡曰,聖候遄復,欣慶何極?令曰,浹旬焦惶之餘,縟儀載擧,懽忭慶祝。諸臣退出。
上在昌慶宮。常參以代理停,經筵停。
夜一更,月犯東井星。
鄭存謙達曰,明日常參,取稟。令曰,停。
李基敬達曰,大司憲吳遂采三度呈辭入達,執義金元行,掌令李齊嵒在外,金勉行呈辭,持平李潭未肅拜,李迪輔未署經,今日以監察茶時之意,敢達。令曰,知道。
藥房都提調金尙魯,提調李昌壽,副提調尹東度啓曰,伏未審夜來,聖體調攝,若何?寢睡·水刺之節,亦何如?昨日煎入湯劑,其卽進御乎?臣等,依定奪率諸御醫,持湯劑入侍,診察聖候爲宜。臣等不任終宵憂慮,敢來問安,竝此仰稟。答曰,知道。差勝後一樣矣。
以金樂洙爲假注書。
傳于黃柙曰,內局入侍,儒臣,持自省編初卷,同爲入侍。
鄭存謙達曰,吏曹判書權爀,連事違召,尙不出肅,事甚未安。卽爲牌招察任,何如?令曰,依。
又以侍講院言達曰,本院下番,連日闕直,事甚未安。說書朴取源,旣有只推之令,卽爲牌招入直,何如?令曰,依。
以說書朴取源牌不進罷職令旨,令于鄭存謙曰,推考徽旨捧入。
鄭存謙,以侍講院言達曰,本院下番,連日闕直,事甚未安。司書·兼司書·兼說書俱未差,說書朴取源牌不進,下番無他推移之員。輔德李基德,兼弼善徐命天,新除授文學金敎材,竝卽牌招,以爲推移姑降入直,何如?令曰,依。
又以奉常寺官員,以都提調·提調意啓曰,東藉親耕田所種九穀,先農大祭後,卽爲起墾付種之意,敢啓。傳曰,知道。
又以兵曹言啓曰,今日本曹褒貶坐起時,副司果朴聖源,新除授參謁不進,依例推考,何如?傳曰,允。
又以兵曹言啓曰,本曹去戊寅年秋冬等褒貶等第,今始追勘以入,而所屬司僕寺官員等褒貶,自辛未秋冬等,至戊寅春夏等,訓鍊院官員等褒貶,自丙辰秋冬等,至戊寅春夏等,部將等褒貶,自甲戌秋冬等,至戊寅春夏等,其時官員,已多遞易,竝蕩滌云,依例勿論,軍器寺官員等褒貶,因本寺提調有故,不得一體磨勘之意,敢啓。傳曰,知道。
黃柙,以吏曹言達曰,本曹正郞崔台衡呈狀內,身病甚重,不得察任云,今姑改差,何如?令曰,依。
又以戶曹言達曰,卽接廣興倉所報,則判府事李,今已肅謝,故倉官,進去于本家,請受正月朔祿牌,則以爲情地危臲,不敢冒受常廩云,祿牌,不爲出給,依令旨,右議政時正月祿俸,更爲輸送,則亦以爲今則已遞本職,遞職而受祿,無義無例,末由領受,不勝惶悚云,又不領受,何以爲之?敢稟。令曰,令倉官更爲輸送。
又啓曰,卽者,吏曹郞廳來言,今日爲政事,命下,而判書權爀未肅拜,參判沈星鎭病不來,參議未差,不得開政云。所當判書權爀,參判沈星鎭,牌招開政,而望筒出納之際,必致夜深,待開門牌招開政,何如?傳曰,允。
李基敬,以義禁府言達曰,傳敎內,下敎之下,任自徑先擧行,事之無據,莫此爲甚,當該中官,令該府處之,而赦令纔行,不過申飭,直以不應爲律,草記勘處事,命下矣。當該中官金允謙,依傳敎以不應爲律,笞四十收贖,附過還職之意,敢達。令曰,知道。
又以義禁府言達曰,咸鏡道端川府投畀罪人鄭彦暹,因傳敎放送令旨,達下矣。放送事,分付道臣之意,敢達。令曰,知道。
傳于黃押曰,明日,領左相當爲入侍,藥房入診前,政事爲之。
左議政申晩箚子曰,伏以,仁天默佑,大朝聖候不日康復,縟儀載擧,邦慶無前,臣民歡忭,曷有其極?仰惟邸下浹月侍湯之餘,不瑕有傷損之節?區區憂慮,不可容諭。臣,得見持平李潭書本,以臣向來自引之疏,過加嗔怒,陰詆顯斥語意深緊,臣不勝駭歎,繼之以一哂也。顧臣疏中一句語,不過出於慨世之意,則臺臣之不思自諒,張皇至此,抑何故也?彼旣侵攻臣身,無復餘地,而今反以臣之引咎,謂非意慮之所及者,亦未知其何說也。無論其言之得失,臣不欲與之較辨,以重損事面,而第臣,謬當圈事,自速狼狽,前後疲困,至於此極,自顧多忸,尙誰尤哉?昨日賓對,卽歲新後初筵,而臣情地兢蹙,未得入參,虧分廢禮,尤切惶悚。敢將危臬之情,仰瀆离明之下,伏乞俯垂諒燭,亟令鐫削臣職,以謝臺言,以安微分,千萬幸甚。答曰,覽箚具悉卿懇。聖候愆和,焦悶曷諭,而遄瑧康復,不勝歡忭之至。此等之說,其何過嫌?卿須安心,勿復過辭,亦勿引咎,卽起視事焉。仍令于黃柙曰,史官往諭,
校理李商芝上書曰,伏以,臣得見持平李潭之書,不覺寒心。臣之向來筵奏,不過枰停彼此,辨其心迹而已,不思自反,而敢托言事,驅臣於投合附麗之科。臣於廟堂,影響不接,匿跡夜謁,心常鄙之,則投合者誰,附麗者誰?挺身倒戈,抑何恩怨?隨時趨利,世所共指,厭然自掩,容或可也,而恣意亂嚷,可謂好大膽矣。人孰無過?改之爲善。南邑恩補,出尋常萬萬,若使深訟愆尤,痛革前習,少答聖眷,毋墜家聲,則臣言,未必不爲玉成,而今乃反詈之不足,潛包機括,必欲甘心,招朋糾結,卽君上之所深惡,而小人網打之妙術,則閃弄爲說,疑亂天聽,思售讒搆之計,不意其心之陰險,一至此矣。其端雖微,末流之害,恐不止是,世道之憂,庸有極哉?嘻噫,士君子立身行己,自有本末,迹其平生,衆目所覩,自讀其書,所讀何書?旣無所受,稱以師生,尤見其可笑,反以告君荒誕,勒爲臣罪者,雖欲自欺,人可欺乎?臣於此,又有所戚戚者。人之所以爲貴,以其有彝倫也。人情天理,兩行不悖,而自以寧失於親戚故舊,爲報國之道,則歐陽脩所謂利盡交疎,反相賊害者,恐或近之。旣非係國安危者,而曰親戚故舊,背之無難,則推此以去,其不負聖明,臣未之信也。臣本迂拙,未嘗參涉時議,而適忝論思,妄陳所懷,爲人淩藉,無復餘地,臣雖不足惜,其爲言路之羞辱,當如何哉?伏乞离明,俯垂諒察,特賜斥退,俾遠駭機,以快人心,不勝大幸。答曰,覽書具悉。爾其勿辭,從速察職。
己卯正月十一日辰時,上御恭默閤。藥房三提調入診,儒臣同爲入侍時,都提調金尙魯,提調李昌壽,副提調尹東度,副校理南綺老,副修撰李宜馣,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏訖。上曰,寢食頗勝,而餘氣尙未快袪矣。金尙魯曰,卽今則莫如善爲調攝矣。上命諸醫入診。諸醫以次診候訖。金履亨曰,左右三部度數調緩,而胃脈之虛軟,與昨一樣矣。許礈·金德崙·李泰遠·金履貞·金福齡所奏皆同。尙魯請進湯劑。上許之。上曰,理中建功湯,依前方一貼煎入。出榻敎上曰,雖進水刺,而無滋味矣。東度曰,胃氣似未開而然矣。尙魯曰,明日臣等,當待藥院批答,持湯劑入侍矣。上曰,好矣。尙魯曰,望日不遠,命攝傳敎,卽爲書下,好矣。頃日雖有親行望祭之敎,而臣等,決不敢奉承矣。上曰,予必欲親行矣。尙魯曰,近來晝雖少溫,曉氣甚寒,當此患候新瘳之餘,觸犯必矣。雖萬一有慮,不可强也,況十分有慮乎?餘日無多,亟下傳敎,則臣等,當欣喜而退矣。上曰,今番望祭,如爲虛過,則參祭之日,無多矣。尙魯曰,聖心以空送此月爲難,而調護聖躬,聖孝爲大矣。上曰,予待望日,故方此靜攝矣。昌壽曰,何不思咳氣之時乎?尙魯曰,聖人愼疾之道,以其慮或有疾而愼之矣。況此未快復,而豈可觸冒耶?臣等於前日,雖風寒雨雪,未嘗如是仰請,而今則不得不若是,臣等,死爭之外,無他道矣。上曰,過矣。尙魯曰,臣,誠意淺薄,不得命攝之敎而出去,則更以何顔對人乎?今番召儒臣而講自省編,亦餘事矣。上曰,予於其日,當再服理中湯,而進參於祀事矣。尙魯曰,若再進湯劑,而猶可行之,則臣等,何敢如是耶?上曰,今又用心,故又有一次咳氣矣。尙魯曰,若卽爲下敎,則豈若此乎?更有日矣,臣等,姑爲退去,必更加深思焉。藥院諸臣先退。上曰,昨日,儒臣下番闕直云耶?東度曰,非闕直也。下番儒臣沈履之,以其親病,陳書徑出,而申前,未及有須資之人而然矣。上曰,昨日下番儒臣,省記前不爲須資人,竝從重推考。出榻敎上命儒臣上下番,讀自省編。又命承史輪讀訖。綺老曰,此是御製,別無文義之可陳者矣。俄以爲子當爲孝,下敎矣。聖候未寧之前,朝夕祭奠,無一不參,孝思已爲至矣,而今者患候之平復,亦是莫大之孝,伏望各別調護,以體慈聖惟疾之憂焉。上曰,所奏,好矣。宜馣曰,醫書,有藥治·心治之說,蓋心治,尤好矣。今番聖候,數十日彌留之餘,與春秋鼎盛之時有異矣。俄者藥院,有所仰達者,而今當極寒,如爲親祭,豈無添傷乎?必思善攝之道,好矣。綺老曰,奉先之道,有大本與節目矣。仰體平日,是爲大孝,而卽今祭奠之一時不參,是節目間事矣。上曰,禮云禮云,玉帛云乎?此非謂玉帛之非禮也。上曰,承旨書之。傳曰,頃者假注書鄭彦暹,究其事則小官生疎之致,飭亦行,今値赦典,特爲放送。上曰,海東名臣錄,在於春坊乎?注書出去持來,可也。希孝入奏曰,春坊,無海東名臣錄矣。儒臣先退。上曰,事變注書南碩老入侍。出榻敎碩老進伏。上命讀奏次對入侍時草冊,至全羅右水使李命峻狀達事。上曰,承旨書之。傳曰,今聞昨日次對時所奏全羅右水使李命峻所請,其涉非矣。大抵各邑科路,比前太多,此識者之寒心,此等之請,爲帥臣,焉敢申聞乎?此習不懲,倖門何杜?不可置之而止,全羅右水使李命峻,事當罷職,而今値赦典,意則爲武士,十分參酌,從重推考。上曰,昨日臺臣入侍耶?碩老曰,無入侍者矣。上曰,承旨書之。傳曰,歲初次對,兩司違牌,其涉寒心。違牌臺臣,只推太輕,竝罷職。傳曰,明日內局入侍時,領左相同爲入侍事,遣史官傳諭。上曰,注書出去,李潭上書持入,可也。希孝持入。上命東度讀之。上曰,能忍其氣,而略略說去矣。至反斥言者,上曰,此指李商芝也。商芝亦是不順者矣。諸臣以次退出。
上在昌慶宮。常參以代理停,經筵停。
夜自一更至五更,月暈。二更,流星出參星下,入南方天際,狀如拳,尾長二三尺許,色赤。
下直,阿耳僉使李啓祥。
藥房啓曰,伏未審夜來,聖體調攝,若何?寢睡·水刺之節,亦何如?臣等,依定奪率諸御醫,持湯劑入侍,診察聖候爲宜。臣等不任終宵憂慮,敢來問安,竝此仰稟。答曰,知道。一樣差勝,今後則依前日次問候,宜矣。
李基敬達曰,憲府連日監察茶時,諫院許久闕達,俱涉未安。兩司,除在外·未署經外,未肅拜人員,竝卽牌招,何如?令曰,依。
尹東昇,以都摠府意啓曰,今日入直內三廳武兼·禁軍及軍兵等,中日習射,請出標信。傳曰,知道。
又以都摠府意啓曰,軍兵等中日習射事,標信,命下矣,停朝市相値,不得爲之之意,敢啓。傳曰,知道。
假注書金樂洙在外代,以金魯鎭爲之。
尹東度啓曰,假注書金魯鎭,時無職名,令該曹依例付軍職,冠帶常仕,何如?傳曰,允。
傳于鄭存謙曰,政官如已入來,政事,斯速爲之。
有政。吏批,判書權爀未肅拜,參判沈星鎭進,參議未差,承旨鄭存謙進。
啓曰,判書權爀未肅拜,參議未差,小臣獨政未安,何以爲之?敢稟。傳曰,仍爲之。
以趙雲逵爲大司憲,洪宗海爲大司諫,李秀逸爲掌令,李聖圭爲副修撰,具允鈺爲司書,金載祿爲注書,李宅鎭·安兼濟爲吏曹正郞。明陵參奉單李瑞圭。西春君爗。
兵批,判書申晦病,參判具允明病,參議尹鳳五病,參知尹得養入直進,承旨尹東昇進。
啓曰,新除授柔院僉使尹壽漢,老母今年八十歲,法不當遠赴,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
副司直吳遂采·李世東·洪梓,副護軍李弼遠·鄭德載·金永綬·李命錫·李長爀·金得煋·朴良藎·鄭重百·卞至英·田光勳·洪允中·趙榮恒·權啓天。
尹東度達曰,新除授注書金載祿,卽爲牌招,何如?令曰,依。
傳于尹東昇曰,今下弓矢,阿耳僉使李啓祥處給送。
以輔德李基德,兼弼善徐命天,文學金敎材,說書朴取源等牌不進罷職令旨,令于鄭存謙曰,竝推考徽旨捧入。
鄭存謙,以侍講院言達曰,本院下番,連日闕直,事涉未安。說書朴取源,旣有只推之令,與新除授司書具允鈺,竝卽牌招,以爲推移入直,何如?令曰,依。
又以禮曹意啓曰,五禮儀,大臣之喪,自上有擧哀之節,而方在諒闇中,不爲循例取稟之意,敢啓。傳曰,知道。
又以禮曹意啓曰,領中樞府事李宗城,曾經世子師傅矣。五禮儀,師傅之喪,王世子有臨弔擧哀之節,而方在心制中,不爲依例磨鍊之意,敢啓。傳曰,知道。
又以戶曹意啓曰,本曹所屬各司去戊寅秋冬等褒貶磨勘時,內贍寺啓本中一字,擦改以入,敢啓。傳曰,知道。
又以戶曹意啓曰,本曹郞廳及所屬各司官員去戊寅秋冬等褒貶,依前例磨鍊以入,而司䆃寺·軍資監·長興庫·平市署去戊寅秋冬等褒貶,因各其司提調有故,不得磨勘,而司䆃寺·內贍寺·內資寺·軍資監·濟用監·司宰監·長興庫·平市署去丁丑秋冬等褒貶,亦因各其司都提調·提調有故,未及磨勘,戊寅春夏等本曹郞廳及所屬各司褒貶,本曹堂上有故,不得限內磨勘矣。今則其時官員,旣多遷轉,有難考績,依例蕩滌,何如?傳曰,允。
傳于尹東昇曰,奉審攸重,旣奏于殿,今番望祭,大臣攝行,徽寧殿,一體大臣攝行,雖有所重,此心一倍矣。
尹東昇,以備邊司意啓曰,御史可合人抄啓事,前已命下矣。臣等相議抄出,別單書入之意,敢啓。傳曰,知道。
又以兵曹意啓曰,今日武臣賓廳武經講書時,御營廳哨官裵贊奉,三略不通,推考警責,何如?傳曰,允。
己卯正月十二日辰時,上御恭默閤。藥房入診,領左相追後入侍時,都提調金尙魯,提調李昌壽,副提調尹東度,假注書任希孝,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏。上曰,今日則寢睡頗穩矣。金尙魯曰,連進鷄膏乎?上曰,進御矣。上命諸醫入診。金履亨·許礈·金德崙·李泰遠·金履貞·金福齡,以次診候訖。履亨曰,脈候與前一樣,而胃氣似少勝矣。諸醫所奏皆同。尙魯請進湯劑。上許之。尙魯曰,大小便,一樣順下乎?上曰,然矣。予自少時,有搔癢之症,而久無此症矣,自昨夜有之,可見血氣之稍勝也。尙魯曰,藥院批答,有依前日次之敎,而五日日次,似爲太間矣。聖候若平常,則臣等當直請日次問候矣。上曰,理中建功湯,依前方三貼煎入,以此爲日次。出榻敎尙魯曰,日次則臣等當持湯劑入侍矣。上曰,可矣。尙魯曰,領左相,今方入來,坐於戶外矣。上曰,領左相,果入來耶?尙魯曰,左相,昨箚承批後,今爲入來矣。上曰,左相,不與之較乎?尙魯曰,豈與少輩相較乎?其箚以大體爲之,而若李商芝則年少之致。臣之入來時,適見其書本,而此不過少輩沁沁,有一時相較之事。厭之則自當止息,豈有作風波之慮乎?上曰,渠輩雖欲相較,無能爲矣。上命領左相入侍。兪拓基·申晩進伏。上曰,注書出去,持入李商芝上書。上曰,副摠管鄭彦儒入侍。出榻敎尙魯曰,臣於昨日,有所仰達,而侵曉將事,必致失攝之憂,亟下命攝之敎焉。上曰,予當行之矣。尙魯曰,不可强也。何不思愼攝之道乎?二月以後,祭奠亦多,今何必如是乎?申晩曰,殿下向來祭奠,無一不參,故以致損傷,今番患候,亦由於此,何不深思乎?兪拓基曰,早爲下敎然後,該曹當差祭官,亟下兪音,何如?上曰,予當自諒而爲之矣。拓基曰,如此則又爲用心,豈非可悶乎?尙魯曰,晝茶禮,旣欲親行,則望祭攝行,不妨,何必如是牢拒群請乎?上曰,卿等,如是勤請,今夜或明日,可以下敎矣。晩曰,若卽爲下敎,則誠幸,而如無下敎,則臣等明當更爲入侍矣。藥房先退。上曰,他承旨入侍。出榻敎上曰,承旨書之。傳曰,三陽回泰,萬品咸蘇,而吁嗟,其君纔已旋復,方在靜攝,三講尙未開,三對亦未爲。噫,今番之愈,寔蒼蒼陟降之所賜,豈爲予乎?卽爲元元,而若是泄泄,吾民何濟?故昨朝領左相,有今日入侍之命,仍問再昨元良次對時,注書記注,其無新元初對之意,心竊慨然,夜幾忘寢。噫,王者,體元行仁。行仁之政,鄒聖詳云,其欲仰體蒼蒼陟降之意,行政保民濟民,爲今先務。今日領左相所奏,一則王政之大者,一則欽哉惟恤之政也,一則均視濟民之道也。皆已允可,使之另飭。吁嗟,方伯守令之臣,莫曰朝紙中例語,恪謹擧行,而予有一敎,正若昭烈飭太子之言也。爲道臣守宰者,其於保民,雖小,必也爲之,其於侵民,雖小,必也不爲,使三百六十州民庶,有一分同春之意。噫,其所勤慢,予有繡衣,焉敢欺也?以此令備局,申飭諸道都民之弊。頃者貢市人弊瘼中,果能尙今遵行否?令句管堂上,詳問貢市人後,待下敎入侍以奏。拓基曰,布德行仁,王政所先。況當無前之邦慶,又値新元,凡所顧恤,宜先四窮,而數年來,年事雖免凶歉,民生之困悴,固未嘗少蘇矣。其中婚嫁喪葬之失時,尤當軫念,申飭諸道各邑,凡有過時未婚,過期未葬者,則隨便顧助,俾有實惠之意,分付,何如?上曰,此,王政之大者,另飭諸道擧行,而擧行者,竝令上聞,可也。出擧條拓基曰,頃者徒流疏決,固已多矣。各道疑獄,亦多啓聞疏釋,而今當邦慶,又霈赦典,諸道罪囚中,或不無未及入於前啓聞,而可以傳之生議者,則令道臣更加論列啓聞,以請裁處,在囚罪犯,亦令趁卽處決,俾無滯獄之弊事,申飭分付,何如?上曰,所奏誠是。依爲之。出擧條晩曰,方春賑貸,古辟仁政,而我國糶糴之法,遍及窮民,春散秋斂,多有實效矣。近聞外邑,多不檢飭,或以里分,或以結給,而方農緊用之時,則不均及於窮民者,事極寒心。分付諸道,使之嚴飭各邑,俾爲均分之地,何如?上曰,所奏誠是。另飭諸道,而予有繡衣,自當有廉問之道矣。出擧條副摠管鄭彦儒,同副承旨黃柙進伏。上曰,承旨書之。傳曰,大臣入侍,則例有承傳色入侍,而不爲入侍,當該承傳色,從重推考。拓基曰,此卽諸道今春水陸操行否,稟請狀啓也。南漢·江都,曾以姑停秋操,設行春操爲請,而松都則本無秋操,只有春操,竝當設行,海西則昨年秋操,旣不爲之,今年春操,亦宜擧行,摠戎使水原春操,亦當行之,三南·關東,旣行秋操,今春竝宜停止,北道茂山以北六邑及三甲,當行春操,而凶荒頗甚,關西則淸南,當行春操,而今方設賑,竝姑停止,諸處之昨秋未行水陸操處,則皆令擧行春操,而兵使·城營將之巡點,竝勿爲之,未行春操處,只令各其邑鎭官門,聚點査考闕額,而慈母山城城操,昨秋因節目未下,本道狀聞停止,今春則使之擧行,何如?上曰,依爲之。出擧條拓基曰,頃因藥院移直,刑曹·漢城府,不得開坐出禁之故,歲時私屠,極其狼藉云,且聞外方屠禁,近益解弛。方春耕作不遠,尤不可不禁戢,申飭京外,各別嚴禁,何如?上曰,依爲之。出擧條晩曰,邦慶無前,霈澤傍流,如鄭彦暹者,亦蒙放矣。趙重明之放置大靜,今已多年,似宜有參量處分之道矣。拓基曰,臣未能詳知其因何罪犯,而似不過文字語言間事。且其人,年已老而罪太重,人皆稱冤矣。上曰,亦已久矣。特爲放送。出擧條彦儒曰,濟州,卽海島重地,而與日本·江南相通,故船帆或有往來者矣。壬辰前後,倭人,有欲取之意,而以其天險之故,不能生心矣。崔瑩之取濟州也,有內應,故能得之矣。近來連坐罪人,連年入送,此是怨國之徒,實有深慮。爲今之計,莫如慰悅濟人之道矣。上曰,何事耶?彦儒曰,耽羅,卽重地,而多配緣坐罪人,亦可悶也。慰悅濟人之道,以助防將爲萬戶,例自朝家,給一牒官敎,敎授,亦依此例爲之,好矣。下詢大臣而處之,何如?拓基曰,宰臣所達,誠好。此是不費之惠矣。助防將九窠,分作僉使·萬戶,出給官敎,以爲榮耀之資,則亦足爲慰悅島人之道,依所達施行,似好矣。上曰,依爲之。宰臣與摠戎使相議,自備局以節目擧行。出擧條彦儒曰,濟人,無上京從仕之人,只以助防將,爲其好官矣。且濟州文科,必有文試官然後設行,而連値武倅之入去,御史之不爲入去,亦久矣,故文科久未得設行矣。古有敎授,而今雖革罷,亦依臣請,則庶可慰悅其人心矣。上命彦儒先退。拓基曰,臣頃於崇文堂入侍時,自上有歲時區處之敎,故臣等方此企待矣,値此聖候未寧之時,因循至此矣。祥期只隔數三朔望,將何以爲之耶?臣等伏不勝悶迫矣。上曰,何以爲之乎?晩曰,臣等雖未仰達,聖心,宜有所思矣。拓基曰,聖候今已復常,宜思區處之道矣。其時下敎,臣,銘在心曲矣。上曰,望祭如攝行,則何以區處耶?拓基曰,晝茶禮,亦可爲之矣。上曰,當有自然無之之道矣。拓基曰,臣等退去,今夜如無命攝之敎,則當於明日入侍矣。上曰,差晩入來,可也。上命柙讀奏李商芝上書。上曰,李商芝又較矣。上曰,承旨書之。傳曰,今番頒敎,專由於叩謝之意。只赦而非賀,則稱以縟儀,其涉過矣,予心便乎?此後禁之。傳曰,予雖衰矣,起徵事,鬧大,決不助矣。李潭之處分,在君則些少,在下者所陳,何敢竝提?李潭之章,其雖逼也,曾以此嚴飭,則李商芝,亦焉敢若此?以李潭之氣,今番之章,可謂挫矣。商芝年少銳氣,對擧之章,其曰亦不甚,而挫中有硬,從容中恣意反詈,俱無篤厚底風,於此於彼,思其君之復臨,赦墨未乾,焉敢若此?俱勿辭察職之答,其何以擧直措枉?彼此若此,其將無限,宜一以施息鬧之政,一以施飭勵之道。初無潭,其何有商芝?亦無商芝,復何有潭?卽一而二,二而一者也,飭何異焉?持平李潭,校理李商芝,一倂遞差。上曰,人無經宿之冤矣。若無官職,渠輩豈能相較乎?雖欲相較,豈以軍銜相較乎?上曰,承旨書之。傳曰,前持平權相龍,持平除授,前修撰洪樂命,校理除授。洪樂命則往事,復何敢撕捱?牌招察任。上曰,李領府卒逝矣。今年在京,故擬卽相見矣,誠是意外。上曰,承旨書之。傳曰,噫,李領府事,以奉朝賀之子,自參下,知遇其君,末梢廓然,其心老以冞篤,爲國竭忠,爲予揮不去之臣。頃者入侍,不過若干日,而豈意聞此報?聞甚訝之,却疑非眞,愴悼曷諭?凡諸等事,若例擧行,祿俸,限三年仍給,其子,待闋服錄用,以示予意。諸臣以次退出。
上在昌慶宮。常參以代理停,經筵停。
辰時,日有右珥。巳時,日暈,暈上有冠,冠上有背。
鄭存謙達曰,吏曹判書權爀,鎭日違召,無意承膺,其在事體,殊甚未安。卽爲牌招察任,何如?令曰,依。
又以侍講院言達曰,本院下番闕直,事甚未安。新除授司書具允鈺,說書朴取源,旣有只推之令,竝卽牌招,以爲推移入直,何如?令曰,依。
以校理洪樂命牌不進罷職傳旨,傳于鄭存謙曰,只推,更爲牌招。
以司書具允鈺,說書朴取源等牌不進罷職令旨,令于鄭存謙曰,竝推考徽旨捧入。
上在昌慶宮。常參以代理停,經筵停。
藥房啓曰,伏未審日間,聖體調攝,若何?寢睡·水刺之節,亦何如?昨日煎入湯劑,其卽進御乎?臣等,依再昨定奪,率諸御醫,持湯劑入侍,診察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
鄭存謙達曰,明日常參,取稟。令曰,停。
尹東昇達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
李基敬達曰,憲府連日監察茶時,事甚未安。除在外·未署經外,掌令李秀逸,卽爲牌招,何如?令曰,依。
鄭存謙達曰,吏曹判書權爀,日事違召,尙不出肅,事甚未安。卽爲牌招察任,何如?令曰,依。
又以侍講院言達曰,本院下番,連日闕直,事甚未安。新除授司書具允鈺,說書朴取源等,旣有只推之令,竝卽牌招,推移入直,何如?令曰,依。
以司書具允鈺,說書朴取源等牌不進罷職令旨,令于鄭存謙曰,竝推考徽旨捧入。
又以吏曹意啓曰,本曹郞廳四員內,正郞李宅鎭,在外未肅拜,安兼濟,宗廟望祭差祭,佐郞權穎,受由在外,一員未差,今日省記,郞廳無以推移。在外郞廳李宅鎭·權穎竝改差,其代及佐郞未差之代,卽爲口傳差出,待下批仍卽出肅,以爲推移呈省記入直之地,何如?傳曰,允。
又以吏曹意啓曰,今此宗廟望祭獻官,以禮曹參判金器大,行副司直蔡濟恭,實預差啓下矣,俱有身病,不爲受香,不得已以行副司直李彛章,改付標以入之意,敢啓。傳曰,知道。
李基敬啓曰,宗廟望祭獻官實預差金器大·蔡濟恭,謂有身病,終不入來受香,過時之後,至於改付標以入。依定式禁推徽旨捧入之意,敢啓。傳曰,知道。
吏曹口傳政事,以李興宗爲吏曹正郞,李世孝·尹光國爲吏曹佐郞。
傳于李基敬曰,內局入侍,判金吾·貢人堂上同爲入侍。
傳于黃柙曰,儒臣持自省編初卷詣閤。
己卯正月十四日巳時,上御恭默閤。藥房入診,判金吾·貢人堂上同爲入侍,玉堂上下番追後入侍時,都提調金尙魯,提調李昌壽,副提調尹東度,記事官金載祿,記事官鄭昌順·柳敍五,判義禁李益炡,左參贊洪鳳漢,戶曹判書李成中,醫官金履亨·許礈·金德崙·李泰遠·金履貞·金福齡,以次進伏訖。上曰,今夜善睡,氣似愈矣。尙魯曰,伏見昨日傳敎中,有旣奏于殿之下敎,殿下之詣殿,可以仰揣矣。勞動之餘,不瑕有損乎?上曰,無添痛之事,使醫官先診,可矣。命醫診候。履亨進伏診候而退曰,脈候左右三部度數調,而緩則一樣,而脾胃脈候虛軟則同矣。諸醫以次診候,所奏略同。尙魯曰,煎來湯劑,奉進,何如?上曰,不新新矣。雖三年不進,果無新新之意矣。上曰,日次,何以爲如此乎?尙魯曰,臣等,果以稍久爲悶,以今日進言矣。上曰,果然矣。尙魯曰,水刺之節,何如?上曰,一番善進,則一番厭進矣。尙魯曰,寢睡之節,何如?上曰,寢睡非困,而睡果善睡矣。上曰,予昨於殿中,進水刺矣。尙魯曰,此是餕餘乎?上曰,非餕,而別作而來矣。上曰,予病後,何期殿內之復拜,而昨果展拜,無有所恨矣。上曰,欬氣欲發之時,若忍之,則下腹輪囷,而放便則滑而似下痰矣。尙魯曰,放痰則無妨,而此是未及完復之致,請緩心而愼攝焉。上曰,暫費心氣則然矣。予以明日奉審之未能行爲慮,故有所用心而憧憧矣。若過明日,心豁然而安矣。尙魯曰,凡事置諸心而用慮,則氣固升矣。明日何時行之乎?上曰,巳時行之矣。尙魯曰,還來時,欲臨孝昭殿乎?上曰,果欲行晝茶禮矣。尙魯曰,徽寧殿,亦欲歷臨乎?上曰,果欲歷臨矣。尙魯曰,勞動於屢處,誠爲悶矣。上曰,徽寧殿,予非拜矣,只開閤視之而來矣,何勞之有?上曰,鷄膏,予厭之矣。三提調皆曰,鷄膏,不可止者矣。上曰,其痘患不輕,顆粒多矣。多則生發之氣少矣,摠使則每云極順,果欺予矣。尙魯曰,顆粒雖多,症情極順云矣。上曰,摠使云去痂則無痕,盡去痂而更作痂云,可悶矣。尙魯曰,明日湯劑,當煎入矣。進御後詣眞殿·孝昭殿伏望,而明日夕時,臣等,欲持湯劑入侍矣。上曰,勿爲之。尙魯曰,然則只煎入湯劑,何如?上曰,然矣。尙魯曰,十七日爲日次,而明日勞動之餘,坐待日次,誠爲悶鬱。十六日則湯劑煎入後,臣等率醫只入侍,診察聖候,好矣。上仍命書傳敎曰,湯劑盡於今日,而旣已入侍,自明日三貼煎入,而明日則再煎以入事,已下敎,依此擧行,而都提調,旣請再明日入侍,日次,以十八日爲之,此湯劑,停止未易者,日次日一貼,入侍時,先爲煎入。尙魯曰,明日申時,當更煎湯劑以入矣,進御,好矣。上曰,予見領相昨日泣奏,信所謂爲國苦心矣。尙魯曰,果然矣。上曰,觀其忱誠,予心必有感動者矣。上曰,以今日見之,氣果難矣。明日則湯劑,當再服矣。上曰,金奉朝賀近來,何如,而今番候班,一未進參耶?尙魯曰,日漸衰耗,行步不能爲之,故不敢生意矣。臣以藥院奔走,向纔往見,則筋力日削矣。上曰,恒臥乎?尙魯曰,臥則胸膈煩鬱,故恒坐云矣。尙魯曰,餠湯,其已試進乎?上曰,一次進之,而不好矣。尙魯曰,若作餠軟滑而湯之,則好矣。上曰,藥房提調則先退,判金吾·戶判·摠戎使進前。上曰,痘痂去之,復作痂云,何如?鳳漢曰,醫言如此,則無痕而無傷矣。上謂判金吾·戶判曰,予不意更見卿等矣。益炡·成中起伏曰,天祐宗祊,聖體康復,其爲慶忭之忱,不可勝達矣。上曰,先告禁錮人,可也。益炡以次奏達,至李景老,上曰,過甚矣。至黃榦,鳳漢曰,前公判矣。當其不稔之歲,事雖至此,而其實冤矣。非欺道臣而爲之之事矣。上曰,非欺道臣,則道臣,使爲之耶?鳳漢曰,不可謂道臣之所使,而亦非欺道臣之事,而在登科前矣。上曰,此今番決科者耶?鳳漢曰,然矣。上曰,其貌好矣。鳳漢曰,黃氏中稱解事者,而可用之人矣。至李剛中,上曰,此李顯益之子耶?鳳漢曰,然矣。上曰,向日毓祥宮擧對時,有所敎矣。成中曰,有其弟李黃中錄用之敎矣。上曰,李剛中,是金致謙之壻耶?鳳漢曰,然矣。上曰,存乎?成中曰,作故矣。上曰,李黃中,何如?成中曰,貌似乃父,而可用之人矣。上曰,黃榦之八字,可謂大通矣。昨年決科,今年解錮矣。鳳漢曰,黃榦之大小科,皆捷於其外祖決科之甲,故人多異之矣。上仍命書傳敎曰,李景老·魚史績·洪一涵·黃榦·南濟極·李剛中·李堣·李重佐·韓樂浹·崔成大·李箕重·金貞謙·盧彦益·朴鳴陽·洪益喆,竝禁錮蕩滌,李遇芳,思其父之忠,十世可宥者,何拘文法?特爲蕩滌,金紀,減等十年,鄭來觀,減等八年。噫,今雖益衰,一心在民。烹阿之鼎,雖不設,今者禁錮之類,其若刮民益己者,則禁錮,何可滌也?而續典之後,皆入拘於文法者,遇赦輒滌。嗣服之後,幾十年禁錮之人,靳滌矣,近者拘於文法者多,故滌禁錮之路一開。吁嗟,字牧之臣,莫曰國無禁錮。其若刮民益己,免烹禁錮之類,雖衰,決不弛,大赦亦不赦,其須自勉,勿犯邦憲。上曰,貢市人,有何弊端云耶?鳳漢啓曰,弓角契人情願,則以爲最久契人,則庚午年戶判朴文秀,筵稟革罷矣。其後庚午新入者,三次闕封,故其時戶判鄭翬良,又爲筵稟革罷,而募入新契之後,舊契人,反欲圖入,故丁丑自上臨門時,特下傳敎,至以舊貢人,敢爲跳踉云,此亦紀綱攸在,令該曹勿施嚴處爲敎,而所謂舊貢人中見出者,猶不懲戢,每每起訟於法司,則京兆知有傳敎,治罪退斥,而刑曹則舊契人金德奉,終至許入云。若此不已,起訟冒入者,將不知止,宜有禁飭之道矣。上曰,聞甚駭然。當該許入堂上罷職,冒入者勿施,竝與符同下吏,令該曹從重決杖,勿爲徵贖。出擧條又所啓,長興庫地衣貢人情願,則以爲政院及諸上司依幕所用,濟用監屛風革罷之後,每於依幕之時,乃以長興庫地衣,代屛風遮排,其所爲弊,反有甚於濟用監屛風云。此亦申飭禁斷,何如?上曰,聞極可駭。各別嚴禁,此後犯者,自備局,隨聞論責,可也。出擧條又所啓,北漢御供米,每年以一百五十石,新劃以捧者,蓋重事體,近來則間一年新捧云,極涉未安。從今以後,則依甲戌定式施行事,分付戶曹,何如?上曰,依爲之。出擧條又所啓,典牲署貢人情願,則以爲凡祭享猪牲,一依尺量進排事爲請矣。上曰,依爲之。出擧條又所啓,掌苑署別入貢人,以加用價事,有所稱冤,而別入貢之名,殊涉可怪。元貢別入之分作二貢,不但事體之寒心,此若置之,則各貢,從以效之,將爲無窮之弊。臣等之意,則使之依他貢例,合爲一貢,依他貢例擧行,而今此擧條啓下之後,如或不卽擧行,則當該郞廳,拿問重勘,以嚴貢法,有不可已。上曰,此事欲一下詢矣。所奏誠是,依爲之。出擧條成中啓曰,年前寺奴婢減貢給代時,各司則全數給代,而戶曹給代,則以各司奴婢,移屬充數者爲三十一同零矣。取考本曹文書,則乙亥以後,每年所捧,僅爲十餘同,本曹所失,殆過其半,經費之縮,固已可悶,而至於給代木中一半,又以每同代錢八十五兩爲定,故其所見減,尤爲不小。臣已與均堂相議,而無論錢木,依他司給代例計給,似宜矣。左參贊洪鳳漢曰,當初錢邊之減定,蓋倣該曹用下之規,今難猝然變通。若欲以純木定式,則臣亦不必固塞矣。上曰,依爲之。以純木給之。出擧條又所啓,頭前馬島大差倭出來時,兩次所入禮單蔘,將近五十斤云。此不可不預爲措備,俾免臨時窘窒之患。依癸酉年例,別爲貿來於西北兩道,而爲先以二十斤,分定江界,十斤,分定北道,其價則江界,以本道稅收米計給,北道,以本道蔘布計給,及期貿送之意,嚴飭兩道道臣,何如?上曰,依爲之。出擧條又所啓,卽今本曹,新捧尙遠,經費匱乏,萬分渴悶。在前如此之時,朝家每以關西米木,劃給補用矣。今亦預得稅收米二萬石,別餉木二百同然後,可捄目前之急,故臣,自外已爲問議於大臣,而敢此仰達,令廟堂稟處,何如?上曰,旣已往復,直爲許施,可也。成中曰,大臣旣未入來,而臣獨入侍,則直爲許施,恐不如稟處之爲宜矣。上曰,然則令廟堂稟處,而以草記,卽爲擧行,可也。出擧條上曰,又有何事乎?鳳漢曰,月令定制後,憲府徵油於內贍,成均館紙廛外上則尙存云矣。上命書傳敎曰,今番若復臨民,令貢市人句管堂上問奏者,意蓋深也。今聞月令之法雖行,至於憲府內贍徵油自在云,事之寒心,莫此爲甚。噫,其雖白晝,闕啓成習,侵夜懸燈,已無可論,此咎在監察。月令定制後,當該監察,勿論年條,先汰後拿,下吏,令該曹事當遠配,而赦令纔下,嚴刑一次以懲後,成均館紙廛,有先用之事云,大司成,從重推考,當該掌務官,令該府從重勘處。鳳漢曰,太學典僕輩,以直宿久不出禁之故,大失所利矣。上命書傳敎曰,因予彌留,今聞所奏,太學典僕,亦爲受困。依昨年例,限一望除贖事,卽爲分付。又命書傳敎曰,噫,浹旬彌留,貽弊各司,太學典僕,其亦受困,而今若不問,渠何以愬?況其雖憊薾,一心在元元,特問貢市人,意蓋深矣。其墨未乾,不遵者若此,可謂擧一而三隅反。此外㤼於官勢,雖有默而不奏者,何以知之?令備局探問,若有不遵者,隨現草記,官吏重治。于今內贍弓角契人,因此若有反侵之事,則此國無法者也。亦令備局,隨現加律勘治,使我都民,便心春元。又命書傳敎曰,憲吏嚴刑,秋吏決杖,再明日卽爲擧行,使此等之輩,知有國法。又命書傳敎曰,今日藥院問候下敎之事,或不奏,或做錯,事之寒心,莫此爲甚。當該中官金允謙及臺臣,章奏古無經夜,而今番憲臣李潭之下答,不卽擧行,遲滯而下,其亦無據。當該中官,一竝罷職。上曰,注書出去,玉堂上下番,持自省編,使之入侍。賤臣召入。應敎徐命天,修撰李宜馣進伏訖。上曰,上番讀之。命天讀訖,宜馣繼讀。上命奏文義。命天曰,天祐宗祊,聖候康復,而猶有少愈之戒。卽今悠悠萬事,莫過於保嗇聖躬,此臣之區區所望也。宜馣曰,上番所奏誠是,臣,別無更奏者矣。卽今聖候雖曰少愈,猶未快復,苦口瞑眩之劑,勉强進御,臣所望也。上顧命天曰,爾執禮乎?對曰,孝昭殿大祝也。上曰,執禮,誰也?命天曰,初則洪樂命爲之矣,今以任㻐改付標矣。上曰,如此之時,當處分矣。命書傳敎曰,特敎之下,焉敢若此?副校理洪樂命只推,更卽牌招。又命書傳敎曰,取覽吏曹差帖,洪樂命爲執禮,今聞因違牌代差云。噫,今日其若親臨,渠父當爲贊禮。其雖命攝,心在殿中,爲臣子者,焉敢過守撕捱,不顧駿奔乎?違牌一事,政院更勿奏焉,其令申飭謝命後,淸齋進參。諸臣遂以次退出。
上在昌慶宮。常參以代理停,經筵停。
下直,車嶺僉使秦益化。
望祭罷後,大殿,政院·玉堂·朝廷二品以上·六曹堂上口傳問安。答曰,罔極。世子宮·嬪宮,政院·玉堂口傳問安。答曰,罔極。
鄭存謙達曰,明日常參,取稟。令曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
藥房都提調臣金尙魯,提調臣李昌壽,副提調臣尹東度啓曰,居諸易邁,月半之奠又過,伏惟聖情,哀慕愈切。伏未審夜來,聖體調攝,若何?寢睡·水刺之節,亦何如?湯劑今方煎入,卽爲進御,伏望。臣等不任終宵憂慮,敢來問安。答曰,知道。嗚呼,所重有在,望祭命攝,徹夜憧憧,行歲首之拜於眞殿,仍行茶禮於孝昭殿,滿一朔抑鬱之心,少伸。此日,想像正氣湯進服之日,寔是料外,復何餘憾?伸禮解鬱,氣亦隨勝,依下敎明日入侍,宜矣。
尹東昇,以都摠府意啓曰,今日,入直內三廳武兼·禁軍及軍兵等,中日習射,請出標信。傳曰,知道。
尹東度達曰,左承旨李泰和,不爲仕進,牌招,何如?令曰,依。
以左承旨李泰和牌不進罷職令旨,令于鄭存謙曰,推考徽旨捧入。
鄭存謙達曰,吏曹判書權爀,日事違召,無意承膺,其在事體,殊甚未安。卽爲牌招察任,何如?令曰,依。
尹東昇,以都摠府言達曰,副摠管鄭彦儒,以刑曹參判,本曹坐起晝仕出去之意,敢達。令曰,知道。
備忘記,今下弓矢,車嶺僉使秦益化處,傳于尹東昇曰,給送。
尹東度,以弘文館言啓曰,新除授副修撰李聖圭,卽爲牌招察任,何如?傳曰,允。
傳于鄭存謙曰,承旨尹東昇,來詣于萬安門。
傳于尹東昇曰,在中日場,亦有標信乎?禁軍將記過,斯速待令。
傳于尹東昇曰,禁軍將記過置之。
尹東昇啓曰,卒領府事李宗城家,遣近侍致弔,禮曹單子,啓下矣。何承旨進去乎?敢稟。傳曰,右副承旨進去。
尹東昇啓曰,臣與右副承旨李基敬伴直矣,李基敬,以卒領府事李宗城家致弔事,下直進去矣。今日伴直無人,右承旨鄭存謙所當牌招,而拘於廳規,不得請牌,何以爲之?敢稟。傳曰,牌招。
注書金載祿病代,李一曾爲假注書。
鄭存謙達曰,禮曹兼春秋姜潤,以親病,呈辭下鄕,今始減下,何如?令曰,依。
李基敬啓曰,因本院達辭,禮曹兼春秋姜潤,親病下鄕,減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單李勉。
以說書朴取源牌不進罷職令旨,令曰,推考徽旨捧入。
尹東昇啓曰,卽伏見全羅左水使李潤德去戊寅秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
尹東昇,以備邊司言達曰,濟州牧使趙威鎭,以其身病,屢呈辭狀,而海防重地,不可輕遞,故連以調理察任之意,題送矣。今又呈狀內,病勢轉劇,一向廢務,願得生還云。實病果如此,則亦難强令察任,今姑許遞,何如?令曰,依。
尹東昇,以兵曹言達曰,忠壯衛將金遠興,聞赴燕云。出疆之人,不得差除,自是法例,今姑改差,何如?令曰,依。
尹東昇,以禁衛營從事官,以都提調意啓曰,去戊寅秋冬等褒貶磨勘以入,而戊辰春夏等以後,至戊寅春夏等褒貶,前因本營有故,連未磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
尹東昇,以禁衛營言啓曰,本營褒貶時,兼把摠金化縣監朴大源,與都提調有相避之故,別啓本,一度書入之意,敢啓。傳曰,知道。
尹東昇,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
文學金敎材書曰,伏以,皇天默佑我宗祊,聖候遄臻康復,八域含生,舞蹈歡忭,普切岡陵之祝。伏惟我邸下累旬侍湯之餘,不瑕有傷損之節乎?臣不任區區憂慮之至。仍伏念臣本以悲苦之踪,猥荷曠絶之恩,累叨華要,輒事逡巡。固宜一暴情實,以效自靖之義,而或値國有大故,不敢言私,或緣病委床簀,未克遂意,齋恨茹痛,無地自容,乃者恩旨復降,授臣以侍講院文學,病裏聞命,驚惶靡措。臣之一病,尙在危域,奄奄欲盡。今若如前含默,終不陳暴,則何顔歸見臣父於地下乎?玆不得不力疾草搆,略此哀籲焉。噫,臣,天地間一罪人,自庚申險釁以來,理宜卽地死滅,下殉亡父於天壤,而頑不自裁,苟延一息,亦多年所。不自意天日回照,幽冤獲伸,凡所以愍惻而昭雪者,無復餘憾,天高地厚,未足以喩此盛德。臣擧家悲咽,血淚被面,感戴銘鏤之心,遂不知死所。願以頂踵一身,奉獻於聖朝,而自惟非由科目,則無以自底於報答之階,故隨衆赴擧,偶竊一第。區區所自期,只欲殫力於驅策之末,少效蹈赴之義,而乃若寅緣倖會,叨冒榮途,非臣之志也。抑臣,竊有隱痛于中者,臣家以喬木世臣,親係肺腑,義重休戚,達而報主,窮亦殉國,不恤群壬之怨毒,不計一己之利害,累閱艱危,秉義如初,則臣父當當之事,所處雖殊,欲忠則等耳。斷斷血忱,可質鬼神,而惟彼怨家凶孽,禍心相餉,一轉而爲己巳之變,再轉而有辛壬之難,三轉而李宇夏·李匡誼之凶鋒,闖矣。雖幸聖明在上,處分赫然,羸豕之輩,不敢復有蹢躅,而臣家之自來仇敵,非但夏·誼輩而已,則臣於世路,無往而非坑坎也。覆巢之卵,尙多餘悸,吹沙之蜮,每患旁伺,雖不能屛跡深山,木石與居,尙何可置身於氷炭之中,混迹於秦越之間,甘自速於危禍之階乎?噫,全保臣家,聖恩也,㦖恤臣家,亦聖恩也。以臣隕結之忱,凡有恩命,豈不欲蹶趨承,而情事窮苦,旣不忍冒進華班,踪地危蹙,又不宜混廁周行,如臣情踪,其亦窮且慼矣。頃年春坊除旨,適値因山之迫近,義在奔問,他不暇顧,黽勉一肅,粗伸情禮,而跡涉僥冒,訖玆悚恧。今若諉以宿趼,抗顔復進,則當世士大夫,必將羞與之同朝矣。臣雖奊詬,豈忍爲此?且念臣,受氣虛脆,小少善病,重以中年,水土爲祟,腰脅之間,頑痰結核,行步蹣跚,動輒牽痛,忽自前秋,自膿自潰,瘡口之大,幾如楪子,膿穴之深,殆過三寸,毒根肆而新肌不生,惡汁漏而元氣漸綴,僵仆床席,轉側須人,首尾五朔于玆矣。雖以藥餌之功,視息尙存,而陳力就列,今無可論。臣於昨冬,猥承館職特除之命,眷諭隆摯,恩召繼降。分宜一造叩謝,而本來情跡,旣難抗冒,病在殊域,亦未陳籲,適因筵臣提稟,至有憫惻之敎,特許恩遞,安意調治,臣之一縷殘命,莫非聖上攸賜,而緣臣命道奇薄,賤疾癃廢,平日報效之悃,無路可遂。此臣中夜無寐,撫躬自悼者也。且臣於是任,亦有目下難便之端,而今不欲一一陳列,蓋疾痛之甚,不暇緩聲故也。玆敢略暴血懇,仰瀆崇聽。伏乞睿慈,俯垂矜諒,亟令鐫削臣職,以治臣瀆撓之罪,以延殘喘,以肅朝綱,千萬幸甚。答曰,覽書具悉。聖候愆和,焦悶曷喩,而遄臻康復,不勝慶忭之至。爾其勿辭,調理察職。
判府事李天輔箚曰,伏以,仁天默祐,大朝聖候康復,臣民慶忭,曷喩其極?伏惟邸下浹月侍湯之餘,不瑕有損?區區不勝憂慮焉。臣得見前持平李潭書本,則更提前說,侵及臣身,語意甚緊,轉而至於儒臣對章之出,紛然不已,臣尤爲之疲惱也。臣不幸當圈,厚招人議,今已經歲,而餘波猶不息,罔非臣罪,更誰咎哉?臣,杜門病伏,凡於一切世事,邈然若前生,眞所謂兩忘其言,而其爲危蹙則極矣。伏乞俯賜諒察,亟降譴罰,以安微分。答曰,覽箚具悉卿懇。聖候愆和,焦悶曷喩,而遄臻康復,不勝歡忭之至。此等之說,其何過嫌?卿須安心,勿復過辭,亦勿引咎焉。仍令曰,史官往諭。
知事洪鳳祚書曰,伏以,隙駟遄邁,歲律重飜,孝昭殿·徽寧殿再期,只隔數月,伏惟我大朝殿下,少朝邸下,孝思孺慕,感時靡逮之痛,當復如何?迺者聖候違豫,浹月彌留,上下中外,焦遑罔措。幸賴皇穹默祐,天和康復,玆誠宗社臣民莫大之慶,旄倪同欣,跛躄慶忭,區區獻賀之忱,曷可名狀?臣以篤老垂死之喘,躬積釁孽,命寄床笫,靡有一分生世之念,不料我大朝殿下,乃於靜攝之中,特垂記念之恩,旣勤歲首陞秩之命,旋侈西樞付職之音,收廁耆舊,意外俾霑惠養之澤,眷念隆摯,恩數曠絶。臣聞命震感,以首頓地,不覺涕淚之被面也。在臣之義,宜卽擔舁赴朝,傴僂拜命,而唯是狗馬之疾,越添於朔易冱寒之際,一縷微息,厭厭將絶,多日候班,大庭頒敎,竟未能一番趨造,少伸忱誠之萬一,聖恩如天,臣分掃地,俯仰悚惕,不如無生。噫,臣之愚駑,遭遇聖明,其在膂力未愆之日,蔑效絲毫之裨補,自頃待罪居留以來,隔違拜階,積有年所。從前負犯,輒施曠蕩之典,今玆寵榮,更紆簪履之眷,是臣何人,叨此異數如是洊疊耶?霜雪雨露,罔非恩渥,踵頂毛髮,盡歸造化。桑楡頹景,居然及耄,圖報無路,祗增銘鏤。唯當一暴情病,兼陳霣結之忱,數行文字,末由自力,遷就至今,罪戾罙深。顧此見叨之職,雖云閑局,亦無虛靡久曠之理,玆敢强疾搆辭,冒死哀籲於貳極之下。伏乞离明,俯垂矜察,將臣職名,亟許鐫免,俾得安意就盡,以卒天地生成之澤,千萬幸甚。答曰,覽書具悉。日月流邁,孝昭殿·徽寧殿再期,只隔數月,一倍罔極。聖候愆和,焦悶曷喩,而遄臻康復,不勝慶忭之至。卿其勿辭,調理行公。
刑曹判書吳彦儒書曰,伏以,惟天惟祖宗,默垂眷佑,我大朝聖候,遄臻康和,宗社臣民之慶,曷有其極?仍伏惟邸下侍湯之餘,不瑕有傷損之節?區區憂慮,有不容已。臣卽伏聞日昨筵中,僚堂臣鄭彦儒,以七十年前私債,秋堂,聽理徵給云云,只有自上處分,旋卽還寢,而仍下當之者若聞之,則必有自處之敎。未知僚臣之意,指某堂某事,而見今秋堂,卽臣與僚臣鄭彦儒而已。此可謂非此則彼,非彼則此,臣於是,竊不勝驚悚訝異也。臣聞卽遍考臣前後訟決,終無是事之依俙髣彿於是者,心甚駭惑,又爲往復於僚堂,僚堂之答,雖不指臣身,不可以私書辨破,爲公證而自解者,臣誠左右視而不知所以也。噫,玆事指的,未知着在誰邊,而臣之前後居是任者,蓋已久矣。職事之尸素,才慮之鹵莽,已多負乘之懼,凡於訟獄之決,敢曰盡善,而今此僚臣之所憂者,臣亦嘗戒之,故事在六十年前,勿許聽理一條文,非但銘之於心,曾已仰陳於大朝筵中,又有自交勉於僚堂私席,則今此疑似之目,有若指着臣身者然,此固臣難安之一端。且臣之冒據是職者,其亦支離矣,纔遞旋授,居然三年于玆矣。才器不稱,姑未敢暇言,而自來奇疾,已成十年之難醫,卽亦通朝之所共諒者。雖無是病而居是職,三歲詞訟,猶尙求解,矧玆病情,近入癃痼,實無夙夜供劇之望,則豈不思所以早自卸免,不爲公私之兩妨也哉?果乃尋單,幸徹睿聰,而獲蒙由暇矣。頃當藥院移直,上下憂煎之日,顧臣死生疾病,不敢遑恤,衝冒風寒,往來候班之餘,病狀一倍添劇,見今病形,夜未睫眼,晝亦廢食,落席涔涔,實有頃刻垂盡之慮。以此症樣,旬月之內,萬無復起爲人之望,劇地重務,緣臣瘝曠,尤切悚憫。在今可遞之端,非至一二,玆不得不冒死血籲於睿慈之下,懇乞离明,俯賜矜諒,燭臣必遞之義,鐫臣見帶之職,俾得安意調息,以幸公私千萬。答曰,覽書具悉。聖候愆和,焦悶曷喩,而遄臻康復,不勝慶忭之至。卿其勿辭行公。
副修撰李聖圭書曰,伏以,天祐宗祊,大朝未寧之候,遄臻康復之慶,臣民歡忭,曷有其極?我邸下侍湯焦煎之餘,不瑕有傷損之節?臣伏不勝憂慮之忱。仍念臣,稚騃顓蒙,百不猶人,倖竊科第,濫廁從班,絲毫莫補,愧懼恒切。頃於千萬夢寐之外,館職特除之命,有隕自天,臣誠駭然而恐,惝然而惑,歷累日而殆不能自定也。揆分量己,承膺無路,積違嚴召,罰止薄勘,感戴如天,私分粗安,曾未幾何,恩敍遽降,除旨又辱。臣於是,驚惶震惕,益無所措。噫,我大朝所以抆拭於臣,眷庇於臣者,迥出尋常,況伊日筵敎,提及先祖,恩言鄭重,聖念勤摯,臣父子相對,瞻天感泣,不知死所也。臣雖愚迷,豈不感激銘鏤,卽起趨命,仰答聖恩,而顧玆經幄之職,地分淸切,論思啓沃之責,匡格輔導之任,其選至嚴,其望至峻,苟非邃學博識,爲世所推者,則莫宜居之,如臣謏才蔑學,何可一毫彷彿於是任也哉?臣,幼而失學,長汨科程,早出仕路,仍成渝惰,功令剽竊之業,已屬忘筌,墳典微奧之旨,未尙窺班,眞所謂經史面墻,馬牛襟裾,則雖欲誦說章句,備應文數,亦難强其所不能,尙何望裨聖學而論時政乎?今乃不問人器,不循格例,遽爾中批,特簡於造次立談之頃,此誠在臣,至渥也,曠數也,其爲名器之輕,官方之壞,非細故也。噫,臣家世受國恩,而及至臣身,自在簪筆之列,偏蒙大朝特達之眷,前後歷敭,罔非踰分,頂踵毛髮,皆歸造化,欲報之德,與天無極。雖使臣竭盡股肱之力,繼之以肝腦塗地,無酬隆恩之萬一,則凡係職事,夷險燥濕,何敢爲毫分辭避之計,而今臣所叨之任,左思右度,終難冒出,區區自畫之意,何待人言之有無,而伊時承宣筵奏,尤爲臣難冒之一端。若使承宣,論以人望之不愜,才學之不稱,則臣固受而無辭,唯當愧服之不暇,而今以有異疏逖等語,隱約拶逼,旨意深緊,臣實莫曉其由也。璿派之通籍立朝,同是科目出身,則未聞有以地處爲言,而祗緣過誤之恩,適及無似之身,以至於自速譏議,上累淸明之政,下啓僥倖之門,則臣之一身廉隅,固不足恤,而其於公議之未允,何哉?若其非分之懼,不衷之災,猶屬餘事,去就一節,不待兩言而決矣。寧伏逋慢之誅,萬無冒膺之理。玆於召牌之下,隨詣禁扃之外,略暴至懇,仰瀆离明。伏乞睿慈,俯垂鑑諒,亟令鐫削臣新除職名,俾公器無玷,微分少安,千萬。答曰,覽書具悉。聖候愆和,焦悶曷諭,而遄臻康復,不勝慶忭之至。爾其勿辭,從速察職。
忠淸監司金尙喆書曰,伏以,惟天惟祖宗,眷言垂佑,聖候違豫之節,不日康復,藥院之直宿已撤,大庭之渙音咸頒,新年忭祝,曷可形喩?而我邸下侍湯焦遑之餘,不瑕有損?臣無任區區憂慮之忱。仍念臣,屢辭不獲,久叨匪據,觸事憒憒,無一善狀,生民之困悴而莫之蘇息,郡邑之凋疲而無以矯捄,徒費廩俸,坐到瓜熟,孤負聖眷,悚惶罙切。今仍均廳上納之過限,至有臣褊裨推論之擧,臣於是,益不勝慙恧凜蹙之至。朝家新令,自有定期,豈不欲奉行惟謹,而民納疾徐或異,官督勤忽不同,雖未能一齊收殺,若其未收之處,除非邑逋之未了,則冬後發送之狀,已皆報來於臣營,而猶未準輸於該廳,終至論責之境,莫非臣不善董飭之罪。今若歸咎於守令,諉罰於幕屬,而更欲擧顔於一路按察之地,則在臣自處之義,寧有是哉?雖是須代之際,自在待勘之中,玆敢縮伏多日,露章自列,伏乞离明,俯垂諒察,亟降威罰,以爲不職者之戒,不勝幸甚。答曰,覽書具悉。聖候愆和,焦悶曷諭,而遄臻康復,不勝慶忭之至。卿其勿辭察任。
己卯正月十五日巳時,上御璿源殿。承旨入侍時,左副承旨尹東昇,記事官金載祿,記事官鄭昌順·柳敍五,以次進伏訖。上賜親製孝昭殿晝茶禮祭文讀訖。上曰,騎曹入直,誰也?東昇曰,參知尹得養矣。上曰,然則出付編次人,使之編次,可矣。上曰,注書出去,率香室官員入來。賤臣出來,率文始龍入。上曰,香官出去,孝昭殿晝茶禮祭文虛頭,先書置之。上命東昇書藥院批答曰,承旨出去,精書親傳,可也。東昇曰,祭文正書以後,書塡之乎?上曰,然矣。上曰,禁軍將,率正領待令事,分付。上曰,香室官員入侍事。出榻敎上曰,禁軍將,率正領,待令于萬安門外事。出榻敎
上在昌慶宮。常參以代理停,經筵停。
夜三更,月犯太微垣。
下直,登山僉使李源德。
以明日常參取稟。令于李基敬曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
尹東昇達曰,今日,持公事日次入對,而睿候方在調攝中,頉稟。令曰,知道。
鄭存謙達曰,吏曹判書權爀,連日違召,尙未出肅,事甚未安,卽爲牌招察任,何如?令曰,依。
李基敬,以弘文館言啓曰,副修撰李聖圭,書批已下,卽爲牌招察任,何如?傳曰,允。
兪彦民,以侍講院言達曰,本院新除授說書朴取源,旣有只推之令,卽爲牌招察任,何如?令曰,依。
尹東昇達曰,新除授同副承旨洪重孝,時在江原道原州地,斯速乘馹上來事,下諭,何如?令曰,依。
李基敬啓曰,藥房都提調金尙魯,提調李昌壽,副提調尹東度,依再昨日下敎來待矣。傳曰,入侍。
傳于李基敬曰,內局入侍,編次人同爲入侍。
傳于尹東昇曰,儒臣,持自省編初卷入侍。
傳于李基敬曰,湯劑有下敎事,藥房提調入來。
李基敬啓曰,藥房都提調金尙魯,提調李昌壽,副提調尹東度,依下敎來待矣。傳曰,入侍。
傳于李基敬曰,儒臣,持自省編初卷,來詣于集賢門。
李基敬,以禮曹言啓曰,皇壇·祭壇·祭器及凡諸等物,每年孟春,禮戶曹堂上,奉審事,曾已命下矣。今正月十九日,臣曹與戶曹堂上進去,眼同奉審後,稟處,何如?傳曰,允。
尹東昇,以備邊司言啓曰,日昨筵中,諸道水陸操行否稟裁時,關西慈母山城城操,昨秋因節目未下,本道狀聞停止,故今春則使之擧行之意,仰稟定奪矣。今始詳聞,則節目,尙未添刪下送云,未及審悉,徑先請行,不勝惶悚,節目旣未及下送,則本道又必難於擧行,今春慈母山城城操,則姑爲停止,待節目添刪下送後,擧行之意,分付,何如?傳曰,允。
李基敬,以訓鍊都監從事官,以都提調意啓曰,去戊寅年秋冬等褒貶,依例磨勘以入,而去癸亥秋冬等以後,戊寅春夏等至,三十等褒貶,亦當追磨勘,而其時從事官將官,已多遞易,似無擧論之事,竝爲蕩滌之意,敢啓。傳曰,知道。
又以義禁府言達曰,全羅道濟州牧大靜縣栫棘罪人趙重明,因傳敎放送,令旨達下矣。放送事,分付道臣之意,敢達。令曰,知道。
己卯正月十六日辰時,上御恭默閤。藥房入診,編次人同爲入侍。玉堂上下番追後入侍時,都提調金尙魯,提調李昌壽,副提調尹東度,記事官金載祿,記事官鄭昌順·柳敍五,編次人具允明·元仁孫,醫官金履亨·許礈·金德崙·李泰遠·金履貞·金福齡,以次進伏訖。尙魯曰,聖候諸節,何如?上曰,一樣而善睡矣,再昨則以未得展謁,頗用慮矣,昨日謁來後,予心豁然矣。尙魯曰,水刺之節,何如?上曰,今朝則善進粥,而尙一時善進,則一時厭進矣。尙魯曰,煎入湯劑進御乎?上曰,再昨則進兩貼矣。尙魯曰,然則幸矣。上曰,予有戒懼之意,故再進,而放便則似有痰下矣。尙魯曰,未詣眞殿前進御乎?上曰,還來後進御,亦似勝矣,尙魯請診候。上曰,然矣。履亨進伏診候,退曰,脈候左右三部度數調,而均則一樣,而脾胃脈虛軟則同矣。諸醫以次進候,所達略同。尙魯曰,聖候康復,奉審眞殿,親行孝昭殿茶禮,慶忭之忱,曷有其極,而昨降批旨,使承旨傳下,臣等,惶感忭賀,而諸醫亦曰,今番康復,寔由天佑祖宗,非渠等誠意,而屢蒙聖眷,莫不感蹙矣。上曰,孟子云天欲平治天下,當今之世,捨我其誰?此孟子自當之辭,而予則不然而志同矣。尙魯曰,衛武公能九十自强,以殿下之德,豈比於武公耶?伏望益加聖工,則必致無疆之休矣。上曰,予旣衰耗,何期於堯舜乎?上曰,今則有欲進之心,而進二三匙,則氣上不得進矣。尙魯曰,今則凡事,各別關心,爲一工夫,好矣。旣以壁上所書爲二字符,已有下敎,伏望體念焉,臣聞東度之言,則鷄膏進御云,其爲連進乎?上曰,鷄膏作汁似不潔,故厭之矣。昌壽曰,有何如,此之事乎?必有益於胃氣矣。上曰,人乳則勝於鷄膏乎?咸曰,差勝於鷄膏矣。上曰,聞李益炡,臥吮乳云,近亦食之乎?尙魯曰,聞李益炡言,則夏節不食,而連爲食之,則肌膚潤滑矣。上曰,予不忍進矣,予不進乳,而肌膚則潤而不燥矣。昌壽曰,伏望鷄膏勿生厭進之心而不撤然後,知效於鷄矣。尙魯曰,提調之言善矣,伏望體念不廢焉。上曰,和水而膏之乎?尙魯曰,不和水而中湯膏之,以出自然汁矣。上曰,卿等先退。尙魯曰,水刺等節,各別進御善攝,好矣。昌壽曰,酬酢之際,易失進御之時,伏望頻進焉。尙魯曰,此言然矣。勿過所進之時,好矣。東度曰,金器大·蔡濟恭,以祭官撕捱事,方爲禁推矣。上命書傳敎曰,飭已行,金器大·蔡濟恭,一倂放送。東度曰,左承旨李泰和,以病連不仕進矣。上命書傳敎曰,左承旨李泰和,久不仕進云,許遞,其代行副司直兪彦民除授,同副承旨有闕代,前承旨洪重厚除授,竝牌招察任。上命玉堂曰,各讀自省編一大文。應敎徐命天,先讀訖。修撰李宜馣繼讀。命天曰,文義別無可達者,伏望亟加少愈之戒,毋忽善攝之道焉。宜馣曰,上番所達,好矣,更無仰達矣。上曰,汝爲入直乎?命天曰,然矣。上命書傳敎曰,副校理洪樂命頃者許遞,旣伸廉隅今番謝恩,已無可論,則只參祭班不爲入直,此何分義,此何道理?從重推考,牌招入直。上曰,注書出去,持宗親府官案而入。賤臣持入。上覽之。上曰,注書出去,持皇明正史李自成傳卷入來。賤臣持入。上命仁孫讀之。上曰,此編次人之父,近來何如?仁孫起伏曰,漸不如前,且有病苦,不得行戶庭之內,故每語臣等曰,病不如是,則切欲一番入侍於診筵,而未遂其誠爲恨矣。東度曰,直宿時,日三送人於臣等,知去而臣等,若擾未及書示,則送人責其不錄示矣。上命書李宗白隱卒傳敎時。上曰,頃日直宿時,予見其殊常容,則强梗異於此,故予頗怪之矣。其時卿見其異於前者乎?東度曰,前無可慮之事矣,上曰,行步,何如?東度曰,臣等中最善步矣。上曰,有何言乎?允明曰,病中譫語皆藥院時事云矣。上命書傳敎曰,今聞前判書李宗白,已作古人云。噫,此人自翰林任之久矣。今番見之非舊之比,心竊異之,豈聞此報,以此見之,頃者所陳,可以推知深悔處分,而此等之衰,浹月焦心,豈無其恙,今番賞典,旣爲崇品矣。謂得一判義禁,未寫其資,遽書銘旌,傷悼曷喩,凡諸等事,令該曹從厚擧行,以示予意。東度曰,有監察先汰後拿之敎,而七邑守令及兩西復職人可矜矣。上命書傳敎曰,七邑守令有闕云,甚訝問之,但以今番月令定制後監察云,此時守令,非徒數遞可悶矣。下吏亦不配,先汰二字,欲除不諭矣。徽旨中先汰二字付標。又命書傳敎曰,濟州牧使有闕代,令該曹口傳擇差。上親製領府事李宗城致祭文,使編次人讀奏,改其字句。諸臣遂以次退出。
正月十六日酉時,上御恭默閤。藥房三提調入侍時,都提調金尙魯,提調李昌壽,副提調尹東度,假注書李一曾,記事官鄭昌順·柳敍五,醫官金履亨·許礈·金德崙·李泰遠·金履貞·金福齡,以次進伏。上曰,今日欲諭而不諭矣。所食不勝必有泄瀉,今雖非泄瀉,便道頗後重,亦如稀痰,恐是氣陷,不能關鎖而然也,理中湯加減,似有闊狹,故卽問之矣。金尙魯曰,自今日然乎?上曰,已二三日矣。金履亨曰,猶不至點滴乎?上曰,雖不至點滴,而若得快泄,則似愈矣。尙魯曰,此症甚可悶矣。然此非不得關鎖之致也,若氣陷而不得關鎖,則必直下而大泄矣。上曰,此則然也。履亨曰,腹部不便乎?上曰,上腹或鳴,下腹亦時時有聲矣。履亨曰,然則此與痢有異矣。尹東度曰,此誠氣滯所致也。李泰遠曰,調氣則後重自遠矣。履亨曰,此則不然,今豈可用木香等調氣乎?尙魯曰,履亨言是矣。此莫非昨日害也。上曰,吾當直言之,有此症,果爲二日矣,此與戶庭起動有異,自然裝束故然矣。尙魯曰,順便,治之好矣。泰遠曰,然則薑茶湯,好矣。上曰,橘薑,果不若薑茶。以此觀之,則非不得關鎖云者,誠然矣。履亨曰,木香檳榔之屬,決不可徑先用之,薑茶湯,好矣。尙魯曰,薑茶湯,最合於後重之症矣。上曰,予近來不以暑氣致泄,雖當冬寒,亦不唾痰矣。今番欬氣以後,其氣可知矣。尙魯遂請診候。履亨進診曰,脈候左右三部,與朝一樣,而脾胃脈則一樣弱矣。許礈曰,左右三部與朝一樣,而脾胃脈之軟弱,亦一樣矣。諸醫之言大抵皆同。上曰,薑茶湯爲當劑乎?諸醫皆曰,此實當劑也。東度曰,眞而煖,尤好矣。上曰,調蜜在方文乎?履亨曰,方書中,亦調蜜而猶不至太甘矣。昌壽曰,稍淡且冷,則必聚痰,不如不服,必以眞而煖爲限,好矣。上曰,今日則煎入,而亦以貼數劑入,可也。履亨曰,以二貼合煎,好矣。礈曰,煎二貼分二器入之,好矣。尙魯曰,錢數則稍重無妨矣。履亨曰,薑七錢雀舌二錢非過矣。昌壽曰,昨日已爲勞動,無乃是外氣乎?諸醫皆曰,此觸寒也。上曰,然矣。德崙曰,姑觀數日鷄膏則停之,似好矣。上曰,自聞其言之後,不食鷄膏,而亦非爲此而泄也。東度曰,德崙之言,亦愼重之道也。上曰,若以後重之症,謂之不得關鎖之致,則不成乎?尙魯曰,此正與不得關鎖相反矣,專由氣滯,而亦非爲水刺所滯也。上曰,自內則雖非晝茶禮,亦常常用茶矣。昨日溫服所用之茶甚有力矣。尙魯曰,午鼓已動,而不進水刺誠可悶矣。若待思食之念而進御,則豈有進御之時乎?上曰,予則實慮其下陷,而卿等每緩之矣。尙魯曰,若誠然,則臣等亦必動心,豈可一向以緩聖慮爲主乎?且調攝之中,不可有動意也。上曰,今番則以或有加減於湯劑中,故召見之矣。尙魯曰,臣言非謂此也,雖服縗哭泣之節,亦不可爲之,此實氣滯之一端也。上曰,然則豈爲人子之道乎?尙魯曰,豈有如此之理乎?如用臣言,必有益矣。昌壽曰,唯願殿下,自此留心於虛閑矣。尙魯曰,行氣之道,非但在於行步運動也,心安則可以行氣矣。提調之言,誠好矣,明日亦不可不診候矣。上曰,不然,今日召見,不過爲湯劑中加減事,而外間則必動矣。卿等則旣入侍,自可知之至於都下,何必盡知之?都下猶或知之,至於外方,尤何以知之?尙魯固請。上遂命書傳敎曰,今番差愈之後,水刺之節尙無所勝,便道時或滑焉,湯劑加入中闊狹,欲爲下詢矣。今日旣進薑茶湯,明日非日次也,勿爲問候,只入侍,更爲議定。出傳敎上曰,如此則好矣。提調先退,煎入薑茶,可也。昌壽及諸醫遂退出。尙魯曰,旣有此傳敎,明日只入依下敎,來待稟,可矣。上曰,然矣。尙魯曰,此後則一切勞動之事,決不可復爲之。上曰,予已知卿等之意,來朔祭亦欲命攝乎?尙魯曰,今於新年已伸情禮矣,來朔祭雖或命攝,何害之有?雖非曉氣,猶爲勞動,況朔祭每値曉氣,豈無挾感之患乎?推以今番,亦可知矣。上曰,此則決不然矣。尙魯曰,今夜已深,水刺可更進矣。上曰,對食則已厭奈何?諸臣遂退出。
正月十六日二更,上御恭默閤。儒臣入侍時,左承旨兪彦民,假注書李一曾,記事官鄭昌順·柳敍五,校理洪樂命,副修撰李宜馣,以次進伏。上命洪樂命讀自省編至有一相臣。上曰,此相臣,卽李領府事也。遂命書傳敎曰,祭文,旣製下李領府事家,明日遣承旨致祭事,分付,祭文中禮官二字,改以近侍,右副承旨進去。出傳敎樂命更讀訖。李宜馣繼讀。上曰,上番儒臣初入,故予夜召之矣,朝則予草草爲之矣,奏文義,可也。樂命曰,臣有區區所懷,惶恐敢達矣。自省編,前古帝王之所未發者,而聖上作之,孰不欽仰,而臣謹按傅說之言曰,匪知之艱,行之惟艱,臣雖不敢曰,聖上之不能行,而行之必終始如一,是所望也。上曰,當初有所爲而作,作後見之,則當自勉故勉之矣。今則自嘅者多,其作之時,與今時同一予也,予甚愧矣。樂命曰,如此下敎,臣何敢仰對,而因此章文義,臣又有區區所懷,敢此仰達矣。殿下於湯劑之進御不進御,敎以不欺人,則君臣如父子,非但君之使臣以不欺,臣之事君,亦以不欺,臣旣有所懷,則何敢自知而不奏乎?然則非仰體此章親製之意也。臣之本來情地,則前後上書,畢陳無餘矣。人君之譴責臣下,自是常例,臣不敢以此撕捱,豈不自知,而至若經筵之官,官至重矣。如臣者以言語辨質,便是滓穢之蹤,顧何敢猥玷玆選,而今則君命·父命俱重,故冒沒入來,而心則自劃矣。臣之家世世祿,至於臣父,則蒙被聖恩,恩至渥也。臣雖爲國而赴湯蹈火不敢避者,而但情地如此,唯望處分焉。上曰,校理洪樂命所奏,近於辭免,從重推考,可也。出擧條兪彦民曰,臣欲請推,而未及先承聖敎,臣有溺職之罪矣。上曰,不必然也。上曰,事體不可推考而止,而儒臣恚憤而然矣。宜馣曰,事體雖不然,而儒臣欲一陳情,故然也。上曰,欲陳情,故然而過矣。往事勿說,可也。宜馣曰,臣按此章,以箕踞靜坐,係於心之操捨爲敎,臣請以一思慮加勉,以爲調養之方,竊有望焉。上曰,人心一而已矣。心無二用,予心在於三百年,我國一思慮之言,於予著矣。夙夜箴,故相,多下一字矣。人臣事君,亦當以一字也。人非堯舜,每事安得盡善?中人以下,盡善難矣。且吾意之外,或有事焉者,何以爲之?予昨諭禁軍將,亦以世祿臣矣。上番儒臣,非但世祿臣而已,溯其根本,則果何處外裔乎?下番之一字,上番當推以思之。若只知有國,則不當以一事芥滯矣。所重在焉,其時雖或撕捱,而事過之後,又復如前,此非一字之義也。樂命曰,聖敎如此,臣無所仰達者矣。上曰,予若親行,則爾父當以贊禮來矣。若使儒臣,獨在於家,則似不入來,而家有嚴父送之,故來,非徒其君之飭,亦有嚴父之敎故也,予見儒臣於釋褐時乎?樂命曰,臣於唱榜時獲謁矣。上曰,儒臣之祖,嗣服時承旨也。三世事予,今日又安知儒臣之登此筵耶?往事無足怪也。不復念之然後,事君事親之心,當專一矣,向者之敎,予欲玉成儒臣也,予於述編曰,尋常自戒者,文飾以待人也。今此面諭,非文飾也。儒臣所遭非例常,故重推而止,然今則忘之矣。樂命曰,下敎有曰芥滯,而臣何敢芥滯乎?上曰,三世用之,而今日儒臣之父子三人立朝,亦稀矣。當以誠善,事衰耄之君,豈不是乎?予向者服正氣湯時,何期見儒臣乎?予書寬心二字付壁,而國事不能忘矣,耿耿之心常存,故召儒臣而寓懷矣。樂命曰,臣旣登筵,敢不仰奏,殿下孝弟,通于神明。且今講中庸,常念事亡如事存之義,此孝之至也。且父母惟其疾之憂,今番患候之平復,實皇天祖宗之眷佑,而調攝,或未得當,酬應之際,恐有觸寒之慮,雖軍民大事,今則一切捨却,此爲體念惟疾之憂也。上曰,雖望七服縗,欲展當行之道,而此猶不行,今祭又攝行矣。若如儒臣所奏,則盡廢凡事然後方可,此則誠難矣。儒臣先退。上顧彦民曰,上番儒臣之貌,恰似其兄矣。彦民曰,雖體之大小不同,而貌則父子兄弟皆髣髴矣。上曰,予曾聞大臣之言,而以今番所奏觀之,頗切實矣,又有識見矣。彦民曰,少輩中素有名望,而且其文識優長矣。上曰,然乎?年少之人,誠可佳矣。諸臣退出。
上在昌慶宮。常參以代理停,經筵停。
夜自二更至五更,月暈。
下直,天摩僉使李德基。
兪彦民啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
以明日常參,取稟。令于尹東昇曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
兪彦民達曰,吏曹判書權爀,日事違召,尙不出肅,其在事體,殊涉未安。卽爲牌招察任,何如?令曰,依。
以副修撰李聖圭牌不進罷職傳旨,傳于兪彦民曰,只推,更爲牌招。
以說書朴取源牌不進罷職令旨,令于兪彦民曰,推考徽旨捧入。
以備忘記,傳于尹東昇曰,今下弓矢,天摩僉使李德基處給送。
兪彦民啓曰,藥房都提調金尙魯,提調李昌壽,副提調尹東度依下敎來待矣。傳曰,詣閤。
尹東昇,以戶曹言達曰,依令旨,判府事李右議政時正月朔祿俸,更爲輸送于本家,則以爲情地旣極危臲,特令之下,末由祗受,不勝惶悚云,又不領受,判府事祿牌,不爲出給,何以爲之?敢稟。令曰,令倉官更輸送。
又以司僕寺官員,以一二提調意達曰,本寺分養馬,如有故失,瘦瘠病傷及過限後來納者,每於畢上納後抄出,分授營邑,依法典施罰,而有赦令,則例皆蕩滌矣。戊寅年分養馬有頉營邑現告,今始齊到,而係是宮旨前事,似不當循例施罰,仍以爲之,敢稟。令曰,蕩滌。
又以刑曹言達曰,今正月十四日藥房入診,判義禁·貢市堂上入侍時。傳曰,憲吏嚴刑一次,弓角舊契人金德奉,竝與符同下吏,從重決杖事,命下矣。依傳敎,司憲府當該書吏鄭興瑞,嚴刑一次,本曹書吏鄭有咸,弓角舊契人金德奉等,各決杖一百,竝放送之意,敢達。令曰,知道。
李基敬,以義禁府言達曰,監察洪夏九·李國輔·韓命天,前監察李師佐·徐琥·鄭重周·全義采·玄鳳泰·張翰鳳·鄭德世·田晉祥·南肅寬·李匡垕·李逵漸·宋翼洙等拿處事,徽旨達下矣。洪夏九·李國輔·韓命天·玄鳳泰·張翰鳳,今方待令於本府,卽爲拿囚,李師佐時任丹城縣監,鄭德世時任康翎縣監,田晉祥時任咸平縣監,南肅寬時任永春縣監,李匡垕時任機張縣監,李逵漸時任松禾縣監,宋翼洙時任信川郡守,俱在任所,全義采,下去平安道成川地云,依例發遣府羅將,竝拿來,徐琥·鄭重周身故,竝勿論,何如?令曰,依。
京畿監司趙暾上書曰,伏以,敢冒鈇鉞之誅,再瀆崇高之聽,庶蒙體下之恩,得遂鞶褫之願矣。伏承睿批,至有卿勿過辭,從速察任之敎,臣誠驚惶感激,罔知攸措。臣之前後煩請者,初非無義之過辭,可已而不已,忱誠淺薄,不能上格,未蒙恩遞,及承溫批。臣自顧慙悚,益切兢惶,臣之當遞之義,前已畢陳無餘,今不敢更事覼〈縷〉,以益瀆撓之罪,第臣私義之外,亦有疾病之難强者,臣本賦稟脆薄,素抱吐血之症,十數年內,已成痼疾,昨秋重發,幾死僅蘇,餘症未祛,居常惴惴,周歲重任,已多瘝曠之罪。近添寒感,未卽和解,表熱入裏,轉成血痢,諸般症形,俱極危苦,飮啖全却,藥餌罔效,叫痛不省,廢閣公務者,亦旣數旬矣。以情以病,俱不可許久虛縻,以貽公私之兩妨,玆不得不冒萬死更瀝肝血,仰暴情私。伏乞离明,亟下威罰,以治臣屢瀆之罪,仍罷臣職,俾臣私分,得以獲安,千萬幸甚。答曰,覽書具悉。卿其勿辭,調理察任。
刑曹參判鄭彦儒上書曰,伏以,仁天眷佑,聖候康復,臣民慶忭,曷可形容?仍伏念我邸下侍湯焦灼之餘,不瑕有傷損之節,臣不任區區憂慮之至。臣於日昨大朝筵中,以耽羅關防事,下詢形便,及登前席,復以職掌內私債一款仰陳,槪言其與受俱沒後,侵及子若孫之弊,大朝處分,有該堂査罷之擧。臣復陳其泛然說過,實無其人之可以指的者,成命還寢,事雖得已,而緣臣一言之妄發,凡在詞訟之任者,擧懷不自安之意,臣之惶蹙,固已深矣。迺者首堂之書出,而臣之狂率謬錯,於是乎益著矣,臣與首堂,連年周旋於一曹之內,每當同坐之時,輒以此等事交勉,臣常敬佩而服膺焉。豈於今日謂有些依俙彷彿者,而公然意指之耶?臣之迷意,不過見久債之詞證難憑,恐弱息之橫侵無告,欲除紛紜之一弊,敢陳迷賤之瞽說,而遣辭之際,不暇裁擇,率口衝發,卒不覺其自陷於謬妄之科,告君之辭,何等嚴重,而臣初未審愼,致此節拍,撫躬自訟,惶恐無地,玆敢引罪自劾。伏乞离明,亟降威罰,特賜遞罷,俾賤分獲安,人心自靖,不勝幸甚。答曰,覽書具悉。聖候愆和,焦悶曷喩?而遄臻康復,不勝慶忭之至。卿其勿辭,察職。
執義金元行上書曰,伏以,天佑宗祊,我大朝違豫之候,遄臻平復,霈澤旁流,懽聲洋溢,深山窮谷,莫不抃蹈,唯我邸下以數旬焦遑之餘,而幸覩今日,其爲欣慶,當復如何?竊念臣之無狀,屢忝憲職,哀籲每勤,微誠未格,瘝官違命,動經年歲,夙夜憂恐,覓死無路,何幸前冬恩遞,獲遂至願,竊自謂從今以往,優游畎畝,感戴鴻私,永作聖世之閑氓矣。曾未數月,忽復有中丞之除,召旨隨下,臣誠驚惶悶塞,又繼之以甚惑也。噫,今玆申命,果何爲也哉?如謂臣之誠不可棄歟,臣之蒙學,初非可用之材矣,如謂臣之猶或可起歟,臣之微諒,終無可進之勢矣。不然,其曰山林此銜,例不妨格外假借云爾,則臣非山林高蹈,誠不敢自欺欺天,而淸朝風憲之寄,又非可以每與人虛縻者,臣之私義,固不足言,而此豈盛世重言路務實政之意也?臣於是反復思惟,終未得其一可焉,然則雖欲自變素守,以效趨走之恭,其勢末由。於乎,臣之情事窮矣,罪戾積矣。上天至仁,無物不遂,區區所仰恃者,惟此而已。古人有言,其哀之命也,不哀之亦命也,幸离明,終或垂察焉爾。伏乞邸下,亟遞臣職名,仍治臣終始違傲之辜,上昭法紀,下安微分,千萬大願。答曰,覽書具悉爾懇。聖候愆和,焦悶之餘,遄臻康復,不勝慶忭,以余誠淺,未能感孚於爾,招致無其期,心甚忸怩,且經傳之奧旨,義理之無窮,非山林宿德之士,於何受益,況爾世祿之臣也。余不可捨爾,爾不可捨余,須勿固辭,卽速上來,補我不逮。
大司成韓光會上書曰,伏以,仁天默佑,聖候康復,臣民歡忭,曷有其極?我邸下浹月侍湯之餘,不瑕有損,臣不勝區區憂慮之至。臣於見職,雖嘗累叨,豈有一分堪承之望,而特除之下,不敢爲祈免之計,因循蹲冒,愧懼徒深。今以紙廛先用事,至被大朝重推之命,臣誠惶懍兢蹙,莫省所措,此雖由於本館襲謬之致,而臣之不能照管,於是乎無所逃罪,其何可晏然仍據於職次乎?玆敢冒入文字,略暴微悃,伏乞睿慈,亟許鐫遞,以昭法紀,以安私分,不勝幸甚。答曰,覽書具悉。聖候愆和,焦悶曷喩,而遄臻康復,不勝慶忭之至。爾其勿辭,從速察職。
說書朴取源上書曰,伏以,仁天默佑宗祊,聖候遄致康復,臣民慶幸,曷有其極?仰惟邸下浹月侍湯之餘,不瑕有傷損之節,區區憂慮,無以容喩,仍伏念臣之所叨職名,乃是宿趼也。自量才分,固難冒當,然前旣迫於嚴令,未免承膺,則今於除旨之下,宜不敢引義辭避,而逐日違召,罪積逋慢,臣雖至愚,豈不知其大虧臣分哉?第臣老母今年八十一矣。藉使無疾,已非人子捨去從宦之時,而惟其年益老而病益深,長時委席,迄無康日,神精耗損,氣息澟綴,飮食而待哺焉,轉側而須人焉。以此情理,萬無片時離違之勢,近又重感風寒,舊症旣痼,新恙又添,痰閼膈煩,呼吸喘急,氣陞頭疼,脈度浮數,咳嗽劇而有時昏悶,藥餌灌而無少變動。臣方左右扶抱,焦遑煎泣,固知偃然違令之爲死罪,而不能按方寸於頃刻之間,日復一日,循例納牌,區區私情,未見照於重离之明,而勘處之令,尙今靳下,一心惶蹙,益無所容。玆敢冒萬死疾聲哀籲於孝理之下,伏乞离明,俯垂憐察,曲加矜諒,削臣之職,治臣之罪,以警具僚,以便救護,不勝萬幸。答曰,覽書具悉。聖候愆和,焦悶曷喩,而遄臻康復,不勝慶忭之至。爾其勿辭,先察職後護母病。
己卯正月十七日午時,上御恭默閤。藥房入診入侍時,都提調金尙魯,提調李昌壽,副提調尹東度,假注書金魯鎭,記事官鄭昌順·柳敍五,醫官金履亨·許礈·金德崙·李泰遠·金福齡·金履貞,諸臣以次進伏訖。尙魯曰,夜間,聖候諸節,若何?上曰,便道似不調矣,服薑茶後頗勝矣。尙魯曰,寢睡,若何?上曰,昨夜召見儒臣,退出後穩寢矣。尙魯曰,水刺,若何?上曰,一樣矣。尙魯請診候。上許之。履亨診候訖,退伏曰,脈候左右三部,比昨一樣調均,而胃脈虛軟則無加減矣。礈·德崙·泰遠等,以次診候訖退伏。所奏上同。上曰,後重之症甚悶,而薑茶湯,果有效矣。尙魯曰,後重之症,亦出於氣滯矣。上曰,然矣。仍以備局觀察使薦,命承旨讀之曰,所薦三人,皆好矣。尹東昇·李㝡中,皆精詳,而金時默則周通矣。尙魯曰,然矣。楊牧亦善治云矣。上曰,昨夜召見儒臣洪樂命,多有外託者,以不愼言語之失自劾,近於辭職,故重推矣。尙魯曰,臣曾以樂命事,有所陳達,其見識文學,誠可用之人矣。上曰,昨日下番儒臣,以一思慮,有所勉戒者,其言,誠好矣。靜爾寥寂,則浮念頓絶,而氣度停滯實可悶矣。尙魯曰,氣滯非小小藥餌,所可責效者,惟有不用心爲良方矣。上曰,近則酬酢益難矣。一日之內,或發或止者,專是氣也。尙魯曰,然矣。上曰,歲月如流,三年之制,幾何而將盡乎?必欲盡情盡禮,以伸人子之道,而新經重病,有難自强,亦未能躬參享祀,追慕之慟,一倍難抑矣。尙魯曰,執喪盡禮,歷觀史牒,孰有如殿下者,而如此思慮,必當有損於靜攝之節,臣尤不勝悶鬱之心矣。上曰,李宗白,精剛矣。今者藥院,用心太過,大異前日,予頗爲怪矣,果已作故,舊臣皆零替矣。任用之臣,久則或忘之,而予則久猶不忘,見入侍注書,而思其父,亦愴然矣。可用之人,次第凋落,其八字則皆好矣。退出時。上曰,濟牧李鐽爲人何如,而居在何地云耶?尙魯曰,居在春川地,而爲人亦善矣。上曰,昨聞鄭彦儒所達,濟牧不可不擇差矣。諸臣以次退出。
上在昌慶宮。常參以代理停,經筵停。
夜四更,月暈兩珥,暈上有冠,暈下有履,色皆內赤外靑,白虹貫月,良久乃滅。
以明日常參取稟,令于鄭存謙曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
藥房提調李昌壽,副提調尹東度啓曰,伏未審夜來,聖體調攝,若何?寢睡·水刺之節,亦何如?臣等依下敎,率諸御醫,持湯劑入侍,診察聖候爲宜,臣等不任終宵憂慮,敢來問安,竝此仰稟。答曰,知道。氣則差勝後一樣矣。
鄭存謙達曰,吏曹判書權爀,日事違召,尙不膺令,其在事體,殊涉未安,卽爲牌招察任,何如?令曰,依。
尹東昇,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
鄭存謙,以侍講院言達曰,本院新除授說書朴取源,書批已下,卽爲牌招察任,何如?令曰,依。
以副修撰李聖圭牌不進罷職傳旨,傳于李基敬曰,只推,更爲牌招。
傳于鄭存謙曰,編次人同爲入侍,
尹東昇,以備邊司言啓曰,日昨筵中,戶曹判書李成中,以關西歲收米二萬石,別餉木二百同請得事陳達,有令廟堂草記擧行之命矣。關西米木之頻歲移劃,誠甚可悶,而度支形勢,旣如是渴急,則不可無參量許施之道,但別餉木,近尤多用,米二萬石及錢一萬兩,特爲趁卽劃送之意,分付道臣,何如?傳曰,允。
又以備邊司言啓曰,濟州以海外重鎭,專制三邑,委寄不輕,自前多以時任水使移差,則可見迥別於他州牧矣。日昨新除授牧使李鐽,人地履歷,固非不合,而但前任竹山府使時,殿最居下,則未經他守令之前,遽爾陞差,有乖定式本意,事甚未安。當該政官,推考警責,濟州牧使李鐽,改差,何如?傳曰,允。
尹東昇,以御營廳言啓曰,今日本廳褒貶時,東營入直騎士將及把摠哨官,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
鄭存謙,以司譯院官員,以提調意啓曰,本院淸學訓上二員,竝爲赴燕,前頭,若有不得不使役酬應之事,則勢將狼貝,而目下勸課之坐,亦無參試之人,不可不差出其代,而該學時在人員中,堂上只有一人,而又未登科格例所拘,不得塡代,自前如此之時,多有抄選請資之規,堂下譯官鄭德泓,爲人可合,依例加資,以備任使,恐合事宜而恩賞重典,自下不敢擅便,上裁,何如?傳曰,加資。
以文學金敎材初度呈辭,令于鄭存謙曰,給之。
己卯正月十八日辰時,上御恭默閤。藥房入診,編次人同爲入侍時,提調李昌壽,副提調尹東度,編次人具允明,假注書金魯鎭,記事官鄭昌順·柳敍五,醫官金履亨·許礈·金德崙·李泰遠·金福齡·金履貞,以次進伏訖。昌壽曰,夜間,聖候若何?上曰,一樣矣,連服干茶湯,而便道亦勝矣。昌壽請診候。上許之。履亨診訖,退伏曰,脈候左右三部與昨一樣,而胃脈虛軟無加減矣。礈·德崙·泰遠等,以次診訖退伏,所達上同。上命東度讀,備局濟牧李鐽改差草記。上曰,初以爲如何,昨已下詢都提矣。備局果有草記矣。命書允字,又命讀關西木草記,命書允字,又命讀司譯院譯官加資草記,命書特爲加資。又命書之曰,薑茶湯旣以加進事,下敎,氣亦一樣,依前下敎,以二十一日爲日次,問候入侍事,分付。出傳敎上曰,明欲休息,再明勿爲啓辭,以依下敎來待稟入,可也。昌壽曰,都提調自昨夜,病勢甚劇,臍腹膨脹,昨雖强疾入參,今日則欲强起而亦不能得,無由入參,方爲悚蹙云矣。上曰,然耶?今番大段用心矣,筋力則果强健,而近稍衰矣。昌壽曰,今猶善飯,筋力不老矣。上曰,必以焦勞而疾作矣。仍命書之曰,金判府事家,遣御醫看病。出榻敎昌壽曰,干茶湯連爲進御,伏望。上曰,當連進矣。提調醫官先退後。命招入編次人。賤臣承命招入。允明進伏。上命東度,書下諭八道三都綸音曰,噫,予以諒德,臨御卅餘載,無一惠政,心常恧焉。六十有六靜攝之中,一心在民,況若復臨焉者乎?備局旣抄繡衣,廉問之擧,其在不日,吁嗟,守牧之臣,勸農之政,保民之道,各宜猛惕,其勿名登於廉問。噫,廈氊蔀屋,便若宵壤,以予誠淺。雖曰夙宵爲民,誠何及民,而蔀屋困窮,亦何徹乎廈氊?思之及此,若負陟降,咨道臣曁居留之臣,爲民巨弊者,一一條聞,予當與相臣及備局諸宰,消詳講磨,其可以濟民者,當竭意捄弊。莫曰吾君之例飭,誠心廣詢登聞,而啓聞來到後,承旨先稟,下敎日相臣入侍時,同爲持奏。書訖。命允明讀之,又命東度,書敬攷譜牒興慨述懷文。敎曰,孝廟登儲位時,春秋與予相符,以予涼德,雖不敢比擬聖祖,事則異矣。書訖。又命允明讀之。諸臣遂以次退出。
上在昌慶宮。常參以代理停,經筵停。
卯時,日有兩珥。
以明日常參取稟,令于鄭存謙曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
鄭存謙達曰,吏曹判書權爀,日事違召,尙不出肅,其在事體,殊甚未安,卽爲牌招,何如?令曰,依。
以副修撰李聖圭牌不進罷職傳旨,傳于鄭存謙曰,只推,更爲牌招。
鄭存謙達曰,校理洪樂命,謂有身病,無端徑出,依定式禁推徽旨捧入之意,敢達。令曰,知道。
李基敬達曰,明日次對,兩司無進參之員除在外未署經外,大司諫洪宗海,待開門牌招,何如?令曰,依。
院議啓曰,嗚呼,三陽回泰,萬品維新,此正聖王履端體元之機,而乃者地道不寧,旣示厥警,不旬日而又有此陰煇貫月之異。嗚呼,此曷故焉?夫天災之作,必由人事之失,而臣等竊瞯我殿下嚴恭寅畏,小心不懈,對帝諴民之誠,四十年如一日,雖在嚴廬靜攝之中,日監在玆,所其無逸祛瘼憂農之敎,日形於絲綸,以臣等所知,凡此皆足以有和,而今天之所以應之者,乃若是焉。臣等竊惑之。噫,殿下求治之心,誠勤矣,而以治效之著於外者觀之,則亦不無可言者,澤遍蠲減,仁政可謂擧矣,而實惠或有所未究,則民窮日棘,躬衣澣濯,儉德非不至矣,而冗費或有所不節,則財竭日甚,嚴懲貪之法而黷貨之風愈盛,示奬恬之意而嗜進之習益熾,奉三之德,動法聖王,而朝著之間,私意橫流,達四之聰,猶擇狂夫,而臺閣之上,讜議杜絶。推此數者而言之,治化之未純,政法之有疵,槪可以驗,然則今天之警告不已者,烏足怪乎?臣等竊願聖上,雖當帝堯倦勤之年,殷宗恭默之日,勿謂吾治已足,而益戒滿暇,以盡夫畏天弭災之道焉。抑臣等聞之,規規於事爲之末,而不本之人主一心,朱子蓋嘗非之,先正臣李珥亦於聖候康復之初,眷眷以操心之規爲獻。蓋人主一心,萬化之源,而疾患之餘,尤當加意於澄本之心故耳。於乎,天人之際,一理而已,吾之心正,則天地之心亦正,吾之氣順,則天地之氣亦順。伏唯殿下,亟軫反省之要,益勉涵養之方,使方寸之間,天和充達,施措之際,庶事康釐,則向所言數事三失,皆在於春融氷渙之中,天地自然之和,亦將應之矣。此子思子所以致意於中庸首章者,惟殿下懋哉懋哉,惶恐敢啓。答曰,古人云願察其影,今予心氣,一倍于中,其勉若此,雖在此中,其宜猛加自勉焉。
院議達曰,伏以,天人一理,災祥類應,不知今日朝廷之上,闕失者何事,而雲臺報警,殆無虛月,星辰騁怪,地道失寧,至於昨夜陰虹貫月之變而極矣。臣等不涉陰陽五行之說,雖不敢指陳某事以爲厥應,而災不虛生,必有所召,則或者邸下方寸隱微之際,動靜云爲之間,得無有可言之失歟。夫邸下處乎深宮之內,凡所作爲於幽獨之地者,有非臣等所敢盡知,而姑就邸下卽今所講大易而言之,進德修業四字,實爲乾坤中第一義,而亦豈非邸下喫緊體行者乎?噫,德存乎內者也,業著乎外者也。表裏相資,體用無間,而二者之中,又有節目存焉。臣等請以易義,推演其節目之最要者而言之,山澤著懲窒之象,風雷垂遷改之訓,君子謂此二卦,爲修身之要道,而先正臣李珥於所纂進聖學輯要中,特取而表揭之。不審邸下於此,果嘗加意而力行否乎?講習之方,在於麗澤,果育之功,揭於山泉,招延山林,禮遇賓師,實爲邸下資益成就之本,不審邸下於此,亦嘗體認而無忽否乎?邸下反躬自省,如有所未能也。則今天之示警固也。然則苟求所以底豫天心,消弭災沴者,亦唯在乎邸下側修反省之如何耳。此非臣等臆測傅會之言,實皆聖人經常不易之訓。伏唯邸下,勿以陳腐而忽之,深留睿意焉。臣等忝居近密,目見非常之災,不勝區區憂懼之忱,惶恐敢達。答曰,知道。方切懍惕之中,所勉切至,可不銘心焉。
尹東昇,以御營廳言啓曰,去戊寅年秋冬等褒貶,依例磨勘以入,而自丁卯年春夏等至戊寅年春夏等褒貶,或因都提調大將有故,或因公故,不得磨勘矣。到今其時從事官·將官等,亦多有已遞之人,亦爲磨勘之意,敢啓。傳曰,知道。
吏曹參判沈星鎭上書曰,伏以,皇天默佑我宗祊,聖候遄臻康復,臣民慶忭,曷有其極?伏惟我邸下累旬侍湯之餘,不瑕有傷損之節,臣不勝區區憂慮之至,臣卽伏見備局草記,以濟州牧使差出事,至有請推之擧,臣不勝瞿然悚蹙之至。本牧自是海防重任,則臣雖無狀,豈不欲仰體聖意?殫心另擇,而武堂曾經閫任中可擬者,只是數三人,無故者亦絶少,或有以時任水閫移擬之例,而口傳之政,啓請爲難,不得已以李鐽首擬,而鐽之人地履歷,實爲可合,雖有曾前貶考,昨年本牧差出時,旣入於副擬,故臣亦循用舊望,蓋出於排擬之極艱也。今者廟堂咎責之論,乃至於比,臣之不審之失,於是乎著矣,臣何敢費解自解乎?仍伏念臣,年衰病痼,本不合於銓選之任,而昨夏特除,旣出於記識之聖念,感激恩私,黽勉出膺,連値僚堂不備,尙此蹲仍,居然已經歲矣。但臣本來,鑑識昏耗,聞見孤陋,政注之際,未能平允物情,稱塞職分,則居常懍惕,已不可言,而尙今得免譴何,其亦幸矣。今則瘡疣迭出,僨誤在卽,不但侏儒一節之驗而已,其不可一日仍冒於職次也決矣。且臣近日,觸冷添感,頑痰膠結於腰脅間,牽引作痛,旣不得屈伸,又妨於呼吸,廢食昏倒,元氣凘綴,實有頃刻難支之勢,時月之間,萬無起動之望,銓地緊任,不可暫曠。伏乞离明,俯賜矜察,亟許遞改,以安微分,不勝萬幸。答曰,覽書具悉。聖候愆和,焦悶曷喩,而遄臻康復,不勝慶忭之至,卿其勿辭,察職。
上在昌慶宮。常參以代理停,經筵停。
以明日常參取稟,令于兪彦民曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
以承傳色,口傳下敎曰,明日內局入侍,編次人同爲入侍。
兪彦民達曰,吏曹判書權爀,日事違召,尙不膺令,其在事體,殊甚未安,卽爲牌招察任,何如?令曰,依。
李基敬,以弘文館言啓曰,本館上番闕直,事甚未安,校理洪樂命,旣已帶職蒙宥,卽爲牌招入直,何如?傳曰,允。
令于尹東昇曰,大臣·備局堂上引接。
鄭存謙啓曰,藥房提調李昌壽,副提調尹東度,依再昨日下敎來待矣。傳曰,知道。今已差勝,薑茶湯煎入一次,明日日次入侍,宜矣。
傳于尹東昇曰,騎馬一匹,立之于丹鳳門外。
傳于鄭存謙曰,禮房承旨,詣彰義奉安閣,奉安櫃細仗安徐,只盛彩輿,由弘化門入請承傳色,內入御覽後,盛彩輿復詣彰義,依前奉安。勿出朝報
傳于尹東昇曰,內外巡申飭軍號之聲寥寥,此後若如此,則五衛將當記過,以此分付。
鄭存謙,以禮曹言啓曰,臣象漢,與戶曹判書李成中,進詣大報壇奉審,則壇下方甎及神路御路方甎,庫庫破傷,四面壝門色渝,北壝門柱木及箭木腐傷,曲墻塗灰及所蓋方甎,庫庫破落,奉室樑上塗灰,間間剝落,室內及退地衣數處蠹傷,風遮草芚二番竹索,俱破,饌卓巾·尊卓巾·盥洗位床巾,竝爲色渝,瓦㽅七箇篚二箇竝破,朱漆床二十三坐色渝,香室庫庫,漸有雨漏之跡,餠鼎·湯鼎·食鼎竝破,黃幕一浮·黃帳三浮及內簾黃帳二浮,竝爲色渝,白布遮日一浮·油遮日二浮·庫庫破,白布帳一浮·油遮日一浮·竝破,大束乼二艮衣·中束乼八艮衣·小束乼二艮衣·三甲所六艮衣·釵釘金四箇·樑椺別大束乼一艮衣竝破,工人所着紅紬衣六件·皁紬衣十二件·進賢冠十四部·介幘冠八部·皮弁冠九部·幞頭一部·鳳簫一部,庫庫破,紅紬衣五件·皁紬衣七件·白紬裙五件·白紬帶十五箇·烏皮履十部·麾一部·照燭沙籠一坐·角槌六柄·舞籥二部·干二箇·缶一坐·塤一部,晉被擔持小索俱破,竝令各該司急速修補改備之意,分付,何如?傳曰,允。
尹東昇,以兵曹言啓曰,今正月二十一日,武臣賓廳講書日次,而王世子生辰日相値,依前不得爲之之意,敢啓。傳曰,知道。
又以兵曹言啓曰,今正月二十日,文臣朔試射日次,而停朝市相値,依例不得爲之之意,敢啓。傳曰,知道。
副修撰李宜馣箚子曰,伏以,上天之警告,何如?是游疊耶?向來地震之變,曾未幾〈何〉陰虹貫月之異,又爲複,天譴於上,地警於下,不先不後,適當孟春之月。臣懍惕震惶,繼之以憂歎也。惟我聖上對越之誠,罔間於顯幽警戒之危,不弛于夙宵自强,晩暮躬先導率,堯欽湯慄,衛武抑戒,惟殿下卽事,是宜天以悅豫休祥日臻,而今日之災沴,又何爲而至於此耶?矧今殿下雖在靜攝之中,一念常在於敬天恤民,而聖意藹然惻怛於絲綸之間,則臣未知可警者,在於何擧,可怒者在於何失矣。惟我殿下,秉陽剛之德,履九五之位,寅畏嚴恭,奉若天道,宜其三光順軌,庶懲協時,治化日新於休明,而仰觀俯察,夫何舛斁之極也?蓋災有所由,變不虛生,臣愚淺固,不敢妄度天人,質實傅會,而可虞則深焉。以言乎朝象則恬嬉而未勵也,以言乎言路則杜絶而未恢也,民生困悴而未聞濟活之策,紀綱頹弛而未見振刷之政。凡此數者,安知非致災召異之端,而究厥消弭之道?固不在區區事爲之末也。古人以萬化之原,爲人主之一心,方今轉移之機,亦豈外此而他求哉?臣謹按地天一卦,寔當正月之象,而九二一爻,應於君德之剛中。其曰包荒者,勉含弘之道,而戒忿疾之心也,其曰用馮河者,勵剛果之志,而矯委靡之弊也。其曰不遐遺者,惕狃安而憂遐遠之易遺也,顧今三陽載回,萬品咸亨,于斯時也。泰之九二,實爲我殿下對時出治之要,而三者之政,一反羲爻,則虹貫之變,臣不敢謂不由於此也。於乎,人君處泰之道雖三者,而三者之本,亦惟曰得尙于中行而已。伏願殿下,惕然存警,瞿然反省,益加奮勵,深軫弭災之道,細講治泰之方,中行之德,克進乎光明,天人交泰,上下相孚,則君心正而政事擧,人事修而天心豫矣,尙何憂乾文之示警也哉?臣職忝經幄,目見非常之變,愚衷耿耿,達曙懍惕,略陳膚淺之說,以備瞽矇之誦,唯殿下澄省焉。答曰,已諭於政院之批,宜加自勉焉。
副修撰李宜馣箚子曰,伏以,災沴之洊疊,莫近年若也,靑臺之奏,歲不絶書,地震之變,已極非常,而曾未幾〈何〉陰虹貫月之異,又發於昨日,是何仁天之警告?若是其諄複也。噫,天道玄遠,未易窺測,而蓋天人感應,捷於影響,災不虛生,必有所召。臣愕眙驚顧,莫省其所致也。臣固不敢效漢儒傅會之說,指爲某事所致,某事所應,而姑就其著而觀之,今日可憂者多,而若其民生之困窮,國計之疎虞,不待識者,而可以知之。閭巷之間,奢侈之風,朝廷之上,恬嬉之態,已是成習之弊,而在上一號一令,可得以變改,此不足爲第一深憂也。上天豈爲是而若是告戒耶?古人,必以災異,歸於上下動作之失,是以憤〈奮〉發振刷,恐懼修省,則前日之變,反爲轉移爲祥之機矣。詩曰,我其夙夜,畏天之威,此言其戒懼之心,不以災已過,有所少忽也。雖無災之時,常若對越上帝,則凡虛僞怠忽之志,未嘗萌乎方寸之間,念之在玆,發而爲政令施爲者,無一不出於天理之正,則豈不休哉?竊惟我邸下仰承大朝付畀之重,代理機務,令聞已播,八域含生,擧切延欽之望,而邸下之責任,不獨在於問寢視膳之節,則今之悠悠萬事,不越乎勤學勤政兩件事耳。大朝之所望於邸下者,唯此而已,臣民之所願於邸下〈者〉惟此而已,則邸下何憚而不爲乎?顧今上天之致休者,惟在於日開講筵,頻賜賓對,博究前代之得失,以延國家之景命也。夫如是,則溫文益章,治效日就,天心悅豫,化理庶臻休明矣。邸下試於臣之言,有所俯察而深省焉,則其惕然警動,日覺寸陰之是惜,然則雖或有睿候難强之時,招見宮官於臥內,發難問疑,又接臣僚於便次,咨訪治道,則今此消禳之策,亶在邸下一心矣。邸下敬畏常存之中,其所震懍戒懼者,當如何?臣聞此災報,心神靡定,達曙不寐,略構短箚,仰陳大朝,而餘懷耿耿,輒此申勉,草草數言,雖甚拙陋,固無足有槪於睿衷,恕其狂愚而留神焉。答曰,覽箚具悉。方切懍惕之中,所勉切至,可不銘心焉?
修撰鄭晩淳書曰,伏以,仁天默佑,聖候遄復,廟告庭頒,次第已擧,臣民慶忭,曷有其極?伏惟邸下侍湯焦遑之餘,諸節不瑕有損,區區伏不勝憂慮之至,臣於見職,旣已冒沒承膺矣。今因上番徑出,直次苟艱,義當趨詣持被,而臣之母病,自日昨,重添寒感,喘劇而食飮全廢,頭眩而神氣澟綴。臣方左右扶將,末由暫離,不避瀆擾之罪,敢陳懇迫之私。伏乞睿慈,亟削臣職,仍治臣罪,以肅朝綱,以便救護,千萬幸甚。答曰,覽書具悉。聖候愆和,焦悶曷諭,而遄臻康復,不勝慶忭之至,爾其勿辭,救護母病。
正月二十日辰時,王世子坐德成閤。大臣·備局堂上引接入對時,領議政兪拓基,左議政申晩,行司直金聖應,行禮曹判書洪象漢,左參贊洪鳳漢,戶曹判書李成中,兵曹判書申晦,護軍具善復,訓鍊都正鄭女稷,開城留守金致仁,副修撰李宜馣,左副承旨尹東昇,假注書李一曾,事變假注書南碩老,記事官具允鈺·柳敍五,以次進伏。兪拓基問候。令曰,泄瀉則止矣。拓基曰,眩氣及寒感諸症,何如?令曰,眩氣則愈,而感氣未解矣。拓基曰,感氣若彌留,則誠可悶矣,大朝聖候何如?令曰,一樣矣。申晩亦問候訖。拓基曰,此卽忠淸監司金尙喆狀達也。以爲因均廳·惠廳·戶曹達下關丁丑條田稅·大同結錢免稅結未收,及懷德縣各年大同未收,當該守令,卽當決杖,而目今赦令纔下,係是宥旨前事,不敢直爲擧行,請令廟堂稟旨分付矣。在前赦令旣下之後,此等事,旣皆一倂蕩滌,今此各項未收當該守令決杖事,亦爲蕩滌,何如?令曰,依爲之。戶曹判書李成中曰,田稅之過年不納,實是前所未有,當該守令,決杖適當,慶赦雖爲蕩滌,而未收之穀,使之待氷解,卽爲運納,如又延拖,則依定奪,更勘之意,申飭三南爲宜矣。令曰,大臣之意,何如?拓基曰,戶判之言,是矣。更加申飭,宜矣。令曰,依爲之。出擧條拓基曰,此卽江原監司沈鏽狀達也。以爲三陟鎭及越松浦處,在邊海重地,物力已極殘薄,況且減匹之後,尤不成貌樣,而三陟鎭百餘間公廨,傾頹朽傷,武備什物,滲漏破傷,越松浦鎭舍傾壓之患,迫在朝夕,軍器腐傷,無一完存,目下所見,誠爲渴悶,修葺之方,俱不容少緩,江陵·三陟所在備局句管穀中,參酌劃給,俾卽修改事,令廟堂稟處爲請矣。兩鎭本甚殘薄,而公廨之頹圮,軍器之傷破如此,則宜有所顧助,以備局句管穀,參酌劃給,以爲及時修補之道,似好矣。令曰,左相之意,何如?晩曰,公廨之頹圮,軍器之傷弊果如此,則宜卽修補,而兩鎭形勢,誠無物力辦出之路,依其所請,備局句管穀,量宜劃給,似宜矣。令曰,依爲之。出擧條拓基曰,此慶源幼學蔡德殷等上書也。以爲本府禮單贈給之規,逐年增加,布爲四百六十同,穀爲八千七百餘石,朝家劃給,則只田米三百五十石·牟二百石,而專責民間,每每白徵。穩城則隨其容入,相半會減,以二十日留館之邑,反不如一時過去之穩城。且義州開市,在於鴨江之外,故無留館弊端,所謂禮單,亦無逐年加增,先從穩城例,相半劃給,以紓目前之急,後從義州例,移市境外,以除日後之弊事爲請,而下答令廟堂稟處矣。北路開市之規,雖與義州有異,而旣非自我任意可改之事。且是百餘年已行,則今難輕議變通,而至於禮單劃給與斂民多少,令道臣詳細憑考狀聞後,更爲稟處,何如?令曰,左相之意,何如?晩曰,慶源開市,間年爲之,而其爲受弊,比諸一時過站之穩城,尤有甚焉。似不可無軫念之道,境外開市,則有非自此任意變通者,初無可論,至於劃給一款,更令本道詳査狀聞,以爲稟處之地,似宜矣。令曰,依爲之。出擧條晩曰,次對三司備員,乃是規例,而今日則兩司無一員入來者,誠未安矣。尹東昇曰,大司諫洪宗海陳書留院,其外或在外或未差矣。拓基曰,天災時變,式月斯生,其爲懍惕,儻復如何?人事失於下然後,天災作於上,臣未知某樣事,伏在何處,而伏願邸下,兢兢業業,洞洞屬屬,必於幽獨隱微之中,一言一行一動一靜,皆以誠心省察,以爲底豫天心,消弭災異之道。令曰,一朔之內,地異天變,如是洊疊,懍惕之心,何可勝言?所勉當體念矣。晩曰,新年事,當卽爲入對,而向日則情跡難安,故不得爲之。今日,乃新年後初入對也。再昨陰虹貫月之變,實爲可愕,首相所奏誠切實,而所以消弭之道,無出於此矣。臣又有惶悚者,輔相之職,實任理順之道,而臣以萬萬無似,冒據此任,居然四年于玆,今此災異洊疊,莫非小臣不職之咎也,伏願卽賜處分焉。令曰,懍惕之中,所陳切實,當體念,而大臣不可獨爲引咎也。拓基曰,臣則凡於國事,無一涓埃之報,今則犬馬之齒已多,雖至於筋力奔走,亦不得效誠。今此災異,亦皆小臣不職之過,唯邸下,卽賜罪責,是所望也。令曰,勿爲引咎,臨退。令曰,洪宗海有言事書耶?東昇曰,大體則爲陳勉矣。諸臣遂退出。
上在昌慶宮。常參以代理停,經筵停。
申時,日有右珥。
以明日常參取稟,令于鄭存謙曰,停。
李基敬達曰,大司憲趙雲逵,執義金元行,掌令李齊嵒在外,一員未差,持平權相龍在外,李迪輔未署經,今日以監察茶時之意,敢達。令曰,知道。
東宮誕日,大殿·嬪宮,政院·玉堂口傳問安。答曰,知道。
世子宮,政院·玉堂,單子問安。答曰,知道。
鄭存謙達曰,判中樞府事李天輔箚子到院,而停朝市留院之意,敢達。令曰,入之。
藥房提調李昌壽,副提調尹東度啓曰,伏未審日間,聖體調攝,若何?寢睡·水刺之節,亦何如?臣等依下敎,率諸御醫,持湯劑入侍,診察聖候爲宜,臣等不任區區伏慮,敢來問安,竝此仰稟。答曰,知道。氣則差勝後一樣矣。
尹東昇,以都摠府言啓曰,今日,入直內三廳武兼禁軍及軍兵等,當爲中日習射,而王世子生辰相値,不得爲之之意,敢啓。傳曰,知道。
兪彦民達曰,吏曹判書權爀,連日違召,尙不出肅,其在事體,殊甚未安,卽爲牌招察任,何如?令曰,依。
又啓曰,卽者,吏曹郞廳來言,今日爲政事,命下,而判書參議未差,參判沈星鎭,謂有情勢,不得入來開政云,參判,卽爲牌招開政,何如?傳曰,允。
又啓曰,吏曹參判沈星鎭牌不進推考傳旨,今方捧入,而開政命下之後,如是違牌,不卽開政,其在事體,極爲未安,更卽牌招,何如?傳曰,允。
鄭存謙達曰,新除授檢閱李蓍廷,時在京畿龍仁地,斯速乘馹上來事,下諭,何如?令曰,依。
傳于兪彦民曰,湯劑有下敎事,提調使之入來,入來後下鑰。
兪彦民啓曰,藥房提調李昌壽,副提調尹東度依下敎來待矣。傳曰,入侍。
傳于尹東昇曰,將致夜深,牌去來催促。
傳于尹東昇曰,望筒催促。
有政。吏批,參判沈星鎭進,參議未差,左副承旨尹東昇進,以李鼎輔爲吏曹判書,吏批啓曰,新判書李鼎輔命招,同參政事,何如?傳曰,允。吏曹判書李鼎輔牌不進,吏批啓曰,判書牌不進,參議未差,小臣獨政未安,仍以爲之,敢稟。傳曰,仍爲之。又啓曰,濟州牧使,今當差出,而擬望之人乏少,同道水使及他道水使竝擬,何如?傳曰,允。
以金尙魯爲左議政,申晩爲右議政,承文院都提調,金尙魯單付,以李普觀爲掌令,洪樂命爲獻納,洪趾海爲校理,金尙魯爲世子傅,尹東俊爲刑曹參議,李壽德爲司成,金致仁爲京畿監司,許瑬爲濟州牧使,金始煐爲鐵原府使,兪彦銖爲平康縣監,宋翼彦爲司宰主簿,知經筵吳彦伯,同經筵權爀,承文正字金德元,成均學諭趙慶輔,竝單付。
兵批,判書申晦病,參判具允明入直進,參議尹鳳五病,參知尹得養病,左副承旨尹東昇進,副護軍申思彦·趙威鎭·李鐽·具鼎煥·沈仁命,副司直權爀·趙暾·許命膺·李泰和·李商芝·元義孫·李潭,同知崔雲起單付。
尹東昇,以戶曹言達曰,依令旨,判府事李右議政時正月朔祿俸,更爲輸送于本家,則以爲特令屢下,而情地如此,末由祗承,不勝惶悚云。又不領受,判府事祿牌,亦不出給,何以爲之?敢稟。令曰,令倉官更爲輸送。
判中樞府事李天輔箚子曰,伏以,臣素患痰眩之症,近當換節,一倍添劇,昏仆床席,不分晝夜。今日誕辰,末由致身於庭班,情虧禮闕,罪合重譴,而昨冬各司殿最,因大朝申飭之命,擧皆退行於元春。臣方帶軍資監都提擧,而病狀如此,起動無路,雖是半日之役,尙不得自力,是亦臣尸職之罪。伏枕惶悚,靡所容措,伏乞亟加威罰,以警具僚焉。答曰,覽箚具悉卿懇。以疾未參,其何所傷,卿須安心勿辭,善攝焉。仍令曰,史官往諭。
判中樞府事金尙魯箚子曰,伏以,臣狗馬之病,致煩聖慮,命醫臨視,恩出欲生,感惶無地,連服藥餌,多方調治,必欲少已卽起,而寒熱迭作,神精恍惚,頭疼而膈煩,痰厥而喘劇,一日二日,尙不離床席,入診在卽,而又末由進參,誠不勝悚恐待罪之至,仍念臣兩臂俱病,于今三載,形殼雖存,肌肉日脫,較量四五年前筋力,已不翅一落十丈,今又重得寒感,百病乘之,積瘁之餘,氣不敵病,乃若此,臣實自危焉。顧臣受恩罔極,餘生無幾,小效區區微誠者,惟在於保護之地矣。如使賤疾,經過數日,有一分强動之望,則當此聖候靜攝之時,言病猶不敢,況可以祈解乎?職在嘗藥,病闕承候,診筵之可得備員,今已至再,病裏兢惕,如添一大病,伏枕危喘,只訟死罪,儻蒙天地父母愍然垂存。禠臣內局之任,俾臣得以安醫藥,以尋生路,仍治臣此時瀆擾之罪,以警有位,是臣所大望也。答曰,省箚具悉卿懇。今番勞心,非卿,何以堪焉?心竊悶之,不參日次,業已諒而問藥院之臣,有遣御醫之命,此非一時之恙,卿須寬意善攝,卿箚纔上,相臣有奏,金甌重卜。噫,往者之事,尙今悔焉,于今而後,予心庶弛,而此亦修人事也。顧今國事,三台闕一,靜攝之中,其亦用心,非徒允叶時望,鼎席旣備,國事其庶幾。噫,往事已悔,卿何復提?此非新卜,亦何過辭?卿須體小子慇懃之意,顧今日國事之艱,竢其少間,卽爲視事,用副此意,以原任陳箚,以時任承批,亦豈偶然也哉?卿須顧小子之心,顧小子之心。仍傳曰,遣史官,傳諭。
己卯正月二十一日辰時,上御恭默閤。藥房入診,編次人同爲入侍,領左相追後入侍時,提調李昌壽,副提調尹東度,記事官金載祿,記事官鄭昌順·柳敍五,編次人具允明·蔡濟恭·元仁孫,醫官金履亨·方泰輿·許礈·李以楷·金德崙·李泰遠·金履貞·金福齡,以次進伏訖。昌壽曰,聖候何如?俄有蛔氣而然乎?上曰,然矣。履亨曰,今日,初如此乎?上曰,然矣。昌壽曰,喉間出有之乎?上曰,不然,而喉間若窒結者矣。東度曰,水刺之節,何如?上曰,全不進之矣。湯劑先進,則爲好乎?昌壽曰,湯劑亦安蛔云,先進,似好矣。上曰,蛔謂之人中龍乎?昌壽曰,然矣。而此物,苦其酸烈之屬及鹽醬矣。上曰,予進醬矣。上曰,進藥後,似有下意矣。命履貞診,履貞診候退伏曰,脈候左右三部度數調,而均則一樣,而脾胃脈虛軟則同矣。諸醫以次診候,所達略同。昌壽曰,便道,何如?上曰,度數不減,而今有後重之意矣。近來則氣頗勝矣,腹部輪囷,而有後重之意,或泄或乾,有時流放之事矣。厭進特甚,飯·餠麪,無一思進矣,俄者數三次登溷,而時時有如此之事,氣甚苶,故强進和湯飯,則眼開頗明爽矣,進薑茶後,有如此之症矣。口味或鹹或淡,爲別星者,若予則爲監嘗者難矣。小便,前則頗數矣,日來則澁矣。諸醫曰,加減蔘苓白朮散,良於此等症候矣。上曰,薏苡,何如?昌壽曰,此亦治蛔而好矣。上曰,叶粥而進之矣。昌壽曰,煮薏苡作餠而進,則最好云矣。上曰,善矣,予不嗜花煎之屬,而本嗜如此之物,曾者得進文萊餠而好矣。昌壽曰,此然萊菜乎?上曰,非也。醫官等曰,出問則有文萊云矣。昌壽曰,議定湯劑,何如?上曰,然矣,而白朮散與理中湯,何如?諸醫議定,命書傳敎曰,今正月二十一日藥房入診時,理中建功湯,今姑停止,加減蔘苓白朮散三貼煎入,以此爲日次。上曰,藥房提調入侍時,薑茶湯一貼煎入事。出榻敎昌壽先退。上曰,編次人進前,注書出去,皇明正史本記一二三卷及列傳一二三卷持入,而領左相入侍。賤臣出來,傳入侍之敎於領左相引入。上曰,他承史入侍。賤臣出來,引右副承旨李基敬,假注書李一曾入侍,後與都承旨退出。領左相進伏問候訖。上曰,今日,元良誕日,故意謂來矣,果來矣,予心欣然,可奏之事,奏之可也。拓基曰,都目大政,自有定時,吏判久病不出,誠可悶矣。上曰,予以爲得廉簡吏判矣,病可悶矣。拓基曰,吏判爲人恬簡,允合物論,而卽今痰入於臂,不能運動,前後候班,不得進參,方以虧分闕禮自引矣。臣之所憂,非但不能行公,實有深慮矣。上曰,吏判爲政,而若用恬簡,若自家之人則好,而病可悶矣。吏判恬簡,如金相奭,故初予用矣。上曰,吏判有闕,則予悶矣。吏議亦有闕乎?拓基曰,當用聖上所注之人也。上命書傳敎曰,莫重冢宰,豈可久曠?今聞相臣所奏,難以强迫,特爲許遞,其令便意調理。吏判有闕,政事,當日爲之。上曰,吏判有通新望者乎?拓基曰,李益輔,前領相在時,以其從弟之嫌,當通而不通云矣。臣且聞京畿監司趙暾,以兄弟一時藩任,爲嫌欲遞,古則驪陽府院君兄弟,一時按藩,不以此嫌遞,而近來則金尙翼爲畿伯時,其弟金尙星,嫌遞藩任,便成近例矣。上曰,卿得其代乎?拓基曰,開城留守金致仁,可合藩任,而且其情理,實難遠離,臣欲以此人代之矣。上曰,得人卽分付吏曹,可也。拓基曰,臣當退而分付矣。上命書傳敎曰,今聞相臣所奏,畿伯連爲撕捱云,此時豈可久曠?許遞,其代,今日政擇擬。上曰,領左相入侍事。出榻敎
正月二十一日巳時,上御恭默閤。領左相·禮曹參議入侍,他承旨入侍時,領議政兪拓基,左議政申晩,禮曹參議元仁孫,右副承旨李基敬,假注書李一曾,記事官鄭昌順·柳敍五進伏。上曰,近日亦爲燥矣。及聞中官言,李領府事卒逝,予不覺鼓掌矣。兪拓基曰,僚相未備,廟務多滯,如臣老病,甚妨賢路,實爲悚悶矣。上曰,若曰妨賢,則誰爲其賢,卿第言之,拓基曰,惟望賤臣之速退也。上曰,政如田子方之言矣,李判府事,使之一伸廉隅矣。若今重卜,則必不以此爲己伸廉隅矣,亦豈有懸金圈大臣乎?申晩曰,雖懸金圈,此乃大臣也,豈可謂非大臣乎?上曰,許副後卽卜而出仕,有前例乎?晩曰,故相臣徐文重,所遭如此,而其後拜相,累拜至領相矣。上曰,前右相頗固執矣。金圈亦不固執乎?晩曰,雖曰固執,何敢不顧分義乎?拓基曰,臣亦與之戲語曰金圈,卽所以築地定也。上曰,李判府事外,誰有其人乎?拓基曰,簡在聖心矣。上曰,金判府事,今番頗勞矣。拓基曰,其爲人實矣。上曰,調病之時,使之修人事,好矣。遂命書傳敎曰,判府事金尙魯拜相。出傳敎晩曰,僚席備員甚好,而金判府事爲之,於國事益多幸矣。上顧謂拓基曰,其筋力與卿,何如?拓基曰,臣則不及矣。晩曰,領相年齒差長,而領相筋力,亦强矣。上曰,金判府事年幾何?晩曰,五十八矣。上曰,年尙少矣。拓基曰,向來地動,已極驚駭,而今又有虹貫之變,殿下調攝之中,想必兢惕,而唯願更加自勉之意,以爲貽燕之道,而其道非但在於三講三對也,其於事爲之間,益加勉勵。上命少退戶外,復命入侍。上曰,政院之啓,已諭之矣。猛加自勉云者,亦有意,而實無猛加之氣矣。拓基曰,下敎不必如是矣。晩曰,勿過用思慮也。上曰,承旨書之。傳曰,噫,臨御卅載,無一繼述,無一惠政,而氣尤衰薾。今番以後,强氣猶難,而顧今國事日報其瑞,無一可恃,況連有雲臺之報乎?故喉院之批已諭,而勉我靈臺,其欲自强,所爲者在。嗚呼,莫重祭奠,大違初意,三陽已回,三講莫開,三對杳然,不能自勵,其何訓元良?噫,雖困臥之中,其於自勉處,決不食言,吁嗟,大小臣工,莫曰其君之若此,其各自勵,輔我元良之攝政,吁嗟,元良其若怠忽,咨耳目之臣,亦莫若往日之因循。噫,昔人豈不云乎?節義之本,在於犯顔,先以匡正乎臥政之勤怠,予猶若此,元良若不自勵,諸臣若前因循,豈徒負蒼蒼曁陟降?在下之人,亦負乃祖乃父矣。宜各勉勵,轉否爲泰焉。出傳敎上曰,注書出去,命禮議退待閤外,可也。拓基曰,遇災求言,雖似應文,而當開諸臣進言之路矣。上曰,顧今靜攝之中,豈爲如此酬應乎?且如欲進言,則自有其路矣。晩曰,玉堂兩司,則以箚子進言矣。下敎如此,猶勝於求言矣。拓基曰,臣冒據此任之後,有此三變,此皆臣之罪也。且今筋力奔走,簿書期會之節,亦不能爲之,至爲郞僚之所笑,早賜斥退,是區區之望也。晩曰,今見下敎,如是諄複,臣更無可達之辭,而凡天災,必有失於人事然後,乃見於上。究厥所由,則領相之見任非久,何必當此?如臣久居此任者,可以當之,伏乞斥退賤臣,以爲應災以實之道矣。上曰,以國事言之,無一可恃,雖欲猛加自勉,豈能猛加乎?卿等職在輔相,必須加意也。晩曰,世子傅,乃次相例兼,而必擬望受點,故自銓曹,似有拘礙之端。臣等帶世子傅之任,卽賜遞改宜矣。上曰,此如軍器提調矣。仍下問拓基曰,何如?對曰,許副似宜矣。上曰〈命〉承旨書之曰,世子傅,旣有舊例,左相,將爲右相,其懇,難以强迫,旣已許副,令銓曹知悉。出傳敎上曰,備局草記,請遞濟州牧使,是矣。予亦以爲如何矣,誰可爲之?拓基曰,已得人矣。上曰,誰也?拓基曰,黃海水使許瑬是也。前日洪泰斗,以曾經水使爲濟牧,而其人廉謹,故濟州之民,至今賴之。許瑬爲人,亦頗廉謹,實合此任矣。上曰,好矣。其年幾何?晩曰,姑未爲六十矣。拓基曰,今番赦令,是曠蕩之典,諸補外者,幾盡內移,而至於旌義縣監李壽德,則其時未及發說,而至於補外,誠可矜也。上曰,然矣。〈命〉承旨書之曰,旌義縣監李壽德,飭已行,今日政內擬。出傳敎上曰,李壽德,有士子樣矣。晩曰,此人,每爲臺諫,必行公,故臣亦貴之矣。上曰,此誰也?拓基曰,此李壽鳳之族也。晩曰,以臺諫違牌事補外者,已皆內移,而李鎭衡·金蓍耉·李普觀諸人,則不得內移,事涉班駁矣。上曰承旨書之曰,豈可事同而飭異?金蓍耉·李普觀·李鎭衡,令該曹隨窠內擬。出傳敎上曰,金蓍耉爲翰林乎?晩曰,然矣。上曰,李鎭恒兄弟爲及第乎?晩曰,然矣。上曰,注書爲侍從乎?拓基曰,爲侍從而非通淸也。上曰,趙錫愚,誰也?拓基曰,雖未知其根泒,而聞是嶺南人也。拓基曰,假注書南碩老,前以景陽察訪,已報仕滿,而因臺諫金蓍耉之補外,徑遞其任,未及陞六,還爲參下云,旣報仕滿,則事當陞六,聞前例亦如此矣。上曰,陞六,可也。出擧條上曰,趙錫愚,亦可爲兵禮乎。其人,誠質實矣。領左相,皆曰,奚特爲兵禮曹乎?自此而亦可爲通淸矣。上曰承旨書之曰,前注書趙錫愚,一朔入侍,已知質實,已經侍從,豈滯成均?分付該曹調用。出傳敎上曰,李潭則已挽之,李商芝予亦壓之矣。晩曰,雖欲更爲相較,自政院若不捧,則何能爲之乎?上謂左相曰,李潭則予當壓之,而李商芝則卿必壓之也。晩曰,前副率趙榮克,已仕滿而未及陞六,在任遭喪,今幸闋服矣。榮克卽故相臣忠翼公趙泰采奉祀孫也。在前如此之人,多有陳稟陞六之例,故敢達。上曰,陞六,可也。拓基曰,年前因大臣所達,四大臣子孫,已付職者,直除守令事,亦有成命矣。上曰,然則守令除拜,可也。出擧條上曰,近日金致讓,不見其行矣。拓基曰,渠以門戶燀爀,頗自退讓,亦佳意也,何必每每不行乎?上曰,爲說書乎?晩曰,爲之矣。李基敬曰,頃日方擬假注書望,而以其病勢苦劇,實難强行,稍待日煖,可不辭讓云,故果不擬入矣。此後日暖,則必行之矣。上曰,其年幾何?晩曰,似爲三十餘矣。上曰,李益輔入於吏判望乎?晩曰,頃日以其從兄薦望,故不入矣。上曰,又有誰耶?拓基曰,李鼎輔,頃日爲之,而不爲行公,尹汲·閔百祥,皆不得爲之,其餘則未及思矣。上曰,閔百祥,在關西乎?拓基曰,然矣,而方有所爲之事矣。上曰,然矣。領左相先退。上曰,承旨亦退去,與禮議偕入,可也。遂退出。少間,復命入侍,承史及編次人進伏。上命元仁孫讀付壁御製文後,又命讀皇明正記初卷訖。仁孫先退。基敬曰,臣以職掌事,有可仰達者矣。向日有各道同推文書,該房持入之敎矣,見今湖西·湖南·關西三道文書先到,何以爲之乎?上曰,書之。傳曰,三道同推文書,令秋判,問議大臣後持奏。寫訖退出。
己卯正月二十一日初更,上御恭默閤。藥房提調入侍時,提調李昌壽,副提調尹東度,記事官金載祿,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·金福齡,以此進伏訖。上曰,朝後則愈,領左相退出後差進矣。昌壽曰,自朝幾次乎?上曰,或五六次矣。昌壽曰,實爲悶矣。上曰,粟米飮,前者進之矣,似不合於泄候乎。此非觸風而然,脾胃不調而然矣。諸醫曰,蔘苓白朮散再進,好矣。昌壽曰,此藥,無傷於泄候乎?醫官等曰,尤良於此等症候矣。今日則薑茶湯一貼煎入矣。一貼則加劑以入,好矣。上曰,然矣。五六日後,當展拜於殿中爲奏矣,行步非難,而若乍運脚,則輒有流泄之意,未果矣,後重特甚矣。薑茶進御後,腹痛則愈矣,若此不止,則有漸至凘下之慮矣。昌壽·東度曰,豈有如此之慮乎?醫官等,雖庸迷,豈不知之乎?此專由於氣不調和而然矣,少無氣損之慮云矣。履亨診候退伏曰,脈候比朝一樣,而雖有泄候,臣意則此似差勝之漸矣。上曰,薏苡煮餠果進御,則柔滑無滯而好矣。昌壽曰,此馬援所謂輕身勝瘴氣者矣。上曰,氣下而泄,則脈候異於是乎?履亨曰,然矣。有帶數之意,知之不難矣。蛔氣已下後,無更發之事乎?上曰,然矣。上曰,連有放便之意,小便則全不放矣。昌壽曰,雖云無傷,而誠爲悶迫矣。上曰,頃日尹鳳五入侍曰玉色膚潤,無少損云,此言可謂迂矣。昌壽曰,臣等,每入診筵,仰瞻玉色,則無減於平日,鳳五之言,無足怪矣。東度曰,尹鳳五則八年後進見矣。上曰,鳳五意其疲敗矣,異於初意。故曰,膚潤矣。東度曰,聖敎然矣。上曰,異矣,今則無便意,有若藥效而然乎。昌壽曰,何時進御乎?上曰,俄纔進之矣,進藥之前,無數放矣,進藥後,久不放矣。諸臣遂以次退出。
正月二十一日二更,上御恭默閤。他承旨入侍時,左副承旨尹東昇,假注書李一曾,記事官鄭昌順·柳敍五進伏。上曰,注書出去,問知守陵官作故後祿俸仍給,謄錄以來。賤臣,承命問于徽寧殿享官,以東陽君謄錄還奏。上曰,承旨書之。傳曰,海蓬君兄弟,今只有四人,而海蓬,頃年守墓官,予知其氣心切懍,然過三年而來,近年則比前勝焉,當謂其諸兄禮單,入於元良,予莫知矣。今覽享官望單,興傷曷諭,厚署板材擇送,凡諸等事,一依益陽君例,令該曹卽爲從厚擧行。出傳敎入直編次人入侍事。出榻敎兵曹參判具允明入侍。上命編次興懷記述文訖。允明先退。上曰,洪重孝處,已下諭乎?尹東昇曰,爲之矣。上曰,下諭則於道臣處,亦爲之乎?東昇曰,道臣處則以給馬事,下諭矣。上曰,洪秀輔,亦下往耶?東昇曰,亦在原州地云矣。上曰,玉堂上番,空乎?東昇曰,洪樂命以身病徑出,而諸儒臣以無故終不入直,故直捧禁推傳旨,已有日矣。上曰,洪樂命,一番入侍,得推考而困其君,仍爲出去耶。東昇曰,聞其病則爲半身不收云矣。上曰,頃日入侍之人,今然乎?故參判沈珙,爲翰林時,上疏以爲有角弓反張之症矣。自先朝,心甚驚動,登樓望見翰苑直所,則角弓反張之人,步出館門,仍爲大笑,今日洪樂命,亦安知不爲如此乎?或稱旬月之內,萬無復起爲人之望云,其自道則猶或可也,而至於向親而爲此等說,則予以爲非矣。上命中官,取來玉堂禁推傳旨,而其中,又有已下只推,而罷職傳旨留在者。上曰,已下只推,而留置傳旨,此何意耶?承旨書之。傳曰,凡傳旨只推命下,則同下傳旨例也,而尙今置之,事之無據,莫此爲甚,當該中官,下義禁府處之。出傳敎傳曰,玉堂濟濟,而上番不備,其涉寒心,副修撰李聖圭,頃遞其職,旣伸廉隅,而若是違牌,分義寒心,只推,牌招察任,校理任㻐·南綺老,修撰沈履之,旣有定式。古人云劃地囹圄,其不入,無端不爲入直,甘就囹圄,此何分義,此何自爲?事之無謂,莫此爲甚,循例禁推,適中其意,今番只推,牌招察任。校理洪樂命臺職代,以前持平李潭除授,一體牌招入直,潭與商芝,彼此各己陳章,隨其言,又爲陳書,何時可當?此後無論潭與商芝,往事復爲陳書者,政院,切勿呼望。出傳敎李聖圭,雖或違牌,政院勿爲呼望,承牌後使之待明朝入直,李潭牌望,一體擧行事。出榻敎復呼寫左相箚批後,復命書傳敎曰,昔之傳旨,今爲徽旨,有傳敎而徽旨者,則徽旨中稱傳敎云,此則是也,而法講復開之後,經筵牌則許以命牌,隨命牌而爲傳旨矣。下金吾之時,此則宜稱傳旨,金吾則稱以申目,事例宜也,而今日,乃聞一體傳旨稱徽旨云,其涉不然,此後以傳旨擧行,凡令書中,曾已下敎,玆授卿之授字,越一字乎,政院察而擧行。出傳敎臨退時,傳曰,旣有前例,海蓬君月廩,限三年仍給,以示予意,追思其祖,予心一倍,其子待闋服,卽爲調用。出傳敎寫訖,諸臣退出。
上在昌慶宮。常參以代理停,經筵停。
卯時,日有左珥,夜四更五更,月暈。
以明日常參取稟。令于兪彦民曰,停。
李基敬達曰,大司憲趙雲逵呈辭,執義金元行,掌令李齊嵒·李普觀,持平權相龍在外,李迪輔未署經,今日以監察茶時之意,敢達。令曰,知道。
尹東度達曰,右承旨鄭存謙,今日不爲仕進,卽爲牌招,何如?令曰,依。
尹東昇,以都摠府言達曰,副摠管鄭彦儒,以刑曹參判,本曹坐起晝仕出去之意,敢達。令曰,知道。
以副校理南綺老牌不進罷職傳旨,傳于尹東昇曰,只推,更爲牌招。
傳于兪彦民曰,藥房提調監煎後詣閤。
李基敬,以吏曹言達曰,新除授懷德縣監閔百奮呈狀內,矣身於本縣有田十一結零,法不當冒赴,依例入達處置云,守令於本邑有田十結,或壯奴婢十口以上者,啓聞遞改事,載在法典矣。懷德縣監閔百奮,依例改差,何如?令曰,依。
尹東昇,以兵曹言達曰,今正月二十一日,幼學尹彦輔稱名人,自丹鳳門入來,差備門外擊錚,極爲駭愕,令攸司囚禁治罪,同門守門將朴文浹,常時不能禁斷雜人,以致闌入,亦難免其責,推考,何如?令曰,依。
副修撰李宜馣上書曰,伏念君之於臣,猶父子也。凡有疾痛,忘尊嚴而必呼者,誠以至慈之聽,臨之孔邇也。今臣懇急之私,悲苦之情,弸溢方寸,言不知裁,乃敢冒萬死哀籲於仁覆之下,唯邸下矜諒焉。臣賦命險釁,罪戾深積,早失所怙,惟偏母是依,而臣母今年七十有二矣。自在少壯,已多疾恙,一月之內,寧日常尠,家素貧寒,恒違晨夕之供,而臣爲子無狀,旣不能負米以資,又不能躬耕以事,調治之方,補養之節,闕然無備。臣每誦古人體無全衣親極滋味之語,未嘗不自顧慙恧而涕下也。唯以一分逮報之道,只在陳力仕宦,得奉祿養,而通籍以來,官益淸而祿益薄,莫補滫瀡之旨,而尸饔之歎,猶夫前日,身雖淸顯,翺翔禁省,顧臣情理,亦無所裨,今以布褐賤蹤,昵侍耿光,躬奉玉音於橫經討論之際,此固人臣之極榮,唯當罄竭愚衷,曉夜祗承,豈欲外補郡邑?逖違天陛,而眷焉春輝如飛,親年旣迫八耋,又因近歲,荐經慘喪,悲哀積損,宿病添痼,眞元日下,氣息日澟,苟非甘旨之羞,蔘附之劑,莫能扶接,而臣計拙誠淺,菽水難繼,刀圭不給,此臣所以焦迫寸心,莫知爲計也。噫,奉檄而喜者,喜其養親也。半釜而樂者,樂其逮親也。以臣不肖,非敢自擬於古人,而乃其逮親之願,養親之誠,固所同得於秉彝之天,則獲遂專城之養,小酬顧復之恩,是臣寤寐間祈祝者也。仰惟大小朝孝理之化,洋溢中外,仁推錫類,政先及老,凡在近臣之陳懇,以親爲辭,則無不曲施,如臣情事之萬萬悶急者,尤宜矜憐,玆將肝膈之懇,敢干崇高之聽,伏乞离明,俯垂矜察,特許一邑,俾伸至情,不勝瞻望冀懇之至。答曰,覽書具悉。書辭,令該曹考例,稟處。
領敦寧府事趙載浩箚子曰,伏以,臣疾病癃痼,人事都絶,罪戾日積,生不如死,而日昨誕辰候班,百僚咸造,而臣獨宛轉床席,蠢動無路,揆以常憲,萬殞猶輕,重以近添寒感,昏頓不省。今始略陳短章,仰請威罰,伏乞睿慈,俯垂鑑諒,亟加重勘,以警具僚,以安賤分,千萬幸甚。答曰,覽箚具悉卿懇。以疾未參,其何所傷?卿須勿辭,善攝焉。仍令曰,史官往諭。
大司諫洪宗海上書曰,伏以,時光易邁,孝昭殿祥事,徽寧殿禫期,次第奄過,曾未幾何?歲籥又新,竊伏想我大朝不匱之孝思,我邸下追慕之至痛,撫時拚號,何以勉抑?曩者聖候違和,浹月彌留,臣民煎灼,中外惟均,何幸皇穹默佑?陟降昭騭,旋臻乃瘳之慶,載擧誕告之禮,伏惟我邸下侍湯焦遑之餘,倍切懽欣之誠,輿情忭祝,曷有其已?仍伏念如臣無似,最居人下,濫通朝籍,涓埃未效,居常悚悶,如負大何,歸自下邑,杜門屛伏,無復干進之念矣。乃於千萬意想之外,忽伏奉諫長新除。臣聞命惝怳,且懍且恐,歷累日靡定也。夫爲官擇人,聖政攸先,量能受職,臣分當然,淸朝百執事,孰非可愼簡者,而惟此薇垣長席,地望迥別,卽漢唐所謂諫議大夫,而皇朝所謂都給事也。上以進盡忠言,匡補闕遺,下以糾警官邪,振肅朝綱,莫非諫議給事之責,則其所愼簡,尤當如何?矧今民憂國計,若川無津,治務所資,言責最重,當此之際,縱使言議志節,稍有可觀者,處以是職,尙懼不稱,何況巽懦如臣?萬不近似,試之庶官,無一可勘,其何敢憑恃寵靈,叨冒匪據重以辱聖簡,而羞當世哉?反復揣量,無路進身,召牌之下,不敢坐違,隨詣禁扃,冒控危懇。伏乞睿慈,亟降鐫罷之命,仍治違傲之罪,以安私分,以嚴公法,千萬幸甚,臣於治書將上之際,適伏聞靑臺告警,至有陰虹貫月之變,臣雖不以言官自居,一日未遞,則亦有一日之責,敢以草草數語,爲邸下獻焉。邸下春秋鼎盛睿學方懋,則是宜天心底豫,百祥攸萃,而奈何不然?災沴之作,一至此極也。於乎,事失於下,謫見於上,前哲有言,非可誣也。臣未敢知邸下緝熙之工,或有所作輟,未盡其進德修業之實而然歟,寅畏之誠,或有所間斷,未致其導和迎祥之效而然歟,抑無乃方寸隱微之際,幽獨得肆之地,動靜云爲,或有毫忽未契於天心而然歟。姑以符驗之著於外者言之,則誠雖篤於好緇,未有彙征之美,講徒勤於絶韋,未見日新之益,言路久壅而讜論未達於聰聽,官方不重而闒茸多充於位著,循良之績無聞,而蔀茆之怨咨多鬱,恬退之風未奬,而搢紳之躁競日長,以至四維不張,廉恥道喪,百隷怠官,玩愒成習,凡玆數者,有一於此,猶足以感召乖氣,疊致咎徵,而況叢萃而兼有之乎?伏願邸下,繼自今,勵己禮士,廣招在野之賢,虛懷容直,大開不諱之門,宵錦肝玉體,大朝憂勤之聖心,虎尾春氷,遵古后敬畏之至訓,則消弭之道,亶不外是,而若其本原工夫,則惟在於勤學,顧今三陽開泰,萬品昭蘇,貞則復元,淸明在躬。邸下於此時,澄汰百慮,淵穆一念,离筵晉接,左右英賢,午漏初永,黃卷在御,則探討講磨,莫此時若也。邸下誠能遂段理會,隨處喫緊,旣身體之,又力行之,以致知行兼進,政學交修,蘊以爲造道入德之基,發以爲熙績亮工之猷,則將見仁愛之天,回怒爲慈,災沴消而瑞應集,令聞彰而治功成,豈不休哉?儻邸下不以人微而廢言,則其於應天以實之道,未必無所補矣,臣無任之至。答曰,覽書具悉。日月流邁,孝昭殿·徽寧殿再朞,只隔數月,一倍罔極,聖候愆和,焦悶曷喩,而遄臻康復,不勝慶忭之至,方切懍惕之中,所勉切至,可不銘心焉,爾其勿辭,從速察職。
正月二十二日辰時,上御恭默閤。藥房提調入侍時,提調李昌壽,副提調尹東度,假注書李一曾,記事官鄭昌順·柳敍五,醫官金履亨·方泰輿·許礈·李以楷·金德崙·金履貞·金福齡,以次進伏。李昌壽曰,夜間,聖候諸節,何如?上曰,寢睡則安,便道度數,亦少減,似是湯劑之效也。予學漢高而不得,只得漢之三傑,理中·正氣·蔘苓,卽予三傑也。遂進御湯劑。昌壽曰,雖以已往言之,進藥必有效矣。上曰,豈有其理?昨夜亦以爲昭昭俯鑑,蒼蒼在彼,惟願眷佑邦國,拓我方寸,此言有意,而若暫時用氣,則欬氣必復作,故心常懍然也。昌壽請診候。金履亨進診訖曰,左右三部緩調,好矣,而脾胃脈虛軟,則與昨夕一樣矣。方泰輿曰,胃脈虛則一樣,而左三部頗舒矣。許礈曰,左右三部度數調均,而脾胃脈虛軟則一樣矣。李以楷曰,左右三部度數,調緩,而脾胃虛軟,亦一樣矣。諸醫所奏,別無異同,診訖。上命少退戶外,有間復命入侍。上曰,予之脾胃若愈,則此與黃河之淸無異矣。脾胃則或愈,而其於元氣,何以爲之?今則知有氣字,而或有少激,則氣必動矣。昌壽曰,調攝之節,必用工夫好矣。上曰,水刺諸節則雖勝,而一氣字誠難矣。上曰,明日亦爲入侍乎?昌壽曰,雖無下敎,豈不入侍乎?便道快復之前,一日一次,斷不可已也。上曰,予若不許,則卿等亦無可奈何矣?第當召見,而今日若愈,則不必召見耳。昌壽曰,雖已快復,明日則必爲召見,是所望也。上曰,加減白朮散一貼,晩後更爲煎入。出榻敎諸臣遂退出。
上在昌慶宮。常參以代理停,經筵停。
午時未時,日暈。
下直,長縣監韓德昇。
以明日常參取稟。令于李基敬曰,停。
李基敬達曰,大司憲趙雲逵呈辭,執義金元行,掌令李齊嵒·李普觀,持平權相龍在外,李迪輔未署經,今日以監察茶時之意,敢達。令曰,知道。
又啓曰,藥房提調李昌壽,副提調尹東度,依下敎來待矣。傳曰,入侍。
正言李昌任上書曰,伏以,臣爲省病父,適滯嶺徼,晩伏聞大朝殿下,有違和之節,藥院至於移直之境。臣遠外焦鬱,殆不自勝,續伏承聖候歷旬乃瘳,邦慶與歲俱新,此實皇天祖宗之所默佑也。率普歡忭,當復如何?仍伏念我邸下侍藥憂煎之餘,睿體不瑕有損,區區不任慕慮之至。顧臣老父,自再昨冬,重得痰眩之疾,雜試湯熨,雖獲分減,而精思猶患迷瞀,以言語未免艱澁,將赴溫浴,呈暇下鄕,而時値猝寒,路添毒感,不得已轉到於臣兄豐基郡任所,多般治療,迄玆數朔,而種種症形,有加無減,痰壅而寢睡全失,脾敗而飮啖幾廢。此際忽聞有庭候之擧,病裏驚心,必欲前進,不暇自恤,力疾治任,行到數息之地,諸症一倍添劇,膈火愈升,神氣益痿,臣方左右扶護,晝宵遑遑,乃於匪意,薇垣之除遽下,馹召之命繼辱。臣拜擎恩旨,以感以惶,豈不欲章皇趨造?以少伸戀結叩謝之忱,而第有臣情蹤之萬萬迫隘者,若欲急於承膺,趁期登道,則父病難捨,其欲便於將護,引日淹命,則臣分都虧,公私互妨,氷炭交中,猥恃聖朝以孝爲治,玆從縣道,略控微懇,瘝縻之懼,不遑暇陳,瀆擾之章,尤合重戮。伏乞睿慈,俯垂矜諒,亟許鞶帶之禠,俾專救視,仍降鈇鉞之誅,以昭法紀,不勝幸甚。答曰,覽書具悉。聖候愆和,焦悶曷喩,而遄臻康復,不勝慶忭之至,爾其勿辭,救護父病。
慶尙監司趙曮上書曰,伏以,皇天垂佑,大朝違豫之候,快臻平復,慶溢朝野,霈澤傍流,大小歡忭,曷有其極?節序迅邁,歲律又更,惟我大朝曁邸下撫時追慕之痛,益復如新。仍伏念臣於再昨年秋,適因邊門之有事,猥蒙特擢之聖恩,待罪萊府,徒糜廩祿,而絲毫無補,愧懼層積,且因狀辭之未能詳盡,致煩嚴敎,旋蒙宥仍之命,而有罪未勘,私分悚皇縮伏,赦免未得遞解,憂悶罔措之中,忽伏承本道觀察使移陞之命。臣驚皇感激,益不知其置身之所也。噫,方岳之任,孰不緊重,而至於嶺南,素稱八路之難治,蓋其員幅之廣,人物之繁,幾半一國,是以宣化之責,觀風之政,最重諸道,從古擇斯任也。必得通才宿望,始乃畀之,如臣則鈍滯矇昧,百無一能,而居然授之以七十州按察之任者,尤豈不大有乖於聖朝爲官擇人之政耶?且臣登第六年,未有踐歷,猥膺邊上之雄鎭,纔過一歲,蔑效寸績,而濫叨藩臬之重寄,驟陞無漸,聽聞有駭,不待物議,自知其決難冒當,而且有私義之不安者。臣之兄暾,方任畿輔,臣又忝叨見職,昆季一時,竝居藩屛,盛滿之戒,寧不可懼,此尤臣惶縮難安之一端,以此以彼,卽宜治書乞免,而適値舊道臣之情急。且因新倅之給馬下來,便同前引後推,逃遁無地,事勢所迫,不得不冒沒赴任,而廉防已壞,愧恧益多,左思右量,終不可因仍蹲冒,玆敢略陳短章,仰暴微懇。伏乞睿慈,特垂照察,亟令削臣職名,使官方不淆,而私心粗安,千萬幸甚。答曰,覽書具悉。聖候愆和,焦悶曷喩,而遄臻康復,不勝慶忭之至,卿其勿辭,從速察任。
兵曹參判具允明上書曰,伏以,皇天默佑,聖候康復,臣民慶忭,曷有其極?伏惟邸下浹月焦遑之餘,諸節不瑕有損,區區下情,不勝憂慮之至。臣於直中,得聞家信,所後老母,重得寒感,宿症兼發,食飮全却,昏綴不省,催臣出視,伻書踵至。臣方寸驚灼,按住不得,玆敢疾聲呼籲於貳極之下。伏乞邸下,俯加矜憐,亟賜鐫削,俾得以急時救護,以伸至情,不勝幸甚。答曰,覽書具悉。聖候愆和,焦悶曷喩,而遄臻康復,不勝慶忭之至,卿其勿辭,救護母病。
己卯正月二十三日辰時,上御恭默閤。藥房入診時,提調李昌壽,副提調尹東度,記事官金載祿,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·金福齡,以次進伏訖。上曰,醫官盡入之,寢睡則更更寐之矣。今夜則善睡氣頗勝,蔘苓白朮散可謂有效矣。昌壽曰,水刺之節,何如?上曰,水刺厭進,無愈於前矣。昌壽曰,便度,何如?上曰,頗減不過二三次,而小便則利矣。昌壽曰,日漸晩故湯劑先煎入之,其已進御乎?上曰,進御矣。昌壽請診候。上曰,然矣。履亨診候而退伏曰,脈候左右三部緩而調則一樣,而脾胃脈虛軟則同矣。湯劑則今日不可不再進,而薑茶湯二貼則太過,而前方則薑一兩矣。減以七錢,煎進一貼,好矣。諸醫以次診候,所奏略同。咸曰,蔘苓白朮散方時則甚良,而不下於理中湯矣。上曰,然則汝等理中湯外,此藥常時意欲進御乎?履亨曰,然矣。昌壽曰,蔘苓白朮散甚良云,連爲進御,好矣。上曰,今番則異於前,隨藥輒有效焉,可異矣。昌壽曰,此實慶幸之事,而豈諉醫藥之效乎?是誠臣民無疆之福矣。薏苡餠其果連進乎?上曰,予本一次進御之後,厭心生矣。命書日再進傳敎曰,今正月二十三日藥房提調入侍時,加減蔘苓白朮散一貼,晩後更爲煎入。上曰,太僕有馬矣。予若乘一匹馬,往拜陵寢而來,則予心必豁然好矣。雖以此心至於湯劑日再進,三日則予實難矣。東度曰,厭進至此,至若饌品易色,而適其口味,則有開胃之端矣。臣伏聞日昨夜筵,有軍門軍案櫃子一部命造之事云,其櫃子今方分付造成,而其大小粧飾及粉色,一皆依本樣爲之,而造成後,又當卽爲入之乎?聞其時以軍門櫃,先用於江華,御筆奉安之行,仍有改造充入之敎,故該軍門,卽爲新造充入云矣,何以爲之?上曰,置之,可也。上曰,鷄今來乎?昌壽曰,已停封進矣。東度曰,承旨番次苟簡矣。上曰,何以然乎?東度曰,鄭存謙,以其母病,不爲仕進矣。上曰,承旨誰爲之耶?東度曰,兪彦民爲之,已出仕,洪重厚未及上來矣。上命書傳敎時,曰,韓光肇外任乎?東度曰,安東府使矣。上曰,兪漢蕭已上來乎?東度曰,未及上來云矣。上曰,幾可上來,何其久乎?東度曰,長鬐路遠故然矣。上曰,張志豐除之。東度曰,方爲忠淸水使矣。上曰,然矣。上曰,少退欲登溷矣。諸臣退於廳事,復入侍。上曰,便色見之,何如?昌壽曰,無害云矣。東度〈曰〉,修撰李聖圭,出牌二日,尙不入來,留牌於闕外,豈有如此事乎?上曰,掛牌乎?東度曰,聞掛牌而坐於闕外矣。上命書傳敎曰,右承旨鄭存謙許遞,其代以行副司直洪樂性除授,牌招察任。又命書傳敎曰,修撰李聖圭,隨牌留在闕外,尙無動靜云,此何分義,此何事體?從重推考。其令卽爲入來。諸臣遂以次退出。
上在昌慶宮。常參以代理停,經筵停。
以明日常參取稟。令于洪樂性曰,停。
李基敬達曰,大司憲趙雲逵再度呈辭入達,執義金元行,掌令李普觀,持平權相龍在外,李迪輔未署經,今日以監察茶時之意,敢達。令曰,知道。
藥房提調李昌壽,左承旨洪樂性啓曰,伏未審夜來,聖體調攝,若何?寢睡·水刺之節,亦何如?臣等依下敎,率諸御醫,持湯劑入侍,診察聖候爲宜。臣等不任區區伏慮,敢來問安,竝此仰稟。答曰,知道。氣則一樣矣。
李基敬,以都摠府言啓曰,今日,入直內三廳武兼禁軍及軍兵等,中日習射,請出標信。傳曰,知道。
洪樂性達曰,右承旨兪彦民,左副承旨尹東昇,今日俱不仕進,竝卽牌招,何如?令曰,依。
傳于李基敬曰,藥房入侍于集賢門。
備邊司薦望,以南泰齊爲開城留守。
李基敬,以兵曹言達曰,判書臣晦,今方入直,而參判具允明,以親病,陳書受由,參議尹鳳五,身病沈重,勢難行公,參知尹得養呈辭受由,他無推移替直之員,參議·參知合有變通之道,令政院稟旨變通,何如?令曰,依。
李基敬啓曰,因兵曹草記,參判具允明,以親病,陳書受由,參議尹鳳五,身病沈重,參知尹得養呈辭受由,他無推移替直之員,參議·參知,令本院稟旨變通事,依下矣。參議·參判合有變通之道,何以爲之?敢稟。傳曰,知道。
又啓曰,卽者吏曹郞廳來言,今日爲政事,命下,而判書李鼎輔未肅拜,參判沈星鎭病不來,參議未差,不得開政云,開政命下之後,不卽擧行,事甚未安,判書參判竝卽牌招開政,何如?傳曰,允。
又啓曰,吏曹判書李鼎輔,參判沈星鎭牌不進推考傳旨,今方捧入,而開政命下之後,如是違牌,不卽擧行,事甚未安,判書·參判更卽牌招開政,何如?傳曰,允。
有政。吏批,行判書李鼎輔牌不進,參判沈星鎭進,參議未差,左副承旨尹東暹進,吏批啓曰,判書李鼎輔牌招不進,參議未差,小臣獨政未安,何以爲之?敢稟。傳曰,仍爲之。
以趙榮國爲判敦寧,徐志修爲左尹,黃仁儉爲禮曹參議,尹東度爲同義禁,李錫祥爲兵曹參知,元景濂爲兵曹參議,崔台鎭爲禁府都事,趙榮克爲司圃別提,趙德洙爲靑松府使,李秉升爲金山郡守,尹東喆爲懷德縣監,朴達五爲旌義縣監,朴宗彦爲獒樹察訪。
兵批,判書申晦進,參判具允明受由,參議參知未差,左副承旨尹東暹進,兵批啓曰,黃海水使,今當差出,而擬望之人乏少,他道守令竝擬,何如?傳曰,允。
以尹九淵爲副摠管,李觀彦爲忠壯將,李德祖爲中樞都事,崔亨壽爲武兼,李國賢爲黃海水使,同知姜遇德,金城別將金得龍,龍淵別將李亨三竝單付,副護軍李德培·朴昌榥·崔潗,副司直吳彦伯·南泰耆·鄭存謙·尹東度·尹東昇·尹鳳五·尹得養·金養浩,副司果金商彦·韓喜大·沈鐏,以洪益海爲大興中軍。
以備忘記,傳于元仁孫曰,秋曹有擧行之事,何可曠也?判尹尹汲,秋判除授,牌招察任,再明日入侍,判尹有闕代,吏曹參判沈星鎭除授。
尹東暹,以兵曹言達曰,新除授參議·參知,待下批卽爲牌招,以爲推移替直之地,何如?令曰,依。
知敦寧韓師得上書曰,大朝聖候違和,藥院移直,皇天默佑,遄臻平復,中外臣民,憂遑焦灼之餘,慶幸忭賀,曷有其極?仍伏念臣,蟄伏遐鄕,衰病轉甚,形殼雖存,筋力已耗,長時叫囈,轉側須人,竟未得趨參於候班之末,分義都虧,罪戾層積,有臣如此,生不如死,一縷未泯之際,忽伏擎敦府除命,伏未知聖上,何取於垂死之賤臣,而有此恩除也。臣於病中,感涕自零,罔知所以自措,卽當擔曳,進伏輦下,以伸叩謝之忱,而跬步之間,今難運動,而況千里長程,其何能强疾自致耶?頃者耆老諸臣之入侍也。聖敎下詢,至及於螻蟻之賤臣,〈臣〉是何人?得蒙恩意至於此極,顧今病情,若有一分可强之勢,則固當不計顚仆,更入脩門,一覲耿光,是臣寤寐耿結者,而宿痾痰癖,觸寒添劇,㱡㱡床第,晝宵咳喘,眞元虛脫,藥餌罔效,新除職名,雖是閑局,實非老病如臣者,所可虛縻也。略將肝膈之懇,縣道陳籲,伏乞离明,先治臣闕禮之罪,以警具僚,遞臣所帶之職,以便調息,千萬幸甚。答曰,覽書具悉。聖候愆和,焦悶曷喩,而遄臻康復,不勝慶忭之至,卿其勿辭,調理上來行公。
己卯正月二十四日辰時,上御恭默閤。藥房入診時,提調李昌壽,左承旨洪樂性,記事官金載祿,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金福齡,以次進伏訖。上曰,今夜善寢矣,後重之症,亦快愈矣。但厭進不愈矣。仍進御湯劑,命諸醫診候。履亨診候而退伏曰,脈候左右三部緩而調則一樣,而脾胃脈虛軟則同矣,蔘苓白朮散姑爲進御,好矣,而今日則日再進,好矣。諸醫以次診候,所奏略同。上命書傳敎曰,今正月二十四日藥房提調入侍時,加減蔘苓白朮散,晩後一貼更爲煎入,明日再進當否,旣非日次,勿爲問候,晩後入侍後議定事。昌壽曰,都提調方帶相任,姑未陳書,故不出,而藥院未得備員矣。上曰,左相之病,近日差乎?昌壽曰,亦未快差,且副提調屢朔勞悴之餘,强疾奔走矣。今日病不能强,雖當日次不入來,惶恐云矣。上曰,其年幾何?昌壽曰,五十三矣。上曰,向者聞着眼鏡云矣,予則着眼鏡則不便矣。昌壽曰,聖上之眼鏡不便,重瞳明故也。上曰,都承旨之父得年幾何?昌壽曰,過周甲矣。上曰,其容貌漸同矣。上命許遞時。上曰,李之億之年幾何?昌壽曰,過六十矣。上曰,實矣。命書傳敎曰,今聞副提調尹東度,有實恙云,許遞,其代,行司直李之億除授,牌招察任。上曰,承旨皆出仕乎?昌壽曰,左承旨今雖入直,病且失音,而欲爲入侍承候而出肅矣。樂性曰,臣以院中事,有所仰達者矣。兪彦民以親病不進,尹東昇以身病不進矣。承旨謂之開門承旨,而今日則坐直外,皆不仕進,臣忝居右位,不能檢飭,惶恐待罪矣。上曰,其言是矣,當如此矣,得體矣。昌壽曰,近來則如此之言,猶不爲之矣。上曰,然矣,人所厭聞之言,皆不爲之,故國事日下矣。例事請推,猶難爲之,不欲撼人矣。予謂承旨之言得體者此也。上曰同副坐直乎。樂性曰同副在外,今日入來云矣。上命書諸承旨遞差傳敎曰,承旨只有二人,禮曹參議元仁孫,行副司直尹東暹除授,牌招察任。又命書傳敎曰,今聞昨夜坐直外,今日無仕進承旨云,此亦紀綱攸在,不爲仕進承旨,一倂遞差。上曰,尹東昇,行公久矣。今此遞差,適中其願矣,前都令之幾寸乎?昌壽曰,遠寸矣。上曰,左承旨之言得體,勿待罪,可也。上曰,左承旨之姓貫,何處乎?樂性曰,豐山矣。上曰,又有他貫洪氏乎?樂性曰,有南陽之洪,洪啓禧是也。上曰,承旨李基敬,爲人精而文學亦優云矣。故相之族乎,湖南之人乎?昌壽曰,然矣。上曰,古則湖南,多名公巨卿云矣。昌壽曰,仁廟以前,名公巨卿,亦多出矣。諸臣遂以次退出。
上在昌慶宮。常參以代理停,經筵停。
卯時,日暈兩珥,暈上有冠重暈,未時申時,日暈兩珥,暈上有冠,冠上有背。
以明日常參取稟,令于元仁孫曰,停。
元仁孫達曰,今日賓廳日次,旣已頉稟,所當持公事而入對,而時無公事,頉稟。令曰,知道。
李基敬達曰,大司憲趙雲逵三度呈辭入達,執義金元行,掌令李普觀,持平權相龍在外,李迪輔未署經,掌令李齊嵒未肅拜,今日以監察茶時之意,敢達。令曰,知道。
元仁孫達曰,右副承旨李基敬,今日不爲仕進,牌招,何如?令曰,依。
南泰著,以都摠府言達曰,副摠管尹九淵,以御營中軍,新番軍士點考及舊番軍士賞中日事,南小營晝仕出去之意,敢達。令曰,知道。
尹東暹啓曰,藥房提調李昌壽,副提調李之億,依下敎來待矣。傳曰,來詣集賢門。
傳于元仁孫曰,儒臣,持自省編初卷,同詣于集賢門。
傳于元仁孫曰,戶判同爲入侍。
尹東暹,以戶曹言達曰,依令旨,判府事李右議政時正月朔祿俸,更爲輸送于本家,則以爲特令,如是屢下,而不得祗承,不勝惶悚云。又不領受,判府事祿牌,亦不出給,何以爲之?敢稟。令曰,令倉官更爲輸送。
副修撰李聖圭上書曰,伏以,臣於見職,豈有一分冒膺之勢,而當此大朝殿下靜攝之中,屢勤嚴敎,怵分畏義,黽勉出肅,三日持被,一登文陛,獲瞻耿光,粗伸微忱,區區榮感,曷有其極,而第臣倥侗魯莽之實,已聖鑑之所俯燭矣。反顧初心,惶愧冞深,固當引義退出之不暇,而又於此際,得接家信,臣母素患關格之症,近因時候乖和,將攝失宜,挾感重發,病情危劇,痰結而胸腹牽礙,癖升而呼吸不通,氣息凜綴,昏倒不省云。臣自聞此報,五內焦煎,按住不得,玆敢不避煩猥,忙陳短章,徑出禁門。伏乞睿慈,俯垂矜憐,亟削臣職,以便救護,仍治臣擅離之罪,以肅朝綱,千萬幸甚。答曰,覽書具悉。爾其勿辭,救護母病。
正月二十五日申時,上御恭默閤。儒臣·他承旨入侍時,左副承旨尹東暹,假注書李一曾,記事官鄭昌順·柳敍五,副校理任㻐,副修撰李聖圭。上曰,他承旨旣入來,都承旨出去,可也。任㻐曰,校理洪趾海·李潭俱在外,而以外任除授外在鄕者,不爲下諭,曾有下敎,故仍以無動靜,敢此仰達矣。上曰,自政院出擧條,各別催促上來,可也。出擧條上曰,注書出去,戶判使之入來。戶曹判書李成中進伏。上曰,業欲下敎而有所思,故未及矣。今祥期已迫,內人供上等物,不可不減下,卿須知悉,而興思及此,此懷何言?仍命書傳敎曰,噫,居諸迅邁,祥月不遠,追憶永慕,此心冞切,自古三年雖畢,內人則自如故有稱殿名,仍進排之事,而自甲戌以後,仍存內人供上,雖加進排,不爲稱舊名,而來頭加進排中,其有當減者,則宜減事,已下敎,徽寧殿,自再期月,本殿一應供上及內人供上,一倂減下,若有加進排者,則當書下,而噫,徽陵·崇陵以後,仍殿名而減下,于今初也,非徒予心之難抑,豈與孝純·懿昭時同也?孝昭殿凡諸供上及名日進上,祥月·禫月間,一依孝寧殿例擧行,內人供上則禫月後減下,加進排者,亦依書下擧行,而料已加進排,則凡諸供上及蔘䓀價,一從料段擧行,以此令戶曹知悉,分付兩司及句管中官。勿出朝報儒臣先退。上顧謂成中曰,旣入侍,有可達之事乎?成中曰,頃以禮單蔘事,陳稟定奪矣,不但江界而已,道內有處,廣爲求貿,似爲完備,更以此分付道臣,何如?上曰,依爲之。成中曰,單蔘所入尾蔘,一體貿送之意,亦爲分付,何如?上曰,依爲之。出擧條成中曰,莫重田稅,各邑延拖不納,至於丁丑條,尙今有不納者矣。前後申飭,非不嚴截,而近來或晩時裝載,或不送實監色,致有欠縮,誠極駭然,今則解凍漸近,更爲嚴明申飭道臣,何如?上曰,此有事目乎?成中曰,年前申飭之敎,臣皆一一考見矣。雖有申飭日月旣久,則皆視以尋常,必更加申飭然後,可也。上曰,另加嚴飭,此後或有如前之弊,非但重繩當該守令·道臣,亦當有責,此意自政院申飭,可也。上曰,秋判爲謝恩乎?東暹曰,爲之矣。上曰,書之。傳曰,明日秋判入侍時,大臣同爲入侍。出傳敎上曰,坐直誰也?東暹曰,小臣及右副承旨李基敬也。上曰,騎曹誰在?東暹曰,參知李錫祥也。上曰,參知首望誰也?東暹曰,宋徵啓也。上曰,其年老矣?東暹曰,年過六十矣。仍退出。
己卯正月二十五日午時,上御恭默閤。藥房入診,玉堂上下番追後入侍時,提調李昌壽,副提調李之億,記事官金載祿,記事官鄭昌順·柳敍五,醫官金履亨·方泰輿·許礈·李以楷·金德崙·李泰遠·金履貞·金福齡,以次進伏訖。上曰,醫官盡入之。昌壽曰,聖候,何如?上曰,今則幾至夬愈矣。昌壽曰,便度,何如?上曰,幾如常小便亦利,後重之氣全無矣。昌壽曰,誠爲萬幸矣。煎入湯劑,其進御乎?上曰,然矣。昌壽請診候。上曰,然矣。履亨診候而退伏曰,脈候左右三部度數之緩而調則一樣,而脾胃脈虛軟則同矣。諸醫以次診候,所奏略同。昌壽曰,昨今則日氣頗和矣。上曰,日氣則和矣。上曰,所進差勝則好矣,而無可進之物矣。昌壽曰,雖常時不進之物,有思進之時矣。請隨所思進之,則有開胃之道矣。昌壽請定藥。上曰,今日後則欲停之矣。有效可進,而自今五日日次,好矣。昌壽曰,方今則不可不數數診候矣。三日爲次,再明依下敎來待,伏望矣。上曰,止之。雖見之,此等之言不過左右三部緩而調,脾胃虛軟之外,無他說矣,若見疎則欣矣。履亨曰,此藥極良,限百貼進御,伏望。上曰,然則今年內,不可盡服矣。命書議藥傳敎曰,今正月二十五日藥房入診時,加減蔘苓白朮散三貼,依前煎入,以此爲日次問候事。上曰,承旨年幾何?之億曰,今年六十一矣。上曰,亦老矣,晨昏出入於門外難矣。昌壽曰,近來則承旨入來於城內矣。上曰,然乎?上曰,再昨,果展拜於殿內而來矣。昌壽曰,何如是乎?不思少愈之戒,不爲愼攝,至此,極爲伏悶矣,拜禮之時脚力,何如?上曰,不知大減於前,以此見之,則可拜東五陵而來矣。昌壽曰,皆爲補元,無如䑆熟,請熟入,雖强進其羹水,好矣。上曰,厭之厭之,勿爲之。昌壽曰,雖如此,不可不熟進,而履亨所贊蒸鷄,亦爲强進,好矣。之億曰,儒臣待於外矣。上曰,注書出去,他承旨及廳注書,使之入來。賤臣引入任㻐·李聖圭,進讀自省編。之億讀訖。上曰,承旨拔草紙書之,持而出去。上曰,吏判封章乎?之億曰,姑無封章之事,而銓官多不備矣。上命書洪樂性,吏議除授時,曰,洪樂性,曾經之乎,初除之乎?之億曰,曾已久行公矣。傳曰,吏曹無行公堂上云,參議有闕代,承旨洪樂性除授,其代副司直南泰著除授。出榻敎上曰,吏判牌招乎?之億曰,連爲政事牌招,故本院請推,姑不爲之矣。上曰,除吏判,今幾日矣?之億曰,三四日矣。上曰,吏判前除時,寂然久之,似封章矣,可飭而催促矣。命書傳敎。傳曰,莫重冢宰,何可久曠?判書李鼎輔除拜已久,尙無動靜,其涉過矣。何可一任寥寥?卽爲牌招察任,諸臣之億所啓講筵禮重,而下番玉堂李聖圭,於開講命下之後,敢言情勢,事涉煩屑,推考警責,何如?上曰,所達是矣,從重推考,可也。諸臣遂以次退出。
上在昌慶宮。常參以代理停,經筵停。
以明日常參取稟。令于元仁孫曰,停。
李基敬達曰,大司憲未差,執義金元行在外,掌令李齊嵒未肅拜,李普觀,持平權相龍在外,李迪輔未署經,今日以監察茶時之意,敢達。令曰,知道。
李之億達曰,吏曹判書李鼎輔特敎之下,不爲出肅,事甚未安,卽爲牌招察任,何如?令曰,依。
傳于南泰著曰,戶判·禮堂入侍。
傳于南泰著曰,禮堂入侍置之,戶判·惠堂入侍。
傳于李基敬曰,惠堂·戶判詣于集賢門。
李基敬啓曰,領議政兪拓基,右議政申晩,刑曹判書尹汲依下敎來待矣。傳曰,來詣于集賢門。
傳于李基敬曰,其人待令于明政殿後。
以全羅監司狀達,扶安等官居進上保奴毛且只等渰死事,令于南泰著曰,渰死人等,令本道恤典擧行。
尹東暹,以禮曹言啓曰,大報壇祭吉日,令日官推擇,則來三月初六日爲吉云,而自上方在諒闇中,依例遣大臣攝行,何如?傳曰,允。
元仁孫,以禮曹言達曰,卽接掌樂院所報,則來三月十二日,行先農及風雲雷雨兩祭相値,而諸山壇祭所用樂器風物,只是一件,他無推移之路,前期變通云,取考謄錄,則曾於庚寅年先農及風雲雷雨兩祭相値,而先農祭則驚蟄後亥日,係是元定日,故不得進退,而風雲雷雨祭退日行之矣。今亦依此例,風雲雷雨祭日字,更令日官推擇,則同月十八日爲吉云,以此日擧行事,分付,何如?令曰,依。
南泰著,以禁衛營言啓曰,來二月當六番中部左司屬京畿五哨軍兵逢點實數六百五十二名,已爲點閱整齊,來二月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當七番中部中司屬京畿四哨·江原道一哨,合五哨軍兵,來三月二十五日京中逢點,依例準二朔立番之意,兩道監司處,預爲知委,何如?傳曰,允。
又以御營廳言啓曰,本廳來二月三月兩朔應立中部後司屬忠淸右道五哨軍兵六百七十名,已爲逢點整齊矣。二月初一日與右司軍兵替代後,舊軍放送之意,敢啓。傳曰,知道。
又以御營廳言啓曰,本廳來四月五月兩朔應立右部前司屬忠淸右道五哨軍兵,三月二十五日京中逢點,四月初一日與中部後司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,今此下番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
李基敬,以義禁府言達曰,宜寧縣監金亨大憑閱處之事,徽旨達下矣。金亨大時在任所云,依例發遣府羅將,拿來,何如?令曰,依。
行吏曹判書李鼎輔上書曰,伏以,天佑宗祊,聖候康復,臣民慶忭之忱,曷有其極?伏惟我邸下閱月侍湯之餘,不瑕有傷損之節,臣竊不勝仰慮之至。臣於昨年夏,猥叨天官之任,幸蒙恩破,曾未周歲,復授是職,有若非臣莫可者然,恩至隆也,榮至渥也,如臣駑劣疎賤之跡,何以屢辱聖簡眷眷至此耶?臣聞命惝怳,歷屢日而不知所措也。夫天官重任也,不可輕授,一猶不可,其可再乎?人器之萬萬不衷,固不暇言,而第臣竊有所區區素守,前日之抵罪力辭者,卽是權要之任也。臣受國厚恩,堂從兄弟,濫躋卿相之列,物勝權則衡殆,形過鏡則照窮,粗知地山之義,恒切盈滿之懼,居寵思危,處權思避之戒,牢着肚裏,石劃鐵關,猶不足以喩其固,而家庭之訓,亦未嘗不在於此,居常兢惕,惟期終始勿渝,故昨年辭章,已暴株守之衷情,伏惟睿鑑,已爲俯燭,而亦通朝之共知者也。今則臣之從弟,雖不在上相之位,顧臣忝叨,卽前日所辭之職,其素守之志,必辭之義,豈有前後之異也。蓋官爵礪世磨鈍之資,人主陶甄人物,如天地裁成萬品,各遂其性,凡於官職去劇,不奪其志,以成其美者,亦可謂磨勵習俗之一道。是以古人有辭樞密而不受者,歐陽脩亦盛論杜·范·韓·富諸人之善避權,此實盛代之美事,後人之所欽歎。如使臣徒侍寵靈,貪饕權利,喪其素守,昔辭今受,揚揚冒出,則是便爲兩截人,非但臣身之大狼狽,是豈爲淸朝抑躁進之風也哉?臣立朝三十年,濫叨洪造,致位至此,無一報效,素所自勉者,惟在於筋力奔走,不擇燥濕,有命輒膺。今玆聖眷非常,復畀斯任,豈不欲感激殊私,圖酬塵刹,而如是披瀝肝膈,苦辭不已者,特是自矢之心,不可變改於榮利關頭故耳。參前倚衡,萬無轉動之路,昨日大朝特敎之下,終不免違慢之誅,臣罪至此,萬殞猶輕,玆陳短章,仰干睿聽,乞賜俯察臣微諒,仰稟大朝殿下,先遞臣職,仍治臣荐違之罪,以肅朝綱,以安微分,千萬幸甚。答曰,覽書具悉。聖候愆和,焦悶曷喩,而遄臻康復,不勝慶忭之至,卿勿過辭,從速察職。
正月二十六日午時,上御恭默閤。秋判·大臣·戶判·惠堂同爲入侍時,領議政兪拓基,右議政申晩,右副承旨李基敬,假注書李一曾,記事官鄭昌順·柳敍五,刑曹判書尹汲,戶曹判書李成中,宣惠廳堂上洪鳳漢·鄭亨復,以次進伏。李基敬曰,左相則有病不得入來矣。上曰,當該中官做錯,從重推考。出傳敎兪拓基問候。上曰,近來所患者登溷,而今則湯劑有效,故便滑則快愈,所食亦差勝矣。拓基曰,水刺亦勝,則誠幸矣。申勉曰,便道如常乎?上曰,如常矣。晩曰,付壁二字,亦宜體念矣。上曰,書曰,欽哉欽哉,惟刑之恤,故今日爲此矣。戶判·惠堂,使之入來,亦有意,卿等亦須鎭定,若少用心,則必作欬氣,以此爲㤼矣。予何爲而復講乎?日前儒臣,謂簡其禮貌,引接臣隣云矣。次對雖不行,三講則當行而不行,予實恐上欺陟降矣。上顧謂戶判曰,進排減下事,已奏殿中,而奏後見之,則當初定例中,元無大殿·中宮殿區別之事,故今番除減後,予無侍人,然則此乃徽寧殿侍人,而非予侍人也。晩曰,今聞下敎,殊可異也。上曰,古則無兩殿各條,故然也。洪鳳漢曰,然則當初世子嬪宮,各分而二之非乎?上曰,此則不然,自壬午·戊戌年間皆然也。古法誠然,而所謂三夫人·九嬪·八十一御妻,皆後宮也。其後有各殿名號,故有不合者矣。拓基曰,然則此非定例之不善也。若今釐正,則甚好矣。上曰,自今以後,各爲定例,而將來則必有中宮殿內人矣。鳳漢曰,大殿·中宮殿旣同錄,則雖於世子嬪宮,亦當同錄矣。上曰,不然也。必分大殿·中宮殿然後,有可減之事矣。拓基及晩曰,聖敎誠然也。上命中官,取來定例冊。上曰,卿等見定例乎?皆曰,不得見矣。成中曰,其時戶曹郞官中登科者爲四人矣。上曰,然乎?此定例善爲之矣。拓基曰,戶曹郞官則必擇出,故然矣。成中曰,今則無可減之事矣。上曰,今則無可減,而將來則必縮矣,必添註於此然後,可也。不然則今予無可使者矣。晩曰,臣意則添一板書之,宜矣。上曰,然矣,而末端付之,可也。成中曰,以次錄入,好矣。上曰,不必然也,規模不一也。上曰,今後則上殿供上則入之,徽寧殿則減之,可也。然後事面,豈不正乎?戶判旣入侍,必依此擧行,可也。上曰,陵殿其人,不爲無價之役乎?鳳漢曰,無價矣。上曰,今日問之渠輩,則以爲受價云,而予不能無疑矣。晩曰,當初則其人,爲戶曹貢物,而其後越去惠廳矣。上曰,其人之稱,以其表表故然乎?拓基曰,當初則各邑官奴等,皆上來貢物矣,其後戶曹主管,而仍越送惠廳,其人之名,自此始矣。上曰,其中或有兩班,故然乎?晩曰,俗談則然矣。上曰,旣已分排八道,則自八道上下乎,自惠廳上下乎?晩曰,不但其人,凡貢物,皆自惠廳上下,元無自本道加上下之規矣。鳳漢曰,然而今猶發關於本道矣。上曰,此則不緊矣。此後或不無加定之弊,勿爲發關,可也。上曰,其人必目工曹草記,何也?晩曰,此則屬於工曹故也。上曰,今番藥院貿易,果無弊於市人乎?拓基曰,價實優厚,而不必盡給云矣。上曰,用鷄膏時,鷄價則必有操縱之弊矣。昔趙師錫,以大竇受鷄,故諺云眼孔如趙師錫云者,蓋謂此也。鳳漢曰,內醫院則初無此弊矣。成中曰,價實優厚,故市人輩,頗願之矣。上曰,領相則云不必盡給,卿則言優厚,何也?成中曰,此以他貿言也。上曰,此則申飭,好矣。鳳漢曰,若然則戶曹受弊矣。上曰,然故戶判之言如此耶?此則必申飭也。上曰,藥院則爲無價之役乎?顧恤,好矣。仍命書傳敎曰,今番浹月直宿,柴炭進排時貢人,若有無價進排者,令戶曹特爲顧恤。出傳敎成中曰,內入冊子奉出乎?上曰,只下一件改入,而外件則盡修之,可也。成中先退。拓基曰,卽今民困極矣。救濟之道,莫先於擇守令一事矣。向日懷德縣監,以幾及年限人,備擬還下望單,而仍令十考十上中擬入三望,閔百奮,首擬受點矣。以本縣有田畓十一結見遞,則其代,又當以十考十上人擬入,而十考十上中無故者,尙餘四人,推移備擬,不患不足,再昨政,以尹東喆,首擬受點,非但年已六十三。且前爲懷仁縣監時,殿最居中,而因吏曹啓見罷,則有不可責之以蘇殘起弊,甚非特敎另擇之意,當該政官,從重推考,懷德縣監尹東喆,改差,何如?上曰,此則銓官非矣。依爲之,而其代口傳擇差,可也。出擧條鳳漢曰,臣則以爲田結之稅,亦有弊矣。拓基曰,此言亦然矣。上曰,田結有弊之說,何也?拓基曰,大典法意則有在,而雖有田畓十結壯奴婢十口,豈不可爲倅乎?上曰,此比之丘墓,則田結爲輕,而丘墓則求之,田結則避之,此何故也?閔百奮爲人頗善,仍送之似好,而以田結遞,旣在法典,何以爲之?此必欲不去者也。晩曰,摠使之言,以有虛實相蒙之弊而言也,而閔百奮則其實狀,然云矣。上曰,吏判何以爲之?晩曰,今日上書矣。拓基曰,前日則以前領相之故不出,而今則無執言之端,豈終不出乎?上曰,强矣。鄭亨復曰,均役廳遺在頗聚,足供一年之用,今年結錢,蕩減,好矣。上曰,好聲矣。鳳漢曰,猶未足爲一年之用矣。上曰,卿與首堂相議乎?亨復曰,未及矣。拓基曰,其言雖好,而施惠亦有時。今秋當看年事,且有慶事,當姑觀而爲之。上曰,野談雉呈所志。太守曰,聞汝之言,使我欲喫云,惠堂此言,其止之,予恐生欲喫之心也。吳漢愼無赦之言,可見東漢質實之風,以均堂請減,其心則貴矣。若度支之臣如此,則必殊常矣。領相可爲時爲之之說,好矣,均廳之設,有若富國之術,而其效則豈不遠乎?至於選武軍官渠輩,初則頗冤矣。及其爲及第,予謂之曰汝輩以此爲冤矣。今爲及第,何如?渠輩以爲今後則不然云,以此觀之,於此於彼,若善爲之,則可爲扶持之道矣。自古亦然,古言不便者後則便之,今則牢不可破矣。卿等以爲如何,己卯條,盡爲蕩滌云者,實迂矣。拓基曰,一結不過五錢,若欲減之,必盡減矣。亨復曰,民情喜散而厭聚矣。歲首當下恩綸矣。殿下近講大學絜矩之道,只在於財民聚散矣。京外給代歲用四十萬兩,而歲入元數,則爲五十萬兩,歲歲有剩,今足爲一年之用矣。上曰,國無三年之蓄,則必亡矣。鳳漢曰,此後必以各道年事爲差減之,則猶可也,而至於今年條盡減,則決不可爲之。上曰,此前所減,皆均於八道乎?拓基曰,皆減矣。上曰,海西亦減乎?鳳漢曰,然矣。晩曰,自壬申爲始捧,而一番則皆減矣。上曰,有司之臣請減,而予若置之,則誠不然,而摠戎使之言,亦是矣。安知此後,有何事耶?今方商量矣。亨復曰,絜矩之義,不可不念也。上曰,貴矣,此豈要譽之意乎?年齒旣如此,則如予當蒙被而臥矣,而至於打算料量,誠貴矣。拓基曰,爲治之道,在於節用而愛民,其言則是矣。上曰,自何年減給乎?鳳漢曰,壬申年則全捧,而其後隨其年事減給矣。拓基曰,六道幾盡蒙惠矣。鳳漢曰,僚堂則以財聚民散仰奏,臣豈不知,而至於田稅大同,猶可爲施惠之資也。若結錢則乃是軍兵給代者也,事面顧不關重乎?今年或失稔,明年又如此,則將何以爲之乎?上曰,卿等皆惠廳堂上也。大同與結錢,孰重孰輕?亨復曰,此則臣所未量,而結錢則可以減給矣。上曰,結錢實重於大同矣。晩曰,此則鳳漢所達之言,是矣。若年年以減給爲事,則必有後弊矣。亨復曰,僚堂自有深計,今年雖散,必有聚之之術矣。上曰,僚堂則請散,而使僚堂聚給,此所謂張三食醢,而李四飮水也。亨復欲先退。上曰,姑竢之。上曰,戊寅條皆捧乎?鳳漢曰,幾盡捧矣。上曰,選武布與結錢,何者爲重?亨復曰,臣則合而言之也。上默然良久曰,此非强爲也,行結錢以後,幾番講確,幾番臨門,而今番之後,欲爲減給矣,更以思之,吾雖瘠而民飽,則豈不好乎?今聞重臣所奏,實欲爲之,而但顧吾身哉。今不可不從御將,而負吾民則深矣,然此予爲民遠慮也,豈爲我私而然乎?此後或有浪費之事,則予難瞑目矣。雖唐德宗瓊林大盈,豈惜之至此乎?注書亦必詳記此言以置,可也。亨復退出。上曰,直矣,其年幾何?拓基曰,癸酉生矣。拓基曰,貢物年條之買賣,固有禁令,而至如貢木,各軍門,或以廉價,預買於三四年之前,以致軍兵給代之際,不能無稱冤之端云。此後則各別嚴禁,隨現重責,何如?上曰,旣聞之後,不可無飭,該軍門大將,一倂從重推考,此後犯者,隨現重繩,可也。出擧條拓基曰,蔭官之非生進者陞六及除守令也。例皆有講,至於雜技,亦如之然後,雖察訪,方可差除,而近來此法幾廢,雜技中,或有不經講而出六者云,甚可駭怪。且監牧官,曾因大臣所白,與察訪,同作守令,蹊梯則亦宜經守令講後,方可擬望,此後申明舊法,雜技出六時試講及守令講後,備擬察訪,而監牧官,亦爲一體施行事,定式,何如?上曰,依爲之。出擧條拓基曰,全羅監司洪麟漢,以奉老之人,若再經夏於南土,則其情理,旣可念,摠戎使洪鳳漢,身帶重務,亦未往覲。且聞其瓜期不遠云,許遞,似宜矣。上曰,依爲之。出擧條全羅監司洪麟漢許遞事。出榻敎拓基曰,惠廳有空剩米名色,自都提調以下,至員役·丘直朔下及公私雜費,皆出於此,而初無定例,故惠堂洪鳳漢,今皆釐正,作爲定式,此雖屑越,不可不一番仰稟,故敢達。晩曰,一廳中凡百雜用,皆從空剩中出,而所謂雜用,如至濫觴,則或必犯用於元來,事殊可悶,惠堂,以是爲慮,有此釐正,此不過節省其太濫而已,初非減削其應下者也。今此釐正,前頭似多實效,但後來者,一例遵守,未可必,必須一經筵稟然後,可爲永久遵行之道矣。上曰,依爲之。出擧條鳳漢曰,惠廳各廳郞廳,以各廳啓下,不無掣礙之端,又無從便分掌之道,此後則勿論惠廳之各廳與均廳,竝以惠廳·郞廳啓下後,各廳分劃則一依戶曹郞廳例,施行,何如?上曰,依爲之。出擧條鳳漢曰,閔百祥節目,上來矣。上曰,今番吏判望,見而有思,方爲此事,故姑置之矣。今則盡爲此事耶?拓基曰,瓜期近矣。鳳漢曰,來月爲瓜期矣。上曰,何待瓜期,今日當爲閔百祥處置,而入用之矣。其事則盡爲之,雖上來後,亦可爲之矣。閔百祥,尙以外任周流矣,經幾處乎?鳳漢,歷計以對曰,自東萊,仍爲嶺伯,爲畿伯,爲完伯,爲松留,今爲箕伯矣。上曰,殆如洪萬朝矣,止此入來,可也。拓基曰,以備堂召入,好矣。上曰,平安監司閔百祥許遞,備堂差下,可也。出榻敎及擧條上命讀其節目。上曰,善爲之矣。拓基曰,關西句管及堤堰堂上,皆以洪鳳漢爲之,好矣。上曰,二窠中一窠,以閔百祥爲之。拓基曰,關西句管堂上,以洪鳳漢差下,堤堰堂上則以閔百祥差下,好矣。上曰,依爲之。出擧條上曰,斟酌用人,可也。都提調今番勞矣,當使少休,而時任最緊,故用之矣。晩曰,臣見之則病似少愈矣。拓基曰,筋力好矣。上曰,豈可以都提調,羈縻召來乎?欲使爲國事,則當時時休之,使之行矣。拓基曰,惟在聖意。上曰,提調亦多病,日日監煎難矣。今服理中湯,而亦當使休而用之也。拓基曰,豈可一時許遞乎?上曰,予思其代矣。拓基曰,聖意如此,則惟在處分矣。上顧鳳漢曰,卿則年少乘氣,欲爲國事,故能行而亦必難矣。嬪宮爲摠使常悶矣,孝純,亦謂其叔可休云矣。宣懿王后謂國舅曰,見解密符則喜,今摠使,予欲其休而不得矣。拓基曰,雖曰軍門,亦閑局而其外兼帶,莫非重任矣。上曰,今帶幾任乎?拓基曰,多矣。昔閔鎭厚以兵判,兼帶判義禁·內局提調等許多重任,奔奏酬應,古人之爲國事如此矣。上曰,故相臣閔鎭遠,亦勤於國事,予承慈敎。曰,爲國事者,民亦思之。今聞民亦思權以鎭云矣。上曰,承旨書之。傳曰,頃者箚批已諭,而目今國事,豈輔相引入之時乎?昔恙,今幾瘳矣,今番勞心,予亦悶焉,其若入侍,其欲許副兼帶,令卿專意國事,而目今凡節,雖差復,心氣一樣,予則莫知復尋前日湯劑之何日,此時豈可過爲撕捱,本職不爲謝命乎?見卿多日,思卿深矣,卿不欲趁早入侍乎?須體殷勤之意,卽起視事,用副此意事,遣史官傳諭于左相,仍爲偕來。出傳敎上曰,左相,一番上書乎?拓基曰,似不輕出,聖上留心敦勉,兼帶姑留而召之,何如?晩曰,臣見而問之,則姑待病愈云,而欲曠日遲久矣。上曰,雖諭以入侍,則許副兼帶,而似不卽入,以藥院召之則來乎?其病如何?拓基曰,房內則起動云矣。上曰,向來行藥院時則實矣,今番當引之矣。上曰,吏判寂然而坐,牌招而督之,可也。傳曰,方伯守令多窠,政官明日牌招開政。出傳敎上曰,臣下當惜而使之矣。故判書李宗白甚强矣,頃日見之,非古之李宗白矣,果然作故矣,爲國事之人,皆如此矣。李昌壽與其兄異,而其爲人熟矣。晩曰,全羅監司善治云矣。上曰,今聞服二藥云矣。晩曰,朝服理中湯,夕服橘皮煎云矣。上曰,年幾何?鳳漢曰,庚寅生矣。上曰,十餘年前則庚寅生,予看作少年矣,今亦老矣。彼嘗謂予調理,而使臣亦當以此,此絜矩之道也,彼心必悵然矣。遂命書傳敎曰,都提調勞心之餘,頃恙不輕,提調常時多恙,業已知矣。今雖竭心供職,欲用之臣,因此致傷,豈愛臣之道乎?今日大臣入侍,有下詢矣。都提調旣示微意,惟在早晩,而旣下敎,提調李昌壽許遞藥院,以示軫念之意。出傳敎上曰,今番考試時見秋判,亦老矣。晩曰,年則六十三,而尙强矣。上曰,然矣,一番入侍於此亦難矣。拓基曰,臣亦自集賢門入此,亦數三次坐歇甚惶悚矣。上曰,閔百祥,今則入京矣。其年幾何?拓基曰,辛卯生矣。上曰,風霜多閱歷矣。上遂命秋判入侍。拓基曰,秋判文案,創卒難究矣。上曰,有下問者矣。鳳漢曰,關西軍丁釐正成冊,臣又詳細考閱,則其裁量之間,闊狹得中,與臣所料量者大體相符,故臣則不過若干添刪以送,而蓋挽近以來,人不畏法,徵斂多門,以致小民之難支。今此道臣釐正,只是參酌事宜,可以永罷者永罷,可以合錄者合錄,一道減額,幾近二萬,民弊或可少除,而官力亦顯損。今若以此定例,使之刊行,則此後爲守令者,雖欲任意增加,其可得乎?定制刊行之後,雖一二名,若或不稟朝家,擅自加定,則該邑守令,從重懲勵,其時監司,亦爲從重論罪事,定式,分付,何如?上曰,依爲之。守令則定以贓汚律,可也。出擧條鳳漢曰,關西間漫軍額之從便移額者,一從道臣所區處,而至於三和·龍岡·江西·備局句管軍官之全減,宣川防別武錢四百餘兩之減,入守軍錢一百餘兩之加,寧邊定州別武軍官五十名革罷,龍川棘城所屬軍一百二十餘名之移送於鐵山·德川,鐵甕守堞軍四十名之移送於价川,兵營遊六部守軍赴操,只有其名,元無其實,故亦將一體變通,依道臣區劃施行,何如?上曰,依爲之。出擧條鳳漢曰,西路軍丁之弊,雖甚孔棘,民生猶能支撑者,專由於土稅之輕歇。近年以來,各邑或稱減債之代,或稱大同之役,間有公然加斂之處,事之寒心,莫此爲甚。道臣趁此軍額釐正之時,若而邑結役,雖已減定,而此後各邑加稅之弊,不可不嚴禁,若不稟朝家,任自加徵,則道臣·守令,隨現論罪,一體出擧條申飭,何如?上曰,事極駭然,嚴飭,可也。出擧條鳳漢曰,西路軍丁釐正後,逐邑成節目,作爲邑摠然後,此法可以永久遵行,道臣雖已內遷,趁其在營時,斯速擧行事,分付,何如?上曰,依爲之。出擧條鳳漢曰,今此冊子,不必自備局刊印,令本道刊印一件,上送備局,而巡兵營,各留一件,各邑亦各置一件爲好,而道臣旣已內遷,趁其未交龜前擧行,分付,何如?上曰,依爲之。出擧條上曰,關西軍制,旣如是變通,則繼此以往者,必得人然後,可以收拾矣。誰可爲之乎?拓基曰,徐志修·尹東度·李成中,皆可合矣。上曰,完伯誰可爲之?拓基曰,李彛章·洪樂性·元仁孫·申·鄭存謙,可合矣。上曰,不外於此乎?拓基曰,然矣。上曰,洪樂性,今雖爲吏議,而予未試之,方欲用之矣。尹汲進伏。上曰,先奏其姓名,可也。汲,歷擧罪人姓名及刑推次數訖。上曰,不爲啓聞而同推,何也?拓基曰,若啓聞之後,同推官不能擧行,則必有贖錢,故以此持難矣。上曰,此則非矣。無論此輩之有罪無罪,予所不知者,如是狼藉刑推乎?甚殘忍矣。承旨書之。傳曰,三道不爲啓聞,同推者若是夥然。噫,此等之類,在於囹圄之中,身被刑訊,而九重莫聞,審決無期,其雖呼號,何能徹也?思之及此,予心酸焉,其宜重飭,而此乃謬例因循者,前後道臣·大臣外,從重推考。此後雖一人同推,而不爲啓聞者,當該道臣,隨現罷職。此文案詳細考覽後,可以傅輕者,登對,稟處。出傳敎書傳敎時,上曰,此中無大官乎?晩曰,領敦寧,未知何時爲道臣,而左相,亦爲箕伯矣。上曰,考見,可也。又恐上書矣。傳曰,此時秋官,不可不備,在外參議許遞,其代行副司直申除授,牌招察任。出傳敎拓基曰,卽今監察未署經者七員,守令未署經者四人,臺諫多在外可悶矣。上曰,以監察事勘律者,已下去乎?拓基曰,姑未勘律矣。上曰,以宮旨前事見放乎?拓基曰,在京者則見放,而在外者,未及就理矣。上曰,然乎?拓基曰,近日日氣猶寒,來朔祭,決不可親行矣。上曰,初爲之時,則頗㤼矣。其後已三四次而無傷矣。拓基曰,聖候若已快臻復常,則臣等豈不仰體,而餘症尙此未快,曉氣多寒,豈無添損之節乎?上曰,無傷也,今番則必親行矣。基敬曰,大臣所奏,非但大臣血忱,實群下之所同願也。上曰,予當行之事,予自當行,勿爲如是,可也。予以寬心二字付壁,而其後又不能寬心矣。晩曰,聖慮如是過用,則於聖躬有損,豈不悶悶乎?上曰,今則師傅皆擇也,元孫敎學甚緊,徐志修送外任難矣,元孫甚類厥祖,此正善導之時也。拓基曰,今聞聖敎,實爲慶幸,而師傅皆得人矣。拓基曰,今已日暮,臣等退去,而惟願殿下更思之。上曰,無可思者矣。領左相退出。傳曰,藥院提調,不可不備,行司直洪啓禧,藥院提調除授,其令卽爲察任。出傳敎上曰,在京乎?基敬曰其言曰,所住處不過三十里,親老不遠遊之義,旣已親承,有事則足以卽日上來云矣。上曰,雖不牌招,而可自來矣,所居不遠,及明日監煎,可入來矣。基敬曰,在外臺諫,合有變通之道矣。傳曰,在外臺臣執義金元行,抄選持平權相龍特除意在,此外,一倂遞差,其代以在京無故人,明日政擧行,待下批牌招署經,署經後,其令卽爲辭朝。出傳敎諸臣遂退出。
上在昌慶宮。常參以代理停,經筵停。
夜二更,流星出軫星下,入南方天際,狀如拳,尾長二三尺許,色白,光照地。
以明日常參取稟。令于南泰著曰,停。
南泰著達曰,大司憲未差,執義金元行在外,掌令李齊嵒未肅拜,一員未差,持平權相龍在外,李迪輔未署經,今日監察茶時之意,敢達。令曰,知道。
尹東暹達曰,判敦寧趙榮國,判尹沈星鎭,禮曹參議黃仁儉,除拜後過三日不爲出肅,依定式推考警責,仍卽牌招察任,何如?令曰,依。
南泰著,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李之億啓曰,吏曹判書李鼎輔,參議洪樂性牌不進從重推考傳旨及罷職傳旨,今方捧入,而特敎開政命下之後,如是違牌,不卽擧行,事甚未安,判書李鼎輔,更卽牌招開政,何如?傳曰,允。
南泰著,以侍講院言達曰,本院新除授文學金敎材呈辭,旣有還給之令,卽爲牌招察任,何如?令曰,依。
以文學金敎材牌不進罷職令旨,令于洪重孝曰,推考徽旨捧入。
南泰著,以都摠府言達曰,副摠管尹九淵,以能麽兒堂上,本廳坐起晝仕出去之意,敢達。令曰,知道。
傳于尹東暹曰,朔祭親傳香親行,令儀曹擧行,祭文,當製下,徽寧殿,大臣攝行。
尹東暹達曰,明日次對,兩司當爲進參,兩司除在外呈辭受由未署經外,大司諫洪宗海,掌令李齊嵒,竝待開門牌招,以爲進參之地,何如?令曰,依。
以禮曹參議黃仁儉牌不進罷職令旨,令于洪重孝曰,推考徽旨捧入。
傳于南泰著曰,戶判旣有下敎,尙宮三十·侍女三十六·水賜十六·水母三十五·巴只房子六十三,加進排,其餘孝昭殿內人供上,庚子以前仍進排,徽陵崇陵兩殿內人供上及庚子年孝寧殿仍進排者,自五月勿爲進排,大殿內人供上,旣已定例,自三月進排,徽寧殿內人供上,自三月勿爲進排。勿出朝報
以吏曹參議洪樂性牌不進罷職傳旨,傳于南泰著曰,只推,更爲牌招。
有政。吏批,判書李鼎輔牌不進,參判未差,參議洪樂性進,都承旨李之億進。
吏批啓曰,判書李鼎輔牌不進,參判未差,小臣獨政未安,何以爲之?敢稟。傳曰,只出緊任。又啓曰,軍資監判官崔宗岳呈狀內,身病甚重,勢難察任云,依例改差,何如?傳曰,允。又啓曰,平安道都事姜必履呈狀內,身病甚重,勢難察任云,依例改差,何如?傳曰,允。
以鄭基安·李長夏爲承旨,閔百祥爲大司憲,李宜老爲司諫,閔塾爲掌令,鄭述祚·任㻐爲正言,尹東昇爲谷山府使,崔晟爲南陽府使,李在爲榮川郡守,元仁孫爲全羅監司,許溫爲引儀,兼甕津府使李國賢單付,義禁府都事尹光裕,氷庫別檢趙載述相換,左承旨尹東暹,右承旨南泰著,左副承旨鄭基安,右副承旨洪重孝,同副承旨李長夏。
兵批,判書申晦病,參判具允明病,參議元景濂病,參知李錫祥入直進,左副承旨南泰著進,副護軍鄭與曾·任希敎·李普觀,副司直閔百祥·趙雲逵·洪麟漢·尹東俊·元仁孫·李基敬,副司果李昌任·任誠,僉知李觀彦單付。
備邊司薦望,以李成中爲平安監司。吏曹口傳政事,以趙載遇爲懷德縣監。
假注書南碩老書啓曰,臣敬奉聖諭,傳諭于議政府左議政金尙魯處,則以爲臣於萬千夢外,伏承萬千不敢當之新命,伏枕危喘,驚駭震懍,只願速化而無知。又於萬千夢外,特下別諭,辭旨鄭重,至命偕來,聖恩愈渥,臣罪愈大,一倍皇隕,措躬無地,而見方病思昏迷,區區悲苦之情,不得形容仰達,當竢神氣少蘇,冒入文字,冀伏鈇鉞之誅云矣。臣旣偕來之命,姑爲仍留之意,敢啓。傳曰,知道。
南碩老偕來代,以李章五爲事變假注書。
李章五在外,代以孟儒龍爲事變假注書。
李之億,以工曹言啓曰,本曹郞官去戊寅秋冬等褒貶及屬司中尙衣院·造紙署·瓦署戊寅秋冬等褒貶,合四度磨勘以入,而本曹郞官去戊寅春夏等及尙衣院·造紙署·瓦署去丁丑秋冬等戊寅春夏等繕工監掌苑署典涓司去丁丑秋冬等·戊寅春夏等秋冬等褒貶,因本曹堂上及各該司提調有故,限內俱不得磨勘,而其時官員,亦多有遷轉者,依近例蕩滌之意,敢啓。傳曰,知道。
以承傳色,下敎曰,柳戇旣奏仍,而柳戇之今番蕩滌,可謂寬典中寬典蕩滌,有若直臣,卽擬侍從,豈敢若此?柳戇·徐迥修·尹蓍東,永付籤侍從案,當該政官,爲先遞差。
備忘記,吏曹參議有闕代,大司成韓光會除授。
左承旨元仁孫上書曰,伏以,天佑宗祊,聖候遄復,臣民慶忭,曷有其極?臣母數十年風痰苦疾,居常沈綿,藥餌爲命。顧臣情理,豈有一分供仕之望,而銀臺特除,忽下於春曹待罪之日,院僚不備,召牌踵至,畏分怵義,黽勉出膺,今已四日矣。臣母自昨夕,宿病之外,又添寒感,委頓床席,轉側須人,眞元凘綴,症形沈篤。臣方左右扶將,邀醫論藥,目下情私,實無暫刻離捨之勢,玆敢疾聲哀籲於孝理之下。伏乞离明,俯賜諒察,亟許鐫遞,俾便救護,千萬顒祝。答曰,覽書具悉。聖候愆和,焦悶曷喩,而遄臻康復,不勝慶忭之至,爾其勿辭,救護母病。
京畿監司金致仁上書曰,伏以,臣待罪分司,居然半載有餘,徒竊廩祿,未補絲毫,居常愧懼,若負大何,迺於夢想之外,伏奉今月二十一日敎旨,以臣移授京畿觀察使者,臣誠惝怳感激,驚隕恧蹙,不知所以致此也。噫,八路藩宣,孰非重任,而惟畿甸,最號難治,蓋其密邇京輦,爲國根本,而實則土地磽瘠,生理貧薄,賦役偏重而小民有倒懸之急,供億至繁而列郡無支保之勢,官私俱困,積弊蝟集,至於量田,國之大政,而三邑竝始,經年未了,正宜使通才重望往理,其後以責成效,而今乃猝然畀之於如臣疎鈍,不少難愼,豈不有乖於淸朝器使之道乎?臣受國恩,夷險燥濕,何敢自有其身,而誠恐不量冒進,終速僨誤,仰累則哲之明,則其爲罪,有不勝誅,此臣所以以榮爲懼,不敢爲承膺之計者也。玆敢從縣道略控微懇,猥瀆睿聽,言實由中,讓非飾外,伏乞邸下,俯加諒察,亟遞臣新授藩職,以幸公私,千萬至願。答曰,覽書具悉。卿勿過辭,從速察任。
副司直洪啓禧上書曰,伏以,臣頃陳血懇,歸伏郊廬,卽伏見大朝傳敎之下政院者,以臣爲藥院提調,使之卽爲察任。竊伏念聖候纔復常節,連進湯劑,此時保護之任,與他職有別,雖如臣僇廢之蹤,何敢逡巡於此?謹已竭蹶入城,而第臣有私義之難安者,臣與都提調臣金尙魯,有聯姻應避之嫌,雖伏聞筵臣,有以藥院,本無相避爲達者,而但挽近以來,知申之以相避,得免副提調者,間或有之云,然則藥院之本無相避,臣未能信其必然矣。此雖與實職異,而去就之際,亦宜詳審,故玆敢具由仰懇,伏乞睿慈,下臣此書于該曹,使之考例稟處,俾典章無虧,千萬幸甚。答曰,覽書具悉。大朝申飭之下,不必如是,卿其勿辭,從速行公。
判尹沈星鎭上書曰,伏以,臣待罪銓職,觸事憒憒,釁尤迭出,悔吝層積,虛負記識之聖眷,自分僨誤之嚴誅。乃於千萬夢寐之外,忽伏承京兆陞擢之命,臣誠惝怳感激,不省攸措。仍伏念臣,平生拙劣,百不猶人,碌碌隨行,絲毫無補,立朝三十餘年,無一事之可稱,無一善之可記,而過蒙聖上陶甄之洪造,前後踐歷,踰溢涯分,節次推排,濫躋宰列,居常愧懼,若隕淵谷,今此誤恩,又奚爲而及於臣哉?夫上卿峻秩,固非人人所可濫叨,中批特除,尤是罕有之異渥,而今乃以萬萬無似之身,遽當此萬萬不稱之任,是豈不駭四方之聽聞,而玷國家綜核之政乎?且臣年來,衰病轉甚,神精不逮,已無望於陳力,而況詞訟劇地,其責緊重,決非如臣迂疎,可以堪任,寵除之下則,宜卽竭蹶趨肅,以叩伸謝之忱,而循分揣已,終難承膺,召牌之降,而未免違傲。臣罪至此,冞切兢惶,又伏聞日昨筵中,大僚以懷德縣監差除之失,至有重推之擧,臣不勝慙悚之至,目今要務,惟在於擇守令,而臣爲銓官,不能仰體聖意,另擇注擬,則當論其罪,不但聞備而止。臣豈敢以已離銓地,已經薄勘爲幸,而晏然抗顔於周行乎?此又臣難進之一端也。玆敢略陳短章,仰暴危懇,伏乞离明,俯賜諒察,稟于大朝,收還新授職秩,以安微分,不勝大願。答曰,覽書具悉。卿其勿辭,從速察職。
正月二十七日辰時,上御恭默閤。承旨入侍時,同副承旨洪重孝,假注書李一曾,記事官鄭昌順·柳敍五進伏。上曰,編次人入來乎?洪重孝曰,無下敎,故不爲入來矣。上曰,中官不傳矣,承旨中有編次人乎?重孝曰,元仁孫,以其親病,不爲仕進矣。上命書來朔祭祭文時。上曰,承旨上來時,見原州碑役,何以爲之?重孝曰,碑役成命後,卽爲訖役矣。上曰,然矣,予忘之矣,碑閣,何如乎?重孝曰,不大不小,一依豐壤碑閣樣矣。上曰,承旨爲府院之外裔乎?重孝曰,非外裔也,府院君五代孫,爲臣妻家矣。上曰,然則承旨之子爲其外裔矣。重孝曰,旣豎碑後,居民輩皆踊躍來觀,而恐有傷汚,開金等物,藏置不出。故臣見牧使,而言曰,此乃朝家盛德事,則不可如是拒絶其來觀矣。上曰,先書此傳敎曰,原州碑閣監蕫當該道臣及原州牧使,各熟馬一匹賜給,工匠等,令本道以儲置米賞給。出傳敎傳曰,陵殿誌旣畢印以來,前後句管人前參議魏昌祖,熟馬一匹賜給。出傳敎遂命書孝昭殿·徽寧殿朔茶禮祭文,又書徽寧殿再朞祭文訖。上曰,今日監煎藥院提調入來乎?重孝曰,姑無消息矣。傳曰,內局提調洪啓禧,尙不入來,今日湯劑監煎,副提調爲之,此何分義?從重推考,其令卽爲入來,趁參明日日次。出傳敎傳曰,吏曹參議洪樂性,曾已行公,亦無撕捱之端,而今違牌云,事體寒心,只從重推考,更爲牌招察任。出傳敎上曰,今日承旨齊進乎?重孝曰,元仁孫,上書入達,李基敬,亦以親病呈辭矣。傳曰,左承旨元仁孫上書,不爲仕進云,其親恙已知,夙夜之任,其宜諒也。許遞,親祭有命呈辭右副承旨亦爲許遞,其代以在京無故人,今日政擧行,待下批牌招察任。出傳敎遂退出。
上在昌慶宮。常參以代理停,經筵停。
尹東暹達曰,明日親祭齋戒·再明日正日,此兩日常參頉稟。令曰,知道。
李長夏啓曰,詣臺不傳者,政院奏予申飭事,曾有傳敎矣。卽者,司諫李宜老,正言任㻐,承牌詣臺,署經罷後,謂有情勢,爲傳達而出去,事極未安,推考警責,何如?傳曰,允。
藥房提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,連爲進御乎?臣等依下敎,率諸御醫入侍,診察聖候爲宜。臣等不任區區憂慮,敢來問安,竝此仰稟。答曰,知道。氣則差勝後一樣矣。
南泰著,以都摠府言達曰,副摠管尹九淵,以御營中軍軍直等操鍊事,露梁晝仕出去之意,敢達。令曰,知道。
李之億達曰,吏曹判書李鼎輔,日事違召,尙不出肅,殊涉未安,卽爲牌招察任,何如?令曰,依。
李長夏達曰,判尹沈星鎭,昨旣承批,今日又不出肅,事甚未安,卽爲牌招察任,何如?令曰,依。
南泰著啓曰,事變假注書孟儒龍,時無職名,令該曹付軍職,冠帶常仕,何如?傳曰,允。
尹東暹,以侍講院言達曰,本院新除授文學金敎材,旣有只推之令,卽爲牌招察任,何如?令曰,依。
傳于尹東暹曰,編次人內局入侍,同爲入侍。
令于南泰著曰,大臣·備局堂上引接。
以大司諫洪宗海牌不進罷職令旨,令于南泰著曰,推考徽旨捧入。
傳于南泰著曰,郡縣誌,隨其裝冊,卽爲入之。
傳于洪重孝曰,今番減下後眞油外,他無不足者,自正月,每朔五斗式,加進排事,分付。
又傳曰,進排之炭,其涉紊亂,自正月爲始,元供上一年九百十石九斗內,每朔七十石式進排,一年內七十石九斗減下事,分付戶曹。
洪重孝,以戶曹言達曰,判府事李,來二月朔祿牌,倉官依例進去本家,請受則以爲情地危臲,不敢冒受云,祿牌,不爲出給,何以爲之?敢稟。令曰,令倉官更爲輸送。
南泰著,以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
又以刑曹言達曰,觀察使·節度使薦,每於歲首,合坐擧行,而堂上有故,不得爲之之意,敢達。令曰,知道。
又以工曹言達曰,本曹每於歲首觀察使·節度使薦爲之,而堂上有故,限內不得擬薦之意,敢達。令曰,知道。
掌令李齊嵒達曰,請瑞·虎等兩賊孥籍,亟令王府擧行。請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·楊祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情。請定配罪人孝曾·孝順,稟于大朝,亟令王府更加嚴鞫得情。請稟于大朝,還收崔壽仁定配之命,更加嚴訊,期於得情。請稟于大朝,爟·爣諸子,竝令絶島移配,請東星,亟施孥籍之律。請緣坐罪人抗,稟于大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收罪人應昌酌處之令,依律處斷。請稟于大朝,還收減等罪人柳東恒·尹光纘·吳命佑·吳重觀·趙載敏·李聖望放送之命,依本律還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。措辭見上新除授大司憲閔百祥,時在平安道監營任所,掌令閔塾,時在京畿楊根地,持平權相龍,時在慶尙道尙州地,請竝斯速乘馹上來事,下諭。答曰,不從,下諭事,依達。
左副承旨鄭基安書曰,伏以,往歲不弔,貞聖王妃徽音纔閟,仁元聖母騩馭繼陟,日月迅駛,祥期且周。伏惟我大朝攀慕之慟,邸下慨廓之懷,蓋復罔極,向者玉候愆和,神人共佑,天佑宗祊,遄臻康復,臣民抃蹈之慶,曷有其極?仍念臣,才本譾劣,齒又衰邁,不足備任使之列,而曩者猥膺邊任,北鄙風氣,受傷不細,疾病又從而乘之,半歲床笫,不能事事,乃以淹病廢務,終遭狀罷。臣已不勝其惶愧懍惕,而後復以奸民犯禁,重被譴謫,聖度天大,旋蒙宥還,罪大恩深,頂踵造化,北民獷悍,習性固然,而苟使臣威能戢暴,明能察奸,夫豈有是哉?臣自玆以還,杜門省愆,慙懼交中,自分爲淸朝棄物矣。不意玆者,銀臺除命,遽下於屛伏之中。臣且惶且感,罔知攸措,固知聖恩,出於蕩滌垢瑕,復加抆拭,臣亦逖阻耿光,已多年所,竊欲竭蹶趨謝,少伸戀結之忱,而顧此情跡,實無抗顔冒進之勢,召牌之下,玆敢短章陳暴。伏乞离明,俯賜諒察,亟許鐫免,以安微分,千萬幸甚,臣無任云云。答曰,覽書具悉。日月流邁,孝昭殿·徽寧殿再朞,只隔數月,一倍罔極,聖候愆和,焦悶曷諭,而遄臻康復不勝慶忭之至,爾其勿辭,從速察職。
正月二十八日辰時,王世子坐德成閤。大臣·備局堂上引接入對時,右議政申晩,行副司直金聖應,左參贊洪鳳漢,兵曹判書申晦,護軍具善復,副校理南綺老,右承旨南泰著,假注書李一曾,事變假注書孟儒龍,編修官柳思欽,記事官柳敍五進伏。申晩曰,日氣尙寒,睿候何如?令曰,一樣矣。晩曰,感氣,何如?令曰,大勢則愈矣。晩曰,寢睡及水刺諸節,何如?令曰,大體一樣,而齒痛及脚痛,尙未差矣。晩曰,甚可悶矣。齒痛雖非重症,而一時亦難堪矣。及時醫藥,好矣。令曰,加味正氣散,亦無效矣。晩曰,大朝聖候何如?令曰,一樣矣。晩曰,領相則病未入來,左相特拜有日,敦諭至矣,而尙無動靜,故臣獨入來矣。晩曰,此卽黃海兵使李潤成狀達也。以爲臣營,處於關防重地,而糧餉無儲,其在備不虞之道,不可無所管之軍餉,本道管餉穀留庫中二萬石,限二年許劃還分取耗,耗至四千石之後,元穀則還錄管餉,以其耗,作爲本營軍餉,句管於備局,則不過十年,將近萬石,足爲日後不時之用,請令廟堂稟處矣。黃海兵營,自是西路關防,而糧餉無儲,事涉疎虞,帥臣論請,誠有意見,當依所請,參量許劃,而二萬石則未免過多,以一萬石,限四年特爲劃給,還分取耗,句管於備局,而限滿後,元穀則使卽還錄於管餉爲宜,以此分付,何如?令曰,依爲之。洪鳳漢曰,所謂管餉穀大米則少,而小米及皮穀多。當酌定其某樣穀物之數爻矣。晩曰,無論實穀皮穀,參量後劃,似宜矣。令曰,依爲之。出擧條晩曰,此平安監司閔百祥狀達也。備陳江界蔘政難支之弊,以爲貿蔘之價,該曹定式一斤,不過爲二百餘兩,而貿納則多至五百餘兩,較諸原價,則無異白徵,民安得支保乎?年例劃給稅收米,發賣給蔘價,每有餘數,今年爲始,以稅收米,增定價本,俾救焚溺之急事,令廟堂稟旨分付爲請矣。江界蔘政,實爲莫大之痼弊,以該曹所貿之價,較諸貿納之價,不翅半減,江民之難於支保,勢所固然,道臣之如是論請,寔出於爲民救弊之意,而第蔘價定式,始旣經稟于大朝,其所增減有難輕議。年例所劃稅收米發賣錢,頗有餘剩云。令度支往復道臣,參量當否,就議廟堂後,更爲稟處爲宜,以此分付,何如?令曰,依爲之。出擧條晩曰,今日次對,備堂多不進參,其中或有實病與公頉,而大朝申飭之下,誠極未安,實病公頉外不參備堂,竝推考警責,何如?令曰,依爲之。出擧條晩曰,症候如此,則講筵何以爲之?令曰,齒痛如此悶矣。晩曰,若難則豈可爲之,而今見進講冊子,其進退消長之理,自別於他書,程傳主義理,本義兼卜筮,非但卜筮,雖以義觀之,實爲自別,雖罷書筵時,若沈潛玩味,則當有體驗之處矣。令曰,當體念矣。晩曰,大朝聖候,便道稍滑之症,雖快愈,而水刺之節,猶未復常矣。來朔祭,又有親行之命甚可悶,頃日入侍時,縷縷仰稟,而未蒙允許,下情不勝焦迫矣。令曰,焦慮誠萬萬矣。鳳漢曰,凡軍門屯田收稅之規,自有田主次知之條,若免稅,則又捧其田大同條矣。經理廳所管楊州甲士水踰屯及點巖屯,只捧免稅條者,異於常規,故臣當發遣有履歷將官,使之打量釐正,而事係田政,不可草率,令地方官眼同擧行之意,分付,何如?令曰,大臣之意,何如?晩曰,俄聞重臣言,本廳屯田之只納田稅條於該廳,而餘無所納者,事異通行之常規,重臣所達,是矣,許之無妨矣。令曰,依爲之。出擧條奏訖。諸臣退出。
己卯正月二十八日巳時,上御恭默閤。藥房入診,編次人同爲入侍時,提調洪啓禧,副提調李之億,編次人具允明·蔡濟恭,記事官李祉承·鄭昌順·柳敍五,醫官金履亨·許礈·金德崙·李泰元·金履貞·金鳳齡,以次進伏訖。啓禧曰,歲後餘寒尙峭,聖候平復後諸節,更何如?上曰,今則快愈矣。啓禧曰,湯劑連爲進御乎?上曰,連服矣。啓禧曰,東宮氣候,何如?上曰,一樣矣。啓禧曰,令醫官診脈,何如?上曰,依爲之。履亨診脈,退伏曰,脈候左右三部度數柔順,而脾胃脈候,似虛與前一樣矣。上曰,昨日欲召見汝輩,而旣已少愈,故止之矣。礈等亦以次診脈,退伏曰,脈候左右三部度數均順,而脾胃脈候,尙未調和矣。履亨曰,脾胃脈候,尙未平和,蔘苓白朮散更爲進御,似好矣。上曰,予意則欲服理中湯矣。履亨曰,以藥理論之,理中湯雖好,而亦不如蔘苓白朮散矣。礈等曰,蔘苓白朮散,乃是當劑,若連爲進御,則效驗必大矣。上曰,承旨書之。上曰,加減蔘苓白朮散,依前方三貼加煎以入。出榻敎啓禧曰,近日風寒,無異嚴冬,聖候雖已少差,而古人有少愈之戒,朔奠親祭命下之後,大小臣民莫不焦悶,臣甚惶悚,而徽寧殿,旣爲攝行,則孝昭殿,亦命大臣攝行,是臣區區之望也。上曰,旣定於心,且發於言,而若復中止,則是負陟降也,予豈忍爲此哉?之億曰,聖敎如此,臣實惶悚,而提調所奏,是矣。殿下上有宗社之托,下有臣民之望,違候雖已少差,而若達夜將事,觸冒風寒,則無所傷損,當如何?臣俄在藥院,已與提調相議,伏乞自愛聖體命攝,何如?上曰,旣欲親行,故自數日前,勞心齊思,寢睡亦不安矣,何可中止乎?上曰,編次人讀祭文草。允明讀訖。上曰,無可刪改處耶?濟恭曰,他無可改處矣。上曰,望七服衰,豈是所料,又況閱朔呻吟之餘,纔得差復,親製祭文,予心悲慕,益自難抑,湯劑見亦支離,而朔祭不遠,不得已服藥,以爲自愼之道矣。啓禧曰,理中湯亦好,朔祭出宮時,進服於月臺,似好矣。上曰,若進御於月臺,則觀聽亦異,入小次後,當爲進服矣。之億曰,出宮時刻,今番則改以三更五點,似好矣。上曰,此後若以三更五點爲定式,則亦難矣。之億曰,近日聖候,雖得小差,若終夜親祭,則其爲上下之焦悶,尤萬萬矣。上曰,承宣所奏如是,抽草紙書之。上曰,明日時刻,以三更五點爲之。出榻敎上曰,旣以三更五點出榻敎,理中湯亦於三更一二點間煎入,可也。之億曰,以守令署經事,諫院則司諫李宜老,正言任㻐承牌入來已爲署經,而憲府則掌令李齊嵒一人入來,不得署經故臣敢仰達矣。上曰,諸守令一司旣已署經云,一司除署經,其令卽爲辭朝。出傳敎之億曰,昨日政官遞差傳敎,有字誤處,事係絲綸,臣敢仰達矣。上曰,何字誤書耶?之億曰,傳敎中,有若卽擬侍從六字及當今見政官五字,兩處似是誤書矣。上曰,然乎?予欲召承宣寫之,而未及爲矣,中官之事如此甚怪矣。上曰,承旨書之。上曰,昨日政官下敎中,有若直臣卽擬侍從八字中,直臣二字遺涵,當該二字,誤書當今見三字云,當該誤書中官,從重推考。當今見三字,誠是意外,亦無文理,當稟頒布,而循例頒布,其涉不察,當該承旨,從重推考,下敎中,以此,卽爲釐正。出傳敎上曰,金履亨,明日則辭朝赴任,可也。啓禧曰,臣意則姑使留待,似好矣。上曰,留待何爲。上曰,承旨書之。上曰,守令中牧使金履亨,除歷辭,明日一體辭朝。出傳敎諸臣遂以次退出。
上在昌慶宮。常參以代理停,經筵停。
下直,任實縣監鄭奎祥,狼川縣監金相肅,平康縣監兪彦銖。
洪重孝達曰,大司憲閔百祥,執義金元行,掌令閔塾在外,李齊嵒呈辭,持平權相龍在外,李迪輔未署經,今日以監察茶時之意,敢達。令曰,知道。
李之億達曰,吏曹判書李鼎輔,特敎之下,連日違召,尙不出肅,事甚未安,卽爲牌招察任,何如?令曰,依。
尹東暹達曰,判尹沈星鎭,昨違召命,尙不行公,事體未安,卽爲牌招察任,何如?令曰,依。
以文學金敬材牌不進罷職令旨,令于南泰著曰,推考徽旨捧入。
傳于南泰著曰,侍衛入來,編次人來詣于明政殿後。
李之億,以議政府司錄,〈以〉領右相意達曰,政府每於歲首,例爲議薦觀察使節度使可合之人,而臣等俱有病,故左議政金尙魯未及出仕,限內不得議薦之意,敢達。令曰,知道。
鄭基安,以備邊司言啓曰,開城留守金致仁,移拜京畿監司,其代新留守南泰齊,方在黃海道谷山府任所,而不但松都將行春操,畿邑各陵春奉審及營政磨勘,亦係緊急,次次交龜,俱不容少緩。新留守南泰齊,依例卽爲除朝辭,便道赴任之意,發關知委,密符後諭令書,令政院稟旨下送,谷山新府使尹東昇,亦令不多日內催促辭朝,何如?傳曰,允。
己卯正月二十九日辰時,上御涵仁亭。親傳香入侍時,行都承旨李之億,左承旨尹東暹,右承旨南泰著,右副承旨洪重孝,同副承李長夏,記事官李祉承·金載祿·鄭昌順·柳敍五,藥房都提調申晩,提調洪啓禧,以次進伏訖。晩曰,日氣甚寒,而早行傳香,聖候何如?上曰,一樣矣。晩曰,旣命親祭,臣不敢仰達,而患候小差之後,臣民憂慮,當如何也?行禮時,暫時移臨乎幕次,少避風露,是臣區區之望也。上曰,月廊作房,可乎?啓禧曰,聖敎如此,臣實惶悚,而夜氣甚寒,出宮時厚御衣襨,兼御揮項,何如?上曰,揮項則當觀勢爲之矣。之億曰,左副承旨鄭基安,肅謝單子未下,故傳香時未及入參矣。諸臣遂以次退出。
己卯正月二十九日辰時,上御涵仁亭。親傳香入侍,右相藥房提調追後入侍時,行都承旨李之億,左承旨尹東暹,右承旨南泰著,右副承旨洪重孝,同副承旨李長夏,記事官李祉承·金載祿,記事官鄭昌順·柳敍五,以此陪立。之億曰,夜來日寒,聖候復何如?上曰,一樣矣。之億曰,右相及藥房提調爲問候,請得入侍矣。上曰,依爲之。申晩曰,日氣甚寒,而早行傳香,聖候何如?上曰,氣益勝矣。晩曰,今日旣命親祭,臣不敢更達,而患候未及復常,臣民憂慮矣。行禮時,頻入幕次,少愼風霧,是臣區區之望也。上曰,然則月廊作房,可乎?啓禧曰,聖敎如此,臣實惶悚,而夜氣甚寒,出宮時厚御衣襨,兼御揮項,未知,何如?上曰,揮項則當觀勢爲之矣。之億曰,左副承旨鄭基安,肅謝單子未下之故,傳香時未及進參矣。上曰,唯。傳香罷後。諸臣以次退出。
己卯正月二十九日五更,上御恭默閤。藥房入診入侍時,提調洪啓禧,副提調李之億,記事官李祉承·鄭昌順·柳敍五,醫官金履亨·許礈·金德崙,以次進伏訖。啓禧曰,上候平復,屬耳,寒夜勞動,親行朔祭,靜攝中,聖體若何?上曰,旣過親祭,自此,予無所恨矣。啓禧曰,三更時煎進之藥,其欲進御乎?上曰,已進御矣。啓禧曰,令醫官診候,何如?上曰,依爲之。履亨等,診脈退伏曰,脈候左右三部度數調均,而右寸關虛軟,與前一樣矣。上曰,承旨書之。上曰,今日旣已診候,湯劑加煎三貼以入,以此爲日次,初五日問候。出傳敎諸臣遂以次退出。
己卯正月二十九日三更五點,上御崇文堂。編次人入侍時,編次人具允明,同副承旨李長夏,記事官李祉承·鄭昌順·柳敍五,以次進伏訖。上曰,編次人,持入祭文草耶?允明曰,持來矣。上曰,讀之。允明讀訖。上曰,近日御製多滯,再明編次,可也。諸臣以次退出。
上在彰義宮。常參,以代理停,經筵停。
朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,罔極。
自昧爽至辰時,有霧氣,未時申時,日暈兩珥,暈上有珥,重暈。
鄭基安,以都摠府言啓曰,今日入直內三廳武兼禁軍及軍兵等,當爲中日習射,而孝昭殿朔祭親臨正日相値,不得爲之之意,敢啓。傳曰,知道。
李之億達曰,吏曹判書李鼎輔,日事違召,無意膺命,事甚未安,卽爲牌招察任,何如?令曰,依。
李之億達曰,新除授右副承旨柳顯章,時在忠淸道全義地,斯速乘馹上來事,下諭,何如?令曰,依。
傳于尹東暹曰,承旨來詣于萬安門。
尹東暹達曰,毓祥宮擧動,命下矣。承旨不可不備員,右承旨南泰著牌招,都承旨李之億所當牌招,而拘於廳規,不得請牌,何以爲之?敢稟。令曰,牌招。
尹東暹達曰,今日擧動,侍臣兩司,無進參之員,除在外·未署經外,司諫李宜老,正言任㻐·鄭述祚,掌令李齊嵒,竝卽牌招,以爲進參之地,何如?令曰,依。
以司諫李宜老,正言任㻐·鄭述祚等牌不進罷職令旨,令于南泰著曰,竝推考徽旨捧入。
兪彦述達曰,吏曹參議韓光會,除拜後過三日,不爲出肅,依定式推考警責,仍卽牌招察任,何如?令曰,依。
又達曰,卽者,修撰鄭晩淳,以親病,陳書徑出,原書以親祭正日,纔已退却矣。所當卽捧禁推徽旨,而此與無端徑出有異,推考警責,何如?令曰,依。
大駕詣毓祥宮入齋室後,王世子遣宮官問安。答曰,知道。政院·玉堂·藥房問安。答曰,知道。
彰義宮入齋室後,王世子遣宮官問安。答曰,知道。政院·玉堂·藥房口傳問安。答曰,知道。
以承傳色,口傳下敎于右相曰,入侍。
鄭基安,以義禁府言啓曰,今此毓祥宮擧動時,大駕各差備都事,不可不備員,而參下都事趙載述,與參上都事李時啓,有四寸娚妹應避之嫌,參下都事趙載述,令該曹,卽爲口傳換差,以爲分排之地,何如?傳曰,允。
己卯二月初一日三更三點,上詣孝昭殿朔祭親行時,行都承旨李之億,左承旨尹東暹,右承旨南泰著,左副承旨鄭基安,右副承旨洪重孝,同副承旨李長夏,記事官李祉承·金載祿,記事官鄭昌順·柳敍五,以次陪立。上具布裹·翼善冠·白布團領,步出賓陽門。諸臣以次隨行,至明政殿月臺,乘輿後。藥房提調洪啓禧曰,行禮時,入小次,何如?上曰,不設小次矣。啓禧曰,此在節目矣。上曰,姑置之。上入齋室,小頃,具祭服出齋室,入孝昭殿就板位哭拜訖,入殿內,行初獻禮畢後,俯伏口奏後,出就板位,出前所納草冊,授都承旨李之億,使付諸庭燎。上祭罷,立殿門外,命書右副承旨洪重孝遞差傳敎曰,今日口奏殿中,意在宗國,而右副承旨洪重孝,擧措輕率。噫,頃者薇垣長,宜涕不涕,今日之擧,其何晩也?其垂涕者,〈意〉在宗國乎,意在謟諛乎?其涉駭然,爲人疎忽已知,特遞其職,其代,行副司直柳顯章除授。命書傳敎曰,三講三對,其停已久,今則旣行親祭,明日晝講爲之,而時刻以午正三刻,備局次對,初四日進定,朔祭罷後,藥房提調,率醫官入侍事。出榻敎
己卯二月初一日巳時,上御崇文堂。承旨入侍時,左副承旨鄭基安,記事官金載祿,記事官鄭昌順·柳敍五,以次進伏訖。上曰,拔草紙。上曰,此承旨初入侍乎?年幾何?基安曰,乙亥生矣。上曰,何承旨乎?昌順曰,左副承旨矣。上命書擧動傳敎曰,旣行孝昭殿親祭,今番差愈之後,尙今曠禮,毓祥宮展拜,今日當行,三嚴以申初二刻擧行,門則弘化門,分付該曹,元良祗迎及禁·御兩營留陣置之,禁軍三番,馬軍三哨,步軍五哨,隨駕。諸臣以次退出時。上曰,承旨更入侍于徽寧殿。榻前下敎
己卯二月初一日未時,上御徽寧殿。承旨入侍時,左副承旨鄭基安,記事官金載祿,記事官鄭昌順·柳敍五,以次進伏訖。上曰,拔草紙。上曰,此前草乎?基安曰,然矣。上曰,兪彦述,尙不爲承旨乎?基安曰,然矣。上命書傳敎曰,在外承旨許遞,行副司直洪鏡輔除授,同副承旨李長夏遞差代,行副司直兪彦述除授,卽爲牌招察任,房則順房。上曰,順房則爾爲左副乎?基安曰,然矣。上曰,注書出去,殿司召入也。賤臣引入。傳曰,今逢此月,追惟昔年,予甚愴然,徽寧殿參奉徐日輔,以府院君玄孫,爲本殿參奉,可謂稀有,特爲陞六。出榻敎基安曰,俄者傳敎中,留營置之者留陣乎?上曰,然矣。上曰,金鍾協先爲陞六乎?日輔曰,然矣。上曰,今月祥祭後,汝輩皆陞六乎?日輔曰,三年後當出六,而更差他參奉云矣。上曰,汝徐有祜之子乎?日輔曰,然矣。上曰,李寬鎭先爲之乎,汝先爲之乎?日輔曰,李寬鎭九月爲之,臣則四月爲之矣。日輔先退後。上曰,徐日輔以日字作名乎?輔字作名乎?注書出去知入也。賤臣反命曰,以輔字作名矣。上曰,然矣。諸臣以次退出。
己卯二月初一日申時,上詣毓祥宮擧動入侍時,行都承旨李之億,左承旨尹東暹,右承旨南泰著,左副承旨鄭基安,右副承旨李錫祥,同副承旨兪彦述,記事官李祉承·金載祿,記事官鄭昌順·柳敍五,以次侍立,未及出宮時。上曰,兵判入侍。同副承旨兪彦述,記事官金載祿,記事官鄭昌順·柳敍五,兵判申晦,以次進伏訖。上曰,今必犯夜,御廳·訓廳軍兵,皆饋飯。仍命退出。出宮乘輿時,藥房提調洪啓禧曰,連日勞動聖體,臣誠悶迫矣。今日煎進湯劑,不爲進御乎?上曰,然矣。啓禧曰,雖承不進之敎,此時湯劑,不可暫停,誠爲焦悶矣,當更煎而進,伏望進御矣。上曰,予不欲進矣。之億曰,右副承旨洪鏡輔,與左承旨尹東暹爲相避,故方來待闕外而不入矣。上曰,何爲也?之億曰,從娚妹間矣。上命書遞差洪鏡輔,除授李錫祥傳敎。之億曰,何承旨留院乎?上曰,同副承旨留院。出榻敎上曰,注書出去,召侍講院上下番入侍。出榻敎賤臣召入。上曰,此是誰?具允鈺乎?泰著曰,然矣。上曰,此誰也?泰著曰,輔德李基德矣。上曰,聞今日春坊入對云,元良召見乎?爾等求對乎?基德曰,臣則申前入來,不知有何事矣。上曰,李基德無據矣。雖在家,必見分撥,豈可不知?命書刊名傳敎曰,輔德李基德,下問之際,語涉糢糊,不職宜飭,特遞其職。上命具允鈺進前曰,何爲也?允鈺對曰,臣與弼善柳思欽求對矣。上曰,進前而奏之。允鈺進伏。上曰,聞曉間消息而請對乎?允鈺曰,曉間消息聞之,故請對也。上曰,何以知之?對曰,臣赴藥房問安班矣。右相招臣,臣往見之,右相以神門前聖敎傳之,仍以求對小朝,而陳達之意言之,故臣果待曙請對矣。上曰,是矣,所陳者果何事?允鈺對曰,別無大段陳白之事,而大抵眞殿展拜事,東宮已先料量矣。臣以先爲問候之意陳達,則言下,卽下是矣之敎曰,余方欲進見而趑且云矣。上曰,今日三殿皆隨往矣。允鈺曰,小臣,惶恐敢陳實狀,與東宮之欲爲進見,誠意非不重切,而終是嚴畏之心不釋,趑且不敢進見,此則前日下令於臣等,非止一再,故臣以此知之,敢達矣。小臣有區區所懷,惶恐敢達矣。小臣去月十二日,伏承除命,自十六日始入直,聞僚官之言,東宮自十二日侍湯時,焦遑罔措之中,以祭祀之久未參,常懷憂遑悶慽之意,辭令之間,顯有可以仰知者矣。臣自登講筵而仰覩,果如僚官之言,及夫朔祭漸迫之際,尤有惶慽不安之色,對臣等,常以進參祭祀路阻,情事罔極之意,屢發於辭令之間,臣不敢一一盡白,而實狀果如是矣。上曰,是矣。爲宮官之道理,當如是矣。等予如是陳之,人事,固當如是矣。允鈺曰,小臣惶恐敢達。東宮有英傑之姿,誠不勝贊歎之至。但病患悶迫,而上氣之候,尤爲焦悶,近日則感氣又頻入,大段苦劇之時,不得已間或停講,而不然則連日開講矣。上曰,病果爲悶矣。仍謂藥房提調洪啓禧曰,元良之病,外臣不可不知之矣。因謂允鈺曰,善矣,聽汝所陳,其能不負職不知矣。命書加資傳敎曰,春坊卽輔導元良之任也。近者其能擧職者,惟具允鈺·李敬玉·鄭晩淳見之,具允鈺兄弟,相繼春坊,而具允鈺,竭心元良,能效其職,此等末世,其宜褒一而勸百,特爲加資。傳曰,右副承旨洪鏡輔許遞,其代,參知李錫祥除授,先隨駕後肅謝。啓禧曰,臣方待罪藥院,請仍傳敎中辭,以藥喩矣。正氣而心不動,則爲萬化之本,而病不能作矣。以正氣湯而奏效,伏望以正氣爲功體念焉。上乘輦出弘化門,命承旨諭作門軍兵曰,予病時必勞汝等之憂矣。上過鍾閣街,命承旨召市民敎曰,予雖在病時,豈可忘民乎?頃自備局,問弊瘼,然汝等或有畏官長未達者奏之。詣毓祥宮下輿時,命召禮房承旨,書傳敎曰,噫,爲國苦心,彼蒼可質,而因此氣鬱,服正氣湯後,夢想之外,僅而差愈,正氣湯之載於氣門,人孰不知?噫,昔者之敎,其雖不信,今番之後,其宜懲羹而見效邈然,寬心誠難。噫,行祭時涕奏,豈因諸臣勸請而然哉?意自深矣,雖然若此之際,氣必隨升,一番見效於正氣湯,其異也,況再乎?且光陰難挽,先王制禮,不敢違也。故僅行親祭之日,不獲已垂涕奏殿,予豈果爲因此而又生葛藤,予之一歲含默,恐或致此矣。果若所料,凡事雖常人言之,父子兄弟之間,關係所重,則其父其兄,謝過祖先,卽亦秉彝之理也。從容涕奏,不過籲心,涕奏之際,侍臣聞之,自然之事也。今日同副承旨李長夏所奏,其涉無倫,此則當諭大臣。噫,予雖不學,於此等之事,決不爲矣,決不爲矣。吁嗟,此心夜已鬱矣,聞此之後,心尤難耐,咳氣復作,誠難預料,旣愈之後,一欲展拜,思之已久,而未行親祭,亦不快愈,故欲待三月矣。今則少愈之氣,其必復作,及今不拜,更待何時?噫,其雖呻吟之中,嗟予一心,只在元元,復臨之後,一欲見軍民,亦予苦心,展拜而伸禮,見民而自慰心,其欲下敎者,當諭相臣,臣庶莫知,莫曰何以早動云?則吁嗟苦心,將歸一躁字,故日已侵夕,拜心欲奔,先諭此意,而當該承旨,遞差二字外,尙無下敎,非徒有駭聽聞,人君擧措,亦不可若是,故兼爲下敎,其所勘律,待相入侍,同副承旨李長夏,爲先遞差,訓局軍兵等饋飯,龍虎營軍兵,一體饋飯事。駕前下敎還宮時,歷臨彰義宮事。榻前下敎上歷臨彰義宮,降輿時。右相進前。上曰,何以來也?右相曰,欲爲承候,且聞藥院之言,則今日湯劑,不爲進御云,何不念玉體之傷損乎?伏望命進。啓禧曰,湯劑煎待矣,伏望進御矣。上曰,予心旣定之後,決不動矣,其止之。啓禧進藥授挾侍曰,聖敎如此,臣不勝惶悶之忱,而伏望進御矣。上遂覆之。啓禧曰,雖覆而不進,臣當更煎而進,必進乃已矣。泰著曰,臣以職掌事,有所仰達矣。明日晝講,命下,而玉堂上下番不備,殊涉未安矣,何以爲之?上曰,李宜馣何爲撕捱乎?泰著曰,李宜馣,以親病陳書徑出矣。上曰,誰某爲頉乎?泰著曰,應敎徐命天,修撰沈履之矣,李潭在外矣。上曰,李宜馣之父,乃李世聃也。予於辛丑年見之矣。命書傳敎曰,人臣之道,其宜直也。若有憧着惶蹙之事,則擧其事陳書,可也。何其托親恙而撕捱乎?半夜之後,許多儒臣,一何托此乎?聞不覺一哂,亦不可使聞於隣國也。噫,望七服衰之君,僅得差愈,奏殿開講則,職在儒臣,當奔走進參之不暇,而且李宜馣·沈履之,以執禮大祝,耳聽口奏,若是逡巡,此等儒臣,將焉用哉?修撰沈履之,平南萬戶除授,副修撰李宜馣,魚面萬戶除授,當日內辭朝,萬戶雖未準朔,遞付京職,文兼宣傳官李瀰,修撰除授,卽爲牌招,進參明日晝講。人臣分義,豈敢以此,更爲撕捱?今後儒臣,兩司所懷章外,切勿呼望。上曰,此輩得魚面·平南,則必好之矣。上曰,吳遂采以何事遭彈乎?誰乎?泰著曰,乙亥年參李普爀疏下事,李昌國彈之矣。上曰,然矣。上曰,來時鍾閣街,聞有義城人,渠父被配,願替配者矣,卿所奏事,何以爲之乎?吳彦儒曰,臣在秋曹時,已爲勘處矣。傳曰,故兵使崔鎭衡子朝岳,待闋服卽爲調用事,分付太僕。上入彰義宮齋室後,三更三點,御易安窩,以承傳色,命右相入侍時,右承旨南泰著,記事官金載祿,記事官鄭昌順·柳敍五,右議政申晩,以次進伏訖。上曰,予取審容膝之易安。號曰易安窩,而此卽辛丑居廬之室也。予經今番之病,復臨此窩,實爲異矣。上曰,史官皆起視所付書。因指戒愼乎其所不覩,恐懼乎其所不聞曰,此予一生爲工者也。右相曰,此室點火乎?上曰,堗則溫矣。右相曰,曾爲點火者乎?上曰,不然,今日爇火矣。晩曰,若然則久廢之堗,雖溫而必有陋氣矣,實有致傷之慮矣。臣誠悶焉。上曰,李衡萬之爲人可惜矣,李泰事脫空乎?晩曰,然矣。晩曰,具允鈺,特爲加資,臣意則旣以春坊而嘉奬,則置諸春坊,以竚來效,好矣。臣始聞具允鈺有文藝有辭令矣。上曰,彼承宣之族,皆忠厚之人,故南玄老·南綺老,予亦惜之,具宅揆所遭難矣,而予甚恤焉,遭彈於同義禁時矣。具允鈺陞資,予意有在,非欲除大司諫矣。晩曰,臣不知聖意攸在,而有所仰達矣。晩曰,何不早還大內,而御此廢堗乎?鷄旣鳴矣,漏將罷矣,伏望回駕焉。泰著曰,具允鈺,減下加資,而調用他職,好矣。上曰,承宣所達則善矣。上曰,注書出去。李基德處分傳敎還入。賤臣持入。上曰,李基德爲人昏殘而然矣,予處分似過矣。晩曰,然矣。命改書傳敎以遞差。上曰,李錫祥年幾何?泰著曰,庚辰生矣。上曰,爲人介精矣。晩曰,然矣。上曰,鄭基安幾生乎?泰著曰,乙亥生矣。上曰,爲人亦精矣。善治守令乎?曾經承旨乎?泰著曰,然矣。晩曰,少時稱善文之士矣。上曰,然矣。上曰,具允鈺,將來必多用矣。泰著曰,具允明乎?上曰,非特具允明也,允鈺亦然矣。上曰,注書出去,藥房提調入侍。賤臣出去,引提調洪啓禧,副提調李之億入侍。啓禧曰,尙不進藥,聖候必多添損之節,請進湯劑。之億亦勸進御。啓禧曰,臣壬申年來待此宮時,王大妃殿,下敎勤摯矣。殿下何不體當年慈聖之意,而不顧聖體之至此也?上曰,其時卿果來待耶?啓禧曰,然矣。上曰,小便赤濁,是何事也?許礈曰,此專由元氣虛弱之致矣,請進湯劑矣。啓禧曰,藥將冷矣,未冷前進御伏望矣。良久,上乃進御。晩曰,夜將達矣,請還宮焉。啓禧曰,明日旣命晝講,趁卽還宮,而不可待其日次,明日亦翌日問安也,不可不診察聖候矣。晩曰,臣惶恐敢達矣。連日勞動,講筵則差退數日而行之伏望矣。上曰,此已奏於殿者,不可退矣。啓禧曰,旣已告殿爲敎,早還大內後,休息進講,好矣。晩曰,差退數日,而更告于殿,有何妨乎?上曰,安臥於此,好矣。晩曰,臣決不奉此下敎,請早還矣。上曰,堯幾年乎?啓禧曰,百二十矣。上曰,衛武公幾歲乎?啓禧曰,九十五,作抑戒詩,而未思其厥後幾年矣。晩曰,大德必得其壽,寶算之靈長是矣。上曰,予異此言,予何德而致是乎?卿父年,幾何?晩曰,八十九矣。上曰,貴矣,凡節,何如?晩曰,以年歲觀之,則筋力尙强,而氣血漸耗矣。上曰,小便甚數,若無酒禁時,則必以醉便目之矣。晩曰,何其數乎?幾至七次矣。啓禧曰,初則還宮後請診矣,兩宵勞動,夜且將曉,請今診候。上曰,止之。晩及啓禧,屢請還駕。上乍就寢。賤臣少避出來。藥房都提調金尙魯請對。賤臣入告。上曰,注書出去,諭左相謝恩後入侍。賤臣復命曰,左相以藥院事來詣,先爲請對云矣。上曰,注書出去,諭以不謝恩則不當見矣。謝恩後入侍。賤臣復命曰,左相謝恩後入侍云矣。上敎挾侍曰,出捧謝恩單子。上曰,他注書入來,修命召授左相。賤臣引左相入侍後退出。兵曹守宮參議爲之事。出榻敎傳曰,旣行展拜,三月勿稟事,分付。當該中官呼近仗之時,擧措駭然,從重推考事。駕前下敎
己卯二月初一日四更三點,上詣彰義宮。藥房請對入侍。記事官李祉承,追後入侍時,都提調金尙魯曰,侵昏動駕,尙未還宮,玉體不瑕有傷損乎?上曰,一樣矣。尙魯曰,宗社之托,臣民之望,惟在於殿下,而殿下不顧聖躬,尙不回鑾,實爲悶切矣。上曰,用心慮則氣必升矣。予旣展拜毓祥宮,又復歷臨于此,心氣少紓矣。尙魯曰,殿下孝思雖如此,何不顧玉體乎?上曰,昨冬直宿時,使卿勞費心力,而近來卿疾彌留,予庸深慮,今則何如?尙魯曰,狗馬賤疾,致煩聖慮,不勝惶悚,欲入文字,而連値淸齋,未果矣。昨夕得聞動駕之報,而曉漏將罷,聖駕未還,臣於病中,魂不付體,蒼黃入來,唐突求對,而殿下患候,纔得翌瘳之慶,未滿一箇月矣。向來旣有下敎,而今復如此,是則殿下欺小臣也。臣冒萬死仰達,亟許還宮,卽臣區區之望也。上曰,卿言如此,予實恧焉,元良聞此,憂慮必多,注書出去,諸司豫備事,分付。臣祉承,承命傳敎後還伏。尙魯曰,水刺進御乎?上曰,姑未進御矣。尙魯曰,殿下何若是不顧聖體乎?上曰,予臨御三十載,無一惠政,而以今番言之,旣勞卿等,又爲貽弊於市民,予何心復進水刺乎?尙魯曰,下敎如此,此莫非臣等之罪也。上曰,卿言如此,當進御矣。尙魯曰,市民於昨冬直宿時,屢日徹廛,於此大可見民情,而殿下之深仁厚澤,固已浹洽矣。上曰,聞此言,予甚愧矣。上命承旨李錫祥,傳授左相命召後。諸臣以次退出。
上在昌慶宮。常參,以代理停,只晝講。
下直,坡州牧使金履亨。
翌日,王世子遣宮官問安。答曰,知道。
還宮後,政院·玉堂·藥房問安。答曰,知道。
申時,日有兩珥。
兪彦述達曰,明日常參,取稟。令曰,停。
又達曰,大司憲閔百祥,執義金元行,掌令閔塾在外,李齊嵒呈辭,持平權相龍在外,李迪輔未署經,今日以監察茶時之意,敢達。令曰,知道。
又達曰,檢閱李蓍廷,自鄕上來云,卽爲牌招察任,何如?令曰,依。
又達曰,吏曹判書李鼎輔,日事違召,無意出肅,事甚未安。卽爲牌招察任,何如?令曰,依。
以吏曹參議韓光會牌不進罷職令旨,令于兪彦述曰,推考徽旨捧入。
李之億達曰,京外守令薦擧單子一百四十六張,邊將薦擧單子七十五張,吏任薦擧單子二十八張,依例捧入,而其中應薦不薦人,令該曹察推,何如?令曰,依。
傳于鄭基安曰,諸司豫備。
訓鍊大將金聖應,龍虎大將田雲祥,依下敎來待矣。傳于鄭基安曰,入侍。
李錫祥達曰,掌令李齊嵒,今日以侍臣進參後,不爲詣臺傳達,直爲出去,事甚未安。卽爲牌招,何如?令曰,依。
傳于南泰著曰,今日晝講特進官,以趙雲逵爲之。
南泰著,以弘文館意啓曰,校理洪祉海,自鄕上來云,卽爲牌招察任,何如?傳曰,允。
李之億,以禮曹言達曰,觀察使及節度使薦,堂上有故,限內不得爲之之意,敢達。令曰,知道。
鄭基安,以兵曹意啓曰,隨駕禁軍,駕後及標下軍兵等,依傳敎饋飯之意,敢啓。傳曰,知道。
鄭基安,以訓鍊都監意啓曰,依傳敎,隨駕將校軍兵等,炊飯分饋之意,敢啓。傳曰,知道。
鄭基安,以御營廳言啓曰,依傳敎,隨駕別抄及屛門把守軍兵等處,饋飯之意,敢啓。傳曰,知道。
鄭基安,以禁衛營言啓曰,依傳敎,本營隨駕槍劍軍及屛門把守軍兵等處,饋飯之意,敢啓。傳曰,知道。
南泰著,以成均館官員,以同知館事意達曰,今正月初七日,儒生上旬輪次,今月內無故日退行事,曾已達下矣。大提學金陽澤,以身病不爲行公,大司成未差,今月已盡,限內不得設行之意,敢達。令曰,知道。
令開城府留守南泰著書。王世子若曰,外邑分憂,俾遂優閑之願,舊都托重,爰畀管理之權。顧玆移除,蓋欲歷試。眷彼崧陽一域,寔我漢師配京。地餘古城荒臺,勝國之往迹斯在,人多烈行高節,故家之遺俗足徵。山川壯畿甸之藩籬,若漢之三輔竝列,風潮通沁洲之帆舶,在宋則兩京分司。惟其保釐之責不輕,是以掄選之方尤愼。惟卿,圭璋令質,氷蘖淸名。雅志獨超於芬華,身若寒士,端居自娛以書史,門無雜賓。言議和平,秉臺筆而標榜之目不到,文學優贍,處經幄而啓沃之功良多。屢佐銓衡而鑑別稱允,與聞廟議而條畫得宜。屬玆卿班勞悴之餘,暫借浹邑回翔之便。淮陽得長孺之重,縱藉臥以治之功,東都頌畢公之賢,尤急往汝欽之命。玆授卿以開城府留守兼管理使,卿其益勵素志,勉卒令猷。商賈皆藏於市廛,宜念錢幣之生蠹,冠蓋相望於道路,毋使供億之煩民。馭衆則雖尙簡嚴,而必也濟以寬裕,莅事則雖貴綜核,而在乎挈其綱維。竹橋之遺躅不磨,詎忘培節之道?花潭之舊閭是式,宜思興學之功。其餘稟裁,厥有彝憲。於戲,歸程直赴於留府,縱阻辭陛之誠,兼管尙帶於籌司,詎無瞻天之日。其惟往矣,尙克欽哉?故玆令示,想宜知悉。知製敎鄭晩淳製進。
己卯二月初二日辰時,上出彰義宮。還宮時,諸臣以次陪從。駐輦鍾閣街。上曰,召市民。鄭基安曰,馬軍遮之,故不得入矣。上曰,馬軍之遮是矣。使之開陣,立民於陣外。上曰,聞大臣之言,則予病藥院直宿時,汝輩輟市云,果然而幾日輟之乎?市民曰,不知其幾了輟廛,而非全輟矣,年少市井輩,則間間賣物矣。上曰,予無惠政於汝等,而仍予之病,雖一日輟市,予心則不安矣。此後雖有藥院直宿,勿輟廛事,駕前下敎。還宮時,訓將及龍虎大將解嚴後,以戎服卽爲入侍事。駕前下敎上御涵仁亭。訓將·龍虎將入侍時,同副承旨兪彦述,記事官金載祿,記事官鄭昌順·柳敍五,訓諫大將金聖應,龍虎將田雲祥,以次進伏訖。上曰,軍兵夜間饋飯乎?聖應曰,依下敎爲之矣。上曰,龍虎營亦爲之乎?雲祥曰,然矣。諸臣以次退出。
己卯二月初二日午時,上御崇文堂。晝講入侍時,同知事申晦,特進官趙雲逵,參贊官兪彦述,侍讀官南綺老,檢討官李瀰,武臣金範魯,記事官金載祿,記事官柳敍五·李蓍廷,以次進伏訖。上曰,翰林新番乎?申晦曰,然矣,卽李蓍廷矣。上曰,蓍建之弟乎?晦曰,然矣。上曰,此處近殿,故不設交倚矣。上先講中庸親製序文訖。校理南綺老起伏,讀章句序訖。上又講章句序訖。綺老起伏曰,他無仰達者,而中庸不言心而序論心,大學專言心,明明德亦心也。序文精一者謂心,故大義則同,相爲表裏矣。上曰,然矣。綺老曰,堯·舜之工,不越乎精一心法矣。中庸之道,無過於此,如是加勉,區區所望也。上曰,所達善矣。修撰李瀰曰,中庸序文,一篇綱領,專言道統,道統所爲目者,爲本於心矣。堯·舜·禹·湯傳授心法,措之天下萬事,以精一心法爲之,伏望以此體念焉。上曰,所達好矣,專言心法之精一,其志好矣。趙雲逵曰,臣未知經義,而儒臣旣言之,有何所達,而心法之論,好矣。上曰,堯言惟精惟一允執厥中,而舜則復益之以八字,其間不遠,而於此可知其世下而愈難矣。綺老曰,此言工夫之漸詳矣。申晦曰,向聞徐志修,則知覺雖寢常存,而有一者則寢則無知覺云矣。綺老曰,知覺之理常存矣。瀰曰,雖寢知覺之理不昧矣。上曰,參贊官之意,何如?申晦曰,此參贊官,素有經工之稱矣。彦述曰,臣無所識,而先儒之論多矣,知覺之理,虛靈常存矣。上曰,儒臣纔自南來,有何所達之事乎?瀰曰,別無可達矣。上曰,敬差官之敬字,所重存焉。瀰曰,民知下來,待如父母,而農事善登,別無可施之惠矣。上曰,盡見方方乎?瀰曰,災邑外,無可見之事,故不盡見之矣。上曰,嶺南有何所達事乎?雲逵曰,無他仰達矣。大體乙·丙年凶荒慘酷,民將盡劉矣。以一二年登稔之故,民幾盡蘇,是甚幸矣。昨年則初有大登之望矣,以秋潦大違所望,極可惜矣。上曰,有所達事奏之。雲逵曰,嶺南山野邑穀多之弊,有可除一分之道矣。啓曰,嶺南山野邑穀多之弊,誠可悶矣。京司及各營句管穀物,殆過二百萬餘石,俱在於山野各邑,糶糴之際,一戶所收,或至於數十石之多,故窮民不能支堪,逃散之弊,專由於此,而隣族亦不能保存,誠甚矜悶,而且以朝家取用之道言之,多置於沿邑,然後可便於轉輸,故乃於昨年,因備局關,山野邑穀物,次次移轉於沿邑及浦倉者,不過數萬餘石,而許多穀物,不可以一時略干轉移,遽責其效。此後則令道臣,年年依此轉移,俾令山沿各邑,多寡不甚相懸,則可除窮民一分之弊,而朝家亦有取用之便,故敢此仰達矣。上曰,分付備局,嚴飭爲之。出擧條又所啓,嶺南十一驛凋弊特甚,傳命重地,將至絶站之境,誠非細憂。究厥所由,則專在於責立㺚馬之致,以重價艱辛買立,若數次驅馳於惡路,則馬輒病且斃,而旋又責其代立。此道驛規,異於他道,各驛馬價,不責戶首,而輒分徵於貧殘下卒,一年所費,其數不貲,驛屬安得不逃散,而驛路將何以支保乎?月前仍備局嚴關,臣亦另加申飭,而因循之弊,恐難一朝痛革矣。此後則各營及別星,如有責立㺚馬之事,察訪卽爲論報巡營,而道臣隨聞馳啓,以爲從重科罪之地,則庶可禁止,而且臣於臨歸時,得聞察訪之言,則備關行會之後,各營,又以絶大常馬,責立云。若然則常馬之價,殆過於㺚馬,革弊之意,果安在哉?此則一體嚴飭,似好矣。上曰,聞甚駭然矣。予則以中馬善步者,勝於大馬矣。此後責立㺚馬及絶大常馬者,道臣以下,當各別重繩,以此意分付。出擧條又所啓,各道罪人,定配於嶺南沿邑者,其數甚多,爲弊固已不貲,而今以機張一邑言之,邑底居民,不過百餘戶,而定配罪人,殆至三十餘名之多。此類俱是無賴乞食之人,討食保主之不足。又從以相繼逃還,刷還之際,營邑不得不專責其主人,故遠地推捉,往來騷擾,其害遍及一族,如不變通,則邑民將不得支保矣。該邑之從前已配者,令道臣參量移配於他邑,而此後則分付法司及各道,更勿定配於此邑。雖是他邑,亦宜量其多少而發配,俾無一邑偏苦之弊,似好矣。上曰,所達是矣。令道臣依此擧行。出擧條上曰,上番儒臣,有何所達之事乎?綺老曰,臣有區區目下之事矣。兩萬戶皆有老親,請蒙推孝之恩焉。上曰,一夜之間,一倂撕捱,實爲異矣,故處分矣。今聞所奏,感予懷,事當夬施還寢矣。平南萬戶沈履之,魚面萬戶李宜馣,補外還寢事。出榻敎南綺老所啓,臣於目下處分,有區區所懷,敢此仰達矣。魚面萬戶李宜馣,平南萬戶沈履之,以親病陳章,皆被嚴譴,而此實事勢之不得已而然者,近來以身病稱托者,雖或有之,亦甚非矣。爲臣子者,何敢以父母之病,稱托於君父乎?李宜馣,則頃見其書本,母年七十五矣。沈履之母,亦年過七十,而又多疾病,轉側須人云,以此情理,離捨遠配,俱甚可矜。方今孝理之下,合有寬恕之道矣。且王言體重,傳敎中托親恙等語,恐欠於大聖人辭敎矣。亦望體念焉。上曰,擧措雖駭然,今日夜晝親祭展拜之後,聞兩邊將,俱有七十之親云,以予窮哀莫追之心。思兩人塞外想親之情,心甚惻然,欲爲下敎,而祭時將至,故不諭。儒臣所奏若此,其於句語過重處誠是,特允請寢。前兩萬戶,其令該曹仍任。申晦曰,今承玉音,殊失於前矣。患候未復之中,連日勞動之餘,且行晝講,臣實仰悶。伏望姑停講經,亟加調攝,毋至添損幸矣。雲逵泣曰,殿下不顧聖體之有損,而連日勞動,臣切悶矣。上曰,卿父之病,何如?雲逵曰,少有減勢矣。上曰,今番之病,進粥之時,聞政院之善煎粥,初欲煎進矣。慮其有弊,還使掌務官止之矣。上曰,昨日臨民時,稱義城之民者云,渠父以酒禁見配,此在赦令後耶?雲逵曰,然矣。二次傳敎見之後,孰不感動?而所達則有難者矣。臣子之道,決不可欺忘,而不可謂全無犯者矣。上曰,上食臨迫,退之。諸臣遂以次退出。
上在昌慶宮。常參,以代理停,經筵停。
下直,谷山府使尹東昇,鐵原府使金始煐。
南泰著達曰,明日常參,取稟。令曰,停。
兪彦述達曰,大司憲閔百祥,執義金元行在外,掌令李齊嵒呈辭,閔塾,持平權尙龍在外,李迪輔未署經,今日以監察茶時之意,敢達。令曰,知道。
藥房提調洪啓禧,副提調李之億啓曰,日昨動駕展禮,侵夜歷臨,達曙勞動,早朝還宮,聖體靜攝之餘,不瑕有傷損之候,寢睡·水刺諸節,亦復何如?昨日煎進湯劑,其卽進御乎?今日雖非日次,不可不與諸御醫入診,詳察聖候,湯劑亦當持入。臣等終宵憂慮,敢來問安,竝此仰稟。傳曰,知道。雖伸情理,此心一倍,氣則差勝後一樣矣。
李之億達曰,吏曹判書李鼎輔,連日違召,尙不出肅,事甚未安。卽爲牌招察任,何如?令曰,依。
注書金載祿病代,以全性天爲假注書。
鄭基安達曰,事變假注書孟儒龍,身病猝重,勢難察任,今姑改差,何如?令曰,依。
孟儒龍改差代,以權師彦爲事變假注書。
以校理洪趾海牌不進罷職傳旨,傳于南泰著曰,只推,更爲牌招。
以校理洪趾海罷職傳旨,傳于兪彦述曰,只推,更爲牌招。
鄭基安達曰,明日次對,兩司當爲進參,除在外·未署經·呈辭受由外,未肅拜不爲行公人員,竝待開門牌招,以爲推移入侍之地,何如?令曰,依。
有政。吏批,判書李鼎輔進,參判未差,參議韓光會進,同副承旨兪彦述進。吏批啓曰,玉堂闕員,今當差出,而擬望之人乏少,外任竝擬,何如?傳曰,允。
兪彦述,以吏批言啓曰,通禮院引儀蔡希範呈狀內,身病甚重,勢難察任云,依例改差,何如?傳曰,允。又以吏批言啓曰,司書具允鈺加資事,命下矣。未經準職,且未資窮,何以爲之?敢稟。傳曰,特爲加資。以宋瑩中爲獻納,以申思運爲副校理,以權噵爲副修撰,以朴聖源爲輔德,以金履獻爲兼文學,以李瀰爲兼司書,以金相福爲吏曹參判,以徐志修爲副提學,以尹東度爲同經筵,以洪樂性爲兵曹參知,以南有容爲藝文提學,以閔百祥爲尙衣提調,以金敎材爲吏曹正郞,以徐命應爲軍資判官,以金履獻爲兼中學敎授,以徐日輔爲敦寧主簿,以宋傅淵爲宣陵直長,以尹鳳周爲恭陵參奉,以李夏濟爲寧陵參奉,以李寅彬爲孝陵參奉,以愼處權爲章陵參奉,以權櫶爲顯陵參奉,以柳聖發爲禮賓參奉,以李喜永爲假監役,以李秀得爲忠淸監司。禁府都事趙載述,典設別提鄭昭儉相換。慶基殿參奉尹昌林,英陵參奉安載健,相換。待敎單柳敍五,學諭單孟儒龍。以尹光暹爲司書。兵曹參議洪樂性,參知元景濂。兵批,判書申晦病,參判具允明病,參議元景濂入直,參知未差,同副承旨兪彦述進。副司直單洪樂性·洪重孝·柳顯章·洪鏡輔·李長夏·洪樂命,副護軍單李基德,副司果單沈履之·李宜馣。
備忘記,戶判有闕代,行司直趙雲逵除授。
鄭基安,以兵曹言啓曰,專經武臣講官,年滿四十一歲,則減下事定式矣。年滿人員,別單書入之意,敢啓。傳曰,知道。
南泰著,以禮曹言啓曰,卽接英陵參奉所報,則近來陵內,虎患特甚,白晝橫行於紅箭門內,陵官奉審與守僕·山直巡山等役,不得如常爲之,急速變通云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉,何如?傳曰,允。
鄭基安,以御營廳言啓曰,因禮曹草記,英陵陵內,虎患狼藉,卽令該軍門,發遣將校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
令京畿水使南正吾書曰,王世子若曰,褒節必貴乎延世,嘉爾爲忠壯肖孫,制閫克審於擇人,授卿以統禦重任。先烈可忘,僉擧亦同。念爾祖八十翁殉國之忠,由我朝三百年養士之化。噀血罵賊,果卿之樹立如彼卓然。捐軀報君,南八之男兒惟有死耳。毅魂挾風霆而齊怒,迅掃妖氛,正氣與山河而長存,克壯國勢。勁草之天褒垂世,爭式棹楔之遺閭,大樹之風聲隔晨,誰繼鈐韜之舊業。嗟先卿未究大用,幸賢子克承前休。才猷爲儕流所推,蔚有干城重望,忠勤乃家庭所受,嘗勉夷險一心。眷遇最荷於聖明,績用茂著於內外。畿邑之吏事屢試,幾騰來何暮之謠,嶺徼之閫任曾辭,蓋出遊不遠之義。笠轂居摠帥之亞,剡薦奚待於廟堂,鉤陳近宿衛之班,屛翰可仗於王室。眷彼喬桐一府,實是畿臬重防。地望等沁都居留,環一島而獨鎭,責任視嶺南統制,控三路而專裁。荊門之舳艫是提,其責則龍驤大將,晉陽之絲繭非急,所撫者魚鼈殘氓。若論節制之重權,與他有別,苟非盤錯之利器,捨卿其誰?玆授卿以京畿水軍節度使兼三道統禦使喬桐府使,卿其深惟簡寄之恩,益勵報效之義。撤桑土而繆戶,上流之形勝足憑,資竹頭而裝船,古人之幹局何讓。恩威竝著,戢奸猾於撫摩之餘,兵農相須,練卒伍於耕作之暇。鞠躬盡瘁,勉卒先節度莅邊之功,憂國如家,毋替爾名祖揭座之訓。於戲,若玆多誥,惟汝乃諧。毋念爾先,余旣敷心而誕告,欲忠者國,卿應流涕於斯言。故玆令示,想宜知悉。副校理南綺老製進。
己卯二月初三日辰時,上御恭默閤。藥房入診入侍時,提調洪啓禧,副提調李之億,記事官李祉承·柳敍五·李蓍廷,醫官許礈·金履貞·金德崙·李泰遠·李世珪·金福齡,以次進伏訖。啓禧曰,日氣尙寒,侵夜動駕,翌朝還宮,未知靜攝中,聖體,何如?上曰,今日則寢睡安穩,水刺亦進御,而若用心慮,則氣必升,而數日來,似有加矣。啓禧曰,聖候如此,不勝焦悶。昨日煎進湯劑,其卽進御乎?上曰,進御矣。啓禧曰,令醫官診候,何如?上曰,依爲之。礈診脈退伏曰,脈候左右三部,顯有不足之氣,脾胃脈候虛軟,比前似劇矣。履貞等,診脈後,以此退伏曰,脈候左右三部不調,比前稍劇矣。上曰,心勞氣升,脈候之不調,不是異常矣。今日强爲召見卿等,而予氣尙不下矣。啓禧曰,議藥,何如?礈曰,調脾胃莫如蔘苓白朮散,今日亦當進御矣。德崙等曰,蔘苓白朮散,固是當劑,而湯劑力綿,粟米飮,兼爲進御,似好矣。上曰,欲煖寒氣,則莫如理中湯矣。礈曰,聖敎誠然矣。履貞等曰,早進蔘苓白朮散,晩進理中建功湯,限今番日次,連爲進御,則功效必大矣。上曰,服藥甚難,蔘苓白朮散,姑置之,似好矣。礈曰,蔘苓白朮散,宜限百貼進御矣。上曰,百貼何可服耶?上曰,承旨書之。上曰,蔘苓白朮散,今姑停止。理中建功湯,自今日三貼煎入,依前下敎,爲日次事。出榻敎上曰,昨日動駕時,以左相所勸,進御粥水刺,而所進稍勝於前日,右相則猶以爲不足矣。啓禧曰,臣亦聞左相所言,而臣子之心,必欲優爲進御故如此矣。上曰,若或處寒,則遍身輒有冷氣,進御毛裘而亦恐難勝矣。啓禧曰,小毛裘則輕且煖矣。之億曰,小毛裘,分付尙方,使之造入好矣。上曰,此亦貽弊之端也。啓禧曰,小毛裘,似無貽弊之端,而雖或貽弊,玉體至重,民弊不大,斯速造入事,分付,何如?上曰,春來日氣漸解,其置之,可也。予年將近七十,而自奉如此,故寒透衣襨,氣或不佳矣。啓禧曰,殿下自奉如此,此古先帝王之未及者,而近來年少儒生輩,奉身之節,極爲侈奢。且武臣之一經守令或邊將者,則居處飮食,亦甚過濫,此則寒心處也。上曰,武弁之自奉,亦有甚於名官者,誠可駭然。不念沙場,欲爲文學,此亦近來乖戾之事也。啓禧曰,岳飛·韓世忠之文,亦多垂後,武臣之欲爲文學,固無足怪矣。上曰,玉堂誰爲入番耶?之億曰,修撰李瀰入番云矣。上曰,李瀰爲修撰,則此是沈履之代耶?之億曰,然矣。臣聞昨日入直承旨之言,則李瀰謂以沈履之補外還寢之後,有難因仍行公,欲爲徑出,故入直承旨,屢次送言,姑爲入番云矣。上曰,李瀰之處義,是矣,而果無可遞之義矣。上曰,承旨書之。上曰,自曾前雖寢遞差之命,不差其代,則仍居其代,旣差其代,則代者仍居,卽例也。李宜馣旣差其代,非所可論,沈履之雖不差代,邊將補外之人,豈可因用常例,一體遞差。出傳敎上曰,吏判,已爲一番上書耶?之億曰,已爲上書矣。上曰,吏議亦不出肅乎?之億曰,連日出牌,而姑不謝恩矣。上曰,承旨書之。上曰,吏曹判書李鼎輔,特敎之下,日事違牌云。頃年撕捱,猶有所據,于今違牌,其涉無義,分義道理,焉敢若是?從重推考,旣有政稟,卽爲牌招開政。參議韓光會,亦不謝命,一體牌招。出傳敎諸臣遂以次退出。
上在昌慶宮。常參,以代理停,經筵停。
南泰著達曰,明日常參,取稟。令曰,停。
鄭基安,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
兪彦述達曰,卽者,校理南綺老,說書朴取源,俱以親病,陳書徑出,原書纔已捧入矣。所當卽捧禁推徽旨,而此與無端徑出有異,推考警責,何如?令曰,依。
李之億達曰,左承旨尹東暹,今日不爲仕進,卽爲牌招,何如?令曰,依。
鄭基安,以都摠府言達曰,副摠管尹九淵,以御營中軍,軍兵等中日試放事,南小營晝仕出去之意,敢達。令曰,知道。
鄭基安啓曰,事變假注書權師彦,時無職名,令該曹,依例付軍職,冠帶常仕,何如?傳曰,允。
傳于鄭基安曰,大臣·備局堂上,來詣于明政殿後。
又傳于鄭基安曰,摠戎使入侍。
南泰著,以弘文館言啓曰,校理李潭,自鄕上來云。與新除授副校理申思運,副修撰權噵,一體牌招察任,何如?傳曰,允。
又以侍講院言達曰,本院說書朴取源,連日入直矣,以親病,陳書徑出。新除授司書尹光暹在外,兼司書李瀰,以本職入直玉堂,兼說書未差,下番他無推移之員,不得已以上番,姑降入直矣。新除授輔德朴聖源,兼弼善徐命天,竝卽牌招,推移入直。新除授兼文學金履獻,時在京畿楊州地,司書尹光暹,時在忠淸道連山地,書筵入番事緊,竝斯速乘馹上來事,下諭,何如?令曰,依。
以校理李潭,副校理申思運牌不進罷職傳旨,傳于鄭基安曰,只推,更爲牌招。
傳于鄭基安曰,承旨來詣于集賢門,而待下敎入侍。
又傳于鄭基安曰,摠戎使洪鳳漢,工判李昌壽,司直李益輔,使之入來,入來後,金虎門下鑰。
又傳于鄭基安曰,備局堂上,若入來,則來詣于集賢門。
全羅監司孫仁元書曰,伏以,臣之無似,濫荷洪私,前後叨竊,盡踰涯分,而不意湖南按藩之命,遽下於夢想之外,驚惶恧蹙,不知所以措其躬也。夫承流宣化,何等責任,苟不能才足以剸理,望足以彈壓,則莫宜居之。況此一路,卽漢之豐沛,保釐之重,視他有別,且民物之阜殷,簿牒之叢繁。與嶺臬相伯仲,雖通才重望,尙患難濟,如臣疎鈍,釋褐七載,未莅一縣,曾不識簿書之爲何物,民瘼之爲何事,而今忽畀以重寄,不少難愼,臣身僨敗,固不足恤,其奈五十三州休戚何?淸朝綜核之政,恐不宜若是乖當也。念臣毛髮頂踵,莫非造化,筋力奔走,庶酬萬一,夷險燥濕,何敢自有,而僬僥千勻,不顚則仆,反復揣量,冒承無路,敢控微懇,仰溷睿聽。伏乞离明,俯賜諒察,亟許鐫改,以重藩責,以安私分,不勝萬幸。令于兪彦述曰,前監司旣已仍任,此上書給之。
平安監司李成中書曰,伏以臣,待罪地部,行及半年,尸職饕榮,愧懼徒積,西藩移授之命,忽下此際,臣誠驚惶兢懍,莫省置身之所。噫,人雖至愚,自知則明,臣之材品,臣豈不知?蓋臣空疎短劣,無寸長可稱之人耳。少也廑以些少精神筋力,支吾奔走,欲自效於執事之末,今焉犬馬之齒已衰,蒲柳之質已凋,昏耗濩落,無復驅策之望,重以踪跡至危,豈宜復齒周行,而怵迫眷係,未敢遽退,遲廻羈縻,居然經歲于玆矣。反顧初心,未嘗不惄焉自悼。今玆誤恩,又奚爲而加哉?八路旬宣,疇非重任,而西門鎖鑰,素號自別,臣雖欲不自揣量,夤緣冒當,鉛刀已鈍,曲木猶驚,只見其僨誤顚沛而已,庸何益哉?臣自嶺補而還,年歲遷歷,乃三曹與見職,而玆皆世所稱要膴之地也。雖其或辭或蹔,自有咫尺之守,而雨露之澤,殆若獨偏於臣身,內外之重,又非如臣莫可者然。假使臣,才或近之,情無可言,天道惡盈,理必無幸,矧臣之萬萬不衷者乎?臣所以反復憂恐,終不敢爲趨承之計者,尤以此也,區區懇籲,片片肝血,實非修例飾讓者比,伏乞睿慈,俯垂矜諒,亟令鐫遞臣新授職名,以重藩選,以安賤分,千萬幸甚。答曰,覽書具悉。卿其勿過辭,速往欽哉。
說書朴取源書曰,伏以,臣母病,近尤添苦,長在床席,轉側須人,實無離捨供職之勢。第緣番次之苟艱,黽勉持被,而每當禁扃下鑰,則繞壁彷徨,不能自定。卽者,家人急足,來傳臣母病狀,夜來失攝,諸般症形,一倍加劇。臣聞此報,心神焦灼,寧犯冒禁之罰,而未忍一時蹲坐。玆敢忙陳短章,徑還私次。伏乞离明,俯諒懇迫之情,亟賜鐫削,兼治擅離之罪,以嚴邦憲焉。答曰,覽書具悉。爾其勿辭,救護母病。
副修撰權噵書曰,伏以,天佑宗祊,聖體康復,慶溢寰宇,歡均臣民,區區抃賀之忱,曷有其極?仍念臣本膚淺,學識蔑如,其於論思之任,非特狙猿之衣冠,矧復避遠榮塗家則甚明,寧有一分可堪可進之勢,而嚴命所迫,黽勉承膺,數次登筵,瘡疣輒出,終焉辭旨極嚴,至有面謾之敎,面謾大戾也。嶺海斧鉞,惟命是甘,而薄施譴補,旋卽反汗,仍畀以兵馬評事之任,促令除朝辭赴任,義同往役,路阻辭避,乃敢冒沒趨赴,私心惶蹙,迄今未已。乃於千萬意外,又有玉署移除之命,未知聖明,何取於負罪賤臣,而謬恩之荐降至此也。臣於是,尤切悚慄,不覺衷激而涕零也。噫,臣雖無似,亦有秉彝之天,安敢游辭飾僞,故犯欺瞞之科,而向於館職之撕捱也。夕遞夜授,殆若自代,則時日無間,廉愧依舊,中心恧縮,未敢趨召,而伊日筵席所仰陳者,言辭拙訥,未達本情,致勤嚴敎,自速罪戾,撫躬踧踖,惶駴彌至。顧臣性本鈍滯,了無寸長,而惟先臣立朝,以忠謹爲事君之要符,庶幾於此,藉手而周章矣。出身未久,忱誠莫孚,乃反見疑於君父,跼天蹐地,靡所自容,其何敢徒恃包荒之恩,更廁經幄之列哉?抑臣十數年來,重嬰奇疾,形殼外存,百病內萃,今於驅馳之餘,受傷非細,諸症添劇,力疾隨牌,猥陳短章。伏乞离明,亟遞臣難冒之職,仍治臣前後之罪,以靖私義,不勝幸甚。答曰,覽書具悉。聖候愆和,焦悶曷諭,而遄臻康復,不勝慶忭之至,爾其勿辭,調理察職。
副校理南綺老書曰,伏以,臣偏母,素患虛勞之症,便成數十年貞疾,小失將攝,輒肆闖發,昨冬以來,寧日恒少,比因春候乖常,脫着失宜,宿祟新症,挾感交劇,飮啖全却,昏倒床褥。臣聞來煎灼,心神飛越,忙投短章,徑出禁門。伏乞睿慈,俯垂矜諒,遞臣職名,以便救護,仍治臣罪,以肅朝綱焉。且臣所帶兼銜,與臣季父右承旨臣泰著,有應避之嫌,而相避之法,在下當遞,亦望照例遞改,以存公格,不勝幸甚。答曰,覽書具悉。書辭,令該曹,考例稟處,爾其勿辭,救護母病焉。
正言鄭述祚書曰,伏以往歲,天降荐割,貞聖王妃,翟儀纔撤,仁元聖母,徽音遽閟,居諸迅邁,祥禫之制,次第且周。伏惟大朝攀慕之痛,邸下愾廓之思,益復罔極,曩者聖候,浹旬彌留,朝野普切焦遑,何幸皇穹默佑,旋奏乃瘳之慶,載擧飾喜之禮,臣民慶幸,八域惟均。仍伏惟念,臣於前年,出自從班,忝叨字牧,其所以夙夜恐懼,殫竭誠力,以無負分憂之聖意者,區區寸忱,可質神明,而卒乃名登繡啓。身陷大僇,幸賴我大朝曲加涵貸,特許例讞,冤釋醜謗,罪止薄勘,譬如日月之明,普燭窮崖,雨露之澤,偏及枯荄。臣以罪爲榮,杜門訟愆,自分爲聖世之棄物,不自意恩遄賜環,眷隆記簪,薇垣新除,至及於荒郊屛伏之中。臣聞命惝怳,且惶且感,誠莫知措躬之所也。嗚呼,橫逆之來,古人有所不免,暗昧之謗,君子不必强辨,臣固不欲追提於時移事冷之後,以犯無辨之戒,而若臣之所自悼者有之。念臣亦嘗讀古人之書,粗知行己之方,庶不以頎然七尺之軀,甘自陷於忘廉喪恥之誅,而言行不能見孚,僇辱無復餘地,撫躬悼歎,忽然忘生,官職去就,尙何暇論乎哉?抑臣有私情之煎迫者,臣父年迫八耋,一疾沈痼,四體不動,宛轉床席,奄奄有朝夕之憂。臣方左右扶將,晝宵焦泣,以此情理,尤無頃刻離捨之勢。牌招儼臨,輒犯違傲之誅,短章陳籲,悉暴肝膈之懇。伏乞睿慈,察臣危臲之情,憐臣懇迫之私,特令鐫削臣職名,俾得安意救護,以重名器,以安私分,不勝萬幸。答曰,覽書具悉。誠孝淺薄,遭此罔極之痛,五內摧折,而日月如流,徽寧殿祥祭,只隔旬日,孝昭殿祥月又迫,攀號莫逮,一倍罔極。聖候愆和,焦悶曷諭,而遄臻康復,不勝慶忭之至,爾其勿辭,救護父病。
左議政金尙魯疏曰,伏以臣,自承相職復授之命,驚隕戰震,五內俱墜,日昨批旨隆重,別諭溫摯,偕來近臣,曠日相守,而牀笫危喘,人事都絶,文字控懇,尙且稽遲,病裏悚惶,如添一病。忽伏聞靜攝之中,聖駕勞動,經夜不還宮,區區下忱,萬萬憂灼,身帶保護,不遑他計,擔舁病軀,倉皇求對,怵迫嚴命,冒沒祗肅,而顧其處義,則郞當極矣。臣以不肖無狀,濫紆聖眷,出入中書,居然爲七八載,動負職事,積有死罪。臣之于今眠食自在,莫非聖上生成之大德,且臣痼疾嬰骸,精銷肌脫,了無一半個陽界意向,所以筋力奔奏者,茫然若隔前生。寤寐悲苦之願,惟在於優擬散秩,瞻依觚稜,沒齒追愆,以終餘年。耿耿此心,天實監臨,而今乃坐席未冷,謬恩旋加,復欲策之以千瘢之身,處之於十顚之地。聖明在上,而不欲其終始全保如此,臣又何恃?窮阨之極,不能無憾於天地之大也。噫,以罪則可退,以病則可退,雖未退。尙可丐退,旣退而復進,寧有是理,而今臣之來,只爲嘗藥事耳。適値聖候久未復常,淹延時月,委蛇不去,反爲媒進饕榮之梯,臣罪也。狗馬賤疾,致勤聖念,所綰藥院,旣示許副,而昨於入侍,不敢提稟,含默而退,虛縻猶舊,臣罪也。去就狼狽,衷情愈益兢媿,病形增劇,神思愈益昏綴,疾痛之籲,未暇緩聲,瀆擾之懼,殆若全昧,又臣罪也。此何人哉?儻蒙聖慈,俯賜哀憐,鐫臣議政職秩,以幸國事,褫臣內局兼任,以便調息,臣當生殞死結,以圖如天之渥,臣無任悸恐懇祈之至。答曰,省疏具悉卿懇。往事勿說。卿何介意,重卜意在,亦何撕捱?噫,頃者處分,予已悔矣。卿若芥滯,非徒事體之不然。予之愧恧,一倍于心,況旣已謝命,面受命召之後,旣非新卜,兼帶藥院,不爲承候,必也尋章而後已,豈徒予心之恧焉?以卿恒日體國之心,便乎,否乎?卿須體小子慤勤之意,顧今日國事之艱,安心勿辭,卽爲視事。仍參藥院問候。仍傳曰,遣史官傳諭。
己卯二月初四日辰時,上御崇文堂。大臣·備局堂上引見入侍時,領議政兪拓基,右議政申晩,行司直李昌誼,吏曹判書李鼎輔,禮曹判書洪象漢,左參贊洪鳳漢,刑曹判書尹汲,右參贊鄭翬良,兵曹判書申晦,副司直李益輔,工曹判書李昌壽,行副護軍具善復,行訓鍊都正鄭汝稷,副司直金善行,戶曹參判金陽澤,掌令李齊嵒,正言任㻐,修撰李瀰,左副承旨鄭基安,假注書全性天,事變假注書權師彦,記事官柳敍五·李蓍廷,以次進伏訖。上曰,備堂幾人來?申晩曰,十三人也。上曰,中行伏之,可也。上曰,彼臺誰也?晩曰,掌令李齊嵒也。兪拓基曰,聖候差勝後,寢饍諸節,若何?上曰,水刺則無減於前,而寢睡則昨夜乍失矣。晩曰,動駕後親行朔祭,又有此次對之擧,氣候一樣,臣民之慶幸也。上曰,今日次對,更見卿等,誠是意外。拓基·晩曰,聖敎至此,臣等敢不竭力仰輔?上謂李昌壽曰,彼重臣爲提調,而予病差勝,可謂有福也。上曰,昨日政,湖南伯末望朴道源,爲人能矣。以其弟之故,而枳其兄,非王政矣。其弟事,道源旣在外邑,何以豫知?灣尹李思觀,登第文多氣,果欲抑之矣。曾於補編郞廳時見之,今於治灣見之,可大用人也。予則無芥滯之心矣。予當直言之,兩湖伯,湖南果以道源思之,湖西果以思觀思之,而未果矣。上曰,南有容之薦李存中非矣。過文衡後爲提學,古例有之乎?諸臣曰,有之。上曰,故判書金鎭圭行公乎?金陽澤必知之矣。陽澤曰,不爲行公矣。上曰,以圈點事,補外之人,遽擬於文任之望,事體不然,當該銓官,從重推考。出傳敎上曰,沈星鎭,以柳戅首照臺望,而洪樂性之擧擬,分數過矣。尹蓍東·徐迥修·柳戅事,予已口奏眞殿,而趙榮順則有差等,非永錮之意也。拓基曰,柳戅事,非挾雜也。聖世無棄物,永枳則似過矣。上曰,勿復言。上曰,機張殘弊,不成貌樣云。以有風力者爲之,使之彈壓,可也。拓基曰,海邑,以侍從補外,亦有數遞之弊矣。上曰,雨露不擇地而下,武臣獨何罪也?文官,亦當差送。有此下敎之後,謀避者,非臣節也。拓基曰,此黃海兵使李潤成狀啓也。以爲黃州琵琶串烽臺守直草幕一間失火,旋卽撲滅,而不能審愼,有此失火,該邑守令,所當論責,而不無奸民故放之慮。亦近於適中其願,令廟堂稟處爲請矣。莫重烽臺,連有此失火之擧,奸民故放,誠有其弊,而烽臺體重,亦難仍置,黃州牧使李珪輔拿處,何如?上曰,依爲之。出擧條又曰,昨年十一月二十五日入侍時,因前大司憲鄭光忠所懷,海西松禾縣加回結五百餘結,非但名目之不正,實爲邑民之痼弊,令道臣,詳査狀聞事,分付矣。卽見本道監司趙明鼎狀達,則以爲,本縣量田,在於三去癸卯,而時起田畓,只是一千三百結零,百餘年之間,年年自首,名曰加起者,通計前後,至於一千三百餘結之多,此加回結之所以出也,而及其改量,所縮,爲五百八十三結,新起加得,不過六十五結,以此補彼,實量縮爲五百十八結,無路充數。以至於量後陞等,其外九十餘結欠縮,空中加排,在今救弊之道,量縮者,盡許蠲減,陞等者,倂令還寢,而前旣以九十餘結許減之意申聞,猝變前說,分外加請,實非道理之所敢出,而加回之斂,旣招白徵之冤,終至改量,又有陞等之擧,其換名增減,眞同朝三而暮四,欠縮五百十八結中,特許半減。其外山腰薄田之互相陳起者,川邊田畓之換作沙場,而竝入實摠者,二百八十結,永作續田,隨起收稅事,令廟堂劃卽稟處爲請矣。今此加回結欠縮五百十八結中,特許半減,其外二百八十結,永作續田,隨起收稅,誠合事宜,依狀請許施,何如?上曰,依爲之。出擧條又曰,兵曹判書申晦,曾以龍虎營疲殘,判書所着甲冑,尙未造置。別將及七番將所着甲衣,竝與禁軍甲衣元數八百部,太半破傷,不可不及時修補,而許多物力,實無辦出之路,備局句管湖南休番木錢,量宜許劃事陳達,有令廟堂稟處之命矣。湖南左右水營休番木錢,初不令水使主管,而開閉出納,竝令監司,送親裨爲之。其設置本意,嚴重如此,前後京外衙門,曾無移劃之例,今不可開路,此則置之。海西所在管餉穀中,小米豆太數千石,劃給,何如?上曰,依爲之。出擧條又曰,近來陳田白徵之弊,殆不可言,實是係國家存亡之事。湖南道臣洪麟漢,以道內陳田六千結事,屢次上書,湖西敬差官嚴璘,亦以嶺底十邑陳田二千結事。有所申聞,誠不可不及時變通,俾窮民,得蒙實惠宜矣。上曰,節目斯速爲之。備堂中當爲節目者,一則洪鳳漢當之。拓基曰,李益輔,纔自嶺南來,亦當爲之矣。上曰,依爲之。晩曰,李昌壽,曾經湖南道臣,亦令同議爲之,似好矣。上曰,依爲之。出擧條上命金善行,讀洪麟漢書本訖。上曰,此文有精神矣。年少之人,能如此,甚可嘉也。又命讀嚴璘狀本訖。上曰,予擧用嚴璘之時,謂有辭說矣。予之用人,果不虛矣。聞其狀辭,可謂雄文矣。仁政必自經界始,六千二千之結,予何惜乎?予之今番病愈,專爲民也。予嘗善睡矣,昨夜耿耿不能寐,心切異之矣。殆爲此事而然也。若能惠及於民,無所憾矣。上曰,當擇道臣,然後可以行之。元仁孫,可當湖南乎?諸臣曰,然矣。上曰,李秀得,何如?拓基曰,可堪矣。上曰,秀得剛猛不足,然曾經州牧,而仁孫則未嘗經邑,未知能繼麟漢之後乎?拓基曰,以外貌觀之,則精猛矣。上曰,右相與仁孫,舅甥也。必熟知,其直陳之。晩曰,仁孫,曾不經邑,臣亦不敢質言,而爲人頗精詳矣。上曰,兩司其可否之。任㻐曰,臣素知仁孫,而曾未剸煩理劇,試可乃已。上曰,今則非試可之時也。洪鳳漢曰,大臣旣不能質言,況聞此下敎,則其在廉隅,仁孫必不赴任矣。上曰,摠使之言直矣。予當無迹而仍任矣。仍呼寫傳旨曰,兩湖,以民事,方有下敎者,此時舊伯,不可輕遞,忠淸監司金尙喆,全羅監司洪麟漢,今姑仍任。出傳敎上曰,副司果嚴璘·李正吾,入侍。出傳敎諸臣小退。日至亭午,諸臣更爲入侍於恭默閤,嚴璘·李正吾,亦同入,以次進伏訖。上曰,引接處甚窄矣。上曰,承旨書之。仍呼寫曰,噫,以予否德,卅載臨御,無一惠政,無一濟民,而白首暮年,望七服縗。今番之恙,非比昔時,雖在呻吟之中,吁嗟,一心惟在元元,倖而差愈,次對復行,中夜耿耿,撫心自謂曰,今日次對,非徒歲首,卽予復臨初政,其若簿書而止,此上負蒼蒼,下負元元。思之及此,竟夕不寐,然新奇之事,予欲不爲,苟且之政,亦非予意。心猶未已,豈意湖南道臣上書,湖西敬差官申聞,適聞於今日乎?令讀上書申聞,若恫在己,此予負民也,此予負民也。頃者關東淮·金,湖西丹·懷·淸州,聞百姓之渙散,命御史而安集。今聞乎此,若不感動,幾年臨民之意焉在,其於他日,將何顔,拜于陟降乎?湖南道臣申聞之外,一書再書,其懇彌篤,湖西敬差官,縷縷懇請,其若解緖,意由丹衷,其書其聞,俱已詳矣。濟此民困,然後予心庶可少紓,何聞之晩也?昨夕耿耿,其亦感應而然歟?凡事當付熟手,欲行此政,捨兩人而誰先?爲先仍任兩道臣,其令備局,一依上書申聞施行,而此事亦不可草率,亦令備局,商確節目成節目後,求對以稟後,卽爲分付。古人有言,官不必備,惟其人,雖得兩道臣,守令恪勤奉行,然後可有實效。向者關東·湖西,雖遣御史,此則有道臣,都付道臣,而守令勤慢,予有繡衣。其當隨後廉問,若或有眞僞相雜,民不蒙實惠者,此非徒負元元,上負其君。此等之人,將焉用哉?永錮何惜?此刑期無刑之意,將此下敎,添入節目。出傳敎上曰,嚴璘進前,汝年,幾何?璘對曰,四十四矣。上曰,頗老矣,爲翰薦乎?李鼎輔曰,召試壯元矣。上曰,玉署特除,意蓋在矣。其後講舜典之時,予甚嘉之矣。汝果不負君上知人之鑑也。璘曰,臣所狀達,不過採取一道公論而已矣。上曰,此外或有落漏之邑耶?㻐曰,臣爲敬差官時,以嶺底五邑,沿海四邑狀達矣。璘曰,臣之所達十邑,或有彼善於此者,而永春·延豐,尤甚矣。㻐曰,臣所達,則永春不入矣。璘曰,任㻐之後,永春居民,益離散矣。上曰,沿海四邑,汝見之乎?璘曰,臣亦見之,而猶勝於嶺底矣。嶺底十邑,則山高谷深,人民盡散,白徵之弊,比他尤難堪矣。㻐曰,臣於其時,以擅分被罪,而臣之所達,則沿海·嶺底同矣。上顧左右曰,同是一事,而取舍之則何如?拓基曰,嶺底,則臣所少時往來熟知者,而至於牙山·溫陽等邑,近聞宗族來往者之言,亦多陳荒云。德音一下之後,道臣似必加請,姑先以最急處行之,似宜矣。拓基曰,近來紀綱解弛,籍法不嚴,各邑守令,或慮以減戶被罪,惟以增戶爲主,或令以獨子分戶,或令以單奴各戶,其弊特甚,殘民之難保,虛戶之日增,多由於此,不可不各別嚴禁。自今年爲始,一從戶口實數成籍,而內而京兆,外而營門,亦勿勒令增戶,惟以實數許勘,雖使視前減縮,切勿執頉之意,分付,何如?上曰,父子各戶,單奴分戶,如許守令,何用哉?嚴飭後,廉問現發者科罪,而先飭京兆,可也。出擧條又曰,備局有司堂上及湖南句管堂上未差代,以大司憲閔百祥差下,何如?上曰,依爲之。出擧條上曰,貞聖祥祀後,嬪宮服色,何如?洪象漢曰,該院以華服進之矣。上命申晦,取考喪禮補編。上曰,注書汝出問尙衣院吏,嬪宮服色,何遽以華服進之也。臣性天,承命出招院吏問,仍以院吏語入對曰,自禮曹,成節目啓下於本院,故敢進之矣。象漢曰,臣曹初無磨鍊之事,而於東宮儀節,襲用辛巳已行之例,故該院做錯矣。上曰,莫重世子嬪宮華服,徑先進排,當該尙方提調,從重推考。出傳敎晩曰,服色當更進乎?上曰,旣已進排,仍置之。上曰,予則守大聖人定制,此後,一遵補編,可也。象漢曰,補編中,壬申受敎以爲,今番乃知三年後用猪牲,故自該署進排云云。下段又敎曰,牲代用獐,自惠廳進排云云。故典牲署,報本曹以爲,徽寧殿再朞後,猪牲進排與否指揮云,而臣曹,亦不敢擅便,而以辛巳謄錄觀之,三年後仍用生獐矣。何以爲之乎?上曰,用生獐,可也。出擧條又曰,今番端午,在於孝昭殿大祥之後,節扇進上,似當依常時封進,故敢稟。上曰,依爲之。出擧條洪鳳漢曰,關西勅庫歲捧與用下,邑各不同,以遺在論之,以大邑而或有不能支一勅者,雖欲生息,有不可得。以小邑,而或有足支十餘勅者,給債無節,厲民莫甚,於此於彼,弊端百出。此臣所以向日筵中,請其變通者也。今觀道臣所送改正成冊,則各邑留庫之數,通瀜計之,銀爲一萬五千九百兩,錢爲二十五萬四千兩,今以錢九萬兩,分置各邑,使之留庫,俾作二勅支應之需。又以九萬兩,分排各邑,依前斂散,別設一庫於巡營,餘錢及銀,竝爲輸置,作爲封不動,每年加入錢中,應下外餘數,一倂添藏於該庫事,定式。勅需軍官,名旣不正,以其五千餘名,改作別餉軍官,付之別餉庫,其代以別餉庫米二萬石劃給,竝與前在勅需米,而使之分排糶糴。各邑勅需庫歲入中,結斂戶斂等病民之規,一倂革罷。勅庫財力,守令有所那移遷動,則以田結犯用律論勘,營勅庫之財,道臣或許貸於列邑,或換移於他庫,則亦爲論罪事,定式。每勅支應後,會減,歲末用遺在成冊,依前報備局。此後一年內,雖有二勅,各邑遺在,可以無憂,三四勅,營勅庫,可以擔當。營勅庫,如或不足,而道臣狀聞,則旣有別餉軍官之布,以此庫之財,臨時區劃,若其加斂一節,永爲革罷。犯者論罪,邑勅庫之財,旣有定數,元無加減之可論,至於營勅庫之財,若過五六年,將爲累萬兩。如此之時,則道臣別爲狀聞,割防民役,道臣所送節目,臣又議于大臣,略略添刪以送,令道臣,一件書送備局,而營各邑,各置一件,以爲永久遵行之地。別餉庫,雖有此軍官布,道臣之別備,不可因此而有減。況管餉轉餉軍官,皆爲邊門供億之需,本非道臣私用之財,且五勅後副急之策,亦將責於道臣,臣意則道臣別置之數,宜多而不宜少,以此意一體申飭。各邑勅庫錢,卽今見在數,未必無逋欠,當此新磨鍊大變通之際,多少間若爲蕩減,則非但民情之慰悅,亦可使此法,永遵無弊。此則待道臣酌量狀聞,自廟堂稟處,何如?上曰,所奏誠是,以此施行。出擧條又曰,頃日筵中,刑曹參判鄭彦儒,以濟州助防將,依萬戶例給官敎,敎授亦依此例爲之事,仰達。大臣有所繼陳,至蒙允可,而其節目,小臣與聞事,命下矣。絶島武士之無所調遷,誠不無抑鬱之歎,故自前諸處助防將之差定者,出於收用之意。今又借其邊將之名,以爲聳勸之地,實爲無妨,而但各處防守,未必無緊慢之殊,出身閑良,亦宜有差等之別。且彈丸小島,武士幾何?而九窠邊將,似涉過濫,前頭序差,尤必猥雜,如此之弊,不可不念。臣意則九處中,或以數三窠,先爲許施,允合姑試之道,而遠外物情,有難遙度。就其防守最緊要,可合僉使萬戶者,爲幾處及計朔報仕,輪回遷轉之規。令濟州牧使,廣採島內物論,商度狀聞後,更爲稟處,節目擧行,何如?拓基曰,不必使牧使狀聞,而問於鄭彦儒,以僉使二·萬戶二·助防將四,設置,亦似好矣。鳳漢曰,窠額則雖以四窠爲定,何處可爲僉使,何處可爲萬戶?不可不詳問而處之,況在詳審之道,亦不可不一番問之於時任牧使矣。上曰,依爲之。出擧條又曰,應辦磨鍊,只從貢米石數而爲之矣。癸酉以後,貢物上下之增減者甚多,更依前節目分排,此後如或又爲增減,卽爲計數添付事,定式施行,何如?上曰,依爲之。出擧條申晦曰,近來毋論京驛·外驛,責立㺚馬之弊,實爲各驛難支之端,日昨筵敎申飭,至爲嚴重。又自備局,發關禁斷,而禁令之行,當自京驛始,今方次第改立,而至於蛟龍騎馬·標旗馬,則若非㺚馬,不可用之。此則宜有稟定之道,故敢達。上曰,蛟龍旗馬標騎馬,仍舊,此後摘奸中官或承旨,乘此馬者,以濫騎律施行,可也。晦曰,京驛所有之㺚馬,其數頗多,勢將隨闕改立矣。鳳漢曰,旣有之㺚馬,猝難皆棄,定限宜矣。上曰,此言是矣。騎判推考,自今爲始,一切改立,可也。出擧條又曰,禁旅甲衣修改物力,纔已區劃,當爲始役,例以三升造作,而三升非我國所産,故各軍門不得用之之意,曾有禁令矣,何以爲之乎?上曰,甲冑以三升爲之,可也。出擧條李齊嵒曰,頃者玉候,彌月違豫,中外焦遑,平復未久,而行新年展拜之禮,滿城臣民,孰不欣欣相告?侍從之臣,分義尤別,而侍臣牌招之時,肅謝行公,多臺無端違牌,事體所在,不可無警責之道。當日行公後,違牌臺臣,一倂罷職,何如?上曰,依爲之。出擧條又曰,近來紀綱懈弛,科場不嚴,一經試取,辭說多端,非但士習之偸薄,主試之官,亦不得十分公正,以致如此,目今式年大小科覆試當頭,秋間科事稠疊,各別申飭,以爲嚴科場正士趨之地,何如?上曰,臺臣所奏誠是,以此出擧條,申飭。出擧條李瀰曰,臣於本館事,有所懷矣。校理南綺老,陳書經出,上番曠闕,洪趾海傳旨不下,李潭·申思運·權噵,俱在外,行公人員中,徐命天,謂有犯染,李聖圭謂有情勢,鄭晩淳以向來沈履之處分後,連爲撕捱,俱不入來,請牌招入直,何如?上曰,應敎徐命天,使之淸齋後入直,修撰鄭晩淳,副修撰李聖圭,從重推考,牌招入直。出榻敎上曰,下番儒臣,不當奏而奏,推考。出擧條上曰,備局堂上洪鳳漢·李益輔·李昌壽,明日診筵,同爲入侍。出榻敎諸臣以次退出。
己卯二月初四日未時,王世子坐德性閤。承旨持公事入對時,同副承旨兪彦述,記事官李祉承,編修官柳思欽,記事官鄭昌順,以次進伏訖。彦述曰,此江原監司沈繡狀達也。以爲銀溪·保安·平陵·祥雲四驛,無濫騎枉道之事,申報矣。達下。諸臣遂以次退出。
己卯二月初四日申時,上御崇文堂。摠戎使入侍時,摠戎使洪鳳漢,左副承旨鄭基安,假注書全性天,記事官柳敍五·李蓍廷,以次進伏訖。上謂洪鳳漢曰,關西勅需庫節目,不可不及時成送。卿與新監司李成中,相議修正也。鳳漢曰,謹當唯命矣。諸臣以次退出。
己卯二月初四日初更,上御恭默閤。備局堂上入侍時,摠戎使洪鳳漢,工曹判書李昌壽,行司直李益輔,同副承旨兪彦述,假注書全性天,記事官柳敍五·李蓍廷,以次進伏訖。上曰,領相欲依嚴璘所奏爲之耶?欲竝依任㻐所達耶?洪鳳漢曰,領相之意,欲依嚴璘所奏,而使道臣更啓,似宜矣。上曰,道臣主人,一付之,可也。李益輔曰,兩道臣,竝許以待秋成仍任,何如?上顧謂諸臣曰,待秋與限五月,利害,何如?鳳漢曰,不可豫知,姑使試之,以觀其效而處之,似好矣。益輔曰,莫如委任責成。李昌壽曰,委任然後可得實效矣。上曰,監司固當擇,而守令皆得,洪景海然後事可成矣。如有不能堪任者,使道臣狀聞,可也。鳳漢曰,李壽鳳,曾經順天倅,湖南事習知之。且其人,骨突可用也。上曰,壽鳳爲注書時見之,爲人詳備,而向來一疏,備堂五人,一時侵斥,極非矣。且壽鳳,或言過耶?鳳漢曰,雖若言過,能幹事矣。昌壽曰,臣待罪湖南時,壽鳳爲順天府使,觀其政治,大體解事人矣。鳳漢曰,李衡萬,一自其後,杜門不出,讀書自靖,可用人也。上曰,衡萬,緊事則已脫,而雜流相親,非矣。渠若變回氣質,則豈不奇悅哉?當更觀其前日上書矣。上曰,今之此擧,蒼蒼知予心矣。終若惠不及民,則豈不孟浪哉?益輔曰,道臣雖當責成,而別擇都事,似宜矣。上曰,湖西都事誰也?諸臣對曰,韓必壽也。上曰,湖南誰也?對曰,不能記得矣。上曰,注書汝出考侍講院官案來。臣性天承命。出考訖入對曰,鄭恒齡也。上曰,恒齡文則有餘,故判書李德壽稱之,而不知能堪此事乎?時方都事彈壓守令,有若一道臣,然後守令可以警惕。仍呼寫傳旨曰,此時兩湖爲民有事之時,都事不可不擇,忠淸都事韓必壽,全羅都事鄭恒齡,遞差,其代,令該曹問于大臣,以曾經玉署人,口傳備擬。噫,若此則名雖都事,無異御史,何待繡衣之隨後無時召來,知守令之勤慢,自可隨飭,意豈淺淺哉?出傳敎兪彦述曰,俄者,洪趾海推考傳旨,以休紙下於政院,何以爲之?敢稟。上曰,諸儒臣旣重推,校理洪趾海,方欲下敎傳旨,置之,中官,謂以休紙混下,其涉駭然,當該中官,從重推考。出傳敎上曰,校理洪趾海之撕捱,求諸往史,已無其例,顧諸今日,亦無意義,而頃者遞職,猶可謂伸廉隅,則一向違牌,此何分義,此何事體?被彈其父其弟,尙今撕捱,其亦過矣。無故其子,無故其兄,何敢一例撕捱乎?若此不已,洪氏一門,將無束帶立朝之人,不爲束帶立朝,則其將不挾試券,入試庭乎?古今天下,決無是理,決無是理,且其父之道言之,雖同被彈之子,君父申飭,則義不敢同爲撕捱,豈使無故之子,一體撕捱乎?此於國不思其君,於家不思祖先,萬萬過矣,萬萬過矣。趾海,若不應命,紀綱從此虧矣。從重推考。此後違牌二字,切勿煩稟。出傳敎諸臣以次退出。
上在昌慶宮。常參,以代理停。
南泰著達曰,明日,國忌齋戒,再明日,正日,此兩日常參,頉稟。令曰,知道。
藥房提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?湯劑今方煎入,而三貼已盡於今日,臣等與諸御醫入診,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則差勝後一樣矣。
以承傳色,口傳下敎曰,都提調入來後,入侍。
傳于南泰著曰,都提調入來後,入侍。
以校理李潭,副校理申思運,修撰鄭晩淳,副修撰李聖圭等牌不進罷職傳旨,傳于南泰著曰,只推,更爲牌招。
傳于南泰著曰,召對爲之,來詣于明政殿後。都提調如已入來,同爲入侍。昨日使之入侍之人,亦爲同入。
吏曹口傳政事,以嚴璘爲忠淸都事,以金鍾正爲全羅都事。
尹東暹,以戶曹言達曰,卽接廣興倉所報,則左議政金尙魯,今已肅謝。故倉官進去于本家,請受二月朔祿牌,則以爲,倉卒冒肅,非出於夤緣供職之計,揆以處義,不敢仍受常廩云。祿牌不爲出給,何以爲之?敢稟。令曰,令倉官更爲輸送。
又以戶曹言達曰,依令旨,判府事李,右議政時正月朔祿俸及判府事二月朔祿俸,令倉官更爲輸送于本家,則以爲,特令如是屢下,而情地危臲,末由祗承,不勝惶恐云,又不領受。何以爲之?敢稟。令曰,令倉官更爲輸送。
又以漢城府言達曰,因崔命章等上言,兵曹覆達內,近來拯活,虛實相蒙,有難憑信。令京兆詳査啓聞後,稟處事,達下矣。更加査實後,別單以達,令該曹依例稟處,何如?令曰,依。
吏曹判書李鼎輔書曰,伏以臣,向於嚴命,冒沒承膺,昨於大朝筵中,以藝提擬望事,至被重推,已極惶悚,而且昨政齋郞多窠,倉卒排望之際,寧陵參奉末望金普淳之普字,誤書以魯字,孝陵參奉末望成德朝之朝字,誤書以柱。古人於奏御文字,以一字之訛,猶稱死罪,況莫重政望之誤書名字乎?臣才行一政,昏謬之失,已露無餘。伏乞离明,亟賜譴罰,以彰政注不審之罪,以安賤分,千萬至幸。答曰,覽書具悉。卿其勿辭,從速行公。
刑曹判書洪鳳漢書曰,伏以,昨日大朝筵中,以嬪宮華服,徑先進排,致煩聖詢,至下尙方提擧重推之命。臣於是,誠不勝悚恧之至。蓋嬪宮華服,臣曹,初無磨鍊之事,而於邸下儀節,襲用辛巳已行之例,故該院,亦因此擧行。究其做錯之本,實由於臣曹矇不細檢之致,而問備之罰,獨及於該院提擧,臣安得幸其倖免,泯默晏然而已乎?臣本魯鈍,且乏聰明,觸事憒憒,動輒生疣,應行之節,猶不能照管,則其昏謬如是,而何可冒沒盤礴於掌禮之地乎?玆敢略具短章,仰暴情實,伏乞离明,俯賜鑑諒,亟遞臣職,仍令攸司,重勘臣罪,以安賤分,以勵他人焉。答曰,覽書具悉。卿其勿辭,從速行公。
副提學徐志修書曰,伏以,天祐宗祊,聖候康復,臣民慶忭,曷勝形喩?居諸易邁,此月復屆,伏惟孝思慟慕,益復罔極。臣於千萬意外,伏承館職新命,驚惶踧踖,不知攸措。臣本迂疎昏劣,百不逮人,其不合於是職,固已自知甚明,而況頃年忝叨,冒犯逋慢,薄從譴補,罪反爲榮,至今追思,悚懍靡寧。自玆以往,玉署一步,便成鐵限,今何敢徒恃寵渥,爲冒進計乎?且臣重感寒疾,頭疼體慄,落席昏惙,殆不省四到,雖微情勢之兢蹙,顧此病狀,萬無趨承之路。玆敢略控危懇,仰干嚴誅,伏乞离明,特賜憐察,亟許鐫削臣職名,俾得安意調治,則殘喘獲延,私分萬幸,不勝大願。答曰,覽書具悉。誠孝淺薄,遭此罔極之痛,五內摧折,日月如流,徽寧殿祥祭,只隔旬日,攀號莫逮,一倍罔極。聖候愆和,焦悶曷諭,而遄臻康復,不勝慶忭之至。卿其勿辭,調理察職。
己卯二月初五日午時。上御拱默閤。召對入侍時,侍讀官洪趾海,檢討官李瀰,參贊官尹東暹,假注書全性天,記事官柳敍五·李蓍廷,以次進伏。上曰,藥房同爲入侍。藥房提調洪啓禧,副提調李之檍,注書李祉承,趨入進伏訖。上講心經,讀至因言以宣之句曰,此吐,與小學之吐,異矣。尹東暹曰,然矣。上又讀范氏心箴,至俯仰無垠之句曰,垠音銀乎?洪趾海曰,然矣。上命趾海讀訖。上曰,下番儒臣讀之。李瀰讀訖。上曰,承旨讀之。東暹進讀。上見東暹所讀之冊,有小註曰,其板本異乎?洪啓禧曰,本有小註,而以活字印之故異矣。讀訖。上曰,上注書讀之。李祉承讀訖。上曰,下注書讀之。臣性天讀訖。上曰,上下番讀之。柳敍五·李蓍廷,以次讀訖。上曰,甚麽氣像等語,好矣。上曰,一摑一掌痕,一捧一條恧等語,尋常爲之矣,果是好語也。上論心箴曰,范氏,何如人?啓禧曰,眞實人矣。瀰曰,手足動靜之動字,最緊要。試以四勿言之,視聽言動中,動字尤較重矣。上曰,動字亦有異,有動心之動,有外物之動矣。瀰曰,心之動,在於外物之動,是以治心之要,莫過於動字矣。東暹曰,下番之言,是矣。若有主人翁,則不爲外物所動。藥房諸臣留,其餘先退出。
己卯二月初五日未時,上御恭默閤。藥房入診入侍時,提調洪啓禧,副提調李之億,記事官李祉承·柳敍五·李蓍廷,醫官許礈·金德崙·李泰遠·金履貞·金福齡·李善恒·秦興白,以次進伏訖。啓禧曰,日氣猝寒,靜攝中,聖體,何如?上曰,一樣矣。啓禧曰,寢睡·水刺諸節,何如?上曰,一樣矣。啓禧曰,湯劑進御乎?上曰,連爲進御矣。啓禧曰,令醫官診候,何如?上曰,依爲之。礈診脈,退伏曰,脈候左右三部度數,尙未調均,脾胃脈候,虛軟如前一樣矣。德崙等,以次診脈,退伏曰,脈候左右三部,尙未均順,右寸關虛軟,亦一樣矣。啓禧曰,旣已診候,議藥,何如?礈曰,脈候尙未調和,理中建功湯,限今番日次,連爲進御,好矣。德崙等曰,理中建功湯,旣是當劑,連爲進御,好矣。上曰,承旨書之。上曰,理中建功湯三貼,加煎以入,今後以湯劑當盡之日,爲日次事。出榻敎啓禧曰,日前以毛裘事仰達,而未蒙允矣。雪綿衣,旣輕且煖,不下毛裘,而亦無大段貽弊之事,分付造成,何如?上曰,雖非毛裘,貽弊則一也,其置之,可也。啓禧曰,徽寧殿祥祭時,夜氣似寒,豈爲有些小弊端而不顧玉體乎?上曰,自內當爲之矣。啓禧曰,臣以書冊事,有所仰達矣。朱子家禮,此是不可無之冊子,而近歲以來,絶無而僅有。進士會試時,學·禮講,亦將迫近,而其前臣必欲印出,物力旣難辦得,不可無進獻·進上之件。戶曹雖或爲難,此冊秩數不多,分付戶曹,略助物力,斯速印出,何如?上曰,此板曾在嶺南,今則盡刓云耶?啓禧曰,嶺南果有板,而今已盡刓矣。上曰,諸臣必曰,洪啓禧,又爲印出冊子云矣。啓禧曰,領相以爲,此人爲校書提調,冊子必復多印云矣。上曰,承旨書之。上曰,朱子家禮,今幾無也,其涉寒心。令芸閣進上三件·進獻一件,政院·玉堂·春秋館·侍講院·成均館·校書館·禮曹·五處史庫,圖刊書印,廣許其印。出傳敎諸臣遂以次退出。
己卯二月初五日申時,上御恭默閤。備局堂上入侍時,左參贊洪鳳漢,行司直李益輔,工曹判書李昌壽,左副承旨李錫祥,假注書全性天,記事官柳敍五·李蓍廷,以次進伏訖。上曰,一都事則嚴璘爲之矣。洪趾海與鄭晩淳,孰優?李益輔曰,趾海有情勢矣。上曰,已於湖西都事副望,金鍾正名下,以湖南二字,懸書落點矣。上曰,新除授忠淸都事·全羅都事,明日辭朝。出榻敎上命,洪鳳漢讀兩湖陳田降續節目,至守令下吏定罪條。上曰,下吏之偸結,猶不如守令之貪贓。刑一次島配,改以勿限年島配,可也。李昌壽進曰,下吏不畏配而畏刑,刑一次不可拔也。上曰,然乎?其勿改。鳳漢讀訖曰,大臣欲見節目矣。上曰,與之刪正,待後日登對,更爲稟定,可也。諸臣以次退出。
上在昌慶宮。常參,以代理停,經筵停。
端懿王后忌辰齋戒。
夜四更五更,坤方,有氣如火光。
李錫祥達曰,大司憲閔百祥,執義金元行在外,掌令李齊嵒受由在外,閔塾,持平權相龍在外,李迪輔未署經,今日以監察茶時之意,敢達。令曰,知道。
兪彦述達曰,戶曹判書趙雲逵,吏曹參判金相福,兵曹參議洪樂性,除拜後過三日,不爲出肅,依定式推考警責,仍卽牌招察任,何如?令曰,依。
以校理李潭,副校理申思運,修撰鄭晩淳,副修撰李聖圭等,牌不進罷職傳旨,傳于兪彦述曰,竝只推,更爲牌招。
以兵曹參議洪樂性牌不進罷職令旨,令于李錫祥曰,推考徽旨捧入。
注書李祉承病代,以洪樂純爲假注書。
洪樂純在外代,以邊得讓爲假注書。
傳于南泰著曰,承旨來詣于集賢門。
傳于兪彦述曰,平安監司入侍。
傳于南泰著曰,禮房承旨入侍,忠淸都事嚴璘,同爲入侍。
又傳于南泰著曰,編次人,來詣于集賢門。
又傳于南泰著曰,承旨留待于集賢門。
南泰著達曰,臣與同副承旨兪彦述伴直矣。兪彦述遞差出去,伴直無人,右副承旨李錫祥,卽爲牌招,何如?令曰,依。
南泰著啓曰,卽者,副應敎徐命天,修撰鄭晩淳,謂有情勢,陳書徑出,原書纔已退却矣。依定式禁推傳旨,今方捧入,而玉堂上下番俱空,事甚未安,校理金鍾正,牌招入直,何如?傳曰,允。
以同副承旨具允鈺牌不進罷職傳旨,傳于南泰著曰,只推,更爲牌招。
鄭基安,以備邊司言啓曰,湖南·湖西陳田降續節目,書入之意,敢啓。傳曰,知道。
李錫祥,以義禁府言達曰,傳敎內,飭已行矣。此時守令,豈可曠職?況永春,將有擧行之事,且事同而豈飭異?信川郡守宋翼洙,咸平縣監田晉祥,松禾縣監李逵漸,永春縣監南肅寬,康翎縣監鄭徵世,以杖八十律,今日內,一體草記,施行放送,其令卽爲下去事,命下矣。時囚罪人宋翼洙·田晉祥·李逵漸·南肅寬·鄭徵世等,依傳敎各杖八十,公罪收贖放送之意,敢達。令曰,知道。
備忘記,今日試射時,武藝別監金弼碩·李時蕃,片箭二中,崔泰衡,鳥銃三發四中,竝直赴殿試。
己卯二月初六日卯時,上御崇文堂。禮房承旨·平安監司·忠淸都事·編次人,同爲入侍時,平安監司李成中,編次人具允明·蔡濟恭,忠淸都事嚴璘,右承旨南泰著,假注書全性天,記事官柳敍五·李蓍廷,以次進伏訖。上曰,全羅都事,不爲入來耶?南泰著曰,金鍾正,與金溝縣令,有娚妹相避之嫌,故不敢入來矣。上曰,法典,何如?泰著曰,法典然矣。上曰,此非遲滯之時也。仍呼寫傳旨曰,全羅都事金鍾正遞差,其代,以校理洪趾海除授,先入侍後謝辭。出傳敎上曰,注書汝出往,催促入來。臣性天承命出,與趾海偕入進伏。上呼寫諭兩湖民人綸音曰,噫,以否德無能,臨御卅載,無一惠政,無一濟民,而白首服縗之中,覽道臣敬差官之上書申聞,豈意爾等之受困至此乎?噫,頃年特弛徵族之布,于今徵族之稅,有倍于此,而侵族不足,又侵旁隣,侵隣不足,又侵戶首,其所傷惻,何可勝道?年前關東淮·金,湖西丹·懷·淸,聞甚惻然,命御史而安集,減其稅而顧恤。今聞此報,若不動念,此非徒負元元也,寔負陟降也。予雖誠淺,于今復臨,豈忍爲此?本道道臣,旣得其人,故不差御史,亦不拘常格,以玉署之臣,特除佐幕,共了其事,而可奏者,特令往來稟奏,其奚異於繡衣哉?爾等莫曰,前遣御史,後委道臣,惟在其人,何先後之異哉?亦莫曰,前之關東·湖西,不過五邑蠲減之政,眷顧之惠,吾君雖竭意而行焉。今則許多郡縣,想必有掣礙之端,豈望如五邑之施惠?噫,博施濟衆,堯舜雖難,予之夙宵眷眷,在乎爾等。其若前後異焉,此豈復臨靜攝之中勤勤之意乎?況今之此擧,非我之惠,卽我列聖之惠。嗚呼,我慈聖,五十年毋臨,盛德浹民,以予淺孝,望七持縗,食息到今,若不惠爾,此亦上負孝昭殿。況祥月在近,心懷難抑之中,聞此報,不施寬典,何顔以拜?節目啓下,都事辭朝之日,特坐孝昭殿咫尺之地。呼寫諭爾,噫,其雖否德,爲爾等之父母,爾等其曰,吾之父母,豈忍欺余乎?予亦決不欺赤子矣。呼寫到此,淚隨聲下,居者必也按堵,去者必也還集,專意作農,以陳爲起,若五邑之復蘇,予將紓心便寢矣。且方伯與都事,決不負予,而必能董飭守令,吁嗟元元,載體此諭。上曰,此綸音,兩湖都事,往頒於所到邑。上曰,爾等下去,善爲也。傳曰,百姓足,君誰與不足?又曰,財散民聚,今此事於民足,則可矣。昨日次對,兩湖申聞,若不稟奏,則便作一休紙矣。民若肥,則吾雖瘠,無憾矣。上曰,三百六十州守令,雖難盡擇,此事則必擇人然後可行。上曰,曾見淸安倅誰某,爲人似殊常矣。今聞勤於勸農云,人固不可知也。璘曰,趙重選也。臣爲敬差官時,見其能勤,金尙喆,亦稱矣。上謂趾海曰,君臣之間,豈可隱也?爾弟景海,予已使之,爾則未嘗一試,而金鍾正則曾經其道守令,故欲送之矣。爾今下去,盡心善爲,必使湖民稱汝曰,其父之子,其弟之兄也。上謂璘曰,爾往湖西,民必興起矣。璘曰,臣之所請,與湖南有異。非欲永頉陳田,若以十邑,一依丹·懷例給田災,則行之數年,必有實效矣。上曰,爾下去後,春耕已迫,不可入繩而度田,何以則好也?稅之已捧者,雖難減,而未捧者,不可減耶?璘曰,各邑田結,今已磨勘,作夫,似不可減矣。上曰,然則何以爲之?使民曉然知待秋當減,可也。上謂李成中曰,勅需庫節目,與舊道臣,消詳講確,卽爲啓聞,可也。成中曰,臣與摠戎使相議矣。赴任後,當與舊道臣,更議節目後,當馳啓矣。上曰,孝昭殿望祭,先行後,當行徽寧殿再朞祭,以此分付儀曹。出榻敎諸臣以次退出。
己卯二月初六日未時,上御崇文堂。承旨入侍時,同副承旨兪彦述,假注書全性天,記事官柳敍五·李蓍廷,以次進伏訖。上問承旨曰,政院捧入陳書幾丈乎?對曰,某書某書,又有權噵書矣。上曰,權噵書辭何事?對曰,辭職矣。上曰,渠以其父之子,北道往來之後,予今經病,一番入侍,臣子當然之事,不此之爲,反爲撕捱,無狀矣。仍呼寫傳旨曰,噫,今番之後,其各逡巡者,號一言事,可謂寒心。權噵亦侍從中一也,以媕婀爲師,已涉寒心,往日之事,渠安敢猶復撕捱?以此撕捱,政院之循例捧納,非徒曲循,以所奏聞之,顔辭自然,不可無飭。權噵越捧一等,當該承旨遞差。出傳敎諸臣以次退出。
己卯二月初六日申時,上御崇文堂。承旨入侍時,右承旨南泰著,假注書全性天,記事官柳敍五·李蓍廷,以次進伏訖。上呼寫傳旨曰,人臣,以君父飭敎,焉敢一向撕捱,而權噵則非徒一向以此爲稱托之資,得承旨而爲奇觀,徹書而後已,若此不已,紀綱因此墜矣。俄者處分,其涉太寬,晩後登第,驕蹇爲事,不顧其君,思渠父之意,豈可越廩而止乎?修撰權噵,越俸下敎勿施,鏡城判官除授,今日內辭朝,時任判官,遞付京職。出傳敎上曰,承旨有闕代,通政具允鈺除授,牌招察任。出傳敎南泰著曰,新差兩湖都事,無給馬之敎,下去之道苟艱云,故臣敢達。上曰,兩湖都事給馬事,分付。出傳敎又曰,嚴璘以爲,陳田十邑中,永春縣監南肅寬,以曾任監察事,方被囚,陳田事,恐或仍此稽滯,要臣仰稟,故敢達。上曰,飭已行矣。此時守令,豈可曠職?況永春將有擧行之事,且事同而豈飭異?信川郡守宋翼洙,咸平縣監田晉祥,松禾縣監李逵漸,永春縣監南肅寬,康翎縣監鄭徵世,以杖八十律,今日內,一體草記,施行放送。其令卽爲下去,永春縣監南肅寬,再明日診筵入侍。出傳敎上曰,以此觀之,金吾多滯,吏曹判書李鼎輔,判義禁除授,牌招察任。更以思之,以命牌擧行者,已多特敎牌招,以令牌擧行,其涉苟且。此後特敎,則以命牌擧行,以命牌擧行者,捧傳旨事定式。出傳敎上曰,前都事金鍾正,校理除授。出傳敎諸臣以次退出。
上在昌慶宮。常參,以代理停,經筵停。
端懿王后忌辰。
南泰著達曰,明日常參,取稟。令曰,停。
李錫祥達曰,大司憲閔百祥,執義金元行在外,掌令李齊嵒受由在外,閔塾,持平權相龍在外,李迪輔未署經,今日以監察茶時之意,敢達。令曰,知道。
鄭基安,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李之檍達曰,左承旨尹東暹,今日不爲仕進,卽爲牌招,何如?令曰,依。
李錫祥達曰,戶曹判書趙雲逵,特除之下,昨違召令,今日又不出肅,事體未安,卽爲牌招察任,何如?令曰,依。
李之檍啓曰,注書李祉承病代,假注書全性天,姑令仍察,何如?傳曰,允。
以左承旨尹東暹牌不進罷職令旨,令于李錫祥曰,推考徽旨捧入。
上在昌慶宮。常參,以代理停,經筵停。
卯時,日暈兩珥,暈上有冠,有重暈,重暈上有背。
下直,南陽府使崔晟。
南泰著達曰,明日常參,取稟。令曰,停。
李錫祥達曰,大司憲閔百祥,執義金元行在外,掌令李齊嵒受由在外,閔塾未肅拜,持平權尙龍在外,李迪輔未署經,今日以監察茶時之意,敢達。令曰,知道。
藥房提調洪啓禧,副提調李之檍啓曰,伏未審日間,聖體調攝,若何?寢睡·水刺之節,亦何如?煎進湯劑,連爲進御乎?三貼當盡於今日,臣等與諸御醫,持湯劑入侍,診察聖候,議定繼進當否爲宜。臣等不勝區區憂慮,敢來問安,竝此仰稟。傳曰,知道。氣則差勝後一樣矣。
李之檍達曰,左承旨尹東暹,今日不爲仕進,卽爲牌招,何如?令曰,依。
以同副承旨具允鈺再牌不進罷職傳旨,傳于李錫祥曰,只推,更爲牌招。
李錫祥達曰,戶曹判書趙雲逵,昨日違召,今日又不出肅,事甚未安,卽爲牌招察任,何如?令曰,依。
李錫祥啓曰,左邊捕盜大將鄭汝稷,有稟達事,來詣請對矣。傳曰,詣閤。
傳于李錫祥曰,永春縣監李敬玉,來待閤外。
傳于具允鈺曰,夜對爲之。
李錫祥,以義禁府言達曰,黃州牧使李珪輔拿處事,徽旨達下矣。李珪輔,時在任所,依例發遣府羅將,拿來,何如?令曰,依。
具允鈺,以禮曹言啓曰,卽接恭陵·順陵·孝章墓官員聯名所報,則近來虎患特甚,白晝噉殺入番軍於恭陵陵上至近之地云。事甚驚駭,卽令該軍門,發遣軍校,期於斯速捕捉,何如?傳曰,允。
鄭基安,以禁衛營言啓曰,今二月初九日子時量,南別營近處,旗麾祭設行時,放砲大吹打之意,敢啓。傳曰,知道。
兵曹參議洪樂性書曰,伏以臣,待罪三銓,不審政注,致勤大朝嚴敎,至下特遞之命。臣於是,萬萬懍惕,置躬無地,薄勘曾未幾日,騎省除旨,遽降於夢寐之外,臣誠驚惶感激,益不知所以自措也。念臣性本迂拙,識未周通,動輒生疣,自速譴何,其觸事憒憒之狀,不待臣之畢言,而睿鑑想已俯燭矣。今雖蒙大朝涵容之恩,有此除命,而臣何敢徒恃寵渥,揚揚冒出,以益其無忌憚之罪哉?且臣素患痰火之症,沈痼多年,喘急聲嘶,殆成癃廢,筋力奔走,亦無其望。再昨召牌之下,未免違傲,罪上添罪,益增悚蹙,玆敢略陳短章,仰暴情病。伏乞离明,俯垂諒察,特許鐫削,以安微分,以嚴法紀,千萬幸甚。答曰,覽書具悉。爾其勿辭,從速察職。
己卯二月初八日辰時,上御恭默閤。藥房入診,永春縣監同爲入侍時,提調洪啓禧,副提調李之億,記事官金載祿,記事官柳敍五·李蓍廷,永春縣監南肅寬,醫官許礈·金德崙·李泰遠·金履貞·金福齡·慶絢·鄭行晢,以次進伏訖。上曰,後來者,誰也?啓禧曰,永春倅矣。上曰,其後於醫官,進伏於史官之後,予忘其入侍,爲醫官而面生矣。啓禧曰,寢睡,何如?上曰,近則不善爲之矣。啓禧曰,水刺,何如?便道一樣乎?上曰,一樣矣。啓禧曰,煎入湯劑,連爲進御乎?上曰,然矣。啓禧,請診候。許礈進伏,診候後退伏曰,脈候左右三部,度數調而均則一樣,而脾胃脈虛軟,則差勝矣。諸醫,以次進診,所奏略同。上曰,注書出去,宣傳官一人召入。賤臣復命。醫官等議藥曰,蔘令白朮散則煎入,而理中建功湯則劑入,以爲待時進御,好矣。腹部雖有如何之候,藥性無異於理中湯,而助調脾胃則勝矣。上曰,蔘令白朮散,加乾薑,則無異於理中湯,而理中湯不入桂枝,則若冷水矣。今番之藥進之,則卽見效,實爲異矣。啓禧曰,是誠幸矣。今二月初八日,藥房入侍時,理中建功湯,今姑停止,加減蔘令白朮散,依前方三貼煎入事。榻前下敎上曰,方入守令,而予則雖進藥,思忠淸道湖西之民,不忍下咽矣。上曰,日次乃十四日,而予當親傳香矣。上曰,宣傳官進來。授標信曰,建陽門入直鄕軍全哨及金虎門只隊摠,待令於明政門外。汝李摠督之幾代孫乎?宣傳官曰,五代孫矣。上曰,不遠矣。上曰,當先問之矣。儒臣之若此撕捱者,何如?之億曰,頃日下敎中,以不言,似爲撕捱矣。李瀰,亦何走乎?啓禧曰,李瀰,以親病徑出,而徐命天·鄭晩淳,以權噵處分,下敎然矣。上曰,儒臣禁推幾人,而徑出幾人乎?予欲爲言者,不過致煩大朝盛念,臣等,以何面目爲挾冊之列乎則好矣,而無一人言此者,可慨矣。上命書傳敎曰,子曰,過猶不及,其已不及,又何過乎,何謂不及?當上書撕捱而不爲,公然逡巡,不參侍班,莫曰已撕捱,猶事媕婀,何異不及,何謂過乎?欲言心難,欲遞不能,再昨權噵處分之敎,只謂權噵,則諸儒臣之代權噵,一時徑出,抑何意思,因此而他儒臣之混同違牌,亦何分義?擧措駭然,景象寒心,非徒不可播聞於朝紙,亦不可使聞於隣國。循例踏下,適中其願,一時禁推,其亦文具。徑出儒臣,勿爲禁推,違牌儒臣勿罷,一竝從重推考,牌招察任。噫,爲靑丘之臣子,莫重祭享,望七之君,其將釋衰,其若不參。今番決不可以付軍職之命,行於此等之類,其不參於祭班,以何顔而北面乎?來月二十六日前,若捧儒臣侍從辭單辭章,奏稟在外,此國不國也,政院知悉。上曰,當登史記而見之矣。啓禧曰,再昨見傳敎後徑出,則徐命天·鄭晩淳二人矣。上曰,若李瀰·南綺老,則雙雙爲之,可矣。啓禧曰,此則其前日之事矣。上曰,以權噵處分,渠皆撕捱乎?啓禧曰,見此傳敎,則皆知之矣。其人豈不知而然乎?徑出則爲直捧禁推乎?啓禧曰,然矣。上曰,過甚矣。我國兩班之驕仰難矣。望七其君,釋衰之日,渠皆不見乎?方今則當諉予,而何若是乎?上曰,南肅寬進前。永春安集,何爲?而勸農,如何?肅寬曰,曉諭傳敎,或飜譯頒示,而亦製文還集勸耕矣。上曰,民戶,幾何?肅寬曰,前則三千餘戶,而自乙丙之後,至八百餘戶矣,今年則一千餘戶矣。上曰,有何戶口增之效乎?田結,何如?肅寬曰,百姓散亡之故,至於高燥磽确之地,則自然荒廢,幾三百結矣。上曰,有何勸農之事乎?爾則罷職退出。上曰,臺諫有闕,幾人乎?之億曰,不能詳知,而幾三人矣。上曰,注書出去,知臺諫有闕而來。賤臣復命曰,大司諫·司諫·正言,有闕云矣。上曰,鄕中人有通亞長望者乎?之億曰,未思誰某,而柳觀鉉,亦在鄕矣。啓禧曰,柳觀鉉,善文而頗佳矣。上曰,李敬玉爲人頗好,雖見辱於玉署,人則好矣。啓禧曰,然矣。上曰,未署經者,好矣。李迪輔可謂便矣。命書傳敎曰,行司直任瑋,大司諫除授,前文學柳觀鉉,司諫除授,行司果李仁培,正言除授。臺臣在外人,令政院,乘馹上來事,下諭。又命書傳敎曰,多臺旣已處分,政稟自當勿施,以此分付。上命書李敬玉永春縣監傳敎曰,永春,十邑中最甚者,而縣監南肅寬,頃者辭朝之日,心已難之,故今日入侍之命,意蓋此也。聞有所奏,爲無事之時則可,有事之時則不可,旣罷其職,此時此縣,豈可尋常?前文學李敬玉敍用後,永春縣監除授,今日內辭朝,其令入侍。上曰,於渠好矣,爲永春恢恢矣,可謂得人矣。爲春坊·玉署,前旣勞矣,可休矣。之億曰,爲永春之福矣。上曰,然矣,初作宰乎?之億曰,似未經矣。上曰,雖初爲之,必優爲之矣。爲人柔緩,不以治郡之勞爲疲矣。之億曰,且母老矣。上曰,當率往,足可偏養矣。上曰,任瑋爲人,柔而緩,頗可矣,善文矣。之億曰,然矣。上曰,李基敬,姑未下鄕乎?啓禧曰,爲參徽寧殿祭祀,姑留矣。上曰,其人精矣。啓禧曰,爲人詳明,且有文學矣。宣傳官復命。上曰,何謂而來乎?宣傳官曰,金虎門則旗隊摠率來,弘化門則傳令于把摠,使哨官率軍,待令于明政門外矣。上曰,吹螺赤必敎之矣。李澤,今爲何職?之億曰,方爲別軍職矣。上曰,參議闕,後入侍知入,可矣。上曰,湯劑捧入之際,聽下敎中官,令差備中官替行,其涉駭然,從重推考。出擧條諸臣遂以次退出。
己卯二月初八日未時,上御崇文堂。左捕將請對入侍時,左捕將鄭汝稷,右副承旨李錫祥,假注書全性天,記事官柳敍五·李蓍廷,以次進伏訖。鄭汝稷曰,昨夜崇禮門外七牌伏處,捉得犯夜人,則稱以渠有所懷,不可告於大將,必入御前,然後告達云。事係重大,不敢自下擅便,敢此仰達。仍袖進一封書。上曰,怪哉。漢又出矣。仍命汝稷讀其書,略曰,幼學李鎭,居生北靑云云。讀未數行。上曰,右邊捕盜大將具善復入侍。出榻敎上曰,注書汝出往招來。臣性天承命出,與善復偕入進伏,汝稷讀其書已訖矣。上謂善復曰,豈有如此孟浪之變乎?其漢,卿見之乎?善復曰,見之矣。上曰,其漢果似兩班乎?亦似能書試紙者乎?善復曰,雖不知其爲兩班,而常漢則似非矣。上曰,問其所接處乎?善復曰,稱以方接于東大門外矣。上曰,似是鄕人矣。上曰,此罪人,當下本事所知之廳,而若或移送金吾,則右捕廳近於金吾,右廳施刑。上曰,亂國放恣之漢,何惜之有也?有大將焉,有大臣焉,渠何生心,敢稱御前告達?以此先挫其氣,然後亂杖施威,株纍二次,取招來達。汝稷·善復,承命趨出,上還招下敎曰,頃者東營鞫罪人乎?對曰,然矣。上曰,然則東營施刑。上曰,株纍二次過矣,一次爲之。上曰,左右捕將,合坐後來待。出榻敎上曰,承旨留待于侍講院,從事官一人,使之待令。諸臣退出。
己卯二月初八日申時,上御崇文堂。左右捕將入侍時,左捕將鄭汝稷,右捕將具善復,右副承旨李錫祥,假注書全性天,記事官柳敍五·李蓍廷,以次進伏訖。上曰,李鎭果何許人耶?兩捕將對曰,似是中人,而起訟於甲山見落,欲殺甲山倅韓碩弼,以此生計云,極甚巧惡矣。仍進讀招辭訖。上曰,因捕將求對,令左右捕將,合坐究問,則李鎭之含憾誣人,事由訟端,綻露無餘。鎭以北靑之人,爲甲山人,作此怪擧,若非李昌光之陰嗾。則想必有受嗾者,若無是事,則鎭往在甲山之時,必有受困於時任府使而然。以此以彼,自京難以査實,許多人推捉,徒損國體,修撰鄭晩淳,甲山府按覈御史差遣,詳査實狀後啓聞,隨律正法于本道監營,以懲末世人心。鎭,令捕廳定捕校給馬,隨御史押送甲山府。出傳敎上曰,永春縣監,不爲入來耶?李錫祥曰,留待于閤門外矣。上曰,注書,汝出招來,使之入侍。臣性天,承命出,與李敬玉偕入進伏。上曰,汝出問玉堂幾員承牌也。臣性天,承命出而入對曰,副應敎徐命天,副校理南綺老,修撰李瀰·鄭晩淳,副修撰李聖圭進矣。上曰,鄭晩淳入侍。臣性天,承命出而入對曰,鄭晩淳非番次,故承牌後,已爲出去。臣謹使院吏催促矣。上曰,更爲催促。臣性天,承命出,未及入對。上曰,假注書全性天改差。出榻敎臣性天入對曰,鄭晩淳家稍遠,故連爲催促,而未及入來矣。上曰,明日,左右捕將及甲山按覈御史鄭晩淳,同爲入侍。出榻敎上謂李敬玉曰,永春雖殘,足可爲養親矣。陳田事,爾赴任後,予無憂矣。上曰,永春縣監李敬玉給馬。出榻敎具善復曰,禁衛軍事,旣出言端。臣於軍政,有所懷,敢達矣。近來各道束伍軍之疎虞,誠甚可悶矣。上曰,何以虛疎耶?善復曰,良役二疋之時,束伍最稱歇役,故易得充定,一自一疋之後,束伍軍之自備軍裝,裹糧赴操,其所費殆倍於良役,人皆謀避不願。故常時闕額,每患難充,其當操鍊,臨時塡充,往往在塗逃躱,實無團束設置之意,事極寒心,不可不嚴飭各道帥臣,俾得以從長變通矣。臣待罪湖西兵營時,適當溫陽幸行,行宮入侍稟奏後,束伍軍魚鱗作隊事,狀請蒙允擧行矣。今至年久,亦漸解弛云,魚鱗之制,隨其邑面之附近,以哨名部分作隊,則平時塡額,臨急徵召,俱可便利。大有勝於散在各處,漫無統紀之比,各別申飭,俾有實效,似好矣。上曰,束伍軍,軍裝自備乎?善復曰,然矣。上曰,申飭湖西,一依所奏擧行,此法若便,問于諸道帥臣,行之,可也。出擧條諸臣以次退出。
己卯二月初八日初更,上御恭默閤。夜對入侍時,同副承旨具允鈺,應敎徐命天,修撰李瀰,記事官金載祿,記事官柳敍五·李蓍廷,以次進伏訖。上曰,上下番儒臣讀大文,此八大文乎?瀰曰,然矣。上曰,分讀四大文,可也。命天先讀,瀰繼讀訖。上曰,承旨讀序文。允鈺讀訖。上曰,文義爲之。命天曰,別無逐章所達矣。夜氣本主孟子牛山章,操則存,舍則亡也。操心則淸明在躬,德日闇然而章矣,亦爲治病之一道矣。天祐宗祊,聖候康復,臣民慶忭,伏望以是加勉焉。上曰,其言好矣。瀰起伏曰,前已屢講,別無仰達之言,而逐章加工,則聖學益高,伏望體念焉。上曰,好矣。帝王之學,何加於此?上曰,參贊官新入,奏之可也。允鈺曰,儒臣所達,好矣,他無更達矣。上曰,自鷄而後,至貞則復元,皆循環也。其爲工,專在於誠,而予未能焉,實爲愧矣。上曰,儒臣先退,鍮硯入之。命書傳敎曰,今番春享祭,當先祗迎于儲慶宮香祝次,親傳于毓祥宮香祝,禮房則悉知,分付該曹。上命承旨,書毓祥宮春享祭文及孝章廟仲朔祭文·懿昭墓仲朔祭文訖。上曰,越編次人入編次,給于香室。諸臣以次退出。
上在昌慶宮。常參,以代理停,經筵停。
下直,榮川郡守李在。
南泰著達曰,明日,宗廟奉審相値,常參頉稟。令曰,知道。
李錫祥達曰,憲府連日監察茶時,諫院許久闕達,俱涉未安,兩司除在外·受由式暇·未署經外,未肅拜人員,竝卽牌招,何如?令曰,依。
又達曰,大司憲閔百祥,執義金元行在外,掌令李齊嵒受由在外,閔塾牌不進,持平權相龍在外,李迪輔未署經,今日以監察茶時之意,敢達。令曰,知道。
尹東暹達曰,戶曹判書趙雲逵,日事違召,無意膺令,極爲未安,卽爲牌招察任,何如?令曰,依。
傳于南泰著曰,昨日入侍承旨,持草更爲入侍,編次人使之入來。
全性天改差代,以金載玉爲假注書。
傳于李錫祥曰,秋曹堂上,使之入侍,左右捕將及甲山按覈御史,待下敎入侍。
傳于李錫祥曰,只秋判入侍。
以左邊捕盜大將鄭汝稷,右邊捕盜大將具善復,甲山按覈御史鄭晩淳,依下敎來待矣。
傳于李錫祥曰,捕將·御史·該房承旨,同爲入侍。
傳于具允鈺曰,承旨入侍。
李錫祥達曰,明日次對,兩司當爲進參,除在外·未署經外,未肅拜人員,竝待開門牌招,以爲推移進參之地,何如?令曰,依。
傳于具允鈺曰,再明晝講,進行於明日,時刻午正三刻。
南泰著,以禮曹言啓曰,今此徽寧殿再期祭時儀節,五禮儀及補編中,元無可據之文,而考見辛巳謄錄,則癸未八月十四日,敬寧殿再朞祭,以三獻禮爲之矣。今番再朞祭親行時,亦依此擧行之意,敢啓。傳曰,知道。
以校理李潭·金鍾正,副校理申思運等牌不進罷職傳旨,傳于南泰著曰,竝只推,更爲牌招。
以獻納宋瑩中,正言李仁培,掌令閔塾牌不進罷職令旨,令于李錫祥曰,竝推考徽旨捧入。
李錫祥,以義禁府言達曰,晉州前牧使李德海,咸安前郡守李堉,河東府使李杞齡等,憑閱處之事,徽旨達下矣。李堉,今方待令於本府,卽爲拿囚,李德海,以書狀官,奉命出疆,復命後拿囚。李杞齡,時在任所云,依例發遣府羅將,拿來,何如?令曰,依。
鄭基安,以訓鍊都監言啓曰,因禮曹草記,恭陵·順陵·孝章墓,有虎患,卽令該軍門,發遣軍校,期於捕捉事,允下矣。都監善放砲手七十名,將官率領,卽爲發送之意,敢啓。傳曰,知道。
己卯二月初九日辰時,上御崇文堂。編次人入侍時,同副承旨具允鈺,記事官金載祿,記事官柳敍五·李蓍廷,以次進伏訖。上曰,注書出去,率編次人入來。賤臣復命曰,編次人未及來待矣。上曰,注書出去,編次人中,先來者率入。賤臣引入具允明。上曰,注書出去,草紙多持入。賤臣持入。上曰,命承旨書孝昭殿大祥日親祭文,明陵神榻共奉告由祭文,明陵大祥祭祭文,及徽寧殿祭文後,命允明讀之,又使讀毓祥宮春享祭文,孝章·懿昭墓仲朔祭文。上曰,予果備經矣,命允明議定句字。上曰,司諫柳觀鉉,校理金鍾正居中,竝蕩滌事。出榻敎諸臣遂以次退出。
己卯二月初九日未時,上御崇文堂。秋判·左右捕將·甲山按覈御御史,同爲入侍時,刑曹判書尹汲,左邊捕盜大將鄭汝稷,右邊捕盜大將具善復,甲山按覈御史鄭晩淳,右副承旨李錫祥,假注書金載玉,記事官柳敍五·李蓍廷,以次進伏訖。上曰,罪人之承款正法,自監營爲之,而遲晩取招後處之,可也。晩淳曰,然矣。甲山治否,道臣亦應知之矣。上曰,此等之類,當正法,使遐方人心,知有朝廷杖殺之律,於渠少無惜也。晩淳及善復曰,呈于備局之狀,尤爲無據,杖殺,於渠猶爲輕也。上曰,爲日似久,而酒禁之行不行,亦探知可也。晩淳曰,當奉行下敎矣。上曰,近來盜賊,何如?善復曰,衣服器血之盜,或有之。上曰,此等之盜,亦爲亂杖乎?善復曰,決棍矣。上曰,當隨所犯輕重處之,而微細之盜,何必亂杖?亂杖,愼之可也。善復曰,臣營近有用舊蓄新之法,而綿布年久腐朽,片片破傷,將至於七八同,而有用之物,仍置則將爲塵土,可惜,欲爲分給軍兵,而便同私惠,故實爲惶悚。面議於都提調,則私惠,終涉如何?一番筵稟,分給似好云,故敢達矣。上曰,都提擧,誰耶?善復曰,領議政矣。上曰,私惠爲何?善復曰,無名之物分給,事近私惠。上曰,誠然矣。依爲之。出擧條錫祥曰,黃海·京畿兩道·江華府推案上來,故敢達矣。上曰,啓本,令秋曹一體問于大臣,登對稟處,兩道臣一守臣,同推而不卽奏,一體推考,可也。出擧條上曰,春坊上下番入侍。出榻敎弼善柳思欽,說書朴取源入侍進伏。上曰,講筵,何以爲之乎?思欽曰,連日爲之矣。數日則東宮有齒痛,故只行書筵,而未爲召對矣。上命承旨書之。上曰,元良氣欠,常時則宜諭藥院,不然則其宜勸講,而一日之內,或行或否,下問之際,語涉苟且,對問春坊,越捧一等。噫,頃者飭礪之後,因循若此,漢之賈誼,當今之世,將作何擧措?不覺寒心矣。出榻敎諸臣以次退出。
己卯二月初九日申時,上御孝昭殿齋室。承旨入侍時,同副承旨具允鈺,假注書金載玉,記事官柳敍五·李蓍廷,以次進伏訖。上命允鈺,謄出齋殿懸板中殿號,因命書御製齋殿記示文,製訖。上曰,入直編次人入侍。出榻敎編次人具允明,入侍進伏。上命讀記示文,讀訖。上曰,齋殿本無守直之事,宮人輩,任意坐臥,不敬甚矣。以此文刻板,揭于齋殿,以示敬謹之意也。因命允鈺,書揭齋殿北壁。上曰,南壁揭板,曾命具允明書之。兄弟留名南北,此亦貴矣。上謂允明曰,卿父未封君,而卿則承襲,何也?允明對曰,臣父有伯兄早歿,臣爲其所後,故承襲矣。上曰,卿爲卿伯叔所後,故爲長派耶?對曰,然矣。上曰,卿家勳臣幾代乎?允明曰,臣之十一代祖知敦寧臣壽永,錄中廟靖國勳。臣之六代祖左議政綾川府院君臣仁垕,錄仁廟靖社二等寧國元勳,臣竝奉其祀。臣之本生家七代祖綾海君臣宬,錄宣廟扈聖功名,臣之生養家,凡有四勳臣矣。上曰,孝廟御製中,具內乘誰也?允明對曰,臣之六代祖綾川府院君之子也,於臣,爲五代祖矣。适變,因上命投筆,而孝廟質瀋時,以六卿子,陪往,御聽酬唱,御札往復,皆其時事也。上曰,私家亦爲昭穆班乎?允明曰,以叔姪兄弟爲之矣。上命承旨書之。上曰,孝昭殿祥日,水原府使金孝大,宜寧縣監金亨大,及再昨年爲執事之人,竝依練日例,入參內班。徽寧殿再朞日,其執事人,勿論內職外任,殿庭狹窄,其令入參神門外。出榻敎諸臣以次退出。
上在昌慶宮。常參,以代理停,經筵停。
具允鈺達曰,明日常參,取稟。令曰,停。
鄭基安,以都摠府言啓曰,今日入直內三廳,武兼禁軍及軍兵等,當爲中日習射,而宗廟春奉審相値,不得爲之之意,敢啓。傳曰,知道。
尹東暹達曰,戶曹判書趙雲逵,連日違召,尙不膺令,度支重任,一向曠廢,極爲未安,卽爲牌招察任,何如?令曰,依。
令于鄭基安曰,大臣·備局堂上引接。
傳于具允鈺曰,晝講,明日爲之,時刻,依前擧行。
以校理李潭,副校理申思運牌不進罷職傳旨,傳于具允鈺曰,只推,更爲牌招。
以正言鄭述祚·李仁培牌不進罷職令旨,令于李錫祥曰,竝推考徽旨捧入。
具允鈺,以禮曹言啓曰,今日宗廟春奉審,臣象漢,與本署提調李益炡,戶曹參議李渙,進詣奉審,則宗廟殿內第四室,龕上木班子第二井,去夜雨雪,微有滲漏之痕,擇日修改,何如?傳曰,允。
尹東暹,以戶曹言達曰,依令旨,左議政金尙魯二月朔祿捧,令倉官輸送于本家。則以爲,雖承令倉官輸送之令,而方在病伏待罪中,終不敢冒受,萬萬惶悚云,不爲領受,何以爲之?敢稟。令曰,令倉官,更爲輸送。
又以戶曹言達曰,依令旨,判府事李,右議政時正月祿捧及判府事二月朔祿捧,令倉官更爲輸送于本家。則以爲,特令至此,而旣無冒受之勢,不勝惶悚云,又不領受,何以爲之?敢稟。令曰,令倉官更爲輸送。
鄭基安,以禁衛營言啓曰,本營文從事官,前輔德朴聖源啓下,而時在罷散中,令該曹,依例付軍職,冠帶常仕,何如?傳曰,允。
吏曹參判金相福書曰,伏以,向者聖候違和,浹月而奏平復之慶,帀域含生,轉焦迫而爲欣喜,區區下情,又曷可形喩?歲改序遷,兩魂殿再朞,隔以日月,伏以,睿情悲慕,難以堪抑。臣於疾病沈頓之中,忽蒙天官佐貳之命,臣不敢知聖明,何取於臣,而有此誤恩也?臣自侍從,廁于宰列,凡二十年之間,無一言無一事之可裨聖治,而淸官美職,徒紆榮寵,以至于今所叨而極矣。夫國家官職,何任不重,而銓任爲尤重,人才取捨,何時不難,而此時爲尤難。當尤難之時,處尤重之任,雖人器相稱,難保其物情允叶,而況臣蔑蔑無稱者乎?人員無數,官職有限,以有限之官,應無數之人,雖權度不差,難保其稱量得當,而況臣之空空無識者乎?不惟此也,臣之已試無效之狀,亦已畢露於曾參三銓之日矣。絲毫無補,點檢多慙,矧今世道人心,日卑一日。且臣所患攤風,歲加一歲,雖欲强策微軀,仰贊政化,亦何可得也?噫,聖上之授臣此職,非所以榮臣身也,將以責其任也。以臣之聲望之素輕,其可以抑躁競乎?以臣鑑識之不明,其可以恢公道乎?本乏風裁,激揚淸濁,其可以望乎?事多牽掣,振拔淹滯,其可以能乎?於斯數者,無一可焉,而冒據銓任,非義之所敢出也。藉曰,佐貳異於長官,猶且與聞其可否,時有所擬差,均之有銓衡之責焉,則其爲任也,亦不重歟?此臣所以聞命悸恐,不知所措者也。且臣待罪尙衣院提調,以世子嬪宮華服輕先進排,被大朝殿下重推之命。蓋儀曹,已啓下邸下吉服儀節,知委尙方,尙方擧行而已。嬪宮服色,儀曹本不別爲磨鍊,則尙方之從邸下吉服,而一體擧行,亦事例然也。雖然莫重進獻,有此做錯,問備薄罰,難贖臣罪,玆敢仰暴銓任不稱之狀,兼陳尙方溺職之失。伏乞邸下,竝垂照察,亟削臣本兼職任,以重公器,以安私分,千萬幸甚。答曰,覽書具悉。日月如流,徽寧殿祥祭,只隔數日,孝昭殿祥月又迫,攀號莫逮,一倍罔極。聖候愆和,焦悶曷喩,而遄臻康復,不勝慶忭之至。卿其勿辭,從速察職。
司書李瀰書曰,伏以,天祐宗祊,聖候遄臻康復,區區曷勝慶忭之忱?日月駛邁,兩魂殿再朞,奄已斯迫,伏惟哀慕,益復罔極。念臣所叨職名,極知其萬萬不稱,而怵於嚴命,前後冒出,亦不止一再矣。淟涊蹲據,自顧慙惶,殆不省措躬之所也。且臣於本兼任,俱帶春秋之銜,而與修撰官臣徐志修,有妻四寸應避之嫌。伏望照例遞改,以存公格,不勝幸甚。答曰,覽書具悉。日月如流,徽寧殿祥祭,只隔數日,孝昭殿祥月又迫,攀號莫逮,一倍罔極。聖候愆和,焦悶曷喻,而遄臻康復,不勝慶忭之至?書辭,令該曹,考例稟處。
戶曹判書趙雲逵書曰,伏以,上穹垂休,聖候康復,中外焦遑之餘,懽忭慶抃,曷有其極?天時貿遷,春序又半,孝昭殿祥事隔日,徽寧殿再朞已迫,伏惟大朝攀慕之慟,邸下慨廓之思,益復罔極,臣竊不勝悲係之至。臣於待罪嶺臬之日,情私焦迫,號籲無階,而伏蒙我大朝曲念之恩,得以遄解符節,歸見病父,相對感泣,惟以殞結爲期而已。不意玆者,地部特擢之命,遽降於千萬夢寐之外,臣於是,驚隕震灼,五內失守,罔知所以自措也。噫,卿月峻秩也,度支重任也,雖使望宿而才優,僉擧而衆允者當之,猶懼不堪。況如臣之年少資淺,才窳識闇,初無勞勩之可記,只有罪戾之層積,而今乃不詢於朝,騫地陞擢,躋之以九棘列卿之班,畀之以大農金穀之任,不少難愼,此豈不大駭四方之聽,而有累則哲之明乎?臣聞命以來,怔營愧恐,寢食俱廢,直欲循墻而走,鑽地而入,而有不可得,尙何言哉?雖然臣於是任,其千不可萬不堪之狀,非但公議之攸同,抑亦國人之所知,則睿鑑亦必俯燭之矣。臣何敢費辭飾說,雍容辭遜,有若例讓者之爲哉?抑臣苦情悲懇,有不容自阻於閔覆之下者。噫,臣家之全保至今,何莫非聖上如天之恩,而若臣痛刻自艾者則有之。臣固蒙騃冥升,擿埴危途,忽亢滿之戒,而招人鬼之猜,畢竟駭機之發,幾乎不免。靜言思之,心隕骨驚,懺悔一念,絓結方寸,其所自矢者。凡係華膴之職,雖是循資而序進,必欲一切自畫,毋或重得罪於惡盈之神理,耿耿此衷,天日臨之,焉可誣也?向者藩除之冒膺,亦違素戒,有足羞吝,而此猶以居外爲諉耳。今又以凌遲庸品,猝然先群彦而超擢,委以掌賦之重務,而猶且不知爲懼,唐突冒進,則其所以益造物之忌,而促臣家之災者,顧何異於以膏沃火,而將不知稅駕於何所也。臣雖無狀,豈忍爲此哉?雖以聖明體下之道言之,前旣拔之於坑坎之中,曲加庇覆,而今何忍置之於必危之地,一任其顚覆而莫之恤乎?此臣所以刳瀝血肝,九頓哀深,有望於終始生成之澤者也。縮伏多日,未聞有司直之論,累違嚴召,冞增悚蹙,玆不得不露章陳籲。伏乞睿慈,察臣之懇,憐臣之情,轉稟大朝,亟令收還臣新授資秩,以重名器,以安私分,不勝大願。答曰,覽書具悉。日月流邁,孝昭殿祥事又迫,徽寧殿祥祭,只隔數日,攀號莫逮,一倍罔極。聖候愆和,焦悶曷喻,而遄臻康復,不勝慶忭之至。卿勿過辭,從速察職。
京畿·忠淸·平安三道儒生,生員元景翼等書曰,伏以,有國之祀典,莫嚴於泮宮之明享。凡所以尊聖道而壹士趨,敦敎化之本,啓治平之端也。自非弘道迪義之大賢,崇德闡學之眞儒,毋得與於腏食之列,而非人人之所敢擬議也。粵自宗祀先師以來,群儒之從與享之者,夫孰非聖人之徒,而亦言其同時竝躋之懿,則七十子之後,獨有宋諸賢爲盛,上下數百年之間,蓋廑廑焉耳。嗚呼,不其難乎?天運之否泰,世道之興衰,於是乎係焉,故知從祀之議,不患其多,正患無其人。洪惟我朝文敎之隆,軼宋比周,于聖廟而可觀,前後群賢之陞配者,洽滿十哲之數,則抑可謂盛且隆矣。雖臣等愚妄,猶竊以爲未也,何者?有若先正臣文烈公趙憲,有若先正臣文敬公金集,德學功業,正大光明,眞所謂大賢也,眞儒也,中外諸生之抗章陳請,非一再矣。尙靳從享之典,其爲聖朝之遺文闕事,孰甚於此哉?意者,多士之言,或有所未盡,無能有槪於睿聽者。臣等輒復罄竭餘蘊,恭惟成命,惟邸下少垂察焉。惟趙憲,資稟絶異,操履克篤,以剛方正直之質,有眞實堅固之學,孝悌通于神明,忠義貫乎金石,其得於天賦,固自有大過人者。始事文簡公臣成渾,後事文成公臣李珥,益聞所不聞,日用力於本源之地,精思實體,而學之所造者益深矣。其立身行己之方,衛道扶倫之功,嚴毅果確,明白直截,罔非至誠惻怛中出來。其以校書郞而斥異端,則深恥口誦聖賢之書,手封供佛之香,其以質正官而論祀典,則極論周程之失次,王·陸之僭竊。至若東還一書屢千百言,眷眷于用夏變夷之道,辨誣三章,刳瀝肝血,凜凜乎斥邪扶正之論,方當島夷之構釁也。請斥秀吉,正其弑君之罪,請斬玄蘇,折其射天之謀,又請上告天朝,傍檄琉球諸國,痛陳沐浴之義。持斧伏闕,叩額流血,半世仇疾而不恤,九死淪謫而靡悔,終至於臨亂倡義,殉身報國而後已,畢竟所成就,如彼卓卓,而若與夫一節之士,慷慨捐躬於倉卒之間者,比而論之,則其亦淺之爲知矣。先正之立慬,固自有本,蓋其素所講者,正義明道之學,素志者尊主庇民之業。明誠之知,先兆乎蓍龜,仁義之勇,早決於熊魚,力持一部春秋,身任萬古綱常,玆豈非曠世一有之賢者哉?試以先輩之定論言之,文簡公臣成渾,則推以畏友,不敢處以師道,文成公臣李珥,則嘗許其欲復唐虞之治。文正公臣宋時烈,亦嘗稱以非堯舜湯武不言,非孔孟程朱不學,文康公臣李之菡,奬以當代第一人物。處士臣徐起,聞丁亥一疏,整衣冠起拜,歸之以抑洪水驅猛獸之功。惟彼三先正曁二高士之定論,實爲千萬古公案,亦何待臣等之覼縷也?惟金集,以文元克肖之子,承文成嫡傳之統,德性溫雅而和粹。學術縝密而精純,如美玉良金,旣琢旣鍊,而輝光愈新,如威鳳祥麟,不鷙不搏,而雄狡率服。淵源旣遠,而門路甚正,立德則以孝悌忠信爲本,造道則以窮理居敬爲度。父子間,旣自以爲知己,則益驗家庭授受之正,而若其自得之妙,又有卓然著見而不可掩者。蓋自幼至老,蚤夜孜孜者,惟潛心於聖賢之訓性理之書,尤用力於不覩不聞之地。嘗取曾傳愼獨二字,名其齋,惺惺乎操存省察之地,慥慥乎學問思辨之功,脚踏實地,循循有序。及其工夫之造極,則言行相顧,幽顯一致,表裏交正,體用咸備,允爲君子之大成,而若論其進而匡君,退而講禮,成就後學,興起斯文,則尤有大焉者。其在仁廟之改紀也,始被弓旌之招,終感曠絶之恩,亦嘗一出登筵,首陳堯舜精一之訓,繼以周程誠敬之說,以爲人主一心萬化之源,而斤斤乎天理人欲之辨,其端本出治之意,引君當道之誠,槪可知矣。逮夫孝廟大有爲之日,倚毗益篤,恩禮愈隆。諭以共天位治天職,則感激知遇,期展所蘊,條陳一大本六急務之說。論國朝喪禮,則進援古之一書,講陵殿祭儀,則獻先正之的論,繼又校正小學之註說,中庸之句讀,以資經筵之講討,其所以啓沃匡弼者。一以告先王者告之,蓋推以廣之,以爲升大猷申大義之本,不幸釁孽橫生,志業未究。雖立朝供仕,不滿一歲,而發於言爲者,已足以爲之兆,卒從世寢之享,永垂同德之光,則其經緯之密勿,契合之昭融,益可見矣。若其終身服禮,從容於天敍天秩之中者,一以家禮爲準,至其年益高德益卲,四方學者,翕然宗之。疑文變節,咸就質問,而據經推禮,剖析精當,使聚訟者歸于定,文元惇典執禮,厥有成書,而又能善繼善述,證訂梳洗,克完遺編。文正公臣宋時烈,文正〈公〉臣宋浚吉,俱以文元高弟,文元旣沒之後,以所事事之,乃能卒其業,而成其德。以永斯道之傳,則其父作子述,光前啓後之功,又豈不卓乎偉哉?惟此兩先正道德之隆,功烈之盛,淵源之端的,造詣之卓絶,眞能羽翼乎聖道,宗師乎儒門,無遜於已從祀諸賢,而猶阻夫子之宮墻,安在聖朝崇儒重道之意也?嗚呼,自朱子沒而吾道東,奎躔之會,莫盛於本朝。文成·文簡,倡起於五賢之後,而惟文元,上承文成之統,時則有文烈之同道焉。亦粵文敬,受之於文元,而傳之於二宋文正,父師門徒,亦旣次第同升於聖廡。獨友焉而惟文烈之隣德,子焉而惟文敬之承統者,不得與於斯文,則是孔氏之門,不容仲由之升堂,伯魚之過庭,是豈理也哉?夫腏享瞽宗,縟文也,盛擧也,苟非希代之大賢,命世之眞儒,則莫知或擧。寧簡而無濫,宜重而不宜輕,臣等雖甚愚迷,豈不知朝廷難愼之意,而一籲再籲,屢瀆而不知止者,誠以兩先正之德之功,終不可諼也。非其人而强躋之,固僭也,今旣有其人矣,徒知愼重之義,而一向靳持者,非臣等之所敢知也。且夫友朋師弟之或先或後而躋附者,亦有前代之成規,可按而行,則愈見其參差者爛熳,缺陷者圓滿,敦篤乎祀典,增光乎文敎,何必疑焉?噫,兩賢成德造道之淺深,固非臣等顓蒙所可推測,而若其衛道之功,傳道之烈,昭揭日星,掩翳他不得。要之兩賢之所以爲兩賢,自有定分,窮居大行,無所增損,則縟儀之未擧,顧何病於兩賢。惟是在國家爲闕典,在縫掖爲愧事,幸際聖朝敦尙儒敎之日,遺典欠章,靡不畢擧,而惟此兩先正追享之禮,迄未見施行,此豈但臣等區區之恨也?伏願邸下,深察兩先正懿德正學,合當從祀之實,更軫臣等齊聲屢籲,非出阿好之私。仰稟大朝,俯詢在庭,亟擧躋享之盛典,以光斯文,以光睿德,千萬幸甚。金國寶·金鉉·羅鴻台·邊采河·白景和·尹正華·崔德厚·金德榴·金聖彬·金興圭·康大夏·安裔恒·金德基·李春遇·崔鳳圭·康德昌·姜再郁·朴震厚·康得和·康胤翕·金國慶·李德圭·鄭叫徵·金雲鶴·李廷泰·盧元鶴·鄭日弘·金命魯·金鳳來·金重瑞·許誨·許休·許墢·元守亮·許履·朱命魯·白兌慶·許徵·朱萬离·金興弼·宋龍億·李恒億·金重兌·尹偉·張奎·李寵·尹鳳基·金淑·金宗哲·金泳·尹文衡·吳德來·李墐·金兌和·金顯周·張泰維·金宗洛·尹赫·金夢得·金東郁·梁濟民·康列土·朴泰祐·朴明輔·柳楦·李性坤·金直楚·李光一·白天一·吳光淪·金浻碩·羅絅夏·金邦直·趙學仁·文學曾·白處坤·張再鳳·李亨運·趙德亮·金師玉·金泰和·鄭麟奎·朴龍采·桂漢楫·高啓天·田光玉·田命大·高景賓·鄭希錫·崔光極·金鐸·卓千岑·玄聖玉·李台運·金德泰·韓一大·金弘大·金德履·洪昌夏·朴聖素·李成幹·白光澤·李弘澤·李永澤·李仁澤·金必義·盧郁·鄭弘羽·金尙庭·吳光洽·金浻礪·崔慶祖·朴道成·李德成·李德良·金泰潤·金處坤·姜贊瑞·金聖澤·金德華·金采一·李世達·朴鳴玉·韓誼圭·朴思旭·金尙義·金德老·李胱·白兌耉·李曄·林尙采·康命偉·洪夏正·金鳳迪·鄭鴻羽·金·金尙坤·金亨祖·盧淳·盧璛·李潤·李東尹·李東植·李東最·閔百秀·閔百元·柳晉三·柳日三·李永爕·李猷興·朴瑞根·李光載·宋㶅·尹錫復·李世馥·趙重爕·李世馝·李鳳彩·崔挺斗·宋聖中·宋義中·沈箕鎭·沈彙鎭·沈貞鎭·沈英鎭·沈明鎭·吳偉·洪如海·申·韓衡鎭·洪昌大·南孝寬·南悌寬·南杰·李存一·李存復·朴柱廈·韓重顯·鄭㝡基·趙儀成·南雲八·李永臣·趙昉·崔致百·朴柱衡·趙命夔·趙命增·姜錫舜·李世楫·南橘·南極·金處咸·安櫟·李重仁·李彦彬·李星彬·洪泰人·洪學海·趙重一·趙重百·南雲漢·崔述興·崔遠興·李葂·李藼·南桂·南雲豹·南雲鵬·朴亨根·朴貞根·徐命著·鄭林基·鄭華基·鄭憲柱·鄭國柱·李健㝡·尹勉覺·李顯福·李大有·沈啓華·任光烈·李光復·任邦哲·沈埮·沈大鎭·沈塯·沈邦鎭·洪彦疇·鄭景祚·李期壽·李松壽·李明弼·李明垕·李夢說·李德華·李德泰·朴鎭宅·曺達元·宋德敏·宋德祚·鄭理周·朴渙·金克寧·李德俊·金理運·朴煥·金啓運·朴灘·朴澯·宋德行·朴明宅·崔挺祥·金克敬·金海大·宋德履·沈思奎·李德身·朴明復·申希尹·宋載元·宋載岳·姜咸一·姜誠一·李始仁·李始煥·李道淵·金海運·權必重·權必度·李重采·元道曾·元述曾·元啓鍵·元啓夏·李世疇·李世畭·李世畯·李星演·魚史範·朴夏根·朴斗益·權台應·權堯性·權達性·邊得臣·崔致和·尹錫祚·金承慶·金達五·金樂秋·南象老·金東柱·金南柱·宋溭·宋滌·宋濡·宋·韓性溫·金澤·鄭潗·趙和錫·柳奎榮·李囿亨·柳琇·柳瑢·李宜亨·申得權·申春權·金震柱·金世柱·宋益弼·金履成·金載復·河龍澤·河龍五·白師肅·南道鵬·柳宗壽·鄭奎煥·鄭奎英·鄭錫獜·鄭周普·申命一·申命寅·申命益·申必行·金致烈·金致龍·朴舜瑞·朴新裕·崔壽德·姜柱一·金致祥·李衡載·朴琠瑞·朴新和·洪智瑞·鄭耋·趙鎭章·朴涕源·朴藎國·安大顯·宋運喆·宋運永·宋運修·宋運和·宋運炳·申光顯·申光泰·崔啓寧·李榏·李埏·趙珪·趙濬·柳焴·柳燻·柳炫·柳煜·洪相宜·洪得采·崔致龍·崔致萬·趙泰輔·韓永鉉·韓應鉉·韓景鉉·韓後億·韓後洛·韓後維·韓後範·李顯祖·朴經天·朴經逸·李思禧·金致迪·金致鍊·金致亨·李行遠·玄載涵·李相肇·趙崇鎭·趙星鎭·趙台鎭·朴致祿·李思欽·林德淵·林德咸·朴經九·李應祿·林德老·趙重經·林德哲·趙重覺·尹鳳陽·尹鳳翼·邊憲國·姜聖復·趙淵周·趙文周·鄭濟弘·趙廷周·朴履淳·尹就殷·李徵大·金正鍊·辛㶅·朴大揆·宋載遠·宋載道·尹在夏·尹在殷·李漢宗·朴漢素·玄希錫·玄希泰·姜應一·李惟道·邊楹·柳剛·李堯民·沈棕·金成大·曺允世·柳洸·李弘中·李台爕·兪漢老·兪漢耉·兪漢五·兪漢八·兪漢九·兪漢誼·趙重綜·李大烈·朴履垕·朴履煥·朴光垕·朴致禎·朴成大·南逵運·鄭樂祚·許·許·許·李松晩·玄希遇·玄希範·李淑·李相說·金光鐸·金薀·金·金·辛錫命·安脩·安儆·安偲·李顯殷·安·李命寅·李希錫·朴時儉·金希天·趙載林·朴致敦·朴華載·李重紀·朴致淳·南澤寬·盧命欽·盧運河·盧達洙·南致寬·朴致郁·朴致寬·朴致明·朴漢舟·朴漢佐·朴漢輔·朴漢萬·朴漢蕭·朴漢一·金泰欽·金泰鉉·金達源·閔惠洙·閔致洙·閔道洙·閔恒洙·閔毅洙·閔鎭岳·韓道奎·韓應奎·韓迪奎·韓銓·韓鐿·宋·宋·宋·韓祥輝·韓祥芝·韓祥岐·韓祥齊·卞復夏·卞復采·卞恒夏·卞至文·卞至鼎·卞至益·卞至淳·卞至能·李永配·李惟烈·成垙·李基鼎·權世章·柳鳳朝·柳翊朝·柳啓朝·柳範朝·金命淵·李廷瑞·李琓·權㻦·權珏·崔壽五·張聲遠·趙沃·黃鍾萬·黃鍾秀·趙澤林·兪海柱·趙完慶·林·林焴·林燻·林鼎遠·林泰遠·成恒烈·成啓烈·成鴻烈·金益男·兪鼎柱·林趾遠·林昌遠·林禧遠·林道遠·安璡·閔百休·閔百鉉·閔謙洙·閔起洙·閔大烈·閔致烈·沈日鎭·沈泰鎭·李永德·李馨德·安璊·徐秉遠·徐秉文·成·柳鳳擧·許杓·尹以逸·尹以顯·尹東弼·朴壽海·元弘道·元弘長·李世熙·李信中·李完中·李宅中·金東淵·張應紹·鄭昌漢·金胄泰·韓榮仁·韓榮義·李思夏·李謹中·權茂應·柳道甲·愼麟德·愼龜德·朴遠海·朴觀海·兪聖基·兪重基·兪啓基·兪華基·安世昌·安世基·尹一東·崔瑞觀·崔大觀·金相禹·金相殷·金相五·韓璞·韓珉·沈棆·金復潤·李海敷·李海龍·韓德祚·李光春·李光夏·金玉潤·金德潤·柳光運·柳道成·柳道源·柳道中·柳道行·李宇馨·徐錫初·柳道長·柳道弼·洪楙·柳榮復·柳榮益·柳彦伯·柳彦春·尹宅東·權悌性·愼師紀·金彦慶·金善慶·柳彦光·郭泰濟·郭履濟·郭弘濟·柳彦一·柳道碩·柳道哲·韓德峻·韓碩龍·朴達源·黃載河·柳道吉·柳道相·李顯德·朴重明·韓廷熽·郭鎭誼·黃楏·黃栓·柳道逸·申思齊·金範慶·韓錫佐·韓啓夏·朴聖道·曺光澤·尹以大·尹以濟·柳道興·柳仁瑞·柳羲龍·宋景煥·趙鎭衡·林胤復·柳復圭·閔百當·朴師洪·李挺泰·李重翊·兪彦璞·金鳴國·玄希泰·玄希瑞·李沃·金廷益·金廷肅·金廷煥·李雲紀·李世·李世馣·李世馧·宋德輝·宋夢相·尹鳳采·李大脩·李大顯·趙璋·趙珌·閔百煥·柳夢相·李道興·李重泰·李重國·李重華·李重燁·徐秉修·宋翼佐·朴致遇·李敏載·李正載·金慶胤·李道載·李極載·李重經·李重維·李重謙·李重馣·申道湖·宋·李重祿·李重弼·李重述·曺命渙·曺命新·李文載·李嶽載·李遇載·李陽載·朴龍采·朴新翊·高宗聖·辛大復·池宗瑞·池翼鵬·申器達·趙東鎭·趙崇鎭·趙恒鎭·趙遠鎭·柳萬齡·鄭宅基·洪啓猷·洪乃猷·洪遠猷·洪仁瑞·洪義瑞·洪泰望·尹心恒·尹心天·尹載厚·李章遠·朴梓章·朴龍漢·金成振·李聖載·鄭重輔·鄭汝喆·鄭塤·鄭奎·趙鎭宇·趙鎭宙·李㝡迪·李昌彦·李埨·李有輔·李時聖·李億佑·李克復·朴濬·朴瀚·朴墰·朴守仁·金南九·金商耉·林俊德·禹景祖·林炫·林烻·林得遠·林有遠·申光國·宋胤商·宋啓商·宋哲商·宋命商·安大顯·宋大禹·安大宇·宋運泰·宋運炯·柳益相·安大容·安大脩·林行遠·徐秉迪·金相垕·金相重·李東陟·成宗夏·安相復·安相益·趙學元·趙學己·趙學脩·李允德·李允和·申晢·辛啓一·辛啓天·尹執·安世傑·安世華·宋柱益·宋柱八·宋柱岳·韓經世·韓緯世·郭載績·愼仁宅·鄭重國·安致鉉·金最大·李中權·李擧海·李思彦·崔錫鳳·崔錫麟·李奎衡·宋必重·李重遠·朴羲瑞·金世恒·金鍾一·金虎臣·金燁·李惠采·李若采·李邦采。答曰,覽書具悉。兩先正之道德孝行,余固知矣,而事體至重,不可輕議,故不得煩稟,爾等退修學業。
己卯二月初十日辰時,王世子坐德成閤。大臣·備局堂上,引接入對時,右議政申晩,左參贊洪鳳漢,兵曹判書申晦,行副護軍具善復,行訓鍊院都正鄭汝稷,大司諫任瑋,掌令閔塾,副校理徐命天,左副承旨鄭基安,假注書金載玉,事變假注書權師彦,記事官朴取源·李蓍廷,以次進伏訖。晩曰,氣候,若何?令曰,一樣。晩曰,感氣,若何?令曰,少差,而有齒痛,悶矣。晩曰,脚部,何如?令曰,尙有餘症矣。晩曰,以猫皮付之,好矣,而兼以藥治,宜矣。晩曰,大朝問安,若何?令曰,一樣矣。晩曰,大朝以兩南陳田査實事,擇送儒臣,爲民之德意至矣。又曰,左相頃者,雖爲肅謝於彰義宮,其時未及陳書而出,故今日又不出仕矣。令曰,然乎?晩曰,此卽濟州牧使趙威鎭狀達也。以爲本州三邑,元無官需米劃給之事,只以略千官屯畓租取用,故雖非歉歲,尙患不足,而當此災年,前頭不足之數,〈濟〉州一百五十石十斗,大靜三十二石,旌義四十石,合爲二百二十二石十斗,無路推移繼用。依前例,以湖南有裕邑儲置米,量宜劃下事,請令廟堂稟處矣。島中昨年穡事告歉,屯田收稅,如是大縮,無以繼用於官需,果如狀辭,則不可無軫念變通之道。依乙亥前例,湖南沿海邑儲置米,使之準數劃送爲宜,該道該廳,竝以此分付,何如?令曰,依爲之。出擧條晩曰,此卽京畿監司趙暾申本也。以爲舊還上,旣有停捧之特敎,故居末一款,不爲擧論,而至於振威縣令金敬熙,舊還當捧,爲一千九百八十二石,而停捧令下之前,遽然擅停,誠極寒心。所捧只爲八十三石,初不着意檢捧,推此可知。利川府使李敬天,舊還磨勘,雖在停捧令下之後,當捧二千六十二石內,已捧僅止五十二石,而停捧知委,在於臘月二十八日,則歲前餘日,只是二日,若無停捧之令,則其將畢捧於二日之內乎。其糴政之怠弛,與振威無異,振威縣令金敬熙,利川府使李敬天罪狀,令廟堂稟處爲請矣。舊還停捧之特敎,下於歲末,而所捧之數,如是零星,兩守令糴政怠弛之狀,推此可知。振威之令前擅自停捧,尤涉可駭,振威縣令金敬熙,利川府使李敬天,竝拿處,何如?令曰,依爲之。出擧條晩曰,日前次對,以備堂之多不進參,已有申飭,而今日又僅備員,事極未安,實病公頉外,無故不參人員,竝從重推考,何如?令曰,依爲之。出擧條晦曰,禁旅甲衣,年久破傷,不可不及時修改,故日前大朝筵中,請得財力。今方始役,而許多工匠料米,本曹無出處,將無以繼給,實爲可悶。自前此等之事,多有貸用之例,賑廳百石,禁·御兩營米各五十石,如或許貸,則可以訖役,敢此仰達矣。令曰,大臣之意,何如?晩曰,兵曹本無米儲,工匠料米,無路辦給,則宜有參量許施之道矣。令曰,依爲之。鳳漢曰,自前如此相貸者,絶無還報之事,此甚可悶。今番則必以本米或代錢,從便還報之意,申飭,宜矣。善復曰,着實還報之意,各別申飭,似好矣。令曰,依爲之。出擧條瑋曰,充軍罪人李時蕃,當戊申嶺賊之跳梁,身爲閫任,初不出兵勦討,又不及時狀聞,自巡營催促其進兵,而猶復推托不動,顯有觀望逗留之狀。及其軍官四集,賊勢窮蹙之後,始乃塞責發兵,緩緩作行,論其負犯,不可以充軍而止。請充軍罪人李時蕃,依律處斷。令曰,勿煩。又達曰,妖說做出,卽戊申凶逆之餘,頃者恒延·命厚等,妖惡不道之狀,卽已畢露於帳殿親問之時。嚴刑窮覈,斷不可已,請恒延·命垕,仍令鞫廳,嚴鞫得情。令曰,勿煩。又達曰,凡無禮於君父者,罪不容於三尺之誅,而大朝處分之下,卜連罪狀,昭著難掩,論其負犯,不宜假息於覆載之間,決矣。當初島配,已是寬典,旋卽收還,過爲曲貸,此雖出於大朝包涵之大度,而其在懲惡嚴法之道,不可一刻容置。請卜連,亟令王府,拿鞫嚴問,以正王法。令曰,勿煩。又達曰,罪人天大之締結逆志,自掛凶書之狀,渠旣自服,且其所告諸人,在於就拿推鞫之後,則此不過罪人直招時,援引同黨而已。不可以此,歸之發告之類,而輕貸當施之律。請稟于大朝,收還罪人天大酌處之命,夬正王法。令曰,勿煩。又達曰,罪人益源,以逆志女壻,同居光哲之家,凶逆情節,萬無不知之理,而況光哲書籠中文書,潛發燒火之狀,旣已綻露,而未及輸情,遽有遠配之命,其在嚴鞫體之道,不可以其爲人之庸騃,徑先酌處。請稟于大朝,還收罪人益源定配之命,更加嚴鞫得情,夬正王法。令曰,勿煩。又達曰,罪人匡師,以賊儒之從子,累出逆招,而其與光哲綢繆親密之狀,亦載於光哲日記。則陰凶情節,未及究覈,只以緣坐本律,停刑定配者,大非嚴鞫體之道。請罪人匡師,更加嚴鞫得情,夬正王法。令曰,勿煩。又達曰,罪人柱天,同參逆節,狼藉難掩,賣家出財之說,渠旣納招,則與光白諸賊,綢繆陰謀之跡,綻露無餘。且家藏凶書,尤極凶慘,律止知情,大失刑政,其時臺臣,乃於帳殿,據法陳請。至承大朝下詢處之之敎,而畢竟仍置,未施當律,王章莫伸,輿情愈激。請罪人柱天,仰稟大朝,亟令王府,以同參律擧行。令曰,勿煩。又達曰,罪人厚基之同參謀逆,旣已綻露於賊白之招,而帳殿親問之時,乃敢佯作譫亂之狀,要爲眩惑欺罔之計者,尤極萬萬凶譎。及至府鞫之後,其陰慘情節,彰著無餘,與賊白同謀之實,渠旣自服。其時臺臣,乃於聖詢之下,以益加窮覈之意,有所仰對矣。情節旣露,而遽致徑斃,常刑未加,輿情增憤,當施之律,不容少緩。請罪人厚基,仰稟大朝,亟令王府,以同參律擧行。令曰,勿煩。又達曰,申致謹·尹尙任,參涉於凶言酬酢之說,旣出於逆觀之招。致謹·尙任,俱已身故,無以究問,而當此嚴隄防之日,決不可置而不論。請故校理申致謹,故大司諫尹尙任,亟施追奪之典。令曰,勿煩。又達曰,頃年之窮凶情節,實千古所無之亂逆,渠旣直招。且捧根脚,而徑斃獄中,則此與未及取服而物故者及年久後追施者,大相不同。若不施之以應行之律,則典刑由是而乖失,亂逆將無所懲畏。請逆賊時澤之應坐者,稟于大朝,竝施一律。令曰,勿煩。又達曰,印信僞造,自有其律,而崔京進·李無·應崇之僞造情節,旣已綻露於渠等自服之招,則揆以王章,決難容貸。邸下雖體大朝好生之德,至下酌處之令,而三尺一撓,後弊無窮。請印信僞造罪人崔京進·李無·應崇酌處之令還收,依律處斷。令曰,勿煩。又達曰,罪人景躍,假托夢語,犯上亂言,旣已承款於帳殿親問之時,而未及正法,徑先致斃,情狀萬萬凶惡。頃日金吾草記,請施當律,未蒙允許,王章尙未快伸,輿情久益憤惋。請罪人景躍,稟于大朝,亟令王府,依律擧行。令曰,勿煩。又達曰,高㖋同之致命,雖由於船木之觸傷心坎,而苟究其故,罔非俊乞踢背之致。勿論其有心與無心,均之爲歐人致斃之歸,此而容貸,則夫豈重人命之意哉?今此酌處之命,雖出於好生之聖德,而王章至重,有不可輕議減律。罪人張俊乞,稟于大朝,依律處斷。令曰,勿煩。又達曰,鄭得彪之假稱御史,出沒村閭之狀,渠旣自服,禮京之招,又爲明證。則揆以法意,自有當律,況近來紀綱漸弛,人心狡惡,遐方此患,比比有之。此而減律,則後弊無窮,請罪人鄭得彪,稟于大朝,依律處斷。令曰,勿煩。又達曰,罪人鄭起世,酌處之命,雖出於聖上好生之德,而其被殺者,獨不冤乎?造意者斬,三尺至嚴,起世立馬門外,縱奴咆哮毆迫,至使采謙殞斃。則此正所謂造意者,無論杖臀與否,渠安能得免償命之律乎?此而置之,則豪强殺人之弊,莫可禁止。請稟于大朝,還寢罪人起世酌處之命,依律處斷。令曰,勿煩。又達曰,逆邵之凶書情節,萬萬妖惡,實是往牒所無。今幸斯得,夬正王法,而其父抗,則只施緣坐本律。渠以邵父,必無不知逆節之理,且家庭受訓之說,旣發於逆邵之招,則抗之平日怨國指揮逆子之跡,昭不可掩,而以其凶頑忍杖,未卽輸情,故竟失當施之律,王章未伸,輿情咸切。請緣坐罪人抗,稟于大朝,亟施孥籍之典。令曰,勿煩。又達曰,罪人來復,旣是鼎賊之親姪,而鼎賊科時來留之狀,旣發於六昌之招。且逆相所告,亦甚明白,則其凶書逆謀,爛熳同參之跡,昭然難掩,固當嚴覈情節,不可只施應坐之律。請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。塾達曰,罪人東星,與賊鼎,爛熳親密,如兄若弟之說,出於來復之招,則陰凶情節,與賊鼎,少無異同,而嚴訊之下,忍杖抵賴之狀,萬萬絶痛,當初酌處島配之命,雖出於大朝好生之至仁,而未及窮覈,徑先物故。其在治亂逆嚴隄防之道,不可以旣斃而置之,請東星,亟施孥籍之律。令曰,勿煩。又達曰,尙轇旣與逆澤,道店酬酢情節,綢繆二字之言,尤極凶悖。論其心腸,亦一時澤,未及取服,遽致徑斃,不可以物故而置之。請徑斃罪人尙轇,稟于大朝,亟行追施之律。令曰,勿煩。又達曰,逆慬,以雲賊之至親血黨,凶言悖說,爛熳酬酢,同參逆謀之狀,渠旣直招,律止梟首,殊非嚴懲討之意。請稟于大朝,逆慬,以大逆律施行。令曰,勿煩。又達曰,近來國法解弛,人心巧惡,至於鼎九而極矣。當初攔入,欲售私訴,已極無嚴,而捕廳納招,譸出危言,誑惑群心,驚動天聽,以爲親問之階,及夫親問,反訴私怨,自服誣人。論其情狀,節節叵測,大朝雖以天地好生之德,特命島配,而誣人之罪,三尺至嚴,決不可容貸,請島配罪人鼎九,亟令王府,依律正刑。令曰,勿煩。又達曰,定配罪人崔守仁,以逆賊鼎衍之寫手,常時親密之狀,綻露無餘,逆情情節,宜無不知,而嚴訊之下,抵賴不服,萬萬痛惡。酌處之命,遽下意外,此雖出於大朝好生之德,而其在嚴鞫體之道,不可不窮覈。請稟于大朝,還收崔守仁定配之命,更加嚴訊,期於得情。令曰,勿煩。又達曰,瑞虎·元諧兩賊,窮兇情節,狼藉難掩,旣以逆律論斷,則孥籍一事,自在其中,而至今尙未擧行,致令逆種,多年偃息於覆載之間,三尺至嚴,輿情咸憤,請瑞虎等兩賊孥籍,亟令王府擧行。令曰,勿煩。又達曰,頃年鞫獄,萬萬妖惡,一字之巧解,三條之設問,可見情節之難掩,而嵇·䌖兩賊,不服徑斃,妖書根柢,尙未究得,王章莫伸,輿情愈激。請其時干連人英梅,更令鞫廳,嚴刑窮問,期於得情。令曰,勿煩。又達曰,用履投書情節,狼藉難掩,渠雖頑忍不服,而益年自斃,萬秀直招,則證左旣具,便是斷案,而宅履·德喜等,私書句語,爛熳謀議者,情狀節節叵測,而遽然酌處,有乖於嚴鞫體之道。請尹宅履·德喜等,更令王府,拿鞫嚴訊,以正王法。令曰,勿煩。又達曰,桂永,以乳媼,敢於至嚴至敬之地,惟意縱酒,全沒畏愼護養之道,致使醫技無效,終遭罔涯之境。論其負犯,決難容貸,而當初邊配,失之太輕,今此放釋之命,尤出意外,輿情悲憤,久而益激。請還收罪人桂永放送之令,亟令攸司,依律處斷。令曰,勿煩。又達曰,鞫廳物故罪人潤·東夏,嚴訊之下,一向抵賴,輕先致斃,而起南起北之說,自賊招,載於敎文,則其與脅從大異,不可以旣斃而置之也明矣。請稟于大朝,潤·東夏,竝施應行之律。令曰,勿煩。又達曰,鞫請罪人金柱泰父子,緊出尙白之招,而其父旣已徑斃,則到今鉤覈之端,只在於柱泰。李昌翼,與賊哲,爛熳綢繆之狀,累出於賊招,則惟當鎭日嚴刑,反覆窮覈,而遽下參酌定配之命,雖出於聖上好生之仁,而王法未伸,輿情咸鬱。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。又達曰,罪人彦杓,與逆志親密之狀,綻露無餘,陽祚,以賊哲切姻之間,綢繆難掩,而遽有酌處之命,俱配善地,雖出於大朝好生之盛德,而獄體至重,斷不可容貸。請罪人彦杓·楊祚等,仰稟大朝,更加嚴鞫得情。令曰,勿煩。又達曰,定配罪人全孝曾·全孝順,與鼎賊,締結綢繆,書給試文,觀其所爲,同一心腸,而杖訊之下,頑忍抵賴,終不吐實,其情狀萬萬巧惡。大朝雖以至仁好生之德,特命定配,而三尺至嚴,決不可定配而止。請定配罪人孝曾·孝順,稟于大朝,亟令王府,更加嚴鞫得情。令曰,勿煩。又達曰,處絞罪人爟·爣諸子,有竝配嶺沿之命,而旣是巨魁之至親,則其在杜絶禍根之道,不可不嚴加防限,以斷其往來出沒之路。請仰稟于大朝,爟·爣諸子,竝令絶島移配。令曰,勿煩。又達曰,賊澤之凶逆,載籍所無,不卽正法,致斃獄中,王章未伸,輿情益憤,孥籍之請,纔得允下,而伏見傳敎,有追施緣坐律,定式施行之命,第此賊則旣已承款。此與年久追施者有異,不可以其身之未及伏法,而施以追施之律。請逆賊時澤應坐者,稟于大朝,竝施一律。令曰,勿煩。又達曰,緣坐罪人抗,以逆邵之父,其子之凶謀逆節,萬無不知之理,渠雖獰頑,忍杖抵賴,受訓家庭之說,旣發逆邵之招。則其窮凶情節,昭然難掩,律止緣坐,有乖王章。請緣坐罪人抗,仰稟于大朝,亟施孥籍之典。令曰,勿煩。又達曰,殺獄罪人老秋,印信僞造罪人梁德秋,減等之命,實出於我殿下好生之至德,而第老秋則毆打其妻,限前致斃,實因分明,具格成案,德秋則刻瓢造印,潛踏文書,至傳隣邑,渠旣自服。兩囚負犯,關係一律,此而容貸,後弊無窮。請殺獄罪人老秋,僞造印信罪人梁德秋,稟于大朝,竝命依律勘斷。令曰,勿煩。又達曰,減等罪人柳東垣·尹光纘·吳命祐·吳重觀·趙載敏·李聖望,負犯至重,決難容貸。當初酌處之命,雖出於天地好生之大德,而網漏呑舟,已不免失刑。昨年曠蕩之典,遽擬末減之律者,大違法意,伊時該堂爭執之章,可見公議之難咈,而曾未幾何,直處全釋之科,尤爲輿情之所駴惑,其在嚴隄防揭王章之道,決不可置諸薄勘輕律,而況且混施疏宥之典乎?請稟于大朝,還收減等罪人柳東垣·尹光纘·吳命祐·吳重觀·趙載敏·李聖望放送之命,依本律還令仍前定配。令曰,勿煩。又達曰,殺人者死,自有三尺,衝火人家,亦係一律,應昌之作變根因,旣已悉露於渠之招辭,則揆以王法,決難容貸,而酌處之命,遽下意外,此雖出於邸下仰體大朝好生之至仁,國法後弊,亦不可不念。請還收罪人應昌酌處之命,依律處斷。令曰,勿煩。
上在昌慶宮。常參,以代理停。
藥房都提調金尙魯,提調洪啓禧,副提調李之億啓曰,伏未審日間,聖體調攝,若何?寢睡·水刺之節,亦何如?兩日煎入湯劑,連爲進御乎?餘一貼,今當煎進,而臣等卽率諸御醫入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則差勝後一樣,湯劑三貼,加劑煎入,後日次入侍宜矣。
尹東暹達曰,明日常參,取稟。令曰,停。
鄭基安達曰,大司憲閔百祥,執義金元行,持平權相龍在外,李迪輔未署經,掌令李齊嵒受由在外,閔塾呈辭,今日以監察茶時之意,敢達。令曰,知道。
具允鈺達曰,戶曹判書趙雲逵,書批已下,卽爲牌招察任,何如?令曰,依。
傳于李之億曰,藥房都提調,今日晝講,同爲入侍。
又傳于曰,今日晝講,吏判同爲入侍。
傳于南泰著曰,望日儀注及卄三日儀注,入之。
有政。吏批,判書趙雲逵牌不進,參判金相福牌不進,參議韓光會進,同副承旨具允鈺進。吏批啓曰,判書趙雲逵,參判金相福,竝牌不進,小臣獨政未安,何以爲之?敢稟。傳曰,只出緊任。
以李蓍建爲副修撰,以金光國爲輔德,以李宅鎭爲文學,以李爲內醫院都提調,以洪象漢爲判義禁,以元景淳爲禮曹參判,以黃景源爲大司成,以趙暾爲左尹,以朴師行爲東部都事,以朴師訥爲綾州牧使,以黃榏爲善山府使,以鄭象仁爲林川郡守。訓鍊都監提調單洪鳳漢,忠淸監司金尙喆,全羅監司洪麟漢,仍任事承傳。兵批,判書申晦病,參判具允明入直進,參議洪樂性未肅拜,參知元景濂病,右承旨南泰著進。同知單尹元基,僉知單崔崙,副護軍李禧遠·蔡膺一,副司直趙榮國·金器大·元仁孫·李秀得·洪宗海·兪彦述·閔光遇,副司果朴聖源·申,副司正權師彦。
南泰著,以承文院官員,以都提調意言啓曰,製述官鄭來僑有頉代,前察訪申差下,付軍職冠帶常仕,何如?傳曰,允。
以黃海兵使狀啓,各鎭營正操排日,不能詳審,致此更啓,惶恐待罪事,馳啓矣。
傳于具允鈺曰,勿待罪事,回諭。
江華留守金相奭書曰,伏以,曩者聖候,彌月違豫,幸賴皇穹默祐,陟降冥騭,遄臻勿藥之慶,臣民慶忭,中外惟均。竊惟我邸下,侍湯焦悶之餘,不瑕有傷損之節耶?且況日月迅邁,歲籥載改,而徽寧殿再朞,奄隔數日,伏想追慕靡逮之慟,益復如新,臣不勝區區憂慮之至。念臣年紀衰老,疾病沈痼,居恒凜凜,藥餌爲命,而連經兩夏,暑濕於環海蒸霧之地,胸膈痰痞之症,膝脚麻痺之痛,一倍添劇,千方萬劑,少無其驗。昨秋之乞暇浴溫者,冀得萬一之效,而此亦罔功,一向增重,已分爲廢疾之人。且自冬末以來,素患便泄之症,又復兼劇,放下如注,度數無算,晝夜辛苦,眞元大脫,委頓凌兢,人事都絶。若不及今遞任,方便調治,則實有朝暮死生之慮,而又於此際,伏聞有大朝親行徽寧殿祀事之敎,在臣誠禮義分,固當趨參於百僚陪祭之班,而病狀如右,末由進身,悲隕悚悶,如負大何?有臣如此,生不如死,玆敢略控危懇,疾聲仰籲。伏乞离明,俯賜鑑諒,亟遞臣所帶之職,以延殘喘,仍治臣偃便之罪,以肅朝綱,不勝幸甚。答曰,覽書具悉。聖候愆和,焦悶曷諭,而遄臻康復,不勝慶忭之至,日月流邁,徽寧殿再朞,只隔數日,攀號莫逮,一倍罔極。卿其勿辭,調理察任。
己卯二月十一日午時,上御涵仁亭。晝講,藥房都提調·吏判同爲入侍時,領事金尙魯,知事洪象漢,特進官具允明,參贊官鄭基安,侍講官徐命天,檢討官李瀰,假注書金載玉,記事官柳敍五·李蓍廷,武臣李宅胄,吏曹判書李鼎輔,以次進伏訖。上讀中庸序文訖。命天,講中庸第一章。上又講第一章訖。命天曰,中庸一部大意,不過一敬字。孜孜不已於敬字上,則自然有近道之效矣。上曰,戒恐位育之功難矣。瀰曰,敬謹於未發已發之際,以至於戒謹恐懼,則漸至於位育之境矣。上曰,以此日氣觀之,則中和之效有乎?無乎?象漢曰,心和則自然氣和矣。上曰,領事,須爲文義。尙魯曰,儒臣之言,是矣,而心和氣和,則天地之氣亦自然和矣。上曰,和字,不亦難乎?命天曰,動靜云爲,不失敬字,則堯舜可期矣。,尙魯曰,近日陰寒,聖體,若何?上曰,諸節一樣,而理中湯,愈則愈矣。尙魯曰,氣有,如何?當進御,而人參隨時加減,似好矣。今日請診脈矣。上曰,我脈,我自知之,何必診脈乎?尙魯曰,殿坐冷處,不敢長達,臣本庸劣,有百罪無一能,且有痼疾,凡百漸不如前,誠爲悶難矣。請蒙生成之恩。上曰,卿之今番重卜,非爲備位,須思國事,强病隨行,可也。古人有九拜卿相者,此時非卿則實難矣。尙魯曰,一日遲滯,有一日之罪,久未備員,惶恐待罪,請蒙許遞下敎。上曰,內局兼帶許遞,相職,輔我爲之。尙魯曰,內局許遞,誠爲惶感。相職姑觀病勢隨行矣。又曰,都提擧望,以長望爲之可也。上曰,以原任擬望,可也,而以領相·前領相,趙寧敦擬望,則實難下點矣。命承旨書之。上曰,內局都提調,旣已許副,此時藥院,不可不備,政官牌招開政,左相以時任,方當劇務,許遞。領·右相何異?以原任備擬事,分付。出傳敎尙魯曰,前領相,休養已久,亦豈久任其閑遊乎?上曰,卿不思再昨年淸心丸乎?建陽峴,何以越乎?趙寧敦則實無起入之路,李判府,則自被臺論之後,懸金圈云,然乎?尙魯曰,頃者頒敎〈時〉見之,則懸玉圈。臣問之,則以闕中事體至重,豈懸金圈之意答之?又見其所坐處,則與臣爲同班矣。上曰,李判府之不衰,與洪啓禧,何如?尙魯曰,猶勝於洪啓禧矣。上曰,洪啓禧,年幾何?尙魯曰,五十七矣。上曰,李判府之不衰,誠異常矣。謂之五十六可也。尙魯曰,晩後登第,似有是效矣。洪啓禧,雖被臺論,臣則猶羨其出郊閑休也。上笑曰,卿殊欠忠恕矣。洪啓禧,以無事爲難之人也。上命吏判進前曰,今有抵闕乎?鼎輔曰,未得抵闕,而只有部都事一窠矣。上曰,兩魂殿·兩山陵參奉·忠義,當爲區處,而今日政,可以得闕矣。命承旨書之。上曰,噫,白首暮年,六十四歲,兩月之內,服期縗,于今六十六,今明之月,孝昭殿·徽寧殿,三年將過。噫,頃者甲戌年正月五月,忍見孝純·懿昭之過三年,吁嗟,望七之年,是誠料外,是誠料外。噫,來月二十五日後,若視饍之三時祭奠,其欲躬行,焉可得也?忍聞享官下直單子乎?噫,白首親祭時,任使之類,其若作散而去,予心,若何?曾於庚子甲辰已見,至於忠義之類,得齋郞,誠不易矣。昔之四人猶難,況八人乎?陵官之爲陞六,殿官之爲直長,忠義之爲參奉,乃是古例,何拘常格?噫,予則爲所重,而只言孝昭殿,陵殿官矣。至於政官,於徽寧,毋事三十年,心豈敢異焉?噫,徽寧猶然,況孝昭殿乎?陵官殿官,三月二十五日,其若作散而休,吁嗟,望七三年服縗之意焉在?申飭銓曹,必也前期政豫擬,而孝昭殿參奉,爲直長之後,除本司入直本殿,例也。先付然後,自二十五日,當爲入直,而今番依古例,大享日祔廟,然則以直長入直,齊爲六朔。比諸前三年,又加半年,噫,三年半供仕之官,豈可常例視之?祔廟後,兩直長,特爲陞敍,參奉金鍾協,旣已下敎,參奉徐日輔,業亦陞六,徽寧殿參奉,只一人,而陵官陞六者,依下敎卽爲陞六。忠義則徽寧殿忠義,先區處然後,三月孝昭殿忠義,其可卽付。其例旣諭,何循常格?噫,用其功勞,豈不愈於政官顔私乎?徽寧殿忠義四人,則以本殿參奉單付,二則以弘陵參奉單付,孝昭殿參奉二人,勤幹已知,忠義李萬協,爲人質直,南台老爲人勤實,趙漢鎭,其門子弟,李白圭,爲人精詳,雖擇初入仕,何踰於此?不待都政,京外參奉,無遺備擬,莫替予追慕之意。出傳敎鼎輔曰,今無窠闕,漸次爲之,似好矣。上厲聲曰,吏判亦海東臣子,特敎之下,安敢如是堅持乎?孝昭殿官員,豈後於政官之顔私乎?命吏判退去,又命承旨書之。上曰,吏曹判書李鼎輔,下敎之下,所奏其涉寒心,吏曹判書李鼎輔罷職。出傳敎命諸臣少退。臨退,上命承旨出而書之。上曰,戶曹判書趙雲逵,吏曹判書除授,牌招察任。出傳敎少退,還入侍進伏訖,上命承旨書之。上曰,下敎之後,聞前吏判所奏,參奉闕,只有一人云。若此,來月孝昭殿忠義三人,無區處之處,以此觀之,徽寧殿忠義,授重於孝昭殿,豈追慕下敎之意乎?噫,國君縗朞,古豈有之?何循常例?徽寧殿忠義二人,先付本殿弘陵,而參奉各一窠,勿差而置。來月二十五日前期,孝昭殿忠義二人,一則徽寧殿參奉,一則弘陵參奉單付,而此非徒所重在焉,兩月之間,均視八忠義之意,其所單付殿與殿,一從啓下單子,次第以付,忠義四人,勿論京外,依初下敎。今月來月,其令該曹卽付。出傳敎上曰,李萬協·南台老,爲人恢恢有餘矣。象漢曰,傳敎中論貶四人者,果著題矣。上曰,予之殿最精矣。李萬協,卽李萬恢之兄乎?李萬恢,爲人亦精矣。象漢曰,李萬恢,卽故延陵君平安監司李萬元之至親,而此家本是大族矣。上曰,今實注書李祉承,卽李萬恢之子,而李之億之行乎?具允明曰,然矣。上曰,然則不以之字,而以祉字爲名,何也?允明曰,似是有諱而然矣。上曰,戶曹參議李渙,曾經承旨乎?允明曰,姑未及爲之矣。上曰,李渙,以甲戌生,一髮不白,與前右相,眞可作對矣。象漢曰,臣於昨日太廟祭班見之,果如少年矣。象漢曰,日前衣襨次之做錯,非尙方之所失,是禮曹之做錯也。上命承旨書之。上曰,今聞禮判所奏,世子嬪供衣襨次之做錯,非尙方之做錯,卽禮曹之做錯云。當該禮官,從重推考,尙方提調,勿推。出傳敎象漢曰,王世子吉服之節,補編註曰,二十七月吉服云,二十七月,乃四月也,而東宮方在心制中,四月更無禫祭之節,以朝臣之心制者,盡禫月始純吉之例旁照,則東宮吉服,當在於五月初一日,故敢此仰稟矣。上曰,依爲之。出擧條上曰,以戶判,兼帶惠堂者,曾有前例乎?象漢曰,閔百祥,曾以戶判,兼帶惠堂矣,上命承旨書之。上曰,左參贊洪鳳漢,戶曹判書除授,一依閔百祥例,仍兼惠堂。出傳敎諸臣以次退出。
上在昌慶宮。常參以代理停,經筵停。
夜自一更至五更,月暈。
李之億達曰,明日以十五日至,徽寧殿再朞齋戒,常參,頉稟。令曰,知道。
李錫祥達曰,大司憲閔百祥,執義金元行,持平權相龍在外,李迪輔未署經,掌令李齊嵒受由在外,閔塾呈辭,今日以監察茶時之意,敢達。令曰,知道。
具允鈺達曰,戶曹判書洪鳳漢,特除之下,不卽出肅,度支重任,不宜久曠,卽爲牌招察任,何如?令曰,依。
南泰著,以弘文館言啓曰,新除授副修撰李蓍建,卽爲牌招察任,何如?傳曰,允。
又以侍講院言達曰,本院新除授輔德金光國,文學李宅鎭,除拜之下,不爲出肅,竝卽牌招察任,何如?令曰,依。
又以侍講院言啓曰,本院新除授兼文學金履獻,時無職名,令該曹口傳付軍職,何如?傳曰,允。
傳于南泰著曰,禮判·騎判·吏判·編次人入侍。
傳于李之億曰,吏曹行公堂上入侍。
以文學李宅鎭牌不進罷職令旨,令于具允鈺曰,只推,更爲牌招。
有政。吏批,判書趙雲逵牌不進,參判金相福,參議韓光會進,都承旨李之億進。
李之億,以吏批言啓曰,本曹正郞李興宗,通禮院相禮權瑞東,受由過限未上來,竝依例改差,何如?傳曰,允。
以洪準海爲左翊善,以徐命天爲兼右翊善,以金履獻爲兼右贊讀,以鄭光漢爲左贊讀,以李昌誼爲判敦寧,以閔百祥爲左參贊,以洪鳳漢爲兼世孫師,以趙榮國爲兼世孫傅,以趙雲逵爲氷庫提調,以趙榮祐爲敦寧都正,以洪鼎猷爲尙衣僉正,以朴師亨爲司僕主簿,以柳錫獜爲司饔奉事,以李山重爲文化縣令,以李正吾爲吏曹正郞,以李廷喆爲翊禮。徽寧殿參奉單李益烇,弘陵參奉單權泰彦。左參贊鄭翬良,右參贊閔百祥。兵批,判書申晦進,參判具允明病,參議洪樂性入直進,參知元景濂病,同副承旨具允鈺進。以元顯道爲同知,以李應瑞爲忠壯將,以金就行·李道普爲五衛將,以李彦邦爲訓鍊主簿,以洪元尙爲柔遠僉使,以具光翊爲寧城僉使,以李命楫爲左長史,以宋翼彦爲右長史,以李元祥爲左從史,以李商舟爲右從史。副護軍金世杓。
具允鈺,以吏曹言達曰,本曹正郞金敎材呈狀內,身病猝重,勢難察任云,依例改差,何如?令曰,依。
李錫祥,以兵曹言達曰,同知中樞府事朴載和,素患痰癖之症,近又添劇,僉知中樞府事韓師復,素抱奇疾,挾感危篤,忠壯衛將崔雲起,素患痰病,挾感添㞃,差復無期,俱爲呈狀乞遞,竝今姑改差,何如?令曰,依。
親政。吏批,判書趙雲逵牌不進,參判金相福,參議韓光會進,同副承旨具允鈺進。以宋載禧爲南原府使,以趙德行爲繕工監役,以沈廷觀爲戶曹佐郞,以朴行源爲眞寶縣監,以李守鎭爲加平郡守,以徐晦修爲新寧縣監,以李性源爲司圃別提,以李道翼爲宗簿直長,以趙龍命爲軍資直長,以柳德由爲引儀,以金尙翼爲大司憲,以趙城鎭爲掌樂主簿。禁府都事單李命杰,中部都事單金宗郁,禧陵直長單朴東最,英陵參奉單趙長鎭,獻陵參奉單韓命玄,以上單付事承傳。
戶曹判書洪鳳漢書曰,伏以,居諸易邁,孝昭殿祥事不遠,徽寧殿再朞奄迫。伏惟大朝孺慕之慟,邸下靡逮之思,益復如新,臣不勝悲係之至。仍念臣之無似,受恩罔極,前後叨冒,莫非重務,而度支特授,又奚爲而加於臣哉?噫,臣不過迂疎一書生耳,軍旅財穀,非臣所閑,而數十年來,迭管戎坦,長帶惠局,上而有違於器使,下而多愧於濫竽,俯仰循省,冞增踧踖。積誠祈免,退處散地,固臣之分,而不憚夷險,圖報殊恩,亦臣之願,低徊盤礴,以至于今矣。惟我大朝,屢示悶念之意,兼紆慰藉之眷,區區情事,旣蒙俯燭,則早晩丐閑,庶幾有望,而舊擔未解,新畀又隆。臣於是,驚惶抑塞,益不知所以措躬也。夫管一國之儲蓄,總八路之租稅者,何等重任,雖在常時,猶愼其人,況民賦日縮,國用日繁,茫然無措手之地乎?雖使通敏鍊達之才,一意專幹,尙難其出入量宜,公私俱濟,又況如臣空疎蔑劣者,務愈繁而力愈分乎?比如駄千斤於困車之上,驅之於絶險之路,將恐其折軸摧轅,而添之以新載,責之以致遠,則其不顚且覆者,幾希,可不懼歟?且臣年不甚老,而衰兆先形,些少精力,太半衰耗,酬應之間,或錯先後,趨走之際,每多蹇澁。以此凋謝之質,尤無驅策之望,臣雖知感激恩數,殫竭報效,有不可得矣。惠堂仍察,又添臣惶悶,而今臣所辭,專在本職,則兼帶難冒,有不暇論,坐違召牌,悚懍無地,不得不疾聲號籲於貳極之下。伏乞睿慈,俯加諒察,將臣新授職名,卽許鐫遞,使重務無曠,私分粗安,不勝幸甚。答曰,覽書具悉。日月流邁,孝昭殿祥事又迫,徽寧殿再朞只隔數日,攀號莫逮,一倍罔極。卿勿過辭,從速行公。
奉敎鄭昌順書曰,伏以,神天默佑,大朝聖候,遄復常節,臣民慶忭,曷有其極?仍竊惟念,日月迅邁,貞聖王后再朞,居然隔日,仁元聖母祥事,又復不遠。伏想我邸下,哀慕莫逮,孝思如新,臣伏不勝悲係之至。臣以赤裳山城曬史事,祗奉成命,期日已迫,擬於陪祭之後,卽爲辭陛之計,而第有區區私懇,敢此仰暴焉。臣之老母,方往留臣兄臣昌聖扶安縣任所,而年旣衰耄,病又沈痼,臣之情私,豈可離違,而身縻禁直,不敢擅行,每煩陳籲,亦涉瀆擾,久曠省覲,秪切憂戀。今臣奉命之所,距臣母所住之邑,壤地相接,旣在同道,驛路相望,不過數舍,若於竣事歸路,得以便道歷省,則在臣私情,實爲大榮。臣謹稽本館故事,在前史臣之奉使者,歷路請覲,非止一二,而毋論遠邇,輒蒙曲許體下之仁,孰不欽歎?玆敢援例陳章,仰瀆睿聽,伏乞离明,俯賜矜諒,許臣往省,俾伸至情,千萬幸甚。答曰,覽書具悉。聖候愆和,焦悶曷喩?而遄臻康復,不勝慶忭之至。日月如流,徽寧殿再朞隔日,孝昭殿祥事又迫,攀號莫逮,一倍罔極。爾其依所陳往省焉。
己卯二月十二日午時,上御咸安閣。禮判·騎判·吏曹行公堂上·編次人同爲入侍時,禮曹判書洪象漢,兵曹判書申晦,吏曹參議韓光會,編次人蔡濟恭·元仁孫,右承旨南泰著,假注書金載玉,記事官柳敍五·李蓍廷,以次進伏訖。上命承旨書之。上曰,元孫年已冊封之歲,予豈不知,而其有不忍者,追思往年也。一年遲回,其心一也,一年又遲回,其心亦一也。噫,三年之內,以象生時禮奉之,若過三年,其奏于何?且貞聖三年在邇。今日抑情奏于眞殿,奏于孝昭殿,元孫爲世孫,予於辛丑年,雖冊封之前,先謁於孝寧殿,世孫展謁孝昭殿·徽寧殿,過孝昭殿祥後,擇日擧行。冊封,過祔廟後,依例設都監擧行,告廟頒赦,其亦冊封日爲之。慶科以庭試,合設於平復庭試,師傅及講書院·衛從司官員,今日開政擇差。出傳敎上曰,今日予懷,一倍于前。十六日,當臨懿昭墓,三嚴以辰初初刻爲之。道由敦化·崇禮門,元良祗迎,禁·御兩營留屯,置之,一依前例,畿伯只祗迎,凡事其亦依前擧行,而侍衛外百官,只佩劍,前排各五雙擧行,馬軍三哨,步軍六哨,禁軍三番隨駕,而挾輦軍,只用一百名,以展拜時不爲隨駕者爲之。出傳敎上曰,師傅之職,問于大臣而爲之,可也。上曰,講書院·衛從司,祔廟前,入接於東所衛將部將所,東所衛將部將,同接於北所衛將部將所,以標信,分付。出傳敎上曰,旣有世孫定例,而今番異於辛未年,其時中宮殿在焉故也。司鑰以下,似難兼行,今番則各差,而此後則不必用此例,司鑰自有歸處,依前例兼,其令知悉。出傳敎上曰,開政旣有命,政官牌招。出傳敎上曰,儲望最緊,東銓官卽爲入侍開政。出傳敎上曰,方有擧行事,原州牧使,限麥秋仍任。出傳敎上曰,頃者給馬江原道臣·原州牧使,面給監董將校,令道臣狀聞。出傳敎上曰,仲朔更以某享,比諸大享,已爲差等,而猶稱仲朔,其涉不察,另飭儀曹。出傳敎上曰,入直承旨入侍。出榻敎諸臣以次退出。
己卯二月十二日酉時,上御恭默閤。親政入侍時,吏曹參判金相福,參議韓光會,正郞尹光國,同副承旨具允鈺,假注書金載玉,記事官柳敍五·李蓍廷,以次進伏訖。上曰,庚子·癸亥,謄錄入之。上命承旨書之。上曰,噫,求諸往牒,人君之兩年之內,杖朞服縗,豈有焉?靜夜思之,孝昭殿·徽寧殿多官,若不儲闕,貞聖三年在先,艱辛先付後,翌月孝昭殿陵殿之官,若或不卽塡差,望七服衰,泯然到今,爲莫重酬勞之意焉在?再昨吏判入侍之命,蓋此也,而若不召矣,徽寧弘陵之官,其將無故作散。徽寧弘陵若此,則噫,翼月,亦何以及期塡差?可勝寒心。今日若無衛從司望,難以周旋,而其猶不足,故有入侍開政之命矣。今則徽寧殿弘陵,幾乎塡差,噫,旣命親政,而不顧翼月,只貞聖陵殿而止,則白首服縗,何顔拜殿?惜乎,目前將有八忠義區處之事,參奉五窠,雖儲蓄,其猶不備,以何意不顧所重,參奉五望,快意備擬,以至乎此乎?此再昨所謂寒心者也,當此之時,所重在焉,何循常格,況親政乎?瓜滿代監役代,卽爲擧行。噫,釋縗之期,不過朔餘,追憶永慕,此懷彌切,無遺儲蓄,然後此心庶可少舒。且只見近例,頃者下敎,誤爲引例,今覽乙丑永慕殿前例,陵參奉直命陞六,殿參奉,準職陞敍,下敎措語,雖異參奉,準職卽六品也,此亦陞六也,殿忠義,東班職敍用,卽參奉也,陵忠義,東班職陞授,與右職調用同,陞之一字,加於殿忠義,卽奉事也。爲所重若是酬勞,癸未敬寧殿陵忠義與殿忠義,則賞典同,而殿參奉,直長除授,差等聖意,猗歟至矣。噫,當遵乙丑年例而施賞。銓曹亦依此,孝昭殿參奉,準職陞六,忠義·參奉,明陵參奉陞六,忠義奉事,一依乙丑例,擧行。徽寧殿參奉·直長·忠義參奉·弘陵參奉陞六,忠義奉事,亦依癸未年例擧行。出傳敎〈允〉鈺曰,親政體重,兩銓不可不備矣。上命書之。上曰,兵曹入直堂郞,同爲入侍。出傳敎兵曹參議洪樂性,佐郞柳萬健,入侍進伏。上曰,今日已同奏于殿,今年卽封爵之年,翁主,爲和寧翁主,祿俸,自三月擧行。出傳敎上曰,親政體重,勿拘蔭進士陞六。出傳敎上曰,繕工監役望,置之,親政意有在,雖次堂,卽爲擧行。出傳敎上曰,瓜滿守令抄出,而南原府使,亦已瓜滿,則今日政擧行,可也。相福曰,因下敎,南原府使,今當差出,而本府以湖南雄府,素稱難治,有聲績守令,勿拘朔數,竝擬,何如?上曰,依爲之。出擧條上曰,太廟守僕,爲事知守僕,過三年則上言加資,例也。頃者孝純·懿昭時猶然,況今番乎?噫,向者孝純時守僕,今爲徽寧殿守僕,懿昭時守僕,今爲孝昭殿守僕,其亦異事。凡諸酬勞之時,旣有前例,太廟守僕乎?依李就善例,加一資事,分付銓曹。出傳敎上曰,旣有前例,入侍尙瑞院官員陞六。出傳敎諸臣以次退出。
上在昌慶宮。常參以代理停,經筵停。
卯時,日有左珥,自辰時至未時,日暈。酉時,日暈。夜一更,月犯軒轅星。
李錫祥達曰,大司憲金尙翼未肅拜,執義金元行在外,掌令李齊嵒受由在外,閔塾呈辭,持平權相龍在外,李迪輔未署經,今日以監察茶時之意,敢達。令曰,知道。
鄭基安,以都摠府言啓曰,今日入直內三廳武兼禁軍及軍兵等,當爲中日習射,而徽寧殿再朞祭齋戒相値,不得爲之之意,敢啓。傳曰,知道。
以副修撰李蓍建牌不進罷職傳旨,傳于南泰著曰,只推,更爲牌招。
鄭基安啓曰,世孫宮懿旨牌·問安牌·馬牌,預爲造成,趁冊禮時入之,何如?傳曰,允。
南泰著,以講書院言達曰,本院新除授兼右贊讀金履獻,除拜之下,不爲出肅,卽爲牌招察任,何如?令曰,依。
又以禮曹言啓曰,王世孫冊封事,已有傳敎矣。凡諸供上等事,一從度支定例,自今日擧行,各道朔膳,亦依例封進事,一體分付,何如?傳曰,允。
又以吏曹言啓曰,今此徽寧殿再朞祭,執事以前正郞朴相喆塡差,而時無職名,令該曹口傳付軍職,何如?傳曰,允。
鄭基安,以兵曹言啓曰,今此懿昭墓擧動時,問安馬及內吹螺赤所騎馬,無以推移。依前例京畿驛馬限三十三匹補把,以充不足之代事,本道監司處,分付,何如?傳曰,允。
又以兵曹言啓曰,在前懿昭墓擧動時,隨駕軍兵外餘軍,例爲留營,而今番則禁·御兩營留屯置之事,下敎矣。郊外擧動,與城內有異,禁軍及訓局餘軍,則依例留營,何如?傳曰,允。
己卯二月十三日,黃海監司狀達,二月朔新産生靑魚進上,限內不得封進,惶恐待罪事。令于南泰著曰,勿待罪事,回諭。
上在昌慶宮。常參以代理停,經筵停。
親傳香罷後,政院·玉堂·藥房問安。答曰,知道。
吏批,判書趙雲逵,參判金相福牌不進,參議韓光會,同副承旨具允鈺進。
夜三更,流星出東井星下,入乾方天際,狀如拳,尾長五六尺許,色赤。五更流星出軫星下,入坤方天際,狀如拳,尾長四五尺許。
藥房提調臣洪啓禧,副提調臣李之億啓曰,伏未審日間,聖體調攝,若何?寢睡·水刺之節,亦何如?前日煎進湯劑,連爲進御乎?三貼當盡於今日,臣等與諸御醫,持湯劑入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。
判中樞府事李疏曰,伏以,臣之所遭情勢,卽史牒之罕有,所被恩眷,卽古今之無比。靜攝之中,三勤溫批,而寵之以御筆,慈覆如天,明照如日,自惟昆蟲草木之微,偏蒙造化生成之澤,乃至於此。愚臣一身,有不暇恤,遂不免包羞忍恥,復入修門,顚倒登筵,又承誨諭之音,則屛退郊野,已失所計,趨走庭班,殆同無故,慙惶踧踖,無面可顯,而猶幸杜門深處,粗守本分。今玆內局都提擧之命,何爲而至於臣身哉?人臣之職事奔走,當觀其身之可進與不可進,而其可與不可之間,亦有深淺輕重,若輕若淺,猶或較量而可强焉。至於重且深者之關於大防,雖欲抑而强之,終不可得矣。殿下視臣,豈是忘殿下而負殿下者哉?惟玆保護之重地,雖執隷於刀圭之間,亦不敢少懈,況於嘗藥之任,非但義不敢辭,情亦不忍辭也。以常人之心,而猶不可避,臣獨何心,乃敢不欲進哉?此理甚明,而昧然若不知者,其亦慼矣。資秩不改,則所不敢進也,職任仍襲,則所不敢當也。此乃重臺言尊朝廷,而恐或有所傷損於國體也。區區此心,可質神明,非出一毫假飾。以此抑鬱,以此彷徨,達宵終晝,憂煎自失,卽此窮隘之情,宜蒙聖慈之矜諒。玆敢刳瀝肺肝,冒陳哀懇,伏乞天地父母,特賜照憐,卽許鐫改,仍命有司,重勘其罪,以彰其慢,以安微分,千萬幸甚。答曰,省疏俱悉。此時此任,豈若此?旣面諭,卿其安心,入侍日次。仍傳曰,遣史官傳諭。
鄭基安,以內乘,以一二提調意啓曰,本寺正,例爲進鞭差備,而正洪準海,移拜翊善矣。今此懿昭墓擧動時,莫重差備,不可不備員,正有闕代,令該曹以在京無故人,口傳差出,何如?傳曰,允。
具允鈺,以講書院言啓曰,本院及衛從司員役與行用之物,參考磨鍊,別單以入之意,敢啓。傳曰,知道。
李之億,以吏曹言啓曰,今此孝昭殿望祭執事,前輔德趙榮進塡差,而時無職名,令該曹口傳付軍職,何如?傳曰,允。
傳于李之億曰,承旨入侍。
沈履之爲兼司書,柳健爲司僕正,朴師亨·洪相宜爲司諫,權穎爲吏曹正郞,朱炯質爲相禮,韓宗纘爲平安都事。宗簿直長李道翼,靖陵直長趙恒彦相換。中部奉事單李命玉。
兵批,無政事。
李之億,以吏批言啓曰,頃日親政時,以未經五品之新寧縣監李守鎭,移擬於加平郡守望,至蒙天點,故已於筵中,陳達待罪,而揆以格例,不可仍置,加平郡守李守鎭,改差,何如?傳曰,允。
傳于南泰著曰,承旨入侍。
傳于具允鈺曰,入直講書院·衛從司官員,同爲入侍。
傳于南泰著曰,講書院,必有世孫冊封謄錄,承旨持而來待。
以兼右贊讀金履獻牌不進罷職令旨,令于南泰著曰,推考徽旨捧入。
以副修撰李蓍建牌不進罷職傳旨,傳于南泰著曰,只推,更爲牌招。
傳于南泰著曰,今日傳香,皆將此爲當祗迎矣。
己卯二月十四日辰時,上御咸安閣。藥房入診入侍時,都提調申晩,提調洪啓禧,副提調李之億,記事官李祉承·鄭昌順·李蓍廷,醫官金履亨·方泰輿·許礈·李以楷·金德崙·李泰遠·金履貞·蔡膺祜,以次進伏訖。晩曰,日氣不和,今日早爲傳香,靜攝中,聖體何如?上曰,差勝後一樣矣。晩曰,寢睡·水刺之節,亦何如?上曰,近來則益勝矣。晩曰,湯劑連爲進御乎?上曰,連服矣。晩曰,令醫官診候,何如?上曰,依爲之。履亨,診脈退伏曰,脈候左右三部度數調均,而脾胃脈候虛軟,與前一樣矣。泰輿等,亦以次診脈退伏曰,脈候左右三部度數均順,而右寸關虛軟,比前一樣矣。晩曰,議藥,何如?上曰,不待醫言矣,服理中湯矣。晩曰,好矣。履亨曰,今夜當進一貼。擧動時,亦當進一貼,而此兩貼,不爲計入於日次貼數,似好矣。上曰,依爲之。晩曰,朝者煎入蔘苓白朮散,亦爲進御後,晩後當又煎進理中湯矣。上曰,依爲之。上曰,承旨書之。上曰,加減蔘苓白朮散停止,理中建功湯,依前方三貼煎入事。出榻敎晩曰,日次當以十七日爲定矣。上曰,依爲之。晩曰,日氣猶未解,動駕時,厚御衣襨,何如?上曰,依爲之。上曰,李判府事,今日之事,非矣。此時藥院,不當辭避,而況於徽寧再朞,欲參外班,分義不然,其所引嫌,亦太過矣。晩曰,判府事李,常時在家,未嘗出入,而今日則有行公之意云矣。嚴敎如此,其所處義,可謂過矣。藥院此時,豈可以有情勢而不出乎?上曰,今日無外班,而獨李判府事一人,來立宣仁門外,則其何擧措耶?頃者原任擬望之敎,意有在焉,況李判府事,尙未甚衰,則其所固執,亦難矣。晩曰,頃者頒敎時來參,而今番果若終不入來則過矣。必不知無外班之事而然矣。上曰,向來醯廛事,固執可見矣。雖使注書傳諭,必不入來矣,見此下敎,必當往留城外而將來。必使予,又復用慮,然豈可以將來用慮而不爲處分耶?晩曰,李判府事,亦必惶悚不暇矣。晩曰,堂上堂下,未付軍職及罷散人,竝令付軍職,使之入參祭班,何如?上曰,罷散人,卽違牌之類乎?晩曰,然矣。上曰,承旨書之。上曰,堂上堂下侍從,未給牒·未敍用者,給牒敍用與未付軍職者,一體口傳付軍職。出傳敎上曰,今番陵殿忠義,自下不爲儲窠,使予徹夜不寐,其何擧措耶?慈殿昇遐之後,予將焉依,參奉忠義,三年積勞,今若不區處,則予心當如何也?勞於求賢,逸於任賢,吏判之事,極可寒心,自此紀綱將掃地耶?晩曰,聖敎誠然矣。上曰,予於庚子禫後,錦平尉以爲直爲脫服云,而今番元良,於徽寧殿禫後,當從古禮耶,抑從時禮耶?提調奏之。啓禧曰,先王制禮,不可踰也。所謂時禮,臣未知其可,而前日筵中,亦嘗已詳奏之矣。上曰,提調之言,可謂好古矣。故相臣崔錫鼎,過禫之日,卽着金貫子,而猶以爲不足,懸水曼瑚纓子,仍復出入,故或往傳於故參判金昌協,則金昌協,以爲此是古禮云,而此則終涉如何矣。今日領相,必入參內班,當問而定之矣。上曰,注書與承宣,爲一家耶?之億曰,注書李祉承,與臣爲十寸兄弟矣。上曰,予於頃日入侍,聞禮判之言,始知注書之爲大族矣。此是李萬恢之子耶?之億曰,然矣。上曰,李萬協,則與注書爲幾寸耶?祉承起伏對曰,臣之三寸矣。上曰,然乎?李渙爲幾寸親耶?祉承起伏對曰,臣之四寸大父矣。上曰,此是甲戌生耶?之億曰,然矣。上曰,李渙尙不衰乎?之億曰,一髮不白矣。上曰,此家又有及第耶?之億曰,李萬育,方待罪北幕矣。上曰,及第多矣。上曰,承旨書之。上曰,懿昭墓祝文,旣已親製。奠酌禮祭物,令奉常寺,一依墓祭例擧行。執事以宗臣,自內爲之,勿爲擧行。出傳敎上曰,弘陵徽寧殿守侍陵官·享官以下,過祭後,卽爲書啓。參奉已作故人,勿爲書啓,參奉徐日輔,旣已下敎,亦勿書啓事,分付。出傳敎上曰,禮房承旨,進排官以下下人等,點考後以奏。出傳敎上曰,明日親祭出宮時刻,以三更五點爲之事,分付。出榻敎上曰,噫,貞聖三年將訖,今日外,凡諸供上,一依像生時例進排者,停捧事,分付。出傳敎上曰,再明日懿昭墓擧動時刻,以辰正爲之事。出榻敎諸臣以次退出。
己卯二月十四日辰時,上御涵仁亭。望祭親傳香入侍時,行都承旨李之億,左承旨尹東暹,右承旨南泰著,左副承旨鄭基安,右副承旨李錫祥,同副承旨具允鈺,記事官金載祿,記事官柳敍五·李蓍廷,以次陪立後。上御板位,傳香訖。之億曰,內局提調來待矣。傳曰,藥房三提調詣閤。出榻敎提調進前問候曰,湯劑煎待矣。上曰,今日日次乎?提調曰,然矣。上曰,予於都提調,以日次入侍下答矣。都提調入來後,當入侍矣。之億曰,送言于臣等曰,以情勢不敢入來云矣。上曰,雖有情勢,不欲參徽寧殿祭乎?之億曰,不知無外班,而欲參於外云矣。提調曰,臣等俄以此通之矣。上呼注書面諭曰,爾往,口傳曰,徽寧殿祭,豈可不參?此時藥院,不可不顧,以情勢不入,過矣。以此傳之,而偕與入來,然後方許入診矣。賤臣纔出門外。上復厲聲下敎曰,注書,還召入也。予頃言徽寧殿,母事三十年云,雖大臣,豈言情勢之時乎?今日則予以爲必入來矣,若欲不復踐闕中之地則已,不然則事體當然矣。國之紀綱虧矣,國事不可苟且爲之。命書罷職傳敎曰,藥房都提調李,噫,今日是何日?況湯劑逐日煎入之時,稱以情勢,分義事體,俱虧,人君御國,不過紀綱,豈可以大官而默默乎?判府事李罷職。上曰,固執亦有用之之時也。子雖固執,不參於父母之祭乎,非矣。今日欲入參於外班,則都提不欲行矣,領相云復懸金圈,築地定矣,如此而然乎?上曰,五參奉盡出之,不思徽寧殿參奉處置者,非矣。以此而使予徹夜矣。予若不爲其才,則雖有判書,亦難爲之矣。傳曰,右議政申晩,藥房都提調除授,入侍診筵。出榻敎之億曰,東宮,何承旨進去乎?上曰,右副承旨陪從事。榻前下敎
己卯二月十四日未時,上御咸安閣。承旨入侍,入直講書院官員,同爲入侍時,同副承旨具允鈺,記事官金載祿,記事官柳敍五·李蓍廷,兼右翊善徐命天,左長史李命楫,以次進伏訖。上曰,得來乎?允鈺曰,謄錄禮曹及他處俱無,而只有講書院日記矣。上曰,異矣。何無也?予與趙明履,爲節目者矣。必載於續五禮儀矣。注書出去,講書院官員來待,則率入。賤臣引入。上曰,今番亞獻,達之而下令乎?命天曰,自爲下令矣。上曰,元良旣已亞獻下令,則春坊之不爲草記,頗誤矣。予則茫然不知矣。命書傳敎曰,元良有徽寧殿亞獻下令,而春坊禮曹,俱不草記,漠然不知,獻官單子入啓,然後乃知。俱涉矇然,春坊官禮曹該堂,從重推考。允鈺曰,春坊有兩窠矣。上曰,不可不備員。命書傳敎曰,陪祭體重,春坊官員,不可不備,兼官有闕代,政官牌招開政。上曰,衛從史誰也?命天曰,李命楫矣。上曰,李命植之族乎?命天曰,李命植之兄矣。上曰,何如?命天曰,善文之人矣。上曰,其餘誰某也?命天曰,李元祥,故相臣景輿之孫也。李商舟,故參判李顯祿之孫也。上曰,雖凡人,爲其子孫,托其敎導,則事當誠心敎之,況人君之所托倚,而三宗血脈,惟在於此,爾等着意善導,講學之外,凡於動靜之節,亦皆訓戒焉。命天曰,臣本愚迷,有何責成之效,而敢不竭誠乎?上曰,世孫之廢講,一日爲悶矣。命書傳敎曰,師傅相見禮,當行於冊封後,而冊封前,講書院·衛從司官員,一依元孫師傅進見日次,自小學初卷,至今講第二卷,周而復始,課定講學事,分付。命天曰,今日致齋,殊涉未安矣。上曰,若善講,則實爲參禮之對,進講可也,而自講書院,造大小白字鑄,以鍮背鑄獅形矣。命天曰,待分付而後爲之矣。上曰,雖無別敎,爾自戶判造入,可矣。上曰,其上書則曰上白,而諸臣所稱則小人矣。上謂承旨曰,卿前爲講書院官員乎?允鈺曰,不爲之矣。上謂命天曰,爾爲之乎?命天曰,不爲之矣。上曰,續五禮儀上之。允鈺進之。上曰,此非矣。續五禮儀補,有之矣。注書出去,置此冊,續五禮儀補卷持入。辛丑年春坊日記持入。賤臣復命。上命承旨讀日記中初疏再疏,又命讀續五禮儀補序。上謂命天曰,使之進講。諸臣遂以次退出。
己卯二月十四日酉時,上御徽寧殿。承旨入侍,左相·講書院官員,追後入侍時,同副承旨具允鈺,記事〈官〉金載祿,記事官柳敍五·李蓍廷,以次進伏訖。上曰,注書出去,左相入侍。賤臣往傳于致齋所引入。尙魯問候訖曰,禮判考出冊封節目冊矣。上曰,注書出去持入。賤臣復命。上命讀其親製序文時,尙魯曰,臣在外,贊頌預爲之細悉矣。上曰,予果勤故成此書矣,何知用於今日乎?命書傳敎曰,世孫冊封儀便覽,令芸館刊印二件內入,一件入于世子宮,一件入于世孫宮。內而政院·玉堂·翰苑·春坊講書院,外而議政府·六曹·校書館,各一件印頒,其板藏于芸閣。尙魯曰,見李判府書,則不得參徽寧殿祭祀爲恨,卽當出城待罪,而不忍卽去。雖無外班,來參伏幕而卽出云,臣心亦爲慼然矣。上笑曰,此何固執乎?尙魯曰,所遭難矣。上曰,今後可副其意矣。上曰,注書出去,召講書院·衛從史官員而來。賤臣,引兼翊善徐命天,左長史李命楫而入。上曰,何爲也?命天曰,小學初卷,前自元亨利貞學之矣。上曰,灑掃應對,爲一部要語而不學云,其爲輔養官者,可謂迂闊矣。命天曰,臣始自講之矣。命書傳敎曰,世孫方當講小學之時,元孫時,已講第一卷,講學冊子,不必問議,而今則體重,予於辛丑建儲後,有重講小學之例,冊封後講書,復自小學初卷講學事,分付講書院。命天曰,講書時,至物欲交蔽之節。仰白曰,物欲謂何乎?世孫宮答云食色。故臣曰,非特食色,玩好之物,亦物欲矣。至於書案器用之侈者,愛而欲之,皆是欲。世孫宮,則見美好之物,則有欲取之心乎?答曰,我無此心爲敎。故臣曰,雖在深宮,每事臣自聞之矣,且此答,當達於大朝矣。大朝旣聞而後,復有玩好之事,則必有大朝之下責矣,亦有進規云。則答云果無是心云矣。上曰,所答太快快矣。其能無是心矣。尙魯曰,如此則好矣。講書院所質之言,善爲之矣。上謂左相曰,講書院官員移置,則徽寧殿參奉,置之於何舍乎?尙魯曰,臣得一處矣。上曰,何處乎?尙魯曰,內弓房方修理移之矣,置參奉於此處好矣?上曰,然則獻官致齋於何室乎?尙魯曰,有左右房矣,以陵齋室言之,獻官來宿時,亦有推移之事,無所妨矣。上曰,然則好矣。命書傳敎曰,徽寧殿參奉,姑爲入直於內弓房。上曰,貞聖有服之親,參於內班事,旣下敎。以曾經外任未敍用者,特爲敍用,口傳付軍職入參。出榻敎又命書傳敎曰,吁嗟,望七,豈意復見講書院·衛從司之復設乎?乙卯後,侍講院亦有舊吏調用,命前講書院·衛從司作散,而尙無屬處者,爲先付之,其餘其時散付各處者,招問其願,願付者一係復屬。噫,今此敎書,徒思懿昭而然,吏隷亦民也,追思其時渠等之心,予心酸焉。吁嗟,講書衛從之官,若拘於俗忌而不差,豈讀書士夫之道哉?若此而輔導世孫,更若今已差,拘於顔情而不遞,則是循私也。入講書衛從之日,其心已私矣,何能以今輔導我孫乎?其令今日內,卽爲擧行。
己卯二月十四日三更三點,上御崇文堂。承旨入侍,戶判追後入侍時,同副承旨具允鈺,記事官金載祿,記事官柳敍五·李蓍廷,以次進伏訖。上曰,注書出去,戶判入侍。賤臣引入。上曰,注書出去,持禮判處俄者入來冊入之。賤臣持入。上曰,參吉價善爲廛正後,入侍奏之,可也。鳳漢曰,旣命世孫冊封,慶賀矣。上曰,承旨讀世孫冊封篇覽識文。允鈺讀訖,使之退,諸臣以次退出。
己卯二月十四日四更三點,王世子,徽寧殿再朞祭入對時,右副承旨李錫祥,事變假注書權師彦,記事官朴取源·柳敍五,以次陪從。王世子具翼善冠·黲袍·烏犀帶,乘小輿,出集英門,至銅龍門內,降輿步行。自徽寧殿大門東夾,入小次,待四更三點,入殿庭板位。如儀行禮訖,直詣徽寧殿大門東夾,至銅龍門內,乘小輿,還入集英門。陪從諸臣以次退出。
上在昌慶宮。常參以代理停,經筵停。
孝昭殿望祭,徽寧殿再朞祭罷後,大殿,政院·玉堂·朝廷二品以上·六曹堂上·奉朝賀,單子問安。答曰,罔極知道。藥房口傳問安。答曰,罔極知道。世子嬪宮·世孫宮,政院·玉堂,口傳問安。答曰,罔極。
南泰著達曰,明日國忌齋戒,再明日正日,此兩日常參,頉稟。令曰,知道。
又達曰,領敦寧趙載浩,箚子到院而以國忌齋戒留院之意,敢達。令曰,入之。
領敦寧趙載浩箚曰,伏以,日月迅邁,徽寧殿再朞奄過。伏惟我邸下,靡逮之慟,益復如新,臣不勝區區悲係之至。仍念臣,癃癈之疾,無望復起,常理都絶,不比人數,日夜所祈祝,惟在早自溘然,而不生不滅,完轉房闥,以是前後闕禮之罪,指不勝屈,居然七載于玆矣。揆以常刑,萬戮猶輕,今日祭班,在廷百僚,莫不奔走伸哀,而顧臣本疾,已無可言,重以痰火之症,比益添劇,潮熱日升,頭疼眼眩,長事昏頓,行動拜跪,尤無自力之勢,未克致身於禁門之內。僅舁移次,自外而歸,情禮俱闕,義分都虧,惶隕悲缺,有倍前日,不待邦憲,卽欲滅死。臣雖無似,亦具秉彝,惟此病狀如有一分可强之望,則臣何敢如是哉?惟願速被重勘,玆陳引罪之章,伏乞睿慈,亟降威罰,以昭法紀,以安賤分,千萬幸甚。答曰,覽箚具悉卿懇。日月如流,徽寧殿再朞奄過,哀慕莫逮,一倍罔極。以疾未參,其何所傷?卿須安心勿辭,善攝焉。仍令曰,史官往諭。
傳于南泰著曰,承旨入侍。
傳于南泰著曰,承旨持陵殿書啓入侍。
南泰著,以禮曹言啓曰,王世孫宮供上及各道朔膳封進事,纔已啓稟,蒙允矣。自今爲始,諸道三名日方物·物膳及端午節扇,依例封進事,知委何如?傳曰,允。
己卯二月十五日巳時,上御崇文堂。承旨入侍時,右副承旨李錫祥,記事官金載祿,記事官柳敍五·李蓍廷,以次進伏訖。錫祥曰,有陵殿書啓持入之敎,而陵所未及書啓而來,故只入殿書啓矣。上曰,上之。考覽曰,何無參奉也?錫祥曰,有之矣。上命書傳敎曰,徽寧殿飯監吳世翊·李星番,飯監除授。別監金世傑·鄭來甲·金聖慶·田龍甲,守僕邢德恒·李泰華·金成麟·鄭忠國,各色匠金俊興·柳觀根·姜潤·金壽大·安贊·洪道明·池潤海·金福善·崔興基·李震大·尹道晉·李春芳·玄道文·李春蕃·金益文·韓三貴·金順昌·高文成·金順喆·金相湜·康弼敦·金永重·林鳳來·高仁喆,竝限三年免役,而已免役免賤者,妻子中限三年免役。各色匠郭聖遇·金重鎰·金老得·崔老味·林鳳喜,竝限二年免役,此中有私賤,依他例代免。奠吏四,事知守僕一,水工六名,昭刺赤四名,房直十六名,令該曹米布分等題給。上曰,注書出去,弘陵參奉忠義姓名知入。上曰,注書考諭,毋使漏落。命書傳敎曰,徽寧殿宗室海溪君,咸溪君櫄,綾安君槇,慶興君栴,茂林君塘,河南都正垙,竝加資。海興君橿,半熟馬一匹賜給。參奉朴東最,直長除授。忠義李益烇·權泰彦·趙長鎭·韓命年,竝東班職敍用。張祉紹,幾準三年,其涉可矜,此後其子,東班職敍用。奏時官金鼎勖·李寅邦,令本衙門高品付祿。奏時使令,令該曹米布題給。又命書傳敎曰,徽寧殿都薛里元大乾·韓景命,竝加資。孫景行已下敎勿論,薛里內官崔東植·張弼載,各半熟馬一匹。茶房金得瑞·丁致寬,進上差備金元翼·金宇采·崔聖垕·郭修仁,各兒馬一匹。李廷柱,上弦弓一張賜給。錫祥曰,弘陵參奉忠義姓名知入矣。上曰,待其陵書啓來,更爲入侍,姑置之。諸臣以次退出。
己卯二月十五日申時,上御咸安閣。承旨入侍時,右副承旨李錫祥,記事官金載祿,記事官柳敍五·李蓍廷,以次進伏訖。上曰,注書出去,排設房司鑰處,以墓所只設小次事,分付。命書傳敎曰,今番侍衛仍,承旨守宮,右副爲之,騎省守宮,參知爲之。又命書傳敎曰,弘陵守陵官海運君槤,加資,內廏馬鞍具一匹面給,外居奴婢六口,田五十結賜給。侍陵官宋獻徵加資,內廏馬鞍具馬一匹面給,外居奴婢四口,田三十結賜給。參奉李命杰陞六,兒馬一匹賜給。參奉金宗郁陞六,參奉金宗範雖遞,日字踰於金宗郁,一體陞六。鄭志喆日字,亦踰於金宗郁,而不爲復命,兒馬一匹賜給。忠義李命玉,陞授東班職。進止內官金命五·朴東采,各半熟馬一匹賜給。又命書傳敎曰,弘陵奠禮田益穗,司鑰除授。飯監金煥文,守僕李震英·洪來範,各色匠十六名,限己身免役,而已免役免賤者,子孫妹壻中,從自願,限己身免役。房直二名,限三年,依他例代免。守侍陵官奴子,癸未年已無前例,勿論。上曰,退出。遂以次退出。
己卯二月十五日三更五點,上詣孝昭殿。望祭入侍時,行都承旨李之億,左承旨尹東暹,右承旨南泰著,左副承旨鄭基安,同副承旨具允鈺,記事官金載祿,記事官鄭昌順·李蓍廷,以次陪立。上具布裹翼善冠·布團領·布裹·玉帶,出賓陽門,至月臺。藥房都提調申晩,問候定日次。上詣齋室,換御祭服,出齋室,孝昭殿東挾門,詣板位,贊禮,請俯伏哭,哭訖四拜,行初獻禮,禮畢,行望燎禮。還齋室,易服後出齋室,詣徽寧殿行初獻禮,祭畢。上命書傳敎曰,事由無心,不可無飭。當該都薛里,從重推考。又命書傳敎曰,癸未前例,相考謄出後,承旨待下敎持入。乘輿時,命書傳敎曰,當該挾侍中官,有不謹之事,從重推考。還入大內,諸臣以次退出。
上在昌慶宮。常參以代理停,經筵停。
大駕詣懿昭墓入小次後,王世子遣宮官問安。答曰,知道。政院·玉堂·藥房·朝廷二品以上·六曹堂上問安。答曰,知道。墓上看審後,政院·玉堂·藥房問安。答曰,知道。
詣鄕校洞主第後,政院·玉堂·藥房問安。答曰,知道。
未時申時,日暈。
李之億達曰,今日持公事,日次入對,而動駕相値,頉稟。令曰,知道。
藥房都提調臣申晩,提調臣洪啓禧,副提調臣李之億啓曰,日月迅邁,孝昭殿望祭又行,徽寧殿再朞奄過。伏惟聖情,哀慕傷悼,益復何堪?伏未審夜來,聖體調攝,若何?徹曉行禮之餘,不瑕有致損之節乎?煎入湯劑,連爲進御,而寢睡·水刺諸節,何如?王世子,陪祭勞動之餘,氣候,何如?嬪宮氣候,亦何如?臣等不任區區憂慮,敢來問安。答曰,知道。氣則一樣,而世子·嬪宮,亦一樣矣。
傳于鄭基安曰,諸司預備。
傳于李之億曰,勒坊橋至崇禮門,捧上言。
傳于南泰著曰,墓上看審時,戶判入侍。
己卯二月十六日辰時,上詣懿昭墓。擧動時,行都承旨李之億,左承旨尹東暹,右承旨南泰著,左副承旨鄭基安,同副承旨具允鈺,記事官李祉承·金載祿,記事官柳敍五·李蓍廷,以次陪從。上具白布笠,白布帖裏,由仁政殿,出仁政門,御馬詣懿昭墓,入小次。墓上看審時?上曰,戶判隨之。循墓而下,入碑閣而出詣丁字閣。上曰,綾昌君·海溪君·咸溪君·綾安君,入侍。出榻敎大駕還宮時,歷臨校洞主第事。駕前下敎上曰,出標信留陣路上,入主第,申時還宮。至下馬乘輿後,藥房都提調申晩,問候訖曰,有稟達事矣。今日次對,以擧動,頉稟。明日爲之意,領相旣已出之,何以爲之乎?上曰,爲之。由仁政門還大內後,諸臣遂以次退出。
上在昌慶宮。常參以代理停,經筵停。
大殿·世子宮·嬪宮·世孫宮,政院·玉堂口傳問安。大殿,朝廷二品以上·六曹堂上單子問安。答曰,知道。
具允鈺達曰,大司憲金尙翼,掌令閔塾·李齊嵒,持平權相龍牌不進,李迪輔未署經,執義金元行在外,今日以監察茶時之意,敢達。令曰,知道。
李之億達曰,明日常參,取稟。令曰,停。
藥房都提調臣申晩,提調臣洪啓禧,副提調臣李之億啓曰,伏未審夜來,聖體調攝,若何?昨日早幸墓所,歷臨主第,抵暮還宮,竟日勞動之餘,不瑕有損乎?寢睡·水刺諸節,亦何如?湯劑今方煎入,而臣等不勝區區憂慮,敢來問安。答曰,知道。氣則一樣矣。
兵曹參知元景濂,有時急稟達事,詣閤請對矣。傳于具允鈺曰,入侍。
左邊捕盜大將鄭汝稷,右邊捕盜大將具善復,依下敎來待矣。傳于具允鈺曰,入侍。
左邊捕盜大將鄭汝稷,右邊捕盜大將具善復,合坐後,依下敎來待矣。傳于具允鈺曰,入侍。
以大司諫任瑋,獻納宋瑩中,正言鄭述祚·李仁培,掌令閔塾·李齊嵒,持平權相龍牌不進罷職令旨,令于鄭基安曰,竝推考徽旨捧入。
以校理李潭,副校理申思運,副修撰李蓍建等牌不進罷職傳旨,傳于李之億曰,只推,更爲牌招。
傳于李錫祥曰,捕廳草記,入來後,承旨持入,從事官待令。
具允鈺,以孝昭殿參奉,以入番宗室意啓曰,入番參奉李寬鍾,素患關隔之症,猝然發作,症情危劇,人鬼莫分,明日祭享,萬無將事之望,不得已以參奉鄭錫達,改省記入直之意,敢啓。傳曰,知道。
鄭基安,以兵曹言啓曰,今二月十七日,武臣堂上以上,朔試射日次,而國忌相値,不得爲之之意,敢啓。傳曰,知道。
鄭基安,以左右捕盜廳言啓曰,罪人柳泓,今月十七日戌時量,物故之意,敢啓。傳曰,知道。
以備忘記,傳于南泰著曰,莫重公事,誤踏啓字,當該中官推考。
己卯二月十七日卯時,上御恭默閤。兵曹入直堂上請對入侍,大臣·左右捕將追後入侍時,右副承旨李錫祥,參知元景濂,記事官金載祿,記事官柳敍五·李蓍廷,進伏訖。上曰,何爲者乎?景濂曰,臣入直矣。敦化門守門將朴秀翼來言,有一人閉門時,將突入,故拒而下鑰後,行止殊常,故捉而問之,則自門隙示上變告三字所封,方拘置於門外矣,通于長官,敢此請對矣。上曰,爲何言乎?景濂曰,初則問而不言矣。久乃言居在利川,而姓名則柳泓,所着則木巾赤莫矣。上曰,似危惡之漢矣。大臣及捕將入侍,可矣。錫祥曰,書出乎?上曰,然矣。錫祥曰,何大臣乎?上曰,大臣云則三大臣俱入矣。錫祥曰,左右捕將書之乎?上曰,然矣。錫祥曰,姑未開門矣,大臣未及入闕矣。上曰,方聞開門聲,注書出去,大臣及左右捕將,入侍事傳之。賤臣出來,未復命時,承旨及兵曹參知退出。小頃,命承旨入侍,進伏訖。命書傳敎曰,備局次對,今日勿爲,下敎日爲之。又命書傳敎曰,藥院,今日湯劑煎入,日次明日爲之。上曰,大臣·左右捕將來待乎?賤臣曰,左右捕將則來待,而大臣未及詣閤矣。上曰,注書出去,捕將先入侍。賤臣,引具善復·鄭汝稷入。上曰,注書出去,大臣引入。賤臣引入進伏。上曰,俄下傳敎大臣·左右捕將入侍,卿等見之乎?拓基曰,見之矣。晩曰,昨日勞動,聖候何如?上曰,一樣矣。次對欲爲之矣。俄下下敎日入侍,傳敎矣。拓基曰,實爲怪事矣。上曰,先問捕將矣。予非耽睡,而夜不召見矣。若夜中,有卿等引見之事,則必致恐動人心之端,故姑不爲之矣。命書傳敎曰,柳泓事,其雖意外,其在道理,不可一聞守門將之言,求對。或言于長官,其令査問求對,或該堂招問,根脚事實後,求對可也,而不此之爲,徑先求對,以駭聽聞,雖由疎率,不可無飭,參知元景濂罷職。拓基曰,湯劑連爲進御乎?上曰,然矣。晩曰,昨夕煎入湯劑,亦爲進御乎?上曰,然矣。上曰,左右捕將合坐後,入侍事。榻前下敎善復曰,有封書云,故拆見之矣。上曰,然則一將,出去持入,可矣。尙魯曰,昨日御馬往還,不瑕有損乎?上曰,無所損矣。予以爲可見黃河之再淸矣,實爲異矣。尙魯曰,極爲慶幸矣。上曰,雖退行次對,有稟定事,則大臣俱來奏之,可矣。拓基曰,無時急之事,而且無狀聞持來之事矣。上曰,然則使注書,持入稟定,可矣。拓基曰,注書出入,則記注之際,必有間斷之弊,使上番翰林持入,似宜矣。上曰,兼春秋則爲之,而翰林則例不爲之矣。敍五出去時。上曰,此上番,頗好人而善文矣。尙魯曰,然矣。拓基曰,徽寧殿祥祀奄過,聖情必爲愴傷矣。上曰,予懷可勝言。拓基曰,世孫宮冊封,旣有命矣。其爲慶幸,不可盡達矣。敍五持狀啓而入。拓基啓曰,此咸鏡監司徐命臣狀啓也。以爲北兵使孫鎭民,會寧開市,通官等,臨歸時釀酒革廢之意,成出文字,列名着給,而謂以煩屑,視之尋常,不爲登聞,殊甚儱侗,不可無譴責,令廟堂稟處爲請矣。身爲邊帥,關係彼我交際,事無大小,宜其一一馳聞,而謂以煩屑,但報於道臣,而不爲登聞朝廷,殊甚儱侗,且關後弊,罷職,似宜矣。上曰,依爲之。又啓曰,此卽江華留守金相奭狀啓也。枚擧本營武別四廳將校等呈狀,以爲壯義旅千把摠哨官,與敎鍊官旗牌官中,積勞年久者,各廳一人式,每都目抄報兵曹,依京軍門久勤例收用,而己巳年,自兵曹變通減消,只存一窠矣。依前例,每都目四窠抄報事,令廟堂稟處爲請矣。京外久勤,窠數漸多,故旣已減消,多年遵行,則今難續續更改,而保障之地,軍校輩缺望,亦不可不念。江華府所屬鎭堡別將,有六窠矣,每都目久勤一人,抄送兵曹外,其餘三人中,或隨其年數,或觀其勞勩,若値堡將作窠,則以次差定,而切勿用未及久勤者及他閑雜人,則似宜矣。上曰,領相之言,何如?尙魯曰,領相之言,好矣。一人報兵曹調用,其餘三人,自本府,隨別將有窠,次第調用,則自不無將士抑菀之歎矣。上曰,依爲之。又啓曰,此卽京畿監司趙暾狀啓也。以爲列邑除弊中,所謂大弊有三,戶口減縮也,軍政闕額也,還穀虛錄也。其源卽白地徵稅也,一自比摠法定行之後,分數給災之法廢,災名定數外,雖有他全災,災名者不得擧論。其勢不得不以陳爲起,混同出稅,侵及隣族,無處可徵,則不可不犯手還穀。倒施徵納。及其糴之時,又不得不以未捧爲已捧,及春分糴時,反秩之,年年如是。戶口安得不減縮,軍政何能無闕,還穀其何準捧乎?欲捄此弊,則其要莫過於均田也。先擇守令,旣均田政,則給災之戶査實,勿拘比摠之法。侵族之患永祛,而逃戶可集,闕事可塡。民少軍多處,則限年數所增軍額,量宜還減。還穀倒施之弊,亦可査除,則民蒙實惠。乞令廟堂,稟處爲請矣。其弊誠如此,而究其本則要在於擇守令,然後諸弊方可以議革,此非立談間可了之事矣。上曰,令新伯,將此舊伯狀聞之意,更爲消詳條列啓聞。又啓曰,此卽統制使吳啓本也。以爲在外停操之時,巡審海防事,有所定式,而數十年之間,一任廢閣。邊上所重,莫過於船材,而左道戰船,必造於右道,偏被耗損。左道封山,限十年長養,以爲該道戰船造出事定式,而于今二十年,殆無可船之材。一番親審,更定年限,似合事宜,簡其騶率,巡審海防,兼察左沿封山事,竝令廟堂,稟旨分付爲請矣。上曰,其言好矣。拓基曰,誠似然矣,而但巡審一事,多有難便之端,統制使一動,則無論水陸,爲弊不貲,有難遽議。爲先分付左道帥臣,禁養船材一事,另加嚴飭,而統帥巡審之請,姑置之似宜矣。上曰,依爲之。上曰,吳,爲人頗善矣。尙魯曰,然矣。上曰,天安守爲善治矣。誰也?拓基曰,趙重善矣。上曰,誰族乎?拓基曰,趙重晦之族矣。上曰,兩班矣。拓基曰,守令須用履歷者,而久任則善治矣。上曰,累經爲郡者,手熟,不厲治則過甚矣。尙魯曰,臣等當申飭銓曹,亦用積仕循階者,知人誠難,何能盡識其可否而爲之乎?自上曾有招見之事矣,雖難盡察其人之可否,若觀其貌而聽其言,則似不逃於則哲,而更令道臣,另飭之,可矣。拓基曰,臣見東平尉聞見錄,則故相臣崔鳴吉,欲薦人,而人或非之,則答曰,吾果心知其嫌然,而不能擺脫私意,掩短發揚矣。公言其非,我何遂非自是乎?以此稱人所不及處矣。尙魯曰,繡衣久不遣,伏望留意送之,而擇其剛明精詳之人好矣。上曰,抄啓見之,而金光國何如乎?尙魯曰,精詳之人矣。拓基曰,不可不頻送矣。汝稷持罪人封書而入,考閱則白紙,只書上變告三字外,有所受來諺札二丈矣。上使汝稷讀訖曰,甚虛謊矣。命書傳敎曰,柳泓,以幺麽外方之人,作此無狀無據之事,而此等末世,不可不嚴懲。欲令捕廳,爲先合坐推問矣,若此麥浪之人,今乃初聞,雖若是,不可不嚴問。令捕廳直招,嚴杖究問,出去合坐,只施威取招,可矣。左右捕將,更爲合坐後,入侍事。榻前下敎大臣退留桂坊,承史亦留待焉。諸臣遂以次退出。
己卯二月十七日巳時,上御崇文堂。左右捕將入侍時,右副承旨李錫祥,記事官金載祿,記事官柳敍五·李蓍廷,左捕將鄭汝稷,右捕將具善復,以次進伏訖。上曰,供辭捧來乎?汝稷曰,然矣。上曰,讀之。汝稷讀柳泓招辭,至若不急者,則數日內當有變出之句。上曰,此恐動之言矣。至大甫島三萬名屯聚之語。上曰,虛謊特甚矣。盡南陽之民,豈爲三萬之多乎?上曰,其狀貌,何如?汝稷曰,頗凶獰之漢,而渠兄則方留淸風衙中矣。上曰,其兄居在何地乎?善復曰,在驪州,而渠亦自驪州,移利川云矣。上曰,何以問之乎?汝稷曰,施威嚴問,而至於語深處,以死爲限,終不吐實矣。上曰,出去更推罪人時,先問其祖先根脚,居住及來住之處而來詣。諸臣以次退出。
己卯二月十七日未時,上御恭默閤。左右捕將入侍,大臣追後入侍時,右副承旨李錫祥,記事官金載祿·柳敍五·李蓍廷,左捕將鄭汝稷,右捕將具善復,以次進伏訖。上曰,讀之。至祖忠勳郞廳曾祖順陵參奉。上曰,兩班矣。錫祥曰,其祖爲忠勳郞廳,則有一名矣。上曰,怪矣。其書札則誰也?善復曰,果譏問則有李潾者矣。上曰,其招辭實怪矣。承旨所謂飛蛾撲燈者是矣。上曰,大臣入來矣。注書出去引入。賤臣出去,引領議政兪拓基,左議政金尙魯,右議政申晩入,進伏。上曰,當以捕廳,決之何如?拓基·尙魯·晩曰,然則似好矣。上曰,怪矣,無正其法,則用律亦爲陋矣。尙魯曰,初雖不服,一次嚴問,無耐過之事,似喪性之人矣。上曰,稱道侁祕記,尤誕妄矣。或有流傳之事乎?尙魯曰,豈眞箇傳來者?皆訛傳誕妄矣。拓基曰,大明律則住接妖術之士者,坐罪善矣。上曰,領相之言果是矣。拓基曰,當今淆訛之世臣,則厭見其不知之人矣。晩曰,臣亦不好見素昧人矣。拓基曰,臣近得非時泄病,請先退。上曰,先退。有肥之人有是症,甚可慮矣。尙魯曰,一時之恙,不足深慮,而筋力尙强矣。上曰,付書於若此之人者,亦甚怪矣。尙魯曰,是何怪乎?鄕居之人,京便稀闊,有不得已付書處,則不知若此之狀,付書矣,無足怪矣。上曰,乙亥以後,囂獍之徒頗熄矣。尙魯曰,其時果窮治之故,凶孽無潛滋之患矣。上曰,在淸風衙中者,必卽見逐矣。尙魯曰,當驚而卽逐矣。善復曰,推問之後,何以爲之乎?上曰,草記書入,可矣。晩曰,明日爲日次,伏望早爲診候。上曰,然矣。上曰,承旨留待,草記之捧入,可矣。諸臣遂以次退出。
己卯二月十七日申時,上御咸安閣。承旨入侍時,右副承旨李錫祥,記事官金載祿,記事官柳敍五·李蓍廷,以次進伏訖。上曰,注書,召從事官入。賤臣,出來召入。上謂從事官曰,誰也?從事官曰,徐行德矣。上曰,予知之矣,草記外無他可聞之說乎?汝大將,必曉予下敎之意矣。此後則不爲草記嚴杖,但問其以何意爲此擧,而如不物故,則下右廳,明日合坐可矣。諸臣退出矣。上更召曰,廣州習操,爲何日乎?錫祥曰,似二十日矣。上曰,然則其漢之待二十一日無驗之後,請死之說,不尋常,而尤極妖惡矣。其更招中,古之任將,拘繫其家屬矣。我國則不然,率其家眷,權在帥臣之等說,予固疑之矣,果有意矣,實爲妖惡矣。上又命注書,召從事官而入。賤臣出來召入。上命從事官曰,此後則勿復招,限物故嚴杖,可矣。諸臣遂以次退出。
上在昌慶宮。常參以代理停,經筵停。
殿坐罷後,大殿,政院·玉堂·藥房口傳問安。答曰,知道。
李之億達曰,明日常參,取稟。令曰,停。
李錫祥達曰,大司憲金尙翼,掌令閔塾呈辭,李齊嵒服制,執義金元行在外,持平權相龍呈辭,李迪輔未署經,今日以監察茶時之意,敢達。令曰,知道。
藥房都提調申晩,提調洪啓禧,副提調李之億啓曰,伏未審夜來,聖體調攝,若何?寢睡·水刺諸節,亦何如?煎入湯劑,已盡於昨日,臣等依下敎,卽與諸御醫,趁早入診,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則差勝後一樣矣。
傳于具允鈺曰,吏曹堂上,藥房入診,同爲入侍。
傳于鄭基安曰,廣州留守李喆輔,勿待命,使之入侍。
傳于具允鈺曰,廣州留守入侍。
鄭基安達曰,弘化門殿坐事,命下矣。承旨不可不備員,右承旨南泰著牌招,何如?令曰,依。
注書金載祿病,代以任一源爲假注書。
傳于李之億曰,左副承旨留院。
傳于李錫祥曰,左右捕將,記過待令。
傳于具允鈺曰,弘陵守陵官海運君,午後來待。
具允鈺達曰,明日次對,兩司當爲進參,除在外·未署經外,未肅拜·不爲行公人員,竝待開門牌招,以爲推移入侍之地,何如?令曰,依。
具允鈺,以侍講院言達曰,本院新除授司書沈履之,除拜之下,不爲出肅,卽爲牌招察任,何如?令曰,依。
又達曰,卽者藝文館待敎柳敍五,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
尹東暹,以戶曹言啓曰,依傳敎,貞聖王后殿燈燭色所屬員役等料,限三年仍給矣。今則三年已過,員役等料,來三月朔爲始,依例減下之意,敢啓。傳曰,知道。
李錫祥,以御營廳言啓曰,弘化門殿坐時,御營廳入直軍,門外作門事,命下矣。本廳本營入直步軍一哨,該哨官領率,把守於弘化門外,事畢後,還爲入直之意,敢啓。傳曰,知道。
濟州牧使趙咸鎭狀達,正朝方物進上,過限封進,惶恐待罪事。令于具允鈺曰,勿待罪事,回諭。
京畿監司趙暾狀達,楊州等官居良人林占山等,囕死·燒死事。令于尹東暹曰,囕死·燒死人等,令本道恤典擧行。
令京畿監司金致仁書曰,王世子若曰,居留旬宣之寄,無甚異同,稱量任使之方,有時輕重,肆輟管理,用優本根。眷玆內畿,異於他道,其重則列聖陵寢之所在,其要則百里總銍之所輸,然土瘠民貧,在樂歲而猶不能飽,況役煩稅急,當農隙而亦不能休。斯撫摩之最急,蓋職務之自別。且荒田,多有橫斂之弊,而災邑,已施改量之規,粒粒苦辛,春省之政可已,皇皇原隰,周爰之責有歸,須得一路之福星,方濟積年之沈瘵。唯卿,以淸彝素檢,爲家肖子,以通才峻望,爲國藎臣,發軔巍科,爭推廊廟之具,蜚英文館,久擅珪璋之譽,副樞筦則裁稟各當,亞銓席則甄別必審,陪京之績用已就,寧使專一方而不感,峽邑之政聲猶傳,足知試百爲而皆可。玆授卿以京畿觀察使·兼兵馬水軍節度使·開城府留守·江華府留守·廣州府留守·巡察使,卿其勿以外任而自視,勿憚內告于爾猷,體聖念之如傷,先務安集,釐田政之多舛,兼濟公私,櫛垢爬痒,回生意於黎首,損上益下,助元氣於聖朝,餘自有專稟之常,玆不用煩悉之誥。於戲,元老盡悴於平日,卿當似之,重任特降於是時,事豈偶爾?故玆令示,想宜知悉。副應敎徐命天製進。
司書沈履之書曰,伏以,歲月流邁,徽寧殿再朞奄過,率土悲慕,去而冞切,仰惟邸下,愾廓餘痛,何以堪勝?臣頃當館僚徑出之日,猥陳親病難進之狀,雖其情私所迫,不暇他顧,論以煩瀆之辜,合被重辟,畢竟外補,特從寬典,旋卽反汗,尤非始望,恩出逮下,則相對而母子感祝,罪關罔上,則自誦而跼蹐惶隕,曾未月日,而復有兼銜新除矣。造化之澤,偏施雨露,趨走之義,何俟駕屨?而第念臣忱誠無素於君親,負犯有傷於忠孝,得逭刑章,斯已倖矣。今若憑恃寵靈,厭然彈冠,而自同於無故之人,則一身廉隅,已極放倒,而臣子義分,不亦縱恣乎?況臣初因母病,自速罪戾,而老母危篤之疾,在今日而無少減,微臣惶蹙之迹,又前時之所未有,則今之不可從宦,視前益較然爾。牌召之下,不敢冒承,略將危懇,更溷崇聽,苟蒙离明亟賜哀憐,遞臣之職,治臣之罪,俾臣得以姑守病側,少效子職,則隕首結草,是臣之所甘心也。答曰,覽書具悉。日月迅邁,徽寧殿再朞奄過,攀號莫逮,一倍罔極。爾其勿辭,救護母病。
待敎柳敍五書曰,伏以,居諸遄邁,徽寧殿再朞奄過,孝昭殿祥日漸近,伏惟大朝攀慕之痛,邸下愾廓之思,益復如新,臣之下情,竊不勝悲係之至。臣於職中,旣接家信,則臣之望八老母,素患關格,昨夜復發,牽引之症,叫痛之聲,在傍者有不忍見聞,加以咳喘兼劇,飮啖專却,種種諸症,極其危重。自聞此報,精爽飛越,方急歸視,不遑他顧,投陳短章,徑出禁門。伏乞睿慈,俯賜諒察,削臣之職,以便救護,治臣之罪,以昭法紀,不勝萬幸。答曰,覽書具悉。日月流邁,徽寧殿再朞奄過,孝昭殿祥月又迫,攀號莫逮,一倍罔極。爾其勿辭,救護母病。
吏曹判書趙雲逵書曰,伏以,日月迅邁,徽寧殿再朞奄過,仰惟邸下,愾廓之孝思,何以堪抑?臣不任悲係之至。念臣非分恩擢,義在必辭,方擬申暴情懇,以冀收還,而不意天官移拜之命,又下此際,臣於是,不覺五體投地,震悸罔措也。噫,此殆臣命卒之秋也,尙何言哉?夫銓衡之重,不待臣言而可知,若臣之於見職,其千萬不襯,千萬不堪之狀,卽國人之所同辭,則臣何敢費辭張皇,有若應文例讓者之爲哉?最是朝家用人,自有其漸,銓望通擬,率由廟剡,蓋所以愼名器而重事體也。今臣以眇末後進,百無寸長,驟擢卿列,已極濫竽,而況前後寵除,俱出中批,至畀以冢宰重任,而不少難愼,左之右之,不日超遷,恩數屑越,瞻聆震駴,臣未知此何故也?今若以臣之用捨,而人或竊議於聖朝淸明之治,則臣雖萬萬滅死,有不足以贖其罪,此臣所以跼蹐高厚,罔知攸屆,直欲逃遁而不可得者也。且臣之苦情危懇,日前辭度支之書,已略暴其一二,伏想离明,亦必俯燭之矣。噫,尊官美職,孰不爲榮,而臣則卽折肱者耳,思之至今,寢驚而夢噩,神死而心灰,中宵點檢,懺悔萬端,區區一念,永矢方寸者,唯在於避遠權要,全保門戶而已。八字之戒,銘刻腸腑,消鑠不得,地部恩除,尙且抵死冀免,不敢爲承當之計,則其況進於是,而操人物進退之柄,厭然行政,寧有是理哉?若使臣喪失素守,不諒人器,貪榮冒進,則不但自欺其心,欺人欺天,將作何狀人耶?此臣之所不忍爲者也。伏惟聖上,日月於臣,父母於臣,拔諸坑陷,措之衽席,曲庇之恩,與天無極,而今忽加之以非常之命,置之於必危之地,試弱羽於燎原,蹈覆轍於洊坎,坐視其焚身滅頂,而曾莫之恤焉,則終始生成之德意,果安在哉?睿念儻或及此,則鞏帶之禠,必不待臣言之畢矣。斯皆片片赤心,神鬼臨之,咫尺之守,有死而已。嶺海鈇鉞,亦所甘心,臣情到此,其亦慼矣。玆敢披瀝肝血,仰首鳴號,伏乞邸下,哀之憐之,先將臣所帶銓任,亟行鐫免,仍令收還臣新授資秩,以幸公私,不勝大願。答曰,覽書具悉。日月流邁,徽寧殿再朞奄過,攀號莫逮,一倍罔極。卿勿過辭,從速行公。
忠淸監司金尙喆書曰,伏以,日月流邁,徽寧殿再朞奄過,孝昭殿祥事又隔月,仰惟大朝攀慕之痛,邸下愾廓之思,益復如新,臣伏望象魏,自不勝下情之悲結。臣卽伏聞備局行會節目,以本道十邑陳田降續事,聖斷爀然,絲綸特下,言言惻怛,字字懇篤,有可以格神明而貫金石,臣奉讀未竟,自不覺方寸益激。以聖上如傷若保之聖德至仁,雖在靜攝之中,一念邦本,憧憧未懈,至有此曠絶之恩。此在湖民,實爲再生之秋,陰崖之回陽,枯楊之生梯,未足以喩此,而難得者時,易失者幾,爲人臣而値此千一不可逢之佳會,則以臣綿薄之才力,格外還仍,淟涊蹲冒,雖知其萬萬不可堪,萬萬不自安,亦豈無殫竭奉行之誠,而臣於此事,旣有守株之迷見,一味囁嚅,終不一陳,則是眞負國家也,寧爲是哉?噫,田陳白徵之弊,實爲窮民切骨之冤,嚴璘,以奉使之臣,極言竭論於歸奏之別單者,政與古人圖上流民之意,同一誠款,臣誠感歎之不已。但天下事,設弊則易,捄弊則難,救之而未食其效,終負我聖上至誠恤隱之德意,臣之罪可勝誅哉?大抵降續之擧,蓋欲蠲稅於目前,使窮民有賴,勸闢於日後,而使實結無失者,法非不美,意非不善,而一許降續,自不能如此。若以本道言之,己酉·己未·辛未·甲戌之間,四行此政,前後爲一萬一千餘結,而三十年之內,所謂各年還起,猶未滿三千之數,今又降幾千結,而一年二年之後,其爲陳荒,又復如前,則降之又降,將無歇泊之期,徒使有限之實摠,先斲後削,恐必爲難斷之歸,而況且降續之際,千奸百巧,無所不至,惠難究於窮民,利易歸於土豪,而一入降續,自在永頉之中,則其爲害,有未可勝言,寧不大可悶哉?蓋其捄正之要,惟在於改量,而改量一事,已有朝令頒下者,臣於按道以後,非不行逐邑試之,只是改量之規,許多陳處,不可不懸頉,而應稅元摠,實無以充數,則有不得紛然竝行於一時,況以至殘之邑力,至窮之民力,亦不敢容易着手,而其中沃川郡守趙祉命,慨然有意,始自昨春而設始,今幾了當,先報草案,故見其大體,則白徵之虛卜,皆得査正,時起實摠,不至減縮,如此之邑,實爲民國之大幸。永春縣監宋宅休,亦方斷起始役,姑未知畢竟贏縮之如何,而至於未改量最多白徵之邑,其所矯捄之策,嚴璘本意,隨起隨稅,隨起隨稅者,一依丹·懷·淸三邑已行之例,欲給田災也。槪旱田給災,雖非法典之所許,若其年分俵災之數,如乙丙慘凶之歲,每爲數三萬結,雖丁戊稍豐之年,輒不下萬餘結,此豈盡應給之當年災而然耶?誠以列邑勘災之後,自不無塗抹彌綸之道,此出於事勢之萬不獲已,而其爲名不正事不順則極矣。目今田陳之弊,一道之中,有最甚之邑,一邑之中,有最甚之面,若於覆審之際,覈其陳起,許令給災,則如非畓農失稔之時,每年畓災,必不至爲從前濫觴之歸,其間得失,眞可謂朝暮之三四,雖或以田災之創許爲難,所謂田災,起則應稅如舊,陳則不過給當年災而已。至於降續,雖一二等良田,例降六等,假使今年降續,明年盡起,實結所失,已自不少。況一番永頉,難保其漸次起墾,則彼此利害,不啻皎然。雖以丹·懷觀之,丁丑·戊寅,連給田災,而戊寅所減之數,比丁丑殆居其半,蓋緣流民漸集,陳土漸闢之致,則此實已著之明驗。若使他邑給災,一如丹·懷,則豈不爲民國之兩幸乎?臣則以爲如忠·原之大邑,陳廢最酷,若干結降續,決知其無益,結卜最多田陳給災之法,亦難以輕施,差待秋冬,督行改量之政,陳起虛實,十分査櫛,以除白徵之積弊者,實爲捄本之策,而至於淸州·公州·洪州之幅員甚大,田陳甚多處,亦嚴飭守令,責其改量之成效,有不可已。今於十邑中,除忠原與方行改量之永同,則所餘八邑,無非邑殘民弊者,改量大政,姑難輕議,敬差官別單,雖擧十邑,以今一道之公議,抄之又抄,而與此八邑,弊無異同者,卽右道之新昌·稷山·牙山·溫陽·燕岐五邑,右道之扶餘·石城·定山·懷德·禮山·德山六邑,是也。一如嚴璘所請諸邑之例,先行隨起隨稅之法,而徐待民力稍裕,土地漸墾,次次改量,與永·沃之爲,民能解白徵之冤,國亦無失摠之結,則誠大善也。若其改量之邑,或有量縮之處,而査之覈之,一從實數施行,雖其未入隨稅之他邑,必將聞風興起,唯恐不改量,此其事理之必然。若臣迷滯之見,自來如此,與嚴璘,曾亦有往復相難者,則今於降續之令,昧然擧行,非所以仰體朝家恤民矯弊之至意。玆敢冒萬死陳論,儻蒙离明,下臣此書,博詢廟堂,仰稟大朝,明降處分。嚴璘所請邑及今臣所請諸邑,竝給陳田之災,則在白徵之窮民,均爲罔極之大惠,在國家實摠,亦不爲公然永失之歸,伏乞留神而省察焉。答曰,覽書具悉。日月流邁,徽寧殿再朞奄過,孝昭殿祥事隔月,攀號莫逮,一倍罔極。書辭,令廟堂稟處焉。
全羅監司洪麟漢書曰,伏以,天佑宗祊,聖候遄復,臣民慶忭,曷有其極?日月流邁,節序遷易,徽寧殿再朞,倐然臨迫。伏惟我邸下,撫時追慕,益復如新,臣不勝瞻天悲結之至。仍伏念臣之濫叨藩臬,三載于玆矣。威未戢猾,惠不濟窮,蔀屋之愁,日以益甚,尸素之愧,久而冞切,前後瀝血之懇,非出飾讓之意,忱誠未格,惶恧徒增,幸蒙聖明之俯諒,得遂重任之許遞,天恩罔極,私分粗安,擔者之稅負,熱夫之就涼,猶不足以喩臣當日之幸,曾未數日,特敎仍任,遽出千萬意外,臣誠惝怳悶阨,罔知攸措。噫,試可乃已,聖經垂訓,不能者止,古人攸戒,則如臣之驢技已殫,鳩拙畢露者,顧何敢徒愛厚廩,久妨賢路乎?此不但私心之所羞,抑亦有公議之可畏也。至若陳田之特許所請,寔出我聖上如傷之至仁,十行絲綸,丁寧懇惻,九重天陛,王言一播,而千里湖山,吾民皆樂,殆若陰崖之回春,枯木之生華,莫不傳誦聖德,蹈舞歡躍,臣心於此,欽頌感激,當復如何也哉?蓋此陳田之白徵,實爲湖民之痼弊,耿耿愚衷,不忍泯默,遂不免連章累煩,而若其可起而可陳,當降而當續者,纖細煩亂,虛實難辨,儻非鍊熟精詳之人,莫或能知,而今以其論之偶出臣口,旣遞而旋仍,仍令主管,又垂褒嘉,何以得此?自顧多慙,臣本年少一新進耳,分外冥陞,雖未識務,徒思報效,妄議重事,而能言者未必能事,做時不如說時,今若不諒才力,冒當終始,則誠不無僨誤之慮,臣固不足恤,獨不念朝家綜核之政哉?左右思量,實難堪承,略具短章,仰瀆离明,伏乞邸下,俯垂諒察,亟賜鐫遞,使國事無誤,私願獲副,千萬幸甚。答曰,覽書具悉。日月流邁,徽寧殿再朞奄過,攀號莫逮,一倍罔極。聖候愆和,焦悶曷喩,而遄臻康復,不勝慶忭之至。卿勿過辭,從速察任。
江原監司沈鏽書曰,伏以,天佑宗祊,聖候康復,中外慶忭,曷有涯量?居諸迅邁,歲律又更,兩魂殿祥期,隔以月日,仰惟追慕莫逮之痛,益復如新。因念臣猥以庸下之賤品,謬叨方岳之重寄,居然三載于玆矣。威不足以憚壓列邑,惠不足以喣濡窮民,每逢朝廷勉飭之旨,輒訟微臣尸素之罪,固宜早自辭遜,不至卒陷大戾,而亦坐內荏而外怵,迄此久冒,臣心之惶懍愧恧,顧何嘗一日自解也?且臣素抱痰癖奇疾,形殼雖存,榮衛俱竭,一月之中,枕席居半,逮至東來,適値飢荒之餘,累經原隰之役,民訴邑牒之所叢萃,海霧山嵐之所觸冒,眞元積憊,宿症陡劇,自昨冬以後,仍成委頓,膈痞而痰肆,胃敗而食阻,有時昏塞,幾阽殊域,除非緊急公務,不免一竝廢却。目下瘝曠之罪,已無所逃,而春巡在前,實難强策,病裏惶悶,益覺罔措,惟有亟解所縻,專意調治,然後一路庶不至大害,而危喘亦可以少延矣。玆敢略入文字,申暴情私,伏乞离明,俯賜矜諒,將臣所叨藩任,卽行鐫遞以幸公私焉。臣於治書將上之際,伏奉大朝諭書,以臣原州碑閣董役,有熟馬賜給之命。噫,聖后誕降之地,尋得於百歲之後,以至豎石建閣,此莫非我大朝誠孝之所曁。臣之承命監蕫,不過職分內事,有何毫分可紀之勞,而遽蒙此出常之異典也哉?恩命之下,俯仰慙惶,益不知自措也。答曰,覽書具悉。日月流邁,徽寧殿再朞奄過,孝昭殿祥月又迫,攀號莫逮,一倍罔極。聖候愆和,焦悶曷喩,而遄臻康復,不勝慶忭之至。卿其勿辭,調理察任。
己卯二月十八日辰時,上御恭默閤。藥房入診,吏曹堂上同爲入侍時,都提調申晩,提調洪啓禧,副提調李之億,記事官李祉承·柳敍五·李蓍廷,吏曹參議韓光會,醫官金履亨·金德崙·李泰遠·金履貞·金福齡,以次進伏訖。晩曰,日氣不佳,靜攝中,聖體若何?上曰,一樣矣。晩曰,寢睡·水刺諸節,亦何如?上曰,水刺連進,寢睡亦安矣。晩曰,令醫官診候,何如?上曰,依爲之。履亨診脈。退伏曰,脈候左右三部,度數調均,右寸關虛軟,與前一樣矣。德崙等,亦以次診脈。退伏曰,脈候左右三部,度數柔順,而脾胃脈候,尙未調和,與前一樣矣。晩曰,議藥,何如?上曰,理中湯加服,好矣。履亨等曰,理中湯連爲進御,好矣。上曰,承旨書之。上曰,理中建功湯三貼,依前煎入事。出榻敎上曰,此後則以五日爲日次,好矣。晩曰,聖候尙在靜攝中,三日日次,恐不可已矣。上曰,然則卄一日,當爲日次矣。晩曰,然矣。上曰,提調先爲退出。監煎以入,可也。上曰,有所重,故吏曹堂上,今日果使之入侍矣。光會進伏。上曰,今番忠義,或殿或陵,各隨窠闕而差除,旣有分排者。但其朔數不齊,不無參差之弊,此則似可通變矣。光會曰,聖敎誠然,果有不均之弊矣。上曰,酬勞之道,不可斑駁矣。晩曰,然矣。上曰,參奉之奉事·直長闕,旣難,而忠義之參奉窠,尤難矣。其三年功勞,予若不酬,則予心當如何?晩曰,以今番傳敎見之,聖意專在酬勞,臣實欽仰矣。上曰,今番忠義,俱是可人。予之殿最中,趙漢鎭,其門子弟者,蓋有意焉。南台老爲人,好矣。李萬協,則爲人質實,李白圭·鄭錫達,亦精詳,而此皆異於功臣忠義之類,雖參奉,無過於此矣。光會曰,今番忠義,皆是可合參奉之類,如趙漢鎭,則卽領敦寧之至親矣。晩曰,忠勳府忠義,皆是參奉一類矣。上曰,然矣。上曰,承旨書之。上曰,三年進止,其勞多矣,而爲參奉後,準三十朔,則其雖東班職,前帽帶官員一也。今番八忠義之或殿或陵,朔數不一,匪徒酬勞不均,前後計之,將爲六十朔,而陵忠義則直爲奉事,殿忠義則三十朔後將爲奉事,其間懸異。其無十五朔則已,旣有其例,自今定式,殿忠義爲參奉者,勿論陵殿,依殿參奉例,作爲十五朔窠,則比陵有十五朔之差等,於酬勞之道,無或近或遠參差之弊,其令銓曹,奉承傳施行。出傳敎上曰,昨日元景濂之直爲求對,非矣。晩曰,參知則見上告變三字,惶怯失措矣。上曰,柳泓,若突然入門,則兵曹入直堂上,惟當執捉之後,問其姓名居住,亦考見其號牌,守門將及結束色,則一竝捉囚,而報于判書處之,可矣。豈可擾亂如此,至使兩邊捕將,來待闕外耶?擧措已涉駭然,而且閤外求對,事體重矣。又況熙仁門,則非詣閤之所矣。晩曰,伊日大駕還宮後,兵判卽已還家,故欲送判書,則旣是私家,而入直堂上,無可爲之勢,終至有求對之擧云矣。上曰,戊申年吳光運等,以爲其何泄泄云,而予心則不動矣。晩曰,聖敎如此,恐有妨於後日矣。上曰,予非養量而然矣。昨夕聞有求對之擧,而予心晏然矣。柳泓,非麥浪之人,亦有甚麽意思矣。晩曰,泓之所爲,極涉巧惡矣。上曰,已有所分付於從事官,而恐或有蔓延之慮矣。晩曰,如此之類,必究覈事實,畢竟正法,然後可懲日後矣。上曰,究覈難矣。必有指嗾之人,而何以知之耶?晩曰,如此之事,必有指嗾矣。上曰,其所謂二十一日之說,尤爲巧密矣。指嗾之人,天必誘衷,自可綻露矣。人心世道如此,難矣。李翼鎭誰也?晩曰,李潭之父矣。上曰,然乎?晩曰,爲守令者,容接貧寒者,不是異事矣。上曰,居今之世,雖其一家之人,宜審愼矣。上曰,當初予以爲孟浪,而聞二十一日之說,始知爲深緊矣。晩曰,然矣。上曰,廣留入侍事,注書出去,分付。晩曰,聞廣留方待命於金吾矣。上曰,勿待命,斯速入侍事,分付。廣州留守李喆輔進伏。上曰,卿之待命,何事耶?喆輔曰,臣未得詳聞,而人臣聞此罔測之說,何敢領聚軍兵,偃然處外耶?上曰,所謂罔測之說,何事耶?喆輔曰,柳泓所謂南漢聚軍之說,二十一日之語,俱爲罔測,身爲將臣,旣聞之後,不可暫時在職,故卽爲入來,方竢處分,而入侍有命,一欲畢陳眞情,唐突入侍,而臣心惶悚。臣於乙亥年,被誣於雲賊,而雲賊卽以誣人自服矣。今則泓已物故,無憑可據,泓之於臣,初不相知,無所嫌怨,而其言專在南漢,雖曰虛妄,人臣負此罪名,何敢領軍而坐耶?上曰,其所謂古則命將因家屬之語,亦殊常矣。初無卿名,亦無卿事,則卿何必如是耶?無足介懷矣。恨不使泓,姑生在世間,究覈其情實也。喆輔曰,臣實惶悚,而廣州習操,只隔二日,棄置其已聚軍兵,亦一罪矣。惟殿下,速下處分焉。上曰,軍兵習操,何等重事,而輕先入來耶?上曰,承旨書之。上曰,驟聞不根孟浪之說,聚軍合操臨迫之時,遽然來京胥命,其在軍律,不可尋常處之。當殿坐於弘化門,守禦使李喆輔記過待令,只前排各十雙待令,以御營廳入直軍,門外作門侍衛外,承史,以時服入侍,侍衛以入直擧行,挾輦軍置之,以入直禁軍侍衛。出傳敎上曰,廣留旣已記過,先爲退出。上曰,李喆輔乃是舊編次人,而今則衰老,甚矣。晩曰,然矣。上曰,李喆輔處義,是矣。爲人亦恬潔矣。晩曰,然矣。前吏判權爀,亦恬潔可用之人,而今則無之,可惜矣。上曰,何謂曰,無之耶?晩曰,已作故矣。上曰,然乎?承旨書之。上曰,今聞前吏判權爀作故云。噫,此人淸白恬雅,業已知矣。向國之心,心常嘉之,豈聞此報?聞來不覺動色,而却疑非眞。凡諸等事,從厚擧行,以示予意。出傳敎上曰,殿坐時刻,以未初初刻爲之。出傳敎上曰,當該中官,擧措駭然,從重推考。出傳敎上曰,備局日次,明日爲之。出傳敎諸臣遂以次退出。
乾隆二十四年己卯二月十八日未時,上御弘化門。殿坐時,行都承旨李之億,左承旨尹東暹,右承旨南泰著,右副承旨李錫祥,同副承旨具允鈺,記事官李祉承,假注書任一源,記事官柳敍五·李蓍廷,以次進伏訖。上曰,守禦使拿入。上曰,師期至重,聚軍之後,無端棄來,何也?李喆輔曰,小臣情勢,已達於筵中矣。罪犯旣大,只有請死而已。上曰,何許一怪漢,雖有孟浪說,而旣無指的者,則無端棄軍而來者誤矣。當用師律,而今姑斟酌,宜卽罔夜下去,及來日合操,可也。喆輔曰,渠以聚軍爲說,臣若冒當,則其言將實,敢請死罪。上曰,師律嚴矣。不可進雜言,速爲出去。因命拿出後,還召傳授密符。上曰,守禦使,勿入依幕,出興仁門後,卽爲入告事,分付于敎鍊官。上曰,此則不可以聲音笑貌爲之,故用此師律,使之莫能逃避,便若逐送然矣。李之億曰,聖敎至當,若不如此,則誠難出去也。上曰,左右捕將拿入。具允鈺曰,右捕將姑未待令云矣。上曰,右捕將處所,去宣傳官記過,左捕將先爲拿入。上曰,合坐體重,而供辭先泄,使守禦使,棄軍胥命,何也?鄭汝稷曰,小臣則實不敢有泄,而耳目煩多,自然漏泄,惶恐遲晩矣。上曰,大將則似不敢泄,左邊從事官,決棍十度于東營。因命拿出後,還召傳授命召。上曰,從事官決棍事,旣下敎,徐行德,亦當在其中,而白髮已種種,實可矜,中間何以沈滯之至此也?尹九淵曰,六年草土之故,如是沈滯也。上曰,右捕將拿入。上曰,捕廳合坐,何等重事,而汝何先泄供辭,乃令守禦使,棄軍胥命也?具善復曰,小臣旣知合坐體重,雖至親間,何敢有泄乎?但多人所聚,致有不密,不能束下之罪,臣實遲晩。上曰,捕卒輩之漏泄,或不是怪事,而至於箭串祕記之說,亦至先泄,汝廳可謂嚴乎?善復曰,此則尤爲漠然難知事也。李錫祥曰,臣等昨日,欲見推案於大臣之前,則捕將奪取以去矣。上曰,具善復,知以過善矣,此事最得體也。之億曰,此古人之事,而捕將能之矣。上因命拿出後,還召傳授命召。上曰,大將旣分揀,從事官不可獨治,左右捕將出去査實,若有漏泄者,知而啓之。南泰著曰,宣傳官任屹記過矣。拿入乎?上曰,拿入。上曰,左右捕將家,無甚相遠,而汝何獨遲也?屹曰,替騎私馬之故,自然遲滯也。上曰,替馬幾度乎?屹曰,四次矣。上曰,汝事駭然。此去捕將家,非四十里也。汝何替馬之至四也?當依法,而思前冬事,今日之復臨,汝等心焉有惕,特用分揀,此後謹愼。因命拿出後,將回駕時。上曰,守禦使則出門事,如是遲告,敎鍊官拿入。上曰,興仁門不遠,使之卽告,而何以遲到也?敎鍊官曰,守禦使則卽出,而小臣無由卽告,方傳通於政院之際,有此拿入之命矣。上曰,然則非汝不勤,今姑斟酌,明日私操,雖中軍爲之,今則異於前,大將卽爲馳到狀聞事,分付。因命拿出。上曰,左右捕將入侍。出榻敎上回駕後,諸臣以次退出。
乾隆二十四年己卯二月十八日申時,上御崇文堂。左右捕將入侍時,左捕將鄭汝稷,右捕將具善復,右副承旨李錫祥,假注書任一源,記事官柳敍五·李蓍廷,以次進伏訖。上曰,供辭讀之。李錫祥,讀供辭訖。上曰,鳥山內者,何意也?錫祥曰,島字,卽鳥山也。或以破字而不能知也。具善復曰,或有鳥山,在於某處,而不可的知也。上曰,二十一日云者,守禦使之所以胥命也。細覽供辭,分明遲晩也。鄭汝稷曰,果可謂遲晩矣。上曰,予疑有受囑矣。其所爲說,似無深意,不過一怪漢也。諸臣以次退出。
上在昌慶宮。常參以代理停,經筵停。
下直,神方仇非萬戶韓煋,懷德縣監趙載遇。
南泰著達曰,明日宗廟修改相値,常參頉稟。令曰,知道。
又達曰,卽者輔德金光國,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
鄭基安啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,卽者備邊司郞廳來言,大臣·備局堂上,依下敎來待云矣,敢啓。傳曰,詣閤。
備忘記,傳于鄭基安曰,今下弓矢,神方仇非萬戶韓煋處,給送。
以大司諫任瑋,獻納宋瑩中,正言鄭述祚·李仁培·掌令李齊嵒,持平權相龍牌不進罷職令旨,令于具允鈺曰,竝推考徽旨捧入。
南泰著達曰,右副承旨李錫祥入侍事,命下矣。今日以式暇不爲仕進,卽爲牌招,何如?令曰,依。
傳于鄭基安曰,右副承旨與捕將入侍守令,若來待,同爲入侍。
鄭基安,以都摠府言達曰,副摠管尹九淵,以御營中軍軍兵等中日試放事,南小營晝仕出去之意,敢達。令曰,知道。
有政。吏批,判書趙雲逵牌不進,參判金相福進,參議韓光會牌不進,同副承旨具允鈺進。
吏批啓曰,判書趙雲逵,參議韓光會,竝牌招不進,小臣獨政未安,何以爲之?敢稟。傳曰,仍爲之。
又啓曰,海州判官,今當差出,而以營下劇邑,物重地大,素稱難治,不可不各別擇差,他道有聲績守令,勿拘朔數,竝擬,何如?傳曰,允。
以金時燦爲大司諫,鄭尙淳爲兼右翊善,崔成大爲兵曹參知,趙錫愚爲佐郞,李長燁爲平山府使,金範行爲加平郡守,金宗岱爲交河郡守,洪益弼爲海州判官,鄭翬良爲藝文提學,洪象漢爲兼世孫師,兼春秋單曺敬脩,咸溪君櫄今加嘉德,綾安君槇今加崇憲,慶興君栴今加承憲,茂林君塘今加承憲,河南都正垙今加昭義,內官宋獻徵今加崇政,元大乾今加嘉善,韓景愈今加通政,以上加資事,承傳。
南泰著,以吏批言啓曰,海運君槤,海溪君加資事,命下矣。本資俱是顯祿,今無可加之資,何以爲之?敢稟。傳曰,各熟馬一匹賜給。
兵批,判書申晦病,參判具允明呈辭受由,參議洪樂性入直進,參知未差,右承旨南泰著進。
兵批啓曰,判中樞府事,今方見闕,輔國知事申思喆,依例隨品陞付之意,敢啓。傳曰,知道。
判中樞府事申思喆。
具允鈺,以兵曹言啓曰,今二月二十日,文臣朔試射日次,宗廟修改相値,不得爲之之意,敢啓。傳曰,知道。
又以御營廳言啓曰,因禮曹草記,英陵陵內捉虎事,本廳將校,率領砲手出往矣。連接將校手本,則虎一頭捉得後,陵內外諸處山谷,遍踏窮搜,又無蹤迹云。旣無虎迹,則軍兵之累日露處,亦甚可慮,今姑撤還之意,敢啓。傳曰,知道。
判決事兪漢蕭書曰,伏以,天佑宗祊,聖候遄臻康復,中外臣民,擧切歡忭。日月迅邁,孝昭殿祥事不遠,徽寧殿再朞奄過,伏惟大朝孺慕之痛,邸下靡逮之思,益復如新。臣於昨夏,猥忝諫長,重犯違逋,孽由自作,罪在罔赦,處分特降,辭敎至嚴,遂承譴補之命,惶隕震惕,以罪爲榮,屛伏海邑,頌愆度日,不自意聖度天大,特賜宥召,繼而有隷院新命,驚惶之極,不覺涕淚之被面也。仍念臣,才智庸魯,言議巽軟,耳目之寄,自知不稱,前後臺地,動輒狼狽,審量已熟,自劃有素。乃於昨年賓對復開之日,豈不欲拚棄情勢,一肅登筵,以伸積違懸結之忱,而僨敗之地,義難更冒,親病適苦,末由轉動,不得不冒犯慢命之誅,雖緣事勢之不獲已,揆以邦憲,合被重律,一時薄補,不足少贖其萬一,則今何可諉以時月之稍久,晏然爲供職之計哉?新除之下,不敢淹留,日前入城,爲參享班,冒沒出肅,粗伸情禮,而因仍盤礴,決非私義之所敢安。且臣之前任外任時,解由姑未見出,則揆以格例,自在應遞之科,以此以彼,無計蹲冒,而連値淸齋,呼籲路阻,今始略入文字,仰暴肝膈之懇,兼陳照例之請。伏乞睿慈,俯賜鑑諒,亟命鐫削,以爲人臣違命者之戒,仍命選部,考例變通,以履法意,千萬幸甚。答曰,覽書俱悉。日月流邁,孝昭殿祥事隔月,徽寧殿再朞奄過,攀號莫逮,一倍罔極。聖候愆和,焦悶曷喻,而遄臻康復,不勝慶忭之至。玆事,令該曹稟處焉。
輔德金光國書曰,伏以,臣家有老母,居常善病,委頓床席,氣息綿綴,臣以此情勢,實無離捨供職之望,而嚴畏分義,不得不抑情就職,而已有日矣。卽接家信,則臣母自昨夕,猝添感冒,症情危劇,轉倒須人,實有頃刻難保之慮。臣得聞此報,心神飛越,按住不得。玆不得不投進短章,徑出禁門,伏乞睿慈,先遞臣職名,以便救護,因治臣罪,以肅朝綱,不勝萬幸。答曰,覽書具悉。爾其勿辭,救護母焉。
弼善柳思欽書曰,伏以,日月迅邁,徽寧殿再朞奄過,孝昭殿祥事,只隔一月。伏惟我大小朝,廓然靡逮之痛,益復罔極,臣不勝區區憂慮之至。仍念臣,有八耋老母,居常沈頓,氣息澟綴,而前冬自任所乘召之路,病情冒寒添劇,歷抵楸下,左右扶持,情私焦迫,猥從縣道,敢陳請急之章,及承批諭,特蒙救護之旨,臣與病母,感泣睿恩,得以任便將護,僅僅作行,纔到郊舍之日,忽伏聞藥院竝直之報,驚惶震剝,離捨病母,蒼黃來肅,連參候班,仍爲持被,而每念臣母病勢,輒不勝方寸之煎灼,而瀆籲歸護,義分是懼,抑情低徊者,久矣。卽接鄕信,臣母宿病之外,重添寒感,食飮專却,眞元大陷,諸般症情,萬萬危毒。臣得聞此報,心神飛越,按住不得。玆陳短章,徑尋鄕路,伏乞离明,亟削臣職,因勘臣擅行之罪,以肅朝綱,千萬幸甚。答曰,覽書具悉。日月流邁,徽寧殿再朞奄過,孝昭殿祥事隔月,攀號莫逮,一倍罔極。爾其勿辭,先察職後護母病。
乾隆二十四年己卯二月十九日辰時,上御恭默閤。大臣·備局堂上引見入侍時,左議政金尙魯,右議政申晩,知事李益炡,行禮曹判書洪象漢,行戶曹判書洪鳳漢,行刑曹判書尹汲,行司直金漢喆,兵曹判書申晦,左參贊鄭翬良,行司直李益輔,工曹判書李昌壽,行副護軍具善復,訓鍊都正鄭汝稷,行副司直金善行,吏曹判書金相福,掌令閔塾,副校理南綺老,左副承旨鄭基安,假注書任一源,事變假注書權師彦,記注官李葂,記事官李蓍廷,以次進伏訖。金尙魯曰,日間,聖體調攝,若何?上曰,差勝後一樣矣。尙魯曰,昨日殿坐勞動之餘,得無有傷損之節乎?上曰,別無所傷矣。尙魯曰,水刺之節,亦何如?瓊玉膏,更爲進御,好矣。上曰,水刺則一樣,而瓊玉膏,其必有益乎?尙魯曰,王世子氣候,若何?上曰,一樣矣。尙魯曰,此卽忠淸監司金尙喆狀啓也。以爲今此嶺底十邑陳田降續之令,實出於爲窮民矯弊之至意。綸音中,縷縷恩敎,專在與丹·懷·靑三邑同惠,而若守廟堂旣成之節目,使之降續,則其勢不得不就朝家所許二千結之中,擇其樹木叢鬱,沙礫堆積,更不可起耕處,入於降續,而若其日後可墾之處,決不當混入。此不但其所給災,反與三邑不同,畢竟流民,未及盡還,當墾之田,不能盡起,而及其秋成之後,依舊有白徵之弊,則豈不爲罔民之歸乎?本道則還寢降續之令,自今秋許給田災事,請令廟堂商確稟處矣。有國所重,莫如田政,所謂降等·降續,難保其虛實不相蒙,奸弊不相雜,而至於改量,雖曰有弊端,旣行尺量,自有依據,最爲名正而事順。假使結數比前多縮,苟利於民,不必以此較量,故從前臣所以主改量之論者,蓋以此也。然今此兩湖陳田降續之令,寔出於軫恤生民之聖意,節目已頒,擧行在卽,今無容他議,而但以降等·降續之政,較之於隨起隨稅,則隨起隨稅,於民國,俱似有勝,湖西則當初嚴璘敬差官時,書啓所請,旣在於隨起隨稅,道臣之論理狀請,精切的當,又如此,道臣又以此上書,而觀其書語,視狀聞,尤爲詳盡矣。不必拘於節目,與湖南同之,所當依狀請施行,而若只許其請,則如樹木沙礫,永爲陳頉處,似或有窒礙之事。臣意則可以降等者降等,可以降續者降續,可以隨起隨稅者,隨起隨稅,分此三條,便宜審處,恐爲宜,以此分付,何如?上曰,湖西節目,與湖南同耶?申晩曰,然矣。大抵降等·降續,不無其弊,道臣所請,隨起隨稅,好矣。起則捧稅,不起則給災,如此則可起之田,自可盡墾矣。上曰,道臣所論誠是,何必分三等耶?只許隨起隨稅,似好矣。尙魯曰,臣之分三等仰請者,欲使道臣有所闊狹,而雖依狀請,只許隨起隨稅,亦不妨矣。上曰,狀聞精詳,依狀請施行。尙魯曰,道臣上書中,以左道之新昌·稷山·牙山·溫陽·燕岐等五邑,右道之扶餘·石城·定山·德山·懷德·禮山等六邑,陳田白徵之弊,與嶺底諸邑無異,一依嶺底邑例,擧行爲請矣。此亦使之依請施行,似宜矣。上曰,依爲之。出擧條尙魯曰,監司之得人,亦甚爲難,使之專策成功,似好矣。上曰,仍任事,雖已下敎,而爲民之事,何可拘於私情乎?晩曰,頃則以姑爲仍任下敎也。上曰,兩湖道臣,限明春仍任。出傳敎上曰,因湖西道臣狀聞,業已下敎,而取覽上書,比諸狀聞,尤爲精詳,亦有狀聞外所請者。古人云任之勿疑,旣命仍任,今者所請,條理分明,事已一,其何爲二,或處分或回啓乎?一依書請施行,十邑爲八邑,亦有意見,何拘節目?亦依書請施行。噫,其雖衰耗,一心在元元,旣下敎,當了其事,關係于此者,雖枝蔓皆啓聞,啓聞來到後,承旨先稟當否,相臣講定,政院知悉。出傳敎尙魯曰,各道還穀,多處太多,少處太少,糶糴之時,量其多少,通一道均排事,自朝家申飭,前後非一再,而不善擧行,尙多不均之處,民少穀多之邑,一戶所受,未免過多,實爲小民之大弊。若言此弊,則峽邑最甚,而穀多邑守令,憑藉民弊,不有朝禁,輒請還穀之散賣云。若令各道就其民小穀多處,詳量事勢,分數糶分,嚴察奸弊,隨現重繩,一以除小民難堪之患,一以杜守令請賣之弊,則雖於輪回還分之際,使穀物數三年或四五年見陳,足可堪食,設或間有腐傷,其數必不多矣。在朝家儲待不虞之道,豈不勝於散賣而永失之乎?方當還分之時,以此嚴飭分付於各道道臣,何如?上曰,依爲之。晩曰,左相所達,好矣。且諸道各邑,計其還穀多寡,移此補彼,平均區處,則可無偏多偏少之患矣。此亦一體申飭,似宜矣。上曰,依爲之,而曾有下敎,諒其多少,平均區處,唯在道臣,一體分付。出擧條洪象漢曰,祭享時大祝及宮闈令,別造汗衫以用事,命下矣。太廟則自來朔爲始用之,而兩魂殿,亦一體擧行乎?上曰,依爲之,而以內紬爲之,可也。出擧條象漢曰,王世孫來月展謁兩魂殿時,當用轎子,而未及設都監,分付尙方造入,何如?上曰,依爲之。出擧條象漢曰,王世孫服色,冊封後,用五章服,冠禮後,用黑衮龍袍,而來月兩魂殿展謁之禮,用何服色乎?敢稟。上曰,冠用空頂幘,衣用直領,而出入由集賢門,可也。出擧條洪鳳漢曰,前判書李成中,以馬島大差倭禮單所入人蔘二十斤,依癸酉例,筵稟分定於平安道矣。卽見該道舊監司閔百祥狀聞,則以爲癸酉年,則預爲經紀,故無弊封上,而且年年貿蔘,蓋爲單蔘等,彼地接應,則又何爲別貿外別貿,致令江民,漸至倒懸乎?大差倭之出來,前後何限,而元無江界卜定之事,只於戊午年,記付蔘八斤十四兩備送矣。見今記付,不過一斤零,不足爲添潤之資,時値背節,實無可得之望,不得已據實狀聞,令該曹稟處矣。癸酉以前,單蔘契人擔當封裹矣。一自蔘品變通之後,年例單蔘,自本曹,酌量貿來策應,而今此大差倭接應,係是別例,數多單蔘,無他推移之道,不得不變通加貿。今雖背節,西路旣是産蔘之地,則此等切急之需,捨本道而從何求得乎?雖然,差倭,今年未必出來,則徐徐求覓,亦或一道,故更爲詳問,則島主退休後,大差倭,當三次出來,三次之今年盡來,雖未可知,二次則必來無疑云。且一次單蔘,當爲二十斤,三次則當爲六十斤矣。明知二次之必來,而只定一次所入,實出於京外相乏之意,本道今若過於防塞,不卽拮据,則前頭邊門之生事,將如何耶?前判書,今爲新監司,若赴任後,則自當盡心,固無慮矣,而但念西路蔘産絶乏之中,進待新監司之下去,則尤無可覓之道,依前定奪,使之急急廣搜於江界及道內各邑,期於必準前定之數,從速上送之意,分付,何如?上曰,依爲之。出擧條鳳漢曰,差倭禮單蔘,萬分緊急,前判書李成中,筵稟分定於咸鏡道矣。今聞道臣徐命臣,別爲嚴飭於各邑,期於必覓云,其出力共濟之誠,有足感歎。若其價本之多少,臣當相議善處,而但所入單蔘之數,將至於六十斤矣。西路所分定者,必難其充數,北道前定十斤外,加定五斤,使之一體求貿,斯速上送之意,分付,何如?上曰,依爲之。出擧條鳳漢曰,山陵假丁字閣,材瓦石子,三年後精置敬陵洞口內事,再昨年有傳敎矣。前頭當依此擧行,而但材木不善藏置看護,則不無朽傷閪失之慮,若下鋪其撤毁階礎,上蓋其前排瓦子,以庇風雨而照數逢授於陵屬,使之着實看守,則好矣。以此分付,何如?上曰,最好,宜爲之。出擧條鳳漢曰,大殿尙宮內人,今方依下敎釐正於定例,而貞聖王后殿阿只及陪婢,亦載於中官手本中,此則依前,以別錄例擧行乎?上曰,依爲之。出擧條申晦曰,世孫宮節目事知及日傘事知各二人,當爲差出,而從衛及各差備等,一依前日下敎磨鍊,別單書入之意,敢稟。上曰,依爲之。出擧條晦曰,慶尙左水使具侃,水操試射後,沒技人請賞事,狀聞啓下矣。本營水操試射沒技人,自前雖有直赴許施之例,續典中無所載錄,故伊後,或施或防,無一定之規,旣是法典所無者,則科體甚重,不可許施,置之,此後毋得狀聞之意,定式,分付,何如?晩曰,續典所無之事,如是煩請,殊涉未安,當該帥臣,推考,宜矣。上曰,勿施,推考,可也。出擧條上曰,昨見尹九淵,爲人最善矣。其中亦如其表乎?尹哥中,有貌殘一人,其名爲誰?晦曰,是尹景淵也。與九淵爲同生也。鳳漢曰,九淵則表勝,景淵則內勝,故到處善治也。上曰,然乎?然則當用內勝者,此前雖入水使望,不知其必爲落點矣。今日之言,在渠爲幸也。尙魯曰,守令未署經者多云,催促下送,好矣。上曰,未下直守令,竝來待。出傳敎尙魯曰,戶判以無下敎之事,故尙今仍帶摠管矣。上曰,都摠管洪鳳漢許遞。出榻敎尙魯曰,守令多窠,而政稟不卽入,該曹堂上,有不能檢察之責,推考,何如?上曰,依爲之。出擧條上曰,守令多窠,政官牌招開政。象漢曰,監試會試不遠,而諸臣多有受由者,試官恐難充數,姑爲防禁,何如?上曰,監試會試前,諸臣辭單勿捧,已辭單者,下直單子,亦爲勿捧。出傳敎鄭基安,方書傳敎之際,上曰,彼筆最佳矣。尙魯曰,非筆而已。文亦好,人亦善矣。上曰,予見徐行德,極其衰老而沈滯矣。人多則自然如此,而鄕人則以得入副擬爲幸云,然耶?尙魯曰,聖敎誠然,此承宣,亦於鍾城遞來之後,自上特除承旨,故始得官味也。閔塾曰,生民休慼,專係守令,而保寧縣監李斗運,本以愚蠢之性,專事貪饕,每當簽丁,受賂操蹤,假托酒禁,抄出富民,名爲監考,定其界限,而未得犯禁者,則旋囚監考,抑勒徵錢,謂以彌縫營門譏察,而盡歸私橐,一爲監考,則賣田鬻宅,以應其徵責,一境嗷嗷,如在塗炭。此等無恥之輩,不可一日置之於字牧之任,以貽生民無窮之弊,保寧縣監李斗運,罷職,何如?上曰,果如所聞,則不可罷職而止,令該府拿處。出擧條塾曰,日前動駕時,兩司備員陪從,而今日乃特敎次對,則分義尤別矣。兩司長官,無端違牌,罷職,何如?上曰,依爲之,而都憲事體,則是適中其願,勿遞。出擧條上曰,大司諫任瑋罷職。出榻敎塾曰,三南陳田之徵稅,實爲生民之痼弊,而地部不許査減,列邑專事督捧,各道皆然,而莫可救正。幸賴我聖上恤民之盛德,兩南則旣行査陳之政,而至於嶺南,則幅員甚大,野峽相半,量田旣久,水災荐酷,川反覆沙,歲滋月增,無邑不然,土荒民散,殆有甚於兩南矣。道臣新按,雖未及申請,而固不宜異同,請令道臣詳査各邑久陳虛結之數,一體量減,何如?上曰,所啓雖出於爲民,而慶尙道臣,聞兩南風聲,則亦似爲狀請,姑俟之,可也。上曰,世孫師洪鳳漢,其請,是矣。許遞,其代今日政擇擬。出傳敎上曰,噫,日月迅邁,孝昭殿祥日,以日計之,只有朔餘。方寸難耐之中,咫尺徽寧,撤筵寥寥,追憶昔年同爲承懽之事,愴懷兼倍。噫,孝昭殿則三年內朔望,只有二次,朔祭親行後,徽寧殿朔祭,再朞後初也。當一體行之,令儀曹知悉。孝昭殿朔望祭,禫祭後祭儀,當與太廟同,而徽寧殿自來朔祭,一依太廟,用爵單獻,其雖親行,頃年太廟,有已行之規,不必三獻,元良·百官,陪祭而已。令儀曹亦依此擧行。出傳敎上曰,元良次對日,太廟有事,二十一日爲之事,分付。出傳敎上曰,目今講書之官,其宜另擇,而況初見之日乎?且語次之間,或過則當宜諭整,或忽則亦宜補導,而頃聞所奏,問于世孫,其聞其對異焉。其初若此,豈可無飭?當該講書官,特解見任,今日政擇差,當入此望者,居中蕩滌。出傳敎南綺老曰,王世孫冊封之後,其所補導之方,專在講書院,各別飭勵,好矣。上曰,此語誠是,講書院衛從司,果皆得人乎?尙魯曰,此亦玉堂中推移差出者也。旣非別設,則不必不如人,亦不必逾人矣。上曰,若得山野之人,則必多益矣。尙魯·晩曰,聖敎至當,儻使山野之人,左右輔導,則其所裨益,豈尋常備員之比哉?上曰,予欲用金元行,今番則豈不出耶?尙魯曰,果爲好矣。晩曰,又有一人,宋明欽也。先正臣宋浚吉之後,而爲人甚佳矣。尙魯曰,臣亦曾見,少不矜持,極其粹然矣。臣有區區所懷,今因言端,敢此仰達矣。世孫宮講官,以二品以上二人,別設官名,如贊善之例,以山林二人,別設官名,如進善之例,則豈不大有輔哉?此係官制變通,下詢于他大臣,爲之,好矣。上曰,最好。注書出去,問于諸大臣,後與該房承旨,來待于集賢門外,可也。上曰,右副承旨李錫祥入侍。出榻敎諸臣以次退出。
己卯二月十九日未時,王世子坐德性閤。承旨持公事入對時,同副承旨具允鈺,記事官李祉承·尹光暹·李蓍廷,進伏訖。允鈺曰,此廣州留守李喆輔還陳狀也。王世子覽後達下。諸臣遂以次退出。
乾隆二十四年己卯二月十九日申時,上御恭默閤。左右捕將·未下直守令,同爲入侍時,臣一源,問議大臣後,追後進伏訖。上曰,盡爲問議乎?臣對曰,臣承命往問,則奉朝賀臣金在魯,領敦寧臣趙載浩,則病未仰對,書送所懷於政院,判府事臣李天輔,領議政臣兪拓基,則皆以爲若得山野之人,添設講書之官,則其在勸導之道,大有益矣。官名則倉卒難定,分付該曹,使之擬進,似好云云矣。上笑曰,奉朝賀,善論此等事矣。今則老且病,而領敦寧,則初不欲爲之也。官名,豈可令該曹擇定也?以諭善勸讀爲之,好矣。金陽澤,嘉善乎?李錫祥曰,大提學也。上曰,徐志修,何官乎?錫祥曰,副提學也。上曰,宋明欽,前任何官乎?錫祥曰,似是縣監也。上曰,旣已封世孫之後,輔導最緊,元孫時師傅,非徒已熟,作散可惜。講書院,加設左右諭善·左右勸讀。諭善,以從二品爲之,勸讀,以參上抄選爲之。而左諭善大提學金陽澤,右諭善副提學徐志修除授,左勸讀執義金元行,右勸讀前縣監宋明欽除授,而左右諭善,無相見禮之事,卽爲牌招,雖冊封前,依前日次勸講,左右勸讀,將此下敎,卽爲下諭。出傳敎上曰,噫,士幼而學,壯而行,今之抄選,非漢嚴光·周黨也,皆喬木之後,予雖涼德,元良雖誠淺,其不能致之?噫,若干尺之元孫,今爲世孫,而吁嗟,三宗血脈,卽此也。以喬木之臣,其所輔導,豈待敦勉?昨冬之後,心氣俱耗,而悠悠此心,只在輔導世孫。況今職名,無一毫過重,而意只在乎勸讀,雖在山野,旣有受學之人,旣已敎之,必也勸讀,以此觀之,勸讀之名,決非過矣。不過據實定名,年已滿,上奏亦不可踰此時,故雖有此命,追憶往歲,一倍此心,悶勸課之不若元孫,心亦靡解,聞來勸讀,然後此心可紓。噫,涼學誠淺,豈不顧擔三宗血脈之世孫乎?受諭之日,卽爲上來,用副雲霓之意,卽爲下諭于左勸讀金元行,右勸讀宋明欽,上來時,其令乘馹事,一體下諭。出傳敎上曰,出去捕校,皆兼捕盜乎?鄭汝稷曰,然矣,而自曉至午,連送四人,或以年老善譏察者送之,使之直往捕捉,或以年少强健者送之,以爲邀往中路,催促入來之地,而至今不來,似必不遇而然矣。上笑曰,張良則能做出四皓矣。捕校輩,若其未遇,則渠何能爲之耶?注書出去,問捕校入來與否而來。臣一源,承命趨出,以未及來之意入告。上曰,似難入來於人更前矣。待其來,再明日入侍,可也。諸臣以次退出。
己卯二月十九日申時,上御崇文堂。左右捕將·未下直守令,同爲入侍時,左邊捕盜大將鄭汝稷,右邊捕盜大將具善復,善山府使黃榏,新寧縣監徐晦修,懷德縣監趙載遇,綾州牧使朴師訥,文化縣令李山重,承旨李錫祥,事變假注書權師彦,編修官洪敍箕,記注官李葂,以次進伏訖。上曰,善山府使,誰也?錫祥對曰,黃榏也。上曰,履歷。榏對曰,初授職永禧殿參奉,陞司饔奉事,又陞本院直長·禁府都事,六品移除戶曹佐郞,待罪於海州,四年而遞歸,復職戶曹正郞,待罪於金山,五年而陞拜利川府使,以相避遞,司僕判官復職,待罪於黃州,四年而相避遞歸矣。上曰,貶題爲何?榏對曰,海州時,故參判臣宋秀衡爲道臣,以治理旣明,賙賑亦善爲目,其後故參判臣徐命九爲道臣,以明於治理,存乎體貌爲目,金山時,故判書臣權爀爲道臣,以地僻事簡,可以坐嘯爲目,故參判臣南泰良爲道臣,以政令剛明,奸猾懾憚爲目,黃州時,卽今成川府使臣曺命采爲道臣,以當路巨州,事無或漏爲目,故判書臣李台重爲道臣,以治本綜核,事且諳練爲目矣。上曰,無中考乎?對曰,無矣。上曰,七事。歷擧以對。上曰,熟矣,似誦矣。上曰,爲能吏乎,爲良吏乎?榏對曰,臣三經守令,惟以撫摩便民爲務,能吏之事,本不自期矣。上曰,有所懷乎?對曰,未赴任故,無所懷矣。仍命退出。上曰,新寧縣監,誰也?錫祥曰,徐晦修也。上曰,履歷。晦修對曰,初授四山監役,移翊衛司副率,以山陵監造官,出六承傳,爲禁府都事,今爲新寧縣監矣。上曰,七事。歷擧以對。上曰,汝欲爲良吏乎?能吏乎?對曰,至於能吏,臣所不取,惟以撫民爲主,而不欲要名矣。上曰,與能吏相反,則可爲良吏,然而爲良吏,誠難矣。上曰,已署經耶?錫祥曰,一司署經爲之矣。上曰,新延下人上來乎?對曰,不來矣。上曰,新延不來,何以往乎?對曰,數日內入來云矣。上曰,待入來,卽爲下直,可也。仍命退出。上曰,懷德縣監,誰也?錫祥曰,趙載遇也。上曰,與趙載選幾寸乎?錫祥曰,趙載選之兄矣。上曰,曾於賢嬪初喪,已見矣。上曰,曾經何邑乎?載遇對曰,曾任靑山縣監矣。上曰,七事。載遇歷擧以對。上曰,懷德自是弊邑,爾將何以治之乎?對曰,逋欠甚多,民弊孔酷,先以不擾民之道,當爲務。上曰,不擾民,固可矣。流散之民加聚,然後善矣。加聚之道,何者爲好?對曰,民之流散,專由白地徵稅矣。上曰,知其本矣。仍敎曰,辛未之間,今已八年矣。今復見爾,心甚愴然。卅載臨御,今當暮境,爲民一念,獨自耿耿,有時念及于民事,不覺涕流。爾體此意,盡心爲治,可矣。若善治,則不但不負朝家之意,爾之家風,亦不墜矣。豈不善乎?仍令今日內辭朝。退出後,顧承史曰,懷德予得矣,可無憂矣。上曰,綾州牧使朴師訥,曾經侍從,故不問七事矣。新延夫馬入來乎?對曰,今日已入來矣。上曰,下往後勉之,毋孤予視民如傷之意也。對曰,臣當殫誠竭力,一心奉公也。命退出。又命諸臣小退,諸臣退出矣。上移御咸安閣,又命諸臣入侍。諸臣更爲入侍,以次進伏訖。上曰,文化縣令,誰也?錫祥曰,李海重之兄山重也。上曰,七事,歷擧以對。錫祥曰,七事奏對倒錯,推考,何如?上曰,置之。上曰,爾爲良吏乎,能吏乎?山重對曰,臣才本不能,能吏不可爲,而性且迂疎,良吏亦不可望也。上曰,其所奏,是矣。仍命退出。上曰,承旨書之,一司署經守令,一司除署經,與曾經守令,催促下送。兩司俱未署經守令,政院牌招兩司,卽爲署經,而若或一司署經,一依新寧·文化例,卽爲下送。此時懷德,豈可曠官?縣監趙載遇,今日內辭朝。出榻敎上曰,捕校下往處遠耶?善復曰,捕校廉察,必無不捕之理矣。上曰,注書出去,捕校入來與否知入。師彦出來問之,則捕校尙未入來,故卽爲還入以對。上曰,問議注書入來耶?師彦曰,今已來待於集賢門外矣。上曰,然則注書出去,使之替入。師彦承命退出。
上在昌慶宮。常參以代理停,經筵停。
夜三更,月暈兩珥,暈上有冠。四更,月暈。
下直,綾州牧使朴師訥。
李錫祥達曰,明日常參,取稟。令曰,停。
又達曰,大司憲金尙翼呈辭,執義金元行在外,掌令李齊嵒服制,閔塾,持平權相龍呈辭,李迪輔未署經,今日以監察茶時之意,敢達。令曰,知道。
南泰著達曰,左副承旨鄭基安,今日不爲仕進,牌招,何如?令曰,依。
以左副承旨鄭基安牌不進罷職令旨,令于李錫祥曰,推考徽旨捧入。
李錫祥達曰,明日次對,兩司當爲進參,除在外引避退待未署經外,未肅拜不爲行公人員,竝待開門牌招,以爲推移入對之地,何如?令曰,依。
以校理李潭,副校理申思運,副修撰李蓍廷等牌不進罷職傳旨,傳于具允鈺曰,竝只推,更爲牌招。
以吏曹參議韓光會牌不進罷職傳旨,傳于李錫祥曰,只推。
大司憲金尙翼達曰,臣於言地,自有從前所劃,顧此長憲之責,尤非癃殘瞶眊者,所可叨,而每煩銓注之獵掇,益增迫阨。日昨新命,忽下於深夜親政之時,適値駿奔之日,他不可顧,章皇出肅,仍參陪班,而區區自處之義,已有微諒,賓對有命,天牌儼辱,而自速慢命之誅,竟陷昧分之科,病裏惶蹙,直欲求死不得,僚臺請罷之論,可見公議,而曲加區別,臣獨倖漏,罪均罰異,寧有是哉?應勘之蹤,固無去就之可論,則揆以臺體,宜卽自列,而病未蠢動,今始來避,所失尤大,請令遞斥臣職。答曰,勿辭。
李錫祥,以禁衛營言啓曰,各軍門中日時沒技人別單書入事,曾有前例矣。今二月十九日,本營軍兵等番中日時,監試敎鍊官閑良南胤正,片箭邊參中沒技,依例別單書入之意,敢啓。傳曰,知道。
左承旨尹東暹書曰,伏以,日月流駛,徽寧殿再朞奄過,伏惟我邸下,慨廓之思,去益靡極,竊不勝區區悲係之忱。念臣有望八老母,衰病癃痼,眞元凘鑠,床玆貼身,藥餌爲命,已有年矣。顧此情理,豈有離側從仕之勢?適値期迫親享,而職廁邇列,不遑言私,黽勉就列,已兩旬有餘。近因風寒乖候,病人將攝失宜,宿症之外,重添毒感,氣虛而省覺昏瞀,胃敗而食飮專却,雜試湯藥,了無分效,臣方左右將掖,焦迫罔措,目下私懇,斷無奔走夙夜之望。玆不得不疾聲哀籲於貳極之下,伏乞离明,亟令鐫削臣所帶之職,俾得安意而救護,千萬幸甚。答曰,覽書具悉。日月流邁,徽寧殿再朞奄過,攀號莫逮,一倍罔極。爾其勿辭,救護母病。
領議政兪拓基箚曰,伏以,日月迅邁,徽寧殿再朞奄過,仰惟睿懷哀慕,益復何堪?區區下忱,只切悲係之至。臣之老病,近尤陡劇,少有勞動,輒致添加。頃者陪祭隨駕之後,非時泄痢,多日作苦。又於數昨入侍之際,失汗過多,感氣特甚,頭疼眩暈,一時交發,咳喘達宵,未能成寐,痰凝火升,食路頓阻,神精迷瞀,如在煙霧,委頓枕席,生意都盡,大小朝次對,俱未趨參,病裏惶隕,罪無所逃。念臣無似,叨冒至此,所可自效,只在於筋力奔走簿書期會之末,而蹩躄班行,隷儓嗤點,忘失前後,郞吏竊笑。如是而一向蹲據,不卽引退,則臣之一身,固不足恤,將奈僨誤國事何哉?反復思量,惟有籲號於貳極之下,亟蒙屛斥,然後旣可免尸素重任,亦可得少延殘喘。伏乞离明,俯賜照諒,導達聖聰,將臣職名,卽行鐫罷,仍治臣罪,以安微分,以嚴朝綱,千萬幸甚。答曰,覽箚具悉卿懇。日月流邁,徽寧殿再朞奄過,攀號莫逮,一倍罔極。以疾未參,其何所傷?卿須安心勿辭善攝焉。
上在昌慶宮。常參以代理停,只晝講。
下直,善山府使黃榏。
南泰著達曰,明日儲慶宮·毓祥宮春享祭齋戒,二十三日國忌齋戒,二十四日正日,此三日,常參頉稟。令曰,知道。
具允鈺達曰,大司憲金尙翼引避退待,執義金元行在外,掌令李齊嵒·閔塾,持平權相龍牌不進,李迪輔未署經,今日以監察茶時之意,敢達。令曰,知道。
南泰著達曰,獻納宋瑩中,正言李仁培,再達煩瀆,退待物論。令曰,知道。
藥房都提調申晩,提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等與諸御醫入診,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則差勝後一樣,湯劑加煎以入,後日次入侍,宜矣。
李之億達曰,左副承旨鄭基安,今日又不仕進,卽爲牌招,何如?令曰,依。
以左副承旨鄭基安,掌令李齊嵒·閔塾,持平權相龍,獻納宋瑩中,正言鄭述祚·李仁培牌不進罷職令旨,令于具允鈺曰,竝推考徽旨捧入。
南泰著達曰,待敎柳敍五,由限已過,卽爲牌招入直,何如?令曰,依。
李之億達曰,明日親傳香時,承旨不可不備員,而左承旨尹東暹,以其親病陳書受由,將不得備員,合有變通之道,何以爲之?敢稟。令曰,改差。
具允鈺,以都摠府言達曰,副摠管尹九淵,以御營中軍軍兵等操鍊事,露梁晝仕出去之意,敢達。令曰,知道。
令于李錫祥曰,大臣·備局堂上引接。
傳于南泰著曰,今日晝講爲之,時刻,午正三刻爲之。
又傳于具允鈺曰,右副承旨,與捕將來待。
又傳于具允鈺曰,右邊兼捕盜軍官四人,待令于明政殿後。
又傳于具允鈺曰,儲慶宮祝文欲改之,承旨盥漱,入侍于齋殿。
令于具允鈺曰,當該中官朴文興,當爲莫重公事,誤踏達字,極爲非矣。推考。
傳于具允鈺曰,燒木,每三日,自五月後,十丹式加進排事,分付工曹。
又傳于具允鈺曰,一郡主年長,第宅問于本處買給,元結宜有差等,一百結待手本擧行事,只分付該曹。
具允鈺,以訓鍊都監言啓曰,頃因禮曹草記,恭陵·順陵·孝章墓,有虎患,故發送砲手,使之跟捕矣。連接將校手本,則一虎捉得之後,更加搜覓,無他虎迹云。旣無虎迹,則許多軍兵之一向露處,事甚可慮,今姑撤還之意,敢啓。傳曰,知道。
具允鈺,以義禁府言達曰,保寧縣監李斗運拿處事,徽旨達下矣。李斗運,時在任所云,依例發遣府羅將拿來,何如?令曰,依。
又以兵曹言達曰,忠壯衛將姜遇德,素患痰癖之症,近又添劇,新除授武臣兼宣傳官崔亨壽,八耋老母,疾病纏身,無望供職,俱爲呈狀乞遞,竝今姑改差,何如?令曰,依。
獻納宋瑩中達曰,臣之自來情迹,實無冒當言職之勢,而日前出肅,只爲進參祭班,少伸臣分之計耳。伊後鎭日違逋,雖出於萬不獲已,而惶恐恧蹙,無以自容。乃於再昨,大朝賓筵,憲臣以特敎次對,無端違牌,至有兩司長官罷職之請,而長僚,旣以此被譴矣。蓋長僚有故不參,則下僚當爲推移登對,而違牌之罪,止歸於長僚,臣獨晏然冒沒,則豈有如許廉隅哉?憲臣之論,雖不及臣身,揆以事理,不可罪同而飭異矣。昨宜詣臺自列,而見阻於喉司,終朝至暮,往復相持,自劾之辭,無以上徹,其壞損臺體,已無可言,而朝者賓對,又犯違傲,果被大僚筵斥,憲臣則遂蒙譴罷之典,臣則以當有引避之擧,故只請重推。臣於此,尤不勝瞿然悚蹙之至。當避不避,已是難容之失,而大臣之斥,又復如是,則臣何可一刻仍居於職次乎?請令遞斥臣職。答曰,勿辭。
正言李仁培達曰,臣本以見識蒙昧,言議巽軟,萬不近似於淸朝耳目之寄者,自知有素,故前後見職,輒事慢命,久積罪戾。日前大朝親除之命,尤出於尋常意慮之外,非不欲竭蹶奔走,粗伸義分,而從前自劃,迷不知改,雖以陪祭體重,冒沒一肅,而因仍蹲據,斷無是理,日逋嚴命,恭俟罪典矣。日昨大朝次對,憲臣,論諫長之無端違牌,至有特罷之命,臣與長僚,罪無異同,則所當卽日詣臺自列之不暇,而往復喉司,終至見阻,尙今泯默,當避不避,虧損臺體,已無可言,而又犯違傲,果致大臣請推之擧,臣之罪上添罪,昏劣疎謬之失,於此益著矣。其何敢一日晏然於職次乎?請令遞斥臣職。答曰,勿辭。
行副司直鄭亨復書曰,伏以,日月易逝,徽寧殿再朞奄過,伏惟邸下,孝思靡逮,哀慕如初,區區下情,不勝悲慮。念臣賦命險釁,早歲孤露,支離不死,重逢遭艱之年,幸蒙恩由,來省丘墓,情私粗伸,感結幽明。噫,臣之苟然備數於惠堂,行且强半一年矣。歷數前人,無非極一時之峻選,而曾未聞有從耆社來者,臣乃不揣己分,冒承無前之謬恩,因仍羈縻,月費俸錢,每自循省,怵然騂汗。況比年以來,枯落益甚,視聽昏閉,隨處迷錯,痰祟侵軼,動輒闖發,雖當登筵之時,或至眩甚而徑退,卽此而可知癃疾之無可爲,職事之決難任矣。顧玆所叨,雖似閑冗,若其文簿之去來,財穀之出入,無不與聞,委畀之責,殊異於漫衙提擧,而臣精消識闇,全未事事,徒貽尸素之譏,了無絲毫之補,臣之自知旣審,而猶且强其衰疲,淟涊久據,則媿甚捐廉,義乖知止,人雖不言,臣敢自安?且臣江郊觸冷之餘,重感寒疾,調治失宜,不卽和解,舊恙新症,一時交劇,落席叫死,殆不能支吾,似此病狀,實無時月回蘇之望,緊重兼銜,尤不當在外虛帶。玆敢略入文字,從縣道控籲,伏乞离明,俯察臣肝膈之懇,特令鐫改臣惠堂之任,俾臣退還本分,以沒餘齒焉。答曰,覽書具悉。日月流邁,徽寧殿再朞奄過,攀號莫逮,一倍罔極。爾其勿辭,調理行公。
乾隆二十四年己卯二月二十一日辰時,王世子坐德性閤。大臣·備局堂上引接入對時,左議政金尙魯,行禮曹判書洪象漢,行戶曹判書洪鳳漢,兵曹判書申晦,行司直金漢喆,李益輔,工曹判書李昌壽,行司直具善復·金善行,同副承旨具允鈺,校理金鍾正,假注書任一源,事變假注書權師彦,記事官李宅鎭·李蓍廷,以次進伏訖。金尙魯曰,日氣甚不適,睿候若何?令曰,一樣矣。尙魯曰,感氣·咳嗽,若何?令曰,感氣不解,咳嗽亦無顯減矣。尙魯曰,下情不勝悶迫。脚部之痛,若何?令曰,近似少加,故問醫製藥,而姑未進用矣。尙魯曰,試於袴中,貼付貓皮,好矣。令曰,當試之也。尙魯曰,大殿氣候,若何?令曰,一樣矣。尙魯曰,日月如流,徽寧殿再朞已過,孝昭殿祥事漸迫,群情一倍悲痛。伏想邸下,愾廓之思,益復如何?令曰,罔極如新矣。尙魯曰,今於次對,兩司俱不入參,前後申飭之下,殊涉非矣。諸臺若以再昨大朝筵中,憲臣奏語爲嫌,則入對筵席,以此引避,未爲不可,而不此之爲,一竝違牌,不可無警責,違牌諸臺,竝推考。至於掌令閔塾,纔已臺官之出肅參班,不入次對,請罷其職,而於自己,則數日之間,乃反蹈轍,誠可謂責人則明,而責己則恕矣。其所處事,極爲駭然,罷職,何如?令曰,依爲之。出擧條尙魯曰,各司赴衙官之便服出入,曾有朝禁,前後申飭,不止一再,而近來法令懈弛,此固少事,而亦未見行,一邊嚴飭,一邊冒犯,至以着便服入公廨,視爲高致,事之小而易禁者如此,他尙何說?事極寒心,所當摘發論罪,而只聞其轉相效尤,犯者狼藉而已,未聞其某某犯科,故姑未指的仰達。此等事,責在耳目之官矣。爲先申明禁令,各別嚴飭,何如?令曰,依爲之。出擧條尙魯曰,此忠淸監司金尙喆上書也。盛論陳田降續與隨起隨稅之得失利害,仍以嶺底諸邑隨起隨稅爲請,又請新昌等十一邑,亦依嶺底邑例,一體擧行,而下答有令廟堂稟處之令矣。玆事已經大朝處分,道臣自當依此擧行,今無可以覆達者,而書中所陳改量一事,亦甚得當。忠原等邑之不可不改量處,隨其緩急,次次改量事,申飭分付,何如?令曰,依爲之。出擧條尙魯曰,各道勸農之政,自大朝,連歲累下絲綸,爲民懇惻之盛意,迥出尋常,爲道臣守令者,奔走奉承,大有實效。今年耕作,亦必若此,姑無目下更飭之事。但農政之最關緊,在於農牛,而近來法禁解弛,全不畏憚,官屠·私屠,日漸狼藉,無農牛,則雖欲勸農,其可得乎?官民屠宰之弊,上京斥賣之路,令八道道臣·三都守臣,嚴加禁防,何如?令曰,依爲之。出擧條申晦曰,近來外邑之京司上納,每致愆期,固已寒心,而至於兵曹騎步布,則事體尤別,每年分排,亦當必趁限上來,然後經費可以繼用。前後申飭,非不嚴重,而過當不納之弊,近尤莫甚,事極駭然。過當不納邑則拿處,其餘竝緘辭推考,使之卽速無遺上納之意,嚴飭分付,何如?令曰,大臣之意,何如?尙魯曰,申飭,宜矣。令曰,依爲之。出擧條洪鳳漢曰,近來紀綱漸弛,外方稅船,輒致愆期,又多無面。今番則各別申飭,如漕船之有差員者,其若愆期與無面,則當該差員論罪,無差員之稅大同船,若節晩無面,則當該地方官,拿問嚴處事,定式別爲知委,何如?令曰,大臣之意,何如?尙魯曰,戶判所達,是矣。近來上納之愆期,責在外邑,而至於敗船之相續,專由於實監色之不騎船,此亦觀法綱處也。一體嚴飭,恐宜矣。令曰,依爲之。出擧條諸臣以次退出。
乾隆二十四年己卯二月二十一日午時,上御涵仁亭。晝講入侍時,知事吳彦儒,特進官南泰耆,參贊官南泰著,侍讀官金鍾正,檢討官李聖圭,假注書任一源,記注官李葂,記事官李蓍廷,武臣行副護軍金養一,以次進伏訖。上講中庸,自第一章,至第三章,金鍾正讀第四五章。上曰,文義進之。鍾正曰,聖狂之分,其初則只是公與私之間而已,而末稍之害,至於小人之無忌憚,毫釐之差,宜尤先審處也。上曰,所奏是矣。累講中庸,而益覺其重。每愧於誠之一字,而亦豈至於小人之無忌憚哉?鍾正曰,不可以不至於無忌憚,有所自恃也。上曰,此云鮮能知味,人豈不知飮食之味乎?吳彦儒曰,飮食之味,知之亦難也。鍾正曰,人於日用飮食之間,未必不知甘鹹酸苦,而若其所以爲眞味者,則鮮乎識者矣。上曰,咬得菜根,百事可做,由此觀之,菜根亦有味也。彦儒曰,今於聖候復常之日,得侍講筵,幸聞此敎,下情欣抃,如有所得而歸矣。伏望益留意於味字。鍾正曰,方今群下之頌祝,若在一初矣。以天時言之,陽春布澤,以學文言之,百尺竿頭,更進一步,以民事言之,絲綸懇惻,實惠是究。伏願益加奮發,大慰民望焉。上曰,所奏是矣。三年之後,許一身於民矣,而但計慮不足,如讀書而愈覺其難,是甚悶矣。李聖圭曰,聖學高明,諸臣已奏,臣無更贅者,而雖克知之,非誠則難行,誠字工夫,最爲緊要矣。上曰,知之而不得行之者,因一私字也。南泰耆曰,克己復禮,乃所以爲聖賢之猶難者,世之人常患私意之多也。上曰,若曰,盡無公道,則誣一世也,而私意可謂十之八九矣。近日政注之間,私邊漸勝,若至太甚,則予當有以制之也。鍾正曰,鏡城判官權噵,以撕捱今又斥補,而其實非撕捱也。上曰,初何以斥補也?鍾正曰,其時以面謾爲敎也。上曰,權噵非矣。若行公則非面謾也。鍾正曰,今番之不卽出肅,不過欲伸廉隅於一望之間也。上曰,爲伸廉隅,給諸臣一望之由乎?上曰,頃見一夫人,着簇頭里,自伏路左,予令速馳以過矣。歸而思之,彼女有至冤,而爲此擧矣。南泰著曰,聞西平府院君奉祀孫家,以立後有此事云矣。上曰,然則使之當直上言,好矣。南泰著曰,當直上言,非貞夫人,則不能爲之也。上曰,然則後日入侍,知而啓之。泰著曰,諭善及勸讀,皆以實職擧行乎?上曰,左右諭善,以兼帶擧行,左右勸讀,以實職擧行。出榻敎上曰,承旨有闕代,參議李渙除授,牌招察任。出傳敎上曰,當該挾侍中官,不知俯伏,從重推考。出傳敎諸臣方出。上曰,承旨出去,而史官與該房承旨,來待于集賢門外。以次退出。
乾隆二十四年己卯二月二十一日未時,上御崇文堂。右捕將入侍時,右捕將具善復,右副承旨具允鈺,假注書任一源,記注官李葂,記事官李蓍廷,以次進伏訖。上曰,柳泓家文書,皆陳之。具善復曰,此則其世係也。上曰,觀世係則兩班乎?善復曰,文化柳哥,而累代有職名矣。善復曰,此卽日記也。上曰,日記有何語乎?善復曰,無足可觀也。善復曰,此卽眞諺簡札也。上曰,承旨讀之。讀訖,善復曰,此卽相書占書等冊也。上令覽訖。上曰,果爲怪事者也。善復曰,其妻則動止言語,有兩班貌樣,方織見捕校,低頭而已。及見官屬,始下庭而招其子,子年可十六七矣。乃曰,何相欺也?見彼官人,必有事故也。因問泓之去處,則答曰,十四日,謂往廣州地同知家而出去云云。所謂同知,似是柳徵龜也。上曰,注書出去,問侍講院咨義單,書咨義與否而來。臣一源,承命未及還入,諸臣以次退出。
乾隆二十四年己卯二月二十一日申時,上御孝昭殿齋室。承旨入侍時,右副承旨具允鈺,假注書任一源,記事官柳敍五·李蓍廷,以次進伏訖。上曰,參奉有窠乎?具允鈺曰,有二窠云矣。上曰,再昨政官,誰某入來耶?允鈺曰,參判金相福入來矣。上曰,注書出去,香室官員,奉儲慶宮祝文入來事,分付。臣一源,承命趨出,與之偕入。上曰,祝文有當改處,承旨書之。書畢。上曰,讀之。讀訖,允鈺曰,臣當隨往,觀其正書後退去矣。上曰,好矣。諸臣以次退出。
上在昌慶宮。常參以代理停,經筵停。
親傳香罷後,政院·玉堂·藥房口傳問安。答曰,知道。
下直,新寧縣監徐晦修。
李渙達曰,掌令李齊嵒,持平權相龍,再達煩瀆,退待物論矣。令曰,知道。
具允鈺,以都摠府言啓曰,今日入直內三廳武兼禁軍及軍兵等,當爲中日習射,而毓祥宮春享祭齋戒相値,不得爲之之意,敢啓。傳曰,知道。
李之億達曰,左副承旨李錫祥,今日不爲仕進,卽爲牌招,何如?令曰,依。
以兵曹參知崔成大,牌招不進罷職令旨,令于具允鈺曰,推考徽旨捧入。
傳于鄭基安曰,左右承旨入侍。
李渙,以禮曹言啓曰,濟州牧使封進來三月令宗廟·兩魂殿·兩山陵薦新靑橘,今始上來,宗廟·孝昭殿·山陵·徽寧殿,來二十三日薦進,而弘陵,則再朞祭後勿封之意,前已啓下後知委矣。本州,以越海之地,未及見關文,而有此封進之擧,依例令司饔院,捧入之意,敢啓。傳曰,知道。
掌令李齊嵒,持平權相龍達曰,臣等年紀衰邁,言議巽軟,本不合於淸朝耳目之任,而柏府馹召之命,遠及於窮鄕病伏之中,嚴畏義分,黽勉上來,適値親享駿奔之日,他不暇顧,蒼黃出肅,入參陪班,粗伸臣分,而因仍蹲冒,斷無是理。日前特敎次對,坐違嚴召,恭俟誅罰,而僚臺,以無端違牌,請長僚,長僚,以罪同罰異,卽爲引避,則臣等,亦有其罪,義難冒出,昨於召牌之降,竟犯違逋之科,固已萬萬惶蹙。而大臣旣罷僚臺,又有重推諸臺之請,長僚之獨避,猶不可異同,況於大臣之筵斥,尤有所難安,其何可一刻抗顔於臺次乎?賤疾適苦,未卽自列,今始來避,所失尤大,請令遞斥臣職。答曰,勿辭。
李之億達曰,兵曹參知崔成大,除拜後過三日不爲出肅,依定式推考警責,仍卽牌招察任,何如?令曰,依。
副校理南綺老,修撰李瀰等箚曰,伏以,大司憲金尙翼,以臣於言地,自有從前所劃,顧此長憲之責,尤非癃殘瞶眊者所可叨,而每煩銓注之獵掇,益增迫阨。日昨新命,忽下於深夜親政之時,適値駿奔之日,他不暇顧,章皇出肅,仍參陪班,而區區自處之義,已有微諒,賓對有命,天牌儼辱,而自速慢命之誅,竟陷昧分之科,病裏惶蹙,直欲求死不得,僚臺請罷之論,可見公議,而曲加區別,臣獨幸漏,罪均罰異,寧有是哉?應勘之蹤,固無去就之可論,則揆以臺體,宜卽自列,而病未蠢動,今始來避,所失尤大。獻納宋瑩中,以臣之自來情迹,實無冒當言職之勢,而日前出肅,只爲進參祭班,少伸臣分之計耳。伊後鎭日違逋,雖出於萬不獲已,而惶恐恧蹙,無以自容。乃於再昨,大朝賓筵,憲臣,以特敎次對,無端違牌,至有兩司長官罷職之請,而長僚旣以此被譴矣。蓋長僚有故不參,則下僚,當爲推移登對,而違牌之罪,止歸於長僚,臣獨晏然冒沒,則豈有如許廉隅哉?憲臣之論,雖不及臣身,揆以事理,不可罪同而飭異矣。昨宜詣臺自列,而見阻於喉司,終朝至暮,往復相持,自劾之辭,無以上徹,其壞損臺體,已無可言,而朝者賓對,又犯違傲,果被大僚筵斥憲臣,則雖蒙譴罷之典,臣則以當有引避之擧,故只請重推。臣於此,尤不勝瞿然悚蹙之至。當避不避,已是難容之失,而大臣之斥,又復如是,則以此以彼,俱何可一刻仍居於職次乎?正言李仁培,以臣本以見識蒙昧,言議巽軟,萬不近似於淸朝耳目之寄者,自知有素,故前後見職,輒事慢命,久積罪戾。日前大朝親除之命,尤出於尋常意慮之外,非不欲竭蹶奔走,粗伸義分,而從前自劃,迷不知改,雖以陪祭體重,冒沒一肅,而因仍蹲據,斷無是理,日逋嚴命,恭俟罪典矣。日昨大朝次對,憲臣,論諫長之無端違牌,至有特罷之命,臣與長僚,罪無異同,則所當卽日詣臺自列之不暇,而往復喉司,終至見阻,尙今泯默,當避不避,虧損臺體,已無可言,而又犯違傲,果致大臣請推之擧,臣之罪上添罪,昏劣疎繆之失,於此益著矣。其何敢一日晏然於職次乎?掌令李齊嵒,持平權相龍,以臣等年紀衰邁,言議巽軟,本不合於淸朝耳目之任,而柏府馹召之命,遠及於窮鄕病伏之中,嚴畏義分,黽勉上來,適値親享駿奔之日,他不暇顧,蒼黃出肅,入參陪班,粗伸臣分,而因仍蹲冒,斷無是理。日前特敎次對,坐違嚴召,恭俟誅罰,而僚臺,以無端違牌,請罷長僚,長僚以罪同罰異,卽爲引避,則臣等,亦有其罪,義難冒出,昨於召牌之降,竟犯違逋之科,固已萬萬惶蹙,而大臣旣罷僚臺,又有重推諸臺之請,長僚之獨避,猶不可異同,況於大臣之筵斥,尤有所難安,其何敢一刻抗顔於臺次乎?賤疾適苦,未卽自列,今始來避,所失尤大,竝引嫌而退,請罷之論,雖蒙曲恕,揆以臺體,勢難仍在。或罷或推,旣存區別,以此爲嫌,無已太過,請大司憲金尙翼遞差,獻納宋瑩中,正言李仁培,掌令李齊嵒,持平權相龍,竝令出仕。答曰,處置事依達。
乾隆二十四年己卯二月二十二日辰時,上御涵仁亭。親傳香入侍時,行都承旨李之億,左承旨南泰著,右承旨鄭基安,右副承旨具允鈺,同副承旨李渙,記事官李祉承,假注書任一源,記事官柳敍五·李蓍廷,以次進伏訖。上具布裹翼蟬冠·視事服,親傳香,降詣板位,祗迎禮畢。李之億曰,左副承旨李錫祥,身病卒重,不得行公,合有變通之道矣。上曰,其代誰可爲之?入於前望中而未爲之者,誰也?具允鈺曰,洪鏡輔,累除而尙未行公也。上曰,左副承旨李錫祥許遞,其代,副司直洪鏡輔除授,牌招察任。出傳敎洪啓禧曰,日間勞動之餘,聖候若何?上曰,一樣矣。啓禧曰,昨日旣未入診,今又勞動,不勝焦悶,請令首醫官,入診詳察,何如?上曰,置之。啓禧曰,王孫病患,明是痘症云,王世孫,已爲移次乎?上曰,已移次矣。啓禧曰,前例只令痘醫進察,今令藥醫同參,何如?上曰,好矣。諸臣以次退出。
乾隆二十四年己卯二月二十二日巳時,上御涵仁亭。左右承旨入侍時,左承旨南泰著,右承旨鄭基安,假注書任一源,記事官柳敍五·李蓍廷,以次進伏訖。上曰,左承旨,儲慶宮進去,右承旨,毓祥宮進去,祭物點視後,進排官,點考以來,承傳色,只傳入啓。諸臣以次退出。
上在昌慶宮。常參以代理停,經筵停。
仁宣王后忌辰齋戒。
自卯時至午時,日暈。夜五更,月暈。月犯南斗第六星。
李渙達曰,大司憲·執義·掌令一員未差,李齊嵒,持平權相龍,令旨未下,李迪輔未署經,今日以監察茶時之意,敢達。令曰,知道。
傳于李渙曰,右副承旨,與左·右捕將入侍。
又傳于李渙曰,捕將更爲入侍。
以掌令李齊嵒,持平權相龍,獻納宋瑩中,正言李仁倍,牌招不進罷職令旨,令于具允鈺曰,竝推考徽旨捧入。
具允鈺,以義禁府言達曰,中官李元昱,咸鏡道三水府投畀,倍道押赴事,命下矣。投畀罪人李元昱,以傳敎內辭意,具罪目,依例發遣府羅將,倍道押送配所之意,敢達。令曰,知道。
己卯二月二十三日午時,上御崇文堂。左·右捕將入侍時,左邊大將鄭汝稷,右邊大將具善復,右副承旨李渙,記事官李祉承·柳敍五·李蓍廷,以次進伏訖。上曰,捕校何間當入來耶?汝稷曰,今日似當入來,而尙無消息,明日則必爲入來矣。上曰,泓之子已拿來耶?善復曰,拿來矣。上曰,承旨書之。命書問目後,上曰,捕將捧招後,更爲入侍,可也。上曰,承旨書之。上曰,國綱解弛之中,中官特甚,頃者嚴飭之下,猶不知君,下敎以招,而終無應聲,若此不已,將至於國不國君不君,幺麽此輩,焉敢若此?中官李元昱,三水府投畀,倍道押赴。出傳敎諸臣以次退出。
同日申時,上御咸安閣。左·右捕將入侍時,左邊大將鄭汝稷,右邊大將具善復,右副承旨李渙,記事官李祉承·柳敍五·李蓍廷,以次進伏訖。上曰,招辭讀之。善復讀訖。上曰,泓之子迷劣耶?善復曰,然矣。上曰,泓欲圖軍官而上來云,常時何爲容接此輩耶?可謂不知人矣。善復曰,聞捕校之言,此漢外家,入於戊申年云矣。上曰,其外家誰耶?善復曰,郭家云矣。上曰,泓之子,聞其父物故之事耶?善復曰,已聞知之矣。上曰,旣聞渠父之死,則其果泣涕,而其言亦如何耶?善復曰,捧招之際,臣果審視之,則垂涕而道曰,父死之後,子何生爲云,而納招如此矣。上曰,聞此言,心甚惻怛,別無更問之端,卽爲放送,仍令埋寘其父,可也。上曰,泓之兄拿來後,捕將合坐,卽爲求對,而其兄之口,若吐出不道之辭,則易致蔓延,誠可悶矣。諸臣遂以次退出。
上在昌慶宮。常參以代理停,經筵停。
仁宣王后忌辰。
李之億達曰,明日常參,取稟。令曰,停。
李渙達曰,大司憲·執義·掌令一員未差,李齊嵒,持平權相龍呈辭,李迪輔未署經,今日以監察茶時之意,敢達。令曰,知道。
又達曰,掌令李齊嵒,再達煩瀆,退待物論矣。令曰,知道。
藥房都提調申晩,提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等依下敎,卽與諸御醫,趁早入診,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則差勝後一樣矣。
李之億達曰,吏曹判書趙雲逵,陳書承批之後,已過累日,尙不出肅,事甚未安,卽爲牌招察任,何如?令曰,依。
傳于具允鈺曰,備局日次,今日爲之。
又傳于具允鈺曰,備堂進不進單子,斯速入之。
具允鈺達曰,今日次對,兩司當爲進參,除在外未署經外,未肅拜不爲行公人員,竝卽牌招,以爲推移入侍之地,何如?令曰,依。
具允鈺啓曰,備邊司郞廳來言,大臣·備局堂上,依下敎來待矣。傳曰,詣閤。
李之億啓曰,吏曹判書趙雲逵再牌不進,參判金相福,參議韓光會牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,所當更請牌招,而判書趙雲逵,係是一日三牌,參判金相福,更卽牌招開政,何如?傳曰,竝更卽牌招。
以吏曹參議韓光會牌不進罷職傳旨,傳于具允鈺曰,只推,勿罷。
具允鈺啓曰,吏曹參議韓光會,旣有只推之命,一體牌招開政,何如?傳曰,允。
有政。吏批,判書趙雲逵,參判金相福牌不進,參議韓光會,右副承旨李渙進。
吏批啓曰,判書趙雲逵,參判金相福,竝牌招不進,小臣獨政未安,何以爲之?敢稟。傳曰,只出緊任。
又啓曰,前判府事李,敍用事,命下矣。當爲置處,而領敦寧一窠,他大臣,今方見帶,他無相當窠,依例送西之意,敢啓。傳曰,知道。
以朴聖源爲執義,沈星鎭爲大司憲,柳思欽爲掌令,蔡濟恭爲兵曹參判,金善行爲右尹,李最中爲判決事,金致一爲司僕判官,崔昌傑爲淸河縣監,金履獻爲安陜縣監,河南君垙依法典封君,綾恩君單具允明,兼左諭善單徐志修,兼右諭善單金陽澤。
兵批,判書申晦病,參判未差,參議洪樂性入直進,參知崔成大未肅拜,承旨具允鈺進。
具允鈺,以兵批言啓曰,前判府事李,敍用送西事,命下矣。當爲隨品置處,而判中樞二窠,他大臣及輔國知事申思喆,今方見帶,依例從座目,申思喆降付知中樞,其代,李判中樞下批之意,敢啓。傳曰,知道。
判府事單李,知事單申思喆,副司直金尙翼·洪得厚·尹東暹·李錫祥·兪漢蕭。
李之億達曰,假注書任一源,身病猝重,勢難察任,今姑改差,何如?令曰,依。
以獻納宋瑩中,正言鄭述祚·李仁培牌不進罷職令旨,令于李渙曰,竝推考徽旨捧入。
南泰著,以戶曹言達曰,依令旨前判府事李,右議政時,正月朔祿俸及判府事時二月朔祿俸,更爲輸送于麻浦所住處,則以爲特令至此,而旣無冒受之勢,不勝惶悚云,又不領受,何以爲之?敢稟。令曰,令倉官,更爲輸送。
掌令李齊嵒達曰,臣於臺職,老病昏瞶,實無一分可强之勢,鎭日違逋,恭俟譴何,而今日大朝特敎次對,召牌儼臨,臣嚴畏分義,黽勉趨參,而榻前奏事之際,虧失體貌,致有儒臣請推之擧,其何可一刻抗顔於臺次乎?請令遞斥臣職。答曰,勿辭。
己卯二月二十四日辰時,上御恭默閤。藥房入診入侍時,都提調申晩,提調洪啓禧,副提調李之億,記事官李祉承·柳敍五·李蓍廷,醫官許礈·金德崙·李泰遠·金履貞·慶絢·金季良·金光國,以次進伏訖。晩曰,日氣尙未和暖,靜攝中,聖體若何?上曰,一樣矣。晩曰,湯劑連爲進御乎?上曰,連服矣。晩曰,寢睡·水刺諸節,亦何如?上曰,寢睡安穩,水刺亦連進矣。晩曰,令醫官診候,何如?上曰,依爲之。礈診脈退伏曰,脈候左右三部,度數調均,而脾胃脈候虛軟,與前一樣矣。德崙等,亦以次診脈退伏曰,脈候左右三部,度數柔順,而右寸關虛軟,與前一樣矣。上曰,脾胃脈,何時可調和耶?晩曰,瓊玉膏若進御,則脾胃脈候,可以調安矣。上曰,日前大雪之後,微有感氣,咳嗽亦有時而發,理中湯,若加入和解之劑服之則爲好耶?礈曰,理中湯,旣入桂枝·乾薑,依前方劑入,好矣。啓禧曰,近日日氣乖常,閭巷之間,輪感亦盛行,而聖體若善爲調攝,則自可差勝矣。脾胃脈候,長時如此,非丸劑,則恐難調和矣。晩曰,瓊玉膏·八味元之屬,若自今爲始,連爲進御,則必有大效矣。上曰,瓊玉膏·八味元,若進御,則白髮還黑耶?啓禧曰,瓊玉膏,春封在於三月,若至夏初,則雖欲劑用,恐不可得矣。上曰,承旨書之。上曰,理中建功湯三貼,依前煎入,加減八味元,依前方一劑劑入,瓊玉膏三分之一劑入事。出榻敎晩曰,新除左右諭善,若以加資次序論之,徐志修當爲左諭善,金陽澤當爲右諭善,而特除之故,該曹不敢循例升降,分付該曹,使之從座目升降,何如?上曰,依爲之。出擧條上曰,講書院衛從司,移接於承文院事。出榻敎諸臣遂以次退出。
乾隆二十四年己卯二月二十四日巳時,上御恭默閤。大臣·備局堂上引見入侍時,領議政兪拓基,左議政金尙魯,右議政申晩,判敦寧李昌誼,行禮曹判書洪象漢,行戶曹判書洪鳳漢,兵曹判書申晦,行副司直李益輔,行副護軍具善復,訓鍊都正鄭汝稷,行副司直金善行,左副承旨具允鈺,掌令李齊嵒,副校理南綺老,假注書任一源,記事官柳敍五·李蓍廷,以次進伏訖。兪拓基曰,日候當暖,而朝夕則甚不適,聖體調攝,若何?聞之醫官,則似有外氣云,下情不勝憂慮也。上曰,差勝後一樣,而外氣則非也。由於雪寒之故而然矣。金尙魯曰,寢睡·水刺之節,亦何如?上曰,一樣矣。拓基曰,王世子氣候,安勝乎?上曰,一樣矣。拓基曰,近來閭巷間,拘忌之疾方熾,傳聞王孫所患,亦涉此症云,世孫已爲移次乎?上曰,然矣,而若竝行於一時則好矣。拓基曰,風寒飮食,尤宜謹愼也。上曰,然矣。拓基曰,此則江原監司沈鏽狀啓也。以爲各道各邑軍兵等式年草正都案,直勘京司,爲弊不貲,故軍門外諸衙門,草案革罷,只令兵營,收送正案事,癸酉年,自備局,定式分付矣。卽者兵曹關內,十年大都案,使之依例磨勘,而十年大都案與式年都案,非軍門所關則一也,有不可分而二之。今此十年大都案,依式年都案例,自臣營,都聚上送事,請令廟堂稟處矣。蓋都案上納之時,外方奸吏,憑藉收斂,爲窮民難堪之弊,聞嶺南則,曾因監司啓聞,本不爲之云,今亦依狀請施行,而不但江原一道而已。他道,一體勿爲,而自營門上送後,該司,憑準舊案,如有大段差錯處,則行關本道,使之釐正以上,宜當,不必定色吏上納,然後方可磨勘,他道,一體分付施行,何如?金尙魯曰,軍門則與各衙門有異,事當區別矣。上曰,軍門外,依所請施行,可也。申晦曰,近日,各邑或有已上來處,此則係是令前事,當磨勘下送矣。上曰,然矣。金善行曰,軍兵則草案革罷,猶或可也,而至於奴婢案,則草案,不可革罷矣。蓋奴婢案中所謂都案,卽奴婢根派俱載之案,草案卽一年生産逃故之案,續案卽三年內生産逃故之案,故以三年草案,合以爲續案,以三世續案,合以爲大都案,法意甚重。今若革罷草案,則殊乖於當初立法之意,臣意,奴婢草案,似不可永罷矣。洪鳳漢曰,奴婢案之法,以生産·物故之一年成冊者,爲草案,三年成冊者爲續案,十年大成冊者,爲正案,與軍兵成案不同,不可無草案,此宰臣之言,是矣。上曰,然則奴婢草案,仍存,可也。出擧條拓基曰,還上之爲弊,不一其端,而下吏無面,或至千餘石,侵隣徵族,至使不干之良民,破産流離,此後則永防徵及遠族之弊,好矣。上曰,此亦難矣,只在守令之操蹤。爲守令者,若勤反庫,則豈有此弊耶?尙魯曰,聖敎誠然,糴糶之時,守令果能反庫,則何至千石無面之境,而年年仍置,以致此弊,此後則使之每每反庫,若有無面者,限死督捧,物故乃已,則徵族之患自無矣。上曰,此言,最好矣。洪鳳漢曰,若一切禁斷,則雖有當捧處,守令必不捧之,只禁遠族,好矣。上曰,封倉之時,分遣繡衣,摘奸以來,則自當無無面,今可先試於一處矣。申晩曰,卽今試之,極好矣。鳳漢曰,各道還上磨勘,則大中小邑,抽栍摘奸後狀聞,自是朝令,而近來諸道,多不遵行,此亦國體不尊之一端,更爲申飭,好矣。上曰,依爲之。出擧條上曰,柳泓受刑一次之後,若欲親問,則恐亂言故,使之撲殺矣,而其孟浪之說,若不嚴究其本,則好留守者,必不爲未快,惡留守者,必以爲如何?故方待其兄捉來,已書置問目矣。拓基曰,臣雖病不入參,而事甚孟浪,第思如彼罪惡,送金吾正法,使之表著於中外,尤好也。上曰,如是孟浪之說,多矣。世道可畏,復恐柳涵,上來才操也。尙魯曰,關東蔘政,爲民痼弊,旣有惠廳下敎,與戶判,亦已議之,合有變通之道也。鳳漢曰,蔘價前則一兩,爲四十兩,而甲戌年,變通爲六十兩矣。今則蔘路漸斷,土民多散,雖以八十兩加給,亦難得之也。尙魯曰,此係一道生民休戚,若欲變通,則八十兩不可不爲之也。晩曰,旣定八十兩,則京作貢,似好矣。鳳漢曰,除十三斤於元數,則可充八十兩之代矣。姑以此十三斤,京作貢無妨矣。尙魯曰,一時四十餘斤,盡爲京作貢,則難免闕貢之患,戶判此言,深有意慮也。拓基曰,此則出去商確,好矣。上曰,更爲詳議後入奏,可也。尙魯曰,國中蔘路,漸益極貴,殆至絶種,年年禮單蔘,亦無出處,誠非細慮也。彼蔘之咨請,曾有前例,今雖移咨而不見許,在我國無損,如見許則幸矣。試爲移咨請買,何如?拓基曰,今雖移咨,見許固未可必,而專差,亦似重難,無已,則順付於請曆齎咨官,似好矣。上曰,依爲之。尙魯曰,付咨於今冬曆齎咨官,使之期於準請,似好矣。上曰,付送於齎咨官之行,可也。出擧條鳳漢曰,貢市人情願,依筵敎盡數收捧,其所爲言,不一其端,其中可以申飭者,可以禁斷者,可以施行者,一一裁定,別爲成冊,亦已停當於大臣,以此分付於各司,使之遵行,俾無違越之弊,何如?上曰,依爲之。出擧條鳳漢曰,臣常有慨然者,今因言端,敢此仰達矣。使行凡事之照管,專在於書狀,而近來或有軍官及下屬中,數外加帶之弊,正副使,尙不違法,況行臺乎?此弊,不可不嚴禁矣。上曰,此後軍官二人者,備局繩以重律,更犯者,備局耳目,知而啓之。出擧條李齊嵒曰,都城內外人家毁撤,自有禁令,而近來法綱解弛,三門外人家,次第毁撤,渠渠大屋,盡歸於長木廛,處處空墟,耕墾狼藉,不可不各別嚴禁,京兆堂上推考,另加申飭,何如?上曰,依爲之。出擧條南綺老曰,臺臣有所懷,則固當陳達於大臣未出之前,而大臣旣出之後,乃始陳達,其在體例不可無飭,請掌令李齊嵒,推考,何如?上曰,依爲之。出擧條綺老曰,僚員諸臣,謂有情勢,一向違牌,無以備員,事甚悶矣。上曰,違牌玉堂,竝推考。出榻敎尙魯曰,判府事李事,聖上,當察其本情也。上曰,頃者處分,不過國體,前判府事李敍用。出傳敎上曰,此後則李判府事,不爲固執乎?拓基曰,不但固執,過於謹愼故然也。上曰,然矣。謹愼,過矣。尙魯曰,其時本情,亦欲承命於三牌云矣。上曰,大臣當爲置處,政官牌招開政。出傳敎上曰,吏判,尙不行公乎?晩曰,陳書承批,而尙不行公也。上曰,吏曹判書趙雲逵,今聞上書承答云,而尙不行公,分義事體,俱涉過矣。從重推考,牌招參政。出傳敎上曰,三度呈辭留院之人,開政命下,許遞。出傳敎上曰,行司直李基敬,戶曹參議除授。出傳敎上曰,非予除授,則誰復爲之也?李基敬爲人精矣。上曰,今日政,新除授兵曹參判,待下批牌招入直。出傳敎拓基曰,不過十朔,則臣當援例自退,而目今病情轉劇,殆難支吾,勢將從近乞由矣。伏望軫念焉。上曰,七十爲限乎?何必預爲也?第須勉意行公。諸臣以次退出。
乾隆二十四年己卯二月二十四日未時,王世子坐德性閤。承旨持公事入對時,左副承旨具允鈺,假注書任一源,記事官尹光暹·李蓍廷,以次進伏訖。具允鈺曰,此卽全羅監司洪麟漢上書也,而此外別無他事也。諸臣以次退出。
上在昌慶宮。常參以代理停,經筵停。
下直,柔遠僉使洪元尙。
南泰著達曰,明日常參,取稟。令曰,停。
李渙達曰,大司憲沈星鎭,執義朴聖源,掌令柳思欽未肅拜,李齊嵒引避退待,持平權相龍牌不進,李迪輔未署經,今日以監察茶時之意,敢達。令曰,知道。
具允鈺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰著,以弘文館言啓曰,本館下番闕直,事甚未安。副應敎徐命天,校理金鍾正,竝卽牌招,以爲推移姑降入直之地,何如?傳曰,允。
李之億達曰,吏曹判書趙雲逵,昨違召令,尙不膺令,事體極爲未安。卽爲牌招察任,何如?令曰,依。
南泰著達曰,兼左諭善徐志修,兼右諭善金陽澤,特除之下,尙不出肅,事甚未安。竝卽牌招察任,何如?令曰,依。
李渙達曰,掌令李齊嵒引避退待,已至經宿,事甚未安。除未署經·未肅拜外,持平權相龍,卽爲牌招,以爲處置之地,何如?令曰,依。
以持平權相龍牌不進罷職令旨,令于具允鈺曰,推考徽旨捧入。
南泰著啓曰,修撰李瀰,謂有身病,無端徑出,依定式禁推傳旨捧入之意,敢啓。傳曰,知道。
傳于南泰著曰,召對爲之。
以廣州留守狀達,以畢操後徑還私次,不勝惶恐待罪事,令于具允鈺曰,勿待罪事,回諭。
備忘記,傳于具允鈺曰,今下弓矢,柔遠僉使洪元尙處,給送。
傳于兪彦民曰,監宮薛里·掌務庫城上,前則三年內嘉禮,故自有中殿所屬,而今番仍察,依例料布上下事,分付兩曹。
假注書任一源改差,代以金夢華爲假注書。
具允鈺啓曰,左右捕將,有稟定事,來詣請對矣。
傳于李渙曰,右副承旨入侍,左右邊從事官待令。
傳于李渙曰,姑徐合坐,左右捕將入侍。
傳于李渙曰,問郞單子中,李瀰外下望二人拔之,放送玉堂中李潭外兩人,本職許遞,問郞塡差,令該曹口傳付軍職事,卽爲擧行。
李渙,以義禁府言啓曰,今此親鞫時,假都事十員,令該曹卽爲差出,何如?傳曰,允。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
南泰著,以承文院官員,以都提調之意達曰,本院寫字官李恒培,行身不謹,自損衣冠體貌,不可無警責,汰去懲後,何如?令曰,依。
親鞠罷後,大殿,政院·玉堂·藥房口傳問安。答曰,知道。
副修撰李聖圭書曰,伏以,居諸迅邁,孝昭殿祥事隔月,徽寧殿再朞奄過,伏惟大朝攀慕之痛,邸下慨廓之思,益復罔極,臣伏不勝區區悲係之至。念臣老母,痰塊之證,卽十數年痼疾,居常澟綴,藥餌爲命,顧臣情理,實無供職之望。向於持被之日,猥瀆懇迫之情,得蒙恩暇,俾卽救護,私心感戴,圖酬無地,見今母病,又自數昨,一倍添劇,諸般症情,漸就危篤,飮啖專廢,眞元凘綴,塊氣上升,有時昏窒,臣方左右扶將,五內煼灼,目下情私,尤無一刻離捨之勢。玆敢疾聲哀籲於孝理之下,伏乞睿慈,俯垂矜諒,亟遞臣職,以便救護,千萬至祝。答曰,覽書具悉。日月流邁,孝昭殿祥事隔月,徽寧殿再朞奄過,攀號莫逮,一倍罔極。爾其勿辭,救護母病焉。
戶曹參判金陽澤書曰,伏以,居諸易邁,徽寧殿再朞奄過,睿懷哀慕,想益罔極,區區不勝悲念。臣於日昨,伏覩大朝傳敎,有王世孫冊封之命,猗歟我聖上裕後之謨,出尋常萬萬,臣方瞻天望聖,攢手獻賀,忽於此際,除旨下降,以臣爲世孫右諭善者,聞命惝怳,繼之以悚恧也。顧臣無似,豈合是任?惟以講席出入之舊,朝家不忍棄捐,有此特除,而臣之三年師職,一味尸素,是宜明降威罰,不當侈以新銜。矧今世孫定冊之後,事體懸殊,其所輔導之責,較前日尤有別焉。雖是常有之職,庸陋如臣,不宜輕授,今反創設二品之官,畀以已試蔑效之人,聖朝愼簡之政,一何舛也?且聖旨有曰,講書院加設是職,而吏房之稟,官誥之下,用賓客例,不書院名,是亦掣礙之一端耳。臣於文衡兼銜,巧値迫急之會,冒膺辭命,而一遞之計,矢心愈固,滿盈之戒,招損是懼,引義尋單,閱月未徹,私心悶蹙之中,格外新除,又此虛縻,兢惶冞切。玆敢隨牌陳籲,仰瀆崇聽,伏乞离明,俯垂鑑諒,亟令鐫遞臣前後兼帶之職,以重名器,以安私分,不勝萬幸。答曰,覽書具悉。日月流邁,徽寧殿再朞奄過,攀號莫逮,一倍罔極。卿其勿辭,從速行公。
副提學徐志修書曰,伏以,王世孫位號已定,冊禮有期,少海增光,休慶無疆,臣民蹈抃,曷可勝言?迺者大朝殿下,深軫勸學之方,特置諭善之官,以臣嘗數次陪講,有一日之熟,俾得與其選焉,臣誠驚惶,靡所措躬。臣於向者得近溫文之姿,獲聆英朗之音,竊自歡喜,愚衷倍激,今於勸講之任,義何敢辭,而日昨違召,實有區區不得已者,臣尤悚懍萬萬。念臣所帶館銜,自來情地,便成鐵限,不可冒沒,頃當百僚駿奔之日,少伸陪祭之禮,仍隨諸大夫之後,以承起居,誠非敢以本職自居也,而辭單路阻,尙此虛縻,今若以兼帶職名,憑藉因仍,晏然蹲據,則是去就郞當,不成處義,此臣之所不敢進也。伏見傳敎辭意,則今此加設之官,當爲講書院官職也,而政廳之稟,乃用賓客例,不曰,講書院諭善,則似與傳敎有所不同,不但職司之稱,陪講之式,當更稟定,其地望稍別,有非如臣陋劣,所可擬議,此尤臣之不敢冒當者也。荐召之降,無路承膺,玆敢猥陳微懇於貳極之下,伏乞离明,特賜諒察,將臣本兼職名,亟行鐫削,仍令選部,另加愼簡,以重勸講之任,千萬至祝。答曰,覽書具悉。卿勿過辭,從速察職。
兵曹參知崔成大書曰,伏以,居諸迅邁,孝昭殿祥期隔月,徽寧殿再朞已過,伏惟我大朝殿下,曁邸下攀慕靡逮之慟,益復罔極。臣於年前,待罪東邑,適値無前之荐歉,才力淺拙,旣不能撫摩凋瘵,衰病昏憒,又不能照檢文簿,孤負恤民之聖意,竟速罔赦之罪戾,揆以邦憲,合被重誅,而曲荷寬貸,罰止編配,曾未幾何,旋蒙宥還,銜恩追尤,分甘永棄,不自意日前特被聖朝滌瑕收敍之典,繼以有騎省新除,格外殊私,偏萃一身,不知蟣蝨賤臣,何以得此?驚惶感祝,只有涕泣。在臣分義,固當一肅恩命,以伸叩謝之忱,而罪累之蹤,承膺無路,加以素患臂脚之疼,年深日痼,半體麻痺,晝夜刺痛,戶庭之間,行步須人,以疾則就木之日不遠,以年則懸車之期已迫,從前情勢,固不暇論,而目今病狀,實難自力,昨違嚴召,萬不獲已,罰靳例勘,惶蹙冞深。玆敢略控短章,仰瀆睿聽,伏乞离明,俯垂矜諒,亟許鐫遞臣職名,仍治臣孤恩慢命之罪,以肅朝綱,以安私分,不勝幸甚。答曰,覽書具悉。日月流邁,孝昭殿祥事隔月,徽寧殿再朞奄過,攀號莫逮,一倍罔極。爾其勿辭,調理察職。
乾隆二十四年己卯二月二十五日辰時,上御崇文堂。右副承旨入侍時,右副承旨李渙,假注書任一源,記事官柳敍五·李蓍廷,以次進伏訖。上曰,注書出去,左右捕廳從事官招入。臣一源,承命趨出,與之偕入。上曰,汝是徐行德乎?行德曰,然矣。上曰,彼則爲誰?對曰,小臣尹致遠也。上曰,捕校尙不入來乎?行德曰,未及來到矣。上曰,頃已下敎於汝之大將矣。若中路探知而來,則大將直爲入對,不然則卽爲合坐,可也。諸臣以次退出。
乾隆二十四年己卯二月二十五日未時,上御涵仁亭。召對入侍時,參贊官李渙,侍讀官南綺老,假注書任一源,記事官柳敍五·李蓍廷,以次進伏訖。上讀心經敬齋箴,因命諸臣,輪讀其下。上曰,求放心,雖在最下,而此實心經一篇之宗旨也。南綺老曰,聖敎至當矣。存心莫如求放心,此與中庸抑戒詩,互相表裏也。蓋道心至微,而衆慾乘之,比如藤薛弱國,間於齊楚之强敵,日受其鋒,若不痛加操存之工,則鮮不失之矣。上曰,注書出去,問心經初講與否而來。臣一源,承命趨出,以今番初講之意入告。上曰,先儒之註說雖好,而未免用力於其末,濂·洛之外,未見眞儒者,亦坐於此也。綺老曰,今日文義,別無更陳者,而臣於前秋待罪館職時,有區區仰勉者矣。自上或記憶乎?朱子亦曰,不可在武公之下,武公雖賢,比之於堯·舜則不啻落下數層,臣等竊附朱子之義,猥進頌祝之辭,聖人血氣雖衰,志氣則不衰矣。伏願更加竿頭一步,必以堯·舜爲準的焉。上曰,所陳是矣,而武公亦豈易人哉?予無武公抑戒之工,況敢望堯·舜乎?實有愧於君師之位也。上曰,承旨所讀冊子中,圖書何字也?綺老曰,篆字之故,不能詳知也。上曰,上邊則無不敬也,下邊則伊洛淵源也。綺老曰,又其下則似是藏書家學也。上曰,此必唐板也。圖書一件,自玉堂摸置,可也。予當觀之矣。柳敍五曰,臣以太白山曬史事,明將辭陛,奉列聖誌狀及御製冊出去時,以京儀仗陪衛,至東關王廟,還爲入送後,距楊州境,尙且稍遠。其間不可無陪衛之威儀,故臣與楊州牧使金時默,累次往復,而臣則問例於本館,以楊州大旗幟先後射隊,宜待於關王廟爲言,時默則引例於本州,宜待於境上爲答。今方相持,不可不一番,仰稟矣。上曰,此與璿源錄奉安之行,同矣。敍五曰,璿源錄奉安之行,必有舊例之可據矣。上曰,依舊例擧行,可也。出擧條上曰,左右捕將入侍。出榻敎諸臣以次退出。
乾隆二十四年己卯二月二十五日申時,上御恭默閤。左右捕將入侍時,左捕將鄭汝稷,右捕將具善復,右副承旨李渙,假注書任一源,記事官柳敍五·李蓍廷,以次進伏訖。上曰,所去捕校二人,皆待令乎?具善復曰,待令矣。上曰,注書出去,捕校招入。臣一源,趨出招入。上曰,彼兼捕盜乎?善復曰,閑散之善譏察者也。鄭汝稷曰,一則禁軍而兼捕盜也。上曰,汝等往彼,何以爲之?右捕校先對曰,小臣則佯稱柳徵龜婢夫,而密傳徵龜之言曰,泓也,以千萬孟浪事至於此境,必將延及於汝矣。汝當詳知泓之事,或與人有作隻之事乎?或爲人所指嗾而然乎?秋毫勿欺,從實先通,則吾當爲汝善周旋,俾無憂慮云爾,則柳涵,握臣之手曰,吾弟生乎,死乎?令監亦必知其爲人,渠或不善交人則有之,而吾於正月初二日歸家,一見後,不復相逢,中間事情,何由聞知云。故臣以紙筆墨置其前,使之折簡,則答以此外無他語,何必折簡云矣。左捕校曰,小臣則詐稱廣州人,而乘捕校佯眠時,入見柳涵,謂以身有班名,而爲留守所辱,混入於軍役,所志數次,終不頉給,雪恥無路之際,幸得君之弟,爲我出計,欲陷留守,故資送京中矣。今已移捕盜,不復聞消息,傷痛不可言,想君必不知其間事,故四宿板橋,以待君行云爾,則柳涵,以手指捕校臥處,使之出避,終不答語矣。上曰,予謂捕校專亡,以今觀之,可謂有捕校矣。稱以婢夫者近似,彼之握手,明是見欺也。捕校曰,欲知其弟死生,乃至握手也。上曰,手指捕校者多術矣。終不一言乎?捕校曰,終不一言矣。善復曰,似是將信將疑也。上曰,問目中,以此兩條,添入更問,捧招辭以啓。諸臣以次退出。
己卯二月二十五日申時,上御內哭臨廳。左右捕將少退入侍時,左邊捕盜大將鄭汝稷,右邊捕盜大將具善復,左副承旨李渙,假注書金夢華,記事官柳敍五·李蓍廷,以次進伏訖。上曰,承旨抽草。仍命書傳敎曰,淸風府使李翼鎭所爲,其涉駭然,末稍當爲處分,先解見任。又命書之曰,此時守令,豈可曠官?且此時此道守令,而此府,以丹陽之傍,曾聞前府使所奏,淸風之民,願爲丹·懷之民云,其宜擇差,承旨鄭基安除授,其令明日辭朝給馬。又命書之曰,承旨有闕代,兪彦民除授,牌招察任。又命書之曰,昔人不問殺人,問牛喘。噫,人心日下,世道日渝,頃者洪述人·金鳳甲·金景躍·李鎭之輩,其雖叵測,俱無足道,而今番柳泓,事雖麥浪,受囑無疑,此等末世,若不嚴懲,此非王者礪世磨鈍之意,此所謂問牛喘者也。跖之兄弟,今何復有?涵與泓,一則托身冊房,一則受簡往來,有鄕士之名,不顧本分,綢繆士夫,此誠難兄難弟也。令捕廳就捕者,意蓋此也。今已就捕,故令捕廳合坐究問矣。忽思焉,與泓有異,古人云士可殺不可辱,曾於乙亥已諭,白首暮年,開棘於爲士名者乎?若欲問,當依法,已非强竊,則捕廳究問,非法也。且有可疑當問者,前已誤矣,其何再乎?柳涵當爲親問,礪末世之怪習,該房卽爲擧行,時原任大臣·禁府堂上·左右捕將·兩司牌招,扈衛一節勿爲擧行,處所以太僕爲之,設布依下敎,令禦營廳擧行,時刻隨時爲之。上曰,親鞠命下,注書出去,堂直都事,卽爲分付。臣夢華,承命分付後進伏。上命書傳敎曰,諸承旨牌招。又命書之曰,問郞皆以曾經之人爲之,若不足,以時任儒臣春坊塡差。又命書之曰,禁推儒臣放送,李瀰外,遞差本職,李潭外,差問郞。又命書之曰,殿坐時,中官不可不備,李夢良·金允謙敍用。渙曰,留院何承旨爲之乎?上曰,左副承旨留院事。出榻敎諸臣以次退出。
己卯二月二十五日初更,上御內司僕。親鞫入侍時,領議政兪拓基,左議政金尙魯,右議政申晩,判義禁洪象漢,知義禁金漢喆,同義禁尹東度·金陽澤,行都承旨李之億,左承旨兪彦民,右承旨南泰著,右副承旨李渙,同副承旨洪鏡輔,記事官李祉承,事變假注書權師彦,記事官柳敍五·李蓍廷,大司諫沈星鎭,獻納宋瑩中,問郞徐命天·金光國·金鍾正·南綺老·李瀰·李宅鎭·申思運·李蓍建,別刑房都事金鍾卨·李命杰,文書色都事李彦中·尹得和,以次排立訖。上曰,傳命問郞,以金鍾正·南綺老·李蓍建爲之,可也。上曰,捕將入侍。左邊捕盜大將鄭汝稷,右邊捕將大將具善復進伏。上曰,柳涵,自淸風見逐而來,中路逮捕云耶?善復曰,淸風邑內,自十里外,捕校跟捕云矣。上曰,文書搜來耶?善復曰,罪人未捕之前,文書例不得搜出,而今番則捕校,先爲捉來罪人,而文書當追後搜來云矣。上曰,捕校機關,大臣已知之耶?善復曰,未及知之矣。上曰,右相進前。上曰,李翼鎭,與柳泓,臭味同乎,否乎?晩曰,不同矣。上曰,然則何爲而率往冊房,若是親密耶?晩曰,聞柳泓家,在李翼鎭洞內,故相知之云矣。上曰,雖是洞內,如此之類,何可率置衙中耶?晩曰,李翼鎭事,極迂闊矣,拓基曰,李翼鎭,人事本來迂闊矣。上曰,迂闊則可謂古今第一矣。上曰,柳泓必有受嗾之人,何以則使之直招耶?晩曰,泓則觀其爲人,似不虛疎矣。上曰,然矣。泓·涵兄弟之間,常時何如耶?晩曰,此則問於罪人,好矣。上曰,汝與泓,常時必相議凡事,而雖各居,亦必有書札往來之事,毋隱直告,可也。涵曰,雖是兄弟之間,無他相議之事矣。上曰,廣留謀陷之事,泓之常時,必有汝與相議者,而雖不相議,泓之於廣留,有何恩怨愛憎,而其平時言語之間,汝必有聞知者,汝於帳殿親問之下,若或欺隱,則當先以欺罔君上律處治,直招,可也。涵曰,泓之常時與廣留,無他纖毫恩怨之可指言者,而設或有嫌怨,各在遠地,不得參聽其言矣。上曰,今番汝之逮捕時,汝旣在冊房,何以先知幾微,而敢爲逃避之計耶?涵曰,非敢爲逃避之計也。在淸風冊房時,一日李翼鎭,得見京書,言于矣身曰不可留寘衙中,柳泓,入捕廳受杖而死云云。故矣身不勝驚怪,卽爲出住於邑內矣。上曰,所謂京書,則誰某書札耶?涵曰,李潭之書矣。晩曰,李潭則旣聞之後,不可不書報於其父,使柳涵,不得留在衙中矣。上曰,李潭雖在京,捕廳合坐,祕密如何,而何以得聞耶?上曰,承旨書之。上曰,以涵招觀之,莫重之事,輕先私洩。李潭,今夜令該府,卽爲嚴問口招。出傳敎上曰,汝得見李潭之抵其父書耶?涵曰,常時則雖其父子間私札,必使矣身見之,而其日則李翼鎭,見其子書,未及半,顔色忽變,而仍卽捲而置之膝下,故矣身問其有何說話,則李翼鎭,言其梗槪,矣身卽爲出住邑底矣。上曰,李翼鎭之常時父子私札,出見於柳涵者,亦是迂闊之事矣。拓基曰,然矣。上曰,承旨書之。上曰,同副承旨洪鏡輔,今日入侍時觀之,行步艱酸可知。許遞,其代李彦衡除授,開門後牌招察任。出傳敎上曰,親鞫姑罷,明日殿坐時刻,以卯正三刻爲之事。出榻敎上曰,禮判,明日入侍事。出榻敎上還內後,諸臣以次退出。
上在昌慶宮。常參以代理停,經筵停。
下直,淸風府使鄭基安,文化縣令李山重,南原府使宋載禧。
自昧爽至辰時,有霧氣。
親鞫罷後,大殿,政院·玉堂·藥房口傳問安。答曰,知道。
南泰著達曰,明日常參,取稟。令曰,停。
李之億達曰,吏曹判書趙雲逵,連日違召,無意膺令,其在事體,殊涉未安。卽爲牌招察任,何如?令曰,依。
禮曹判書,洪象漢依下敎來待矣。傳于李渙曰,乘橋時入侍。
傳于李之億曰,淸風府使鄭基安,仍爲下直。
傳于李渙曰,承旨編次人,詣閤。
南泰著啓曰,監試覆試一所試官尹汲·吳彦儒·金陽澤·黃景源·李彛章,二所試官鄭翬良·李益輔·李昌壽·吳遂采·金相福,俱已牌不進,南有容在外矣。二品以上試官,將無以備員,竝更卽牌招,何如?傳曰,允。
以監試覆試一所參試官安,二所參試官李重祜·李惟秀·金鍾正·李瀰等,牌不進罷職傳旨,傳于李渙曰,只推,更爲牌招。
李渙啓曰,監試覆試一所試官尹汲·吳彦儒·黃景源·李彛章,二所試官鄭翬良·李益輔·李昌壽·吳遂采·金相福,再招不進,推考傳旨,今方捧入,而二品以上承牌,只是二人,誠極未安。在前如此之時,有三牌之例,竝更卽牌招,何如?傳曰,允。
李渙達曰,執義朴聖源,正言鄭述祚,鞫坐罷後,不爲傳達,無端出去,卽爲牌招,何如?令曰,依。
南泰著,以禮曹言啓曰,今此己卯式年監試覆試試官,今方磨鍊,而堂下無故可擬之人乏少,依近例,以堂上官,通融備擬以入,而其中時無職名人員,令該曹口傳付軍職,何如?傳曰,允。
又以禮曹言達曰,今式年監試覆試一所,設場於本曹,入直郞廳,依例朝房直宿之意,敢達。令曰,知道。
李渙,以義禁府言啓曰,前府使李翼鎭,江原道淮陽府定配事,命下矣。李翼鎭以前任淸風府使,時在任所,傳敎內辭意,具罪目,依例發遣府羅將,押送配所之意,敢啓。傳曰,知道。
又以義禁府言啓曰,罪人柳涵,咸鏡道端川府定配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
南泰著,以觀象監官員,以領事提調意達曰,世孫宮冊禮,待秋擧行事,命下矣。來庚辰年時憲書,一依前例,白日課三十件,七政三書各一件,當爲供上,內人·內官,頒賜九十件,亦當進排,所入紙地,自今年爲始,磨鍊上下之意,分付該廳,何如?令曰,依。
全羅監司狀達,三月朔進上物種中,洗鱗石首魚,節候尙早,限內不得封進,惶恐待罪事。令于李渙曰,勿待罪事,回諭。
己卯二月二十六日卯時,上御內司僕寺。親鞫入侍時,左議政金尙魯,右議政申晩,判義禁洪象漢,知義禁金漢喆,同義禁尹東度·金陽澤,行都承旨李之億,左承旨兪彦民,右承旨南泰著,右副承旨李渙,記事官李祉承,事變注書權師彦,記事官柳敍五·李蓍廷,執義朴聖源,正言鄭述祚,問郞徐命天·金光國·金鍾正·南綺老·李瀰·李宅鎭·李蓍建·申思運,別刑房都事金鍾卨·李命杰,文書色都事李彦中·尹得弘,以次排立。上曰,禮判進前。上曰,徽寧殿來月朔祭物謄錄,果爲考見耶?象漢曰,徽寧殿再朞後,來月初一日,卽初次朔祭也。祭物宜與再朞之前有別,故取考奉常寺前後謄錄,則無一載錄矣。今番稟定後,孝昭殿大祥後祔廟前,朔望·俗節等祭物,亦當一體擧行,而太廟祭物,亦無可以旁照酌量之制,何以爲之乎?上曰,當與三年之內無異,以此定式,可也。出擧條象漢曰,李潭口招,持入矣。上曰,讀之。象漢讀訖。上曰,捕廳合坐,何等嚴重,而其招中,承史錄示云者,誰當之耶?象漢曰,承旨李錫祥,翰林則柳敍五,當之云矣。上曰,問郞抽草紙書之。命書問目訖。上曰,捕將入侍。左邊捕盜大將鄭汝稷,右邊捕盜大將具善復,進伏。上曰,有可疑文書耶?善復曰,此卽李翼鎭之抵柳涵書,而搜得於涵之囊中云矣。上曰,問郞讀之。綺老讀訖。上曰,其書中以涵比之於當今柳下惠者,雖謂之未瑩,可也,雖謂之迂闊,可也。容接此等輩,居常同處者,其涉殊常矣。尙魯曰,李翼鎭,爲人迂闊極矣。上曰,李翼鎭聞柳泓物故之事,則雖親密之間,以義理言之,所宜拘囚柳涵,以待朝家處分,可也,而不此之爲,使之出接於邑底,及夫捕校逮捕之時,以書相往復如此,誠爲無據矣。上曰,泓已物故,而當初學卜於閔德建云耶?善復曰,臣則未及詳知矣。尙魯曰,閔德建,卽忠州之人,而忠州閔哥,盡入於戊申年,泓之學卜與否,若嚴問於涵,則可知矣。上曰,泓之常時果學卜於閔哥,則閔哥,卽何許人耶?涵曰,閔哥之先世,一家未能詳知矣。上曰,今番使捕校廉問,而捕校之變服設計,中路機括,可謂無異於古矣。善復曰,然矣。上曰,承旨書之。上曰,近者捕校,不若古矣。今番左右捕廳廉問,無異於古,軍官尹佑得·秦應祥,竝邊將待窠除授。出傳敎上曰,大臣及金吾堂上·兩司·問郞,進前。上曰,今則罪人無他可問者,何以處之耶?尙魯曰,三次刑訊之後,不可全釋,而取招之際,語多漫漶者,非有他也,蓋其人事未瑩而然矣。晩曰,左相之言,是矣。上曰,遠配不可已矣。象漢曰,涵之招辭,別無可疑者矣。漢喆曰,涵之前後之招,雖似漫漶,亦非有隱情矣。東度曰,臣則別無可仰達者矣。陽澤曰,涵之人事未擧,似無更問者矣。聖源曰,大臣及金吾堂上之所奏,是矣。涵之招辭,別無隱情矣。瑩中曰,涵之招辭,無可更問者矣。徐命天·金光國·金鍾正·南綺老·李瀰·申思運·李宅鎭·李蓍建等曰,臣之所見,與諸臣無異矣。上曰,承旨書之。上曰,罪人柳涵。頃者柳泓,終不承款物故,目今世道,此等之事,不可不覈實。故命捕廳就捕者,欲知泓之所爲,而昨日下敎,若無可問而酌處,則今之世道,泓已物故,涵又酌處,則不知裏面,人心其將不服,而果若瞹昧,則渠雖幺麽鄕曲之輩,不可寘人黯黮,亦非泓之比,則自捕廳究問,有關後弊,故靜攝之中,不憚其憊,親問者,意蓋深矣。涵供辭之際,語涉未瑩,自取其刑,而三次之刑,皆不準次,意亦有在,爲人未擧,非徒目覩,僉視同然,渠若瞭然,事當白放,而供辭錯違,旣已刑推,則不可全釋,參酌端川府定配。出傳敎上曰,前府使李翼鎭。此等之世,擇人不精,於渠薄物細故,而旣聞泓之捕廳究問,則其雖常時親密者,卽當拘囚,以待結末,而非徒不爲此,傳札于涵,而其中承受上敎,不得不送之若逐云者,其涉無嚴,至於柳下惠等說,尤爲可駭,不可不嚴懲,淮陽府定配。出傳敎上曰,捕廳合坐體重,而徑先漏泄,李潭供辭,旣登之後,事雖無心,不可無飭,當該承旨·史官罷職。出傳敎上曰,今番非徒曝曬,奉安事重,當該翰林柳敍五,旣已罷職,翰林李蓍廷,其令當刻辭朝馳往。出傳敎上曰,古則鞫囚之招,不可傳說,而近世世道怪駭,此等之事,無歲無之,尋常傳說,鞫事未了之前,待命紛紜,其在國體,可勝寒心?此後若有待命之事,親鞫之時,帳殿入侍之人,本府推鞫之時,該府參鞫之人,査問重處,以杜後弊。出傳敎上曰,此時京兆長官,豈可曠焉?判尹有闕之代,廣留李喆輔除授,牌招察任。出傳敎上曰,吏判尙不出肅耶?尙魯曰,吏判之撕捱過矣。上曰,承旨書之。上曰,吏曹判書趙雲逵,特敎之下,一向撕捱,分義事體,俱涉寒心,從重推考,更爲牌招察任。出傳敎晩曰,臺諫入侍,必以長官爲之,若無長官,則以次官爲之,前例然也。況此親臨訊囚,事體尤重,都憲納言,昨旣進參,而今日無端不進,使下僚替入,事甚未安,不可無飭。大司憲沈星鎭,獻納宋瑩中,竝從重推考,何如?上曰,依爲之。出擧條象漢曰,本府都事李時啓,適以醫藥事,往郊外,未及還,親臨帳殿,不得備員,事體所在,誠爲未安,拿處,何如?上曰,依爲之。出擧條上曰,輔德金光國入侍。光國進伏。上曰,尙瑞院三馬牌,注書出去持入。臣祉承持入。上曰,承史小退。光國奉命,先爲退出。上曰,承旨書之。上曰,未下直守令其令,今日入侍,明朝辭朝。出傳敎上曰,守令入侍,編次人同爲入侍。出傳敎上還大內後,諸臣以次退出。
己卯二月二十六日申時,上御咸安閣。編次人入侍,未下直守令,追後入侍時,同副承旨李彦衡,記事官金載祿,記注官安正宅,記事官尹東衡,編次人蔡濟恭,以次進伏訖。上曰,守令來待乎?彦衡曰,平山府使·海州判官,只來待矣。上曰,注書出去,先爲召入。賤臣,率平山府使李長燁,海州判官洪益弼入。上曰,何宰乎?彦衡曰,平山宰矣。上曰,予已諭於大臣,着意爲之。長燁曰,親承聖敎,敢不竭力爲之乎?上曰,退出,又入之。洪益弼進伏。上曰,職姓名爲之。益弼曰,海州判官洪益弼矣。上曰,初入侍乎?益弼起伏曰,前爲入侍矣。彦衡曰,爲山陰宰時入侍矣。上曰,以首望爲之乎?彦衡曰,以末望爲之矣。上曰,着意爲之。使之退。上曰,編次人進前。命承旨書延齡君遣近侍致祭祭文,命蔡濟恭讀之訖,使校正之。命書傳敎曰,延齡君墓致祭文,旣已親祭,來月初六日,遣承旨致祭,同副承旨進去。上曰,注書出去,追來守令召入。賤臣出來率入。上曰,職姓名。對曰,珍寶縣監朴行源矣。上曰,初倅乎?對曰,然矣。上曰,誰族乎?彦衡曰,前大司諫朴道源之兄矣。上曰,新延來之乎?對曰,來矣。上曰,下去善爲之,七辭爲之,行源奏之。使之退。金履獻進伏。上曰,初作宰,何以爲之乎?履獻曰,臣本愚昧才疎,固不合於治民,而但願竭力奉公,惟思無虧職分矣。上命退。崔昌傑進伏。上曰,職姓名。對曰,淸河縣監崔昌傑矣。上曰,七辭。昌傑奏之。上曰,爾何爲之?對曰,臣不知何爲而好矣,而每見聖敎爲民懇惻之敎,仰體此意,欲竭心力焉。上命之退,命書傳敎曰,一司已署經守令,一司除署經。其令明日辭朝。命進上言,使承旨,奏其居住姓名及某事訖,使史官,下政院後,遂命退出。諸臣以次退出。
上在昌慶宮。常參以代理停,經筵停。
藥房都提調申晩,提調洪啓禧,副提調李之億啓曰,伏未審夜來,聖體調攝,若何?寢睡·水刺諸節,亦何如?親臨鞫囚,鎭日勞動,不瑕有致損之節乎?煎入湯劑,已盡於昨日,臣等欲與諸御醫,趁早入侍,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則差勝後一樣矣。
李之億達曰,吏曹判書趙雲逵,連日違召,無意膺命,其在事體,殊涉未安,卽爲牌招察任,何如?令曰,依。
兪彦民達曰,判尹李喆輔,昨日特除牌招之下,不爲承膺,今日又不出肅,其在事體,殊涉未安,卽爲牌招察任,何如?令曰,依。
李渙達曰,掌令李齊嵒引避退待,已至多日,事甚未安。大司憲沈星鎭,掌令柳思欽,持平權相龍,竝卽牌招,以爲處置之地,何如?令曰,依。
又達曰,明日次對,諫院無進參之員,除在外外,不爲行公人員,竝待開門牌招,以爲推移入對之地,何如?令曰,依。
以執義朴聖源,正言鄭述祚牌不進罷職令旨,令于李渙曰,竝推考徽旨捧入。
以監試覆試一所試官吳彦儒·黃景源·李彛章,二所試官李益輔·吳遂采,三牌不進,依定式罷職傳旨,傳于李渙曰,竝只推。
以監試覆試二所參試官李重祜·李瀰等,再牌不進罷職傳旨,傳于李渙曰,竝只推。
李渙,以義禁府言達曰,京畿監司狀達,據刑曹粘目內,驪州牧使李吉儒,移本府處之事,達下矣。李吉儒,今方待令於本府,卽爲拿囚之意,敢達。令曰,知道。
持平權相龍達曰,請瑞虎等兩賊孥籍,亟令王府擧行,請其時干連人英梅,更令鞫廳,嚴刑窮問,期於得情,請尹宅履·德喜等,更令王府,拿鞫嚴訊,以正王法,請島配罪人鼎九,亟令王府依律正刑,請還收罪人桂永放送之令,亟令有司,依律處斷,請罪人彦杓·陽祚等,仰稟大朝,更加嚴鞫得情,請稟于大朝,潤·東夏,竝施應行之律,請稟于大朝,還收柱泰·昌翼酌處之命,更加嚴鞫得情,依律處斷,請定配罪人孝曾·孝順,稟于大朝,亟令王府,更加嚴鞫得情,請稟于大朝,還收崔守仁定配之命,更加嚴訊,期於得情,請仰稟大朝,爟·爣諸子,竝令絶島移配,請東星亟施孥籍之律,請緣坐罪人抗,仰稟大朝,亟施孥籍之典,請徑斃罪人尙轇,稟于大朝,亟施追施之律,請逆賊時澤應坐者,稟于大朝,竝施一律,請稟于大朝,逆慬,以大逆律施行,請還收罪人應昌酌處之令,依律處斷,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令,仍前定配,請殺獄罪人老秋,僞造印信罪人梁德秋,稟于大朝,竝命依律處斷。措辭見上掌令李齊嵒,以臣於臺職,老病昏聵,實無一分可强之勢,鎭日違逋,恭竢譴何,而今日大朝特敎次對,召牌儼臨,臣嚴畏分義,黽勉趨參,而榻前奏事之際,虧失體貌,致有儒臣請推之擧,其何可一刻抗顔於臺次乎?引嫌而退,筵奏後時,儒臣請推,揆以臺體,勢難仍在,請掌令李齊嵒遞差。答府曰,不從。處置事依達。
李彦衡達曰,卽者副應敎徐命天,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
海興君橿加土呈辭。令于兪彦民曰,給由馬·澆奠床備給。
副應敎徐命天書曰,伏以,日月荏苒,徽寧殿再朞奄度,孝昭殿大祥亦屆,伏惟我聖上孺慕之慟,曁邸下愴廓之懷,俱極如何?臣不任耿耿悲係之至。仍念臣,以百無一似之品,前後歷踐,罔非踰涯,居常媿恧,而至若向來講書院兼帶,亦是匪分也。處事疎率,致煩聖敎,惶蹙誦愆,歷日靡弛,此際忽有大朝親訊鞫囚之擧,見差問郞,他不暇顧,顚倒進參,而適値玉署番次有頉,推移無路,又不得已黽勉持被,經宿矣。其因循淟涊,廉媿都虧之狀,臣亦自知,人將謂何?況且家有望八偏母,當此換節之際,素患痰癖之症,忽復肆劇,喘急而氣息凜綴,胃敗而勺飮專却,連試湯劑,少無分效。臣聞此報,神精飛越,有不忍一刻按住於職次者,急投短章,徑出禁扃。臣罪至此,尤無所逃,伏乞睿慈,特垂曲諒,亟遞臣本兼之職,仍治臣擅離之罪,以便救護,以靖私義,不勝大願。臣無任云云。答曰,覽書具悉。日月如流,徽寧殿再朞奄過,孝昭殿祥事隔月,攀號莫逮,一倍罔極。爾其勿辭,救護母病。
海運君槤書曰,伏以,日月流邁,徽寧殿再朞倏焉已過,伏惟睿思廓然,靡逮之慟,益復如新,區區下情,不勝悲念之至。不肖如臣,偏蒙殊恩,猥守仙寢,禮制斯畢,微分粗伸,皇皇攀慕之忱,尤有倍於諸臣,祗自俯仰殞結而已。念臣情私,實有萬萬懇迫者,敢此冒陳焉。臣之父母墳山,在於楊州地,去京城不過一息,向臣守命之所,相距至邇,而防閑有嚴,瞻望塋域,不得省掃者,三年于玆,人子霜露之感,儻復如何?且臣曾祖父寧城君㻑,祖父檜原君倫墓,俱在一局之內,伏乞离明,特垂矜察,許臣數日之暇,得以往省,俾伸至情,千萬幸甚。臣無任云云。答曰,覽書具悉。日月流邁,徽寧殿再朞奄過,攀慕莫逮,一倍罔極。卿其依所陳往省焉。仍令曰,給由馬·澆奠床備給。
吏曹判書趙雲逵書曰,伏以,臣冒控血籲,未蒙恩準,鎭日違召,惶懍靡措。迺於日前,至煩大朝飭敎,辭旨甚嚴,臣於是益不勝震悚之至。臣雖迷頑,亦不至全昧義分,如非有大難强至難忍之情勢外,何敢過爲撕捱,自速偃蹇之誅哉?噫,臣之決不可冒進之義,固已若暴於前日章牘,而猥以輇材淺質,驟蒙遷擢,致有拂於公議,則其不可進一也。一脚乍動,明知其無補絲毫而顚沛在卽,其不可進二也。有一於此,爲臣難進之鐵限,而況臣踦危之蹤,畏約之情,熱羹已懲,曲木猶驚,元備之戒,靡弛食息,斂避之意,牢決方寸,守株之迷,九死難化,雖被萬戮,斷無轉動之勢,而徒令上下相持,公私交病,是豈朝家之善政也哉?噫,念臣毛髮頂踵,莫非恩造,雖使肝腦塗地,有所不辭,而尙如是叫號不已,抵死而不敢承當者,非特爲臣身家計,而亦不欲欺聖明而負國家耳。區區塵刹之報,惟在於此,臣何敢多言哉?惟願遄被斧鉞之誅,使國體無損,私分少安而已。玆敢隨牌祗詣,仰請威譴,伏乞睿慈,俯垂諒察,削臣之職,治臣之罪,以彰其慢,不勝幸甚。臣無任云云。答曰,覽書具悉。卿其勿辭,從速行公。
進士趙鎭憲·李益燦·兪漢師·安櫟·沈機賢·洪又漢·李耆永·金喆行·蔡恒夏·李益烍·兪漢緯·閔濟烈·洪相龜·沈以鎭·李儒行·魚錫雨·李國祥·李禹圭·沈翼賢·安宗秀·鄭益祚·李普恭·成德朝·申暎·李秉圭·朴左源·尹渭·申致權·李宗永·姜必敎·元景翼·李蓍通·朴弼淳·安錫胤·洪善養·任翰遠·金養直·南恒秀·李·李運彬·元啓夏·金商協·李恕·李壽咸·李壽仁·李養浩·權䎸·李奭濟·黃宗烈·金養采·安衡·金淑明·趙克明·崔致殷·尹錫衡·尹在德·田遂亨·鄭汝燮·金衡一·權采衡·吳敬命·申覺民·李東泰·李德履·李齊恒·閔洙集·李彦燁·魚必溟·李若采·崔翼運·姜宅齊·金聲大·李期壽·南彦奎·洪景命·柳宸·李綏萬·韓德敏·吳祖光·南宮瓛·李翊·李明弼·李彦良·尹晦·成起淵·李英祚·南景復·李鳳彬·權德訓·朴光輔·崔受復·鄭義健·林光岳·金希孟·洪·洪光胤·朴東楫·金晩耉·具宗燁·李鳳禎·李夢相·鄭粹德·朴柱承·金鳳錫·安㒆·盧以漸·元啓華·朴泰升·金德行·朴受和·金星燦·孟賢大·尹之鐸·李憲邦·鄭霖·尹範東·金履顯·兪漢寧·尹覺東·李復衍·宋翼純·朴基暹·宋志淵·鄭猷煥·李商夢·洪樂信·李澤遂·黃栒·洪相益·金命龜·睦善恒·李奎德·吳德一·李星燦·元秀亮·權思一·申·鄭必忠·李得良·李萬和·車大萬·鄭鴻羽·金元恒·李性坤·文致龜·金浻礪·金尙坤·金·李命源·黃萬錫·朴漢維·宋龍億·金日淳·柳薰·鄭抃·楊正垕·許洙·李鎭華·桂德新·趙德亮·金泰河·李亨元·申益彬·朴鎭宅·李龍輔·申思復·柳楦·李東益·李愼中·權抣·李重漢·任翼遠·朴宗彬·李羲雲·李亨天·李商正·李景源·宋德輝·安光烈·李亨進·趙謙鎭·朴相祿·徐有魯·申光直·金履運·金履中·趙光逵·金漢正·金履仁·李得源·金基長·尹聖烈·張志憲·鄭鑄·鄭日煥·安允謇·閔起洙·宋尙復·李德休·鄭箕煥·李允濟·魚錫三·李憲祐·吳鼎源·金峙默·趙慶溥·趙相賢·金焴·李淑·宋文錫·韓德順·宋煜·李胄永·朴亮欽·兪漢紀·姜鼎煥·姜德煥·鄭羽煥·姜在堯·姜在舜·姜益煥·趙學良·李完祐·李萬運·李健運·沈燦之·沈樂洙·閔光曮·李道源·金履祥·閔光準·沈綏之·申光協·金履正·金致祺·李冝耆·李普天·李思傳·尹球·尹在晉·任光周·趙泰復·安宗最·尹重烈·宋致淵·鄭敏達·李奎緯·金履寅·宋光休·李奎永·宋龍一·李珀·郭鎭綏·黃樟·李世馣·李鎭圭·趙鎭寧·趙鎤重·韓錫大·李德泓·朴仁實·韓舜格·文聖迪·崔汝灝·李載貞·崔大恒·朴震熙·金載升·李達運·李攀龍·池東傑·姜格昌·金萬雄·姜必眞·李禮燦·金益燁·吳泰彦·吳鵬擧·朴思純·李德載·張齊七·金奎彦·洪尙範·金漢宗·沈宅寬·文友祥·曺宅相·金若訥·崔景斗·宋文砡·崔致白·徐命耉·李健㝡·李熙弼·李憲吉·李憲喆·金履溫·洪相復·洪履元·安錫履·朴重維·金宗燮·李弘之·李明祥·李憲國·姜趾煥·尹得頤·宋煥朱·徐有肯·安榘·具天復·李光年·李命翼·李厚瑾·宋尙輝等。伏以,國家祀典,莫重於聖廟從享,重其祀,所以重其道也。夫道者,不外於天理民彝之常,而孔·孟以來,相傳者,是也。從古賢哲,有於倫彝而克盡焉,則是亦孔·孟之徒,而國家所以酬報者,亦自有當施之典,所謂從祀者,非謂虛文浮禮,以爲觀瞻之美也。道之所尊,卽祀之所擧,而斯文之盛衰,世道之汚隆,未機,未嘗不係於此耳。恭惟我國家,治敎休明,群賢輩出,孔·孟以來相傳之道,大明於東方,生而繼開,歿而腏食聖廡,前後相望。式至我大朝,又以先正臣文正公宋時烈·文正公宋浚吉,竝躋從祀之列,雖以中華盛際,而其一世之間,道學傳承,文廟躋享,亦未有若此之盛。蓋莫非列聖右文之化,有以培養於前,而尊賢重道之風,又足以啓牖於無窮也。臣等竊念兩文正之從祀,必待今日者,蓋亦出於擅名敎礪世道之聖意,則況前乎兩文正,而當祀聖廡者,豈可復待他日,而不擧縟儀乎?前乎兩文正而當祀者,卽文烈公趙憲·文敬公金集,是也。夫以兩臣之道德之功,無讓於從配諸賢,而獨阻夫子之宮墻者,實爲斯文之欠事,聖代之闕典。故近日京外儒士,抗章陳請者,至再至三,而睿聽邈然,終靳一兪,臣等竊不勝抑菀訝惑之至。噫,兩臣學問之醇正,事業之光顯,前後章甫之書,備悉無餘,而邸下亦以予已知之爲敎,則臣等固不無復事量陳,而應行之典,若是持難,竊恐邸下,所謂已知者,猶有所未盡知者而然。臣等請復以兩臣平日言行,極乎天理民彝,而有得於孔·孟以來相傳之道者,申言之,伏惟垂察焉。噫,憲之所稟者,天地純剛之氣也,所事者,聖賢爲己之學也,所從師而學得者,文成公李珥·文簡公成渾也,一生所酷好,而如誦天言者,朱子大全書也。淵源深遠,根基完實,造詣日進乎高明,踐履漸至乎純篤,讀書至爲人子止於孝,爲人臣止於忠,未嘗不三復,是故居家則孝悌通乎神明,事君則忠誠貫於金石,人倫之至,於斯可見矣。好惡之正,如辨黑白,發用之果,若決江河,內外之分定而富貴貧賤不能淫移,操守之志確而刀鉅鼎鑊不可搖奪。故其發於言議事爲者,一皆光明正大,愨實精切,道非堯·舜·禹·湯則不言,書非孔·孟·程·朱則不讀,眞孟子所謂居廣居立正位·行大道之大丈夫,孔子所謂篤信好學·守死善道之君子矣。若擧其言論事業之昭灼可指者,則其爲香室官也。自以口讀聖賢之書,而手封供佛之香,爲深恥,其爲質正官也,又以周·程諸賢,反居五胡之下,而象山異學,獨免荀·楊之黜,爲大駭。或陳疏本朝而極言之,或貽書禮部而正責之,此則孟子閑先聖闢楊·墨之功也。請斤秀吉,問其弑君之罪,請斬玄蘇,折其射天之謀,此則孔子討陳恒尊周室之義也。若其用夏變夷,吾爲東周之意,則已著于東還一疏,而且其前知之明,不啻如燭照數計,逆料龍蛇之變而鑿鑿符合,則儻所謂至誠如神者非耶?至於痛兩師之受誣,而沬血封章,踰嶺血脚,萬死靡悔,憤海寇之長驅而不忍遺君,倡率義旅,竟以身殉,所在致死之義,卓然尤不可及矣。憲之懿行美蹟,不勝其多,臣等不暇備述,而就以上所陳而觀之,則一言一事,莫非出於天理民彝之極,而非深有得於孔聖以來相傳之道者,能如是乎?惟其末年錦山之事,爲國效死,或以節義二字,蓋其平生此有大不然者,夫道無不在,惟在隨時隨處而盡之,莫非道也。設令憲之所爲,只有一死,殺身成仁,孔聖所許,捨生取義,孟子至論,不可以少之也。若憲之立慬,則七百義士,不期而會,同日殉身,無一人旋踵,自古忠臣烈士之臨難效節者何限,而未有若此之奇壯,此豈可以一時殉義者,比而論之哉?況憲平生讀聖賢之書,學聖賢之道,蘊之爲德行,則至誠正識,旣可以感豚魚而質鬼神,發之爲事業,則宏綱大義,又足以軒天地而炳日月,彼以一節論憲者,眞淺之爲知憲也。先輩名賢之稱憲道德者不一,今亦不可備陳,而惟是宋時烈之言曰,先生之道,規模甚正,綱領正大,水臨萬仞,無復凝滯。論天下至大者,而如說門內事,說天下至難者,而如食息於日夜,不讀春秋,則不知先生之功,不讀朱子之書,則不知先生之所以爲先生也。惟此數語,足爲後世之公案,而其學之得,則孔·孟以來相傳之道者,不其信矣乎?且夫集,則先正臣文元公長生之胤子,而文成公李珥之嫡傳也。胚胎法度之家,服習詩禮之訓,資稟和粹,如精金美玉,氣像溫雅,如祥麟瑞鳳,淸而不激,介而不矯,以忠信孝悌爲立身之本,以窮理居敬爲進學之基。嘗謂所貴乎學者,爲其言行相顧,幽顯一致,甚愛眞西山獨行不媿影,獨寢不愧衾之語,扁齋曰,愼獨,以爲終身警省用力之實。又深病世之學者,處下窺高,自大無得,嘗曰,寧卑毋高,寧拙毋巧。程·朱以後,道理大明,只當勤守勉行而已,聞人有創說新奇,立異於先儒者,甚不韙之。是故進修有序,操履甚正,自灑掃應對之細,以至聖學王道之大,一以家學爲準,及其晩歲道尊德成,精明之氣,達於面目,儼溫之色,見於望斷,自然之中,成法井井,闇然之中,日有章章,聽其言者,放心自收,聞其風者,眞誠感服,至有凶徒不敢過其廬,亦可見其德威之盛也。蓋其爲學,專用心於內,故所存益固,所履益篤,其所造詣,終至於莫可測視。世之名爲儒學,而卒無心得躬行者,其誠僞,何如,而其有光於家傳正學者,又何如也?臣等竊念,人道之大,莫如孝親,而孝親之大,又莫如繼志述事,此固天理民彝之極,而聖人所以垂訓於萬世者也。繼述之事,固非一端,而若論其最大,則以孔·孟相傳之道,父傳而子承,天下萬事,豈有美過於此者乎?長生學於珥,而珥之所學,卽孔·孟之道也。長生旣以此,篤行於身,遂成大賢,集,又以此克述於後,蔚爲儒宗,傳授之正,繼述之孝,固已竝至矣。長生深於禮學,晩來所撰禮說·疑文·變節,剖析精密,而編次梳洗之工,猶未能無待於後人,集或釐或補,損益得定,克成其遺志,而國朝五禮儀,多所杜撰,詳考朱子儀〈禮〉,作一書以進,以洗千古之陋,此又長生所未遑,而追成於集者也。以鯉庭舊聞,爲勉齋盛業,天秩大明,後學永賴,此豈但爲家庭間善繼之孝而已耶?晩際寧陵大有爲之日,首膺旌招,感激恩遇,知無不言,言無不中理,至誠孤忠,神明可質,雖時節不遇,進退以義,而愛君憂國之一心,耿耿未嘗以旣退而有間也。前後登對,論治皆本於人主之心,首陳精一之訓,卽堯·舜之心法也,繼以誠敬之說,卽周·程之旨訣也。以之明天理而正人心,庶幾伸大義而贊一治,此其眞實見得,非空言可比也。素性謙退,不以師道自居,而及其年德益卲,遠近學者,翕然宗師,至若宋時烈·宋浚吉,卽長生之高弟也,而長生旣歿之後,俱以所事事之,其啓迪成就之功,集爲多焉。此乃浚吉等之所嘗言,非臣等之妄言也。蓋上承父師嫡傳之統,下就兩賢方繼之緖,源遠流長,前光後裕,使道脈世敎,久而維持者,莫非集之功也,猗歟盛矣。嗚呼,惟此兩臣,雖各因其質,所造有異,各隨其時,所就不同,考其事則皆出於天理民彝之極,問其學則同得於孔·孟相傳之道。苟曰,從祀之典,不以道學爲重則已,不然則配食聖廡,捨兩臣而誰哉?臣等,請又以兩臣淵源之同於文元與二宋文正,而不可不竝享者,反復焉。吾東道學,蓋始於文忠公鄭夢周,而我朝諸儒賢,相繼闡明,奎躔之會,於斯盛矣,而若言其道學經綸,兩備兼至者,則未嘗有如文成。蓋朱子,孔·孟以來一人,文成,又朱子後一人,可謂集群賢而大成,俟百世而不惑矣。是以文成門下,最多名賢而其學傳之無弊,文元之朴實工夫,二宋文正之正大事業,相繼卓犖,國家躋配之典,旣以文元而繼文成,又使二宋文正而繼文元,斯皆傳文成之道,而與文成同享者也。若憲·集之於文成,則憲之親煮,實與文元無異,集之私淑,又同於二宋文正,而光明俊偉之業,老成愨實之德,視數賢又無愧焉。皆足以有光於文成之道,則其於隆報之道,恐不可以取捨於其間,使聖世尊賢之禮,猶有所未盡也。抑臣又有所激感者,自夫群賢云亡,世級益頹,士趨靡定,人心自陷,所謂天理民彝,幾乎熄矣。大抵人才下而吾黨無任道直前之士,氣節消而緩急無倡義守正之人,于斯時也。正須如趙憲之篤信古道,不顧利害者出而後,庶可以作道氣矣。俗學務外,世多能言之隴禽,新說創奇,或有自大之黃屋,于斯時也。又須如金集之專心向裏,謹成守法者出而後,亦可以救斯弊也。後學之追慕兩臣,於是尤切,九原難作,旣不可復得,則所可表章而儀形之者,亟擧躋享之典,使一國之人,皆知兩賢碩德大節眞工篤行之可尊可師,暴棄者自奮,矯僞者反眞,此乃聖世鼓舞作興之一大關捩也。然則區區臣等之合辭瀝血,仰請不已者,亦豈但爲兩臣地也?伏願邸下,深察兩臣道德之允合從配,一世勸聳之亶在此擧,仰稟大朝,特賜允從,以重斯道,以光斯文,則士林幸甚,國家幸甚。臣等無任云云。答曰,覽書具悉。兩先正之道德學行,余固知矣,而事體至重,不可輕議,故不得煩稟。爾等退修學業。
己卯二月二十七日午時,上御恭默閤。藥房入診入侍時,都提調申晩,提調洪啓禧,副提調李之億,記事官李祉承,記注官安正宅,記事官尹泰衡,醫官許礈·金德崙·李泰元·慶絢,進伏訖。晩曰,雨勢如此,日氣不佳,聖體何如?上曰,一樣矣。晩曰,鎭日帳殿,親臨訊囚,不瑕有致損之節乎?上曰,予氣比乙亥益衰矣。數日臨殿,稍爲困憊矣。晩曰,寢睡·水刺諸節,何如?上曰,一樣矣。晩曰,令醫官診候,何如?上曰,依爲之。礈診脈退伏曰,脈候左右三部度數調均,右寸關虛軟,與前一樣矣。德崙等,亦以次診脈退伏曰,脈候左右三部柔順,而大體則似有不足之氣矣。晩曰,議藥,何如?上曰,勞動之餘,依前服藥,好矣。礈等曰,日氣陰濕,理中湯連爲進御,似好矣。上曰,承旨書之。上曰,理中建功湯三貼,依前煎入事。出榻敎晩曰,來朔朔祭,旣命親祭,群下之情,不勝憂慮矣。上曰,卿言其止之,予可親行矣。晩曰,出宮時刻,依前爲之,何如?上曰,朔望無多,何必以此爲定式乎?晩曰,雖以三更五點爲之,必無窘迫之慮矣。上曰,大臣之言如此,承旨書之。上曰,初一日出宮時刻,以三更五點爲之事。出榻敎上曰,柳涵事,予雖勞矣。此等之時,不可置人於暗昧,故連日設鞫,而泓則必受人指嗾,明若觀火矣。晩曰,聖敎誠然。渠若不受囑,則於廣留之事,若是搆捏耶?上曰,爲國事之人,則必擠之難矣。晩曰,此亦必非一人之所爲,而人心世道如此,極可驚怕矣。晩曰,二王孫痘患極順云,誠爲多幸矣。上曰,王世孫,亦一時爲之則好,而姑無幾微矣。上曰,昨冬直宿時,藥房書員輩,功勞不小,以昨日上言見之,亦可知矣。晩曰,然矣。上曰,承旨書之。上曰,昨冬直宿朔餘,春初撤直豈料?且往來稍遠,徹夜入侍,內局下屬之勤苦,非前直宿之比,豈無酬勞之典?其時湯藥書員五人中,二人,竝從自願免賤,其餘三人及掌務書員二人,差備待令書員二人,竝限五年免役,使喚書員九人,竝限三年免役。出傳敎上曰,承旨書之。上曰,昨冬勤苦,非比前也。昨下上言中,別監及承政院書吏上言,令掌隷院,卽爲回啓施行。出傳敎之億曰,今番以老職加資事,上言者過半,而其中或有八十九十歲之人,人子之心,欲爲顯親,而自遠地來者,亦必多矣。此等之類,依前聖敎,一體下該曹,何如?晩曰,八十九十歲之人,小若蹉跌,則遂爲遺恨,而其中,亦不無見欺之弊矣。上曰,雖或見欺,亦何傷乎?老職,上言一竝下該曹,可也。上曰,承旨書之。上曰,噫,追惟昨冬,豈意今番捧上言?今番上言四件事中,爲親請推恩者,若有猥濫,則在該曹之詳考,其或違格而拔之。噫,八九十之人,若違其時,人子之心,若何?勿拘違格,一體下該曹,雖他今番上言,豈可以文法繩之?不書臣字外,勿抄違格,亦爲下各該司,而亦令各該司,先考而後擧行者限十日,其餘限五日,卽爲回啓,而過限者,政院察啓,亦勿啓限內不現身。出傳敎諸臣遂以次退出。
上在昌慶宮。常參以代理停,經筵停。
大司憲避嫌。答曰,勿辭。
獻納避嫌。答曰,勿辭。
南泰著達曰,明日朔祭齋戒,再明日正日,此兩日常參頉稟。令曰,知道。
李渙達曰,大司憲沈星鎭,獻納宋瑩中,再達煩瀆,退待物論矣。令曰,知道。
具允鈺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言達曰,副摠管尹九淵,以御營中軍,軍兵等中日試放事,南小營晝仕出去之意,敢達。令曰,知道。
南泰著達曰,吏曹判書趙雲逵,日事違召,尙不出肅,事甚未安。卽爲牌招察任,何如?令曰,依。
令于具允鈺曰,大臣·備局堂上引接。
傳于南泰著曰,禮判,持壬寅年八月謄錄,入侍。
禮曹判書洪象漢,依下敎來待矣。
傳于南泰著曰,禮判·編次人,同爲入侍。
傳于李渙曰,承旨·編次人,入侍。
以獻納宋瑩中,正言鄭述祚·李仁培牌不進罷職令旨,令于具允鈺曰,竝推考徽旨捧入。
南泰著,以侍講院言啓曰,來三月初一日,孝昭殿朔祭,王世子亞獻事有令矣,敢啓。傳曰,知道。
以侍講院變通草記,令于南泰著曰,兼弼善徐命天,兼司書沈履之,雖已受由,竝牌招,以爲亞獻時備員之地,草記還給。
兵曹口傳政事,副司果趙榮進·李明煥·申思運·李蓍建。
南泰著,以吏曹言啓曰,今此徽寧殿朔祭及大報壇祭,當以侍從塡差,而前銜中時無職名人員,令該曹口傳付軍職,何如?傳曰,允。
又以禮曹言啓曰,傳曰,延齡君墓致祭文,旣已親製,來月初六日,遣承旨致祭事,命下矣。祭物及執事官,竝令本道,差定進排事,分付,何如?傳曰,允。
具允鈺,以兵曹言啓曰,今日將官朔試射時,闕內入直訓鍊都監把摠哨官及禁衛營哨官等,依定奪,以他員代直,出射之意,敢啓。傳曰,知道。
李渙,以兵曹言啓曰,今二月二十八日,各廳堂下武臣等朔試射時,身病之類,試所旣知其實病,竝與呈辭受由人等退試次,姑爲懸頉以入之意,敢啓。傳曰,知道。
又以御營廳言啓曰,虎五頭捉納,則加資事,載於續典矣。本廳將校閑良黃命老,自戊寅四月,至己卯二月,昭寧園·獻陵·英陵,陵內捉虎進上,已滿五頭之數,當有賞激勸之道,令該曹考例稟處,何如?傳曰,允。
又以義禁府言達曰,本府都事李時啓拿處事,徽旨達下矣。李時啓,下去京畿安城地,未及上來,依例府羅將拿來,何如?令曰,依。
行大司憲沈星鎭達曰,臣年衰病痼,本不合於風憲之任,屢叨蔑效,自畫有素。且臣以曾任京兆時事,至被憲臣之筵推,言雖出於泛論,罪實在於溺職,方欲陳章自引,尤無冒出之路矣。適値親鞫有命,召牌夜降,遂不得不章皇入肅,仍爲參鞫,而達夜觸冷之後,素患關格之症猝發,病情危惡,欲起還仆,實無自力趨參之勢,不得已與臺僚,推移入侍矣。伏聞大僚,以長官不入,次官替入,至有陳白重推之擧,臣不勝瞿然悚蹙之至。噫,親臨帳殿,訊問罪囚,何等嚴重,而臣旣忝叨長官,當入而不入,致速問備,其壞損體例極矣。臣何可晏然仍冒於臺次乎?昨緣病重,今始來避,所失尤大,請令遞斥臣職。
獻納宋瑩中達曰,臣之不可仍冒之義,曾已自列矣。適値大朝親臨訊囚之日,長僚不備,官次當身,他不暇顧,蒼黃進參,而翌朝之下僚替入。蓋用一時謬例,則其去就無端,事體苟簡,不待人言,臣固自訟,而果致大僚重推之請而蒙允,臣於此,惶恐恧蹙,無地自容,朝者違召,亦出於萬不獲已也。旣被大臣之筵斥,而聞又後時,未卽來避,其儱侗昏憒之失,尤無所逃,臣何可一刻晏然於職次乎?請令遞斥臣職。
己卯二月二十八日辰時,上御崇文堂。禮判·編次人,同爲入侍時,左副承旨具允鈺,記事官金載祿,記注官安正宅,記事官尹泰衡,禮曹判書洪象漢,編次人蔡濟恭,以次進伏訖。上曰,上言中,有僧上言云,注書出去持入。賤臣出來復命曰,無之云矣。上曰,注書出去,問前年陵幸時,留陣御營·禁衛,何營爲之事,問於建陽門入直書字,知而入來。命少退,離御咸安閣後,更命入侍。上曰,注書知來乎?賤臣曰,禁營留陣,御營隨駕云矣。上命書陵幸傳敎時曰,趙領敦寧留都,亦不爲之乎?象漢曰,臣未能的知矣。上曰,領相爲之,如何?象漢曰,領相老病,屢日隨駕,似難矣。命書傳敎曰,噫,冥然食息,將逢來月,此心何堪?遙望象設,追慕一倍,而且三榻奉安前,宜卽展謁,三月二十六日行祭後,卽詣明陵,先行展謁,奉審於明陵,次行山陵展謁,而奉榻〈敎〉後親祭,兼行告安祭,敬陵·翼陵展謁後,順懷墓行禮,其日宿明陵齋室,翌曉詣昌陵展謁行祭,行弘陵酌獻禮後,高陽晝停,仍詣昭寧園,展拜行祭,其日宿園所,二十八日當回駕,其再明日,親行孝昭殿朔祭,而敬陵·翼陵祭,大臣攝行,依例爲之。昌陵,二十七日當親祭,大臣攝行祭,當日置之。植炬,限晝停擧行,陵所,以行炬待令,而皆以儲置米會減,都監馬步軍·禁軍隨駕數,設布帳等事,一依戊寅正月例擧行,回駕時晝停,依例新院爲之。前排·經宿,各以十雙擧行,前排及挾輦軍,遞運隨駕事,分付,闕門及都城門開閉,亦依戊寅年例擧行,元良祗迎,依例爲之,戎服,以黑笠·黲袍·墨帶擧行,晝停及園所水刺間待令,勿爲擧行,只陵所待令,道路,今當春耕,略略修治事,分付該曹及畿營,各務差員,亦依近例兼差,太僕及京驛馬,一依戊寅減數擧行事,分付騎曹,各陵祭文,當親製以下,而八道道臣,境上待令,亦依戊寅例置之事,令備局分付,留都以御營廳擧行,留都大臣,領相爲之,道由弘化門,而虎網子依例爲之,而亦儲置米上下事,分付。上曰,禮判先退,注書持傳敎草記出給。賤臣復命,上命蔡濟恭,讀徽寧殿祭文訖。上曰,編次人留待事。榻前下敎命書傳敎曰,徽寧殿神榻帳·床巾,當以綃爲之,今纔朔祭告由文添下,其令該曹知悉。諸臣遂以次退出。
己卯二月二十八日辰時,王世子坐德成閤。大臣·備局堂上引接入對時,右議政申晩,右尹金善行,副護軍具善復,訓鍊都正鄭汝稷,左副承旨具允鈺,記事官金載祿,事變假注書權師彦,記注官李宅鎭,記事官尹泰衡,以次進伏訖。晩曰,日氣近來不調,感氣近日則何如?水刺之節,亦何如?令曰,感氣及齒痛少愈,而但脚痛尙苦矣。晩曰,進藥乎?令曰,間服散藥矣。晩曰,外治似勝矣。令曰,木瓜切而溫付則好云,而此亦有難便,未能爲之矣。晩曰,勿爲難便,頻頻替付,限其復常,好矣。臣待藥院,伏聞診候久不爲之云,從當仰稟大朝,率醫入診後,議定所進之藥焉。令曰,姑無顯症,勿爲煩稟,可矣。晩曰,徽寧殿再朞倏過,睿情,何如?令曰,歲月倏忽,祭祀奄過,將月將盡,愴慕之懷曷勝?晩曰,嬪宮氣候,何如?令曰,一樣矣。王世孫氣候,何如?令曰,一樣矣。晩曰,臣等欲於七月後,請冊封矣。自大朝,特敎命封,宗社之慶幸,〈何〉可勝達?令曰,然矣。晩曰,今日則領相有病,左相差祭皇壇,故臣獨入對矣。此卽忠淸道敬差官李正吾申本也。以爲覆沙災之翌年責起,卽他道所無之例,而獨本道之因循謬例,實有向隅之歎。至於沿江七邑,良田便成一望陳廢之處,覈實考算,則其數不過爲七百三十九結零,而以其年年白徵之故,無支保之勢,各年覆沙之災,依他道例,隨起隨稅,七邑陳田降等降續事,請令廟堂稟處矣。日前因忠淸道陳書,左右道內十一邑陳田,隨起隨稅事,大朝已有處分,此則別無可以稟處者,置之,何如?令曰,依爲之。又所達,諸司之卯酉仕,前後申飭,非不嚴重,而近來多有懈弛之弊,自備局將爲頻頻摘奸,以爲警責之地,而爲先出擧條嚴飭,何如?令曰,依爲之。晩曰,徽寧殿亞獻,下令乎?令曰,徽寧殿,則無陪祭草記之事矣。晩曰,伏聞兩筵連爲云,而此聖人之極工,請不廢連講,好矣。令曰,可不體念焉?晩曰,自大朝,特差前所無之官職,左右諭善,則除金陽澤·徐志修,左右勸讀,則除金元行·宋欽明,皆以文章經術之士爲之,仰歎聖上敎訓之至意。掌令柳思欽前達,請瑞虎·元諧兩賊孥籍,英梅鞫問,尹宅履·德喜等,更令王府,拿鞫嚴訊,請島配罪人鼎九,依律正刑,還收桂永放送之令,依律處斷,彦杓·楊祚等,更加嚴鞫得情,潤·東夏,竝施應行之律,柱泰·昌翼,更加嚴鞫得情,依律處斷,孝曾·孝順,嚴鞫得情,守仁嚴訊得情,爟·爣諸子,竝令絶島移配,東星亟施孥籍之律,抗,孥籍之律,尙轇,亟行追施之律,時澤,應坐者,竝施一律,慬大逆律施行,應昌依律處斷,柳東垣·尹光纘·吳命佑·吳重觀·趙載敏·李聖望,依本律,仍前定配,殺獄罪人老秋,僞造印信罪人梁德秋,依律勘斷。令曰,勿煩。又所達,新除授大司諫金時燦,時在忠淸道大興地,請斯速乘馹上來事,下諭。令曰,依達。晩曰,丸劑,自藥院更劑以入,連爲進御,好矣。令曰,可矣。晩曰,伏聞一王孫,痘患極順,伏幸矣。諸臣遂以次退出。
己卯二月二十八日午時,上御崇文堂。編次人入侍時,右承旨南泰著,記事官金載祿,記注官安正宅,記事官尹泰衡,編次〈人〉具允明·蔡濟恭,以次進伏訖。上曰,拔草紙,上鍮硯。命承旨書孝昭殿三日茶禮祭文,命允明讀之。又命承旨書山陵三日茶禮祭文時。上曰,初年則弘陵歷來乎?允明曰,然矣,而昨年八月歷來矣。上曰,共榻後,有奉安茶禮矣。允明曰,然矣。上命允明讀訖,曰,注書出去,持朝者陵幸傳敎而入。賤臣復命,上命書大祥日親行山陵茶禮祭文,命允明讀之。又命書孝昭殿大祥日親祭祭文,命允明讀之。上曰,注書出去,持草紙而入。賤臣復命。上曰,明陵有告由祭乎?允明曰,似於其前爲之矣。上命少退,復入侍于咸安閣。諸臣以次進伏訖,上命允明,復讀所製祭文,以次校正。命承旨書明陵親祭奉安祭文,命編次人校正讀之。又命書敬陵遣大臣攝行祭文,命編次人校正之。又命書翼陵遣大臣攝行祭文。濟恭曰,翼陵陵幸,則曾無其例乎?上曰,然乎?明陵及敬陵陵幸時,每爲兼行,故似無例矣。上又命書順懷墓遣官致祭文·昌陵·昭寧園親祭文·弘陵酌獻禮祭文時。上曰,前欲用鰥字未果矣,用何如?允明·濟恭曰,此字不可用矣。上曰,於舜用之,是何妨乎?濟恭曰,此則舜之未帝也,堯謂之鰥矣,且鰥,乃無眠魚之名矣。上曰,然乎?諸臣遂以次退出。
上在昌慶宮。常參以代理停,經筵停。
親傳香罷後,大殿,政院·玉堂·藥房口傳問安。答曰,知道。
以兼司書沈履之牌不進罷職令旨,令于南泰著曰,只推,更爲牌招。
李渙達曰,大司憲沈星鎭,獻納宋瑩中,引避退待,已至經宿,事甚未安。除在外未署經外,執義朴聖源,掌令柳思欽,持平權相龍,正言鄭述祚·李仁培,竝卽牌招,以爲處置之地,何如?令曰,依。
又達曰,大司憲沈星鎭,引避退待,執義朴聖源,掌令柳思欽牌不進,一員未差,持平權相龍牌不進,李迪輔未署經,今日以監察茶時之意,敢達。令曰,知道。
以執義朴聖源,掌令柳思欽,持平權相龍,正言鄭述祚·李仁培等牌不進罷職令旨,令于李渙曰,竝推考徽旨捧入。
李之億達曰,吏曹判書趙雲逵,連日違召,尙不出肅,其在事體,極爲未安,卽爲牌招察任,何如?令曰,依。
傳于南泰著曰,編次人來待,傳香時,待下敎入侍。
傳于具允鈺曰,昨日初入侍承旨,來詣入侍。
吏曹口傳政事,奉常正,朴聖源落點。
傳于南泰著曰,編次人入侍。
南泰著,以侍講院言啓曰,來三月初一日,徽寧殿朔祭,王世子陪參事有令矣,敢啓。傳曰,知道。
己卯二月二十九日辰時,上御涵仁亭。朔祭親傳香入侍時,行都承旨李之億,左承旨兪彦民,右承旨南泰著,左副承旨具允鈺,右副承旨李渙,同副承旨李彦衡,記事官李祉承·金載祿,記注官安正宅,記事官尹泰衡,以次陪立後,右議政申晩曰,親祭則殿司奉常正爲之,而鄭尙淳方在試所,其代口傳差出,何如?上曰,依爲之。晩曰,氣候,何如?上曰,一樣矣。晩曰,湯劑連爲進御乎?上曰,然矣。之億曰,王世子陪從,何承旨進去乎?上曰,左副承旨進去。諸臣以次退出。
己卯二月二十九日辰時,上御崇文堂。右相禮判·編次人入侍時,右議政申晩,禮曹判書洪象漢,編次人蔡濟恭,右承旨南泰著,記事官金載祿,記注官安正宅,記事官尹泰衡,以次進伏訖。上曰,右相·禮判·編次人入侍事。出榻敎上曰,親祭時,有他官擧行之事乎?象漢曰,苟簡矣。上曰,承旨書傳敎。泰著曰,俄書出榻敎矣。上曰,置之,更書之。命書傳敎曰,奉常正鄭尙淳遞差,其代卽爲口傳備擬,亦令卽爲入來淸齋。上曰,明後雖發行,可達矣。象漢曰,自有晝停所遲滯事矣。上曰,予雖不食可耐,而軍兵難矣。象漢曰,然矣。上曰,共榻奉安前,欲擧哀矣。可越於午時矣。象漢曰,曉鼓後動駕,則可及於午前矣。晩曰,今番傳敎中,有可達之事矣。陵次誤書之矣。上曰,然則改書敬陵·翼陵,可矣。晩曰,前後傳敎,臣伏見之矣。行祭後,卽詣爲敎誠爲悶矣。上曰,此則無傷矣。予以此爲慮,亦進八味元矣。晩曰,有各別愼攝之節,然後庶可無憂慮矣。象漢曰,東宮祗迎,依例擧行爲敎,何以爲之乎?上曰,出宮時則祗迎於把子橋,還宮時則祗迎於敦義門外,可矣。象漢曰,出門未有定敎,以何門爲之乎?上曰,敦化門爲之。晩曰,傳敎中虎網事,漏矣。上曰,然則續書傳敎,可矣。上曰,大祥後,則上食已撤,而旣未過禫,茶禮似有之矣,而徽寧殿無可論者矣。晩曰,禫祭前,則依眞殿茶禮例,自內設行,似宜矣。上曰,眞殿朔望,無茶禮之事矣。象漢曰,與眞殿有異,雖過禫後,宜行茶禮矣。晩曰,然則依太廟爲之,宜矣。上曰,禫月後何以爲之乎?象漢曰,此爲不同,或漆笠或黲笠,而自上曾詢於諸臣矣。編次人亦奏,何如?濟恭曰,臣亦黲笠爲之矣。晩曰,問于領相則答云,亦從俗用黲笠矣。上曰,卿等先退。晩曰,今夜湯劑煎進,可矣。上曰,然矣。上曰,昨日祭文待令乎?濟恭曰,皆持入矣。上曰,今番大祥祭文,以次圈出然後,可知其刪矣。命濟恭讀之,改校正之。上曰,禮房出去,率殿司·大祝·香室忠義,待令於孝昭殿神門外,改書祭文,可矣。諸臣以次退出。
己卯二月二十九日申時,上御咸安閣。承旨入侍時,左副承旨具允鈺,記事官金載祿,記注官安正宅,記事官尹泰衡,以次進伏訖。上曰,初製祭文,承旨書之乎?允鈺曰,然矣。上曰,持來乎?允鈺曰,然矣。上曰,拔草紙鍮硯上之,儲慶宮祭文,俄敎拔之矣。使入編次,可矣。命承〈旨〉改書孝昭殿朔茶禮祭文訖,命讀之。又命書徽寧殿朔祭祭文訖。上曰,留門後入侍承旨與編次人二人,更爲入侍事。出榻敎允鈺曰,聞臣母病猝劇云。臣兄則將欲入來云,而未可知之矣。上曰,然則只與蔡濟恭詣閤,可也。諸臣遂以次退出。
己卯二月二十九日二更二點,上御涵仁亭。編次人入侍時,編次具允明·蔡濟恭,左副承旨具允鈺,記事官金載祿,記注官安正宅,記事官尹泰衡,以次進伏訖。上曰,其草持來乎?允鈺曰,然矣。上曰,此祭文先讀,可矣。允明讀孝昭殿朔茶禮祭文訖,命校正之。上曰,慈聖辛丑建儲後下敎曰,爾在王子之位,則吾身後,山陵諸事將爲屬之矣。所重在於宗社,故建儲矣。予承此意,隨往因山,此則庶無憾矣。允明曰,然矣。上曰,此祭文明日早書,然後可趁於晝茶禮矣。又命讀徽寧殿祭文後,使編次人校正之。諸臣遂以次退出。
己卯二月二十九日三更三點,王世子,孝昭殿朔祭亞獻及徽寧殿朔祭陪參入對時,右副承旨李渙,事變假注書權師彦,記事官朴取源·曺敬脩,以次陪從。王世子,具翼善冠·淡黑袍·烏犀帶,乘小輿出集英門,至銅龍門內,降輿步行,自景化門內入齋室。大駕出宮時,入光政門內,就明政殿南庭板位,祗迎後還入齋室。待四更一點,入孝昭殿殿庭板位,如儀行禮訖,出景化門,仍詣徽寧殿殿庭板位,如儀行禮訖,出徽寧殿大門外小次。大駕還宮時,仍爲祗迎後,還入銅龍門內,乘小輿,入集英門。陪從諸臣以次退出。
上在昌〈慶〉宮。常參以代理停,經筵停。
莊敬王后忌辰齋戒。
卯時,日暈兩珥。
孝昭殿朔祭罷後,大殿,政院·玉堂·朝廷二品以上·六曹堂上單子問安。答曰,罔極知道。藥房口傳問安。答曰,罔極。世子·嬪宮,政院·玉堂口傳問安。答曰,罔極知道。
世孫宮,政院·玉堂口傳問安。答曰,知悉。
南泰著達曰,明日常參取稟。令曰,停。
藥房都提調臣申晩,副提調臣李之億啓曰,日月易邁,朔祭又過,伏惟聖情哀慕益切。伏未審朝來,聖體調攝,若何?寢睡·水刺諸節,亦何如?冒寒將事,仍詣眞殿,徹曉勞動之餘,不瑕有致損節乎?煎入湯劑,已盡於昨日,臣等率諸御醫,趁早入診,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則差勝後一樣。湯劑三貼加煎以入,明日入侍,宜矣。
李渙達曰,大司憲沈星鎭,獻納宋瑩中,引避退待,已至累日,事甚未安。兩司除在外未署經外,不爲行公人員,竝卽牌招,以爲處置之地,何如?令曰,依。
李之億達曰,吏曹判書趙雲逵,日事違召,尙不出肅,其在事體,極爲未安,卽爲牌招察任,何如?令曰,依。
傳于南泰著曰,初旬晝講,明日爲之,時刻依前書入。
李之億啓曰,今下京外上言二百九十七張內,二百五十七張,則下各該司,猥濫二十張,無臣字二十張,啓字爻周次,還入之意,敢啓。傳曰,知道。
持平權相龍達曰,行大司憲沈星鎭,以臣年衰病痼,本不合於風憲之任,屢叨蔑效,自畫有素。且臣以曾任京兆時事,至被憲臣之筵推,言雖出於泛論,罪實在於溺職,方欲陳章自引,尤無冒出之路矣。適値親鞫有命,召牌夜降,遂不得不章皇入肅,仍爲參鞫,而達夜觸冷之餘,素患關格之症猝發,病情危惡,欲起還仆,實無自力趨參之勢,不得已與僚臺推移入侍矣。伏聞大僚以長官不入,次官替入,至有陳白重推之擧,臣不勝瞿然悚蹙之至。噫,親臨帳殿,訊問罪囚,何等嚴重,而臣旣忝叨長官,當入而不入,致速問備,其壞損體例極矣。臣何可晏然仍冒於臺次乎?昨緣病重,今始來避,所失尤大,司諫院獻納宋瑩中,以臣之不可仍冒之義,曾已自列矣。適値大朝親臨訊囚之日,長僚不備,官次當身,他不暇顧,蒼黃進參,而翌朝之下僚替入。蓋用一時謬例,則其去就無端,事體苟簡,不待人言,臣固自訟,而果致大僚重推之請而蒙允,臣於此,惶恐恧蹙,無他自容,朝者違召,亦出於萬不獲已也。旣被大臣之筵斥,而聞又後時,未卽來避,其儱侗昏憒之失,尤無所逃,臣何可一刻,晏然於職次乎?竝仍嫌而退,當參不參,有損臺體,大僚請推,勢難仍在,請大司憲沈星鎭,獻納宋瑩中,竝令遞差。答曰,處置事依達。
己卯三月初一日三更五點,上詣孝昭殿。朔祭入侍時,行都承旨李之億,左承旨兪彦民,右承旨南泰著,左副承旨具允鈺,同副承旨李彦衡,記事官李祉承·金載祿,記注官安正宅,記事官尹泰衡,以次陪立。上具布裹翼善冠·白布團領·布裹玉帶,步出賓陽門,至月臺乘輿。右議政申晩曰,日氣猝寒,聖體,何如?上曰,一樣矣。下月臺後,敎兵判曰,徽寧殿祭罷後,直詣眞殿矣。入齋室少頃,具祭服,入孝昭殿詣板位,行參神禮,入殿內行初獻禮畢,降復位,行辭神禮,祭畢後,行望燎禮,出殿門還齋室,具視事服,詣徽寧殿禮畢後,召編次人,讀初製祭文訖,出徽寧殿北神門,詣眞殿,小頃還入大內,諸臣以次退出。
上在昌慶宮。常參以代理停,只晝講。
章敬王后忌辰。
卯時,日有右珥。
李渙達曰,卽者文學李定鎭,以其親病,陳書徑出,原書以國忌正日,纔以退却矣。所當直捧禁推徽旨,而此與無端徑出有異,推考警責,何如?令曰,依。
南泰著達曰,明日常參,取稟。令曰,停。
李渙達曰,大司憲,掌令一員未差,柳思欽,持平權相龍呈辭,李迪輔未署經,執義朴聖源牌不進,今日以監察茶時之意,敢達。令曰,知道。
具允鈺,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李之億達曰,吏曹判書趙雲逵,一向違召,無意膺令,其在事體,極爲未安,卽爲牌招察任,何如?令曰,依。
藥房三提調,依下敎來待矣。傳于李渙曰,詣閤。
以執義朴聖源,正言鄭述祚·李仁培等牌不進罷職令旨,令于李渙曰,竝推考徽旨捧入。
李之億,以侍講院言達曰,本院文學李定鎭,連日入直矣。以親病陳書徑出,兼弼善徐命天,卽爲牌招入直,何如?令曰,依。
以李性遂爲假注書。
南泰著,以禮曹言啓曰,今此式年監試覆試一所參試官奉常寺正鄭尙淳,本職旣已改差,時無職名,令該曹依例口傳付軍職,何如?傳曰,允。
兵曹口傳政事,副司果鄭尙淳。
李之億啓曰,吏曹判書趙雲逵,再牌不進,參判金相福,參義韓光會牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書趙雲逵,所當更請牌招,而係是一日三牌,參判金相福,更卽牌招開政,何如?傳曰,竝更卽牌招。
以吏曹參議韓光會牌不進罷職傳旨,傳于李彦衡曰,只推,更爲牌招。
己卯三月初二日辰時,上御恭默閤。藥房入診入侍時,都提調申晩,提調洪啓禧,副提調李之億,記事官李祉承,記注官安正宅,記事官尹泰衡,醫官許礈·金德崙·李泰遠·金履貞·金福齡·慶絢·崔宅中,以次進伏訖。晩曰,非時雪下,日氣陰寒,聖體,何如?上曰,一樣矣。晩曰,寢睡·水刺諸節,亦何如?上曰,上天示警,方寸恐懼,寢睡·水刺,復何言乎?晩曰,湯劑連爲進御乎?上曰,爲行朔祭,連爲進御矣。晩曰,令醫官診候,何如?上曰,依爲之。礈診脈退伏曰,脈候左右三部,度數不均,右寸關虛軟,與前一樣矣。德崙等,亦以次診脈退伏曰,脈候左右三部,度數不調,脾胃脈候,亦似有不足之氣矣。晩曰,議藥,何如?上曰,今則理中湯如冷水矣。礈等曰,以今脈候言之,蔘苓白朮散功效,必勝於理中湯矣。上曰,承旨書之。上曰,理中建功湯,今姑停止,加減蔘苓白朮散,依前方三貼煎入事。出榻敎上曰,提調先退監煎,可也。晩曰,三月之雪,古有之,而近日上天示警,若是丁寧,聖心恐懼,安得不然?天人一理,必有感應之理也。上曰,仁愛之天,示警若此,此必有人事未盡者矣。上曰,承旨書之。上曰,噫,不才否德,叨承艱業,卅載臨御,事先不能以誠,御下不能以敎,仁愛戒飭,無歲無之,而心氣日益衰,人事日益下,目今國勢世道,反常者多,浮囂者勝,而噫,望七服衰,亦不能以誠,其若誠也,下豈不從?故當祭日,輒有風雨,古人云,不見其形,願察其影,其敎莫行,耳目苟容,周歲之日,殿庭起感,已有口奏。大抵人事順於下,則天氣隨亦順,仰觀俯察,順乎否乎?冬暖若春,春寒若冬,時氣亦乖,常乎否乎?昨冬無雪,春初乃雪,已是異也,而祭夜回見,水已氷矣。此乃春乎冬乎?已知雪徵,而其果下雪,將開花之春樹,凝雪若冬。噫,中庸豈不云乎?其國將興,有甚麽氣像,人事已乖於下,時氣亦豈不乖?噫,若使追憶昔年,亦惟三年之將訖,豈無興感懲創之意乎?于今國勢,是予之過,于今人事,亦予之咎。旣知其過,亦知其咎,若不自勉,何以仰謝?自今日減膳十日,以訟懍惕之意。出傳敎晩曰,以此傳敎觀之,殿下之責躬如此,天道雖遠,豈無感應之理?非時雪下,卽臣等之罪。臣以不肖無狀之身,忝當重任,今已四載,燮理調和,大臣之責,而臣則觸事憒憒,若論失和之罪,臣首先當之,居輔相之職,天道若此,臣實惶悚,而如臣者斥退之,以謝天譴,更卜賢俊,是臣區區之望也。上曰,大臣之言,是矣。之億曰,大臣旣引咎,而絲綸之下,臣亦有所懷,惶悚敢達。春雪大下,亦是異事,而殿下反躬自責如此,殿下之心,卽上天之心,心和則氣和。古人之言,殿下學問高明,必不待臣之所仰勉,而區區之意,願殿下寬心息慮焉。上曰,承旨之言,是矣。晩曰,京畿監司趙暾,送言於臣,以爲貶狀點下守令·察訪,當此分糶勸農之時,不可屢月曠官,而且行幸不遠,都政前,稟旨差出事爲請矣。雖是貶窠,大政前差出,亦有前例,故敢此仰達矣。上曰,次官亦擧行乎?若使判書爲之,則無期限矣。判書則不欲行公乎?晩曰,冢宰之任,雖曰至重,兩次承批之後,尙不出肅,亦涉未安矣。上曰,承旨書之。上曰,今聞吏判,再書受答云,而尙不行公,分義道理,俱涉寒心,吏曹判書趙雲逵,從重推考。此時畿甸守令,豈拘常例?殿最中點下守令·察訪,以下等施行,政官牌招,雖都政前,擇差其代,待下批其令卽爲辭。出傳敎晩曰,諸醫中,有履歷資級者,擧皆差除守令,而獨許礈·金德崙,尙未一經,且其前後勤勞多矣。似宜有一番調用之道,故敢達。上曰,守令調用,可也。晩曰,然則出擧條,分付該曹,可矣。諸臣遂以次退出。
己卯三月初二日午時,上御涵仁亭。晝講入侍時,同知使申晦,特進官金器大,參贊官具允鈺,侍讀官南綺老,檢討官李聖圭,記事官金載祿,記注官安正宅,記事官尹泰衡,以次進伏訖。上先講中庸第二章,至第五章訖,綺老起伏讀自第六章,至九章訖。上曰,古則上之人號之,則無押尊之事,顔子之名,孔聖號之無可諱之事,予則爲諱,而至於程·朱之名,予亦諱矣。晦曰,顔子之名,自前講筵爲諱矣。上又講第六章,至第九章訖。綺老起伏曰,無他可達之言,而舜以大聖人,不過好察邇言,執其兩端,用其中于民,大舜用功,在於好察邇言矣。孟子云自耕稼陶漁,以至爲帝,而無非取諸人,爲匹庶之時,猶取於人,爲善可知矣。好察邇言,豈帝王之切工乎?聖學高明,無加勉之說,而伏望體念焉。上曰,所達好矣。下番奏之。聖圭曰,上番之言,好矣。別無更達之義,而好察邇言,執其兩端而用中,亦無自用之道矣。聖學高明,實無加勉之事,以無自用,伏望益加意焉。上曰,所達好矣。予本不自用,至於文字,可改處,聞輒改之。前者蔡濟恭云,若科儒無自恃之病,若此則必無不決科之慮矣。綺老曰,臣伏見減膳傳敎,方欲陳箚之際,適入講筵,敢此仰達矣。人主一心,爲萬化之基,董子云,心和則氣和,今則時氣乖常,冬煖春寒,至勤聖慮,修省之意,藹然於辭表,恤民如傷之念,可見於若子,而至其守令之臣不能體聖意,生民之困窮,則好察邇言之工,果安在乎?此實自反處矣。喜怒哀樂得正,則天地位焉,萬物育焉,伏望體念焉。上曰,予今則欲用七情,無餘氣矣。時氣之失節若此,此不知興亡之兆矣。予惟是之慮焉。晦曰,悠悠萬事,皆在於聖上,而當此寒日,特臨冷殿,爰命進講,雖仰好孝之誠,有乖保嗇之節,臣切伏悶焉。允鈺曰,臣前已仰達,而聖候之復常屬耳。伏望愼攝焉。上曰,有所達之事,奏之可也。晦曰,陵幸節目中,有所達之事,而欲臨時稟定矣。上曰,何也?晦曰,還宮嚴時急下之故,軍兵解陣,每致窘急,今番則預入,何如?上曰,酌獻禮後,卽入可矣。允鈺曰,臣入來時,禮房承旨言祭文事矣。上曰,來日祭文,使之待令於齋殿。上曰,拔草紙書之。傳曰,噫,今番之行,宜體昔年慈德,且今有自可周旋者,陵所水刺間待令,亦勿擧行事,分付畿營。又命書傳敎曰,寒食傳香時,當先祗迎乎?香祝其親傳香者,當親香後祗迎,令香室儀曹,知悉擧行。諸臣遂以次退出。
己卯四月初二日申時,王世子坐德性閤。承旨持公事入對時,右副承旨柳顯章,記事官李祉承,記注官李興宗,記事官柳敍五進伏訖。顯章曰,此平安監司閔百祥狀本也。以爲成川府鄕校大成殿雨漏處,將爲修改,移安祭香祝,令該曹稟旨下送爲請矣。王世子覽後達下,諸臣遂以次退出。
上在昌慶宮。常參以代理停,經筵停。
南泰著達曰,明日常參,取稟。令曰,停。
李彦衡達曰,大司憲,掌令一員未差,掌令柳思欽,執義朴聖源,持平權相龍呈辭,李迪輔未署經,今日以監察茶時之意,敢達。令曰,知道。
李之億達曰,左承旨兪彦民,右承旨南泰著,今日不爲仕進,竝卽爲牌招,何如?令曰,依。
以兼弼善徐命天牌不進罷職令旨,令于李彦衡曰,推考徽旨捧入。
李彦衡達曰,卽者校理南綺老,以其親病,陳書徑出,原書以停朝市,纔以退却矣。所當直捧禁推徽旨,而此與無端徑出有異,推考警責,何如?令曰,依。
李之億,以侍講院言達曰,本院上番闕直,而事甚未安。兼弼善徐命天,旣有只推之令,卽爲牌招入直,何如?令曰,依。
傳于李彦衡曰,備局日次,今日爲之。
李彦衡達曰,備局日次,今日爲之事,命下矣。兩司當爲進參,除在外未署經外,不爲行公人員,竝卽牌招,以爲推移入侍之地,何如?令曰,依。
傳于李彦衡曰,備堂進不進單子,斯速入之。
又傳于李彦衡曰,大臣·備局堂上,詣閤。
以左承旨兪彦民,兼弼善徐命天,掌令柳思欽,持平權相龍,正言鄭述祚·李仁培等牌不進罷職令旨,令于南泰著曰,竝推考徽旨捧入。
傳于李之億曰,初八日當爲親傳香,令儀曹擧行,寒食親傳祝文,初八日親傳祝文,當於初八日前一日親押,令香室,其日待令齋室。
傳于南泰著曰,生進放榜,明政殿爲之。
院意達曰,比來天時乖和,災沴疊見,節屆暮春,全無溫舒之候,日前風雪,殆同栗烈之時,氷腹之堅厚,寒威之酷嚴,有加於大冬凝冱之日,臣等相顧愕貽,誠莫曉何由而致此也。臣等伏見大朝昨下責躬之敎,至有減膳之命,十行絲綸,罔非古聖王憂畏警惕之至意,臣等一讀三嘆,有以見轉災爲祥,傾否回泰之一大機會也。仍伏念我邸下,萬機代理,一心勞越,欽承大朝之訓,深得體天之要,其所勤政勤學之工,率由善繼善述之方,則固宜乖氣自消,休徵日至,而是何時候之反常,災異斯生,至此之極歟?伏惟我大朝,深軫唐堯之倦勤,而躬統庶務,孜孜靡懈,則不審邸下仰體聖心,凡所臨政,果無遺闕之失歟?惟我大朝,雖在馭廬之諒闇,而頻開經筵,進進不已,則不審邸下,聿追聖工,凡所講學,果無作輟之失歟?嗚呼,邸下之所可法者,顧在於方冊聖賢之謨,而原其至要,要在於我大朝心法之傳,身敎之辭。伏願邸下,惕然猛省,於跬步之間,事爲之末,必加省察,罔或少忽,一以大朝之心爲心,則將見庶政咸擧,百度無闕,而仁愛之天,慈覆之天,亦必感應孚格,禎祥畢至,豈不休哉,豈不休哉?臣等忝居近密之地,不勝憂愛之悃,敢貢蕘說,惟邸下勉旃焉。惶恐敢達。答曰,知道。近來災異,無歲無之,悚懍之中,時氣乖常,至有減膳之命,寔余不肖不敏,不能仰體聖意之致,不能仰體聖意之致。尤切懍惕,所陳切至,當銘諸心骨。
南泰著,以成均館官員,以同知館事行大司成意達曰,今三月初三日,儒生課試,當爲設行,而大提學金陽澤,以身病不爲行公,今月內無故日,退行之意,敢達。令曰,知道。
李彦衡,以司僕寺官員,以三提調意啓曰,旌義縣監尹莘興遞任,進上馬二匹,今纔上來,禾毛色別單書入,而依例內廏立養之意,敢啓。傳曰,知道。
又以內乘,以一二提調意啓曰,本寺內乘,只是二員,而輪回入直,職掌甚緊,如或有頉,則口傳差出,已有前例矣。內乘具天謙有頉,代令該曹卽爲口傳差出,何如?傳曰,允。
兵曹口傳政事,徐有大爲兼內乘。
備邊司薦望,鄭翬良爲廣州留守。
校理金鍾正,副校理南綺老,修撰李瀰,副修撰李聖圭等箚曰,伏以,節候乖常,春行冬令,大雪連宵,風威觱發,桐華之月,變以爲嚴冬,陽決之時,閉以爲窮陰,時氣之舛盭,何至此極?臣等相顧憂嘆,莫省其致此也。卽伏見大朝減膳傳敎,責躬之意,飭下之旨,溢於辭表,有足以格天心而召和氣,臣等竊不勝欽仰莊誦之至。伏想邸下,遇災警惕之中,其所以奉承志事者,尤當如何哉?今者邸下所講,卽一部羲經也。若論其見於爻象,而切於人事者,則惟在乎吉凶悔吝之幾,而其幾之所由萌者,亦惟在乎一念之善不善也。自古聖賢之君,莫不以一幾字,爲治心治國之要道,而惟我大朝殿下,親製述編,以訓戒我邸下,特以心幾二字,弁之內外編首,聖謨炳然,昭垂後昆,此正與大易一編之宗旨,互相表裏者也。猗我大朝,以至誠前知之聖,體祖宗心法之傳,凡於克治存養之方,恐懼修省之道,必先事逆覩,愼其幾微,一動一靜,丕應徯志,永絶悔吝之萌,潛消禍亂之幾,三十年巍蕩之功,實基於心幾二字,況邸下承大朝幹蠱之責,國家安危之幾,陰陽消長之幾,人心離合之幾,皆係於邸下一身。一日二日,萬機之接於耳目者,紛綸交錯,間不容髮,危亂之幾,或兆於治平之際,逸豫之幾,易萌於勤孜之餘,幾之不審,漸至於長,則邸下其可不惕然戒懼,罔或忽於食息之間哉?傳曰,人樂有賢父兄,今以睿德之粹明,睿學之將就,又有此大朝傳心之訓,其所體驗而服膺者,必不待臣等之加勉矣。伏願邸下,深體弁卷之聖意,先於一心之上,辨其危微之幾,出於天理之正,則必操存而涵養之,出於人慾之私,則必克祛而杜絶之,洞澈光明,然後推之於日用事爲,臨政視事則辨治亂得失之幾,玩頤經傳則究賢愚聖狂之幾,居安則戒豫怠之萌,遇災則察消弭之方,秒忽之頃,必審其幾,毋或放過,則爲聖爲賢之極功。其不外此,而命年命吉之休,應亦將基於斯矣,可不勉哉?方今風俗之頹敗,紀綱之解弛,言路之杜塞,民生之困瘁,孰非可憂之端,可言之事,而獨以心幾之說,眷眷爲獻者,竊自附董仲舒正心之論,周敦頤幾善惡之誡,惟邸下,恕其愚而察其衷焉。臣等昨登經筵,略以陳腐之說,仰陳於大朝,而餘懷耿耿,敢此申勉焉。取進止。答曰,覽箚具悉。近來災異,無歲無之,悚懍之中,時氣乖常,至有減膳之命。寔余不肖不敏,不能仰體聖意之致,不能仰體聖意之致,尤切懍惕,所陳切至,當銘諸心骨。
成均進士李益烍等書曰,伏以,臣等昨者以先正臣文烈公趙憲,文敬公金集,從祀聖廟事,上塵睿聰,冀垂察納,及奉睿答,未蒙開許,臣等相顧屛營,繼之以憂嘆也。夫先賢之從祀聖廟,古之禮也。苟無其人,則百世不擧祀典,固可也。苟有其人,則十年再擧祀典,亦可也。故從祀之禮,惟視其人之可與不可而已。祀之先後,禮之疎數,未嘗論也。往歲大朝,慕兩宋先正之德,亟擧祀典,未踰五年,又以此兩臣之賢,請擧祀典,然兩臣淵源之正,學問之精,道德之純,宜躋於從祀之列,而兩宋從祀之時,未得竝享,則邸下稟大朝,追擧祀典。其孰曰,不可耶?且國家之所以明道德正敎化者,蓋在於從祀之禮,故自列聖以來,至于大朝,必採士林之論,輒擧從祀之禮者,非爲先賢也。其所欲明者,道德而已矣,所欲正者,敎化而已矣。不祀先賢,而能明道德正敎化者,臣等未之聞也。夫所謂從祀之禮者,春秋釋奠與享俎豆之奉也。兩先正不與從祀,顧何損於其人哉?然臣等之所大懼者,道德不可得而明之也,敎化不可得而正之也。何者,百世之上,有儒者,而不得從祀,則誠恐百世之下,無儒者矣。國家雖欲明先聖之道德,以正一世之敎化,其可得乎?今邸下之不許從祀,蓋爲祀典之體之重也。然先正臣文成公李珥,文簡公成渾,從祀而後,又祀先正臣文元公金長生,文元公從祀而後,又祀兩宋文正公,當文成公·文簡公從祀之後,如以從祀之體之重,而不許繼享,則文元公烏得躋於文成·文簡之下,文元公從祀之後,如以從祀之體之重,而不許繼享,則兩文正公,又烏得躋於文元公之下哉?臣等至愚無所識,然亦嘗慕先賢之道德,沐列聖之敎化,竊願無負國家養士之澤,安敢以虛文浮禮爲此請哉?祗恨誠意不足以感動睿聰,未蒙察納,此臣等之罪也。臣等固不足道,彼兩臣有道有德,不得與於從祀之典,甚非邸下崇慕先賢之意也。自古儒賢德行之美,雖可以上配先聖,而或有半國慕之者,或有一國慕之者,半國慕之,不足以從食聖廟,一國慕之,然後祀典,可也。若兩臣之道德,是所謂一國慕之者也。臣等之言,如不可信則邸下問諸大夫,可知兩臣之賢,大夫之言,如不可信,則邸下問諸國人,可知兩臣之賢矣。兩臣之賢,雖在他國,千載之後,猶可以從祀先聖,況兩臣,出於本朝,遺風餘烈,至今不淺,上自朝庭士大夫,下至里巷婦人儒子,皆以爲可配聖廟,而邸下終不之許,臣等竊惑焉。且兩宋從祀之禮,邸下亦嘗親見之矣。大朝明聖,未嘗不重祀典也,而至於兩宋之賢,表章之如此其隆,內而國學,外而鄕校,禮行於一日之間,而道德聲明之化,洋溢於四境之內,凡山林鄕學之士無不鼓舞,何其盛也?今邸下,承大朝之命,聽國政者,十一年矣。邦國之禮,大朝之所已修者,踐之行之,大朝之所未行者,稟而擧之,有如配兩臣於先聖之廟,以繼大朝之從祀兩宋,則大朝嘉悅之心,其將如何?此臣等之所以爲邸下,固請而不已者也。嗚呼,朱子之道,不明於天下,天下之學者,皆歸陸氏,獨本朝六七儒賢,宗慕朱子,彼兩臣相繼作興,而傳其道焉,或爲之羽翼,或爲之淵源,皆有功於朱子之道,而國學不祀兩臣,安在其尊朱子也?今邸下崇此兩臣者,道而已矣,其道則朱子之道也。故國學追記兩臣,非特尊兩臣之賢也,所以明朱子之道於千萬世也。臣等聞之,正議之在,天下如江漢之歸海,終有所不可遏者,彼兩臣從享之請,始於諸道,而四學多士繼之,臣等忝居首善之地,如不得請,則其爲庠序之羞也,亦大矣。伏惟邸下,稟于大朝,詢于廷臣,追擧祀典,則斯文之慶,國家之幸也。臣等無任激切祈懇之至,謹昧死以聞,疏錄在前日。答曰,覽書具悉。兩先正之道德學行,余旣知矣,而事體至重,故不得煩稟,爾等退修學業。
江華留守金相奭書曰,伏以,日月迅駛,徽寧殿再期奄過,伏惟邸下,廓然莫逮之痛,益復如新,臣疾病所纏,淹伏職次,徒切北望悲慮之忱,仍竊伏念臣之陳書乞免,前後三四遭矣。如使病情,不至萬萬難强,則豈敢以狗馬賤疾,累煩章牘,自干瀆擾之誅哉?特以殘喘濱死,公務積瘝,一日二日,致使保釐撫鎭之責,一切抛却,若不擧此實狀,仰塵睿聽,而苟然蹲冒,不思卸免,則其爲罪尤大矣。此臣所以連章陳懇,冀蒙遞改之恩者,而每奉不賜依許,輒以調理察職爲敎,臣於此,大失所圖,抑塞靡措。噫,臣之諸般病勢,無非危惡,而最是洞泄一症,日加時劇,氣血滲脫,眞元銷鑠,精神筋力,較諸月初,不啻落下十層,而蓋是泄病,最妨處冷,近以五營合操,晝夜露處,一倍增劇,凜凜有朝暮之憂,至於收拾精力,應接職事,更無可論,而且於日前,以殺獄同推,不卽啓聞,伏奉大朝問備之命,臣之惶恧震惕,當復如何?第本府殺獄三名,久已爲十七年,近亦至七年,中間俱經審恤使按驗,仍囚同推,而曾無錄啓之事,臣亦到任以後,因循謬例,未卽申聞,臣之病昏不職,於此亦驗,臣豈敢以薄勘,爲足贖愆,而晏然仍冒於職次乎?玆敢不避煩猥,更伸至懇。伏乞离明,俯垂鑑憐,亟令鐫遞,仍降威罰,使私分粗安,公務無妨,不勝至願,臣無任屛營祈懇之至,謹昧死以聞。答曰,日月流邁,徽寧殿再期奄過,攀號莫逮,一倍罔極,卿其勿辭,調理察職。
忠淸監司金相喆曰,伏以,臣千萬意外,忽伏承見職,限明春仍任之傳敎,臣誠瞠然驚惑,莫省其何爲,而有此擧也。今此兩湖降續之令,實出於我聖上恤隱矯弊之特恩,而當初陳請,言各不同,畢竟奉行,勢有至難。旣書且啓,略陳迷見,而廟堂覆奏,曲加採施,猗歟休哉?自此湖左右數十州生靈,庶可以起死回生,洪恩盛德,與陽和而咸布,則臣心感祝,豈有窮已?第念給災之道,當竢秋獲,若其覈虛實而惠澤之下究,專在於守土之官,念民國而覆審之無錯,又在於奉使之臣,而況如改量之政,雖其當行之邑,非可設施於方農之時,亦將在滌場之後,則爲道臣者,固無事乎?其間,臣寅緣期會,故欲遲待者,萬萬無此意義,無此廉恥,而其在一道聽聞,亦豈不爲朝廷惜此擧措也?噫,藩維重寄也,瓜滿常限也。如臣無狀,處重寄到常限,可幸無罪,莫非聖恩,則今乃還仍於旣遞之後者,區區自處之義,有死而已,寧被違命之罪,決不敢爲一日蹲冒之計,其非飾讓之例態。天日至明,庶幾照燭,則循格出代,何待臣畢辭也?且臣四載痰疾,懍然有癃廢之形,而連經暑濕於近南之土,肢節之疼痛,頭目之暈眩,積有源委,漸至難醫之域,如不釋此重擔,還臣本分,則實有生來死歸之慮,以天地閔覆之仁,彼下戶殘氓,莫不遂其願而得其生,臣雖肖翹之微,亦一陶甄中物,方春發育之時,獨阻生成之澤者,寧不悲哉?玆敢披瀝情懇,仰首哀號。伏乞离明,俯垂矜諒,遞臣之職,勘臣之罪,以重公格,以安私分,千萬不勝幸甚,臣無任屛營祈懇之至,謹昧死以聞。答曰,覽書具悉。卿勿過辭,調理察職。
今三月初三日申時,上御恭默閤,大臣·備局堂上引見入侍時,領議政兪拓基,右議政申晩,知中樞李益炡,判敦寧李昌誼,行禮曹判書洪象漢,行戶曹判書洪鳳漢,右參贊鄭翬良,兵曹判書申晦,工曹判書李昌壽,訓鍊都正鄭汝稷,吏曹參判金相福,左尹金善行,同副承旨李彦衡,執義朴聖源,副修撰李聖圭,假注書李性遂,事變假注書權師彦,記注官安正宅,記注官尹泰衡,諸臣以次進伏,兪拓基曰,近日日氣乖常,聖候若何?上曰,如前矣。兪拓基曰,湯劑連爲進御乎?上曰,連進之矣。拓基曰,水刺,亦如何?上曰,近則稍勝矣。拓基曰,王世子氣候,亦如何?上曰,一向矣。拓基曰,王世孫氣候,亦如何?上曰,善過矣。拓基曰,此乃平安監司閔百祥狀達也。以爲因內需司報牒,備局關內,明善公主房,筒畓在於龍岡·咸從接界地,而水道塡塞,煙軍量宜調發,掘開完築,打量成冊,使之上送矣。打量成冊,陳起區別修報之意,分付該邑,而春分已屆,東作方始,驅使飢民,曠日赴役,有所不忍,煙軍調發一款,待年豐擧行事,令廟堂稟處爲請矣,所請得宜,依狀請,使之待年豐爲之,何如?上曰,依爲之。出擧條拓基曰,今番動駕時,上言四度,明日當入啓,而政院出給後,已過六七日,而尙未抄出,當該承旨,推考,何如?上曰,前亦如此,勿推,可也。拓基曰,備堂近甚不備,金漢喆今已作故,李喆輔·徐老修,還差備堂,何如?上曰,依爲之。上曰,有司堂上亦差出。拓基曰,徐志修,何如?上曰,好矣,依爲之。拓基曰,昨秋陵幸時,因下敎,沙峴險路,自下而上時,仍御駕轎,而只於自上而下時,用人夫替把,碌磻峴則上下時,俱御駕轎,此雖出於軫念人夫之德意,而驛卒之一時服勞,固非難事,峻嶺駕轎,馬力恐亦難支,實不無意外之慮。今番行幸時,依前例沙峴·碌磻峴,竝以人夫替把,何如?上曰,碌磻峴,則不必以人夫替把之地,只是沙峴上下時,皆以人夫替把,可也。出擧條洪象漢曰,今番陵幸傳敎中,順懷墓,遣官致祭一節見漏,何以爲之乎?上曰,祭文已製下,一體擧行,可也。出擧條象漢曰,今番辭陵之禮,依昨年例,以翌日晨朝磨鍊乎?上曰,依爲之。出擧條象漢曰,山陵神榻,移奉於舊丁字閣時,儀節問于懿陵,無可考謄錄,明陵年老守僕則以爲。渠輩陪奉云,而不但語不明白,揆以事體,亦涉如何,以忠義陪奉,亦用別監,似合事宜,以此磨鍊,何如?上曰,事體誠然,依爲之,而舊丁字閣神榻,移安排設,亦用忠義,可也。象漢曰,明陵與山陵神榻,移奉告由祭,依例遣官先行乎?敢稟。上曰,依爲之。鄭汝稷曰,今番擧動時,本營鄕軍,適當新舊番交遞之時,一體留都,何如?上曰,依爲之。象漢曰,各道放未放,猶有未盡啓下者矣。上曰,姑置之。金相福曰,今番陵幸時,笠子黑白詳知,然後可以奉行矣。上曰,領相之意,何如?拓基曰,祥後白笠,非古禮也,臣意則從黑,可也。上俯詢諸臣,申晩曰,臣意與領相無異,而臣向見洪啓禧而問之矣。上曰,洪啓禧守之堅矣。李益炡曰,臣意與領相同矣。金善行曰,臣素昧於禮節,而似當審愼矣。拓基曰,入侍臺臣,明於禮文,俯詢,可也。上曰,臺臣之意,如何?朴聖源曰,朱子家禮無吉祭,先正備要則有吉祭,以此推之,宜有漸次變服之道矣。上曰,臺臣之言立異也。聖源曰,問于在外儒臣而處之,似好矣。上命書傳敎曰,祥後禫前,黑笠白笠之間,不可不祥愼。子曰,三年之喪,自天子至于庶人一也。君臣士庶之服,宜無異同,遣禮官,問于未入侍大臣,及在外儒臣,稟處。上曰,彼臺臣予不識何狀人,而甲子以後,以迂闊之人知之,到今思之,異於前見李基敬,前日亦誤知矣。近覺不然,故已除承旨,予將扶而用之,臺臣亦舒氣奏事。聖源奏所懷曰,臣於十六年後,始登筵席,區區耿結於中者,何敢有隱乎?近來天災時變,無歲無之,無月無之,冬暖春寒,非時大雪,亦係乖常之候,臣得伏見昨日責躬之聖敎,誠不勝欽嘆,第弭災之道,莫如修省聖躬,而必廣開言路,然後可聞其闕失,顧今堂箚外,臺諫箚子之古規不行久矣。竝與陳疏之路見阻,群下雖欲盡言獻忠,而何可得乎?先開陳疏之路,仍下求言之敎,以爲應天消災之道,是臣區區所望也,願加聖念。上曰,予衰於黨習,疏章雖不入於予,堂箚有例,臺諫亦有陳箚事,而卿宰有可言事,亦有陳箚之事,豈無進言之路?開其路而無來者矣,每月三次,賓筵旣借方寸之地,而未見其進言者矣,臺臣之迂闊尙存,欲發機括非矣。聖源曰,文字異於筵席,天威之下,有難盡言,而文字則不然,且願忠之人,豈獨有於筵席之臣乎?亦或有於草野矣,臣又有所懷,而下敎如此截嚴,不敢奏矣。上曰,奏之。聖源曰,臣旣以開言路仰陳矣。言路之開,在於優容言者,其言可用則用之,不可用則置之,不爲深罪者,乃所優容也。李亨逵之彈駁相臣,臣亦未知其果出於公心,且於行公,大臣遽請改正,古所未有也。然以臺諫,論大臣,而遽施絶海投畀之典,有欠優容之道也。且聞亨逵,有八十祖母,有老母云,其情理亦可矜惻。上曰,臺非以私爲說非矣。聖源曰,然則私情置之,而今此新經大霈,前後以言獲罪者,竝皆蒙還宜有曠蕩之典。上曰,欲救滿腹黨習,李享逵逶迤爲說,極爲非矣。宜爲退出。聖源曰,臣豈有一毫私意於享逵也?上厲聲曰,君臣分義截嚴。旣曰,出去之後,焉敢如此?聖源卽退出。李聖圭曰,執義朴聖源,擧措駭然,屢次煩瀆,罷職,何如?上曰,依爲之。拓基曰,雖或遞差,罷職誠過矣。上曰,玉堂得體矣。金相福曰,王世孫服色,當以何色爲之乎?上曰,藍生綃爲之,帶以靑靑絲爲之,可也。拓基曰,今番陵幸時,摠戎廳留都矣,正理使以亞堂爲之,何如?洪鳳漢曰,正理使事體甚重,臣以正理使出去,留都以亞將爲之,似好矣,拓基曰,正理使雖重,猶不如留都之爲重,戶判當爲留都,正理使則亞堂進去,可矣。上曰,依爲之。拓基曰,陵幸還宮時,若或犯夜,則崇禮門外,一竝皆下鑰,如何?上曰,興化與敦化兩門,則不可閉矣,拓基曰,雖臨時更開,不可仍留矣。上曰,依爲之。拓基曰,近日災異,無月無之,無時無之,臣以無才無德,忝居首席,憒憒昏耗,無一可稱,凡係災異之所出,實是當着於臣身,特遞臣職,改卜賢德,深有所望矣。上曰,賢於卿者若有,則何不改卜矣?拓基曰,莫有如臣之憒憒矣。上曰,何者?右相以爲,人皆勝於臣,甚過矣,卿其安心焉。上曰,守禦使鄭翬良牌招傳授密傳。出榻敎翬良先退,諸臣以次退出。
己卯三月初三日申時,王世子坐德成閤。承旨持公事入對時,右承旨南泰著,記事官金載祿,記事官曺敬脩,記事官尹光暹,以次進伏訖。泰著曰,此卽江原監司沈鏽,纛祭狀達矣,伏奏之。令曰,上之,泰著奉入。令曰,此何祭乎?泰著曰,此不載於五禮儀,而自古行之矣。令曰,八道皆行之乎?泰著曰,或有不行之處,而禮曹亦行纛祭,畫楊經理·崔瑩等像,掛置之設行矣。踏達字而下。諸臣遂以次退出。
上在昌慶宮。常參以代理停,經筵停。
卯時,日有兩珥。
李渙達曰,明日大報壇祭齋戒,常參頉稟。令曰,知道。
李吉輔達曰,大司憲,執義,掌令一員未差,柳思欽,持平權相龍呈辭,李迪輔未署經,今日以監察茶時之意,敢達。令曰,知道。
李渙達曰,卽者副修撰李聖圭,以其親病,陳書徑出,原書捧入矣。所當直捧禁推徽旨,而此與無端徑出有異,推考警責,何如?令曰,依。
傳于南泰著曰,召對爲之。
傳于南泰著曰,承旨馳詣太學,今日儒生朝食堂記取見,書來以入,朝食堂儒生,與四學儒生。明日恭默殿講,執冊承旨,禮房承旨爲之,只執冊承旨入侍時刻,辰正初刻爲之,殿講製述,自願爲之。
傳于李吉輔曰,明日到記儒生,兩掌議色掌,押班率入事,分付。
李渙啓曰,殿講製述試官望中,時無職名人員,令該曹卽爲口傳付軍職,何如?傳曰,允。
傳于李吉輔曰,參考官柳健差祭,代以入直儒臣爲之。
又傳于□□□曰,右副承旨,持承旨前望單子入侍。
又傳曰,右副承旨入侍。
李吉輔達曰,右副承旨李渙,以式暇,今日不爲仕進矣。入侍事有命,卽爲牌招入侍,何如?令曰,依。
南泰著,以侍講院言達曰,本院上番,連日闕直,事甚未安。兼弼善徐命天,旣有只推之令,卽爲牌招入直,何如?令曰,依。
李吉輔達曰,左承旨兪彦民,與同副承旨李彦衡伴直矣。俱已遞職,今日伴直無人,右副承旨李渙式暇,右承旨南泰著所當牌招伴直,而拘於廳規,不得請牌,何以爲之?敢稟。令曰,牌招。
承旨前望單子入之,李吉輔·徐命膺落點。
以吏曹參議韓光會再牌不進罷職傳旨,傳于具允鈺曰,只推,更爲牌招。
具允鈺,以兵曹言啓曰,今三月二十六日,明陵擧動,及二十七日昭寧園擧動時,問安馬及各差備所把,本曹與京畿·忠淸·江原三道驛馬,補把之數,依傳敎以戊寅正月例磨鍊,別單書入,而以體大善步馬,各別抄擇,必於今二十日定差使員,京中逢點之意。各道監司處知委,而司僕寺添補京畿驛馬,則從本寺啓下數,直爲入把事,亦爲分付,何如?傳曰,允。
又以兵曹言啓曰,經宿陵幸時,十里外斥候伏兵,令守禦·摠戎兩廳,各隨地方,依例擧行矣。今亦依此擧行之意,分付,何如?傳曰,允。
副修撰李聖圭書曰,伏以,臣本無似,猥忝論思,絲毫無補,瘡疣輒生,居常愧懼,若隕淵谷,昨於大朝賓對,以請罷臺,臺臣事,至被大僚之非斥,臣不勝瞿然慙悚之至,首春霈澤,寔是無前之邦慶,前後以言獲罪者,莫不蒙宥,而一人獨抱向隅之嘆,則臺臣所奏,固其宜也,而第於屢勤嚴敎之下,不卽退次,而煩複陳說,有損筵體,故臣果率爾請罷,而衝口而發,擬律稍重,大僚至以過矣爲言,則臣之生疎之失,於是乎益著矣,臣何敢一刻晏然於榮次乎?且臣老母宿病,閱月彌重,雜試藥料,有加無減,以此情理,實無離捨供職之望,而適因番次苟簡,抑情持被矣。卽接家信,則母病添劇於數日風寒之餘,飮啖專却,氣息綿綴,諸般症情,一倍沈篤云,臣聞來方寸煎灼,按住不得,忙投短章,徑出禁門,屢次煩瀆,極知猥越,而情私所迫,輒此干冒。伏乞睿慈,俯垂憐察,亟令遞臣之職,俾便救護,治臣之罪,以昭法紀,千萬幸甚,臣無任屛營祈懇之至,謹昧死以聞。答曰,覽書具悉。爾其勿辭,救護母病。
今初四日巳時,上御恭默閤。召對入侍時,參贊官兪彦民,侍讀官金鍾正,假注書李性遂,記注官安正宅,記事官尹泰衡,諸臣以次進伏。上曰,予當先讀敬齋箴,求放心齋銘,尊德性齋銘也。上讀畢,金鍾正讀之,上仍命承史以讀,讀畢。上曰,儒臣進文意。鍾正曰,尊德性道問學,此乃朱子一生交修之事,而其時學者,自以爲學問,而多無踐履之學,故朱子以尊德性改之,今以初年末年,分而言之,則其所用意,甚崎嶇矣。能居敬則理明,能窮理則居敬矣,此乃大根本也。居敬涵養爲本,然後發用處,亦當合理而無所可媿矣。殿下日日政令施爲之間,每思靜中涵養之工,事事合理,則此實尊德道問交修之工也。上曰,是矣。鍾正進伏曰,臣雖不入昨日筵席,竊聞之,玉堂李聖圭,請罷朴聖源,事體之未安,莫此爲甚。朴聖源白首登筵,救以言獲罪之臣,而聖源以三司之臣,卽爲論罷,前所未有,請寢執義朴聖源罷職之命,特罷李聖圭,何如?上曰,昨見其人,實是迂闊之人也。中夜無寐之時,更爲思之,如此寥寥時,不必處分,且恐有葛藤之慮,然則朴聖源則還寢,可也。李聖圭則非謂其言,乃言其擧措,勿罷,可也。鍾正曰,臺臣未卒言之前,玉堂之請罷,實是後弊所關,不可仍置矣。上曰,此言誠怪矣。臺臣出去後,玉堂乃請罷矣,今曰,在於筵席時請罷云,必是承史之誤傳,昨日入侍承史皆罷職,仍命書傳敎曰,子曰,擧直錯枉,能使枉者直,執義朴聖源,初料則於甲子年,不識何狀,其時下敎,無乃過耶?無睡中思,焉見其人,而有追悔之敎,而噫,當減膳之時,無一匡救之言,元良代理之時,亦無補闕之章,而初登筵席,伸救滿腔挾雜,李享逵已涉可駭,而近者耳目寥寥之時,亦不可不顧,故略諭不飭,而手脚之忙亂,擧措〈之〉荒雜,令人代羞,以此推之,卽一迂闊底人,自覺追悔之非,同一三司,見非規正,其何異也?其所請非指言也。乃指擧措可駭,則大臣之謂過,予已慨然,入侍承史,亦爲聖源右袒,聖源已去之後,所請者訛傳,語未了而彈覈。今日入侍儒臣,起伏于前,意謂因減膳之敎,陳匡救之言,而信聽訛傳之語,不思愼重之道,反救聖源,其所擧措,非前日所期者。噫,此猶黨習,黨習之作,由於何?其初則卽一銓郞,況今臺臣乎?此習若此,今於上食將詣殿中,而何顔以拜乎?噫,僅爲復常之其君在上,而觀今世道,現其舊習者多。雖不顧其君,獨不畏彼蒼,昨日入侍承史,今日入侍儒臣,一倂罷職,鍾正退出。上曰,豈有可恃之人乎?鍾正以金贊成孫乃如此,切痛矣。又書傳敎以下曰,昨日判金吾,以放未放中可稟者云,故其令差待後日,而更思之,其可稟者,特處分者,雖稟,勿置放中事已下敎,故道臣置於稟,禁堂欲乘此解者也。傳不云乎,惟仁人放流之不與同中國,此等世道,此等之類,豈可輕先放釋,而昨冬之恙,則享逵釀成也。卽今臣子,若思定氣湯,何敢若此?當該判義禁洪象漢,從重推考,特配者雖稟,仍其令循例回啓。又敎曰,黑白笠問議,更思之,庚子甲辰,君臣異同者亦意在。諸臣雖服縗不去金玉,已與其君異,禫前黑笠之異於其君,亦與此同。噫,丘瓊山儀,予用者多,先正文元公備要,我國旣用,而非徒此也。邦國自有邦禮,不遵五禮儀,而其遵於何?分付該曹問議一節置之。又敎曰,大官體重,呈辭下答,宜自予矣。且近者大臣箚子于予,然後乃行公,呈辭何以異於此?正五十步笑百步也。必也端本,此後大臣呈辭,入啓,凡令書中,玆授卿三字有掣肘,故諸臣已奏,予亦下敎,大臣呈辭旣若此,此後凡諸令書,依前以敎書擧行。又敎曰,吏曹判書趙雲逵,特敎之下,一向違牌,畿甸守令擧行者多,而若是遲滯。噫,豫讓卽一戰國之士,以國士報之。噫,彼冢宰父子,知遇其君者何?而徒思潔身,不思報效,此是世祿臣之道乎?若不行公,分義事體,從此墜矣,從重推考,更爲牌招開政,此後牌去來勿稟。彦民曰,俄者下敎,有朴聖源罷職還寢之命矣。此傳敎則將何以爲之乎?上曰,今何以還寢,置之,彦民曰,王言一出,如綸如綍。上曰,入侍承旨,擧措駭然,遞差,可也。諸臣以次退出。
己卯三月初四日申時,上御涵仁亭。承旨入侍時,左副承旨具允鈺,記事官金載祿,記注官李勉,記事官曺敬脩,以次進伏訖。上曰,承旨前單上之。落點後,命書傳敎曰,飭已行。前承旨李錫祥,前翰林柳敍五竝敍用,左右史不備。今日政,卽爲付職,牌招察任。上曰,廳注書李性遂乎?承旨曰,然矣。上命書傳敎時。上曰,朴聖源有性字名者,而無一詳密者矣,當畫其時事矣。兼史豈有傳說之事乎?西北之人雖爲此,而其可得掌通乎?從當下敎矣。上曰,舊習未祛者非矣,李彦衡非矣,何不思乃父乎?上曰,自昨見之,則朴聖源爲人汚闊矣。李長夏前製春帖,有博望之語,其時予頗知其爲人之如何矣。頃果爲茶禮導達之說,皆在其人矣。上曰,李性遂,與李彦衡爲堂叔姪之間,予已知之於其決科時,而予則非以謂同惹是鬧矣。非承史,則緣何傳說耶?允鈺曰,聖敎至當矣。李彦衡若聞之,則必爲感泣矣。至傳敎末端,允鈺捨筆起伏曰,臣極知惶恐,而今當書其傳敎,自不勝感泣者矣。臣雖不詳其某事,而己未年臣父爲承宣時,其時玉堂洪啓禧·李德重,有處分之命,故臣父覆逆於其時,而今臣適以承旨,當此處分,不敢奏一言,而只書傳敎,則臣果負亡父矣。非爲朴聖源地而然矣,蓋聖源雖失臺體,而李聖圭之請罷極諫,率臣於院中,逢聖圭而責之以不善爲之矣。因一微事,處分輾轉至此。臣非敢曰,過中也,光景則可悶矣。上默然良久曰,可謂有是父有是子矣。允鈺曰,臣父子兄弟,偏蒙聖上不世之遇,頂踵毛髮,莫非洪造,闔門感泣,圖報無地,今此下敎,終始曲念至此,臣尤惶霣感泣,不知所以爲措也。上命繼書罷職還寢傳敎曰,噫,人心日下,世道日怪,而北面事衰老之君,近者舊習之售者,莫逃於服,而噫,再昨冬氣升由何,而然則今日廷臣,焉敢欲售其習,而右袒亨逵乎?俄者下敎,祭時臨迫,悤悤下敎,故不耐于心,祭畢後,不釋其縗,召承宣而諭未盡之意。噫,于今講對,其豈樂爲,而再昨自飭之後,特命次對,而耳目之官,其猶逡巡,此已糾正者,下敎之後,初登前席,亦宜規勉,而朴聖源不此之爲,乃敢伸求亨逵,固宜嚴處,而爲耳目之寥寥,惜鳥卵而不飭,旣非予敎,金鍾正有何請寢,儒臣所請,非本事也。卽因其擧措之荒雜,自墜臺風也。聖源之所請,非徒擧措之卅載初見,末無結語,不近所懷,儒臣之請,可謂得體,予則猶惜其奏之聖源已去後也。其時在飭,不過承史,而慍其所請,以方奏語之際,斥逐訛言飛傳,使金鍾正信聽,而有今日之擧,以鍾正所奏觀之,耳目寥寥之時,臺臣方陳所懷,而非徒不扶,其語未了之前,有若傍逐者然,鍾正若知本事,決不爲此。噫,纔免庶人,特陞資置近密,而不思報效之道,且纔憂歎浮囂之敎,而何敢爲此?且鍾正釋褐之初,下敎若何,而泛聽浮囂,不思報效,此人猶若此,予將恃誰?嗚呼,復臨之後,人心之不懲創若此。吁嗟,靑丘興乎替乎?雖漢高銷刻,觀其事之當然,則承史儒臣處分之後,況聖源處分,非特敎也。寢何在我?特命置之,則承旨兪彦民之欲護,而猶知嚴猥,欲默而恐負聖源,此非徒恐負聖源也,卽恐負亨逵也。如綸如綍之說,語涉苟且,其不白直,予雖衰耗,此等之態何敢售?今日若不諭,以此看作重事,其爲釀成浮囂,詳諭本末,今日在庭臣僚,若以此更作機關,其曰,有臣分乎?噫,其訛傳者雖不見,何敢逃乎?彼遐方兼春秋,何干於此?其言分揀,方爲呼寫,執筆承旨,引頃年事,垂涕以陳,追惟己未年事,可謂有父有子矣。予豈不感動?且今者詳諭,不若張大其事。且思奉朝賀元景夏之以論治世之勸,況旣已詳諭,其何深治臺臣,徽旨特爲爻周,特寢今日儒臣·承史處分,下敎。上曰,近甚氣薾,非樂爲此儒生殿講矣。近來則以其科多,春秋殿講,只行一次,而若不及今爲之,不得觀會講,則鄕儒留京者必缺望,故予忽然而思,爲此敎矣。彼輩雖初試,亦爲幸矣。會講何日乎?敬脩曰,今十三日矣。上曰,殿試何日乎?勉曰,四月初三日矣。上曰,然則優觀之矣。上曰,儒臣緣此而出乎?允鈺曰,非是矣。李聖圭以親病徑出,金鍾正昨暮退,省記入直矣出去,而李瀰入直矣。上曰,承旨罷職雖還寢,落點先下,則承旨不復行公耶?允鈺曰,然矣。上曰,注書先頒承旨落點,諸臣遂以次退出。
上在昌慶宮。常參以代理停,經筵停。
夜一更,月犯畢星,二更流星,出翼星下,入西方天際,狀如拳,尾長三四尺許,色赤,光照地有聲。五更罷漏後,有星見於東方危宿度內,似有尾跡。
南泰著達曰,明日常參,取稟。令曰,停。
李渙達曰,大司憲,掌令一員未差,掌令柳思欽,執義朴聖源呈辭,持平李迪輔未署經,權相龍呈辭,今日以監察茶時之意,敢達。令曰,知道。
藥房都提調申晩,提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等卽與諸御醫,趁早入診,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣,湯劑三帖,加劑煎入,下敎日入侍,宜矣。
南泰著達曰,新除授左副承旨李吉輔,今日不爲肅謝,卽爲牌招,何如?令曰,依。
具允鈺,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,依例復膳間,姑停之意,敢啓。傳曰,知道。
南泰著,以侍講院言達曰,本院上番,連日闕直,而事甚未安。文學李宅鎭,由限已過,卽爲牌招入直,何如?令曰,依。
以兼弼善徐命天牌不進罷職令旨,令于李渙曰,推考徽旨捧入。
李渙啓曰,吏曹判書趙雲逵,三招不進,參判金相福,參議韓光會再招不進,推考傳旨及罷職傳旨今方捧入,而開政命下之後,如是違牌,不卽擧行,事甚未安。所當更請牌招,而判書係是四牌,參判係是三牌,何以爲之?敢稟。無批答還下
李渙,以戶曹言達曰,依令旨,判府事李,右議政時正月朔祿捧,及判府事二月朔祿捧,更爲輸送于麻浦所住處則以爲,方在惶悚待罪中,不敢冒受常廩云,祿俸又不領受,何以爲之?敢稟。令曰,令倉官更爲輸送。
忠淸兵使趙啓泰狀達,溫陽等官居幼學柳萬相女等,爲虎囕死事。令于徐命膺,曰,囕死人等,令本道恤典擧行。
執義朴聖源達曰,以臣年紀衰邁,情病俱苦,心灰世事,跡疎榮塗,凡係職責之稍緊者,逡巡已久。至於臺閣僨敗之地,尤無抗顔冒當之勢,前後除拜,一未膺命,乃者亞憲新除,出於意外,而適値親鞫有命,召牌夜降,事體嚴重,他不暇顧,顚倒入肅,一參鞫坐,而因仍蹲冒,非臣素計,故復犯違傲,恭俟譴罷,而睿度天大,久靳例勘。臣方悚蹙悶鬱,此際又以大朝次對,令牌儼臨,臣自惟負累之賤,久違天陛。今將引接臺臣之日,微忱自激,一近耿光,退塡丘壑,死無餘憾,故冒沒入對,而乃蒙聖上追提往事,慰釋備至,詢之以喪禮變節,諭之以安心奏達,顧臣愚賤,何以得此於聖明?咫尺溫音,感淚自逬,臣於日昨,伏見聖敎,以近日災異,至有責躬減膳之擧,臣旣以言官,得至前席,區區所懷,不敢有隱,而第念遇災修省之方,莫如廣開言路,故繼首以復陳疏之規,下求言之旨爲請,開廣言路,又莫如優容言者,故以疏放言官之被謫者爲請而言辭拙訥,忱誠未格,不惟未蒙允許,聖敎截峻嚴加斥責,恩言轉爲威容,陽和俄變肅烈。臣不勝惶隕懍惕,未暇畢陳所懷,蒼皇退出。方欲引嫌自劾之際,儒臣遽以擧措駭然,卽席論罷,聖敎繼降,竝與論救諸臣而斥罷,臣於是,一倍悚懍,無地自容矣。纔經一宵,特寢前敎,職名如舊,此蓋出於大聖轉環之量,容諫之盛,臣於縮伏之中,且驚且感,天地日月,若偏覆照,霜雪雨露,莫非至敎,薤粉隕結,未足爲酬報之萬一。噫,臣之所陳數語,亶出於憂愛之忱,非有一毫黨私之心,聖責雖極嚴截,猶以不爲遞差爲敎,以不顧惜臺言之意,彼儒臣之斥以擧措駭然者,何爲而然也?臣本疎逖,未諳筵體,奏對之間,謂以生疎,則容或無怪,而今以嚴敎之下,不卽退次,煩復陳說爲罪,則臣亦有說。夫臺閣事體,與他自別,論事可否之際,雖違拂君心,威怒盛加,震之以雷霆,怵之以刀鋸,不爲摧沮,爭之愈力者,乃其本色。故古人至有牽裾於檻,而不以爲嫌者,臣於伊時,雖被退去之嚴敎,言職猶在,義當畢辭,而惶汗之極,不敢久爭,只有數次起伏,略略陳辯,若以此謂之巽軟而論罪,則臣固甘心。今儒臣則旣不非其言,反以瀆擾爲罪,直以擧措駭然四字,斷爲請罷臺臣之目然不事爭執,一以承順爲主,然後方可合於臺體乎?臣之無似,固不足道,竊恐因此而阻臺閣盡言之路,啓人臣承奉之風,非細故也。然臣旣被儒臣之斥罷,前後聖敎,又有萬萬震懍者,今雖卽蒙開釋,旣罷還仍,而揆以處義,何敢一刻晏然於臺次乎?請令遞斥臣職。答曰,勿辭。
李渙達曰,執義朴聖源,再達煩瀆,退待物論。令曰,知道。
正言鄭述祚書曰,伏以,臣於見職,有必遞之義,無冒出之勢,不但臣心之自劃,抑亦通朝之所共知,誠以情勢悶蹙,踪地危,榮塗一步,有不敢進身故耳。前後召命,輒犯違傲之罪,恭竢誅罰之典矣。日昨大朝,親臨訊囚,事體嚴急,他不暇顧,不得不冒沒出肅,而翌朝時刻且邈,右僚不入,推諉無路,逃遁不得,遂乃黽勉進參,一時副急,雖不獲已,下僚替入,終涉苟簡,臣方悚蹙之不暇,果因大臣之請推。至有右僚之引避,臣之蹈襲謬例,壞損臺體之失,無以自解,當入而不入,旣被遞免,則不當入而入,獨安得晏然而已乎?卽擬詣臺引避,而見阻喉司,泯默至今,以本來難進之勢,有一差應遞之失,臣之去就,不待兩言而決矣。伏乞离明,亟令鐫削臣職名,治臣逋慢之罪,以肅朝綱,不勝大願,臣固不以官職自居,凡係衮職之得失,何敢容喙,而目見上天之警告非常,大朝之絲綸懇惻,區區犬馬之誠,不敢終默,謹以一得之愚,贅陳於乞免之章,伏惟邸下,少垂察焉。嗚呼,天人一理,幽顯罔間。若曰,天變不足畏則已。若曰,天視自我,天聽自我,則邸下此日,其非商宗恐懼之時,周王修省之日乎?去歲之臘,日有食之,今年之正地道告警,夫日,食地震,春秋所深戒者,而疊見於兩朔之間,日珥虹貫,雷動星孛之異,殆無虛日,而甚至時氣乖常,維暮之春,正屬陽和之節,而慄冽之寒,無異大冬之候,積雪凝冱,氷腹堅厚,臣未知何樣危機,藏在冥冥,而仁愛之示警,若是之勤且至也。竊比之廈屋之傾,不在於傾之日,由其棟桷先腐,瓦礎已圮,頹壓之憂,在於不日,人命之絶,不在於絶之日,由其眞元潛削,血氣漸消,死亡之患,迫在朝夕,國家之安危興替,其理亦猶是耳。其可曰,今夕之災沴,不必致明朝之危亡,而遽忽其消弭修省之道乎?嗚呼,邸下所以負荷者,果何如哉?上則四百年宗社之重也,下則億萬類生靈之命也。嗚呼,其亦艱且大矣。臣竊伏念,政貴知要,事在務實,爲政而不知其要,作事而不務其實,雖喆辟在上,賢臣在下,日降罪己之詔,日進匡時之謨,無益於做治之道也。方今則爲治之具固有許多般樣,而要其本,則在邸下一心之正,古之人君,莫如堯莫如舜,而語則道則不過曰,惟精惟一,允執厥中,誠能以堯·舜心法,把作自家運用之實,則亦可以爲堯爲舜,而惟其私意間之。人慾汨之,動靜云爲,無日得出於天理之公,此百世之無善治,而古今之所同嘆者,伏惟邸下,睿質天縱,學問日就,其於修己治人之方,講之有素矣。第未知幽獨得肆之地,置此心於虛明廣大之域,無一毫非僻之或干者乎?事務酬接之時,存此心於精一純粹之地,無一分計較之參錯者乎?漢儒之言曰,爲人君者正心,以正朝廷,以正百官,卽今天下萬事,無過於邸下一心之正耳。朱子所以一生陳戒於時君,必欲正其本源之地者也。本旣正矣,則末之不治,非所憂也,此其大綱領也。若言邸下自强之道,則其目有四,臣請得以條陳之,一曰,懋進修,臣聞帝王之學,本與韋布不同,治平之謨,不徒在於記誦詞章之末,其所以徹上徹下,成始成終,使天理流行,人慾淨盡者,顧不在於懋修之功耶?臣伏聞,邸下頻開書筵,討論經旨,未知所講者,句讀而止耶,抑虛心玩繹,切己體認,有以進乎緝熙之地耶?工夫易間斷,義理難推尋者,古人已言之矣,必須從容沈潛,優遊厭飫,存此心於齊莊精一之地,察此理於紛糾繁華之際,躬行力探,眞知實踐。然後方可謂進修之實,不然而外應文具,內實罔殆,則眞古人所謂書自書我自我者也,雖日閱千紙,心涵萬軸,何益於爲己之工哉?程子嘗曰,爲國而至於祈天永命,養形而至於長生,學而至於聖人,此三事,人力分明奪造化,惟邸下深留意焉。二曰,戒怠逸,臣聞逸者,人君之大戒也。是以周公之戒成王曰,君子所其無逸,夫爲君者,處崇高之位,享南面之樂,輒侈然自大,傲然自夸,終必至於危亡而後已。此所以有鴆毒之戒者也。今邸下,生長燕安之中,撫有盈成之業,內有便嬖之安適,外無憂患之拂亂,生民疾苦,或有所未盡察者,國計利害,或有所未盡燭者,遂以爲已安已治,而遽忽淵氷之戒,則不幾於不畏而入畏者耶?臣未知邸下,深居獨處之時,所看者何書,所做者何事,所聞者何語。莊敬則日强,安肆則日偸,儻邸下,侈心一萌,怠意隨生,發號施令之際,倦於酬應,書史點閱之時,怠於玩賾,則天下事,遂無可望矣,寧不惜哉?臣聞講筵規模,太近備數,講讀纔訖,邸下一掩卷,則相率而退,別無俯問·仰陳融洽流通之意,其亦可謂疎矣。輔導之職,非徒講說而已。文義之外,如嘉言善行,以至古今治亂,人情物理,皆無所不可言者,夫如是而後,可以窒怠慢之萌,可以杜燕私之狃,惟邸下深留意焉。三曰,節嗜慾,臣聞慾之寇人,甚於兵革。朱子嘗曰,河北之賊易逐,一己之慾難除,誠以己私所汨,外物爲纍,浸浸然自不覺其喪志也。今邸下,春秋方富,血氣方强,苟有一毫不從天理上流出,便是人慾,臣未知幽暗隱微之時,能無私意之牽挽乎?屋漏靜寂之際,能保此心之堅持乎?毫釐之差,將必至於千里之謬。張栻之言曰,無所爲而爲者義也,有所爲而爲者利也。邸下試於夜氣淸明之時,深味此言,則必有惕然而悟者矣。必如猛將之廝殺,酷吏之推勘,使一毫私慾,無得以間之。然後心廣體胖,淸明在躬,日用之間,無非天理之流行,惟邸下深留意焉。四曰,愼喜怒,臣聞喜怒者,人之所不能無者也。然當喜而喜,當怒而怒,然後發而皆中節,苟或不當喜而喜,不當怒而怒,則政令事務,必反其常。君上之一言一動,四方皆聞之,其不可以不愼也明矣。聖人之心,如明鏡如止水,物來順應而已,何喜怒之有哉?凡人血氣方壯之時,不以理義裁節,而一任其喜怒,則動必有乖天理徇人慾之病,況乎人君莅尊貴之位,握雷霆之威,陽舒陰慘,闔闢於施措之間者乎?試以近日日候證之,大冬觱發之時,反有雨露之澤,則不能成收藏之效,方春陽和之節,反有霜雪之候,則無以致發育之功,大學所謂,心有所喜樂,則不得其正,心有所忿懥,則不得其正者,正爲準備語也。惟邸下深留意焉。嗚呼,今之時,所可憂者,奚止一二計哉?紀綱之頹夷也,言路之杜塞也,民憂國計之止泊無所也,人心世道之挽回不得也。如使汲·魏之徒,復生於今,則其所以遑遑汲汲,立殿陛而爭是非者,不待終日,而臣之不暇及他說,惟以端本淸源之說,爲第一義者,誠以人主一心,萬化之源,苟不於此,而克盡修治之道,則悠悠萬事,虛僞而止耳,姑息而止耳。此固近於腐儒常談,而其實則悅豫天心,迓續景命之道,本不外此,惟邸下,勿以人廢言,臣無任屛營祈懇之至,謹昧死以聞。答曰,覽書具悉。近來災異,無歲無之,悚懍之中,時氣乖常,至有減膳之命,寔余不肖不敏,不能仰體聖意之致。陳勉四條,言甚切至,余深嘉尙,尤切懍惕,當銘諸心骨,爾其勿辭,從速察職。
今三月初五日辰時,上御恭默閤。到記儒生,親臨殿講製述入侍時,試官右議政申晩,戶曹參判金陽澤,大司成黃景源,副司直成天柱,副司直尹得讓,修撰李瀰,副司果李昌任,右承旨南泰著,記事官金載祿,假注書李性遂,記注官李益普,記注官李勉,諸臣以次進伏,申晩曰,夜來,聖體,若何?上曰,一樣矣。王世子氣候,亦如何?上曰,善過矣。上曰,掌議誰也?黃景源曰,兪漢師·趙鎭憲也。上曰,兪漢師·趙鎭憲誰也?景源曰,兪漢師卽兪彦述之姪也。趙鎭憲則趙儼之族姪也。上曰,其間不能守之,又爲全出一邊人可痛,予若殿坐於明倫堂,則當一倂施罰矣。趙鎭憲出望稟議,爲先停擧,使之出場,可也。南泰著曰,當以何冊,出講章乎?上曰,以周易爲之,出題以道問學銘出。上曰,朴聖源初不識何狀,而今此寥寥之時,慮其葛藤,量度處分,而領相終涉慨然。申晩曰,領相豈有營救聖源之意乎?殿下猶有未盡察於領相本心也,領相實恐或生葛藤故然也。上曰,注書隨其叔,同爲訛傳,亦何可知也?然實有訛傳之人,故鍾正乃得聞矣。申晩曰,昨日判義禁放未放所奏,亦非爲此也。上曰,然則曖昧耶?晩曰,誠曖昧矣,所謂放未放,卽平安·江原兩道事,而初非享逵所配道也。上曰,然則曖昧矣。昨日傳敎中,判義禁推考勿施事,下敎。泰著曰,延齡君致祭,何承旨當進去乎?上曰,右副承旨進去。上曰,收栍時,六不一通,甚可怪也。通栍必是不察之致,試官推考,可也。上曰,明日大臣與備局·有司堂上,持江原監司狀啓,入侍,可也。申晩曰,講章書出時,注書誤落一字,當該注書,推考,何如?上曰,依爲之。傳曰,殿講居首幼學李性坤,直赴殿試,幼學趙德亮,昨年殿講時,比校純通,今番比較,又爲純通,一體直赴殿試。玉堂李瀰曰,趙德亮今番初比較,雖爲純通,不爲再比較,徑先賜第,實非科規,且後弊所關也。上曰,昨年旣爲比較,今番又爲比較,今又更比較,予所不忍爲也。仍又傳敎曰,之次幼學卜台鎭·金,生員朴東楫·李奭濟,幼學李奎德·李萬和·金元恒·金尙坤·申益彬,直赴會試,幼學金命龜·睦善恒·鄭鴻羽·黃萬錫·宋龍億·楊正垕·許泮·朴鎭宅·柳楦·吳德一·權思一·朴漢維·李鎭華·桂德新,其宜給分,而殿講若在初試之前,當以恩賜同貫會試者,復臨面試之時,會試在於七日之後,豈可使踰此歲?一體直赴會試。出榻敎又傳曰,製述居首生員李衡弼直赴殿試,之次進士李齊恒·洪·李禹圭,各給二分。出榻敎申晩曰,今日夜已深,聖體亦勞動,明日次對,退定於再明,何如?上曰,依爲之。晩曰,試官退出之意,亦爲敢達矣。上曰,依爲之。諸臣以次退出。
上在昌慶宮。常參以代理停,經筵停。
卯時,日有兩珥,自巳時至申時日暈。夜五更罷漏後,危宿度內所見之星,移見於虛星度內,星體如河鼓大星,色蒼白,有偏指之尾,長可尺許,似是彗星。
下直,利川府使趙德常,麻田郡守閔百奮,漣川縣監柳重臨。
李之億達曰,明日常參,取稟。令曰,停。
李渙達曰,掌令柳思欽,再達煩瀆,退待物論。令曰,知道。
李渙達曰,執義朴聖源,昨日引避退待,尙未處置,諫院闕達,亦至多日,俱涉未安,兩司除在外未署經外未肅拜不爲行公人員,竝卽牌招,何如?令曰,依。
傳于李之億曰,儒生來待則入侍。
傳于徐命膺曰,初八日當爲親傳香,擧行。
又傳于□□□曰,吏判有下敎事,勿待命卽爲入來。
又傳于□□□曰,有下敎事,吏判勿待命,卽爲入來,又傳曰,吏判催促入來。
又傳于□□□曰,吏判催促入來。
傳于李渙曰,吏判催促。
李渙啓曰,吏曹判書趙雲逵,依下敎來待矣。傳曰,入侍。
傳于李渙曰,吏判旣已面飭,此時畿甸守令,豈若是滯代?今日開政事,卽爲分付。
傳于徐命膺曰,領議政兪拓基上疏,當下敎于入侍承旨矣。以文學李宅鎭牌不進罷職令旨,令于李之億曰,推考徽旨捧入。
李渙,以侍講院言達曰,本院上番,連日闕直,事甚未安。文學李宅鎭,旣有只推之令,卽爲牌招入直,何如?令曰,依。
李渙啓曰,前待敎柳敍五,旣已敍用,令該曹卽爲口傳付職,何如?傳曰,允。
有政。吏批,判書趙雲逵進,參判金相福病,參議韓光會傳旨未下,同副承旨李渙進,吳彦儒爲大司憲,鄭恒齡爲掌令,李明煥爲獻納,趙德常爲利川府使,趙擎爲司諫,李晉圭爲持平,李興宗·崔台衡爲正言,尹得養爲淮陽府使,李星慶爲襄陽府使,閔百奮爲麻田郡守,李宬鎭爲振威縣監,柳重臨爲漣川縣監,吳道鉉爲平丘察訪,柳敍五待敎單付。
兵批,判書申晦病,參判蔡濟恭病,參議洪樂性入直進,參知崔成大病,左承旨徐命膺進,李應瑞僉知單付,李齊巖副護軍單付,沈星鎭·兪彦民·李錫祥·李彦衡·洪鏡輔·李潭,宋瑩中副司直單付,洪述海副司果單付,徐命膺,以兵批言啓曰,五衛將崔崙,素患痰病,近添危篤,忠壯衛將李觀彦,重得寒感,時月之內,萬無供仕之望,俱爲呈狀乞遞,竝今姑改差,何如?傳曰,允。
南泰著,以弘文館言啓曰,本館上番闕直,事甚未安。副應敎徐命天,以兼弼善,旣有只推之令,校理金鍾正,旣有罷職還寢之命,竝卽牌招,以爲推移入直之地,何如?傳曰,允。
李渙,以吏曹言啓曰,今此宗廟各陵殿寒食祭,典祀官兼大祝,皆以文臣塡差,而公故應頉外,實無推移分排之路,在前如此之時,以生進蔭官,有塡差之例,今亦依此例,生進蔭官,通融塡差之意,敢啓。傳曰,知道。
徐命膺,以觀象監官員,以領事提調意啓曰,今此客星,見於危宿度內,在前如此星變之時,則擇定文臣中名官數三人與本監官員等,同爲輪回測候看檢矣。今亦當依舊例擧行,以奉常寺正朴盛源,副司果鄭尙淳,副司果沈履之啓下,使之輪直測候之地,何如?傳曰,依爲之。
又以承文院官員,以都提調意達曰,本院寫字官前銜尹道涵·韓有大·崔天逵·李錫賓·鄭繼禧·李燁·李得範·洪普運,付料陞實代,肄習李希儉·李世逸·崔道聞·顔興大·韓思珏·閔道錫·閔謙錫·金周瑞·石慶裕,竝陞付前銜,付軍職冠帶常仕。肄習朴萬齡·劉光五·林時華·鄭思耉·鄭思義·李世興·吳世復·安舜臣·崔鎭甲·李振翰·金大振·崔尙迪·崔景卨·鄭思欽·趙聖澤·全道成·全道明,移他司代,生徒劉益燁·劉順得·申成魯·申成默·李鶴得·李彦相·李彦心·方處忠·韓思良·卞禧得·安允謙·顔潤大·金魯瑞·元慶獜·張天樞·洪命吉·朴宗秀,筆才頗有成就之望,竝屬肄習,使之鍊業,何如?令曰,依。
又以宣惠廳言達曰,慶尙道宜寧縣,丁丑條大同米二百十二石,公作米九十石,均役廳納米三百九十九石,船雜費及各衙門所納穀物,京江蠶室居河春芳船隻,裝載發送事昨年七月,自該邑報來,而經年不納,故行關査問於沿海各邑矣。務安縣監所報內,宜寧縣大同所載船隻,昨年七月,自該邑裝發,十一月到泊本縣境,而色吏初不騎船,只送監官,而船主銅雀里居李景俊,稱以買船或報債,偸用八百八十石,假船段順才,稱以買馬,偸用一百石,其他沙格等,衣資糧米,犯用至於百餘石,故監官沙格等,爲先嚴囚事牒報矣。近來船人輩,偸竊國穀,奸計百出,而稱以買船買馬,千餘石穀物,全數偸食,中路留滯,仍不上來,此是曾所未聞之事,大同事體,何等嚴重,而宜寧縣之過時裝發,已違事目,船主不爲擇定,色吏亦不騎送,致有此無限幻弄,事極寒心,而裝載半年,上納回題,終不受來,則所當報于本廳,査出其去處,而昧然掩置。今始現發於務安縣査報之後,其所奉公之道,寧容若是,事之慢忽,莫此爲甚。宜寧縣監金亨大,拿問嚴處,在囚船主沙格等,自嶺營一倂捉去,嚴刑究問,偸食穀物,一一徵出上納後,準法勘處,以爲懲後地,何如?令曰,依。
掌令柳思欽達曰,請瑞虎等兩賊孥籍,亟令王府擧行。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂英放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰,昌翼酌處之命,更加嚴鞫得情,依律處斷。請定配罪人孝曾,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配,請罪人東星,亟施孥籍之律。請緣坐罪人抗,仰稟于大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷,執義朴聖源,引嫌而退。請開言路,誠得臺體,聖敎非怒,堂斥何嫌?請出仕。措語在前日。答曰,不從,處置事依達。
領議政兪拓基疏曰,伏以,臣衰疲朽鈍,百無肖似,而猥叨匪據,已踰歲矣。蹩躠班行,輿儓嗤點,忘失前後,郞吏竊笑,簿書期會,猶不暇論,筋力奔走,已矣無望,矧今災異洊臻,百度解墮,苟究厥由,咎專在臣,屢陳血懇,亶出肝膈,而聖慈寬容,尙靳準許,臣誠愧悚交切,不知所措,數昨次對時,儒臣之劾罷憲臣也。敢陳請遞或可,而罷職似過之意矣。昨伏見聖敎之下,臣之愚迷妄言之罪,有難自掩,雖欲咋舌而不可及矣。只自慙恨惶懍,惟願亟蒙威罰,以安微分,且臣素患水土之症,每當換節之交,輒致增加,近又越添於强策勞碌之餘,引飮虛汗,殆同盛夏,眩暈喘急,有甚嚴冬,痰濕流注,臂脚癱瘓,寢噉幾廢,生意都盡,區區軀命,非敢自恤,虛帶重任,爲罪日積。伏聞有持嶺東狀聞入侍之命,而亦末由趨承,冞增隕越,玆不得不疾聲仰籲。伏乞聖明,亟命鐫臣職名,論臣罪戾,以嚴朝綱,俾延危喘,不勝萬幸,臣無任兢蹙屛營之至,謹昧死以聞。答曰,省疏具悉卿懇。噫,予之本心,已諭述篇,雖小官不爲默,況大官乎?今覽卿章,自覺下敎之過也,而噫,雖然,其於苦心,卅載若一,無乃不近於月光爲明乎?於卿雖無,此亦玉成于卿,噫,卿以昔年舊臣,爲予暮年元輔。莫曰,誤聽蒼蠅,其宜自勉,則亦不爲一助國事乎?予無深意,卿何芥滯?安心勿辭,亦勿引咎,其卽視事焉。仍傳曰,遣史官傳喩。
今三月初六日午時,上御涵仁亭,製述四人入侍時,左承旨徐命膺,假注書李性遂,記注官李益普,記注官李勉,製述人生員李衡弼,進士李齊恒,進士洪,進士李禹圭,以次進伏。上曰,奏直姓名,李衡弼進奏。上曰,汝年幾何?衡弼曰,今年四十六。上曰,在於何處?衡弼曰,在於江陵矣。上曰,汝誦所製文,衡弼誦十餘句。上曰,先退,上問於李齊恒曰,汝家何在?對曰,在忠淸道。上曰,汝亦誦之,齊恒誦數句。上曰,先退之,上又問於洪曰,汝與洪鑰,爲幾寸乎?曰,六寸矣。上曰,汝父則誰也?曰,臣父則卽故司諫尙寅也。上曰,周南召南尙在乎?曰,尙在矣。上曰,汝家在於何處?曰,在於觀象監峴矣。上曰,汝亦誦之,誦六七句,上仍命先退。問於李禹圭曰,汝擧頭。上曰,汝以掌議入場乎?禹圭曰,以色掌入之矣。上仍命誦箴,仍敎曰,已成經筵聲矣。命膺曰,此儒戒懼於盛滿,退步於科擧云矣。上曰,是矣,然持心若善爲,則亦無懼矣。密昌有孫矣,仍命退出。上命書傳敎曰,心經畢講,末篇維何?卽尊德性銘也。昔程允夫,齋名道問學,紫陽勸以尊德性易之,因爲銘焉。噫,幾百年之後,昨日命題于此,其豈偶然?噫,暮年重講眞西山心經,意欲倣孝忠經例,以道問學銘,對尊德性銘,書題以下,銀臺諸臣史官,及入直玉堂騎省春坊之官,體予慕紫陽之意。其各製進。命膺曰,吏判待命,故命牌出留閭家亦屢日,事體極爲未安矣。上曰,有下敎事,吏判勿待命,卽爲入來。出榻敎承史以次退出。
今三月初六日申時,上御崇文堂。吏判入侍時,吏曹判書趙雲逵,同副承旨李渙,假注書李性遂,記注官李益普,記注官李勉,以次進伏。上曰,注書出去,分付觀象監測候人,使之招來,性遂出去閤外,與測候員三人,更爲入侍。上曰,測候人,姑爲留置於庭邊。上曰,今日任卿以冢宰,實出於爲公之地,必以祛躁競爲政。雲逵泣曰,臣之父子,受恩罔極,入於死地,自上救出,今實幾何?若蒙許遞此任,則雖使入之於水火,臣亦不避。上曰,予亦疑其見辱矣。然過都政後,予亦副卿願,姑勿更辭,乙亥以前,則卿父子之心,予亦未知。自乙亥以後,予實嘉卿之不爲黨習也。雲逵泣曰,臣若有此心,則殿下雖欲包容之,上天必誅矣。上曰,予旣如此喩之,更陳願遞之言,則亦非矣。欲任之人亦有之,而自西關姑未入來,卿姑爲出去開政,都政後,當副卿願矣。雲逵先退,上問於測候人曰,近日彗星形體,如何?測候人安國賓曰,形體稍大矣。上曰,如金星耶?國賓曰,其形不同矣。上曰,其所爲應如何云耶?國賓曰,所謂應驗,在於方書,而前後此等星變所應,每每不相同於方書所云,以方書所載,亦不可一一準信矣。上曰,測候人先出。上曰,朴聖源有二名乎?性遂曰,有二矣。上曰,臺諫朴聖源聖字,何聖字也?性遂曰,臺諫則聖人聖字也,奉常寺正朴盛源,則乃盛字也。上曰,然乎?諸臣退出。
上在昌慶宮。常參以代理停,經筵停。
未時申時,日暈。
四更五更,坤方有氣如火光。
李吉輔達曰,明日毓祥宮忌辰祭齋戒。再明日寒食祭齋戒。初十日正日,此三日常參頉稟。令曰,知道。
柳顯章達曰,大司憲吳彦儒,掌令鄭恒齡未肅拜,柳思欽呈辭,執義朴聖源牌不進,持平李晉圭在外,李吉輔未署經,今日以監察茶時之意,敢達。令曰,知道。
柳顯章,以都摠府言達曰,副摠管鄭彦儒,以刑曹參判,本曹坐起,晝仕出去之意,敢達。令曰,知道。
傳于柳顯章曰,備局入侍,內局日次,同爲入侍。
又傳于□□□曰,備局日次,今日內爲之。
傳于李吉輔曰,內局日次,以備局日次誤傳,只內局日次爲之。
柳顯章啓曰,大臣·備局有司堂上,依下敎來待矣。傳曰,詣閤。
李吉甫啓曰,藥房三提調,依下敎來待矣。
李吉輔達曰,待敎柳敍五,旣已付職,卽爲牌招入直,何如?令曰,依。
李之億達曰,假注書李性遂,身病猝重,勢難察任,今姑改差,何如?令曰,依。
以副應敎徐命天,校理金鍾正牌不進罷職傳旨,傳于具允鈺曰,竝只推,更爲牌招。
以吏曹參議韓光會牌不進罷職傳旨,傳于李吉輔曰,推考傳旨捧入。
承旨前望單子入之,柳顯章·李吉輔·徐命膺落點。
咸鏡道儒生幼學韓鼎臣,幼學文致龜,幼學吳鵬擧,幼學李用賓,幼學李啓漢,幼學朱景洙,幼學文信圭,幼學金漢宗,幼學朱重洙,幼學韓錫大,進士韓重燝,進士朱命一,幼學李禮燦,幼學金濬澤,幼學蔡徵殷,幼學車碩範,幼學林芝秀,幼學吳慶祖,幼學姜必眞,幼學金潤涉,進士吳鵬振,幼學南溟學,幼學韓德鉉,幼學李基奐,幼學方友廉,幼學李藎明,幼學韓佐奎,幼學文聖集·李秀岳·韓甲奎·韓崑壽·朱碩奎·文映奎·韓錫臨·韓重煐,幼學朴獜吉·柳鴻漸·韓錫濟·朴慶來·朱遠赫·朴千實·鄭道遠·魏泰朝·李寅錫·魏文吉等書曰,伏以,文廟從祀之典,實惟報聖門之有功,而正來學之,趨向也。自古聖王仁君之於儒賢,必尊其人而重其道,尊其人則爲之禮遇而寵庸之,重其道則以之俎豆而廟享之,苟或反是則治道日衰,而天理民彝,幾乎息矣。恭惟我列聖朝,尊尙聖賢之道,治神人化上下,以大春秋一統之法,此實天佑我東,培養國家之元氣,以至今日休者也。如是故,一隅靑丘,儒賢輩出,遠尋洛·閩之餘緖,以溸洙泗之淵源。凡前後從享而崇報之者,視中朝從祀之盛典,軼美而無欠焉。是以爲士者,觀感而興起,非堯·舜·禹·湯則不言,非孔·孟·程·朱則不學,治敎明於上,庶民親於下,庶幾乎三代之隆矣。朝家已命腏享之群賢盛德大業,比如日星之揭于天,而人莫不見,喬岳之峙于地,而人莫不仰,其爲補益乎國家,矜式乎士林者,果如何哉?臣所居雖僻遠,其於一國公論所同之大賢君子,則見之如日星,仰之如喬岳。噫,惟人秉彝,好此懿德,不以遐邇而有間,無容智愚而或異焉。今此文烈公臣趙憲,文敬公臣金集,從享之請,旣出於一國公論,則其道學之詣高明而極純篤,事業之垂簡策而撑宇宙者,實與國家以來,聖廡躋配之諸賢,同一揆也。館學及諸道儒士,交章陳請於睿照之下,而每以予已知之爲敎,此固邸下,仰體列聖尊聖學闡儒化之志,大朝植名敎礪世道之意也。大小章甫,孰不欽嘆感服?我邸下樂道之誠,好賢之德也。庶幾聖代之闕典載修,陞配之縟儀亟擧,而一例靳持,不賜兪允,臣等竊不敢知邸下於兩臣道德,猶有所未盡知者而然歟?臣等誠蔑劣鮿生,不足與知兩臣爲學造道之萬一,則何敢更事覼縷,而請以兩先正盛德大業之照耀,在一國人耳目者言之,惟邸下省察焉。噫,趙憲資稟絶異,每誦爲人子止於孝,爲人臣止於忠之言,而激仰慷慨曰,天生男子,豈偶然哉?其素所自任之重,自幼而已然,惟其林亭端坐則五歲而已服專心讀書之父命也。西關敎育則三年而已有丕變振作之儒風也。沈潛乎爲己之學,而終身篤信者,文成公臣李珥,文簡公臣成渾之學也。喫緊乎求仁之方,而一心體認者,孔·孟·程·朱相傳之道也。及其以質正官赴京時,以聖廟位次之顚錯,陞黜之斑駁,質難於禮部,可見道學之純備,見識之正大,而眞有閑先聖闢楊·墨之功矣。況又東還一疏之條陳八事,慨然有東周之志,而首論聖廟祀典之宜,明陳諸賢德業之盛,其餘臚列,明白正大,要以尊攘華夷,挽回古道爲主,而於厚風俗敦敎化之政,尤拳拳焉。文簡公奬其天分之素高,許以平生之畏友,此固一時之的論,而百世之公議也。若擧其爲國家之深慮,任世道之丕責而言,則如以明聖學而戒侈習爲請者,愛君之深也。如以讀聖書而供佛香爲恥者,闢異之嚴也。如痛兩師受誣之冤,而沬血封章者,衛道之誠也。如憤蠻酋之射天,而請斬其使者,尊王之義也。如逆料龍蛇之變,而戒備禦之策者,事之明也。若其倡義勤王,士歸如雲,畢竟捨生取義,身任綱常,儻所謂盡得天地純剛之正氣,亘古今一人而已者非耶?槪其識見思慮,必本於天理人心之正,而參之以時勢事爲之變,故若照燭數計,而無不脗合,好惡之明,如辨黑白,發用之果,若決江河,外內之分定,而富貴貧賤,不能淫移,操守之志確,而刀鋸鼎鑊,不可撓奪,居家而事親,則孝悌通於神明,出身而事君,則精忠貫於金石,以之德成道立而規模甚正,理明仁熟而事業甚大,一國之爲君臣父子者,賴以定矣。眞所謂篤信好學,守死善道之君子也。先輩名儒之稱揚憲懿行美蹟,固非一二,而惟是先正臣宋時烈之言曰,先生蘊之以學問,輔之以師友,淵源甚遠,根基完實,造詣日進乎高明,漸至乎純篤。其發於言議事業者,一皆光明正大,質愨精切,至其臨亂效死。乃先生之一節,或以一義士論先生,則非眞知先生云者,斯可爲不易之斷案,其盛德大業之卓然不可及者,有如是者矣。至若集,則乃以先正臣文元公長生之子,傳得文成公李珥之道,和風景雲,卽其天稟之溫粹也。祥麟瑞鳳,乃其氣像之穩精也。淸而不激,介而不矯,以忠信孝悌,爲立身之本,以窮理居敬,爲進學之基,資純而養正之方則承襲鯉庭,質美而成德之功則薰煮石潭,嘗以爲,聖門所傳,博約明誠,相待互進之力,專在言行相顧,幽顯一致,甚愛眞西山獨行不愧影,獨寢不愧衾之語,扁其齋號以愼獨,蓋用力之實地,要不出於內省獨究,又以世之學者,徒自夸大虛遺實。爲戒曰,寧卑無高,寧拙無巧,程·朱以後,道德大明,只當謹守勉行而已也。是故,循序漸進,日新上達,擴之以正大,體之以仁恕,精深微妙,各臻其極,至于晩歲,充養純完,粹於面盎於背,色夷氣和,神定禮恭,動靜酬酢,無不中規,自然之中,成法井井,退然若無,闇然成章,聽其言者,消釋其放心,聞其風者,感發其眞性良性,其於後學,牖迪啓發之功,蓋不可勝計矣。臣等竊以爲,人倫之大,孝耳忠耳,以集孝之大者而言,則繼志述事是已,長生之學於李珥,李珥之學,乃孔·孟以來相傳之道也。長生自任以致君澤民,大明洙泗洛建之道於東方集又以此道,克述於後,菀爲儒宗,其傳授之法,繼述之事,兩盡交至矣。長生之學,尤於禮書,詳愼精密,晩歲所撰,禮說疑文變節,彙分類析,而簒次梳洗之功,猶有所未遑焉,集損益舊儀,校讎遺編,克成其志,又以爲國朝喪禮,多所杜撰,詳考朱子議,作一書以進,庶幾一洗千古之陋。又校正小學·中庸章句以進,凡此數事,寔長生之事業,而得追成於集者也。以聖賢相傳之道,而父授子承,其爲孝道之大,復孰有過於此哉?以集忠之至者而言之,則愛君憂國,是已,集,晩際寧陵大有爲之日,首膺徵命,感激隆恩,殫竭深誠,講論聖學,則首陳精執中之道,而上加嘉奬,傾耳而聽之,請革時弊,則條列躬行儉德之政,而命置左右,常目而在之,經筵進謨,莫不以人主一心,爲萬化之源。每勸其精察於理欲毫釐之間,而謂堯·舜之道,皆不外於是,又以治心須用敬,爲政亶於誠,懇篤切至,以之明天理而正人心,庶幾伸大義而贊一治,一心耿耿,愛君憂國,不以進退有間,其爲忠藎之至,不亦大較然耶?蓋其廉不至翽,和而有制,淵氷乾惕,允義且仁,使世敎有賴,道統不墜,天理民彝,粲然有明,猗歟盛哉?嗚呼,兩臣成就之各自不同者,雖因所稟之有異,而考其學則莫非明天理定民彝也。事業之亦有差殊者,雖由所遇之不同,而論其功則均是扶世敎傳道統也。苟使國家,無從祀之典則已,如其有之,捨兩臣而誰哉?臣等又嘗櫽括乎兩臣淵源之遠,門路之正,而深有所感,於是請焉。蓋吾東道學,始自文忠公鄭夢周,而我朝諸賢,相繼闡明,至文成公而集大成,學於文成而有文元公之樸實工夫,二文正之正大事業,相繼卓犖,國朝躋祀之典,以文元繼文成,又以二文正繼文元,斯皆以傳文成之道,而繼文成而祀者也。噫,憲之於文成,旣同文元之親灸,集之於文成,二文正之私淑,光顯偉烈之業,老成凝潛之德,視數賢無媿焉,則後文成而文元,不可不追享也。二文正,不可不追享也。今此兩先生,亦不可不追享也。不如是,終不免爲昭代欠典也。噫,兩臣之扶植世道,嘉惠後學者,久而彌光,則聳勸一世,振作士林之機,實在追配兩臣於十賢之次,俾彰其盛德大業矣。此臣等之所以千里裹足,相率來籲於貳極之下者也。伏願邸下,不以遐裔賤陋之言而棄之,深察兩臣道德,允合從祀,仰稟大朝,亟擧盛典,以光睿德,以幸斯文,不勝萬幸,臣等無任激切屛營之至,謹昧死以聞。答曰,覽書具悉。旣已諭,爾等退修學業。
待敎柳敍五書曰,伏以,臣地處單寒,才識淺短,虛辱聖簡,猥玷榮塗,恒切撫躬踖踧,益勉小心而謹愼,圖報聖恩之萬一矣。頃當曝曬行發之日,忽入李潭口供之中,乃以筵話之相傳,至承譴罷之嚴旨,聞命震駭,復路蒼黃之狀,至今追思,不覺毛骨之悚然也。臣雖至愚且迷,是不知手執蘭臺之筆,口戒溫室之樹,而顧以粗率之性,自蹈疎漏之科,勿論其言之淺深緊慢,其不密之失則大矣。職在史官,獲此罪戾,萬殞難贖,尙誰咎哉?雖聖敎,以無心而曲恕,顧臣情訟,作孽之餘惕,曾未幾何,敍命遽降,召旨繼至,負罪賤臣,何以得此於聖明之朝也?臣含恩畏義,固當蹶趨命之不暇,而情踪之危苦悚恧,到此冞深,反復思惟,決無承膺之勢。且臣望八老母,素患關格之症,越添於日前乖常之寒,牽引之痛,痰喘之候,歷累日而轉劇,委頓床席,轉側須人,臣以終鮮兄弟之人,獨自扶將,實難頃刻離捨。臣旣犯難逭之辜,又切如灼之情,以此以彼,就直無路,不得不隨牌來詣,拜章徑歸。伏乞离明,俯垂矜察,亟降威罰,削臣之職,以便救護,治臣之罪,以昭法紀,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
己卯三月初七日辰時,上御恭默閤。藥房提調入診,大臣·備局有司堂上,同爲入侍時,都提調申晩,提調洪啓禧,副提調李之億,左議政金尙魯,兵曹判書申晦,記事官金載祿,記事官李益普·李勉,醫官許礈·金德崙·李泰遠·金履貞·慶絢·金季良·秦興白,以次進伏訖。晩曰,聖候,何如?上曰,一樣矣。尙魯曰,寢睡·水刺之節,何如?上曰,一樣,而寢睡差勝矣。晩曰,湯劑連爲進御乎?上曰,然矣。晩曰,再昨勞動於破漏之時,不瑕有添損之節乎?上曰,無所添矣。上曰,漣川峽中乎?晩曰,非甚峽矣。上曰,無酒其爲勝於治邑乎?尙魯曰,豈不治漣川乎?臣雖不似於大臣之列,而必不私於醫官,而以李泰遠之尤有勞於直宿,向有所達,而今番之政,指窠送言,則終不擧擬,近來事體,雖甚乖損,豈若此乎?俄囚下吏矣。上曰,雖僞爲望,皆入之矣。晩請診候,許礈進伏診候退伏曰,脈候左右三部,沈遲調緩,而脾胃脈候,虛軟則同矣。諸醫以次診候,所奏略同。上曰,麻田誰也?尙魯曰,閔百奮矣,而人則好矣。上曰,振威倅,何如?尙魯曰,李宬鎭矣,此亦善爲之矣。如李宬鎭者,豈願爲振威耶?上曰,其首望誰也?晩曰,申景祖矣。上曰,誰家族也?晩曰,申魯之從侄,而申欽之孫矣。上曰,向日居庠者,申益彬云,申翊相之傍孫矣。爲同姓乎?晩曰,申景祖則平山之申,而申益彬則高靈之申矣。上曰,爲訓將之壻者誰也?尙魯曰,李憲鎭矣,與李宬鎭爲兄弟矣。晩曰,湯劑議定,可矣。上曰,予意近甚氣弱,欲進理中湯好矣,而今則別樣愼攝者,爲其陵幸矣。命書議藥曰,今三月初七日,藥房入侍時,加減蔘苓白朮散停止,理中建功湯三貼,依前煎入事。出榻敎尙魯曰,一閣神榻共安,必欲親觀,聖心豈不然矣,而誠爲伏悶者,患候纔復,而達宵將事之後,仍爲陵幸,必致傷損之節矣。臣意則共安神榻後,徐徐奉審,似未晩矣。上曰,見此之後,予心庶伸矣。晩曰,氣憊之節,有聖心之自知者乎?上曰,別無可知之端而行素,之故,脚部似脆矣。尙魯·晩,咸曰,是何敎也?臣等前旣仰達矣。豈爲行素乎?殿下每如此,臣實伏悶矣。上曰,予欲始素於卄四日,若陵幸時,以其作行進肉,則是祥日進肉矣。予豈忍爲乎?非爲觀瞻而行素矣。晩曰,湯劑雖進御,食補爲主,而屢日行素,若有添加之節,則將何爲之乎?此在禮經,七十則飮酒食肉矣。上曰,禮經果有是說乎?晩曰,然矣。上曰,慈聖下敎曰,若逢行素之日,減一日行素矣。尙魯曰,臣等服事幾年,而前後懇達者亦幾次,而終靳進肉之請,臣等之言,雖不聽,何不念昔年慈聖保護之敎乎?上曰,聞卿之言,心實慼然矣。然不行素,則奈違子道何?晩曰,此則疎節矣。何關於子道之損,而若有小欠於聖孝,則豈可仰達耶?且行素而致損,則反貽宗社之憂矣。此可爲全孝之道乎?尙魯曰,伏聞自藥院,丸劑劑入云,進御則伏幸,而劑進後,自前不爲連進,是可悶矣。伏望今番,則連爲進御。上曰,予每云枯楊生花,其益易乎?尙魯曰,王世子氣候,何如?上曰,一樣矣,王世孫氣候,亦何如?上曰,好在,而王孫又始痘爲悶矣。晩曰,症情則順乎?上曰,然矣。而尙餘四人,亦可悶矣。晩曰,王世孫差勝後,何如?上曰,今則差完,而容貌漸好,然惟在輔導之如何矣。上曰,提調先退,可矣。有衰憊意何也?晩曰,連日勞於監煎,故爲疲矣。尙魯曰,非特此也,方有感氣矣。晩曰,此提調在家,無一時偃息之事,着工於冊上矣。之億曰,雖赴公之時,持冊而來看之矣。晩曰,夜亦篤工云矣。上曰,何其睡也?尙魯曰,雖無睡之人,或有如此之時矣。尙魯曰,日氣例有春寒之時,風雪乖常,極爲憂懼,而日前伏見減膳十日之敎,欽仰敬天修省之聖意,伏望益思弭災之道。上曰,以人事言之,則了無孚感之望矣。晩曰,頃已仰達矣。風雪卽霽於減膳之日,可驗上天孚應之道,而伏望益思修省弭災之道焉。上曰,雖危亡之時,有無變之事矣,而漢之桓·靈,元之順帝之時,天災時變甚矣。尙魯曰,臣非敢比漢之輔相,而頃已辭免,以其聖敎之勤摯,不得已行公,欲竭筋力奔走之忱,今病且痼,非但此猶不堪。自臣重除之後,風雪之異,星日之變,式日斯生,罔非臣不善燮理之罪,伏望特遞臣職,以答天譴焉。上曰,卿言過矣,安心焉。晩曰,臣亦頃已辭免,而未蒙允兪矣。臣居相位,首尾四載,無一休徵,變異疊生,此專由於臣矣。領左相則皆纔爲相,亦何咎焉?伏望早賜退斥矣。上曰,頃已下敎於領相之批,若皆許副,則予何顔獨處上而樂爲君乎?勿過引咎,惕意於國事好矣。尙魯曰,此江原道各邑弊瘼狀啓矣。上曰,幾條件乎?尙魯曰,累條而或大或小之事矣。上曰,少退而更入侍,可矣。之億曰,以該房承旨入侍乎?上曰,然矣。少退復入侍。上曰,李吉輔爲謝恩乎?左副承旨具允鈺曰,然矣。尙魯曰,臣惶恐敢達。臣前者已有,仰達矣。雖不安寢,夜則靜養,無勞神氣好矣。雖命開政,若侵夜,則更以明日爲之,可矣。上曰,其言,是矣。夜若不寐勞動,氣必薾矣。晩曰,其然矣。上曰,測候冠及觀象監官員來待,注書出去召入,賤臣引入。上曰,觀之,何如?朴盛源曰,觀象監官員,指而示之,則見星光雖微,尾長幾尺矣。上曰,予觀客星之報,疑其彗星矣,果然矣。觀象監官員進奏之,此經守令者乎?尙人頗可矣。姓名誰也?尙魯曰,安國彬矣。居在江華,而適上來矣。上曰,緣何而爲守令?國彬曰,爲三中四分而作宰矣。上曰,何如?國彬曰,姑無熾盛之事,而尾赤則分明矣。晩曰,聞昨今見之,則二三度過去云,將不知至於何界,實爲慮矣。上曰,今夜見之,則可知其盛與縮矣。天圓玉玦,一員出去持入,國彬曰,曾有本監者內入,而無它所藏矣。上曰,尾指何方乎?國彬曰,首東尾西矣。上曰,柳顯章在鄕乎?允鈺曰,聞在京矣。上曰,徐命膺果病矣。黃仁儉頃者見之,亦有病矣。尙魯曰,然矣。命書傳敎曰,左承旨徐命膺,昨見其行步,夙夜之職其難矣。許遞,其代,前單入之,上點下承旨前單曰,注書出給之,賤臣出來頒給後復命。上曰,江原都事誰也?允鈺曰,權鍾秀矣。上曰,何許人?允鈺曰,不知矣。上曰,江原都事誰當爲之,而如嚴璘者,可矣。尙魯曰,臣亦不知誰可,而如湖西例爲之,似好矣。上曰,是矣。除金鍾正都事時。上曰,可以舒心矣。晩曰,金鍾正之奏,果聞李聖圭之言,而爲之矣。非聞於李彦衡之事矣。尙魯曰,臣差皇壇獻官入來時,逢李彦衡之出去,問其何爲然乎?李彦衡曰,果無見金鍾正相語之事矣,三司之臣,互相傾軋,自是例也,不爲異矣,此後則下諒詳察,好矣。臣且見金鍾正曰,奏語之間,爾有誤語而致此云,則金鍾正曰,本情則豈其然矣?上曰,予初以爲李彦衡爲之矣,然則果爲瞹昧矣。予以爲李性遂,豈同惹此鬧云矣?因行注書果是矣,今番承旨所達果是矣。晩曰,承旨所達,雖爲善矣,而若無殿下轉環之黨,則何能如是耶?江原都事權鍾秀改差,以校理金鍾正除授事。出榻敎命書傳敎曰,淮陽前府使權一衡,帳殿特除之後,金城縣令李宗德,旣擬他邑,權一衡則本府蘇復之後,無內擬之敎,故至於狀聞罷黜之擧,此豈酬勞之道乎?特爲敍用,解由勿拘,令該曹京職備擬,金尙魯所啓,江原監司沈鏽,謹依向來傳敎,以道內民邑之弊,條列狀聞,請令廟堂稟處,而其一,金城縣火田陳結五十六結十五負零,橫城縣尺火田五十結外,虛結之數,杆城郡陳田虛結,四十餘結,竝頉減事也。火田執負之虛實相混,視元田素稱尤甚,白地徵稅之弊,勢所必有,而關東火田,則異於他道,此稅爲蔘價所補用,得失大有關緊,甲戌改詳定之後,則火田稅減縮之代,當自京廳充給,所謂陳結虛結,雖或不實,在外邑小無所損,在京廳何以支堪乎?若不嚴加覈實,輕許蕩減,則其弊有不可勝言,而自上特詢民隱之後,知其爲小民白徵之弊,一切不採施,亦爲難處矣。然金城之有陳結,臣亦知之,所請之數,不至過多,似當許施,橫城則曾以衙祿結蕩減,又以縮結蕩減前後見減,其數不少,而餘存虛結之如是夥然,殊涉可訝,分付道臣,更爲査定,蕩減後啓聞,至於杆城,則纔因安集使書啓,陳田虛結二十八結零,旣許蕩減,而蕩減屬耳。又有此未頉之四十餘結云者,誠異矣。此則令道臣,嚴査啓聞後,稟處,何如?右議政申晩曰,無論虛結多寡,蕩減當否,此不過道臣枚擧本邑所報,有此論列,必須一番詳査,明知其爲虛結,然後可議頉減。臣意亦以爲,令道臣嚴査狀聞後,稟處,宜矣。上曰,金城則已試湖西,此人特補此縣,意已有在,補外之後,予心金城則息矣。此人其欺朝廷,以負其君,此正任之勿疑者也。特爲許施,令縣令親執頉下,俾有實效,杆城頃者因安集使所奏,近三十結,旣已頉下,其間不遠,而今者所報,過於其前,不可不詳審,而御史則過矣。亦不可付之道臣褊裨,江原都事遞差,其代,比湖西其何差等,修撰金鍾正,江原都事除授,親執詳査後啓聞,都事旣得,橫城査政,亦令都事査實後啓聞,以先杆城事,分付,可也。尙魯曰,其一寧越府,除番選武軍官,梢減其數,以充軍保逃故之代事也。所謂除番軍官,屬之本道,以補蔘政,選武軍官屬之均廳,收布上納者也。守令其何敢輕請減數,以充役乎?該邑之民少軍多,果若此,則道臣就道內良丁有裕邑,狀請移額,可也。決不可因此而下手於兩邑軍官,以啓邑邑紛起之弊,此則置之,何如?晩曰,所謂除番軍官,關係蔘政,選武軍官則均廳所管,俱不可輕議矣。上曰,依爲之。其末雖民弊,爲選武軍官者,反爲軍保,則其誰肯爲軍官乎?此猶一事,選武除番,皆以爲良役爲民弊,則一守令,焉敢若是報營乎?此路一開,後弊勝言,當該道臣,從重推考,所報守令,拿問處之。尙魯曰,其一楊口縣一結賦役,比春洪等已量邑,甚高重,參酌釐正事也。未量邑所謂一結,非尺量定結負之地,故名雖一結,幾當三南之三四結,則視已量邑,出賦有加,勢所固然。此則不獨本縣一邑而已,猝不可懸空許減,致有他邑效尤之弊,置之,何如?上曰,令楊口縣監,親執詳細量田後,更爲狀聞,未量前勿遞,尙魯曰,其一鐵原府田三稅,依山郡例,作布上納事也。本邑旣有水路,異於山郡,雖有些少運輸之弊,惟正之供,事體甚重,不可輕議作布,置之,何如?晩曰,鐵原乃是有船路邑,則與山郡有異,且正供體重,何可輕議作布乎?上曰,依爲之。尙魯曰,其一平康縣楡津·高揷兩面,弘陵香炭山火田二十四結零稅錢,依伊川所在懿陵香炭山例,自本縣收納,別將下送一款永罷事也。差人憑藉濫徵,實爲窮民難支之弊,自本縣收捧上納,不減元數,則在陵所,旣無所損,以事體則大勝於差人之下往收納,且於本道,已有伊川之例矣。自今年爲始,勿送差人,令本縣,以每結八兩二錢,趁卽上納事,分付本道,而此邑此弊如此,此外香炭山所在之邑,亦可推知,使之竝依此例擧行,何如?上曰,依爲之。差人所爲雖無狀,旣令本官擧行勿治,而,此法除民弊則大矣。此外有香炭山處,皆令此例擧行,而今者下敎,意在體重,勿論元結與非元結,同時惟正之供,一體解由拘礙,而若是定式之後,曾前浮費者,若徵於民人,則此豈百里委寄之意乎?日後御史廉問時,若爲現促,勿論巨細,當以贓汚律擧行,以此嚴飭,可也。尙魯曰,其一平康縣高揷面,訓局屯火田元稅五升布,自本縣從實執負收納,別將下送一款,亦爲永罷,今年加徵之別將,各別重繩事也。屯監與差人有異,下去之時,該軍門非不嚴飭,而此輩不有將令,每有侵民利己之弊,其爲弊也。,無間於差人,誠極痛駭,當該屯監令該軍門,從重治罪,此後則勿送屯監,自本縣依定數上納爲宜,以此分付,何如?上曰,若以久勤履歷下去,則亦涉可矜,自訓局只嚴飭,可矣。尙魯曰,以知彀官別武士,輪回分差,此異於久勤邊將,況其爲民弊如此,則罪在渠輩,雖永罷,何妨乎?上曰,別將所謂無狀,軍民一也,豈忍若此?使該軍門當重棍,而旣有下敎,此與軍務有異,令該曹勿爲徵贖,從重科治,而旣知民弊,令本官上納,其何難也?而此輩此任,無異久勤之邊將,以一人之無狀,更定其規,許多武士,不無向隅之嘆,特爲仍舊貫,此後復若此者,非徒令該曹重治,不思其君,一視軍民之意,若是侵民,雖梟示之律,猶不可惜,況本廳武士乎?永除其案事,分付該軍門。尙魯曰,其一平康縣永西面,忠勳府屯田稅,每結所捧實數,參酌定式後,使本縣收捧上納,別將下送之弊,一切禁斷事也,此亦差人作弊之一也。此後則勿送差人,每結所收之稅,道臣往復該府,參酌定數,令本縣上納事,分付本道及勳府,何如?上曰,香炭山,事體重,故有此下敎,而此則不然,若是爲守令,甘爲各司差人乎?事體不然,勳府差人,其在懲一勵百之道,不可不嚴飭,令該曹各別嚴治,可也。尙魯曰,其一通川郡撥軍之赴番淮陽新安站者,以淮陽納布軍,相換立番,其代以本郡撥軍,收布上納事也。道里遠近,姑舍勿論,他邑軍人之往來立番,果不無弊端。此則相換之請,誠爲得宜,當換之數,亦必不多。依狀請施行,而必以新安站附近所居之軍,相換之意,分付本道及該曹,何如?上曰,依爲之。尙魯曰,其一淮陽·伊川·金化·麟蹄等四邑人吏,復戶劃給事也。道內諸邑吏復,曾以各其邑隱餘結現出者,從多少劃給,而今此四邑之獨不擧論,以其邑之無隱餘結也。爲給復戶,劃出元結,非所輕議,置之,何如?上曰,依爲之。尙魯曰,其一淮陽府之訓局保米,洪川縣之訓局御廳禁營保米,楊口縣之訓局御廳保米,狼川縣之訓局保米,鐵原府之訓局保米,守廳需米自納之規,竝爲革罷,米代錢收捧上納事也。關東異於畿內,遠道自納,誠爲民弊,而以二兩錢,換作六斗米,在軍門,亦不難矣。自今軍人自納之規,竝令永罷,每名錢二兩二錢,自各其邑,一一收捧,趁限上納事,嚴飭分付於本道及各該軍門,何如?上曰,依爲之。出擧條又所啓,副提學徐志修,以本職撕捱之故,諭善亦不行公,本職今姑許遞,令該曹口傳付軍職,使之專意於勸講之任,何如?上曰,依爲之。出擧條副提學徐志修,本職許遞,付軍職事。出榻敎又所啓,英陵參奉安載健,纔以慶基殿參奉相換,而慶基殿則例不得計仕,勢將待準朔,又換它參奉,然後始計仕矣。如此則殊無自上除職酬勞之意,若有特敎,使之計仕,則依他陵殿例,自當計仕此等事,自前多有一時變通之例,故敢達。上曰,特爲計仕。出擧條又所啓,左右諭善,左右勸讀,旣已特設,其在官制,不可不定其品階,故敢達。上曰,諭善定以何品則好耶?尙魯曰,諭善宜高其品,而贊善乃堂上正三品也。依贊善例,定爲正三品,而二品之通融擬除,亦用贊善之例,恐好矣。上曰,以正三品定限,而止於從二品,可也。上又曰,勸讀當爲何品耶?尙魯曰,翊善爲從四品,勸讀則定以正四品,俾與進善同品,處於翊善之上,亦似宜矣。上曰,依爲之。尙魯曰,近來贊善敎旨中,或不書侍講院非矣。諭善勸讀,依侍講院贊善·進善例,以講書院諭善·勸讀下批事,令該曹定式施行,何如?上曰,依爲之。尙魯曰,諭善之特設,聖意有在,入見時禮數,不可不明定,而禮貌篤然後,可爲敬重之道,亦有勸講之益矣。上曰,只無相見禮,而初見時相拜,其後相揖,可也。出擧條觀象監官員五人,及入直側候官,竝爲入侍事。出榻敎講書院官員,一體應製事。出榻敎諸臣遂以次退出。
上在昌慶宮。常參以代理停,經筵停。
自辰時至申時,四方昏蒙若下塵,夜五更罷漏後,彗星見於虛宿度內,離瑜星之北,星體如河鼓大,色蒼白,尾長二尺許。昭靈園忌辰祭,親傳香罷後,政院·玉堂問安。答曰,知道。
李渙達曰,大司憲吳彦儒,掌令鄭恒齡未肅拜,柳思欽呈辭,執義未差,持平李晉圭在外,李迪輔未署經,今日以監察茶時之意,敢達。令曰,知道。
假注書李性遂改差,代以朴相老爲之。
李吉輔,以禮曹言啓曰,今此式年生進放榜,以今三月十一日,文科講經十三日,昨冬新曆頒降後,已爲推擇啓下,而二三月之大小,旣已相換,則當初推擇兩日之干支,雖云差誤,凡科擧擇日,只以無故日分排,而別無歸重干支之事,依前啓下日字,擧行之意,敢啓。傳曰,允。
以副應敎徐命天牌不進罷職傳旨,傳于李吉輔曰,只推,更爲牌招,又傳于李吉輔曰,上下齋學,幾何爲之?問啓,儒生殿講日次,何當爲之?亦爲封入,又傳于李吉輔曰,觀象監年少,測候官一員,留門入來後下鑰,館學儒生,點下殿講謄錄,詳考以入,兵曹口傳政事,徐志修副司直單付。
判尹李喆輔書曰,伏以,居諸迅邁,徽寧殿再朞奄過,孝昭殿終祥且近,伏惟睿孝哀慕,何可堪處?區區下情,不任悲慮之至。伏念臣日前所遭,萬萬叵測,神魂駭遁,心骨俱顫,走伏金吾,竦息竢命。伏蒙聖度涵宥,洞賜開釋,溢之以筵諭,厲之以師律,雨露霜雪,罔非至敎,生死肉骨,不足爲喩,至於罷操之日,卽犯徑還之罪,而亦復不賜何問,反降內移之命,渥恩洪造,愈往愈勤,臣誠惝怳怵惕,涕汗交逬,尤不知所以自措也。噫,臣雖無狀,粗知事君之體,豈敢以一時橫逆?自阻於聖明之下,而臣之所自悼者,命途險奇,運厄支離,前後遭罹,無所不有,雖荷日月之明,父母之慈,眷顧憐憫,委曲調護,必欲置之全安之地,而臣則動必陷於坑坎滓穢之中,輒以不肖之故,上煩聖念,每誦古人恩深報蔑,福眇禍多之語,未嘗不終夜繞壁,當食忘餐,忽忽不知生之爲樂。嗚呼,此何人哉?目下職名,係是特恩,區區感激之忱,曷敢不竭蹶叩謝,而震怖以來,心神半死,驅頓之餘,疾病隨劇,杜門息歇,乃分之宜,束帶彯纓,已無其望,泯伏屢日,今始瀝血哀籲於貳極之下。伏乞睿慈,俯賜矜察,亟削臣新授職名,仍許屛伏田野,以畢餘生,不勝幸甚。答曰,覽書具悉。日月流邁,徽寧殿再朞倏過,孝昭殿祥事又迫,哀慕莫逮之痛,一倍罔極,卿其勿過辭,從速行公。
敎廣州留守鄭翬良書曰,三都保釐之責,最重漢南,一面專制之才,無出卿右,予簡非偶,僉擧亦同,惟卿詩禮靑氊,恬雅素履,心如其貌,溫然良玉之姿,體不勝衣,確乎介石之操,休戚與同於王室。嘗自勉夷險一心,典刑足徵於故家,眞可謂文忠難弟,知貢擧則歐陽之鑑識不爽,掌銓選則崔群之甄別得宜,華藻提兩館之衡,幾多洪猷之潤色,皇極贊一代之治,益見乃心之秉公,眷彼漢都設施之規,壯我畿甸捍衛之勢,分司之地望旣別,參聞樞密院籌謨,本營之鈐轄新移,兼行大將軍節制,峴首方略,誰是羊叔子之全才,馮翊要衝,宜屬尹翁歸之重望,玆授卿云云,卿其祗服明命,益彈良猷,固國不以山谿,非昧人私之可恃。綢戶迨未陰雨,毋使戎備之或疎,十日畿藩,尙今治蹟之傳誦,三輔重鎭,轉煩熟手之專裁。於戲,汝惟乃偕,予不多誥,出莅畿障。莫曰,外重而內輕,入參賓筵,庶見朝發而夕至,故玆敎示,想宜知悉,副校理南綺老製進。
今三月初八日辰時,上御涵仁亭,親傳香入侍時,都承旨李之億,左承旨南泰著,右承旨李吉輔,左副承旨具允鈺,右副承旨柳顯章,同副承旨李渙,記事官金載祿,假注書李性遂,編修官洪敍箕,記注官李勉,諸臣以次入侍,上於庭上親傳香,仍祗送于明政門,還宮時,乘玉轎還宮。仍敎曰,孝昭殿寒食祭與望祭,當爲親行,分付儀曹,上又敎曰,寒食祭親行時,出宮時刻,依前爲之事。出榻敎諸臣退出問安。答曰,知道。
上在昌慶宮。常參以代理停,經筵停。
辰時日暈兩珥,午時日暈。夜五更以後,陰雲散漫蔽遮,而至於東方天際彗星所見處,尤爲昏翳,不得看候。
寒食祭,親傳香罷後,政院·玉堂·藥房問安。答曰,知道。
李之億啓曰,注書金載祿,身病猝重,勢難察任,假注書朴相老,姑令仍察,何如?傳曰,允。
傳于李吉輔曰,觀象監官員及測候官,食後來待,李吉輔啓曰,觀象監官員及測候官,依下敎來待矣。傳于李之億曰,承旨入侍。
又傳于柳顯章曰,承旨與編次人入侍。
以副應敎徐命天牌不進罷職傳旨,傳于李吉輔曰,只推,更爲牌招。
李吉輔,以侍講院言啓曰,徽寧殿寒食祭,王世子攝行事有令矣,敢啓。傳曰,曾已下敎,無大臣攝行之命,亦無元良調攝之事,而攝行有命,無大臣二字,則其誰攝行乎?雖無下令,該曹應爲擧行,今者草記,非當初定式之意也。
兵曹口傳政事,洪相殷副司果單付。
答領議政兪拓基初度呈辭曰,噫,述篇旣云心爲慨然,則雖小官猶不泯默,況大臣乎?且卿章之批旣諭,暮年重卜,意欲玉成,一章引咎而加勉。夫誰曰,不可,而今者尋單,決知其過矣。噫,卿若惟頃年耆社臣引見時,其令卿與故李領府事同爲入侍也。賜饌之事,怳若昨日,卿若是尋單。嗚呼,其日散班行禮,於卿心便乎否乎?大臣辭單,其令奏予,此誠十年後復也。宜循格例,而不顧前例,若是敦勉,卿須體此意,安心勿辭,亟寢其單,進參祭班,使中外咸知君相之無間焉。仍傳曰,遣史官傳諭。
己卯三月初九日辰時,上御涵仁亭庭。寒食祭親傳香入侍時,行都承旨李之億,左承旨南泰著,右承旨李吉輔,左副承旨具允鈺,右副承旨柳顯章,同副承旨李渙,記事官李祉承,假注書朴相老,記事官洪敍箕·李勉,以次侍立訖。上詣板位傳香訖,藥房都提調申晩,提調洪啓禧趨進曰,近日聖候,若何?上曰,一樣。晩曰,寢睡·水刺諸節,亦何如?上曰,一樣。上曰,太廟各陵園墓獻官,盡爲書入,可也。之億曰,東宮陪從,何承旨進去乎?上曰,同副承旨爲之。出榻敎上曰,承史退出,侍衛亦退,諸臣遂以次退出。
己卯三月初九日未時,上御崇文堂。觀象監官員測候官入侍時,同副承旨李渙,記事官李祉承,編修官洪敍箕,記注官李勉,測候官沈履之,本監官員前縣監安國賢,前僉使金兌瑞,兼敎授朴載素·金濟恭,敎授宋煥奎,前正金光演,直長金敬躋,以次進伏訖。上曰,星光,何如?履之曰,異於凡星矣。上曰,此非無心矣。國賢曰,星光蒼白,只有形體矣。上曰,此實彗星耶?履之曰,似是彗星矣。上曰,直指西南間矣。國賢曰,然矣。上曰,測候官將爲輪直耶?履之曰,若輪直一夜,則光色之蒼白,形體之消長,未及詳細測候,故臣則將欲直宿,三四日後,仍爲輪直矣。上曰,是矣。予以否德,臨御三十餘載,惠政不及於民,星災如此,此實寡躬之失矣。履之曰,天道玄遠,而宋景公一言,彗孛徙三度,殿下責躬如此,亦必有感應之效矣。上曰,今曉則形體未及見,而光色先射乎?國賢曰,初則雲霧蔽塞,不得詳看,而今曉則形體光色宛然矣。上曰,承旨書之,仍命書領相再度呈辭批答曰,噫,述編旣云,心有慨然,則雖小官,猶不泯默,況大官乎?且頃章之批旣諭,暮年重卜,意欲玉成,一章引咎而加勉。夫誰曰,不可,而今者尋單,決知其過矣。噫,卿若惟頃年耆社臣引見時,其令卿與故李領府事同爲入侍也。賜饌之事,怳若昨日,卿若是尋單。嗚呼,其日散班行禮,於卿心便乎否乎?大臣辭單,旣云奏予,此誠十年後復也。宜循格例,而不顧前例,若是敦勉,卿須體此意安心勿辭,亟寢其單,進參祭班,使中外咸知君相之無間焉。仍傳曰,遣史官傳諭,諸臣遂以次退出。
己卯三月初九日二更,上御涵仁亭。承旨編次人,同爲入侍時,編次人,具允明·元仁係,右副承旨柳顯章,假注書朴相老,記事官洪敍箕·李勉,以次進伏訖。上呼寫寶慶堂御製序文訖,又命允明·仁孫,輪回讀奏後,仍命較正訖。上曰,道問學銘,諸臣應製文,其果入啓乎?顯章曰,昨已入啓矣。遂退出。
己卯三月初九日三更二點,王世子徽寧殿寒食祭入對時,右副承旨李渙,事變假注書權師彦,記事官朴取源·曺敬脩,以次陪從,王世子具翼善冠·淡黑袍·烏犀帶,乘小輿出集英門至銅龍門內,降輿步行,自徽寧殿大門東夾入小次,待四更一點,入殿庭板位,如儀行禮訖,直詣徽寧殿大門東夾,至銅龍門內,乘小輿還入集英門,陪從諸臣以次退出。
上在昌慶宮。常參,以代理停,經筵停。
巳時午時,日暈,申時,日暈兩珥,暈上有冠,冠上有背。夜自一更至三更,月暈,四更,月暈右珥,五更罷漏後,彗星移見於虛宿度內,離瑜星之上,尾長二尺許,色蒼白。
孝昭殿寒食祭,親祭罷後,大殿,政院·朝廷二品以上宗班單子問安。答曰,罔極。玉堂·藥房口傳問安。答曰,罔極。世子宮·嬪宮,政院·玉堂·朝廷二品以上·宗班口傳問安。答曰,知道。世孫宮,政院·玉堂·朝廷二品以上·宗班口傳問安。答曰,知悉。
李之億達曰,明日常參,取稟。令曰,停。又達曰,今日,賓廳日次,而親祭正日,次退一日云矣,敢達。令曰,知道。
李吉輔達曰,待敎柳敍五,由限已過,牌招入直,何如?令曰,依。
李吉輔啓曰,大提學金陽澤,依下敎,來待矣。傳曰,詣閤,編次人同爲入侍。
柳顯章達曰,明日次對,兩司當爲進參,除在外未署經外,未肅拜不爲行公人員,竝待開門牌招,以爲推移入對之地,何如?令曰,依。
己卯三月初十日四更,上詣孝昭殿。寒食祭親祭入侍時,行都承旨李之億,左承旨南泰著,右承旨李吉輔,左副承旨具允鈺,右副承旨柳顯章,記事官李祉承,假注書朴相老,記事官洪敍箕·李勉,以次陪從訖。上具祭服,步出賓陽門,詣明政殿月臺乘輿,詣齋殿步入,通禮啓請行禮正時,上入就板位行禮訖。上曰,李瀰之容貌擧止,酷肖乃父矣。上還入齋殿,乘輿詣明政殿月臺,降輿還入大內,諸臣遂以次退出。
己卯三月初十日五更一點,上御涵仁亭。藥房入診入侍時,都提調申晩,提調洪啓禧,副提調李之億,記事官李祉承·柳萬健·李勉,醫官許礈·金德崙·李泰遠,以次進伏訖。晩曰,夜氣稍寒,將事勞動之餘,聖體何如?上曰,一樣矣。晩曰,湯劑進御,何如?上曰,當進御矣。晩曰,令醫官診候,何如?上曰,依爲之。礈診脈退伏曰,脈候左右三部度數,頗有帶索之氣,右寸關虛軟,與前一樣矣。上曰,理中湯連爲進御,好矣,承旨書之。上曰,理中湯三貼,依前煎入事。出榻敎諸臣遂以次退出。
己卯三月初十日未時,上御恭默閤。大提學·編次人入侍時,大提學金陽澤,編次人具允明·元仁孫,右承旨李吉輔,假注書朴相老,記事官洪敍箕記注官李勉,以次進伏訖,上命允明,讀寶慶堂記懷御製訖。上曰,文衡考道問學銘,可也。元仁孫,對讀試券,可也。陽澤曰,合考乎?上曰,何必合考,直書等題,可也。上曰,誤聽傳敎,當該中官二人,竝從重推考。出榻敎陽澤考訖。上曰,試券上之,上親坼皮封訖。命承旨書之曰,居首承政院左承旨南泰著,貂皮紗帽耳掩一部,之次講書院右翊善鄭尙淳,貂皮〈一〉立耳掩一部,前左承旨徐命膺,左副承旨具允鈺,司書尹光暹,各紙二券筆三枝墨二笏賜給。出傳敎上呼寫道問學序文御製,道問學銘御製訖,命允明·仁孫,讀奏後校正訖,諸臣遂以次退出。
上在昌慶宮。常參,以代理停,經筵停。
卯時,日有左珥,自巳時至未時,日暈,申時,日暈兩珥。夜一更二更,月暈,五更罷漏後,彗星見於虛宿度內,離瑜之上,星體如河鼓火星,色蒼白,尾長一尺五寸許。
下直,交河郡守金宗岱。
柳顯章達曰,明日常參,取稟。令曰,停。
又達曰,今日,持公事入對,而親祭正日,頉稟。令曰,知道。
李渙達曰,卽者,說書朴取源,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
令于具允鈺曰,大臣·備局堂上,引接。
李之億達曰,左承旨南泰著,同姓六寸兄同敦寧泰赫身死,服制已行四日,出仕,何如?令曰,依。
傳于李吉輔曰,廣州留守鄭翬良留待。又傳于李吉輔曰,廣州留守入侍。傳于李渙曰,中旬晝講,明日爲之。
傳于李吉輔曰,政事必値夜深,催促爲之。
傳于李渙曰,儒臣,待明朝牌招察任,講書院官員,已有下敎者,亦爲一體牌招。
李吉輔達曰,預備兼春秋曺敬脩,身病猝重,勢難察任,今姑減下,何如?令曰,依。又達曰,今十三日式年文武科會試時,兩司各四員當分進,而兩司多官,或在外或未署經,無以推移,在外人員,合有變通之道,何以爲之?敢稟。令曰,在外人,竝改差。
又啓曰,本院及衛從司,竝移接於承文院事,下敎矣。自今日入接之意,敢啓。傳曰,知道。
又以禮曹言達曰,卽接順懷墓守衛官所報,則本墓墓上莎草,丑方稀疎處,長一尺五寸,廣四尺五寸,寅方稀疎處,長二尺五寸,廣四尺五寸,辰方稀疎處,長二尺,廣一尺五寸,一處,長一尺三寸,廣一尺,巳方稀疎處,長一尺五寸,廣一尺,戌方稀疎處,長一尺五寸,廣一尺,亥方稀疎處,長一尺,廣五寸云,依例本曹堂上以下,進去奉審後,稟處,何如?令曰,依。
又以禮曹言啓曰,今此式年監試夏試生員試榜眼中,多有誤書處,改付標以入,而試官及四館官員,俱難免不察之失,推考警責,何如?傳曰,允。
以掌令鄭恒齡牌不進罷職令旨,令于李渙曰,推考徽旨捧入。
李渙,以戶曹言達曰,卽接掌苑署所報,則世孫宮供上各果,依定例封進,價本磨鍊上下云矣。各果中,元貢有裕者,則推移封進,而其不足生梨乾柿兩種,以一年供上數,依例加定後,磨鍊分道,別單書入,依此給價之意,分付宣惠廳,何如?令曰,依。
又以戶曹言達曰,安東·淸道·梁山·高靈等四邑,官奴婢數小,出站支待之役繁多,以寺奴婢分數移劃事,丙寅年因道臣狀請,自掌隷院覆啓蒙允,而今此高靈縣寺奴婢,各五口指名望呈矣。四邑等官奴婢些小,出站支待之役甚繁,則何不卽其時移劃,而今過十四年之後,始爲望呈,終涉可訝。且乙亥寺奴婢減貢節目頒行之日,寺奴婢請得一款,各別禁斷,依新頒節目,安東等四邑,寺奴婢移劃事,一體勿施,何如?令曰,依。
又以戶曹言達曰,卽接內需司啓下牒呈,則一郡主房,前例銀子米太,比甲戌年上下其半事,依判下報來矣。田畓買得價銀一千兩輸送,田莊未備前需用次,本曹太五十石,宣惠廳米五十石,限五年上下,元結一百結,待本房望呈後,擧行之意,敢達。令曰,知道。
有政。吏批,判書趙雲逵陳書入達,參判金相福牌不進,參議韓光會進,右副承旨柳顯章進。啓曰,判書趙雲逵陳書入達,參判金相福牌招不進,小臣獨政未安,何以爲之?敢稟。傳曰,只出緊任。又啓曰,玉堂及春坊闕員,今當差出,而擬望之人乏少,外任竝擬,何如?傳曰,允。以洪梓爲大司諫,徐命天爲執義,柳健爲司諫,李鎭恒爲持平,李宅鎭·任珹爲正言,李宜馣爲校理,李壽勛爲校理,任㻐爲副校理,鄭遠達爲副修撰,朴相喆爲右贊讀,李壽鳳爲弼善,李瀰爲兼文學,沈星鎭爲知義禁,徐命善爲戶曹佐郞,徐赫修爲定平府使,權穎爲萬頃縣監,兼春秋單柳萬健,兼世孫講書院左諭善徐志修,右諭善金陽澤單付。兵批,判書申晦病,參判蔡濟恭病,參議洪樂性服制,參知崔成大入直進,右副承旨柳顯章進。副護軍趙擎,副司直權一衡·徐命膺·金時粲·李晉圭,副司果崔台衡·李興宗單付。
吏曹判書趙雲逵書曰,伏以,情窮勢阨,靡所因極,而咫尺前席,恩諭渙宣,曲示體諒之意,繼有責勵之敎,懇惻周摯,有足以感動木石。臣涕泣承命,不遑恤他,遂敢冒赴政席,差擬若干見窠,而本以昏鈍之識,兼以多年處外,見聞尤益謏陋,其所做錯,非止一二,臣固自顧慙恧,若無所容,卽伏聞大僚,以醫官差除事,其有下吏之替囚,而筵斥又復甚嚴云,臣尤不勝悚惕之至。玆事委折,臣亦不無所據,而倉卒排擬,不覺自陷於壞損事體之例,致有此督過之擧,侏儒一節,於斯益驗,昏謬之罪,宜被重何,其何敢晏然仍冒於職次乎?政牌臨門,未克祗承,臣尤死罪,玆敢短章陳懇。伏乞睿慈,俯垂諒察,亟削臣職,仍治臣罪,以肅朝綱,以靖私義,千萬幸甚。答曰,覽書具悉。卿其勿辭,從速行公。
獻納李明煥書曰,伏以,嗚呼,孝昭殿大祥奄邇,徽寧殿再朞已經,伏惟大朝殿下聖孝,哀慕罔極,邸下睿孝,追慕無窮,臣方誦前愆,遽叨新命,益爲惶惕,誠不知所出,念臣罪大矣。奉命而以母病還,臣母老,年迫七旬,症且深,日聞就篤,精思飛盪,倉卒懷歸。雖然子情之不能自抑,奈王事不可不堅何?國有常憲,罔以倖逭,特被孝理之化,獲蒙寬恕之恩,大何猶蘄,薄譴旋收?乃於行宥之日,聖念追軫先臣優典,至及臣母,溫音懇惻,傳者流涕。臣於此時,當作何心?不意愚昧小臣,負大罪如此,荷聖恩至此,故臣在謫四十日,拊孤影而私自歎傷,何日不數臣罪?歸家迨四朔餘,對病母而相與感泣,何時不祝聖恩?故臣以罪以恩,祗有以死而已。今於恩除之下,召旨復降,尤何敢少稽趨承,重犯逋慢之科,而因赦忘罪,自歸怙恩,戀榮貪恩,益恐添罪,不惟蹤跡之所不安,抑亦義分之所不敢,且此言地。自限有素,臣年前以言官,偶進一言,未蒙睿旨,還給原書,繼而有不忍聞之旨,臣之玷臺端而僨臺職極矣。伊后處分,斷自天衷,曾所論列,次第見施,而但其時所下令旨,猶未收還,則臣之罪狀,固自如也。且其時所上書語,竟無垂答,則臣之情勢,亦自如也。今安敢以歲月稍間,靦然冒出,復貽臺閣之羞哉?似此似彼,拜命無路,玆不得不隨牌陳章。伏乞睿明,削臣職名,仍令有司,治臣罪焉。臣祈免言官,何可有言,而受恩罔涯,未效絲毫,出入書筵,又有年所,耿耿微忱,有不能自己,不敢以不居其職,終隱其所懷也。竊見冬春易候,上下示警,修省之道,惟在勤學求言,勸學在乎講官,晉言在乎諫臣,惟邸下念哉念哉?重講官而加禮敬,好諫臣而示優容,使樂告其嘉謨嘉猷,罔或以拂意而壓之,罔或以遜志而悅之,厥德修日進,灼然有感動之理矣。答曰,覽書具悉。日月流邁,孝昭殿祥事又迫,徽寧殿再期倏過,哀慕莫逮之痛,一倍罔極,近來災異,無歲無之,悚懍之中,時氣乖常,尤切懍惕,所勉切至,余深嘉尙,當體念焉,爾其勿辭,從速察職。
說書朴取源書曰,伏以,日月迅邁,徽寧殿再朞奄過。伏惟我邸下,愾廓之益復如新,仍念臣老母,年迫九耋,疾痼卄載,筋力已耗,殆無餘地,病狀漸加,有如下山,長委床席,氣息澟綴,顧臣情理,實難離捨,而怵義畏分,黽勉供仕,卽接家信,臣母病猝劇,轉成關格之症,諸般症形,十分苦重,飮啖專却,轉側須人,臣聞此報,驚惶罔措,忙投短章,徑出禁門。伏乞离明,俯垂矜察,亟削臣所帶之職,以伸至情,兼治臣擅離之罪,以昭法紀云云。答曰,覽書具悉。日月流邁,徽寧殿再朞倏過,孝昭殿祥事又迫,哀慕莫逮之慟,一倍罔極,爾其勿辭,救護母病焉。
己卯三月十一日辰時,王世子坐德成閤。大臣·備局堂上,引接入對時,左議政金尙魯,右議政申晩,行戶曹判書洪鳳漢,兵曹判書申晦,行副護軍具善復,行訓鍊都正鄭汝稷,行副司直徐志修,左副承旨具允鈺,掌令柳思欽,副校理南綺老,假注書朴相老,事變假注書權師彦,記事官朴取源·柳敍五,以次進伏訖,尙魯進伏曰,日氣不調,睿候,何如?令曰,一樣。尙魯曰,外感,何如?令曰,小差而夜則復痛,尙魯曰,大朝聖候,若何?令曰,一樣矣。尙魯曰,嬪宮氣候,何如?令曰,一樣。尙魯曰,王世孫睿候,何如?令曰,一樣。尙魯曰,歲月易得,孝昭殿祥期此迫,伏想睿情,益復如新,而下情不勝罔極矣。令曰,大朝靜攝之中,哀慕罔極,愴感之餘,亦不勝憂慮萬萬矣。尙魯曰,災異連疊,妖星又出,歷多日而不消滅,大朝至下責躬之敎,又下十日減膳之音,對越修省,莫過於此。臣誠欽仰,天心孚感,可指日而待,雖然災不虛生,古語炳炳,上天示警如此,大朝恐懼又如此。伏乞邸下,恐懼修省,一以大朝爲準則,勤學勤政,無少間斷,常持此心,一如引接臣僚,嚴恭寅畏,無一息放忽,則千萬幸甚。晩曰,妖星又出,誠甚澟然可怕,人事不善,則天變卽現,天何嘗高遠哉?何事不善,而致此變乎?臣誠不知,左相所達誠是,伏願各別猛省,以期於回災爲祥矣。令曰,澟惕之中,又聞所奏皆是,可不留念。尙魯曰,首揆尋單引入,臣誠無依仰,國事可謂茫然矣。令曰,再度呈辭雖爲之,而筋力則尙有可望,大朝別諭後,豈無更出之望乎?專企專企。尙魯曰,大朝行幸,旣已下敎,而撤夜將事,恐必有損傷之候,下情悶迫曷極?令曰,大朝靜攝之中,又定陵幸。竊恐達夜將事之際,多日撼頓之時,必有損傷之節,不但方寸憂慮,實爲焦迫萬萬矣。尙魯曰,此宣惠廳申目也。因全羅監司洪麟漢狀達,丁丑條大同米木錢,未收之寶城等五邑守令,決杖一款,自本廳有難擅便,請令廟堂稟處矣。從前此等事,經赦則分揀,而纔有湖西已行之例,竝令蕩滌,何如?令曰,右揆之意,何如?晩曰,係是宥旨前事,且有近例,亦宜蕩滌矣。令曰,依爲之。出擧條尙魯曰,此全羅監司洪麟漢申本也。以爲軍餉還上體重,折半準捧,旣有成命,則今不可以特敎停捧,置而不論,舊還上未捧居末光州牧使李邦協,居二潭陽府使李錫禧,居三長興府使沈瑴等罪狀,請令廟堂稟處矣。餉還事面雖重,不但纔經赦令,歲前旣有大朝停捧之敎,則論罪一款,尤無可論,竝令分揀,何如?令曰,右揆之意,何如?晩曰,臣亦別無異見矣。令曰,依爲之。出擧條尙魯曰,今此次對,卽星變後初筵,而諸堂之懸病不參者甚多,事體極爲未安,應頉及衆所共知實病外,竝從重推考,何如?令曰,依爲之。出擧條思欽曰,請瑞虎等兩賊孥籍,亟令王府擧行。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請還收罪人桂永放送之令,亟令攸司,依律處斷。令曰,勿煩。請罪人彦杓·陽祚等,仰稟大朝,更加嚴鞫得情。令曰,勿煩。請潤·東夏,竝施應行之律。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,還收崔守仁定配之命,更加嚴訊,期於得情。令曰,勿煩。請仰稟大朝,爟·爣諸子,竝令絶島移配。令曰,勿煩。請島配罪人鼎九,亟令王府,依律正刑。令曰,勿煩。請東星,亟施孥籍之律。令曰,勿煩。請緣坐罪人杭,仰稟大朝,亟施孥籍之典。令曰,勿煩。請徑斃罪人尙轇,稟于大朝,亟施追施之律。令曰,勿煩。請逆賊時澤應坐者,稟于大朝,竝施一律。令曰,勿煩。請還收罪人應昌酌處之令,依律處斷。令曰,勿煩。請稟于大朝,逆慬,以大逆律施行。令曰,勿煩。請殺獄罪人老秋,僞造印信罪人梁德秋,稟于大朝,竝命依律勘斷。令曰,勿煩。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律,還令仍前定配。令曰,勿煩。請新除授持平李晉奎,時在京畿楊州地。司諫院司諫趙擎,時在忠淸道舒川地。正言崔尙衡,時在京畿南陽地。正言李興宗,時在富平地。竝斯速乘馹上來事,下諭。令曰,依達。綺老曰,春雷乖常,妖星又出,下情憂歎曷極,人主之心,實與天地相應,此心善惡,爲景星慶雲,爲疾風暴雨,伏願邸下,克念焉。令曰,予當體念。允鈺曰,今日次對,卽災異後初筵,大臣儒臣陳達消弭之策,言皆切實,各別體念,千萬伏望。令曰,當體念。諸臣遂以次退出。
己卯三月十一日辰時,上御涵仁亭。廣州留守入侍時,廣州留守鄭翬良,左副承旨具允鈺,假注書朴相老,記注官尹泰衡,記事官柳敍五,以次進伏訖。上曰,卿代本府,予無憂矣。翬良曰,聖敎至此,不勝感悚。上曰,有所奏乎?翬良曰,到任後,若有可奏事,則當入來登筵陳奏矣。上曰,依爲之。上曰,賜物親授可也,夾侍進弓矢藥物。翬良跪受。上曰,諭書令書節銊,自敦化門排立以行,可也。諸臣遂退出。
己卯三月十一日午時,上御涵仁亭。承旨率新恩生進入侍時,左副承旨具允鈺,假注書朴相老,記注官尹泰衡,記事官柳敍五,以次進伏訖。金履安進伏。上曰,汝父爲講書院勸讀,予意有在,從速上來,輔我元孫,此意,汝須往傳汝父,可也。李商逸進伏。上曰,汝之爲人,足繼汝父汝祖,努力攻工,必闡大科,可也。愼世益進伏。上命承旨書之曰,益昌府院君直孫愼世益,溫陵復位二十年之後,爲小科,而爲人精明,令該曹調用,而捨其父而先其子,王政倒舛,先調用其父,後調用其子。出傳敎至尹光昇進伏。上曰,是司書尹光暹之弟,則亦爲故忠臣之孫矣。至朴晉源進伏。上曰,今日見汝,益思汝祖,昔年帶礪,予心感愴,至李運永進伏。上曰,汝叔方當大用,而遽爾云歿,予心嗟惜,至李昌伋進伏。上曰,汝父爲大科,汝兄汝弟爲大科,汝又爲小科,汝父可謂好八字矣。至李運喆進伏。上命承旨書之曰,故參判李壽沆,已知其人之可用,而乙亥見政院日記,心常嗟惜,今見直孫李運喆,追憶其祖,且爲人精詳,令該曹特爲調用。出傳敎至金奎祚進伏。上命承旨書之曰,歲寒知松柏,予於故相金宇杭見之,而且有德,相臣其後零替,可勝愴然,今覽從孫進士金奎祚,豈無示意?令該曹調用。出傳敎至趙潞鎭進伏。上命承旨書之曰,噫,故相豐原府院君,作故人者今幾年,而今見其孫,予心愴然,令該曹特爲調用。出傳敎至朴相玉進伏。上曰,聞此注書之弟,而爲錦平尉直孫,都尉後始有科甲,誠貴矣,錦平尉百歲老人,求孫繼後矣。今可謂有孫矣。仍命承旨書之曰,今見錦平都尉奉祀孫朴相玉,追惟昔年,予心一倍。噫,今年見寧陵外孫,豈可以常例調用?令該曹待窠,卽爲調用。出傳敎至李如梓進伏。上命承旨書之曰,生員李如梓,年爲七十五云,近入小科,可謂稀矣,令該曹朴相玉前,爲先調用。出傳敎上曰,李如梓,可謂篤老,若不支數日,此則卽爲調用,可也,予豈欺遐方人哉?上曰,朴相玉調用之命,乃公非私也。又命承旨書之曰,李如梓·朴相玉,不待都政擧行事,分付。出傳敎上曰,今日承傳,承旨書入,而李如梓·朴相玉爲首,其餘則以次書之,可也。上命承旨書之曰,心經序文,令芸館刊印三件,只序文內入,進講冊子,玉堂冊子,其令刊印添附,板本與政經詩韻板本,藏于史庫。出傳敎又命承旨書之曰,儒生日次殿講,久未爲之,式年殿試亦不遠,十六日日次,當親臨,分付本館,預爲書入儒生受點。出傳敎上曰,十六日儒生日次殿講時,承旨只執冊承旨入侍,侍衛以入直擧行。出榻敎允鈺曰,有監試官擧行之事,而多臺有闕,政稟已入矣。上命承旨書之曰,有監試官擧行之事,政官牌招開政。出傳敎承史遂退出。
上在昌慶宮。常參,以代理停,爲晝講夕講。
辰時巳時,日暈。夜自二更至四更,乾方有氣如火光。五更以後,陰雲散漫蔽遮,而至於東方彗星所在處,尤爲昏翳,不得看候。
李渙達曰,明日常參,取稟。令曰,停。
具允鈺達曰,大司憲吳彦儒,執義徐命天,掌令鄭恒齡未肅拜,柳思欽呈辭,持平李迪輔未署經,李鎭恒未肅拜,今日以監察茶時之意,敢達。令曰,知道。
又達曰,司諫院大司諫洪梓,帶軍銜任自下鄕,依定式,遞差令旨,及禁推徽旨捧入之意,敢達。令曰,知道。
又啓曰,本院新除授兼右贊讀朴相喆,時無職名,令該曹,口傳付軍職,何如?傳曰,允。
兵曹口傳政事,副司果朴相喆單付。
以右贊讀朴相喆牌不進罷職傳旨,傳于柳顯章曰,雖有下敎,於此任若此,過矣。只推,補外海西都事。
以副修撰李聖圭牌不進罷職傳旨,傳于柳顯章曰,只推,更爲牌招。
以副應敎徐命天牌不進罷職傳旨,傳于李渙曰,只推。
以兼文學李瀰,兼司書沈履之等牌不進罷職令旨,令于李渙曰,竝推考徽旨捧入。
李渙,以侍講院言達曰,本院說書朴取源,連日入直矣。以親病陳書徑出,下番闕直,事甚未安,司書尹光暹,兼司書沈履之,竝卽牌招,推移入直,何如?令曰,依。
柳顯章達曰,春坊上下番俱空,事甚未安,兼文學李瀰,卽爲牌招入直,何如?令曰,依。
又達曰,春坊上下番俱空,事甚未安,新除授弼善李壽鳳,卽爲牌招入直,何如?令曰,依。
以弼善李壽鳳,司書尹光暹,兼司書沈履之等牌不進罷職令旨,令于柳顯章曰,推考徽旨捧入。
李渙達曰,弼善李壽鳳,司書尹光暹,兼司書沈履之,旣有只推之令,竝卽牌招,推移入直,何如?令曰,依。
李渙,以弘文館言啓曰,新除授校理李壽勛,時在全羅道沃溝縣任所,經筵入番事緊,請斯速乘馹上來事,下諭。令曰,知道。
又以禮曹言啓曰,今此式年文科講經試官,今方磨鍊,而堂下可擬之人乏少,依近例以堂上官,通融備擬以入,而時無職名人員,令該曹卽爲口傳付軍職,何如?傳曰,允。
又以禮曹言達曰,今此式年文科講經覆試,設場於本曹,入直郞廳,依例朝房入直之意,敢達。令曰,知道。
傳于柳顯章曰,試官望單子欲見之,斯速入之。
又傳于柳顯章曰,趙雲逵·兪最基外,若又牌不進,則一竝禁推,過一朔後擧行。
又傳于柳顯章曰,試官牌去來,斯速入之。
李渙啓曰,大司憲吳彦儒,掌令鄭恒齡,持平李鎭恒,獻納李明煥,正言李宅鎭·任珹牌不進推考傳旨及罷職傳旨,今方捧入,而監試官如是違牌,將無以備員,事甚未安,大司憲吳彦儒,更爲牌招,何如?傳曰,允。
又啓曰,監試官吳彦儒,再招不進,推考傳旨,今方捧入,而在前如此之時,有三牌之例,更爲牌招,何如?傳曰,允。
以監試官鄭恒齡·李鎭恒·李明煥·李宅鎭·任珹等,牌不進罷職傳旨,傳于李渙曰,只推,更爲牌招。
又以參試官李基敬·李宜馣·尹光暹,二所參試官韓光會·任㻐等,牌不進罷職傳旨,傳于李渙曰,只推,一體牌招。
事變假注書權師彦政差代,以金和中爲之。
李渙,以兵曹言啓曰,御營廳敎鍊官禁軍遞兒窠,今方有闕,依節目,禁軍別將,與本營中軍,眼同試取後,以其居首者,塡差之意,分付御營廳,何如?傳曰,允。
又以義禁府言達曰,前大司諫洪梓禁推事,徽旨達下矣,洪梓下去京畿楊州地云,依例發遣府書吏,拿來,何如?令曰,依。
以黃海監司狀達,三月朔薦新及進上生石首魚,限內不得封進,惶恐待罪事,令于李渙曰,勿待罪事,回諭。
平安監司李成中書曰,臣猥膺西藩之命,將於陪祭後,辭陛而去,區區下忱,曷勝耿結?臣之父母墳山,在於京畿砥平地,今當遠出,情切往省。伏乞睿慈,俯許數日之暇,俾伸至懇,千萬幸甚。答曰,覽書具悉。卿其依所陳往省焉。
己卯三月十二日午時,上御恭默閤。晝講入侍時,同知事申晦,特進官元景淳,參贊官南泰著,侍讀官任㻐,檢討官鄭遠達,假注書朴相老,記注官尹泰衡,記事官柳敍五,武臣副護軍申光岳,持入中庸,以次進伏訖。上讀前受音,自子曰,舜其大知,止中庸不可能一遍。㻐讀新受音,自子路問强,止惟聖者能之。上繼讀新受音一遍。㻐曰,遵道而行,半塗而廢,此章之義,深且切矣。殿下三十年御世治民,專用中庸之道,而今也堯齡漸高,舜化風動,而政令施措之間,亦或有自沮自退之心,則是乃半塗而廢,伏乞留心省察焉。上曰,所陳是矣。上曰,下番久不入侍,亦有可奏之文義乎?遠達曰,上番已奏,臣無別見矣。上命承旨書之曰,夕講爲之,時刻隨時,只正時入之。出傳敎又命承旨書之曰,編次人具允明入侍。出傳敎又命承旨書之曰,十六日備局日次,進定於明日。出傳敎晦曰,廣州前留守李喆輔狀啓,今番合操試射時,將官朴文若,旗牌官崔漢柱,敎鍊官任東杓·李世蕃等四人,柳葉箭沒技,別破陣李匡世·金福雲等二人,鳥銃貫三中沒技,摠戎使洪鳳漢狀啓,本廳所屬中營水原諸將校軍兵等,習操試射時,別驍士閑良鄭寅五,片箭三中沒技,竝考例稟處事,啓下矣。本營本府習操試射時沒技人,自前雖有直赴許施之例,續典中無載錄,則科體甚重,不可循例許施,故敢此仰達。上曰,近例多有之,一體直赴殿試。出擧條晦曰,開城留守南泰齊狀啓,今春試射時,左列軍官出身姜守經,片箭沒技,選武右列軍官閑良崔奎應·池海朝·金重煥·林大華,騎芻沒技,右列軍官閑良洪致迪居首,營軍官閑良鄭相僑·洪受海,騎芻沒技事,亦爲啓下矣。取考續典,則松都選武試才,每年春秋,試取狀聞,而沒技及居首者閑良,直赴殿試,出身,邊將除授矣。以選武爲名者,則閑良出身,固當依續典擧行,而至於營軍官爲名者,旣非續典所載色目,則雖以沒技入於其中,不可一體許施,此則置之,何如?上曰,左右別軍官,依續大典擧行,營軍官,廣考前例以稟。出擧條晦曰,在前經宿陵幸時,留都營有無得狀啓,當爲付撥以送,而如有時急啓聞之事,則別定京驛馬以送矣,今亦依此分付,何如?上曰,依爲之。出擧條晦曰,陵幸後,軍兵犒饋,連以乾物分給矣,今番何以爲之?敢稟。上曰,以乾犒饋,卽爲擧行。出擧條晦曰,在前經宿陵幸時,城門外屛門把守軍兵,依前定奪,大駕經過後,入來留都營還宮時,還爲出去把守矣。今亦依此擧行之意,分付留都營,及訓局禁營,何如?上曰,依爲之。出擧條諸臣遂退出。
己卯三月十二日申時,上御恭默閤。夕講入侍時,同知事申晦,特進官元景淳,參贊官南泰著,侍讀官任㻐,檢討官鄭遠達,假注書朴相老,記注官尹泰衡,記事官柳敍五,武臣副護軍申光岳,持入中庸,以次進伏訖。上曰,下番先讀,可也。遠達曰,講體至重,上番例先讀之,臣不敢先讀。上曰,古例多有下番之先讀,而所陳誠是,上番先讀,可也。㻐讀新受音,自君子之道費而隱,止以明之,上繼讀一遍訖。㻐曰,費隱章文義,至微至妙,有非如臣蒙學,所可仰奏矣。上曰,謙遜太過矣。㻐曰,此章專言化育流行之妙,而殿下三十年功效,無非化育,伏乞更加勉於化育流行之功矣。上曰,予之三十年,實無少效,可愧。㻐曰,三十年功效實有之,何殿下自沮之如此耶?遠達曰,臣則以爲,殿下每存加勉之工,常以爲無少效爲心,則治化益至旁達矣。上曰,上番勸予以加勉,下番勸予以嚴畏,所陳皆得之矣。上曰,同知事·特進官先退,編次人入侍,可也,申晦·元景淳退出。臣相老承命,偕具允明進伏。上曰,政經持入,持入訖。上曰,心經持入,持入訖。上命㻐,讀心經跋文。又命允明讀御製心經小序竝箴小識,又命刪改數句。又命遠達,讀心經西山贊。又命遠達,讀政經肅廟御製贊竝小序贊詩。又命遠達,讀御製序贊詩,又命㻐,讀政經一章,遠達讀下一章訖。命承旨書之曰,晝講,庸·學旣已輪講,政經旣有御製序與詩贊,召對則以心經兩經,輪回以講,其亦博約之意也。今日先試其初,令弘文館,依此擧行。出傳敎又命承旨書之曰,法講召對體重,政經八件,令芸館印進一件,作御覽件,一件內入,六件置弘文館,用於召對。出傳敎諸臣遂退出。
上在昌慶宮。常參,以代理停,經筵停。
夜一更,月入太微西垣內。五更罷漏後,彗星見於虛宿度內,離瑜星之上,星體如河鼓小星,色淡白,尾長一尺許。
藥房都提調申晩,提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等卽與諸御醫,趁早入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則差勝後一樣,湯劑五貼,加煎以入,後日次入侍,宜矣。
李之億達曰,明日親傳香時,禮房承旨,當爲齋宿,而右承旨李吉輔,以式暇,今日不爲仕進,卽爲牌招齋宿,何如?令曰,依。
傳于具允鈺曰,大臣·備局堂上詣閤。
傳于柳顯章曰,吏曹判書前望單子入之,以李昌誼爲吏曹判書。
傳于李之億曰,召對爲之
傳于李吉輔曰,冬至使入去時以爲,趁孝昭殿祥祭還來矣。先來至今無來,自備局發關於義州府,使之卽爲馳通鳳凰城,詳探事情,馳報事,分付。
柳顯章,以武一所差備官,以試官意啓曰,今日試所設場之後,監試官大司憲吳彦儒,獻納李明煥,謂有情勢難安,陳書出去,監試不備,莫重試事,將未免停撤,雖甚可憫,不得已姑罷之意,敢啓。傳曰,一依試官例捧傳旨,今日政擧行。
柳顯章,以義禁府言達曰,寧越兼任平昌郡守趙載選,拿問處之事,徽旨達下矣。趙載選時在任所云,依例發遣府羅將,拿來,何如?令曰,依。
又以禮曹言達曰,因故參奉金涀妻趙氏呈狀,以其家翁同姓六寸兄澈之第二子相天立後事,纔已申目達下,成給立案,則趙氏以爲,當初呈狀時,不能詳察,家翁六寸弟澈,以六寸兄,誤爲書呈,卽爲釐正事,呈狀矣。誤錯旣如此,則不可仍置,原申目中兄字,以弟字改付標以入,而其不察之失,無識婦女,不足論責,置之,何如?令曰,依。
以大司憲吳彦儒,獻納李明煥上書,令于李吉輔曰,大朝旣有處分,此上書竝給之。
有政。吏批,行判書李昌誼牌不進,參判金相福進,參議未差,右副承旨柳顯章進。啓曰,新判書命招,同參政事,何如?傳曰,允。又啓曰,判書李昌誼牌招不進,參議未差,小臣獨政未安,何以爲之?敢稟。傳曰,仍爲之。以兪彦國爲大司諫,洪準海爲副應敎,宋瑩中爲校理,李福源爲校理,李心源爲副校理,李碩載爲修撰,元義孫爲副修撰,金勉行爲司僕正,李鼎輔爲左參贊,李喆輔爲知經筵,李世演爲吏曹正郞,李秀逸爲沃溝縣監,金宗範爲繕工主簿,李興宗爲文學,李昌誼爲司僕提調,尹汲爲大司憲,朴致隆爲獻納。兵批,判書申晦武所試官進,參判蔡濟恭入直進,參議洪樂性,參知崔成大病,右副承旨柳顯章進。副司直李鼎輔·李壽勛,副司果鄭晩淳單付。
大司憲吳彦儒書曰,伏以,臣於臺職,自畫已審,前後二十年,足跡曾不投臺端一步之地,顧今去就,豈容有間,而第緣監試事重往役,三召違逋,義分是懼,畢乃黽勉承膺,冒赴試場,卽伏見今日大朝筵中所下傳敎,有違牌試官譴罷之命。臣於是,竊不勝惶蹙震慄之至,諸試官,旣皆一竝罪罷,則顧臣所犯,亦一試牌違逋中一人,雖荷聖度天大,曲加涵貸,監試諸臣,獨漏其中,臣誠且驚且感,不知所措,蓋其違牌,則豈有試官監試之有所相懸,而幸其倖免,獨自晏然,不思所以自處之道乎?臣自承此敎,不敢以監試自處,更不敢爲冒當監試之計,莫重試事,其將緣臣而未免停撤,臣罪至此,尤無所逃。玆不得不略具短章,冒死仰籲於睿慈之下,徑歸私次。懇乞离明,俯垂諒察,下臣司敗,與被譴諸臣,同其罪勘,以嚴公法,以安私心,千萬幸甚。
獻納李明煥書曰,伏以,臣以武一所監試官,祗進試所矣。卽接小報,今日大朝賓筵,有今番試官違牌人,一竝罷職之命,雖未知筵敎果何如,而臣亦試官中違牌者,特以傳旨中無監試官三字,尙未有現告之擧,臣誠兢惕,莫省攸措,臣之自來情跡,不宜復玷於臺職之狀,纔陳於日昨上書,猥犯嚴威,一違恩召,一違之後,繼有再召,往役義重,事難屢違,乃敢冒出矣。今於嚴敎之下,不敢晏如,投章徑退,恭俟大何,莫重試事,緣臣稽滯,臣尤死罪,惶隕萬萬。伏乞离明,亟削臣職,仍治臣罪,以肅邦紀,俾安私分,不勝厚幸。批答見上。
四學儒生幼學金奭行書曰,伏以,我國朝,文明啓運,群賢輩出,俱有以闡我父師箕子之道,而迨我宣廟朝,適値龍血玄黃之會,尤急陰陽淑慝之辨。時則生文成公李珥·文簡公成渾,以維持世敎,扶樹風化,繼之而有文烈公趙憲·文元公金長生·文敬公金集·文正公宋時烈·文正公宋浚吉諸先生,受授傳習,道統相承,德業之盛,事功之大,殆中朝之所未有,豈非吾道之幸而國朝之光乎?自我列朝,至于當宁,極盡崇報之道,連擧從祀之典,而獨於文烈公趙憲·文敬公金集兩先生之腏食,今始籲請者,非兩先正道德,謂比已享之賢,有差殊而先後之也。特以趙憲,特立中行,少與多仇,公議有待於百年,金集,盛德謙光,彌久彌彰,不必同時而竝論故耳,臣等末學淺見,其敢曰,有所知識,請以聞於先輩者,仰陳离明之下,以明兩先正之不可無從享也。臣等聞文烈趙憲,稟氣純剛,間世而生,遊李珥·成渾之門,傳孔子·朱子之道,孝通神明,學究天人,嚴於闢異,則其在香室,不封供佛之香,切於衛道,則其入天朝,欲正從祀之典,是非明的而取舍正,精誠貫通而操守確,春秋大義,炳如日星,而眞切體當,朱書奧旨,絲毛密微,而一皆成誦,立志則希聖,知幾則如神,其見於行事,磊落光明,當丁亥賤倭秀吉之遣使求和也。擧朝恇惑,無敢以斥絶爲言者,憲獨步詣闕,再三封章,請具奏天朝,遍諭琉球諸國,使不得容息於宇內,如此者,非直爲我國,必受其兵,眞箇見得於君臣大倫大經,苟有弑逆之賊,則不計同國異國,義在必討故也,其自任以天地綱常,透得於人禽關棙者,無一毫苟且含糊之意,平生所學之大,到此等處可驗。噫,天下之惡,莫大於弑君父,其驚痛憤疾,宜爲人之所同情,而歷觀古史,鮮能如此,馴致天經滅絶,人彝晦塞,此夫子所以戚戚於斯,垂之空言,使亂賊知懼,而其所沐浴請討者,直是學此而措之者耳,孔子後千有餘年,而朱子蓋嘗推明是義,朱子之後又幾年,而唯趙憲,非直言之,允能蹈之,如趙憲直在夫子之門墻,允爲夫子之忠臣,今日從享於夫子之廟庭者,非趙憲而誰哉?若文敬公金集,以長生之賢子,承李珥之嫡統,精思力行,眞知實踐,言行相顧,表裏交修,進而獻君者,精一之訓,退而省己者,戒懼之工,以其庸學要旨,不越乎愼獨二字,而隱微之際,人所不知己所獨知之處,一念纔萌,舜·跖斯判,此其爲幾,不可不審,故嘗扁齋以愼獨,以寓警焉,而未嘗以是而爲自號,謙虛沖挹,亦不以師道自處,淵氷兢業,死而後免。一如曾子,其眞實心志,刻苦工夫,有如是者,進修有次第,嘗以躐等爲戒,踐履敦篤,不喜爲新奇之說,必以程·朱爲繩墨,尤於禮學會通,深體朱子乞修三禮之意,凡於禮,以朱子通解爲歸宿,其父長生所論著,輯覽·備要·問解諸書,竊取遺意,修正得宜,其以喪禮異同,議進於孝廟初政者,可見革去陋俗,一反古禮之意。噫,自秦火以後,禮樂崩缺,已千餘歲,到朱子編禮,始以周公經禮,爲必可行,朱子之後幾年,文元·文敬父子出,而講明經禮,永洗千古之謬,要以爲一王之定制,此其爲功於聖門,有補於聖世,爲如何哉?臣等竊伏惟念,天生此二賢,擔荷千古之大義理,追復三代之大禮敎,非偶然也。二賢之道德事功,卓然如彼,苟使中國聖作,亦將取而爲表準,豈直爲東國之光也哉?孝悌爲本,本立道生,所謂道德云者,未嘗捨遣孝悌字,懸空爲說,千聖旨訣,灼然如是,則如憲之幼而能盡孝,感回母心,集之日必拜父寢,命止而不廢,又可見篤孝根性之一端也。跟脚早立而定力固,階級有序而學問進,皆造於高明博厚之域,精深貫通之境,有以羽翼斯文,嫡傳吾道,此皆備載兩先正狀德之文字,而前後書陳,亦嘗略及其槪。臣等今日,不敢偏擧張皇,而其皆可配食於聖廡,有不容已也。其使七百義士,蹈刃不悔,同日殉節,此實明誠之感人,義理之悅心,而可見憲之死,非直爲一節之士而止也。又如兩宋文正,俱有得於集之所傳授,恩深義重,成就如彼,則此可見集之於兩宋文正,如延平於朱子,而追享之典,在所當擧也。先正臣朴弼周,以趙憲成德,竝論於從祀諸賢,有曰,實嘗做到極處,如尹之任夷之淸,弼周實一代儒宗,而其有定論如是,見於遺集者斑斑,至若金集之議於從祀,已自文元公長生從祀時,士論翕然無異辭,今此兩賢從祀之請,卽百世不惑,擧國歸一之論,館學齊籲,中外同聲,而邸下之不爲稟告大朝,亟擧盛典,何哉?且伏念從祀聖廟之擧,卽先王祭瞽宗之遺意,所以尊師道而正士趨也。如令二臣而從享,夫聞其風者,庶知吾道之惟一,而鄕愿之不可與入於堯·舜·周·孔之道也,此在聖朝,實爲挽回世道之一大機會,豈曰少補也哉?臣等所以相率呼籲,期格天聽者此也。伏願邸下,俯從多士之請,以文烈公趙憲,文敬公金集道德,允合於從祀之意,仰稟大朝,亟擧盛典,以爲斯文吾道之光,以爲天下國家之幸焉云云。金奭行·尹之鋒·徐郁修·鄭霖·宋文錫·李得圭·宋繼相·金益光·李憲邦·李允濟·柳師喆·趙學良·鄭最行·李復衍·金履顯·李尙默·李羲雲·尹覺東·洪履元·吳鼎源·尹之敬·申灝·李德呂·姜鼎煥·李東直·沈樂洙·李莘模·宋煥翼·李奎新·洪樂彬·李鎭常·韓文洪·閔百準·朴思旭·洪夏正·金日淳·李春瑞·李時正·鄭抃·韓誼圭·李光年·全泰河·李亨元·申益彬·尹得孚·沈琰·鄭必忠·李東益·許鍾·桂德新·劉命良·朴亮欽·兪漢紀·姜德煥·鄭羽煥·姜在堯·李完祜·姜在舜·李萬運·姜益煥·李健運·沈燦之·閔光曮·李道源·金履祥·沈綏之·申光協·金履正·金致棋·金星煥·李宜耆·李普天·李普淵·李思傳·尹球·李克生·尹在晉·尹重烈·兪泰柱·任光周·趙學魯·趙泰復·宋宗最·金履鏞·宋致淵·安允毅·辛禧寧·鄭敏達·辛祺寧·沈顯之·李奎緯·金履寅·李亨天·李商正·李景源·宋德輝·安光啓·李亨進·趙謙鎭·朴相祿·徐有魯·申光直·金履運·金履中·趙光逵·兪漢正·金履仁·李得源·金基長·尹聖烈·張志憲·鄭鑄·安允謇·閔起洙·金峙默·趙慶傅·李商巖·金焴·韓德順·李淑·柳垣明·宋煜·宋龍一·許壽·李頤正·李珀·郭鎭綏·朴受和·黃樟·李世馣·鄭之衡·趙相賢·韓國維·鄭柏·朴宗植·李弘之·李明祥·李英遠·李英輔·李憲國·柳誼·徐有肯·姜趾煥·尹得頤·宋煥朱·安榘·具天復·宋志淵·宋翼純·鄭猷煥·洪樂信·李澤遂·洪相益·李熙弼·李憲吉·李憲喆·孟賢大·沈安之·金履溫·徐有防·洪相復·安錫履·朴重維·金復光·宋尙復·李德休·鄭箕煥·李世煦·田錫五·趙景鎭·田錫三·李憲祜·趙鎤重·趙鎭寧·李鉉圭·沈頤之·徐有章·李龍輔·高羽漢·李沆明·車大萬·尹爀·元秀良·李衡澤·文致龜·金浻礪·柳榮健·卜召鎭·金光禧·閔潤洙·李星燦·金顯周·申·朴衡國·金宗燮·尹重烈·全鐸·李翼運·朴宗榦·尹寅喆·朴宗彬·李命翼·宋文玉·李栱·任默·李得良·柳曾養·李東赫·高克聖·權載應·李興文·李衡圭·兪漢奎·宋煥默·全聖秀·南致遠·洪相朝·李宅圭·鄭景大·金聖慶。答曰,覽書具悉。兩先正之道德學行,余固知矣,而事體至重,不可輕講,故不得煩稟,爾等退修學業。
副校理南綺老書曰,伏以,日月易邁,徽寧殿再朞已過,孝昭殿大祥已迫。伏惟聖慕冞深,睿慟益切,臣竊不勝悲係之忱。仍念臣母宿病,閱月沈綿,寧日恒少,比因時候乖常,脫着失宜,諸般症情,挾感越添,頭疼而氣暈,痰升而咳作,飮啖全却,眞元澌綴,臣方左右扶將,方寸煎灼,此際僚員不備,番次告闕,在臣分義,固當循例持被,而情私如右,勢難暫離,略暴短章,敢此哀籲。伏乞睿慈,俯垂矜察,亟遞臣職,仍治臣罪,以便救護,以肅朝綱。答曰,覽書具悉。日月流邁,徽寧殿再朞奄過,孝昭殿祥事又迫,哀慕莫逮之慟,一倍罔極,爾其勿辭,救護母病焉。
己卯三月十三日辰時,上御恭默閤。大臣·備局堂上引見入侍時,左議政金尙魯,右議政申晩,兼知中樞府事李益炡,行禮曹判書洪象漢,行戶曹判書洪鳳漢,行副護軍具善復,行訓鍊院都正鄭汝稷,吏曹參判金相福,校理任㻐,持平李鎭恒,左副承旨具允鈺,假注書朴相老,事變假注書金和中,記注官尹泰衡·柳敍五,以次進伏訖。上命承旨書之曰,入侍中官,趁不待令,從重推考。出傳敎尙魯曰,日氣陰寒,風色甚惡,聖體若何?上曰,一樣。尙魯曰,丸劑連爲進御乎?上曰,進服。晩曰,醫官入診,何如?上曰,置之。尙魯曰,王世子氣候,若何?上曰,一樣。尙魯曰,王世孫氣候,何如?上曰,好在。上曰,彗星漸消,誠爲多幸,而日氣又昏瞀矣。尙魯曰,彗星漸微,不勝萬幸。上曰,雖日報瑞星,目今國事,無一毫可恃,試官事誠寒心,予將處分,何如?李喆輔一人之外,無一承命,予以試官事,終夜酬應,以至咳嗽矣。尙魯曰,事甚駭然,處分誠當矣。上命承旨書之曰,近者,試官違牌不甚,今番式年文試官望,一重臣外,擧皆違牌,甚至於參試官,遠牌者多,此亦紀綱攸在,試官違牌者,一倂罷職,參試官違牌者,先罷後拿,畢試後勘律。出傳敎上曰,昨日引見新榜生進,爲人皆佳,榜可謂善出矣。若如古者坼皮封之擧,則寧邊人,安敢爲壯元乎?尙魯曰,臣見試官,問其得謗之由。答曰,只考文,故得謗云,只考其文而得謗,誠可笑事矣。上曰,今番試官,可謂極擇矣。尙魯曰,臣則已試蔑效,只是仰成於首相,首相以元老大臣,宿望甚重,鎭壓世道,裨益國事,而今方引見,誠爲悶迫,各別敦勉,期於出脚,何如?晩曰,此非請告之時,病亦不至難强云矣。上曰,以怪異之朴聖源,如是尋單,太過矣。予心攸在,今乃直言,古者則初度呈辭別諭,再度敦勉,三度始不允批答,四度措辭爲批,五度遣承旨,今也不必如是備文,予則無隱,雖於再度,有所處分,庸何傷乎?領相事,誠太過矣。上曰,乙亥以後,一邊則酸而又酸,殆同柳世僑之醋,一邊則不然,外面雖若混合無間,而用捨之際,不啻偏重,予實愧體天建極四字矣。予雖衰老,豈不知群下之所爲乎?譬如天地再闢,東方開明,而西方不開,是予之過矣。尙魯曰,聖敎至此,惶悚無地,莫非臣不能奉承之罪矣。殿下三十年建極之治,如一日,而磨以歲月,自當保合,夫何必察察爲明哉?上曰,非予之察,乃彼自現,乙亥以前,置而勿論,乙亥以後,若又用舍不公,扶抑太過,則人心必拂鬱,人心拂怒,則公議亦不平,還恐新局又出矣。晩曰,前者勿論,新局恐又出,惟在殿下一心,堅守無改而已。上命承旨書領議政兪拓基再度呈辭批答曰,初單旣諭,冀卿寢單,再單又登,何過之若此乎?噫,其若此,予泯默而後,其將都無事,此於小官,猶不爲,況大官乎?旣已諭,予無滯也,卿須體此意,安心勿辭,卽起視事,共濟國事。仍傳曰,遣史官傳諭。出傳敎上曰,昨見元景淳爲人質實,而政目間,曾無撿擬之事,予豈不知乎?尙魯曰,連在驪州,杜門不出,頓忘世人,世人亦忘,而爲人則何事不做?臣亦知其可用矣。上命承旨書之曰,昔漢光武,以卓茂封褒德侯,意蓋深矣。噫,抑躁競取眞質,當今先務,欲取此等之人,參判元景淳,予則曰,不下累層,特差備堂,以示予抑躁競取直實之意。出傳敎上曰,故領敦寧趙顯命,所薦六人中,一人已大拜,餘皆好,而黃仁儉·林象元兩人中,林象元才合方面云,予豈忘其遺托乎?尙魯曰,臣亦每思其人矣。上曰,家貧思良妻,國亂思良將,予於故相每思之,而一快字爲其病處,亦是長處也。尙魯曰,前吏判李鼎輔,久在罷職中矣。語未卒。上曰,果以參奉事也。爲人疏率,故當事不能周遮,一時多窠,直心差出矣。晩曰,一倂差出,亦是無心所致矣。上卽命承旨書之曰,前判書李鼎輔,飭已行,敍用。出傳敎尙魯曰,孝昭殿祥祭臨迫,堂上·堂下侍從罷職人員,依前月例,竝敍用,與無職人,一體口傳付軍職,使之進參祭班,何如?上曰,依爲之。出擧條尙魯曰,趙榮順方在永不敍用中,一體敍用,似好矣。晩曰,聖世無棄物,一體敍用,何如?上不答,尙魯曰,李判府事,特敍後,連在城外,無意入來,若下敦勉,則自當入來矣。晩曰,向者內局入侍,欲爲入來云,而特未及矣。上曰,從當下敎,上曰,昨日朴相喆之處分,非予之私也,乃激於試官事也,雖有避淸顯之敎,而此職有異於玉堂,渠何敢違逋乎?仍有嗚咽之色曰,予外孫,只渠一人,而將不參孝昭殿祥祭矣。尙魯曰,講書院兼官,自是玉堂之例兼,則其所撕捱,不是異事,一番違牌,便卽補外,則還恐朝臣,將無餘矣,晩曰,只自畫於淸顯,故如是違牌矣。上曰,果然則容有可恕之道,渠必不以非禮辱我元孫矣。仍命承旨書之曰,今聞大臣所奏而乃覺,有下敎,旣兼官,則宜有參酌之道,兼贊讀朴相喆,特寢都事補外之命,頃者下敎,今番特招,意蓋在焉。雖辭淸顯,豈辭講書院,申飭乘馹上來,上來後,卽爲牌招察任,勿捧其章。出傳敎上曰,吏參入侍,孝昭殿望祭執事,以朴相喆塡差,可也。上又命承旨書之曰,都政遲滯,不可不顧,吏判有闕代,政官牌招,卽爲開政。出傳敎又命書之曰,大抵武科講經之弊,予知熟,故凡於初試,皆除講經,意蓋在焉。申飭一二所試官之挾私,有苛問擧子之弊,其令監試官,隨現察推。出傳敎上曰,明日出宮時刻,依前以三更五點爲之。出榻敎尙魯曰,此平安監司閔百祥狀啓也。備陳宣川東林城虞候往來之弊,兵營番操疏虞之端,仍以依北兵使行營例,使宣川府使,隨風高留防事,令廟堂稟處爲請矣。當初使虞候入防者,專爲守城,而多少弊端旣若此,則宣川府使,乃是地方主人也,以主人而往來留防,其在守城凡節,果有勝於虞候,自今年始,依狀請擧行爲宜,以此分付,何如?上曰,依爲之。出擧條尙魯曰,尹昌垕,以見任陽智時事,因繡衣書啓,被配已多年矣。雖未知渠之所犯果如何,而前後坐繡啓竄配者,幾皆次第放還,渠以卑微之故,獨未蒙宥,在刑政似涉斑駁,今因言端,敢有仰達。上曰,所達誠是,尹昌垕特放,可也。出擧條尙魯曰,濟源前察訪尹錫周,省峴前察訪李一曾,獒樹前察訪金載玉,皆因臺臣特補,見遞本職,而其時無時任察訪遞付京職之敎,故錫周·一曾,更爲察訪別檢,而不得通計前任云,竝令依遞付京職之例,前仕通計,載玉則歸本館後,姑未除他職云,待除職一體施行,何如?上曰,依爲之。金載玉亦一體隨窠付職,可也。出擧條尙魯曰,堤堰堂上一員方在外,一員有闕,而當此春節,多有申飭之事,有闕代,以備堂李昌誼差下,何如?上曰,依爲之。出擧條尙魯曰,京畿監司金致仁,以陵幸時植炬事,有報牒矣。今此陵園行幸時,動駕晝停所,在於黔巖,回駕晝停,在於新院,而日昨傳敎中,只以限晝停植炬爲敎,道臣未能詳知,有此報問,故敢此仰稟。上曰,植炬竝止于黔巖,可也。尙魯曰,動駕日則到晝停所,天色如未及曙,可以遲待,而至於回駕日,新院之於黔巖,相距稍間,晝停以後,如或日暮,則恐不可無炬矣。上曰,此則以行炬待令,可也。出擧條上曰,孝昭殿供上,限禫祭前,依例進排,內人以下,則祔廟後停止,可也。鳳漢曰,然則加進排者,依前日下敎,祔廟後始可擧行矣。上曰,然矣。出擧條鳳漢曰,山陵丁字閣材瓦處置事,前已稟定,而臣更思之。纍石木蓋瓦,則終有滲漏傷汚之慮,莫如以假齋室撤毁之材,別立假家,仍爲蓋瓦後,入置其材之爲十分無慮也。基址則曾有敬陵洞口爲定之敎,而此處則人跡罕到,實多虛疏,毋論洞口與齋室近處,從其地形之便好而爲定,回鑾後翌日,臣欲爲出往指揮矣。上曰,依爲之。鳳漢曰,此雖國役,此異常例,除下直往來乎?上曰,依爲之。出擧條鳳漢曰,以本曹事,有所消詳於大臣,故敢此仰達,卽今曹儲匱乏,國役浩繁,實有無限深慮矣。壬申魂宮時,請得常賑穀,發賣補用,今依此例,湖南常賑穀折米一萬石劃來,而此時發穀爲難,以備局句管餘軍木,每石三兩折定取來,而此木遺在,堇爲二百七十同云,其餘不足者,從他道徐議區處,木代則此米分數,移管於備局,而令道臣從便作米,名之以餘軍布作米,上來之木,仍令道臣,知悉各邑,今朔使之盡數來納本曹事,嚴飭,何如?上曰,依爲之。尙魯曰,目今戶曹事勢渴悶,元數無多之餘軍木,雖不得不許,其代常賑穀,則趁卽作米,有不可已,此則嚴飭道臣,何如?上曰,依爲之。出擧條象漢曰,西平府院君奉祀五代孫德鳳無子,以其姪光道爲後,光道又無子,以其族姪致億爲後,致億又無子早死,當立後而欲備昭穆之序,則三四十寸內,無姪行可以立後者,若用兄亡弟及之禮,立光道之後,則其至親故直長德龍有三孫,可以擇定,而係是變禮,臣曹不敢擅便,依聖敎曾已問議於大臣矣。下詢處之,何如?尙魯曰,旣有西平後孫,則用兄亡弟及之禮,以其後孫立後,以承國舅之祀爲宜,何可遠取於自麗朝派分之不知爲幾寸者乎?禮官所奏,誠是矣。上曰,依大臣所奏施行,可也。出擧條象漢曰,江原監司沈鏽,放未放啓本中,前縣監金範錫,在於稟秩矣。當初罪犯雖重,四年定配,亦可懲礪,宜有疏釋之典矣。尙魯曰,金範錫當初所爲,雖可駭,被配已至四年,則放送,似好矣。上曰,所爲可駭,而旣在赦前,特爲放送,可也。出擧條象漢曰,平安監司閔百祥放未放啓本中,前府使李世馨,在於稟秩矣。當初査事,臣旣當之,明知其白脫,聖上亦俯燭冤狀,只命遠配矣。今過三年,且値無前大霈,宜有疏釋之道矣。尙魯曰,臣未知所犯之如何,而但聞北來之人所傳,則渠與楊泰根親熟,人皆知之,而此一款,終始發明,欺罔甚矣,此不可遽放也。上曰,今姑置之,可也。出擧條諸臣遂以次退出。
己卯三月十三日未時,上御涵仁亭。召對入侍時,左副承旨具允鈺,副修撰鄭遠達,假注書朴相老,記注官尹泰衡,記事官柳敍五,以次進伏訖。持入政經,上讀政經序文訖,還下,命遠達讀一章,允鈺讀一章,相老讀一章,泰衡讀一章,敍五讀一章訖。上曰,所抄經書,皆好矣。遠達曰,節用愛人,使民以時,是千乘之國,所當急先務,伏願體念。上曰,所陳誠是,予當留念,上命承旨,呼寫涵仁召對日綸音曰,噫,學者用功,其猶覽經傳而體行,況人君乎?今講宋儒眞德秀政經首編,經次編傳,而其下錄古循吏傳,末錄西山治郡之事,意雖在下,推上用之,其豈少補也哉?昔年特以御製序文贊詩,弁於首者,其可以仰揣聖意,而豈意暮年講是書乎?今日初講也,尙書君牙篇抄錄中一句語,有不覺興感者,何則?夏暑雨,小民惟曰怨咨,冬祁寒,小民亦惟曰怨咨,祁寒盛暑,節候之常理也,而小民其惟怨咨,三百六十州,若或有不能者,使我元元,呼號於蔀屋之中,則昭昭彼蒼,其雖下臨,深邃九重,何能徹焉?此上負蒼蒼也,下負元元也。因文興慨,其令復讀,若是諭焉。噫,雖於敵將,赤子而付之,受其托者,必也愛之恤之,惟恐或遺,而況八道元元,非徒我赤子,寔皇天列朝攸愛者,爲字牧者,若思之及此,豈待勉飭乎?噫,卅載臨御,無一惠政,于今衰耗,亦懈勉飭,使我赤子,若有飮怨於其君不睹不聞之中。噫,此非徒不體昔年,亦不能仰體我慈聖德意也。噫,吁嗟,寒暑,民猶怨咨,況今風雨不調,節候乖舛,與漢文所謂方春和時異焉。是誰之愆?寔予之過。噫,已無春和之氣,而又在倒懸之中,興惟及此,食豈甘而寢可便乎?吁嗟,方伯守令之臣,莫曰其君之涼德,愛之恤之,使三百六十州元元,咸歸於同仁,予將以有臣,奏于殿中,噫,坐堂何名,卽涵仁也。欽遵此義,莫替予意,予於此,又有一飭,孔聖云,節用愛人,使民以時,此治國之要道,故昔年將此八字,命宗臣書之,揭于景福殿中,今因此文,追慕冞切,正當方農之時,凡諸用民之事,切勿爲之,雖有京司指揮者,一切報備局寢之事,下諭于八道三都。出傳敎遠達曰,政經文雖美矣。皆是字牧者之事,有非君德上交勉之事,恐不宜於召對時進講矣。上曰,然矣。命承旨書曰,政經文雖美矣。與帝王之學有異,時或召儒臣令讀,可也。召對體重,以心經近思錄輪講事,更爲定式,御覽件一件,內入政經刊印,置之。出傳敎遠達曰,玉堂闕員甚多,番次苟簡矣。上命承旨書曰,玉堂闕員,今日政,以在京無故人備擬,違牌儒臣,在外儒臣許遞,一體擧行,待下批牌招察任。出傳敎諸臣遂退出。
己卯三月十三日未時,王世子坐德成閤。承旨持公事入對時,左副承旨具允鈺,假注書朴相老,記事官尹光暹·柳敍五,以次進伏訖,允鈺讀奏咸鏡北兵使孫鎭民鹿茸進上狀啓訖。踏達字還下。遂以次退出。
上在昌〈慶〉宮。常參以代理停,經筵停。
酉時,雨雹,狀如大豆。
夜一更,月暈。五更罷漏後,彗星見於虛宿度內,離瑜星之西,星體熹微,尾跡若存若無。
具允鈺,以都摠府言啓曰,今日入直內三廳,武兼·禁軍及軍兵等,當爲中日習射,而孝昭殿望祭,親臨齋戒相値,不得爲之之意,敢啓。傳曰,知道。
李吉輔,以侍講院言啓曰,今十五日孝昭殿望祭,王世子亞獻事,有令矣,敢啓。傳曰,依下敎。
傳于李渙曰,承旨入侍。
傳于柳顯章曰,中官,下義禁府推考。
具允鈺啓曰,左議政金尙魯,右議政申晩,依下敎來待矣。傳曰,詣閤。
傳于李渙曰,應講儒生一件書入,試官望亦爲入之。
以修撰李瀰牌不進罷職傳旨,傳于李吉輔曰,只推,更爲牌招。
以兼司書沈履之牌不進罷職令旨,令于李吉輔曰,推考徽旨捧入。
具允鈺,以武二所差備官,以試官意啓曰,臣等來詣試所,則監試官司諫院正言任珹,謂有情勢,今日不爲仕進,監試官不備,則似當撤場,而丙子閏九月庭試初試時,以監試官不備,因試院草記,有監試官一員,雖改付標,一員則在試所,仍爲開場,以此日後定式擧行之敎,故仍爲開帳,而莫重覆試,監試官不備,事甚未安。何以爲之?敢稟。傳曰,依前擧行。
柳顯章,以義禁府言達曰,咸鏡·忠淸·江原三道監司狀達,據刑曹粘目內,定平前府使趙德鎭,新昌前縣監李彦煥,禮山前縣監李浚,溫陽郡守沈士希,襄陽前府使金永燮等,移本府處之事,達下矣。趙德鎭·李彦煥·金永燮等,今方待令於本府,卽爲拿囚,而沈士希,自任所,時未上來,李浚,下去京畿砥平地云,依例發遣府羅將,竝拿來,何如?令曰,依。
具允鈺,以武二所差備官,以試官意啓曰,臣等來詣試所,則監試官司諫院正言任珹,謂有情勢,今日不爲仕進,監試官不備,則似當撤場,而丙子潤九月庭試初試時,以監試官不備,仍試院草記,有監試官一員,雖改付標,一員則在試所,仍爲開場,以此日後定式擧行之敎,故仍爲開場,而莫重覆試,監試官不備,事甚未安。何以爲之?敢稟。傳曰,依前擧行。
以兼司書沈履之牌不進罷職令旨,令于李吉輔曰,推考徽旨捧入。
以修撰李瀰牌不進罷職傳旨,傳于李吉輔曰,只推,更爲牌招。
傳于李渙曰,應講儒生一件書入,試官望亦爲入之。
左議政金尙魯,右議政申晩,依下敎來待矣。傳于具允鈺曰,詣閤。
傳于柳顯章曰,中官,下義禁府推考。
傳于李渙曰,承旨入侍。
李吉輔,以侍講院言啓曰,今十五日孝昭殿望祭,王世子亞獻事,有令矣,敢啓。傳曰,依下敎。
具允鈺,以都摠府言啓曰,今日入直內三廳,武兼·禁軍及軍兵等,當爲中日習射,而孝昭殿望祭,親臨齋戒相値,不得爲之之意,敢啓。傳曰,知道。
己卯三月十四日辰時,上御涵仁亭。親傳香入侍時,行都承旨李之億,左承旨南泰著,右承旨李吉輔,左副承旨具允鈺,右副承旨柳顯章,同副承旨李渙,記事官李祉承·金載祿,記事官尹泰衡·柳敍五,以次陪立訖。上詣板位,之億曰,藥房都提調申晩,提調洪啓禧,請進見矣。上曰,然矣。晩進前曰,聖候,何如?上曰,一樣矣。晩曰,湯劑連爲進御乎?上曰,然矣,而此後則以五日爲次,可矣。晩曰,然而方有咳候,請診候焉。上曰,自可差復,其止之。允鈺曰,此武一所草記矣。允鈺曰,平安道民瘼狀啓來到,故敢達矣。上曰,承旨持平安監司民瘼狀啓,午後與大臣入侍事。出榻敎東宮陪從,右副承旨爲之事。出榻敎諸臣以次退出。
己卯三月十四日辰時,上御崇文堂。承旨入侍時,同副承旨李渙,記事官金載祿,記事官尹泰衡·柳敍五,以次進伏訖。上曰,侍講院草記先之乎?獻官單子先之乎?渙曰,不知何先矣。上曰,出去以待之,諸臣遂以次退出。追後入侍時,上御咸安閣。諸臣以次進伏。上曰,拔草紙,命書元良行徽寧殿望祭傳敎曰,孝昭殿予已親行,徽寧殿禫前,元良之心,豈忍令攝?來頭其將亞獻,今番親行於徽寧殿禫月前,其皆親祭,而予若有同行,孝昭殿亞獻,徽寧殿陪祭,一依朔祭例擧行,孝昭殿獻官單子,更爲書入,徽寧殿祭文受獻官,傳于侍講院官員受押。上曰,向時元良,陪祭於朔祭乎,寒食乎?渙曰,朔祭矣。上命書侍講院草記傳敎曰,侍講院草記,昏暗中官,受置不奏,傳香時知焉。其涉矇然,當該中官,從重推考。上曰,何草記先入耶?渙曰,侍講院草記,午間入之,獻官單子,暮時入之矣。上曰,駭然矣。獻官單子之晩,待其草記而然矣。渙曰,此則臣所不知矣,諸臣遂以次退出。
己卯三月十四日申時,上御咸安閣。大臣入侍時,左議政金尙魯,右議政申晩,左副承旨具允鈺,記事官金載祿,記事官尹泰衡·柳敍五,以次進伏訖。晩曰,夜來,聖候,何如?上曰,一樣,而脚部不便矣。尙魯曰,便坐則何如?上曰,無傷矣。晩曰,所進,何如?上曰,愈進矣。晩曰,寢睡,何如?上曰,昏困而睡矣。晩曰,湯劑連爲進御乎?上曰,湯劑進御而有何益乎?彗星縮矣,而予心不愈矣。晩曰,果爲速縮矣。幸甚矣。尙魯曰,日官之言,初不信矣,果可驗矣。上曰,安國彬果知之矣。上曰,承旨讀奏平安道狀啓,當此之時,予何爲此之?旣聞民瘼之後,豈可緩乎?尙魯曰,臣於外伏聞入侍之敎,欽仰恤民之盛意矣。承旨讀奏論難,至故相李宗城定規遵行。上曰,其意可嘉矣。至給債之弊。上曰,給債然後可乎?晩曰,非給債料利,則似不足於經用矣,尙魯曰,臣非善爲其任,而無過於故相酌定之數,周年之後,其餘頗多矣,此在道臣矣。天留庫留在銀一萬餘兩,而別餉庫付於保軍庫,留在木四百餘同,而自其物銀用下之後,天留庫今則爲誤矣,近來則能免專空矣。上曰,其庫幾間乎?尙魯曰,殆數十間矣。上曰,使道臣充其庫,而自□□□可謂名不正矣。尙魯曰,不然則戶曹經用不足之物,從何取用乎?又有保膳庫,而一年所剩亦多,若節用而勿爲給債則好矣,而各邑所以貸去者,遷延不還,此亦難矣。上曰,雖以區處,其後去之人遵行,何可必乎?至田政事。上曰,此則未量之故然矣。至內奴婢事,上曰,畢奏後,可以次第處分矣。至成川大谷面火田差人之弊。上曰,可矣,而差人不送,亦難矣。差人嚴飭可乎?自本府捧送好乎?晩曰,依戶曹折錢捧送,則於宮愈矣。上曰,成川宰誰也?尙魯曰,曺命采矣。上曰,此人必善爲之矣。至昌城騎兵換作步兵事。上曰,此則難矣,爲武弁者,欲祛騎兵,可謂汚闊,注書出去,知其倅爲誰而入?賤臣復命曰,沈義希矣。至宣川牧場分養等事。上曰,馬政重矣,點馬有弊,則不意摘奸,好矣。尙魯曰,十年內,間或摘奸,則無慢忽之端矣。至江界人蔘別貿事。上曰,此最難事,覽此狀啓,不覺慘然矣,可謂畫其狀矣,欲以四百兩上下矣。尙魯曰,頃者戶判入侍,臣亦同入,而二十斤減定陳達矣。上曰,稅米條,割給添價,好矣。尙魯曰,聖意至此,當議於備局,倍給其價矣。上曰,非特倍也,優定以給好矣。上曰,別貿蔘,亦非故例矣。尙魯曰,大差倭所入蔘五十五斤,而近來小差倭所入,亦頗多矣。上命書曰,關西道臣狀聞中,成川大谷面差人之倍甲捧價,其涉可駭,令秋曹從重科治,自本官擧行一款,頃者關東狀聞,已有下敎,無前之事,不可創開,各邑鄕色,亦焉知無差人之弊,置之。昌城府所報,本府雖處於石确之地,當初設置馬兵,非徒用於本府,乃是通於道內者,則身爲武守,令馬兵請去馬,其涉迂闊,置之。宣川府所報,點馬之弊若此,令太僕以十年爲限,而古人數馬而對,馬政國之重事,雖限內,時或奏稟,抽栍摘奸,勿爲點馬,只察勤慢,分養馬事,幾百年流來古規,今何更乎?置之。江界人蔘事,雖不狀聞,豈不知之,而今覽狀啓,若見民人之狀聞,此後其無下敎,是豈淸齋之日,不宿狀聞,召大臣處分之意乎?元價關東蔘已諭,令戶判就議大臣,登對以稟,至於今貿二十斤,前戶判,以所請得關西米,計給其價者,意誠是矣。故許之。今何爲以此米添價,而雖然,本稅蔘外,中間加數,其旣不獲已,況今二十斤,加數中又加者也。噫,民所謂又斥何物而添貿云者,若恫在已,豈循常例?關西稅米中,令備局參量加給,少除民弊,狀聞中上款四件事,於軍政則以爲釐正,而於債路則前後道臣,區處誠是。然古人云,人存政擧,其若人皆效焉,豈有此狀聞?昔有道臣師臣,一體廉問之例,或有不守此法者,予豈以道臣而寬之哉?其於糶糴,則道臣狀聞,儘有意見,必以此法,永久遵行,關西田政之紊亂,專由於未量而然,道臣之意亦是。自備局申飭道臣,次第擧行。噫,白首暮年,特問民弊,意蓋在矣。雖値淸齋,若是勤懇,仰體慈德也。頃年特遣宰臣,兵營之久遠債券,旣用馮驩之例,監營亦豈無此弊乎?道臣旣詳明,何用馮驩,令道臣,債券中久遠難懲者,取其券,投諸大同江後,狀聞事,分付。允鈺曰,慶尙道褒貶狀啓上來矣。上曰,注書出去持入,賤臣復命。尙魯曰,趙曮果峻猛,爲牧府使者,多居下矣。上曰,其父之子,何其固執剛猛也?命承旨奏達,至慶州。上曰,其善治之乎?尙魯曰,果善爲之,而其母賢哲,善誨有名矣。至金海。上曰,此善畫像矣。至淸道。上曰,其純褒矣,其然乎?尙魯曰,爲人勤實,必然矣。晩曰,聞善治矣,至寧海。上曰,然矣,此人可奬,以爲激勸之方,可矣。命書方伯調用傳敎時,上曰,又思一人可合於方伯者矣。李基敬則當爲關東,鄭玉則當爲海西矣。上曰,又可用而未爲者,具允明然矣。尙魯曰,非特此矣。上曰,卿言非特者,其意可知矣。命書傳敎曰,噫,嶺南以鄒魯之鄕,古多名賢,湖南昔多名公巨卿,而近者用人之道甚狹,心常慨然。參議李基敬,爲人精明,文學可尙,連爲特除,意蓋在矣,欲試方面,靜夜料矣。嶺南道臣殿最中,見寧海府使鄭玉題目,此人特除承旨後見之,外小內大,志氣剛堅,亦欲用焉。噫,此兩人予不擧,其何用哉?李基敬·鄭玉,令詮曹調用方面之任。又命書傳敎曰,宜寧縣監金亨大,以本公律勘處放送,不可事同而飭異,同道若有同事被囚者,一體擧行事,分付。又命書傳敎曰,前水使任時倜,豈可水使而止,此後各道兵使中,待窠調用。又命書傳敎曰,監試官違牌者,一體擧行,留門後,編次人入侍事。出榻敎至安東。上曰,果純褒矣。至大丘。上曰,其似然矣。尙魯曰,臣亦有擧者矣。上曰,誰也?尙魯曰,向者患候時,入侍者矣,而雖曰,曩事之錯之,其才可惜而用之矣。上曰,予亦知之矣。奏畢,諸臣遂以次退出。
己卯三月十四日二更三點,上御涵仁亭。編次人入侍時,編次人蔡濟恭·元仁孫,左副承旨具允鈺,記事官金載祿,記事官尹泰衡·柳敍五,以次進伏訖。上曰,進前。濟恭進伏。上曰,授之,允鈺袖出而進,上命濟恭讀之,上命承旨,書孝昭殿望茶禮祭文訖,命濟恭讀之,使校正之,仁孫·濟恭稟改。上曰,金虎門留門而仍置乎?允鈺曰,然矣。上曰,綸音則編次人持去,祭文承旨持去,使書於香室,趁明晝茶禮時,可矣。觀象監測候官來待事。出榻敎諸臣遂以次退出。
上在昌慶宮。常參,以代理停,經筵停。
未時,日暈。夜五更罷漏時,彗星微見於虛宿度內,離瑜星之西。
孝昭殿望祭,大殿,政院·玉堂·朝廷六曹堂上·二品以上,單子問安,藥房口傳問安。答曰,罔極。
世子宮,政院·玉堂·藥房口傳問安。答曰,知道。
嬪宮,政院·玉堂·藥房口傳問安。答曰,知道。
王世孫宮,政院·玉堂·藥房口傳問安。答曰,知悉。
李吉輔達曰,卽者,說書朴取源,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
柳顯章達曰,卽者,下番翰林柳敍五,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
柳顯章達曰,大司憲尹汲,武一所監試官進,執義徐命天,文一所監試官進,掌令柳思欽,武二所監試官進,一員,持平一員未差,李迪輔未署經,今日以監察茶時之意,敢達。令曰,知道。
柳顯章,以侍講院言達曰,本院說書朴取源入直矣。以親病陳書徑出,下番闕直,事甚未安,兼司書沈履之,卽爲牌招入直,新除授文學李興宗,時在京畿富平地,書筵入番事緊,斯速乘馹上來事,下諭,何如?令曰,依。
李吉輔啓曰,今此試官望中,時無職名人員,令該曹,卽爲口傳付軍職,何如?傳曰,允。
兵曹口傳政事,副司果金敎材·李徽中·洪檍。
傳于柳顯章曰,戶判·禮判詣閤。
傳于李吉輔曰,禮判·戶判,夕上食後,入侍于齋殿。
傳于具允鈺曰,入直宗室,同爲入侍。
傳于具允鈺曰,圓點儒生,明日,明政待令。
傳于具允鈺曰,圓點儒生,卽爲書入。
柳顯章,以禮曹言啓曰,明陵兩陵上石物塗灰修改吉日,今月十七日卯時,敬陵大王陵上腦後莎草修改吉日,同日巳時,昌陵兩陵上石物塗灰修改吉日,同日申時推擇,啓下矣。明陵·敬陵·昌陵,同在一山之內,本曹堂上,依例兼進,何如?傳曰,允。
又以義禁府言達曰,傳敎內,宜寧縣監金亨大,以本公律勘處放送,不可事同而飭異,同道若有同事被囚者,一體擧行事,命下矣。時囚罪人金亨大,以稅穀不納罪,杖一百公律收贖放送,而同罪被囚人河東府使李杞齡,亦以杖一百公律收贖放送之意,敢達。令曰,依。
具允鈺,以武二所差備官,以試官意啓曰,上試官禮曹參判元景淳,以敬陵·昌陵·明陵奉審修改事,明將出往陵所,掌試之任,不可廣闕,令政院卽速稟旨變通,何如?傳曰,允。
前行玉果縣監臣宋明鎭書曰,伏以,日月迅邁,徽寧殿三年奄過,孝昭殿祥期且臨,伏惟邸下,追慕摧慟,何以自堪,亦何以仰譬我大朝無窮之孝思耶?臣苫塊餘喘,一縷僅延,跧伏草莽,只切憂戀之誠,乃於萬萬意外。伏承大朝恩諭,以臣爲講書院右勸讀,仍令乘馹上來者,十行絲綸,委曲懇至,有若慈父之詔迷子。臣以首頓地,五情震悸,罔知所以自措,臣固世祿之裔,而居父母之邦。亦嘗奉敎於君子,習聞君臣大義,無所逃於天地間矣。如使臣,才有寸長,義有可堪,而不思所以趨走承膺,少伸延頸之忱,則臣萬死有餘罪矣。臣於是,不得不冒昧哀籲於离明之下,冀或有以記憶而保全之,臣之情事,其亦戚矣。臣以常調賤士,厚誣當世,叨被誤恩,已踰卄載,臣非不欲出而供仕,以明本心,而前後職名,俱非蔭路所當得,故逡巡惶蹙。一味乞免,及至乙亥,朝廷察臣實狀,本無高尙之志,授臣下邑,俾得隨分祿養,臣乃敢不辭而冒赴,辭陛之日,又因邸下召以外官,屢加敦迫,臣辭避不得,猥登筵席,進退章皇,陳說荒謬,本末長短,固已莫逃於睿鑑之明,至今追惟,愧汗浹背,然仍此露醜,得刊選籍,則殆所謂人之所欲。天必遂之者,臣竊以是自幸矣。今者聖上,冊建世孫,縟儀將擧,念敎導之不可不豫,左右之不可不擇,創立官名,思得一代之俊髦,而大臣乃以千萬不似,衆所共棄之賤臣,苟然應命,無少難愼,臣身狼狽,固不足恤,而竊爲大臣歎惜而慨恨也。伏惟世孫,玉質幼彰,年當入學,聰明日起,知識日開,正宜親近有道,薰陶漸漬,使其習與知長,化與心成,爲吾東億萬年無疆之基本,苟或所習非其道,所化非其人,則其爲德性心術之害,豈止於一身一家而已耶?此其帝王之學,關係有如此,輔導之職,緊重有如彼,則決非人人所可濫授也審矣。臣空疏陋劣,兼以癃病早衰,舊聞茫然,新知不繼,村里童蒙,尋常章句,亦且迷罔顚錯,不能酬答,況堪擬議於今日之妙選乎?臣之從前力辭講職,實非一毫飾讓,專由人微學蔑,自知甚明,則今於見職,雖以新創之故,有據實定名,無一毫過重之諭,然其責任,實與前日所辭者,無少異同,此臣所以揣義量才,寧守虞人之死,而不敢進一步者也。伏乞睿慈,察臣心樸愚而無他,諒臣言老實而非誣,仰稟大朝,亟賜鐫改,以慰瞻聆,臣不勝大願,抑臣又有隱痛於心,敢以附陳於辭章之末,臣尤死罪,當臣之南下也。邸下問及臣弟故翊贊臣文欽之早夭,臣母八耋痎瘧,不免飢寒之狀,惻然傷憐,特降德音矣。不料南卑濕,母病增劇,而薄邑荒歲,藥物不給,轉輾虛陷,遂及大故,客土無親,斂具多憾,千里返櫬,葬不及期,卜地不利,尙寄淺土,緣臣懷祿妄行,使老母不得終其天年,而送終又不如禮,臣卽天地間一罪人也。臣雖凶頑,不能自裁以下從,更安忍廁跡榮塗,自同平人耶?在聖朝綜覈之政,如臣不孝無狀,不宜久逭刑章,每混徵辟。伏願邸下,哀其志而正其罪,特命刊去仕籍,放置田間,俾得含恩畏罪,以沒餘齒,則實爲天地曲成萬物之仁也。臣無任惶懼震越屛營祈懇之至。答曰,覽書具悉爾懇。日月流邁,徽寧殿再期倏過,孝昭殿祥事,只隔旬日,哀慕一倍罔極,余之誠意,未能感孚招致,而今我聖上,特創官名,至誠敦召,藹然懇惻之盛意,迥出尋常萬萬,今爾以世祿之臣,豈可不感激出膺乎?目今輔敎世孫,不於山林宿德之士期望,而更於伊誰乎?爾須仰承聖上慇懃之盛眷,且念余日夕之苦企,勿復固辭,卽速上來,輔敎世孫。
行判中樞府事臣李疏曰,伏以,日月易得,孝昭殿再期奄過,伏惟聖情,哀疚罔極,得無傷損之節乎?瞻望嚴廬,不勝憂慮之至,念臣無狀,罪負至重,聖度寬大,薄施譴罷,屛伏江郊,恭俟重勘,不意恩命繼下,敍復如舊,慙惶悚慄,不知所措,臣旣庸下,無他寸長,其可以自效者,不過陳力就列,索性奔奏,而不幸情跡危蹙,未敢遽同恒人,則此亦不可爲矣。至若保護之任,駿奔之班,臣子之所當自盡者,實在於此,去就之義,視他有別,雖甚愚迷,未或全昧是道,而溫批之下,旣未承膺,終至王章自干,臣分都缺,天高地厚,情窮理極,奉讀嚴旨,不覺骨顫心墜,惟願鈇鉞之遄加而已。噫,居然之間,此月已半矣。嘗藥之事如昨,社飯之感彌切,而大祭朔望,倏焉已過,臣乃息偃荒郊,莫伸悲慕之忱,非但虧分而闕禮,又不免爲孤恩負德之歸,罪戾層責,萬殞猶輕,國綱朝體,豈容寬赦?一向泯默,爲罪滋大,徊徨歷日,今始自列。伏乞聖明,特加照察,下臣司敗,亟賜嚴勘,仍命永鐫職秩,放斥田里,以昭法紀,以安微分焉,臣無任屛營祈懇之至。答曰,省疏具悉卿懇。居諸迅邁,祥日不遠,莫追之懷,若新之慟,何能堪抑?往事勿說,予不芥滯,卿何若是?處分之後,卿過已消,予過亦追悔,於君於相,更無可言者,但卿雖晩後釋褐,知遇至於大拜,而仍予誠淺,讒言闖至,以此之故,轉輾撕捱,自歸過中,而予亦過處,究其本,於卿何咎?寔予之過,噫,予雖衰矣,而讒言何敢售於今日?誠亦淺矣,而豈先知遇而後忘乎哉?予已老,卿亦老,若是逡巡,更待何時?噫,孝昭殿祥日,只有一旬,卿雖邁邁乎,予豈忍欲參於散班乎?一日撕捱,益予一日之恧,二日撕捱,益予二日之恧,況再昨年因山時,卿以騎判隨駕,今番謁陵時,卿不欲以原任隨予乎?噫,望七釋服於山陵之日,於原任無一人隨予者,則書諸史記曰有國乎?卿須體小子慇懃之意,顧今日重事之在前,安心勿辭,其卽入城,庸副此意。噫,此等之時,以卿恒日體國之誠,何若是困我?少量之,快回前日固執,是小子之望也。仍傳曰,遣史官傳諭。
己卯三月十五日三更五點,上詣孝昭殿。望祭親行入侍時,行都承旨李之億,左承旨南泰著,右承旨李吉輔,左副承旨具允鈺,同副承旨李渙,記事官李祉承·金載祿,記事官尹泰衡·柳敍五,以次陪立,上具視事服,步出賓陽門,至明政殿月臺,右議政申晩曰,聖候,何如?上曰,一樣矣。詣齋室下輿時,上曰,吏判初除之乎?之億曰,然矣。入齋室小次,具祭服,出齋室入殿門,就板位俯伏哭四拜訖,行初獻禮,降復位哭四拜後,行望燎禮畢後,還入齋室,具視事服,還入大內時,成均館居齋生無故人,竝爲書入事。出榻敎今三月十五日,孝昭殿親祭入侍時,上曰,儲慶宮·毓祥宮爵,依太廟例,列於前行,順康園·昭寧園爵,列於內行事,定式,可也。出擧條諸臣遂以次退出。
己卯三月十五日四更一點,王世子徽寧殿攝行入對時,右副承旨柳顯章,事變假注書金和中,記事官朴取源,記注官安正宅,以次倍從,王世子具翼善冠·黑衫袍·烏犀帶,以乘輿出集英門,詣銅龍門降輿,步詣徽寧殿入正殿版位,曲四拜行酌獻禮後,又爲曲四拜,禮畢後,還爲步詣銅龍門,乘輿入大內後,陪從承·史,以次退出。
己卯三月十五日未時,上御齋殿。戶判·禮判·入直宗臣,同爲入侍時,戶曹判書洪鳳漢,禮曹判書洪象漢,海寧君熻,右副承旨柳顯章,記事官金載祿,記事官柳萬健,記注官李勉,以次進伏訖。上曰,俄聞慈聖,賞給紗緞,皆貿燕備置,不覺愴傷,而盛念至及於市民者,如此矣。宗臣以下書啓者,卿卽書啓以入,可矣。熻曰,然矣。上曰,予所書啓者,當自爲之,卿所啓者,自差備內入,可矣。象漢曰,無體仰體之事,而若是之故,以致聖體之損傷,臣等憂慮之誠切矣。鳳漢曰,至於賞格之微,磨鍊而置,實爲仰感慈聖惠澤所及之大,而聖情之疚懷固然,而臣承此敎,不覺悲隕矣。上曰,先朝先妣曁慈聖,皆勤於事,而予生長於其間矣,其可惰乎?命書揄揚慈德綸音曰,噫,我慈聖凡於大小事,靡不曲盡,此則昔年仰覩者,而豈意三年後所賞紗緞之屬,恐或貽弊於市民,預爲燕貿而措置乎?嗚呼,爲市民之慈德,若是勤摯,聞來不覺淚濕衰麻,其在奉承之道,豈可諭之乎?其日行奉安祭後,當頒賞於本陵留宿之日,預先計等然後,可以及期行焉,守侍陵官,及宗室以下,其令爲先書啓焉。仰體慈意,自內賞格,當日爲之,則予所賞格,何敢踰時?亦宜卽日行焉。一體捧書啓,噫,慈聖恤民之德,卽此一事,至矣盡矣,而不肖否德,莫能繼述昔年,亦莫能仰承慈意,豈徒自恧?尤切悚惕于中矣。曰,爲子之心,不如父母之心矣。上曰,昔甲午年,藥院書啓後,賞典不踰日,此誠然矣,若如今番李宗白,而未及蒙賞,其懷可勝乎?徽寧殿床下地衣裂縇,床巾渝色,改之,可矣。鳳漢曰,趁明日朝上食之時,則急未精造矣。上曰,昭寧園改莎草事,聞有園官之報,而內官言內,間間有枯損處,此則自然更蔓生矣,置之,可矣。象漢曰,然則只行他修改事矣。上曰,亦何事乎?象漢出往知入曰,丁字閣修理等事矣。上曰,丁字閣則爲之,而莎草事,付標以入,可矣。上曰,戶判進前,鳳漢進伏。上曰,頃日大臣入侍,以供上停事爲敎矣,柴炭等物,不可遽停,然後可經茶禮矣,鳳漢曰,豈可分等除減乎?其間不久,祔太廟以前,則仍存可矣。上曰,然矣。命書傳敎曰,孝昭殿節日進上等事,禫後停止,今番祔廟踰月,凡諸供上,則祔廟後停止事,分付,此慈殿供上,故人子之道,不忍遽停也。非我創行,乃遵舊例,而於徽寧殿祥後減之,此亦舊例,此後當以此遵行矣。又命書傳敎曰,孝昭殿床下地衣縇裂,三門紗帳色渝,再明日上食,當爲告由,令該曹擧行,戶曹判書洪鳳漢,山陵進去時,摠戎使密符,仍佩往來事。出榻敎象漢曰,王世孫兩親殿展謁,以兩日推擇,以何日爲之乎?上命書傳敎曰,該曹旣已擇日云,世孫展謁孝昭殿·徽寧殿,以來月初二日擧行,孝昭殿展謁時,予當以率世孫爲之,予先行展謁,立於楹外後,世孫展謁事,依廟謁例書入儀注,徽寧殿展謁時,當日內臨焉,只禮房承旨入侍。上曰,今則世孫獨詣太廟而行禮,足可爲之夙成矣。上曰,承史進伏,世孫有板位,從小爲之,可矣。衣服何以爲之乎?象漢曰,已有下敎於尙衣院,以靑色直領爲之矣。上曰,帶則何色乎?象漢曰,靑色絲帶矣。上曰,以皁色爲之可矣,有日傘乘轎乎?鳳漢曰,方造轎子日傘等物,而仍用於冊封時矣。鳳漢曰,書啓啓下之後,以何年例擧行乎?上曰,用庚申年例用之,可矣,何例厚乎?鳳漢曰,當從厚例爲之矣。諸臣遂以次退出。
上在昌慶宮。常參,以代理停,經筵停。
夜五更罷漏後,彗星微見於女宿度內。
李吉輔達曰,明日常參,取稟。令曰,停。
柳顯章達曰,大司憲尹汲,武一所監試官進,執義徐命天,文一所監試官進,掌令柳思欽,武二所監試官進,一員,持平一員未差,今日以監察茶時之意,敢達。令曰,知道。
傳于李吉輔曰,大司成若入來,則日勢漸晩,侍衛詣閤,掌議色掌亦赴試。
傳于李吉輔曰,講經儒生四拜時,圓點儒生,同爲入侍,懸題後,製進于明政殿庭,時刻已迫,食堂幾何爲之耶?圓點數亦幾何?知入。
傳于南泰著曰,承旨入侍。
具允鈺,因武二所草記,試官元景淳,以陵奉審修改事,明將出去,令本院稟旨變通事,允下矣。元單子中,改付標以入之意,敢啓。傳曰,知道。
具允鈺啓曰,武二所監試官任珹,旣已罷職,講院無進參之員,原單子改付標以入之意,敢啓。傳曰,知道。
以兼司書沈履之牌不進罷職令旨,令于李之億曰,推考徽旨捧入。
柳顯章,以侍講院言達曰,本院下番,連日闕直,事甚未安,兼司書沈履之,旣有只推之令,卽爲牌招入直,何如?令曰,依。
柳顯章,以兵曹言啓曰,今三月十七日,武臣堂上以上祿試射日次,而訓鍊院慕華館,式年武科覆試設場,故以禁衛營·南別營設行之意,敢啓。傳曰,知道。
備忘記,傳于李之億曰,洪氏·千氏爲尙宮,林氏爲典衣,鄭氏·高氏·金氏·金氏·金氏·徐氏·周氏·李氏·金氏爲奏商,李氏·林氏·田氏·姜氏·姜氏·洪氏·金氏·金氏爲尙宮,李氏爲掌書,李氏爲奏商。
柳顯章,以義禁府言啓曰,明日圓點儒生製述時,本府都事,或有赴試,而闕內兩門禁亂都事,式年文武科四處禁亂都事,本府入直當直,入直文書回公都事,無以備數,假都事三員,令該曹差出,以爲分排之地,何如?傳曰,允。
柳顯章,以義禁府言達曰,文武所監試官鄭恒齡·李鍾恒·李宅鍾·任珹等拿處事,傳旨啓下矣,李鍾恒·任珹,今纔待令於本府,卽爲拿囚,而鄭恒齡·李宅鍾,以文一二所監試官,方在試所,畢試後,竝拿囚之意,敢達。令曰,知道。
又以義禁府言達曰,江原道歙谷縣定配罪人金範錫,因傳敎放送,令旨達下矣。放送事,分付道臣之意,敢達。令曰,知道。
又以義禁府言達曰,咸鏡道鍾城府定配罪人尹昌垕,仍傳敎放送,令旨達下矣。放送事,分付道臣之意,敢達。令曰,知道。
北兵使狀達,鍾城府居驛吏文有德等,爲虎囕死,極爲驚慘事。令于柳顯章曰,囕死人等,令本府恤典擧行。
上在明陵。常參,以代理停。
夜二更,艮方有氣如火光。五更以後,密雲灑雨,彗星所在,不得看候。
世子宮·嬪宮,政院·玉堂問安。答曰,知道。
世孫宮,政院·玉堂問安。答曰,知悉。
柳顯章達曰,都摠府郞廳來言,闕內各處入直軍兵,晝巡檢之意,敢達。令曰,知道。
又達曰,兵曹郞廳來言,闕內各處入直軍士,晝巡檢之意,敢達。令曰,知道。
又達曰,守宮從事官來言,闕內各處入直軍兵,晝巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,守宮從事官來言,闕內各處入直軍兵,夜巡檢之意,敢達。令曰,知道。
己卯三月十六日辰時,上御恭默閤。親臨殿講,館學儒生製述入侍時,右議政申晩,戶曹判書洪鳳漢,大提學金陽澤,副司直李永暉·鄭存謙·鄭尙淳·李昌任,左承旨南泰著,右承旨李吉輔,記事官李祉承·金載祿,記事官柳萬健,記注官李勉,以次進伏訖。上曰,圓點儒生皆入來乎?泰著曰,入門一百六十一人,而亦入於講經點下者矣,而受點人中不講而入圓點者矣。上曰,然則出觀製述事,注書出諭,可矣。上曰,注書諭掌議色掌,謝恩後使之進立,進立後,以次問姓名,使之退,晩進伏曰,聖候諸節,何如?上曰,一樣矣。〈晩曰〉,水刺·寢睡之節,何如?而湯劑連爲進御乎?上曰,湯劑各別進御,而皆一樣矣。晩曰,丸劑亦爲進御,而腹部之氣,何如?上曰,丸劑亦進御,而腹部之氣無加矣。上命出題時,晩曰,昨見綸音,欽仰慈殿盛意矣。上曰,昨製綸音,今出此題可矣,而似在東人矣。鳳漢誦陳東人題曰,此是其題,而已出者矣。上曰,使不用東人,何如?鳳漢曰,何以知不用東人矣?上曰,戶判誦之已熟,改之,可矣。鄕人多則必難其表矣。晩曰,此題指南之意,好矣,而作之者難之矣。泰著曰,初項入指南之意難矣。上曰,受紙之際,喧聒儒生,當停擧之事,申飭,使之跪受,士習不可不先正矣。泰著曰,以何經受講乎?上曰,周易爲之,講經出榜時,命書直赴傳敎曰,居首館儒卜台鎭,〈幼〉學申益彬,竝直赴殿試,之次幼學劉命良·金泰河·韓誼圭·鄭必忠,竝直赴會試,生員安櫟,幼學金宗珏,各給二分,使之少退,科次入侍考劵時,至二天。上曰,此文則可矣。晩曰,然矣。陽澤曰,文則可,而違簾可惜矣。晩曰,旣爲違格則無可言矣。上曰,然矣,而別置之,可矣。至三天。陽澤曰,此亦違簾矣。上曰,大提學主簾矣,盡考後,上命之退,更爲入侍,以次進伏訖。上曰,進前,讀其尤勝之文,可矣。陽澤曰,此似最勝,而前拔中,有稍勝者矣。上曰,然則考出較看,可矣。陽澤較看曰,不如後拔者矣。上曰,正考,可矣。陽澤曰,選幾丈乎?上曰,所選者幾何?陽澤曰,五丈矣。上曰,盡入於選,可矣。陽澤曰,然則以字爲次,而此爲副難矣。若標一二三,則可以文不以字矣。上曰,以此爲之,可矣。書等時,陽澤曰,其壯以何等書之乎?上曰,三中可矣。陽澤曰,表之三中難矣,而此不洽矣。書等後。上曰,上之,承旨授挾侍進。上親柝之曰,金載順矣,注書之族乎?賤臣曰,然矣。晩曰,然矣,而故大司憲金相玉之孫矣。上曰,然矣。此孝章冊封時,爲加資矣。晩曰,金載順,善文之人矣。上曰,朝者見予,其不尋常矣。兪恒柱誰族也?晩曰,兪漢蕭之下行,以柱字爲名而不知矣。上曰,注書出去知入,賤臣復命曰,問于泮吏則不知矣。盡拆後,命書直赴傳敎曰,圓點製述居首生員金載順,之次進士兪恒柱,竝直赴殿試,進士尹象厚,生員沈鍷,進士洪文漢,各給二分,明日,圓點居首生員金載順,進士兪恒柱,生員沈鍷,進士洪文漢,使之來待。尹象厚則前已見之,勿爲來待。鳳漢曰,貿蔘事,極爲悶矣,聞西路之人,方上京欲貿矣。上曰,大差倭,若新採前不來,則幸矣。鳳漢曰,何可預料,而若不預備,猝當差倭可慮矣,不可以此而緩之矣。頃日下敎大臣時,別貿蔘價,倍給爲言,而臣意則倍給有難便之端,更與大臣論定,可矣。上曰,此給稅米外,計給爲敎矣。上曰,昨於殿中,進餕餘矣。聞慈殿賞給紗緞,貿燕備置之事,悲咽不能進矣。貿緞有數疋不足者,予當倍價貿市,仰體昔日念恤市民之德意矣。鳳漢曰,書啓後題給,考其庚戌庚子例爲之,何如?上曰,等錄中從厚爲之,可矣。上曰,望七之年,思其釋衰於殿中,予之心愧,不見隷儓矣。慈聖在時,聞科儒不曳白則喜之。軟巾初制後爲敎曰,勝於前而好矣。故予命設唱榜於明政殿庭者,爲近於孝昭殿矣。今此設科,亦有意矣,非樂此而爲之矣。命書傳敎曰,會試給分之類,依頃日例,一體許赴於今番會試。又命書傳敎曰,孝昭殿朔望及節祭,祔廟前,一依初下敎,親祭擧行,祭文當親製以下矣。此時守令署經甚急,兩司多官,卽爲牌招,以爲署經事。出榻敎上曰,領相,慈聖之所擬重者,予亦不非知爲重於朝廷,而箕伯薦望及文衡圈點事,有一偏底意矣,故予爲未安矣。晩曰,領相本意,果不如是,此實適然之過矣。臣前以仰達,心事則不然矣,相重於國矣。鳳漢曰,聞領相之傳說,則箕伯薦望時,忘其所奏之人,泛然以可合人爲擬,故然云矣。上曰,徐迥修·柳戆·尹蓍東,豈浮於趙榮順而爲然乎?此則已告於殿中,而無他言矣。只以爲黨習者,不置搢紳爲告矣。上曰,有心之言,無不謂矣,李衡萬爲人則可惜矣。晩曰,李衡萬,容接怪異之人於家,不善爲之事矣,今過十餘年。且聞杜門訟愆,永棄則可惜矣。鳳漢曰,臣則以爲,其時事,出於黨心,則可矣,而非躁進之心矣。斥號趙豐原名,則人多高之,故爲然矣。上曰,此何高乎?朴致遠廢痼矣,予收用之。陞卿宰之列,而頃見時曰,臣有狂妄之罪,而聖朝有聽受之量矣,其人果有氣矣。予諭之曰,予則無忘被彈之嫌,卿則無忘負柴之心矣。上曰,趙明謙爲宰陞資,予爲賤陋之矣。上曰,頃日左相有所奏,予亦思之矣。命除同義禁傳敎曰,金吾多滯,參判蔡濟恭,司直尹鳳五,同義禁除授,牌招察任。上曰,昔年慈聖宣醞時爲敎曰,先朝蓍舊,只有金奉朝賀·兪領相,而爲國之倚重矣,領相三呈辭矣。思其參祭於散班,心實慼然矣。李判府今番則豈不入參乎?晩曰,今番似當入參,而上疏入達矣。上曰,入之乎?使挾侍持來。命承旨讀奏曰,可謂緩執峻推,無出參之意矣,命書疏批。鳳漢進伏曰,臣每欲一陳而不敢者矣。上曰,何也?奏之。鳳漢曰,臣長帶將任,惶悶之心,不可盡達,而方今所任,無非劇務,臣非敢爲便身之計,在國事專意之道,多有難詳之弊,伏願遞臣將任焉。上曰,戶判之辭免,其豈爲非矣?宣懿王后,常謂府院君曰,若見父主解符之事,予心安矣。其辭固宜,而誰可代之?況當陵幸之迫近乎?鳳漢曰,如此之時,有中軍替行之例矣。上曰,中軍誰也?鳳漢曰,李邦佐矣。上曰,人則好矣,將踐歷此任者矣?晩曰,然矣,可用之人矣。上曰,以左參贊爲京畿兵使,規以官次亦乖矣,晩曰,例以將任行之矣。上曰,如戶判,將任不可擇者,則爲之,可矣。而頃以文宰批擬,而鄭纘述爲末矣,此則非矣,以武臣擬爲可矣,而鄭纘述則老病矣。晩曰,鄭纘述老病,不堪爲之矣。上曰,有一人焉,卿等思之乎?晩曰,不能思之矣。上曰,金孝大將可用之矣,非今欲除是矣。晩曰,方伯調用,好矣。上曰,旣兩方伯之調矣。至於畿伯爲之乎?晩曰,此則不爲之矣。上曰,然則堂上何益乎?晩曰,方伯之任優矣。命書摠戎使許遞傳敎曰,摠戎使洪鳳漢,宣惠廳本是劇務,而兼均廳之中。又兼度支,其煩劇,不待陳懇而可知,其在任人之道,宜惜用焉。姑遞摠戎使之任,其令專意於度支·惠廳。諸臣遂以次退出。
上在昌慶宮。常參,以代理停,經筵停。
夜五更罷漏後,彗星微見於女宿度內。
李吉輔達曰,明日常參,取稟。令曰,停。
柳顯章達曰,大司憲尹汲,武一所監試官進,執義徐命天,一所監試官進,掌令柳思欽,武二所監試官進,一員未差,持平一員未差,李迪輔未署經,今日以監察茶時之意,敢達。令曰,知道。
具允鈺,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言達曰,副摠管鄭彦儒,以刑曹參判,本曹坐起,晝仕出去之意,敢達。令曰,知道。
李吉輔達曰,左承旨南泰著,同姓七寸叔學生震明妻孺人安氏,身死,服制已行四日,出仕,何如?令曰,依。
具允鈺達曰,吏曹判書李昌誼,除拜多日,尙不出肅,事甚未安,卽爲牌招察任,何如?令曰,依。
傳于李吉輔曰,召對爲之,待令儒生,同爲入侍。
以修撰李瀰牌不進罷職傳旨,傳于李吉輔曰,只推,更爲牌招。
以兼司書沈履之牌不進罷職令旨,令于柳顯章曰,推考徽旨捧入。
傳于具允鈺曰,承旨與編次人,詣閤。
柳顯章,以戶曹言達曰,今此明陵·昭寧園行幸敎是時,本曹郞廳佐郞沈進觀,以御齋室奉審事,除朝辭先爲出往,依例給馬供饋之意,分付,何如?令曰,依。
柳顯章,以刑曹言達曰,因江原監司沈鏽狀聞,平康縣高揷面訓局屯元稅五升布,加徵別將,勿爲徵贖,從重科治事,命下矣。屯別將朴有亨,曾經僉使人,係是朝官,移義禁府處之,何如?令曰,依。
又以義禁府言達曰,刑曹達辭內,訓局屯別將朴有亨,移本府處之事,依下矣。朴有亨今方待令於本府,卽爲拿囚之意,敢達。令曰,知道。
李吉輔達曰,注書金載祿,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
注書金載祿書曰,伏以,日月迅邁,徽寧殿三年奄過,孝昭殿祥日隔旬,伏惟邸下,追慕摧慟,何可堪居?亦何可以仰譬我大朝無窮之孝思耶?仍念臣老母,少嬰奇疾,不離床褥者,殆過數十餘載矣。雖在少歇之時,飮啖專廢,氣息綿綴,而今年七十有二,則病情之益痼,神氣之日爍,已不可言,而無他子女,只有臣身,顧臣情理,實難離捨,而適當大朝親臨望祭之時,義分攸在,不敢偃然於私次,竭蹶趨參於陪祭,仍鎖禁直矣。卽見家信,則臣母猝得重感,宿恙越添,奄奄委頓,十分危篤,臣聞此報,心神飛越,按住不得,忙投短章,徑出禁扃,伏乞睿慈,俯垂矜察,治臣擅離之罪,俾伸至情,以昭法紀,以安私分,千萬幸甚云云。答曰,覽書具悉。日月流邁,徽寧殿再期倏過,孝昭殿祥事又迫,哀慕莫逮之慟,一倍罔極,爾其勿辭,救護母病。
幼學鄭霖·李憲邦·趙時簡·宋文錫·金奭行·尹之鐸·金益光·徐郁修·尹球·南宅臣·柳師喆·李輯圭·李東赫·李復衍·尹覺東·李羲雲·洪履元·吳鼎源·申灝·李德昌·李華模·鄭㝡行·尹之敬·金履寅·徐有魯·李商正·李宜蓍·沈燦之·申光協·朴思旭·洪夏正·李春瑞·金履祥·李時正·鄭抃·韓誼圭·尹得孚·李光年·沈埮·李道源·閔百準·沈綏之·金履正·金獻祺·金聲煥·柳灝春·李普天·尹載衡·李普淵·李思溥·李克生·尹在晉·尹重烈·兪台柱·任光周·趙學魯·趙泰復·安宗㝡·金履鏞·宋履淵·安允毅·辛禧寧·鄭敏達·李奎緯·李亨天·李景源·宋德輝·安光烈·趙景鎭·李鎭恒·朴相祿·申光直·金履運·金履中·趙光逵·兪漢正·金履仁·李得源·金基長·尹聖烈·張志憲·鄭鑄·鄭鴻羽·金元恒·李信坤·文致龜·金潤礪·金瑨·黃萬錫·朴漢維·宋龍億·金日淳·宋煥翼·楊正后·許洙·李鎭華·桂德新·金泰河·李亨元·朴鎭宅·李龍輔·申思復·柳楦·李東益·李愼中·權柏·李重漢·任翼遠·朴亮欽·兪漢紀·姜鼎煥·鄭羽煥·姜在堯·姜在舜·姜益煥·趙學良·李寬祜·李萬運·李健運·沈顯之·沈樂洙·閔光曮·金德行·孟賢大·尹範東·金履顯·李尙默·兪漢寧·李亨進·韓國維·李明祥·鄭柏·李弘之·李允濟·李英輔·李憲國·宋繼相·柳誼·徐有曾·徐有肯·尹得頤·姜趾煥·宋煥成·安榘·具天復·金命龜·李奎德·吳德一·李星燦·元秀亮·權思一·申·鄭必忠·李翼運·李萬和·洪樂信·鄭猷煥·朴基淵·宋翼純·金若訥·吳景祖·曺宅相·韓錫孚·林璜·沈宅寬·金漢宗·洪相範·沈達洙·金國鉉·金奎彦·金錫五·任海·朴思純·吳鵬擧·吳泰彦·南溟學·金益燁·朴鎭白·韓汝喆·李禮燦·林芝秀·姜必眞·崔炯斗·朴昌郁·金萬雄·南得臣·鄭述煥·李世玉·趙德濟·金達五·洪遠猷·徐勇修·尹準東·李延白·申光孚·兪漢奎·宋煥默·安允謇·李衡圭·李興文·金福光·金聖秀·宋文玉·金聖慶·南致遠·鄭景大·李世煦·洪相朝·李宅圭·李得圭·閔起洙·郭林賢·柳孟養·宋德輝·安光烈·李台鉉·李修道·李始儁·李克健·李克秀·李德休·李大源·李景源·李時爀·李重爀·李頤秀·趙元鎭·安鼎裕·安鼎禧·高羽漢·南寧馝·魚錫永·李英昭·柳偁·韓正鉉·黃幾坤·朴相福·李潾·李玹·李命暹·李英遠·趙祥奎·洪樂彬·柳泰陽·趙謙鎭·尹朝國·李命魯·李匡弼·金命柱·李英澤·金垕·宋載淳·朴麟漢·朴龍漢·李陽普·尹昌熙·李宅祥·李延復·李延五·朴天心·李永鎭·韓景維·尹春東·尹必東·徐命道·高克聖·權載應·金度身·沈公藝·黃肅明·鄭光勳·金鈍·李晦保·李晩保·柳億·李蓍演·李東直·韓秉圭·鄭澤孚·黃馨·趙學祖·李奎燁·沈儀之·李東植·韓文洪·宋明休·李鎭常·宋尙復·柳曾養·李得養·任默·李珙·李商巖·李命翼·尹寅喆·李厚瑾·宋尙輝·李益運·朴宗彬·朴宗幹·徐有章·沈頤之·李健㝡·徐命耉·崔致白·宋文鈺·崔星斗·邊棨·金宗燮·朴重維·安錫履·洪履之·洪相復·徐有坊·金履溫·沈安之·李憲喆·李憲吉·李頤弼·洪相曾·李澤遂等上書曰,伏以臣等,以文烈公趙憲·文敬公金集,從祀聖廡事。仰請离明之下,而及承睿批,以爲先正之道德學行,予固知矣,而事體至重,不可輕議,故不得煩稟。臣等祗承圭復,不勝抑菀,有儒有言,眞知則實踐。邸下苟能眞知兩賢之道德學行,有能質鬼神而無疑,俟百世而不惑,則今此從祀之請,不待至再至三,而已有仰請而俯施者矣,而今乃不然,一例如前,臣等昧死敢以爲,邸下有不能眞知趙憲·金集之道德學行之不可不從祀也。傳曰,誦其書,讀其詩,不知其人可乎?是以論其世也。邸下苟欲眞知趙憲·金集之爲何如人,則試取其遺文而塵覽,尙論其世也。嗚呼,迨我穆陵之世,運値陽九,崇極而圮,邪論盛於癸未,而釀成己丑之獄,士禍作於辛卯,而莫遏壬辰之亂,廟社不守,生靈魚肉,災異疊出,兆朕可尋,時則文烈公趙憲。前乎十餘年,而已見其幾,思所以杜漸防微,疏陳萬言,以申春秋大一統之義,持斧伏闕,九死靡悔,先正臣宋時烈,嘗論此以爲,不讀春秋,不知先生之所以爲先生。蓋春秋二百四十二年之中,亂逆接踵,天警以災,不絶于書,夫子之所以筆之,欲使後人,知夫天人一理,以爲修攘之道。其所汲汲彌綸,轍環天下,蓋以時未有不可爲之時,而轉災爲祥,未亂制治,如殷宗·周宣之中興,實有其理故耳。夫子有其志而無其位,則春秋乃作,以寓衮鉞之權,以當一王之治,憲之請斬玄蘇之頸,以奏天朝,以傳檄于海外琉球諸國,以問秀吉簒弑之罪,以鼓天下義士之氣,坐使秀吉之頭,致於天朝者,卽夫子春秋之大義,而天理民彝之極處。眞誠發用,天地昭臨,鬼神合吉,初非成敗利害之所計較也。濂溪周子曰,春秋正王道明大法,亂臣賊子,誅死者於前,所以懼生者於後,宜乎萬世無窮,爲祀夫子,報德報功之無盡焉。先正臣朴弼周,嘗論春秋之義,仍及趙憲請討秀吉之事曰,如此者,非直爲我國,必受其兵,直有見於君臣大倫大經。苟有弑逆之賊,則不計同國異國,義必在討故也,以其成德,同論於從祀諸賢。此實有得於濂溪爲祀夫子之論,而今臣等之所以請享趙憲於夫子之廟者也。噫,憲,依歸賢師,成就道德,至行懿德,可以範世垂後者,照人耳目,難以悉擧,而東還封事,見其早抱三代之志,抗義新編,見其終樹萬古之節,而臣等獨以憲所秉春秋之大義,重言復言者,以其爲祀夫子,端出於作春秋誅亂賊之日,則從祀趙憲,宜其以爲天下討秀吉之義歸重,如先正之論故耳。如趙憲,豈非箕封以來,數千載間,間世傑出之眞儒哉?配食孔子之廟,非斯人其誰,邸下其念之哉?至若文敬公金集之道德學問之合於從祀,臣請言之,集,資稟絶異,詩禮之聞,粵自髫年,濡染磨礱,德器渾成,觀志五十年,惟其父文元公之道德規模,是依是則於經傳之訓,蚤夜而講究,悅於心而服於身。蓋嘗如菽粟布帛,而未嘗有一日之少闕,爲其父子之造道,未嘗不同也,則長生蓋以集,謂有相長之益,而所謂父子間知己者,有爲集,惟謙虛沖挹,若無有知,其爲學,專用心於內,故以愼獨二字爲符,嘗以爲眞西山不愧影不愧衾之語,吾有取爾。蓋以西山之學,得於朱子,而其所編心經一書,自我己卯諸賢,始克表章,爲學者修身之本,爲東宮啓治之資,而西山之發明夫子四勿之旨者,直剔出箕子五事之義以爲說。蓋其視聽言動上做工夫,與貌言視聽思之爲事一般旨意,而一箇勿字之當思字而兼包主一之義者,自明的故耳。心之有思,卽幾之所在,愼思於人所不知己所獨知之地,使視聽言動,一遵天則,以爲復性之工,實集之一生所用力處也。曾思二傳之要旨,只在於此,而朱子各以一幾字,發揮其義,則集之以此扁齋以警省者,非偶然也。文元公長生,嘗以我國偏蒙箕子之功德,要有崇報箕子之擧,以是聞於朝,臣等妄謂今年己卯,卽箕子東來之歲,尊奉傳箕子之道者如金集,以從祀夫子之廟,卽所以尊箕子也。邸下其以爲然歟,然程子論夫子賢堯·舜之義以爲,以事功而言,孟從祀之擧,事功歸重,則臣等前書,以集之闡明經禮一事,表以出之,謂不可不報祀者,以事功言也。臣等請卒其說,蓋朱子論禮,意在反古。其言曰,折之以周公之禮,雖孔子之言,有不敢從,故其編緝通解,直欲復三代之制,鑄一王之治,而末年續篇,付托於勉齋黃氏者,其意眷眷,惟其是書之爲難讀也。故後賢鮮能言之,惟金長生平生用力,最多於是書,至于集而克篤于孝,繼述其志,損益舊儀,梳洗遺篇,皆可以寘水不漏,迨我孝廟之世,時則有爲,嗣服之初,首進喪禮之議,請復古制,以盡聖孝,此其兆也。其將考宗廟昭穆之制,明先王重祀之義,一如朱子所謂他日恢復中原,還返舊京,別考古制,世爲一廟,革去東漢以來同堂異室之陋者,觀於家禮輯覽一書,可見其上達之意矣。明儒跋通解圖說曰,斯禮之行,鳳鳥之至可期,臣等以爲,聖朝苟能從祀文敬,使士林標準,則爲具禮俗之地,則鳳至可期,恐不爲虛語也。嗚呼,文廟從祀,事體至重,固如徽敎,而惟其事體之至重,故百年之公議,固已有待,一國之輿論,今始歸一,邸下之不以留意,不卽稟告大朝,亟擧追享之儀,以爲斯文之盛事,此豈重其事之意哉?臣等所願學者,此兩賢也。今此申請從祀,只爲箕子·周·孔之道,在於兩賢,而不可不尊之也。伏願邸下,俯從多士之議,仰徹大朝之聽,特許文烈公趙憲·文敬公金集,從祀聖廡,以幸斯道,以光聖德焉,臣等無任云云。答曰,覽書具悉。前已諭矣,爾等退修學業。
己卯三月十七日辰時,上御涵仁亭。召對·新恩,同爲入侍時,參贊官具允鈺,侍讀官洪準海,檢討官鄭遠達,記事官李祉承·柳萬健·李勉進伏訖。上曰,近思錄序,上番讀之。準海讀訖,遠達繼讀。上曰,上番陳文義,可也。準海曰,一理五行,皆具於此章,太極者有形之義,無極者無形之義,包動靜括陰陽,變化生焉。故聖人得其秀,而因其天賦之性,以立天下之極。竊瞯殿下,聖學高明,臣之一言,不足禆補,而伏願益加勉焉。上曰,當體念焉。上曰,下番亦陳文義。遠達曰,先儒曰,月落萬川,處處皆圓,蓋天下萬物,皆各有一極,而聖人若立極,則可以參天地而贊化育矣。殿下已爲建極,臣不足仰勉,而更須加勉,是臣區區之望也。上曰,當體念矣。上曰,新恩入侍事,注書出去,分付,儒臣先爲退出。新恩金載順·進士洪文漢·沈鍷進伏。上曰,金載順卽金載祿之同姓耶?允鈺曰,然矣。上曰,昨日科作,誦之,可也。載順誦至承頭。上曰,汝知御批耶?載順曰,未及知矣。上曰,表科作,猝難記誦,而汝能善誦,誠不偶然矣。允鈺曰,然矣。上曰,汝以一箇公字,事君,可也?載順曰,事君之道,公字儘好,而臣之祖父三十年立朝,以誠字爲主。臣亦欲以臣祖父之事,事國矣。上曰,所奏是矣。汝之祖父,卽嗣服後承宣也。汝以汝祖父之事,事之,可也。上曰,洪文漢,卽鏡輔之子耶?允鈺曰,然矣。上曰,汝與戶判,爲幾寸耶?文漢曰,爲六寸矣。上曰,昨日科作誦之,文漢誦奏。允鈺曰,此作勝於壯元作矣,常時有科名,而今此所作,亦多有妙理矣。上曰,然矣。爲人亦精明,不久當爲及第矣。上曰,沈鍷在京耶?鍷曰,在京矣。上曰,昨日所作誦之,鍷誦訖。上曰,金載順·洪文漢·沈鍷,先爲退出。兪恒柱若來待則入侍事,注書出去,分付,臣祉承承命出,兪恒柱進伏。上曰,汝年幾何?恒柱曰,今年三十矣。上曰,昨日所作誦之,恒柱誦訖。上曰,汝以一公字事君,可也,恒柱曰,聖敎如此,臣當小心奉公矣。允鈺曰,兪恒柱,卽故判書兪夏益之玄孫,故翰林兪世重之曾孫,而都承旨李之億之五寸姪矣。上曰,然則與蔡濟恭爲幾寸耶?恒柱曰,爲六寸矣。上曰,新恩先爲退出。上曰,承旨持庚子年賞典謄錄,更爲來待,可也。諸臣遂以次退出。
同日午時,上御崇文堂。編次人入侍時,編次人具允明·蔡濟恭,右副承旨具允鈺,記事官李祉承·柳萬健·李勉,以次進伏訖。上曰,庚子年賞典謄錄持入乎?允鈺曰,持入矣。上曰,承旨書之。上曰,孝昭殿宗室洛昌君樘·鶴城君楡·海雲君熻·銀溪君楔,竝加資,已資窮者,熟馬一匹面給,長溪君棅,海蓬君橉,各熟馬一匹,全恩君墩,半熟馬一匹,順義君烜,兒馬一匹賜給。參奉鄭錫達·李寬鎭,竝準職除授,金鍾協準職承傳,忠義李白奎·南台老·趙漢鎭·李萬協,東班職敍用,都薛里金以載·申必輝竝加資,已資窮者,熟馬一匹面給,李景和熟馬一匹,李景禧兒馬一匹賜給。薛里曹潤章,茶房金命鋧,各半熟馬一匹,薛里崔泰齊,茶房朴昌潤,進止差備金宜澤·崔峻亨·朴泰豪·金潤國,各兒馬一匹,李興泰·郭夢儀·洪廷采·吳命禧,各上弦弓一張賜給。林碩茂·崔錫良竝勿論,奏時官,本衙門高品付料,飯監二,別監池思泓等四,守僕尹得莘等水賜四,間別監金世輝等二,燈燭色崔萬逸等二。各色匠安世柱·宋德休·徐道恒·金重哲·朴分先·姜億世·李景賀·蔡秀興·朴尙廈·李壽泰·朴東奎·徐弼世·郭興大·李順才·李道春·李震蕃·趙厚龍·朴英建·金瑞泰·李壽贊·辛漢建·安世英等,各限三年免役,而已免役免賤者,妻子中限三年免役。嚴漢瑗·姜渭文,竝限二年免役,李碩興·柳就英,竝限一年免役,事知守僕一,典吏二,令該曹,米布從厚題給,水工·照羅赤·房直·奏時使令等,令該曹,米布分等考例題給。出傳敎上曰,守陵官海春君栐加資,內廏馬鞍具一匹面給,外居奴婢六口,田五十結賜給。侍陵官徐景達,內廏馬鞍具一匹面給,外居奴婢四口,田三十結賜給。參奉柳應祥·宋載心陞六,兒馬一匹賜給,李德鳳兒馬一匹,李命贊·李瑞圭·李命圭各上弦弓一張賜給。忠義金履容,直長除授,進止內官白興采·金五明,各兒馬一匹,趙命和,呂弘佐·張維恒,各上弦弓一張賜給。典禮李景老,司鑰除授,飯監徐興進,守僕李千年·韓廷爀,各色匠朴東煥等十六,限已身免役,已免役免賤者,妻子妹壻中,限已身免役,房直二名,限三年依他例代免。出傳敎上曰,今番賞典中,加資者,陞六者,東班職者,二十五日開政擧行。出擧條上曰,承旨書之,仍命書孝昭殿禫後朔望祭文·告動駕祭文·夏享祭文·祥後朔望祭文·祥後孟夏朔望祭文訖。上曰,編次人讀之,允明讀訖。諸臣以次退出。
上在昌慶宮。常參以代理停,經筵停。
夜自二更至五更,月暈。五更以後,雲氣四散,彗星所在,不得看候。
南泰著達曰,明日常參,取稟。令曰,停。
柳顯章達曰,大司憲尹汲牌不進,執義徐命天文一所監試官進,掌令柳思欽呈辭,一員,持平一員未差,李迪輔未署經,今日以監察茶時之意,敢達。令曰,知道。
藥房都提調申晩,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等依下敎,卽與諸御醫。趁早入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣,湯劑五貼劑入,明日入侍,宜矣。
藥房口傳啓曰,卽伏承啓辭之批,有湯劑劑入之命,當此湯劑連進之時,遽然劑入,誠爲可悶,依前煎入,實合事宜,惶恐,敢啓。答曰,知道。湯劑煎入宜矣。
南泰著達曰,左副承旨具允鈺,今日不爲仕進,牌招,何如?令曰,依。
李吉輔達曰,守令署經,憲府尙未擧行,事甚未安。除試所進去·未署經外,大司憲尹汲,卽爲牌招,以爲署經之地,何如?令曰,依。
又達曰,吏曹判書李昌誼,昨日違召,今日又不出肅,事涉未,卽爲牌招察任,何如?令曰,依。
傳于李吉輔曰,禮判入侍。
李吉輔啓曰,禮曹判書洪象漢,依下敎,來待矣。傳曰,詣閤。
李渙,以侍講院言達曰,本院下番,連日闕直,事甚未安,說書朴取源,由限已過,卽爲牌招入直,何如?令曰,依。
李吉輔,以侍講院言達曰,本院下番,連日闕直,事甚未安,兼司書沈履之,旣有只推之令,卽爲牌招入直,何如?令曰,依。
南泰著達曰,臣與同副承旨李渙伴直矣。同副承旨,將以傳諭事出去,伴直無人,右副承旨柳顯章,牌招,何如?令曰,依。
以盧瑞國爲假注書。
李渙,以備邊司言啓曰,因關西道臣民弊狀聞,戶曹加貿蔘二十斤價稅米中,令備局參量加給事,命下矣。今此加貿,旣係不可已之事,而適値非節,民弊滋甚,如此之時,不可無拔例顧恤之道,謹依聖敎,以本道所在稅米三千二百石劃給之意,該曹該道,一體分付,何如?傳曰,允。
有政。吏批,判書李昌誼牌招不進,參判金相福進,參議未差,左承旨南泰著進。
吏批啓曰,判書李昌誼牌招不進,參議未差,小臣獨政未安,何以爲之?敢稟。傳曰,仍爲之。
吏批啓曰,領議政兪拓基勉副事,命下矣。當爲置處,而領敦寧一窠,他大臣今方見帶,他無相當窠,依例送西之意,敢啓。傳曰,知道。
以申應顯爲掌令,朴漢暉爲持平,李鎭衡爲正言,金蓍耉爲正言,李晉圭爲司書,李福源爲左翊善,李益輔爲刑曹判書,黃景源爲藝文提學,金器大爲安岳郡守,徐行德爲巨濟府使,申思建爲工曹參判,權一衡爲左尹,尹鳳五爲右尹,趙武範爲崇陵別檢,領議政李天輔拜相事承傳,承文都提調單李天輔。
兵批,判書申晦病,參判蔡濟恭病,參議洪樂性入直進,參知崔成大病。
兵批啓曰,新除授慶尙監營中軍李遂豐,素患痰癖之症,近又越添,萬無自力登途之望,呈狀乞遞,有難等待其差復,今姑改差,何如?傳曰,允。
判府事單兪拓基。
吏曹判書李昌誼書曰,伏以,居諸迅邁,徽寧殿再期奄過,孝昭殿終祥且近,伏惟聖上攀慕之痛,邸下慨廓之懷,益復如新,區區不任悲係之至,臣於匪意,伏承政曹除旨,震懍恧蹙,歷累日而未已。夫天官之長,何等地望?本非如臣庸陋,所可僥玷,矧臣自有年前所遭,尤不容擬議於是任,則廟剡之因仍襲謬。固已益拂於物情,而亦豈料天點之遽爾誤下也?憲書於臣,殆亦蹈藉無餘,而若其評論則實際也,勘斷則公議也。雖以臣之爲賤丈夫,遭罹之初,已自談笑以處之,則年久之後。寧復滯芥于中乎?第其言,在臣未叨是職之前,無異雲煙之起滅,及臣猥忝是職之後,便若針刺之箚着,是則被詆,縱在於曩歲,爲恥倍甚於此日,而官爵辭受,實關國家風化,不獨爲一身之廉愧而已,則始雖安受而不辭。今可引義而自靖,噫,拔望之請,非比例抨,一遭此目,去就奚論,微官庶僚亦然,況進退人物之任,激揚淸濁之地,尙可以包蒙漫漶,厭然爲抗顔之計哉?無論臣之自畫有素,其不可以苟冒之狀,卽國人所共知,通朝所共諒,仰惟日月之明,亦庶幾俯燭,而鞶帶之褫,必不待臣辭之畢矣。且臣新帶太僕提擧,山陵行幸,期日已近,旗軍洗馬。只隔兩宵,而本職虛縻,進參無路,荐違嚴召,惶隕倍切,玆敢略陳血懇,冒瀆崇聽。伏乞睿慈,曲垂諒察,將臣新授職名,亟行刊正。仍令攸司,重勘臣逋慢之罪,使公器無汚,私分粗安,千萬幸甚,臣無任屛營祈懇之至云云。答曰,覽書具悉。日月流邁,徽寧殿再朞倏過,孝昭殿祥事又迫,哀慕莫逮一倍罔極,卿其勿過辭,從速行公。
司書沈履之書曰,伏以,情地危蹙,旣不可彈冠從仕,學識蒙陋,又無以登筵勸講,此不但私心之所自畵,抑亦公議之所同然。一禠之義,較若視掌,而朔望陪祭,輒因僚員之有故,不免冒沒趨參,是則不過一時副急之用,而不可比擬於無故行公之人耳。夤緣盤礴,義所不敢,然情勢之說,猶有變動推移之路,而惟是老母,有數十年痼疾,近來則衰老日深,症情日加,懍懍床玆,轉側須人,重以春寒風惡,添感極重,寢食俱廢,氣息昏迷。若有不可支腏之慮,人子至情,誠不忍離側供職,令牌之下,屢犯違慢,諒由於萬不獲已,而睿度至大。例勘猶靳,臣訟罪含恩,罔知攸措,玆敢更暴至懇,仰瀆崇聽。伏乞离明,特賜矜諒,亟罷臣職,俾得專護母病,仍治臣罪,以之振肅朝綱焉,臣無任云云。答曰,覽書具悉。爾其勿辭,救護母病焉。
己卯三月十八日巳時,上御崇文堂。禮判入侍時,禮曹判書洪象漢,右承旨李吉輔,記事官李祉承,記注官柳萬健,記事官李勉進伏訖。上曰,先來軍官·譯官入侍事,注書出去,分付,軍官金益亮,譯官李性泰進伏。上曰,今番先來,何太遲耶?益亮曰,自然進滯矣。上曰,彼國有何所聞耶?益亮曰,別無他消息,皇帝召見回子國投降人,故臣亦傍觀,而儀仗盛設,車馬騈闐,不知皇帝所在矣。上曰,宮室樓臺,比前何如?益亮曰,萬壽山下有樓觀,甚宏麗矣。上曰,汝在彼國之時,能聞彗星消息否。益良曰,臣於今月初二日在豐潤時,東北間有彗星矣。上曰,其時尾長爲幾尺乎?益亮曰,似爲二尺餘矣。上曰,以先來軍官,能知彗星,誠非偶然矣。上曰,承旨書之。上曰,今番先來軍官金益亮,爲人勤實,以彗星,問道中見否,則於豐潤見之云。尾形尾指,無異雲館之報,驅馳之中,能爲見覺,卽此一事,其人可知,召見之後,若無下敎,何以勸他人?其令銓曹內將調用。出傳敎上曰,今番祥祭,一依練祭例,祭時前,自內詣殿,陳設後,留西階下小次,時至當爲行禮,贊禮承史,正時前二刻,來待小次侍衛,立於內神門外,禁軍置之。出傳敎象漢曰,宮園爵排設,旣承聖敎矣。孝章廟懿昭廟諸處,亦一體依此擧行乎?上曰,一體擧行。出傳敎象漢曰,山陵神榻移奉時,別監之數,戶曹不敢擅定,有所報來矣,以幾名爲之乎?敢稟。上曰,以十人擧行,可也。出擧條上曰,今番行幸時,二十七日曉,詣昌陵先行祭,天明後,當爲奉審,以此擧行,可也。出擧條象漢曰,各道赦狀啓,例以放秩·稟秩·仍秩分三等,具罪目列書,而卽見濟州牧使趙威鎭狀本,則乙亥特配罪人申敬日,不爲列書於放未放分等中,而乃於狀達措語末段揷入曰,此是特敎定配放稟仍,守臣不敢擅便,伏惟徽裁云。此是無前之事,大違格例,事體所在誠極駭然,各別論罪,何如?上曰,罷職,可也。出擧條象漢曰,金吾罪囚中,溫陽郡守沈士希,以虎囕不報,因兵使狀達拿囚,將議處,而與臣有姻婭之嫌,在前如此之類,或有令次官擧行之例矣。何以爲之?敢稟。上曰,事當決杖放送,而今番參酌,付過放送。出擧條象漢曰,丙午年間,淸州居嚴漢從爲名人,自稱興道之後孫,上言請褒,立旌門於渠之家鄕,故極爲怪駭。査問於本道,則淸州旣非興道所居之地,又無其墳山云,此輩之冒稱干恩,誠可痛矣。旌門移立於寧越興道所居之鄕,何如?上曰,依爲之。出擧條上曰,承旨少退,更爲入侍,可矣。諸臣以次退出。
同日申時,上御咸安閤。承旨入侍時,右承旨李吉輔,記事官李祉承,記注官柳萬健,記事官李勉,以次進伏訖。上曰,承旨書之。上曰,凡下敎承傳者,該曹不能稽滯,而況今番懸揭,何等殿也?而陞敍命下之後,尙不擧行,不可無飭,該曹堂上,從重推考。出傳敎上曰,凡先來軍官譯官外,皆稱托不來事體寒心,故曾已申飭,而今番副使軍官,亦爲不來,其涉無據,其所到處,令道臣從重決棍,仍囚本道,使臣復命後放送。出傳敎上曰,領相三度批答,姑不下乎?吉輔曰,已爲多日矣。上曰,承旨書之,答領相三度批曰,不拘常例,幾次敦勉,而誠涉不孚自恧何諭。雖然,方講子思中庸,其本伊何?一箇誠也。噫,人君御下,其惟四維也。四維不振國乃亡也。古人旣云,噫,幾年苦心,乙亥帳前,亦不云乎?重卜于卿,置之元輔,予意毫無疑卿,卿何不體,十人張之,一人弛之,雖小官,其弊不少,況大官乎?頃者下敎,勉卿於微不欲至巨,非徒不蘊於中,而待相欠誠之意,於卿之道,當有則更之,無則加勉,陳箚引咎。夫誰曰,不可。而遽尋辭單,敦勉而莫回,其後相奏,亦難泯默,一節深於一節,一邊若此,一邊敦勉,非禮使之道,留都事重,卿外大臣其幾人,若是相持,其日不遠。噫,卿以昔年舊臣,若不參班於其君釋縗之日,予心若何,亦豈頃者誦慈旨,而謂卿之意乎?伸卿廉隅,乃重留都而開進道,是誠實底道也。噫,旣懷慨世,則其何相持,而其所惜者,卿以舊臣,深得相禮,爲國丹心,業已洞知故也。噫,以卿爲國之心,何不洗一事,而使我白首暮年,不任耆舊之臣乎?此予所以一則爲卿慨然,一則自恧凉德,相職特爲勉副,仍令承宣諭此意,以安卿心。噫,古人云,人非堯·舜,每事焉得盡善,於卿可謂眷矣。於予亦欲從容,呼寫于此,爲卿惜焉,爲卿惜焉。卿須體小子之此意,勿復芥滯,卽謝樞府,其參祭班,仍爲留都焉。仍傳曰,遣承旨傳諭。上曰,予有慨然,則當不隱於中矣。當初謂予曰,關西伯望,當以徐志修·尹東度·李成中擬入云。而徐志修方帶輔養官,故予以爲如何矣。及其完薦之時,前日二望皆拔之,而意外之人入首望,再昨與右相,亦有酬酢,而誠萬萬意外,大臣實可惜矣。以大提學事言之,其望若不爲之,則今豈有此不敎耶?其時若等點則都無事,而必加一點,果誰爲之,銓官若於筵席,以某人擬某望陳奏而退出,復還擬他人,則在大臣請推可也。而大臣之爲此,實可惜矣。而今何必索言之耶,雖以飮食言之,須不盡囓,當有滋味矣。上曰,承旨書之。上曰大臣置處政事,政官牌招開政。出傳敎上曰,判府事李天輔拜領相。出傳敎上曰,噫,往事意爲宗國,卿何芥意,于今重卜,亦爲世道,亦何辭焉。噫,日月迅邁,釋衰不遠,望七衰耗,寔是料外。噫,西望暮室,哀慕冞切,以卿體國之誠,其何過辭於今日。卿須體小子慇懃之意,顧此時國事之艱,其卽謝命,用副小子之望事,承旨傳諭于領相。出傳敎。上曰,已署經都事守令,其令明日辭朝,守令則內局入侍,同爲入侍。出傳敎上曰,北道御史狀啓,承旨讀之。吉輔讀訖。上曰,承旨書之。上曰,今覧北道御史狀聞,世間豈有若此孟浪之人乎?此等人心,不可尋常處之。李鎭,令御史二十九日,監營門外,張其軍儀梟示事,卽爲分付。出傳敎
上在昌慶宮。常參,以代理停,只晝講。
自卯時至申時,日暈。
夜五更以後,達曙密雲,彗星所在,不得看候。
柳顯章達曰,明日常參,取稟。令曰,停。
又達曰,大司憲尹汲,執義徐命天,掌令柳思欽呈辭,一員在外,持平一員未差,李迪輔未署經,今日以監察茶時之意,敢達。令曰,知道。
南泰著達曰,右承旨李吉輔,同副承旨李渙,今日俱不仕進,竝卽牌招,何如?令曰,依。
柳顯章啓曰,藥房都提調申晩,副提調李之億,依下敎,來待矣。傳曰,詣閤。
傳于李之億曰,下直守令,同爲入侍。
傳于具允鈺曰,晝講今日爲之,時刻單子,斯速入之。
傳于李渙曰,承旨詣閤,摠府入直秋曹堂上鄭彦儒,同爲入侍。
柳顯章達曰,吏曹判書李昌誼,書批已下,卽爲牌招察任,何如?令曰,依。
具允鈺達曰,卽者,司僕內乘來言,明日旗軍洗馬,當爲擧行,而一提調兪拓基,二提調李昌誼,本職俱未肅拜,不得爲之云,提調李昌誼,卽爲牌招,以爲進參之地,何如?令曰,依。
以說書朴取源牌不進罷職令旨。令于柳顯章曰,推考徽旨捧入。
柳顯章,以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,新除授司書李晉圭,時在京畿楊州地,書筵入番事緊,斯速乘馹上來事,下諭,何如?令曰,依。
又達曰,明日次對,兩司當爲進參,除在外未署經試所進去外,不爲行公人員,竝待開門牌招,以爲推移入對之地,何如?令曰,依。
又以禮曹言達曰,西平府院君奉祀孫致億,無子早死,三四十寸內,無姪行可備昭穆立後者,故用兄亡弟及之禮,以故直長德龍三孫中,擇定光道之後事,日昨筵中,大朝下詢大臣,而判下矣。莫重國舅奉祀繼後,成命之下,不宜遲滯,分付其門長,使之卽爲指名望定,成給立案,何如?令曰,依。
又以都摠府言達曰,副摠管鄭彦儒,以刑曹參判,本曹坐起,今日晝仕出去,而逐日赴坐,煩達未安,入番間,依例除草記往來之意,敢達。令曰,知道。
又以兵曹言啓曰,今三月二十日,文臣朔試射日次,而旗軍洗馬相値,不得爲之之意,敢啓。傳曰,知道。
具允鈺,以訓鍊都監言啓曰,新造旗麾祭,今月二十日子時,放砲大吹打,設行於三淸洞之意,敢啓。傳曰,知道。
左參贊李鼎輔書曰,伏以,居諸易邁,徽寧殿再期奄過,孝昭殿終祥迫近,想惟邸下,愾廓追慕之痛,益復如新,臣民之愴隕,曷有其極?臣跧伏江郊,杜門訟愆,千萬意外,恩敍除旨,一時聯翩,且惶且感,罔知攸措,臣於向來,濫叨銓地,迫於嚴命,黽勉承膺,一番行政,生疏昏昧。自速嚴敎,聖度天大,罰止譴罷,反顧慙悚,至今惶汗浹背,又未幾何?俯賜曲貸,開釋備至,除命繼降,在臣分義,固當竭蹶叩謝之不暇,而區區悚蹙之心,終不敢自已,縮伏累日,而且與新授領議政臣天輔,有堂從應避之嫌,玆敢露章自引。伏乞离明,亟令該曹,照例遞改,以安私分,千萬幸甚。答曰,覽書具悉。日月流邁,徽寧殿再期倏過,孝昭殿祥事又迫,哀慕莫逮之痛,一倍罔極,書辭,令該曹,考例稟處焉。
己卯三月十九日辰時,上御恭默閤。藥房入診,守令同爲入侍時,都提調申晩,副提調李之億,記事官李祉承,記注官柳萬健,記事官李勉,振威縣令李宬鎭,醫官金履亨·許礈·金德崙·李泰遠·金履貞·金福齡·慶絢,以次進伏訖。晩曰,日間,聖體調攝,若何?上曰,一樣矣。晩曰,寢睡·水刺,亦何如?上曰,寢睡安穩,水刺亦連進矣。晩曰,令醫官診候,何如?上曰,依爲之。履亨診脈退伏曰,脈候左右三部,度數不調,右寸關虛軟,與前一樣矣。礈等亦以次診脈退伏曰,脈候左右三部,度數不均,脾胃脈候虛軟,與前一樣矣。晩曰,議藥,何如?上曰,議藥何爲?承旨書之。上曰,噫,倏忽之間,祥日奄迫,望七服衰,冥然到今,其將忍釋。此時此懷,何以堪抑?身雖在此,心在象設,下旬講對,何循其次,而三講已奏,三對意勉,故皆令進定,而意亦在矣。噫,推思丁丑此月卄三四日之間,五內欲裂,何忍許診筵?今日入侍之意,有下敎而然,自今日至回駕日,理中湯連爲煎入,二十四日五日再煎以入,回駕翌日入侍。噫,侍湯誠淺,仙馭莫攀,命煎入湯劑,豈曰孝哉,而不服理中湯,難以伸禮,究其心所重在焉,豈爲身也?出傳敎晩曰,殿下誠孝出天,三年之內,連行親祭,不知不覺之中,致損大矣。目今悠悠萬事,莫過於保護聖躬,而行幸不遠,調補之道,尤宜加勉矣。上曰,古人云,泣血三年,君子以爲難,向來靈城亦以爲,淚不空下,今日下敎,非爲外飾矣。祥日不遠,故此心只在於親行祥祭躬謁山陵兩事而已,至於寡躬,更何恤乎?晩曰,聖敎如此,臣不敢仰達,而哀慕之中,必致傷損,自愛聖躬,卽臣千萬顆祝也。之億曰,大臣有所陳勉,而臣亦有區區大馬之忱,惶恐敢達。前年陵幸時,臣亦陪往,而今年則殿下寶算益高,勿以前年爲恃,益加調護,卽臣顆祝也。上曰,所奏是矣。上曰,予心有慨然者,當不隱於卿等矣。大臣處置政事,初昏命下,而予就寢,良久問開政與否,則姑無消息,其後又問之,而尙寂然,三更之後,始入望筒,政官之入來,何太晩耶?予於卽時,召承宣下敎而未果矣。晩曰,臣未詳知,而參判金相福,家在社稷洞矣。上曰,洪啓禧·朴志源之此望彼望,一政竝擬者,予實不知也。古人擧直措枉,若擧枉則措直,措枉則擧直,其理明矣。晩曰,臣則俄與都承旨,共論洪啓禧·朴志源之一政竝擧,而都承旨亦以爲,此無它意云,政官平物之情,可見矣。上曰,誰果白而誰果黑乎?僧俗同處,則曰混淪乎否乎?朴志源入於司書望,而不入於正言望,此必有甚麽意也。洪景海若見之,則其意,如何?必無肉袒膝行之理矣。晩曰,政事則精矣。上曰,申應顯之臺望,可謂精矣,而三更後始入望筒非矣。上曰,近來赦典頻數,雖三四等奪告身,一經赦典,遽入政望,如李存中之類,亦入望中矣。晩曰,李存中,果屢入望中矣。上曰,自佐貳超入於大提學望矣,朴志源亦入淸望,而金相福則予素知之矣,此是趙領敦寧薦擧,而趙領敦寧豈欺予也?金相福亦可信矣,以昨日政官見之,申應顯之臺望,亦精矣。晩曰,然矣。上曰,昨政夜深後,始入望筒,此必待長銓牌去來而然矣。之億曰,吏判昨日陳書矣。晩曰,其書以向來所遭引嫌矣。上曰,所遭何事耶?晩曰,以吏判通望事,有人言矣。上曰,然乎?予始覺悟矣。之億曰,洪啓禧·朴取源,頃於藥院,偶然相逢,洪啓禧邀來朴取源相話矣。晩曰,洪啓禧·朴取源之此事,誠非偶然矣。上曰,洪啓禧若邀來朴志源相話,則可謂不偶然,而朴取源則豈有不可話之理耶?頃日李潭·李蓍建·申思運,同處金吾,必與之酬酢矣。晩曰,屢日同處,豈不酬酢乎?上曰,乙亥以後,諸臣論議,能無同異之事耶?晩曰,然矣。上曰,然則予之欲登庸者,必隨而䮕之,趙榮國大黨之目,何爲而然也?晩曰,趙榮國有氣,而言語不低微,故有其名矣。上曰,以今番領相傳敎言之,予之下敎,非外飾矣,頃日之薦望,卿則不與耶?晩曰,薦望,首相皆主張,而左右相則不知之矣。上曰,無可否之事耶?晩曰,然矣。上曰,若使趙領敦寧爲右相,則必不泯默矣。晩曰,趙領敦寧,則臣不知其何以處之,而凡薦望不爲干涉矣。上曰,左相必不容無言矣。晩曰,左相則不爲之矣。上曰,然則誰可恃耶?卿聞予趙領敦寧能爲之之下敎,必有愧於趙領敦寧矣。晩曰,完薦後,左右相始見之,而旣薦之後,豈有言乎?若於完薦之前相議,則或可參涉,而不然則不當干涉矣。上曰,二人皆拔望,而必以尹汲首擬,此則何爲而然耶?領相尙有其心矣。晩曰,豈有其心?朝廷亦敬憚矣。上曰,予之苦心,可見於向日掌議停擧矣。晩曰,每每飭敎如此,臣實欽仰矣。上曰,掌議薦望,亦如領相薦望矣,予將以神普丸調劑矣。晩曰,坡州牧使金履亨,自任所上來,而陵幸不遠,使之隨駕,富平府使方泰輿,龍仁縣令李以揩,陽智縣監蔡膺祜,亦令從後來待,何如?上曰,依爲之。上曰,金履亨自任所上來,則春耕方至何境耶?履亨曰,春耕將半矣。晩曰,臣聞履亨言,坡州之民,以履亨自御醫出外,間有來問聖候者,答以陵幸已定,聖候康寧云云,則其中年老者。或以向來聖候彌留,至有垂涕泣而道者云,民心可見於此矣。上曰,聞此言,予心益愴然,慈聖軫恤元元之意,予未能仰體,而民情則如此,予心亦恧然矣,以都民撤市事言之,予將何以報民耶?晩曰,方今八道之民,含恩沐澤,聖化洋溢,坡州之民,問聖候於太守,而太守仰體聖上之意。凡爲民之事,勸耕之道,竭心爲之云矣。之億曰,臣聞坡州往來人之言,則牧使金履亨,率座首輩,躬往田間,課農勤實,能不負殿下盛意矣。上曰,然乎?之億曰,三百六十州守令,皆如坡州之爲,則聖化不閼,而殘民可無憂矣。上曰,金履亨非偶然矣。晩曰,王世孫展謁時服色,該曹以藍團領擧行,而此是孝昭殿禫前也。殿下旣先展謁,而王世孫隨後展謁,則當從上服,更爲分付於禮曹,改定,何如?上曰,所奏是矣,黑絲帶亦非矣。承旨書之。上曰,世孫孝昭殿展謁服色,今日大臣所奏,是矣。旣隨予而行禮,與諸臣無異,以淺淡服擧行,帶則予亦疑之,絲帶非法衣所用,以靑鞋烏犀帶爲之,空頂幘勿用金色事,分付。出傳敎上曰,王世孫讀書之聲,漸漸學予矣,顧今萬事,莫過於王世孫輔導,而氣質純正,當初則拘束太過矣。今則規模漸成,若如此而養成則幸矣。晩曰,王世孫德性夙成,萬世無疆之幸也。上曰,振威縣令進前,李宬鎭進伏。上曰,七事奏之,宬鎭奏訖。上曰,末擬落點,意蓋深矣,汝須體此意,撫摩元元,毋負今日之敎,可也。宬鎭曰,聖敎如此,臣當竭心爲之矣。上曰,承旨讀別諭,之億讀訖。上曰,振威縣令,先爲退出。上曰,承旨書之。上曰,下敎之下,昨政夜深,當該承旨·政官,推考。出傳敎上曰,飭墨未乾,其放屬耳,遽擬淸望,初欲重飭,而其他之望,其公可尙,從重推考。出傳敎上曰,今番陵幸時,坡州牧使金履亨,隨駕事下敎。上曰,備局次對,再明日,爲之。出傳敎上曰,下旬晝講,進定於今日,時刻依前爲之。出傳敎諸臣遂以次退出。
己卯三月十九日午時,上御涵仁亭。晝講入侍時,同知事申晦,特進官具允明,參贊官具允鈺,侍讀官李心源,檢討官元義孫,假注書盧瑞國,記事官柳萬健,記注官李勉,武臣行副司直金渲,以次進伏訖。上讀中庸前受音,自第十章,至十二章,李心源繼讀第十三章,上又讀新受音訖。李心源陳文義曰,此章中,以人治人,改而止云者,正宜聖上留念處也。韓退之人毁所謂責人則輕而約,責己則重而周者,亦此意也。上曰,然矣。元義孫曰,聖上曾於此章文義,已洞悉無餘矣。更無可陳之辭,而忠恕二字,尤宜詳熟,而亦可爲用人第一務矣。上曰,所奏是矣。李心源曰,丘未能一焉云者,聖人恒存行不足之心,故蓋出不敢不勉之意矣。上曰,孔聖豈有不能之事,而此亦文王不自滿暇之意矣。此章,本末動靜,莫不該貫,而有餘不敢盡云者則何意,而費隱之義何在?具允明曰,以言言之,則言者是費也,所以言者則隱也。上曰,鳶飛戾天,魚躍于淵,則何者爲費,何者爲隱乎?具允明曰,以鳶魚言之,則飛者躍者爲費,而所以飛所以躍者爲隱矣。上曰,然乎?具允明曰,此乃頃日製下御製,而大提學金陽澤,通言於臣以爲,有所稟正處云,故敢此仰稟矣。上曰,已爲書出耶?具允明曰,一番校正後,當正書云矣。上命讀之,仍校正數處。上曰,武臣今年幾何?金渲對曰,五十七矣。上曰,何時宣傳官乎?對曰,戊申年宣傳官矣。申晦曰,今番行幸時,大旗當用何色乎?今則黑色,而二十六日,則祥日已過,何以爲之乎?上曰,禫後當用黃色,今番則似當仍用黑色矣。上命承史外先退。具允鈺曰,臣職掌所管,故敢此仰達矣。明日則旗軍洗馬,而司僕提調李昌誼,以銓任撕捱,今日再牌不進矣,見方三牌,達辭入達矣。何以爲之乎?上曰,此後旗軍洗馬時,司僕提調牌招,以啓辭擧行。出榻敎上曰,予初意則以謂,循例尋章後,卽爲出肅矣。今聞所奏,似當久爲撕捱矣,見彈於誰,而措語,何如?具允鈺曰,其時臺臣,則今慶尙監司趙曮,而指以無聲望云矣。上曰,其後初當是任耶?具允鈺曰,然矣。上曰,所彈只此一人乎?具允鈺曰,李喆輔·曹命采,亦入云矣。上曰,趙曮爲人,固執太過,實不如其父,其父則眞善人也,予至今未忘矣。仍命書傳旨曰,吏曹判書李昌誼,予意則初拜冢宰,必也循常例尋章,其何過辭云矣?今日因大臣所奏,已知有撕捱之端,又因兼帶提擧,於本兼,再違其牌云,若此動駕之時,豈無提擧?非徒爲提擧,問其所遭,其言者,已涉過矣。豈可以此一向撕捱,而其後初當此任?使之一伸廉隅,亦人君四維爲治之意也。今姑許遞,旣解本職,於兼帶,更無可論,何必牌招?其令進參明日。出傳敎又命書傳旨曰,吏判有闕政事,待下敎擧行,諸臣以次退出。
己卯三月十九日申時,上御崇文堂。承旨入侍時,同副承旨李渙,假注書盧瑞國,記事官柳萬健,記注官李勉,以次進伏訖。上曰,秋曹堂上入來耶?李渙曰,已爲晝仕出去,故使人催促矣。上命書傳旨曰,內奴婢,有御覽宣頭案,前式年宣頭案,旣有其祖,今番推刷時,尋後載案,例也。設或有不審者,卽奉命之官,草記徵治。夫誰曰不可?而該曹之直爲照律,有關事體,其涉寒心,雖由輕率,此等之時,所惜者國體,有關紀綱,該堂特罷其職,長官行公後,更爲嚴査,登對,稟處。上曰,初欲召問秋堂而更思之,體面所關,實爲不可,承旨持此傳旨出去,受現告以入,可也。諸臣以次退出。
上在昌慶宮。常參,以代理停,經筵停。
自辰時至酉時,日暈。
夜五更以後,達曙密雲,彗星所在,不得看候。
李吉輔達曰,明日常參,取稟。令曰,停。
柳顯章達曰,大司憲尹汲,執義徐命天,掌令柳思欽牌不進,申應顯在外,持平李迪輔·朴漢暉未署經,今日以監察茶時之意,敢達。令曰,知道。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
令于柳顯章曰,大臣·備局堂上引接。
柳顯章達曰,注書金載祿,由限已過,牌招,何如?令曰,依。
李吉輔啓曰,注書李趾承,身病猝重,假注書盧瑞國,姑令仍察,何如?傳曰,允。
具允鈺啓曰,司僕提調李昌誼,時無職名,令該曹,口傳付軍職,何如?傳曰,允。
兵曹口傳政事,副司直李昌誼。
傳于具允鈺曰,該房承旨,與兵判入侍。
傳于具允鈺曰,承旨先爲入侍,傳于李渙曰,禮判入侍。
傳于李渙曰,承旨入侍。
李吉輔,以侍講院言達曰,今番陵幸時,陪衛及問安宮官,不可不備員,而本院實兼官十員內,輔德金光國,文學李興宗,司書李晉圭竝在外,無以推移備員,在外人員,合有變通之道,令政院稟旨擧行,何如?令曰,知道。當今之時,不可煩稟,待開政時,盡數差出,在外人員,催促上來,奉命在外人員,改差。
又以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,何如?令曰,近來違牌尤甚之中,況無端情勢,日事違召,尤極寒心,從重推考,卽爲牌招。
以大司諫兪彦國,獻納朴致隆,執義徐命天,掌令柳思欽牌不進罷職令旨。令于柳顯章曰,竝推考徽旨捧入。
柳顯章啓曰,大司憲尹汲,書答已下,更卽牌招,何如?傳曰,允。
李吉輔達曰,上番兼春秋柳萬健,身病猝重,勢難察任,今姑減下,何如?令曰,依。
柳顯章啓曰,因本院達辭,上番兼春秋柳萬健,身病猝重,減下事,依下矣。其代,令該曹,卽爲口傳差出,何如?傳曰,允。
吏曹口傳政事,兼春秋單徐秉德。
李吉輔啓曰,今三月二十一日,祿都目政事爲之之意,敢啓。傳曰,當日爲之。
傳于李吉輔曰,賞典政事,欲以二十五日爲之矣,猶似如何?今日政擧行。
有政。吏批,判書未差,參判金相福進,參議未差,左副承旨具允鈺進。
吏批啓曰,判書·參議俱未差,小臣獨政未安,何以爲之?敢稟。傳曰,仍爲之。
又啓曰,侍從臣父年七十者,每於歲初,抄啓加資,而新有應推恩人,雖非歲首,亦爲抄啓事,載在法典矣。侍從臣父年七十人員,別單書入之意,敢啓。傳曰,知道。
又啓曰,山陵忠義金履容,直長除授事,命下矣。今日政,當爲付職,而時無窠闕,生進直長中,仕日最多者,陞六後,推移付職,何如?傳曰,允。
又啓曰,玉堂闕員,今當差出,而曾經出入之人,方在解由未出中,無以推移備擬,合有變通之道,何以爲之?敢稟。傳曰,勿拘解由。
又啓曰,海春君栐,加資事,命下矣。本資乃是顯祿,今無可加之資,何以爲之?敢稟。傳曰,熟馬一匹面給。
以沈履之爲校理,鄭尙淳爲兼輔德,李昌誼爲判敦寧,李彛章爲刑曹參判,元仁孫爲戶曹參議,吳奉源爲軍資正,黃稙爲貞陵令,任希敎爲輔德。司宰主簿單柳應祥,掌樂主簿單宋載心,尙衣主簿單鄭錫達,司僕主簿單李寬鎭,徽寧殿參奉單李白圭,弘陵參奉單南台老,昌陵參奉單趙漢鎭,長寧殿參奉單李萬協。已上單付事承傳鶴城君楡,今加興祿,海雲君熻,今加崇憲,銀溪君楔,今加中義,已上孝昭殿宗室內官金以載,今加崇祿,申必輝今加崇政,已上孝昭殿都薛里,加資事承傳趙恒彦爲南部都事,宗簿直長單金履容。單付事承傳
兵批,判書申晦進,參判蔡濟恭病,參議洪樂性病,參知崔成大入直進,右副承旨柳顯章進。
具允鈺,以兵曹言達曰,同知中樞府事元顯道,忠壯衛將李應瑞,近得輪疾,差復無期,俱爲呈狀乞遞,今姑改差,何如?令曰,依。
以李昌誼爲都摠管,安豐君栐爲副摠管,李泰遠爲知事,金季良爲僉知,李道普爲曹司衛將,崔慶郁爲五衛將,金浚爲宣傳官,尹一復爲文兼,金益亮·李東樑·尹以莘爲忠壯將,趙鳳岐·李命喆爲部將,朴希胤·李亨耉爲守門將,金永綬爲同知,副護軍金光國,副司直洪梓,副司正金和中。
吏曹口傳政事,徽寧殿參奉李白圭,弘陵參奉南台老相換。
兵曹口傳政事,副司果金仁大。
柳顯章達曰,明日次對時,兩司無進參之員,大司諫兪彦國,獻納朴致隆,竝待開門牌招,以爲推移入侍之地,何如?令曰,依。
李渙,以戶曹言達曰,依令旨,判府事李,右議政時正月朔祿俸及判府事二月朔祿俸,更爲輸送于麻浦所住處則以爲,方在惶悚待罪中,不敢冒受常廩云,祿俸又不領受,何以爲之?敢稟。令曰,令倉官更爲輸送。
具允鈺,以司僕寺官員,以一二提調意言啓曰,今番陵幸時,碌磻峴則不必以人夫替把之地,只沙峴上下時,皆以人夫替把事,命下矣。沙峴及德坡峴,俱是險處,臨時啓稟,以人夫奉駕,而各樣馬匹,依傳敎,以戊寅正月例磨鍊,王世子郊迎時入把馬,參考前例磨鍊,竝別單書入。其中驛馬,依例令兵曹,知委各驛,使之直爲入把,何如?傳曰,允。
柳顯章,以義禁府言達曰,傳敎內,飭已行,諸試官皆以不應爲律,草記勘律放送事,命下矣。時囚罪人試官李基敬·韓光會·尹光暹·任㻐·李明煥·李鎭恒·任珹·李宜馣·李宅鎭·鄭恒齡等,以不應爲律,各答四十,竝收贖放送之意,敢達。令曰,知道。
以江華留守狀達,本府甫音島居老除軍官金興瑞等渰死事。令于李渙曰,渰死人等,令本道恤典擧行。
洛昌君樘箚曰,伏以,日月迅邁,徽寧殿再期已過。孝昭殿終制又迫,伏惟我大朝追慕之慟,我邸下廓然之思,益復罔極,念臣亦忝享官之列,區區靡逮之忱,有倍他僚。噫,臣之年,今至望八,而臣之病,亦已沈痼矣,以年以病,豈可生存於世,而惟是賴天之靈,屢蒙恩暇,往沐湯井,尙保一縷之支延,居常感祝,生死隕結,臣之病祟,已陳於前後上書。今不敢復事覼縷,而第自經冬以來,諸般症情,一倍添劇,宛轉叫苦,殆難支吾,不生不死,度日如年。從前已試之效,只有溫泉一沐,而近聞平安道成川地有溫井,收效者多,臣竊欲一往試浴,而孝昭殿大祥前,不敢辭出。將以晦初,辭朝下往,伏乞睿慈,特垂矜憫,許以數旬之暇,使之便意往還之地,千萬幸甚。取進止。答曰,覽箚具悉。日月流邁,徽寧殿再期倏過,孝昭殿祥事又迫,哀慕莫逮之痛,一倍罔極,卿其依所陳往來焉。仍令曰,給由馬。
吏曹參判金相福書曰,伏以,日月迅邁,孝昭殿再期奄迫,伏惟大朝攀號之痛,邸下追慕之懷,益復如初,區區下情,不勝悲係之至。臣於昨日,以開政之侵夜,注擬之未當,荐被大朝殿下問備之命,一事二事,罔非臣罪,且惶且悚,方切自訟,顧何敢爲唐突陳暴之計哉?第念臣,厚蒙聖恩,叨此重任,未能仰體而報效,只知三司之臣被罪而蒙宥,則事當循例而擬望,不自覺其驟然檢擧之有違飭敎,致煩聖上臨筵降旨,責諭嚴切,臣罪可勝誅哉?噫,臣危疾在身,未堪陳力,因仍蹲冒,斷無是望,而適會判書不卽出仕,參議近且未差,推委無處,黽勉赴政,而釁尤遽如許矣。今雖曲蒙寬假,倖逭當律,臣之昏錯,必將重有所犯,天地洪恩,終歸孤負,寧莫如及今而被重勘?毋至厚臣罪而傷則哲之明,爲幸公私,玆敢仰控微懇於离明之下。伏乞亟行譴削,使奉職無狀者,知所懼焉,臣無任屛營祈懇之至。答曰,覽書具悉。日月迅邁,孝昭殿祥事奄迫,哀慕莫逮之痛,一倍罔極,卿其勿辭,從速察職。
禮曹參判元景淳書曰,伏以,日月易邁,徽寧殿再期奄過,孝昭殿祥祭,倏爾臨屆,伏惟邸下追慕之痛,何以堪抑,亦何以仰譬我大朝無窮之孝思?臣不任悲慮之至,仍伏念臣,以至庸極陋,最出人下,濫蒙洪造,節次推遷,前後踐歷,罔非踰涯,尋常兢惕,若隕淵谷,迺於千萬夢想之外,伏蒙大朝殿下褒尙之恩旨,援比古人,辭敎鄭重,惟我大朝則哲之明,何所取於倥侗鈍拙?百無肖似之一賤品,而誤恩之隆異,乃至於此,臣於是,惶惑愧悚,莫知所以措躬也。至於備堂特差,尤有所萬萬不敢當者,我朝籌司,卽宋之樞密,兵民錢穀,大小機務,皆所關轄,則職任尤爲緊重,以臣迂疏譾劣,矇不曉事者,與聞末議,此何異責蚊以負泰山也哉?矧今特除,恩數迥絶,有異常格,臣心懍惕,有不暇言,而四方聽聞,其謂斯何?臣懷恩畏義,冒沒就列,則一身顚敗,雖不足恤,其爲辱聖簡而羞朝廷,非細故也。反復思惟,萬無承膺之路,玆敢瀝血號籲於貳極之下。伏乞离明,俯垂鑑諒,將臣所帶備局提調之任,亟賜遞改,以重官方,以安愚分,公私不勝萬幸。答曰,覽書具悉。日月如流,徽寧殿再期倏過,孝昭殿祥事,只隔數日,哀慕莫逮之痛,一倍罔極,卿其勿辭,從速察職。
大司成黃景源書曰,伏以,日月流邁,孝昭殿祥事奄迫,伏惟大朝攀號之痛,邸下追慕之懷,益復如新,犬馬微誠,不勝悲隕之至。臣待罪本職,已踰月矣,區區私義,誠不宜久尸榮次,以妨賢路,而適値聖上親臨殿講之時,不敢辭避,眛冒而就列,以至于今,慙惶悸恐。若負大戾,乃於昨日,伏奉敎旨,以臣爲藝文館提學者,臣誠驚隕震越,不知所以自措也。臣伏念兩館之有提學,雖專爲辭命而設,然人望如或不稱,則不可苟然承當也,明矣。臣本愚鈍於文字,不能應卒,自出入館閣以來,凡敎命之所撰述者多齟齬,不中尺度,顧何敢外飾虛讓,上誣睿聰哉?且臣家世孤寒,人望最輕,猥蒙國家恩德,備員宰列,而踐歷蓋蔑如也。今朝廷乃以此職,加於賤臣,不少難愼,臣竊惑之,夫淸朝詞垣之英,不爲不多,高文大筆,磊落相望。若臣者,以文則迂疎陋拙,不足以適時用,以人則滓穢孤賤,不足以服衆心,雖臺閣言議之地,未及上駁正之論。臣安得晏然泯默,不早自處乎?伏惟邸下,俯垂諒察,將臣本職及新授提學之任,亟行鐫免,以幸公私,不勝幸甚。答曰,覽書具悉。日月流邁,孝昭殿祥事奄迫,哀慕莫逮,一倍罔極,卿其勿辭,從速行公。
大司憲尹汲書曰,伏以,日月流邁,徽寧殿再期奄過,孝昭殿終祥倏迫,伏惟邸下慨廓之痛,追慕之懷,益復如新,臣不勝悲慮之至。臣於見職,已是十數年斷跡之地,而忽被銓曹之强拈,遂蒙天點之誤下,臣誠惶感危慄,不知置身之所也,以臣情地,豈容一日冒處,而武科設場,監試無人,除旨夜降,嚴召曉臨,逃遁不得,自備副急,而一向仍冒,斷無是理,再昨署經之牌,旣未克承膺。今朝賓對之召,又不免違逋,重譴之加,伏地恭俟,卽聞筵中大臣,以諸臺之不參,竝請重推,而謂以事體之未安,臣於此,益增悚蹙,無地自容,臺臣之不許帶推行公,不敢復引於改式之後,而其爲難安,則視具僚自別。且臣所患痰眩之症,猝發於試院往來之際,風寒外襲,頑痰內壅,頭目旋暈,如在舟車,神精迷瞀,若墮煙霧,重以寒氣兼作,冷汗交瀉,諸般症形,俱係危惡,歸家醫治,已及數日,而終無分減,一味昏憒,連日違傲,非但蹤跡之危臲,實緣疾疢之難强,卽此情病。萬無轉動之勢,玆於試牌之下,欲起還仆,無路趨承,臣罪至此,尤萬萬矣,敢陳短章,疾聲仰籲。伏乞离明,俯垂矜諒,亟遞臣所帶之職,以便調治,仍勘臣屢逋之罪,以肅朝綱,公私不勝萬幸。答曰,覽書具悉。日月迅邁,徽寧殿再朞倏過,孝昭殿祥事又迫,哀慕莫逮之痛,一倍罔極,卿勿過辭,從速行公。
大司諫兪彦國書曰,伏以,日月易邁,徽寧殿再期已過,孝昭殿終祥又迫,伏惟聖慕冞深,睿痛益切,區區下忱,切不勝悲慮交極,伏聞今日賓對,大僚以諸臺之不爲入參,至請問備之罰,筵席話祕,雖未得其詳,臣於是,實不勝惶蹙震悚之至,顧此臺職,固是臣二十年自劃之地,而向因試場變通,義同往役,他不暇顧,黽勉冒出矣。多日試院,重觸風寒,素苦痰滯之症,十分越添,胸膈痞塞,呼吸喘急,咫尺之間,不得起動行步,失音特甚,眼眚又苦。傍人莫聽其語音,視物殆同於隔紗,以此病狀,實無入參前席,進對達辭之勢,故朝者令召,冒死不進,而恭俟重譴,睿度寬恕,罰止問備,薄勘之典,罪重而罰輕,大僚之斥,辭嚴而理到,臣何敢諉以爲難安之勢,而藉以作辭避之計哉?第念臺臣之遭言帶推,不得行公者古例也,病勢旣如彼,情地又如此,其何可一刻晏然於臺次乎?今以式年會試,進定明日,大朝有敎,天牌降臨,臣伏讀聖敎,不勝悲痛嗚咽。今日臣子,何忍於此時,違傲召命,煩絮而瀆擾哉?顧此四維之防,邦國攸重,其不可遽爾放倒,冒萬死又復違召,嶺海鈇鉞,在所甘心,伏乞离明,俯賜諒察,亟令鐫削臣職,仍治臣罪,以警具僚,千萬幸甚。答曰,覽書具悉。日月如流,徽寧殿再朞奄過,孝昭殿祥日又迫,哀慕莫逮之痛,一倍罔極,爾其勿辭,從速行公。
己卯三月二十日卯時,王世子坐德成閤。大臣·備局堂上引接入對時,左議政金尙魯,禮曹判書洪象漢,戶曹判書洪鳳漢,兵曹判書申晦,副護軍具善復,訓鍊都正鄭汝稷,左副承旨具允鈺,副校理李心源,假注書盧瑞國,事變假注書金和中,編修官李壽鳳,記注官李勉,以次進伏訖。金尙魯曰,近日日氣不適,調攝之候,若何?王世子曰,未差矣。金尙魯曰,水刺·寢睡之節,亦何如?王世子曰,亦無小勝矣。金尙魯曰,脚部牽痛之候,何如?王世子曰,不甚大段,而亦不快愈矣。金尙魯曰,酸痛乎?王世子曰,然矣。金尙魯曰,日間,大朝氣候,何如?王世子曰,一樣矣。金尙魯曰,王世孫氣候,亦何如?王世子曰,亦一樣矣。金尙魯曰,日月易遒,兩魂殿國恤如昨,而三年將過,臣民仰慕,一倍痛迫矣。伏想邸下追慕之痛,益復如初矣。王世子曰,罔極矣。金尙魯曰,此慶尙監司趙曮狀達也,以爲還上之臘月內封倉,自是法意,而停捧之關,到付於同月三十日,則毋論新舊還上,竝當準捧,而舊還中,猶有定數內未捧,不可置而不論。元還未捧居末西生浦僉使崔世樞,居二鎭海縣監金國杓,別餉米居末西生浦僉使崔世樞,居二巨濟府使魚道文,居三金海府使鄭純儉,戰兵船價米居末金海府使鄭純儉,軍作米居末善山前府使徐仁修,居二知禮縣監李昌遠,居三奉化縣監李翊胄,射軍木作米居末善山前府使徐仁修,營別會居末知世浦萬戶吳德根也。戰兵船價米未捧之限三抄達,乃是法典,而未捧只金海一邑,別餉米未捧居二巨濟府使魚道文,旣已身死,竝令廟堂稟處爲請矣。舊糴停捧,旣有大朝下敎,且係宥旨前事,竝蕩滌,至於軍餉別餉米·軍作米·射軍木作米·戰兵船價米未捧居末守令·邊將,曾無因赦蕩滌之例,所當依事目拿問,而特敎停捧之下,宜有參酌,亦令一體分揀,何如?令曰,依爲之。出擧條金尙魯曰,此京畿監司金致仁狀達也,以爲今番行幸時,各站人馬,當聚待京中,而旣無自備糧太之路,亦無從他接濟之策。賑廳米太各一百石,依近例劃給事,請令廟堂稟處矣。近來畿驛凋弊特甚,從前經宿陵幸時,有軫恤顧助之例,米太各一百石,依狀請劃給事,分付賑廳,何如?令曰,依爲之。出擧條金尙魯曰,前後次對時,以備堂臺官之不參,申飭非一再,而今於筵席,諸堂之懸病者多,兩司多臺,亦皆違牌不入對,殊涉未安,一竝從重推考,何如?令曰,依爲之。出擧條諸臣以次退出。
己卯三月二十日未時,上御崇文堂。騎判入侍時,兵曹判書申晦,左副承旨具允鈺,假注書盧瑞國,記事官柳萬健,記注官李勉,以次進伏訖。上曰,趙恒彦誰也?申晦曰,故參判趙泰彦從弟也。上曰,趙泰彦已作故參判耶?予實忘之,極爲傷悼矣。上顧申晦曰,陵幸時虎網子,百姓當之耶?對曰,然矣。上曰,最可悶者,觀光之民,踏傷田穀矣,貪於觀光,小不顧藉,隨處蹂躙,實爲難堪矣。申晦曰,誠如聖敎矣。上曰,軍兵等食站最難矣,預先運糧,炊飯以待,然後可無遲滯之患矣。分付龍虎營,輸送糧米於駐站所,可也。申晦曰,非徒龍虎營,諸軍門一體分付,似好矣。上曰,所奏是矣。仍命書傳旨曰,噫,望七釋縗,謁陵伸禮,誠是料外,誠題料外,今番凡事,必欲除弊,而人君動駕,焉知無弊?思之及此,此心豈弛?咨道臣守令,體予此意,使吾民只見羽旄,莫知其弊,其若少忽,予有繡衣,自可廉問。且正當春耕,頃年驪州之行,已有下敎,曉諭民間,雖動駕之日,勿輟耕作,予當效古春省耕之意,道傍觀其農作。噫,是豈予意?卽仰體昔年慈德之意也,其餘虎網子,令各邑用官人,勿用農民,俾勿愆期,申飭諸軍門,行途若有踐踏秋牟及已耕之田,則當該大將。當以軍法處之,道狹處,非徒三馬隊,以元央隊作行事,分付,觀光人亦勿禁焉,其無相雜蹂躙之弊。今日已令事知兼司僕,先往曉諭,而又爲下敎,着實擧行,修道勿以道狹爲恐,宜恐廣治。若犯田畔,摘奸騎郞道臣,當該道路差員,亦以軍法飭勵,預爲着念,勿犯軍律事,分付京外。上曰,式年二所出榜,詣闕矣,生畫明日爲之乎?申晦曰,間一日設行,故再明爲之云耳。上曰,然則事多掣礙矣。仍命書傳旨曰,以日子計之,式年會試,將至二十五日,豈忍其日酬應?初場進定於明日,試官今日擧行。具允鈺曰,前交河郡守金仁大,二十六日祭班,似當入參,而方在罷職中,何以爲之乎?上曰,予實忘之。仍命書傳旨曰,前交河郡守金仁大敍用,令該曹,口傳付軍職,其令進參祥日。上曰,入侍承旨,來待于齋殿。出榻敎諸臣以次退出。
己卯三月二十日酉時,上御齋殿。承旨先入侍,禮判追後入侍時,左副承旨具允鈺,禮曹判書洪象漢,假注書盧瑞國,記事官柳萬健,記注官李勉,以次進伏訖。上曰,陵殿參奉肅謝事,已爲分付耶?具允鈺曰,有所更稟者,故不爲分付矣。上命書傳旨曰,今日付職陵殿官員中,殿官員,明日謝恩,陵官員,二十五日詣陵,禮畢後謝恩,殿參奉李白圭,陵參奉南台老,其令該曹相換,啓下。上曰,承旨持此傳旨出去,宗班加資肅拜,亦令明日爲之,而仍與禮判入侍,可也。遂退出。傳諭聖旨後,與禮判入來復命。上曰,近來祭文,果能預書以待,而古則不然矣。洪象漢曰,誠然矣,此莫非殿下誠意所格之致,豚魚尙可感,況比輩乎?上曰,予何有誠意乎?自然如此矣。香室入直官員,承旨知之乎?具允鈺曰,平安道順安人學諭金龍翰矣。上曰,爲人極可尙矣。仍命書傳旨曰,今日祭文親押時,朔日祭文,亦爲書待,諸祝雖命受押,其書難以期必,至朔祭祝文,皆書以待,其涉勤實,爲人亦若事爲,遐方之人,其宜勸奬。香室官員學諭金龍翰,令該曹特爲陞敍調用。上曰,今番陵祭,翼陵則遣大臣攝行,昌陵則親祭,事理當然,而弘陵則亦爲親祭,似宜矣。洪象漢曰,聖敎誠然矣。上曰,再昨年孝昭殿國恤時,予何心自製行錄乎?然而其時之心,不期至此,故不得已親製矣。凡人雖喪人,日久則誠意似有少歇,而予則不然,似勝於再昨年矣。洪象漢曰,殿下誠孝出天,自然如此矣。上曰,今番陵行時,中路晝停所,雖無所食,足可往返矣。茶禮時,藥果數立,袖去足矣,而此亦不食矣。再昨年因山時,水梨數介,袖去不食,拜禮時壓破,還宮時大棗數介,袖來亦不食,而少無所損矣。洪象漢曰,聖上如此勤勞,筋力雖是康健,而不知不覺之中,自多有損傷之節矣。況此時異於他時,少失將攝,則其慮必大,加意調護,亦誠孝之一道也。具允鈺曰,禮判所奏,是矣,益加愼攝,是臣望也。上曰,望七暮年,髮猶不白,此亦可憎矣,有何少益乎?仍命書御製。上曰,注書出去,命入直內乘入侍,可也。臣瑞國承命出來,召與內乘入來復命。上曰,內乘爲人眞實矣,予每除官,久必忘之,何時所除乎?洪象漢曰,乙亥夏除拜矣。上顧洪象漢曰,予於輦輿服色事,有可問者,故召卿耳,其色非黑非靑,此何色也?應是禮曹所指揮,而實未可知矣。洪象漢曰,似是本寺自爲之,臣曹元無指敎事矣。上曰,馬轎方席何色乎?洪象漢曰,皂色木矣。上曰,皂色木,易染衣服,除之,何如?洪象漢曰,轎子不可無方席,而屢染屢洗,精擣以造,則不爲移染云矣,牽馬夫服色,亦以何色爲之乎?上曰,然則分付內乘,以皂色木褁方席,牽馬夫服色,亦依前所着,以淺淡服爲之,可也。洪象漢曰,全羅監司洪麟漢,放未放狀本中,前僉使沈錘,入於稟秩矣。曾以均廳逋欠事,因該堂所達定配,而屢經大霈,何以爲之乎?敢稟。上曰,放送。出擧條洪象漢曰,今此陵幸時,本府郞廳,自多差役,而都事李彦中,與新除同義禁尹鳳五,有在法應避之嫌,令該曹口傳相換,何如?上曰,依爲之。出擧條上曰,元良服色,與予似有異矣。予則祥後禫服,而元良則練祥後心制,宜有間隔矣。注書出去,召尙衣院該色吏,詳問以來,可也。臣瑞國承命出來,召問後入來復命。上命書傳旨曰,元良心制,與予有異,依心制後服色擧行事,分付。上曰,元良祗迎,何處爲之乎?洪象漢曰,祗送則把子橋,祗送則敦義門外,而處所則延恩門邊矣。上曰,迎恩門則太遠,京營庫近處,似好矣。洪象漢曰,京營庫則處所甚狹,實難爲之矣。上曰,然則依昨年例爲之,可也。洪象漢曰,此則已爲頒布,有難變改矣。上曰,何如是固執耶?遞差,出去,可也。俄者服色事,必是禮曹所指敎,而反自委他,誠爲非矣,內乘從何處聞之耶?予昨講中庸,有餘不敢盡云者,誠至言也。禮判其於此義,太不足矣。具允鈺曰,此莫非辭不達意之致,禮判豈本如是乎?上命書傳旨曰,今番輦輿服色,多有做錯者,不可無飭,當該禮判遞差。又命書傳旨曰,更以思之,已有昨年例,往來時元良祗迎,一依昨年正月例,擧行事,分付。又命書傳旨曰,判敦寧李昌誼,禮判除授。上曰,違牌諸試官,今則罰已行矣,分揀,何如?具允鈺曰,聖敎誠好矣,臣欲爲陳白而未及矣。上命書傳旨曰,飭已行,諸試官,皆以不應爲律,草記勘律放送。又命書傳旨曰,祭物往來,今番敦義門,一體勿閉事,分付。諸臣以次退出。
己卯三月二十日三更,上御恭默閤。承旨入侍時,同副承旨李渙,假注書盧瑞國,記事官柳萬健,記注官李勉,以次進伏訖。上曰,試官盡爲入來耶?李渙曰,入來矣。上曰,兪彦國陳書何事耶?李渙曰,以次對不參,大臣請推故也。上曰,今日事耶?李渙曰,然矣。上曰,注書出去,夜對爲之之意,分付。儒臣單子,催促入之,可也。臣瑞國,承命出來宣諭後,入來復命。上命兼春秋柳萬健曰,夜已深矣,夜對置之事,更爲,分付。上曰,尹汲不爲陳書乎?李渙曰,陳書矣。上曰,承批乎?李渙曰,承批矣。上曰,承批後,更不牌招乎?李渙曰,尹汲則牌招而詣闕,兪彦國則不爲牌招矣。上曰,執義·掌令再牌乎?李渙曰,再牌,啓辭未下,故不爲矣。上曰,南有容其事後,有除官謝恩事耶?李渙曰,無矣。上曰,正卿試官望極貴矣。李渙曰,臣聞洪象漢所言,則試官望極苟艱云矣。上曰,李益輔有之乎?李渙曰,有實病云矣。上曰,李鼎輔有之乎?李渙曰,以所帶職,與領相有應避之嫌,故見方陳書矣。上曰,韓師得·宋昌明,入頃日試官望乎?李渙曰,不入,而兪最基入之矣。上曰,韓·宋承牌極貴矣。命兼春秋柳萬健曰,試官望,出給政院,憲府單子,催促入之,可也。上曰,此等之時,何可違牌乎?渠亦有父母矣,其心所在,路人所知,違牌厭避祭班者,予不欲見之矣。尹汲之承牌可尙,何敢初不承牌乎?然而尹汲之違牌,亦不甚怪矣。南有容,向者李存中事,豈可輕放乎?然特憐其有老親,故放之矣,今則實爲難赦矣。予所以非前領相者,豈有他哉?如此無嚴之類,若不處分,何以懲他乎?仍命書傳旨曰,試官纔已申飭,則敢以撕捱,往者處分,獨爲違牌,此何分義,況此時違牌之時乎?監試官則今聞今日次對違牌,請推撕捱云,以請推不敢撕捱,曾已下敎,何敢違牌,何敢陳書乎?噫,白首其君,釋縗不遠,心懷難抑之時,爲臣子焉敢若此?此眼無紀綱,不顧其君者也,又夜深酬應,若無處分。曰有君乎?南有容,鐵原府徒三年投畀,尹汲遞差,端川府徒三年投畀,兪彦國遞差,金城縣徒三年投畀,徐命天遞差,雲峯縣徒三年投畀,柳思欽遞差,洪原縣徒三年投畀,待開城門,卽爲押赴。噫,今者處分,使海東臣子,知其有君,徒年處分,其亦參酌,近者有一處分,衆皆伸救。若思望七之君,闋服不遠,又思昨冬正氣湯進服之時,焉敢爲其類不顧君乎?監試官捧陳書承旨,從重推考。上曰,此莫非渠輩平日無所忌憚,不爲謹愼之致耳。予昔居景福宮近處,每有謹愼之心,不敢入見,而丙寅年設科時,始見之矣。頃日違牌試官罷職人等,初意則欲爲敍用矣,今則決不可爲矣。仍命書傳旨曰,噫,頃者諸試官違牌,往古所無,而其君釋縗之日不遠,明日欲爲敍用,就理之類,爲先處分,觀今擧措,專由於處分不重之致,其寧使之進參於散班,決不爲解紀綱於末世,政院知悉。又命書傳旨曰,憲府監試無人,弼善李壽鳳,掌令除授,仍爲牌招,其令進參監試官,弼善有闕代,柳觀鉉除授。諸臣以次退出。
上在昌慶宮。常參以代理停,經筵停。
夜五更罷漏後,彗星所在,十分詳察,爲月光所射,終不得看候。
李吉輔達曰,明日常參,取稟。令曰,停。
具允鈺達曰,大司憲·執義未差,掌令李壽鳳文所監試試官進,申應顯,持平朴漢暉在外,李迪輔未署經,今日以監察茶時之意,敢達。令曰,知道。
南泰著達曰,都承旨李之億,同姓五寸姪女故正郞睦時敬妻淑人李氏身死,出嫁降等服制,已行四日,出仕,何如?令曰,依。
傳于具允鈺曰,大臣·備局堂上詣閤。
傳于李吉輔曰,承旨與編次人,同爲入侍。
傳于李吉輔曰,栢府·薇垣有闕,政官亦旣入來,仍令開政,而守令亦於今日政差出。
備邊司薦望,以崔鎭海爲摠戎使。
李渙啓曰,摠戎使,以前摠戎使交龜前仍察事,命下矣。前摠戎使洪鳳漢,卽爲牌招,使之聽傳敎,何如?傳曰,允。
李吉輔達曰,刑曹判書李益輔,工曹參判申思建,漢城府左尹權一衡,除拜後過三日不爲出肅,依定式推考警責,仍卽牌招察任,何如?令曰,依。
有政。吏批,判書未差,參判金相福進,參議未差,左承旨南泰著進。
吏批啓曰,判書·參議俱未差,小臣獨政未安,何以爲之?敢稟。傳曰,仍爲之。
以李春躋爲大司憲,以洪宗海爲大司諫,金光國爲執義,洪準海爲兼弼善,洪啓禧爲判敦寧,宋昌明爲工曹判書,權濟應爲同福縣監,李文德爲興陽縣監,金鳳吉爲景陽察訪,池應龍爲濟原察訪,金漢老爲獻納。學生朴昌新年七十七,侍從臣朴漢暉父,加資事承傳。宗簿直長金履容,漢城參軍朴通源相換,禁府都事李彦中,繕工奉事兪彦容相換。
兵批,判書申晦病,參判蔡濟恭病,參議洪樂性病,參知崔成大入直進,左承旨南泰著進。兵批啓曰,領中樞府事有闕,行判中樞府事兪拓基,從座目陞付,其代,輔國知事申思喆,依例判中樞下批之意,敢啓。傳曰,知道。
領府事單兪拓基,判府事單申思喆,副司直洪象漢。
兵曹口傳政事,都摠管鶴城君楡,副摠管元景淳。
李吉輔,以侍講院言達曰,本院弼善李壽鳳入直矣,移拜司憲府掌令出去,上番闕直,事甚未安。新除授輔德任希敎,弼善柳觀鉉,竝卽牌招,以爲推移入直,何如?令曰,依。
又以禮曹言啓曰,今此己卯式年文科會試試官,今方磨鍊,而堂下可擬之人乏少,依近例以堂上官,通融備擬以入之意,敢啓。傳曰,知道。
又以內醫院官員,以都提調·提調意言啓曰,在前陵幸擧動時,若是經宿之地,則陪從掌務官一員,例自司僕寺,補把馬一匹許給矣。今此陵幸時,依前例許給事,分付該寺,何如?傳曰,允。
李渙,以兵曹言啓曰,自前陵幸時,交龍旗差備馬,預爲調習矣。今亦依前例旗與竹,出郊外試習之意,敢啓。傳曰,知道。
具允鈺,以兵曹言啓曰,今三月二十一日,賓廳講書日次,故落點單子,昨已入啓,而今日次對,大臣來詣賓廳,不得爲之之意,敢啓。傳曰,知道。
柳顯章,以義禁府言達曰,傳敎內,南有容鐵原府徒三年投畀,尹汲遞差,端川府徒三年投畀,兪彦國遞差,金城縣徒三年投畀,徐命天遞差,雲峯縣徒三年投畀,柳思欽遞差,洪原縣徒三年投畀事,命下矣。尹汲發遣府都事,押赴配所,而南有容·兪彦國·徐命天·柳思欽等,以傳敎內辭意,具罪目,依例發遣府書吏·羅將,押送于各其配所之意,敢達。令曰,知道。
李渙,以義禁府言啓曰,今此幸行時,本府都事,當爲備員,咸鏡道端川府出使都事金處坤,令該曹口傳換差,何如?傳曰,允。
己卯三月二十一日辰時,上御恭默閤。大臣·備局堂上引見入侍時,左議政金尙魯,右議政申晩,禮曹判書李昌誼,戶曹判書洪鳳漢,漢城判尹李喆輔,兵曹判書申晦,行副護軍具善復,訓鍊都正鄭汝稷,禮曹參判元景淳,吏曹參判金相福,副校理李心源,獻納朴致隆,左副承旨具允鈺,假注書盧瑞國,事變假注書金和中,記事官柳萬健,記注官李勉,以次進伏訖。上曰,臺臣誰也?李昌誼曰,獻納朴致隆也。金尙魯曰,數日日氣薰蒸,徹夜酬應,聖體若何?上曰,今日乍困,不得參上食。如此而能爲子道乎?金尙魯曰,氣候有減而然耶?上曰,氣則無減,而頃困於李亨逵,今困於尹汲輩矣。金尙魯曰,水刺之節,若何?上曰,一樣矣。申晩曰,湯劑連爲進御乎?上曰,連進而早服,則晩後有思,故今日則姑置,以待晩矣。然而孝昭殿祥日,只隔數日,回思再昨年進藥之時,予何忍服此乎?金尙魯曰,聖上如此哀疚,自多傷損矣。雖是誠孝之所格,而亦非帝王大孝之道矣,强加寬抑,是臣望也。申晩曰,聖上觸事疚懷,每每如此,豈無有傷乎?臣等實爲悶迫矣。金尙魯曰,王世子氣候,何如?上曰,一樣矣。金尙魯曰,王世孫氣候,亦何如?上曰,好在而善長矣。金尙魯曰,此忠淸道兵使趙啓泰狀啓也。以爲,上黨山城門樓·城堞,頹圮甚多,方欲乘其農歇,雇軍修築,而本營凋弊,所入物力,無路辦出,本城軍餉耗米八百餘石,軍需錢利條千餘兩,特爲許劃事,請令廟堂稟處矣。山城重地,頹圮如此,則不可不及時修葺,而本營近益凋殘,物力果難全備,而今此請得之數太多,山城所在軍餉耗米四百石,參酌劃給,何如?上曰,依爲之。出擧條金尙魯曰,首相重卜,卽臣積年仰成之相,臣實爲欣幸,而前領相則素有重望,彈壓人心,臣每欲從容同周旋,而終未一遂,已爲許副,心實抑菀矣。上曰,卿又若此耶?前領相則實爲可惜矣。頃於箕薦事,對右相以慨然爲敎,而左相則必不如是云,則右相以必無異同爲奏。其時卿或當之,果如右相所奏乎?金尙魯曰,聖敎至此,不勝惶悚,而第臣規模,不欲干涉於他人已定之事,誠如右相所奏矣。上曰,領相則似有㤼矣。卿所謂仰成者,予未知也。金尙魯曰,摠戎使,軍務重任,不可一日曠焉。使前摠戎使,姑爲兼察,何如?上曰,摠戎使兼察,政院雖有請,而旣無標下軍,則便是外任,不可兼察,故姑置之耳。申晩曰,摠戎廳亦有京標下軍,似異外任矣。上曰,標下軍幾名耶?洪鳳漢曰,六百餘名矣。上曰,然耶?命書傳旨曰,摠戎使兼察,政院雖稟,予意則不然,一欲下問而置之。今聞大臣所奏,乃覺有京標下軍,亦以同視京軍門事定式,則不可無兼,而與兩營有異,其令前摠戎使,交龜前仍察,此後以此定式擧行。上曰,摠戎使薦望,首相外不得爲之乎?申晩曰,首相有故,則左相似當替行矣。上曰,誠然矣。金尙魯曰,此薦雖異兩營,而事甚重大,不可以首相之一時尋單,遽然替當矣。上曰,不當如是矣。首相引入不爲,則左相替行,可也。仍命書傳旨曰,將望體重,而若是多日,此亦事體所關,予亦有量,今聞所奏,不外乎所量,而此則不然。尋單與未肅拜,雖有間隔,此亦過矣。卽爲擧行事,分付備局。金尙魯曰,聖敎如此,臣不可不替行,而將任體重,望甚苟艱,只有曾經一人。下二望則當爲新薦,而不可只以摠戎使望而爲之,亦將爲兩局大將之階,實爲十分審愼處矣。上曰,然矣。金尙魯曰,今若薦望則有二人,一則曾經捕將,而一則未通者矣。上曰,爲人可合,則何拘常例耶?金尙魯曰,旣出事端,敢此仰達矣。一則平安兵使崔鎭海,一則黃海兵使李潤成矣。上曰,誠好矣。李泰祥何如耶?似是純善矣。金尙魯曰,聖敎誠然矣。臣入闕見傳敎中,有所仰達者,故敢此仰達矣。違牌試官罷職人等,昨因臺臣違牌,仍命勿敍,似是過重矣。上曰,所奏誠是,而用法之道,當有弦韋,姑爲不敍,使之參於外班,將以愧位高重宰臣負罪,不入內班之意也。判尹實爲可感矣。頃日試官承牌者,獨此一人,豈不可感乎?元景淳亦可感矣。今日次對,意謂不成貌樣,而元景淳,以新除備堂,入參於苟艱之時,誠可貴矣。金尙魯曰,誠如聖敎矣。上曰,臺臣之不敢以一時請推撕捱,曾已下敎矣,今番違牌,誠是意外,足當彗星矣。此莫非使氣之致,予今爲諸臣,苦心言之,盛滿之戒,氣勝之弊,可不顧哉?金尙魯曰,聖敎至此,臣等不勝感惶矣。上曰,卿等知吏判望,待下敎爲之之意乎?金尙魯曰,臣等不知矣。上曰,一伸廉隅,則事當更不撕捱,故姑置以待矣。金尙魯曰,聖敎誠好矣。禮判今於筵席,親承聖敎,豈敢更爲撕捱乎?上曰,然矣。仍命書傳旨曰,昔則再受其職,無違牌之事,無陳章之事,今則以此爲高致,必也一番違牌,一番陳章,此非徒不可以謂廉義,文勝之中,又爲文勝者。此後無他撕捱,而再受違牌者,政院勿捧其牌,陳章者亦勿呼望,以樹紀綱。上曰,趙儼過矣。其父則眞善人矣。昔者彈文中,禮判與曺命采亦入云矣。金尙魯曰,黃景源亦入,而此則聞有自兒時不好之意云耳。上曰,今番殿最,果善爲之矣。金尙魯曰,誠然矣。上曰,陵幸時晝停所,雖待粥飮,而每緣忙迫,不得小食,故高陽則勿待事,分付矣。金尙魯曰,聖上每以無隙進御,永爲退却,豈不悶迫乎?申晩曰,湯劑自明日劑進乎?上曰,湯劑自明日再煎以入。出榻敎申晩曰,問候之節,雖有待下敎之命,而日次日則臣等不可不請診矣。金尙魯曰,此全羅監司洪麟漢狀達也。頃已達下吏曹,而興陽·同福兩邑,方當改量之時,不可無主人,斯速擇差下送事爲請矣。雖是貶窠,事務方殷,卽爲擇差下送,似宜矣。上曰,政官旣已入來,卽爲差出,可也。仍命書傳旨曰,同福·興陽兩殿最窠,道臣旣已狀聞,方有擧行之事,令次官,今日內卽爲口傳擇差,待下批除署經當日辭朝。金相福曰,貶窠之非長官不得差出,乃是例規,次官之遽然冒當,事涉不可矣。上曰,所奏非矣。仍命書傳旨曰,下敎之下,入侍銓官,敢爲覆難,事體寒心,從重推考。金尙魯曰,摠戎廳鑄錢,尙未了當云,事可悶矣。使前摠使洪鳳漢,仍爲主管,申飭畢鑄,何如?上曰,使前摠戎使,仍爲主管,可也。出擧條李昌誼曰,來四月初二日,王世孫孝昭殿展謁時,以淺淡服擧行事,頃因大臣陳達,已有定奪矣。徽寧殿行禮時,仍以淺淡服擧行乎?上曰,然矣。李昌誼曰,旣用淺淡之制,則靴子亦當與初頭磨練差異,待前儀註啓下,改付標以入之意,敢此仰達矣。上曰,所奏似然。以軟鹿皮靴爲之,可也。出擧條申晦曰,今此陵幸時,右邊捕將具善復,以禁衛大將,領軍隨駕矣。在前如此之時,有兼察之例,限回鑾間,以左邊捕將鄭汝稷,姑爲兼察,何如?上曰,依爲之。出擧條申晦曰,開城留守南泰齊,春等試射後,沒技人論賞狀啓中,左右列軍官則續典所載,故依狀請直赴許施,營軍官則非續典所載色目,故勿施之意,頃日仰稟,則廣考前例更稟事,下敎矣。取考前例,丙子秋等試射時,營軍官一人,入於沒技中,許赴殿試矣。何以爲之?敢稟。上曰,一體直赴,可也。出擧條申晦曰,陵行節目,纔已入啓矣,留都大將,待摠戎使下批,改付標以入之意,敢達。上曰,以摠戎中軍爲之,可也。出擧條洪鳳漢曰,漕船異於私船,差員旣已監捧,又爲領來,故曾無無面之事,而挽近以來,紀綱漸弛,無面之數,逐歲增加。此專由於差員全不致察,下屬從以幻弄。若不嚴立科條,則奸弊無以懲戢。自今年,漕船逋欠之穀,差員擔當畢納後,始爲下去,其中多數逋欠之差員,草記拿問,從重嚴勘之意,定式分付,何如?上曰,依爲之。出擧條洪鳳漢曰,臣頃往水原時,與府使金孝大,有所消詳,故敢此仰稟。宰臣金相福,曾爲府使時,馬兵之改爲別驍士者,每年都試事,節目啓下,連爲擧行,而但都試,乃是有直赴之試才也。防禦使之主管擧行,他道所無。若使摠戎使,下去掌試,則事勢掣礙,若令盡爲赴試於京廳,則尤多有弊。自今以後,略加變通,就其都試五技中,六兩·騎芻·鞭棍,自本府試取,報于摠廳,柳葉箭·片箭,自摠廳試取,仍爲計畫草記,則旣無許多武士赴京之弊,亦有合於重都試之事面,令廟堂稟處,何如?上曰,大臣之意,何如?左議政金尙魯曰,防禦使之主管都試,無其例矣。若依重臣所達,定式施行,則其在重都試之道,恐好矣。右議政申晚曰,臣亦無異見矣。上曰,依爲之。出擧條李喆輔曰,臣於上年見朝紙,則有城內田,甲辰以前菜田外,勿爲起墾之令,意謂城內甲辰以後菜田,一倂禁止矣,聞前左尹金善行之言,則朝令所禁,元非菜田,卽穀田云。春耕方始,菜田·穀田,必明白稟定,然後方可擧行故敢稟,而大抵菜蔬,與穀物有異,空墟種菜,似不必禁矣。上曰,大臣之意,何如?左議政金尙魯曰,城內起耕,旣有菜田外禁之之令,則菜田外,穀田·木花田,竝宜嚴禁矣。上曰,依爲之。出擧條李喆輔曰,城內外人家撤毁事,曾有禁令,而撤毁者比比有之。若此不已,則非但山僻處盡爲空墟,亦將有市巷間撤毁之慮,分付各部,各別嚴禁,何如?上曰,依爲之。出擧條洪鳳漢曰,本曹請得湖南木,上來遲速未可知,而目下需用甚急,兵曹木五十同,禁·御兩營木各二十五同,姑先貸用,以湖南木直爲還報事,自下停當,而係是軍需相貸者,故敢此仰稟。上曰,依爲之。出擧條金尙魯曰,臣之父母墳山,在於廣州地,而久未省掃,情理缺然。來月初,願得十餘日之暇,以爲往省之計,敢此仰達矣。上曰,往省,可也。李昌誼曰,臣所帶贊禮之職,責任至重,有難兼帶,所兼摠管之任,特爲許遞,實爲萬幸矣。上曰,所奏是矣。命書傳旨曰,禮判兼帶摠管,相避摠管竝許遞,其代,卽爲口傳擧行。朴致隆曰,今番式年二所,儒生二人停擧云。此莫非遐方士子,不省事面,言辭悖慢之致,而其中一人,爲十二分云,其亦可惜。請特解停擧,以爲許赴生畫試,而試官若能秉公主試,則不當如是矣。試官亦不可無飭,從重推考,何如?上曰,所奏駭然。遞差,可也。金尙魯曰,臺體極爲駭然,不可遞差而止矣。上曰,然矣。命書傳旨曰,獻納朴致隆所奏,大虧臺體,罷職。又命書傳旨曰,式年殿試·唱榜,皆於明政殿爲之事,分付。諸臣以次退出。
己卯三月二十一日未時,王世子坐德成閤。承旨持公事入對時,左副承旨具允鈺,假注書盧瑞國,記事官朴取源,記注官李勉,以次進伏訖。具允鈺曰,此全羅監司洪麟漢狀達,而興陽·同福兩邑,方當改量之時,不可無主人,斯速擇差下送事爲請,而俄者大朝次對,因大臣陳達,令次官今日政差出,除署經下送事,書傳旨以下矣。王世子曰,唯。諸臣以次退出。
己卯三月二十一日未時,上御崇文堂。編次人入侍時,編次人元仁孫,左副承旨具允鈺,假注書盧瑞國,記注官徐秉德,記注官李勉,以次進伏訖。上曰,權濟應誰也?元仁孫曰,先正臣權尙夏孫也。上曰,綾恩曾經摠管耶?具允鈺曰,然矣。上曰,南泰會曾經摠管耶?具允鈺曰,然矣。上曰,元景淳不爲耶?元仁孫曰,然矣。上曰,元景淳今年幾何?元仁孫曰,辛巳生也。上曰,御製持來耶?讀之,可也。元仁孫讀畢。上曰,有忘漏處矣。仍命校正後,上命讀之。讀畢,上曰,編次人先退,更爲編次,可也。元仁孫曰,編次後,更爲來稟乎?上曰,更稟,可也。元仁孫退出。上曰,注書出去,陵行時立把馬單子,推來,可也。臣瑞國承命出來,先推兵曹馬單子,入來復命。上曰,司僕馬單子,何不持來耶?臣瑞國對曰,司僕馬單子,已爲出給外寺,故使人催促矣。上曰,然矣。命承旨讀馬單子後,上曰,注書更爲出去,推司僕馬單子,而又推貞觀政要於侍講院以來,可也。臣瑞國承命出來。上更命上番兼史徐秉德,先推貞觀政要入去。臣瑞國推司僕馬單子,追後復命。上命承旨讀貞觀政要御製上下序畢。上曰,唐時亦有知製誥矣。具允鈺曰,然矣。上又命讀馬單子後,諸臣以次退出。
上在昌慶宮。常參以代理停,經筵停。
夜五更罷漏後,彗星所在處,十分詳察,爲月光所射,終不得看候。
李渙達曰,大司憲李春躋未肅拜,執義金光國奉命在外,掌令李壽鳳文所監試官進去,申應顯在外,持平李迪輔未署經,朴漢暉在外,今日以監察茶時之意,敢達。令曰,知道。
李吉輔達曰,明日,國忌齊戒,再明日,正日,二十五日,孝昭殿大祥齊戒,二十六日,正日,二十七日·二十八日陵行相値,二十九日國忌齊戒,三十日,正日,此八日常參,頉稟。令曰,知道。
李之億達曰,左副承旨具允鈺,右副承旨柳顯章,今日不爲仕進,竝卽牌招,何如?令曰,依。
傳于南泰著曰,祥日在近,心懷一倍。自明日至卄五日,上食·晝茶禮,一依庚子年例器皿擧行事,分付廚院。雖三日,其價必也加下事,分付戶曹。
傳于南泰著曰,殿門紅綃帳,內下者皆用,故今番取廛用之。該曹以遺在計之者多,此則其價,卽爲上下事,分付戶曹。
傳于李渙曰,每三日燒木二竈,每朔炭五石·油三斗,加進排事,分付該曹。
傳于李之億曰,今日下敎,因懷而然。廚院謄錄置之,丁丑三月定式,載於謄錄,此後永久遵行有敎事載錄。
柳顯章,以弘文館言啓曰,新除授校理沈履之,卽爲牌招察任,何如?傳曰,允。
又以侍講院言達曰,本院新除授文學李興宗,自鄕纔已入來云。卽爲牌招察任,何如?令曰,依。
又以訓鍊都監言啓曰,今此陵幸時,隨駕軍兵糧米,預先輸置,然後可無臨時窘急之患。故糧米所載卜馬六十二匹,今月二十三日定送輸置於各站後,卜馬軍卽爲回還,各哨軍兵中四十八名,別爲除出,仍留守直之意,敢啓。傳曰,知道。
吏曹口傳政事,禁府都事金處坤,掌苑別提具世德相換。
判敦寧洪啓禧書曰,伏以,居諸迅邁,徽寧殿再朞奄過,而邸下心制垂盡,孝昭殿祥事已迫,而大朝哀痛如新,仰惟邸下,悲慕焦迫之懷,當復何如?竊不勝煼灼之至。臣於日前,以監劑御藥,來詣慶德宮之藥院,今日當封進,而此際忽伏承敦府恩命。臣身方將入闕,固宜竭蹶祗謝,而第臣情勢,無問官職緊慢,自不當突然出肅,如無故之人。且臣前後拜是職,輒以無敦寧,陳請獲解,在今當遞,尤無可論。玆復據實呼籲,伏乞邸下,亟令照例許改,以安私分,千萬幸甚。答曰,覽書具悉。日月流邁,徽寧殿再期奄過,孝昭殿祥日又迫,哀慕莫逮,一倍罔極。書辭,令該曹考例稟處。
漢城府右尹尹鳳五書曰,伏以,日月流邁,徽寧殿再期奄過,孝昭殿終祥繼又回薄,仰惟聖上靡逮之痛,益復如初,我邸下追慕之情,亦且罔極,臣民哀號之餘,不勝憂慮之至也。仍念臣向於屢朔旅邸,疾病重添,衰癃已極,自危心切,不得已舁歸鄕里,數旬調息,幸得少安,復尋京路,而行未中半,伏蒙金吾特陞之命,及到畿郊,又拜京兆佐貳之銜。數日之間,除旨聯翩,恩誥遠降,行路聳瞻,臣惝怳驚惕,不知所以自措。仍復前進,昨始來伏寓次,而竊以命德之器,聖王之所惜,量己而受,人臣之常節也。如臣魯劣,萬不稱似,與其冒膺而顚沛,傷聖上惟簡之明,無寧辭遜而被罪,安微臣自守之分,彼此得失,豈不較然也哉?抑臣有反覆而自嘅者。昨冬以來,受恩最深,旣命甄復,又勤特招,此已隆恩厚渥,而至於特被禁直之日,又有嚴廬召接之命,是又萬萬格外之寵數也。恩音眷眷,德意藹然,臣八年之後,重近淸光,魂夢依然,自覺感淚之被面。以人臣得此於君父者,凡有幾人哉?欲報之德,山海莫量,而自念齒髮已衰,酬答無階,只有塵刹報佛,是臣餘生之願也。感激徊徨之餘,玆敢瀝血仰控於重离普燭之下。伏乞察臣之懇,諒臣之情,亟許遞臣職名,仍命收臣資級,以重官方,以安微分,不勝禱祝。答曰,覽書具悉。日月流邁,徽寧殿再期倏過,孝昭殿祥事只隔數日,哀慕莫逮之痛,一倍罔極。卿其勿辭,從速行公。
上在昌慶宮。常參以代理停,經筵停。
三更,流星出翼星上,入坤方天際,狀如拳,尾長三四尺許,色白。
夜五更罷漏後,月光微明,且有游氣,彗星所在,不得看候。
柳顯章達曰,大司憲李春躋,掌令申應顯未肅拜,李壽鳳文所監試官進,執義金光國,持平朴漢暉在外,李迪輔未署經,今日以監察茶時之意,敢達。令曰,知道。
藥房都提調臣申晩,副提調臣李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,連爲進御乎?湯劑繼進,雖已議定,今日乃是日次,動駕只隔兩日,臣等卽與諸御醫入侍,診察聖候,有不可已。臣等不勝區區憂慮,敢來問安,竝此仰稟。答曰,知道。氣則一樣,待下敎回駕後,問候入侍,宜矣。
具允鈺,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于柳顯章曰,承旨與編次人入侍。
傳于南泰著曰,禮房承旨與編次人入侍。
南泰著達曰,禮房承旨入侍事,命下矣。右承旨李吉輔,今日不爲仕進,卽爲牌招,何如?令曰,依。
柳顯章達曰,刑曹參判李彛章,除拜後過三日不爲出肅,依定式推考警責,仍卽牌招,何如?令曰,依。
以隨駕醫官望筒,傳于具允鈺曰,以首隨駕。
柳顯章,以侍講院言啓曰,今三月二十六日,孝昭殿大祥,王世子亞獻事有令矣。敢啓。傳曰,在於禮文,何必草記?
李吉輔,以內醫院官員,以都提調意言啓曰,提調洪啓禧,旣遞本職,時無職名,令該曹卽爲口傳付軍職,何如?傳曰,允。
兵曹口傳政事,副司直李鼎輔·洪啓禧。
具允鈺,以兵曹言啓曰,今此陵幸時,闕內入直訓鍊都監局別將·把摠·哨官,內三廳將,建陽門哨官等,例於每中日受點,以爲替直,而幸行相値,依舊例以二十三日受點人員,三十日至,仍爲入直,衛將·部將,以二十五日入直人員,三十日至,亦爲仍直。行巡烽燧替直單子,及闕內大省記,書入于東宮,隨駕所軍號,則自隨駕所啓下,京中軍號,則入達受省字頒布,而回鑾時,若或日暮,則軍號依前例達下東宮,仍爲頒布,何如?傳曰,允。
具允鈺,以兵曹言啓曰,今此陵幸時,大駕出宮,自敦化門行,回駕時,弘化門入事命下,而節目旣已啓下矣。出宮時御營廳留都,則結陣於左巡廳前路,摠戎廳留陣,則結陣於弘化門外,而出宮後御營廳留都,則移陣於弘化門外上路,摠戎廳留陣,則移陣於敦化門外。前廂訓局軍兵,則結陣於鍾樓前路,後廂禁衛軍兵,則結陣於敦化門外,禁軍等,結陣於洞口內,而還宮時,依節目擧行之意,分付三軍門及龍虎營·摠戎廳,何如?傳曰,允。
又以兵曹言啓曰,訓鍊都監砲手錢貴錫,內中日試才時,鳥銃無間連三次三發三中,似當依法典直赴殿試。所受賜馬之帖,亦當還收,而係干恩典,自下不敢擅便,上裁,何如?傳曰,直赴殿試。
又以兵曹言啓曰,今此陵幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例今二十五日,推移替直,監軍巡將,勢難入啓受點,亦依前例,以二十五日受點人員,二十八日至,竝爲仍察,何如?傳曰,允。
又以摠戎廳言啓曰,今此行幸時,本廳諸色標下餘軍,量宜作隊,將官率領留待,入直於本營事,自兵曹節目啓下矣。臣營標下之居住畿邑者外,以京居者抄擇,其二百六十三名,而二百十三名,則以各差備手,調用於留陣所,五十名則依該曹節目作隊,使將官率領,入直於鍊戎臺本營之意,敢啓。傳曰,知道。
柳顯章,以義禁府言達曰,全羅道靈光縣法聖鎭定配罪人沈錘放送事,擧條啓下矣。放送事,分付道臣之意,敢達。令曰,知道。
又以義禁府言達曰,卽接月令醫員申德沈手本,則時囚罪人李匡垕,重得風病,全身不收,又添毒感,言語不通,勺水不下,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
己卯三月二十三日辰時,上御崇文堂。編次人入侍時,編次人具允明·元仁孫,右承旨李吉輔,假注書盧瑞國,記注官徐秉德,記事官李蓍廷,以次進伏訖。上命書晝茶禮祭文。上曰,注書出去,招香室入直官員,使之持草紙硯具,率書寫,來待典祀廳事,分付,可也。臣瑞國,承命出來宣諭後,入來復命。上命書傳旨曰,再明日上食後,殿陵傳香,當於齋殿爲之,只此擧行,只禮房入侍,而諸承旨侍衛,贊儀以下置之,儀註亦置之。上曰,編次人退待閤外,承旨詣典祀廳,看審祭文精書,可也。上曰,左副承旨入侍。出榻敎諸臣以次退出。
己卯三月二十三日辰時,上御咸安閣。編次人·承旨,同爲入侍時,編次人具允明·元仁孫,左副承旨具允鈺,假注書盧瑞國,記事官柳敍五·李蓍廷,以次進伏訖。上命書傳旨曰,二十六日動駕時,明政門外乘馬,先詣眞殿,自萬安門入,行禮後,仁政門外乘馬,自敦化門行,回駕時,弘化門入,依此擧行,元良祗送,仁政門外東邊爲之,祗迎,依前下敎,把子石橋爲之。上曰,此處乃是設饌之所,腥臊之臭,初甚不好,今則小歇矣。具允明曰,此莫非殿下行素氣敗之致。聖壽今已七十矣,豈可行素乎?昔者先正臣張顯光,其父祥日哭泣之際,氣似不足,卽就祭床,取鷄汁食之云,至今傳說,而此亦誠孝之一道也。上曰,古者喪人,有烹食塒鷄者云。此則可也,而張顯光食床肉則過矣。上命書御製後,仍命具允明讀之,校正數處,又命元仁孫讀之。上曰,孝昭殿三年供上,仍爲排設,似宜矣。此亦三年祿捧仍給之意也。李領府事祿捧仍給事,予曾有下敎否?如未則更爲分付,可也。具允明曰,昨日製下御製,有稟正處,敢此仰達矣。上命校正後,諸臣以次退出。
上在昌慶宮。常參以代理停,經筵停。
酉時,雨雹,狀如大豆,夜達宵密雲,彗星所在,不得看候。
李之億達曰,工曹判書宋昌明,除拜後過三日不爲出肅,依定式推考警責,仍卽牌招察任,何如?令曰,依。
李吉輔達曰,今日拜辭中,承文院正字金德元,以卒領府事李宗城題主後入來事,肅拜單子來呈,故循例捧入矣。更爲來告,以今始出去,而以入來誤書以呈云,事甚未安。當該官員,推考警責,何如?令曰,依。
柳顯章達曰,卽者副修撰鄭遠達,以其親病,陳書徑出,原書以齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,大司憲李春躋未肅拜式暇,執義金光國在外,掌令李壽鳳文所監試官進,申應顯未肅拜,持平李迪輔未署經,今日以監察茶時之意,敢達。令曰,知道。
傳于李吉輔曰,禮判及左副承旨·禮房承旨入侍。
李之億啓曰,左議政金尙魯,右議政申晩,依下敎來待矣。傳曰,入侍。
傳于具允鈺曰,領府事·領相上疏,再昨已入云,而中官稽入,從當下敎,而俄者入于東宮傳敎,勿施。
以領府事兪拓基,領議政李天輔上疏,傳于李渙曰,今日豈可困我乎?大官不知乎?朝臣孰不入來乎?政院知悉。
具允鈺啓曰,卽者中樞府錄事來言,判中樞府事李,今日自江郊入城云。係是大臣去就,敢啓。傳曰,知道。
又達曰,卽者中樞府錄事來言,判中樞府事李,今日自江郊入城云。係是大臣去就,敢達。令曰,知道。
備忘記,傳于具允鈺曰,十巡內試射時,別軍職崔挺天居首,特爲加資。
傳于柳顯章曰,左副承旨來待于侍講院,待下敎入侍。
傳于李之億曰,承旨入侍。
傳于具允鈺曰,承旨退在于政院。
具允鈺啓曰,今此陵幸時,右邊捕盜大將,以左邊捕盜大將,姑爲兼察事,命下矣。左邊捕盜大將鄭汝稷,待開門牌招,以爲聽傳敎之地,何如?傳曰,允。
具允鈺,以訓鍊都監言啓曰,今此明陵行幸時,建陽門·西營兩處,入直禁衛軍兵及東營入直御營軍兵,依前例令餘局餘軍,前期一日替代,還宮後,還入直事,自兵曹節目啓下矣。建陽門軍一百名,哨官金成彩,西營軍四十名,哨官金道鼎,東營軍五十名,哨官朴宗益率領,前期一日,與禁·御兩營軍兵,替代入直,而還宮後,還爲替直之意,敢啓。傳曰,知道。
又以訓鍊都監言啓曰,今此明陵行幸時,都監軍兵隨駕之外,外處各營,亦有入直軍兵,依前例局別將一員,別爲入直於北營,使之摠察,以重宿衛之意,敢啓。傳曰,知道。
又以禁衛營言啓曰,今三月二十六日,明陵擧動時,建陽門入直軍一百名,西營入直軍四十名,以訓鍊都監砲手,前期替把事,自兵曹節目啓下矣。二十五日,與訓鍊都監砲手,依例替把,而還宮後,以本營軍兵,還入直之意,敢啓。傳曰,知道。
又以禁衛營言啓曰,今此明陵擧動時,本營騎士及五哨軍兵,隨駕矣。本營則千摠金養一,把摠卞至健,哨官李弼興,敎鍊官金碩萬,騎士二十五人,鄕軍四十名,別破陣二名,率領入直,火藥庫則哨官李桂實,別破陣十四名,率領入直,南別營則哨官金光玉,別騎衛三人,鄕軍十名,率領入直,城外屛門把守,則別騎衛二十人,鄕軍六十五名,亦爲分排定送之意,敢啓。傳曰,知道。
又以御營廳言啓曰,今此陵幸時,東營入直步軍,以訓局餘軍,前期一日替代事,自兵曹節目啓下矣。今二十五日,東營入直步軍,與訓局餘軍替代,而還宮後,還爲替直之意,敢啓。傳曰,知道。
又以御營廳言啓曰,本廳來四月·五月兩朔應立,右部前司屬忠淸右道五哨軍兵六百七十名,已爲逢點整齊矣。四月初一日,與中部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來六月·閏六月兩朔應立,右部左司屬忠淸左道五哨軍兵,五月二十五日,京中逢點,六月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以內乘,以一二提調意啓曰,今此明陵·昭寧園幸行時,內乘二員,當爲隨駕矣。他無推移入直之員,假內乘一員,依例令該曹口傳差出入直,而還宮後,卽爲減下,何如?傳曰,允。
兵曹口傳政事,兼假內乘鄭景曾。
兵曹口傳政事,副司果李永培。
行判中樞府使臣兪拓基疏曰,伏以,臣抱難强之疾,負難赦之罪,疏辭未準,而長單繼徹,恩諭累降,而轉身無路,日夕隕越,唯竢嚴譴。伏蒙聖度天大,不賜誅罰,許遞相職,俾伸廉隅,特令銀臺之臣,臨宣批旨,至諭以勿復芥滯,卽謝樞府,十行絲綸,開示聖衷,旣肅且溫,丁寧委曲,不啻若慈父之詔迷子。臣祗奉恩言,且惶且感,以首頓地,自不覺汗淚之交逬也。念臣本來負犯,分甘廢棄,而猥蒙謬恩,復備任使,感激圖報,一念耿結,而只緣見識昏滯,忱誠淺薄,上未能仰體聖意,下不免自負素心,情實未暴,咎釁益彰,靜言思惟,無往非罪。苟論以有司之法,則嶺海金木,猶不足以少贖其萬一,縱荷聖明曲賜包容,視同微眚,不欲遽加以嚴誅,在臣分義,其何敢徒恃寵貸,晏然冒進,自同無故之人乎?狗馬賤疾,近益沈頓,情神眩瞀,末由締成文字,泯伏多日,今始號籲於宸嚴之下。伏乞俯加諒察,將臣西樞職秩,亟行刊削,仍命重勘臣孤恩負國之罪,以警具僚,以嚴邦憲,千萬幸甚。答曰,省疏具悉卿懇。頃者勉副之敎,罄悉予意,卿何困我乎?哀慕難抑之中,今何復諭?追憶昔年,仰瞻孝昭殿,其卽謝命,進參望七之君釋縗之日。仍傳曰,遣史官傳諭。
領議政李天輔疏曰,伏以,日月迅逝,孝昭殿再朞奄迫,臣民普慟,曷有其極?伏想聖心哀慕,一倍罔極,靜攝諸節,不瑕有損?下懷不勝憂慮焉。伏念臣,病伏濱死,已分爲癃廢之物,而忽伏承特拜議政之命,敦諭除旨,一時竝降,臣聞命驚惶,五內崩隕,罔知所以自措也。噫,臣之昨年罪負,幸賴天日之明,俯察衷曲,前後德音,至今莊誦而感泣,則豈敢以此,引爲情勢,有若自阻於聖明也哉?第臣風眩宿症,自居樞府閑秩,專意調治,今已經歲,而一味沈頓,寄在床席者,只一空殼耳。惟幸重擔祛身,退守本分,雖卽日便死,庶可以瞑目,是職也何爲而又及於臣身也?向來虛縻,使中書重地,爲臣養病之坊者,洽滿兩年,廟務緣臣而積滯,聖躬緣臣獨勞,撫心追思,死有餘罪。況今天災非常,國事多艱,殿下所依任而責勵者,惟在輔相,而遽然許副老成之大臣,以罪積疾痼,僅延一縷餘息者,苟然充位,臣恐畢竟益增臣罪,益促臣命,而使國事益至於僨壞也。殿下至仁至慈,臣之本來病狀,非不軫念,而惟其處閑稍久,故謂或有一分可强之勢,而有是命歟?其有進無退,愈往而愈痼,蓋將與臣身而終始,則迄未蒙曲察,臣於此,向天涕泣,惟願速死而已。嗚呼,臣涵泳聖母慈化,與地俱厚,不幸身嬰奇疾,粵自因山以後,不能自效其區區情禮者,亦已多矣,俯仰悲痛,生不如死。當此祥事隔日,頑然偃伏,以狗馬賤疾,仰瀆於嚴廬之下,臣罪至此,尤合重誅。伏乞天地父母,特賜諒察,惻然垂憐,亟遞臣新授職名,仍治臣罪,以肅朝綱,以安私分焉。答曰,省疏具悉卿懇。敦勉,嗚呼,此時何心酬應?噫,雖不體重卜之意,其仰瞻孝昭殿祥祭,安心勿辭。其何日視事焉?仍傳曰,遣史官傳諭。
己卯三月二十四日辰時,上御齋殿。禮判入侍時,右承旨李吉輔,左副承旨具允鈺,禮曹判書李昌誼,記事官金載祿,記事官柳敍五·李蓍廷,以次進伏訖。上曰,兵判同爲入侍。昌誼曰,神榻奉安,則自前奉持者忠義矣。上曰,何用十人之多乎?昌誼曰,有入侍之命,故敢達矣。上曰,當先問矣。穆陵位次,何如?昌誼曰,似大王居右,王妃居左矣。上曰,陵次,何如?誰經陵官者?昌誼曰,考山陵誌狀則可知矣。上曰,注書出往春坊,穆陵新刊列聖誌狀捧入。賤臣復命。上命承旨,考表石陰記讀奏之。昌誼曰,今則以右爲尊,而陵次幸爲順次,而若仁穆王后陵次爲右,則其時未知爲位次何如矣。臣以一時禮官,不可臆對,問于大臣而處之,好矣。允鈺曰,昨日傳敎,乘馬於明政門矣。上曰,然矣。自前乘馬明政門外,至仁政門而乘輿詣眞殿矣。賤臣引兵判申晦以入。申晦進曰,留都則摠戎廳留陣弘化門外,御營廳留陣敦化門外,而出宮後換陣矣。上曰,仍置之。晦曰,都監餘軍不足,以禁營上番軍,爲王世子陪衛,何如?上曰,然矣。祗迎後自前隨駕。昌誼曰,自前出門祗迎,則不可經入闕中,陪後以入矣。上命書傳敎曰,初則摠戎中軍,領訓局餘軍,使之留陣,今聞禁衛上番軍,不爲隨駕云。摠戎中軍,領禁衛上番軍留都,隨駕軍旣有酌定,旣非郊迎,元良祗迎時,前後牌軍,以二哨擧行,訓局餘軍把守外,北營留陣事,分付。又命書傳敎曰,釋縗不遠,心膽欲墜。大臣章箚,聽政後入于元良,卽丁酉故事,而近則不然,心常慨然。況飮哀淸齋時乎?近者余於祭奠,心懷難抑,其雖行禮,莫定方寸之時。中官不爲告予,雖由於無隙之致,其涉無據。以此之故,意謂不先不後,而入於今日,不耐其懷,涕奏殿中,將有下敎,先諭政院。祭畢,知中官之稽滯,雖寢其命,此專由於望七服縗。白首暮年,不體丁酉故事,故有此例外酬應,遙望西郊,此心一倍。承傳色中官·當該中官,令該府從重勘處,此後雖相箚,一遵丁酉故事擧行。昌誼曰,使注書出問于大臣,何如?上曰,晝茶禮後,當見大臣問議矣。上曰,右承旨頗老矣。昌誼曰,頗老而內則堅實矣。上曰,漸似乃兄,而望燎時,見李福源則亦頗似乃父矣。下番翰林之兄,亦見於執樽時,頗相似矣。上命書出還宮門祗迎傳敎時,上曰,若不預爲下敎,則李邦佐必爲難矣。上曰,李邦佐頗可行人矣。雖以中軍爲之,實可恃矣。其面廣大矣。與李邦綏幾寸乎?晦曰,六寸而爲人可矣。仍命書曰,動駕由敦化門,回駕弘化門入,而御營廳留都,則仍在信地,摠戎中軍留都,則動駕時把子橋東道祗迎,回駕時把子橋北邊祗迎,而回駕時,元良詣把子橋祗迎所時,除標信兩傍排立,元良入幕次後,結陣祗迎。上曰,注書出去漏局,漏籌通義持入。賤臣復命。上曰,開來者方時之節乎?允鈺曰,然矣。上親覽曰,金奉朝賀云,時刻初未瑩,末亦未明者半,然矣,而聞食木瓜煎,而以竹匙食之曰,忌鐵矣,其謹攝類自如此矣。允鈺曰,然矣。上曰,价川何地乎?允鈺曰,平安道矣。前直長李永培,令該曹卽爲口傳付軍職,使之入參內庭事。榻前下敎禮判·兵判,更爲入侍事。榻前下敎諸臣遂以次退出。
己卯三月二十四日巳時,上御崇文堂。兵判入侍時,兵曹判書申晦,右承旨李吉輔,左副承旨具允鈺,記事官金載祿,記事官柳敍五·李蓍廷,以次進伏訖。上曰,左右相幾入來矣。吉輔曰,俄纔頒之,未及入來矣。上曰,誌狀讀奏之。允鈺讀之。上曰,宣廟行狀先見之。允鈺讀奏之。上曰,皇朝賜謚謚文考見之。允鈺讀奏之。上曰,子孫錄見之,可矣。上曰,注書出去,大臣入來則引入。晦曰,禮判亦同入乎?上曰,然矣。賤臣引左相金尙魯,右相申晩,禮判李昌誼入。上曰,誌狀還置春坊。賤臣出置復命。命承旨書領府事·領相批答時,上曰,領相只幾行公矣。上曰,左右相進前。尙魯曰,聖候何如?上曰,昨進二貼,有薰薰之意矣。晩曰,今亦進湯劑乎?上曰,然矣。三榻以何奉安乎?尙魯曰,臣亦卒不可質言,而臣意則尙右可矣。今則奉榻,以次爲序可矣。上曰,今乃覺矣,異於品字矣。尙魯曰,雖品字,殿內則以序設榻,可矣。上曰,然則出去,以此爲之可矣。命書傳敎曰,今番丁字閣神榻奉安時,差備官,以實忠衛擧行,侍衛別監十人,紫衣紫巾事,分付。神榻差備,以八人擧行,其餘差備,量宜擧行。昌誼曰,以西爲上乎?上曰,然矣。諸臣遂以次退出。
上在昌慶宮。常參以代理停,經筵停。
達宵密雲,彗星所在,不得看候。
傳于柳顯章曰,當該中官,不卽待令,越捧一等。
兵曹口傳政事,知事李益炡,副司直吳彦儒·兪最基·申晦·趙雲逵·沈星鎭·李昌壽·李應協·金善行·趙暾·尹東度·鄭光忠·南泰耆·徐志修·吳遂采·韓光會·李基敬,副司果尹光暹·李宜馣·任㻐·李明煥·鄭恒齡·李宅鎭·李鎭恒·任珹。
李吉輔,以禮曹言啓曰,卽接徽寧殿參奉所報,則今日大雨,正殿內西邊,大段滲漏云。事當卽爲修改,而雨勢若此,待晴擇日擧行,何如?傳曰,允。
具允鈺,以扈衛廳別將,以留都大臣領中樞府事意啓曰,明日大駕擧動後,都城各門,向曛而閉,啓東時開門事,已自兵曹,啓下矣。城門開閉,旣已趁早,則巡邏發巡,亦當差早,待南山擧烽火,卽爲發巡,還宮後停止,宜令漢城府,知委各部,使閭巷之人,預知此意,亦爲分付留都軍門,何如?傳曰,允。
又以扈衛廳別將,以留都大臣領中樞府事意啓曰,臣承命留都,一依啓下事目,率領扈衛三廳軍官軍士,今日申時,結陣於金虎門·曜金門,至大報壇前路,排列扈衛之意,敢啓。傳曰,知道。
備邊司薦望,平安兵使李泰祥·李潤成·兪胄基。
傳于李吉輔曰,親傳香後,勿爲問安。
李之億啓曰,今番陵幸時,何承旨留院乎?敢稟。傳曰,右副承旨。
傳于李之億曰,今日當爲行禮,雨勢若此,元良祗迎置之。
己卯三月二十五日辰時,上御齋殿。親傳香入侍時,右副承旨李吉輔,記事官金載祿,記事官鄭昌順·李蓍廷,以次進伏訖。上曰,神門未入香前急閉,推考可矣。傳香罷後,上曰,左副承旨及禮房承旨,更爲來詣於集賢門。諸臣遂以次退出。
己卯三月二十五日辰時,上御崇文堂。承旨入侍時,右承旨李吉輔,左副承旨具允鈺,記事官金載祿,記事官鄭昌順·李蓍廷,以次進伏訖。上曰,右承旨拔草紙,其承旨怪矣。稟世子語,何也?允鈺曰,必有誤達之事矣。無此矣。上曰,世子氣候不平,何承旨爲稟乎?吉輔曰,春坊官員來言矣。上曰,春坊誰也?允鈺曰,輔德任希敎,司書李晉圭矣。上曰,拔草紙書之。命書傳敎曰,聞世子下令于講院者,難以亞獻,令該曹塡差亞獻官。噫,元良氣若此,則當諭藥院以稟,而此時豈若視朔望,循例諭政院乎?非輔導之意也。當該春坊官員,先解見任,下義禁府推考。又命書傳敎曰,政院以春坊之微稟者,稟于予,而聞東奏南,事之矇駭,莫此爲甚。當該中官,下禁府推考。曾已申飭,而中官柳鳳徵,此等之時,慢蹇莫甚,令金吾處之,過赦後放之,中官李夢良放送,昨日下敎中,承傳色中官混入,承傳色中官,則徽旨中付標。上曰,注書出去頒傳敎。賤臣復命。命允鈺書傳敎曰,噫,今者試官特敍,意非爲其人,所重在焉。身在京職,勿論軍銜,若不參於祭班,嗚呼,明日之後,以何顔立於廷而事我乎?以此嚴飭。又命書傳敎曰,噫,望七服縗,忍遭此日,身方欲隕,而顧瞻祭班卿宰之列,寒心。噫,五十年事慈闈之臣子,頃者之事,其雖駭然,豈令進參於散班?特爲敍用,令該曹口傳付軍職,其令進參。上曰,藥房三提調入侍事。出榻敎賤臣引入三提調·注書後,遂退出。
己卯三月二十五日申時,上御齋殿。承旨入侍時,左副承旨具允鈺,記事官金載祿,記事官柳敍五·李蓍廷,以次進伏訖。允鈺曰,明日三更一點爲之矣。上曰,太早,以三更三點爲之可矣,承旨入侍,寶劍侍立可矣。命書傳敎曰,摠府寶劍,雖已點下,侍衛不備,副摠管元景淳,隨駕事,分付。命書傳敎曰,此時冢宰,豈可曠焉?禮曹判書李昌誼,廉隅已伸,吏曹判書除授,贊禮宜備,判尹李喆輔,禮曹判書除授,將爲導駕,行司直李鼎輔,判尹除授。噫,今日除拜,豈爲牌招,而其中有淸齋者,一體牌招察任。又命書傳敎曰,噫,於今日雖疲癃,其當皆起,況搢紳乎?大將付標,其涉無據,罷職付標,兵判當一體施行,而諸試官敍用之時,宜有參酌,特遞其職,令該曹一體付軍職。兵判有闕代,李益輔除授,牌招察任,守宮大將,前判書申晦啓下。又命書傳敎曰,留陣之後,凡動靜,待信箭擧行,而留陣之前一節目,其猶擧行,況下敎乎?聽命於留陣前,敢請其令,其涉駭然,摠戎中軍李邦佐記過,敦化門外待令。又命書傳敎日,留都摠戎廳,申時結陣於敦化門外,動駕時,只兩傍排立,只中軍祗迎事,分付。又命書傳敎曰,動駕時由敦義門,回駕時由崇禮門,以此分付。又命書傳敎曰,嚴時相値,宗班朝廷奉慰問安,以留都爲之,隨駕人先詣祗迎所事,分付。又命書傳敎曰,有祭物往來之事,耀金門一體仍開,留門時亦爲一體擧行。又命書傳敎曰,事知守僕一人,令兵曹給馬。上曰,注書出去,知大祥時奠幣瓚爵官有無,及禫祭時有之與否而來。賤臣復命。上曰,知入乎?賤臣曰,無之云矣。諸臣遂以次退出。
己卯三月二十五日三更二點,上詣孝昭殿。禮房承旨入侍時,右承旨李吉輔,記事官金載祿,記事官柳敍五·李蓍廷,以次進伏訖。上曰,諸執事及有服人,入參內班者,先爲入來,通禮只請外板,可矣。上曰,洪啓禧入侍事。出榻敎諸臣遂以次退出。
上詣明陵齋宿。常參以代理停,經筵停。
孝昭殿再期祭罷後,大殿,政院·玉堂·朝廷二品以上·六曹堂上單子問安。答曰,罔極。大殿,藥房口傳問安。答曰,罔極。世子·嬪宮,政院·玉堂口傳問安。答曰,罔極。世孫宮,政院·玉堂口傳問安。答曰,知悉。大駕晝停入幕次後,王世子遣宮官問安,答曰,知道。政院·玉堂·藥房口傳問安。答曰,知道。明陵入幕後,王世子遣宮官問安。答曰,知道。政院·玉堂·藥房口傳問安。答曰,知道。茶禮罷後,政院·玉堂單子問安。答曰,知道。藥房口傳問安。答曰,知道。親祭罷後,政院·玉堂·藥房口傳問安。答曰,知道。朝廷單子問安。答曰,知道。各陵奉審後,入齋室後,政院·玉堂·藥房口傳問安。答曰,知道。
以承傳色,口傳下敎曰,承傳色朴鳳興,自金吾來,直上殿內,人事無形,越捧一等。以承傳色,口傳下敎曰,當該中官,三嚴下後,始稟問安,極爲駭然,從重推考。
傳于具允鈺曰,隨駕·留都官員·軍兵雨具。
傳于具允鈺曰,禮房承旨入侍。
傳于具允鈺曰,承旨與戶判入侍。
兵曹口傳政事,副司果李德鳳·李瑞圭。
己卯三月二十六日子時,上詣孝昭殿。大祥入侍時,行都承旨李之億,左承旨南泰著,右承旨李吉輔,左副承旨具允鈺,同副承旨李渙,記事官金載祿,記事官柳敍五·李蓍廷,以次陪立。上詣板位,哭四拜訖。入小次易服時,當該中官,越捧一等事。出榻敎上曰,祭正時幾及矣。問之。上曰,承旨出去,知禁漏官名以入。上曰,附廟祭時,以冕服行禮乎?尙魯曰,然矣。上御黑裹翼善冠·淺淡袍·烏犀帶,出小次,還就板位哭訖。詣樽所,仍行初獻禮,還就板位。左議政金尙魯進曰,祥事奄過,聖懷益復如新矣。上曰,有愧見隷儓矣。尙魯曰,臣等則悲喜交至矣。哭四拜訖,行望燎禮,復還齋殿。諸臣遂以次退出。
己卯三月二十六日丑時,上幸明陵時,行都承旨李之億,左承旨南泰著,右承旨李吉輔,左副承旨具允鈺,同副承旨李渙,記事官李祉承·金載祿,記事官柳敍五·李蓍廷,以次陪從。祭罷後,上御黲布笠·淺淡帖裏,步出賓陽門至月臺,乘輿至明政門,乘馬詣仁政門,下馬乘輿詣眞殿。小頃還出時,摠戎中軍,記過還寢事。駕前下敎又命書世孫宮展謁傳敎曰,回駕翌日,眞殿展謁後,當展謁於孝昭殿,世孫展謁,進定於此日事,分付該曹。眞殿·孝昭殿,皆自內展謁,百官行禮置之,世孫自內詣西庭小次行禮,只禮房承旨·史官待令,令講書院·衛從司官員,全數待令,衛從司官員,立於神門外,講書院官員,翊禮入小次,前導世孫行禮事,分付,徽寧殿亦依此爲之,一體擧行。副司果李聖圭,測候官差下事。駕前下敎至敦化門,召待令各營敎鍊官,分付。至晝停所,拿入不刻名將校,分付拿出。至昌陵隅,以道路廣治,命書傳敎曰,下敎申飭之下,輦道左右,犯耕治路,其涉無據。地方官高陽郡守李昌質,王法當信,軍律次,爲先罷職,回駕時,晝停待令,京畿監司·道路差員,亦爲記過。此時地方官,豈可曠焉?高陽郡守有闕代,知中樞李泰遠除授,先導駕後謝恩。大駕直詣明陵紅箭門內小次事。駕前下敎詣明陵入小次易服後,詣板位四拜後,奉審陵上,而下詣板位,哭四拜訖,奉審新陵上,復入幕次,承史小退,又命入侍時,上曰,戶判入侍。鳳漢進伏。上曰,今日移安將行矣。鳳漢曰,當行,而但珠簾用舊件,是爲未盡矣。上曰,改緣用之,可矣。奉安後,新丁字閣,卽毁可矣。鳳漢曰,聞洪鳳禧之言,則作此丁〈字〉閣時,伐木治崗爲均適矣。今將毁撤,其知治甚難云矣。上曰,今日始役,可矣。運材置於何處乎?鳳漢曰,置之乾燥處,則不易傷矣,今日則日氣幸好矣。上曰,予則不言之矣。泰著曰,雖妨於幸行,農事則幸矣。上曰,然矣。命書傳敎曰,新丁字閣神道,旣已撤去,則都監修道時,至舊丁字閣,亦有道焉,於新舊陵,或有或否如何,一體撤去事,分付。上曰,此非出於朝報,戶判知而擧行。鳳漢曰,非臣所掌,今番來此,卽聞爲陵官不陞六云矣。上曰,誰也?鳳漢曰,不思其爲誰矣。上曰,注書出去,召山陵參奉以入。賤臣引入。上曰,爾名誰也?對曰,李德鳳矣。爾名誰也?對曰,李瑞圭矣。新榻移安時,上命書傳敎曰,神榻奉安時,百官祗迎,仍入內庭,參祭班事,分付。上曰,禮戶判入來,隨駕中,曾經三都監堂上人入侍事,水原府使金孝大入侍事。出榻敎今三月二十六日,明陵三榻奉安,藥房三提調入侍時,左議政金尙魯,判府事李入侍事。榻前下敎注書李祉承,引左相金尙魯,判府事李,判金吾洪象漢,前判書李益炡·洪啓禧而入。序立後,奉爐盒·燭臺於香亭子,次奉香燭床,次奉祭床,次奉神榻,奠安于舊丁閣,以右爲尊,以次奉安。曰,常時聖孝,靡有不極,至於今日而後,尤可仰矣。上曰,予於父母,豈以不見而有間乎?當其此事,憾痛之心,尤不可言矣。晩曰,今日勞動聖體特甚,臣誠伏慮矣。湯劑方煎,待請進御。上曰,不痛之人,坐此進藥,豈不見惡於陟降之靈乎?尙魯曰,右相責在保護之列,勞動至此,而朝進一貼之後,今已晩矣,其不渴悶乎?上曰,坐此何暇進之?晩曰,暫退小次,雖進水刺可矣。湯劑則御此而進之,有何傷乎?上曰,進藥似不安矣。曰,臣不以大臣自處,故不敢繼請,而聖體不可不顧,許進湯劑伏望焉。上曰,卿若改其固執,共理國事,則予當進藥矣。尙魯曰,上敎至此,奉承之義,仰答可矣。曰,聖敎至此,臣何敢過爲撕捱乎?上曰,此猶未快許之言矣。予亦有固執,若不快許,則不可進藥矣。尙魯曰,聖敎勤摯至此,敢不快許耶?速爲仰對,可矣。曰,臣敢復蹈前習?唯從聖敎矣。上曰,湯劑持來。進藥時,奏于閣中曰,小臣今聞判府事李,改其固執之心,得一相臣,故進藥而口甘,不進砂糖矣。又曰,提調洪啓禧,亦爲撕捱,嫌避國事,請共濟焉。旣奏之後,爲臣子者,何敢復蹈前習乎?尙魯曰,李判府以愛君之誠心,回其初心仰告可幸,而臣於日前,言聖意甚摯,旣爲行公之後,不可如前過嫌云,則答曰,此後事,則姑無定計云矣。俄已仰副,實爲多幸,而洪啓禧則雖無此奏告之事,似不過嫌,而況承此敎之後,何敢如前之爲乎?上曰,從今以往,當盡用卿等,豈非幸歟?奉安告由祭罷後,入小次。左右相請對曰,終日勞費聖慮,日已暮矣,請明日幸諸陵墓,何如?臣等不勝伏悶,敢此仰達矣。上曰,一日之內,見一母而不見一母可乎?不可不今日展謁矣。左右相曰,日旣晩矣,進水刺後,展謁而來,可矣。上曰,暫臨而還矣,其間有何傷乎?遂幸翼陵,次幸順懷墓,次幸敬陵,還入齋室。命書傳敎曰,旣謁祥日,守·侍陵官尙在,奚異於祥前展謁?守陵官海春君栐,侍陵官徐景達,俱已資窮,各熟馬一匹面給,其令紅箭門外親受。參奉李德鳳·李瑞圭,頃日弘陵已下敎,復命猶然,況竣事於展謁之日乎?俱以時任參奉,豈令無故作散於此日乎?卽爲陞六,今日單付,使之謝恩,其若無窠,以司果陞六,待窠單付。忠義及進止差備二人,各兒馬一匹賜給。又命書傳敎曰,頃者世孫宮員役,以陵殿員役區處,故雖異於續五禮儀補編前例,此則已下敎矣。山陵員役六人,卽昔年慈殿別監也。其時精神索莫,渠等在陵,故公然遺漏,今日到此,哀懷難抑。更爲詳問區處,而乃覺二人卽行首也。付誌儲慶宮,四人付諸世孫宮左右番。此乃加設也,令該曹給料布,該曹詳記有闕,勿補別監,則雖泛爲手本,未準十二人前,勿施手本,守僕料報之時,亦未準數代名者,一體勿施。大駕自明陵詣昌陵時,三嚴以寅初入之事。出榻敎今二十六日明陵親祭入侍時,行禮曹判書李喆補所啓,丙子八月初一日順懷墓展拜時,順懷墓展拜時出入,勿由紅箭門事,定式施行,而孝章墓·懿昭墓,一體爲之事,有命矣。紅箭門內,凡有三路御路,以何路擧行乎?上曰,以正路爲之,可也。諸臣遂退出。
上在明陵齋宿。
夜五更以後,月光旣遠,游氣且微,而彗星所在,不得詳候,似是消滅。自午時至申時,日暈。
世子宮·嬪宮,政院·玉堂問安,答曰,知道。
世孫宮,政院·玉堂問安。答曰,知悉。
柳顯章達曰,兵曹郞廳來言,闕內各處入直軍士,晝巡檢之意,敢達。令曰,知道。
又達曰,都摠府郞廳來言,闕內各處入直軍兵,晝巡檢之意,敢達。令曰,知道。
又達曰,守宮從事官來言,闕內各處入直軍兵,晝巡檢之意,敢達。令曰,知道。
又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
又達曰,守宮從事官來言,闕內各處入直軍兵,夜巡檢之意,敢達。令曰,知道。
上詣昭寧園齋宿。常參以代理停,經筵停。
翌日,王世子遣宮官問安。答曰,知道。政院·玉堂·藥房·朝廷二品以上·六曹堂上口傳問安。答曰,知道。詣昌陵小次後,王世子遣宮官問安。答曰,知道。政院·玉堂·藥房口傳問安。答曰,知道。昌陵·弘陵祭罷後,王世子遣宮官問安。答曰,知道。政院·玉堂·藥房·朝廷二品以上·六曹堂上口傳問安。答曰,知道。大駕晝停後,王世子遣宮官問安。答曰,知道。政院·玉堂·藥房問安。答曰,知道。
詣昭寧園入齋室後,王世子遣宮官問安。答曰,知道。政院·玉堂·藥房口傳問安。答曰,知道。祭罷後,王世子遣宮官問安。答曰,知道。政院·玉堂·藥房·朝廷二品以上·六曹堂上口傳問安。答曰,知道。
傳于具允鈺曰,諸司預備。
傳于李吉輔曰,百官外儀,卽爲行禮。
傳于李吉輔曰,百官引儀,待下敎爲之。
傳于具允鈺曰,三軍門軍兵,連日漏濕饋粥,駕前留都,分付龍虎營,一體饋粥,明陵香大廳,及高陽郡客舍,依前用之事,〈分〉付。
具允鈺,以兵曹言啓曰,隨駕禁軍,駕後標下軍兵,及駕前別抄等,依傳敎設粥以饋之意,敢啓。傳曰,知道。
又以訓鍊都監言啓曰,依傳敎隨駕將校·軍兵等,設粥分饋之意,敢啓。傳曰,知道。
又以禁衛營言啓曰,依傳敎本營隨駕軍兵等處,煮粥以饋之意,敢啓。傳曰,知道。
守宮承旨柳顯章狀啓曰,觀象監單子,一度監封上送爲白臥乎事是良厼,詮次善啓向敎是事。傳曰,依啓。
己卯三月二十七日寅時,上詣昌陵入侍時,行都承旨李之億,左承旨南泰著,右承旨李吉輔,左副承旨具允鈺,同副承旨李渙,記事官李祉承·金載祿,記事官柳敍五·李蓍廷,以次陪從。上出齋室乘輿時,藥房都提調申晩進曰,夜來,聖體何如?昨日水刺,何時進御乎?上曰,氣則一樣。水刺還齋室後進之矣。詣紅箭門內板位,辭陵禮四拜後,入小次,改服後,詣昌陵時,順懷墓守衛官入侍事,禁火巡更申飭事。駕前下敎入小次改服,入紅箭門內板位,行四拜訖,仍奉審兩陵上,行初獻禮。祭畢後入小次時,上曰,未行辭陵禮前,請問安諸承旨從重推考,丁字閣門,至辭陵時而不閉,極爲駭然。命書傳敎曰,今日當該陵司,不閉殿門,極爲駭然,汰去。還詣板位,辭陵禮畢後,改御戎服,出小次時,上曰,承旨推考,勿施,可矣。仍詣昭寧園行禮如右。命書傳敎曰,守衛官調用事,曾已下敎,而非徒不爲調用,或有復位者,是豈君命當信之意乎?陵官適有窠,旣拜其墓,旣已展謁,何闕陵事而歸乎?姑作參奉窠,令該曹卽爲二望,以順懷墓守衛官,備擬一望。懿昭墓植木勤幹,則陞敍調用事,亦已下敎,今番臨墓時見之,比前廣植。守衛官二人中,首守衛官,一體備擬,此後待瓜滿,還作令窠事,分付。上曰,平安監司今則速爲下直矣。泰著曰,初則以初二日辭朝云矣,今當速往矣。諸臣遂以次退出。
上在昭寧園齋宿。
柳顯章達曰,兵曹郞廳來言,闕內各處入直軍士,晝巡檢之意,敢達。令曰,知道。
又達曰,都摠府郞廳來言,闕內各處入直軍兵,晝巡檢之意,敢達。令曰,知道。又達曰,守宮從事官來言,闕內各處入直軍兵,晝巡檢之意,敢達。令曰,知道。又達曰,兵曹郞廳來言,闕內各處入直軍士,夜巡檢之意,敢達。令曰,知道。
又達曰,都摠府郞廳來言,闕內各處入直軍兵,夜巡檢之意,敢達。令曰,知道。
又達曰,守宮從事官來言,闕內各處入直軍兵,夜巡檢之意,敢達。令曰,知道。
上在昌慶宮。常參以代理停,經筵停。
初昏,流星出天中淡雲間,入艮方天際,狀如拳,尾長二三尺許,色白。夜五更以後,別無雲氣,而彗星所在,終不得見,似已消滅。
翌日,王世子遣宮官問安。答曰,知道。政院·玉堂·藥房·朝廷二品以上·六曹堂上口傳問安。答曰,知道。辭陵後,政院·玉堂·藥房口傳問安。答曰,知道。大駕入晝停,王世子遣宮官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房·朝廷二品以上·六曹堂上口傳問安。答曰,知道。
柳顯章達曰,大司憲李春躋,掌令李應顯呈辭,李壽鳳隨駕進,執義金光國,持平朴漢暉在外,李迪輔未署經,今日以監察茶時之意,敢達。令曰,知道。
傳于李渙曰,自高嶺里至延恩門,捧上言。
傳于南泰著曰,承旨入侍。
具允鈺啓曰,藥房都提調申晩,提調洪啓禧,副提調李之億,依下敎來待矣。傳曰,入侍。
吏曹口傳政事,以趙廷諤爲昌陵參奉。
柳顯章達曰,明日次對,兩司當爲進參,除在外·未署經外,不爲行公人員,竝待開門牌招,以爲推移進參之地,何如?令曰,依。
守宮承旨柳顯章狀啓曰,闕內無事爲白乎旀,星變測候單子,一度監封上送爲白臥乎事是良爾,詮次善啓向敎是事。傳曰,依啓。
己卯三月二十八日辰時,上辭園禮後,小次入侍時,左議政金尙魯,右議政申晩,藥房提調洪啓禧,行都承旨李之億,左承旨南泰著,右承旨李吉輔,左副承旨具允鈺,同副承旨李渙,記事官李祉承·金載祿,記事官柳敍五·李蓍廷,以次進伏訖。尙魯曰,連日勞動,聖候何如?寢睡,亦何如?上曰,寢睡則善爲之矣。上曰,爲其三榻奉安而來,子道似無餘感,而予心之痛無旣矣。尙魯曰,今此幸行,無感於聖情,而以此服色來臨,亦爲臣民之幸矣,有何異乎?晩曰,聖情之感懷,安得不然,而以此之故,聖候必致損傷,實爲伏悶矣。水刺,何如?上曰,善進矣,兩脚入痰矣。上陵之時,無所妨害,而亦可謂稱病矣。啓禧曰,前年則登主峯矣。今至於何處乎?上曰,至後頂矣。晩曰,小次陋濕,異於殿,可悶矣。昨日御馬踰嶺,得無益勞之事乎?上曰,是亦異矣。無所損矣。尙魯曰,聖體强健,推此可知,誠爲萬幸矣。啓禧曰,昨日親行三榻奉安之禮,寔爲臣民之幸矣,而太廟祔禮,尤是大禮。若畢斯禮,則聖孝益無感矣。湯劑煎入,其已進御乎?上曰,姑未及進矣,而昨夕則不爲進御矣。晩曰,何如是乎?請診候焉。上曰,輿儓見其引醫而診,則必怪之矣。尙魯曰,伏待閤外,有何異乎?上曰,昨日丁字閣進湯劑者,爲用一大臣重臣矣。啓禧曰,藥已煎入,使挾侍持來,進御好矣。上命挾侍,持湯劑而來,進藥後,諸臣遂以次退出。又命承旨入侍時,同副承旨李渙,記事官李載祿,記事官柳敍五·李蓍廷,守奉官李觀徽·李思國,以次進伏訖。上曰,香炭山幾結乎?觀徽曰,五結餘矣。上曰,知來乎?思國曰,位田百結云矣。上曰,自官上納乎?觀徽曰,在於此近處,故自爲收稅,而鳳山賜牌,名存實無矣。上曰,江原道幾結乎?觀徽曰,二十一結,而山火田亦入其中矣。上命書傳敎曰,昭寧園香炭山事,當一依陵香炭山例擧行,而旣在近處,自園取用。位田下敎之後,因江原道臣相持,尙今遲滯云,此等處,名實異焉。此則置之,其代,比明陵差等,八十結元田中,免稅劃定,自本官上納,而一體解由事,分付。上曰,園守僕久來者幾人?觀徽曰,有一人,而其族屬僅四人,而其餘則新入者矣。命書傳敎曰,昭寧園守僕金重傑,自戊戌年,父子守于園,特爲免賤。上曰,軍士房入侍。賤臣引入。上曰,龍虎營挾輦軍及兩營,依下敎饋粥事,出問之。命書傳敎曰,因謁陵,兩年連爲拜園,以伸情禮,此嗣服後初也,一倍此心。守奉官李觀徽·李思國,特爲陞敍。又命書傳敎曰,其代旣已下敎,而前昌陵令李錫圭,一時做錯,孝純三年忠義陞職者也。令該曹相當窠,卽爲調用。又命書傳敎曰,普光寺,卽園守護之刹,曾宿處,而頃聞前禮判所奏,昔御處,當重修云,山城外,例給僧帖,而僧帖有弊,以儲置米三十石劃給事,分付備局。上曰,初嚴入之,則予當量時而下之矣。命書傳敎曰,太僕提調李昌誼許遞,其代,知中樞李益炡除授,隨駕。吏判在於陣後云,昌陵參奉,令次官依下敎口傳擧行。命書傳敎曰,御製書寫永城尉申光綏,熟馬一匹面給。諸承旨遂以次退出後,巳時上出昭寧園齋室,乘馬詣神道,碑閣奉審後,乘轎詣晝停所入幕次。少頃命諸承旨入侍。拿入高陽郡守李思質,使兵房承旨具允鈺傳敎曰,爾違君命,不顧民力,廣治道路,當三帀回示後依軍律,而予爲仰體慈聖恤民陟降之意,蒼蒼之仁,特爲分揀矣。命拿出。上曰,畿伯及道路差員,記過分揀,使之入侍。上曰,藥房都提調·提調,左相入侍事。出榻敎晝停所入侍時,回駕後,畿伯待下敎入侍,水原府使金孝大,同爲入侍事。出榻敎駕前號訴人,回駕後,令畿營從重科治事。駕前下敎上命藥院提調及左相入侍。尙魯問候訖,晩請醫官診候。上曰,只三員入診。履亨診候訖退伏曰,脈候左右三部帶數,而緩而調則同,脾胃虛軟則一樣矣。諸醫之言略同。各差員楊州牧使金時默,水原府使金孝大,高陽郡守李泰遠,以次進伏。上曰,一依下敎,以儲置米劃給,而無大段害於民者乎?時默曰,皆給價使人,而無擾民之事矣。上賜弓箭於楊州·高陽倅而命退。發晝停所,至昌陵店停駕轎。命取撥幕懸板,命允鈺讀訖,使之謄日記。懸板,歲在己亥,聖臣爲黔巖站屯監,此屯乃經理廳所屬,此監乃經理廳所差,而兼帶撥將也。越三年辛丑秋八月卄日亥時量,有撥文來傳者,明燭書送之後,滅燭就寢。當時星月皎潔,初鷄唱曉,忽然魂動,不能成寐,俄自西門,有大呼酒幕有司之聲,不甚急遽,而已至撥所喝曰,王子君自家來臨云。聞卽驚惶,急起攝衣,倒屣出迎,則自家已登抹樓上矣。聖臣蒼皇上謁,還下立庭,告以不知行駕之西下,終闕出迎之禮,惶恐待罪,置身無所云,則答曰,吾行汝豈知之,而旣無所知,有何所咎焉?仍下問曰此家爲何而作,汝任從何而差?仰對曰,北漢軍餉,糶糴畿民之時,城底無止宿之處,牛馬穀物攘失之患,比比有之,故此屯之設,專出爲此,此家之作,又出爲屯。況此站,直通西路,行人連衽,故且令行人,爲朝暮止宿之所,而兼任撥將,以資屯監糧料之地,而差任則卽今戶判閔相,不以不才而擧用矣。又下問姓名居貫,仰對曰,姓名卽李聖臣,居貫則海西延安府也。且鑑聖臣出入綢繆於前廊,下問曰,旣作廳舍,則前廊爲何,而觀若伎倆,似有所畜然,然否?聖臣義不敢隱,又拜手仰對曰,此地當西路要衝,而客無虛日,故別作彼廊,以爲任將歇休之所,而離家之徒,難於便身之道,果有携來之人矣。當此之時,不惟不以爲濫,而又過叨男子之褒,噫,郞署白首之過,翰院紅燭之寵,又何過於是耶?又下敎曰,吾將就寢,汝可退矣。聖臣仰稟曰,抹樓虛冷,房內稍精,移寢房內,何如云,則答曰,行役之餘,路熱方盛,姑息抹樓,有何所傷?聖臣退出矣。俄已隨行錄事,來告自家曰,落後陪吏等,捉來牽牛之漢,當何處之?自家卽招聖臣下問曰,如有捕盜,則汝何處之?仰對曰,小人雖非治盜之任,旣爲執盜,則致法何難之有乎?自家曰,外有可疑之人捉來者,汝往究問。受命而出,先問陪吏曰,自家緣何早早到此?陪吏曰,今月望日,卽肅廟誕日也。王子自家,參於茶禮,而不得參於節祀,故十六日自峯峴直到陵所,留一日,仍向高靈山所,亦留一日,轉到高靈寺止宿,而伊日深夜就寢,接目未久,有物侵身,故明燭視之,則壁蝨遍滿床褥,不忍更寢,仍爲起程,使僧徒·山直輩,明炬踰峴,到碧蹄酒幕大路,則山月始吐,故還送煒軍,而惟我諸人陪行矣。到德水坪,則前站雖邇,而脚力不逮,惟我五六人落後,而方渡德水川時,有追來具騎卜兩班,持牽牛漢而言內,吾以洛中士夫,因日暮止宿於新院酒幕矣,聞人馬之過去,促奴起程上來之際,此漢鞭驅無鞍之兩牛。直當子夜之寂寥,極涉殊常云矣,故捉來到此。聖臣又問牽牛漢,則曰,我以高陽使令,免役之後,往接京中奉常寺內,爲主人所使,買得作脯牛於高陽大庄里方萬起處,而急於速還,犯夜上來云。又問曰,汝若自大庄里,則何不直由昌陵外,而枉由深川此路乎?厥漢語多粧撰,似有飾詐,以其問答入告,自家倏然起坐,愀然不樂曰,深在宮中,不知民事之如斯,今見田野,大旱之餘,野無所收,場無所登,生民塡壑,勢將立視飢寒切身,則赤子之化爲盜賊者,自古有之,此漢無奈飢寒所惱而然耶?反念牛主之心,其使其耕,專恃一牛,而晨起視牛,牛無所在,則其心喪膽落,當如何哉?諒彼酌此,俱極可憐。今若搜得牛主而還給,戒放此漢而自歸,則牛主喜於得牛,而似無所憾,此漢感於免罪,而必爲懲後。吾汝俱非執法之人,卽今處置之便宜,無出此右。及其質明發行之時,出中門臨騎更飭曰,吾言誠非偶然,惕念爲之,而無使此漢致法也。聖臣俯首聽命之後,牛漢處置,謹依下敎耳。伊日晩聞洛中消息,則因臺諫建儲之疏,翌日自家入登春宮焉。嗚呼,聖臣以海西匹夫,忝居畿內末任,何幸新承天顔,俯首玉音之丁寧,自分微身,實是曠世異事。仍伏念天降聖衷,方在潛邸,而仁民愛物之心,溢於言表,此豈非啓東方無疆之治者歟?此事係是潛龍實談,則當補國乘,而先儒有言曰,以君子之言,借小人之口發之,則天下見其邪而不見其正,豈敢以聖臣之微賤,發露於縉紳之間乎?微誠所激,不敢闕漏,略識顚末,記留此屯,以備無窮之傳焉。丙子八月初七日。承旨入侍時傳敎,傳曰,頃於辛丑年此月,予在潛邸時,自陵園回時,宿于昌陵新站,摠戎屯將之舍,翌日承建儲之命,其日卽二十日也,今已三十有六年矣。今忽記有之,道中問之。旣問而豈遺恤乎?令摠廳米布從厚題給,亦令該廳,其子問名調用。丁丑四月日,李聖臣子寅亮,得差本屯監,戊寅六月初八日,此記偶得轉達。仍傳敎於摠戎使,使其屯監之任,子子孫孫,永爲差定者也。上發昌陵店,畿伯,道路差員,記過分揀事。駕前下敎左右相入侍事,戶判進詣明陵,假丁字閣材瓦區處事,牌知中官記過分揀事,畿伯及各務差員入侍事,左承旨進詣明陵,奉審後書啓事,右承旨延曙碑閣摘奸後來待事。駕前下敎回駕至梨峴,摠戎中軍李邦佐記過事。駕前下敎由弘化門入坐明政門,拿入李邦佐時,上問禁將具善復曰,祗迎規,祗迎於幕裏耶?路邊耶?善復曰,祗迎於陣頭,而無出路祗迎之規,而洞深人立,故不見矣。上曰,爾祗迎於幕裏耶?祗迎於何處耶?捕校除立而露出則似見,而望敦寧洞而無見焉何也?予知汝爲可用之人矣。頗庸矣。將令若行,則豈至於此耶?高陽郡守李思質,當依軍律,回視三帀,而仰體慈聖德意,旣已分揀,則爾決棍之律,何可施耶?上曰,其心愧恥,伏而不起耶?宣此傳敎,爾不起伏,亦無據矣。兵判李益輔曰,李邦佐質實最可之人,而今番事不免未擧矣。上命收旗汰去曰,不少武弁,何如是乎?此後則善修人事,可矣。仍命拿出。命書傳敎曰,昌陵撥將李聖臣,頃者下敎,今日見之,其誠可嘉。噫,二十八歲居廬時宿此,望七釋縗後,復見此處,此懷一倍,特爲加資。上曰,延曙碑閣,今番修改後,不善守護,若復毁破,則當該於義宮次知中官,當從重科治,以此意分付,可也。出〈擧〉條命書傳敎曰,今番式年兩試後,卽爲輸圈事,分付。乘輿至月臺降輿,還入大內。諸臣以次退出。
上在昌慶宮。常參以代理停,經筵停。
貞禧王后忌辰齋戒。
夜五更以後,月光旣晦,衆星呈露,而彗星所在,終不得見,消滅無疑。
還宮翌日,大殿·世子宮·嬪宮·世孫宮,政院·玉堂口傳問安。答曰,知道。大殿,藥房·朝廷口傳問安。答曰,知道。王世孫,孝昭殿·徽寧殿展謁後,政院·玉堂口傳問安。答曰,知悉。
柳顯章達曰,說書朴取源,以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,大司憲李春躋牌不進,執義金光國,持平朴漢暉在外,李迪輔未署經,掌令李壽鳳·申應顯牌不進,今日以監察茶時之意,敢達。令曰,知道。
藥房都提調臣申晩,提調臣洪啓禧,副提調臣李之億啓曰,孝昭殿祥事甫訖,仍卽動駕,展謁陵園,伏惟聖情追慕,益復何堪?歷日勞動,昨夕冒風還宮,伏未審夜來,聖體若何?寢睡·水刺諸節,亦何如?臣等旣承回駕翌日入侍之敎,卽與諸御醫,趁早入診,詳察聖候,議定湯劑繼進當否爲宜。臣等不勝區區憂慮,敢來問安,竝此仰稟。答曰,雖伸情禮,何抑此懷?回望暮雲,心膽隕墜。忍過三年,氣何諭乎?
柳顯章,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
令于柳顯章曰,大臣·備局堂上引接。
李渙啓曰,京畿監司金致仁,水原府使金孝大,依下敎來待矣。傳曰,道臣·水原府使·御史,同爲入侍。
以司諫柳健,獻納金漢老,掌令李壽鳳·申應顯等牌不進罷職令旨,令于具允鈺曰,竝推考徽旨捧入。
李渙達曰,副應敎洪準海,校理宋瑩中·沈履之,副校理南綺老,以無故玉堂,上番徑出之後,公然不爲替直,竝依定式,禁推徽旨捧入之意,敢達。令曰,推考,待開門牌招。
又達曰,卽者副校理李心源,謂有身病,無端徑出。依定式禁推徽旨捧入之意,敢達。令曰,知道。
又以侍講院言達曰,下番說書朴取源入直矣,以親病陳書徑出。兼司書沈履之,卽爲牌招入直,何如?令曰,依。
又以弘文館言啓曰,本館上番副校理李心源,謂有身病,無端徑出,副應敎洪準海,校理宋瑩中·沈履之,副校理南綺老,亦不循例入直,自政院依定式禁推徽旨,纔已捧入矣。上番將未免闕直,副修撰鄭遠達·元義孫,竝卽牌招,以爲推移姑陞入直之地,何如?傳曰,允。
具允鈺,以訓鍊都監言啓曰,今番陵行時,御前前排軍等處,依傳敎施賞之意,敢啓。傳曰,知道。
又以禁衛營言啓曰,來六月當七番中部右司屬,江原道五哨軍兵,來五月二十五日,京中逢點,依例準二朔入番之意,本道監司處,預爲知委,何如?傳曰,允。
又以禁衛營言啓曰,來四月當七番中部中司屬,京畿四哨及江原道一哨,合五哨軍兵,逢點實數六百五十二名,以爲點閱整齊,來四月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,今番陵幸時,本營隨駕將校·軍兵等處,依傳敎乾犒饋分給之意,敢啓。傳曰,知道。
左議政臣金尙魯箚曰,伏以,臣父母之墳,在廣州地,而方謀及時改莎,贏博之葬,在水原界,而亦將涓日立石,須臣躬往,可以看檢,連値朝家有事,不敢言私,今始拜箚陳懇。伏願俯許恩暇,俾得往來焉。答曰,覽箚具悉卿懇。依所陳往來焉。仍令曰,史官往諭,給由馬·澆奠床備給。
己卯三月二十九日辰時,王世子坐德性閤。大臣·備局堂上引接入對時,左議政金尙魯,行禮曹判書李喆輔,副護軍具善復,訓鍊都正鄭汝稷,禮曹參判元景淳,吏曹參判金相福,戶曹參判金陽澤,副校理李心源,左副承旨具允鈺,事變假注書金和中,編修官柳觀鉉,記事官李蓍廷,進伏訖。金尙魯曰,日氣不調,氣候何如?眩氣加減,亦何如?令曰,一樣矣。金尙魯曰,大朝哀疚之餘,夜間,聖體若何?令曰,水刺不得進御矣。金尙魯曰,王世孫日寒如此,能無傷損之節乎?令曰,一樣矣。金尙魯曰,此黃海監司趙明鼎放未放申本也。備局所管罪人仍秩中,金漢貞·鄭貴先,罪名已重,發配屬耳,竝依申本施行,至於稟秩中玄商祉,前後罪犯,島配猶輕,勿揀赦前,擬律甚嚴,雖値赦令,有不可輕議宥釋,則到配十餘朔,置諸稟秩,極涉未安。商祉使之仍置,道臣從重推考,何如?令曰,依爲之。出擧條金尙魯曰,近來都城內外無賴輩,乘昏作黨,或攘奪物件,或劫掠女人。輦轂之下,乃有此放肆無嚴之習者,萬萬驚駭。向來申飭之後,少有所戢,而日久禁弛,尙不止息云。分付秋曹·兩捕廳,使之各別禁捕,嚴法痛繩,使此類知所懲畏,何如?令曰,依爲之。出擧條金尙魯曰,日昨次對,以臺臣之不參請推矣。今此次對,諸臺一倂違牌,無一人進參,又復猶前,誠極寒心。其在國體,不可適中其願而置之,違牌臺臣竝罷職,何如?令曰,依爲之。出擧條令曰,今日次對,違牌臺臣竝罷職。出下令
己卯三月二十九日辰時,上御璿源殿。藥房入診時,都提調申晩,提調洪啓禧,副提調李之億,記事官金載祿,記事官柳敍五·李蓍廷,醫官金履亨·方泰輿·許礈·李以楷·金德崙·金履貞·蔡膺祜·金福齡,以次進伏訖。晩曰,勞動之餘,聖候何如?上曰,初入來時勞憊矣,夜則善寢矣。晩曰,水刺之節,何如?上曰,一樣矣。晩曰,雖賤人,小休則益困矣,何如?上曰,姑無所損矣。兩脚痰付處,上陵時無傷矣,坐時則不安矣。足大指壓痛,在前如此時,落燭淚則愈,而姑未爲之矣。晩曰,皮靴似妨,而縷飛靴爲好矣。此後製入,何如?上曰,姑置之。晩曰,今日王世孫行禮,慶幸矣。上曰,俄者拜禮時見之,則頗善爲之,奇矣。晩曰,請診候。上曰,然矣。履亨進伏診候退曰,脈候左右三部,微有數矣,而度數調而均則一樣。右三部沈,而虛軟則同矣。諸醫所奏略同。上曰,今日行世孫展謁禮,心懷難抑矣。晩曰,伏望寬心焉。上曰,爾等之邑,春牟開耕乎?履亨曰,牟則盡耕,而方爲加乃之役矣。晩曰,議定湯劑繼進當否爲宜。上曰,晝停所昨日進藥,初似不緊矣,欲休之矣。晩曰,何可遽止乎?以期末功好矣。藥房入診,理中建功湯,依前方五貼煎入事。出榻敎今三月二十九日,藥房入診時,摘奸宣傳官入侍事。出榻敎賤臣召入。上曰,登奏之。宣傳官任屹曰,軍器及倉庫,皆無頉,而假中軍尹泰淵,率其軍校,來留城門內矣。上曰,尹泰淵勝於李邦佐矣。其人似嚴而何必是也?晩曰,李邦佐何不祗迎,而不爲禁雜開前爲欠矣。之億曰,日曛,故未知其祗迎矣。畿伯及水原府使,今日晩後,待下敎入侍事。孝昭殿朔望祭傳香,一依宗廟親祭時例擧行事。出榻敎洪啓禧所啓,家禮進上進獻頒賜件數,前承下敎,而王世孫定號,在其後矣。今當一體印進,故敢稟。上曰,印入一件,可也。出擧條上曰,朔祭無親傳香之事,只禮房承旨二更二點,詣齋殿門外傳授事,諭于禮房,可也。諸臣遂以次退出。
己卯三月二十九日申時,上御恭默閤。畿伯·水原府使·御史,同爲入侍時,京畿監司金致仁,水原府使金孝大,御史李瀰,左副承旨具允鈺,記事官金載祿,記事官柳敍五·李蓍廷,以次進伏訖。上曰,鍮硯上之。命書孝昭殿親祭傳敎曰,孝昭殿親祭後,徽寧殿當親行,分付該曹。又命書朔茶禮祭文。上曰,道臣進前。致仁進伏曰,往問于差員,則別無可聞之事矣。上曰,差員誰也?致仁曰,長湍府使李樀矣。上曰,有所達之事乎?致仁曰,前監司趙暾狀聞,白地徵稅最大弊,而臣則新到,未諳其虛實,將行關各邑,使之親審詳報,報來後,臣別親審仰達,故不敢遽達於登筵矣。上曰,或有種牟處,或有方耕者,或有未耕處,何也?致仁曰,隨其土品付穀,而亦有不耕處矣。金致仁所啓,三南別星之分路作行,自有定式,而近來使客,惟事取便,隨意作路,以致殘邑支供,偏處太偏,爲弊滋甚,朝令之不行,實爲寒心矣。此後則違定式作行者,自本邑枚報臣營,以爲狀聞論罪之意,出擧條嚴飭,何如?上曰,依爲之。出擧條又所啓,楊州·高陽,自首餘結,曾因筵臣陳達,以兩邑之奉陵寢處孔道,特命還給矣。奉陵寢處孔道,坡州亦然,至於民弊之滋甚,邑力之難支,視兩邑殆有加焉,而獨未蒙一視之惠。本邑餘結六十一結零,依楊州·高陽例,還爲出給,俾補官用似宜,故敢達矣。上曰,所奏是矣,依爲之。出〈擧〉條又所啓,水原·長湍·振威,皆是改量之邑,而水原·長湍量役,幾至垂畢,振威則因前縣令之殿最點下,旣始而中撤矣。新縣令雖纔下去,正値農節,姑令仍停,待秋擧行,何如?上曰,依爲之。出擧條致仁曰,水原則前監司促量,而以其地廣陳田之多,故必多縮矣。續典以六等爲定,不可純置六等,臣將更議廟堂,更定爲計矣。上曰,依爲之。上曰,卿父之病,近來,何如?慈聖所嚴重,故予實念焉,而今番祭班,不能入參乎?致仁曰,添病之後,失寢之日常多,且脚部全不用,故不得進參矣。上曰,敦義門閉之,則卿心必沓沓矣。上曰,水原府使進前。孝大進伏。上曰,量田何以爲之?軍兵,何如?孝大曰,軍丁幸蒙朝家變通之恩,今免疊役之事,今番經操,而無弊通行,故人皆仰德矣。上曰,以字爲結之意,予不知矣,何以爲之乎?致仁曰,一字五結,量一字,然後可以推知矣。孝大曰,前冬已量者,其縮至一千三百結,以比摠之,故可耕者陳而爲此矣。上曰,有可達之事乎?孝大曰,有小小弊端,而當與道臣議之矣。上曰,孝大先退,御史進前。李瀰進伏曰,還問於晝停所及衆人會處,則植炬虎網,以儲置米爲之,道路橋梁修築等事,自官自備,而官屬小處則或使民,而地近則錢一錢米數升雇用,而遠處則給三錢雇用矣。瀰曰,前郡守李思質,道路皆出價而治,民多冤之曰,若訴於駕前,則可以得留,而未及爲之爲恨矣。上曰,然則其治可尙矣。瀰曰,聞前郡守羅忠佐,得米一百五十石,不給官刷馬價,分給民間者,只還耗三四十石,故民多怨言。雖不得已事,亦有加懲之事矣,而臣非爲此事出去,故未能取文書覈實而來矣。上曰,此不可原情而知者,爾當以京畿御史,更往探來。上曰,出諭給馬牌。允鈺曰,戶判私書於臣,而昨往不暮,故幾半撤去,而率卞以晉去,階砌築土後被莎,而用募軍云矣。待敎柳敍五所啓,小臣以職掌事,惶恐敢達矣。昨日傳敎,翰圈以式年殿試後擧行事,命下,而凡科擧,已過唱榜,然後始爲新及第,故館中近例,皆於唱榜後,擧行翰圈。今番亦依此例,待唱榜擧行,何如?上曰,依爲之。出擧條諸臣遂以次退出。
上在昌慶宮。常參以代理停,經筵停。
貞禧〈王后〉忌辰齋戒。
柳顯章達曰,大司憲,掌令二員未差,執義金光國,持平朴漢暉在外,李迪輔未署經,今日以監察茶時之意,敢達。令曰,知道。
傳于李之億曰,御史下敎日入來事,分付。
李吉輔,以侍講院言達曰,本院下番,連日闕直,事甚未安。司書·兼說書俱未差,兼司書沈履之,以本職今方牌招,說書朴取源,以親病昨日陳書徑出,下番他無推移之員。不得已以上番,姑降入直之意,敢達。令曰,知道。
傳于李渙曰,昨日書草承旨與編次人來詣。
李渙,以訓鍊都監言啓曰,今番隨駕將校·軍兵,及武藝別監·別破陣等犒饋,依傳敎以乾物,自戶曹磨鍊,錢文一千九十兩二分輸來,今日分給之意,敢啓。傳曰,知道。
李吉輔,以觀象監官員,以領事意啓曰,女宿度內所見彗星,連日測候,終不得見,其爲消滅,更無可疑。文官測候及本監官員別測候,自今日竝爲停罷,何如?傳曰,允。
領中樞府事臣兪拓基書曰,伏以,日月迅邁,孝昭殿祥事奄過,聖上哀痛,如新之中,卽行謁陵之禮,聖候靜攝之餘,不瑕有損?伏惟邸下悲慕旣切,焦悶亦深,區區下情,不任憂慮。仍伏念,如臣謬叨匪據,迷昧鈍滯,自速罪戾,論以邦憲,合被重譴,而聖度天大,特寬鈇鉞之誅,曲許鞶帶之褫,臣誠且惶且感,罔知攸措。雖不得不含恩怵分,祗肅新命,而俯循愆尤,冞增悚隕,第有切迫私懇,敢此陳籲,尤用惶恐。臣之水土之症,已成三十年膏肓,濕痰流注,凝結泄痛,臂脚癱瘓,運用殆廢,醫言沐椒,似可收效。卽聞加平地,有一冷泉,病者多驗。且臣父母葬地,久擬遷厝,經營已十年,而近始草占數處,須臣躬審方決定。伏望离明,俯賜諒察,許臣任便往來,不勝幸甚。答曰,覽書具悉卿懇。日月流邁,孝昭殿祥事倏過,一倍罔極。聖上哀慕如新之中,撤夜將事,卽行謁陵之禮,焦慮萬萬,聖候康寧如昔,幸忭曷喩?卿其依所陳往來焉。仍令曰,史官往諭,給由馬。
己卯三月三十日二更二點,上御涵仁亭。編次人入侍時,編次人具允明·蔡濟恭·元仁孫,左副承旨具允鈺,記事官金載祿,記事官柳敍五·李蓍廷,以次進伏訖。上曰,注書出往孝昭殿都薛里房,摘奸中官而來。賤臣復命。上命承旨,書香大廳懸板親製文,又命書六吾堂題。上曰,祭文持來乎?允鈺曰,然矣。上命允明讀之。讀畢後,上命校正。未畢,上曰,正時入矣。退之。上命承旨書之曰,噫,三年已訖,只有朔望祭,哀慕一倍。大祭亦有一次,依前下敎,前一日詣齋殿齋宿行禮,朔望祭前則三更三點詣齋殿。頃者差愈後,以五點定焉。噫,祔廟前朔望親行,其幾次?況聞諸執事贊拜之聲,心何敢便?此後依前以三更三點擧行。上命承旨書曰,凡親祭時,隨香而來,無親傳之事,而今番孝昭殿親祭時,三年內親傳,卽義起也。此後親祭時,則香室官員,先奉安香於香大廳,祭前二刻,禮房承旨,傳于殿司,徽寧殿則詣小次後,禮房傳香。諸臣以次退出。
上在昌慶宮。常參以代理停。
李吉輔達曰,明日常參,取稟。令曰,停。
大殿,政院·玉堂·藥房·〈朝廷〉二品以上·六曹堂上,口傳問安。答曰,知道。世子宮·嬪宮,政院·玉堂,口傳問安。答曰,知道。世孫宮,政院·玉堂口傳問安。答曰,知悉。
南泰著,以戶曹言達曰,依令旨判府事李右議政時正月朔祿俸,及判府事二月朔祿俸,更爲輸送于本家,則以爲,特令屢下,而方在惶悚待罪中,不敢冒受云,祿俸又不領受,三月·四月兩朔祿牌請受,則亦不出給,何以爲之?敢稟。令曰,令倉官更爲輸送。
李渙,以兵曹言啓曰,今番陵行時,隨駕禁軍及各差備等犒饋,依前稟定,以乾物今日分給之意,敢啓。傳曰,知道。
李吉輔,以弘文館言啓曰,本館下番,姑陞入直,事甚未安。副應敎洪準海,校理宋瑩中,沈履之,副校理南綺老,連呈辭單,不爲行公。竝卽牌招,以爲推移入直之地,何如?傳曰,允。
傳于具允鈺曰,參於祭享屬耳者,有他條處分之道,都薛里及薛里,金吾徽旨勿施。
傳于具允鈺曰,明日晝講欲爲之矣,式年試官相値,今日爲之。時刻隨時擧行,只正時入之。
傳于李吉輔曰,孝昭殿夏享大祭祭文,欲爲之矣,旣爲之,編次人入侍姑置之,禮房承旨留待,待下敎入侍,明陵官員,若有入來者,亦爲來待。
傳于李吉輔曰,吏判·編次人及承旨詣閤。
以副應敎洪準海,校理宋瑩中·沈履之,副校理南綺老等牌不進罷職令旨,令于李吉輔曰,竝推考徽旨捧入。
己卯四月初一日未時,上御涵仁亭。晝講入侍時,知事李喆輔,特進官具善復,參贊官李吉輔,檢討官李碩載·元仁孫,記事官金載祿,記事官柳敍五·李蓍廷,武臣柳惠基,以次進伏訖。上曰,注書出去,御史李瀰入侍。上先講中庸第十三章訖,碩載讀十四章,上又講十四章。賤臣復命曰,御史姑未入來云矣。上曰,置之。上曰,無怨之意大矣。若無怨則黨習無矣,乃今之所急矣。喆輔曰,無怨實難,不知己之有惡而怨人矣。安分則無所怨矣。上曰,安分卽反求諸己矣。喆輔曰,大祭後,例封牛脚,世孫宮,以牛脚封之,何如?上曰,姑未過禫,勿爲之可矣。喆輔曰,今日與洪啓禧相議之後,考見謄錄,則山陵有儀仗之文,而未知何時除之矣。上曰,果有之乎?喆輔曰,禫祭時,依文昭殿例,以衮冕爲之,可矣。上曰,立心製之元良,用樂於殿中之議,予非之矣。其人則曰,存而勿問,予則曰,元良心製畢後則用樂,而其人則元良雖在禫中,用樂於殿中,爲建天地不悖之論矣。喆輔曰,依文昭殿例則過矣。上曰,儒臣之意,何如?碩載曰,臣初未聞用樂之議,而元良,禫中用樂,似不可矣。喆輔曰,卽徽寧殿二十七朔後則用樂,而冕服行禮,祭官則祭服行禮,可矣。臣意則上下服色,一依敬寧·永昭殿例爲之,宜矣。義孫曰,上敎則未過三年之前,東宮在禫中,則不可用樂,而臣意則其時大臣之見,未知何如,而必有所見矣。喆輔曰,禮意嚴截,故似有此例矣。前後祭服一節,累次仰達,而雖可其奏,尙無發落,亦未快定而退矣。上曰,儲置米査實事,出去矣,姑未還,必有難覈而然矣。羅忠佐似不然矣。喆輔曰,羅忠佐,明白精詳,必不然矣。儲置米旣重,不可輕犯矣。以其民謗,何可取信耶?似有妙理矣。上命書傳敎曰,凡供上仍進排,止於祥日,今番以有所不忍,凡在孝昭殿節日進上,祥後一例停止,而供上則有朔望節日茶禮,祔廟前仍進排事下敎。至於京畿,朔望進上則當用於朔望茶禮,而日下一次雉鮮,旣撤上食,今無可用之事,仰體昔年慈德,勿爲進排事,分付。上曰,注書出去,知生獐供上與否而來。賤臣復命曰,生獐則六朔供上,而無日供上之事矣。上曰,牧隱祠有致祭事乎?碩載曰,頃者進覽畫像,親製文致祭矣。上曰,牧隱之上誰也?碩載曰,稼亭矣。上曰,其名誰也?碩載曰,穀矣。上曰,禮判始祖,平章事乎?喆輔曰,然矣。上歷問以下諸臣之始祖及幾代。至賤臣,上曰,注書之先誰也?起伏對曰,始祖麗將四門博士暹漢也。上曰,幾代乎?對曰,十八代矣。上曰,代近矣。喆輔曰,此非繼序之不小矣。上曰,然乎?吉輔曰,正月望日中日五中者李漢雄,誤以賞格磨鍊以下,故將觀殿試而方罔措云矣。上曰,中官事無據矣。命書傳敎曰,今聞承宣所奏,中日單子中,扈衛軍官李漢雄,以邊四中貫一中入格,而混入於邊四中箭竹賜給之類云,其涉無據。當該中官,從重推考,殿試不遠,元單子卽爲入之。吉輔曰,明陵新舊參奉皆來待矣。上曰,何以皆召耶?注書召入。賤臣引入。上曰,香大廳有揭懸板處,而何邊空耶?柳應祥曰,東邊空而樑上,亦有懸處矣。上曰,是亦異矣。皆有東邊空處矣。當揭時,可以受敎矣。以次問職姓名而使之退。吉輔曰,吏判有入侍之命,而以關隔之症,未能來待矣。上曰,予初無入侍之命,必誤傳矣。命書傳敎曰,明陵香大廳懸板,令禮郞陪進以揭,昭寧園·六吾堂懸板,令在京守奉官,陪進以揭事,分付。今月初一日晝講入侍時,孝昭殿禫祭時,依五禮儀,以玄袍行祭事,及孝昭殿禫祀之前,徽寧殿大祭時,誓戒勿爲擧行事。出榻敎諸臣遂以次退出。
己卯四月初一日子時,上御孝昭殿。朔祭入侍時,行都承旨李之億,左承旨南泰著,右承旨李吉輔,左副承旨具允鈺,右副承旨柳顯章,同副承旨李渙,記事官金載祿,記事官柳敍五·李蓍廷,以次陪立,上御黑裹翼善冠·淺淡袍·烏犀帶,步出賓陽門時,上曰,出宮時,中官睡猶未覺,寶劍則挾侍中官,竝負而來,事之苟艱,莫此爲甚。當該寶劍差備及挾侍中官,竝越俸一等,可也。出擧條至月臺乘輿後,藥房都提調申晩,提調洪啓禧,進前問候。上曰,一樣矣。晩曰,湯劑煎待,請進御焉。上曰,其置之。晩曰,旣已煎來,伏望强進焉。啓禧灌進,上進御。仍詣齋室,少頃,步出入殿門,詣板位哭四拜訖。行初獻禮,還復位,哭四拜後,行望燎禮畢。出殿門入齋室,卽詣徽寧殿入小次,仍詣于位,行再拜禮,仍行酌獻禮,還復位,再拜訖。出齋室正門,乘輿後,命注書,引左右相及禮判·藥房提調入侍。賤臣復命。上曰,禫後用何服乎?喆輔曰,衮冕行祭,而祭官則用祭服,似宜矣。上曰,依文昭殿例,可矣。喆輔曰,此恐不合矣。尙魯曰,前已仰達,當議爲之,可矣。上曰,朝臣以朞服之故,不去金玉,而中官則從上之服,齊衰三年則禫前,似不懸金玉而皆懸之,甚非矣。尙魯曰,宜從上爲之矣。上曰,曾於庚子·甲辰,朝臣禫前懸金玉,故致有此弊矣。命書傳敎曰,噫,庚子以後,君臣三年之制旣復,漢唐以後,禮義大明於靑丘。噫,服三年之制者,未過中月之前,飾以金玉,則喪制明乎?否乎?中官與士庶有異,齊衰亦有三年之制,而纔過祥月,金玉遍滿,心甚訝之。謂有前例而然矣,更以思之,前例誤矣。究其前例,決非中官之創行,自壬寅朝臣而然矣。必也端本,其何治末?此後群臣服喪者,中月之前,去金玉事定式。中間五行刀割仍詣眞殿之路。又命左右相入侍曰,江原道民之上言見之,則蔘契欲作京貢之事矣。雖非盡一道之民矣,其弊可革,以京貢爲之,何如?尙魯曰,戶判方在山陵,待其上來,相議好樣處之,可矣。上曰,數多之民,不可久留,戶判使之速來,決送,可矣。尙魯曰,戶判數日內,將還來云,而臣亦謂其人民曰,只留數人,皆卽下去,當變通以給爲言,必無盡數留京之慮矣。上曰,戶房承旨,召其民人於闕門外,使之曉諭以送,而只留數人之意,分付,可矣。仍詣眞殿後,命承旨入侍。左副承旨具允鈺,記事官金載祿,記事官柳敍五·李蓍廷,以次進伏。上曰,注書出召,編次人蔡濟恭以入,又召司饔院入直官員而入。賤臣復命。上曰,其祭文草持來乎?濟恭曰,然矣。上命讀訖。諸臣以次退出。還入大內時,司饔官員入侍。上曰,葦魚則孝昭殿上食未撤前,不爲捧進,極爲駭然,爲先汰去,而予不捧葦魚進上矣。司饔院三月朔魚箭,不及封進,當該監捉官汰去事。出榻敎親祭入侍時,上曰,司饔院三月朔葦魚,尙不進排於上食未撤之前,事之寒心,莫此爲甚。當該監捉官,先汰其職,可也。出擧條親祭入侍時,上曰,中官之所對各異,敢欲欺之,駭然矣。令該府處之,可也。出擧條命書傳敎曰,都薛里中官申必輝,渠以受祿之人,亦一朝鮮臣子也。三年甫訖,身爲宮闈令,便臥內班院,昏後乃詣,無識放恣,莫此爲甚。降階一級,令該府處之。都薛里中官金以載,三年旣過,一月何遲,而凡朔望例有待令之事,身兼宮闈令,其敢請由而去。初則泛許,今日見之,亦一必輝也。一體降一資,而義禁府處之,由單勿施。薛里內官曹夏章,亦不來。近侍中官,猶若此,此等之類,何足道哉,而亦不可不嚴飭,先汰後拿。仍入大內,諸臣遂退歸。
上在昌慶宮。常參以代理停,經筵停。
日出時,日色赤。夜自一更至四更,坤方有氣,如火光。
下直,淮陽府使尹得養,襄陽府使李星慶,萬頃縣監權頴。
李之億達曰,明日常參,式年殿試相値,頉稟。令曰,知道。
具允鈺達曰,卽者副修撰元義孫,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?令曰,依。
具允鈺,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李之億達曰,明日殿試試所承旨一望,今日當爲修正以入,而左承旨南泰著,病不仕進,右副承旨柳顯章,以式暇不爲仕進,竝卽牌招,何如?令曰,依。
具允鈺啓曰,明日慕華館武科殿試,兩司當爲進參,而憲府城上所,牌招言送,諫院無城上所,大司諫洪宗海,卽爲牌招,以爲進參之地,何如?傳曰,允。
又啓曰,卽者兵曹郞廳來言,明日慕華館武科殿試試官,本曹當爲磨鍊以入,而判書李益輔,謂有情病,不得擧行云。試望擬入,一時爲急,卽爲牌招擧行之地,何如?傳曰,允。
又啓曰,明日慕華館武科殿試命官,何大臣進去乎?敢稟。
李吉輔啓曰,今此試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司果金應淳·李宜馣·李徽中。
具允鈺啓曰,明日慕華館武科殿試,或有等畫,以何技比較試取乎?敢稟。
傳于具允鈺曰,五日備局日次,今日爲之,御史同爲入侍。
傳于具允鈺曰,大臣·備局堂上詣閤。
傳于李渙曰,承旨入侍。
李吉輔,以弘文館言啓曰,本館下番,姑陞入直,已至多日,事甚未安。副應敎洪準海,校理宋瑩中·沈履之,副校理南綺老,旣有只推之命,竝卽牌招,以爲推移入直之地,何如?傳曰,允。
以副應敎洪準海,校理宋瑩中·沈履之,副校理南綺老,副修撰鄭遠達等牌不進罷職傳旨,傳于李吉輔曰,竝推考傳旨捧入。
李吉輔,以侍講院言達曰,本院上番,連日姑降入直,事甚未安。說書朴取源,由限已過,卽爲牌招入直,何如?令曰,依。
以說書朴取源牌不進罷職令旨,令于李吉輔曰,推考徽旨捧入。
李之億,以宗簿寺官員,以提調意啓曰,宗臣之作弊外方,傷虐殘民者,朝家之前後申飭,何等嚴重,而卽見忠淸道結城居韓石乭爲名漢所志,則河淸君壕,多率奴僕,親往渠家,以萬萬不當之債事,捉去其子,私拘家中,日施刑杖,將至死境,玆以來訴,自本寺特令放送,使無辜之民,無至橫罹之冤事所志云,而事極驚駭,不可不一番査治,故壕之事知奴子,出牌推捉,則乃敢拒逆,終不捉送,其所放肆,尤極無據。如此蔑法之類,若不嚴加懲治,則日後之弊,有不可勝言。河淸君壕,爲先削職,以正其罪,其干連諸人,令攸司嚴査處之,何如?傳曰,允。
李吉輔,以禮曹言啓曰,甲戌四月殿講製述直赴生員尹慶龍,同年十一月殿講幼學姜翰,丙子式年殿試時,以在喪不得赴擧,依例許赴於復科殿試事,啓下。丁丑九月節製,居首幼學柳侗,生員尹得孟,同年十月殿講,居首幼學李宗榮,幼學金奎鎭,進士李台鼎,進士李宜祿,同年十二月賜柑別製,居首生員李之晦,幼學洪啓謹,戊寅四月圓點製述,居首進士李惠祚,同年五月殿講,居首生員兪彦脩,幼學金尙權,幼學李邦榮,同年六月到記儒生製述,居首生員金必源,同年十二月賜柑別製,居首進士蔡希範,進士黃榦,今三月殿講,居首進士李衡弼,幼學李性坤,幼學趙德亮,幼學卜台鎭,幼學申益彬,進士金載順,進士兪恒柱等,直赴殿試事,命下矣。其中金奎鎭,今已作故,尹慶龍等二十三人,依例許赴於今此式年文科殿試,何如?傳曰,允。
具允鈺,以兵曹言啓曰,前後直赴殿試捧承傳人武藝別監朴世耉等三百十七人,隨其錄名,依例許赴於明日式年殿試之意,敢啓。傳曰,知道。
李吉輔,以成均館官員,以同知館事行大司成意達曰,今三月初三日儒生課試,今月內無故日,退行事,曾已達下矣。同知館事一員未差,大提學金陽澤,以身病不爲行公,今月已盡,限內不得爲之之意,敢達。令曰,知道。
吏曹口傳政事,左諭善單徐志修。
咸鏡監司狀達,永興等官居幼學金貴聲妻朴氏等,爲虎囕死事,令于南泰著曰,囕死人等,令本道恤典擧行。
校理沈履之書曰,伏以,臣於意外,復叨館職,適當國祥隔日,陵幸且迫,不敢以區區情勢,猥煩巽辭,遂至冒沒承命,仍爲陪祭隨駕。此雖出於粗伸分義之計,而律之以去就道理,則自知其萬萬無謂矣。然顧臣私情之懇迫,有未暇較議於處義得失者。臣母宿病,近爲風寒之所添感,危症層出,懍懍度日。及時邀醫,對症投藥,非臣在側,無可以任此事者,惟此情理,豈有行公就直之望也哉?連日違召,實出於萬不獲已,而未蒙例勘,又辱庚牌,惶悶之極,罔知所措。玆敢隨詣於禁扃之外,仰瀆於离明之下,惟願罷臣職而治臣罪,以幸公私焉。答曰,覽書具悉。爾其勿辭,救護母病焉。
海春君栐書曰,伏以,日月迅邁,徽寧殿再朞奄訖,孝昭殿終祥又過,伏惟大小朝攀慕之痛,愾廓之思,益復罔極。顧臣犬馬之賤,忝在宗親之列,承命守陵,奄經三年,哀慕痛霣,實倍常品。仍念臣曾祖父母·祖父母·父母墳塋,在楊州地,縻於職事,曠廢省掃,霜露之感,不能自已。伏乞睿慈,特許恩暇,俾得往還,且臣高祖母溫嬪韓氏墳山,所生祖父母墳山,亦在楊州·廣州等地,相距道理,不甚隔遠,兼許歷省,曲伸至懇,不勝萬幸。答曰,覽書具悉。日月流邁,徽寧殿再朞奄訖,孝昭殿祥事倏過,哀慕莫逮之痛,一倍罔極。卿其依所陳歷省焉。仍令曰,給由馬,澆奠床備給。
兵曹判書李益輔書曰,伏以,日月不居,孝昭殿終朞奄過,徽寧殿禫朔又屆,伏惟大朝追慕之懷,我邸下廓然之痛,益復如新,臣誠不勝悲慮之至。臣近有狗馬賤疾,不能供職者,已多時日,恭俟譴罪之加,而千萬意慮之外,忽承本兵特授之命。適値大朝展拜山陵,其在臣分,不敢言病,扶曳趨承,忍死陪扈。賴天之靈,幸免中路顚仆,而夤緣事會,冒居是職,則非臣義分之所敢出。夫國家設置六卿,以治天職,孰非不重,而至若西銓,則管轄三營,進退萬武,其爲任之重且大,尤有別焉。如臣愚蒙,百無一能,豈敢擬議於是任,而冒味承當,若固有之也哉?且伏念臣之曩年所遭,身名僇辱,至今追思,餘悸在心。遭遇明時,雖未忍便訣,其所自勉者,不過隨分奔走於閑司漫職,以爲萬一之報,而今玆新除,世所稱權要之地,臣一日冒居,則適足爲招災速謗之階,雖欲倖免,其可得乎?且臣所以怵惕悚懍不敢進者也。臣尤有所私義之萬萬不自安者。臣兄之解東銓,纔月餘矣,臣又忝中權之任,淸朝卿列,才俊之優於臣者何限,而數月之間,兄弟迭居兩銓,除目之下,人皆爲之待悚。且臣之從兄復躋上相之位,一門榮寵,爲世指目。從古人臣之盈滿如此,而能無顚踣者鮮矣。思之及此,懍然心寒。臣雖無狀,顧何可徒恃寵靈,貪位戀祿,自犯人鬼之猜乎?況臣所患濕痰,流入兩膝,疼痛蹣跚,殆同廢人,實通朝之所共知也。臣不必上煩睿聽,而惟此蹤地之危臲,門䦨之盈滿,有不容晏然蹲據,不得不呼籲於离明之下。伏乞邸下,俯垂諒察,特加矜憐,將臣新授職名,亟許遞改,以安私分,千萬幸甚。答曰,覽書具悉。日月流邁,孝昭殿祥事倏過,徽寧殿禫月又迫,哀慕莫逮之痛,一倍罔極。卿勿過辭,從速行公。
副修撰元義孫書曰,伏以,日月迅邁,孝昭殿祥事奄過,伏惟我聖上哀慕靡極,卽日動駕,禮展謁陵,聖體不瑕有損?惟邸下焦慮,當如何?區區不任悶憂之忱。臣於春秋兼銜,與監事臣申晩,有舅甥應避之嫌,揆諸法典,不宜仍帶。伏乞离明,亟令有司,照例裁處焉。且臣母風痰奇疾,積歲沈痼,居常凜綴,顧臣情理,豈有離捨供仕之勢,而日昨因上番闕直,仰請承牌,黽勉持被,今已經兩宿矣。卽接家信,母病重觸寒感,症形添重,連試藥餌,了無分效。臣自聞此報,方寸煎灼,有難頃刻忍住,玆敢冒陳短章,徑出禁門。伏望睿慈,曲賜矜察,遞臣職名,許臣歸護,仍治臣擅離禁直之罪,以昭法綱,千萬幸甚。答曰,覽書具悉。日月流邁,孝昭殿祥事倏過,一倍罔極中,聖上哀慕如新之中,欲行謁陵之禮,焦慮萬萬,聖候康寧如昔,幸忭曷諭?書辭,令該曹考例稟處。爾其勿辭,救護母病焉。
己卯四月初二日未時,上御恭默閤。大臣·備局堂上·御史,同爲入侍時,左議政金尙魯,右議政申晩,行司直洪象漢,行禮曹判書李喆輔,廣州留守鄭翬良,開城留守南泰著,副護軍具善復,訓鍊都正鄭汝稷,吏曹參判金相福,戶曹參判金陽澤,左副承旨具允鈺,記事官金載祿,事變假注書金和中,記事官柳敍五·李蓍廷,御史執義金光國,校理李碩載,以次進伏訖。尙魯曰,其間連爲勞動,聖體何如?上曰,一樣,而心益傷矣。尙魯曰,寢睡·水刺,亦何如?上曰,善爲之矣。晩曰,湯劑連日進御乎?上曰,不爲進矣。晩曰,何如是乎?旣爲煎入,則豈不進御乎?在前之事,不可不念,保護之道,專〈在〉湯劑矣,請勿少停。尙魯曰,情雖無窮,禮則有限,以攝行爲傷,必爲致損之道,伏慮矣。上曰,今日欲休矣,心實難定,故召卿等,少慰此懷矣。尙魯曰,雖陪過祭祀,今日入侍爲幸矣,以不進湯劑爲敎,實無幸意矣。晩曰,雖進湯劑,若有氣虛之時,則以加進爲望,而不進一貼,誠爲伏悶。敢請進御。上曰,當觀勢進之矣。晩曰,雖異於初下敎,未得快許,伏悶矣。自九日至此,爲四日矣。其間進幾貼乎?上曰,予當直言之,不知進幾貼矣。晩曰,如此則誠渴悶矣。尙魯曰,猶御白笠,異於視事服矣。是爲未洽於禮義。上曰,當先問之矣。昨與禮判,半日相爭矣。五月復用衮衣服,依文昭殿例,禮判則以爲冕服爲言,異於初定之意矣。尙魯曰,朔望則用衮服,而大祭則冕服可矣爲達,而依永昭殿·敬寧殿例爲之,可矣。用樂之節,則過二十七月之後用樂,而文昭殿亦用樂矣。喆輔曰,十五月用樂之節,姑置之,二十七月後用樂,則不可廢矣。上曰,以其已過置之耶?喆輔曰,非以此也。尙魯曰,徽寧殿三年之制將畢,以用樂爲請矣。以二十七月而後,則用樂爲敎,定禮則好矣。上曰,廟制未備,不用六佾之舞,則不爲用樂爲言,似無勝於予矣。上曰,金光國,以執義入侍,其意何如?光國曰,臣昧於經禮,不可質言,而旣過二十七月之後,不用樂則過矣,十五月不用樂之敎,似然矣。上曰,過云之說,然矣,而蓋不備廟禮,則不用樂者然矣。文昭殿有樂章乎?文武舞無之矣。有可達事奏之。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,見其殿謁之時,能善爲之,奇幸矣。尙魯曰,初入殿中,異於平日,諸節何如?雖自內已習,而能善爲之,奇矣。尙魯曰,今無一丈狀啓,而此則前有之事矣。啓曰,昨年夏間,開城前留守金致仁,以見任繕工提調時,外監貢人,戊辰以上九年內,先進排未上下之四萬餘兩錢,一倂蕩減,或定數計減事,筵奏,有令備局草記之命矣。大抵先進排而後減削者,在戶曹事勢,雖不得不然,在貢人則非渠之罪,而有此許多負債。況以別錄之故,不得入於庚午以上舊遺在蕩減之中,渠輩稱冤,不是異事。然四萬餘兩之全數蕩減,固不容易,每年計減,似涉苟簡,姑爲參酌,折半蕩減,何如?上曰,其中二萬兩蕩減,其餘載於遺在事,分付。出擧條上曰,其人炬則,今番當索去矣。尙魯曰,此則渠自持去矣。陵幸頻數,不可每每蕩減矣。今番則異於前,孝昭殿三年奄畢,又過昭寧園,高陽·楊州舊還蕩減,似好矣。上曰,予意亦有顧恤之心,而兩邑不多矣。命書傳敎曰,噫,昨今年行,非比常年。年年謁陵拜園,雖常時,楊·高之民可矜,況此時乎?凡諸等事,其雖儲置米上下,以地方之民,其豈便哉?高陽·楊州,舊還最多一年條,特爲蕩減事,分付本邑。李瀰送于高陽矣,尙不來,必詳覈而然矣。尙魯曰,此事臣未知,而以何事更遣之乎?上曰,以羅忠佐儲置米不給民事,更送矣。上曰,次對進爲之,有所愈之事矣。尙魯啓曰,行知中樞府事李益炡,行漢城府判尹李鼎輔,行副司直李昌壽·金善行·徐志修,頃因罷職,見遞備堂矣。竝還差,而有司堂上徐志修,貢市弊句管堂上李昌壽,亦爲還差,何如?上曰,依爲之。出擧條又啓曰,近來上言中,以子孫而爲其先代,或稱節義,或稱孝行,贈官旌閭之請,漸益紛然,此誠干恩之干恩也。事涉猥越,極爲寒心。後弊所關,不可不嚴防,此後則此等上言,一倂勿施事,令該曹定式施行,何如?上曰,予意亦然。所奏誠是,依爲之。非特該曹,其本在於政院,此等上言,啓下後,非徒該曹勿施,抄下承旨,重勘,可也。出擧條李喆輔啓曰,卽接宗廟署所報,則凡大祭後,例以牛脚,封進各殿,而辛未年則牛脚不足,故以片脯代封事,筵稟定式矣。今則牛脚旣有餘數,世孫宮所進膰肉,夏享大祭爲始,以牛脚封進,何如?上曰,依爲之。出擧條金陽澤曰,小臣以講書院事,有所仰達矣。以明倫篇爲始事,重臣入侍時,以親受音爲敎矣。上曰,旣讀之文,周以復之,可矣,而口熟之文,易生厭意矣。予入邸後,近三十,又講小學矣。講體爲重,自首更始爲好。尙魯曰,臣意則熟讀,不學新篇而無益勝之事矣。晩曰,左相之言,好矣。上曰,師傅進達,可矣。象漢曰,果如上敎,熟文則厭心生矣,不如生文之致精神矣。上曰,誦時爲略乎?陽澤曰,善誦矣。上曰,或有不善誦之事,則告其略,可使警惕,而無一番爲略之事乎?陽澤曰,臣之進講時,則適善誦而無頉矣。同僚中一員,遭罷未備矣。前諭善徐志修,令該曹還爲口傳單付事。出榻敎碩載啓曰,卽今館僚,雖似濟濟,下番元義孫·李瀰,寮寀之間,皆有所嫌避,不爲行公,番次極苟艱,誠爲可悶矣。上曰,前旣申飭而嫌避過矣。上下番,雖難一館,豈可不行公耶?申飭,使之行公,可也。出擧條左右相及海西御史留待,待下敎更爲入侍事。出榻敎諸臣遂以次退出。
己卯四月初二日申時,上御恭默閤。左右相·御史,同爲入侍時,左議政金尙魯,右議政申晩,左副承旨具允鈺,記事官金載祿,記事官鄭昌順·李蓍廷,御史執義金光國,以次進伏訖。上曰,爲試官每支離,故今日命召不進矣。晩曰,臣惶恐敢達矣。左相則自前不當,以臣鹵識,連當命官,有所不敢矣。上曰,上言讀之。允鈺讀奏之。尙魯曰,獤蔘契人之願爲貢人,極猥䙝矣。允鈺又奏立廛上言。上曰,立廛則猶可爲貢,而獤蔘契人則,豈可兼此貢乎?尙魯曰,過甚矣。立廛,亦不可使之作貢矣。上命書傳敎曰,以關東民人上言,方欲講定,而設令作貢,至於獤蔘契人交際蔘契之人,敢欲兼爲進上蔘,已涉猥屑,而頃者造蔘之後,參酌處置,於渠可謂寬典,則其敢若是乎?放恣無嚴,莫此爲甚。上言以猥濫爻周,狀頭人,令攸司從重科罪。上曰,此經注書者乎?尙魯曰,此則武弁矣。上曰,誰也?尙魯曰,安相五矣。此前經厄者矣。上命御史奏書啓,至前平〈山府使〉安相五事,上曰,足可烹矣。至新倅李長燁,上曰,此則可治之人矣。至金川郡守趙漢弼,新溪縣令沈公猷,遂安郡守南雲老,延安府使洪銓輔,上曰,承旨錄知之。尙魯曰,南雲老爲人亦佳矣。上曰,左承旨之幾寸乎?允鈺曰,七寸侄矣。光國曰,金川,以量田不善爲之之故,民弊特甚,將至難保之境矣。上曰,量田誰爲之也?光國曰,金樂祖當之,而不善爲之矣,亦以其事有被罪云矣。上曰,今倅誰也?光國曰,趙漢弼矣。至林氏縊死屋後事,上曰,賢哉。光國曰,雍容不迫,實爲賢矣。尙魯曰,果爲賢女矣。上曰,孝與烈,何如?予意則烈如似加矣。命書傳敎曰,今覽御史別單,林氏之節義,無愧古人。李濟春,施以償命之典,雖不足惜,旣非强劫,則六次之刑,庶可懲矣,而不施一律於濟春,則褒林氏之節,何循常例?尹殷聘,八歲欲爲斷指而救父,御史一道紛紜之中,只擧其一,其孝可知。噫,王者以孝治天下,而況今予心?竝命該曹,特爲旌閭。晩曰,其年幾何?光國曰,二十一矣。上曰,道臣果猛悍矣。光國曰,然矣。作別杖嚴治,而李濟春,終不死矣。至孝行事,上曰,八歲能知孝親,貴矣。尙魯〈曰〉,臣爲道伯時,稱其節孝之蹟者,不知其數,而御史果精抄而來矣,俱可聽施矣。上曰,敦義門外七紅門,亦可聳觀矣。尙魯曰,然矣。上曰,南延年之立節,何知之乎?尙魯曰,臣亦見之,而多質〈實〉之人,豈料其立節乎?允鈺曰,質實之人,勝强梗者,而多有節矣。尙魯曰,承旨之言善矣。上曰,判金吾,俄使留待則好矣,而未及爲敎矣。尙魯曰,以安相五事,有臣等更爲入侍之敎,故判金吾姑留不出去矣。上曰,在乎?周密矣。尙魯曰,爲人本周通,且勤於國事矣。上曰,注書出召判金吾而入。賤臣復命。上敎安相五事曰,此何處之?象漢曰,臣未及見矣。上曰,書啓見之。均廳之物外,畜庫之物馱去者,三千兩矣,奈何?尙魯曰,非特此也,災結一百三十餘結,盡歸私用者,尤極無據。若不嚴懲,難防日後貪風,而如有發明之端,嚴杖以問,洞治其罪,然後海西之民,知有法矣。豈特平山之民哉?上曰,此初見之事矣。命書傳敎曰,今覽御史書啓,平山前府使安相五之貪贓,嗣服後初見。非徒貪矣,放恣莫甚。噫,犯手災結,加捧均廳免稅結,雖卽此一事,奚免一律,而軍保半價加捧,莫曰第二件事。一自均役之後,雖一文錢加捧於民,已有禁令,況此乎?非徒加捧,餘歸潤橐,無異首件事,而曾或有貪吏,近四千兩之中,二千兩一時馱送於募馬,募馬監官及申甲之招,綻露無餘,而均廳錢送處件記,渠之着押踏印者,亦爲現捉,渠何敢自明,亦何爲更査?噫,相五不置其律,何以謝海西之民?其令該府卽爲開坐,爲先施威嚴問口招,登對以奏。又命書傳敎曰,新溪前縣令沈公猷,所坐事例不法,令該府嚴査後,登對以奏。金川郡守趙漢弼,不治可知,罷職,其代竝令該曹口傳擇差。上曰,御史有可達事,奏之。光國曰,前安岳郡守李殷春,事異於所傳,治理頗可矣。上曰,然乎?命書傳敎曰,今聞御史所奏,前安岳郡守李殷春,其遞可惜,豈置散職?特爲敍用。光國啓曰,臣有所懷,敢此仰達矣。錢非農民之所有,而粟乃京軍之所急也。苟或易此,則京鄕失利而軍民俱病焉。今以平山軍保米事言之,當初軍門之許題,雖出於見欺之致,而初無作錢之令,則本官安有憑藉加斂之患乎?臣於是誠不無慨然矣。臣謂自今以後,各軍門保軍之以米上納色段,依前以本色運納,而以錢代捧一款,另加禁斷,一以除鄕民錢荒之弊,一以杜猾吏龍斷之堦爲宜矣。上曰,三軍門大將,從重推考,以此嚴飭。出擧條命書傳敎曰,平山前府使安相五,三千兩贓汚狼藉,卽嗣服後初見。纔命訊問,何循常例?事面重大,其令金吾卽爲拿囚南間。上曰,注書持此傳敎出去,分付當直都事,斯速擧行。命書傳敎曰,當該差備中官,不着靴而入,從重推考。承傳色中官,不能檢飭,一體推考。上曰,御史先退,相臣進前。坐直誰也?允鈺曰,臣及同副承旨矣。上曰,已模寫乎?尙魯曰,承旨生於此等事矣。模寫後則元本,例爲監蕫承旨者寶藏,而承旨云,以還納爲敎爲悶矣。上笑曰,予以置之爲諭矣。上曰,御史先退。光國退出後,上曰,此誰家之族也?尙魯曰,彼雖非顯閥之家,而自是士族矣。上曰,以捧侤而來之事見之,可謂精詳矣。尙魯曰,精詳强猛之人矣。若非此人,則不能如是而來矣,此可用者矣。上曰,然矣。左右相退出後,允鈺曰,武所命官,何大臣進去乎?上曰,武所承旨則該房進去乎?允鈺曰,然矣。上命書傳敎曰,慕華館命官,右相進去,該房承旨,方有擧行之事,武科殿試,同副承旨進去。今番武科殿試比較,以片箭爲之事。出榻敎上曰,京畿御史入侍,左右相更爲入侍。賤臣出來,引京畿御史李瀰,左右相而入。上曰,何遲也?瀰曰,更爲探問之故,自然如此,而旣無文籍取考之道,不能詳知,而其不給民間則的實矣。上曰,此何以?尙魯曰,雖不知惠米之用於何役,而其不給民間則似然矣。上命書傳敎曰,今聞御史所奏,不可不査處。高陽前郡守羅忠佐,令該府嚴査,登對以稟。區處文書俱在於渠云,亦爲取考後以奏。諸臣遂以次退出。
己卯四月初二日初更,上御恭默閤。承旨入侍,禁府三堂上追後入侍時,左副承旨具允鈺,記事官金載祿,記事官柳敍五·李蓍廷,以次進伏訖。上曰,注書出去,判金吾如未來,使之催促入來。賤臣引判義禁洪象漢,同義禁蔡濟恭·尹鳳五而入。上曰,注書出給狀啓。上命判金吾奏安相五口招曰,近四千兩內,二千兩則以募馬馱送乎?象漢曰,然矣。上曰,爲贓必矣。諸堂之意,何如?以支勅爲托,而西關則支勅,自有劃給區處者矣。豈有若此之用乎?雖或如其供,私用災結之罪難容矣。象漢曰,只以災結私用論之,足爲一律矣。上曰,其年幾何?象漢曰,五十二矣。上曰,考律文乎?象漢曰,考之則私用八百兩,爲贓律矣。濟恭曰,此則過二八百矣。象漢曰,雖二八百,豈再斬乎?濟恭曰,二千兩旣馱來渠家,則豈盡償債乎?上曰,正貪吏則有區處而私用之故,及其査出,能無事矣。安相五,其爲人,何如?象漢曰,見似䑃然,無所知識矣。上曰,至老正法貪吏矣。注書出去,得安相五殿最而入。賤臣持入。上曰,得安相五守令薦主而來。賤臣復命曰,遍求未得矣。上曰,胡無也?允鈺曰,堂上官則似無薦而爲宰矣。上曰,似然矣。命書傳敎曰,齊威之爲齊威,不過封卽墨而烹阿也。噫,近三紀臨御,其所嚴懲,卽貪吏,而猾貪其能,粧撰議律,不忍準法,故私用多歸公用,法官亦不苛究,而予亦於一律,其猶審愼,有命刑推而因法官爭難或寢,旣施訊問而因其所請,或爲酌處,此豈他哉?齊威之所烹,卽一阿大夫,而以前後犯贓者計之,則非徒一阿也,人命至重,亦有審愼而然也。而且被贓禁錮者,近有蕩滌減等之事,故因此而贓法蕩然,乃有相五,是誰之愆?聞御史所奏,廉問之時,府民咸曰,使相五其若留滯,民當只骨餘而後已云。聞來不覺心酸。噫,我國卽一隅小國,郡縣非比卽墨·阿矣。其雖準贓,不過八十貫,而于今相五之四千兩贓汚,卽嗣服後初見也。噫,幾年臨御,無一惠及民,反使貪吏若是刮民,以已遞之官,送傔從戶鷄俸價,其亦初聞。白首暮年,一心在元元,而若不烹相五,何以謝一道之民,亦何以懲他相五?旣已遲晩,其將準法處之,而此後關係贓汚而禁錮者,蕩滌減等,切勿復爲。去而更請者,用譽阿之律,當一體禁錮。而噫,漢之爲治,其本由於良二千石。三百六十州,雖難一一得人,而三載考績,堯·舜之政也。貌行不同者,其所覈實,居官之後,唯在殿最,而彼相五之不法,喧騰京洛,至遣御史,則在於其道,何不聞知?況三年不法,若是狼藉,而道臣殿最中,志切蘇弊,非貪吏之目,政勤捧糴,亦非還穀私用者之稱。噫,海西道臣,予知久矣。委以一道,其常信矣,今覽御史書啓,承先正之遺風,治有條理,勸課亦勤,心甚佳之,方欲奬諭,因其相五,取覽殿最,一何異哉?道臣殿最,廉問乃修,廉問不精,咎在道臣。京洛所聞,若是不知,謂以綜核,亦欠干詳。其在責備之道,捨此誰先?雖見欺於廉問,廉問之人,亦一譽阿者,不聞貪吏,見欺譽阿,其亦宜飭。黃海監司趙明鼎罷職,以示礪他之意。至鳳山貶目,莫曰吾能,益加自勉。上曰,於此可見趙明鼎之像矣。命書遂安郡守南雲老陞敍傳敎時,允鈺曰,臣惶恐敢達矣。延安府使洪銓輔之褒啓,無減於遂安矣。上曰,然乎?添書,可矣。傳曰,今覽御史書啓,延安府使洪銓輔,有循吏之風,其涉可尙,遂安郡守南雲老,治理有緖,政亦可嘉。噫,齊威之治,不過封烹,將烹貪吏,宜封良吏。其令該曹洪銓輔牧使陞敍,南雲老府使陞敍。命書傳敎曰,同義禁蔡濟恭,入直兵曹云,其代更修省記以入,其令進去。又命書傳敎曰,廚院所封,第思本非定朔薦新,後不過若干差進日字封進,故上食未撤之前,欲用以待,非徒過時,敢請過限,故監捉官,業已處分,而提調亦不檢飭,宜有其飭。公事提調,從重推考。噫,未及上食,予何忍受?今年勿捧事,分付。書訖後退出時,上曰,判金吾更卽開坐,再招後卽稟,可也。諸臣遂以次退出。
上在昌慶宮。常參以代理停,經筵停。
初昏,客星見於翼宿度內,彗星見於南方翼宿度內,星體大如金星,尾長二尺許,色白。
柳顯章達曰,卽者修撰李碩載,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
以校理宋瑩中,副校理南綺老牌不進罷職傳旨,傳于李之億曰,只推,更爲牌招。
柳顯章,以侍講院言達曰,本院上番,連日姑降入直,事甚未安。說書朴取源,旣有只推之令,卽爲牌招入直,何如?令曰,依。
傳于李吉輔曰,入侍課次。
以承傳色,傳于李吉輔曰,雖易書爲之,以京居之人,有標而入場,極爲駭然。事當停擧,而姑爲斟酌,雖善,皆置於末端,儒巾纓卽改之意,分付。
具允鈺,以兵曹言達曰,判書李益輔,武科殿試試官進去,參判蔡濟恭,義禁府坐起進去,參議洪樂性,呈辭受由,參知崔成大,今方入直矣,痰眩風漸猝發,不省人事,實有頃刻難支之慮,今日政事,不得進參。參議·參知,令政院稟旨變通,何如?令曰,依。
具允鈺達曰,因兵曹草記,參議洪樂性呈辭受由,參知崔成大今方入直矣,身病猝重,不省人事,令本院稟旨變通事,依下矣。參議·參知,合有變通之道,何以爲之?敢稟。令曰,竝改差。
又啓曰,因本院達辭,兵曹參議洪樂性,參知崔成大,竝改差事,令下矣。參議·參知有闕之代,令該曹卽爲口傳差出,因卽牌招,以爲入直之地,何如?傳曰,允。
吏曹口傳政事,以韓光會爲兵曹參議,柳謇爲參知。
注書李祉承在外代,以朴道天爲假注書。
具允鈺啓曰,假注書朴道天,時無職名,令該曹口傳付軍職,冠帶常仕,何如?傳曰,允。
注書金載祿陳書代,金再郁爲假注書。
李之億啓曰,卽者吏曹郞廳來言,今日爲政事命下,而判書李昌誼,參知金相福,俱以病不來,不得開政云。判書·參判,竝卽牌招開政,何如?傳曰,允。
柳顯章啓曰,吏曹判書李昌誼,參判金相福牌不進推考傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
有政。吏批,行判書李昌誼牌不進,參判金相福進,參議未差,右副承旨柳顯章進。吏批啓曰,判書李昌誼牌不進,參議未差,小臣獨政未安,何以爲之?敢稟。傳曰,仍爲之。以徐志修爲大司憲,李德海爲司諫,李養源·李光稷爲掌令,李心源爲獻納,李宜老爲輔德,鄭枋爲司書,趙雲逵爲刑曹判書,洪象漢爲左參贊,李昌誼爲知春秋,李益輔爲軍器提調,鄭寅煥爲平市奉事,李思國爲司饔奉事,鄭玉爲黃海監司,沈鑧爲春川縣監,洪啓承爲敦寧判官,金嗣容爲順懷墓守衛官。訓鍊都監提調單李益輔,御營提調單李益輔,承文著作單金德元,學正單朴命球。嘉義崔挺天,今加資憲,加資事承傳。
兵批,判書李益輔試官進,參判蔡濟恭禁府坐起進,參議洪樂性呈辭受由,參知崔成大入直,左副承旨具允鈺進。
具允鈺,以武所命官意啓曰,試所今方開場,而應赴人員,至於三百餘員之多,日勢已晩,今日內有難畢試。在前如此之時,多有四貫革試取之例,今亦依此擧行之意,敢啓。傳曰,知道。
又以訓鍊都監言啓曰,依傳敎,今番陵行時,御前前排挾輦軍等,鳥銃一次三放試取後,沒技者別單書入,而其餘得中之類,從分數自本營,依例施賞之意,敢啓。傳曰,知道。
注書金載祿書曰,伏以,日月易邁,孝昭殿祥日奄過,伏惟邸下,以兩魂殿倏焉靡瞻之感,思我大朝慨然莫逮之痛,睿懷之愴慕,益復如新,臣之下情,伏不勝悲係之至。伏以,臣母年老病痼之狀,旣已畢陳於前書矣。在臣私情,不容晷刻離捨,而迫於義分,爲參祭班,乘臣母病之少愈,而出仕已累日矣。卽接家信,則臣母之病,自昨夜,失攝越添,症勢比前尤劇,食啖全却,轉側須人,病衰思臣,望切來護。臣聞此報,心神飛越,按住不得,忙陳短章,徑出禁門。屢次煩瀆,極知猥越,而私情所迫,輒此干冒。伏乞离明,俯垂憐察,亟令遞臣之職,俾便救護,治臣之罪,以昭法紀,千萬幸甚。臣無任屛營祈懇之至,謹昧死以聞。
修撰李碩載書曰,伏以,日月迅邁,孝昭殿終祥奄過,徽寧殿禫月又屆,伏惟聖慕靡極,睿痛如新,區區下忱,不勝悲慮。仍念臣家有七耋所後母,疾病沈淹,寧日常少。纔遭慘慼,過於疚懷,老人氣力,一倍凜綴,而臣無他子女,非臣在傍,則飮食藥餌之節,無人看當。臣之情理,夫豈離側從宦,而除命之下,不敢言私,持被禁中,度日如年。卽接家信,母病挾感添重,促臣歸護,情私所迫,他不暇計,拜章徑出,臣罪萬萬。伏乞睿慈,亟削臣職,以便救護,仍賜重勘,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿祥事奄過,徽寧殿禫月又迫,哀慕莫逮之痛,一倍罔極。爾其勿辭,救護母病。
平安監司李成中敎書。王若曰,予惟長於藻詞者,未必有經世之具,謀於廊廟者,亦或疎鎭藩之才。惟通材實難其人,眷周行誰堪是選?惟卿以劉敞之博識,兼歐陽之喜談。十分聰明而賁之以詞華,溫其如玉,一意兼愼而施之於事務,砉然奏刀。風範則一世稱爲名祖孫,知遇則前席呼以故人子。主管均廳,參謨密院,綜理區劃之旣咸底功,提擧藝苑,薦剡文衡,黼黻飾繡之欲觀潤色。曲木之悸猶在,縱欲謝跡於榮途,急流之退勉回,寧任斂手於閒局?迨地部方責成效,而箕藩政須全才。不可使魏徵遠離,非昧內重輕外之別,今若得張詠坐鎭,庶寬丙枕西顧之憂。玆授卿云云。玆邦素稱名都,諸道最爲重臬。沿江接靺鞨之甌脫,易致馬邑豪之事奸蘭,開市通瀋灣之貨財,率多駔儈輩之仰機利。繕乘敹甲,或疎於昇平,塓館供牽,每疲於迎送。寔乃祖之所維翰,顧非卿而誰肇公?百年之棠陰不移,尙聞遺愛之傳誦,一路之福星繼耀,應多風采之聳觀。黜陟嚴明,試以東西銓秉公之手,裁斷詳鍊,一如湖嶺藩剸劇之時。設施邊謨,毋替便殿之勤諭,整頓軍政,勉卒舊尹之圖功。他餘稟裁,厥有典憲。於戲,行且召矣,往其欽哉。履聲乍隔於北宸,想切倚斗之望,節制方新於西塞,庶騰藏甲之謠。故玆敎示,想宜知悉。知製敎南綺老製進
己卯四月初三日申時,上御涵仁亭。科次入侍時,命官李鼎輔,試官金陽澤·尹東度,對讀官兪漢蕭·尹東暹·金應淳·李徽中,右承旨李吉輔,假注書金再郁,記事官柳敍五·李蓍廷,以次進伏訖。上曰,無曳白者耶?陽澤奏曰,曳白則無矣。又奏曰,殿試文則別無大端違格,則皆以循例爲次矣。上曰,然矣。上曰,幾張耶?吉輔曰,五軸六張矣。上曰,散軸謄錄耶?鼎輔曰,以納券次作軸矣。漢蕭讀一軸訖。上曰,皆如此,則壯元誠難得矣。鼎輔曰,似然而其中或有之矣。上曰,得三張然後,可爲甲科三人矣。又敎曰,資窮者壯元則爲堂上耶?東暹曰,已經牧·府使,則雖居末,爲堂上矣。上曰,金奉朝賀,每以謂雖賦以韻目爲嚴,此言是矣。東暹曰,銘則尤有別爲,而無異於詩矣。上曰,以韻爲主,是矣。陽澤曰,以四六序文之銘稍勝,而此文得銘體,而韻目甚分明,以此爲壯元,似宜矣。上曰,壯元文金應淳讀之。讀訖,陽澤曰,以三下一,爲壯元,何如?上曰,甚苟艱矣。前有三下居魁者耶?鼎輔曰,有之矣。上曰,注書出去,使縫䌤官,持縫䌤入來。臣再郁,承命退出,持縫䌤更伏訖。上曰,縫䌤上之。親柝封第一後,上曰,李台鼎也。鼎輔曰,每以居館,而以善文得名者矣。上曰,孝寧大君孫也。之次柝封後,上曰,前縣監李宜祿也,堂上耶?鼎輔曰,然矣。之次柝封後,上曰,此則平安道安州者文鳳集,而爲探花郞也。又曰,關西之人,誠難矣。漢蕭曰,皆着實工夫而能文矣。之次,上曰,兪恒柱也。此誰也?漢蕭曰,小臣之一族,而故判書兪夏益之子孫也。之次金履禧,上曰,金應淳之族矣。幾寸耶?應淳曰,小臣之十三寸也。之次柳薰,其文上之,應淳讀訖。上曰,此則渠之自作也。之次金載順,上曰,年小兒,故參判金相玉之孫也。鼎輔曰,善文矣。上曰,頃者表壯元者矣。之次金普淳,上曰,金應淳之四寸矣。金令行,景廟時久在桂坊矣。之次安寬濟,上曰,安兼濟幾寸耶?鼎輔曰,兼濟之兄矣。上曰,向來帳殿,以勸勉科善爲敎矣。其後渠兄弟,連爲登科矣。吉輔曰,厥後渠之兄弟小科聯璧,而兄弟連爲大科矣。之次柳侗,陽澤曰,柳脩之弟,柳健之四寸而善文矣。上曰,大鼻柳謇耶?身長柳健耶?鼻大者不爲身小,身長者不爲鼻小矣。又曰,身長柳健,則善文而誠好矣。陽澤曰,今番欲講定州闕榜,而只昨年殿講及第一人矣。上曰,亦盛衰所關矣。之次康文祥,陽澤曰,此人則今番生劃及第,而進士壯元康大彦之一族矣。上曰,誠奇矣。之次趙德亮,上曰,此則向來殿講及第,而曾所比較者,故不過一次比較而賜第矣。上曰,四祖皆幼學·學生,關西之人必矣。之次金尙權,上曰,此則殿講及第矣。定州曾以數多爲之矣,今番如此矣。之次洪景顔,吉輔曰,此人卽今和順縣監洪應盛之姪也。上曰,曾以賢嬪魂宮忠義者,而爲人順實,誠好矣。之次申益彬,上曰,此則殿講及第者,而故相申翊相之子孫也。陽澤曰,此四天文則乃下敎時,其居末之文也。上曰,何以知之耶?陽澤曰,有下敎故納券時,問以知之矣。上曰,此則甚矣。予意則渾同納券,而雖居魁,以居下施之矣。上曰,近來南行之矯蹇,無復可論。年前庭試時,明政殿月臺,布張雨傘,着揮項而坐,此莫非矯蹇之致也,過甚矣。予其時欲爲停擧而參酌矣。今番黃榦事觀之,表異於一場中,而以白纓入場,其形止甚怪,故欲爲停擧而置之。渠之所爲則過甚矣。吉輔〈曰〉,非有意而然,偶然泛忽之致也,於渠極爲惶悚矣。試官皆退出。上曰,四字皮封,承旨見之。吉輔搜括奏達曰,鄭履玉也。上曰,鄭觀由之子也。以賢邪二字,書之于文。如此之類,或爲掌通,則最爲矯蹇而爲黨習矣。鄭履玉則諸新來皆爲假官然後,末端擬望事,分付政院也。上覽政望中守奉官二望而下敎曰,曾有陞敍而直爲陞六者矣。今者奉事望,懸註陞敍傳敎以入,至於奉事而只此陞敍耶?注書出去問前例入來。臣再郁,承命退出,招政吏聞後,更伏奏曰,禁都副敎官監造官,則或以陞敍直爲陞六者,而至於楷梯職,只以陞敍傳敎,不得出六云矣。上曰,注書出去,吏曹參判金相福入侍。臣再郁,承命退出,與吏參進伏後,上曰,守奉官二望中,皆以陞敍懸註,至於奉事而只此陞敍耶?今番謁陵拜園後,陵官則陞六,守奉官則陞敍,有意存焉,而雖有差等之別,其實則一體陞六也。今番奉事二望,不過陞敍懸註而止則非矣。及其直長,更爲懸註,則是以一承傳而兩次用之,尤爲非矣。陞敍則一也而或爲奉事,或爲陞六,此何例耶?相福曰,禁都副敎官監造官,則以陞敍或爲陞六,而至於楷梯職,則不過陞敍傳敎,不爲出六,故嚴敎之下,不敢久淹,爲先奉事而懸註矣。上曰,注書出去,招政吏問來。李成玉,以白徒爲昌城尉侍者以陞敍傳敎,直爲陞六,此何例耶?問前例入來。臣再郁,承命退出,更伏奏曰,年久之事,考其前例,然後可以入達矣。上曰,豈有不知之理耶?此莫非爲下吏所牽,至於如此矣。人君御國,必也正名,先治其本。仍命書傳敎曰,凡承傳,陞六·陞敍雖異,末梢陞六一也。予亦以常訝之,昨冬聞于大臣,則奉事·直長,無陞敍承傳用處,故陞直長然後,乃用承傳,故末梢陞六一樣云,予亦意以爲是。今番守奉官陞敍之命,亦陞六之意也。銓曹,以奉事除授例施行,擬於奉事望,懸註承傳以陞敍例施行,前後陞敍,陞敍則一也,而或爲陞六或爲奉事。若此不已,其操縱之權,在於下而不在上矣。噫,若惟昨冬,則昨孟春今暮春,連歲謁陵拜圍,其豈料哉?若此之故,有此下敎,而詮官所爲,其涉寒心。當該政官罷職。令注書下問之際,政吏所爲,尤涉無據,令攸司勿爲徵贖,從重科治。此全由於頃者下敎逶迤之致,今者奉事望,皆以次擬點下,守奉官李觀徵·李思國,竝準職除授。書傳敎訖,相福退出,而吉輔俯伏奏曰,嚴敎之下,極涉惶悚,而今番奉事懸註陞敍,非惜也,非操縱也。嚴敎之下,不敢久淹,姑先擧行之意也。上曰,向來參奉擬望之時,不無所失矣。孝昭·徽寧兩殿三年之後,陵殿官員居處之意,爲其海東臣子者,豈有不知之理耶?至今慨惜也。吉輔曰,以私家言之,三喪無事經行之後,則悲喜交集,而殿下今番幸行,共奉三榻,至願畢矣,而兩夜經宿回鑾之時,日氣和暖,軍兵無添濕之患,左右觀光者,未有如今番之多矣,臣民悲喜,當復如何?更伏奏曰,俄者嚴敎之下,未可畢陳所懷,故敢此仰達矣。金相福,每以謹愼見稱。今番事非下吏所牽,亦非操縱也。嚴敎之下,不敢久淹之致,不過此兩件事也。政官豈有意於其間哉?上曰,六十一歲承旨,只守承旨之責,何可分疏政官耶?從重推考。又敎曰,其爲人也,實沓沓也。盤古之前,未有如此沓沓者,盤古之後亦未有如此者,此所謂安東沓沓也。吉輔又奏曰,向者以尹東晳外方擬入之敎,而卽今新溪有闕,事當擬入,而東昇爲谷山府使,新溪卽谷山鎭管也。以此之故,不得擬望之意,使臣等從旁微稟云,其謹愼之道,可以下燭矣。上曰,然乎?承旨勿推。又曰,唱榜後鄕人,久留似難,注書二望,旣有廳規,二望後,以鄕人先爲批擬事,分付。上曰,注書出去,政廳無人。在前如此之時,望筒何以爲之耶?問前例入來。臣再郁,承命退出,招政吏問前例後,更伏奏曰,故相鄭羽良,以吏判入政廳,而仍爲卜相,故本曹郞廳,與參政承旨,受望筒云矣。上曰,政廳承批無人,行司直尹東度,吏曹參判除授,先察任後謝恩。出傳敎上曰,入侍中官,鼻息駭然,從重推考。出傳敎上曰,注書出去,吏曹判書尹東度,到政廳與否問來。臣再郁,承命退出,更伏奏曰,遽然行公,事涉惶悚,不得進去云矣。上曰,然則無可奈何矣。仍下望筒于政廳。此時四更五點也。諸臣遂退出。
上在昌慶宮。常參以代理停,經筵停。
初昏,彗星見於翼星下,星體如木星,色黃白。
柳顯章達曰,卽者副應敎洪準海,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
藥房都提調臣申晩,提調臣洪啓禧,副提調臣李之億啓曰,伏未審日間,聖體調攝,若何?寢睦·水刺諸節,亦何如?煎入湯劑,已盡於昨日,臣等卽與諸御醫,趁早入診,詳察聖候,議定繼進當否爲宜。臣等不任區區憂慮,敢來問安。答曰,知道。氣則一樣矣。
傳于李之億曰,藥房入診,戶判同爲入侍,左議政家,遣入直史官,入來事傳諭。
備忘記,傳于具允鈺〈曰〉,今下弓矢,寧城僉使具光翊處,給送。
以副校理南綺老牌不進罷職傳旨,傳于南泰著曰,只推,更爲牌招。
以說書朴取源牌不進罷職令旨,令于李渙曰,推考徽旨捧入。
李渙,以侍講院言達曰,本院上番,連日姑降入直,事甚未安。說書朴取源,旣有只推之令,新除授司書鄭枋,除拜之下,不爲出肅,竝卽牌招,以爲推移入直。新除授輔德李宜老,時在京畿楊州地。書筵入番事緊,斯速來馹上來事,下諭,何如?令曰,依。
李之億啓曰,今下京外上言五百三十六張內,四百張分下各該司,猥濫一百三十五張,啓字爻周次,還入之意,敢啓。傳曰,知道。
具允鈺啓曰,今下上言中,子孫之褒揚其父祖猥濫拔去者十九張,啓字爻周次,因傳敎追後還入之意,敢啓。傳曰,知道。
傳于柳顯章曰,左右相·禮判,先爲入侍。
具允鈺啓曰,判義禁洪象漢,持沈公猷供辭,依下敎來待矣。
傳于柳顯章曰,都監堂上,有擧行之事,新恩政事,當日爲之,御製編次人,使之入來。
具允鈺啓曰,卽者吏曹郞廳來言,今日爲政事,命下,而判書李昌誼病不來,參判尹東度未肅拜,參議未差,不得開政云。判書·參判,竝卽牌招開政,何如?傳曰,允。
有政。吏批,判書李昌誼牌不進,參判尹東度進,參議未差,左承旨南泰會進。吏批啓曰,今此己卯式年文科甲科第三人,當付七品職,而時無窠闕,生進直長中,仕日最多者,依例陞六後,推移付職,何如?傳曰,允。
吏批啓曰,判書李昌誼牌不進,參議未差,小臣獨政未安,何以爲之?敢稟。傳曰,仍爲之。以金尙魯爲祔廟都監都提調。提調四單,洪鳳漢·李喆輔·李益輔·宋昌明,郞廳八單,鄭尙淳·洪準海·徐命善·呂弘㦿·尹勉憲·金致良·金時默·李寬鎭。以宋載心爲北部都事,元景淳·金光國爲承旨。典籍單李台鼎,司圃別提單金光宇。前縣監李宜祿,今加通政,登科前資窮,依法典陞堂上。崔道弘爲掌樂主簿。尙衣直長單文鳳集。
兵批,判書李益輔病,參判蔡濟恭病,參議韓光會病,參知柳謇入直進,左承旨南泰著進。同知單尹以莘,僉知單李東樑,副護軍崔鎭海·李殷春·李遂豐·任希敎。以金相福·李之億·洪樂性·崔成大,單付副司直,李晉圭·金應文·申泰河,單付副司果,朴道天·金藎邦·朴文彩·沈均,單付副司正。
具允鈺達曰,事變假注書金和中,身病猝重,勢難察任,今姑改差,何如?令曰,依。
金和中改差代,以黃樸爲假注書。
柳顯章,以禮曹言啓曰,仁元王后祔太廟吉日,令日官推擇,則來五月初六日爲吉日。以此日擧行,而祔廟都監堂上·郞廳,令該曹卽爲差出,以爲設局擧行之地,何如?傳曰,允。
南泰著,以戶曹言啓曰,臣鳳漢,承命馳往陵所,假丁字閣撤毁後,鋪土被莎,區處材瓦,今始入來之意,敢啓。傳曰,知道。
具允鈺,以兵曹言啓曰,去春三朔能麽兒試講時,都摠府經歷具宅柱,二次病不進,殊無申飭勸課之意,依例推考警責,何如?傳曰,允。
柳顯章,以義禁府言達曰,高陽前郡守羅忠佐,令該府嚴査,登對以稟事,傳旨啓下矣。羅忠佐,時在全羅道昌平地云。依例發遣府羅將,拿來,何如?令曰,依。
又以義禁府言達曰,卽接月令醫員崔光泰手本,則保放罪人李匡垕,病勢今已向差云,還囚之意,敢達。令曰,知道。
綾昌君橚書曰,伏以,日月迅邁,孝昭殿祥事奄過,伏想大朝愾廓之思,邸下追慕之懷,益復如新。惟我聖上,孝思靡極,將事甫訖,仍卽動駕,展謁陵園,歷日還宮,不瑕有損?區區下忱,不任憂慮之至。伏念如臣無似,謬叨廚院提擧之任,迷昧鈍滯,觸事憒憒,居常愧懼,若隕淵谷。今因進上葦魚過時不封事,有公事提調重推之命。臣於是,益不勝悚蹙惶霣之忱。蓋葦魚之尙今未封,雖緣節序之差早,莫重享上之物,過期稽滯,致勤嚴敎,其不能檢飭之失,無以自解,論以邦憲,宜被重譴。今何可以問備薄勘,以贖其罪戾乎?玆陳短章,仰暴危悃,伏乞离明,亟命鐫遞臣廚院提擧,仍治臣溺職之罪,以重事體,以安私分,千萬幸甚。臣無任屛營祈懇之至,謹昧死以聞。答曰,覽書具悉。日月迅邁,孝昭殿祥事倏過,聖上哀慕如新之中,徹夜將事,卽行謁陵之禮,下情不任懇慮。回鑾之後,聖候凡百,康寧如昔,幸忭曷踰?卿其勿辭,從速行公。
副應敎洪準海書曰,伏以,日月迅邁,孝昭殿終祥奄過,徽寧殿禫月又屆,伏惟大朝哀慕之懷,邸下慨廓之思,益復如新。伏念臣於館職,苟然備數,亦旣屢矣。前後承膺,雖出於怵迫威命,萬不獲已,而輒皆逡巡退縮,不敢久據,蓋以自知已審,義在必辭故也。不意今者,又叨寵命,則驚惶震惕,抑又甚焉。深夜禁直,忽奉除旨,數載逖違,願覲耿光,黽勉謝命,旋卽持被,而及登講筵,依舊迷鈍,反顧愧汗,益不自安。而況職名視前稍別,責任隨處彌重,實無一分可堪之勢,而不思趁卽自處之道,因仍遵有之,則實非私義之所敢出也。且臣之老母,年迫七耋,病情沈痼。臣躬自將護,隨症醫治,萬無離側供仕之望,而屢違嚴召,不勝惶悚,又不免抑情就直,耐過數日,方寸如灼。卽接家信,則母病挾感添重,達夜叫痛,食飮全却,氣息凜綴,促臣歸侍,臣心神靡定,情私甚迫,他不暇顧,拜章徑出。伏乞睿慈,曲加矜察,削臣本兼之任,俾便救護,治臣擅離之〈罪〉,以昭法綱,不勝幸甚。臣無任祈懇惶恐之至,謹昧死以聞。答曰,覽書具悉。日月流邁,孝昭殿祥事奄過,徽寧殿禫月又迫,哀慕莫逮之痛,一倍罔極。爾其勿辭,救護母病。
四月初四日卯時,上御恭默閤。藥房入診,左相·戶判,同爲入侍時,都提調申晩,提調洪啓禧,副提調李之億,左議政金尙魯,戶曹判書洪鳳漢,假注書朴道天,記事官柳敍五·李蓍廷,醫官金履亨·許礈·金德崙·金履貞·金福齡·慶絢·金季良等,以次進伏訖。尙魯曰,近來朝晝異候,聖體何如?上曰,一樣矣。尙魯曰,水刺·寢睡之節,亦何如?上曰,亦一樣矣。晩曰,昨日連夜酬應,下情不勝焦迫矣。上曰,昨日果因貪吏而然矣。晩曰,湯劑連爲進御乎?上曰,姑未盡服矣。尙魯·晩曰,湯劑每不進御,下情誠甚悶迫矣。上曰,禮雖有限,追慕冞切,何心服藥乎?尙魯曰,湯劑若不進御,則聖體必有致損之慮矣。啓禧曰,湯劑進御,則其爲有益,當如何哉?晩曰,古語云情雖無窮,禮則有限。卽今萬事,惟在於調保聖躬,仰體昔年慈聖之至意,湯劑進御,千萬伏祝。上曰,予心比庚子·壬寅尤甚,非精誠有加於前,而今則無瞻依之所而然矣。尙魯曰,深加聖思,進御湯劑伏望。晩曰,命醫官診候,何如?上曰,唯。履亨進伏診候,退伏奏曰,脈候左右三部甚沈遲,右寸關虛冷,比前似加矣。礈進伏診候,退伏奏曰,脈候度數沈數,左右三部虛軟,近來似加矣。晩曰,湯劑不爲進御,則自然症候隨現矣。諸醫診候,所奏皆同。上曰,雖服湯劑無效矣。晩曰,不然矣。今後則煎入,何如?啓禧曰,煎入雖好,而持入則似尤好矣。晩曰,以聖躬調保爲仰體之道,進御湯劑伏望。之億曰,大臣屢請,而前入湯劑,不爲進御爲敎,今若不許進御,則諸臣無退出之理矣。尙魯曰,諸臣屢請,而若不許進御,則藥院諸臣,亦當苦口力請,而煎入而不爲進御,則非煎入之意矣。昨冬上候時,苦口之劑,不難進御,而進御則輒有效,聖心亦已知之矣,豈可不思調保聖躬之道乎?上命書傳敎曰,理中建功湯,五貼依前煎入事。出榻敎又命書傳敎曰,藥房入診,左議政金尙魯,同爲入侍。啓禧曰,補編修正時,祔廟之月,旣伏承受敎矣。其後臣因列聖誌狀事,考見實錄,偶見貞熹王后祔廟時,諸臣獻議及上敎,以三年喪畢,遇吉祭祔廟,爲禮之正,故以此陳達,更有隨五享爲之之敎矣。近日考見他書,則其時雖有此議論,而末後用洪貴達之議,竟以五月十二日祔廟矣。臣之泛看初頭議論而陳達者,實有奏事不審之失,惶恐待罪,而貞熹王后五月禫祭後祔廟,旣與初受敎合,則後受敎改下似宜,故敢此仰達矣。上曰,果然耶?於何考見乎?三季朔及十一月,當待正祭,而三仲朔,則不可待正祭耶?尙魯曰,三季朔及十一月,則翌月爲大享之月,第待大享祔廟固無妨,而仲朔則不免越一朔。今番則其間,又有閏月,爲越二朔矣。上曰,三榻奉安後,又進定祔廟,則予心當如何耶?尙魯曰,禫月若當大享,則祔廟,而非大享之月,則仲季朔,不必論矣。上曰,若行祔廟之禮,則實無餘憾矣。尙魯曰,祥後卽行三榻奉安之禮,則禫後卽爲祔廟,禮亦然矣。晩曰,季朔亦有祔廟之前例,喪禮從先祖,好矣。上曰,成廟朝有已行之禮,則今番祔廟,急矣。彼重臣詳考謄錄,誠貴矣。尙魯曰,詳考以出,誠意可見矣。上曰,金石亦可透矣。啓禧曰,當初補編下敎,今當改刊,書出傳敎,然後可以改修矣。上命書傳敎曰,以祔廟月,曾已下敎,今聞舊例,已有成廟朝以後典章,使一遵此例擧行事,載於補編。上曰,陵役,何以爲之耶?鳳漢曰,昨始畢役矣。尙魯曰,祔廟事緊矣。上曰,然矣。上命書傳敎曰,禮判入侍。之億曰,司饔院葦魚進上,頃有勿捧之下敎矣。臣雖非公事提調,鎭日監膳,不能奉行之罪,臣亦有之,臣方惶恐待罪矣。然玆事儘有實狀之不然者,故敢達矣。魚鮮監捉,自有其時,而今年節候太晩,郞廳昨始下去,今日封上魚鮮,而嚴敎之下,不敢直捧以入,今方留置本院。進上事體何如,而若是稽滯乎?事甚悶迫,玆敢仰達矣。上曰,節候之太晩,郞廳之無罪,予非不知,而實無獨受之心矣。之億曰,罪在堂郞則罪之,何可勿封進上,致有留置本院之擧乎?上曰,所陳是矣。封進,可也。出擧條上命書傳敎曰,司饔院葦魚進上,依前封進事。出榻敎上曰,彼承旨實矣。晩曰,然矣。上曰,禮判亦難矣。以知經筵入侍時,下陛容易,而李吉輔則侵夜入侍,喘息若不堪矣。上命書傳敎曰,事面雖駭,專由於不能周旋之致。夜深下問,做錯宜恕,特寢銓官罷職之命,政吏推治之敎。上曰,參奉·奉事,無陞敍之事,而初則意謂以奉事懸註陞擬,塞責承傳矣,更以思之,其人非爲其計矣。有奉事二窠,而以不用承傳爲怯而然矣。鳳漢曰,聖鑑曲察其情矣。上曰,以新溪望言之,其謹愼可尙矣。晩曰,其操心亦貴矣。上命書傳敎曰,飭已行,三年供仕前都薛里金以載·申必輝,降資之命,曺夏章汰去之命,置之。又命書傳敎曰,藥房卜定,雖有勿封之命,旣封者勿論京外,以令前已封事微稟以入,而近者勿封之命一下,一番稱以令前以入之外,旋卽止焉,心常訝之下問矣。今聞都提調所奏,醫官所謂越一日來到云者,粧撰自露,其涉無據。當該首醫罷職。之億曰,捉魚官積仕見汰,臣雖不敢有所陳達,而事涉可矜矣。尙魯曰,都承旨例帶廚院提調,則郞官處分之下,有所陳達,筵體未安。都承旨李之億,從重推考,何如?上曰,率着矣。不可推考而止,遞差,可也。出擧條上命書傳敎曰,都承旨李之億遞差事。出榻敎諸臣以次退出。
己卯四月初四日巳時,上御咸安閣。左右相·禮戶判,同爲入侍時,左議政金尙魯,右議政申晩,禮曹判書李喆輔,戶曹判書洪鳳漢,右副承旨柳顯章,假注書金再郁,記事官柳敍五·李蓍廷,以次進伏訖。上命書孝昭殿祔廟綸音曰,祔廟之禮,詳考古禮,成廟以前定廟·光廟兩朝,皆因臘享,踰月而行,成廟以後,皆以禫月而行,而貞熹王后五月祔廟時,初則成廟有孟秋享日擧行之敎,故今番欲遵此禮,更考古禮有請,而命行於禫月,旣有古禮,與今相符。已考之後,莫重祔禮,當遵先王典憲,其令儀曹卽爲擇吉以入。噫,今番初擬踰二月而行,瞻依三朔,莫逮之懷,庶可少伸,于今進定,以予之氣,將覩十一室四位同奉之盛儀,復何餘慼?而嗚呼,禮行之回,其何仰依?呼寫于此,不覺涕沾矣。輦輿儀物,皆是昔年所御者,一依因山時例,勿爲取備,因舊用之。噫,頃年永禧殿重修時,我慈聖,以膳米助都監,況今日大禮乎?內下銀子,付諸度支,膳米一百石,付諸都監,以示予仰體慈德之意。出傳敎上曰,都監有擧行之事,今以開政耶?尙魯曰,吏判則有一次嚴敎,然後可以行公矣。上曰,頃者陳後陪從,似有意矣。尙魯曰,佐貳則有前參判特寢罷職之命,故次且矣。然而前官已遞而出代,則新除無所引嫌,已有定式,參判似當入來矣。上曰,承旨書之。吏曹判書李昌誼,一謝其命之後,尙不行公,其涉過矣。參判尹東度,前參判雖有勿罷之命,旣非仍任,則豈可以此撕捱?況莫重祔廟都監,何敢一刻遲滯,坐待其政?政院勿爲循例,其令當刻內擧行。出傳敎上曰,予之膳米幾許石耶?鳳漢曰,六七百石矣。上曰,惠堂,已爲入侍,一百石流移,用之都監,可也。上曰,祔廟都監,設於前期三朔,而今則期日在邇,都監郞廳,今日內卽爲擧行。出傳敎命書傳敎之時,上曰,此承旨入侍則生疎,而爲人則誠貴矣。上曰,參議差出後,事當擧行,而若然則相推而漸漸差晩矣。鳳漢曰,三堂俱出開政,則事體尤好矣。晩曰,戶判之言,是矣。尙魯曰,雖二堂何妨也?上曰,參議則初牌入來者,予有定意無難矣。上曰,尹東度,已經同經筵耶?尙魯曰,同經筵·副提學,皆已經矣。上曰,參判則誠得矣。尙魯曰,臣曾所不知矣,昨冬直宿之時,同居而始知其人矣。其爲人精緻而甚堅固,體小而量大矣。晩曰,善文而甚好矣。上曰,慈聖所用遺器,眞殿口奏而付之度支,以爲都監用下之計,而置之雜用似未安。自內造銀而當出給,此則置之封不動,自度支出代用下,宜矣。鳳漢曰,聖敎至當矣。上曰,噫,以予心氣,三年後,復蹈大廟齋室,其豈料哉?以夏禹致美黻冕之義,豈修齋室?噫,齋室鋪陳,卽昔年奉慈聖之大享時所用者,于今更用,其亦華矣。齋殿·齋室塗褙鋪陳,勿爲新備用舊,窓戶補空事,分付。出傳敎上曰,冊封亦甚急,以六月初生擇定,凡諸等物,預爲造備,宜矣。鳳漢曰,以關東人蔘事,有所仰達矣。東民之呼冤如此,自京中作貢取用似難矣,且不可全數減之於東民,其價置諸關東而取用亦難矣。必有變通然後,似有便宜矣。上曰,東民採而納之耶?尙魯曰,若干採之矣。第一則添價給之則好矣。不然則折半京作貢,折半納貢之外,無他道理矣。上曰,諸臣之意,何如?晩曰,不可不變通,而戶判所奏,勢出不〈得〉已也。鳳漢曰,已有春秋分等之規,若折半納之,則東民之所願,以秋等爲優矣。蔘價前則一兩,不過四十兩矣,今則至於六十兩之多。上曰,以八十兩定價,則自願作貢者有之耶?鳳漢曰,有之矣。上曰,優數定價,然後庶可支撑矣。鳳漢曰,外方則七十五兩,京中則八十五兩定價乎?上曰,依左相所奏,以八十兩定價,可也。仍命書傳敎曰,噫,卅載臨御,無一惠政,元元倒懸。國初大道上,設惠政橋之意爲在此,寔負陟降也。今番道傍,見關東民,幾傾道而來,心甚惻然,至有今日詢問之擧矣。今則作貢之外,無他道理,而大同設置時,自畿甸始,而此亦先爲參酌,當觀便否。關東蔘貢,春秋兩等中,採取京鄕物情,一等作貢,一等自本道上納,而其半雖作貢,其半亦不可不恤。其所添價,以米作貢中,量宜加定,以解東民之倒懸,而貢價之酌定,東蔘之添價,俱在備局·惠廳,消詳講定,節目啓下事,分付。出傳敎鳳漢曰,惠廳不足,前年爲一萬七千石,國計誠爲哀痛。不得已變通,則舊宮之免稅者,當出稅矣。尙魯曰,此亦國典也。上曰,親戚自我祖宗時有之者也。今以代盡而出稅,則非視祖宗之意也,亦甚難矣。鳳漢曰,然則各宮用度之不切者當變通,而臣不敢擅便,故仰達矣。上曰,此則當減之矣。鳳漢曰,然則臣當出而磨鍊矣。上曰,唯。鳳漢曰,昭寧園守護軍民結免稅八十結,當從其望定劃給,而曾前免稅者,異於民結,何以爲之?上曰,出稅後土地所出,令本官收捧以送,用解由法,可也。出擧條喆輔曰,孝昭殿祔廟吉日,纔已啓下矣。宗廟·永寧殿·孝昭殿,預告祭,將前期三日先行,而徽寧殿,似當一體告由,故敢稟。上曰,一體爲之,可也。鳳漢曰,明陵參奉,以爲燭床三雙中,高低不同云而報來,自本曹,當改造均齊矣。上曰,依爲之。鳳漢曰,燭臺色各不同,亦當一體修改矣。上曰,從黃色爲之,可也。出擧條喆輔曰,世孫冊封,祔廟後擧行事,有命矣。祔廟月日,旣已進定,則冊禮,以何間擧行乎?上曰,冊封都監,祔廟後卽爲擧行,而冊禮期日,以六月初爲之,可也。鳳漢曰,如敎命織〈造〉·轎輿等,可以前期造成者,令該衙門,依都監例預爲備待事,分付,何如?上曰,依爲之。出擧條上曰,孝昭殿,前期三日祔廟告由祭,當爲親行,以此分付,告由文及告動駕祭文,當製下,政院知悉。出傳敎左右相及禮·戶判先退出。承史小退後,上移御涵仁亭,諸臣更伏訖。上曰,編次人,同爲入侍。臣再郁,承命退出,與編次人元仁孫更伏訖。上命書孝昭殿祭文之時,以至尊之字,輕先下筆,故命書傳敎曰,莫重祭文寫草時,當該承旨,輕先下筆於致敬之字,其宜申飭,遞差。上曰,注書出去,他承旨入侍。臣再郁,退出,與南泰會更伏訖。泰會曰,院中無入直之員,何以爲之乎上曰,新除同副承旨金光國,卽爲牌招入直。出傳敎上曰,注書出去,訓鍊都監試冊持入。臣再郁,承命退出,持試記更伏後,上親自考閱,命書傳敎曰,訓鍊都監試記,不爲付標混下,當該中官,越捧三等。出傳敎泰會曰,判義禁洪象漢,持新溪縣令供辭入來矣。上曰,判義禁洪象漢,明日入侍事。榻前下敎上曰,此乃予之潛邸時事,而黔巖屯監李聖臣之所記揭板者也。錄之于日記之末,似好矣。歲在己亥,聖臣爲黔巖屯監,此屯乃經理廳所屬,此監乃經理廳所差,而兼帶撥將也。越三年辛丑秋八月卄日亥時量,有撥文來傳者,明燭書送之後,滅燈就寢。當時星月皎潔,初鷄唱曉,忽然魂動,不能成寢。俄自西門有大呼酒幕有司之聲,不甚急遽,而已至撥所,唱曰,王子君自家來臨云。聞則驚惶,急起攝衣,倒屣出迎,則自家已登枺樓上矣。聖臣蒼皇上謁,還下立庭,告以不知行駕之西下,終闕出迎之禮,惶恐待罪,置身無所云,則答曰,吾行汝豈知之,而旣無所知,則有何所咎焉?仍下問曰,此家爲何而作,汝任從何以差?仰對曰,北漢軍餉,糶糴畿民之時,城底無止宿之處,牛馬穀物攘失之患,比比有之,故此屯之設,專出爲此,此家之作,又出爲屯。況此站直通西路,行人連衽,故且令行人,爲朝暮止宿之所,而兼任撥將,以資屯監糧料之地,而差任則卽今戶曹判書閔相,不以不才而擧用矣。又下問姓名居貫,仰對曰,姓名卽李聖臣,居貫則海西延安府也。且鑑聖臣出入綢繆於前廊,下問曰,旣作廳舍,則前廊爲何,而觀若伎倆,似有所蓄然,然否?聖臣義不敢隱,又拜手仰對曰,此地當西路要衝,而客無虛日,故別作彼廊,以爲任將歇休之所,而離家之徒,難於便身之道,果有携來之人矣。當此之時,不惟不以爲濫,而又過叨男子之褒。噫,郞署白首之遇,翰苑紅燭之寵,又何過於是耶?又下敎曰,吾將就寢,汝可退矣。聖臣仰稟曰,枺樓虛冷,房內稍精,移寢房內,何如云,則答曰,行役之餘,路熱方盛,姑息枺樓,有何所傷?聖臣退出矣。俄已隨行祿事,來告自家曰,落後陪吏等,捉來牽牛之漢,當何處之?自家卽招聖臣下問曰,如有捕盜,則汝何處之?仰對曰,小人雖非治盜之任,旣爲執盜,則致法何難之有乎?自家曰,外有可擬之人捉來者,汝雖究問。受命而出,先問陪吏曰,自家緣何早早到此?陪吏曰,今月望日,卽肅廟誕日也。王子自家,參於茶禮,而不得參於節祀,故十六日自峯峴直到陵所,留一日,仍向高靈山所,亦留一日,轉到高靈寺止宿,而伊日深夜就寢,接目未久,有物侵身,故明燭視之,則壁蝨偏寢床褥,不忍更寢,仍爲起程,使僧徒·山直輩,明炬踰峴,到碧蹄酒幕大路,則山月始吐,故還送煒軍,而惟我諸人陪行矣。到德水坪,則前站,雖邇,而脚力不逮,唯我五六人落後,而方渡德水川時,有追來具騎卜兩班,指牽牛漢而言曰,吾以洛中士夫,因日暮止宿於新院酒幕矣,聞人馬之過去,促奴起程上來之際,此漢鞭驅無鞍之兩牛。直當子夜之寂寥,極涉殊常云矣,故促來到此。聖臣又問牽牛漢,則曰,我以高陽使令,免役之後,往接京中奉常寺內,爲主人所使,買得作脯牛於高陽大庄里方萬基處,而急於速還,犯夜上來云。又問汝若自大庄里,則何不直由昌陵外,而枉由深川此路乎?厥漢語多粧撰,似有飾詐,以其問答入告,自家倏然起坐,愀然不樂曰,深在宮中,不知民事之如斯,今見田野,大旱之餘,野無所收,場無所登,生民塡壑,勢將立視飢寒切身,則赤子之化爲盜賊者,自古有之,此漢無奈飢寒所惱而然耶?返念牛主之心,其使其耕,專恃一牛,而晨起視牛,牛無所在,則其心喪膽落,當如何哉?諒彼酌此,俱極可憐。今若搜得牛主而還給,戒放此漢而自歸,則牛主喜於得牛,而似無所憾,此漢感於免罪,而必爲懲後。吾汝俱非執法之人,卽今處置之便宜,無出此右。及其質明發行之時,出中門臨騎更飭曰,吾言誠非偶然,惕念爲之,而無使此漢致法也。聖臣俯首听命之後,牛漢處置,謹依下敎耳。伊日晩聞洛中消息,則因臺諫建儲之疏,翌日自家入登春宮焉。嗚呼,聖臣以海西匹夫,忝居畿內末任,何幸親承天顔,俯受玉音之丁寧,自分微身,實是曠世異事。仍伏念天降聖衷,方在潛邸,而仁民愛物之心,溢於言表,此豈非啓東方無疆之治者歟?此事係是潛龍實談,則當補國乘,而先儒有言曰,以君子之言,借小人之口發之,則天下見其邪,而不見其正,豈敢以聖臣之微賤,發露於搢紳之間乎?微誠所激,不敢闕漏,略識額末,記留此屯,以備無窮之傳焉。下番李蓍廷,俯伏受之,而諸臣遂退出。
上在昌慶宮。常參以代理停,經筵停。
自初昏至三更,雲氣掩翳,彗星所在,不得看候,四更以後,別無雲氣,終不得見,似已西沒。
李吉輔達曰,明日國忌齋戒,再明日正日,此兩日常參頉稟。令曰,知道。
金光國達曰,大司憲徐志修未肅拜,執義未差,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
金光國,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又以〈都〉摠府言達曰,副摠管尹九淵,以禁衛中軍,軍兵等中日試放事,南別營晝仕出去之意,敢達。令曰,知道。
南泰著達曰,左副承旨具允鈺,右副承旨李渙,今日不爲仕進,竝卽牌招,何如?令曰,依。
又達曰,新除授都承旨元景淳,時在京畿砥平地,斯速乘馹上來事,下諭,何如?令曰,依。
李吉輔,以弘文館言啓曰,校理沈履之,副修撰元義孫,由限已過,竝卽牌招察任,何如?傳曰,允。
以司書鄭枋,說書朴取源等牌招不進罷職令旨,令于李吉輔曰,推考徽旨捧入。
李吉輔,以侍講院言達曰,本院上番,連日姑降入直,事甚未安。司書鄭枋,說書朴取源,旣有只推之令,竝卽牌招,以爲推移入直,何如?令曰,依。
具允明達曰,事變假注書黃樸,時無職名,令該曹依例付軍職,冠帶常仕,何如?傳曰,允。
傳于金光國曰,判義禁,下敎日,使之入來。
備忘記,傳于李吉輔曰,今番親奉三榻時,禮判李喆輔,戶判洪鳳漢,熟馬一匹賜給,禮房承旨李吉輔加資,本陵參奉二員陞六,奉榻忠義,各兒馬一匹,忠贊術,各上弦弓一張,別監十人,守僕,米布從厚題給,此豈古有?誠淺今誤。
李吉輔,以祔廟都監郞廳,以都提調意啓曰,本都監提調洪鳳漢·李喆輔,依昨日下敎,宗廟十一室奉審事,今方進去矣。本署提調,例當眼同擧行,而都提調趙載浩有身病,提調未差。提調有闕之代,令該曹卽爲口傳差出,使之進參,何如?傳曰,允。
吏曹口傳政事,以李鼎輔爲宗廟提調。
李吉輔,以祔廟都監郞廳,以都提調意啓曰,臣等今日會同開坐,監造官差出,別單書入之意,敢啓。傳曰,知道。
又以祔廟都監郞廳,以都提調意啓曰,都監各房郞廳·監造官,分房別單書入之意,敢啓。傳曰,知道。
又以祔廟都監郞廳,以都提調意啓曰,本都監郞廳尹勉憲,身病猝重,有難察任,今姑改差,其代,以兵曹正郞尹勉東差下,何如?傳曰,允。
又以祔廟都監郞廳,以都提調意啓曰,本都監監造官前直長李永培,時無職名,卽令該曹依例口傳付軍職,冠帶常仕,何如?傳口,允。
兵曹口傳政事,副司勇李永培。
李吉輔,又以祔廟都監郞廳,以都提調意啓曰,本都監待令郞廳,以入直武臣兼宣傳官,依前例差下,使輪回察任,何如?傳曰,允。
金光國,以刑曹言達曰,今此祔廟都監,設於本曹,本曹移設於掌隷院之意,敢達。令曰,知道。
傳于李吉輔曰,夜對爲之。
行司直吳遂采書曰,伏以,日月迅邁,孝昭殿終祥奄過,伏惟睿情哀慕,益復如新,區區下忱,不任悲殞之至。仍伏念臣,有悲迫至懇,不容不仰聞於朝家者。臣父故判書道一,長孫命觀,實主臣家宗祀而無嗣息,取臣之幼孫,養以爲子矣。其年甫過十歲,不幸今春,意外夭椓,臣家繼後之事,旣續而又絶矣。今將取臣季兄遂燁之孫彦覺,委以臣父主祀之重,而第繼絶事大,必有兩家父母,相與授受,而命觀父妻,又不幸於頃年俱已亡矣,見今與受無地。且臣盡喪諸兄,獨孑焉一身,孤寄於世,忽遭人理所無之慘酷之慼,惟此事臣可以主之,而事關先臣繼祀,義不可私自裁斷,敢以痛切私懇,鳴號於貳極之下,伏乞睿慈,俯垂矜察,下臣此章於該曹,考近例許令許施焉。答曰,覽書具悉。日月流邁,孝昭殿祥事倏過,哀慕莫逮之痛,一倍罔極。書辭,令該曹考例稟處。
大司憲徐志修書曰,伏以,居諸易邁,孝昭殿祥事奄訖,節序推遷,首夏已屆,伏惟大朝慨廓之痛,邸下追慕之慟,益復如何?臣不勝憂戀之至。伏念臣,罪犯逋慢,薄蒙譴罷,而聖度寬恕,不忍棄絶,乃於將祭之夕,特施收敍之恩,獲參班行,少伸情禮,含恩訟愆,益憎愧懍。曾未幾何,講院籌堂,甄復如舊,臣固已萬萬惶蹙,不敢遽進,而繼而有柏府之命,臣尤悚然危懼,不知措躬也。臣於年前,忝叨憲職,率爾一言,自速罪戾,貽羞臺閣,有累聖簡。臣之昏拙疎妄,素所自知,而於是乎果益著矣。自玆以往,凡係言事之職,皆臣永謝之地,此實一世之所共知,今雖欲貪榮冒進,其於四方之嗤點何哉?玆敢略控微懇,仰干嚴誅,伏乞睿慈,俯賜諒察,亟許鐫削臣職名,俾安賤分,千萬幸甚。答曰,覽書具悉。日月迅邁,孝昭殿祥事倏過,哀慕莫逮之痛,一倍罔極。卿其勿辭,從速察職。
戶曹參判金陽澤書曰,伏以,臣所帶同春秋之任,與領事臣李天輔,有中表兄弟應避之嫌。伏乞亟令該曹,照例遞改焉。臣無任屛營祈懇之至,謹昧死以聞。答曰,書辭,令該曹考例稟處。
己卯四月初五日初更,上御涵仁亭。夜對入侍時,參贊官金光國,侍讀官宋瑩中,檢討官鄭遠達,假注書金再郁,記事官柳敍五·李蓍廷,以次進伏訖。上曰,宋瑩中進讀。讀序文訖。上曰,鄭遠達進讀。自首章至末章讀訖。上曰,承旨讀之。光國讀篇下訖。上曰,進文義。瑩中起伏奏曰,誠之一字,惟在於一念操捨之間,而日用事爲,皆自此而推以行之,則萬機酬應,無不畢擧矣。上曰,所奏是矣。夜對勝於晝講。此言當深味也。鄭遠達進奏。遠達起伏奏曰,上番所奏,皆爲切實,臣不敢更奏,而唐高宗,以誠字藏贊,皆以誠意不足之致也。殿下一三講筵,法文王純亦不已之心,而日夕乾乾,夙夜不怠,宜無加勉,而詩曰,予懷明德,不大聲以色。聲色之間,或有少忽之心,則豈不有妨於誠字上乎?臣之所仰祝者,以中庸之道,尤爲加勉焉。上曰,所奏切實,可不體念?金光國曰,禮曹判書李喆輔,戶曹判書洪鳳漢,太廟奉審後,有稟定事,來詣闕外,而闕門已閉,故不得入侍云矣。上曰,明日入侍事,榻前下敎。諸臣以次退出。
上在昌慶宮。常參以代理停,經筵停。
文定王后忌辰齋戒。
初昏,彗星見於翌星下,星體大如左角星,色淡白。
自卯時至午時,日暈,申時,日暈兩珥,暈上有冠,暈下有履,兩珥皆有白氣外射,左短右長,酉時,日暈兩珥。
金光國達曰,刑曹判書趙雲逵,除拜後,過三日不爲出肅,依定式推考警責,仍卽牌招察任,何如?令曰,依。
又達曰,大司憲徐志修未肅拜,執義未差,掌令李光汲·李養源,持平朴漢暉在外,李迪輔未署經,今日以監察茶時之意,敢達。令曰,知道。
李吉輔,以弘文館言啓曰,修撰李碩載,由限已過,卽爲牌招入直,何如?傳曰,允。
以校理沈履之牌不進罷職傳旨,傳于金光國曰,只推,更爲牌招。
李吉輔啓曰,禮曹判書李喆輔,戶曹判書洪鳳漢,依下敎來待矣。傳于李吉輔曰,都監堂上詣閤。
又啓曰,卽者吏曹郞廳來言,今日爲政事,命下。而判書李昌誼,參判尹東度,俱以病不來,參議未差,不得開政云。判書·參判,竝卽牌招開政,何如?傳曰,允。
金光國啓曰,吏曹判書李昌誼,參判尹東度牌不進推考傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
李吉輔,以禮曹言啓曰,自前祔太廟後,京外進箋陳賀,賀時例,有方物物膳封進之規矣。來五月初六日,仁元王后祔太廟,陳賀方物物膳,依冬至物目數。大殿·世子宮·世孫宮封進,而正月迫近,各道方物物膳,勢將未及,依前例隨後封進之意,分付諸道及開城府,何如?傳曰,允。
金光國,以祔廟都監郞廳,以都提調意啓曰,本都監郞廳李寬鎭改差,專意殿司事,命下矣。其代前郡守金仁大差下。郞廳呂弘㦿,身病猝重,勢難察任,今姑改差,其代司圃別提李性源差下,而金仁大,時無職名,卽令該曹口傳付軍職,冠帶常仕,何如?傳曰,允。
兵曹口傳政事,副司果金仁大。
又以祔廟都監郞廳,以都提調意啓曰,今此祔廟時祭器,皆當以孝昭殿卽今所用者移用,而其中簠簋各二,鉶三,竝蓋具新造之意,敢啓。傳曰,知道。
又以祔廟都監郞廳,以都提調意啓曰,都監各房,自今日始役。郞廳·監造官中一員,入省記輪回直宿之意,敢啓。傳曰,知道。
李吉輔,以觀象監官員,以領事意啓曰,今此彗星,又見於翼宿度內,文臣中名官數三人,卽爲依例差出,與本監官員等,輪回測候,有不可已。以副司果鄭尙淳,副修撰元義孫,修撰李瀰,啓下,使之輪直之地,何如?傳曰,允。
己卯四月初六日辰時,上御崇文堂。禮戶判入侍時,行戶曹判書洪鳳漢,行禮曹判書李喆輔,右承旨李吉輔,假注書金再郁,記事官柳敍五·李蓍廷,以次進伏訖。上曰,備盡奉審耶?喆輔曰,宗廟圖式冊字,來待閤外,而皆以見樣入來矣。上曰,注書出去,捧安以入。臣再郁,承命退出,捧安更伏後,上親自捧安考覽。上曰,在此質情似難,卿等皆退去,詣孝昭殿相確似宜矣。予當以此進詣,事知守僕金重烈,使之偕入。諸臣皆退出,而上詣孝昭殿後,諸臣皆進伏。上親執見樣定制後,祔廟時殿司,多有擧行之事,都監郞廳李寬鎭改差,專意殿司,其代令都監擧行。出傳敎上曰,祔廟輦輿儀仗,仰體慈意,旣用舊件。予之輦輿儀仗,切勿修補,仍用舊件事,分付。出傳敎喆輔曰,告動駕祭,依禮文以單獻磨鍊,而王世子,亦當依例陪參乎?上曰,此則單獻祭,不必爲之,置之。出擧條又啓曰,宗廟正殿,階上階下所鋪磚石,高低不平,南神門外神路磚石,亦多傾陷。今此大禮時,不可不修改。今望祭兼告後,卽爲修改事,分付,何如?上曰,依爲之。出擧條又啓曰,孝昭殿祔太廟後,徽寧殿移奉文政殿事,曾有筵敎,而奉承傳敎然後,可以擇日擧行,故敢稟。上曰,以六月初擇日擧行。喆輔曰,文政殿當一新修改矣。上曰,簾帳鋪陳外,勿爲修改,可也。出擧條又所啓祔太廟親祭時,王世子亞獻之禮,依聖敎據禮磨鍊擧行,而還宮卽日陳賀時,王世子,率百官行禮,亦依例磨鍊乎?上曰,依爲之。出擧條諸臣遂退出。
上在昌慶宮。常參以代理停,經筵停。
文定王后忌辰。
卯時,日有兩珥,日入時,日色赤。
自初昏至四更,雲氣掩翳,彗星所在,不得看候,五更,別無雨氣,終不得見,似已西沒。
夜三更,月入時,月色赤。
假注書金再郁改差,代以李一曾爲假注書。
金光國,以戶曹言達曰,依令旨判府事李相職時,正月朔祿俸,及二月·三月·四月合四朔判府事祿俸,更爲輸送于本家,則判府事三朔祿俸段,依例領受,而正月朔相職時祿俸段,以爲此是本職已遞之後,返受前祿。旣無前例,雖經涉歲月,冒受無路,惟願亟寢輸送之令,毋使上下相持,重傷國體。千萬幸甚矣,祿俸又不領受,何以爲之?敢稟。令曰,令倉官更爲輸送。
又達曰,卽者待敎柳敍五,以其親病,陳書徑出。原書以國忌正日,纔已退却矣。所當直捧禁推徽旨,而此與無端徑出有異,推考警責。奉敎鄭昌順,卽爲牌招入直,何如?令曰,依。
上在昌慶宮。常參以代理停,經筵停。
今四月初八日戊午初昏,彗星見於翼宿三度,距極一百十二度,而月光漸近,且有游氣。形體比再昨稍微,色淡白,尾跡不甚分明,至四更三點,西沒。
初昏,彗星微見於翼宿度內,夜四更月入時,月色赤。
具允鈺,以都監府言啓曰,今日入直內三廳武兼禁軍及軍兵等,當爲中日習射,而孝昭殿夏享大祭,親臨齋戒相値,不得爲之之意,敢啓。傳曰,知道。
李吉輔,以侍講院言達曰,徽寧殿夏享大祭時,宮官不可不備員。新除授輔德李宜老,自鄕纔已入來云,卽爲牌招,以爲進參之地,何如?令曰,依。
南泰著啓曰,今此夏享大祭親祭時,承旨當自今日備員齋宿,而都承旨元景淳,受由在外,未及上來,似當有變通之道,何以爲之?敢稟。傳曰,改差。
傳于李吉輔曰,承旨前望單子入之。
李吉輔,以祔廟都監郞廳,以都提調意啓曰,今此時祔廟時,祭器中,簠·簋·鉶·瓦登四種,當爲鑄成。依前例太廟第十一室祭器中,此四種各一奉來,以爲依見樣鑄成之意,敢啓。傳曰,知道。
又以祔廟都監郞廳,以都提調意啓曰,本都監郞廳司圃署別提李性源,纔已啓下矣。本署乃是逐日供上衙門,而都監事役方殷。令該曹閑官換差,使之專意察任,何如?傳曰,允。
又以吏曹言啓曰,今此徽寧殿夏享大祭,執禮前修撰任㻐,時無職名。令該曹卽爲口傳付軍職,何如?傳曰,允。
上在昌慶宮。常參以代理停,經筵停。
日出時,日色赤。
自初昏至五更,密雲灑雨,彗星所在,不得看候。
藥房都提調申晩,提調洪啓禧,同副承旨金光國啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日。臣等卽與諸御醫,趁早入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣。湯劑五貼煎入,下敎日入侍,宜矣。
傳于金光國曰,都監堂上入侍。
傳于南泰著曰,禮房承旨,犧牲摘奸,進排官,亦爲摘奸以來。
南泰著啓曰,都監堂上洪鳳漢,李喆輔,依下敎奉審宗廟後,來待矣。傳曰,入侍。
傳于金光國曰,臣子之道,豈若是乎?使之斯速爲之。
傳于南泰著曰,承旨與觀象監官員,來待。
傳于金光國曰,推考房承旨入侍。
有政。吏批,判書李喆輔牌不進,參判尹東度進,參議洪樂性未肅拜,左副承旨具允鈺進。吏批啓曰,判書李喆輔牌招不進,參議洪樂性未肅拜,小臣獨政未安。何以爲之?敢稟。傳曰,仍爲之。以李永暉爲承旨,李基德爲執義,右承旨李吉輔。今加嘉善加資事承傳,行都承旨李吉輔,左承旨李永暉,右承旨南泰著。
兵批,判書李益輔病,參判蔡濟恭病,參議韓光會病,參知柳謇入直進,左副承旨具允鈺進,以洪原範爲臨津別將,副護軍李宜祿,副司直元景淳·金尙耉·柳顯章,副司正黃樸,竝單付。
具允鈺,以兵曹言達曰,去夜禁漏官來言,更漏未下之前,先擊人定之鐘,極爲驚駭。推問各處傳漏,則匙廛傳漏軍士,二次·三寸等,誤聞諠譁之聲,徑先打點,仍呼打鐘云。莫重傳漏,無端誤打,以致徑先鳴鐘,事極驚駭。當該鐘閣守直官梁碩彬,推考,軍士等,令攸司從重科罪,何如?令曰,依。
孝昭殿夏享大祭,齋宿入齋室後,政院·玉堂·藥房口傳問安。答曰,知道。
己卯四月初九日辰時,孝昭殿夏享親祭,齋宿出宮入侍時,左承旨南泰著,右承旨李吉輔,左副承旨具允鈺,同副承旨金光國,假注書朴道天·李一曾,記事宮鄭昌順·李蓍廷,侍立。上具翼善冠·黲袍·烏犀帶,步出賓陽門,至明政殿月臺,乘輿。左議政金尙魯,右議政申晩,進前問候,上曰,一樣矣。上顧謂承旨曰,右副承旨不爲陪從乎?南泰著曰,有稟而未下矣。傳曰,下敎中官稽傳,當該中官,越俸三等。出傳敎上曰,世子不爲祗迎乎?泰著曰,以徽寧殿大祭攝行,故不爲矣。上曰,然矣。上曰,吏判尙無動靜,誠殊常矣。仍命書傳敎曰,吏曹判書李昌誼,頃者下敎,旣申廉隅。今番特除,卽一初授,一向撕捱,其無意義。參知尹東度,旣謝其命,開政之後,亦爲撕捱。開政命下多日,尙不擧行,分義事體,俱涉寒心。若此不已,親政古有而國無政官,其君將下行有司之事乎?決無是理,況孝昭殿大祭,只有今日,則職在卿宰,亦豈敢徒守己意乎?今日親祭,承旨不可不備員,雖値齋戒,政官卽爲牌招開政。出傳敎上曰,尹東度只擧行都監堂上乎?泰著曰,都監堂上及新恩政事爲之矣。上以元仁孫爲承旨。書傳敎時,上曰,如此則元仁孫爲左承旨,而李吉輔爲都承旨乎?泰著曰,李吉輔雖爲加資,姑未下批,故不得爲都承旨矣。上曰,然乎?以堂上爲都承旨,則永拔於承旨望,而只入於都承旨望矣。泰著曰,然矣。上曰,古則多有行左承旨矣。具允鈺曰,非但行左承旨,仁廟朝,則至有行左副承旨矣。上曰,尹東度爲一番上書乎?泰著曰,上書到院,而以齋戒退送矣。上曰,十四日爲唱榜乎?泰著曰,以十七日爲之矣。上曰,新恩着淺淡服乎?泰著曰,入殿庭時則着淺淡服,而出外則服靑衫矣。上曰,着幞頭乎?李吉輔曰,着幞頭云矣。上曰,予則以爲着幞頭則無妨。古則皇朝雖大臣,皆着幞頭,此非華服也。吉輔曰,元仁孫,以戶曹參議爲薦俎官矣。上曰,然乎?遂命書許遞傳敎。兵曹判書李益輔曰,承旨旣除授,而今許遞,則戶曹參議亦見遞矣。上笑曰,然矣。傳曰,新除承旨,以薦俎官進去云。承旨點下置之,其代今日政擧行。出傳敎上曰,李永暉在京乎?泰著曰,在京矣。吉輔持入孝昭殿祭報府。上曰,太廟祭報府持來。吉輔持入進奏訖。上曰,右副承旨,陪從進去。出榻敎上曰,入來編次人,同爲入侍。出榻敎上曰,政官牌去來,各別催促,違牌勿稟。出榻敎上遂進輿入齋殿後,諸臣退出。
己卯四月初九日辰時,王世子徽寧殿夏享大祭,齋宿出宮入對時,右副承旨李渙,事變假注書黃樸,記事官朴取源,記注官徐秉德,以次陪從。王世子具翼善冠·黑衫袍·烏犀帶,以乘輿,出集英門,詣銅龍門,降輿步詣于徽寧殿入小次後,陪從承史,以次退出。
己卯四月初九日巳時,上御齋殿。推考房承旨入侍時,同副承旨金光國,假注書李一曾,記事官鄭昌順·李蓍廷,進立階下。上曰,書之。傳曰,藥房批答,頗爲任便,傳於齋殿門外,事之無據,莫此爲甚。當該承傳色中官及門差備中官,竝令該府處之,以不能爲私律施行事,分付。出傳敎承旨寫訖,仍退出。
己卯四月初九日午時,上御齋殿。左右相·都監堂上·編次人,同爲入侍時,左議政金尙魯,右議政申晩,戶曹判書洪鳳漢,禮曹判書李喆輔,兵曹判書李益輔,編次人蔡濟恭,左副承旨具允鈺,假注書李一曾,記事官鄭昌順·李蓍廷進伏。具允鈺曰,都監堂上,未及盡入矣。金尙魯曰,今日早入齋殿,下情甚悶矣。上曰,無傷矣。尙魯曰,水刺·寢睡之節,何如?上曰,一樣矣。尙魯曰,湯劑進御乎?上曰,已盡矣。申晩曰,連日進御,則好矣。上曰,予當知而爲之矣。上顧謂左相曰,彼注書事,卿奏之乎?尙魯曰,臣則不知矣。上曰,彼注書,以察訪徑遞,故卿請以遞付繼仕矣。今忘之乎?尙魯曰,此注書非也。允鈺曰,李一曾事,大臣陳白矣。尙魯曰,聞其名,始知矣。此臣所仰達者,而其時金載玉事,亦一體仰達矣。其後載玉,首擬景陽察訪,而銓曹不爲懸註以入,故不得蒙點矣。上曰,然乎?此亦數也。上曰,一日再祭,事涉䙝瀆,告由以初五日行之,好矣。晩曰,端午日,亦有兩祭之嫌,以朔日兼告,何如?上曰,然則好矣。李喆輔曰,然則太廟及永寧殿,亦一體同日兼告爲宜矣。上曰,然矣。傳曰,莫重祭享,不可瀆䙝。太廟告事由祭,朔祭兼行,而永寧殿·孝昭殿·徽寧殿,同日一體擧行事,分付。出傳敎上曰,告動駕祭,必以晝行何也?晩曰,臨時行之故然矣。上曰,藥房提調洪啓禧入侍。出榻敎宋昌明,亦使之入來。洪啓禧·宋昌明進伏。上曰,宋昌明老矣,而以其不用心故,尙强矣。如予則用心頗多,故鬚髮盡白,爪甲亦易長矣。傳曰,補編雖錄,今番祔廟時,殿門及乘輦處,其宜同昔。一依壬寅年例擧行事,分付儀曹。出傳敎上曰,此則禮判旣親承下敎,知而爲之,可也。尙魯曰,太廟第十一室間隔朱簾,神欌前面小朱簾,及地衣帳等物渝色,則似當新備,敢稟。上曰,只神欌朱簾·神榻帳新備,可也。出擧條上曰,靑紅蓋則何以爲之?尙魯曰,似仍舊用之矣。傳曰,第十一室靑紅蓋,祔廟時新造事,分付。出傳敎尙魯曰,取考祔廟時謄錄,冊則奉盛腰轝,寶則奉盛彩轝,而再昨年因山時,冊·寶,合盛一轝,故只用腰轝矣。今番祔廟時,旣有一依因山例之敎,彩轝何以爲之,而腰轝,以幾坐擧行乎?敢稟。上曰,勿論冊·寶,以彩轝六腰轝六擧行,可也。尙魯曰,再昨年因山時,玉冊·金玉寶,因傳敎去其護匣及外櫃,只裹袱盛轝矣。今此祔廟時,亦爲因山時例擧行,何如?上曰,依爲之。出擧條上曰,壬寅年則冊·寶雖多,不過五也,今番最多矣。下番出去,持入明陵國葬都監儀軌,及壬寅祔廟都監儀軌,可也。傳曰,噫,隨當殿神位而宿,只有來月初五日,且神位奉安於南神門外幄次,予豈敢宿於齋殿?其日設小次於南神門外道南留此,祔廟禮畢後,當入齋殿,其令儀曹,依此擧行。出傳敎上曰,今日召卿等,正爲此等事耳。尙魯曰,徹夜於幕次,則下情豈不萬萬悶迫乎?上曰,神位則奉安于幄次,而予則宿於齋殿,決非人子之道也。尙魯曰,平轎子,乙丑·庚子祔廟時,則竝不用,而壬子則用之,再昨年因山時,亦用之而返虞後內入矣。今番何以爲之乎?敢稟。上曰,以乙丑年例擧行。出擧條尙魯曰,神榻只依初次奉審時見樣,直爲造成,有非愼重之道。更令戶禮判及都監郞廳,持見樣奉審後擧行,何如?上曰,依爲之。出擧條上曰,五禮儀只出主有證據乎?啓禧曰,家禮有之。上曰,出主何以爲之乎?啓禧曰,只出主於櫝前矣。上曰,不出主者有之乎?啓禧曰,亦有之。上曰,孝章廟,則只開櫝而已。啓禧曰,此則誠未可知也。尙魯曰,此是重大事,故未及仰達矣。旣出主後,則櫝反輕矣。若出主後,櫝則以側面奉置於倚子前,未知如何也。上曰,出主後,櫝臺則猶在座上矣。鳳漢曰,非謂此也。若以正面置之,則無地可容,似不如側面之爲便矣。上曰,卿見私家合櫝而爲此言耶?公家則櫝面前後左右,面勢平均,有何正面側面之異乎?尙魯曰,聖敎誠至當矣。上曰,第六室最爲狹窄,故櫝臺·櫝蓋兩間,誠苟艱矣。予奉審時,則僅僅容入,而若肥大執事,則誠難容矣。聞守僕言,第三室最大云矣。尙魯曰,此則尺度不均,故然矣。上曰,孝章·孝純,主櫝甚大,其時禮判求待,亦不異事矣。鳳漢曰,雖以私家言之,大小固不同矣。啓禧曰,家禮程子言尺封,可見謹愼之意也。尙魯曰,輦輿儀仗,旣有仍舊用之之敎矣。神輿雖有渝色處,有難修改,而其中草綠倚子,再昨年因山時,入於燒火中云,此則改備,何如?上曰,依爲之。出擧條尙魯曰,太廟第十一室床卓,亦依第六室床卓制樣,改造,何如?上曰,依第六室床卓爲之。出擧條上曰,一室五位,則何以爲之?尙魯曰,私家則合櫝矣。喆輔曰,私家則或有只以元妃合櫝者矣。鳳漢曰,聞李秉迪家,爲合櫝云矣。上曰,然則其神欌必大矣。尙魯曰,私家則只爲龕室矣。喆輔曰,奉審今日爲之乎?上曰,卿雖贊禮,今日必奉審,而每事亦必周密,可也。尙魯曰,取考祔廟時,習儀前例,則或有初再三度,皆自闕門外詣議政府之例,或有初再三度,皆自都監詣政府之例,其例不一,未知其故,而凡於都監習儀,初再度則自都監詣政府,三度則依正日例爲之例也。今番初再度習儀,竝自都監詣政府爲之。三度習儀,自闕門外詣政府爲之似好,故敢稟。上曰,依此爲之。出擧條上曰,習儀時,只以神輦行禮乎?尙魯曰,一依正日例爲之矣。上曰,重大矣。上覽明陵國葬儀軌曰,此果十二彩轝矣。今用十二轝,則自闕門外必延亘於太廟門前乎?尙魯曰,似然矣。上又覽壬寅祔廟儀軌曰,壬寅年則只用八輦,今則加四矣。上曰,其時禮議沈鍾也。鳳漢曰,沈洪也。上曰,水原府使金,則是金啓煥乎?尙魯曰,然矣。上曰,弘陵參奉有啓煥之族矣。允鈺曰,金宗範爲啓煥之姪矣。鳳漢曰,奉審時,孝昭殿守僕當率去。上曰,唯。尙魯曰,金壽漢頗老矣。上曰,予則貴之矣。予所慮者,通禮院書員朴世章矣。啓禧曰,渠之所痛者,以今覓古事矣。晩曰,壽漢以爲展拜時,必開丁字閣門者,似然矣。上曰,此等事甚悶矣,而陵園行祭,在於丁字閣,所重寶在丁字閣則開門之節,亦似然矣。鳳漢曰,以宗廟廟司開門之節見之,其言亦是矣。上曰,此則異於此矣。渠今則爲行首矣。向時則渠雖盡知三代禮,渠輩中無稱道者,雖以各司書員輩言之,雖爲官員之所重,若不見重於渠輩,則難矣。今則爲行首云,亦稍見重於渠輩中矣。然如李春選者,不復見矣。金重礪,亦難得矣。喆輔曰,徽寧殿移奉文政殿吉日,令日官推擇,則六月初一日爲吉云,以初一日定行,何如?上曰,依爲之。出擧條喆輔曰,以祔廟慶科事,有仰達者矣。取考前例,則其初試額數,或三百或六百。今番則初試取幾人乎?上曰,事體重大,當以六百爲之矣。喆輔曰,文武咸聚京師乎?上曰,當分京·外,而若分京·外則有京試官乎?尙魯曰,旣分京·外,則必有京試官矣。晩曰,以幾何分排京·外乎?喆輔曰,此則必有前例,而若合慶則不在此例矣。上曰,此後又將有合庭試矣。世孫亦有入學之規乎?只言諸侯之元子,而不及嫡孫矣。尙魯曰,必有前例矣。上曰,五禮儀補編持入。晩曰,初試若分京·外,則其擇日,必稍間於會試,然後可無窘急之患矣。上曰,武科初試,亦分京·外乎?益輔曰,臣在嶺南時見之,增廣初試,亦分京·外,別試亦似然矣。上曰,其試官何以爲之?益輔曰,自監營擇定,守令取試矣。上曰,其額數考例以奏,可也。益輔,承命而退。上曰,所謂讀券官·對讀官之稱,何也?啓禧曰,若親臨試取,則有對讀官矣。上曰,然則只讀券官,必讀券乎?尙魯曰,不必然也。親臨事體重大,故稱以讀券,而以其副謂之對讀矣。上取覽補編曰,元孫果有入學之規,而藝文提學主之矣。喆輔曰,王世孫冊封吉日,令日官推擇,則六月初十日·十一日·十二日爲吉云,以初十日擧行,何如?上曰,依爲之。出擧條尙魯曰,小朝次對,在前或大祭相値,則退一日爲之矣。上曰,予則晝講次對,雖値齋日,必行之矣。傳曰,中旬晝講,進定於明日,中旬次對,以十三日爲之。出傳敎上曰,兵曹番次則無相持之患乎?尙魯曰,此亦難矣。上曰,書吏請番乎?晩曰,兵曹亦有錄事矣。上曰,政院則皆均之乎?允鈺曰,院規以右位取便,故同副偏入矣。上曰,趙明鼎,終不畢做云,此則可憎矣。啓禧先退。尙魯曰,今日已晩矣。朝水刺尙不進御乎?上曰,工曹判書最便乎?晩曰,便則便矣,而猶不如左右參贊矣。上曰,各司郞廳,則其長官便乎?晩曰,然矣。上曰,賞格將考見,壬子祔廟時日記持來。益輔進伏奏曰,考見續典,則別試無分京·外之規,而必咸聚京師矣。其額數則爲臨時稟旨矣。尙魯曰,旣載法典,則分京·外一節,似難變通矣。上曰,續典持來。尙魯曰,考見續典,別試·初試·文武科,咸聚京師矣。上曰,庭試增廣,皆稱別試矣。尙魯曰,庭試則原無分京·外之規,增廣則原無咸聚京師之法。此則無可擧論,此云別試,乃以兩別而言,非謂庭試增廣之爲別試矣。上曰,大體言之,咸聚京師可乎,分京·外可乎?尙魯曰,方今農節,遠外擧子,齎糧赴京,甚是悶事,而續典所載,有難變通矣。上曰,其講規,已與續典不同矣。尙魯曰,此則有異矣。講規,則殿下已變通,而將爲永久遵行之規,成一法典。至於咸聚京師,則無變通之事,而今乃不遵則似如何矣。上曰,初試以五月爲之,何如?益輔曰,分京·外則可無窘急之患,而若咸聚京師,則必不及期矣。上曰,今番異於他慶,豈可拘於續典乎?遂命書傳敎曰,今番文科初試,取六百人,武科初試,亦取六百人。續大典則勿論文武,皆合咸聚京師,而永慕殿祔廟慶科初試,旣已分京·外。噫,今番別試初試,豈可曠月?當農之時,咸聚京師,亦非仰體昔年慈德之意,文武科初試,分京·外設行,一依永慕殿祔廟時例,擧行事,分付。出傳敎上曰,注書出去,開政與否知來。賤臣還奏,吏判則待命于金吾,參判則到闕外,而以不爲一番陳書,故不敢冒入云矣。上曰,非矣,參判尤非矣。傳曰,特敎之下,今聞判書待命,參判只承牌到闕門外,此何分義?此何事體?噫,白首暮年,祔廟涓吉,孝昭殿大享,止于此日,而承旨欲爲備員,特命開政,則尤焉敢若此,非徒違牌,將欲不參於今番大祭。噫,予則以無臣將奏于殿,而人臣而職在卿宰,何敢若此?何敢若此?若不開政,將至於國不國。更爲嚴飭判書·參判,齊到齋殿門外開政。出傳敎上曰,爲父祖于恩上言者,今番嚴飭矣。尙魯曰,處分甚好矣。上曰,或有大功而求加資,則可許否?尙魯曰,此亦有虛實相蒙之弊矣。上曰,如李儁徽者,誠孝子矣。益輔先退。上顧謂左右相曰,卿等亦退出,可也。尙魯曰,編次人亦使之少退,好矣。上曰,將不久矣。濟恭進讀祭文草,添刪訖。諸臣退出。
己卯四月初九日申時,上御齋殿。都監堂上入侍時,戶曹判書洪鳳漢,禮曹判書李喆輔,左承旨南泰著,假注書李一曾,記事官鄭昌順·李蓍廷進伏。上曰,吏堂入來乎?南泰著曰,判書則待命,參判則入來,而俄者下敎,有齊入之命,故不爲開政矣。傳曰,吏曹判書李昌誼,勿待命卽爲入來事,分付。出傳敎上曰,都提調,使之入來。洪鳳漢曰,臣等依下敎奉審後,持見樣更爲見樣矣。上曰,神榻·神欌之間,何如?鳳漢曰,其間足以容身矣。上曰,其間可爲二間乎?鳳漢曰,爲一間而稍廣矣。上曰,然則恢恢矣。李喆輔曰,更爲見樣,實爲多幸矣。鳳漢曰,更爲見樣,則不足爲二分矣。上曰,然乎?今則無不足之患乎?鳳漢曰,今則無不足之慮矣。上曰,爲幾分乎?鳳漢曰,四面各置二分矣。上曰,四面各置二分,則爲八分矣。豈不太寬乎?更減三分之一,何如?鳳漢曰,減之則不足矣。旣以此見樣定奪,則邊板當以柏板爲之,而常時所用柏板,則不過六尺矣。必得九尺餘者,乃可用之,而適問有處,則豐壤有一可用者,不可不急急斫來取乾矣。上曰,第六室爲幾尺乎?鳳漢曰,八尺矣。左議政金尙魯曰,猝取生木,則生蠹可慮矣。上曰,幾尺乎?鳳漢曰,爲九尺餘而誠難得矣。上曰,四面皆以柏板乎?鳳漢曰,四面皆以柏板,而腹板亦柏板矣。上曰,楸木則何如?鳳漢曰,楸木之爲九尺長者,亦難得矣。上曰,招問小木匠,則可知矣。假西木豈不好乎?鳳漢曰,若用假西木,則尙方及都監,皆有之矣。然似太重矣。上曰,非但靑木之生蟲。今番別試,必分京·外者,予實有意。周濂溪,庭草不除之意,亦不可不見也。今用假西木,則又爲省財之道矣。此亦自都監,草記擧行之事,而今日如是講定,甚好矣。鳳漢曰,十二室皆奉審,則神榻次次高矣,而十一室稍高矣。上曰,何爲而然也?鳳漢曰,臣未知其所以然,而若與十二室高等之則似好矣。上曰,然矣。此皆匠人之過也。喆輔曰,神欌前簾,神榻前帳外,勿爲改修事有敎,而俄者奉審,內外三件,竝此色渝,不可不一體修改。神榻及祭床鋪陳,亦多破落,亦竝修改,何如?上曰,依爲之。出擧條上曰,然則有告由乎?尙魯曰,然矣。鳳漢曰,然則初一日兼告,亦好矣。上曰,編次人蔡濟恭,使之入侍。傳曰,自壬午坤位冊封時,至丁丑上諡時,寶十二,冊十二矣,十二腰轝,寶冊各同安,而第一腰轝,加奉敎命。初下敎,腰彩轝各六,其令待令矣。今聞因山時,十二要轝,揮帳,以內下紬緞造成用之尙有,而仰體省費之慈德。以此用之,以十二要轝擧行案,則亦依因山時例,二要轝用一案事,分付。出傳敎上曰,今番廛人等,亦似便矣。尙魯曰,今番都監,元無取用於廛人者矣。喆輔曰,因山發靷習儀時,假梓宮勿用事,已有成命矣。今此祔廟習儀時,假主假寶,何以爲之乎?上曰,竝勿用,可也。出擧條上曰,告動駕前,冊·寶先爲奉行,誠何如矣?命書傳敎曰,冊·寶祭,前例爲先爲奉安于廟中,莫重許多冊·寶,一付廟司,豈專意廟中之意乎?前一日日晡後,當先爲奉安于欌中,令都監知悉。出傳敎上曰,假西木則用之無疑矣。鳳漢曰,假西木則實品低矣。柏板萬無不得之理,雖或不得用,細好松木,亦無妨矣。上曰,松木則何如矣?政院則以何木爲懸板乎?泰著曰,用椵板矣。上曰,椵板則還不如松木矣。鳳漢·喆輔退出,泰著曰,吏判謂以情病俱苦,終不入來云矣。上顧謂尙魯曰,何必如是相持乎?今日,當爲變通矣。遂命書傳敎曰,吏曹判書李昌誼,今日特敎之下,日已昏矣。尙不膺命,分義事體,俱涉寒心,罷職。出傳敎上曰,吏判則卿可當之。尙魯曰,首相在焉。臣何敢當之?上曰,權道亦不可不用也。卿旣入侍,予當問以三望矣。禮判欲用久矣。予有所思而至此矣。若爲冢宰,則必善爲之。趙雲逵頃日許遞時,有所下敎,李鼎輔亦可合矣。於此三人,誰可爲之?此外必有可合者,而李昌誼代則誠如何,卿可知之否?尙魯曰,臣豈不知,爲李昌誼代,則果未安,誠如聖敎矣。臣則以爲禮判好矣。上命書傳敎時,上曰,參議仍塡之好矣。洪樂性,頃日處分,實有意而若久置之,必以予爲酸矣。於渠亦冤遞矣。傳曰,禮曹判書李喆輔,吏曹判書除授,卽爲牌招,同參政事,參議有闕代,行司直洪樂性除授。出傳敎上曰,政事得贊禮然後,可也。尙魯曰,贊禮不可不變通,而頃日有非其本情而見遞者矣。上曰,好矣。此人父子,皆爲國事之人矣。傳曰,左參贊洪象漢,禮曹判書除授,卽爲牌招齋宿。出傳敎上曰,吏判旣在闕內,亦違牌乎?尙魯曰,當之者必悶悶矣。上曰,雖悶奈何?尙魯先退。上曰,觀象監測候官一員來待。傳曰,飭已行矣。二首醫,皆外任。日次問候之時,宜有首醫,昨冬之勞,亦宜功過相準,許礈敍用,仍屬內局。出傳敎諸臣退出。
己卯四月初九日酉時,上御明政殿月臺。測候官入侍時,同副承旨金光國,假注書李一曾,記事官鄭昌順·李蓍廷,測候官安國賓·金光瑞侍立。上問彗星所在,安國賓曰,近日連爲雲氣所遮,不然則爲月光所射,不得詳細看候,而昨日則見於翼宿三度矣。形體稍微,尾長亦不分明矣。上曰,其形體大小,何如?國賓曰,初出時,其大如金星,其後如木星,今則比之大角,差小矣。上曰,金星比木星爲大乎?國賓曰,衆星無如金星之大者矣。上曰,長庚·啓明,皆金星乎?國賓曰,夕則長庚,晨則啓明,晝則太白矣。上曰,比之壬戌年,何如?國賓曰,壬戌年則尾長幾乎經天,今番則不至如此矣。上曰,翼宿分野,屬何處乎?國賓曰,爲吳楚分野矣。上曰,吳楚今屬何省乎?國賓曰,似是廣東省也。上曰,頃聞齎咨官言,去遼東,見彗星,而其尾東指云矣。國賓曰,彗星之尾,隱日光而成形。故晨則日光在東而尾皆西指,夕則日光在西而尾皆東指矣。上曰,然乎?金光國曰,臣亦於海西見之,而彗星本是妖星,故出沒無常矣。上曰,一日過幾度乎?國賓曰,一日過一度矣。上曰,一日一度,其何爲疾乎?國賓曰,其行甚疾矣。上曰,水星汝等見之乎?金光瑞曰,臣等固未之見,而聞七十餘老人之言,則終不得見云矣。上曰,測候官先爲退去。上曰,左右相·編次人,入侍于齋殿。出榻敎遂退出。
己卯四月初九日二更,上御齋殿。左右相入侍時,左議政金尙魯,右議政申晩,同副承旨金光國,假注書李一曾,記事官鄭昌順·李蓍廷進伏。上曰,兵判使之入來,仍命書傳敎曰,新除承旨牌招,出傳敎兵曹判書李益輔進伏。上曰,城津首擬,卽城役時領役人洪禹範乎?益輔曰,臣未知也。上曰,持入望筒。上曰,近來予之精神如此矣。非城津,乃臨津別將也。益輔曰,此則開城留守擬望,移送該曹者也。上曰,然乎?益輔先退,上顧謂右相曰,卿則往見東宮而來,可也。申晩承命而出。上曰,吏判去矣,今番之去,其意可知。金尙魯曰,聖敎誠至當矣。上曰,洪判父子,皆善爲處置矣。且其父子,皆爲國事之人也。尙魯曰,象漢周通知事,其子亦能爲國事矣。上曰,洪樂命則何如?尙魯曰,此則過於安靜,常時不出入。臣子致讓,亦與樂命,氣味相同,故最與相親,而臣子則近有痰滯之症,醫治不見效,常時如樂命矣。光國曰,兩人規模誠同矣。尙魯曰,文學卽臣家世傳者,而至於臣子,則還爲憂患,洪樂命亦然。故能善文而其爲人似詭矣。上曰,此所謂旁以類聚也。雖親舊,亦罕見其面乎?光國曰,人未見其騎馬出入矣。上曰,然則痰滯固然矣。尙魯曰,臣家以臣在之故,頗多紛擾時,而臣子則終日閉門,不接賓客,至於一家間慶弔處,亦不爲之矣。上曰,卿雖勸之而亦然乎?尙魯曰,此則臣不敢勸之矣。上曰,此猶勝於躁競矣。尙魯曰,臣則以爲此亦有弊矣。上曰,卿有佳之之意,故今爲此言矣。尙魯曰,言端旣出,故敢此仰達矣。洪樂命向來事,臣亦以爲過矣,而以其情勢,三司則決不欲行公,亦非異事矣。渠旣固執,則雖其父責之,無可奈何矣。上曰,與厥父,容貌頗異矣。尙魯曰,容貌則稍有恰似處,而其規模則判異矣。俄已仰達,而實將來大用之人矣。光國曰,樂命自儒時,儕友間,期望不爲泛然矣。上曰,如此人,其氣象非父兄敎誨而然也。其事則何爲而然乎?尙魯曰,尋常酬酢,亦非異事矣。上曰,洪景海亦佳矣。洪鳳漢以爲小洪啓禧云矣。尙魯曰,其人亦堅剛,凡事必核實矣。上曰,尹得雨,今爲守令乎?尙魯曰,以慶源府使,今入於草土中矣。上曰,然乎?尙魯曰,雖以祔廟時言之,行禮之節甚多。今豫思之,誠爲可悶,其間湯劑·水刺凡諸調攝之節,必加意爲之,是臣等區區之望也。上曰,近日則夜甚短矣。尙魯曰,今年有閏二月,故夜猶長矣。上曰,予意以爲左承旨年幾何而若是老矣。俄坐思之,比南泰會尤老矣。光國曰,與臣爲同甲而筋力則好矣。上曰,其兄弟筋力則皆好矣。上曰,右相入來。使之入來也,申晩進伏。上曰,入對乎?晩曰,俄者率隨從醫官入診,則睿候一樣矣。以心制服色,坐見於小次矣。諸臣遂退出。
四月初九日三更一點,王世子徽寧殿小次。藥房入診入對時,都提調申晩,提調洪啓禧,右副承旨李渙,假注書朴道天,記事官鄭枋,醫官崔始崙·金福齡·金鼎新,以次進伏訖。晩曰,終日勞動,睿候,何如?令曰,不關係矣。晩曰,俄者大朝,命臣等入侍,仍命臣等率醫官入對,診察睿候何如,而來奏爲敎,故敢此求對矣。令醫官診候,何如?令曰,唯。始崙進伏診候,退伏奏曰,脈候左右三部調均,而右寸關暫沈矣。福齡進伏診候,退伏奏曰,脈候左右三部調均,而右寸關似少沈數矣。晩曰,當入侍大朝,以此意仰達矣。令曰,唯。諸臣以次退出。
上在昌慶宮。常參以代理停,經筵停。
自初昏至五更,雲氣掩翳,彗星所在,不得看候。
大殿,孝昭殿夏享親祭罷後,政院·玉堂·朝廷二品以上·六曹堂上,宗親單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。世孫宮,政院·玉堂口傳問安,答曰,知悉。
大殿,徽寧殿夏享大祭罷後,政院·玉堂·藥房·朝廷二品以上·六曹堂上·宗親口傳問安。答曰,知道。世子宮·嬪宮,政院·玉堂口傳問安。答曰,罔極。世孫宮,政院·玉堂口傳問安。答曰,知悉。
李永暉達曰,明日常參取稟。令曰,停。
又達曰,大司憲徐志修,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
金光國達曰,領議政李天輔箚子到院,而大祭正日,留院之意,敢達。令曰,入之。
又達曰,卽者奉敎鄭昌順,以其親病,陳書徑出。原書以親祭正日,纔已退却矣。所當直捧禁推微旨,而此與無端徑出有異,推考警責,何如?令曰,依。
令于李渙曰,大臣·備局堂上引接。
傳于金光國曰,晝講,待下敎爲之。
傳于金光國曰,三大臣入侍。
傳于李永暉曰,三大臣來詣于明政殿後,藥房有下敎事,同爲入侍,有點下之事,都承旨亦爲入侍。
具允鈺啓曰,兵曹判書李益輔,編次人元仁孫,依下敎來待矣。傳曰,入侍。
以吏曹參議洪樂性牌不進罷職傳旨,傳于金光國曰,只推,更爲牌招。
以執義李基德牌不進罷職令旨,令于金光國曰,推考徽旨捧入。
兵曹口傳政事,副護軍許礈。
以吏曹判書望筒,傳于金光國曰,卽爲牌招,同參政事。
有政。吏批,以李昌壽爲吏曹判書,判書李昌壽牌不進,參判尹東度,參議洪樂性,同副承旨金光國進,以任㻐爲副校理,金相福爲禮曹參判,李昌壽爲知經筵,李應協爲同敦寧,李昌壽爲繕工提調,南雲老爲寧海府使,趙圭鎭爲咸從府使,司饔奉事鄭文達,軍資奉事李養和相換,司圃別提李性源,氷庫別提林梓相換。
兵批,判書李益輔進,參判蔡濟恭病,參議韓光會病,參知柳謇入直進,同副承旨金光國〈進〉,以李蓍建爲北評事,趙雲逵爲副摠管,李殷福爲訓鍊副正,魚有成爲五衛將,成碩臣爲全羅監營中軍,趙純臣爲慶尙監營中軍,金聖彪爲忠翊將,李明著爲忠翊將,吾叉浦僉使朴萬楷,柔院僉使房應文,薪智島萬戶朴瑞豐,浦項別將方圓,三千權管李漢輔,靑水萬戶李寅旭,玉江萬戶李廷鉉,竝單付,以上明陵領役部將作闕除授事承傳,副護軍朴昌新·金永綬。
金光國,以吏曹言啓曰,來五月初六日祔太廟祭親行時,許多執事,當以侍從塡差,而在京者數少,將無以推移分排。在前如此之時,有在外侍從催促上來之例矣。在外侍從,斯速上來事,預爲知委申飭,俾無臨時苟艱窘迫之弊,何如?傳曰,允。
領議政李天輔箚子曰,伏以,日月迅逝,孝昭殿終祥奄過,徽寧殿禫期已迫。伏想我大朝哀慕之情,我邸下慨廓之懷,益復罔極,臣不勝區區悲慮焉。仍念臣卽一癃廢之物,而尙延餘息,重辱新命,適當國祥隔日,忍死祗肅,只爲一參祭班之計。仍因蹲據,斷無其望,虛縻偃伏,已過月餘,素患諸症,近又挾感添劇,昏仆床席,無一分生意。今日親行夏享,不得進參,情虧禮闕,罪合萬戮。至於臣之病狀,朝夕待盡,不可責之以職事,則不待臣更申哀懇。聖鑑在上,庶幾曲賜照燭,向天祈祝者,惟是速解重任,兩幸公私而已。伏乞睿慈,俯垂矜憐,導達聖聰,亟遞臣職,仍令攸司重勘臣罪,以肅朝綱焉。答曰,覽箚具悉卿懇。日月流邁,孝昭殿祥事倏過,徽寧殿禫期已迫,一倍罔極。以病未參,其何所傷?卿須安心勿辭,善攝焉。仍令曰,史官往諭。
己卯四月初十日四更一點,孝昭殿夏享親祭入侍時,行都承旨李吉輔,左承旨李永暉,右承旨南泰著,左副承旨具允鈺,同副承旨金光國,假注書李一曾,記事官鄭昌順·李蓍廷。上具翼善冠·黲袍·烏犀帶,步出齋殿,詣板位哭,亞獻官以下哭。止哭,上行四拜訖,行裸薦,仍行初獻禮,還詣板位。左議政金尙魯,行亞獻禮,右議政申晩,行終獻禮,俱復位。上哭,亞獻官以下哭,止哭,上行四拜,詣望瘞位,行望瘞禮。禮畢,上還入大內,諸臣至賓陽門外,退出。
己卯四月初十日四更三點,王世子,徽寧殿夏享大祭攝行入對時,右副承旨李渙,事變假注書黃樸,記事官朴取源,記注官徐秉德,以次陪從。王世子,具翼善冠·黑衫袍·烏犀帶出小次,詣正殿板位,四拜訖,行酌獻禮後,還詣板位。四拜禮畢後,渙曰,執樽自斟瓚,講官進幣先措,執禮讀笏記之際做錯,竝從重推考,何如?令曰,依爲之。因步詣于銅龍門,乘輿詣集英門,入大內後,陪從承史,以次退出。
己卯四月初十日辰時,王世子坐德成閤。大臣·備局堂上引接入對時,右議政申晩,知事李益炡,行禮曹判書洪象漢,訓鍊都正鄭汝稷,左副承旨具允鈺,獻納李心源,副校理沈履之,假注書李一曾,事變假注書黃樸,記事官鄭枋·李蓍廷進伏。申晩曰,徹曉將事,睿候,何如?令曰,一樣矣。晩曰,近來則感氣之候,何如?令曰,大體一樣,而咳嗽尙未差矣。晩曰,咳嗽之症,亦感氣未解而然也。丸劑連爲進御乎?令曰,進御矣。晩曰,至於丸劑,責效甚難,必無間斷,好矣。令曰,當體念爲之矣。晩曰,大朝聖候一樣乎?令曰,一樣矣。晩曰,王世孫氣候,何如?令曰,好在矣。晩曰,昨日入對罷後,卽爲入侍,以率陪從醫官診候,則睿候一樣之意,仰奏矣。令曰,祔廟後行祭乎?晩曰,前期告動駕,神輦奉安于南神門外幄次,當日陞祔太廟後,行祭。十二室,皆爲行祭矣。今只隔兩旬,其間必盡調攝之方,是臣區區之望也。令曰,以淺淡服行禮乎?晩曰,行祭時則有祭服矣。大朝有中月之制,故行禫祭後,從吉。邸下則雖有二十七月之制,而無禫,故卽今從吉矣。祔廟後還宮時,則大朝亦御衮龍袍,此載於五禮儀。令曰,昨日則少愈,而猶有酸氣,當服藥調攝矣。晩曰,領相病猶未差,左相連日勞動之餘,適有身病。故臣獨爲入對矣。晩曰,此卽黃海前監司趙明鼎狀達也。以爲黃州御印坪所在田畓,卽黃·鳳兩邑民人等世傳之土。而謂以溫寧君受賜地,奉祀條,稱爲後孫者,換面迭出,屢起訟端,而民人之前後得決七次。狀聞處決者三次,李哥之爭端,不過不眞的之一張主旨,而刑曹只憑李景雲之上言,直爲結給矣。李圭精,又爲欺賣於新生翁主房,下送宮差,勒令折量,民人之具格得決,已至三度,則法不當聽理。事在六十年前,非當身現存,勿許聽理,昭載法典,而該曹覈達,似未詳前後委折之致,則年久已決之訟,有不可遽然移給。且宮家田畓買賣之時,先問土在官,明知其虛實之後,買得,自是令甲,則不問本道,徑先買取,亦係法外。田畓則仍前決給於民人等處,價本則,使該宮還推後,李景雲·李鄕采·李圭精等,非理橫執,欺賣圖利之罪,各別嚴繩,以除民弊事,請令廟堂稟處矣。凡聽訟之規,三度得決,勿許聽理,法意有在,而今此民人等之屢度得決,誠如道臣狀辭,則秋曹之不究事實,直爲結給,事甚不當。李景雲等之中間欺賣,每起訟端,侵害民人者,情狀亦極痛駭,依其狀請許施,何如?令曰,依爲之。出擧條晩曰,各邑還穀,每當春間,等等均分,以爲民間種糧之地者,法意甚嚴,而爲守令者,間多許給別還,又或甚至於轉給他邑所在之人,非但窮民之不得受爲可矜,收捧未易,仍作逋欠,其爲弊多矣。年前大朝特敎申飭,至爲嚴重,又遣繡衣,廉問摘發,從重科罪。自是以後,吏知懲畏,必不敢更爲冒犯,而但法久則易至解弛,恐不無如前之弊,分付諸道道臣,使之更加嚴飭,何如?令曰,依爲之。出擧條晩曰,前後次對,以無故備堂之懸頉不參,屢有申飭,而今日次對,又僅得備員,或有以都監進懸頉者,次對退罷後,豈不可進往都監乎?其在事體,誠極未安。今日無故不參備堂,竝從重推考,何如?令曰,依爲之。出擧條李益炡曰,日月迅邁,孝昭殿祥期已過,昨夜又爲將事,聖上徹夜勞動,邸下追慕之懷,儻復如何?令曰,歲月如流,孝昭殿祥事已過,禫期又不遠,一倍罔極矣。奏訖。諸臣退出。
己卯四月初十日未時,上御咸安閣。大臣·藥房提調,同爲入侍時,左議政金尙魯,右議政申晩,左承旨李永暉,假注書李一曾,記事官柳敍五·李蓍廷,先爲入侍。上曰,丁丑年,明陵三都監領役部將,承傳置簿冊取來。藥房提調洪啓禧,副提調李吉輔,醫官許礈·金德崙·金履貞·金福齡·金世選·慶絢·許溫進伏。李永暉曰,都承旨旣入來,臣則退去乎?上曰,姑俟之。仍命永暉,書李喆輔除授左參贊傳敎時,上曰,李喆輔誠合於冢宰之任,而必善爲之矣。今爲此處分者,使臣亦當以誠,決知其不爲行公而必爲强迫,豈使臣以誠之道乎?渠聞此下敎,則必垂涕矣。向日爲吏議時,大段被斥,此等事予皆思之矣。李吉輔曰,非吏議也。爲吏郞時也。上曰,然乎?上曰,今日特遞,亦有其名矣。此時敦匠,豈不關重乎?金尙魯曰,聖意甚好矣。於渠亦恩至渥也。上曰,此正如金重萬矣。一夜吏判,亦豈不爲行狀之資乎?上〈尙魯〉曰,小臣等,豈不知此人置之銓曹爲好矣,而今不爲請勿許遞者,誠以仰贊聖上曲察臣下之至意也。李喆輔,本非爲黨之人也。只以科名不正,故爲世所不容,渠至今痛惋者,以此科也。平日握臣手而泣言曰,欲於筵中,自請削科云云,臣亦爲此不成說話云,而其情則誠慼矣。上曰,度支·騎曹,皆任之。豈有如其人者乎?尙魯曰,誠難人矣。上曰,卿以爲左參贊爲閑局矣,今李喆輔反爲之矣,禮儀使亦難矣。尙魯曰,禮儀使誠難矣,而此人雖爲之,而顚仆不有辭避之意也。上曰,喆輔之心如可見矣。卽今則必如解擔矣。傳曰,噫,人君使臣當首尾若一。吏判屬意已久,而尙不一除者,意蓋爲其人,昨夜莫重親祭,執事·承旨,不可不備,亦有關係國體者,不獲已適以在闕中,故遂取意特除。伊後靜思,非頃日其子不差敬差官之意,且曾於銓曹,有被斥之事,今於長官,必也撕捱。思之及此,外面敦迫,是豈講中庸之意哉?噫,中庸大旨,卽一誠也。雖然,此亦曲全其臣之意,而目今所重,敦匠之役也,期日在近,以本職撕捱,於重事何?吏曹判書李喆輔,左參贊除授,卽爲牌招,使之專意都監。出傳敎上曰,所可悶者,誰可爲之?彼重臣亦爲之乎?申晩曰,爲之矣。尙魯曰,冢宰團之重任也,而近日數遞誠悶矣。今番則必簡在聖心,而可使永久任使者爲之,好矣。上曰,予意亦然矣。傳曰,吏曹判書有闕,政事·政官牌招擧行。出傳敎晩曰,許礈,昨日敍用矣·分付該曹,卽爲付軍職,使之冠帶常仕,何如?上曰,首醫許礈,令該曹口傳付軍職。出榻敎上曰,承傳如是積滯,將何以爲之?晩曰,李瑞圭,亦姑未爲之矣。晩曰,近來醫官,多在外任,每當日次問候之際,事多苟難,甚可悶也。龍仁縣令李以楷,瓜期不遠,今姑許遞,使之還屬本院,何如?上曰,依爲之。出擧條晩遂請診。上曰,唯。許礈進診曰,左三部沈,右三部虛軟而度數不調勻矣。金德崙曰,左三部沈中滯而不均,脾胃脈亦虛矣。金履貞曰,左三部沈,右寸關沈而虛軟則一樣矣。金福齡曰,左三部沈泥,右三部乍柔弱矣。慶絢·許溫,所奏亦無異同。上曰,眩之一字,是痰之所致乎?於此建功湯亦好乎?許礈曰,調中湯爲溫中調痰之劑矣。德崙曰,小臣所見,則左右三部沈,理中建功湯好矣。晩曰,如此時則日再煎入好矣。礈曰,限三日,日再煎入則好矣。洪啓禧曰,晝則午間煎入,朝則依煎入,好矣。上曰,依爲之。理中建功湯,自今日連四日再煎以入,以十四日爲日次事。出榻敎上進覽領役部將,承傳置簿冊時,上曰,都承旨則退去到任,可也。尙魯曰,今始到任矣。上曰,予意非以爲其人之不足也。實出惜名器之意,而卿意亦然,彼瓜期亦不遠矣。上曰,他承旨入侍,左副承旨具允鈺進伏,永暉亦爲退出。上曰,領役部將,幾盡再次爲之,以其諳熟而然乎?尙魯曰,然矣。啓禧曰,明陵都監時,則其中崔泰崙積勞矣。初則以朴萬楷使之矣,而其終始積勞者,無如泰崙矣。上曰,彼提調能記有矣。上曰,今日入番禁軍中,如有明陵領役部將,使之入來。邊將瓜闕,亦爲知來。賤臣還奏,其時領役中,無入番者,適有一人而又以欲代出去矣。邊將瓜闕,則問于兵曹書來矣。上曰,雖他禁軍,其志願則同,而又可問知其某某之爲人。八番正領,使之入來,正領四人,伏于階下。上使承旨下問曰,汝輩皆是閑良,則必願登科,而加資亦願之乎?各言所懷,可也。正領輩,皆以爲年少有才藝者,未死之前,欲得一第,年老無可望者,亦欲爲加資,而無論年之老少,才藝之有無,若自上施賞加資,則孰敢有厭薄之意乎?上曰,此輩亦不爲厭之之說矣。尙魯曰,二十餘人,有難盡爲邊將,加資豈不好乎?上曰,然矣。傳曰,噫,望七服縗,忍過三年,祔禮不遠。追慕莫逮之慟,曷有其極?凡諸事關陵殿者,勿論鉅細,竭盡淺誠,而心耗遺多,事不若意,此予所以推心自悼者。而嗚呼,殿中大享,止於昨夜,懷尤何抑?齋殿中靜思,甲子年明陵陵役時,親往奉審回來後,其時看役人及領役部將,隆武堂試射。伊時慈聖,聞效勞於陵寢,特賜酒饌,奉慈敎依施,前例賜酒以此饋之,怳若昨日。噫,因山時,雖不隨詣山陵,效勞之人,其宜酬功,況以縗服隨轝到山陵乎?二十六人,徒抱承傳,其中五人,以弘陵承傳爲邊將,於明陵尙無酬勞之事。鳴呼,親覩玄宮之閉,目見此輩之勞,而若以尋常承傳同看,豈盡誠之意哉?思之及此,仍不能寐。噫,觀武才時,一時三中四分,作窠塡差,況莫重領役部將乎?因其風日,氣憊甚焉。故旣命之,法講雖停,諭此然後,心可少便,特召大臣,意蓋此也。下詢其時,摠護使及都監提調下敎,而許多之人,作窠其難。頃於戊申軍功,邊將代已有加資之例。且渠輩,皆有弘陵承傳。今雖加資,自可有得差邊將之路,看役人房應文,其中尙不調用,善地僉使,作窠除授。僉使崔泰崙,以都領役部將,其功爲首,而特爲加資。出身金有禮,不顧其身,泅水拯木云,其勞不下於泰崙,特爲加資,與折衝朴萬楷,一體僉使,作窠除授。前別將朴瑞豐,閑良方圓,前萬戶李漢輔,問今窠闕,其甚狹窄,多年久勤,亦涉可矜,依觀武才例,近瓜中善地邊將作窠以付。折衝李東彧,僉使李時桓,別將高必昇·車正軾,前別將趙休,出身尹衡·安命潤·金重彰·金光昱·朴春成·朱景溢·趙榮俊,閑良沈碩鎭·田興祥·安廷輝·鄭運杓·安世洸·卞世鏡·尹漕·金晟竝加資,以示予酬勞之意。出傳敎上曰,俄者入侍承旨。更爲入侍。尙魯曰,昨日爲避一日再祭之嫌,告事由,兼行於朔祭事,已有下敎矣。臣等更思之,告動駕例在祔廟前一日,而今番則與端午節日相値,亦有一日再祭之嫌矣。上曰,然乎?予於靜坐時,至於領役部將及吏判事,皆思之而猶未及於此矣。卿等乃思之,可見其心矣。傳曰,告動駕祭,前則無當日他祭故,其朝乃行,而今番有端午祭,則非徒褻瀆,此一日再祭也。於端午祭,兼行告動駕祭事,分付。出傳敎上曰,永禧殿親祭時,先四拜行禮,四拜後又爲四拜,未知其故矣。尙魯曰,臣等亦未知矣。啓禧曰,臣亦未得入參殿庭,故不能詳知矣。尙魯曰,太廟則其間有撤籩豆,故又有四拜。永禧殿,亦似用此例矣。上曰,然乎?端午兼行告動駕祭,有前例乎?尙魯曰,此亦考見而無如此時矣。上曰,卿等爲我之心可知矣。予似問其故,已考見矣。晩曰,臣等非爲此也,若於禮有違,則豈敢仰達,而禮無所據,且有瀆褻之嫌,則亦不敢不仰達矣。上曰,卿等亦窮極矣。然更考五禮儀,好矣。尙魯曰,已考見而無之矣。左承旨李永暉進伏。上曰,左副旣是該房,以此分付兵曹。編次人持端午及朔祭之文入來事,亦爲分付,允鈺退出。上曰,政官催促入來,使之開政於明政殿月廊事,分付。仍命取來安相五更推文案,永暉讀之訖。命書判付時,上曰,其無永同田庄則的實矣。上曰,其情狀切痛矣。其所自服,只欲免計贓律矣,此漢猶非尋常矣。尙魯曰,誠巧惡矣。其數必合七百,豈不工巧乎?蓋知其八百之爲一律而然矣。上曰,渠則必以爲留置數日,將見欺於七百云矣。以此觀之,可見予氣衰矣。若年少時,則必直烹相五所子廛橋矣。尙魯曰,臣亦有切痛之者,災結百三十餘結,公然賣食,此等漢實無所惜矣。上曰,其訊杖似加於刑曹,而渠能忍之乎?羅將輩,亦知此漢之無據,必不以爲惜矣。尙魯曰,訊杖比之殿坐時則稍輕,而猶不至刑曹之太薄矣。上曰,一駄載幾兩乎?尙魯曰,馱二百兩矣。上曰,所謂養馬者,何也?尙魯曰,西路列邑皆有之,此乃待變馬也。雖二三十里,不可以私事使用也。晩曰,處於大路邊,敢爲如此事,其放恣已無可言,而其人事誠愚迷矣。上曰,無狀矣。戶曹之物,猶或可也,而百姓口吻中物,豈不殘忍乎?上曰,領相今則病勢如何,而別無撕捱之端乎?尙魯曰,近日病未快差云,而撕捱之端則無之矣。上曰,亦不入來乎?尙魯曰,不爲入來矣。上曰,大臣誰來乎?尙魯曰,只李判府事入來矣。上曰,命領府事往渼陰乎?晩曰,非往渼陰,爲看山受由在外云矣。上曰,政官已入來乎?仍傳曰,領役部將承傳,有下敎之事,兵判開政事,分付。出傳敎尙魯曰,十三日次對,別無緊急之事,以望後爲之,何如?晩曰,雖法講湯劑進御之時,豈可爲之?上曰,今後不欲堅執,故其間則當少休矣。傳曰,法講旣命,待下敎爲之。次對亦爲開講後,待下敎擧行。出傳敎尙魯及晩退出。上曰,左右相,爲吏判薦望後出去事往諭。賤臣,以左右相言還奏曰,雖非聖敎,臣等之意亦然,故姑爲留在矣。上曰,在於何處乎?賤臣曰,在於明政殿月廊矣。上曰,承旨其間出外矣。往何邑乎?永暉曰,爲公州牧使矣。上曰,公州大邑乎?永暉曰,公州地方則大,而處於營下路傍,爲弊邑矣。上曰,公州有山城矣。永暉曰,有雙樹山城,而乃是适變時駐蹕之所矣。上曰,其時駐駕之屋尙在耶?永暉曰,其時駐駕之屋則無之,而雙樹亭在其基地,城上臨江,有拱北樓矣。上曰,其前承旨,又經何邑耶?永暉曰,爲安州牧使矣。上曰,安州何如邑耶?永暉曰,安州卽兵營之下,而邑力勝於公州。民居村落,亦頗殷盛矣。上曰,安州亦有樓觀矣。永暉曰,有百祥樓而壯麗矣。上曰,比浮碧樓,何如?永暉曰,平壤浮碧樓·練光亭,以其景致而擅名而已。其樓觀之壯大,則百祥樓實過之,邑在淸川江邊,爲淸南北地界矣。安州城,乃是宜春君南以雄戰亡之地,而近來失路,橫走楓橋。故城底居民,汲水於過五里地。城也緩急無可恃,故洪象漢爲道臣時,狀請疎鑿,而其時兵使金潤,不欲深鑿,只防下流,聞今則水勢如前橫決云矣。洪象漢,悉知其事矣。上曰,後當問之矣。上曰,已欲下敎而忘之矣。今日政廳,可得一守令窠矣。傳曰,已有受敎,況渠以推恩陞資者,則咸從府使金尙玉,前御中官崔萬弼,不遵受敎,恣意刑推云,事之無據,莫此爲甚,先罷後拿。出傳敎上曰,承旨則退出。諸房承旨,與兵判·編次人入侍,出榻敎遂退出。
己卯四月初十日戌時,上御咸安閣。兵判·編次人入侍時,兵曹判書李益輔,編次人元仁孫,右副承旨具允鈺,假注書李一曾,記事官柳敍五·李蓍廷進伏。上曰,領役部將,已爲區處乎?李益輔曰,有入侍之命,故未及區處,而且其中二人已作故,一人則在喪矣。上曰,殘忍矣。誰也誰也?益輔曰,李聖臣·安命潤已作故,金有禮則在喪矣。邊將以近瓜作窠事,有下敎,故下敎作窠,而其中柔院·吾叉浦,二窠皆好矣。至於浦項等處,甚爲殘薄。故招問渠輩,則皆以爲,勿論邊將與別將,欲爲得食處云。三千權管雖曰,權管,比之浦項等處稍勝矣。上曰,權管則似何如矣?益輔曰,臣意亦以爲何如,而渠輩有願之者矣。上曰,然乎?得食最緊乎?雖然必以萬戶差送,可也。仍命書傳敎曰,黔巖站撥將李聖臣,加資事,下敎矣。今已作故云,其涉可矜。揭板卽其子寅亮之所爲,其加資之命,特施於其子寅亮事,分付。出傳敎傳曰,今日下敎之後,問兵判所奏,金有禮邊將,闋服後卽爲擧行加資,與金光昱一體先爲下批。安命潤已作故云,心甚矜惻,其子待闋服,除取才卽爲調用,實差禁旅。出傳敎益輔先退,元仁孫進讀祭文草,上仍呼寫孝昭殿端午祭,兼行告動駕祭文訖,退出。
上在昌慶宮。常參以代理停,經筵停。
辰時,日有重暈,內暈上有冠,左右有珥,白虹貫日。自巳時至申時,日暈,夜一更,月入太微垣。自初昏至三更,雲氣散漫,且有月光。彗星所在,不得看候,四更以後,雖無雲氣,終不得見,似已西沈。
李渙達曰,明日常參取稟。令曰,停。又達曰,大司憲徐志修,執義李基德未肅拜。掌令李光溭·李養源,持平朴漢暉在外,李迪輔未署經。今日以監察茶時之意,敢達。令曰,知道。
李永暉達曰,左副承旨具允鈺,今日不爲仕進,卽爲牌招,何如?令曰,依。
李渙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金光國,以弘文館言啓曰,新除授副校理任㻐,卽爲牌招察任,何如?傳曰,允。
又以祔廟都監郞廳,以都提調意啓曰,今此祔廟時,神榻邊兒,以加時木造成事,纔已稟定,而體樣長大。戶曹及三軍門,實無推移可用者,尙方所在加時木二株,取來以用之意,敢啓。傳曰,知道。
李渙啓曰,臣依定式,今日進詣于仁政殿月臺,入直禁軍等,戎器·服色點考,則竝皆無頉。仍以傳敎辭意,依例勞問,則俱皆好在云矣,敢啓。傳曰,知道。
傳于金光國曰,卽今日勢淸明,本廳測候官一人待令。
李永暉,以戶曹言達曰,因內贍寺所報,世孫宮供上眞油十一石五斗八合八夕,淸蜜七斗二升三合,小豆五石八斗七升六合四夕,依前例,加定後磨鍊分道,別單書入。今己卯二月十二日,供上日爲始,依此給價之意,分付宣惠廳,何如?令曰,依。
金光國,以吏曹言達曰,奉常寺正朴盛源,本曹正郞李世演,司宰監奉事柳運緖呈狀內,俱以身病甚重。勢難察任云,依例改差,何如?令曰,依。
又以禮曹言啓曰,丁丑三月所下傳敎中,外方朔膳外三名日物膳及凡名日進上,三年內勿捧事,命下矣。來五月初一日,孝昭殿禫祭後,京外物膳及凡諸進上,依例封進事,分付。何如?傳曰,允。
李渙,以兵曹言啓曰,今四月十一日,武臣賓廳講書日次,而中日相値,不得爲之之意,敢啓。傳曰,知道。
金光國,以工曹言啓曰,本曹進上人日·端午·梳函艾花·首花等,大小殯殿及各殿,勿爲擧行事,再昨年受敎矣。今年端午進上時,大殿·世子宮·嬪宮·世孫宮,梳函艾花等,依前封進之意,敢啓。傳曰,知道。
以慶尙監司狀達,四月令薦新生竹笋,節序差早,限內不得封進,惶恐待罪事。令于金光國曰,勿待罪事,回諭。
李渙,以備邊司言啓曰,本司武郞廳尹重淵,奔走勤仕,已滿十五朔,依例陞敍,或守令遷轉事,捧承傳施行,何如?傳曰,允。
又以義禁府言達曰,咸從前府使金相玉拿處事,傳旨啓下矣。金相玉,時在任所云。依例發遣府羅將拿來,何如?令曰,依。
院議啓曰,天之所以警告我殿下,仁愛我殿下,何若是其諄復而篤至也。月前陰煇之異,日前彗孛之災,無非可驚可懼,而迺者靑臺貫陽之報,又至於上下警惕之際,臣等聚首愕眙,莫省其所以也。天道玄遠,固難測度,而第以人事推之,則眞若有危機敗兆,迫在朝夕,而人不覺悟,故旣警動之,又申告之,而末乃示其灼然之象焉,此曷故焉?臣等雖愚昧,亦嘗歷觀前史,其事天如父,視民若子,孝冠百王,誠貫金石,豈有如我殿下者哉?雖以對越修省之方言之,一雨之愆期,一風之不時,亦必反身而自咎。至於日者淸齋之夕,躬臨月臺,親訪日官,恐懼惻怛之意,溢於言動。由是以往,何沴之不消,何異之不穰哉?然而天之告戒,又若是不已,則臣於是,不能無望於殿下,而殿下亦何可以吾誠之已盡,吾心之已篤,而不思所以加勉,以求其天之必豫災之必祛乎?湯之六責,是豈一毫彷彿於聖人己分,而方其竭誠禱天之時,以實心推去,怳若眞有是事。故其言自不覺其如此,而天於是乎感發,錫以甘霈,以彰其明德,此豈非帝王消弭之大法乎?殿下於無災之日,常若臨月臺之時,則聖工無間斷,而應天自以實矣。於及民之政體,孝廟不無德我之敎,則蔀屋無不遍而愛民自以實矣。爲治必本於三代,而用人亦求之三代,則朝廷自尊矣。紀綱無責之刑法,而政令必先以禮敎,則治化自隆矣。何憂乎彗孛,何有乎陰虹?伏願殿下,毋以臣等人微言迂,而特賜留神焉,惶恐敢啓。答曰,雲臺之報,若是稠疊,方凜于心。噫,觀今國事,加切悚焉,益加自勉。
院議達曰,卽者靑臺之官,來報虹貫之異,陽氣方盛於是月,而陰沴敢干於此日。臣等相顧愕眙,不能自定。噫,天道玄遠,雖非臣等愚昧之見,所能仰度者,而嗚呼,太陰虹貫之災,旣在於春初,妖星彗孛之異,疊見於今月,而又有此白虹貫陽之變,未知何樣禍機,伏在冥冥,而仁愛之天,申申譴告,若是其丁寧耶?臣等竊伏念我邸下,承大朝代理之托,係億兆延頸之望,則邸下一身擔負之重,顧何如哉?凡所以省察於修己之實,祗栗於敬天之方者,宜無所不用其極,顧何可放忽於一言動一擧措之間哉?凡邸下幽獨燕閒之地,方寸隱微之際,固非臣僚所敢窺測,而雖以著於外者言之,保嗇之方失宜而有乖聖人愼疾之戒,涵養之工不專,而未體大朝遇物之誨。臣僚進規之言,例蒙嘉奬之答,而終欠體行之實。邸下責躬之音,非無懇惻之旨,而反爲應文之歸,則惟彼日監之天,安得不丁寧申復,至再至三,以玉成我邸下也哉?伏願邸下,惕然而警,怵然而懼,猛省於形氣之私,勇斷於爲善之地。凡於一心之微,萬事之推,惟以一誠字做去,則天心悅豫,將受仁愛之眷,永迓無疆之福,豈不休哉,豈不休哉?臣等黍居近密之地,目見非常之災,不勝憂愛之忱,略陳膚淺之言。惟我邸下,懋哉懋哉,惶恐敢達。答曰,知道。近來災異,無歲無之中,妖星之再見,虹貫之變,荐出於兩月之間,心切懍惕,而此皆余不敏,不能仰體聖意,每煩聖心,寔余不敏之致,尤切悚惕,所勉切至,當銘諸心骨焉。
行都承旨李吉輔書曰,伏以,居諸流駛,孝昭殿祥事奄訖,徽寧殿禫月又屆。伏惟睿思攀慕,尙何涯極,區區下情,不任悲慮之至。日昨大駕,祗謁園陵,禮成竝榻。臣於伊時,不過半日入侍,與覩大禮而已。榮則有之,勞何稱焉,而迺於千萬夢昧之外,忽承進秩之命,臣誠驚惶震越,莫省置躬之所也。夫國之所重,惟爵與賞。爵以命德,賞以酬功,其法甚嚴,不可苟也。今此誤恩,雖出於重其事之聖意,而在臣心,怵惕愧恧,當如何哉?且臣本以蔭吏,偶通科籍,才旣庸下,年又衰邁,浮沈冗散,乃分之宜,榮塗進步,非望所及。今乃無資歷無勞勩,而釋褐六年,滾輾超躐,居然廁跡於次月之班,世安有如許奇怪事乎?踰分之懼,過福之災,猶屬臣私事,在朝家綜核之政,豈容輕褻名器,若是其甚也?親享隔夜,雖不敢不冒沒祗謝,而私心惶赧,歷日靡定,敢此略控短籲,仰瀆重明之下。伏乞睿慈,察臣微懇,鐫臣濫資,以重公器,以安私分,不勝幸甚,臣無任云云。答曰,覽書具悉。日月流邁,孝昭殿祥事倏過,徽寧殿禫期又迫,一倍罔極。今玆陞資,式遵舊例,卿其勿辭,從速行公。
吏曹參判尹東度書曰,伏以,日月如流,孝昭殿終祥奄過,伏惟聖上慨廓之慟,邸下愴慕之懷,益復罔極。向臣罪在慢傲,薄蒙譴勘,特敍旋降,獲參陪列,仰感曲諒之聖恩,悚惕愈切。迺於日昨之夜,試事未及告竣,中批銓除,忽地降辱,咫尺閤陛,至煩去就之屢詢。臣於是驚惑惶愧,五情失守,徒以循墻之忱,未效副急之用。辜恩虧分,達曙悸兢,繼以都監堂郞擧行之命,天牌狎臨,自揆不稱,不敢遽議呈身,而第伏念祔禮進期,聖慕冞新,敦匠差擬,事體至重,一身廉愧,未遑自恤,遂不免冒沒承入,按例擧行,而夤緣據安,斷乖微諒,旋復引伏,荐犯違逋,終又迫怵嚴威,未得牢守素心,而若其辭受之義,放倒無餘。臣固靦顔,人其謂何?夫銓官佐貳,亦與有衡品進退之責,故自非名論才識,未敢容易處也。顧臣凡短,百無一稱,懼墜先範,杜門保拙,一切世路,知見孤陋,半生伎倆,直是一迂儒而已。今欲持此而參評人材,預聞注選,其何異於策老瞎而驅暗塗也。郞當出入,固非獲已,而因仍盤礴,決無是理。區區守株之迷,只欲收拾向後,庶免罪於君子四維之大防,心實自矢,言非飾讓,連値淸齋,迄未克一暴危悰,悶蹙徊徨,益無所措。玆敢猥將未徹之章,悉陳自劾之情。伏乞睿慈,俯垂諒察,亟令遞改臣銓任,仍勘臣罪戾,以重公器,以安私分,千萬幸甚。臣無任云云。答曰,覽書具悉。日月流邁,孝昭殿祥事倏過,一倍罔極。卿勿過辭,從速察職。
左參贊李喆輔書曰,伏以,居諸流邁,孝昭殿祥禮奄過,徽寧殿禫期且盡,伏惟睿孝哀慕,尙何堪處,區區下情,不任悲慮。伏念臣待罪京兆,若干日移春官,又移天官,纔一宿而又有政府之命矣。數旬之間,四辱恩除,咸出特簡,雨露之澤,若偏臣身,每一承命,惝怳悸恐,殆不能自定,至於銓職之不待臣一言控籲,劃卽許解,又是前後諸臣之所未嘗得者,恩言累幅,委曲方便,雖使臣自爲之謀,其僥倖不過如此,感激流涕,不知所出,祗期生隕死結,以答鴻私之萬一而已。且臣耄朽已極,疾恙常侵,敦匠重任,決難堪稱,而特以職同例兼,義在往役,黽勉奔走,不敢辭免。今臣旣去春曹,則都監之任,自在應減,藉或有一二仍帶之前例,而如臣衰病,不事事理,不當援以同之。玆敢略控短章,仰瀆睿聽,乞令都監稟旨變通,以幸公私,不勝大願,臣無任云云。答曰,覽書具悉。日月流邁,孝昭殿祥事倏過,徽寧殿禫期又迫,一倍罔極,卿勿過辭,從速行公。
刑曹判書趙雲逵書曰,伏以,日月迅邁,孝昭殿祥事奄過,伏惟我大朝慨廓之慟,邸下追慕之懷,益復如新,臣無任悲係之至。仍伏念臣罪,臣亦自知矣。向日試牌,義在往役,而情病俱苦,荐逋召命。惟斧鉞是竢,迺蒙聖度寬假,特從薄勘,譴罷未幾,恩敍旋下,繼以有秋官新除,罪反爲榮,寵實踰涯。臣誠慙惶感隕,靡所自措,在臣義分,固當竭蹶祗肅,以伸叩謝之忱,而第臣父纔經前冬危疾,猶未蘇健,近因風氣乖常,將攝失宜,本病之外,猝添別症,首尾數旬,轉益危劇,氣痰弸結於臍腹,浮高膨滿,陰火逆上於頭面,薰爍迷瞀,寒熱交作,眞元日脫,通宵不能交一睫,盡日不能下勺飮,諸般症形,比前不啻數層,奄奄床笫,懍綴難支,臣方左右扶將,煎泣度日。以此情理,實無頃刻離捨之勢。玆敢短章哀籲於貳極之下,伏乞睿慈,俯察臣焦迫之私,亟賜鐫遞,以便救護,仍治臣違傲之罪,以肅朝綱,千萬幸甚。臣無任云云。答曰,覽書具悉。日月流邁,孝昭殿祥事倏過,一倍罔極。卿其勿辭,救護父病焉。
左議政金尙魯箚曰,伏以,災異之作,無歲無之,至于今春,兩月之間,妖星再見,靑臺之報,已無虛日,而朝者虹貫之變,又出矣。仰觀俯察,天時有可恃乎,人事有可恃乎?顧今國勢,雖無災異,誠無一半個可恃者,而仁愛之天,反復譴告,又若是薦疊,臣不勝懍懍憂畏,唯有古人尙寐之願也。災必有召,若究其所以召之故,則其應在輔相,考之前史,何可誣也?如臣庸下,無一善狀,而八載中書,乍離旋躡,如驢之磨,如環之循,有罪而不去,有病而不去,笑罵從他,尙且蹲冒,輔相若此,災之來也固也。儻蒙离明,轉達聖聽,退臣身而進賢德,目下弭災之第一政,莫先於此,此臣之所大望也。仍伏念邸下之受命代理,于今十有一載矣。大朝殿下之於邸下,卽天也。邸下於一動靜一事爲之間,無小大無顯微,一皆中於理而合於道,使聖心悅豫焉,則天心自可悅豫。天心悅豫焉,則何災之生哉?嗚呼,屋漏可欺也,赫赫臨下之天,不可欺也。惟邸下惕然反省,翻然改圖。自今以往,夙夜警懼,念念以誠,事事以誠,以致天心可回矣,國勢可挽矣,八方之人心可繫矣,四百年宗社可以奠安矣。此則一理昭然易知,莫曰,天道玄遠,不可測也。白首賤臣,至今不死,目擊危亡之禍,殆若薄在朝暮,忠愛愚衷,不能自抑。玆敢冒萬死以陳之。伏願邸下,留神焉。取進止。答曰,覽箚具悉卿懇。近來災異,無歲無之中,妖星之再見,虹貫之變,荐出於兩月之間,兢惕之中,尤切驚懍,而此寔由余不敏,不能仰體,每煩聖心之致,卿何過爲引咎乎?憂愛陳勉,字字切是,可不銘諸心骨乎?卿須安心勿辭,亦勿引咎,卽起視事。仍令曰,史官往諭。
弘文館校理宋瑩中·沈履之,副校理南綺老·任竣,修撰李碩載等箚曰,伏以,今日以災異之說,進戒於上者,殆若文具。故實其言固不新奇,而災祥之感應,實有不可誣者,殷宗之桑穀,宋景之熒惑,莫不以側修之德,能致其消弭之休。惟我聖明,三紀臨御,一心對越,遇災而警動,責躬而惕勵者,可以匹美於殷宗,超軌於宋景,而挽近以來,靑臺之報,一何稠疊,妖彗告祲,殆過一朔,陰虹貫陽,又在今日,臣等雖不敢傅會經傳,指陳闕失,而災之不虛生,則理固較然。或者殿下修省之德,未盡其實,施措之際,不得其當而然歟?噫,己私未克,用捨易至於偏係,威怒或遽,刑政有乖於平允,元輔進退,實關國體,而三告卽副,禮遇已簡,試牌違逋,自有例勘,而一時遠竄,處分過重。冢宰峻秩也,而遞易,無異微官,終欠難愼之義,方岳重寄也,而調用殆同承傳,殊無憚壓之望。廊廟之問,未有匡格之言,臺閣之上,不聞繩糾之論,由是而躁競益甚,廉愧都喪。寵擢太頻,則擧懷希覬之意。譴罰相繼,則皆有怵迫之態。朝綱世道,日漸汚下,無一事可以扶顚而持危者,惟彼天心之不豫,乾文之示警固也,無足怪耳。顧今轉移之方,只在殿下之一心。苟於方寸之地,虛明靜一,政令之發,和平緩重,于以盡省察之工,篤寅畏之誠,則將見聖德彌邵,災沴永消,豈不休哉,豈不休哉?臣等俱以鹵莽,猥忝論思,目擊非常之災,不勝區區憂愛之忱,敢以草草腐陳之說,用備館中故事,伏願聖明,留神財幸焉。取進止。答曰,已諭於政院,方切悚懍。
弘文館校理宋瑩中·沈履之,副校理南綺老·任㻐,修撰李碩載等箚曰,伏以,彗孛之災,已極非常,而虹貫之變,又何爲而作也?惟我邸下,日再書筵,學非不講矣。月三賓對,政非不勤矣,而幽獨隱微之地,此心難持,燕閒蠖濩之中,人欲易肆,發於政令而或欠誠實,施之事爲而殆近文飾,以至於宮禁不嚴,玩好不戒則無怪乎?天心示警,乾文告祲而消弭之道,惟在邸下反躬修省耳。古人曰,事天如事親,儻邸下夙夜洞燭,務悅聖心,推此而盡事天之道,則天心可孚,災沴可消,而究其實則不過一誠字。念慮之發,或有不誠,則疾風雷雨,惟其所召,可不懼哉。此聖人所以必貴於至誠無間,而念念必誠,事事必誠,無一念之不誠,無一事之不誠,然後方可謂眞箇修省。惟邸下,懋哉,懋哉。取進止。答曰,覽箚具悉。近來災異無歲無之中,妖星之再見,虹貫之變,荐出於兩月之間,心實驚惕,而此皆由余不敏,不能仰體聖意,每煩聖心之致,尤切懍惕,所勉切至,當銘諸心腑焉。
上在昌慶宮。常參以代理停,只晝講·夕講。
下直,定平府使徐赫修,巨濟府使徐行德。
自初昏至五更,爲月光所射,彗星所在,不得看候。
李吉輔達曰,明日常參取稟。令曰,停。
李渙達曰,大司憲徐志修,執義李基德未肅拜,掌令李光溭·李養源,持平朴漢暉在外,李迪輔未署經。今日以監察茶時之意,敢達。令曰,知道。
李渙達曰,明日次對,兩司當爲進參,而除在外·未署經外,不爲行公未肅拜人員,竝待開門牌招,以爲推移入侍之地,何如?令曰,依。
傳于李吉輔曰,晝講今日爲之,時刻,依前爲之。
又傳于曰,使臣,晝講同爲入侍。
傳于李渙曰,今日晝講,旣已爲之,明日日次,依前爲之。
傳于金光國曰,夕講爲之,時刻,以申正初刻爲之。
又傳于曰,今番邊將除授領役部將,加資領役部將,待令。
傳于李渙曰,李寅旭,加資一體擧行。
兵曹口傳政事,法聖僉使單李漢輔。
傳于金光國曰,貂皮皆下,戶曹,匹緞二名日匹緞,下該曹。
行都承旨李吉輔書曰,伏以,臣所被恩資,萬萬僥濫,萬萬惶愧,而辭不獲命,黽勉供職,卽接堂箚,以寵擢太頻,爲召災之一端,臣之兢惕,於是乎一倍矣。朝臣之前後蒙晉擢者,亦非一二,而若求其人器之最不稱,超躐之太無漸,則臣實當之,公議之來,臣安得晏然而已乎?且臣奔走之餘,精力澌盡,動必眩暈,靜亦昏憒,夙夜之地,無望仍冒,玆敢略控短章,仰瀆离聽,伏乞睿慈,亟削臣職,以安私分,不勝幸甚。臣無任云云。答曰,覽書具悉。卿其勿辭,從速行公。
領議政李天輔箚曰,伏以,上天之譴告,至于今春,而何其諄複不已也?妖星再現,首尾兩朔,而昨日虹貫之變又出矣。臣病伏垂盡,猶有一分省覺,撫枕驚愕,只願速死。嗚呼,召災之道,不一其道,而輔相之非其人,乃其一也。臣卽癃廢之物,而重辱新命,中書重地,委地於尸居餘息,受任已月餘,不生不滅惛然,不知廟務之爲何事,國之置相如此,而天不示災,臣不信也。伏乞導達大朝,亟斥臣身,以答天譴焉。臣方請譴之不暇,何敢仰勉我邸下,而猶其一縷僅存,言念國事,不覺嗚咽。臣於昨年夏,扶病入對,其所瀝血陳戒者,一言一涕,耿耿衷曲,庶蒙俯燭,其時睿敎,惕然惻怛,臣藏之中心,迨不敢忘。伏未知邸下,果虛受臣言,其有反省而改圖者乎?屈指歲月,居然一周,而終未之聞焉。臣中夜叩心而泣曰,臣事邸下幾年,老病將死,邸下其忍欺臣乎?噫,銅樓深邃,邸下之一動一靜,臣僚猶可欺,赫然臨之者天也,天可欺乎?天固高遠而邸下,獨不仰體我大朝之心乎?邸下之事天與事大朝,無二致。顧今消災之策,不必他求,無過曰,務悅我大朝而已。伏願邸下,克愼于幽獨,克敬于燕閒,益懋操存之工,毋忽仁愛之警焉。臣神思眩瞀,數行文字,不能締成,今始略陳愚悃,臣尤死罪。取進止。答曰,覽箚具悉卿懇。近來災異,無歲無之中,妖星之再見,虹貫之變,荐出於兩月之間,兢惕之中,尤切驚懍,而此寔由余不敏,不能仰體,每煩聖心之致,卿何過爲引咎乎?憂愛陳勉,字字切是,可不銘諸心骨乎?卿恙尙今未瘳,心用慮念,卿須安心勿辭,亦勿引咎,量起加減,卽其視事焉。仍令曰,史官往諭。
左副承旨具允鈺書曰,伏以,日月迅邁,孝昭殿終祥奄過,徽寧殿禫月已屆。伏惟我大朝哀慕之情,我邸下慨廓之懷,益復罔極,臣不勝區區憂慮焉。仍念臣,百無肖似,最居人末,而猥蒙大朝殿下拂拭之恩,特陞緋玉之列,仍置近密之班,居常懍惕,若隕淵谷,卽見堂箚,其論召災之由,以寵擢太頻爲言。臣於是,尤不勝萬萬兢惕矣。近日朝臣之蒙恩晉秩者何限,而若言其最不稱太無漸,則臣實爲首。公議之來,有若當着臣身,安敢以汎論無指的,有所自恕而爲晏然之計乎?私義惶蹙,不容泯默,玆敢略控血懇,仰瀆离明,伏乞邸下,俯賜鑑諒,亟加鐫削,以重公器,以安私分,不勝幸甚。臣無任云云。答曰,覽書具悉。日月流邁,孝昭殿祥事奄過,徽寧殿禫月又迫,一倍罔極。爾其勿辭,從速察職。
弘文館校理沈履之書曰,伏以,臣自夕講退出,得聞老母病勢猝然添重,症情危篤,促臣歸視,臣非不知擅離直次,罪在罔赦,而至情所在,不能耐住,敢將短章,仰瀆睿聽。伏乞治臣徑出之罪,褫臣見帶之職,以安私分,以便救護焉。臣無任云云。答曰,覽書具悉。爾其勿辭,救護母病。
獻納李心源書曰,伏以,居諸流駛,孝昭殿祥事奄訖,徽寧殿禫月又屆,伏惟睿孝,哀慕何極?區區下情,不任悲慮之至。臣於近日,伏觀乾文示警,殆無虛月,彗孛之災未已,虹貫之報又至。噫嘻,此何象也?今之進消弭之策者,必曰,勤學勤政。臣亦豈捨此而別有說哉?然所謂勤者,非徒日再講讀,月三引接之謂也。惟學惟政,以實不以文然後,方可謂之勤矣。操心則求喜怒哀樂之中,讀書則辨治亂安危之幾,夙夜洞屬,敬而無失,此乃學之實也。念高穹之不遠,知小民之可畏,一政一令,必求克享天心,仁心仁聞,常思如保赤子,此乃政之實也。以邸下明睿之姿,其於此理,講之必熟,行之必力,而災不虛生,必有所召。臣愚過計,尙冀邸下反躬體驗,痛自點檢,如有一毫未盡,政宜十分加勉,更須廣開不諱之門,深陳求助之意,使在朝在野,咸得以樂告忠言,而取以爲善翕受敷施,則學可進政可修,而轉災爲祥,必如抱鼓之捷矣。詩云,畏天之威,于時保之,惟邸下念哉。如臣無似,屢叨臺閣,曾不能出一言論一事,以裨睿德之萬一,而碌碌隨逐,揚揚呼唱,臺隷竊笑,背汗顔騂,在朝家綜核之政,亟宜刊汰,以重諫職,此亦消災之一事也,臣無任云云。答曰,覽書具悉。日月流邁,孝昭殿祥事奄過,徽寧殿禫期又迫,一倍罔極。近來災異,無歲無之中,妖星之再見,虹貫之變,荐出於兩月之間,方切懍惕,而此寔余不敏,不能仰體,每煩聖心之致,所陳切至,可不留念焉。爾其勿辭,從速察職。
右議政申晩箚曰,伏以,今日災異之荐臻,何至此極也?星彗之妖,再見於兩月之內,虹貫之變,又在於亢陽之節。嗚呼,此曷故焉?臣驚懍危愕,直欲闔然無知也。惟我邸下,以目今國勢爲何如?人事爲何如也?環顧中外,一無可恃,誠不勝其凜然寒心,邸下歷覽前史,曷嘗有國勢人事如此,又從而災怪如此,而其國不危且亡者乎?乾道玄遠,有難測度,臣未知某災爲某事之應,而第災不虛生,必有所召,此固然之理也。噫,國綱之頹弛,言路之杜塞,民困之可捄,官邪之可糾,何莫非可言者,而此猶皆屬餘事。唯是邸下一心之微,一或放忽,莫可挽回,則其害於政害於事,將不可勝言,臣不敢知邸下於幽獨得肆之地,日用事爲之間,其能一如穆然臨筵,引接臣僚之時乎?此非外臣所敢知者,惟邸下當自知之矣。日監之天赫然在上,邸下一動一靜之際,無論事之精粗隱顯,隨處點檢,痛自刻責,以爲此有違於天理乎,以爲此有拂於天心乎?有則改之,無則加勉。夙夜警懼,無少間斷,念念無差,事事得當,以至悅豫於大朝聖心,克盡古人所謂事天如事親之道,則其珥天怒奠邦本之方,必不外於是矣。傳曰,畏天之威,于時保之,又曰,可畏非民,又曰,如是是病,不如是是藥,臣不勝眷眷愚愛,敢爲邸下誦之。切願邸下,深留意而無忽焉。仍念臣,遇災乞免,亦覺支離,以臣之萬萬無以,蹲冒匪據,居然四載矣。了無一言一事之仰裨治理,而一味尸素,徒妨賢路,輔相匪其人如此,仁愛之示警,安得不荐疊乎?惟有退臣身而進賢德,誠爲今日應天以實之道矣。亦乞离明,轉達大朝,亟賜斥黜,以幸國事焉。取進止。答曰,覽箚具悉卿懇。近來災異,無歲無之中,妖星之再見,虹貫之變,荐出於兩月之間,兢惕之中,尤切驚懍,而此寔由余不敏,不能仰體,每煩聖心之致,卿何過爲引咎乎?憂愛陳勉,字字切深,可不銘諸心腑乎?卿須安心勿辭,亦勿引咎,卽起視事焉。仍令曰,史官往諭。
四月十二日午時,上御涵仁亭。晝講入侍使臣,同爲入侍時,知事洪象漢,特進官鄭光忠,參贊官李渙,侍讀官沈履之,檢討官李碩載,假注書朴道天,記事官柳敍五·李蓍廷,武臣李殷春,上使長溪君棅,副使李得宗,以次進伏訖。上講前授音,自第十三章至十四章訖。履之讀新授音,自第十五章至十七章,上講新授音訖。上曰,見字乎,現字乎?履之曰,見字矣。道用可見之意也。鬼神是天理之功用,而末以祭祀結之,與小學祭之僾然之意同矣。上曰,齋明盛服,王假有廟,則是廟爲主矣。使天下之人如此,其誠誠大矣。履之曰,聖意勉勵,至矣,盡矣。入廟如見焄蒿悽愴,全是一箇誠矣。碩載曰,大學思誠章之意,與鬼神章意同矣。象漢曰,洋洋如在,宗廟享之云者,沕爲一理矣。上曰,子曰,禘自旣灌以往,吾不欲見,其時去古不遠,人猶懈惰矣。象漢曰,行遠登高云者,表裏一貫矣。上曰,有關雎·麟趾之意,然後可以行周官法度。治平自灑掃始,今人之放肆怠惰,由不學灑掃而然矣。履之曰,孔子言德爲聖人云者,可見贊歎之意,而舜之得位得壽,亦可見大聖人地位矣。上曰,此章予甚愧矣。漢唐以後,得名得壽者有之,其名非實名矣。碩載曰,其有大德,天必命之。古之聖人,謙退本無得壽得位之心,而自然得之矣。上曰,予屢講此章,不輕而重,輕後可至無聲無臭之域矣。象漢曰,漸漸重之,則其效自著矣。上曰,其效甚難矣。上曰,禮判應有奏事留在,特進官以下先退,可也。上曰,李殷春,更令入侍。殷春進伏。上曰,頃聞大臣所奏,爲海西倅時,有治績云,可嘉矣。仍命退出。上曰,使臣進前。棅·得宗進伏。上曰,初意趁祥事還來矣。予以縗服送卿等,而今日釋服而見,予懷冞切矣。棅等曰,臣等涵慈化幾年,不得趁祥事還朝,臣等誠有罪矣。上曰,彼國消息,何如?棅曰,城郭人民,比前蕭條,而寺刹土木之役大興,政令紀綱,無復餘地。臣等留館卄七日,皇帝在闕恒少,盤遊無度,常率妃嬪而行矣。臣等入燕時,譯官買得一玉帶,鐫以聖壽無疆等字,而乃是皇朝成化年間遺物云,臣等持來矣。上曰,注書出去持入。臣道天承命出來持入。上曰,予非貴玉,聞是皇朝遺物,故取玩而其非贗作耶?棅等曰,今則北京無如此之玉,刻樣亦非近來所刻,似是皇朝遺物矣。上曰,頃年海春君之赴燕也,得皇朝香爐以來,今用之大報壇矣。棅曰,以銀稱輕重,每有難便之端矣。上曰,銀稱,誰輕,誰重耶?得宗曰,我國稱重於唐稱矣。上曰,誰爲主管耶?象漢曰,備局主管矣。棅曰,以冠帽貿易事,灣商·松商,互有爭端云。臣留松都時,探問物情,則皆以無所利,至於欲罷商賈云。臣聞罷市之報,招聚松商,曉諭朝廷德意,此亦不可不念矣。上命臣道天書,下敎曰,秤剩一款,勿論多寡,旣有定式,則四萬兩中,六千兩劃給譯官外,京外各只棒二萬兩而已。此外其若加捧,此權利也。非予之意,其令備局明日次對時,爲先稟定。松商事,彼我國銀貨樞機也。果若所奏,不可不顧。明日次對,亦爲稟處。象漢曰,今番祔廟時,門及乘輦處,一依壬寅年例擧行事,命下矣。考見其時儀注,則泛稱戶外及中門,而元不擧論門名。今番則神輦,當由建福門,出明政門,而殿下祗迎幄次,當設於明政門外矣。敢此仰稟。上曰,依爲之,而予則當步隨神輦,乘輦於明政門外矣,幄次置之。象漢曰,今番太廟親享時,省牲·省器之禮,亦依例擧行乎?上曰,依例行之,可也。象漢曰,今番祔廟時,大享當行親臨誓戒,而以前期七日計之,則乃是今月二十八日也,在於禫祭之前,似不當擧行,何以爲之乎?敢稟。上曰,親臨誓戒置之,享官諸執事,依例爲之,可也。諸臣以次退出。
四月十二日申時,上御涵仁亭。夕講入侍時,知事洪象漢,特進官鄭光忠,參贊官李渙,假注書朴道天,侍讀官沈履之,檢討官李碩載,記事官柳敍五·李蓍廷,以次進伏訖。履之讀新授音,自十八章至十九章訖。上講新授音訖。履之曰,此章專說武王之孝,末稱明乎郊杜之禮,治國其如示諸掌云者,蓋人子不可一生侍父母,故以祭祀之禮,爲終孝之道矣。上曰,論語亦有示諸掌之文矣。碩載曰,論語之說,與此少異矣。上曰,無憂云者,文王其聖矣乎?此章好矣。象漢曰,武王,文王之子,得其位·得其壽·得其祿,不必論之矣。上曰,必得云者,自然之謂,而一戎衣云者有意矣。象漢曰,戎衣定天下,武王之事,而堯·舜則應無此事矣。上曰,堯·舜則無迹矣。碩載曰,分數於此可見矣。上曰,中庸全是一箇誠矣。事死如事生云者,是可謂孝矣。履之曰,祖先子孫,俱是一體,豈可分視乎?上曰,今番齋殿齋宿時,蓋覆之物,無一持去,自奉如此。故昨冬之病,賴以得效矣。象漢曰,聖候之康復,莫非其效矣。上曰,彼國殊常矣,皆有時日曷喪之謠云,民情可見矣。特進官曾赴燕京矣。光忠曰,入柵門後,始聞皇城消息,而到處築甓起樓,民心怨苦矣。上曰,有下敎事,特進以下先退,可也。上命書傳敎曰,卿辭朝之日,予欲見,中官做錯其酬應,晩後知卿已受敎書而去,近者方伯辭朝,或前期或其日,必也召見,意蓋在矣。非徒悵然,有欲諭未果者,而亦因多事。今已多日,又過交龜之日。噫,西門鎖鑰,旣付于卿,予旣無虞。但今番釐正軍摠,白首暮年,意在爲民,凡事其善擧行,在於後人,卿果與舊伯,消詳否,欲爲下敎者此也。立法之初,其宜勤勅,以立其根,卿須體予一視元元之意,以此諭,若聽面諭,着意擧行事,下諭于關西道臣。象漢曰,旌閭事,須因大臣所奏,已有申飭,而近來又有爲他人上言者矣。上命書傳敎曰,爲其子請旌孝於其父,已涉駭然。故因大臣所奏,業已嚴飭,而今聞他人,爲他人有上言者云,此非四件事。噫,旌孝·旌忠,何等重事,京則禮曹,外則道臣,採取公議以請,至於報議政府,有取捨之事,則此等猥濫上書,其何循例下該曹乎?該房承旨,從重推考,其上言勿施,此後依古例,使之呈禮曹·呈道臣轉聞,冒濫上言者,切勿下該曹事,捧承傳施行。上曰,彼承旨不老矣。同副承旨,今番奉爐時,投之之外,無他道而手爛不投,其爲人誠堅固矣。象漢曰,誠如聖敎矣。上曰,以手爛之故,不爲入侍耶?象漢曰,以難於書傳敎,不得入侍云矣。上曰,李喆輔,都監堂上已行公,而以非例兼,或陳書耶?象漢曰,已陳書承答矣。上曰,注書出去,書批持入,領役都將等,亦令來待。臣道天承命出來,持入書批,領役部將等,入立殿庭。上曰,爾等五人式上陛,各陳職姓名,可也。諸部將等,次第上陛奏曰,臣則吾叉浦僉使朴萬楷,臣則薪知島萬戶朴瑞豐,臣則浦項別將方圓,臣則三千權管李漢輔,而曾爲萬戶矣,臣則靑水萬戶李寅旭,而以親年呈遞矣。上命書傳敎曰,今日召見再昨下敎之人,三千權管李漢輔,以承傳差權管,事涉若何,而渠自願云故,許之。今問曾經萬戶云,已有履歷,特敎之下,其何苟且?且此路一開,後弊難防,其令該曹,僉使作窠,卽爲口傳單付,靑水萬戶李寅旭,有老母呈遞云,依他例,特爲加資。此下二兼尹衡,二羽趙榮俊·金重彰,三內金晟,一內尹漕,三內安世洸,二羽鄭運杓,一羽沈碩鎭,一內卞世鏡,二兼安廷輝,一內田興祥·李東彧,二內朱景溫,一內朴春盛等,各奏姓名。上曰,今見爾等,非爲爾等,乃爲聖母也。爾等以死報國,可也。此非報予,乃報聖母也。仍命退出,上命承旨讀李喆輔書批訖。諸臣以次退出。
上在昌慶宮。常參以代理停,經筵停。
自初昏至四更,雲氣掩翳。五更密雲,彗星所在,不得看候。夜一更,月暈。
自辰時至未時,日暈。
李吉輔達曰,明日親祭齋戒,再明日正日,此兩日常參頉稟。令曰,知道。
李渙達曰,大司憲徐志修牌不進,執義李基德上書入達,掌令李光溭·李養源,持平朴漢暉在外,李迪輔未署經。今日以監察茶時之意,敢達。令曰,知道。
金光國達曰,禮曹參判金相福,同敦寧李應協,除拜後,過三日不爲出肅,依定式推考警責,仍卽牌招察任,何如?令曰,依。
南泰著達曰,卽者兼右贊讀朴相喆,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責。講書院,今方闕直,左翊善李福源,左贊讀鄭光漢,竝卽牌招,推移入直,何如?令曰,依。
傳于具允鈺曰,大臣·備局堂上詣閤。
李吉輔達曰,右承旨南泰著,同姓四寸妹通德郞李必運妻恭人南死身死,服制已行四日,出仕,何如?令曰,依。
金光國,以吏曹言啓曰,今此孝昭殿望祭親行時,典祀官奉常寺正,塡差矣。正有闕之代,卽爲口傳擬入之意,敢啓。傳曰,知道。
吏曹口傳政事,以沈益聖爲奉常正。
具允鈺,以戶曹言啓曰,卽接禮曹啓下移文,則因奉常寺所報,仁元王后祔廟後,宗廟五享大祭及明陵五明日忌辰祭,各項祭享所用物種,令戶曹磨鍊事,入啓允下矣。依前例加定分道,別單書入之意,敢啓。傳曰,知道。
南泰著,以內醫院官院,以都提調·提調意啓曰,醫官龍仁縣令李以楷旣遞外任,還屬本院。令該曹口傳付軍職,冠帶常仕,何如?傳曰,允。
兵曹口傳政事,副護軍李以楷。
李渙,以兵曹言達曰,新除授靑水萬戶李寅旭,老父母今年俱滿八十,法例所在,決不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?令曰,依。
南泰著,以吏曹言啓曰,今此孝昭殿望祭,齋郞趙榮進,徽寧殿大祝李明煥塡差,而時無職名,令該曹卽爲口傳付軍職,何如?傳曰,允。
兵曹口傳政事,副司果趙榮進·李明煥。
具允鈺,以義禁府言達曰,卽接月令醫員朴春烜手本,則時囚罪人金永燮,素患胸痛疝症,猝發於浹月處冷之餘,達宵苦痛,食飮全廢,氣息綿綴,昏倒不省云。自前罪人病勢如此,則有保放救療之規,敢此仰稟。令曰,知道。
獻納李心源達曰,臣本以庸下之姿,不合耳目之任,而前後屢叨,未效一日之責,日昨暫出,不過副急之計,私心惶愧,固已萬萬,卽接堂箚,歷指災異之所由,深斥臺閣之無言。臣於是,瞿然慙悚,益不知所以自措也。噫,天怒於上,民怨於下,百度解弛,庶官玩愒,目下可言,豈曰無之,而識旣疎闇,性又巽軟,默默供職,初未有繩糾之論,草草陳戒,不足贊消弭之方,致使譏切之言,峻發論思之地,揆以廉隅,其何可一刻仍冒於臺次乎?請令遞斥臣職。答曰,勿辭。
李渙達曰,獻納李心源,再達煩瀆,退待物論矣。令曰,知道。
以黃海監司狀達,乾秀魚卵,限內不得封進,惶恐待罪事,令于金光國曰,勿待罪事,回諭。
行都承旨金相福上書曰,伏以,日月迅邁,孝昭殿祥事奄過,伏惟聖上慨廓之痛,邸下追慕之懷,益復罔極。伏念臣,向於政治,有昏錯之失,而半夜前席,親承責罷之旨,臣誠震恐,無地自容,纔經一宿,而蒙還寢前命之恩,未幾而寵春官佐貳之除。又數日而轉喉司知申之任。無狀賤臣,自速於罪,而荷聖上曲察其情,薄罷旋寢,已不勝其萬萬惶感,是何除命之洊仍,又在於此際,雨露之恩數,偏於臣身也。親祭隔日,召牌下降,銜恩畏分,宜卽趨謝,而攤風痼病,難供夙夜,懍蹙餘情,未敢唐突,玆隨天牌,冒控微懇。伏乞睿慈,俯垂鑑諒,亟行鐫削,以幸私分,千萬幸甚。答曰,覽書具悉。日月易邁,孝昭殿祥事倏過,一倍罔極。卿其勿辭,從速察職。
大司憲徐志修上書曰,伏以,臣於見職,情地兢蹙,不敢冒進,猥陳辭本,未蒙準許,違逋嚴召,又逭誅罰。至今虛縻,許久瘝曠,惶愧交竝,不知所出。乃者乾文示警,星虹之異疊現,伏惟睿情憂惕,當如何哉?大臣諸臣·政院·玉堂,章箚相繼,以其修省之助,此皆出於愛戴之誠也。顧臣愚忠,豈後於人,而身旣不可進矣。又不能效一言,則臣之罪滋大矣。臣於向來,出入春坊,最爲多年。竊瞯我邸下聰明睿智,勤於典學,有大聖之姿,而受言之量,容直之仁,尤爲高出百王,臣每欽服攢頌,以爲東方億萬年無疆之休也。夫何近年以來,於典學則有作輟之歎而無受用之效,於聽言則,有容受之量,而無改律之實,無乃逸豫之私,有所奪於睿志,而不切之言,有不槪於睿衷乎?臣請歷誦聖賢之言,以贊睿學緝熙之工焉。孟子曰,先立乎其大者,則小者不能奪也。大者謂心志也,小者謂耳目口鼻四體之欲也。此所以立志爲本也。孔子曰,苟志於仁無惡也。朱子釋之曰,苟誠也,蓋雖志於仁而若有間斷,則人欲必乘之,故必誠。心志於仁,則外誘不能干而自無惡矣。孟子曰,理義之悅我心,猶芻豢之悅我口。夫眞知理義之味,則將對食忘餐,豈復有外物之誘哉?古人之終日讀書,手不釋卷,亦知有此味者也。此所以立志,必主於仁義也。孔子曰,好仁者無以尙之,惡不仁者,不使不仁,加其身。好仁者卽仁也,惡不仁者卽義也。聖人之道,仁義而已。志旣立矣,其進學之方,則孟子養氣之說,尤爲切要下手處。有曰,持其志,無暴其氣,又曰,蹶者趨者是氣也,而反動其心。蓋蹶與趨,是擧其養氣之一端,而凡喜怒·忿懥·逸樂·敖惰·嗜欲·玩戲,一切暴其氣而害其心者,皆當克去之,故曰,善養吾浩然之氣。又曰,是集義所生者。蓋事之合義,心無愧怍,則氣便浩然,與天地同其大。若或爲不善於隱微幽暗之中,而陽欲揜之,則自然消沮退縮,雖欲强爲而已形於外,復豈有浩然之象乎?故曰,其爲氣也,配義與道,無是,餒也。然則不配於道義者,客氣也,遇事則欿然而餒。惟善養配道義之氣然後,浩然而不餒矣。此所以養氣以配仁義,爲進學立德之要也。其推行於天下國家,則大學傳之十章,有絜矩之道焉。有曰,所惡於上,無以使下,所惡於下,無以事上,所惡於前,無以先後,所惡於後,無以從前,上下四方,莫不皆然,此之謂絜矩之道,而其於君民相與之際,專以財貨出入,惓惓爲言。蓋財者,民之所由生也。故朱子曰,有國有家,所以起禍亂,皆從這裏來,是故雖一芥之微,取之不以道則民必疾怨,而危亂隨之矣。故絜矩章,專論財貨者此也,而絜矩之義甚廣,無適不然。中庸曰,所求乎子以事父,所求乎臣以事君,此尤絜矩之大者也。苟如是推而行之,則仁義將不可勝用矣。於乎,凡人讀書,見古人害仁之政,悖義之事,則莫不歎息痛限,譏笑唾罵,及身當之,則不自鏡見,而其好惡或有拂於常情,豈非惑哉?孟子曰,惻隱之心仁也,羞惡之心義也。人皆有之,故擴充此心,則仁義在是矣。仁義得則德敎加於百姓,而天心悅豫於上,災沴消盡,轉向爲景星慶雲矣,豈不休哉?凡此數說,皆邸下所嘗熟講而洞悉者,非有新奇之言。唯在體驗而推行之耳。當此遇災警懼之日,如臣昏劣巽軟者,忝居臺地,唯事引義縮伏,未嘗有隨事糾正之言,堂箚論之是矣。臣尤悚然慙恧,今日賓對有命,庚牌又降,而末由承膺,益合萬殞,玆敢略陳蕘說,仍控哀懇,伏乞离明,亟賜鐫斥臣職,仍治臣罪,以肅朝綱,以安私分。答曰,覽書具悉。近來災異,無歲無之中,妖星之再見,虹貫之變,洊出於兩月之間,心切驚懍,而此皆寔余不敏之致,憂愛陳勉,字字切至,可不體念焉。卿其勿辭,從速察職。
大司諫洪宗海上書曰,伏以,時光迅邁,孝昭殿終祥奄過,伏惟我大朝慨廓之聖懷,我邸下攀慕之睿思,禮有盡而情無極,撫時追感,得無有傷損之節乎?犬馬愚忱,竊不勝區區憂愛之至。仍伏念如臣無似,濫叨言責,一猶不稱,再何以堪?非不知引義自列,必遞爲期,而頃者除命,適及於鎖院考試之際,復命爲重,黽勉入肅,因仍盤礴,分義所出,繼以私次不淨,薰染已多。其在愼重之道,有不可冒入淸禁,前後賓對,一未趨參,幺麽去就,累煩承宣之稟達。臣分都虧,萬殞難贖,卽者日次有命,召牌復臨,不敢坐違,謹此隨詣,而難進之勢,與前無異。玆敢投進短章,畢暴哀懇,伏乞睿慈,察臣當遞之義,治臣干瀆之辜,以嚴公法,以靖私義,千萬幸甚。臣旣以必遞爲義,則凡於箴闕弼違,不宜僭及,而目見時氣多乖,星文不寧,非常之災,可愕之變,式月斯生,以至日昨虹貫之變而極矣。臣何敢徒事祈免,陰拱噤默,不效其一日之責乎?於乎,和氣致祥,乖氣致異,卽天人之常理,古今之通言。其所謂乖氣致異者,夷考往牒,或以權臣,或以强藩,或以婦寺之干政,或以夷狄之難華,歷觀何日無是四事,而天之警告,諄複不已,有若危機禍兆,迫在呼吸者,抑獨何哉?其無乃周宣側修之實,或有未逮,不足以導和迎祥,而谷永專政之語,或有可采,未必不忠言嘉謨而然歟?臣竊惟天之爲德,在於仁覆閔下而已,帝王之爲政,貴乎仁民愛物而已。今夫風雷以鼓之,霜露以化之,天固有闔闢翕施之權,而若其仁閔之意,則未嘗不貫徹於冬春。刑政以齊之,禮樂以文之,王道固有舒慘弛張之機,而若其仁愛之意,未嘗不流行於終始。天之所以覆冒群生,旣以仁閔爲主,則帝王所以奉若天道,獨不可以仁愛爲本乎?洪惟我國家,重熙累洽,治成制定,直可以高掩唐虞,平軼殷周,而先儒或有以我朝規模,比之有宋者。蓋宋之有國,富不如隋,强不如秦,地大不如漢·唐,而猶且鞏固維持,至於三百餘年之久者,特以立國規模,仁厚有餘,有足以享帝心而結民情故耳。我朝家法,得宋之仁,湛恩汪澤,奕葉洋溢,藹然有殺一不辜得天下不爲底意,此所以荐經壬丙之艱虞,而不躓不顚,終底有道之靈長者也。式至我大朝殿下,臨御以來,垂將四祀,仁聲仁聞,浹人肌髓,間或有怙終之徒,自干典憲者,亦必惻怛如傷,反復推究,必無可生之路,然後不獲已致法焉。上旣有夏禹泣辜之仁,下自切堯民願戴之誠,我國家億萬年無疆之祚,終必賴之。今我邸下,以天縱溫文之姿,承大朝付畀之重,代理萬幾,多歷年所,則環東土數千里,芸芸葱葱,肖翹餪動者,夫孰非我邸下慈覆中一物也。邸下苟能以不忍之心,行不忍之政,如齊王之釁鐘易牛,如宋帝之漱水避螘,則民心所悅,天必降祥,六氣自無不順,諸福自無不至,而間者季春之月,饕風虐雪,有倍嚴冬,期頤戴白之光,或以爲創見,吁,亦異矣。古禮之月令曰,春行冬令,則寒風時發,草木皆肅,國有大恐。月令之制,昉自元聖,行於盛周,則其視劉向傳·京房易之穿鑿傅會,不啻徑庭,而若其符應,不幸有中,豈不大可容心也哉?繼此不已,有妖星之淹月焉,有陰虹之干晹焉,雖非哲人智士,皆知其可畏,莫不深憂永歎,而獨邸下恐懼修省之實,曾無一事可以表見於外者,此臣所以當饋忘餐,撫寢不寐,思一效忠於邸下,而不敢惜死者也。誠願邸下,翻然却顧,惕然長慮,遵大易懲窒之訓,體西銘胞與之義,臨衆御下,行之以柔克,酬事應物,本之以寬仁。至於左右御奉令承敎,或有不槪於睿念者,必思威愛之兼濟,恩法之得中,推以施之有政,兢兢乎惟恐一夫不獲其所,一物不被其澤,則仁膏惠澍,溥暢旁達,春噓物茁,生意盎然,民情悅而天心豫,災象弭而沴氣消,其於導和而迎祥也,豈不易之哉?伏願邸下,留神省察焉。向者陰煇貫月,亦類今日,臣於伊時,適忝見職,冒貢陳腐之言,至承嘉納之音,愚衷感激,迷不知裁,輒又披竭餘蘊,娓娓至此。臣尤死罪,臣於治書未上之際,得伏見堂箚陳戒,則備陳聖治之闕遺,盛論朝政之得失,末又結之以臺閣之上,未聞繩糾之言。臣於是,竊不勝瞿然慙悚之至,臣之冒沒膺命,最久於諸臺,罷軟不職又無以踰臣者,緘默之責,捨臣無他,堂箚所論,有若專指臣身而發者,將何顔面,一刻冒居於臺次乎?此又臣難進之一端。惟邸下竝加澄省,亟賜重勘焉。答曰,覽書具悉。日月易邁,孝昭殿祥事倏過,一倍罔極。近來災異,無歲無之中,妖星之再見,虹貫之變,荐出於兩月之之間,心實驚懍,而此皆余寔不敏之致,所陳言甚切至,可不體念焉。爾其勿辭,從速察職。
執義李基德上書曰,伏以,居諸易邁,孝昭殿祥事奄過,伏惟我大朝慨廓之慟,我邸下追慕之懷,益復罔極,區區下情,不勝悲慮之至。臣於千萬夢寐之外,忽伏承中丞新命,驚惶踧踖,罔知所以措躬也。念臣賦性疎愚,言議拙訥,本不合於耳目之任,從前臺職,一味力辭,未嘗爲强顔冒進之計者,蓋亦自知甚明,而況今年迫六旬,癃朽轉甚,加之以素患痰厥之症,添劇於數載慘慼之餘,頭如斧劈,昏倒不省,居常跣跣,有若拭巾待盡者然。顧此病狀,實無自力從仕之望,而且臣頃忝宮僚,荐承大朝嚴敎,至今追思,悚汗浹背,縮伏訟愆,惶懼欲死,豈可以時月之稍久,晏然冒膺於言責之地乎?參以情病,實無一刻蹲據之勢,玆敢略陳短章,悉暴微懇,伏乞睿慈,俯垂諒察,亟許鐫削臣職名,仍治臣瀆擾之罪,以肅朝綱,千萬幸甚。臣雖不敢以言職自處,而當此災異疊見之日,有難終默,略貢一言,以備蒭蕘之擇焉。噫,彗孛之災,虹貫之變,歷觀古史,此何等咎懲,而今乃洊警於數月之內,此固仁覆之天,將欲玉成我邸下。而伏想邸下,亦必瞿然而懼,惕然加勉,克盡轉移之方,而耿耿愚衷,有不能自已者,敢以心之一字,爲邸下修省之本焉。蓋心爲萬化之原而卽上符於昭昭之天者也。漢臣董仲舒所謂,正心以正朝廷,則陰陽和而福祥畢至者,爲萬世至言,而臣愚死罪,亦以爲今日變異之層生,要當求之於邸下方寸之上。凡於政令施措之間,幽獨得肆之地,無不以實心應之,懋睿學而篤進修之工,崇儉德而思省約之方。保嗇天和,無忽節宣之方,愛養民力,用講懷保之策,納謇諤之說而克開言路,戒怠逸之念而益勉振勵,以至一動作一思慮之間,無不允合乎天心,則目今消弭之策,臣恐不外於此也。臣學述魯莽,識見曚昧,不敢爲草草一言,可爲格心之要道,忱誠所發,敢此附陳。惟邸下,勿以人廢言焉。答曰,覽書具悉。日月流邁,孝昭殿祥事奄過,哀慕之痛,一倍罔極。近來災異,無歲無之中,妖星之再見,虹貫之變,荐出於兩月之間,心實驚惕,而此皆予不敏,不能仰體,每煩聖心之致,所陳切至,當體念焉。爾其勿辭,從速察職。
兼右贊讀朴相喆上書曰,伏以,日月迅邁,孝昭殿終祥奄過,祔廟且近,伏惟大朝慨廓之痛,邸下靡逮之懷,益復如新,臣民哀慕,曷有其極?仍伏念臣蒙昧空疎,百不猶人,濫叨科第,戒在不幸,投閑置散,涯分攸宜,榮塗華貫,夢想不到,前後春坊館職之除,不敢爲冒膺之計,亶出退守拙分之義,不但人器之不稱而已。每蒙軫諒,輒賜例勘,私分粗安,感祝冞深,乃於千萬意外,叨冒見職,在臣分義,固當竭蹶,而顧其職名,乃是玉署兼銜,地望淸切,無間於三司之選。況今王世孫,玉質岐嶷,令聞夙彰,頻接宮僚,講讀有程,正宜妙揀文學之士,俾盡其補導之方。而乃以如臣之幼而失學,長益無聞者,苟然充數,畀以勸講之任,顧何異於責聾者以審宮商也。與其不量而冒進,違聖上特諭之盛意,毋寧辭避而獲戾,安微臣自守之賤分,冒死違旨,恭竢嚴誅,聖度寬假,罰止譴補。臣以罪爲榮,感懼交切,半夜辭陛,蒼皇登途,曾不崇朝,特命收還,仍令臣乘馹上來。臣於是,他不暇顧,冒沒入肅,獲侍講筵,亦已屢遭,而因仍蹲據,晏然榮次,終非私分之所敢出。且臣有情私之懇迫者,臣之本生偏母,素抱危疾,居常澟綴,數年以來,轉成關隔之症,少失將攝,輒致增劇。臣於直中,得聞家信,夜來胸痛重發,寒痰痞結,藥飮不下,諸般症形,有倍於前日云。臣雖無區區難冒之端,卽此情理,決難供職。玆敢短章呼籲,徑出禁門,伏乞睿慈,俯賜矜察,亟令鐫削臣所帶之職,以安微分,仍治臣擅離之罪,以嚴邦憲,不勝幸甚。答曰,覽書具悉。日月易邁,孝昭殿祥事奄過,一倍罔極。爾其勿辭,救護母病。
己卯四月十三日辰時,上御恭默閤。大臣·備局堂上引見入侍時,左議政金尙魯,右議政申晩,行知中樞府事李益炡,行禮曹判書洪象漢,行戶曹判書洪鳳漢,左參贊李喆輔,行司直申晦,行副護軍具善復,行訓鍊都正鄭汝稷,副校理任㻐,左副承旨具允鈺,假注書李一曾,事變假注書黃樸,記事官柳敍五·李蓍廷進伏。上曰,承旨書之。傳曰,今已氣愈,理中建功湯,一日一次煎入事,分付。出傳敎申晩曰,今日則再次煎入,無妨矣。上曰,旣進一貼,何必連進乎?金尙魯曰,日間,聖體,若何?上曰,今則愈矣。尙魯曰,眩氣,何如?上曰,此亦愈矣。尙魯曰,寢睡·水刺之節,何如?上曰,一樣矣。尙魯曰,湯劑連爲進御乎?上曰,連進一貼矣。尙魯曰,一日再次則不可已矣。上曰,猶勝於不服矣。晩曰,臣等之意則以爲,今望前則殿下少休矣。昨爲晝夕講,今又召臣等下情誠可悶矣。上曰,旣欲自强自勉,何不爲之乎?晩曰,臣等亦欲殿下自强自勉,而必調攝然後,可以强勉矣。上曰,調攝而後必强勉,則何時可爲乎?晩曰,此乃竝行之道矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,無事矣。尙魯曰,近日以雲翳,姑未知彗星消滅與否,而陰虹又貫日,災異,何爲而如是荐疊乎?誠懍然矣。殿下每當災異,輒下自勉之敎。臣等所仰勉者,亦不過自勉而已。若論應災以實之道,則必在輔相之得人,雖在常時,猶當如此,而況今災異發見之時,尤所當擇。如臣者冒據多年,未嘗出一言建一策,不過充位耳。如此輔相,將何用之?至於精神筋力,亦無以奔奏酬應,此非爲一身而言,誠於國事甚悶矣。此際伏見堂箚,其言好矣。於臣可謂頂門針,臣謹當蹙伏竢罪之不暇,而分義所在,不可如是,竊欲登筵,以畢所懷,故冒沒入來,臣非敢長辭以奏,聖上亦豈不洞燭乎?伏乞亟賜斥退,俾蒙體下之恩。晩曰,災異何時無之,而豈有若近日者乎?兩月之內,彗星再見,至有虹貫之變而極矣。其爲驚懍,無容仰奏,而俄者左相所奏自勉之說,好矣。此非待臣等所仰贊,而殿下已自勉矣。若論朝廷得失,可以仰干天和者,則輔相之不得其人最緊矣。如臣者不過仰成聖德而已,至於簿書期會,亦不能盡職。每當此等災異,則若臣獨當者然,其在應災以實之道,亟賜斥退,卽臣千萬伏望也。上曰,已諭於政院,更無可諭,而今日國事,雖非彗星,無一可恃,究厥所由,一則予咎,一則予咎,卿等所奏皆過矣。雖非卿等之言,豈不欲調攝而以延英故事?昨爲法講,今又召卿等矣,予先自勉之外,復何多諭?此乃應災以實之道。卿等安心勿辭,可也。尙魯曰,殿下其欲自强,豈不誠好哉?然殿下任使臣等久矣。顧今紀綱日紊,體統日壞,此等事必欲盡言,不可殫數,以致百度俱廢,究厥所由,則殿下當此倦勤之時,小小事,豈可盡爲之乎?如臣者,忝居輔相之職,不能修擧,莫非臣罪,況臣知其如此而亦不能救濟,如此輔相,果用於何乎?中夜思之,實爲懍然,聞彼國亦村落蕭條,人心大變云。胡無百年之運,理勢誠然,臣亦不以爲怪,而若有如此事,則於我國,豈有可恃者乎?上曰,乾隆何足言,古則皇帝稱以萬歲爺矣,今則人皆公傳道之云,其國可知矣。大德必得其位·其祿·其名·其壽,予於此數者,無可言。彼儒臣,今又入侍,亦必以予爲退托,而若言其得壽,則予誠心愧之矣。至以漢·唐言之,其位·其祿,豈有大德而然乎?至於名則天必命之,以爲億兆君師,此乃名也。惟堯舜得是名,其餘雖有皇帝之名,實則非皇帝也。孔子亦言,夷狄之有君,不如諸夏之亡,今可謂亡矣。然若使他國人來見我國,則亦以爲何如耶?常談有曰,吾鼻三尺,今豈可言他國之時乎?頃日齋殿,不持一枕而往矣。中夜輾轉,用心誠多矣。遂事及乾隆事矣。黑龍江則猶或可也。元世祖於彼當乎?華人言,願生高麗國,一見金剛山,或恐來高麗矣。予親爲遠接使,則豈不困乎?予又有所不知者,卽宋高宗也。句踐則能臥薪嘗膽,而高宗則不然,如是而能中興乎?尙魯曰,初政則善矣,而其後一隅臨安,宴樂爲事,故遂忘之矣。晩曰,初頭用李綱之時,則國有中興之志矣。上曰,不然,其初政,豈若臥薪嘗膽之爲乎?上曰,昨見領役部將輩,如沈廷紀之子最佳矣,尹漕則果不足矣。晩曰,如金有禮者,何處不用乎?上曰,武將亦見之乎?具善復·鄭汝稷曰,臣等未之見矣。上曰,一見之,可也。尙魯曰,此黃海前監司趙明鼎狀啓也。以爲白翎鎭水軍一百二十四名,移送各邑,同鎭所在各邑移來水軍十一名,一體還送代定,本鎭舊軍一百三十五名,移定於追捕武士,專意防守,長淵府沿海追捕軍,長山南北所在海安·大曲·薪谷等三坊,混入陸役者,爲四百六十一名,而其中本府所屬及各鎭屯卒二百十三名,使該邑,爲先從便移定京各司,各營門所管正軍二百四十八名,移定列邑後,竝與白翎水軍移定者而後錄馳啓,上項長淵府舊軍四百六十一名,別作追捕軍,除其身布煙役,分番立坊,專意追捕之意,成節目擧行事,請令廟堂稟處矣。追捕之政,疎虞如此,則誠甚可慮,道臣所論,果合事宜,竝依狀請施行,而自本道,成節目上送備局,添潤啓下後,還爲下送事,分付,何如?上曰,依爲之。出擧條尙魯曰,此江原監司沈鏽狀啓也。枚擧楊口縣監徐好修牒呈,以爲本縣量田,旣非時,而當者則春耕之愆期可慮,待秋成擧行事,請令廟堂稟處矣。當此農節,量田非時,依狀請,待秋擧行之意,分付,何如?上曰,依爲之。出擧條尙魯曰,宗廟第十一室滿頂帳及神榻褥,今方改造矣。凡係褥帳巾袱之屬,前用唐紬者,代以常紬,事載在喪禮補編,而各室帳褥,旣皆用木紅方紬,紫的方紬,則今不可異同,一體爲之,何如?上曰,依爲之。出擧條上曰,予常時見之,則爲常紬矣。洪象漢曰,臣等亦以爲常紬矣。李喆輔曰,今番奉審時,仔細見之,乃方紬矣。尙魯曰,喆輔奉審後,果質言是方紬也。晩曰,雖各室修改時言之,當初旣以方紬爲之,修改時,若幅幅修改,則其間不可雜入常紬矣。上曰,今番則必詳見矣。鳳漢曰,若用常紬,則實難繼用矣。尙魯曰,禮部回咨,犯越一事,今日稟定乎?上曰,此則他日爲之,今日則只言民國事,可也。尙魯曰,臣不敢强覓,使諸堂各陳所懷,好矣。上曰,予亦不欲强覓矣。自古何國不亡乎?今目前無一可恃者,而民事亦無可恃者,仁廟作舟水圖以藏之春閣,聖意可見矣。以朝廷事言之,予則以爲無紀綱,故國必亡矣。紀綱之如是頹廢,誠由於無官邪相規矣。予則不然。雖平日信任者,如有可飭之事,則不少客貸,頃日李之億處分可見矣,而前領相,以爲以李之億故爲加資云。此則誠不知予意矣。近來廟堂之上,雖請推考,猶不爲之,如此而紀綱立乎?尙魯曰,雖推考,人必怒之故然矣。上曰,雖以治家言之,其家長,以婢僕輩必有誶語爲慮,而不事其事,則如是而家道成乎?尙魯曰,聖敎至當矣。臣等豈能免此弊乎?謹當加勉矣。上曰,昔日左相之兄亦難矣,而不能不挫於其時文衡矣。近日則雖請推,亦不爲之,此等事,皆出於計較矣。晩曰,私之一字,能割斷則可以立紀綱矣。上曰,然矣。尙魯曰,旣承聖敎,臣等固當加勉,而聖上亦自加勉,是區區之望也。上曰,古有以石塊擊吏者,如此則紀綱不立矣。尙魯曰,此雖細事,亦紀綱所在,故仰達矣。臣等聞朝官中,有上言者,心甚訝之。俄於賓廳,取見上言則果有之矣。爲他人上言,已非道理,而其中又有玉署侍從之臣,如有所懷,則上書則猶或可也。豈可上言乎?此亦紀綱所在也。上曰,誰也?尙魯曰,李蓍建·邊致明也。其在事體,極爲未安,竝罷職不敍,何如?上曰,依爲之。出擧條上曰,其上言,注書持來,黃樸承命出去之際,頗有失措之事。尙魯曰,近來堂后假官,多不擇差,以至於今此事變注書之不成樣而極矣。擬望之際,不善檢察,責有所在,當該承旨,從重推考,何如?上曰,依爲之。當該假注書,汰去,可也。出擧條上曰,何處人乎?允鈺曰,在新昌云矣。尙魯曰,古則注書出擧條之時,必先簡問,而若有一字添刪者,則皆以爲羞恥事矣。今則甚至於白文書送者,或有指東爲西,不成貌樣,如此日記,豈足爲信史乎?上曰,事變旣汰去,他注書使之入來。賤臣承命而出。上目送曰,彼注書誠了了矣。晩曰,彼亦鄕人而然矣。尙魯曰,此注書誠難矣。象漢曰,非鄕人也,且善文矣。上曰,鄭㫻誰也?益炡曰,麒麟察訪鄭彦輝之父也。李蓍亨誰也?尙魯曰,墩之孫也。李敬天誰也?尙魯曰,亮天之四寸也。上曰,爲他人上言,旣非四件事,則爲違格而不爲拔去,宜先遞承旨,而此非特李蓍建·邊致明之咎也。此等事,前日亦見之,故判書權爀亦爲之,彼重臣亦入矣。益炡曰,此則乃呈單,非上言也。鳳漢曰,雖呈單,豈宰相可爲之事乎?上曰,是矣。予不欲欺言矣。其節孝固可當,而亦有生色之意,戶判之言,誠是矣。尙魯曰,此等事,殿下豈必盡燭乎?雖以呈單言之,紛紜特甚,此亦有弊矣。上曰,意實過矣,以此爲美事故然,其意誠誤入矣。晩曰,如此違格,豈不知之,而以朝官多入,故政院亦不拔去矣。傳曰,凡事必也端本,以名官入於上言,大臣旣奏處分,則觀其上言,一則違格,一則猥濫,循例下該曹已曲循,而昨欲下敎而不諭矣。其子上言,業已申飭,則他人上言,何以混下乎?上言旣勿施,狀中人亦處分,則當該承旨,不可無飭,遞差。出傳敎上曰,誰當之?允鈺曰,李吉輔矣。上曰,都承旨,今不費力呈辭矣。其下該曹,則其意以爲其子不得上言,則爲他人則未爲不可,又以爲此乃公議所在,遂循例下之,承旨之意,不過如此,不可深看也。上曰,黃樸外面看之,似不如此,而今乃如此,誠異矣。然而古亦有如此者,向來通禮皆極選,而書員猶以爲兩班亦如此乎云矣。象漢曰,吏輩亦漸不如前,甚可悶矣。上曰,昨聞政吏考望之聲,尙如前矣,此亦學習乎?晩曰,政色執吏爲之矣。上曰,今日禮房承旨齋宿乎?允鈺曰,非親傳香則不爲齋宿矣。上曰,此亦誤矣。所重在於傳香,則其齋宿,豈在親傳與否乎?傳曰,今曉親傳香時,禮房承旨齋宿,故凡傳香,意謂皆然云矣。常時則不然云,其齋宿所重香祝,豈在親傳與否乎?攝事其傳,不爲淸齋,有欠致敬,此後禮房承旨,勿論親傳與否,必也淸齋事,定式施行。出傳敎上曰,此後則十四日·二十九日,爲禮房承旨齋宿元定日矣。仍命書傳敎,將以元仁孫爲承旨。象漢曰,其將爲都承旨矣。上曰,然乎?南泰會,今入同敦寧乎?允鈺曰,然矣。仍命除授。鳳漢曰,其弟泰著,今爲承旨矣。上曰,然矣。任上來乎?其人亦久勤矣。象漢曰,以麥秋前仍任,故不得上來矣。尙魯曰,如此之人甄拔,好矣。象漢曰,今番之役亦勞矣。晩曰,不必以今番言之,蓋久勤也。上曰,然矣。傳曰,親祭在明,承旨有闕代,禮曹參判金相福除授,牌招察任。出傳敎上曰,金相福今番事,欲卽擧行而然矣。晩曰,下敎誠然矣,此亦下吏之過也。上曰,何時爲參判乎?鳳漢曰,似是甲戌·乙亥年間也。上曰,潔矣。晩曰,心直矣。尙魯曰,曾前則凡擧行條件,自上或抹下,故入啓而未下之前,承旨·注書,有若待榜者,然矣。近來則自上每每循例下之,故承·史解弛矣。上曰,昔年每有付標以下之事,而予則以爲此等細事,不必過用心慮,故漫應之矣。卿言如此之後,當申飭矣。上仍下詢允鈺曰,擧條未出前,承旨坐直乎?對曰,近來則無此規矣。上曰,依前下敎,擧條未出之前,入侍承旨入直,可也。出擧條尙魯曰,彼蔘請貿事,頃已定奪矣。咨文依近例,令文衡撰出,啓下,以待曆責官之行,何如?上曰,依爲之。出擧條上曰,秤剩,何也?鳳漢曰,此則本來有之,五十兩剩一兩,爲本規式矣。尙魯曰,昨日筵中,因回來使臣所奏,以松商之分給燕帽當否,有次對稟處之敎矣。彼我國往來銀貨,多出松商,而今此燕貿之許多帽子,旣分於京外商賈,獨松商不與焉。在松商,果不免爲稱冤之端,在朝家,亦非一視之政。臣意,則京外分半中,灣府之三分一,地部之四分一,參酌移付於松都,使留守分給府下商賈,其價銀,一依節目所折定,卽爲準數持留,待使行出給,歲以爲常,則出納之加得一衙門,恐亦好矣。上曰,依爲之,以此添入節目,可也。尙魯曰,雖分給松商,而使渠輩下往灣上,私自輸致,則駄價所失不貲,似不可與京商,有所異同,地部所管帽子載來時,同爲載來,及到松都,以本府所出給之數,計付本府,以爲自本府分給之地,何如?上曰,依爲之。出擧條尙魯曰,臣方帶訓鍊都監都提調,而大將金聖應病未入侍,故以中軍事,仰達。本營中軍,作闕已日久,而近來亞將乏少之中,履歷之可合此任者,尤無其人,誠可悶矣。以黃海兵使李潤成啓下事,分付,何如?上曰,依爲之。出擧條尙魯曰,亞將乏人,誠可悶矣。上曰,若是苟簡乎?晩曰,禁衛中軍,作闕已久,而無可合者,故以御營中軍尹九淵移差,卽今御營,無中軍矣。欲與領相相議後,入侍時,稟定矣。尙魯曰,不無料量之人,而與領相相議後,可以停當矣。上曰,第言之。尙魯曰,尹泰淵·李殷春,俱可陞也。晩曰,李漢膺,亦可合矣。尙魯曰,此則追後,更當議定矣。上曰,李殷春,予不用而誰用之乎?尙魯曰,若特敎加資則加陞一人,好矣。上曰,尹泰淵,亦好矣。傳曰,亞將乏人,莫如近日,行副護軍李殷春·尹泰淵,特爲陞資。出傳敎晩曰,東營,乃御營廳騎士入直之所,而見今廳舍頹圮,故方欲修補,而距闕內相近,極爲未安,敢此仰達。上曰,知道。象漢曰,臣旣登筵,有稟定事,而今日則不可爲矣。上曰,後日爲之,可也。鳳漢曰,神榻所用柏子板,自都監廣求,則閭家有以作板置之者,故得之楸木,亦自貢物得用矣。上曰,欲問之矣,好矣。鳳漢曰,兩南墅邑,大同則木錢參半上納。至於近峽邑,則謂以布産,以布上納,或有曾前納木,近來次次變爲納布者,而又必納純布,比諸他邑木錢參半之規,已有違於朝家均一之政。況其所納之布,從前多歸於京外請得料辦之資,事之無謂,莫此爲甚。自今爲始,布産邑,一依木産邑錢木參半例,亦爲錢布參半上納事,嚴加定式,何如?尙魯曰,此則戶判之言,是矣。晩曰,兩南布産邑之多歸於京外料辦云者,戶判所達,是矣。料辦之際,民多受弊,今若如是定式,則事涉,便好矣。上曰,依爲之。出擧條尙魯曰,嶺南稅大同之以米納者,如晉州等邑,年年徵捧時,小民則倍數艱納,誠甚可矜,上納時負載出浦,其亦勞矣。而及其裝發之後,爲監色·沙格所幻弄,稱以敗船,幾盡偸食,其上來者,絶無而僅有,目下此弊,歲益增加,在朝家坐失許多穀物,可勝痛哉?臣意則若令從民願,以錢木收捧,自各該邑,駄載上納,則於國於民,誠爲兩得,亦可以杜奸弊,故敢達。晩曰,不但監色·沙格之偸食,故敗爲絶痛,拯米則分給還捧,爲弊莫甚。若使從民願,以錢木捧納,則似可俱便於民國矣。鳳漢曰,臣於此事,常有爲民國憂悶者。曾聞領中樞臣兪拓基言,則以爲一番變通,然後民弊可捄。兵判李益輔,纔自本道還,亦以爲捄民之道,莫過於此,今者大臣所論又如是,大臣與重臣,曾按本道,熟知其利害故也。問其便否於道臣後,稟處,好矣。上曰,令道臣狀聞,可也。出擧條象漢曰,神欌簾帳,旣修補則來朔祭兼告,好矣。上曰,句語更當製下矣。允鈺曰,句語當添入於祭文中矣。上曰,注書出去,祭文草持來。朴道天承命出去。上曰,彼注書誰也?晩曰,朴胤東之孫也。上曰,然乎?李喆輔曰,小臣前後所被恩造,固已與天無極,而至於日昨處分,又是千萬望外,朝臣欲解銓任者,積費撕捱,猶不得,今臣則不煩一辭拱籲,而自上特察心事,卽賜解免。臣弟,細傳恩敎,委曲方便,至懇至渥,閤門感祝之私,實非言語文字所可形容。自上曲念如此,則又敢以私情仰煩,極至皇恐,而臣之積年蘊結,而囁嚅不敢發者,聞日前筵中大臣,有所導達,言端旣發,臣何敢自阻而不悉暴乎?上笑曰,置之。喆輔曰,願畢暴之。上曰,退坐,可也。尙魯曰,聖敎如此,姑置之,好矣。上曰,卿旣發端,故如是矣。尙魯曰,臣等頃日偶然發端,而今乃如此,其言則懇迫,而其心誠可感動矣。上曰,然矣。喆輔曰,科名者,卽人臣出身事君之初程,而臣見識不明,急於進取,而不審義經之所在,身名,遂大謬矣。上曰,懇切矣。急於進取之說,出於衷曲,而非人事上言也。喆輔曰,臣每一念至,悔恨慙悚,無地自措,臣心如此,公議,益可知矣。雖以國體言之,國是旣定之後,則此科便同皮不存之毛,不可仍存,事理較然。臣於年前,以此事屢煩延奏,及書章,則復此煩瀆,極知猥屑,而科名不去,則此身長在泥滓垢膩之中,洗濯無路,寧不悲乎?上曰,卿之着垢衣久矣。予今老矣,卿亦老矣。匪久當與予偕入耆社,豈不爲別人乎?仍顧謂尙魯曰,言則是,而事則不可聽矣。尙魯曰,其心則誠是矣,而此實不可成之事,且以國體言之,決非如是之事矣。喆輔曰,臣年已迫七十,餘生其幾?及此時,去此科名,則生爲乾淨身,死爲乾淨鬼,區區至願畢矣。臣非有傷人害物之心,而雖禍家子孫,皆不欲與交,此何事耶?臣雖不文,亦足爲一科,且數次爲之,而反爲錄名於此科,豈不至冤乎?上曰,卿今欲爲幼學乎?象漢曰,重臣爲進士矣。上曰,然則爲進士乎?且卿之子爲好科,可以洗之矣。喆輔曰,卽賜處分,千萬泣禱。尙魯曰,此非可如此者,依聖敎退坐,好矣。喆輔猶逡巡焉。上曰,事當推考,而此亦不爲之,須卽就坐,可也。允鈺曰,禮房承旨當牌招齋宿,而拘於格例,不得牌招,何以爲之?上曰,然則以榻敎牌招,可也。右承旨南泰著,牌招齋宿事。出榻敎大臣·諸宰退出。上命允鈺讀祭文草,添入兼告句語訖。退出。
己卯四月十三日巳時,王世子坐德成閤。持公事入對時,同副承旨金光國,假注書李一曾,記事官鄭枋·李蓍廷進伏。金光國進奏平安監司狀達訖。踏達字以下。遂退出。
上在昌慶宮。常參以代理停,經筵停。
自初昏至一更,雲氣掩翳。二更以後,雲氣四散,而爲月光所射,彗星所在,不得看候。
李渙達曰,大司憲徐志修,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
藥房都提調申晩,提調洪啓禧,同副承旨金光國啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等卽與諸御醫,趁早入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣矣。
傳于南泰著曰,儒臣持心鑑入侍。
傳于南泰著曰,編次人同爲入侍。
李渙達曰,憲府連日監察茶時,獻納李心源,引避退待,已至經宿,俱涉未安。兩司除在外·未署經外,未肅拜不爲行公人員,竝卽牌招,何如?令曰,依。
南泰著,以侍講院言達曰,明日徽寧殿望祭攝行時,宮官不可不備員,弼善柳觀鉉,謂有身病,不可行公,卽爲牌招,以爲備員進參之地,何如?令曰,依。
以大司諫洪宗海,執義李基德,弼善柳觀鉉牌不進罷職令旨,令于李渙曰,竝推考徽旨捧入。
具允鈺,以都摠府言啓曰,今日入直內三廳,武兼·禁軍及軍兵等,當爲中日習射,而孝昭殿望祭,親臨齋戒相値,不得爲之之意,敢啓。傳曰,知道。
南泰著啓曰,今此徽寧殿望祭,王世子攝行時,陪從何承旨進去乎?傳曰,右副承旨進去。
黃樸汰去,代以安鼎大爲事變假注書。
傳于南泰著曰,編次人入侍。
傳于具允鈺曰,禮判入侍。
南泰著,以義禁府言達曰,全羅監司狀達內,前郡守羅忠佐罪狀,令本府拿處事,達下矣。羅忠佐,前以他罪拿來,羅將纔已發送,待其拿來,添問目取招之意,敢達。令曰,知道。
己卯四月十四日寅時,上御咸安閣。儒臣入侍時,副校理任㻐,修撰李碩載,右承旨南泰著,假注書李一曾,記事官柳敍五·李蓍廷進伏。上曰,書之。仍呼寫續自省編序文。上曰,都承旨爲謝恩乎?注書知來。賤臣還奏,尙無動靜云矣。傳曰,都承旨金相福,旣已承答云,牌招察任。出傳敎仍傳曰,原州牧使任,禮曹參判除授。出傳敎上謂任㻐曰,予熟知儒臣兄弟矣。擧世躁競,而儒臣之兄則純實,故予嘉之矣。今則可用純實之人,予頃用元景淳,亦有意矣。㻐曰,臣之兄弟前後所被恩造,固已罔極,而今日聖敎又如此,誠感泣無地矣。上曰,若以爲擧世躁競,則朝臣必冤之,而蓋躁競則成風矣。今日擢用,誠以此也。原州之役已訖乎?㻐曰,已訖役云矣。上曰,不至衰白乎?素性恬淡,必不至太衰矣。㻐曰,臣之不相見,亦已三年,而猶不至大段衰白矣。上謂李碩載曰,予之從權也,儒臣之父,苦請之矣。今必以予言歸報,使之善攝自保,可也。碩載曰,聖敎及此,實爲感泣矣。上曰,雨來乎?泰著曰,然矣。上曰,好雨矣。碩載曰,聞鄕人言,數日不雨,則年事必判云矣。今此雨,誠喜雨矣。上曰,然乎?上曰,此後編次人入侍時,儒臣同爲入侍,可也。泰著曰,今年端午帖,使之製進乎?上曰,禫月未盡,端午帖置之。出榻敎遂退出。
四月十四日辰時,上御咸安閣。藥房入診,編次人·儒臣同爲入侍時,都提調申晩,提調洪啓禧,同副承旨金光國,假注書朴道天,記事官柳敍五·李蓍廷,醫官許礈·金德崙·金履貞·李世珪·鄭允協·金福齡·慶絢,編次人蔡濟恭·元仁孫,校理任㻐,修撰李碩載,追後入侍,以次進伏訖。晩曰,聖體,若何?上曰,一樣矣。晩曰,伏聞昨夕儒臣入侍,徹曉始罷云,下情不勝憂慮矣。上曰,當夜無睡,欲寓懷而然矣。晩曰,水刺,亦何如?上曰,善進矣。晩曰,命醫官診候,何如?上曰,唯。礈進伏診候,退伏奏曰,脈候,左右三部度數不調均,而右寸關虛冷,一樣矣。上曰,當夜無睡,臥而起,起而臥,有時昏睡矣。啓禧曰,如此則神氣不平矣。上曰,果然矣。晩曰,曉有御製云,製下時,自然勞神,亦妨調攝矣。上曰,初無是心,因無睡而猝然爲之矣。德崙進伏診候,退伏奏曰,脈候,左右三部沈數如前,度數不調均,少無所減矣。諸醫診候,所奏皆同。晩曰,湯劑日再煎入則甚好,而不爲進御,誠甚悶迫矣,命醫官議藥,何如?上曰,何必使之議藥?上命書傳敎曰,理中建功湯五貼,加煎以入事。出榻敎上曰,時雨善來矣。晩曰,雨似多來矣。啓禧曰,親祭前何時煎入乎?上曰,二更五點量,煎入,宜矣。晩曰,御製續編序文,臣已見之矣。上曰,匪續矣,欲示予意而然矣。晩曰,頃年御製自省編時,臣亦見之,多有休輟之時,今則達夜製下矣。上曰,今亦不必每如是矣。啓禧曰,前日御製自省編時,臣以承旨入侍,亦有侵夜之時矣。光國曰,侵夜酬應,則勞神必倍矣。夙夜箴云,心神歸宿,靜時專一,則動時亦專一矣。上曰,天地度數,則晝夜不息矣。啓禧曰,天地度數,則與人有異,人之血氣,向晦入息矣。上曰,此則雖然,而人亦有不息之理矣。晩曰,慶尙左兵營半乾全鰒進上,連爲逐日封進,而末後勿封下敎,未下之前,無端間日封進,其在事體,誠極未安。當該兵使李漢膺罷職,何如?上曰,只從重推考,可也。出擧條晩曰,昨日次對入侍,以李蓍建·邊致明等之爲他人上言仰達,有罷職不敍之命矣。退出後,得聞其事實,則不但李蓍建之所不知者,狀頭邊致周,亦莫知之。本家人姜師佐,不使致周等知之,暗地借名,書呈云。且蓍建,曾經修撰,而上言中,書以校理,於此亦可知其僞着矣。其爲怪駭,莫此爲甚,事未前聞,大關後弊,姜師佐,令該曹査問嚴處,以爲懲礪之地,何如?上曰,聞甚駭然,亦關後弊,令該曹遲晩取招後,施以投畀之典。出擧條上命書傳敎曰,今聞大臣所奏,業已處分,昨日李蓍建·邊致明處分,下敎勿施。晩曰,孝昭殿進上中,醍醐湯·衣香·玉樞丹·薏苡仁·末臘藥·駝駱粥·煎藥等物,當隨節封進,而端午日則何以爲之乎?上曰,醍醐湯,初五日茶禮時煎入,衣香·玉樞丹,亦爲封進,可也。晩曰,進上與供上,曾有三年內勿爲封入之敎矣。端午日,則旣是禫祭已行之後,神明丸·螢火丸·桂苓元,亦爲依例封進乎?上曰,禫祭已過,神明丸·螢火丸,依例封進,可也。晩曰,筵體重矣,而承旨勦說推考,何如?上曰,入侍生疎勿推,可也。上曰,已盡爲之,卿等先退,可也。上曰,注書出去,編次人·儒臣,使之入侍。臣道天承命出來。元仁孫·任㻐·李碩載,偕入進伏。上命入擧條紙,上,下御製御筆崇文堂懸板文。上曰,編次人之父,頃年參校自省編,而其時爲提學耶?㻐曰,其時爲提學矣。上命仁孫讀續編序文。上命承旨書御製續編。上曰,崇文堂懸板文,速刻懸之,可也。上命少退,更爲入侍。編次人蔡濟恭,偕入進伏訖。上曰,注書出去,宣傳官二員,使之來待。臣道天承命出來。宣傳官二員偕入進伏。上命,分往東西郊,而東至往十里,西至梁鐵坪,看審農形以奏。上曰,蔡濟恭先校序文,可也。上命仁孫讀序文。上曰,予非欲作續編矣。頃年故參判南泰溫,勸予作續編,而予以難於復作爲敎,今因無睡,而穩睡儒臣,公然召見無意,故偶作此編矣。上曰,科場之人,則同接爛熳消詳耶?濟恭曰,時限有定,故未盡消詳矣。光國曰,時旣有限,何以爛熳消詳乎?濟恭曰,過爲消詳,則曳白矣。㻐曰,呈券後每有新意云者,正是科儒之言矣。上曰,前則科時草榜,書揭政院壁云矣。光國曰,今則多出人望之外,故不爲揭榜矣。上曰,李夏坤之文,何如耶?仁孫曰,本是負望之士而非但科文,且有文章聲矣。上曰,今番事,初因半夜無睡,而旣作之後,不可復止矣。自省編,今爲自勉編矣。上曰,上番儒臣,今年幾何耶?㻐曰,四十二矣。上曰,庚子則今爲四十年矣。前年復講傳敎,蔡濟恭書之矣。上曰,編次人持去,出中草。諸臣以次退出。
己卯四月十四日二更,上御崇文堂。編次人入侍時,同副承旨金光國,編次人蔡濟恭·元仁孫,假注書李一曾,記事官柳敍五·李蓍廷進伏。上曰,崇文堂草持來乎?金光國曰,無下敎,故不爲持來矣。上曰,在此乎?光國曰,在院矣。上命編次人讀續自省編序文。上曰,御筆模寫持來,賤臣奉入。蔡濟恭進讀訖,遂退出。
己卯四月十四日二更,孝昭殿望祭,出宮入侍時,行都承旨金相福,左承旨李永暉,右承旨南泰著,左副承旨具允鈺,同副承旨金光國,假注書朴道天·李一曾,記事官柳敍五·李蓍廷待立。上具翼善冠·黲袍·烏犀帶,步出賓陽門,至明政殿月臺,乘輿,仍詣齋殿。諸臣退出。
己卯四月十四日三更,上御齋殿。禮判入侍時,行禮曹判書洪象漢,左副承旨具允鈺,假注書李一曾,記事官柳敍五·李蓍廷進伏。上曰,侍衛中都監堂上入侍。出榻敎兵曹判書李益輔進伏。上曰,神榻何日奉安乎?洪象漢曰,告動駕前,當奉安矣。上曰,祭文草持來,仍命讀第十一室朔祭祭文。上曰,輦輿不爲取色乎?李益輔曰,不爲取色,而倚子則依下敎新造矣。上曰,神榻奉安告由,一體同行於朔祭矣。上曰,仁廟祔廟時,朝臣皆佩玉,或佩沙佩,今亦皆佩玉乎?象漢曰,皆佩玉,而沙佩則今無之矣。益輔曰,佩玉,或以成川玉爲之,而聲濁矣。象漢曰,其聲則北京玉好矣。上曰,亦以南陽玉爲之乎?象漢曰,南陽玉則性剛,難以磨成矣。上曰,成川白玉是乎?象漢曰,此則非玉也。或爲書鎭,或爲燈盞,而性柔,不可爲珮矣。上曰,以玉品言之,南陽勝乎?象漢曰,自世宗朝,南陽生玉而爲第一矣。上曰,磬石何也?象漢曰,是南陽玉矣。上曰,端川亦有玉矣。象漢曰,有之,而此亦有好否二品矣。上曰,予所見者,如西瓜色矣。象漢曰,如草綠色者,尤好矣。上曰,祔廟後軒架,陳而不作乎?象漢曰,古則皆爲之,而補編,載以還宮時陳而不作,至於陳賀時,則當依古例爲之矣。上曰,私家則何以爲之乎?象漢曰,禫後則聽樂矣。上曰,餘懷不盡而樂作不安,故曾不爲之矣,至於陳賀,則何如?象漢曰,陳賀時則尤無可論,而若以還宮時言之,情雖無窮,禮則有限矣。上曰,子夏·子貢,夫子皆稱知禮矣。且古則祔廟後還宮,至用結綵歌謠矣。先朝特除歌謠,聖意可見矣。曾聞故相崔錫鼎,禫後着金圈貝纓,而金圈則猶或可也,貝纓豈不過乎?金昌協亦爲之云矣。象漢曰,禫月不爲吉祭,則不爲華服而已,行吉祭則皆爲華服矣。上曰,此則似不然矣。頃日兪領府事,請於徽寧殿用樂,今若問之,則必以爲軒架爲是矣。然回駕時,則旣載補編,不可爲矣。語未畢,已奏行禮正時,諸臣遂退出。
上在昌慶宮。常參以代理停,經筵停。
初昏,微有雲氣。自一更至三更,雖無雲氣,爲月光所射,彗星所在,不得看候。四更以後,雲氣散漫蔽遮,終不得見。
夜一更,月暈,有右珥。
卯時,日暈兩珥。
大殿,孝昭殿望祭親祭罷後,政院·玉堂·朝廷二品以上·六曹堂上·宗親單子問安。答曰,罔極。世子宮·嬪宮,政院·玉堂口傳問安。答曰,罔極。世孫宮,政院·玉堂口傳問安。答曰,知道。
大殿,徽寧殿望祭罷後,政院·玉堂·藥房·朝廷二品以上·六曹堂上·宗親口傳問安。答曰,知道。世子宮·嬪宮,政院·玉堂口傳問安。答曰,罔極。世孫宮,政院·玉堂口傳問安。答曰,知悉。
李渙達曰,大司憲徐志修,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
金光國達曰,左議政金尙魯,箚子到院,而以親祭正日留院之意,敢達。令曰,入之。
又達曰,右議政申晩,箚子到院,而以親祭正日留院之意,敢達。令曰,入之。
具允鈺達曰,獻納李心源,引避退待,已至多日,尙未處置,憲府連日監察茶時,俱涉未安,兩司除在外·未署經外,未肅拜不爲行公人員,竝卽牌招,何如?令曰,依。
以大司憲洪宗海,執義李基德等,牌不進罷職令旨,令于具允鈺曰,竝推考徽旨捧入。
傳于南泰著曰,禮判率農民入侍。
傳于金相福曰,都承旨入侍。
傳于南泰著曰,都監一二房郞廳,卽速來待。
南泰著啓曰,都監一二房郞廳,依下敎來待矣。傳曰,入侍。
傳于金光國曰,承旨入侍。
金光國,以戶曹言達曰,判府事李,相職正月朔祿俸,更爲輸送于本家,則以爲特令如是屢下,而末由祗受,不勝惶悚云。祿俸又不領受,何以爲之?敢稟。令曰,令倉官更爲輸送。
左議政金尙魯箚子曰,伏以,臣遇災驚懍,拜箚請譴,附貢草草一語,略申勉戒之悃。伏奉睿答,辭旨懇至,臣不勝感惶歎仰,而第其苦情血懇,未蒙矜兪,其所以憂悶狼狽者,不直關臣一身而已。況譏斥之言,發於論思之地,誠至言也。臣固拜而受之,用作頂門之針,而如臣無似,忝大臣之職,辜大臣之責,臣之罪,於是乎,尤著矣。日昨大朝筵席,雖以此引罪,而滿心愧悚,猶至今靡已,挨過陪祭,敢此自列,伏乞离明,亟賜斥退,以謝公議,以幸國事,幸甚。答曰,覽箚具悉卿懇。卿須安心勿辭,亦勿引咎,卽起視事焉。仍令曰,史官往諭。
右議政申晩箚子曰,伏以,臣目擊非常之災,敢進匡勉之言,言雖膚淺,誠則憂愛,及承睿批,辭旨勤篤,有以仰見我邸下警惕翕受之至意,臣不勝感激欽歎之至。顧臣懇辭放免,匪爲飾讓,必須黜臣身而進賢德,方可爲應天以實之道,而祗緣誠薄辭拙,未蒙矜許,臣一倍惶蹙,不知所諭。以臣不肖,久冒匪據,曾未有一言之匡格,一事之施措,罪積尸素,厚招譏議,居常憂懼,若隕淵谷。玆者勤攻之言,至發於論思之地,此於臣,誠爲箚着之至言,臣方喜聞之不暇,顧何敢費辭自解?而若其媿慮之忱,歷日靡已,因仍蹲據,有非臣廉義之所敢出,玆不得不略申危懇,仰瀆睿聽,伏乞亟賜斥退,以謝公議,以安微分,千萬幸甚。答曰,覽箚具悉卿懇。卿須安心勿辭,亦勿引咎,卽起視事焉。仍令曰,史官往諭。
己卯四月十五日四更,孝昭殿望祭入侍時,行都承旨金相福,左承旨李永暉,右承旨南泰著,左副承旨具允鈺,同副承旨金光國,假注書朴道天·李一曾,記事官柳敍五·李蓍廷侍立。上具翼善冠·黲袍·烏犀帶,步出齋殿,詣板位俯伏哭。亞獻官以下哭,止哭,上行四拜,仍詣殿上,行初獻禮,還詣板位。左議政金尙魯,行亞獻禮,降復位。右議政申晩,行終獻禮,降復位。上俯伏哭,亞獻官以下哭,止哭,上行四拜後,詣望瘞位,行望瘞禮。禮畢,上步出神門外,至齋殿門外乘輿。上曰,昨聞儒臣之言,數日之內,若不雨則年事已判云,今始雨而亦無大澍之意。若如此而延至晦間,當祔廟時,始有雨,則豈不可悶乎?祈雨祭,趁此時行之,好矣。禮曹判書洪象漢曰,今雖四月,節候差早,民間望雨則切,而猶不至於渴急,祈雨祭,似難徑先行之。且今日頗蒸鬱,多有雨意矣。上曰,左右相入侍。左議政金尙魯·右議政申晩進立。上曰,日明則當奉審眞殿,仍行孝昭殿晝茶禮,遂及徽寧殿,則召見卿等,殆無暇矣。古則祔廟出還宮時,非徒作樂,歌謠結綵,皆爲之矣。自仁廟朝,除此而猶作樂矣。予則其日作樂,心甚不安,故回駕時,則陳而不作,已載補編中,而至於陳賀,則將何以爲之?若問于兪領府事,則亦必曰爲之,是矣,而予心則終有所不忍者矣。尙魯曰,臣等則當以禮文所載者,仰奏矣。晩曰,陳賀,則與回駕時有異矣。上曰,予意亦然,故召問卿等矣。子夏·子貢,是禫後乎?象漢曰,此則大祥後也。上曰,禫後猶爲乾肉·醴酒,然則作樂,何可爲之乎?尙魯曰,子貢·子夏,則旣祥而奏之,雖以此見之,豈有不安之理乎?上曰,今予豈可聞樂之人乎?望七釋縗,則事當親行毓祥宮·儲慶宮仲朔祭,而禫月內則予欲不行。若初不行事,則何論軒架與否乎?太廟之事外,實不欲着袍動作矣。至於陳賀,則不可不爲之事,故問之矣。晩曰,此乃邦禮之甚重者,且異於回駕時,則豈可不爲乎?上曰,其日之內,心有所不忍故也。俄者禮判,亦有所奏,而予意終不然矣。尙魯曰,臣等所奏者,乃禮之經也。至若權道,則在上者所可爲者,臣等何敢仰奏乎?上曰,諸承旨之意,何如?相福曰,親臨受賀,事體有異,爲之宜矣。永暉·泰著·允鈺等皆曰,臣等之意,亦然矣。光國曰,先王制禮,不可不遵,而至於陳賀時,則尤有所重,不可不爲之矣。上曰,同副所重之說,是矣。所重則頒赦爲重矣。尙魯曰,自古已行之事,若大違於禮文,則改之爲貴,而此等事,乃是禮文中所載者,則復何疑哉?上曰,然則殿庭陳賀,則爲軒架,至於出還宮時,則陳而不作,可也。上曰,昨聞儒臣之言,若數日內不雨,則農形已判云,甚可悶矣。禮判則雖曰過矣,而若不先不後,適値祔廟時有雨,則豈不悶乎。予則以爲不如早行祈雨祭矣。尙魯曰,當此付種之時,如是苦旱,甚可悶也,而今年節候猶早,必下問禮判,商量爲之,好矣。上曰,禮判,率東部農民,食後來待。上又命召兵曹判書李益輔,使之問農形於東郊禁軍。益輔曰,依下敎問于東郊禁軍,則以爲秧坂,不至龜坼,付種亦善爲之云矣。上曰,此輩皆有負郊田者也,更問于西郊禁軍,可也。益輔曰,問于富平等地所在禁軍,則以爲農民雖切望雨之意,而猶不至大段渴急云矣。上遂進輿,還入大內。諸臣至賓陽門外,退出。
己卯四月十五日,王世子,徽寧殿望祭攝行入對時,右副承旨李渙,事變假注書安鼎大,記事官朴取源·鄭昌順,以次陪從。王世子具翼善冠·黑圓領袍,乘轎出集英門,至銅龍門內下輿,步詣徽寧殿神門外,坐幕次,仍詣徽寧殿。祭罷後,還入大內。諸臣以次退出。
己卯四月十五日辰時,上御璿源殿齋室。都承旨入侍時,都承旨金相福,假注書李一曾,記事官柳敍五·李蓍廷進伏。上曰,予與王世子衣襨,自尙衣院,爲幾件乎?相福曰,已點下矣。上曰,世孫水晶帶,何以爲之?此則有之,勿爲可也。欲以此分付,故召之矣。今卿知之退出,可也。遂退出。
己卯四月十五日辰時,上御明政殿月臺。禮判率農民入侍時,行禮曹判書洪象漢,右承旨南泰著,假注書李一曾,記事官柳敍五·李蓍廷進伏。上曰,東西南郊民人,盡爲率來乎?洪象漢曰,盡爲率來矣。南泰著曰,上番翰林柳敍五,殿座已久,追後入來,推考警責,何如?上曰,其間稍遠,置之。象漢曰,今此祔廟時,幄次排設,有不可不稟定者,故敢達矣。神幄,依禮文,排設於南神門外道西,東向,御幕,則依傳敎,設於道南,北向,而東宮幕次,當隨地之宜,故地勢圖形以來矣。上曰,神幄設於神門外道東西向,予之幕次,設於神幄後近南西向,東宮幕次,從便爲之,可也。出擧條象漢曰,親臨省牲·省器時,王世子,亦爲依續五禮儀陪參乎?上曰,置之。出擧條象漢曰,殿下奉審太廟殿內時,承·史各一員陪入,而王世子陪參時,則承·史外,又有宮官一員,故敢達。上曰,世子隨予奉審時,只宮官隨入,可也。出擧條象漢曰,初二日肄儀與習儀相値,何以爲之乎?上曰,初二日朝前先行肄儀,後仍行習儀。出榻敎象漢曰,別試文科初試時,以論·賦·表輪出,載於續典,而戊申·丙辰,皆出論題,只以賦·表輪出,有違格例。故臣與大臣相議,則以爲不可不稟定云,故敢此仰達。今番則何以爲之乎?上曰,三文輪出,則一文之連出,勢所固然也。南泰著曰,聞士子物議,則今番當出賦·表云矣。象漢曰,然則禮官,尤不可擅定矣。上曰,農民使之入來。農民輩伏于階下。上曰,有水處已爲付種乎?農民曰,有水根處,皆爲注秧,枯燥處,則爲乾播矣。上曰,乾播處,則何如?農民曰,乾播,尤好矣。上曰,數日內若不雨,則何如?農民曰,姑不若是之急也。上曰,各郊民人,各言雨澤形勢,可也。皆曰,數日前雨,足爲一鋤,今日又浹洽矣。上曰,兩麥,何如?農民曰,兩麥則大豐矣。上曰,今雖如此,秋間則汝輩皆不然矣。農民曰,此則天時也。何敢豫爲質言乎?上曰,筵臣奏以若過數日,則農形已判云,故召問汝等矣。農民曰,凡農事,必以芒種爲候,而今年節候太晩,五月十三日,始爲芒種,姑不如是矣。上曰,今欲爲祈雨祭,故召問汝等矣。皆曰,祈雨祭則太早矣。上曰,必無如此之理,而假令今月內不雨,則將何如?農民曰,此則誠難矣。農民輩着笠者多。象漢曰,民俗皆如此矣。上曰,此皆自手農業者乎,皆借着者乎?借着者,使之起立,可也,起立者,只數人而已。上曰,蓑笠者乃其本色,而渠輩必以爲吾君召見,必着笠可也云矣。然此亦爲耗穀之道也。象漢曰,雖爲耗穀,猶不如有酒時也。上曰,然則祈雨祭,姑置之,可也。農民等皆退去。上曰,東西郊摘奸宣傳官,使之入來,可也。宣傳官李萱·金㻐進伏。李萱曰,臣則往東郊,自往十里至渼陰·平丘內外,又自崇陵禁標至石串,皆爲看審,則有水根處,皆爲注秧,遠望已有靑色。當初不沈水而注者,纔有綠色矣。牟麥則發穗者,爲十分之八九,未及者,逢今雨,方欲發穗矣。上曰,汝何去乎?萱曰,在春川矣。以民人輩言之云,或以爲至二十五日不雨無妨,或曰至晦間亦無妨云,而大抵牟麥,則皆以爲大豐矣。臣亦作農,故熟知之,而昨年只耕一斗者,今年則皆耕四五斗,此後若無他災,則可謂大豐矣。金㻐曰,臣則往西郊,而只看梁鐵坪,有難詳知,故爲看沙石之地。自佛光里至淸潭看審,則牟麥有豐徵。以畓言之,則已注秧,而姑無靑色矣。上曰,農民之望雨,何如?㻐曰,看其氣色,則姑無遑遑之意矣。上謂萱曰,以汝所見春川農事,觀之則何如?萱曰,以春川言之,猶不可謂大豐矣。上曰,畿民則足可謂大豐乎?萱曰,畿民則皆以爲無前大豐云矣。宣傳官等退出。上謂禮判曰,今已詳知,祈雨祭可置之也。若不詳知而置之,則民將以爲吾君忘之矣,故予今如是矣。諸臣遂退出
己卯四月十五日午時,上御齋殿。祔廟都監郞廳入侍時,右承旨南泰著,假注書李一曾,記事官柳敍五·李蓍廷,都監郞廳徐命善·尹冕東·金持默進伏。上曰,郞廳中第三人誰也?泰著曰,金持默也。上曰,神幄牧丹屛及闌干床,新造乎?命善曰,戶曹有之,故修補,而今則停役矣。上曰,停役,可也。仍傳曰,南神門外神幄闌干·平床·彩花褥席·牧丹屛,以孝昭殿·權安廳所排,初四日預爲持去排設,而下排二張,附黃紋席,新備平床上·神座交椅,亦以本殿所排者,當日持去奉安事,分付。勿出朝報上,下詢守僕曰,權安廳闌干床下,亦有彩花地衣乎?守僕,以爲彩花地衣則無之矣。上曰,然乎?上曰,神榻置之戶曹乎?命善曰,旣收拾則似奉置於戶曹矣。上曰,靑紅蓋盡爲之乎?冕東曰,幾盡畢役矣。上曰,郞廳出去,庚子·庚戌年神榻,皆置戶曹與否,知來,可也。傳曰,孝昭殿排設神座·交椅·神榻·祭床·香床·燭臺床·左右補添床·香爐·香盒·燭臺·靑紅蓋·鳳雀扇·趺冊寶欌四面床·六面床·阿架床,書因傳敎精置五字,置於度支。今番殿祭器中,持往太廟者外與太廟舊件,相換以用。今番明陵凡祭器·弘陵祭器,皆精置于度支,此精置之物,勿論鍮木器,成一件冊子,題曰,己卯五月因傳敎精置物件十一字,卷末,又書玉燈二部在於彰義宮銀器在於尙方十五字,置於本曹事,分付該曹。勿出朝報命善還奏曰,問于下吏,則己未年祔廟後,神榻則燒火,而戶曹無之云矣。上曰,自前有之,而爲見樣,則其藏置可知矣。命善曰,似置於尙方矣。上曰,祭器數,陵殿皆同乎?命善曰,此則臣不知也。上曰,汝等皆已知之,闌干床等物,皆依此件取用,神榻則庚子年,置之尙方矣。今則精置於戶曹,可也。冕東曰,闌干床若下,則褥席亦置之乎?上曰,然矣,而褥席若不足,則以冊寶褥席用之,可也。若已新造,則亦精置于戶曹,可也。命善曰,褥席五件,已新造矣。上謂持默曰,汝是向日欲勸武者乎?持默曰,臣是也。上曰,汝猶㥘乎?今則不當勸武也。諸臣遂退出。
己卯四月十五日酉時,上御涵仁亭。承旨入侍時,左副承旨具允鈺,假注書李一曾,記事官柳敍五·李蓍廷進伏。上命寫續自省編時,上曰,向來李益炡以爲,殿下孝弟,國人皆知之,南泰良則以爲,國人多知之,其言精矣。非徒精也,究其心則亦慼矣,若國人皆知之,則豈有戊申·乙亥耶?允鈺曰,其言果精矣。然乙亥以前,一邊人愚蒙,不知義理矣,乙亥以後,則義理大明,國人誰不知之?允鈺寫訖退出時,上復呼承旨,仍下敎曰,疎滌川渠,亦有效,分付漢城府,川渠,使其家前疎滌,可也。復命書傳敎曰,明日大臣·備局有司堂上·度支長官,持嶺伯民弊狀聞入侍,判金吾一體入侍事,分付。出傳敎仍退出。
上在昌慶宮。常參以代理停,經筵停。
自初昏至五更,密雲,彗星所在,不得看候。
夜自三更至五更,巽方有氣如火光。
金光國達曰,明日常參取稟。令曰,停。
又達曰,大司憲徐志修,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
具允鈺達曰,獻納李心源,引避退待,已至累日,尙未處置,憲府連日監察茶時,俱涉未安,兩司除在外·未署經外,未肅拜不爲行公人員,竝卽牌招,何如?令曰,依。
以大司諫洪宗海,執義李基德牌不進罷職令旨,令于具允鈺曰,竝推考徽旨捧入。
傳于具允鈺曰,左右相明日入來。
南泰著啓曰,卽者典醫監錄名官來言,雜科覆試,以今月二十日已爲,啓下矣。提調,例入試官望,而有闕未差云,提調有闕之代,令該曹卽爲口傳差出,何如?傳曰,允。
吏曹口傳政事,以徐命彬爲典醫監提調。
南泰著,以禮曹言啓曰,來五月五日動駕後,孝昭殿所排雜物中,鍮器及木物,依前例,還下戶曹,其餘褥帳各項席子·薍簾·平床等物,令本曹郞廳本殿參奉眼同燒火之意,敢啓。傳曰,知道。
又以禮曹言啓曰,祔太廟時,宗廟例有修理之擧,依例令祔廟都監,分付擧行,何如?傳曰,允。
又以禮曹言啓曰,卽接宗廟署所報,則宗廟殿宰牲廳三間,今日未時,忽然顚仆,聲震殿內云。正殿至近之地,有此頹宇之患,不可無慰安之擧,慰安祭不卜日來十七日設行,而頹仆處,令繕工監別定監役官,趁卽擧行事,分付,何如?傳曰,允。
又以禮曹言啓曰,今此式年文科殿試榜目相考,則甲科第一人李台鼎,元非出繼之人,而其祖性一,誤以生父書塡,原榜目中,改付標以入之意,敢啓。傳曰,允。
又以禮曹言啓曰,今此式年雜科放榜吉日,曾以五月初六日推擇,啓下矣。其日祔太廟大禮相値,放榜吉日,以五月十一日卯時退行之意,敢啓。傳曰,知道。
具允鈺,以兵曹言達曰,正郞尹勉憲,身病猝重,累度呈狀,無意行公,宿衛重地,不宜久曠,正郞尹勉憲,今姑改差,何如?令曰,依。
又以兵曹言達曰,忠壯衛將李東樑,近得輪病,差復無期,呈狀乞遞。宿衛輪番之任,不可久曠,今姑改差,何如?令曰,依。
吏曹判書李昌壽上書曰,伏以,居諸流邁,孝昭殿終祥奄過,禫事且迫,伏惟聖上慨廓之痛,邸下愴慕之懷,益復罔極,臣不勝悲係之至。頃臣罪在違傲,罰止譴罷,聖度涵貸,特敎旋降,俾得以陪參祭班,少伸情禮,銜恩訟愆,愧惶冞切,今者新命,何爲及於臣也?夫天官長席,爲任最重,朝家愼簡,視他尤別,而邇來旬月之內,除是職者四,臣之兄弟居其三焉。噫,明廷魁彦,磊落相望,擧而畀之,何患無人,而乃有此乖舛屑越,前所未聞之擧耶?臣誠駭惑憂歎,莫曉其故也。念臣兄弟,無分寸功德,幸逢明時,接武卿班,相對危懼,恒若履氷。及至今日,後先除拜於古所稱冢宰之職,其間雖介以一人,而曾不越兩宿,此無異於以弟代兄。寒素之門,滿盈斯極,撫躬顧分,寧不懍然而此猶屬臣私家事耳。其有傷於國體,果何如也?抑臣又有區區哀悃。日前臣兄之力辭坐罷,實由於分義自靖,則以臣不肖,而卽躡其後,晏然冒膺,實非臣心之所敢安。昔賢所云,心之不安,義所不可者,政爲臣準備語也。臣之去就,於是乎更無可論,而在聖朝體下之道,其必有以處之者矣。若臣庸下鈍劣,不稱本職之實,臣固自知甚明,自量已熟,而費辭陳列,亦有所不暇爲者。伏乞离明,曲垂諒察,收臣新授職名,使政體無損,私分粗安,千萬幸甚。答曰,覽書具悉。日月易邁,孝昭殿祥事奄過,禫月又迫,一倍罔極。卿勿過辭,從速行公。
上在昌慶宮。常參以代理停,經筵停。
初昏,彗星微見於張宿之上,而形色依俙,不甚分明,所在宿度及距極度數,亦難窺管以測。一更以後,爲月光所射,更不得看候。
初昏,彗星微見於張宿上,而形體若存若無。
金相福達曰,明日常參取稟。令曰,停。
李渙達曰,大司憲徐志修,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
具允鈺,以都摠府言啓曰,今日入直內三廳,武兼禁軍及軍兵等,當爲中日習射,而文武科放榜相値,不得爲之之意,敢啓。傳曰,知道。
具允鈺達曰,獻納李心源,引避退待,已至累日,憲府連日監察茶時,俱涉未安,兩司除在外未署經外,不爲行公人員,竝卽牌招,何如?令曰,依。
以大司諫洪宗海,執義李基德牌不進罷職令旨,令于李渙曰,竝推考徽旨捧入。
金相福達曰,吏曹判書李昌壽,陳書承批之後,不爲出肅,事甚未安,卽爲牌招察任,何如?令曰,依。
具允鈺啓曰,左議政金尙魯,右議政申晩,備局有司堂上閔百祥·申晦,戶曹判書洪鳳漢,判義禁洪象漢,依下敎來待矣。傳曰,詣閤。
傳于南泰著曰,唱榜後,有爲之之事,唱榜趁早擧行。
南泰著啓曰,今日放榜時,雖無諫院,仍爲行禮之意,敢啓。傳曰,知道。
金光國啓曰,卽者觀象監錄名官來言,雜科覆試,以今月二十日,已爲啓下矣。提調例入試官望,而提調二員,俱未差云,提調有闕之代,令該曹卽爲口傳差出,何如?傳曰,允。
吏曹口傳政事,以洪象漢·趙雲逵爲觀象監提調。
傳于李渙曰,承旨·戶判入侍。
具允鈺啓曰,編次人元仁孫,依下敎來待矣。傳曰,詣閤。
具允鈺,以兵曹言啓曰,今四月十七日,武臣堂上以上朔試射日次,而式年文武科放榜相値,不得爲之之意,敢啓。傳曰,知道。
又以兵曹言啓曰,今此仁元王后祔太廟,慶科別試文武科初試,有分京外取六百人之命,而來五月二十七日,設行事,自禮曹亦已推擇,啓下矣。依丙寅年祔廟時例,武科初試,京中則兩所各取一百五十人,京畿四十人,添合於京試,其餘二百六十人內,忠淸·全羅道各五十人,慶尙道六十人,江原·平安道各三十人,咸鏡·黃海道各二十人,試取之意,知委擧行,何如?傳曰,允。
李渙,以義禁府言達曰,咸鏡南道兵使狀達,據刑曹粘目內,定在前府使趙德鎭,移本府處之事,達下矣。趙德鎭,今方待令,卽爲拿囚之意,敢達。令曰,知道。
己卯四月十七日辰時,上御恭默閤。左右相·備局有司堂上,戶判·判義禁,同爲入侍時,左議政金尙魯,右議政申晩,右參贊閔百祥,行司直申晦,行戶曹判書洪鳳漢,判義禁洪象漢,左副承旨具允鈺,假注書李一曾,記事官柳敍五·李蓍廷進伏。金尙魯·申晩,進前問候訖。上曰,承旨進奏嶺伯狀聞,可也。允鈺進讀。上曰,精矣。上曰,湖南則災結幾何?晩曰,爲六千三百餘結矣。上曰,然則嶺南比之,此誠少矣。上曰,寺奴庚午摠,金相星爲之矣。尙魯曰,沈星希請爲比摠,而此則乙亥前也。讀訖。上曰,只二件矣。上件則用湖南例,而其法用湖西例矣。尙魯曰,此便成已行之規,且以當初所料觀之,以嶺南之大,不過七千餘結,依狀請隨起隨稅,好矣。上曰,下件事亦是則是矣,而誠難矣,必貢亦怪矣。予則以爲箕子,若不作奴婢名目,則末世豈有如此之弊乎?晩曰,中原亦有奴婢之名。故箕子佯狂爲奴矣。上曰,沈星希請爲比摠時,予以爲兩畓比摠,則固有之,人口亦將爲比摠乎?田畓隨其豐凶,以爲高下比摠,猶或可也。人口亦將以豐凶區別乎?然其時亦從中爲之矣。尙魯曰,臣亦其時見之矣。臣爲嶺伯時,每當式年,則甚爲紛擾,誠是痼弊,而庚子摠,亦非最高摠矣,今則反爲最高矣。上曰,閔百祥應知之矣。百祥曰,其時權爀,則苦爭以爲不可矣,而臣則以辛酉摠爲之矣。上曰,彼重臣入來,今則誠開腕矣。尙魯曰,臣等之心亦然,某事相議,誠好矣。晩曰,某事,必到夜知之矣。上曰,辛酉後又有庚子摠何也?洪鳳漢曰,寺奴婢,他道則或多或少,嶺南則本有元摠故也。上曰,彼重臣,此等處誠置水不漏矣,予亦覺之矣。此比摠,乃均廳給代比摠也。百祥曰,小臣磨勘時,頗有裕矣。蓋每當式年,則必捧加括,而有滿十六歲者,必出希矣。其間物故逃亡者,則不爲懸頉,而年年加出,則有之故,如此之際,每患不足矣。尙魯曰,以重臣言見之,庚子摠,乃爲給代比摠也,非外方上納比摠,而大凡比摠者,乃通一道比摠,而互相推移於道內各邑,乃其例也。今則自本道,又作比摠,永爲分排於各邑,故不得隨其多少,互相推移,以致許多弊端也。且以小臣所見,蓋分防之時,必以寺奴婢,而寺奴婢不足故,雖良丁,亦必冒奴名充丁,故渠輩,皆以爲軍士則可也。奴名豈不冤乎?此亦充定苟艱之一端也。今永罷奴名,則可以救此弊矣。上曰,然則與免賤一樣矣。象漢曰,如此則誠好矣。上曰,必也正名,如是則名亦正矣。予於今夜,夢見一人,讀董仲舒正其誼不謀其利,諸葛亮成敗利鈍,非臣所可逆覩之文矣。今日乃爲此等事也。鳳漢曰,萬餘奴名永除之,則實是盛德事也。上曰,新恩放榜,勿爲催促,放榜後,新恩入侍。出榻敎上曰,古則新恩謝恩時,必待開門入來矣。今則每每催促,此亦紀綱解弛之致也。上曰,新恩謝恩,若如前晩入,則四館所官員,令該府處之,使之待開門入來。出榻敎上曰,故相宋寅明,於殿試,見一儒生着揮項者,仍爲停擧,乃吳遂采之兄遂曄也。今番有以白纓爲儒巾係者,渠則以爲玉色,而事極非矣。故先置之榜末,此等事皆紀綱也。上曰,隨起隨稅,勝於降續乎?尙魯曰,若隨起隨稅,則可有還起申飭之道,實勝於降續矣。鳳漢曰,各司奴婢,必以庚子比摠爲之矣。尙魯曰,通一道比摠之意,亦爲出擧條申飭,何如?上曰,出擧條,似不如出傳敎矣。仍傳曰,噫,旣問之後,豈可踰日?特召大臣·備堂,已爲詢問,而嶺南道臣狀請,卽二件事,而第一件陳田事所請結數,湖南旣許,其可異同,依狀請許施,隨起隨稅之請,亦依湖西例施行。第二件寺奴婢事,頃者比摠時,旣以不亭不下之摠,則所謂辭亭云者,已涉訝之,而況庚子比摠,卽均廳給代比摠也,何關於本道乎?亦涉殊常,自備局問于道臣,登對更稟。大抵防奴軍,其名不正,今則以奴爲良者多,良丁冒奴名而入坊,寺奴因此而大縮,此後防奴軍有頉代,皆以良丁,次第充定,以無奴軍爲限,目今充丁中,良軍之冒奴名者,皆以良懸錄事,爲先分付道臣。比摠之名,蓋爲通一道則,今聞大臣所奏,爲道臣者,一任其便,以邑爲摠云,今者之弊,焉知不由於此?此後繡衣廉問時,復踵前習者,自道臣當嚴處,亦爲分付。出傳敎鳳漢曰,聞李益輔言,倚子見樣,以第六室倚子見樣云,孝昭殿倚子見樣,更爲之好矣。上曰,然則,卿明朝率郞廳一人入來。出榻敎尙魯曰,孝昭殿冊寶,皆用內袱裹之乎?上曰,勿論內外袱,皆用此袱,紅索,亦用此索,可也。尙魯曰,犯越罪人,久囚可悶矣。上曰,姑少退,更爲入侍。鳳漢曰,明日都監堂上,盡爲入來乎?上曰,只卿入來。上曰,秋判行公乎?允鈺曰,呈辭入達矣。上曰,呈辭欲爲勿施,而知厥父之有病,許遞,可矣。傳曰,秋判呈辭云,今日有下詢者,許遞,其代行司直申晦除授,牌招入侍。出傳敎上曰,少退後入侍,該房承旨,持入文案。出榻敎諸臣遂少退。
己卯四月十七日巳時,上御賓陽門。承旨入侍時,左副承旨具允鈺,假注書李一曾,記事官柳敍五·李蓍廷進伏。上曰,放榜幾盡爲之乎?具允鈺曰,武科數多,故頒牌未及盡爲之矣。仍呼寫續自省編。上曰,東西班首知來。賤臣還奏曰,東班則判校洪敍箕,西班則副摠管尹九淵爲班首矣。上曰,生進放榜,只侍臣班而,至於大科,百官皆爲進參而不爲入來,極爲非矣。傳曰,凡生進放榜,則有侍臣班,文武科放榜,則雖大臣,有參班之例,大比之科,何等重也,而東班則以判校爲班首,宰列下大夫,無一人進參者,此亦紀綱攸在,事之寒心,莫此爲甚。都監堂上及未行公者,今日入侍外,六曹·京兆堂上,有實職而不參者,竝越俸一等。出傳敎上曰,新恩後,四拜後,皆詣于東庭。上曰,文科則三人,次次進伏,仍奏姓名居住及元榜與否,可也。狀元李台采進伏。上曰,在京乎?台采曰,在京矣。至金履禧,上曰,汝壯洞金族乎?允鈺曰,金尙容之後也。至金載順,上曰,此亦製述也。至李之晦,上曰,此李之億四寸乎?允鈺曰,然矣。至安寬濟,上曰,向日有所下敎矣,兄弟皆爲之矣。至洪景顔,上曰,頃日入侍人耶?允鈺曰,此則洪應盛之姪也。至柳侗,上曰,此則誰也?允鈺曰,柳儼之四寸脩之弟也。至郭鎭純,上曰,汝與故王子師傅,誰也?鎭純曰,從孫也。至申益彬,上曰,汝今日,乃釋褐服衫矣。汝必思爲汝爲殿講之意,善爲國事,可也。至黃榦,上曰,汝則已見之矣。退去後,上曰,黃榦若爲甲科,則爲陞資乎?允鈺曰,然矣。上曰,武科出身,則八人以次進前,仍奏姓名·居住及元榜與否,可也。出身中,有以選武軍官直赴者。上曰,出身則見拔於選武耶?曰,拔之矣。上曰,然則選武好乎?曰,好矣。上曰,此所謂昔之言不便者,今言其便也。又有以科前上護軍,應爲加資而不爲者。上曰,汝何故而不爲加資乎?曰,不爲開政,故未及下批而不爲矣。上曰,然乎?承旨出去。傳曰,今番新恩榜中,應爲陞資者,不爲啓下,其涉不察,該曹堂上,從重推考,今日內,卽爲口傳擧行。出傳敎至李燁,燁曰,臣則李殷春之姪也。上曰,然乎?汝射六兩幾步乎?燁曰,射一百三十步矣。上曰,予思汝祖貴矣。至李得駿,得駿曰,臣則壬辰倡義功臣故參判成吉六代孫,孝廟入瀋陽時,扈從人壽昌之玄孫也。上曰,其爲人佳矣,使之留待,出身等皆退去。有一出身伏地者。上曰,汝何故而伏地乎?曰,臣之名字,適與罪人相同,故伏地矣。允鈺曰,若與罪人相同,則當自改之,乃敢伏地,誠猥濫矣。上曰,此誠難堪矣,改給,好矣。傳曰,武科新榜中李時蕃,承旨旣承下敎,榜目紅榜紅牌中,付標修整。勿出朝報上曰,李得駿更爲進前。上曰,汝往宣傳官廳乎?得駿曰,無所親者故不往矣。上曰,如此人誰知之?允鈺曰,聞與注書爲族矣。上曰,然乎?成吉,亦汝之祖先乎?賤臣一曾曰,臣之六代祖也。壽昌則誰也?一曾曰,與臣之高祖爲四寸矣。傳曰,今番武科新榜中,抱川人李得駿,其六代祖成吉,壬辰倡義人,其高祖故兵使壽昌,卽扈從瀋陽人云,予心愴然。其令該曹相當窠勿拘都政,卽爲調用。完春君李遂良孫燁,亦令該曹勿拘都政,一體調用。出傳敎上曰,今則新榜已出,翰圈亦有何頉而不爲乎?柳敍五曰,當與一奉敎相議,卽爲擧行矣。傳曰,翰圈,其令明日擧行。出傳敎臨退時,上曰,注書則已爲翰圈乎?敍五曰,此前爲之,而見屈召試,故不得更爲之矣。上曰,然乎?諸臣遂退出。
己卯四月十七日午時,上詣孝昭殿。戶判入侍時,行戶曹判書洪鳳漢,右副承旨李渙,假注書李一曾,記事官柳敍五·李蓍廷。上曰,勿爲曲拜而上來,可也。上親畫倚子見樣,出付鳳漢後,上曰,見樣旣持去,明日勿爲入來也。傳曰,殿內阿架床,靑海樽臺,具一雙一體修整,冊字精置本曹,寫訖退出。
己卯四月十七日午時,上御恭默閤。左右相·備局有司堂上·戶判·判義禁,少退還爲入侍時,左議政金尙魯,右議政申晩,右參贊閔百祥,行戶曹判書洪鳳漢,判義禁洪象漢,刑曹判書申晦,右副承旨李渙,假注書李一曾,記事官柳敍五·李蓍廷進伏。上曰,不嗜殺人者能一之,雖見辱於彼國,予則必欲生之,何如?金尙魯曰,好生之德,實有所欽仰,而事涉重難矣。上曰,李始華則爲元犯矣。此乃兵使道臣之過,豈彼之過乎?李枝華旣杖斃,故爲咨文矣。今番鹿皮·鹿茸,終始殊常矣。尙魯曰,此則與李始華有異矣。上曰,至今思之,趙再亨則頗堅矣,渠則爲國爲之矣。備堂,各陳所見,可也。申晩曰,姜哥之捧招如此,豈可生乎?上曰,人命至重,而雖非趙再亨,必殺之矣。晩曰,聞李彛章言,趙再亨爲手犯,則固不可救也。象漢曰,趙再亨,以法言之,則難可救也,而李彛章按覆時,以爲汝若抵賴,則汝之老父,當被刑,國家亦有事云,則渠乃以爲然,則當承款云,究其心則可矜矣。閔百祥曰,李彛章去來時,臣皆見之。彛章,以爲當以此仰奏云云,故臣亦勸之矣,欲推好生之德,則臣不敢爭也。晦曰,聞彛章之言,臣亦以爲可矜矣。自上,若有傅生之意,則臣無可爭之事矣。尙魯曰,聖意若然,則彼雖使用一律,其闊狹固在我矣。晩曰,今雖以好生之德特生之,此後則不必更慮也。上曰,頃日頒賞時亦見之,而今日三百餘人中,無一入眼者,此非予侮人而然也。大抵或有不幸而胡騎入來時,則人皆㤼而走之,至於江邊七邑及六鎭之人,則必不然。趙再亨,亦非以爲將來可用也,亦或有可用之道矣。尙魯曰,其人則難矣,雖謂之忠孝,無違亦可也。上曰,承旨書之。尙魯曰,以金仁術例觀之,則七人皆被一律矣。上曰,其外有生之者乎?尙魯曰,舊例則不可知,而近例無之矣。韓聖弼等三人,固有差等,而稍重於姜非巖矣。雖姜非巖,犯越則爲一律矣。曰,韓聖昌,則聖弼之同生,金奉伊,則奉采之同生也。兄弟皆生之,似重難矣。上曰,活此四人而或漏泄入彼而受辱,予無愧矣,用次律,好矣。晩曰,雖如此咨文,則當以依咨文爲之意書送矣。上曰,此輩無狀則極矣。彼旣飽餽而送之,則來之可也,而必殺之,誠無狀矣。晩曰,不必往治于境上,自營門決罪則好。若曰,雖聞知於彼無妨云,則不必然也。上曰,姜非巖則別件乎?尙魯曰,其招以爲前後犯越爲二次,而不入於此云矣。上曰,趙再亨則如有可用處,則必推來於海島中矣。傳曰,今番犯越中,手犯殺越者,依回咨,監營官門外梟示,此外一人則聞其招究其心,五倫之中,能守其二者,以鹿茸·鹿皮等事觀之,名登査狀,亦涉訝之,一人則旣不入於今番犯越,三人則亦不同力於殺越,而況其中二人,兄弟倂命,其涉可矜,特爲參酌島配。勿出朝報尙魯曰,今此鍾城犯越罪人,處分傳敎,事面至重,不可付諸撥便。自備局,書紙尾成關文,別定着實禁軍,騎驛馳送于咸鏡監司處,使之登時擧行後,狀聞,何如?上曰,依爲之。出擧條尙魯曰,鍾城犯越罪人處斷事,禮部回咨時,來於回還使行矣。諸罪人處斷事及監兵使革職,地方官革職,流二千里形止,更當有回咨,令槐院依前例撰出,順付於今秋曆齎官之行,何如?上曰,依爲之。出擧條象漢曰,事關大禮者,敢此先奏之,陳賀,以仁政殿爲之何如?上曰明政殿爲之。象漢曰,行禮時御冕服事,載於五禮儀矣。上曰,然則作來乎?尙魯曰,此有已行之例,當依舊例爲之矣。上曰,用文昭殿例擧行,好矣。尙魯曰,文昭殿則便同原廟,而徽寧殿則與文昭殿,異矣。上曰,不然。置之。象漢進奏安相五招辭,上曰,能忍杖乎?象漢曰,不能忍矣。第二度,乃以爲當直招云矣。上曰,今覽招辭,眞贓矣,公私用何關乎?尙魯曰,罪犯一律,豈有更達之事乎?晩曰,旣滿百餘貫,以律更斷之外,無他道也。上曰,卽一阿大夫而亦庸劣阿大夫也。尙魯曰,我國烹法則無之,而以日記觀之,或伏誅·或坐誅矣。象漢曰,已遞之官,送傔人收戶鷄,實無足言者矣。上曰,以御史所奏見之,百姓皆以爲此倅若在,民將銷骨云,極無狀矣。古則烹法多矣。我國則初無之鼎,何必創設耶?烹猾貪則猶可快也。此則庸貪也,旣滿一千,更問何爲?尙魯曰,以獄體言之,事當更問矣。上曰,此則然矣。若不承款,則必杖斃乎?尙魯曰,渠若不服,則杖斃猶不足惜,而若承服則奈何?象漢曰,其子亦朝暮必死云矣。臣等往來之路,必叩地叫天矣。上曰,是矣。渠有欲貪之意食之,卒然徑遞,不得代充,故自然犯贓矣。象漢曰,雖曰,公用,終不分明矣。蔡濟恭問之,則以爲不必以某兩某處,用之云,今則無可言者矣。上曰,此承旨年幾何?古則老承旨多矣。如許鈗·李文興·南就明者,皆老矣。象漢曰,若結案拒逆,則依例加刑乎?上曰,豈有拒逆之理乎?雖今日,必捧結案也。象漢曰,沈公猷事,亦登對時,稟處事,有下敎矣。上曰,奏之可也。象漢進奏公猷口招,上曰,所謂移轉,若次次轉給,則猶或可也。其作錢,已非美事,旣作錢則必盡給,而何以留置庫中乎?尙魯曰,臣亦以爲不緊矣。旣非凶年而得移轉,已涉不緊,而又作錢,又分剩用之他處,尤爲不緊,不可不嚴處矣。晩曰,還穀作錢,自有當律矣。象漢曰,此與虛錄那移,有異矣。上曰,沈公猷,何如?予嘗一見矣。象漢曰,嘗入侍於暎花堂矣。上曰,此則非私用之人,而不緊則甚矣。上曰,沈星希則血誠爲比摠,而權爀之爭執,亦是矣。星希可惜矣,非爲非理之人也。今比摠反爲弊矣。上曰,至今思之,誠酸鼻矣。非鼎衍獨爲,乃惠之所爲,而致雲之所作也。乙亥以後,予於道上,若見儒生,則以爲彼儒能知我心否?以此心酸矣。初則以爲鼎衍,用歇法矣,伊後見之,全是致雲也。尙魯曰,臣等思之,亦刺骨矣,聖上豈不然乎?上曰,豈如此之甚乎?尙魯曰,聖上待致雲之道,已極矣,渠當感泣之不暇而乃如此矣。上曰,䥃則無他干連,而以爲壽源已承服乎?仍以與壽源同歸爲樂事,其亦異矣。晩曰,千萬古,豈有如此梟獍之徒乎?上曰,乾網誠恢恢矣。道成之言及致雲,豈非千萬意外乎?尙魯曰,天誘其衷,於此可見矣。象漢曰,蠅鞭賦亦陰兇矣。尙魯曰,人固未易知也。上曰,趙領敦寧,以爲非䥃也,乃拔核也,誠名談也。尙魯曰,臣爲嶺南監司時,渠則爲東萊府使,故見之矣。上曰,淸名則有之云矣。尙魯曰,渠旣如此,故擧世見欺矣。乙亥年陳賀時,人皆以爲䥃之容貌,何如?是怪異耶云矣。非久見拿,此乃存諸中發於外也。此輩之如此,於世道幸矣。上曰,乙亥以後,頗震慄矣。嗇事後,柳儼以爲此輩如是處置然後,可以震肅云。其時則予以爲過矣,今乃思之,誠是矣。上曰,沈公猷頗了了矣,何爲如此事乎?象漢曰,以其了了故爲此,而反不知此,是法外也。上曰,其律,何如?象漢曰,臣考律以奏乎?上曰,唯。上曰,雖準給民間,作錢則有罪矣。晩曰,世上豈有錢還上乎?百祥曰,以錢還分,已不可爲者也。上曰,向來沈星希之孫,有以色掌入來者,故予見之矣。晩曰,此則其姪念祖也。尙魯曰,念祖稱以奇童,且有詩才,動容周旋,皆已成矣。上曰,申益彬,將來可爲之人也。晩曰,聞再明日始娶妻云矣。上曰,然乎?此所謂大登科小登科也,於渠運通矣,見其擧止,誠不輕矣。申翼相爲名相乎?百祥曰,甲戌初爲相,乙亥年見遞矣。晦曰,似是與柳尙運·呂聖齊,同時卜相矣。上曰,甲戌後宰相則可知矣,今何微微乎?晩曰,益彬之祖,爲故相之姪,其父爲鄭亨復甥姪矣。上曰,何爲而至今不娶乎?雖兩班而,貧窘則如是難乎?百祥曰,翼相之孫,在廣州而幾乎餓死矣。上曰,行列,何如?晩曰,潗之孫行也。上曰,申泓則爲貞聖之戚矣。尙魯曰,此乃高靈申叔舟之後也。上曰,然乎?象漢還奏曰,考見大明律,則元無糶糴二字,只取旁律處之,好矣。上曰,以何律旁照乎?象漢曰,那移律,同於監守自盜矣。上曰,此則過矣。象漢曰,欲用旁律而終未得當矣。上曰,年少新着帽之人,用盜字難矣。尙魯曰,盜字亦無深意矣。上曰,用那移出納律,而監守自盜四字,拔之,可也。晩曰,渠聞此下敎,則必感泣矣。百祥及象漢先退。上曰,百祥爲人佳矣。今則於政望有優,好矣。每當兩銓,度支窠則甚悶矣。尙魯曰,雖某處,善爲之矣。上曰,善爲之矣。上曰,趙雲逵呈辭,欲勿施矣。其父之病可矜,故置之,今得人矣。晦仍進奏同推文案。上曰,前平安監司,使之更爲入來。百祥還爲進伏。晦曰,此卽公州罪囚徐奉安刺殺其妻姜召使事,而右議政申晩,以爲奉安之前後變招,雖似出於眩亂獄情之計,而其妻之被招倉所,衣裳藍褸,其夫之以爲羞恥,固無怪。然此非必殺之事,第三次同推時,始發間夫之說,至屢次一辭納招者,亦不可全歸之於疑亂,所謂福金妻,一番取招査問,似不可已也云矣。上曰,令道臣更加嚴査以聞後,登對,稟處。出擧條晦曰,此卽淸風罪囚金雨澤,打殺宋貴贊事,而左議政金尙魯,以爲挾藉兩班之勢,乘憤亂打,使貴贊卽日立斃,昭然無疑。屢變招辭,詐稱渠之於得奴者,情狀亦綻露,究其情罪,固當置法,而但貴贊,是渠妻家奴,則在渠殺人之罪,雖無可恕,以渠妻言之,不幸而固其家一僕之見斃,致使其夫坐死者,誠有所慘忍,而若是辛載運之奴,則此亦無可論矣。大抵貴贊之爲辛奴·爲權奴,所當明覈,而自初至今,不使辛·權兩人,頭面對辨,恐爲疎漏云矣。上曰,旣是權哥之奴,則左相之議,是矣。事當參酌,而辛哥則已賣之奴,擔當呈狀,亦涉殊常。此一款,令道臣嚴査啓聞後,登對,稟處。出擧條晦曰,此卽忠州罪囚玄龍伊打殺李聖河事,而左議政金尙魯,以爲常漢等,憑帖任掌之勢,使氣打人者,往往有之,第此獄則以常情推之,可怒在於李春白,不在於玄龍伊矣。當初捨春白而以玄龍伊爲正犯,專由於屍親招中,聖河死前所云龍伊猛打之說,而此言出於逞伊爲脫其舅之計,非出於聖河之心云者,卽龍伊之變招也。渠之死中求生,追後變幻之招,雖不足取信,然大辟至重,正犯宜審,揆以獄體,不可不問於屍親,言根出處,亦不可不問於龍伊,以辨其眞僞虛實,而一不擧論,似涉疎虞云。右議政申晩以爲此獄,其本則在於春白,而玄龍伊,特以元告招聖河未死之前,龍伊猛打云云之說,認爲正犯。但龍伊前後招,以爲聖河向渠,謂以周旋解送,或饋酒或稱謝云云。此與猛打之說,似或相左,饋酒時同參同擊之石萬奉及幕長一人文案中,無推問之事,此似疎虞,宜有一番詳覈之道云矣。上曰,左右相議詳備,以此令道臣嚴査以聞後,登對,稟處。出擧條晦曰,此卽公州罪囚孫銀刺殺三乭事,而前領議政兪拓基,以爲孫銀情節,固極凶惡,而旣稱允德,拔渠刀給三乭使刺渠,則此必關係綱常,而但誘以不近理不成說,一不推問於允德者,未免疎漏云矣。上曰,依前領相議,嚴査以聞,登對,稟處。出擧條晦曰,此卽忠州罪囚鄭鄕藩·池占同,踼殺婢九良事,而左議政金尙魯,以爲池占同,雖爲鄭鄕藩所指使,有所犯手,比之張多勿沙里有輕,且此獄正犯之爲鄕藩,斷然無疑,占同則加刑酌處,恐未爲不可云矣。上曰,此左相議是。依此擧行事,分付道臣。出擧條晦曰,此卽忠州罪囚朴命德打殺兄嫂李女事,而左議政金尙魯,以爲李女致死之本,專由其姑河女。河女雖殺之無惜而徑放,失之太寬,似宜加刑遠配。朴命基前後所以處其妻者,皆爲其母所慫惥。且其妻被打時,挽止之狀,旣有證左,限死訊問,恐或可矜,亦爲參酌定配,似宜云矣。上曰,予意則不然。雖父子之間,受敎嚴截,朴敬臣之妻所爲之事,雖施情理切害之律,不爲過矣,其何刑推而止乎?都事嚴璘,以經幄爲佐幕,其令馳往本州,殺之何惜?各別嚴刑,其若自服,啓聞。命德則比諸王覽,亦殺無惜,不過使喚,施以償命律,其涉過重,亦不可尋常處之,嚴刑一次後,海島爲奴,使此等之輩,咸知不能勸其母而賢,反爲受使滅倫紀者,置律之嚴。噫,今者處分,與獻議相反,王者以風敎爲先,此等滅倫悖義,敺殺其婦,殺一婦·殺二子而後已,其所情理切害,豈有大於此者乎?此等之類,若不體受敎處之,何以樹風敎?命基,左相議是,而定配則過,其令參酌,特爲放送。出擧條晦曰,此卽連山罪囚朴尙重燒殺朴次柱女息阿只事,而前領議政兪拓基,以爲尙重之平日不睦,罪固難逃,而至於放火於其父所住之弟家。初出於諸人憤痛之餘,衆怒如火之際,及今年久怨減,實狀自露,則推官之論報道臣之狀聞,誠似得宜,宜有酌處之道云矣。上曰,究其心則萬萬叵測,況風憲之招,若是明白,渠之招,亦不自掩,則此漢放宥囹圄曰,有國法,除尋常各別嚴刑,期於直招事,分付。出擧條晦曰,此卽海南罪囚金黑破回婢末叱每打殺福尙事也。靑破回,以元犯受刑物故,其臨死之招,以爲矣從妹福尙,交奸居牛人,故果爲打殺,而黑破回與末叱每,瞹眛云云矣。上曰,事由末叱每,末叱每加刑,靑破回旣已物故,黑破回之限斃則過矣,其令參酌定配。出擧條晦曰,此卽扶安罪囚李友白敺殺福寀事,而左議政金尙魯,以爲屍體要害處傷痕若此,其被敺事明白無疑。然被敺在於社會,則會中諸人,必多目擊者,而無一人推問,所謂切隣,只以不參社會者,泛然捧招,在獄體,未免疎漏云矣。上曰,依左相議,嚴査以聞後,登對以奏。出擧條晦曰,此卽金堤罪囚梁元云刺殺金元明事,而刃傷辜限三十日,加辜限二十日,通計爲五十日,而此則已過二十四日,較諸加限,又過十四日矣。上曰,旣過辜限之後,則參酌定配。出擧條晦曰,此卽文化罪囚孔者斤老味·孔召史刺殺朴世柱事,而前領議政兪拓基,以爲孔女情狀,雖極切痛,而世柱,旣異雇工,則似當參酌處之,者斤老味之於孔女,雖是弟妹,揆以大明律,兄姊捕奸殺傷之律,似宜旁照勘處,不宜償命云矣。上曰,孔者斤老味·孔召史,依前領相議,參酌定配。出擧條晦曰,此卽海州罪囚李石山田稅船故敗事,而前領議政兪拓基,以爲狀聞結語,參量情僞,誠似得宜,沙工之十二年牢囚,近百次嚴訊,不可謂失刑,減死酌處,恐好云矣。上曰,依前領相議,參酌定配。出擧條晦曰,此卽陽智罪囚徐莫山打殺有實事,而前領議政兪拓基,以爲莫山之蹴踏打殺,旣已承款結案,則只當先勘當律而已。戒仁之生存捉得,固未可必,則遽而醉中不省,酌處莫山,將何以解有實之冤乎?恐不當輕議云矣。上曰,依前領相議施行。出擧條晦曰,此卽豐德罪囚全成已·全尙命打殺全興悌事,而前領議政兪拓基,以爲興悌之愚頑悖慢,觀於衝火於其叔之家,可謂無復人理,死固當然。成已以其叔徒懷憤嫉之心,不思敎育,誠極痛駭。此等無識之類,不可盡責以此等道理,揆以法文,不宜償命,則參酌勘處,恐似合宜云矣。上曰,依前領相議,竝參酌定配。出擧條晦曰,此卽宣川罪囚車五卜打殺李守成事也。上曰,前道臣入侍,使之陳達其獄情,可也。右參贊閔百祥曰,車五卜·李守成,以同閈年相若之人,偶因脚戲,相抱竝落於凍地,守成適緊傷,因以致死,在法固當成獄,而究其情,則容有可議之道矣。上曰,誤殺·戲殺,其雖償命,此則誤殺之中,亦誤殺,情有可矜,參酌定配。出擧條晦曰,此卽平壤罪囚金鐸打殺李玄甫事也。上曰,前道臣入侍,使之陳達其獄情,可也。百祥曰,此獄則金鐸,以李玄甫之柴場監刈事,亂打致死,明白無疑。屢經問推之後,始乃推委於㐊望丁者,出於死中求生之計,而與㐊望丁面質時,節節語屈,金鐸當爲元犯,㐊望丁則不過旁觀矣。上曰,今日下問,已知本事,一依道臣結語,㐊望丁,參酌放送。出擧條晦曰,此卽安州車兄宅捽曳安宗道致死事也。上曰,前道臣入侍,使之陳達其獄情,可也。百祥曰,車兄宅鄕人也,安宗道面任也。兄宅過去時,宗道騎牛吸草,兄宅責其傲頑,宗道之言甚不遜,兄宅曳下牛背,數次捽曳,自其日委臥十日,竟至致死,而但前後檢驗,無一傷痕,屍親之招,亦無緊着證據。若曰,捽曳致傷,則必有項傷之痕,而亦無顯著項部·腹部。雖曰,微浮,皆不色變,而屍親亦曰,病時無痛項之事,其所浮高,則在於致死之後云,而只委之於內傷者,終不分明,此獄,終是罪疑之類也。上曰,凡檢驗之法,雖柔軟,不可以償命處之,況無一處傷痕者乎?雖然,其本由豪强,參酌定配。出擧條晦曰,此卽陽德罪囚徐儀三打殺其妻金氏事也。上曰,前道臣入侍,使之陳達其獄情,可也。右參贊閔百祥曰,徐儀三之娶此金女,纔月餘矣。干證諸人之招,皆曰,夫婦新情甚好云,則手犯敺殺,似無是理,而細究其獄情,則儀三之老婢車流化,失三錢之致,疑於儀三之妻,儀三,超然於新婦之得此不美之聲,與其妻互相言詰,不無數次推擠之事,而因卽致死於辜限之內矣。但初檢,則傷痕甚凝而柔軟,覆檢,則傷痕稍大而微硬,三檢,則與初檢無異,殺獄,當以檢驗爲主,而三度檢驗,終不歸一,此甚可疑矣。上曰,究其心則可矜,徐儀三參酌定配,其本由於車流化,不可嚴刑而止,定配。出擧條奏訖退出。
己卯四月十七日初更,上御咸安閤。編次人入侍時,編次人元仁孫,同副承旨金光國,假注書李一曾,記事官柳敍五·李蓍廷進伏。上曰,朝者所書者持來乎?光國曰,持來矣。上曰,懸板,何以爲之?光國曰,已訖刻而未及着漆矣。上曰,昨日左副所書者,付之編次人,可也。光國曰,頃日編次人入侍時,儒臣同爲入侍事,有下敎,故儒臣方來待閤外矣。上曰,使之入來。副校理任㻐,副修撰李碩載進伏。上呼寫續自省編。寫訖退出。
上在昌慶宮。常參以代理停,經筵停。
初昏,慧星見於張宿之上,而形色之熹微,躔度之難以窺測,與昨無異。二更以後,爲月光所射,更不得看候。
初昏,彗星微見於張宿之上,流星出柳星下,入南方天際,狀如掌,尾長二三尺許,色白。
南泰著達曰,明日常參取稟。令曰,停。
李渙達曰,大司憲徐志修,再度呈辭入達,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
傳于南泰著曰,翰林會,藝文館擧行後,正時卽爲入之。
李永暉達曰,左副承旨具允鈺,今日不爲仕進,牌招,何如?令曰,依。
南泰著達曰,吏曹判書李昌壽,昨旣違牌,今日又不出肅,事甚未安,卽爲牌招察任,何如?令曰,依。
以大司諫洪宗海,執義李基德牌不進罷職令旨,令于李渙曰,只推更爲牌招。
以大司諫洪宗海,執義李基德再牌不進罷職令旨,令于李渙曰,竝只推,更爲牌招。
傳于南泰著曰,編次人使之入來,入來後詣閤,承旨先爲來詣,再昨書草,承旨亦爲入侍。
李永暉達曰,今日宣仁門殿坐事,命下矣。承旨當爲備員入侍,而都承旨金相福,不爲仕進,所當牌招,而拘於廳規,不得請牌,何以爲之?敢稟。令曰,牌招。
李渙達曰,今日宣仁門殿坐事,命下矣。金吾堂上,所當備員入侍,而同義禁金陽澤受由在外,合有變通之道,何以爲之?敢稟。令曰,改差。
李渙啓曰,因本院達辭,同義禁金陽澤受由在外,變通改差事,依下矣。金吾堂上,不可不備員入侍,令該曹卽爲口傳差出,仍卽牌招,何如?傳曰,允。
吏曹口傳政事,以趙暾爲同義禁。
南泰著啓曰,卽者司諫院入門官來言,譯科覆試,今月二十日已爲,啓下矣。提調例入試官望,而一員未差,將無以備凝云,提調有闕之代,令該曹卽爲口傳差出,何如?傳曰,允。
吏曹口傳政事,以閔百祥爲司譯提調。
李渙達曰,獻納李心源引避退待,已至多日,尙未處置,憲府連日監察茶時,俱涉未安,兩司除在外未署經呈辭入達外未肅拜不爲行公人員,竝卽牌招,何如?令曰,依。
南泰著達曰,假注書朴道天·李一曾,身病猝重,勢難察任,今姑改差,何如?令曰,依。
金光國啓曰,明日翰圈都堂會圈時,春秋館堂上,當爲進參,有闕之代,令該曹口傳差出,待下批,仍爲牌招進參,何如?傳曰,允。
李渙,以御營廳言啓曰,宣仁門殿坐時,東營入直軍環衛事,命下矣。本廳東營入直步軍一哨,該哨官領率環衛,而事畢後,還爲入直之意,敢啓。傳曰,知道。
又以禮曹言啓曰,西平府院君韓浚謙六代孫光道,繼後子致億,無子早死,而無昭穆可繼之人。故因大臣獻議,以兄亡弟及之禮,故直長德龍三孫中,擇定光道後事,命下矣。卽者其門長通德郞韓德泰呈單中,以德龍子顯道,卽光道四寸弟,而顯道第二子泰雲爲定云,以泰雲立爲光道之後,而立案成給之意,敢啓。傳曰,知道。
又以禁衛營言啓曰,本營文從事官尹勉憲,時無職名,令該曹依例付軍職冠帶常仕,何如?傳曰,允。
李永暉,以宣惠廳言啓曰,關東蔘貢,依聖敎變通,節目書入之意,敢啓。傳曰,知道。
己卯四月十八日辰時,上御涵仁亭。承旨入侍時,左承旨李永暉,假注書李一曾,記事官柳敍五·李蓍廷進伏。上曰,左副入來乎?永暉曰,入來矣。上曰,左副承旨入侍,儒臣上下番,亦入侍,編次人入來,卽爲入侍。上命書傳敎曰,噫,臨御卅載,無一烹貪吏,而今番相五,嗣服後初聞也,其何循常?且昔年敎曰,烹阿之鼎,獨設於齊而不設於我國乎?可謂烹鼎爲相五而備者也,而遲晩之招,其猶粧撰,而只以此命捧結案,於渠寬典,則乃敢若此,若施例法,何以懲貪吏諭元元?漢人云烹弘羊乃雨,今之欲雨不雨,豈不由於此乎?殿坐宣仁門,當有處分者,該府堂上,押領相五,來待門外。大臣·兩司,其令入侍,侍衛以入直擧行,勿爲扈衛,只以東營入直軍環衛,時刻待下敎,只入正時。出傳敎上曰,此傳敎,承旨出而分付。上曰,水運判官嚴璘,臨門時入侍。出榻敎左副承旨具允鈺,副校理任㻐,副修撰李碩載進伏。上呼寫續自省編。上曰,奉朝賀多付籤而來,其酸處多而亦有益矣。編次人元仁孫進伏。上曰,閔百祥之聰,亦多矣。關西同推文案,皆成誦矣。允鈺曰,以嶺南奴婢事見之,凡事誠到底知之矣。上曰,如右相者,誠好八字矣。雖入來於此,有可恃者矣。雖北京,亦足往過矣。仁孫曰,臣之外祖,今雖眼昏,其餘言語酬應,追計十餘年前,別無所損,如臣父,則房闥起動,亦不爲矣。上曰,歲後必欲入來,其心可知矣。頃有下敎,而予以爲奉朝賀,見此下敎,則必垂涕云矣。仁孫曰,臣父,亦每爲此言矣,以爲若少可自力,則必頻頻入侍,而顧今筋力,萬無自金虎門步入閤外之勢,故或當祭班出入之時,輒加痛矣。上曰,近來亦看書乎?允鈺曰,臣亦見之,每每看書矣。仁孫曰,或有考見處則爲之,亦不能着實矣。上曰,熟於明文矣。㻐曰,編次人父子,皆熟於明文矣。仁孫曰,臣父於明文,用工多矣。上曰,然矣。故李奉朝賀,亦該博,其家書冊多乎?仁孫曰,臣則與之連家,故詳知矣。其中多有手書者矣。今則無看書者,故多散落矣。上曰,承旨則今日留院,必與編次人見之,而此不過草冊矣。欲見與原編張數幾何,此與編次有異,承旨亦與校正也。允鈺曰,臣惶恐敢達矣。昨日酬應終晝達宵,今又日晩,甚可悶矣。上曰,幾何爲之?仍呼寫訖。編次人進讀一遍。上曰,一通書送于奉朝賀,可也。遂退出。
己卯四月十八日申時,宣仁門殿坐入侍時,行都承旨金相福,左承旨李永暉,右承旨南泰著,右副承旨李渙,同副承旨金光國,假注書朴道天·李一曾,記事官柳敍五·李蓍廷,左議政金尙魯,右議政申晩,大司諫洪宗海,執義李基德,判義禁洪象漢,同義禁蔡濟恭·尹鳳五,刑房都事金鍾卨·李命杰,文書色都事金熙·鄭昭儉。上曰,侍衛,重行而立,可也。金尙魯·申晩進前問候訖。尙魯曰,今日殿坐,將何以處分乎?上曰,欲烹貪吏矣。尙魯曰,渠敢拒逆,不爲結案矣。上曰,切痛矣。如許貪吏,必如是處置然後,可以懲礪矣。晩曰,渠敢拒逆,致煩靜攝中殿坐,誠爲絶痛矣。上曰,彼五衛將,誰也?兵曹判書李益輔曰,成益烈·姜柱三也。上曰,判義禁進前。王府,何其不嚴耶?當該都事及拿卒立之,貪吏安相五上之。上曰,渠意,亦以爲今日必烹矣。刮民肌而自肥,且亦甚殘迷矣。尙魯曰,臣等亦以爲殘迷矣,今見之,以其肥大故,亦甚殘迷矣。洪象漢曰,訊杖各異,當用何杖乎?上曰,推鞫杖用之,可也。上曰,汝知此臨門之意乎?相五口招曰,矣身不知矣。上曰,汝非菽麥不辨,則安敢曰不知乎?相五曰,似是不爲遲晩之致也。上曰,汝安敢爲未然之辭乎?相五曰,惟殺活間某樣處之。上曰,渠安敢爲悖慢之語乎?直入殿庭,訊杖,可也。不知二字,已極殊常,而今則殆同机上之肉,故乃敢用頑惡,此則貪吏固捨,當用不道律矣。尙魯曰,臣等亦未知其至於此極矣。上曰,若有血氣者,必皆切痛也,連爲勸杖,可也。相五乃直招,以爲六百兩,則私債俱甲利備償爲一千二百兩,七百兩用於祖先墳山石物,三百兩爲軍裝服色,其餘二百兩,盡歸於日用云云。尙魯曰,凡貪吏執贓,過於此數者,雖或有之,無執言之端而公然都食,則豈有如相五者乎?上曰,御將入侍。出榻敎鄭汝稷進伏。上曰,當自御廳梟示,諸具待令。汝稷承命而出。上曰,戶房承旨,布告上下民人等,使之來見,可也。相五刑問准次後,上曰,罪人解縛,拿卒退去,軍物待令。益輔曰,大旗物,皆自御營廳待令乎?上曰,然矣。罪人捧結案,依法回示後,放梟示砲二放。上曰,罪人拿入。上曰,汝當梟示,而方近淸道之期,故十分參酌,下本府依律處之,汝當食覆食而待死,可也。上曰,罪人,都事領去,而布告以平山府使安相五犯贓二千四百兩,而帳殿親問之時,語涉不敬,故依本律處之之意,使道路民人咸知之,可也。益輔進曰,昨日下敎中,李燁,卽李殷春之姪,而以其生家爲叔姪故,不爲遂良之孫云矣。上曰,然則勿施之,可也。益輔曰,李得駿調用事,亦有下敎,而姑未及行薦,此則待薦擧行,何如?上曰,依爲之。上曰,予今六十六歲,初見如此貪吏矣。尙魯曰,此非不知之人,而乃放恣無忌,至於此極。其中尤可切痛者,乃災結私用也。上曰,觀其貌樣,則自處以杖斃也。尙魯曰,若自本府治之,則其承服誠難矣。上曰,然矣。晩曰,此亦紀綱攸在也。上曰,其子爲宣傳官乎?尙魯曰,其子允奭,已出六而今爲主簿矣。上曰,貪吏之子,永爲枳塞乎?尙魯曰,然矣。傳曰,貪吏之子,不可置之仕版,主簿安允奭,爲先汰去,仍刊仕版。出傳敎上曰,安相五薦主,知入,可也。泰著還奏曰,相五之爲堂上已久,故堂上則例無薦主,其在堂下時,則其薦主,皆已作故矣。上曰,然乎?雖薦主,何以知其然乎?泰著曰,水運判官嚴璘,有入侍之命,故今此來待矣。上曰,使之入來。嚴璘進伏。上曰,今番下往,何以爲之乎?璘曰,卽今則無陳起區別之道,故只布綸音而來矣。二根皆耕然後,始可以區別陳起矣。上曰,與當初有異乎?璘曰,向自廟堂成節目,依湖南降等降續之例矣。監司又爲狀聞,以爲隨起隨稅之例矣。上曰,璘以爲若隨起隨稅,則民必願耕於陳田云,而但璘之所見處,只左道也。尙魯曰,旣見左道之人,可使於覆審前,畢看左右道,好矣。上曰,常談結者解之,以嚴璘爲陳田御史,當此麥秋看審,則可知來秋事。且有所使處,以水運判官,仍爲御史,好矣。道臣,雖欲親見,自有福祿,不可得也。若曰,都事則又拘於文法,忠淸五十四官守令,亦安知其皆賢乎?備堂皆陳所見,可也。象漢曰,災結申飭,不可不嚴矣。璘曰,田災若給當年災則好矣。上曰,璘之言則是矣。益輔曰,隨起隨稅,亦有弊矣,必春秋皆爲覆審然後,可有實效矣。上曰,此則然矣。晩曰,璘所奏者,以永陳之言也。璘曰,非爲此也,其田或有一二年陳,七八年陳,而皆非限年也。晩曰,稱以隨起隨稅,而若無限年,則豈有定數乎?璘曰,此後雖未知某人,繼此而去,而必處之摘奸,若以起爲陳,則守令亦當有罪矣。永暉曰,陳田起墾,人皆厭之,如有隨起隨稅之規,則民必樂從,璘之言,蓋以此也。晩曰,臣則以爲,如嶺南七千餘結,湖南六千餘結爲例,此中給災然後,可以捄弊矣。益輔曰,非久將有隨起隨稅之弊矣。上曰,末終則其弊必甚於降等降續矣。旣已降等降續之後,或有復陞之時乎?晩曰,豈無可陞之時乎?上曰,此則在人矣。尙魯及晩皆曰,臣等皆以爲隨起隨稅,猶勝於降等降續也。上曰,此則使嚴璘當之,豈不好乎?尙魯曰,以今所奏觀之,皆眞知田政之弊矣。璘曰,如槐山等邑,皆爲四五等,故漸漸陳荒,此等之類可降等,而一則降等降續,一則隨起隨稅,殊涉紊亂,是可悶也。尙魯曰,此則非可成之事也,豈可如是淆亂乎?傳曰,當初以嚴璘爲忠淸都事之時,邑不過十邑,此則嚴璘爲左道敬差官,故以目所覩爲請者,而今則因道臣狀請,竝行於左右道,其數過倍。且凡踏驗之法,左道敬差官,右道都事,敬差官又得一嚴璘然後,可爲均行,不若以御史差遣同管然後,可無左右道不均之弊。且有新命,以都事爲御史,亦涉苟簡,忠淸都事嚴璘,遞其職,爲湖西査陳御史,兼管按覈,與道臣,消詳講確,俾有實效,忠州按覈事,其令爲先擧行。出傳敎上顧謂洪象漢曰,此承旨言安州·淸川江疏鑿事,卿知之矣。象漢曰,安州爲關西莫重關防,而各道如此,第一,關防甚緊,第二,民間汲水於五里許,亦可矜,故監司·守令,各有異見矣。李永暉爲安州牧使時,以爲不可不疏鑿軟灘,而未果爲之矣。尙魯曰,所謂軟灘,臣則不能詳記矣。晩曰,安州水道如此,非但關防之可悶,民情亦可矜矣。汝稷曰,若動一道之民力,則或可疏鑿而實難矣。上顧謂宣傳官曰,今番古風,推爲幾人乎?對曰,多矣,而昨日李得駿,則招之而不來矣。上曰,然乎?已有驕氣矣,其習可痛矣。尙魯曰,如此之人,雖用之,其習則可敎也。上曰,昨日有一出身,自言在忠淸道,而觀其貌樣,天然有學士態,甚不緊矣。益輔曰,臣雖未知其爲何人,而當出而言之矣。尙魯曰,今番孫鎭民之子爲出身,其爲人可用矣。上曰,然乎?傳曰,昨日下敎中,李得駿·李燁勿施,孫鎭民子相龍,勿拘常格,卽爲調用事,分付。出傳敎上顧謂翰林曰,今番揀擇多來乎?柳敍五曰,有實故一二人外,皆爲入來矣。上曰,今番翰圈,何如?尙魯曰,或有不可知者二三人,而其可知者,皆好矣。上曰,會圈冊子持入。上曰,李級誰也?敍五曰,先正臣李滉之兄瀣之後也。上曰,李邦榮誰也?敍五曰,故相臣李陽元之後也。上曰,監事進前。翰圈之欲廣取,意有所在,則鄭履玉爲一點,而如先正故相之後者,豈可漏乎?晩曰,此則過矣。上曰,李級,乃李瀣之後孫也。如此則豈是爲翰圈之意乎?雖以李祉承言之,旣爲實注書之人,豈不足爲翰圈乎?如此而可服嶺人之心乎?此則置之,監事更爲之,可也。予非欲作戲於圈事也。鄭煥猷,亦不可爲乎?晩曰,一點卽所謂生色點,而至於鄭履玉則太過矣。上曰,雖改圈,今日被圈者,無撕捱之端乎?尙魯曰,豈有撕捱之端乎?上曰,宋文載監圈,雖未知何年,而亦怪異矣。仍傳曰,噫,翰薦爲翰圈,何等苦心,而今番翰圈,非徒狹窄,應錄者多漏,事之寒心,莫此爲甚。今日翰圈翰林,竝罷職,春秋館領監事及諸堂,明朝更爲都堂會圈。出傳敎上曰,欲打憎蠅云,其中愛蠅見打矣。柳敍五·李蓍廷退出。編修官洪敍箕,記注官李勉遞入。傳曰,守令多窠,政官牌招開政。出傳敎傳曰,承旨在於階下,中官在於階上,不下階而欲傳,倨傲莫甚,從重推考。出傳敎上謂嚴璘曰,何時下直乎?忠州事亦聞之乎?李女之姑甚惡,致殺其婦,以朴命德言之,仍其母之指使,歐打其兄嫂,此等人雖用情理强害之律,無是惜矣。活其二子,殺其母,有所不忍,而命器·命德則已處分,其母限死嚴刑,期於直招,可矣。璘曰,再明間當辭朝矣。上曰,不然。文案則雖於道上可考見,明日辭朝,可也。上遂還宮,至光政門外。上曰,留院承旨,持御製中草入侍。出榻敎諸臣退出。
己卯四月十八日酉時,上御克柔齋。承旨入侍時,左副承旨具允鈺,假注書李一曾,編次官洪敍箕,記注官李勉進伏。上命承旨進讀續編一遍訖。上曰,不少矣。允鈺曰,今爲十七丈,而序文爲五丈矣。上曰,此編與前編有異,前編則只述事矣。允鈺曰,明日編次人三人皆入來矣。上曰,然則明當召見矣。允鈺曰,臣兄今夕入來矣。上曰,爲肅拜乎?允鈺曰,爲肅拜矣。上曰,吏堂違牌乎?允鈺曰,三堂皆違牌矣。上曰,上書承答乎?允鈺曰,已承下答矣。傳曰,特敎聞政之下,三堂皆違牌,此何分義,此何道理?況吏判今聞上書受答云,復何一向違牌,若此不已,將無長官之後已乎?決無是理,決無是理。判書·參判從重推考,參議只推,待開門,更爲牌招開政,此後亦奏違牌。出傳敎遂退出。
上在昌慶宮。常參以代理停。
初昏及一更,密雲灑雨。二更以後,雲氣散漫蔽遮,彗星所在,不得看候。
南泰著達曰,明日常參取稟。令曰,停。
藥房都提調申晩,提調洪啓禧,副提調金相福啓曰,伏未審夜間,聖體調攝,若何?昨日臨門,竟夕勞動之餘,寢睡·水刺諸節,亦何如?煎入湯劑,已盡於昨日,臣等卽與諸御醫趁早入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣,湯劑依前煎入,下敎日入侍,宜矣。
傳于金光國曰,寫字官以下匠人等,分等施賞。
傳于南泰著曰,下旬晝講,今日爲之。
傳于南泰著曰,承旨入侍。
傳于南泰著曰,編次人來待,晝講後入侍。
金相福達曰,今日明政殿月臺殿坐事,命下矣。左承旨李永暉,今日不爲仕進,卽爲牌招,何如?令曰,依。
吏曹口傳政事,以閔百祥爲知春秋,吳遂采爲同春秋。
金相福達曰,卽者議政府錄事來言,左議政金尙魯,嚴敎之下,萬萬震懍,退伏闕外,恭竢鈇鉞之誅云矣。係是大臣去就,敢達。令曰,知道。
又達曰,卽者議政府錄事來言,右議政申晩,聖敎至嚴之下,不勝萬萬惶愪,退伏闕外,恭俟重誅云。係是大臣去就,敢達。令曰,知道。
又達曰,卽者議政府錄事來言,左議政金尙魯,右議政申晩,仍爲待命云。係是大臣去就,敢達。令曰,知道。
金光國啓曰,湖西査陳御史嚴璘,時無職名,令該曹卽爲口傳付軍職,何如?傳曰,允。
兵曹口傳政事,副司果嚴璘。
南泰著啓曰,明日雜科覆試,兩司無進參之員,除在外呈辭受由引避退待未署經外,大司諫洪宗海,執義李基德,竝卽牌招,何如?傳曰,允。
具允鈺達曰,事變假注書安鼎大,身病猝重,勢難察任,今姑改差,何如?令曰,依。
以申益彬·趙德亮爲假注書,崔光璧爲事變假注書。
傳于金相福曰,吏批,極爲駭然,入來後,欲爲水刺,牌去來,各別催促。
有政。吏批,判書閔百祥進,參判尹東度進,參議洪樂性進,行都承旨金相福進。啓曰,朔州府使,今當差出,而未準朔禁軍將,竝擬,何如?傳曰,允。以鄭光忠爲大司憲,趙重晦爲禮曹參議,李衡萬爲洪州牧使,鄭夏彦爲原州牧使,李永命爲朔州府使,卞至健爲遂安郡守,尹東晳爲順安縣令,李庸輅爲甑山縣監,許礈爲龍仁縣令,鄭枋爲兵曹正郞,兼學錄金守成單付,行副護軍李殷春·尹泰淵,以上今加嘉善,陞資事承傳,以李如梓爲寧陵參奉。
兵批,判書李益輔病,參判蔡濟恭入直進,參議韓光會病,參知柳謇病,左副承旨具允鈺進,副護軍李潤成,副司直趙聖逵·李吉輔·徐志修·黃仁儉,副司勇李德海,同知金聖彪,僉知柳爀竝單付,靑水萬戶安世志,三千權管張編,仍任事承傳。
吏批啓曰,年九十婦人抄啓封爵事,載在法典矣。年九十婦人,別單書入之意,敢啓。傳曰,知道。
又啓曰,安州牧使李澤徵,遞付京職事,命下矣。本曹時無相當窠,依例送西之意,敢啓。傳曰,知道。
南泰著,以禮曹言達曰,幼學李晉培妻兪氏,爲其同生娚彦謙無後,以其四寸娚彦徽之子天賚立後事,駕前上言,本曹回達,已蒙特許之典矣。卽者前郡守兪彦徽呈狀內,兪氏欺諱生家謂之許與,而以受者無人等語,誣罔上言,在父子定倫,何等重大,而全諱生家,暗地上言,欺罔天聽,誠極駭然,大違法意,亦關後弊。當初判付,所當直請還收,而旣出特旨,自下不敢擅便,徽裁,何如?令曰,勿施。
金光國,以備邊司言達曰,全羅兵使金聖遇,以其身病,累呈辭狀,以閫任體重,調理察任之意,題送矣。今又呈狀,以爲病勢越添,轉側須人云,閫任遞易,雖甚重難,病狀旣如是沈重,則不可强令察任,許遞,何如?令曰,依。
又以備邊司言達曰,國役所入大少木物,外監專當進排,而自本監論報本司,則本司酌量多少,計其條數,發關於江原監營,以爲貿斫流下之地,而近年以來,本道不量事勢,輒皆防塞,往復之際,每致愆期,種種生事,極爲未安,不可無變通之道,故一年應入木物數爻,通融磨練,成節目以入,達下後,自今年爲始,依節目擧行之意,分付本道。令曰,依。
南泰著,以內醫院官員,以都提調提調意啓曰,院鍼醫吳德新有頉代,醫人李德海,術業頗精,以此人差下,令該曹付軍職冠帶常仕,何如?傳曰,允。
具允鈺,以兵曹言啓曰,領役部將,捧承傳之類,頃日政,以近瓜邊將,作闕塡差矣。靑水萬戶李宣旭,以母年八十改差後,今已陞資,三千權管李漢輔,移拜法聖僉使,靑水·三千兩鎭邊將,不可仍以作闕,竝依前例仍任,何如?傳曰,允。
南泰著,以忠勳府言達曰,黃海道居幼學李德謙,忠淸道林川居幼學權壽頤,慶尙道慶州居忠義衛禹泰壽等上言,啓下本府之後,過限不爲現身,依法勿施,何如?令曰,依。
李渙,以義禁府言達曰,藝文館奉敎鄭昌順,慶尙道知禮縣投畀,當日押送事,命下矣。投畀罪人鄭昌順,以傳敎內辭意,具罪目依例發遣府羅將,卽日押送配所之意,敢達。令曰,知道。
金光國達曰,明日次對,兩司無進參之員,除在外引避退待未署經雜科進去外,大司憲鄭光忠,待開門牌招進參之地,何如?令曰,依。
領議政李天輔箚子曰,伏以,臣昨伏聞大朝,有翰圈都堂會圈之命,臣固當擧行,而賤疾一味昏憒,虛縻職名,已月餘矣。每欲一番登筵,仰暴癃疾實狀,而僵仆床席,起動無路,瞻望天陛,末由致身,只自泯伏,恭竢處分而已。成命之下,終未得趨承,臣罪至此,尤合萬死,伏乞离明,亟遞臣職,仍令攸司重勘臣罪,以嚴邦憲焉。答曰,覽箚具悉卿懇。卿恙尙今未瘳,深用慮念,卿須安心勿辭,亦勿引咎,善攝焉。仍令曰,史官往諭。
己卯四月十九日午時,上御明政殿。承旨入侍時,右承旨南泰著,假注書李一曾,編次官洪敍箕,記注官李勉進伏。上曰,左右相入來乎?南泰著曰,已入來而春秋館堂上不備,故未及擧行矣。上曰,吏堂則何以爲之?泰著曰,參判·參議已入來,而判書則金吾待命云矣。上曰,領相亦使之入來乎?泰著曰,俄以春秋館事知委矣。傳曰,噫,今日紀綱,可謂寒心,幾番銓長,撕捱爲事,特敎之下,又敢胥命,其胥命之意焉在?其在國體,豈可一向從其意?吏曹判書李昌壽,安州牧使除授,其令今日內辭朝,時任牧使,遞付京職。出傳敎上曰,安州牧使誰也?泰著曰,李澤徵也。傳曰,右參贊閔百祥,吏曹判書除授,牌招同參政事。出傳敎上曰,春秋館堂上作闕乎?泰著曰,知春秋望單子,朝者入啓而未下矣。傳曰,朝鮮有君則翰林圈點若此乎?極爲駭然,講經後當殿坐于明政殿月臺,待于月廊,入侍圈點。君父親臨之時,領相豈不參乎?使春秋館傳之。卽日爻周傳曰,噫,翰薦爲翰圈,何等苦心,而其敢曰,吾君之已哀,擇其南北,操縱文武,放恣挾私。噫,未通淸文臣之子,奚勝於先正故相之後,方今將臣之子乎?不肯二點,專在一奉敎,若不嚴懲,用人之權在下而不在於君矣。不可昨日處分而止,當該一奉敎,知禮縣投畀,當日押送,使鄒魯鄕人咸知有君。出傳敎上曰,觀由之子,實有永枳於翰圈者,而予只言未通淸矣。傳曰,今日知春秋望單子,混置不奏,以致日晩,其涉可駭。當該中官,越俸三等,中官乏人,李夢良,給牒敍用。出傳敎泰著曰,司錄提調望單亦不下矣。上曰,將下之。傳曰,莫重殿坐,不爲設帳,其涉無據,當該司鑰汰去。出傳敎傳曰,川渠精鑿事,已下敎,其果擧行否,令京兆郞摘奸後來奏。出傳敎上曰,趙領敦寧爲吏判時,初牌出仕矣。仍傳曰,新除吏判少無撕捱之事,嚴飭之下,何循常例,若奏違牌,曰有國乎?政院知悉。出傳敎上曰,吏判則爲先承牌開政後,入參翰圈事,承旨出而分付。遂退出。
己卯四月十九日午時,明政殿月臺殿坐,晝講入侍時,知經筵申晦,特進官韓師得,參贊官南泰著,侍讀官南綺老,檢討官李碩載,武臣申命相,假注書李一曾,編修官洪敍箕,記注官李勉進伏。上讀舊受音,自第十五章,止第十九章。南綺老進讀,自哀公問政,止所補也歟。上讀新受音一遍訖。上曰,此意好矣好矣。申晦曰,在下位二句爲衍文而讀之誤矣。上曰,然矣。南泰著曰,左右相皆胥命於金吾門外云矣。晦曰,經筵事體至重,而未畢講之前,承旨遽奏他事,推考警責,何如?上曰,此則可奏之事也。綺老曰,此章文義,更無可達者,而夫子則有可爲之德,而不得其位,故九經之道,未嘗施於天下。殿下則旣有可爲之德,又得其位,九經之道,不可不加勉處也。上曰,所奏是矣。傳曰,俄者下敎,不過申飭,專由於中官不奏望單之致,大臣胥命過矣。勿待命卽爲入侍圈點事,遣史官傳諭。出傳敎又傳曰,命召仍令傳諭,史官傳授。出傳敎上曰,章下註,哀公所言寮人實固去者,雖不能行之,猶有可見者矣。若漢唐·諸君,則雖聞夫子之言,必如風過耳矣。實固之固字,其義,若何?綺老曰,固陋之固也。晦曰,是固滯之意也。綺老曰,篤行,如五行之土,於斯五者,無所不在矣。晦曰,旣言五者而又重言複言,聖人爲學者之意,於此可見矣。上曰,奇特哉。其終乃結之以果能此道云者,誠一節深於一節也。綺老曰,夫子之言,復起於子曰以下矣。上曰,然乎?碩載曰,自來月上旬講,則冊子必改用紅圈矣。上曰,事涉苟且,中庸·大學御覽一件印入。出榻敎臨退時。上曰,夕講爲之,只入正時。出榻敎諸臣退出。
己卯四月十九日申時,明政殿月臺殿坐,夕講入侍時,知事申晦,特進官韓師得,參贊官李永暉,侍讀官南綺老,檢討官李碩載,假注書李一曾,編修官洪敍箕,記注官李勉進伏。上曰,左右相入來乎?南泰著曰,俄者又納命召矣。傳曰,旣知中官之所爲,則於大臣無撕捱之端,而噫,白首之君,竟夕月臺殿坐,而若是撕捱,於道理·分義,何若此不已?在殿咫尺,予亦有所爲,勿待命,卽爲入侍事,遣史官更爲傳諭,命召,亦爲傳授。出啓批答上曰,初圈若善爲之,則豈至於此乎?擇其南北,何必如剖瓜乎?朝鮮,非臣下之朝鮮,乃君之朝鮮,則豈可如是乎?大臣亦非矣。此莫非一奉敎之罪也。若欲圈鄭履玉,則何不圈張廷星乎?上曰,吏判佳矣,向者趙領敦寧如此矣。綺老進讀,自誠明止言天道也。上亦讀自自誠明,止言天道也訖。綺老曰,上章則如言及其成功則一也。下章則乃聖人極工,而自平章百姓以至鳥獸魚鼈咸若之意也。上曰,中庸一篇,已覺其重,而今讀天道章,尤覺其重也。明字爲根本,而誠則工夫矣。綺老曰,然矣。上曰,聖人旣明而又用誠,何也?永暉曰,明明爲言,如大學極致也,自誠明則旣誠而明矣,自明誠則旣明而誠也。碩載曰,自誠明之明,如明德之明,自明誠之明,如明明之明也。此章,上番,亦以爲聖人極功,而此乃首位育之意也。上曰,然矣。今則無疑矣。綺老曰,庸·學言誠者多,而誠有大小,自誠明至誠則明,此以全體言也。知王之意誠之誠,以一端言,而乃自明誠之道也。上曰,勿論自誠自明,若能以誠之一字,徹上徹下,則豈不有效乎?以今番翰圈言之,若使其人講此章,則亦必善言其義,而當其時則不然,此乃私之一字爲間故也,若禽獸則必無此矣。晦曰,禽獸,亦有飮啄之欲矣。上曰,渴飮飢食則然矣,至於狗子·鷄子,自初生,已知虎狼鴟鳶之可畏,人之赤子則不然,此理不可知矣。綺老曰,有血氣之物,則皆有知覺故然矣。古有三魂之說,卽所謂靈意·覺意·知魂,而人則兼有之,禽獸則有其二,草木則有其一也。上曰,此言近理矣。螘子能知雨爲垤,而人巧所不能爲者,能爲之矣。晦曰,此亦不息之工也。上曰,諸葛往蜀時,鑿地道而行,此亦易乎?綺老曰,地道攻城之術,自古多矣。上曰,安興君之學書,豈不神通乎?頃日予試問以爲欲往北京乎?對曰,何敢望乎?以此書示,誠神通矣。予以爲雖往彼國,必無酬酢之辭,亦無所妨,而若乾隆召見則狼狽矣。上覽政望。上曰,鄭夏彦善治乎?晦曰,善治矣。上曰,李衡萬,其後爲外任乎?晦曰,爲金海府使矣。上曰,政事好矣。朔州爲邊地乎?晦曰,然矣。上曰,原州比邊地好乎?永暉曰,差勝矣。上曰,尹東晳爲順安縣令,亦不偶然矣。順安,至今有府院手植木矣。上曰,李庸輅,此毅中之孫也。毅中,則頗善柔矣。庸輅則甚精明矣。上曰,許礈今爲外任矣。頃日右相陳達而爲之矣。上曰,年七十進士調用事,今番雖已下下直必爲擧行事,注書出而分付,可也。上曰,編次人入來乎?永暉曰,留待矣。上曰,使之入來。綺老曰,庸·學印入事已下敎,而近思錄·心經,亦令印入,何如?上曰,好矣。仍傳曰,法講召對夜對冊一件,或令芸館卽進用於御覽件。出傳敎知事·特進官先退,右承旨南泰著遞入,編次人具允明·蔡濟恭·元仁孫進伏。上呼寫續編內編末章,又寫外編。上曰,編次人讀之而仍校正,可也。傳曰,吏判旣已胥命,與大提學知製敎,卽爲抄啓。出傳敎傳曰,再次勿待命下敎,卽書啓批答也,政院知悉擧行。出傳敎上曰,左右相及春秋館堂上入侍。出榻敎
己卯四月十九日酉時,明政殿月臺殿坐,左右相·春秋館堂上入侍時,監事金尙魯·申晩,知春秋洪象漢·閔百祥,同春秋吳遂采,藝文提學黃景源,右承旨南泰著,假注書李一曾,編修官洪敍箕,記注官李勉進伏。金尙魯·申晩進曰,臣等無狀,致煩嚴敎,罪死無惜,揆以分義,不敢冒入,走伏金吾,恭竢嚴誅矣。聖度寬大,至有勿待命,卽爲入侍之敎,臣等固當蹶趨承,而所被嚴敎,固已萬萬惶蹙,故猶不敢冒入矣。再次聖敎縷縷,誨責諄諄,臣等誠感泣無地矣。玆敢冒萬死入來,而旣承此不忍聞之敎,則亦何敢遽然承當此翰圈乎?上曰,國無可亡之勢,而將自亡無他,以無紀綱也。此非謂卿等有咎也,故豐陵以爲翰薦,則必互代然後,可也,而予則以爲互代亦有弊,遂以翰薦爲翰圈,此予幾年苦心。使翰林若知此意,則今番之圈,豈如是乎?如是而能事君乎?朝鮮亡則已,不亡之前,豈可更通吏郞翰薦乎?永祛掌通,亦有意矣。今則昔之命於掌通者,皆爲持正通,如是而國爲國乎?今番使都堂會圈,亦予苦心,而若是遲滯,予不能不爲卿等慨然矣。及聞承宣所奏,始覺中官無狀之致,卿等安心,勿復引咎,可也。尙魯曰,臣等雖萬萬不似,今此翰圈,豈不知仰體聖意,以自苟且退托於其間乎?第以平日事君無狀,不能見孚於君父,致有此萬萬不忍聞之敎,臣等之罪,雖萬被誅戮,實所甘心矣。上曰,此則過矣。大抵知事雖作闕,足可備員,則行之,可也,而政院之稟旨差出,亦不緊矣。晩曰,其在立紀綱之道,臣等固當被罪,而至於今番下敎,則實非臣子所敢聞者,卽賜還受,是臣等區區之望也。上曰,今番下敎,異於本事,當還授矣。然一奉敎則非矣。初圈若善爲之,則豈有如此之弊乎?尙魯曰,臣等見鄭昌順,亦非有黨心者矣。上曰,渠若懷黨心,則尤何可用乎?嶺南之人,何必如剖瓜乎?兄弟同圈,亦何有嫌乎?晩曰,兄弟間取捨,似涉苟且矣。尙魯曰,翰圈雖如此,堤防則不可不嚴矣。權師彦,乃重經之孫,而得一點,此亦紀綱攸在也。上曰,權重經誰也?尙魯曰,是權大運之子也。大運已非好人,而至於其子重經,則屢出逆招,爲其孫者,不可與平人同看,而近來堤防漸壞,循例擬望假官,今又得一點,其在嚴堤防之道,不可不嚴飭矣。上曰,昨日予以爲愛蠅混入矣。今聞卿言,此則,柳敍五亦難免矣。尙魯曰,又有一人,似不可爲者矣。上曰,誰也?尙魯曰,鄭煥猷也。上曰,鄭汝稷之根本,予不知矣,無乃與趙東漸同乎?尙魯曰,非爲此也,當初則同矣,今則已破脫久矣。第武將之子,於此等處,似重難矣。上曰,此則不然,然則李一曾何以爲翰圈乎?晩曰,李一曾則景春之姪也。尙魯曰,聖意如此,則豈敢拔之乎?上曰,權大運之後,有仕於朝者乎?尙魯曰,無之。傳曰,俄者下敎旣諭,旣知中官之昏謬,當初下敎爻周,當該中官,不可越俸而止,令該府從重勘處。出傳敎傳曰,用人宜廣,堤防宜嚴,鄭履玉之一點,權師彦之一點,其涉無據,其在嚴堤防之道,不可罷職而止,當該翰林,施以罷職不敍之律,因此而大臣所奏,是矣。堂后擬望之人,一體罷職不敍。出傳敎傳曰,雖大官,旣非高蹈之士,則處義不可若此,以行步之艱跚,不能入侍,朔望陪祭,亦不進參,其勢固然,而練祥大祭,其皆不參,若樹紀綱,宜先大官,領敦寧趙載浩罷職。出傳敎上曰,假官望,亦欲點下矣,中官混下,故未及爲之矣,望單子,還爲入之。上曰,金普淳誰爲之乎?泰著曰,注書金載祿爲之矣。傳曰,以翰圈觀之,其習宜抑,堂后假官望,更爲點下,以此擧行。出傳敎上曰,翰圈已停當乎?尙魯曰,此是重事,故爲先招出其可合人然後,作圈矣。上曰,厥數幾何?尙魯曰,昨日則只十人矣。今番則爲二十五人矣。尙魯曰,本圈則用紅圈,而御前則用墨云矣。上曰,必以墨圈爲嫌,必以朱紅爲之,可也。圈事訖,尙魯曰,圈事已訖,臣等退出矣。上曰,已訖乎?退出可也。諸堂亦退出。傳曰,旣行翰圈,在外人,令藝文館催促,其令卽爲上來,召試,上來後,政院稟旨擧行。出傳敎臨退時,上曰,同副承旨與編次人入侍。出榻敎遂退出。
己卯四月十九日初更,上御咸安閣。編次人入侍時,編次人具允明·蔡濟恭·元仁孫,同副承旨金光國,假注書李一曾,編修官洪敍箕,記注官李勉進伏。上曰,翰圈已入之乎?光國曰,俄纔修整以入矣。上曰,注書出去標信仍留之意分付。上命允明讀續編序文後,上曰,鄭文柱在何處?光國曰,卽今司錄也。上曰,李級上來乎?光國曰,此則臣不知也。上曰,趙錫龍誰也?光國曰,錫愚之四寸也。上曰,然則趙錫龍等數人上來則可爲召試矣。仍呼寫續編跋文訖。編次人進讀臨退時,上謂具允明曰,卿今番往何處乎?允明曰,父母墳山在楊州,所生家墳山在長湍故往兩處矣。遂退出。
上在昌慶宮。常參以代理停,經筵停。
初昏,雲氣遮蔽。一更四點,雲氣捲開之後,彗星見於張宿五度,距極一百九度,形體比再昨稍盛,色淡白,略有尾跡。至四更二點,西沈。
夜一更,彗星見於張宿之上,色淡白,略有尾跡。二更,流星出淡雲間,入東方天際,狀如拳,尾長尺許,色赤。三更月出時,月色赤。五更,流星出淡雲間,入巽方天際,狀如拳,尾長二三尺許,色白。
南泰著達曰,明日常參取稟。令曰,停。
具允鈺,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
令于大臣·備局堂上引接。
具允鈺達曰,獻納李心源,引避退待,已至多日,尙未處置,司諫李德海,旣已入闕肅謝,不爲處置,直爲出去,事甚未安,推考卽爲牌招,以爲處置之地,何如?令曰,依。
金光國啓曰,下番玉堂闕直,而修撰李瀰,以無故行公之人,不爲入直,依定式禁推傳旨捧入之意,敢啓。傳曰,知道。
南泰著啓曰,假注書申益彬·趙德亮,事變假注書崔光璧,時無職名,令該曹依例付軍職,冠帶常仕,何如?傳曰,允。
又以侍講院言達曰,本院司書鄭枋入直矣。移拜兵曹正郞出去,下番將未免闕直,事甚未安,兼司書沈履之,說書朴取源,竝卽牌招,以爲推移入直,何如?令曰,依。
金光國,以弘文館言啓曰,本館下番修撰李碩載,以其親病,陳書徑出,而修撰李瀰,不爲循例入直,自政院依定式,禁推傳旨,纔已捧入矣。下番闕直,事甚未安。副校理任㻐,卽爲牌招,姑降入直,何如?傳曰,允。
以兼司書沈履之,說書朴取源,司諫李德海牌不進罷職令旨,令于金光國曰,竝推考徽旨捧入。
金光國,以吏曹言啓曰,今此祔太廟時,蔭官之許多祭官及差備官,將無以推移分排,在前如此之時,有祭官·差備官兼差之例,今亦依此擧行,何如?傳曰,允。
吏曹判書閔百祥書曰,伏以,日月不居,孝昭殿禫期,倏焉又迫,大朝慨廓之痛,邸下追慕之懷,益復如新,臣不勝悲係之至。仍念不肖如臣,最居人下,天官長席,國之重任也,以臣擬此職,夫豈夢寐所到,而特除適下於兼銜承牌之際,促旨荐降於殿臺親臨之時,至有勿奏違牌之敎,臣於是,驚惶失守,不得不顚倒承命,冒赴政席,自顧多恧,人謂斯何,顧今世道日下,名器漸輕,而冢宰之職,其重則固自如也。其難則抑又甚焉,人才取捨之柄,治化汚隆之機,專係於銓衡之地,躁競成風而官爵有限,則以臣資望之輕淺,其何以鎭抑而恢公,虛僞相雜而人心難齊,則以臣規模之闊疎,亦何以彌綸而平情乎?然此猶屬銓官之例讓,抑臣別有所私心之兢蹙者,臣家與國休戚,爲世冒嫉,而猶能全保至今者,誠由於不涉要津,世守拙規,及于臣身,徒藉先蔭,冥升至此,內外踐歷,罔非踰涯,而至於世所稱淸貫權柄,非但臣之不自期,人亦不以此待之。竊庶冀旅進旅退,隨分散地,上以少報聖恩,下以不墜先業,耿耿此心,可質神明,今忽投足於睢盱之地,委身於恩怨之場,恬然無懼,迷不知返,則畢竟一身之顚倒狼狽,固勿論,亦豈不有傷於我聖上終始憫覆之厚德也哉?誤恩不可久辱,乍出非爲仍據,玆敢披瀝肝血,疾聲哀籲於貳極之天,伏乞睿慈,念職任之不稱,軫情私之至懇,亟降明旨,卽賜鐫遞,以重公器,以安微分,不勝萬幸。答曰,覽書具悉。日月流邁,孝昭殿祥事奄過,禫月又迫,一倍罔極。卿勿過辭,從速行公。
修撰李碩載書曰,伏以,臣於直中,得接家信,臣之老母宿病,挾感添劇,食飮全廢,氣息昏綴,諸般症形,俱係危重,而臣旣在直,省護無人,情私所迫,他不暇顧,敢陳短章,徑出禁門,伏乞睿慈,亟令削臣職名,勘臣罪戾,以便救護,以肅頹綱,不勝幸甚。答曰,覽書具悉。爾其勿辭,救護母病焉。
己卯四月二十日辰時,王世子座德成閤。大臣·備局堂上引接入對時,左議政金尙魯,兵曹判書李益輔,護軍具善復,副校理南綺老,左副承旨具允鈺,假注書申益彬,事變假注書崔光璧,編修官柳觀鉉,記注官李勉,進伏訖。左議政金尙魯曰,今日有未寧之候云,聞甚驚慮矣。令曰,自昨日午後,腹痛甚緊矣,今始少差矣。尙魯曰,昨日大朝,明政月臺終日殿座,達夜酬應,未審,聖候何如?令曰,一樣矣。尙魯曰,此前北兵使孫鎭民狀達也。以爲富寧·茂山嶺,山火延及十五里,長麓幾盡燒燼,莫重嶺阨之失火,極爲驚駭,當該次知監色等,嚴囚該邑,以待勘處,而府使金霔,到任雖屬耳,不善檢飭,致此失火,不可無譴責,請令廟堂稟處,而本道監司徐命臣狀達,則以地方官,雖有不善檢飭之失,處在四十里外,不能指揮撲滅,其勢固然,論罪一款,似有容恕之道爲辭矣。嶺阨失火,無論多少,事極驚駭,當該監色以下,令帥臣從重棍治,以懲日後。此火之出於故放與偶失,固難的知,放火人,使之嚴加譏捕,至於地方官論罪一款,常時不善飭,責有所在,而莅任不久,容有可恕,道臣狀語亦如此,當該地方官,從重推考,何如?令曰,依爲之。尙魯曰,今此次對,備堂僅得備員,事體誠甚未安,公故實病外,懸病諸堂,竝從重推考,以示警責,何如?令曰,依爲之。左副承旨具允鈺曰,修撰李碩載,以其親病,陳書徑出,原書纔已捧入,所當直捧禁推徽旨,而此與無端徑出有異,推考警責,何如?令曰,依爲之。出擧條尙魯曰,臣等無他所奏矣。諸臣以次退出。
上在昌慶宮。常參以代理停,經筵停。
初昏,彗星見於張宿四度,距極一百九度,星體如右角星,色淡白,尾長一尺許。至四更,雲氣掩翳,更不得看候。
初昏,彗星見於張宿之上,色淡白,尾長一尺許。三更五點,月出時,月色赤。
李渙達曰,明日常參取稟。令曰,停。
金光國,以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,何如?令曰,依。
傳于南泰著曰,編次人使之盡爲入來。編次人具允明·蔡濟恭·元仁孫,依下敎來待矣。傳于南泰著曰,詣閤。
假注書申益彬有頉代,以李命龍爲假注書,事變假注書崔光璧有頉代,以卜台鎭爲假注書。
金光國啓〈曰〉,事變假注書卜台鎭,時無職名,令該曹依例付軍職,冠帶常仕,何如?傳曰,允。
李渙達曰,獻納李心源,引避退待,已至累日,尙未處置,事甚未安,除在外外雜科進去外,司諫李德海,卽爲牌招,以爲處置之地,何如?令曰,依。
以司諫李德海牌不進罷職令旨,令于李渙曰,推考徽旨捧入。
金光國,以戶曹言達曰,依令旨,判府事李相職時,正月朔祿俸,令倉官更爲輸送于本家,則以爲特令如是屢下,而不得祗受,不勝惶悚云,又不領受,何以爲之?敢稟。令曰,令倉官更爲輸送。
李渙,以義禁府言達曰,平安監司狀達,據刑曹粘目內,甑山前縣令李得福,移本府處之事,達下矣。李得福,今方待令,卽爲拿囚之意,敢達。令曰,知道。
己卯四月二十一日午時,上御涵仁亭。編次人入侍時,編次人具允明·蔡濟恭·元仁孫,右副承旨李渙,假注書申益彬,記注官徐秉德·李勉,進伏訖。上進讀自省編序文,良久乃已。更作一編,使具允明進讀。讀畢,假注書益彬改差代望,入啓受點後,上曰,注書旣以許遞點下,注書入侍事,下敎。諸臣以次少退。
己卯四月二十一日申時,上御涵安閤。編次人少退入侍時,編次人具允明·蔡濟恭·元仁孫,右副承旨李渙,假注書趙德亮,記注官徐秉德·李勉,以次進伏訖。上以周陶穀之事,再三嗟歎曰,今世科綱懈弛,入場時多率隨從者,皆京儒也。趙領敦寧嘗請設軍幕於科場,予亦欲觀其光而未果耳。蔡濟恭曰,若如此則其效不少矣。元仁孫曰,此法可用於翰試廷增等科,而不宜用於明經科也。上曰,然明經之科,則製述之人常輕蔑,而予聞代寫代作,而未聞代講者也。具允明曰,誠無蔑視之道矣。明經之科,中古明相,多爲之矣。蔡濟恭曰,雖然,而只口讀,未知文理矣。仍製述,躁競成風,求者與之,不求者不與之句,上不欲直寫曰,此句寔出於世習,而近於野俗矣。蔡濟恭曰,聖意每在渾厚,其義故常有此等敎意矣。仍製呼寫一句,而暫忘之曰,五十三之製文,精神不衰,學力稍强矣。今則精神乍存乍亡,聰明乍晴乍暗,衰耗可知也。仍製四篇而罷。元仁孫曰,臣父方在病中,聞編次方設於明政殿。感慨曰,身病日深,氣力日耗,未歸故山之前,雖匐匍扶曳,必得詣闕,一侍我聖上,則死無限矣。蔡濟恭曰,其忠誠亦可尙矣。上曰,老臣誠意如此,聞可感惻,予在此堂,則其入路便近,或可入來耶?具允明曰,入路便近可入矣。上曰,雖非大臣而致仕奉朝賀,則予豈無助力耶?衰年以致仕奉朝賀字,更入於座錄,不亦好乎?再明日入侍事,下敎。元仁孫曰,臣當歸侍聖敎,若聞此敎,則必感泣矣。上命承旨曰,今番堂后望,其以外方人先擬。仍敎曰,趙德亮今日入侍後,必欲遞歸,其代亦以外方人差之,可也。
上在昌慶宮。常參以代理停,經筵停。
酉時,日有右珥。初昏,彗星見於張宿四度,距極一百八度,而乍有游氣,形色與尾跡,比昨稍微。三更以後,游氣尤爲掩翳,更不得看候。初昏,彗星見於張宿之上,色淡白。夜五更,月暈廻木星。
南泰著達曰,明日常參取稟。令曰,停。
李渙達曰,獻納李心源,引避退待,已至累日,尙未處置,事甚未安。除在外雜科進去外,司諫李德海,卽爲牌招,以爲處置之地,何如?令曰,依。
以司諫李德海牌不進罷職令旨,令于金光國曰,推考徽旨捧入。
以說書朴取源牌不進罷職令旨,令于南泰著曰,推考徽旨捧入。
南泰著,以侍講院言達曰,本院下番,連日闕直,事甚未安。說書朴取源,旣有只推之命,卽爲牌招入直,何如?令曰,依。
李命龍在外,代以朴民瞻爲假注書,朴民瞻在外,代以李衡弼爲假注書,趙德亮有頉代,以吳德一爲假注書,吳德一有頉代,以金文澤爲假注書。
金光國,以兵曹言達曰,忠翊衛將金聖彪,身係軍門,勢難兩處供直,呈狀乞遞,不可强令察任。新除授慶尙監營中軍趙純臣,所傷水土之病,近甚危篤,時月之內,萬無自力登途之望,呈狀乞遞,有難强令赴任,竝今姑改差,何如?令曰,依。
金光國,以兵曹言啓曰,在前祔太廟習儀時,侍衛諸將服色,用純吉服矣。今亦依此例擧行之意,敢啓。傳曰,知道。
又以兵曹言啓曰,近來新榜武科出身等赴防,以西北道凶歉,除雜頉一倂納米矣。兩道年事,旣未登稔,則許多出身,不可循例分防,以貽主客俱困之弊。今番式年武科出身等,使之依近例,除赴防納米,而石數,定以四石,自本曹收捧軍需補用,其中西北人,則亦依前例,各自本道收米,軍餉會錄之意,分付,何如?傳曰,允。
禮曹參判任書曰,伏以,日月不居,徽寧殿再朞倏過,孝昭殿祥事已畢,禫月奄迫,伏惟我大朝慨廓之痛,我邸下追慕之情,當復如何?區區伏不勝悲慮之至。仍伏念臣四載峽邑,一味玩愒,莫效芻牧之責,徒貽尸素之誚,顧無以上副聖簡,下慰民情,則中心慙訟,若負大何,迺者千萬夢想之外,忽伏承大朝寵擢之命,除旨遠降,邑里驚聳,臣誠惝怳震駭,五內卒惑,不省措躬之所也。夫亞卿,命德之器,而春官掌禮之地也。在朝家綜核之政,惟宜另選才望,允叶物情,而如臣者,疎迂譾劣,百不中用,乃聖上斷自宸衷,擧而畀之,不少留難,不審聖鑑,何所取而辱誤恩至此也?噫,臣之父子兄弟,遭遇明時,歷敭淸顯,眷知特達,前後鄭重之恩敎,銘在心腑,況此記識於軒陛逖違之餘,甄拔於簿書奔走之際,超越班序,異數曠絶,瞻望雲霄,淚血交逬,頂踵毛髮,非臣已有,則蹶趨命,分義之所當然,而冒受有戒,不衷爲災,則私心惶懼,若無所容,而公議嗤點,吁亦可畏,反復循省,實無堪承之望,猥從縣道,略暴危悃,伏乞离明,特賜諒察,仰稟大朝,將臣新授職秩,亟令收還,以重名器,以安微分,千萬幸甚。答曰,覽書具悉。日月流邁,徽寧殿再朞倏過,孝昭殿祥事奄過,禫月又迫,哀慕之痛,一倍罔極。卿其勿辭,從速上來察職。
京畿監司金致仁書曰,伏以,居諸流邁,孝昭殿終祥奄過,禫期又迫。伏惟聖上慨廓之痛,邸下愴慕之懷,益復罔極,臣不勝悲係之至。仍伏念臣本空疎譾劣,不足備數於淸朝任使之末,而惟我大朝殿下,不以臣不肖,過加拂拭,畀之以藩宣之寄,恩至渥也,榮亦極矣。區區圖報之念,何嘗食息暫忘,而只緣任重才短,觸事憒憒,受命三朔,訖無一政一事,少可以裨補治化,每一循省,惶汗浹背,不能者止,古人攸戒,則固宜早自解免,毋陷罪戾,而抑臣有萬萬懇迫之情。臣父今年七十有八矣。藉令無他疾病,善加調養,篤老之氣,如日下山,有不可恃,而自經前夏風症,今幾周歲,懍懍僅延,手足之癱瘓,言語之蹇澁,愈往愈甚,氣血益竭,心火益熾,膈脹中滿,最爲切悶,方其劇也,喘躁鬱,莫能名狀,坐臥俱難,辛苦萬般,其他種種症形,雖不敢猥煩縷陳,而大抵一身之內,無處不病,一日之間,無時少安,則眞元之日以銷鑠,漸就危綴,從可知也。雖使臣躬執藥餌,專意救護,尙恐有難言之悔,今乃縻以藩職,處於城外,獄訟之所繁氄,簿牒之所悉積,往來省視,亦或不能以時,又況門鑰一下,便成隔絶,一宵挨過,心肝欲焦,聞臣情理者,孰不爲臣而愍之乎?噫,人之所以有爲者,卽一方寸,而今臣則方寸之亂久矣。目下時急之事,雖不得不黽勉應酬,至於闕係民邑,稍可施措者,則初不着手,一例抛置,上以孤悉寄之聖意,下以負願忠之素志,撫身自悼,氷炭交中。臣若徒懷煩瀆之懼,不早陳暴,仰請處分,使一道數十州民事,緣臣而受病,則其爲罪有不勝誅,玆敢略控哀懇,疾聲呼籲。伏惟聖朝,以孝爲治,如臣情事,宜在矜諒,儻蒙离明,深加愍憐,亟賜遞改,俾微臣得伸其至情,重務不至於瘝曠,則公私曷勝萬幸?答曰,覽書具悉。日月易邁,孝昭殿祥事倏過,禫月又迫,一倍罔極。卿其勿辭察職。
上在昌慶宮。常參以代理停,經筵停。
卯時,日有左珥。癸酉自初昏至五更,密雲,彗星所在,不得看候。
具允鈺,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
李渙達曰,獻納李心源,引避退待,已至累日,尙未處置,事甚未安。除在外雜科進去外,司諫李德海,牌招處置,何如?令曰,依。
以司諫李德海牌不進罷職令旨,令于金光國曰,推考徽旨捧入。
傳于具允鈺曰,奉朝賀入侍,編次人同爲入侍。
傳于具允鈺曰,奉朝賀·編次人詣閤。
南泰著啓曰,禮曹判書洪象漢,依下敎來待矣。傳曰,入侍。
具允鈺啓曰,禮曹判書洪象漢,司譯院提調申晦,依下敎來待矣。傳曰,詣閤。
南泰著,以侍講院言達曰,本院下番,連日闕直,事甚未安。說書朴取源,旣有只推之令,卽爲牌招入直,何如?令曰,依。
以說書朴取源牌不進罷職令旨,令于南泰著曰,推考徽旨捧入。
金文鐸在外,代申光翰爲假注書,李衡弼在外,代李益爕爲假注書,卜台鎭有頉代,金尙權爲事變假注書。
具允鈺,以都摠府言達曰,副摠管尹九淵,以禁衛中軍軍兵等,中日試放事,南別營晝仕出去之意,敢達。令曰,知道。
具允鈺,以扈衛廳別將,以二廳大將言啓曰,三廳大將領敦寧府事趙載浩,有罷職之命矣。其所帶軍官,當有區處之道,何以爲之?敢稟。傳曰,二廳大將兼察。
奉朝賀元景夏箚曰,伏以,臣狗馬賤疾,三年沈頓,朝夕將塡丘壑矣。狐死首丘,昔人攸悲,歸死故山,是臣宿願,而竊自悲委身床簀,登筵告訣,永無其路,瞻望宸極,徒切夢想,今幸入侍有命,獲覲耿光,更有何恨?神昏氣喘,咫尺前席,無以罄耿耿愚悃,袖進短箚,敢效將死之鳴,惟殿下垂察焉。臣伏聞聖上講讀大學,先聖以誠意·正心,爲修齊·治平之本,朱子易簀前四日,改誠意章句,夫一箇誠字,聖賢喫緊頭腦,其所改者,必自慊三字。朱子釋慊字曰,快也,足也。又曰,快足於己,不可苟且以徇外而爲人也。伏乞留神潛玩焉。誠意·正心,如鳥兩翼,不宜廢一,心有四者之用,而或不得其正,則欲動情勝,無以涵養本源,尤宜猛省也。絜矩一章,聖王治平大道,皇明閣臣葉向高,告神宗曰,大學一書,其論治國平天下,惟用人理財兩端,自古至今,未有不用人不理財,可以爲天下國家者。臣今以向高之言,爲殿下誦焉。昔太祖高皇帝,論政事得失曰,步急則躓,弦急則絶,民急則亂,居上之道,正當用寬,寬而有制,不以廢弛爲寬,簡而有制,不以慢易爲簡,易之適中則無弊矣。高皇帝,斯敎萬世治法綱領,臣拜手稽首,仰告吾王焉。先正臣金尙憲,臨死遺疏曰,登進善類,以出治道,克修實德,以恢大業,丕基我東方億萬年無疆之休,則臣雖在九原,庶無遺恨。愚臣忱誠,三復先正之言,申之以天保之詩曰,如月之恒,如日之升,如松柏之茂,臣敢頌此祈祝,聖壽無疆焉。殘喘垂盡,今將歸山,再覩天顔,此生已矣。臣不勝銜恩戀闕,涕泣眷顧之至。取進止。答曰,省卿之箚,想卿之志。予深感嘆,豈曰衰耗而負卿此心乎?其意益加自勉焉。仍傳曰,此箚,謄於日記後,入之。
四月二十三日辰時,上御恭默閤。奉朝賀·編次人,同爲入侍時,奉朝賀元景夏,編次人具允明,兵曹參判蔡濟恭,戶曹參議元仁孫,左副承旨具允鈺,假注書吳德一,記注官徐秉德·李勉,進伏訖。上曰,頃年述原編時,予讀序文而卿入侍矣。今於續編末,書自讀自勉,卿今日又入侍,予當讀序文矣。仍讀序文訖。上命編次人具允明繼讀編章。允明讀七章。又命元仁孫,讀懲貪條。景夏曰,齊威封卽墨烹阿則快矣,而不過五六世,田廣烹酈食其矣。上曰,然矣。仁孫讀訖。景夏起伏曰,臣再昨,因賤息來傳,伏聞聖上製此條,不勝欽歎矣。臣於此條,有區區所懷,敢達矣,不但臣身受國厚恩,臣之十數代,世受國恩,卽喬木世臣,臣有所懷而不陳,則誰爲殿下陳之?贓吏自有其律,而日昨贓吏處分時,張軍容回示,國家無事之時,軍容不可輕設,而回示乃軍律,軍律不可施於贓吏矣。人君作事,當謹於始必然,謹始後,方可無弊矣。上曰,極是矣,極是矣。漢武,以爲久不見汲黯,予知卿之必有此言,而不示此條,則是自欺予心,故予示此條,而引發卿言矣。景夏曰,頃年虎頭閣親臨過矣,洪景海等是非,非臣所知,此不過渠輩言語有無之爭,不可推以上之者,且雖是歷臨,張羅卒以治鞫之法,問經幄之臣,其時無一人爭之,終成殿下之過擧矣。上曰,是矣,是矣。此後,當銘心,不復爲此等事矣。又命仁孫讀擇試官條訖,上曰,昨年故領府事及兪領相,皆請面試,而予則以爲難矣。景夏曰,此章有樹紀綱正士習擇試官之敎,而樹紀綱正士習,亦不如擇試官矣。故重臣金鎭圭掌試,得五文衡,勿論別試·庭試,皆不如擇試官矣。上曰,續編比原編,何如?景夏曰,惶恐不敢達矣。上曰,精神之回,比原編,何如?景夏曰,精神運用,臣未知有異矣。上曰,具允明亦以爲不減矣。景夏曰,日月迅邁,孝昭殿禫祀,只隔五六日,哀慕孝思,益復如新,臣民怨隕,曷有其極?上曰,卿曾於五六日內,來見予矣。景夏曰,頃年入侍於聖上哀慕罔極之中,今已三歲,而一堂君臣,從容酬酢,則今已四五歲矣。上曰,予業欲召見卿,而因循未果,今以編次事召見,予甚恧矣。語云見人而知予,自省編云有伯季,而予兄癸酉生,予弟戊寅生,卿與亡弟同甲,而予嘗言卿稱老,今見卿衰如此,尤覺予之衰矣。景夏曰,臣於頃年,以八味元進御仰陳矣。臣今有仰陳者,瓊玉膏進御,臣所望也。上曰,卿今又勸瓊玉膏,而湯劑尙難,況瓊玉膏乎?景夏曰,賤疾沈痼,腰以下凋枯,死期將迫矣。未死之前,歸伏父母丘墓之側,以待盡矣。昔宋純嘗言休致,則其一家人譏之曰,吾見宰相出西小門,未見出南大門矣。純甚病其言,及致仕歸鄕,同朝諸人,餞別于南大門外,其一家人,亦往餞席。純曰,吾今日生出南大門,至今傳爲美談。臣未歸故山,終死於京邸,出于水口門,則不但爲宋純罪人,將爲宋純一家人罪人矣。臣嘗參兩殿大小祥祭班禫祀,臣亦當扶舁入參,祔廟大禮時,祗送神輦于路左矣。賀班則臣當觀病入參,而無以成拜跪之禮,其入參有不敢必期矣。上曰,頃年許卿休致,以成卿美,今欲許之,終成卿美,而古人云,親老不遠遊,不必遠歸故山,江郊亦是石竇外,出去江郊,有事則予當召卿入來,可也。卿與靈城爲何?景夏曰,姨從也。上曰,卿與靈城,予欲用之而皆與世不合,未盡用而靈城已作故,卿亦休致,負予初心,予甚恧矣。景夏曰,臣病狀不可復起爲人,則必歸死故山矣。臣非欲卽歸,雖出江郊,終當歸死故山矣。不但臣身荷國恩罔極,臣之處地,乃喬木世臣,世臣不爲效忠國家,則國豈有臣乎?文天祥致仕,國有變亂,覲王入來,臣雖休致,豈敢忘國乎?第臣不至篤老,而奇疾沈痼,氣血盡爲凋耗,雖欲爲國事,無可奈何矣。上曰,卿則以爲氣凋,而予則竝與心灰冷矣,以此心何能爲乎?景夏曰,皇明韓爌,名相而年老之後,病篤在家,賊徒,以爌病臥之床,置于賊陣中,死而失其屍體矣。上笑曰,卿熟於明史,故引用怪事矣。景夏曰,完平府院君李元翼,年老之後,嘗曰吾恐爲鄭仁弘,年老氣衰之後,誠有此懼矣。臣私情敢達。賤息來傳聖敎曰,原編旣書名,續編亦當以致仕奉朝賀書名貴矣,臣聞而感注矣。鄭陟,以知中樞奉朝賀,入五禮儀纂修諸臣中矣。臣以奉朝賀,參於栳校諸臣,實爲不世榮寵,而私心悚懍矣。上曰,鄭陟事然耶?景夏曰,在五禮儀序文中矣。頃年昭鑑纂修時,臣自請與臣子同參纂修之役,臣嘗憤痛於義理之晦塞,而揄揚三聖至仁盛德,是臣苦心,故臣果自請,其心誠可悲矣。今此御製考校,乃不世榮寵,而臣之父子,同爲書名於編末,不但有盛滿之懼,有福過災生之憂矣。上曰,卿則當使勿書矣。景夏曰,臣又有所達矣。臣今休退,兩子立朝,豈不榮幸,而私心實憫憂矣。元仁孫,粗有文學識慮,昏淺不可以倚任,元義孫,魯莽不文,再昨年都監時,李宗伯以堂上差監造官,義孫,頗有常智,且有略干筋力,可堪都監之役,故臣不挽止,而至於科擧,渠不曾着實見之,臣亦使止之,而其時庭試,與他科有異,渠以都監之員,欲只見其科,故臣亦許之,意外得參矣。上笑曰,不文則何以登科?景夏曰,摘合同接之文而僥倖參科矣。上曰,然則爲面試乎?景夏曰,如有面試,則義孫當爲面試矣。以臣子之故,至登堂錄,堂錄豈當於渠乎?上笑曰,直矣,過矣。予則任吏未久,知子莫如父,然則何以用之乎?景夏曰,臣惶恐不敢達矣。臣昨年吐血以後,精神昏霿,雖有所懷,不能盡達,敢以袖箚仰陳矣。上命承旨讀之,讀訖。上曰,略而盡好矣,當不忘矣。命承旨書批答訖。又命上紙筆。上曰,昔故相盧守愼,進夙興夜寐箴,其時穆廟賜手書矣。仍書下批答及手書,使承旨傳之。景夏起伏受之。上曰,當此入於御製編次矣。考校時,予又當召卿矣。景夏曰,臣病狀沈頓,如有一分可强,敢不入侍而似難必矣。上曰,其當聞之,觀病勢入來,可也。上曰,予有一事下詢者,方欲問於大臣,而今番祔廟還宮時,前後鼓吹,已以陳而不作,載於喪禮補編,陳賀時,庭中則所重在焉。當作樂,而臺上出還宮時,則心有不忍,初欲陳而不作矣。更思之,今番祔禮,皆遵丙寅。丙寅如或作樂,則似難陳而不作,卿意,如何?景夏曰,喪禮從先祖乃周禮,似宜一遵丙寅前例矣。上曰,卿意與予意同矣。上命蔡濟恭讀外編編題及內編末章。景夏曰,無仰達者矣。仍退出,四拜於階下。上曰,予欲除謝恩,而欲觀其拜禮不爲矣。又敎曰,元仁孫下階視之也。上謂承旨曰,使之四拜於予所視處,可也。承旨曰,已爲四拜矣。上曰,其喘氣,似勝於兪領相矣。上曰,編次人及承旨,少退可也。諸臣仍退出時。傳曰,禮判入侍事,下敎。以此退出。禮曹判書追後入侍時,禮曹判書洪象漢進伏訖,象漢曰,前頭徽寧殿祭時,殿下服色,以衮龍袍磨鍊,載於補編矣。王世子服色,亦何以爲之乎?敢稟。上曰,亦以衮龍袍磨鍊,可也。出擧條仍命編次人讀續編逐段釐正。具允明·元仁孫,略有所奏改處。傳曰,禮判·司譯提調,率今番會試入格人,來待事,分付。出榻敎以此退出。
四月二十三日申時,上御涵仁亭。禮判·司譯提調,率今番會試入格人入侍時,禮曹判書洪象漢,司譯提調申晦,左副承旨具允鈺,假注書吳德一,記注官徐秉德·李勉,進伏訖。上命譯科參榜人,盡爲入侍後,次次讀章,或讀老乞大,或讀論語,或使之偶語,旣訖然後,仍爲退出。
上在昌慶宮。常參以代理停,經筵停。
自初昏至三更,密雲灑雨。四更以後,雲氣散漫蔽遮,彗星所在,不得看候。夜五更,坤方有氣如火光。
藥房都提調臣申晩,提調臣洪啓禧,副提調臣金相福啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日,臣等卽與諸御醫,趁早入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣,湯劑五貼煎入,下敎日入侍,宜矣。
南泰著啓曰,今此祔太廟時,神輦侍衛承旨二員,自今二十五日初度習儀,當爲進參,何承旨進去乎?敢稟。傳曰,都承旨·右承旨進去。
又啓曰,今此祔太廟時,王世子陪從,自今二十五日初度習儀,承旨一員,當爲進參,何承旨進去乎?敢稟。傳曰,置之。
具允鈺達曰,今日次對爲之事,命下矣。兩司當爲進參,而諫院因處置,纔已出牌矣。憲府除在外未署經雜科進去外,大司憲鄭光忠,卽爲牌招,以爲入侍之地,何如?令曰,依。
李渙達曰,獻納李心源,引避退待,已至多日,尙未處置,事甚未安,除在外雜科進去外,司諫李德海,卽爲牌招處置,何如?令曰,依。
南泰著啓曰,今此祔太廟習儀時,以神輦侍衛,大駕侍衛,東宮陪從注書各一員分進,一員當守廳,而無以推移備員,假注書一員,加出之意,敢啓。傳曰,知道。
傳于具允鈺曰,備局日次爲之。
具允鈺啓曰,大臣·備局堂上來待矣。傳曰,詣閤。
南泰著,以祔太廟都監提調言達曰,今此祔廟初度習儀,定於明日,而節目繁多,恐有失儀之慮,依前例班次圖以入,仰備睿覽之意,敢達。令曰,知道。
以司諫李德海,說書朴取源牌不進罷職令旨,令于李渙曰,竝推考徽旨捧入。
南泰著,以侍講院言達曰,本院闕直,事甚未安,說書朴取源,旣有只推之令,卽爲牌招入直,何如?令曰,依。以說書朴取源牌不進罷職令旨,令于南泰著曰,推考徽旨捧入。
南泰著達曰,上番兼春秋徐秉德,身病猝重,勢難察任,今姑減下,何如?令曰,依。
又達曰,因本院達辭,上番兼春秋徐秉德減下事,依下矣。其代令該曹卽爲口傳差出,何如?令曰,允。
吏曹口傳政事,兼春秋單李廷烈。
李益爕有頉代,以申宅和爲假注書,申光翰有頉代,以李光培爲假注書,金尙權在外代,以姜翰爲事變假注書。
具允鈺啓曰,事變假注書姜翰,時無職名,令該曹依例付軍職,冠帶常仕,何如?傳曰,允。
又以兵曹言啓曰,今此祔太廟初度習儀時,神輦侍衛及大殿·王世子侍衛·陪衛,不可不備員,而本曹堂上四員內,判書李益輔,以都監堂上進去,一員入直,只有二員,神輦侍衛及侍衛陪衛,他無推移之路,假參知一員差出,以爲初度·再度·三度祔太廟時,仍令侍衛進參之地,何如?傳曰,允。
兵曹口傳政事,兵曹假參知單魚有成。
傳于李渙曰,承旨前望單子入之。
前望單子入之,以李之億爲都承旨。
李渙,以吏曹言啓曰,今此祔太廟親祭時,大祝以下諸執事,當以侍從塡差矣。前銜中時無職名人員,令該曹卽爲口傳付軍職,何如?傳曰,允。
有政。吏批,判書閔百祥進,參判尹東度牌不進,參議洪樂性進,右副承旨李渙進。吏批啓曰,晉州牧使,今當差出,而本州以營下列邑,物衆地大,素稱難治,不可不另加擇差,他道已準朔有聲績守令,竝擬何如?傳曰,允。又啓曰,京畿監司,今當差出,而擬望之人乏少,承旨竝擬何如?傳曰,允。以李明渙爲校理,領府事兪拓基爲宗廟都提調,判中樞府事李爲內局都提調,領議政李天輔爲司譯院都提調,趙雲逵爲氷庫提調,吳彦儒爲典設提調,尹東度爲典牲提調,金致仁爲司圃提調,尹光國·鄭述祚爲吏曹正郞,金持默爲戶曹正郞,崔台衡爲宗廟令,申景祚爲永禧殿令,李亨道爲軍器主簿,尹晧爲司宰奉事,金相福爲京畿監司,李錫禧爲晉州牧使,李仁培爲司書,李殷春爲完恩君。
兵批,判書李益輔進,參判蔡濟恭病,參議韓光會病,參知柳謇入直進,右副承旨李渙進。兵批啓曰,全羅兵使,今當差出,而擬望之人乏少,本道水使·守令及他道水使,竝擬,何如?傳曰,允。李渙,以兵批言啓曰,前安州牧使李澤徵,遞付京職事命下,而本曹亦無相當窠,依例付軍職之意,敢啓。傳曰,知道。又啓曰,新除授玉江萬戶李廷鉉,承重祖母,今年九十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。以李潤德爲全羅兵使,李景說爲黃海兵使,南益祥爲內禁將,韓光國爲五衛將,梁廷楫爲訓鍊判官,李漢豐爲都摠經歷,許愈爲都摠經歷,安聖履·閔致騫爲景福將,沈錡爲慶尙監營中軍,方處和爲忠翊將,尹命喆爲忠壯將,李萬和爲同知,同知單李明著,僉知單朴尙忠,副司果金光玉·李熙燾·吳鼎國·崔璿·趙時萬,副護軍金聖遇,副司直金致仁·宋瑩中,副司果李澤徵·尹勉憲。
大司憲鄭光忠書曰,伏以,日月不居,孝昭殿祥事已畢,禫月奄迫,我大朝慨廓之慟,邸下追慕之思,當復如何,區區下情,不任悲係之至。臣於昨冬,忝叨是職,揣量才分,豈有一分承膺之望,而適値大朝親臨慮囚之日,怵分畏義,他不暇顧,黽勉冒出矣。及夫前席爭難之際,因一罪囚之不爲擧論,至有儒臣之駁遞,其嫌難可否之狀,雖因筵臣之陳達,至蒙聖鑑之俯燭,而然其不能擧職之狀,推此可知。至今推思,愧懼交中,忽於意慮之外,復有此除命,臣誠惝怳罔措,實不知置身之所。噫,公議之來,臣固自頌,僨敗之地,理難復冒,人器之不稱,姑舍勿論,情跡之危蹙,如右所陳,臺端一步,卽臣自劃之地。今因賓對有命,召牌儼臨,而反覆思量,趨承無路,玆不得不隨牌祗詣,拜章徑歸,臣罪至此,尤無所逃。伏乞离明,亟降明旨,鐫削臣職,以昭法綱,千萬幸甚。臣無任屛營祈懇之至,謹昧死以聞。答曰,覽書具悉。日月易邁,孝昭殿祥事倏過,禫月又迫,一倍罔極。卿其勿辭察職。
左副承旨具允鈺書曰,伏以,臣至愚極陋,實無寸長,而猥荷簡擢,忝據近密,恩深報蔑,以愧以懼,抑臣有懇迫情事,業欲仰暴,而顧以新被寵渥,未敢遽有陳乞,囁嚅至今,中自耿結。伏惟聖朝,以孝爲治,凡係朝臣,爲親情懇,靡不曲遂,錫類不匱,仁恩普洽,臣以何心,獨自阻於慈覆之下哉?臣之七耋偏母,抱病三十年,沈頓床席,奄奄若八九十歲人,時或病源危綴,則諄諄苦語,以將不得一見臣官養爲恨,傍人聞之,爲之代悲,臣情到此,何以自堪?顧臣自幼及長,以一身爲母之慮則多矣,而臣則未嘗少效子職,以報劬勞,每念及此,安得不怵焉自傷?蓋婦人之情,以專城致養爲貴,人子之心,以板輿將老爲榮,在家而列三釜,不如薄邑之供斗廩,此實恒情所同,先輩所重也。況臣計拙營生,滫瀡之具,藥餌之需,每不能如意,自臣通籍以來,唯此一事,常係心腑,而一日二日,遂成差池,到今親年漸迫,餘日無多。臣今嚴畏義分,一向泯默,則恐將爲終身之恨,臣之情事,不亦悲且亟哉?念臣父子兄弟,受大朝不世之恩,前後筵敎,銘在心骨,而涓埃塵刹,無計報答,依近日月,奔走夙夜,卽臣之至願,豈欲違文陛而出外邑哉?顧奈西暉漸短,草心轉急?迫切之極,情不自抑,敢將烏鳥之私,仰瀆离明之下,欲望睿慈,曲垂矜憐,畀臣一小邑,俾遂專養之願,千萬血祝。臣無任涕泣祈懇之至。答曰,覽書具悉。書辭,令該曹考例,稟處焉。
己卯四月二十四日未時,上御恭默閤。大臣·備局堂上引見入侍時,左議政金尙魯,右議〈政〉申晩,領中樞府事李益炡,行戶曹判書洪鳳漢,吏曹判書閔百祥,刑曹判書申晦,副護軍具善復,訓鍊都正鄭汝稷,行副司直徐志修,左副承旨具允鈺,副校理南綺老,假注書李益爕,事變假注書卜台鎭,記注官徐秉德,記注官李勉,諸臣進伏訖。左議政金尙魯曰,聖體調攝,若何?上曰,一樣矣。王世子氣候,若何?上曰,一樣矣。嬪宮氣候,何如?上曰,一樣矣。世孫氣候,何如?上曰,一樣矣。尙魯曰,谷山·新溪·瑞興·遂安等四邑,田稅米太價,依長山以北例,更爲減價事也。今此減價之請,雖出於爲民之意,而此四邑,不可與長山以北,比而同之,況就其元折價,酌量減定,不過爲十餘年,則今不可續續變通,減之又減,此則置之,何如?上曰,置之可也。金尙魯曰,其一,金川郡改量事也。己巳改量,不善擧行,高低不均,陳起相雜,果如御史所論列,則重田政恤民隱,使之改量之意,顧安在哉?各別嚴飭改量事,分付道臣,何如?上曰,依爲之。金尙魯曰,此江原都事金鍾正狀啓也。以爲杆城陳田四十結四十七負五束中,尤甚之二十五結九十八負四束,置之永頉,田形稍存之九結六十二負五束,依降續例,使之隨起隨稅,其次可以起墾者,申飭本官,各別勸耕,而至於二十八結零,蕩減後,陳田之又若是數多事段。本郡衙祿田,從前充入於元結欠縮之數,而衙祿,各邑通同,捧用於一邑元結,甲戌改詳定之後,衙祿田二十八結零,無處可徵,衙祿虛結,添賦一邑,實爲目前燃眉之急,今則虛結,雖得見減,陳田白徵之弊,自昔已然,而固非衙祿結蕩減後,新出之陳田,請令廟堂稟處矣。觀此査狀,事實瞭然矣,其所區別,亦甚精詳,陳田結數,依狀請許施,而不必以永頉,與隨稅分作名色,竝以隨起隨稅施行事,分付都事及道臣,何如?上曰,依爲之。尙魯曰,衙祿田,今爲虛結,元結之外,更無出處,則所謂添賦,似出於事勢之不獲已,而旣曰添賦,則此乃加賦於民也。旣發之後,不可無飭勵,前後當該守令,令道臣一一査實,指名狀聞,從重勘罪,何如?上曰,所奏是,依爲之。金尙魯曰,曰鍾城犯越事,勘斷禮咨,今已出來矣。從前有免議字,則有謝恩例也。今番依前例,當有有方物謝表,漂人出送及停査勅謝恩方物移准,陳奏方物移准,亦當有無方物謝表。今此謝表四道,令槐院預爲撰出,竝付前頭使行,而今年節使,以謝恩兼冬至使差出事,分付該曹,何如?上曰,依爲之。金尙魯曰,晉州牧,物衆地廣,素稱難治,乃是嶺南之一大邑,而以其文窠之故,近年以來,遞易頻數,民邑俱弊,漸至於莫可收拾,極可慮矣。臣意則當此貶窠出代之時,永作文蔭通擬之窠,各別擇人,恐好故敢達。上曰,依爲之。出擧條右議政申晩曰,京畿監司金致仁,自經重病之後,餘症尙未快瘳,近來又其大臣親病極重云,特遞其職,使之救護,何如?上曰,京畿監司金致仁,特爲許遞。閔百祥曰,祔廟時,宗廟令,以曾經侍從塡差,已有前例,何以爲之?敢稟。上曰,依爲之。金尙魯曰,若如此,則時在宗廟令,無故見遞,隨窠付職,似好矣。上曰,依爲之。出榻敎洪鳳漢曰,惠廳膳米一百石輸送都監事,旣有傳敎,亦以限年移施事爲敎矣。當限幾年乎?上曰,限三年爲之,可也。洪鳳漢曰,頃日畿伯金致仁,以坡州隱結,依楊州·高陽例還給事,陳達蒙允矣。楊州·高陽,隱結査出時,元無還給之事,以大同米若干劃給。今此坡州,亦自惠廳,從略添給,而追後磨鍊,草記施行,何如?上曰,依爲之。出擧條申晩曰,近年以來,臣之宿病,數數復發,每日委臥床席,而不能視事,藥院都提之任,萬無承膺之路。伏乞特遞臣藥院提擧之任,以爲調治賤疾,是臣區區之望也。上曰,右相陳懇,藥院都提擧,旣已許副。此時藥院,不可不備,今日政擧行,都提擧望,過三朔後擧行者,已有前例,而頃日政不爲擧行,軍器都提調外,一體擧行事,分付。出榻敎全羅都事洪趾海曰,當初道臣所請降續降等者,蓋陳廢累年,難容人力者,欲置之續秩,以爲隨起隨稅之地,其中或不無可起者,而因卜重陳廢處,欲遞降一等,以爲略減其稅之地,第於備局節目,一倂置續,此固出於朝家無遺快施之意,然竝行其或降或續之政而後,自可有闊狹廣惠之道,而頒下節目,事體自別,道臣有不可擅便。今番査陳時,可續可降者,一依當初所請施行,而元數無至過濫,則似好,故敢達。上曰,依道臣所請施行事,分付。趾海曰,道臣,以六千三百結爲請者,蓋有所料量磨鍊者,而今番査陳時,申飭守令,使之親審陳處,一一査實,一道査陳成冊,纔已盡到,而五十州許多陳摠,終不能一如商量。元數之外,又有三百結加數,朝家劃給,旣有定數,道臣有不敢擅便,不可不一經筵稟,以俟處分然後,始可修整文書,故敢此仰達。上曰,大臣之意,何如?金尙魯曰,數百結加請,固非難許之事,而但當初道臣,以六千三百結零,擧數仰請,以狀以書,至三至四,而今於朝家許施之後,又爲請得,事涉未安。且有他道效尤之慮,恐不可許矣。申晩曰,當初道臣,限以六千三百結仰請時,臣則已有此慮矣。五十餘邑陳田査實之際,何可必其一如所料乎?顧其加數,不至太多,而第左相所奏他道效尤之言,是矣。恐不宜續續許之矣。上曰,與湖西有異,道臣初旣商量以請,則今何加請乎?道臣從重推考,意在爲民,所請,特爲許施,其他擧行事,令度支指揮,分付。趾海曰,本道淳昌郡,處在非山非野,田政紊亂,而本郡守李徽之,三載居官,爲治詳明,今番査政,亦能善爲矣。意外殺獄罪人之入於錄啓者,月前因本官公故出他之時,越獄逃躱,終若不捕,勢將依法狀罷,今當巨役方張之日,失此綜核善治之倅,爲民邑,誠極悶惜矣。他道守令之所坐如此者,朝家曾有勿罷,而只施拿問之例,故道臣,欲以此援引狀請,而有所不敢云,故敢此仰達。上曰,特爲民,雖過限勿罷。趾海曰,陳田責起,朝令甚嚴,故外邑多生恐怯,迫不得已,就量付陳若干結,謂以還起,塞責以報,而其陳則固自如也。是所謂空中還起,而一報還起,不復許頉,以至有多年白徵之弊,而爲守令者,或有哀矜窮民之抱此冤,雖不免推移於當年災。然已違於法意,道臣以此爲悶,若於今秋年分時,申飭檢官,一一査出,直報戶曹,區別釐正,斷不可已,故敢稟。戶曹判書洪鳳漢曰,田政體重,當初以起爲陳之守令,當被重律,旣已懸起之後,朝家何以區別許頉乎?改量則可矣,如此虛實相蒙,難於區別之事,決不可議爲矣。上曰,其涉無據,當該守令,令道臣詳査啓聞後,從重勘處,其令更量。洪鳳漢曰,參貢節目,纔已啓下,貢價當爲上下,而近四萬兩錢,無以一時辦出,如關西錢木,不可不貸用。無例之事,亦難創開,無寧自京師,推移副急,徐徐還報,而度支取用,便成年例,別餉庫錢三萬兩,新木一百同,自戶曹取來,分排需用甚好。下詢大臣而處之,何如?金尙魯曰,目下事勢,果如戶判所達,而關西錢木外,無他着手之道。然他衙門取用,不可開路,以此請得之數,許劃於戶曹,使之推移以用,恐宜矣。申晩曰,此則事勢似不得不如此,而關西錢木之取用,便成不可已之例,此亦可悶矣。上曰,依爲之。出擧條上曰,畿伯有闕,政官,卽爲牌招開政。兵批,閫帥有闕,一體開政。出榻敎上曰,戶判旣承下敎,撤監宮前,其間加進排者,待書下擧行。上曰,明日祔太廟初度習儀時,東宮陪從,同副承旨進去。上曰,六月文政殿,爲徽寧殿後,講書院,依前入處,衛從司,亦爲入於舊處。徽寧殿參奉,入直於今孝昭殿殿官入直處,而兼爲享官廳。出榻敎申晩曰,祔廟前初五日,爲賓對日次,而動駕相値,似可進退矣。上曰,以卽今心事思之,過附廟後,予不忍以法服對臣僚矣。尙魯曰,祔禮後,臣等豈無願一仰瞻之心乎?上曰,享祀外,予豈於五月內,具法服而動作乎?晩曰,古人云,情雖無窮,禮則有限,幸望寬抑聖心。尙魯曰,三榻旣已親奉,在聖孝,已無所憾,以祔廟言之,在禮當然之事,亦將順序而擧,此實千古罕有之事矣。幸寬抑聖心,飭勵國事,以慰慈聖陟降之念。上曰,雖然禮擧而廻,則予將爲何如人哉?予之用心如此,連日雖不得洩哀,每入殿中,俯伏而退矣。諸臣以此奏事訖。上曰,大臣戶判外,諸臣皆先退。因命益爕持入續自省編,使允鈺讀視大臣畢。尙魯曰,此爲千萬世垂後之訓矣,不勝欽仰矣。晩曰,自勉之意,溢於篇中,臣不勝欽頌之至矣。上曰,卿等贊揚之辭,有愧于中,而只其懲貪除烹之文,果好矣。尙魯曰,壓膝烙刑,前旣革除,烹阿之律,今又除之,實爲度越千百王之事,而亦爲迓續景命之資矣。大臣將退。上曰,予素不好覽鏡,而近或對鏡,則鬚髮之皓白,顔貌之衰老,大異於數年之前矣。尙魯曰,臣等,不敢直瞻天顔,而不知不覺之中,有時仰瞻,則玉色之華潤,無異於鼎盛之時矣。上曰,何其然也?此等之言,皆慰藉之言也。晩曰,非敢爲慰籍之言,臣等,常以此私自相賀,而不勝欣喜矣。諸臣因以次退出。
己卯四月二十四日酉時,王世子坐德成閤。持公事入對時,右副承旨李渙,假注書申光翰,編修官李宜老,記注官尹泰衡,以次進伏訖。渙曰,忠淸道申本也。諸臣以次退出。
上在昌慶宮。常參以代理停,經筵停。
自初昏至五更,密雲,彗星所在,不得看候。自二更至五更,坤方有氣如火光。
李渙達曰,獻納李心源,引避退待,已至累日,尙未處置,事甚未安,除在外,大司諫洪宗海,司諫李德海,竝卽牌招,以爲處置之地,何如?令曰,依。
傳于李渙曰,內廚炭每三日一石十四斗式,一朔二十石五斗,洗水炭,自九月至四月,每三日五斗式,一朔三石五斗,燒木每三日五丹半式,杻木每朔五束,眞油每三日八升二合式,燈油六升九合,依昨日下敎進排,其餘待手本擧行。
南泰著,以祔廟都監言啓曰,今此祔廟初度習儀,定於明日,而節目繁多,恐有失儀之慮,依前例,班次作圖以入,仰備聖覽之意,敢啓。傳曰,知道。
李渙,以祔廟都監言啓曰,都監各房工役,今已完畢,諸色工匠,竝罷遣,郞廳則輪廻仕進,看檢未盡之事,監造官,則輪廻直宿之意,敢啓。傳曰,知道。
李渙,以弘文館言啓曰,新除授校理李明煥,卽爲牌招察任,何如?傳曰,允。
李渙,以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,新除授司書李仁培,時在京畿楊根地,書筵入番事緊,斯速乘馹上來事,下諭,何如?令曰,依。
以大司諫洪宗海,司諫李德海,說書朴取源牌不進罷職令旨,令于李渙曰,竝推考徽旨捧入。
李渙達曰,今日習儀時,承旨五員進去,伴直無人,同副承旨金光國式暇,不得請牌,左副承旨具允鈺,所當牌招,而拘於廳規,不得請牌,何以爲之?敢稟。令曰,牌招。
假注書申宅和在外,代以車升鎭爲假注書,李光培在外,代以崔景岳爲假注書,崔景岳,〈代〉以金宗九爲假注書,車升鎭在外,代以李奎德爲假注書,李奎德在外,代以鄭必忠爲假注書。
李渙,以都摠府言達曰,副摠管尹九淵,以仁元王后祔太廟習儀時,侍衛事,都監晝仕出去之意,敢達。令曰,知道。
校理李明煥書曰,伏以,嗚呼,孝昭殿禫事不遠,伏想我大朝殿下,聖孝哀慕罔極,邸下追感之思,又復如何?區區微忱,誠不勝憂戀。臣罪犯逋慢,薄勘旋敍,獲陪祥事之班,小伸情禮。館職新除,繼降於誦愆之際,益庸惶惕,不知所出,玆不憚猥瀆而敢控衷曲,仰塵睿覽焉。臣在此職,公私則不可者二。以公則職是經幄,官雖小,任則大,正孟子所謂人不適政不管,格君心而莫不仁·莫不義·莫不正之責存焉,惟大人而後可。夫大人者,道全德備,正己而物正,輿望容色,有足以動人主之心,故程子曰,欲格君心者,非有大人之德,亦莫之能也。臣才學淺薄,又無經述文采可以稱道,臣雖欲强居此職,思塞一時之責,其道末由也,其玷淸朝而羞當世之士,爲如何哉?以私則臣家世公族,無功與伐,侈崇秩四代,素厚祿百年,昊天之恩,生我鞠我,骸髓髮膚,莫非賜也。曾毫分錙銖之酬答無路,至臣身屬盡,始得以自試圖報之責,方始於臣身,而知足之戒,復始於臣身矣。凡在筋力奔走之事,重揣才分,殫竭心誠是職耳。至於淸顯之道,晉趨之場,只有逡巡退謝而已。見此所叨,不可伏於有司奔走之務,亦不可不爲一世淸顯之地,臣若冒昧匪據,苟然以居,則才與職違,事與志乖,念臣報答之願,無以自效,顧臣謹畏之守,無以自保,在公如彼,在私若此,出肅恩命,臣不敢也。玆不得不據實自列,恭俟處分,懇乞离明,照臣情實,遞臣職名,仍治臣違傲之罪焉,納牌陳私,臣尤萬殞萬殞,臣無任屛營兢惶之至,謹昧死以聞。答曰,覽書具悉。日月易邁,孝昭殿祥事倏過,禫月且迫,一倍罔極。爾其勿辭,從速察職。
上在昌慶宮。常參以代理停,經筵停。
初昏,彗星見於張宿之上,而形色熹微,若存若無,躔度及距極度數,難以窺管候測。至三更二點,入西方濁氣中,更不得看候。
南泰著達曰,明日常參取稟。令曰,停。
李渙達曰,大司憲鄭光忠,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
南泰著達曰,同副承旨金光國,今日不爲仕進,牌招,何如?令曰,依。
具允鈺,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰著,以弘文館言啓曰,校理李明煥,書批已下,卽爲牌招察任,何如?傳曰,允。
南泰著,以侍講院言達曰,本院下番,連日闕直,事甚未安,說書朴取源,旣有只推之令,卽爲牌招入直,何如?令曰,依。
李渙達曰,獻納李心源,引避退待,已至累日,尙未處置,憲府連日監察茶時,俱涉未安,兩司除在外未署經外未肅拜不爲行公人員,竝卽牌招,何如?令曰,依。
具允鈺,以都摠府言達曰,副摠管尹九淵,以禁衛中軍軍兵等,中日試放事,南別營晝仕出去之意,敢達。令曰,知道。
傳于李渙曰,編次人使之入來。
南泰著啓曰,編次人具允明·蔡濟恭·元仁孫,依下敎來待矣。傳曰,編次人及儒臣詣閤。
以大司諫洪宗海,司諫李德海,執義李基德牌不進罷職令旨,令于李渙曰,竝推考徽旨捧入。
全羅監司狀達,五月令薦新進上大小麥,及五月朔朔膳進上物種中,竹筍,及三月令藥材物種中,馬藺花及玄胡索,限內不得封進,惶恐待罪。令于金光國曰,勿待罪事,回諭。
李渙啓曰,判義禁洪象漢,持羅忠佐供辭,依下敎來待矣。傳曰,下敎日入侍。
假注書鄭必忠在外,代以柳楦爲假注書。
假注書金宗九在外,代以金必源爲假注書。
南泰著啓曰,假注書金必源,時無職名,令該曹依例付軍職,冠帶常仕,何如?傳曰,允。
事變假注書姜翰有頉,代以鄭基煥爲事變假注書。
都承旨李之億書曰,伏以,日月迅邁,孝昭殿祥祭奄闋,禫事將屆,伏惟我大朝不匱之思,曁我邸下莫逮之痛,撫時冞切,曷有其極?仍伏念臣,以衰鈍之質,孤畸之蹤,從前歷踐,罔非踰涯過分,而見叨之職,尤所不稱,每荷特除之恩,不敢違命,前後承膺,不啻屢遭,私心愧懼,常係懍惕矣。迺於今初診筵,以進上事,猥陳郞僚之非辜,大僚論辯,聖敎誨責,至蒙特遞之命,臣之不循口戒,率爾妄發之罪,合被重辟,而罰止解銜,匪罪伊恩,臣且惶且感,久而靡安,忽於日昨,復叨是任,臣聞命驚慌,莫省攸措。噫噫,臣本庸下,屢膺匪據,恒切蚊負之懼,莫掩驢技之殫,而聖恩曲貸,復廁僨誤之地,揆以廉角,不宜冒進,而昨値習儀,義同往役故,雖不免黽勉隨參,因仍蹲冒,斷無是理。且臣宿病越添於積月奔走之餘,頑痰塞胸,飮啖全減,見方委頓,喘喘欲殊,以情則有必遞之義,以病則無可强之勢。玆敢疾籲於貳極之下,伏乞睿慈,俯賜照諒,亟令鐫削臣職名,以安賤分,不勝萬幸。臣無任屛營祈懇之至,謹昧死以聞。答曰,覽書具悉。日月流邁,孝昭殿祥事奄過,禫月且迫,一倍罔極。卿其勿辭,從速察職。
黃海道儒生幼學臣申大觀等書曰,伏以,今以先正臣文烈公趙憲,文敬公金集,從祀聖廡事,館學諸儒及諸道儒生,相繼陳請,匪止一再,而邸下每以先正道學,予已知之爲敎,夫先正之學,邸下所嘗學孝悌忠信是已,日用常行是已,旣知先正之學,宜尊先正之道,腏食奉賢之列,是邸下明道之大本也。中庸之極工,不出於知行二字,而非知之難,行之惟艱,邸下旣知先正之道學,而不許先正之祀典,遂使應行之典,至今未擧,知而不行,同歸於不知,則竊恐邸下之所已知者,惟爲所未盡知而然也。臣等不避猥越,敢擧兩先正道學之梗槪而更陳之,伏惟邸下垂察焉。夫道者,始於明德,終於平章,以至明天理秉倫常,窮天地亘萬古而不泯者也。堯舜禹相授以道心,爲執中之本,夫子一貫之傳,思傳人性之率,皆以一道字,發揮於千載,程朱諸賢,秉是道而彰明,行是道而繼開,以至吾道東矣。文忠公鄭夢周,倡於始,我朝群賢,繼於後,若言其道德經綸兩備而兼至,則未有如文成公臣李珥。文成之門,最多儒賢,趙憲以其門弟,麗澤於文元公臣金長生,淵源深遠,根基完實,造詣日進于高明,踐履漸進於純篤,居家則孝友通於神明,事君則忠誠貫於金石,富貴貧賤,不能移其操,刀鋸鼎鑊,不能奪其志,發於事爲與言議者,光明磊落,眞孔子所謂篤信好學·守死善道之君子也,孟子所謂居廣居·立正位·行大道之大丈夫也。凡其盛德懿行,不勝其多,而惟是立慬一事,卓立千古,其風聲義烈,有赫赫照人耳目者,故後之尙論而自謂知憲者,必曰,忠臣也,義士也。夫忠臣義士,豈可小之,而在憲,猶是一節,非全體也。蓋道無不在,惟在隨時隨事,盡其義之爲道。憲平生篤學,洞見道體,至誠力行,故發爲忠孝,所在致死,以忠義,成就其末節,而究其本則其所以成仁取義,昭日月而崒山嶽者,實自平日所講道學中出來,而非一朝慷慨殺身者比也。先輩名賢之稱憲道德者不一,今不可備陳,而先正臣宋時烈之言曰,先生之道學規模甚正,綱領甚大,水臨萬仞,無復漸滯,論天下至大者而如說門內事,就天下至難者而如食息於日夜,不讀春秋,則不知先生之功,不讀朱子之書,則不知先生之所以爲先生,而世或以節義二字,槪其平生,眞淺之爲知憲也。惟此數語足爲後世之公案,而有得於孔孟以來相傳之道者,不其信然乎?至若金集,則文元公臣金長生之子也。胚胎法度之家,服習詩禮之訓,姿稟和粹如精金美玉,氣像溫雅如祥麟瑞鳳,孝悌爲立身之本,居敬爲進學之基,自灑掃應對之細,至聖學王道之大,一以家學爲準,及其晩歲道尊德盛,精明之氣,達於面目,儼溫之色,見於望,卽聽其言者,放心自收,聞其風者,眞誠感服,至有凶徒相戒,不敢過其廬,可見盛德所及,無頑不格也。槪其爲學,專用心於內,而所存益固,所履益堅,造詣終至於莫可涯岸矣。夫人道之大,莫如孝親,孝親之大,莫如繼述,而繼述之大,又莫如以孔孟相傳之道,父傳而子承,嘉惠後學,在家爲大孝,處世爲大賢也。長生,深於禮學,晩來所撰禮說,未及卒業,集,校讎釐補,損益得宜,克成其遺志,國朝五禮儀,多所杜撰,集參考朱子議,作一書以進,洗其千古之陋,此亦長生之所未遑而追成於集者也。自此天秩大明,後學永賴,上自公朝,下至私家,大小典禮,一皆遵用,無敢異同,此其爲功,豈但爲家庭善繼孝而止耶?晩際寧陵大有爲之日,首有旌招,感激恩遇,知無不言,言必中理,至誠啓沃,神明可質,凡於論治,皆本於人主之一心。首陳精一之訓,卽堯·舜之心法也,繼以誠敬之說,卽程·朱之旨訣也,以之明天理而正人心,庶幾伸大義而贊一治者,皆眞實學力之得,而非後世空言比也。及其年德益邵,遠近學者,無不宗師,至於宋時烈·宋俊吉,以長生之高弟,長生旣沒之後,俱以所事長生者,事於集,其啓迪成就之工,集居多焉。斯乃時烈·浚吉等所嘗言,而非臣等後世之妄言也。集,上承賢父嫡傳之統,下啓兩賢開來之業,源遠流長,光於耀後,使道脈世敎,久而維持者,莫非集之力也。猗歟,兩先正,各因其質,所造有異,各隨其時,所就雖別,而考其事爲,則皆出於天理倫常之極,同得於孔孟相傳之道。兩皆合於聖賢誠正之學,永與天地而相終始,則配食聖廡,捨此兩臣而誰歟?噫,兩臣之道德學問,雖在曠世之後,猶可以尙想崇奉,而況出於本朝,遺風餘敎,接於耳目,至今不泯者乎?上自朝廷士大夫,下至里巷婦孺,皆以爲可配聖廟,而邸下終不之許者,槪爲祀典之體重祀典誠重矣,而從古應行之典則未嘗以事體之重,終至於廢閣而不行也。雖以從享一事言之,上自中朝,至於我國而配食聖廟者,非止一二,未聞當時君上,以事體之重大,有所持難,而道德學問之如兩臣者,未嘗不躋享於兩廡,聳觀於千秋。況我大朝殿下,亦嘗以祀典爲重,而曾於兩宋先正之從享也,特允群請,急擧盛典,禮行一日,風動四方,凡在衿紳之列者,莫不懽欣而鼓舞。今邸下,承大朝之命,聽國政十一年于玆矣。凡於邦國之禮,大朝之所已修者,踐而行之,所未修者,稟而擧之,今於兩臣從享之請,獨以事體之重,終始靳持,使斯文莫大之事,竟不免爲欠缺之歸,則擧國之失望,固不可言,而其在觀志之孝,亦豈不有歉乎?京外章甫之合辭籲號,至再至三,而不知止者,良以此也,而至於臣等則,尤有別於他人者,蓋臣等所居海西之鄕,卽先正臣文成公李珥之所嘗遊居講學之所也。臣等自祖先以來,薰襲於盛德,濡染於至敎,愈久而愈不忘,譬如鄒·魯·洛·閩之人,不獨偏被聖賢之澤,而聲容之所接,德化之所及,自有不期然而然,而兩臣之於文成,或親炙而見知,或私淑而傳統,則兩臣之道,卽文成之道也。今以兩臣繼文成而從祀聖廡,在國家實是不可已之盛典,而臣等裹足千里,至誠陳籲者,亦出於秉彝之所同,而玆敢相率封章,不得請則不敢已。伏乞邸下,仰稟大朝,俯詢廷臣,特許兩先正從享之請,不勝萬幸。臣等無任屛營祈懇之至,謹昧死以聞。答曰,覽書具悉。業已諭矣,爾等退修學業。幼學李重漢·宋必益·辛宇寧·徐麟長·李淇源,進士吳敬命,幼學申大壽·元德裕·梁相漢·申應心,進士申憘,幼學尹光復·申燧·尹光國·申炡·李世宇·申大有·李啓宇·申光天·申景集·李鎭豐·尹九協·申·李鎭福·尹九爀·李顯彬·尹致勳·吳明省·蔡世謨·李鎭珏·尹光五·吳明大·吳敬民·蔡壽一·徐益修·李濟遠·安宗欽·蔡寔·尹光商·李得基·尹東亮·趙師洙·閔厚大·沈耰·辛元復·趙宗炡·安機·李昌運·辛聖尹·趙相元·金東吉·柳德懋·安必益·趙相霖·辛聖騫·李國佐·申鏞·趙重望,進士閔光運,幼學安台濟·趙㝡基·李廷虎·辛拓東·安守一·趙震望·辛徽復,進士安聖一,幼學趙景抃·安箕濟·李碩亨·金東道·李亨馥·閔弘敎·邊泰範·李英馥·趙宗周·安應天·辛配東·金聲諧·趙·安錫鋌·邊弘國·趙相萬·閔弘基·金來慶·李重濂·南宮棟·梁炳廈·金漢衡·申大成·朴榟東·李達休·許紳·徐獜德·尹廷燮·趙國藺·朴師儼·崔德一·申景翕,李達源·朴履夏·尹廷義·李堉·李匡宇·趙懋·申光喆·愼五瑞·許璋·朴長欽·金光奎·李鎭權·禹相圭·申宅仁·尹光說·邊光益·尹光輔·朴行夏·徐潤身·申克誠·梁炳德·申光運·尹東迪·朴日章·申聖大·李迥源·尹鼎復·閔器大·申應張·宋希命·吳敬壽·蔡遇·尹光宅·姜聖休·金宗玉·蔡相揆·禹台圭·宋濟商·閔載大·吳敬純·尹宗基·吳遠海·李順基·李緯·申·李允萬·禹彦圭·禹尙協·朴台衡·申應星·宋希元·李絙·梁炳日·梁相垕·張以維·尹九瑞·閔挺德·南宮海·朴鵬東·李光休·李錫祚·申湉·崔應時·金會慶·金漢寶·張以紀,進士禹弘祥,幼學申大元·李春元·李縉·徐麟壽·許恬·愼宗瑞·宋希天·許·徐命寬·鄭惟謙·崔鳳年·柳希茂·元景洙·金景樞·沈垕·李廷祥·李春宜·趙赫·尹東秀·柳浹·崔泰極·李震郁·張以齊,進士姜震聲,幼學南以泰·兪弘運·劉處敏·李重馥·文光八·朴師仁·劉光震·李重涵·黃稔·李碩弼·金處大·成殷周·金宗漢·崔再興·李說齊·李碩輔·宋必謹·黃稠·李陽溥·高夢佑·睦光懿·朴昌源·兪宅亨·鄭亨基·權垕·金慶祐·李碩喆·金友善·金宗弼·李珹·文德獜·尹東式·宋光殷·宋必復·金景行·張齊喆·吳泰至·劉彦復·宋必謙·朴載源,進士趙世豪,幼學吳敬裕·蔡鉉揆·尹慶基·禹成德·閔復大·宋希福·申應璧·金漢良·許壇·李迥源·梁炳休·朴正夏·尹光毫·申克諧·金漢龍·南宮㶅·申彦度·宋濟邦·吳敬性·申光一。
己卯四月二十六日未時,上御明政殿。編次人·儒臣同爲入侍時,編次人具允明·蔡濟恭·元仁孫,副校理南綺老,副修撰鄭遠達,左副承旨具允鈺,假注書金必源,記注官安正宅·李勉,以次進伏訖。上命進續編,具允鈺承命奉進續編草本。上曰,編次人以次進讀。具允明,承命進讀。上詢訪編次人·儒臣校正刪補。上曰,庚子以後恩諭莫承下,添入冥然食息四箇字,似穩。具允明曰,然後似委曲矣。元仁孫曰,然矣。上又問具允鈺,允鈺對曰,然矣。至禁中亦繁華之句。上曰,繁華字未穩故,竝書紛華字,而此猶不襯,何字較勝而抑用何字儘好,諸臣等,思索敲推之際。上曰,衆會與衆叢,如何?允明對曰,於臣淺見,恐亦未審其妥帖與否。濟恭曰,衆多意則固好,而會字·叢字,俱未審其當否。上曰,儒臣亦各陳所見。南綺老起伏對曰,着稠字意思,似佳矣。濟恭曰,稠字似好,用稠廣二字,何如?允明曰,似佳矣。上曰,稠廣字,無乃俗乎?濟恭曰,稠人廣坐,省用稠廣者,古文多有之。上又問具允鈺,允鈺對曰,於馬遷史,有之矣。上又問儒臣等,南綺老·鄭遠達等對曰,儘好矣。上曰,改正之。予於文字,能於呼寫而難於校正,常自謂若使予入科場,必未免曳白矣。儻使主文者,打沫儒生不好文字,而儒生請改襯着好語於主文者,則主文者,亦卒難容易改正矣。允明·濟恭等曰,校正之難,誠如聖敎。讀至憫旱章,上謂鄭遠達曰,儒臣,自郊外來云,今番雨澤,果如何?遠達曰,非徒滋麥,亦稍宜於移秧云矣。具允鈺曰,畿營農狀,俄者入來,而雨澤果洽足云矣。上曰,昨聞洪趾海之言,湖南麥農,已至登熟,予心喜之矣。上曰,寔字,予曾以是字,通看同意,近乃覺有眞實意。允明曰,臣等在外,亦以此相難,蔡濟恭,偏主眞實意思,臣以康熙字典,寔,是也之語,具告明證,而猶不解惑矣。濟恭曰,康熙字典,何必專信?上笑曰,康熙字典,不可專信,語意深矣,而有牢執不改底意也,康熙字典,蓋佳製云矣。允明曰,誠好矣。元仁孫曰,寔本眞實意,以是字通用云,則似未當矣。南綺老·鄭遠達曰,固眞實意,而當下是字處,亦當下寔字者有之,不可謂全無是字意矣。至奢侈莫甚於時體下段尾閭二字,上曰,尾閭語恰好矣。至科弊章,上曰,若擇考官,則必無此弊矣。上曰,故判書閔鎭厚,不顧人言而爲國事,卽今世道囂囂,或有欲爲國事之人,世皆笑之,良可寒心。上曰,旣著此編于永慕堂,而揄揚慈聖之德,有未盡矣。仍呼寫一章曰,此紀實而無小贊揚之辭也。允明曰,臣等亦豈不知乎?濟恭曰,內外篇,只紀慈聖之至德,而無一毫贊揚之辭,臣等亦不勝欽歎之至。元仁孫進讀訖,又加校正,上又呼寫一章,具允明進讀校正畢。上曰,莫重誓戒,豈又草草以行?況前例,則親誓戒前事也,亦不可援例,於今日再明日,誓戒方在禫前,雖難親行,依定式,以明政殿攝行例擧行,獻官以下,諸執事百官,以無揚黑團領品帶進參。諸臣以次退出。
上在昌慶宮。常參以代理停,經筵停。
初昏,彗星微見於張宿之上,而僅辨形痕。
南泰著達曰,明日常參取稟。令曰,停。
具允鈺達曰,大司憲鄭光忠服制,執義李基德牌不進,掌令李光溭·李養源,持平朴漢暉在外,李迪輔未署經,今日以監察茶時之意,敢達。令曰,知道。
李之億達曰,右副承旨具允鈺,今日不爲仕進,卽爲牌招,何如?令曰,依。
李渙達曰,獻納李心源,引避退待,已至多日,尙未處置,憲府連日監察茶時,事甚未安。除在外未署經服制外,不爲行公人員,竝卽牌招,以爲處置之地,何如?令曰,依。
以大司諫洪宗海,司諫李德海,執義李基德牌不進罷職令旨,令于金光國曰,竝推考徽旨捧入。
傳于南泰著曰,旣諭相臣,來月三講,進定於明日,朝晝夕三講,而朝講辰初三刻,晝講午正三刻,夕講申初三刻爲之。
假注書柳楦在外,代以金載順爲假注書。
事變假注書鄭基煥在外,代以李性坤爲事變假注書。
李之億啓曰,假注書金載順,時無職名,令該曹依例付軍職,冠帶常仕,何如?傳曰,允。
以說書朴取源牌不進罷職令旨,令于南泰著曰,推考徽旨捧入。
南泰著,以侍講院言達曰,本院下番,連日闕直,事甚未安。說書朴取源,旣有只推之令,卽爲牌招入直,何如?令曰,依。
金光國達曰,明日朝講,兩司當爲進參,而憲府無進參之員,除在外未署經外,大司憲鄭光忠,執義李基德,待開門牌招,以爲推移進參之地,何如?令曰,依。
傳于南泰著曰,都監三房郞廳,今日入直各司官員中,米布衙門郞廳,新差守令,待令,農民入城人,令京兆郞領來。
傳于南泰著曰,承旨先爲詣閤,先到官員,同爲詣閤。
事變假注書李性坤在外,代以康文祥爲事變假注書。
假注書金必源有頉代,以金履禧爲假注書。
有政。吏批,判書閔百祥,參判尹東度,參議洪樂性,以金應淳爲副修撰,以兪最基爲右參贊,以金陽澤爲同經筵,以趙載浩爲軍器都提調,以沈星鎭爲內贍提調,以洪鳳祚爲歸厚提調,以徐志修爲瓦署提調,以金陽澤爲繕工提調,以宋載中爲濟用判官,領敦寧豐恩君單趙載浩,學錄單金龍翰。
兵批,判書李益輔,參判蔡濟恭,參議韓光會,參知柳謇。兵批啓曰,新除授玉江萬戶李廷鉉,以親年改差矣。前萬戶李碩果之遞職,旣因作闕,則今不可仍以遞改,依例仍任,何如?傳曰,允。同知單金就行,副護軍趙純臣,副司直金載順。
金光國,以戶曹言達曰,依令旨,判府事李相職時,正月朔祿俸,令倉官更爲輸送于本家,則以爲特令如是屢下,而不得祗受,不勝惶悚云,祿俸又不領受,何以爲之?敢稟。令曰,令倉官更爲輸送。
南泰著,以祔廟都監郞廳,以都提調意言啓曰,今此祔廟時,各差備官,當爲具朝服行禮,而許多差備官之盡着朝服,其勢誠難,捧敎命冊寶官,攝通禮外,其餘各差備官,依前例以黑團領進參,何如?傳曰,允。
南泰著,以禮曹言啓曰,卽接全羅兵使端午節扇封進關文,則世孫宮節扇,當依世子宮例封進矣,旣無減數之朝令,而八十四柄,減數封進,事體極爲未安。全羅兵使金聖遇,從重推考,不封節扇斯速封進之意,分付,何如?傳曰,允。
李渙,以義禁府言達曰,卽接月令醫官金道謙手本,則時囚罪人李得福,素患痰癖之症,累日處濕之餘,重得寒感,飮啖專廢,實有難保之慮云。自前罪人病勢如此,則有保放救療之規,敢此仰稟。令曰,知道。
具允鈺,以司僕寺官員,以一二提調意言啓曰,丁丑四月,因禮曹草記,太僕菖蒲三年內,勿封事傳敎矣。今則三年已過,端午進上葉菖蒲,依前封進之意,敢啓。傳曰,知道。
南泰著,以觀象監官員,以領事提調意言啓曰,文臣測候官李瀰,身病猝重,副修撰元義孫,呈辭受由,副司果鄭尙淳,方帶都監郞廳,無以推移入直。弘文官校理沈履之,世孫講書院左翊善李福源,差下,以爲輪回測候之地,何如?傳曰,允。
兵曹口傳政事,副司果元義孫。
以平安監司狀達,宣川等官居鄭國民等渰死人等事,令于金光國曰,渰死人等,令本道恤典擧行。
傳于南泰著曰,東宮板位及百官,先入可乎?先設褥位可乎?事甚倒置,當該承旨,從重推考,孝昭殿至近之地,錄事外,竝出明政門外。
傳于南泰著曰,春坊官員,皆入睡乎?政院察推。
傳于南泰著曰,摘奸則雜人甚多,騎判,從重推考。
以承傳色,口傳下敎曰,午已下敎,而今日受誓戒,予心憧憧,至今不寐,宮闈令中官,時刻已迫而昏睡,明日捧現告以奏。
李永暉上書曰,伏以,日月迅邁,孝昭殿祥制已闋,禫事奄迫,惟我大朝不匱之思,曁我邸下靡逮之痛,撫時益切,曷有其極?臣不勝區區悲係之至。念臣所帶尙方副提擧之任,卽都承旨例兼之職,而因前都承旨金相福,原帶本院提調,臣因此而猥蒙恩點,今則相福已遞去,新除知申,又已膺命,則揆以法例,臣不當仍冒。玆敢據例陳懇,伏乞睿慈,亟令遞改臣尙方兼帶,以存院例,以安賤分,不勝幸甚。臣無任屛營祈懇之至,謹昧死以聞。答曰,覽書具悉。日月易邁,孝昭殿祥事倏過,禫月只隔數日,一倍罔極。爾其勿辭,察職。
京畿監司金相福上書曰,伏以,日月不居,孝昭殿禫事隔日,而祔禮又不遠矣。伏惟大朝殿下慨廓之痛,益復罔極,邸下追慕之懷,亦何以堪抑也?區區下情,竊不勝悲隕之至。伏念臣,以駑劣之姿,綿薄之才,蒙被聖恩,夤緣幸會,凡所踐歷,罔非僥冒,而其於報效,未有涓埃,其常負愧,以榮爲懼,不意玆者,又叨畿臬新命,則驚惶震惕,抑又甚焉。蓋臣之愚,任職居官,無論內外間劇,固無一稱焉,而至於藩宣之任,則自度望實才具,尤不若人,雖欲殫竭鹵鈍,以無負聖朝委寄之重,而決知其不能矣。矧惟畿甸土地磽瘠,生民困瘁,諸路之中,素稱最甚,根本之地,理宜優恤,顧今量田査陳,兩政俱屬民國重事,而或未出場,或未就緖,其任按察之責,比他時尤難,豈可以如臣歷淺不識事務者,苟然濫授,不恤僨事之慮乎?且臣所抱危疾,已過三載,迄有餘祟,手臂運用,尙甚麻痺,言語韻折,亦頗蹇澁,少有勞攘,若將添加,自分終作廢物,難期復爲完人,只此病狀,亦無酬應繁務,巡宣一道之望。玆敢拜陳短章,仰暴微懇,伏乞邸下,察臣才之不稱,愍臣病之難强,亟命鐫削,以重藩任,以安私分,不勝幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事隔日,祔廟之禮不遠,一倍罔極。卿其勿辭,速往欽哉。
己卯四月二十七日申時,上御明政殿月臺。都監三房郞廳,米布衙門郞廳,新差守令,京兆郞廳,率入城農民,同爲入侍時,同副承旨金光國,假注書金載順,記注官安正宅·李勉,都監郞廳金致良·金持默·徐命善,宣惠廳郞廳李埉,戶曹正郞李益普,兵曹正郞李海鎭,司僕僉正趙載得,濟州牧使許瑬,春川縣監沈鑧,洪州牧使李衡萬,朔州府使李永命,咸從府使趙圭鎭,龍仁縣監許礈,新溪縣令趙榮克,順安縣令尹東晳,沃溝縣令李秀逸,甑山縣令李商輅,漢城判官黃,以次進伏訖。上曰,都監郞廳,先爲進來,監造官不入來乎?光國曰,命郞廳入侍歟?監造官則不入來矣。上曰,三房郞廳進來。金致良進伏,上曰,姓名誰也?對曰,金致良矣。上曰,都監之役幾何爲之耶?致良曰,小臣所掌,卽三房祭器也。上曰,三房皆入乎?光國曰,只第三房入來歟,一二房亦使來待矣。上曰,注書出去,一二房郞廳,如已入來,則率入,金載順出去,一二房郞廳率入。上曰,二房進來。持進伏,上曰,二房所掌何事乎?持默曰,儀靑紅蓋矣。上曰,畢役乎?持默曰,畢役矣。上曰,一房進來。命善進伏。上曰,一房何事乎?命善曰,神榻矣。上曰,已畢役乎?命善曰,畢役矣。上曰,神榻木,無不足之患乎?命善曰,無不足者矣。上曰,守令進來。許瑬進伏。上曰,職姓名,瑬曰,濟州牧使許瑬矣。上曰,濟州與他處有間,爾須勉力爲政。瑬起伏。上曰,今年幾何?瑬曰,五十七歲矣。沈鑧進伏。上曰,是何太守乎?光國曰,春川縣監沈鑧也。上曰,春川降號乎?鑧曰,降號矣。上曰,下去後,爾須勉力爲之。鑧曰,臣雖不才,敢不恪勤奉職乎?上曰,是經承旨矣。光國曰,然矣。李永命進伏,上曰,是李永命也。頃日,以禁軍將,眞殿門外入侍矣,邊地重任,與他自別,爾須恪勤奉職。永命曰,臣謹當竭誠,奉公矣。趙圭鎭進伏,上曰,職姓名,圭鎭曰,咸從府使趙圭鎭矣。上曰,七事,圭鎭誦訖。上曰,是自都摠府爲之矣,爾以副擬爲之乎?末擬爲之乎?圭鎭曰,末擬蒙點矣。上曰,爾在宣傳官時,熟知姓名歟,末擬點下,爾須恪勤奉職。圭鎭起伏,上曰,新迎上來耶?圭鎭曰,上來矣。上曰,牟麥何如云耶?圭鎭曰,今番好雨後,似有蘇枯之望云矣。許礈進伏。上曰,七事,礈誦訖。上曰,爾以首醫爲是職,使之入侍者,有意,爾須竭力爲之。礈曰,臣旣親承聖敎,敢不盡心?趙榮克進伏,上曰,職姓名?榮克曰,新溪縣令趙榮克矣。上曰,七事,榮克誦訖。上曰,爾須體今日召見之意,勉力爲之。榮克曰,敢不竭心?尹東晳進伏,上曰,爾今年爲順安,予心愴然。須體慈聖愛恤之德,勉力爲之。予知爾恢恢,爾不但副予知,亦體慈聖之意,可也。東晳曰,謹當竭誠爲之矣。上曰,署經固未及爲,而過祔廟後,似當下去矣。東晳曰,祔廟後當辭朝矣。李商輅進伏,上曰,爾則曾見之,勿奏職姓名,只誦七事。商輅誦訖,上曰,次序倒錯,而咫尺筵席無怪矣。光國曰,推考,何如?上曰,勿推。上曰,予知爾能堪是任,下去勉力。商輅曰,敢不盡心?上曰,守令已盡入乎?米布衙門郞廳進來。李埉進伏,上曰,職姓名?埉曰,宣惠廳郞廳李埉矣。上曰,所掌何色?埉曰,均役矣。上曰,遺在幾何?埉曰,米爲七萬五千餘石,錢爲四十九萬三千餘兩,銀爲一萬九千餘兩,木爲一百三十餘同矣。上曰,於李寬鎭爲誰?埉曰,爲寬鎭之父矣。李益普進伏,上曰,此入直乎?光國曰,入直矣。上曰,此誰也?忘姓名矣。光國曰,戶曹正郞李益普矣。上曰,職掌何事?益普曰,銀色矣。上曰,遺在幾何?益普曰,五萬七千餘兩矣。李海鎭進伏,上曰,彼來者外司乎?光國曰,外司矣。上曰,職掌何事?海鎭曰,政色矣。上曰,政色無可問者矣。上曰,彼來者趙載得矣。載得進伏,上曰,爾是何官?載得曰,司僕僉正矣。上曰,職掌何事?載得〈曰〉,主馬政矣。上曰,近來馬政甚疎忽,各別爲之,可也。上曰,守令未及進來者,更爲進來。李衡萬進伏,上曰,職姓名?衡萬曰,洪州牧使李衡萬矣。上曰,七事則不問,下去勉力,以盡報國之道。衡萬曰,臣雖不肖,上敎如此,敢不盡心?李秀逸進伏,上曰,職姓名?秀逸曰,沃溝縣監李秀逸矣。上曰,七事,秀逸誦訖,上曰,召見有意,下去勉力。秀逸曰,敢不恪勤奉職?上曰,新迎來乎?秀逸曰,來矣。上曰,麥事幾可食之耶?秀逸曰,姑不能食云矣。上曰,上番兼春秋與京兆郞偕入。安正宅出去,偕入黃進伏,上曰,職姓名?曰,漢城判官黃矣。上曰,農民招入,承旨,問雨澤農形以奏。農民入來,上曰,彼在前者,何處民乎?光國曰,峽民云矣。上曰,先問畿民,今番雨澤周洽於農事乎?光國問而奏曰,於牟麥,甚好云矣。上曰,其盡爲付種,而注秧亦盡爲之乎?光國問而奏曰,幾盡爲之云矣。上曰,今者之雨,得一犁乎?光國問而奏曰,一犁餘云矣。上曰,峽中,何如?光國問而奏曰,關東則二次雨云矣。上曰,注書出去,祔太廟祭報府持入。載順持入,上曰,承旨讀之。上曰,掌樂正作闕乎?協律郞,何以僉正塡差?光國曰,南彦彧卽掌樂正矣。上曰,承旨書之。上曰,莫重大祭,協律郞,以僉正塡差,永寧殿大祝,以未通淸文臣塡差,其涉駭然,不飭吏曹堂上,從重推考,其今卽爲釐正,進參誓戒。上曰,禫祀在近,前領敦寧趙載浩敍用,大臣置處政事,政官牌招開政。上曰,方在禫前,今夜誓戒,雖命攝行,而此心憧憧。今番誓戒,雖預差,皆令進參,侍從堂上以上,不參人,誓戒後,政院察推。上曰,今日入直米布貢物衙門及軍門郞廳,明日朝講來待。出榻敎諸臣以次退出。
上在昌慶宮。常參以代理停,朝晝夕講。
張宿度內,彗星達夜看候,形痕比昨尤微,辨視甚難,似漸消滅。
具允鈺達曰,備邊司郞廳來言,今日賓廳坐起日次,而祔廟再度習儀相値,頉稟。令曰,知道。
李之億達曰,明日親祭齋戒,初一日親祭正日,初二日祔廟三度習儀,初三日·初四日,端午親祭齋戒,初五日·初六日,動駕相値,此七日,常參頉稟。令曰,知道。
又達曰,今日賓廳坐起日次,旣已頉稟,所當持公事入對,而習儀相値,頉稟。令曰,知道。
具允鈺,以都摠府言達曰,都摠管順悌君炟,以仁元王后祔太廟再度習儀時侍衛事,都監晝仕出去之意,敢達。令曰,知道。
事變假注書康文祥在外,代以李宗榮爲事變假注書。
備忘記,傳于具允鈺曰,今下弓矢,柔院僉使房應文處,給送。
以說書朴取源牌不進罷職令旨,令于南泰著曰,推旨徽旨捧入。
傳于南泰著曰,前畿伯·戶判,同爲入侍。
李渙達曰,司諫李德海,朝講罷後,不爲處置,直爲出去,事甚未安,仍卽牌招,大司諫洪宗海,一體牌招,以爲處置之地,何如?令曰,依。
以大司諫洪宗海,司諫李德海牌不進罷職令旨,令于李渙曰,竝推考徽旨捧入。
傳于南泰著曰,夕講自止單子及座目單子,有下敎事,卽爲入之,編次人,使之入來。
具允鈺啓曰,事變假注書李宗榮,時無職名,令該曹依例付軍職,冠帶常仕,何如?傳曰,允。
金光國啓曰,受誓戒時,侍從堂上以上,不參人員,察推事,命下矣。同知南泰慶,工曹參判申思建,行司直趙榮國·徐命彬·尹得和·朴弼榦等,懸病不參,推考傳旨捧入之意,敢啓。傳曰,知道。
南泰著,以侍講院言達曰,本院上番,姑降入直,事甚未安,說書朴取源,旣有只推之令,卽爲牌招入直,何如?令曰,依。
南泰著,以侍講院言達曰,本院說書朴取源牌不進,下番闕直,事甚未安,不得已以上番,姑降入直之意,敢達。令曰,知道。
己卯四月二十八日辰時,上御明政殿朝講。米布貢物衙門·軍門郞廳,同爲入侍時,領事申晩,知事申晦,特進官吳彦儒·元景淳,大司憲鄭光忠,司諫李德海,參贊官李渙,侍讀官南綺老,檢討官鄭遠達,假注書金載順,記注官安正宅·李勉,戶曹正郞鄭一祥,司䆃寺主簿李德,長興庫直長趙復彬,軍資監奉事鄭文達,繕工監監役李潚,校書館校理朴浚源,義盈庫直長金履一,內贍寺直長權烜,典牲署主簿申景雲,內資寺奉事李趾光,司圃署別提林梓,濟用監奉事申光胄,司畜署別提具善道,瓦署別提田德雨,掌苑署別提金處坤,造紙署別提金世興,典設司別檢趙載述,禮賓寺主簿文必燁,觀象監僉正李埮,典醫監奉事康命徽,惠民署參奉朴致行,禁衛郞廳尹勉憲,軍器寺主簿李亨道,以次進伏訖。上曰,各司官員一行,伏,講畢後,次次進來。上講中庸,自第二十章,止第二十五章。侍讀官南綺老曰,二十三章及二十五章,是言人道,比上章,卽下一等工夫,而一誠字,卽此書一篇要領,如言着力則不外乎誠矣。上曰,以生而知之地位言之,則此章似卑而勉勉不已,及其成功則一也,似卑而實不卑矣。檢討官鄭遠達曰,致曲,卽顔·孟以下事。朱夫子,以爲孟子明則動矣未變也,顔子動則變矣未化也,蓋顔·孟造詣,去聖人不遠矣。上曰,顔·孟地位,亦甚高矣。遠達曰,上番旣陳文義,而更有餘義,敢此仰達。以二十四章之旨論之,國家之興亡,實由於禎祥妖孽,蓍龜四體,皆至微至隱者,而古人必先知之,今日妖星·淫虹之災,非此見乎?蓍龜動乎四體,而一味泄泄,不思消弭之策,如是而可以爲國乎?且九經章,敬大臣體群臣,卽爲國之常道,而殿下每以臨筵講讀爲事,不能眞箇體驗,臣竊惜之。至於言路通塞,實關有國之興亡,而近來耳目之官,直氣摧沮,君德闕失,無一人言之者,雖欲言之,以殿下有欠翕受之量,囁嚅不發,且自前遇災,則必下求言之旨,而今則此等文具之節,亦廢而不爲,豈非慨然乎?近以政令間見之,急暴迫遽,實無從容和平底意。程子曰,凡事迫急則不是,此等處望留意省察焉。上曰,儒臣所奏,與時俗有異,不墜乃父餘風,誠可嘉矣。領事申晩曰,此莫非如臣不材,備位三司,不能輔翼之致,今聞儒臣之言,臣竊瞿然矣。上曰,此則卿自謙之語也。此豈予講書之時乎?續編旣云,開月當連爲三講,而實無欲爲之意,故進行於今日矣。觀今彗星,國無可恃者矣。大司憲鄭光忠曰,聞儒臣所奏,臣等之心,不勝瞿然。臣等豈以殿下,有欠翕受之量,不爲進言乎?是臣等素欠鯁直之風也。近日彗星連月,豈不可悶?老生常談,不過曰勤學勤政,殿下今日,亦開講筵,豈不美哉,而近來所憂者,卽紀綱也。紀綱張而後,百度乃擧,殿下益自奮勵,使紀綱不墜,是急先務矣。遠達曰,以頃日翰圈事言之,當初圈錄,固不廣命,大臣改圈亦可矣,而至於殿座月臺親行,而諸臣無一言匡救,臣竊慨然矣。上曰,所奏是矣。上曰,都憲所奏如彼,而予若善爲導率,豈若此乎?司諫李德海曰,自上豈不盡導率之道耶?悉是臣等媕婀之罪矣。晩曰,近日氣候,何如?上曰,一樣矣。晩曰,今當麥秋,風氣甚涼,丸劑不爲進御乎?上曰,雖進丸劑,豈枯楊生稊乎?晩曰,頃已陳達,而開月初,臣等,必欲卽爲登對矣。上曰,開月三講不告矣,初五日以前,則難以引接,過此,雖或爲之,筋力甚難强矣。晩曰,聖候雖甚難强,而臣等豈勝抑鬱耶?上曰,神輦將奉安,此亦祫祭,見此之後,無餘憾矣。上曰,李昌誼欲敍用,此外亦有他人乎?晩曰,鄭亨復亦在罷職中矣。上曰,卿等退去,各司官員進前。戶曹正郞鄭一祥進伏,奏職姓名,上曰,何色乎?一祥曰,別庫矣。上曰,遺在幾何?一祥曰,銀三百餘兩,錢八百餘兩,木二同,布三同矣。司䆃主簿李德進伏,奏職姓名,上曰,職掌何事?德曰,粳米泡太末醬,供上矣。上曰,有遺在乎?德曰,宣飯米太,逐朔進排,故庫中無遺在矣。長興直長趙復彬進伏,奏職姓名職掌訖,上曰,遺在幾何?復彬曰,各樣席子,合爲一千四百餘張矣。軍資奉事鄭文達進伏,奏職姓名職掌訖,上曰,遺在穀數詳知否?文達曰,米五千餘石,太三千餘石矣。繕工監役李潚進伏,奏職姓名職掌訖,上曰,遺在幾何?潚曰,竹五百十八介矣。校書校理朴浚源進伏,奏職姓名訖,上曰,家禮印出耶?心經·近思錄,幾許印進耶?浚源曰,家禮則印役已畢,近思錄則初卷印入,心經姑未印入矣。上曰,中庸·大學,有板本,印出似易矣。浚源曰,庸·學,已印進矣。義盈直長金履一進伏,奏職姓名職掌訖,上曰,有遺在乎?履一曰,法油二十一石五斗許矣。內贍直長權烜進伏,奏職姓名職掌訖,上曰,奏遺在。烜曰,赤豆六十二石六斗許,小麥七百四十九石餘,小豆十六石十斗許矣。典牲奉事申景雲進伏,奏職姓名職掌訖,上曰,有遺在乎?景雲曰,犧牲飼養之物目,戶曹朔日計給,故無遺在矣。上曰,犧牲實數幾何?景雲曰,黃牛一首,黑牛二十四首,羊六十口,羔十四口,猪三百三十口矣。上曰,今則無士夫家私羊添飼之弊乎?景雲曰,嚴飭之下,豈敢爲之乎?內資奉事李趾光進伏,奏職姓名職掌訖,上曰,遺在幾何?趾光曰,淸蜜二十石,眞油二十石矣。參贊官李渙曰,此人卽讓寧大君奉祀孫矣。上曰,然乎?其令擧顔。司圃別提林梓進伏,奏職姓名職掌,上曰,有遺在乎?梓曰,本署位田收稅,這這上下故,無遺在矣。上曰,供上何以爲之?梓曰,稅穀來則卽上下於貢人矣。濟用奉事申光胄進伏,奏職姓名職掌,上曰,遺在幾許?光胄曰,正布一百十六同二十疋,苧布三同二十疋矣。司畜別提具善道進伏,奏職姓名職掌訖,上曰,遺在幾許?善道曰,羔·羊·猪各五十口,孶産則有剩矣。瓦署別提田德雨進伏,奏職姓名職掌訖,上曰,遺在幾許?善道曰,瓦甎姑不燔造矣。掌苑別提金處坤進伏,奏職姓名職掌訖,上曰,遺在幾何?處坤曰,生梨一萬七千箇,生栗一百八十石,紅柿三萬六百箇,銀杏十石四斗,木瓜六千二百八十箇矣。上曰,無加用否?處坤曰,無矣。上曰,欲知祭享時加用與否,問之矣。處坤曰,祭享時無加用者矣。造紙別提金世興進伏,奏職姓名職掌。上曰,有遺在乎?世興曰,表咨紙,元無遺在矣。典設別檢趙載述進伏,奏職姓名職掌,上曰,誰也?渙曰,前判書臣趙錫命之姪矣。上曰,然乎?遺在幾許?載述曰,外方諸員五百名所捧木,合十同,均廳給代木十同,員役等一年朔下,分排上下矣。禮賓主簿文必燁進伏,奏職姓名職掌訖,上曰,遺在幾許?必燁曰,末醬六百餘石,甘醬二百餘石,盤沙器先進排後,受價矣。禁衛郞廳尹勉憲進伏,上曰,尹勉憲是何郞廳乎?姓名豈不知?只奏職名。勉憲曰,待罪禁衛郞廳矣。上曰,所掌遺在幾許?勉憲曰,銀四千七百餘兩,錢四萬九千七百餘兩,木一千三百餘同,布一千五百餘同矣。上曰,是皆封不動乎?新捧亦在乎?勉憲曰,新舊捧,合爲此數矣。軍器主簿李亨道進伏,奏職姓名職掌,上曰,遺在幾許?亨道曰,火藥九千餘斤矣。觀象監僉正李埮進伏,上曰,彗星近日,如何?埮曰,漸漸消滅矣。典醫監奉事康命徽,惠民參奉朴致行進伏,奏職姓名,上曰,其退去。諸臣以次退出。
己卯四月二十八日午時,上御明政殿,晝講。戶判·前畿伯·編次人追後入侍時,知事洪象漢,特進官趙暾,參贊官南泰著,武臣具秉勳,侍讀官南綺老,檢討官鄭遠達,假注書金載順,記注官安正宅·李勉,戶曹判書洪鳳漢,前京畿監司金致仁,編次人具允明·蔡濟恭·元仁孫,以次進伏訖。上講中庸,自第二十五章,止第二十六章。侍讀官南綺老曰,二章之義,聖人,只以與天地合德而言也,章旨浩浩,文義無可摸捉仰陳,而一誠字,積累不已,以至於此,其云爲物不貳者,卽誠也。元亨利貞,周而復始,裁成萬物,皆自此出,以聖人工夫言之,卽所謂孜孜不息,終日乾乾也。文王之望道未見,卽純亦不已處,而緝熙敬止,功用甚大,帝王之學,不外於此矣。聖學高明而日講中庸,文王中身受命,享國百年,日昃不遑,以興王道,聖上所以自修者,宜在於是,亦臣等之所區區期望者矣。伏願體念焉。上曰,所陳好矣。在天曰,於穆不已,在文王曰,純亦不已,功用儘大矣。檢討官鄭遠達曰,上番所陳甚善,臣無更陳者矣。上曰,博厚高明,何以先言博厚也?文勢如此乎?次序然乎?綺老曰,工夫次第如此矣。上曰,似是工夫次第矣。知事洪象漢曰,上段則曰悠遠,下段則曰悠久,悠遠與悠久有間。悠遠者,只就驗於外者言之,悠久則兼內外矣。上曰,以下章觀之,天地以次言也。象漢曰,以次第言之矣。上曰,博厚高明,卽聖人極工,此處身親見之而後,可知矣。象漢曰,宗旨,在此二者矣。上指第九段曰,此段之旨,大矣,而小言之,一撮土之多,卽小言者矣。象漢曰,然矣。上曰,今日異於他時,夕講隨時爲之,講官先爲退出。象漢曰,今番祔太廟時,祔謁禮,當於行祀前爲之矣,以何時定行乎?上曰,以三更三點爲之。出擧條象漢曰,徽寧殿飮福禮,當自開月朔祭,依禮文擧行,故敢達。上曰,依爲之。出擧條象漢曰,今此慶科別試事目,當爲頒布,而頃日傳敎中,三經中自願一經,而抽籤講規,一依明經例爲之事,命下矣。至於四書,傳敎中無所擧論,何以爲之乎?上曰,只三經中一經,自願抽籤,沒一篇背講,一如明經之規,而四書則置之,可也。出擧條上曰,今番講規爲專經,頃日元景夏以爲,無實效云,而予則以爲勝於庭試矣。象漢曰,比庭試則有勝矣。象漢曰,世孫冊封,已命擇日,節目從當講定,而頃者入侍時,敎以祔廟後,卿等似以某事陳請,此事宜有稟定矣。上曰,卿等,每以別般說仰陳,頃已告廟,今則無告廟者矣。象漢曰,陳賀一節,大臣登對時,當定期日矣。上曰,此當有賀,而古人云不當賀而賀,非禮也,無乃近於非禮耶?初封之日,卽十二月也。生逢此年,豈不怪哉?前日入耆社時,以予不當辭爲敎,此事亦欲不辭,而但不無張大,欲合爲之矣。象漢曰,事體不然,宜別擇日矣。上曰,別擇日何爲?象漢曰,事面不當如是矣。上曰,古例無之乎?象漢曰,無可據矣。上曰,我太宗·世宗·成宗,皆不及逢此年,似無可考處矣。上曰,開月事,今日畢爲,卽今心無度量矣。象漢曰,目今連有重事,臣之兼帶判義禁之任,實難兼察矣。上曰,予已思之,當許遞矣。上曰,編次人入侍時,左副承旨同入。出榻敎上曰,禮判洪象漢,兼帶判義禁許遞。出榻敎象漢曰,朝者陳達,未蒙允許,而開月初,宜卽登對矣。上曰,初六日之內,實難引接,其後氣若如此,便服爲之之事,予豈不爲?用氣如此,實難支堪矣。初五日以前,則心有所寄,過此則將何以堪之耶?上曰,注書出去,戶判·前畿伯·編次人,與之偕入。金載順,出去偕入,上曰,戶判進前。上曰,都監已畢役,而彩輿丹靑,其無難乎?洪鳳漢曰,事役已畢,丹靑色澤,雖不好而堪用矣。南泰著曰,禫祀時,易服節次,何以爲之乎?上曰,入小次易服,入齋殿後,當着常服矣。上曰,前畿伯進前。上曰,狀聞已來,今番之雨甚好。至初六日,亦來無妨矣。金致仁曰,雨澤雖不周洽,旱餘可幸,姑至初六不來,無所害矣。上曰,昨問畿民則,下一犁云,關東則頗注云矣。致仁曰,畿內則似下一犁餘矣。上曰,近日風氣,於牟麥,似好矣。致仁曰,甚好云矣。上曰,編次人進前。上曰,續編幾何編輯乎?具允明曰,已出中草矣。上曰,內篇幾丈乎?允明曰,十五丈矣。上曰,外篇幾丈乎?允明曰,原篇四丈,跋文三丈餘,合七丈半矣。上曰,頃日所述者,當入於何處乎?允明曰,有付標處,入於其處,似好矣。上曰,入於下篇,好矣。自省原篇爲幾丈乎?蔡濟恭曰,序爲九丈,文爲二十六丈矣。上曰,續篇合內外,則似多於原篇矣。濟恭曰,合爲二十八丈矣。上曰,漢宣起於閭里,故爲綜核之政,靈帝則不能識生業事矣。允明曰,然矣。上曰,承旨書之。呼寫續篇文二段,上曰,編次人讀之。上曰,自藩邸入承者?靈帝乎?桓帝乎?允明曰,桓帝矣。上曰,下番兼春秋出去,取考通鑑以來。李勉出去,取考以入,上曰,誰耶?勉曰,桓帝矣。允明曰,桓帝起自閭里云者,與事實不同矣。上曰,改以入自藩邸,可矣。元仁孫曰,祖先二字,祛之,似好矣。上曰,祛之,可也。戶判以下,先爲退出。上曰,永寧殿攝行祭,親傳香動駕前,明政殿月臺爲之。出榻敎上曰,後殿大祝,以誰代塡?泰著曰,趙擎矣。上曰,侍從乏人耶?可謂苟且矣。泰著曰,傳香,辰時爲之乎。上曰,當隨時爲之矣。上曰,承旨書之。上曰,初三日,吏判·大提學牌招,知製敎抄啓。諸臣以次退出。
己卯四月二十八日申時,上御明政殿夕講。領議政李天輔,追後入侍時,知事洪象漢,特進官趙暾,參贊官李永暉,侍讀官李明煥,檢討官鄭遠達,假注書金載順,記注官安正宅·李勉,領議政李天輔,以次進伏訖。上講中庸,自第二十六章,止第二十七章。侍讀官李明煥曰,下章上段所云知行二字,爲此書要領,而尊德性道問學,兼言知行,此章爲徹上徹下之要道。伏願留神焉。上曰,此章之旨甚大,而必待其人而後行,所謂其人甚難,予每思其人二字,心切自恧矣。明煥曰,下段所云居上不驕,實帝王爲學要道,人君居至尊之位,驕心易生,尤所加勉處,爲下不倍,有道無道,雖皆言在下之事,而其致之也,惟在人君導率之,如何?目今讜言不出於朝廷,山林之士,無造朝之意,如臣蔑學,挾冊登筵,何以啓沃?此莫非由於殿下誠意未孚,而尤宜反省於驕字處。伏願留神焉。檢討官鄭遠達曰,以下段明哲保身之語觀之,此段,似不專指君上矣。知事洪象漢曰,儒臣之以此段,偏着於君上,恐不然矣。明煥曰,此非臣之別意見,不過引經文及朱夫子註釋而陳,詳在於二十九章之下註矣。王天下三重,專言人君之事,居上,若非人君,則豈可以王天下章,承而釋之乎?上曰,此不是專指君上者,不必强引文義,如是張皇矣。特進官以下先爲退出。參贊官李永暉曰,領相以久未承候之故,欲入講筵,方入闕中云矣。上曰,領議政李天輔入侍。出榻敎上曰,注書與之偕入。金載順出去偕入,上曰,領相進前。上曰,久未見卿矣。天輔曰,日月易邁,禫祀隔日,小臣之心,一倍悲霣,聖情何以自抑?上曰,予心無以自定矣。天輔曰,近日氣候,何如?上曰,一樣矣。天輔曰,臣病伏垂死中,叨此重寄,惶蹙悶隘,略以文字仰陳,而未得蒙兪,國祥隔日,倉皇出肅,而病狀實無供職之望矣。臣頃來以摠護使,未及竣事,前後祭奠,一未伸誠,與領敦寧趙載浩無異,而領敦寧至被罪譴,而臣則倖逭,不但臣心不安,朝家刑政,亦未免斑駁矣。上曰,過矣。仍曰,領相則入參祥祭矣。象漢曰,入參矣。天輔曰,痰病或可强,而臣病則異他,瞬息之頃,有顚仆之慮,筵席至重,事體未安,而自上亦必有驚動之事矣。上曰,一次果已如此矣。天輔曰,病狀如許,故親忌亦不得參,亦每猝然發作,故去夜欲參誓戒,至備輿卒,而病作未入矣,雖有僚相,無故行公,職在元輔,不能登筵,凡事自多掣礙矣。方今天災時變,國勢民憂,無一可恃,假使臣無病,尙無可爲之望,況今病狀,卽一未冷之尸矣。臣受國厚恩,不能萬一報效,虛縻相職,豈不難安乎?上曰,形容甚瘦鑠矣。卿病,予豈不念,而古有臥閤論道者,卿亦用此規,可矣。更以卿拜爲元輔,意有所在,卿須體予心,可也。天輔嗚咽曰,病狀如可强,則寧有便訣之心?實無自力之勢,得蒙生成之保,以畢餘年,是臣至願矣。上曰,所陳,太過矣。天輔曰,頃以文字登進矣,大臣疏箚,至於見阻,臣如有罪,當罪臣,而因此永杜大臣疏箚之路,豈非惶悶乎?上曰,非他也。欲遵丁丑故事矣。天輔曰,臣神昏不能長語,自前區區所望者,只在於保護聖躬,而以近來政令觀之,多有暴發之擧,聞頃日重臣元景夏之所陳,及今日儒臣所奏,已蒙開納,方切欽仰,而擧措暴發,終非游神昭曠之道矣。且近日連召編次人,製述必有益於聖學,亦將爲典謨,豈不美哉,而偏係於文字間,則必有損神之患矣。上曰,豈至偏係乎掌訓則一夜製之,而今則一日製一二段,以寓懷而已,豈樂爲哉?天輔曰,帝王家文字,與臣等之尋章摘句,有異而常人好文者,必有燥症,少寢睡,亦豈不有害乎?象漢曰,臣見醫書,則多製述者,必傷血分云,無他。卽費思慮之致矣。天輔曰,重臣所奏,豈不有見乎?上曰,予謂左相,以無事之時,較正近日所製述文字,蓋製述非難,較正甚難矣。天輔曰,臣之職名,一味虛縻,極知惶蹙,此非臣惜軀命,實爲國事也。伏乞速賜處分焉。上曰,似爲陳懇來矣。象漢曰,不但爲陳懇,欲爲承候云矣。上曰,卿病,豈不與故判書權爀有異乎?天輔曰,爀則以其病狀可謂久支,臣則異此,或不無久視之望,蓋與鄭纘述之病,同矣。臣俄者路逢右相,謂以若非元輔,則如備局酬應,或可强爲,而職在首揆,不能登筵,實無共濟之望云矣。屢以賤臣軀命,仰煩天聽,極爲惶悚,而如有復起之日,豈無仰體聖眷之道耶?上曰,今年幾何?天輔曰,六十二,年紀則非篤老矣。上曰,與元景夏,同庚乎?天輔曰,然矣。年甲則非致仕之時也。向來元景夏之七十前致仕,在渠不是善爲之事,自上允許,亦非善處者矣。上曰,以所陳見之,便訣之意則似無矣。天輔曰,卽今病狀,實無久登筵席之勢矣,不敢以承命仰對,悶迫罔措,此後欲觀病勢,更爲登對,區區所祝,只在於保護聖躬四字矣。仍退出。上曰,領相比元景夏,不甚老衰矣。象漢曰,元景夏尤老矣。上曰,元景夏自作老態,豈不漸老乎?象漢曰,筋力不同,而自奉儉矣。象漢曰,陳賀一節,更勿草記,以單子擧行乎?上曰,以單子爲之。上曰,禫後行樂,非古法,予欲陳而不作矣。永暉曰,子夏云先王制禮,不敢過也,夫子賜琴則不成聲而彈之,陳而不作,於禮節未必非矣。宗廟則不可陳而不作,而駕前則不作,不害爲聖德事矣。諸臣以次退出。
己卯四月二十八日酉時,上御涵安閣。左副承旨·編次人入侍時,左副承旨具允鈺,假注書金載順,記注官安正宅·李勉,編次人具允明·蔡濟恭·元仁孫。上曰,承旨書之。呼寫續篇二段,上曰,承旨又書之。上曰,祔廟頒赦日,軒懸陳而不作綸音。上曰,噫,情雖無限,禮則有節,故夫子於子張·子夏,皆稱君子,禮文所載,何敢過也,而但古禮則祔廟回駕之時,有結綵歌謠之事,而我聖祖除之,前後部鼓吹,我聖考,又命陳而不作,猗歟盛哉。昔滕之大夫咸曰,吾先君莫之能行,文公決意行之,況庚子以後三年之制大備,且今作免服,且哀之人,比諸丙午·壬子,尤有異焉。朝臣之逾禫月從仕,雖成近例,予則以爲過矣。今予當之,乃覺非過,關係所重者外,豈忍着常服於禫月乎?故開月三講,進定於一日之內,其意維何?一則旣因追慕,何敢闕一朔之講?一則非哀衣,難行法講,其於當月,心有不忍而然也。若此之故,旣闋服行祔禮之後,卽拜毓祥宮,子道當然,而拘於動駕時服色,猶竢後月,儲慶宮奉安之後,仲朔享祭,一未親行,祔禮之後,享祭適在邇,宜卽行也,而今又命攝者,意亦此也。噫,情禮之當然者,其猶若此,以此心坐殿頒赦,雖有所重,而鼓吹軒懸,一例振作,於義何,於情何?强其所不忍,卽予所不欲,今番祔廟頒赦日,鼓吹軒懸,其令陳而不作,一以存古禮,一以伸予懷。上曰,編次人讀之。具允明曰,鼓吹軒懸,竝指堂上堂下乎?上曰,然矣。上曰,承旨書之。上曰,旣下敎,儲慶宮·毓祥宮夏享祭,其令攝行。諸臣以次退出。
上在昌慶宮。常參以代理停,經筵停。
初昏,張宿度內所見彗星,形痕,比昨尤微幾,盡消滅。
大駕入齋室後,政院·玉堂·藥房口傳問安。答曰,知道。世子宮,政院·玉堂口傳問安。答曰,知道。
藥房都提調李,提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?煎入湯劑,已盡於昨日。臣等卽與諸御醫,趁早入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣,湯劑五貼煎入,宜矣。
具允鈺,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿禫祭親行齋戒相値,不得爲之之意,敢啓。答曰,知道。
傳于南泰著曰,藥房都提調·提調,入侍于齋殿。
傳于李之億曰,左相,藥房入侍,同爲入侍。
李之億啓曰,今此孝昭殿禫祭時,王世子陪從,何承旨進去乎?敢稟。傳曰,右副承旨進去。
李渙達曰,獻納李心源,引避退待,已至多日,事甚未安,除在外未肅拜外,大司諫洪宗海,司諫李德海,竝卽牌招處置,何如?令曰,依。
以大司諫洪宗海,司諫李德海牌不進罷職令旨,令于李渙曰,竝推考徽旨捧入。
南泰著,以侍講院言達曰,孝昭殿禫祭亞獻時,宮官不可不備員,司書李仁培,自鄕纔已入來云,卽爲牌招,備員進參之地,何如?令曰,依。
傳于李永暉曰,左副承旨,與入直編次人及香室官員,入侍于齋殿。
具允鈺,以兵曹言啓曰,來五月初五日,宗廟擧動王世子隨駕時,問安馬及具備應把之數,無以推移。依前例,京畿驛馬限十五匹補把,以充不足之代事,本道監司處,分付,何如?傳曰,允。
兵曹口傳政事,副司直李昌誼·鄭亨復·李春躋·鄭彦儒·趙明鼎·柳正源,副司果柳健·申應顯·李封鳳·朴致隆·金漢老·李晉圭·李正吾,副司正柳敍五·李祉承。
吏曹口傳政事,待敎單柳敍五。
己卯四月二十九日辰時,上具翼善冠·淡袍,出賓陽門,至明政殿月臺,乘輿詣齋殿入侍時,行都承旨李之億,左承旨李永暉,右承旨南泰著,左副承旨具允鈺,同副承旨金光國,記事官金載祿,假注書金載順,記注官安正宅·李勉。上入齋殿,諸臣以次退出。
己卯四月二十九日酉時,上御齋殿。左副承旨率香室官員入侍,入直編次人·禮房承旨,追後入侍時,左副承旨具允鈺,假注書金載順,記注官安正宅·李勉,香室官員學諭孟儒龍,編次人蔡濟恭,右承旨南泰著,以次進伏訖。上曰,承旨書之。上呼寫孝昭殿禫日朔祭祭文,及徽寧殿晝茶禮祭文。上曰,注書出去,編次人率入。金載順出去,率編次人以入。上曰,編次人讀祭文。蔡濟恭曰,難堪二字,似涉如何?改以欲裂則似好矣。上曰,依此改之,可也。具允鈺曰,朝者有禮房承旨入侍之命,方待令于閤外矣。上曰,上番兼春秋出去,與之偕入。安正宅出去,與禮房承旨以入。上曰,朝有欲下詢之事矣,今置之矣。上曰,注書出去,內局侍衛·醫官召入。載順出去,召醫官以入。上曰,湯劑,欲於三更後進御矣。卽今氣若此,人蔘二錢重,出言于提調,二更時,監煎以入。南泰著曰,前待敎柳敍五,旣已敍用矣,卽爲口傳付職,何如?上曰,承旨書之。上曰,前待敎柳敍五,口傳付職,牌招察任。出榻敎上曰,明日留院,右副承旨爲之。出榻敎上曰,承旨書之。上曰,六月貞聖陞文政殿後,當行酌獻禮,令儀曹知悉。上曰,今日禫祭,孝昭殿服親勿論,內外職,一依祥日例,入參內庭。諸臣以次退出。
己卯四月二十九日辰時,上御齋殿。藥房入診,左相追後入侍時,都提調李,提調洪啓禧,副提調李之億,記事官金載祿,記注官安正宅·李勉,醫官金履亨·方泰輿·許礈·李以楷·金德崙·李泰遠·金履貞·蔡膺祐,以次進伏訖。曰,數日來風氣不佳,歲月倏忽,禫祀已迫。此時聖候調攝,何如?寢睡·水刺之節,亦何如?臣久未承候,伏未知近來加減之如何矣。上曰,近則愈矣。曰,湯劑連爲進御乎?上曰,意其當前大事進藥而知有益,故連進矣。請醫官診候,上曰,然矣。履亨進伏診候訖,退曰,脈候左三部,沈中不調,而右三部虛軟,則一樣矣。諸醫以次診候,所奏略同。上曰,汝等之邑,雨澤,何如?履亨曰,兩麥則好而雖未洽足於付種,乾播則好矣。上曰,當爲餠麥乎?泰輿曰,姑未至可食之境矣。上曰,聞南中則第食麥矣。啓禧曰,南中牟麥則頗有登稔之望云矣。上曰,麥登然後,秋成,可期矣。上曰,高陽,何如?泰遠曰,雨水未得周洽,田穀則向茂,而若無來頭之災,則兩麥可至豐登矣。上曰,有加起之事乎?履亨曰,臣承聖敎,非特勸農之勤,以其連歲稍登之故,有漸起之事矣。上曰,注書出去,引左相而入。賤臣復命。曰,以三貼定爲日次,動駕前,欲更爲入侍診候矣。上曰,依爲之。上曰,今番之雨,聞頗洽矣。尙魯曰,雖未洽於付種,而於牟麥,則好矣,方有登熟之意,誠幸矣。上曰,有痰付處而今則愈矣。尙魯曰,付於何處而無大段所害乎?上曰,左乳上附痰,而不大矣,今則愈矣。以今觀之,則前以疝氣知之矣,似痰乘氣而爲然矣。尙魯曰,痰隨氣而發矣,伏望善攝焉。雖以二貼煎進爲定,而動駕之時,若有何如之氣,則預爲下敎,湯劑進御,好矣。啓禧曰,今日則再煎以入,而申時,當煎進矣。上曰,然矣。提調先退,監劑煎入,可矣。曰,今晨亦當煎待矣。上曰,然矣。命書傳敎曰,批答已諭,依入侍時所請三貼爲日次,大禮前日再煎入。尙魯曰,雖此後,再進亦何已乎?上曰,此後則爲何事而服藥?尙魯曰,此何敎也?聖體不可不顧,風氣不好,衣襨等物,亦隨朝晝適御,好矣,痰見第次乎?上曰,一次矣。尙魯曰,寢睡·水刺之節,何如?上曰,困以善睡,水刺則一樣矣。上曰,今夜將釋此衣,予心之痛,其何能堪?尙魯曰,自古聖人,順變節哀而每致過懷,臣實伏悶矣。深軫寬抑之道,無事終喪,亦爲臣民之慶幸矣。上曰,此何幸矣?老來終三年,心實愧矣。曰,殿下,凡於致孝之節,無不至極,雖大舜無有過矣,何不意聖體之損而過哀若此乎?上曰,反甚於丑丁年矣,人皆隨變緩心,而予則不然,心益哀霣,靡所定矣。曰,愼攝聖體,無至傷損,亦仰承昔年保護之意,此豈非聖孝之大者乎?尙魯曰,向已仰達,而初三日欲爲進見承候,伏望召見焉。上曰,已行三講,其有意矣。予何顔御常服而樂見群臣乎?其止之。尙魯曰,如臣等之見,則當便服而見之,有何難乎?俄已仰達,而更望召見焉。上曰,豈顔生而欲見之乎?尙魯曰,臣等之心,誠欲亟見於闋服之後矣,若難無端召見,則重臣中,亦有進見者矣。請以次對來會欲見焉。上曰,然矣。尙魯啓曰,日昨筵中,以海西御史別單覆啓時,有當奏而不奏,以致見漏者,故惶恐敢達。量田何等重事,而金川郡,己巳改量,不善擧行,至登於繡衣論啓,自朝家,旣令更爲改量,則其時任事之臣,不可無責罰,當該道臣罷職,當該地方官,拿問定罪,何如?上曰,依爲之。出擧條上曰,卿聞李永暉之言乎?其心貴矣。尙魯曰,俄入闕中,聞其言矣,其心貴矣。尙魯曰,有侍從望罷未敍者,當敍用而參於禫事,可矣。上命書傳敎曰,侍從堂上·堂下罷職人,竝敍用,不敍人,亦爲一依敍用,令該曹口傳付軍職,其令進參大祭。尙魯曰,重臣亦有坐罷者矣。上曰,此則各書,可矣。命書傳敎曰,前判書李昌誼·鄭亨復敍用,令該曹口傳付軍職。尙魯曰,已經冢宰之人,爲兵使營下守令,雖便於渠,有欠事體,不可久置,且曾有爲道臣者不當爲其道守令,已至成命,此果當然之聖意。比較於彼有重,且所坐者,是薄,過矣。上曰,其前倅,誰也,而何如?尙魯曰,乃李澤徵也,而方有治績之人矣。上命書傳敎曰,頃者補外,不過國體,已無深意。今聞大臣所奏,官方亦有掣肘之端,安州牧使李昌壽,特寢補外之命,前牧使李澤徵,善治遞惜,仍任本牧,其令卽爲下往。又命書傳敎曰,領敦寧趙載浩,爲扈衛大將,禮房承旨入侍事。出榻敎上曰,噫,三年縗麻,曠禮已久,明晝茶禮停,當詣皇壇展拜奉審,奉審而來,承史皆隨,侍衛,以入直擧行,只以入直禁軍隨駕,明政殿乘輿,道由集成門,依此擧行,曾已行焉,儀注置之。出榻敎諸臣以次退出。
己卯四月二十九日二更三點,王世子徽寧殿朔祭攝行入對時,右副承旨李渙,事變假注書李宗榮,記事官尹東衡·朴取源,諸臣以次陪從。王世子具翼善冠·黲袍·烏犀帶,乘輿出集英門,至銅龍門內,降輿步行。自徽寧殿入小次時,李渙曰,銅龍門內降輿後,相禮前導時,不先就齋室,直導板位,不可無飭,推考,何如?令曰,依爲之。出擧條
上在昌慶宮。常參以代理停,經筵停。
〈初〉昏,流星出天中淡雲間,入巽方天際,狀如拳,尾長二尺許,色白。夜二更,流星出天棓星下,入東方天際,狀如拳,尾長二三尺許,色赤。夜色淸明,衆星呈露,而彗星形痕,終不得見,似是消滅。
孝昭殿禫祀罷後,大殿,政院·玉堂·朝廷二品以上·六曹·大司諫·奉朝賀·宗親單子問安。答曰,罔極。世子宮·嬪宮·世孫宮,政院·玉堂問安。答曰,罔極。大殿,藥房口傳問安。答曰,罔極。
大駕,詣大報壇,入齋室後,王世子遣宮官問安。答曰,知道。正院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
具允鈺達曰,領敦寧趙載浩上書到院,而親祭正日,留院之意,敢達。令曰,入之。
李渙達曰,獻納李心源引避退待,已至多日,尙未處置,事甚未安。大司諫洪宗海,司諫李德海,竝卽牌招,以爲處置之地,何如?令曰,依。
假注書金載順有頉,代李性遂落點。
李渙達曰,新除授待敎柳敍五,時在京畿高陽地,斯速乘馹上來事,下諭,何如?令曰,依。
以大司諫洪宗海,司諫李德海等牌不進罷職令旨,令于金光國曰,竝推考徽旨捧入。
傳曰,一刻·二刻,勿爲入之,只正時,待下敎入之。
領敦寧趙載浩書曰,伏以,日月迅邁,孝昭殿禫事奄過。伏惟我大朝慨廓之痛,我邸下追慕之情,益復如新,臣不勝區區悲係之至。仍伏念臣之七年廢疾,無望復起,前後闕禮,積罪如山,揆以常憲,萬戮猶輕。夙宵所祈祝,唯在遄被譴何,死塡丘壑,而日者聖敎嚴截,恩罷仍降,惶隕震惕,出伏郊舍,歷累日而靡定矣。日前得伏蒙恩敍,官秩如舊。臣於是,驚惶感激,罔知所以自措也。夫臣之辜犯,非比尋常,鈇鉞嶺海,猶不足以贖其萬一,而薄勘未幾,遽荷曠蕩之私,聖意曲軫,示以進身之路,臣雖迷如豚魚,頑如木石,秉彝之性,亦有天賦,豈敢不不計生死,顚倒入闕,獲參祭班之末,而顧臣病勢,逐歲愈痼,今無異坐尸,屈伸轉動,都不自由,不但行步之不能而已,雖欲匍匐淸禁之中,以駭百僚之觀瞻,亦不可得也。而況臣被罪之時,卽出郊廬,廢堗急爇,冷濕蒸鬱,遍入肢體,一宿而起,混身牽痛,手足麻木,病上添病,轉運尤難,而當此上下悲遑之日,不敢偃息郊坰,擔舁病軀,僅到城外,而所苦陡劇,無計更進,猶不得致身於外班之列,露次悲殞,不知死所,旅所經夜,病骸難淹。玆敢短章陳籲,復歸郊次。臣罪至此,有倍前日,恭竢嚴誅,無地自容。伏乞睿慈,俯垂諒察,亟賜鐫遞,仍降威罰,丕肅頹綱,以爲人臣廢禮虧分之罪,千萬幸甚。臣無任悚懍悲懇之至,謹昧死以聞。答曰,覽書具悉卿懇。日月如流,孝昭殿禫祀倏過,追慕之懷,一倍罔極。向者特罷之敎,出於大朝哀慕中一時飭勵,而旋卽特敍,卿何可過爲引咎?以卿之恙,陪祭又不入參,深用慮念。卿須安心,亟加善攝焉。仍令曰,史官往諭。
黃海監司鄭玉上書,伏以,日月流邁,徽寧殿終祥已過,孝昭殿禫祀又迫,伏惟大朝罔極之痛,邸下追慕之孝,當復如何?臣以無似,待罪下邑,因循盤礴,已及報瓜,而邑弊民瘼,無一修擧,上負分憂之義,下蔑報效之道,循省自愧,分甘退廢,迺者海藩除命,出於千萬夢想之外。臣於是,驚惶隕越,不知所以措躬,況伏聞我大朝,追提臣先祖姓名,而仍以匪分之任,猥屬於不肖之賤臣,此不但爲臣一身之榮,蓋出於聳動一道之盛念,臣莊誦聖敎,祇奉除旨,仰認恩眷,出尋常萬萬,尤不勝感泣之忱,而第伏念方面重任也。苟非材器足以屛扞,威望足以憚壓,莫宜苟授而冒膺,而如臣者,特一常調下流耳。榦具不逮於恒品,狀貌不及於中人,歷試內外,三十餘年,無一可紀可取之勞,而卒然一朝,拔之人望之外,廁之方岳之列。其何以堪管轄之任,而秉黜陟之權也哉?其駭人聽,乖物情,甚矣。過分之災,濫叨之譏,勢所必至,臣方蹙伏而俟之,伏見堂箚果發,指意所在,雖似泛論,而藩任之特旨調用,卽自臣始,威望之不足憚壓,正爲臣道,則誠得體之言,而非過中之論也。臣之自知旣明,人之所論亦然。臣若不揣己分,不顧公論,貪榮冒進,而無所恤焉,則其汚官方而忝先祖,當何如也?臣旣自劃以難進,人亦視之以當遞,去就之義,今無可論,而値玆大朝,終制慨廓之日,無以趨造外班,粗伸微悃,追惟向來忝居近密,出入承恩之時,祗伏切感涕無盡,臣分到此,無復可喩,而臣之所帶職任,在所必遞,唯有行己處義,不至大壞損士大夫持身之大防,庶或爲報答之萬一。伏乞离明,俯賜鑑臨,亟許刊削臣新授職名,以謝公議,以安私分。臣無任屛營懇祈之至,謹昧死以聞。答曰,覽書具悉。日月易邁,徽寧殿中月之制已過,孝昭殿禫事倏過,追慕之懷,一倍罔極。卿勿過辭,卽爲上來,速往欽哉。
己卯五月初一日,上具翼善冠·淡袍,自齋殿,詣孝昭殿。親祭入侍時,行都承旨李之億,左承旨李永暉,右承旨南泰著,左副承旨具允鈺,同副承旨金光國,記事官金載祿,假注書金載順,記注官安正宅·李勉。上就位盥洗,詣板位哭四拜訖,就小次易服。上曰,諸臣品帶乎?禮判洪象漢曰,烏角帶矣。上還詣板位哭,左議政金尙魯進前曰,遽當此夜,聖情何以自抑?上曰,予懷罔極矣。尙魯曰,頃已陳達矣,情雖無限,禮則有節,聖孝出天,豈不若此,而須思十分寬抑之道焉。上陞殿內,行焚香·灌地等禮,降復位,還陞殿內,行初獻禮,降復位,哭四拜禮畢,上親詣望燎所,行望燎。上曰,承旨書之。上曰,徽寧殿酌獻禮,旣已下敎,六月朔祭,亦當親行,以此分付。上還詣齋殿,具翼善冠·衮龍袍,還入大內。諸臣以次退出。
己卯五月初一日,罷漏時,王世子孝昭殿禫祭亞獻入對時,右副承旨李渙,事變假注書李宗榮,記事官朴取源·尹東衡,以此陪從。王世子還宮入對時,李渙曰,文學李興宗擧行之際,未免生疎,從重推考,如何?令曰,依爲之。出擧條還入集英門。諸臣以此退出。
己卯五月初一日未時,上拜皇壇擧動入侍時,都承旨李之億,左承旨李永暉,右承旨南泰著,左副承旨具允鈺,同副承旨金光國,記事官金載祿,假注書李性遂,記註官安正宅,記註官李勉,以次陪從。大駕至春塘臺前路,上曰,闕門外,如有鄕民,使之招入。上詣皇壇展謁,仍爲奉審後,入齋室。諸臣以次進伏。上命具允鈺,讀壁上懸板御製。仍敎曰,忍痛含冤之意,幾乎忘之,而至於此處,豈可忘之乎?南泰著曰,殿下,今日纔過禫祀,又展拜皇壇,又命諸臣,使之奉見慈聖所得皇曆,事大之禮,孝思之誠,卓越千古,而但追日勞攘,聖體不顧損傷,此臣等之深所焦悶者也。上曰,玉堂亦來乎?使之入侍。校理李明煥,修撰鄭遠達進伏。上曰,皇靈若在,必遊於我東矣。遠達曰,若思壬辰,則一草一木,莫非皇恩,而殿下纔經禫祀,卽拜皇壇,皇朝實若不亡矣。上曰,一隅靑丘,則皇朝猶若在矣。明煥曰,今月十日,又高皇帝忌辰日也,殿下釋服之日,卽又展拜皇壇,在外諸臣,孰不欽仰聖德?而臣等又爲倍從,目覩盛禮,下情不勝欣喜也。上曰,我國所尙,在於名節,故人皆知前王不忘之義,名節豈不貴哉?以曹操詐力,不敢遷移漢鼎者,不過畏名節故也。永暉曰,誠然矣。上曰,國家全尙名節,則國力返爲貧弱。麗太祖,坐於滿月臺,欲踢三角山云,氣岸甚壯矣。金光國曰,禮樂文物,錢穀甲兵,不得竝行,禮樂雖弱,歷年久,錢穀雖强,國祚返促。以此觀之,禮樂豈非爲國之根本乎?上曰,然矣。上曰,諸臣退出。諸臣卽退閤外。使承傳色口傳問安。答曰,知道。上仍御玉轎還宮,駕至春塘臺,命招待令鄕民,下敎曰,汝等在於何處?一民曰,小臣在於楊州。上曰,楊州農形,何如?民曰,卽今所見言之,可謂豐年也。上曰,彼民在於何處?對曰,臣則在於利川矣。上曰,利川,亦如何?民曰,春秋麥,亦皆茂盛矣。上仍命出送之,還御明政殿月臺。傳敎曰,今初十日,卽高皇帝忌辰日也。闋服之後,何敢闕禮?其日明政殿月臺,當行望拜禮,政院知悉。又敎曰,初三日牌招文衡·知製敎抄啓後,頒敎文,仍令製進。又敎曰,頒赦前,明政殿鋪陳修改事,分付。大駕還入大內後,諸臣退出。
上在昌慶宮。常參以代理停,經筵停。
彗星形痕達夜,尋看終不得見,消滅無疑。
大駕三度習儀祇迎,還入大內後,政院·藥房口傳問安。答曰,知道。
藥房都提調李,提調洪啓禧,副提調李之億啓曰,三年之制,若駟之過隙,中月之祀又過。仰惟聖情廓然,追慕罙切,曉夜將事之餘,又行展拜之禮,勞動至此,聖體不瑕有傷損之節乎?臣等卽與諸御醫,依昨日稟定入侍,詳察聖候爲宜。王世子氣候,何如?臣等不勝區區憂慮,敢來問安,竝此仰稟。答曰,望七衰服,冥然息食,忍過三年。中月之祭又行,追憶丁丑,良欲溘然,氣何諭乎?
李渙達曰,獻納李心源引避退待,已至多日,尙未處置,事甚未安。大司諫洪宗海,司諫李德海,竝卽牌招,以爲處置之地,何如?令曰,依。
李渙達曰,待敎柳敍五自鄕上來云,卽爲牌招察任,何如?令曰,依。
以大司諫洪宗海,司諫李德海等牌不進罷職令旨,令于李渙曰,竝推考徽旨捧入。
李渙,以弘文館言啓曰,本館上番校理李明煥,副修撰鄭遠達,今日祔太廟,祭肄儀及三度習儀時,以大祝官晝仕出去之意,敢啓。答曰,知道。
李渙,以都摠府言達曰,副摠管茂春君堉,以仁元王后祔太廟三度習儀時,侍衛事,議政府晝仕出去之意,敢達。答曰,知道。
傳于李渙曰,三度習儀於明政殿月臺擧行事,分付都監。
傳于李渙曰,承旨入侍。
傳于李渙曰,禮判·編次人,內局入侍,同爲入侍。
傳于李之億曰,都監堂上,同爲入侍。
李渙啓曰,編次人具允明·蔡濟恭·元仁孫,依下敎來待矣。傳曰,入侍。
李渙達曰,今日三度習儀時,承旨五員進去,伴直無人,同副承旨金光國習儀罷後,卽爲牌招,伴直,何如?令曰,依。
李渙啓曰,兵曹判書趙雲逵牌不進推考傳旨,今方捧入,而動駕在邇,本兵多有擧行之事,更卽牌招,以爲傳授命召之地,何如?答曰,允。
又啓曰,明日次對,兩司當爲進〈參〉,而諫院無進參之員,除在外·引避退待外,不爲行公人員,竝待開門牌招,以爲推移入侍之地,何如?答曰,依。
李渙,以祔廟都監都提調言啓曰,祔廟時,所用祭器造成後,都監郞廳監造官,前期陪進宗廟矣。今此新造神榻祭器,靑紅蓋滿頂帳及見樣次,奉來祭器等物,今月初三日,依例陪進之意,敢啓。答曰,知道。
又啓曰,祔廟都監堂上李益輔罷直代,行禮曹判書洪象漢差下,使之察任,何如?答曰,允。
具允鈺,以兵曹言達曰,去四月朔各廳堂下武臣等試射,連因有故,今已逾月,不得爲之之意,敢達。答曰,知道。
具允鈺,以兵曹言啓曰,今此宗廟擧動時,領軍之將,不可不備員,而內禁衛將南益祥,以前任順天營將,未及上來,今姑改差,卽爲口傳差出,使之備員侍衛之地,何如?答曰,允。
具允鈺,以兵曹言達曰,僉知中樞府事金季良·慶絢,忠翊衛將李世重,忠壯衛將尹以莘,俱以輪疾,差復無期,呈狀乞遞,病勢如此,則不可强令察任,竝姑改差,何如?答曰,依。
李渙,以兵曹言啓曰,摠管有闕代,口傳差出事,命下矣。判書趙雲逵,時未出仕,不得擧行之意,敢啓。答曰,知道。
又以義禁府言啓曰,今此祔太廟擧動時,大駕各差備都事九員,神輦左右考喧都事,王世子左右考喧都事,本府入直都事,合以十四員分差,而無以備數,假都事四員,令該曹差出,以爲分排之地,如何?答曰,允。
兵曹口傳政事,以李益輔爲副司直。
待敎柳敍五書曰,伏以,日月迅邁,孝昭殿禫祀奄過,伏惟我大朝,孝思靡極,我邸下愴慕如新,區區下情,竊不勝悲係之至。仍伏念臣之譾劣庸瑣,本不合於簪筆之任,而只緣銜恩畏義辭避,不得仍因盤礴,已過周歲,早晩僨敗,臣固自料,頃者一參圈坐,果虧職責,聖慮屢煩,嚴旨荐降,臣惶隕震駭,靡所容措,縮伏鄕廬,只自訟罪泣愆而已。曾未幾何,以臣之猥玷侍從,敍命特降,俾參駿奔之班,宿趼重叨,至有馹召之旨,臣聞此報,不覺隕越而迫阨也。噫,臣之罪狀,固自如也,國之誤恩,胡至此哉?身爲史官,旣僨於全圈,又誤於散點,致勤嚴敎,至再至三,則臣雖微末小官,顧其進退,亦係有國之四維,翰苑一步,鐵壁當前,況臣同席議圈之諸僚,一在罪謫,一在譴罷,而臣獨甄復,初旣罪同罰異,今又榮枯懸殊,臣若抗顔冒出,則臣雖貪榮忍恥,其於公議之嗤點,何哉?且臣旣不得進參於祭班,則負罪尤大,何敢以官職自居,揚揚乘馹而來哉?玆敢徑還私次,恭竢嚴譴,不意職名如故,召牌又臨,臣情窮勢蹙,進退維谷,玆不得不隨詣闕外,拜章徑歸。伏乞离明,俯垂諒察,將臣前後辜犯,重賜譴勘,以安私分,以昭法紀,不勝萬幸。臣無任屛營祈懇之至,謹昧死以聞。
己卯五月初二日辰時,上御明政殿月臺。三度習儀祗迎入侍時,都承旨李之億,左承旨李永暉,右承旨南泰著,左副承旨具允鈺,右副承旨李渙,同副承旨金光國,記事官金載祿,假註書李性遂,記註官安正宅,記注官李勉,諸臣以次入侍。上祗送習儀神輦於弘化門後,御玉轎還宮時,下敎曰,摠府侍衛不來,摠府入直堂上問啓。仍傳敎曰,今日肄儀·習儀,何等重也,而陪衛以入直晝仕擧行,事之苟艱,莫此爲甚。此亦紀綱攸在,今日入直及受點侍衛,侍衛陪衛外,摠管竝罷職不敍。上曰,都監執事·敎鍊官,使之招來。敎鍊官入對。上曰,擧動節目,何不入啓?敎鍊官曰,習儀節目,則今已啓下,而擧動則日字稍遠,故姑未啓下矣。上曰,極爲非矣。仍傳敎曰,噫,大禮在近,此心一倍,而今日三度,該曹節目,尙不擧行,事之寒心,莫此爲甚。國之紀綱,只行於摠管乎?判書李益輔罷職。又敎曰,騎判有闕代,行司直趙雲逵除授,牌招傳授命召。又敎曰,擧動在邇,摠管有闕代,令該曹口傳擧行。上曰,喧譁極甚,初五日動駕時,以禁針禁之事,敎鍊官,汝大將處分付焉。諸臣退出。
己卯五月初二日午時,上御咸安閤。藥房·禮判·都監堂上,同爲入侍時,都提調李,提調洪啓禧,副提調李之億,禮曹判書洪象漢,都監堂上洪鳳漢·李喆輔·宋昌明,假注書李性遂,記註官安正宅,記註官李勉,醫官金履亨·方泰輿·許礈·李以楷·金德崙·李泰遠·金履貞·蔡應祐,鍼醫卞誼和,以次進伏。上曰,都監堂上,先爲進伏。上曰,魚錫禎·趙榮進習儀時見之,而金漢禎·朴盛源則不來耶?胡爲不見?洪鳳漢曰,皆來矣。上曰,戶曹所在腰轝幾許?鳳漢曰,其數則不知,而至於移轝,其數尤多矣。上曰,以古法,當用彩輿,而彩輿亦用於胎封時,故或恐其混雜,不得盡用矣。洪象漢曰,曾聞胎封時所用,在於奉常寺云矣。上曰,不然矣。上曰,趙明勖前見之時,無髥矣,今見之,略有之耳。上曰,予則雖不然,諸臣則以盛擧知之,可也。趙雲逵以爲,臣以神轝陪從進去,故殿下侍衛無之,以是惶悶云,其言,是矣。李益輔之未及爲,猶可說,摠管則甚非矣,此等事,不爲處分,則其君亦何用之乎?仍傳敎曰,噫,冥然三年,忍過中月之制,祔禮在近,方寸難耐,而應行節目,循例遲滯,今番習儀,何等盛擧,而其於侍衛,非徒不求,一便爲事,使入直,苟且晝仕,今日紀綱,雖曰懈弛,此則非徒謂紀綱,於道理,其涉殊常,故雖處分,已過三度習儀,敦匠重事,不可付諸生手,特敍付軍職之日,下雖欠敬,上何忘禮?兵判及摠管,俱以遞差徽旨擧行,前判書李益輔,令該曹口傳付軍職,使之仍管都監。上曰,兵判一家兩人,皆以兵判遞職,仍察都監矣。洪鳳漢曰,要彩轝班次,當以擧條施行矣。上曰,不必出擧條,以榻敎擧行,可也。仍傳敎曰,儀文不可不備,與因山時有異,金玉寶彩轝十二,依舊例擧行,而勿爲新造,修補以用,一以體慈德,一以伸情禮,案與褥席,各以六擧行,褥席六次,案六次,腰轝次彩轝,依此相錯排列,敎命冊寶差備官,仍前啓下,兼二轝用之,皆隨後事,分付。上曰,都監堂上先退。禮判洪象漢,都監堂上洪鳳漢·李喆輔·宋昌明,先爲退出。李進曰,昨日展拜皇壇,今日又爲祗迎於習儀,日日勞動之餘,聖體,若何?上曰,依遣而近日,則建功湯,亦無益矣,但溫處則流痰稍勝矣。大禮不遠,陟降若佑,則可以無事行禮。李曰,寢睡,亦如何?上曰,昨夜初更三點適睡,及覺則已爲三更三點矣。覺後,身有汗氣,氣亦稍勝矣。李曰,水刺則何如?上曰,不食則身安,昨日則食粥,今日則尙不食矣。李曰,診候漸晩,請先爲進診脈候,如何?上曰,依爲之。金履亨進診後曰,脈候左三度帶數,右三分大而甚數矣。方泰輿診曰,脈候左三分雖不沈,右寸關虛冷,比前稍加矣。許礈診曰,左三分雖不沈猶數,右三分大而帶數,比前加矣。李以楷診曰,左三分雖不沈,而右三分虛大,有加於前矣。金德崙曰,脈候左三分沈中有數,右三分脾胃不調,甚不足矣。李泰源曰,脈候左三分,不沈而有數,右三分,比前不調也。金履貞曰,脈候左三分不沈中,有數,右三分虛軟而猶加於前矣。蔡應祐曰,脈候左三分,雖不沈帶數,右三分虛大,比前有加矣。李曰,鍼醫亦入來,痰處,宜使奉察矣。上曰,流走痰,何以逐之?處溫則稍勝,鍼醫別無按察之端矣。李曰,使醫官議藥,何如?金履亨曰,別無加減處,但兼進鷄膏,似好矣。上曰,貪吏安相五,猶不烹之,而烹食無罪鷄子,予不忍爲矣。李之億曰,抱廚旣遠,亦非不忍食處也。洪啓禧曰,鷄膏,自藥房煎進,則豈有不忍食之嫌?上曰,內醫院必奉大鷄,生弊於廛民,置之,可也。啓禧曰,祔禮在近,此時不可不兼進他藥,粟米飮煎進,如何?上曰,氣若不逮則進御矣,若不然則不治矣。李曰,初六日前,湯劑日再煎入,斷不可已矣。上曰,依爲之。仍傳敎曰,今日旣入侍,曾已下敎,初六日前,理中建功湯,日再煎入,初七日,爲日次問候。上曰,諸臣退出,他承旨與編次人詣閤事,分付。
己卯五月初二日申時,上御咸安閣。編次人入侍,戶判追後入侍時,同副承旨金光國,假注書李性遂,記註官安正宅,記註官李勉,編次人具允明·蔡濟恭·元仁孫,以次進伏。上曰,承旨拔出草紙也。上仍呼御製五篇,命具允命·蔡濟恭·元仁孫,使之校正。允明等奉讀校正後,上曰,寔字是非,今已定乎?允明曰,今則臣快捷矣。上曰,何爲然也?允明曰,臣見康熙字典,則寔字果有是字之意。蔡濟恭曰,康熙字典,亦何可專信?上命元仁孫,使問於注書。賤臣對曰,寔字,本非是字之意,且以是字意所稱處,則臣亦未見矣。上曰,上番意,如何?安正宅曰,商書,寔繁有徒句絶諺解,以是字意解之。上曰,蔡濟恭意,如何?濟恭曰,臣未見其以是所解,臣不信也。上曰,書傳,注書出去持來。賤臣持冊,更爲入侍。蔡濟恭曰,訓考旣無是字之意,諺解但有之,諺文何可信也?上笑之。上曰,編次人先退,戶判使之入侍。戶判洪鳳漢,進伏,上曰,腰轝果有十二數耶?鳳漢曰,想必有之。上曰,彩轝若胎封時所用而混入,則甚未安矣。鳳漢曰,宜有分別之道矣。上曰,李寬鎭誰也?鳳漢曰,李埉之子也。上曰,洪鼎猷則誰也?鳳漢曰,李判府事之女壻,而古相臣洪致中一家也。洪鳳漢曰,腰轝·彩轝相錯,在前差備官,在後事,命下矣。差備官分守轝後,然後可以整齊,略依習儀例,每一腰彩轝,差備官各隨其後,似好矣。上曰,依爲之。上曰,諸臣退出。諸臣以次退出。
上在昌慶宮。常參以代理停,經筵停。
自巳時至未時,日暈。
具允鈺,以都摠〈府〉言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
具允鈺啓曰,兵曹判書趙雲逵,連爲召命,不卽出肅,動駕只隔數日,本兵多有擧行之事,卽爲牌招,以爲命召傳授之地,何如?答曰,允。
傳于具允鈺曰,大臣·備局堂上詣閤。
傳于具允鈺曰,動駕在近,兼有下敎事,當如此之時,何爲違牌?斯速牌招,次對,同爲入侍。
以大司諫洪宗海,司諫李德海,正言李鎭衡牌不進〈罷職〉令旨,令于李渙曰,竝推考徽旨捧入。
南泰著啓曰,旣行翰圈,在外人,令藝文館催促,其令卽爲上來,召試,上來後,政院稟旨擧行事,命下矣。在外人,今已齊到云,令本館擇日擧行,何如?答曰,允。
傳于南泰著曰,儀註有下敎事,左右相·禮判入侍。
南泰著啓曰,左議政金尙魯,右議政申晚,禮曹判書洪象漢,依敎來待矣。
又啓曰,編次人具允明·蔡濟恭·元仁孫,依下敎來待矣。傳曰,詣閤。
以李之晦爲事變假注書。
以趙慶輔爲守宮假注書。
具允鈺啓曰,事變假注書李之晦,時無職名,令該曹依例付軍職,冠帶常仕,何如?答曰,依。
又啓曰,臣依聖敎,取考刑曹囚徒案,則承傳罪人十三名,刑曹罪人二十三名,來關罪人十三名。各司罪人五名內,私奴乶音所持馬價,終不納事也。軍資監書員金振興,工匠料布勘合文書,終不擧行事也。司憲府書吏金大運以禁吏,非題目呈課事也。書員朴受采,多有不勤事也,金聖麟次知同生弟大麟,多數負債之後,定日過限事也。罪名輕歇,竝放送。其餘罪人,罪名緊重,竝仍囚之意,敢啓。答曰,知道。
吏曹口傳政事,以權燧爲思陵令。
兵曹口傳政事,以沈星鎭,海溪君爲都摠管,以趙暾,密林君炓爲副摠管,以尹珖爲兼內禁將。
南泰著達曰,祔廟都監郞廳,以提調意達曰,提調李益輔,旣付軍職,卽爲牌招察任,何如?令曰,依。
南泰著,以吏曹言啓曰,今此宗廟各陵端午祭祭官,當爲塡差,而祭官元數不足,故不得已京內祭官,則以祔廟差備官中,兼差之意,敢啓。答曰,知道。
南泰著啓曰,觀象監官員,以領事提調意啓曰,張宿度內所在彗星,連三日會同諸官,達夜測候,終不得見,消滅無疑,文臣測候及本監別測候,自今日,竝爲停罷之意,敢啓。答曰,知道。
李渙,以義禁府言達曰,時囚罪人羅忠佐·金相玉·李得福,竝施以告身一等律放送,趙德鎭初囚中官,亦爲放送事,命下矣。高陽前郡守羅忠佐,咸從前府使金相玉,甑山前縣令李得福等,各杖六十,收贖一等奪告身竝放送,定平前府使趙德鎭,初囚中官柳鳳徵,依傳敎,竝放送之意,敢達。答曰,知道。
己卯五月初三日辰時,上御恭默閤。大臣·備局堂上引見入侍時,左議政金尙魯,右議政申晩,知事李益炡,行判尹李鼎輔,行禮曹判書洪象漢,行戶曹判書洪鳳漢,左參贊李喆輔,吏曹判書閔百祥,刑曹判書申晦,護軍具善復,訓鍊都正鄭汝稷,行司直元景淳,行司直徐志修,大司憲鄭光忠,左副承旨具允鈺,副校理任㻐,假注書李性遂,記註官安正宅,記註官李勉,諸臣以次進伏。金尙魯曰,近日日氣漸熱,且連日勞動,伏未知聖體如何。上曰,氣何足諭?三年之制已盡,萬事無心矣。申晩曰,祔廟只隔數日,下情不可仰達矣。上曰,再明後,則人世豈有如予人乎?忍過三年,今又釋衰,更見卿等,此心何可言?尙魯曰,昨見進御服色,臣等不勝喜滿,而上敎每以如此,故損傷聖體,亦不小矣。以是伏悶,水刺,更如何?上曰,口味則無害矣。尙魯曰,寢睡,亦如何?上曰,善宿矣。上曰,設幕次,南神門外權安之言,李喆輔所陳,是矣。必如壬寅年,慈神亦安矣。申晩曰,湯劑連爲進御乎?今則日再進而似好矣。上曰,建功湯亦無效矣,溫處則差勝耳。尙魯曰,流注痰候,近復如何?上曰,腰以下,時時有之,而痰亦多謀,再明將事時,想必給由矣。尙魯曰,王世子氣候,如何?上曰,一向矣。尙魯曰,世孫氣候,亦如何?上曰,善過矣。尙魯曰,此乃平安前監司閔百祥狀啓也。以爲丙午年,臣營各廳將校等處,貸下之各庫錢六千六百兩零,首尾三十年,盡爲消瀜,仍成鬼錄者,依朝令蕩減,而各庫所儲,莫非緩急不虞之備,從今以往,無得許貸各廳之意,申明定式事,請令廟堂稟處矣。關西債路,大爲公私難支之弊,許多錢貨,今雖蕩減,此後又復給債,猶前之爲,則其弊將不可勝言,特敎蕩減之意,顧安在哉?道臣狀論,誠甚得宜,所謂債路,一切嚴防,而如有犯者,則當該道臣,從重論罪事,定式分付,何如?上曰,誠是矣,依爲之。此後繡衣之行,予當廉問矣。尙魯曰,此乃平安前監司閔百祥狀啓也。以爲勅庫錢安州之九百六十八兩,价川之三百七十二兩,順川之一百三十七兩,雖載錄會案,而此是十年鬼錄,指徵無處,似當依朝令蕩減,請令廟堂稟處矣,厥數不多,已成鬼錄,則徒擁虛簿,誠爲無益,依狀請蕩減,何如?上曰,依爲之。出擧條洪象漢曰,邦禮莫重,內殿今空,臣是禮官,職掌所管,故敢達矣。上曰,望七之年,聞千千萬萬意外之說也。尙魯曰,典禮所載,故不敢不奏也。上曰,予於溫幸時,有一老人,以七十鰥居,有所仰訴矣。其時予笑曰,汝之七十鰥居,予何以爲之云矣。今彼溫老,想必笑予,左右相,相顧而語,予以爲殊常矣,禮官亦微告,予年若五十,則豈不從之?今日若陪慈聖,則貞聖歸後,有難違慈敎矣。今則以何意爲之乎?枯楊生梯,老夫得其女妻之象,方服建功湯,豈曰有意於得女妻也?尙魯曰,聖意如此,而所以仰稟者,在下之道,不敢不爲,而君臣猶父子,父言如此,子孰不感動乎?然禮官所請,固是應行典禮,而臣等亦不敢以非法,仰達矣。上曰,上有乾坤,下豈有無國母之臣子乎?下之所請,豈曰非矣?但無子則亦不異事,而有子且老而後,必爲再娶者,予嘗非之矣。俗所謂老而無情,予笑南有容之六十而娶矣,有容反笑予矣。昔者,礪城君,不爲再娶,予問其故,礪城曰,年老娶妻,便是不忍爲之事。予答曰,大監之言,誠是云矣。王公雖異於士庶,今若從之,亦不忍之一事也,不言中,自有深意。望七之年,豈忍爲不仁之事?尙魯曰,下敎如此,臣等不敢長語仰達,而今日君臣間,有此酬酢,下懷不勝抑塞也。申晩曰,自下有此所達之事,思之不覺至痛也。上以御筆,書下綸音。仍下敎曰,大臣與備堂,同爲奉覽後,還爲奉納也。諸臣奉覽後,卽爲奉上則。上曰,卿等能領會乎?尙魯曰,猶未領會也。上曰,予雖無學問工夫,卽此一事,則心有深矣。起頭處,無異藏頭說,故卿等不得領會。承旨草紙,注書筆硯,使之奉上。上更下綸音。仍敎曰,覽後卽爲還納。諸臣奉覽,卽爲還上。上曰,志在尊祊,而究其心則慼矣。上曰,今年封爵回甲之年也。禫月後,又將謁聖平復,慶科尙在,諸科合於謁聖,如何?尙魯曰,平復與封爵慶科,合行似好,而謁聖則似不可合於慶科也。上曰,然則將行三科,謁聖以視學爲之,如何?尙魯曰,似好矣。洪鳳漢曰,三年之後,初爲謁聖,雖用二人,不可以視學爲之。閔百祥曰,用數小則好矣。徐志修曰,臣意則上敎極好,慶科合設於謁聖,少無所害矣。上曰,謁聖後,還御春塘臺,仍以慶科試士,亦似無妨。志修曰,雖合設,用數如多,則亦非合設之意,謁聖試士數,無過於五人,慶科合科試士數,亦無過於十五人則似好矣。上曰,科擧事體甚重,而宰臣徐志修,奏語預及額數,非矣,從重推考,可也。上曰,初一日陳賀爲之,而物膳方物,一竝置之,可矣。尙魯曰,封爵回甲,豈是列聖朝所有之事乎?物膳與方物,豈可置之乎?象漢曰,大臣所奏,誠是矣。申晩曰,此非難施之事也。鳳漢曰,以私家回榜言之,其爲慶事,異於他慶,況於國家,有此慶,實是前古所罕,如此節減,甚非推光先朝恩授之道也。尙魯曰,聖意所在,臣等莫不欽仰,而然應行典禮,盡爲除減,徒損國體也。上命書傳敎曰,凡事不欲張大,而六月初一日陳賀頒敎。噫,昔年恩授,不敢孤而然也,旣以稱慶儀文,當節約,各道箋文外,物膳方物,一竝置之,世孫冊封陳賀箋文外,方物物膳,亦爲置之事,分付。上又傳敎曰,謁先聖之禮曠焉,三年制畢後,卽行亦禮也,而若此秋冬之間,三科稠疊,已行大比之科,一年之內,將爲四科,稠疊之科,其宜節約,酌獻之禮,亦何踰年?噫,望七服縗,三年已訖,昨冬調攝,倖而旋愈,酌獻文廟,於群下,豈不曰慶?文廟酌獻禮,以八月擧行,其日行酌獻後,御春塘臺,謁聖庭試,平復庭試,封爵年稱慶庭試,世孫冊封庭試,當爲合三慶兼行,以此分付儀曹。象漢曰,端午不遠,而思陵令一窠尙未差,端午前口傳差出,何如?上曰,依爲之。尙魯曰,新除授晉州牧使李錫禧,以潭陽府使移拜,而當初政曹,不覺其與郞官有親嫌,誤擬受點云,在法例,不可赴任,卽爲改差。其代,令該曹更爲極擇差出,錫禧之在潭陽,頗有治聲,遞易誠可惜矣。使之特仍前任,當該政官,有不察之責,推考,何如?上曰,依爲之。尙魯曰,向者試牌時,初牌違牌者,特竝爲投鄙,處分已過矣。其中又有矜惻之人,徐命天其間遭其長子喪,人情想必欲見其埋土矣。鄭昌順兄弟,其爲人,亦非以黨習負國之人也。臣意則特放之,使諸翰林,竝爲行公之地,似好矣。上曰,非久當釋,姑置之。鄭光忠進所懷曰,前兵判李益輔動駕時,節目之不卽啓下,誠有失矣,而特罷之敎,似或太過。不終日而改以遞差傳敎,特仍監蕫之任,臣於此,實仰我殿下轉圜之盛德,第論其所坐,不過不善擧行,非出於欠敬之意,而絲綸之間,未免過重,此後凡係政令處分之際,克務斟酌,俾歸得中,卽臣區區之望也。上曰,身爲都憲,阿好爲言,疲軟不戢,遞差,可也。任㻐曰,今日次對,諫院無一人進參之人,大司諫洪宗海,司諫李德海,正言李鎭衡,竝罷職,何如?上曰,事體駭然,不可罷職而止,罷職不敍,可也。上曰,莫重擧行之事,中官昏謬不奏。今日亦有遲滯擧行者,事事無據,莫此爲甚,當該中官李夢良,令該府從重勘處。出榻敎上曰,禁府時囚罪人,有幾人耶?禮判雖非獄官,判義禁遞職不遠,奏之,可也。象漢曰,羅忠佐·金尙玉·李得福·金永燮也。上曰,羅忠佐供辭,如何?象漢曰,臣聞李瀰之言,而又見忠佐之供,俱有可據,而忠佐二罪俱發矣。上曰,何事?象漢曰,忠佐上京時,與一士人同行,路遇一僧,食南草不拜,故忠佐與士人,以僧習之駭然打臂四度,則其僧爲辱說,故更使捉來,則其僧走避之際,自投澤中而死。故自本道,捉治其士人與羅奴,忠佐則係是朝官,故道臣有狀矣。上曰,無異於以挺與刃也。尙魯曰,似不可全釋矣。上曰,金永燮則何事也?象漢曰,金永燮之爲襄陽倅也,有一民有罪,故打臂則其民辱說,無所不至,永燮仍以棍杖打之,其民,過三日乃死。故道臣有狀,而永燮供辭,以爲用棍七度云矣。鳳漢曰,金永燮事,方行査而未及入來,亦不可釋矣。上曰,若非土民,則當爲償命乎?鳳漢曰,當償命矣。上曰,李得福,何事也?象漢曰,得福以邑宰,打崇品中官,故有道臣狀矣。上曰,然矣。上曰,金相玉,何事?象漢曰,相玉之爲西邑,除番布有不報事也。鳳漢曰,此相玉之遞來時事,異於在任時,而亦不可全釋矣。上曰,以告身律施之,無妨矣。仍命書傳敎曰,嗚呼,此日追慕難抑,宜體盛德,大禮之前,其先疏釋,時囚羅忠佐·金相玉·李得福,竝施以告身一等律放送,趙德鎭初囚中官,亦爲放送,該房承旨,取考秋曹囚徒,輕囚放釋。大禮前,申飭各司,切勿用牌。又傳曰,赦令當前,金吾多有擧行之事,判尹李鼎輔,判義禁除授,牌招察任。上曰,編次人來待事,下敎。諸臣以次退出。
己卯五月初三日午時,王世子坐德成閤。承旨持公事入對時,同副承旨金光國,記事官金載祿,記事官朴取源,記事官尹泰衡,以次進伏訖。光國曰,此平安兵使崔鎭海狀達也。以軍器修補,論賞監董官等事矣。令曰,監官,誰也?光國曰,折衝鄭商儒,前部將金泰淵,前司果韓弼柱,出身金瑞彩等四人矣。令曰,上之。踏達字而下。諸臣遂以次退出。
己卯五月初三日申時,上御恭默閤。左右相·禮判·編次人,同爲入侍時,左議政金尙魯,右議政申晩,禮曹判書洪象漢,編次人具允明·蔡濟恭·元仁孫,右承旨南泰著,假注書李性遂,記註官安正宅,記註官李勉,諸臣以次進伏。上曰,俄者所下綸音,群臣唯有未釋然之意,世道嘵嘵,外間必致疑。王者無私,所言公則公言,予又下手書綸音,載於注書日記,諸臣奉覽。綸音曰,有乾則有坤,國不可以一日曠坤位,帝王與士庶有異,君何以自守其志,臣何敢應文爲請?況上奉眞殿,中饋之任,亦豈無也?噫,我慈聖眞殿用之者,今屬於予,而授守無人,中夜興思,良欲溘然,此意已諭卿等,予年若五十,何待其請?嗚呼,若奉慈聖,亦何敢曰老,而噫,少壯娶婦,猶思其親,今無仰依之所,亦無娛親之道,而若從卿等之請,人子之心,當如何?中月纔過,遽聞此請,心懷一倍,方寸難耐,心雖已冷,氣則猶存。抑或有若前挨過之道,望七之年,惟重坤位,其有此擧,是不仁之甚者也。以不忍之心,行不仁之事,吾所不爲也,覽畢。上曰,今則卿等,知予心乎?尙魯曰,臣豈不知?但俄者下敎綸音,起頭之間,有太后二字,此臣等之所不可仰對者。且綸音,卽爲還入,故外間亦不無所疑也。上曰,前有李顯弼之所云云,靈城亦有所云,而今番以後,予於貞聖,可白心矣。貞聖常欲享壽矣,豈意貞聖先歸?倍我慈聖。尙魯與申晩皆曰,臣等抑塞,不敢仰對。上曰,以私家言之,老而雖無妻,凡事亦可付諸子婦,而國家則不然,此生可謂非僧非俗,豈有往牒乎?尙魯曰,聖意雖如此,凡事,思之復思,則每有他道,更加深思之,區區所望也。象漢曰,臣今承下敎,中心抑塞,不得更對。但大臣所奏至當,更加聖思,亦臣之所望也。上曰,此綸音所敎,起頭則言其天經地義,中則言其人理,末則又言其予心,卿等之意,如何?尙魯曰,事有輕重之別,大小之分,以此深思之,切有所望矣。上曰,老而娶妻,予常非之。予已過六十,豈爲不忍之事?若無子則娶之亦宜。徐命九,得孝修後娶妻,予常非之,然帝王則異於匹庶,如予帝王,豈有於往牒乎?尙魯曰,丁丑是何年?不幸逢此年,中心抑塞,不可仰達矣。上曰,莊烈王后入宮時,春秋幾何也?禮判出,考譜略以奏。象漢出考入奏曰,其時春秋四十矣。上曰,然矣。仁穆王后入宮時,穆廟春秋幾何耶?卿宜知之。象漢曰,臣未得詳知,而伏想不過五十歲也。上曰,然矣。未及於六十歲矣。尙魯曰,此御筆綸音,宜可還納矣。上曰,何必還納矣?尙魯曰,臣若奉去,則是奉行也,不敢奉去也。上曰,大臣若然,則承旨持去,可也。申晩曰,大臣旣不奉去,則承旨何敢奉去乎?上曰,然則注書持去,可也。尙魯曰,更加聖思,臣有所望矣。上曰,大臣則有奉行之嫌矣,承旨則不然矣。南泰著曰,人臣孰不欲得御筆?而況且兼得宸翰,臣今日適入侍矣,豈不榮幸,而此則不敢奉去矣。申晩曰,承旨雖奉去,當奉置於啓板,承旨不可持去矣。上曰,若置於啓板,則不緊還納,可也。泰著卽爲奉納。上曰,注書果謄於草冊乎?尙魯曰,已謄矣。上曰,注書高聲讀其所謄。賤臣進伏讀之。上曰,錄於日記,可也。上曰,編次人讀述編上下篇,卿等旣入侍同見之。具允明進讀之。上曰,注書出去,金虎門仍留事,分付。賤臣傳命後進伏,則上以御筆書述編文四張以下之曰,編次人讀之。允明讀畢。上曰,此四張文,編次人出去,相議校正,以入於後日入侍。泰著奉捲御筆四張,納諸袖裏。允明曰,臣輩當奉去校正,而承旨奪納袖裏,甚非矣。泰著曰,御筆紙,不可以筆校正,其當謄出後校正。臣自政院,謄本以送矣,豈有所妨於校正矣?蔡濟恭曰,御筆旣是述篇所書,則臣等事當奉去矣。元仁孫曰,承旨之堅執,極爲非矣。上笑之。濟恭曰,御筆旣是四張,臣等三人,與承旨各分一張,則似好矣。上笑曰,依爲之。泰著曰,上敎如此,當如敎分之,而編次人之累次煩瀆於筵奏,極爲非矣,推考,何如?上笑曰,勿推,可也。此承宣,前日則甚柔善矣,今日不然矣。諸臣以次退出。
上在昌慶宮。常參以代理停,經筵停。
藥房口傳啓曰,卽伏聞醫官所傳之言,則東宮有感候云,臣等卽率醫官入對,診察爲宜,惶恐敢啓。傳曰,入對爲之,而元良今夜亞獻,明日大祭,亞獻竝置之,獻官塡差。
藥房口傳啓曰,臣等與諸醫,入診于東宮,則脈度浮數,頭疼·惡寒,兼有咽喉之痛。諸醫皆以爲,此是感氣未解之致,連翹敗毒散五貼,連爲進服,以爲發散之地爲宜云。此藥五貼劑入之意,敢啓。答曰,知道。
具允鈺達曰,獻納李心源引避退待,已至多日,尙未處置,事甚未安。除在外·未署經·未肅拜外,執義李基德,掌令李光稷,竝卽牌招,以爲處置之地,何如?答曰,依。
傳于南泰著曰,禮判·編次人詣閤。
具允鈺,以摠府言達曰,今此祔太廟擧動時,侍衛不可不備員,而新除授副摠管密林君炓,與都摠管海溪君,四寸相避,副摠管密林君炓,合有變通之道。令政院,卽速稟旨變通,以爲備員侍衛之地,何如?答曰,依。
具允鈺達曰,因摠府草記,新除授副摠管密林君炓,與都摠管海溪君,四寸相避,令本院,稟旨變通事,依下矣。副摠管密林君炓,合有變通之道,何以爲之?敢稟。答曰,改差。
傳于南泰著曰,已有下敎,元良祗迎,正殿行禮,一體置之。
南泰著,以禮曹言啓曰,聖上封爵回甲,稱慶陳賀,來六月初一日爲之事,已爲筵中定奪矣。告宗廟祭朔祭,兼行社稷告祭,同日曉頭,一體設行後,午時頒敎陳賀事,磨鍊擧行,何如?答曰,允。
南泰著啓曰,祔廟都監郞廳,以都提調意啓曰,今此祔廟時班次,更爲作圖以入,仰備聖覽之意,敢啓。答曰,知道。
南泰著達曰,祔廟都監郞廳,以都提調意達曰,今此祔廟時班次,更爲作圖以入,仰備睿覽之意,敢達。答曰,知道。
掌令李光稷達曰,司諫院獻納李心源,以臣本以庸下之資,不合耳目之任,而前後屢叨,未效一日之責,日昨暫出,不過副急之計,私心惶愧,固已萬萬,卽接堂箚,歷指災異之所由,深斥臺閣之無言。臣於是,瞿然慙悚,益不知所以自措也。噫,天怒於上,民怨於下,百度解弛,庶官玩愒,目下可言,豈曰無之,而識旣疎闇,性又巽軟,默默供職,初未有繩糾之論,草草陳戒,不足責消弭之方,致使譏切之言,峻發論思之地,揆以廉隅,其何可一刻仍冒於臺次乎?引嫌而退,堂箚所論,非有指斥,以此爲嫌,無乃太過。請獻納李心源出仕。答曰,依達。
以執義李基德罷職令旨,令于李渙曰,推考徽旨捧入。
啓曰,明日祔太廟擧動時,何承旨留院乎?敢稟。傳曰,右副承旨留院。
李之億,以吏曹言啓曰,今此祔太廟時,各差備官,兼差親祭祭官之意,已爲入啓,蒙允矣。明日諸享官,當先詣享所,祗迎於廟門內,而其中差差備人員,當陪從於擧動時,故不得先詣享所之意,敢啓。答曰,知道。
敎中外大小臣僚耆老軍民閑良人等書。王若曰,殷制甫終,方深慨廓之思,魯廟虔告,爰擧陞祔之儀。玆當渙音之誕宣,尙覺餘哀之冞至。洪惟太母之徽猷盛烈,允邁前代之哲后賢妃。贊聖謨於憂勤惕厲之時,化資簪珥,奠國脈於危疑板蕩之際,策決簾帷。五紀御尊,厚坤載育物之德,十冊揚美,晩祿享含飴之歡。嗟小子不弔于天,而徽音奄閟一夕。喬山之歲月屢換,仙遊已遐,長樂之晨昏永違,春暉莫報。惟忱誠自盡於親祼,故毁憂敢顧於暮齡。哀疚靡寧,入則如無歸也,縗麻奄闋,嗟乎,此何人斯?孝子之追慕無窮,始欲待秋丁而撤几,先王之制禮有限,今玆涓吉辰而薦禋。乃於本年五月初六日乙酉,祗奉皇妣惠順慈敬獻烈光宣顯翼康聖貞德壽昌永福隆化定懿章穆仁元王后,祔享于太廟。迨玆躋配之禮纔成,奈此感觸之懷愈切。淸道之仙仗儼列,瞻焉莫攀,同龕之寶座高臨,僾然如在。嬛嬛抱愾悒之思,御黼扆而何安,衎衎有奏假之休,撫焄蒿而增慼。今幸禮儀之卒度,詎無王言之播脩?念慈天罔極之恩,孰無沒世不忘之痛?體平日好生之德,宜思與物皆忻之方。惠澤均霑,瑕垢盡滌,溫諭誕降,品彙昭蘇。自本月初六日昧爽以前,除謀反大逆·謀反,子孫謀殺,歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所·未至配所,已發覺·未發覺,已決正·未決正,咸宥除之。敢以宥旨前事,相告言者,以其罪罪之,在官者各加一資,資窮者代加。於戲,軒懸不作於賀庭,可見悲懷難抑,肸蠁竝流於寰域,庶幾冥庥永垂。肆以愴舊之心,庸勉維新之化。故玆敎示,想宜知悉。嘉善大夫戶曹參判兼大提學金陽澤製進
己卯五月初四日辰時,上御齋室。禮判·承史先爲入侍時,禮曹判書洪象漢,左承旨李永暉,假注書李性遂,記註官安正宅,記註官李勉,諸臣入侍。上曰,進來于孝昭殿楹外。上曰,予將口奏於殿中,禮判詳聽之,注書詳錄之。上仍進伏孝昭殿中,洪象漢進伏於殿門外聽之,賤臣性遂,伏於楹邊,謹錄之。上奏畢,顧謂臣性遂曰,幾何記得?賤臣對曰,臣之所伏處稍遠,多有聽瑩處,故所錄亦多間斷處矣。上曰,姑爲少退,更與編次人,入侍於齋室。禮判·承史竝出退。
己卯五月初四日辰時,上御齋殿。禮判·編次人,同爲入侍時,禮曹判書洪象漢,編次人具允明·蔡濟恭·元仁孫,左承旨李永暉,假注書李性遂,記註官安正宅,記註官李勉,諸臣以次進伏。上曰,注書進伏也。孝昭殿中口奏,予爲文號寫,注書以草冊所錄,提醒其遺忘處,可也。上命李永暉,使之書出,又命編次人,使之校正字句後,仍命載之述篇。名之曰,祔禮前一日。孝昭殿口奏其文曰,臣於九歲,自壬午,奉我慈聖,十一歲甲申,得貞聖,共與承歡龍樓。嗚呼,庚子,龍馭莫隨,其惟仰依,惟我慈聖。吁嗟,丁丑之春,貞聖先歸,慈聖寶算已高,每有非昔之歎,而適於此際,慼我慈心,到今追思,臣心猶酸,帝王上奉宗社,有異匹庶,天無地,則豈可以謂天乎?雖以自古,國有大故之時言之,卽有嗣君,乾坤之位,相繼不息,豈有若今日者乎?嗚呼,小學云,婦主中饋,闕中奉眞殿,亦如太廟也,中饋之事,今誰主乎?士庶則或委諸子婦,而闕中不然。嗚呼,昔有內殿時,豈不欲躬奉其禮,而臣豈不奏乎?慈聖致誠致潔,臣何敢替行乎云矣?嗚呼,推此之心,所重在焉,臣意則將此道,永垂于後,何敢如士庶,而委諸子婦乎?昔年所用之物,今來于臣,而嗚呼,初六日之前,左右之人,猶視以慈殿侍人,初六日之後,同歸于一,瞻彼長秋,授守無人,只臣一身,古例雖有相臣領六曹之事,豈有時君,兼內壼之事乎?臣年今若五十,爲宗社,何敢曰不忍?今奉慈聖,則亦何敢辭老?且與貞聖,少時行吉禮,俱過回甲,寔往牒所無,嗚呼,臣年豈忍行此,而與士庶有異,亦何敢自守其志,然以士庶言之,或有爲親,或有求嗣,而此外年老爲此者,雖見稗說,心常陋之。況昨冬差愈,荷陟降之陰騭,亦是料外,以此心,行此事,則此不仁之甚者也。嗚呼,以不忍之心,忍行不仁之事乎?備局次對,必欲卽行,臣心訝之。嗚呼,中月之制纔過,聞正壼位之請,臣心尤當若何?酬酢爲難,書示臣意,而心氣索莫,未能形容,相臣見而難解,故再書以示,而意猶未暢。燕居思之,于今嘵嘵之世,未暢之語,不可傳聞,其草旣納,尤當疑惑,豈可經夜?又召相臣·宗伯,復書示意,命錄日記,其書如右所奏,首言天經地義,次言臣之情理,末言人事矣。今日欲拜于殿,着衣之際,忽覺焉,天經地義,豈敢以人事參錯?諸葛之祁山,豈不知難以恢復?而惟行其所當爲者也。宗社則重,不仁之心,卽人事也,今述續編,而原編中,以不當不忍而不忍,卽婦人之心已云矣,何敢以小不忍,遺重事?而況追思永慕堂慈敎,得一翟衣次,而有敎曰,必有其人而然矣,其人卽指壼位也。嗚呼,此等之時,猶憫國事與小子,慈敎及此,到今思之,方寸欲裂。嗚呼,此敎若今承顔,亦何敢徒守不忍之心乎?世孫冊封,臣豈忍也?而祔禮前,欲令展謁殿庭,先爲定號冊禮,以待祔禮。嗚呼,今日之事,不奏今日,明日之後,更奏于何?敢奏正壼位之意,願我慈聖,將此臣意,奏於第一位,陟降想必俯燭,兩聖后亦必忻喜,因此而臣有又奏者,昔漢諸葛,娶妻黃氏,先儒稱心,世豈復有黃氏?强而求之,雖不近人情,今於擇妃,必先其德,不取其貌。臣於孝章擇婦時,已有此意,猶尙欽服,宣懿王后之懿志也。臣何敢欺陟降也哉?上仍敎曰,慈聖所使之人,貞聖所使之人,無所歸屬處,宜有區處之道矣。上曰,此事豈可仍禮官所請之事哉?大臣宜可直請,而今不然,是則左右相事,誠慨然矣。禮判以爲,領相,殿下招見之似好云云,予其時,已爲疑之矣。前日領相之入侍,必是禮判之所以與來者也,領相誠慨然矣。象漢曰,旣奏殿中禁婚令,不可不速下矣。上命書傳敎曰,旣奏孝昭殿,其奏語,當書下頒布,凡諸等事,過禫月後擧行。象漢曰,旣奏之後,何必待禫月後?中外當紛紜過婚,禁令則不可遲滯矣。上又傳敎曰,雖已下敎,於禁婚一事,抑何心諭乎?此則該曹擧行。又傳敎曰,今夜有先爲擧行事,三更一點,以冕衣,直詣孝昭殿擧行後,入西庭小次,以待正時,承史留待內神門,祭正時前一刻,與贊禮入侍小次,諸執事先行禮,爲先依例擧行,祭畢後,入齋殿留,開東時,詣殿中,先奉冊寶,待正時隨轝以行,依此擧行,承史·侍衛入齋殿後,各歸其次,神轝動駕前二刻,承史詣孝昭殿,侍衛詣明政殿,待候。象漢曰,揀擇單子,自該曹當爲擧行,而年歲所限,不可不預知,故敢稟矣。上曰,自十八歲至二十歲爲之,可矣。諸臣退出。
己卯五月初四日未時,王世子坐德成閤。藥房入對時,都提調李,提調洪啓禧,副提調李之億,記事官金載祿,記事官朴取源,記注官李勉,醫官金履亨·方泰輿·許礈·李以楷·金德崙·金履貞,以次進伏訖。曰,伏聞睿候未寧,不勝驚慮,入對診候之意,啓于大朝而進矣。症候,何如?令曰,自三四日,有喉痛·惡寒之節,故或取汗,而冷汗雖注,痛勢則無減矣。曰,誠爲伏悶矣,請使醫官診候焉。令曰,依。履亨進伏診候曰,脈候左右三部頗浮數,重按則有虛軟之節,掌心甚熱,感候未和之致,似有頭痛,而口味亦有所變矣。諸醫之言略同。令曰,口淡特甚,此如何?履亨曰,此是感氣之症矣。請議藥。令曰,依。履亨曰,連翹敗毒散,似宜矣。令曰,此藥,亦良於喉痛乎?履亨曰,然矣,而喉痛例用之劑矣。曰,以五貼劑進爲宜,而請詳敎症情焉。令曰,亦有引飮之症矣。履亨曰,乾葛茶煎進以服,好矣。曰,請自今問候焉。令曰,異於他時,不必問候矣。諸臣遂以次退出。
上在太廟。常參以代理停,經筵停。
自昧爽至辰時,有霧氣。
大駕,〈詣〉太廟入齋室後,王世子遣宮官問安。答曰,知道。
政院·玉堂·藥房口傳問安。答曰,知道。前後殿奉審省牲省器後,政院·玉堂·藥房口傳問安。答曰,知道。
李渙達曰,兵曹郞廳來言,闕內各處入直軍士夜巡檢之意,敢達。令曰,知道。
又達曰,都摠府郞廳來言,闕內各處入直軍士夜巡檢之意,敢達。令曰,知道。
傳于金光國曰,都監堂郞入侍。
備忘記,長番內官宋獻徵,承傳色差下,政院知悉。
傳于李永暉曰,承旨入侍。
吏曹口傳政事,以宋瑩中爲司僕正,以安致宅爲奉常正。
兵曹口傳政事,以花平君橃爲副摠管。
傳于具允鈺曰,今則旣命定壼位,曾已下敎,定位後,世孫宮司鑰,爲中宮殿司鑰,本司鑰,依定例,以書房色兼察,世孫宮掌務,爲中宮殿掌務,亦依定式,薛里兼察,水賜間別監,亦慈殿前任句處者,有闕勿補,亦以大殿水賜間兼察事,分付內侍府·掖庭署。
具允鈺,以兵曹言啓曰,在前經宿擧動時,大內巡檢等事,使入直兵曹·都摠府堂上,累次申飭事,例有啓稟,分付矣。今亦依此擧行之意,敢啓。答曰,知道。
己卯五月初五日丑時,上親祭孝昭殿。贊禮·承旨入侍時,禮曹判書洪象漢,都承旨李之億,左承旨李永暉,右承旨南泰著,左副承旨具允鈺,同副承旨金光國,注書金載祿,假注書李性遂,記註官安正宅,記註官李勉,以次入侍。上曰,諸執事皆盥洗乎?承旨曰,皆爲之矣。親祭罷後,上入齋殿。仍爲下敎曰,諸臣各歸其次,以待開東,與都監堂郞入侍。諸臣退出。
己卯五月初五日卯時,上入孝昭殿。奉神輦入侍時,都監堂上左議政金尙魯,戶曹判書洪鳳漢,左參贊李喆輔,行司直李益輔,工曹判書宋昌明,禮曹判書洪象漢,都承旨李之億,左承旨李永暉,右承旨南泰著,左副承旨具允鈺,同副承旨金光國,注書金載錄,假注書李性遂,記註官安正宅,記註官李勉,以次入侍。金尙魯曰,達夜將事之餘,聖體,若何?上曰,自然用心力,故不知如何耳。尙魯曰,湯劑進御否?上曰,煎入事,俄已下敎。尙魯曰,臣昨日伏見孝昭殿口奏文,至於取德不取貌也,莫不欽仰聖意也。上曰,諸葛之娶黃氏,先儒稱之,予實欽歎。尙魯曰,臣昨聞禮官所傳,則揀擇年歲,以十八歲爲限云,若以此擧行則極難。世族大家,豈有十八歲閨秀乎?上曰,鄕中則或有之乎?尙魯曰,何等事體,而聖體每如此?臣實惶憫矣。洪鳳漢曰,事體何等至重,而聖敎如此,故群下難於仰對矣。尙魯曰,自十六歲至二十歲捧單則好矣。上曰,予實欲守初心耳。尙魯曰,此實非必守之義,十六歲之於十八歲,其間甚不遠,實無必守之義。上曰,然則更告也。上進伏孝昭殿楹外口奏曰,初以十八歲,捧單揀擇矣,大臣以年歲過時,無以捧單之意,累累陳達。故不得已,從大臣言之意,敢告矣。上奏畢。尙魯曰,揀擇年限,今以奏告于孝昭殿矣,自十六歲至二十歲,禁婚捧單事,分付該曹,何如?上曰,依爲之。出擧條尙魯又曰,從前嘉禮都監,最多擧行之事,今番不可不前期預設,都監堂郞,明日差出事,分付政曹,何如?上曰,依爲之。出擧條上曰,世孫冊封都監,合設於今番都監,無妨耶?尙魯曰,事體不然,不可合矣。鳳漢曰,事體自別,冊禮都監則不可不退行矣。上曰,戶判言是矣,退定,可也。上曰,寶東冊西,以次先奉。上曰,香爐·香盒,已奉往於宗廟耶?問于守僕。上曰,正時近否?南泰著曰,已入之矣。上奉神輦步從,至弘化門乘轝。諸臣各以班次退出。
己卯五月初五日巳時,上詣宗廟擧動。承旨入侍時,兵房承旨具允鈺,假注書李性遂,記註官李勉入侍。上曰,神輦不得望見,分付都監,勿爲急行,計其相望之地,以爲奉行也。上曰,駕前軍兵,不爲先發,又不退後,一時竝驅,紛踏莫甚,槍竹橫入於駕前至近之地,禁軍將,拔箭以入。上曰,宣傳官使之入之。上曰,此宣傳官,未甚勤幹,他宣傳官使之入來。上曰,宣傳官以解出前隊,勿爲竝立紛踏事,分付。上曰,兵曹堂上侍衛中居先人,從重推考,典設官員,令該府處之事,分付。上入太廟奉審時,下敎曰,司僕正金勉行,下義禁府推考。回駕後,當捧徽旨,爲先遞差,司僕正有闕代,卽爲口傳差出,金勉行,令該曹口傳付軍職。具允鈺曰,永寧殿第四室齋祝擧巾蓋之際,殊欠敬謹,推考,何如?上曰,依爲之。具允鈺又曰,掌牲令不卽告腯,殊涉未安,推考,何如?上曰,依爲之。上曰,甲戌年眞殿修理時,有下敎。噫,忍過三年,隨神輦而來,目覩其事。今日待令市民四十人,特爲今年免役。上仍省牲省器後,入幕次。諸臣退出。
己卯五月初五日申時,上入太廟幕次。承旨入侍時,左副承旨具允鈺,假注書李性遂,記註官安正宅,記註官李勉,以次進伏。上曰,噫,望七釋縗,纔行中月之制,隨神輦而來,夢想之外,躬謁太室,悲喜交中,適値節日,百官軍兵,連三日晝夜不息,明日頒敎回駕後,卽爲擧行,而赦句添入,每乎遲滯,此等大禮,何循常格?先下赦命赦句,大提學今日內,牌招添入赦文,亦爲今日安寶。出榻敎上曰,明日,頒赦·百官加爲之,而雜犯以下竝宥,吏·兵曹歲抄,依例擧行,百官加政事,依例擧行。承史退出。
己卯〈五月〉初五日申時,上御幕次。左右相·承旨二員入侍時,左議政金尙魯,右議政申晩,左承旨李永暉,左副承旨具允鈺,假注書李性遂,記註官安正宅,記註官李勉,諸臣以次進伏。上曰,戶判入侍事,下敎。戶曹判書洪鳳漢進伏。上曰,左承旨,往典祀廳及神幄幕次,內摘奸以來。上曰,交龍旗差備記過事,下敎。上曰,今日觀光,異於前日。上曰,今年經費甚多,可悶。金尙魯曰,嘉禮,臣等宜當奉請,而以典禮所在,禮官仰奏矣。臣伏聞嚴敎,不勝惶悚矣。上曰,此乃予欲玉成卿等之意也。領相事,誠慨然矣。上曰,予見小說,非其老而娶妻者矣。鳳漢曰,今則已定嘉禮,事體之重,尤爲倍重於未定時,而殿下或以笑語下敎,臣心實爲慨然矣。上曰,予欲惠民,而何以則好耶?尙魯曰,均役廳,比之他曹則猶勝。上意如欲爲之,則結錢減給,似好矣。鳳漢曰,以結錢言之,富者幸而貧者則無所幸矣。鳳漢曰,臣非爲吝惜,今則民事,比前稍勝,嗣歲之憂,亦不少矣。如當凶年,而國無所儲,則亦何以爲之乎?上曰,舊逋言之,則其數幾何?申晩曰,甚多矣。上曰,最多一年減給,如何?晩曰,此亦爲實惠,而每事必思前頭,亦好矣。李永暉摘奸進奏曰,祭物則盛於樽所楹外,而神輦幕次簾外,中官起步矣。上曰,奉常正使之入侍。沈益聖進伏,上曰,祭物之盛於樽所,是何道也?益聖曰,無是事矣。永暉曰,臣目見矣。益聖曰,其勢不可不然,故盛於楹外矣。上命書傳敎曰,昔年聞祭畢後,熟手輩,持帒而入於廟中而盛,臺臣陳章云,故嗣服後嚴飭。今因承宣摘奸所奏,乃知黍稷稻梁,凡祭物,盛於設樽所楹外云,其涉駭然。問于典祀官,則初曰曾無其例,復曰其勢誠難云,曾經侍從之臣,爲太常正,其所奏對,何敢若是?事之寒心,莫此爲甚。其不隨詣於楹外,於渠何暇飭乎?奉常正沈益聖,爲先汰去,莫重大祭,不可無典祀官,其令該曹卽爲口傳擇擬,楹外以盛,勢果固然,而實菓盛帒,其涉無據,此後造木函以盛事,分付。又傳曰,令承旨摘奸神幄,侍衛中官,其雖簾外,起步慢蹇,當該中官,爲先從重推考。又傳曰,曾前永禧殿酌獻禮時,三室同祝祭文觀之,第二室無壓尊於第一室之事,第三室無壓尊於第二室之事,而今番大祭祭文中,十一室·十二室,差等十室以上祭文,然則十二室同祝之時,亦爲差等書之乎?其涉過矣。該房承旨,推考。上曰,大臣·戶判·承旨一員先退。金尙魯·申晩·洪鳳漢·李永暉,先爲退出。上曰,今番莫重大禮之後,豈循常格?道傍士民,瞻望神轝之狀,予心一倍。明日回駕時,自洞口至弘化門外,捧上言,只捧四件事,預爲分付。上曰,祔廟祭時,二更三點,詣版位,三更一點,行祔謁禮事,下敎。承史退出。
上在昌慶宮。常參以代理停,經筵停。
太廟擧動還宮後,政院·玉堂·藥房口傳問安。答曰,知道。
陳賀罷後,政院·玉堂·藥房口傳問安。答曰,知道。
李渙達曰,明日國忌齋戒,明日正日,初九日國忌齋戒,初十日正日,此四日常參,頉稟。令曰,知道。
李渙達曰,說書朴取源,以其親病,陳書徑出,原書以親祭正日,纔以退却矣。所當直捧禁推徽旨,而此與無端徑出有異,推考警責,何如?令曰,依。
親祭罷後,政院·玉堂·藥房口傳問安。答曰,知道。朝廷問安單子。答曰,知道。
李渙達曰,頒赦·百官加爲之事,命下矣。未承受推考徽旨,依例自本院,爻周之意,敢達。答曰,知道。
傳于具允鈺曰,今日入侍承旨入侍。
李渙,以吏曹言啓曰,別歲抄,依例擧行事,命下矣。居中·居下,一體書入乎?敢啓。答曰,知道。
李之億,以吏曹言啓曰,內侍敎官李坤,西部奉事兪漢慶等呈狀內,身病甚重,懿陵參奉金宅鉉,親病甚重,俱不得察任云,竝依例改差,何如?答曰,允。
又啓曰,掌試時各道都事,例以侍從差送矣。平安道都事韓宗纘,未經侍從,依例改差,何如?答曰,允。
有政。吏批,判書閔百祥,參判尹東度,參議洪樂性,左副承旨具允鈺進,以申晩爲嘉禮都監都提調,以洪鳳漢·洪象漢·趙雲逵爲提調,以宋瑩中·李心源·鄭一祥·尹冕東·金致良·姜潤·魚錫定·李埴爲郞廳,以趙明鼎爲大司憲,以蔡濟恭爲大司諫,以金勉行爲司諫,以尹冕憲爲正言,以宋瑩中爲右翊善,以李昌誼爲判敦寧,以洪啓禧爲左賓客,以李喆輔爲尙衣提調,以李昌誼爲掌樂提調,以李昌壽爲宗簿提調,以趙雲逵爲軍器提調,以趙城鎭爲刑曹佐郞,以崔道興·李性源爲監察,以朴相玉爲崇陵參奉,以尹養厚爲永禧殿參奉,以柳源爲典獄參奉,以李明重爲晉州牧使,以申景祖爲盈德縣令,以李宜馣爲忠淸左道京試官,以李壽勛爲平安南道京試官,以李潭爲全羅左道京試官,以李明煥爲慶尙左道京試官,以李徽中爲忠淸都事,以安致宅爲黃海都事,以李鼎輔爲藝文提學,以趙暾爲同經筵,以金元行爲兼進善,以趙雲逵爲訓鍊·禁衛·御營提調,洪鳳漢·李喆輔今加崇祿,以李益輔爲行司直,宋昌明今加正憲,李之億今加嘉義,南泰著今加嘉善,鄭尙淳·洪準海今加通政,海雲君熻,全恩君墩今加嘉德,內官朴敏采今加崇政,金德九今加嘉善,延壽長·金性彦今加通政,以南泰著爲左承旨,以李永暉爲右承旨。
兵批,同知單韓光國,副司直鄭光忠,玉江萬戶單李碩果仍任事,啓下。
金光國,以吏曹言啓曰,全羅都事洪趾海呈狀內,掌試時,諸道都事,勿以道內人差送,載在法典矣。矣身,家在高山,在法當遞,卽速變通云,旣是道內人,則法不可掌試,依例改差,竝與平安都事韓宗纘改差之代,卽爲口傳差出,以爲趁期下送之地,何如?答曰,允。
金光國又啓曰,今此長陵忌辰祭獻官,行副司直李景祜預差,行副司直尹東暹啓下矣。俱以身病,終不入來,不得已以咸春君李昌運,改付標以入,而莫重受香,如是遲滯,事甚未安,宜有警責,而本曹請推之外,他無可施之罰,何以爲之?敢稟。所在赦前,分揀。
吏曹口傳政事,全羅都事安兼濟,平安都事申應顯。
李渙,以義禁府言達曰,領敦寧趙載浩,忠淸道林川郡中途付處事,命下矣。以傳敎內辭意,具罪目,依例發遣府都事,押送配所之意,敢達。令曰,知道。
己卯五月初六日丑時,上奉神輦,祔太廟親祭時,都承旨李之億,左承旨李永暉,右承旨南泰著,左副承旨具允鈺,禮儀使洪象漢,注書金載祿,假注書李性遂,記註官安正宅·李勉入侍。上曰,禮儀使洪象漢,出入之際,誤由正門,推考,可也。上親祭罷後,入齋室。諸臣以次退出。
己卯五月初六日辰時,上自太廟齋室,還宮入侍時,都承旨李之億,左承旨李永暉,右承旨南泰著,左副承旨具允鈺,同副承旨金光國,注書金載祿,假注書李性遂,記註官安正宅·李勉入侍。上曰,大禮順成,昨日記過及令該府處之,下義禁府推考,竝置之。又傳曰,噫,望七服縗,忍過三年,隨詣神輦,大禮順成,而且祔禮纔畢,時兩隨下。噫,此陟降,恤我元元,若不仰答,豈曰繼述?初意頒赦時,陞殿後,欲爲下敎,更思之,使元元,咸知陟降之惠恤,其何自施?故於齋殿門外,住輦下敎,八道舊逋中,最多一年條,特爲蕩減,使元元,知列朝盛德。又傳曰,神輦挾輦,卽爲解嚴事,分付。軍兵雨具事,亦爲下敎。又傳曰,凡軍兵待標信除標信,俱有節目,而今番節目中,不爲擧行,三更祔禮之後,使挾輦,徹夜露立。大抵回駕在明,神輦挾輦砲手禁軍,當以除標信解嚴事,宜添節目,而不爲,其涉疎忽,該堂從重推考,以此定式施行。又傳曰,神輦隨駕禁軍,挾輦砲手,依中日例,兵曹·摠府眼同,禁軍柳葉箭,挾輦鳥銃,試取後,單子書入。趙雲逵曰,傳命宣傳官,不爲另擇待令,致勤嚴敎,行首宣傳官,記過,何如?上曰,推考,可也。大駕過黃橋時,道傍有擊錚之人,上命承旨具允鈺,使之問其何許人。允鈺問啓曰,前縣監趙爀之子云矣。上曰,姑置之。大駕入明政門時,上下敎曰,承史·贊儀,先爲四拜於涵仁亭庭後,少退,可也。上御涵仁亭。承史·贊儀,先四拜後,上下敎曰,雨意甚緊,勿爲遲延,陳賀節條,斯速擧行,可矣。承史·贊儀·侍衛,退出閤門外。
己卯五月初六日巳時,上御明政殿。陳賀入侍時,都承旨李之億,左承旨李永暉,右承旨南泰著,左副承旨具允鈺,右副承旨李渙,同副承旨金光國,注書金載祿,假注書李性遂,記註官安正宅·李勉入侍時,上曰,賀班,多矣。具允鈺曰,今日賀班,誰敢不參?且有別敍用,故來參之人,亦多矣。上曰,彼引儀,誰也?南泰著曰,此朴師福也。上曰,汝誰家一家耶?師福曰,錦城尉一家也。禮畢後,領府事兪拓基,領議政李天輔,左議政金尙魯,右議政申晩,上殿入侍時,兪拓基曰,祔禮順成,賀儀載擧,臣民之慶幸,何可仰喩?而聖心慨廓之懷,伏想一倍矣。李天輔曰,三年已過,祔禮又成,聖心追慕,想必一倍。臣等又參於今日賀班,欣忭之忱,已不勝仰喩。而且伏聞嘉禮,斷自宸衷,已有成命,臣民之慶幸,尤何可盡喩?臣聞之僚相,以臣不參於次對,有嚴敎云,臣不勝惶悚。臣於僚相,果有往復之事,而初三日則臣之病勢,實難起動,不得同聲仰請,致勤嚴敎,尤切惶恐也。金尙魯曰,達夜將事之餘,聖體,若何?上曰,今日心懷,無可言。申晩曰,三年已過,祔禮順成,今日臣等,又參賀班,臣民之慶忭,何可言喩?李天輔曰,嘉禮已有成命,爲國母之人,天品自異常人矣。然生於詩禮名閥,則自有效學之道,更留聖念,深有所望矣。上曰,忍過三年,今又登殿受賀,予心難耐,所重有之嘉禮又定,而此豈往牒所有,予甚羞之矣。兪拓基·李天輔退出。上曰,左右相姑留之。上曰,戶判之言,是矣。事體至重,自今以後,予當不以戲言,對群下耳,太阿在手,國勢漸卑,紀綱當立於大官,領敦寧事,誠慨然。仍傳敎曰,曾已下敎。噫,五十年太母,陞祔于宗廟,望七釋縗之君,臨殿頒赦之日,位在大官,不謝不參。噫,旣觀今日,無賢關,無大臣,若此其能爲國乎?所重在焉,豈曰赦典?在前領敦寧趙載浩,林川郡中道付處。又傳曰,嗚呼,不孝誠淺,永慕堂中,仙馭莫攀,文政殿中,又過中月。嗚呼,予心一倍難抑。噫,五十年母臨,同享于太室,日吉辰良,大禮順成,于今邦慶,往牒所無,太學進箋,無則已。凡於陳賀,其皆進箋,或呈政院,或呈正門矣,今日了無聲息,朝鮮其無賢關而然乎?其果無也。其國可知,國無賢關,位在君師者,不覺自恧,關係不輕,亦豈無飭?大司成黃景源罷職不敍,太學掌議班首,竝勿限年停擧。又傳敎曰,噫,領府事兪拓基,以白首舊臣,今日登殿,臣分虧焉,豈不欲下敎,而大禮纔行,臨殿頒赦之日,若非關係於今日者,則其何諭哉?付諸兩司。又傳曰,海雲君熻,全恩君墩,竝百官加親授。上曰,大臣如此,賢關如此,國豈爲國乎?申晩曰,趙載浩有實病矣。上曰,可謂無太后,無時君之臣也。金尙魯·申晩退出。上曰,君父在殿,班行散亂,或起或坐,今日紀綱可知,推考房出去,察推,可也。李渙下殿出去,更爲進伏。上曰,果察知否?李渙曰,分付於憲府,使之抄出矣。上曰,置之也。上曰,昨日兵判以爲,殿下入幕次經夜之時,侍衛·承史退處,如何?宜當在於幕外云云,而諸承旨不應,故兵判雖退去,其言誠是矣。上還內,諸臣退出。
己卯五月初六日申時,上御咸安閣。承旨入侍時,左副承旨具允鈺,假注書李性遂,記註官尹泰衡·李勉,以次進伏。上曰,謄錄冊持來乎?具允鈺奉納日記。上披覽後,傳敎曰,祔廟時,宮闈令延壽長·金性彦,竝加資,袖輦侍衛金以載·申必輝,各熟馬一匹賜給,奉神輦差備以下,各差備,上弦弓一張賜給。又傳曰,祔廟都監都提調左議政金尙魯,鞍具馬一匹面給,提調判書洪鳳漢·宋昌明,左參贊李喆輔,行司直李益輔,都廳副司果鄭尙淳,副應敎洪準海,竝加資,郞廳佐郞徐命善,正郞金致良·金持默·李性源·尹冕東·金仁大,竝陞敍,呂弘㦿·尹勉憲·李寬鎭勿論,監造官李永培·鄭存性·李商舟,監役官申,竝陞六,副奉事韓光棨兒馬一匹賜給,看役前僉使金喜誠加資,算員以下·員役·工匠等,令該曹米布考例題給。又傳曰,親祭時,亞獻官右議政申晩,終獻官判府事李,各熟馬一匹面給,進幣瓚爵官判書閔百祥,薦俎官洪鳳漢,奠幣瓚爵官參議洪樂性,堂上執禮·堂下執禮·十二室大祝及廟司令崔台衡,各兒馬一匹,七祀獻官,功臣獻官祝史以下諸執事,各加一資,資窮者代加,神輦侍衛都承旨李之億·南泰著,各熟馬一匹賜給。親祭祔廟時,都承旨李之億·南泰著竝加資,入侍承旨李永暉·具允鈺·金光國,各半熟馬一匹賜給,神輦侍衛注書金載祿,記事官尹泰衡,假注書李性遂·李之晦,記注官安正宅·李勉,各加一資,資窮者兒馬一匹賜給,陪香官朴俊源,書寫忠義李成玉,各上弦弓一張,司謁,各兒馬一匹,贊儀·神輦侍衛司鑰,各加一資,資窮者代加,別監以下下人等,令該曹米布考例題給。又傳曰,祔廟時,敎命·玉冊·金寶·玉寶差備趙明勖等,各兒一匹賜給,香爐·香盒差備,褥席差備,尙瑞院假官,各加一資,資窮者代加,領率部將等,各上弦弓一張賜給。又傳曰,長番內官朴敏采,金德九百官加親授,內旨牌·問安牌·馬牌,竝趁嘉禮造成事,榻前下敎。上曰,兪領府事,有何消息耶?允鈺曰,姑無所聞矣。承史退出。
己卯五月初六日戌時,上御咸安閣。承旨入侍時,左副承旨具允鈺,假注書李性遂,記注官尹泰衡·李勉,以次入侍。上曰,兪領府事,有何消息耶?允鈺曰,方待命於金吾門外,而惶恐不敢,使知於政院云矣。上仍命書傳敎曰,國之所以爲國,卽君君臣臣也。君臣之分不嚴,其能爲國,予莫之聞也。噫,與貞聖,五十年偕老,俱過周甲,年又望七,抑何心擇妃?噫,其憶丁丑暮春,心膽欲隕,心亦有不忍者,而國不可一日曠壼位,慈意亦何敢孤乎?抑情含忍,口奏殿中,特有此命。雖然,嗚呼,陟降何以仰慰?遙憶甲申,愴懷難抑,予心雖若此,群下之道不然,坐見壼位之曠,其曰,君老而不請,此無臣分也。雖下敎之前,以大臣同爲入侍,方有建請之事,而其獨默默而去,此亦無臣分也。其坤位命正之後,若無上慰之言,此亦無臣分也。嗚呼,望七服縗,冥然食息,大禮纔畢,三年之後,初登法殿,而適在命正坤位之時,位在大官,而陞殿,佯若不知,雖下敎之前,臣分不敢若此,況下敎之後,臣分若此?噫,抑獨何心?欲聞賀語,而君臣分義,決不當若此,雖無賀語,亦何不慰君?今番下敎,其使靑丘臣子,知君臣分義之意也。爲臣子,於今日事,若有毫分不滿之心,是將心也。噫,三年曠壼位,望七釋縗,承慈意,抑情下敎,而爲大臣,初登其殿,無賀語,無慰語,曰有臣分,爲人臣,立其朝,不知坤位之重,則將至於無君之域也。噫,位在大臣之列,佯若不知,而若不嚴懲,何以樹君綱?坤之初六曰,履霜堅氷至,人君操太阿之權,見若未見,此不可使聞於隣國也。登殿之時,所重在焉。故雖示微意,付諸兩司,非人君之道也,何待其請?領中樞府事兪拓基,亟施門黜之典。又傳曰,方述續編,編次人蔡濟恭,若帶薇院長,則入侍難便,本職許遞,仍任前職。又傳曰,今番賞典中一人,雖兼數事,無得疊授。又傳曰,行判府事李爲扈衛大將。又傳曰,右議政申晩爲扈衛大將。又傳曰,明日冊禮都監都提調堂上,其令內局入侍時,同爲入侍。諸臣退出。
上在昌慶宮。常參以代理停,經筵停。
自巳時至未時,日暈。
李渙達曰,大司憲趙明鼎,掌令李養源在外,李光稷,執義李基德呈辭,持平李迪輔未署經,朴漢暉未肅拜,今日以監察茶時之意,敢達。令曰,知道。
藥房都提調臣李,提調臣洪啓禧,副提調臣李之億啓曰,伏未審夜來,聖體,若何?禮成祔廟,徹夜將事,親臨法殿,移時受賀,不瑕有傷損乎?寢睡·水刺諸節,何如?煎入湯劑,已盡於昨日。臣等與諸御醫,趁早入侍,詳察聖候,議定繼進當否,爲宜。王世子感候,何如?臣等不勝區區憂慮,敢來問安,竝此仰稟。以承傳色,口傳下敎曰,批答,當於入侍爲之,入侍,宜矣。
傳于金光國曰,都監堂上,藥房入診,同爲入侍,戶判,持嘉禮定例,亦爲入侍。
具允鈺達曰,卽者議政府錄事來言,領議政李天輔所謂嚴敎,萬萬惶懍,走伏金吾門外胥命云,例是大臣去就,敢達。令曰,知道。
李渙達曰,卽者禁府都事來言,領議政李天輔,金吾門外待命云,係是大臣去就,敢達。令曰,知道。
注書金載祿病代,兪彦修落點。
事變假注書李之晦病代,尹慶龍落點。
李之億,以侍講院言達曰,本院說書朴取源,連日入直矣,以親病,陳書徑出,下番闕直,事甚未安。兼司書沈履之,司書李仁培,竝卽牌招,推移入直之地,何如?令曰,依。
具允鈺,以都摠府言啓曰,傳曰,神輦隨駕禁軍,挾輦砲手,依中日例,兵曹·摠府眼同,禁軍柳葉箭,挾輦鳥銃,試取後,單子書入事,命下矣。卽當擧行,而初七日國忌齋戒,初八日國忌,初九日國忌齋戒,初十日國忌相値,十一日設行之意,敢啓。答曰,知道。
李渙啓曰,兵曹兼春秋在外代,令該曹卽爲口傳差出,何如?答曰,允。
吏曹口傳政事,兼春秋單李海鎭。
李之億,以禮曹言啓曰,大臣陳達,預設嘉禮都監,年限,自十六歲至二十歲,禁婚捧單事,命下矣。京中則今五月十五日,京畿則同月十八日,忠淸道則同月二十四日,全羅道則同月二十八日,江原道·黃海·慶尙·平安·咸鏡五道,則依壬午年例,各其道監·兵使·守令之本居京中畿湖人處子,亦以同月二十八日定限,使之捧單,上送於限內,而外方處子,欲令捧單後上送,則不無未及於揀擇期日之慮,一邊捧單,一邊上送事,發馬知委,何如?答曰,允。
具允鈺啓曰,嘉禮都監郞廳,以都提調意啓曰,本都監郞廳兵曹正郞尹冕東,身病甚重,勢難察任,今姑改差,其代以尙衣院僉正洪鼎猷差下,使之察任,何如?答曰,允。
南泰著啓曰,尙衣提調李喆輔,依下敎來待矣。傳曰,入侍。
又啓曰,宣傳官金㻐·朴載漢,東西郊牟麥摘奸後來待矣。傳曰,入侍。
具允鈺,以禮曹言達曰,今此嘉禮都監,設於本曹矣,入直郞廳,自今日,朝房直宿之意,敢達。令曰,知道。
具允鈺,又以禮曹言啓曰,全羅道觀察使封進,去四月令宗廟·孝昭殿·徽寧殿薦新生竹筍,今始上來,宗廟·徽寧殿薦新,則來初八日薦進,而孝昭殿旣已祔廟,依前例,令司饔院捧入之意,敢啓。答曰,知道。
李之億達曰,成均館官員,以知館事意達曰,今日夕後,聞居齋儒生,有捲堂之擧,極爲驚駭,來詣泮宮,招致諸生,問其委折,則諸生等書進所懷,以爲伏以,臣等忝居太學,伏覩我大朝,寶算旣隆,亮闇纔闋,祔太廟盛禮,又此順成,實爲曠世稀有之慶,臣等聚首相忭,豈不欲進箋稱賀,而取考前規,則自列聖朝以來,至於祔廟之禮,則初無自太學進箋之例,故累日商確。但知創開新規,仰瀆宸嚴之爲未安,不覺今番盛禮之異於常例,果不敢進箋於喉院,參賀於外班,以展區區之微誠矣。今我大朝,卽下嚴敎,譴罷堂上,停擧齋任及班首,臣等愚迷不察之罪,自無所逃,惶蹙之極。玆不敢晏然入堂,益不勝悚恧俟譴之至云云。今此諸生捲堂之由,專以大朝處分之嚴截,爲難安之端,而聖廟食堂,事體至重,則率爾捲堂,亦涉未安,故以斯速還入之意,縷縷言及,而諸生謂以食堂雖重,嚴敎之下,分義惶蹙,有不可抗顔冒居云云。臣再三曉喩,勸令入堂,而諸生終不回聽,何以爲之?敢達。令曰,知道。聖敎飭勵之下,諸生何敢如是乎?斯速曉喩勸入。
具允鈺達曰,成均館官員,以知館事意達曰,臣以睿批辭意反覆曉喩,則諸生等以爲,睿敎諄諄,至於如此,不勝惶感,不暇他顧,謹當還入云,仍設食堂,臣則退去之意,敢達。令曰,知道。
扈衛廳別將,以二廳大將意啓曰,三廳大將趙載浩,有中道付處之命矣。其所帶軍官,當有區處之道,何以爲之?敢稟。
己卯五月初七日辰時,上御崇文堂。藥房入診,都監堂上,同爲入侍時,都提調李,提調洪啓禧,副提調李之億,都監堂上都提調申晩,戶曹判書洪鳳漢,禮曹判書洪象漢,兵曹判書趙雲逵,假注書李性遂,編修官洪夏敍,記注官李勉,醫官金履亨·方泰輿·許礈·李以楷·金德崙·李泰遠·金履貞·蔡膺祐,以次進伏。申晩曰,動駕經宿,累日勞動之餘,聖體,若何?上曰,一樣矣。晩曰,寢睡,更如何?上曰,頗穩矣。晩曰,水刺,亦如何?上曰,差勝矣。李曰,大體已畢,聖心慨廓之懷,想宜一倍,下情極爲憫然,安敍聖心,臣切所望矣。晩曰,親祭前亦多矣,未有若今番勞動矣,不知不覺,想必有損傷之節矣,下情之悶迫,何可仰喩?上曰,庶渴微誠,少伸情禮,故寢食稍安矣。上曰,予於因山時,達夜不臥矣,今番齋沐往齋殿,略有酬應,仍隨往太廟,其日又齋沐,達夜不臥,雖輿儓筋力,想必難矣,而予則不然,實是夢想之外也。申晩曰,皇天默佑,實是宗社無疆之福也。然此亦僥倖,且齋沐,亦不可輕先所爲之事也。上曰,洗足則氣下,以此觀之,亦氣也。李曰,流注痰候,亦如何?上曰,痰亦有謀,姑無更作之端矣。李仍請入診。上曰,先答藥房,批答後,進診,可也。仍命承旨,書批。答曰,知道。噫,誠孝淺薄,丁丑暮春,仙馭莫攀,忍過三年,祔禮已行,而回駕之日,月臺望文政,怳若尙奉孝昭殿,其欲入拜,廓然殿中,將何以行禮?心膽俱隕,方寸欲裂,荷陟降之陰騭,氣猶一樣矣。上曰,醫官入診。金履亨曰,左三部雖不沈,猶帶索,右三部虛弱一樣矣。方泰輿曰,左三部調均,而右三部則虛弱也。許礈曰,左三部不沈,而右三部一樣虛冷矣。李以楷曰,左三部度數調均,而右三部脾胃脈虛弱矣。金德崙曰,左三部一樣調均,而右三部則虛弱如前矣。李泰遠曰,左三部不沈而猶帶索,右三部則虛弱一樣矣。金履貞曰,左三部雖不沈,右三部之虛弱,亦無異於前日矣。蔡膺祐曰,左三部度數雖調均,右三部則虛弱一樣矣。李曰,診候已畢,議藥,如何?金履亨曰,湯劑連爲進御乎?洪啓禧曰,初六日以前則日再進矣耳。金履亨曰,湯劑一日一進,而八味元兼進,似好矣。上曰,理中建功湯,依前方五貼劑入。出榻敎洪啓禧曰,煎入,則似好矣。上曰,當自內煎飮,自今以後則劑入,可也。上曰,藥院提調先退。李·洪啓禧及醫官先退。上曰,已爲會同耶?申晩曰,已經矣。申晩曰,臣於昨日下敎,有所仰達事,故敢奏矣。昨日臣等下殿時,以嘉禮有成命後,無所奉賀,問於領府事,則領府事大驚以爲,全然忘却矣。上曰,無心故忘却矣。晩曰,殿下於領府事心事,有所未盡揆矣。領府事近來衰敗特甚,昨又參於太廟祭班,精神昏耗,故未及思之矣。上曰,領府事,果參於祭班乎?戶判曰,參於西班,而仍爲隨駕矣。申晩曰,下敎中,有無臣分之敎,又有將心之敎,領府事豈於此事,有不滿之意乎?上曰,領府事心事,予豈不知?近甚老敗,實非前日領府事也。申晩曰,領府事旣登殿上,無一奉賀之言,是則領府事不善爲之事也,雖受罪,亦何敢辭,而至於上敎,實有未盡洞燭者矣。上曰,予豈不知,而有此處分耶?但世道嘵嘵,不無不滿意者,紀綱當樹於大官矣。申晩曰,領敦寧,近日臣雖不見,聞病勢,實難起動,故不得入城云矣。上曰,領敦寧以左右杖,起動云矣,近亦有之乎?申晩曰,是則未知,而其病則實病也。上曰,領敦寧處事,異於他人,不可以循例責之,人必怪之,而予則不然。申晩曰,兪領府事,白首老臣,遭此嚴敎。且兩大臣,一日處分,誠過矣。上曰,予豈不知?從當更思,姑爲置之。上曰,領相以何事待命耶?申晩曰,默默而去一句,當着於自家云矣。上曰,領相多怯矣,所謂默默者,正謂領府事也,領相則登殿時,果有奉賀之言,豈可謂默默也?領相實多怯矣。上曰,定禮實萬歲不改矣。洪鳳漢曰,以今番嘉禮言之,定禮中,有行不得之事矣。上曰,不然矣。仍命承旨書綸音,又名之曰,諭坤殿冊禮都監綸音。傳曰,人君,標準一國,宜先身敎,況婚禮之奢,莫若近世,都監之稠疊,經費之蕩竭,亦莫若今日,而此猶第二件事也。今番下敎,一則承慈意,一則爲宗祊,抑何心循例豫大乎?其所存減,一遵定例中,付籤者擧行。禮曰,取婦之家,三日不擧樂,思嗣親也。故五禮儀六禮及賀儀,軒架鼓吹,皆陳而不作。噫,五十年奉我聖母,寶算回甲之年,七旬之歲,仰體慈德,一未稱觴,不能盡禮之恨,尙弸于中,定例中所載宴床,今何論哉?廚院同牢宴床外,大卓床所排,宴床及左右與面挾數中,圓盤果盤,初二三味,大小膳,竝與樽花床花而除之,敎命冊寶床,勿爲新造,修補以用,敎命冊櫃,勿爲金畫,粧飾亦勿起畫,輦則以予副輦,修補用之其代,以德應房所在者,修補取用,玉帶,以內下者用之,佩玉圭,以度支,尙方所在者用之,圭則其代,時憲書齎字官行貿來,以除市民之弊。噫,莫重祔禮輦輿儀仗,仍舊用之,今予輦輿儀仗,抑何心一新修補?不可不修補者外,仍舊用之。樽花旣置之,廚院畫龍樽,勿爲燔造,畫龍燭,代用紅燭,以示予意,載於儀軌,仍以爲例。又傳曰,心常非之者,凡事有不可不仍存者,以寶匣寶袱,雖國恤之內,用常,而密匣櫃之用白,其涉過矣,寶袱循常,則頃日入侍安寶時見之,用白氊,故心常訝之,今問祥後,用黑氊云,亦涉異也,袱用紅色氊,何異哉?戶曹會計案漆,不過濃淡,軍門會計櫃,亦不過黑色,而皆以白色,其涉過矣。此亦耗費之一端,此後御用書案等物外,密匣及各司會計案櫃,皆仍舊用之,輦輿儀仗旣裹,交椅踏掌,勿爲造白,裹白綿布用之,御用二字,有深意,內而京司,外而各道,當遵會計案下敎之例,以除浮費。洪象漢曰,揀擇日子,以何間爲之乎?申晩曰,初揀再揀,則以六月旬間爲之,似好矣。上曰,依爲之。申晩曰,嘉禮吉日,亦以何間爲定乎?上曰,卿等之意,何如?晩曰,以六月晦間涓吉,似好矣。上曰,依爲之。出擧條洪象漢曰,自前嘉禮時,當代異姓八寸,親王后同姓七寸親,異姓六寸親,勿爲捧單事,稟定矣。今亦依此分付,何如?上曰,依爲之。出擧條洪象漢曰,貫籍不同李姓及寡家女中人庶孽,應不入於捧單中之類,依例勿爲禁婚,何如?上曰,依爲之。洪象漢曰,京外單子,例爲隨其所到,連續入啓矣。今亦依此爲之之意,敢稟。上曰,依爲之,而四祖無顯官者,勿爲捧單,可也。上曰,他承旨入侍,編次人同爲入侍事,下敎。上曰,都監堂上·承史少退,與編次人同爲入侍。都監堂上申晩·洪鳳漢·洪象漢·趙雲逵少退,更爲進伏。承旨具允鈺,假注書李性遂,記事官尹泰衡·李勉,編次人具允明·蔡濟恭·元仁孫,以次進伏。申晩曰,都監郞廳李心源,方帶臺職,今日會同坐〈起〉,不爲進參,宜有變通之道矣。上曰,臺職許遞,令該曹卽爲付軍職,可也。傳曰,今番凡事裁減,排設房上下者,定例中,特減一次,書房色特減半,世孫冊封時,上下屬耳,依定例,勿爲上下,中宮殿排設房,應爲擧行者,定例遺漏,兼有廟見禮,甲小次二次上下,世子嬪宮,不過朝現禮而已,各褥席一件外,勿爲上下,世孫宮司鑰,不過自內行禮,甲小次一次上下,世孫宮書房色,今聞交倚兼報云,世子聽政後,猶不坐之交倚,世孫用之乎?只平書案印床香坐兒,上下內需司輸送,雖有定例,此時經費,不可不顧,定例中,錢文減一百貫,木綿減十同,鍮鐵減二百斤,鑄鐵減五百斤,銅鐵鍮鑞各減半,依定例直下事,分付。傳曰,今番冊寶櫃內塗袱紅段,代用廣織。傳曰,宣傳官二員入侍。宣傳官二員入侍,上曰,一員往東郊,一員往西郊,看審麥農後,卽爲入啓。上曰,都監堂上先退。具允明曰,臣自丁丑以後,連爲入侍矣。三年已畢,祔禮無事行之,昨又以法服殿坐,此乃無前邦慶,而且大婚已定,臣民之慶忭,何可仰喩?元仁孫曰,丁丑以後,坤殿久曠,臣民實有無母之嘆,大禮已定,臣等慶忭,何可仰喩?蔡濟恭曰,慈聖祔禮順成,嘉禮已有成命,邦慶稠疊,實不勝欣幸之忱。上曰,忍過三年,祔禮已過,大婚又定,予心一倍。上曰,尙衣提調一員入侍。上命允鈺,書續自省編六編,使編次三人較正,而尙衣提調李喆輔追後入侍。上曰,此乃舊編次,同爲較正,可也。宣傳官二人入奏曰,東郊麥農已熟,水畓則亦已初除草矣。一員曰,西郊則麥農,亦已黃,水畓則亦立苗矣。上曰,西郊不如東郊乎?宣傳官曰,若然矣。上曰,尙衣院果有可用玉乎?李喆輔曰,有之云矣。上曰,編次人先退。上曰,神輦侍衛禁軍,與挾輦軍試射放時,五衛將·都摠府郞廳武兼,要綵轝領率部將,神輦扈輦隊,一體擧行。出榻敎又傳曰,今番祔廟都監賞格中,分差官,誤引壬子前例,依舊例,一體陞六。
上在昌慶宮。常參以代理停,經筵停。
具允鈺達曰,右副承旨李渙,今日不爲仕進,牌招,何如?令曰,依。
李渙啓曰,前待敎柳敍五,旣已敍用,令該曹卽爲口傳付軍職,何如?傳曰,允。
李渙啓曰,假注書兪彦脩·尹慶龍,時無職名,令該曹依例付軍職,冠帶常仕,何如?傳曰,允。
傳于金光國曰,左右相·禮戶判·編次人入侍。
金光國啓曰,左議政金尙魯,右議政申晩,戶曹判書洪鳳漢,禮曹判書洪象漢,編次人具允明·蔡濟恭·元仁孫,依下敎來待矣。傳曰,詣閤。
金光國,以侍講院言達曰,下番闕直,事甚未安,司書李仁培,兼司書沈履之牌不進,說書朴取源親病,陳書徑出,兼說書未差,他無推移之員,輔德李宜老,文學李興宗,竝卽牌招,推移姑降入直,何如?令曰,依。
以兼司書沈履之,司書李仁培等牌不進罷職令旨,令于金光國曰,推考徽旨捧入。
金光國啓曰,兵曹兼春秋李海鎭在外之代,令該曹卽爲口傳差出,何如?傳曰,允。
又以啓曰,前檢閱李著廷,旣已敍用,令該曹卽爲口傳付職,何如?傳曰,允。
又以禮曹言啓曰,考見謄錄,則冊妃三揀擇日,卽詣別宮矣,所御可合之處,令嘉禮都監啓稟定奪,何如?傳曰,當依前行之,其何更稟?
又以禮曹言啓曰,今此嘉禮時,初揀再揀,則以六月初五日前爲之,三揀則以六月旬間爲之事,已爲筵中定奪矣。揀擇吉日,卽令日官推擇,則初揀擇來六月初二日卯時,再揀擇同月初四日卯時,三揀擇同月初九日卯時俱吉云,以此日時擧行,何如?傳曰,允。
又以禮曹言啓曰,謁聖日子,依初下敎擧行,而依例明倫堂試士事,命下矣。謁聖吉日,令日官推擇,則來八月初六日爲吉云,以此日擧行,何如?傳曰,允。
又以禮曹言啓曰,合四慶庭試,親臨春塘臺事,命下矣。上候平復,聖上封爵回甲,王妃嘉禮,世孫冊禮,合四慶慶科庭試吉日,令日官推擇,則來八月十一日爲吉云,以此日擧行,何如?傳曰,允。
又以嘉禮都監意啓曰,嘉禮時敎命篆文,敎命文玉冊文,金寶篆文書寫官等,例自吏曹,前期差出啓下,而敎命織造之役甚急,敎命篆文書寫官,令吏曹爲先差出,何如?傳曰,允。
又以嘉禮都監意啓曰,本都監郞廳,掌隷院司議魚錫定,監造官禁府都事金熙,俱以本職之煩劇,勢難兼察,竝令該曹卽爲口傳閑官換差,使之專意都監之任,何如?傳曰,允。
又以嘉禮都監意啓曰,本都監待令郞廳,以入直武臣兼宣傳官差下,使之輪回察任,何如?傳曰,允。
又以嘉禮都監意啓曰,今日會同坐起,各樣員役,旣已差出,監造官六員,別單書入之意,敢啓。傳曰,知道。
又以嘉禮都監意啓曰,監造官前參奉宋煥世,前奉事任邁,時無職名,令該曹口傳付軍職,使之冠帶常仕,何如?傳曰,允。
又以嘉禮都監意啓曰,都監各房郞廳,監造官分房,別單書入之意,敢啓。傳曰,知道。
具允鈺啓曰,江原都事金鍾正入侍事,命下矣。旣已遞職,時無職名,令該曹卽爲口傳付軍職,何如?傳曰,允。
有政。吏批,判書閔百祥進,參判尹東度式暇,參議洪樂性進,右副承旨李渙進。吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,大司成,今當差出,而擬望之人乏少,外任竝擬,何如?傳曰,允。
李渙,以吏批言啓曰,新除授全羅都事安兼濟呈狀內,矣身與道內井邑縣監韓光載,有姨從兄弟應避之嫌,法不當冒赴,卽速變通云,未赴任都事,與已赴任守令相避,則都事改差,載在法典,依例改差,何如?傳曰,允。
又以吏批言啓曰,全羅左道京試官李潭呈狀內,矣身老母久患毒痁,症勢危重,以獨子無兄弟之人,實無離捨遠往之望云。慶尙左道京試官李明煥呈狀內,老母病勢,一味沈篤,矣身素患消渴之症,近益越添,起動登程,斷無其望云。李潭之親病,李明煥之親病·身病,俱如是危重,則有難等待差復,竝改差,何如?傳曰,允。
以金時默爲大司諫,趙爲獻納,洪良漢爲兼弼善,黃仁儉爲副提學,李鼎輔爲同成均,李彛章爲大司成,洪相直爲吏曹佐郞,李命植爲奉常正,尹得說爲永禧殿令,李復永爲懿陵參奉,李在協爲江原都事,任㻐爲慶尙左道京試官,申思運爲全羅左道京試官,鄭述祚爲全羅都事,領議政金尙魯,左議政申晩,右議政李,承文都提調李,兼持平二單李宜馣·李壽勛。
兵批,判書趙雲逵病,參判蔡濟恭入直進,參議韓光會病,參知柳謇病,右副承旨李渙進。李渙,以兵批言啓曰,領中樞及判中樞一窠,今方有闕,行判中樞府事申思喆,從座目陞付領中樞,輔國知事李益炡,依例陞付判中樞之意,敢啓。傳曰,知道。
領中樞單申思喆,判中樞單李益炡,護軍李栢齡,司直李昌壽,司正兪彦脩·尹慶龍。
兵曹口傳政事,副司果金鍾正·李心源,副司勇二宋煥世·任邁。
己卯五月初八日辰時,上御崇文堂。左相金尙魯,右相申晩,禮曹判書洪象漢,戶曹判書洪鳳漢,編次人具允明·蔡濟恭·元仁孫,同副承旨金光國,假注書兪彦脩,編修官洪箕敍,記事官李勉,以次進伏訖。金尙魯曰,聖體,若何?上曰,差勝矣。尙魯曰,日氣甚熱,大事多疊,湯製連爲進御,似好矣。上曰,建功理中湯,方進服矣。上曰,合慶當爲庭試,而謁聖後,仍爲視學無妨矣。洪鳳漢曰,合四慶,只爲庭試,似或太簡矣。尙魯曰,邦慶之聳動,莫如試士,且慶旣不止於三,則只設一科,難慰群情,臣意以爲,以嘉禮之慶,別作一科,好矣。上曰,然則合四慶,當爲親臨庭試,而分出謁聖,可也。諸臣皆曰,好矣。上仍命書傳旨曰,庭試,今將爲合四慶,兼行謁聖,具涉苟簡。噫,望七謁聖視學而止,豈慰多士之意乎?謁聖日字,依初下敎擧行,而依例明倫堂試士,合慶庭試,卽爲擧行,而當春塘臺親臨,以此分付儀曹。上曰,噫,回駕之後,望文政殿,怳若祔禮前,還望西郊,此心欲飛,遲待仲秋,心何堪抑?噫,以此心豈忍?涓吉八月初吉,當展謁明陵,庭試謁聖,量此,預爲擇日事,分付。上親製毓祥宮·儲慶宮祭文。上曰,其已下敎,祭文已成,來月初三日,行酌獻禮於毓祥宮後,仍詣儲景宮,當展拜,令儀曹擧行。上曰,連有酬應,未及一問,亦無所稟。今日乃覺下問,則歲抄付標以下云。噫,莫大之赦,一循常例,歲抄擧行,雖常時例稟,況今番乎?事之寒心,莫此爲甚。當該中官,令該府,以制書有違私律施行,付標勿施。上曰,今番吏·兵曹歲抄中,曾前點下者外,一倂蕩滌,告身之類,勿論等數蕩滌,咸知莫大之赦,而兩銓居中居下人,一體蕩滌。上曰,今此奏請,當於冬至使兼行,而奏請甚重,不可兼於冬使,以冬使,兼於奏請,是矣,而事旣重大,當以大臣行之矣。尙魯曰,大臣當行,則臣雖不敏,請當奉行矣。上曰,卿則時任,而李旣是原任,則送行似涉,好矣。上曰,旣惜經費,已載定例者,其雖減數,大禮稠疊,亦不可不顧。排設房書房色上下中,其半直下事,分付。今聞戶判所奏,則中宮殿司鑰二甲小次,其果不足,一幕次加下,而一半直下,一體擧行事,分付。上曰,內人,供上世子嬪宮,旣兩有,則至於大殿·中殿,只一有,昔爲中殿內人,丁丑以後,爲大殿內人。今將復爲中宮殿內人,非徒苟簡,其名不正。故一體釐正事,曾已下敎,令該曹更爲修正以入,而噫,所謂加進排者,卽昔年內人也。適値此日,其加進排者,計於今番加磨鍊中,亦省費之意也。其猶有餘數,計其餘數,以大殿加進排,端懿王后殿·宣懿王后殿·貞聖王后殿,阿之陪婢及加進排者,令多人廳擧行事,分付該曹。上曰,髢髮數,依甲子年例擧行,角簪代,以角入之事,分付。上曰,江原都事肅拜後入侍。上曰,江原都〈事〉金鍾正,旣已竣事,遞其職,其代,今日政擧行。上曰,講書院入直官員入侍,玉堂上下番入侍。出榻敎上手書二字,命于講書院官員,使刻懸板,揭于世孫宮。尙魯起伏曰,原任兩大臣處分中,兪領府事,承不忍聞之嚴敎,僚席之間,不勝惶懍,而趙領敦寧,果有實病矣。上曰,趙領敦,予果欲成其志,今番之事,誠非矣。雖有病,豈不祗迎乎?兪領府,亦雖耗昏,若知今邦禮之爲天經地義,則登殿時,必不忘之矣。若於此時,不有處分,無以鎭世道矣。尙魯·晩,竝起伏曰,殿下之任使是兪,今將幾年,其忱,庶可燭照矣。雖庶官,尙且不然,況兪之大官乎?實由於衰耗之致也。至於領相,亦有實病矣。雖不參於伊日之入侍,而與臣等往復者屢次矣。其心實與臣等無異也。上仍命書傳旨曰,兪拓基處分下敎中,所謂默默者,指其人也。領相之胥命,其涉過矣,而噫,國之重事,予豈假借乎?登筵席默默,前後何異,而其於處分,宜分前後。且謂其輕重,正名後尤重,旣知此義,豈自虧國綱,自欺其心,循例命下,勿待命乎?領議政李天輔罷職不敍,以嚴乾坤之重。上曰,行判府事李拜相。上曰,拜相有命,政官牌招開政。尙魯仍起伏,泣陳首揆辭免之意。晩曰,誠得其人矣。尙魯曰,推人,若是其過,僚席之間,實不可恃也。臣則以罪譴自期也。晩曰,都監之任,旣重且急,臣則當於明間肅拜矣。諸臣,仍承命少退,少退後,更爲入侍時,編次人具允明·蔡濟恭·元仁孫,同副承旨金光國,假注書兪彦脩,編修官李益普,記事官李勉,以次進伏訖。上述續自省編屢章,命允明·濟恭·仁孫等,與之鍊磨,前江原都事金鍾正,亦以軍職入侍,玉堂上下番任㻐·李瀰,亦爲入侍。竝與編次人,次第講論,旣讀,且贊編將盈案,西日已沈,暮燭煒煌。上仍命留金虎門,所述文字,講而磨之,克美以訖。允明·濟恭·仁孫等,以次退出。鍾正仍陳江原道弊瘼五件事,其一啓曰,橫城尺火田事,謹已査實啓聞,而所謂尺火田,皆在山上瘠确之地。故本來陳起無常,近年以來,屢經饑癘,民多死亡。且詳定後,以一百二十餘結,盡入元摠,逐年徵稅,民人旣無可耕之力。且恐一起之後,連年應稅,以致陳廢轉甚。宜自今秋,勿拘摠數,隨起隨稅,而詳定以後,四年縮結,合爲三百餘結,而錢穀磨勘,則一依本摠。故二千二百餘兩,皆成虛簿,進上蔘價及諸般公用,全無出處,道臣屢報惠廳,減給一千二百兩,而卽今虛留,尙有一千五十餘兩,此本邑莫大之弊,不可不倂爲蕩減矣。且橫城凋弊,實爲一路之最,今除陳田,虛留兩弊,則庶有支保之望,而善後之責,專在守令,本縣縣監,瓜遞不遠,其代勿論文武,別擇差送,以爲蘇殘之地,恐合事宜矣。上曰,所奏誠是,依爲之。二啓曰,橫城縣甲川·晴日兩面,有毓祥宮免稅田二十五結,以淸蜜收稅,而當初則峽民富實,且多養蜂者,故僅僅納稅矣。連値饑荒,蜂戶散亡,無路得蜜,民皆遠貿於百餘里之地,而斗納之際,又多差人操縱之患,不能貿來者,以錢計價代納。故一結所納,至於三十餘兩,比元田之稅,殆過三四倍,民不支堪,流散相繼,此誠莫大之弊,他邑亦有本宮免稅田,而每結只捧十兩錢,故民皆願入於免稅,而橫城獨如此,尤爲不均矣。民情皆願依他邑,每結捧十兩,或爲移定於淸蜜所産邑,故敢此仰達矣。上曰,旣聞民弊,何可恝視?其令望定他郡。三啓曰,臣猥以近臣出外,且於前後筵中,屢承聖上軫恤民隱之敎,故所管兩邑外,亦爲採訪民弊,旣有所聞,故敢此仰達。高城有虛結十結,乃是空中虛結,其爲民弊,有非陳田之比,洪川有虛結七十四結九十七卜五束,而此則前已登聞於朝家者也。由其有虛結,故詳定錢虛留,一如橫城,而道臣査實狀聞,前縣監以此被罪,詳定虛留,亦倂蕩減,則虛結之爲虛結,朝家已知之矣。第無田結蕩減之命,故收租案中,不得頉下,將不免白徵之患,民事誠可矜悶矣。今春道臣,又以此狀啓,而見防於該曹云。終若不得頉減,則其爲民邑之弊,不可勝言,令道臣更爲査聞後,除減,何如?上曰,特爲蕩減。四啓曰,銀溪驛,爲北路直站,大小公行,絡續不絶,本驛勢難獨當。故祥雲·平陵兩驛,各以馬來待,中間,罷立馬之規,而以雇價輸送兩驛,所送之數,臣未能的記,而大約爲千餘兩。此專出於驛奴婢貢錢,而一自奴婢減貢之後,本驛所捧,比前大縮,銀溪入居價,一樣無減,此誠兩驛難支之弊也。且驛奴婢減貢之後,京畿各驛入居價,則自均廳,三分一給代,而銀溪則獨未蒙變通,亦非均惠之道矣。銀溪驛入居價,三分而一,依畿驛給代,祥雲·平陵兩驛,減給三分之一,以爲蘇殘均施之地,似宜矣。上曰,令備局登對時,稟處。五啓曰,關東詳定前,各邑取民,靡有限節,詳定以後,則每結所捧,皆有定式,加減不得,於民誠爲便利,而第其穀價之永定,實有行不得之慮。蓋穡事豐歉,歲各不同,而市價以之高下,則固不可劃一硬定,而今此詳定穀,勿論豐凶,以大米每石五兩,小米每石三兩,永爲定式。若以凶年市直言之,可謂輕矣。至於今年,則不過常年,而各穀市直,大不及定式。故苟且遷就,甚爲列邑之弊,每年若此,則列邑亦無推移之道,其弊之終歸於民,可推而知,如以年之豐歉,加減定價,豐年折錢幾何,凶年折錢幾何,則當久行而無弊矣。上曰,令其時句管堂上登對時,稟處。竝出擧條鍾正奏啓訖。退出。上命出祔廟擧動時所捧上言軸,授于光國曰,此是莫大寬典,毋拔猥濫,盡爲啓下,可也。承命後,承史以次退出。
上在昌慶宮。常參以代理停,經筵停。
李之億達曰,左副承旨具允鈺,今日不爲仕進,卽爲牌招,何如?令曰,依。
李渙達曰,憲府連日監察茶時,事甚未安,除在外·未署經外,未肅拜·不爲行公人員,竝卽爲牌招,何如?令曰,依。
具允鈺,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李之億達曰,行左承旨南泰著,同姓八寸兄幼學泰甲身死,服制已行四日,出仕,何如?令曰,依。
金光國達曰,下番兼春秋李勉,身病猝重,勢難察任,今姑減下,何如?令曰,依。
李之億達曰,待敎柳敍五,檢閱李蓍廷,旣已付職,竝卽牌招入直,何如?令曰,依。
具允鈺啓曰,因本院達辭,下番兼春秋李勉,身病猝重,減下事,依下矣。其代,令該曹卽爲口傳差出,何如?傳曰,允。
以執義李基德,掌令李光溭,持平朴漢暉,兼司書沈履之,司書李仁培等牌不進罷職令旨,令于金光國曰,竝推考徽旨捧入。
金光國達曰,獻納趙,帶軍銜,任自下鄕,依定式,遞差令旨及禁推徽旨,捧入之意,敢達。令曰,知道。
傳于李之億曰,初一日頒敎,當爲親臨,以示予追昔之意,令儀曹擧行。
又傳于李之億曰,明日時刻,以辰正初刻擧行。
李之億,以侍講〈院〉言達曰,本院下番,連日闕直,事甚未安。司書李仁培,兼司書沈履之,旣有只推之令,竝卽牌招,推移入直,何如?令曰,依。
以輔德李宜老,文學李興宗等牌不進罷職令旨,令于李之億曰,竝推考徽旨捧入。
金光國,以嘉禮都監意啓曰,本都監擧行諸事,自今日爲始,始役,監造官一員,依前例輪回直宿之意,敢啓。傳曰,知道。
又以嘉禮都監意啓曰,本都監郞廳姜潤,身病甚重,勢難行公,今姑改差,其代,以前判官申㬦差下,令該曹口傳付軍職,使之察任,何如?傳曰,允。
李永暉,以戶曹言達曰,依令旨,右議政李當初相職時,正月朔祿俸,令倉官更爲輸送于本家則以爲,特令如是屢下,而不得祗受,不勝惶悚云。祿俸又不領受,何以爲之?敢稟。令曰,令倉官更爲輸送。
吏曹口傳政事,待敎柳敍五,檢閱李蓍廷,禁府都事金熙,司宰奉事尹皓相換,司議魚錫定,儀賓都事洪大源相換,兼春秋二呂弘㦿·柳萬健。
兪彦脩有頉,代以安寬濟爲假注書。
金光國達曰,判敦寧府事李昌誼,除拜後過三日,不爲出肅。依定式推考警責,仍卽牌招察任,何如?令曰,依。
上在昌慶宮。常參以代理停,經筵停。
李之億達曰,明日常參,取稟。令曰,停。
具允鈺達曰,備邊司郞廳來言,今日賓廳坐起日次,而領議政金尙魯,右議政李未肅拜,左議政申晩身病,不得來會云矣,敢達。令曰,知道。
李渙達曰,大司憲趙明鼎,掌令李春源在外,李光稷,執義李基德呈辭,持平李漢暉未肅拜,李迪輔未署經,今日以監察茶時之意,敢達。令曰,知道。
李之億達曰,今日賓廳坐起日次,旣已頉稟,所當持公事入對,而國忌正日,頉稟。令曰,知道。
南泰著,以侍講院言達曰,本院下番,連日闕直,事甚未安,司書李仁培,兼司書沈履之,旣有只推之令,說書朴取源,由限已過,一體牌招,推移入直,新除授兼弼善洪良漢,時在平安道江東縣任所,進善金元行,時在京畿楊州地,書筵入番事緊,竝斯速乘馹上來事,下諭,何如?令曰,依。
李之億達曰,假注書李性遂,身病猝重,勢難察任,今姑改差,何如?令曰,依。
李性遂改差代,兪恒柱爲假注書。
李之億啓曰,假注書安寬濟,時無職名,令該曹依例付軍職,冠帶常仕,何如?傳曰,允。
南泰著啓曰,編次人具允明·蔡濟恭·元仁孫,依再昨日下敎來待矣。
己卯五月初十日辰時,上具翼善冠,無揚黑圓領袍·玉帶,步出賓陽門,詣明政殿月臺版位,望拜禮入侍時,行都承旨李之億,行左承旨南泰著,右承旨李永暉,左副承旨具允鈺,右副承旨李渙,同副承旨金光國,假注書李性遂·安寬濟,記注官李益輔·李勉,以次侍立。上行四拜禮,禮畢後,仍立版位,顧謂侍臣曰,三年甫訖,今日行禮,心甚感愴矣。上乘步輦,仍往月臺。泰著曰,孝昭殿守僕四人,今番論賞時見漏,故敢達。上曰,一體論賞,可也。出傳敎之億曰,今番歲抄時,越等人,見漏,何以爲之乎?上曰,一體蕩滌事,分付吏兵曹。出傳敎允鈺曰,今番神輦侍衛將士試射時,有廳忠贊衛,見漏於單子,而來請同參試射矣。上曰,渠等亦能射乎?一體試射放事,分付。出傳敎上曰,試射,何日爲之乎?允鈺曰,明日爲之矣。泰著曰,藥房提調洪啓禧,爲承候入來矣。上曰,入侍。啓禧進曰,寢睡·水刺之節,若何?上曰,一樣矣。上曰,都監堂上入侍。洪鳳漢·洪象漢進立,進輦輿圖,且達輦輿制度,古今異制。舊則五井,今將爲六井,而甚難於變通矣。兵判趙雲逵,在侍衛之列,以方帶都監堂上之故,同辭陳達輦輿事。上曰,孝廟朝舊物,何敢改諸?仍舊貫爲之,予之副輦,亦仍舊爲之,仍披覽輦輿圖,而納諸袖中。上曰,編次三人,明日入侍。出傳敎上曰,都監堂上及廚院撿擧提調,持謄錄定例,明日編次人入侍時,同爲入侍。上仍由明政殿楹內,還入大內。
上在昌慶宮。常參以代理停,經筵停。
下直,洪州牧使李衡萬,安岳郡守金器大,春川縣監沈鑧,朔州府使李永命,龍仁縣監許礈,吾叉浦僉使朴萬楷,薪智島萬戶朴瑞豐。
金光國達曰,大司成李彛章,除拜後過三日,不爲出肅,依定式推考警責,卽爲牌招察任,何如?令曰,依。
金光國達曰,明日常參,取稟。令曰,停。
具允鈺達曰,大司憲趙明鼎,掌令李養源在外,李光溭,執義李基德納牌不進,持平朴漢暉·李迪輔上書入達。今日以監察茶時之意,敢達。令曰,知道。
具允鈺,以都摠府言啓曰,傳曰,神輦隨駕禁軍,挾輦砲手,五衛都摠府郞廳武兼,要綵輿領率部將,忠贊衛扈輦隊,依中日例,兵曹·都摠府眼同試取後,單子書入事,命下矣。今日爲始,試射放,請出標信。傳曰,知道。
李渙達曰,憲府連日監察茶時,諫院闕達,俱涉未安,除在外·未署經·陳書入達外,未肅拜·不爲行公人員,竝卽牌招,何如?令曰,依。
以司諫金勉行,正言尹勉憲,執義李基德,掌令李光溭等牌不進罷職令旨,令于具允鈺曰,竝推考徽旨捧入。
以司書李仁培,兼司書沈履之,說書朴取源等牌不進罷職令旨,令于具允鈺曰,竝推考徽旨捧入。
傳于具允鈺曰,都監堂上·編次人詣閤。
李渙啓曰,尙衣提調李喆輔,有稟定事,都監堂上入侍,同爲入侍之意,敢稟。
具允鈺,以備邊司言啓曰,本司武郞廳李漢豐,奔走勤仕,已滿十五朔,依例陞敍。或守令除授事,奉承傳施行,何如?傳曰,允。
金光國,以嘉禮都監郞廳,以都提調意言啓曰,嘉禮大殿·中殿,衣襨所入匹緞及敎命所入各樣織送,例自尙衣院擧行矣。今亦令尙衣院,別單書入後,趁速擧行之意,分付,何如?無批答。
金光國,以嘉禮都監郞廳,以都提調意言啓曰,嘉禮時,應備物目,依傳敎,定例中付籤者,別單書入之意,敢啓。傳曰,知道。依書下擧行。
金光國,以嘉禮都監郞廳,以都提調意言啓曰,在前敎命軸織造時,啓請內上敎命,奉審體制後,始爲織成矣。今亦令尙衣院依例擧行,何如?傳曰,依爲之。其等,當下尙方矣。
金光國,以嘉禮都監郞廳,以都提調意言啓曰,別宮處所,因禮曹啓辭,依前行之事,命下矣。取考謄錄,則三揀擇後,本家移住別宮近處。今亦依例,趁時修補之意,分付,何如?傳曰,允。
金光國,以戶曹言啓曰,孝昭殿燈燭色所屬及守僕以下員役等料,祔廟日至,仍留矣。今則祔廟已過,依例減下之意,敢啓。傳曰,知道。
金光國,以禮曹言啓曰,祔太廟慶科文科初試,設場於禮曹事,前已啓下矣。今此嘉禮都監,設於禮曹,文科初試一所,通刑工曹設場之意,敢啓。傳曰,知道。
具允鈺,以兵曹言啓曰,謁聖試士,來八月初六日,上候平復,聖上封爵回甲,王妃嘉禮,世孫冊禮,合四慶慶科庭試,來八月十一日設行事,自禮曹推擇,啓下矣。武科初試吉日,令日官推擇,則謁聖武科初試,來七月初三日,庭試武科初試,來七月十二日俱吉云。以此日擧行,而謁聖初試,則依前例分兩所各取五十人,而庭試初試,則自前取人之數,多寡不同,或取五六百,或取七八百,而合慶庭試時,連取一千人,今番則當取幾人乎?敢稟。傳曰,依爲之,取一千人。
具允鈺,以刑曹言達曰,祔廟都監,今已撤罷,還移本曹之意,敢達。令曰,知道。
具允鈺,以義禁府言達曰,前獻納趙禁推事,徽旨達下矣。趙下去京畿抱川地云,依例發遣府羅將,拿來,何如?令曰,依。
具允鈺,以司僕寺官員,以提調意言啓曰,牧官封進之馬,乃是進獻,事體至重,而仁川監牧,今年條封進馬一匹,非但駑劣瘦瘠,全不馴養,悍惡特甚,莫重封進馬,如是苟充上送之狀,極其可駭。蓋自前兼監牧,多於馬政,視同秦瘠,初不留心,不可不隨現飭勵。仁川兼監牧官永宗僉使朴時佐,姑先從重推考,觀其緘辭而處之,何如?傳曰,允。
具允鈺,以司僕寺官員,以提調意言啓曰,大靜縣監柳一章遞任,進上馬二匹,今纔上來,禾毛色別單書入,而其中一匹病傷忒重,幾至斃境,莫重享上之物,以如許病馬,苟充上送之狀,萬萬可駭。當該縣監柳一章罷職,病馬則仍留外寺治療,只無病馬一匹,依例內廏立養之意,敢啓。傳曰,知道。
京畿監司金致仁狀達,楊州陳畓面居私婢甘德等,囕死·燒死事。令于金光國曰,囕死·燒死人等,令本道恤典擧行。
行都承旨李之億書曰,伏以,星霜屢換,穀朝載涓,洪惟我孝昭殿,祔祀克行,大享孔明,而我聖上,親執儀物,躬薦明禋,誠禮備至,觀瞻咸聳。回駕之日,賀儀仍擧,宗國之慶,孰大於是?臣民之喜,曷有其已?又況吉禮在前,景福潛周。凡我含生之鼓舞歡騰,固不可盡旣於尋常文字之間也。仍伏念臣,以一介駑劣,百不猶人,虛紆聖世之誤恩,屢叩不稱之職名,前後承膺,亦已屢遭,私心愧懼。若無所容,不自意,禮訖之後,猥玷賞典,遄蒙恩資,臣聞命驚惶,無以自措。噫嘻,隨行逐隊,初無可紀之績,旋進卽退。且蔑必賞之功,而有辱天眷,濫竊恩命,則不惟臣心之慙難自居,於恩賞之濫及無似,豈不駭物情而玷名器也哉?在臣分義,固宜疾籲情實,以冀寢命,而診筵有命,不敢退坐,黽勉冒膺,連値淸齋,控籲路阻,羈縻淟涊,爲日已多,臣之愧赧恧蹙,尤益切矣。玆恃引義之忱,仰干貳極之下,伏乞睿慈,俯諒微悃,稟于大朝,亟令還收新授資級,以安賤分,不勝萬幸。臣無任屛營祈懇之至,謹昧死以聞。答曰,覽書具悉。日月流邁,孝昭殿祔禮奄過,賀儀載擧,愴慕益切之中,且切慶幸,今玆陞資,式遵舊例。卿其勿辭,從速行公。
行左承旨南泰著書曰,伏以,日吉辰良,仁元聖母,祔享之禮利成,一國臣民,悲喜交竝。仍念臣至愚至陋,百無肖似,而濫蒙天地洪造,前後踐歷,涯分已踰,恩深河海,報蔑涓埃,居常愧懼,若隕淵谷。迺者以祔禮時,適忝該房,遽荷陞秩之寵,臣驚惶震越,五內爽惑,罔知所以自措也。凡諸大禮時,該房之責,不過奉行文書,而臣於應行節目,循例格式,亦且不善擧行,屢勤大朝特推之命,訖至禮成之日,臣之得免大何,幸矣。今此誤恩,奚爲而至哉?從前承宣之適會邦禮,夤緣陞資,每輒有人,上之授之也視同彝典,下之當之者亦不固辭,而至於臣身,則大不可者有二焉。臣之釋褐,今纔八年,歷考故事,環顧當世。雖名德時望之百倍於臣者,未有若臣之速化,而臣獨何人,旣無才能之可稱,亦乏勞貰之可紀,冥升驟躐,混到宰列,其不可者一也。臣本門戶寒素,世守拙法,凡於榮進之塗,一意斂退者,自有祖先之遺誡,而不幸近年以來,臣之兩兄,猥蒙寵擢,俱列亞卿,一門群從,乘軒者亦且數人,盛滿之懼,固已夙宵兢惕,而臣又千萬夢想之外,叩此千萬不近似之濫資,滿盈招損,過福生災,天道物理之所必至,其不可者二也。臣犯此二不可,而徒恃寵靈,揚揚冒膺,則人嘲鬼猜,其將謂何?臣雖愚迷,粗識此理,必辭之義,參倚前衡,至若罔功而濫叨賞,匪才而玷名德,在臣猶屬第二件事,有未暇悉暴也。連値淸齋,辭書未徹,而適當大朝望拜有禮,陪從體重,他不暇顧,黽勉出肅,而因仍冒居,視若固有,非臣義之所敢出。玆敢略入文字,仰暴衷悃,伏乞离明,特念爵賞之不可輕授,俯察懇辭之匪出矯飾,仰稟大朝,收還新授資秩,以重各器,以安賤分,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿祔禮奄過,賀儀載擧,愴慕益切之中,且切慶幸,今玆陞資,式遵舊例。卿其勿辭,從速行公。
副司直李益輔書曰,伏以,日吉辰良,仁元王后祔禮已行,賀儀載擧,臣不勝區區愴喜之交至。仍伏念臣之無似,向叨本兵之重任,觸事憒憒,以動駕時節目之不卽入啓,聖敎截嚴,至蒙恩罷,悚懍無地,覓死不得,論其負犯,不宜薄勘,而聖度天大,旋有仍察敦匠之命,事同往役,怵迫分義,冒沒承膺,而至今追思,尙切惶懼。昨伏承傳敎,又以都監董事,特加陞秩之典,臣誠惝怳感激,罔知攸措。臣不過苟然充位,隨諸臣後,奉行儀節而已。初無效力之勞,則豈有可酬之功,而有是命耶?在國家愼賞之道,有違綜核之政,臣何可若固有之,晏然冒受乎?玆敢陳章仰籲,伏乞离明,稟于大朝,亟收新授資級,以重恩典,以安私分,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿祔禮奄過,賀儀載擧,愴慕益切之中,且切慶幸,今玆陞資,式遵舊例。卿其勿辭,從速行公。
判敦寧府事李昌誼書曰,伏以,仁元聖母禫事奄過,陞祔太室,日吉辰良,縟儀順成,慕深率普,慶溢宗祊。我大朝殿下,强抑孝思,臨殿受賀。凡在含生,忭蹈惟均,伏惟睿情欣幸,當復如何?臣罪大積逋,罰止薄罷,屛伏荒郊,循省懍蹙,不意聖度涵貸,特敍旋降,俾得以進參祭班,稍伸情禮,繼而有敦府除旨,臣誠感霣,莫省攸措。念臣厚被洪造,絲毫蔑補,區區報效之圖,唯在於趨走承命,敬恭莅職,所以立朝二十餘年,有除輒膺,有召輒赴,曾無易劇燥濕之敢擇,嚮於荐叨銓任之日,苟無自來鐵劃之限,則顧何敢連事違傲,竟自陷於方命之誅哉?噫,伊時大朝之飭勉於臣者,亦至矣。先之以鞶帶之禠,使伸廉隅,申之以絲綸之嚴,責以分義,在臣之道,固當他不暇顧,章皇祗承,而其奈情悰至危,株守難撓,頑如木石,一味違拒。若不知雨露之爲可感,雷霆之爲可畏,孤恩慢命,死有餘辜,泥首金吾,恭竢典憲,畢竟勘罷,匪罪伊榮,杜門訟愆,歷日靡定。顧玆新命,揆以常分,詎緩叩謝,而第臣辜犯至重,有不容以已經薄罰,而晏然冒進於班聯,昨違嚴召,彌增悚慄,敢控短章,仰請譴何。伏乞离明,俯垂諒察,亟令削臣職而勘臣罪,以昭法紀,以安賤分,不勝幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事奄過,祔廟盛禮順成,賀儀載擧,愴慕益切之中,且切慶幸,卿勿過辭,從速行公。
工曹判書宋昌明書曰,伏以,日月易邁,仁元王后禫事奄過,祔禮已成。伏惟我大朝不匱之思,曁邸下愴慕之情,益復如新,臣不任悲係之至。臣伏覩備忘,有都監堂上加資之命,臣於是,不勝怳惑震駭,罔知攸措。臣適待罪水部,見差監董之任,敦匠事急,往役義重,黽勉承膺。雖出於區區殫竭之忱,固是職分之常耳,有何可紀之勞,而乃有此恩賞之混及也。噫,以臣癃朽無用之物,去年超二階,今年晉一資,恩數無漸,冥升太驟,一身過福之災。固不暇恤,而其於聖朝愛嚬笑之道,爲如何哉?伏乞睿慈,俯察微懇,亟命收還新〈授〉資級,以重賞典,以安愚分,不勝萬幸。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事已過,祔廟盛禮順成,賀儀載擧,愴懷益切之中,且切慶幸,今玆陞資,式遵舊例。卿其勿辭,從速行公。
兵曹判書趙雲逵書曰,伏以,日吉辰良,仁元聖母,祔廟盛禮順成,賀儀載擧,臣民慶忭,曷有其極?念臣頃叨秋官之任,而父病危重,情理煎迫,實無離側供職之勢。冒控辭單,獲蒙恩遞,得以安意救護,仰戴洪私,只切感激。迺者中兵特授之命,又降於千萬夢寐之外,臣誠驚惶駭恐,靡所自措。洊違嚴召,諒非獲已,而大朝殿下,特下傳敎,以動駕在近,促令入侍,義分所在,他不暇顧。遂不得不章皇出肅,而循省愧恧,寄顔無地,噫,臣卽迂騃一措大耳。空疎無當,以才則至庸,超陞不階,以分則太濫,有何威望,可以董治軍旅,有何鑑識,可以甄別才武,而乃敢晏然承當,殆若固有乎?臣之負乘致寇,自速罪戾,固不足恤,而其僨國事而孤聖眷,何哉?臣跡本畸危,戒存滿盈,一切權要,自晝有素,耿耿此心,天日攸燭,凡世所稱權要之職,無過於吏·兵·戶三部,而數月之內,揚歷已遍,瞻聆所及,莫不震駭,此殆臣命卒之秋也,尙何言哉?噫,月盈則虧,器滿則溢,卽理之常,臣實澟然憂懼,直欲飛走而不可得也,區區血懇,曾已略暴於辭東銓之書,而目下震惕,視伊時殆有甚焉。蓋東銓則雖曰,淸華,若其事權之重,管領之要,唯西銓,尤有加焉故耳。臣若在彼而力辭,在此則冒居,則去就卽當,姑置勿論,心跡乖舛,當復如何?當食忘餐,當寢不寐,日夕祈祝,惟在於亟辭匪分之任,稍減過福之災而已。且向來堂箚,盛言近日特擢之弊,而若數前後恩除之頻繁,則臣實爲最,此亦臣難冒之一端。其何敢徒恃寵靈,揚揚進身,以益其公議之嗤點也哉?言出中膈,懇非例讓。伏乞睿慈,俯垂鑑諒,將臣新授本兵之職,亟行鐫免,以幸公私,不勝大願。臣無任屛營祈懇之至,謹昧死以聞。答曰,覽書具悉。日月如流,孝昭殿祔廟,盛禮順成,賀儀載擧,愴慕益切之中,且切慶幸,卿勿過辭,從速行公。
司憲府持平朴漢暉書曰,伏以,日月易邁,孝昭殿禫期奄盡,仰惟我聖上慨廓之思,邸下愴慕之懷,益復如新,而祔禮已過,賀儀克擧,區區歡忭之忱,曷有其極?仍伏念臣本以無似,濫竊科第,親老家貧,志在祿養,淸途華貫,夢想不到,不自意,栢府新命,遽下於跧伏鄕廬之中,臣且惶且感,靡所容措。噫,風憲之職,是何等重任,而乃以如臣譾劣者,苟然充位也哉。在臣自處之義,只宜仍守田野,恭俟公議,而適緣國禫迫近,臣子常分,不敢偃便在家,趁期進參於闕外散班,粗伸情禮,而未署之前,書籲路阻,徊徨踧踖,泯默以度,恩資猥加,召牌繼降。臣於是,一倍感激,而反復揣量,實無堪承之望,自犯違傲之科,方切澟惶之忱。臣於此際,得接家信,臣之老父,病勢猝重,方在危境。臣父以八耋之年,素抱風眩之症,居常澟綴。若不保朝夕,臣左右扶將,不忍暫離。今玆一行,蓋出於不得已,而其間父病,越添於涼煖不適之餘,痰眩氣升,寒熱交攻,食飮頓廢,神精昏瞀,喉間細語,惟願見臣云。臣自聞此報,方寸焦灼,按住不得,投進短章,忙尋鄕路。伏乞睿慈,俯垂諒察,亟削臣職,仍治臣擅行之罪,以昭法紀,不勝幸甚。臣無任煎灼祈懇之至,謹昧死以聞。答曰,覽書具悉。日月流邁,孝昭殿禫事奄過,祔廟盛禮順成,賀儀載擧,愴慕益切之中,且切慶幸,爾其勿辭,救護父病焉。
司憲府持平李迪輔書曰,伏以,日月迅邁,仁元聖母,三年已過,祔廟之禮順成,中外臣民,孰不勝區區愴喜之至?仍伏念臣之老父,方在湖鄕,素抱痰癖之疾,而年迫七旬,澟澟度日矣。卽接鄕信,則所患宿病,當此暑節,挾感復發,症情危重。臣終鮮兄弟,扶護無人,自聞此報,心神飛越,不能自定,拜章經歸。伏乞离明,亟賜削遞,俾便救護,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事奄過,祔廟盛禮順成,賀儀載擧,愴慕益切之中,且切慶幸,爾其勿辭,救護父病焉。
己卯五月十一日辰時,上御崇文堂。都監堂上·廚院檢擧提調·尙衣提調·編次人,同爲入侍時,廚院檢擧提調綾昌君橚,戶曹判書洪鳳漢,禮曹判書洪象漢,尙衣提調李喆輔,兵曹判書趙雲逵,編次人具允明·蔡濟恭·元仁孫,同副承旨金光國,假注書兪恒柱,記注官李益普,記事官柳萬健,以次進伏訖。上命上婚禮定例,而一依壬午年謄錄爲之,其中打點省減。只存同牢宴床及四面床,每床只排六楪。綾昌君橚曰,壽八蓮及絲花峯,何以爲之乎?上曰,除之,可也。尙衣提調李喆輔曰,絲花峯朝家旣不用,則臣民雖欲用之,無可得之路矣。戶曹判書洪鳳漢曰,以古謄錄見之,今番嘉禮,則諸般物力,太半省減。伏想聖儉矣。禮曹判書洪象漢曰,以閭閻言之,新郞新婦之所着衣服,從其家力,或奢或儉,而至於同牢宴床,則無豐薄之別矣。喆輔曰,定例中,點下者,皆當貼黃擧行,而至於內殿衣襨事,則有所稟定者矣。廛中無六花段,何以爲之乎?上曰,承旨書之。傳曰,今後尙方,衣襨次有紋,一切勿爲擧行,代以廣的擧行。今番衣襨次內入,無論紋段廣的,皆以尙方前在者入之事,分付。出傳敎傳曰,今番尙衣院法服內入中,大紅廣的代,以院上紅段內入不足者,勿爲加織事,分付。此後法服,若有織組事,則以廣的擧行,此亦常時勿爲織組事,分付。出傳敎象漢曰,初一日須敎,當以何殿擧行乎?上曰,承旨書之。傳曰,初一日頒敎,以明政殿擧行,元良旣不參於祔廟賀儀。今番頒敎,其令率百官,予心,若何?亦在調理置之。出傳敎鳳漢曰,大禮時,戶曹策應物力,例爲分定於京外各處矣。今亦令廟堂趁速稟處,何如?上曰,依爲之。從略分排,可也。出擧條上曰,三揀擇後,當以有屋轎按袱,詣本宮矣。有屋轎,以暎嬪房有屋轎用之,按袱則新造,而櫃外則黃漆,內則白塗,可也。出擧條上曰,承旨書之。傳曰,嘉禮時納采·納徵·告期·冊妃,皆以明政殿親行,而親迎時,道由弘化門,而內殿,由嘉應門入,三揀擇。詣本宮時,亦以此門爲之,而三揀擇。皆以通明殿爲之,以此分付儀曹。出傳敎喆輔曰,本院多有擧行之事,而僉正洪鼎猷,差都監郞廳,何以變通乎?上曰,承旨書之。傳曰,尙衣僉正,此時多有擧行之事,而今聞提調所奏,今差都監郞廳云,令都監他人代差,洪鼎猷專意尙方。出傳敎上曰,小退。諸臣以次退出。
己卯五月十一日未時,上御崇文堂。尙衣提調·編次人·玉堂上下番,同爲入侍時,尙衣提調李喆輔,編次人具允明·蔡濟恭·元仁孫,副校理任㻐,修撰李瀰,同副承旨金光國,假注書兪恒柱,記注官李益普,記事官柳萬健,以次進伏訖。上命具允明,讀續自省編,使之奏達,而稟旨添刪。上曰,承旨書之。傳曰,續自省編,旣已訖。上令入侍儒臣,持示大臣後,仍爲監刻。上問觀武才賞規,仍命史官持謄錄以入,賤臣承命出,奉謄錄以進。上曰,編次人讀之。具允明讀奏訖。上曰,承旨書之。傳曰,今日試射放人,明日食後,承旨明政殿月臺,頒賞木綿,令訓局待令。上曰,內人供上中,端懿王后殿阿只減下。出榻敎上曰,注書,誰也?承旨金光國曰,兪恒柱也。尙衣提調·編次人,先爲退出後,李瀰進前伏曰,臣有區區所懷,敢此仰達矣。坤位久虛,群情擧皆觖然,今幸大婚已定,乾坤將復定矣。凡在臣民,莫不忭慶欣喜,而今番兩大臣兪拓基·李天輔處分,極其過中。又其辭敎太迫,此已是可憫,至於趙載浩則積年病廢。聖上之所俯燭,亦宜有可恕之端,三大臣竄出譴罷,相繼於數日之間,氣像愁沮,臣實憂慨,敢此冒萬死仰達。上曰,以大官,若知天經地義之重,則雖夜寐而起,宜有忭賀之語,而兩大臣,雖有前後之異,無一忭賀之語,實爲慨然,趙載浩則國祥已過,大婚旣定,不知其慰賀之道極非矣。儒臣,以趙載浩事,竝以爲達非矣。瀰曰,天經地義之重,果如聖敎,爲今日臣子者,若於此事,無慶忭之心,誅之殛之,固無所惜,而顧今兪·李兩臣,原其情則不然,豈有一毫他意?而趙載浩疾病難强之狀,亦必俯燭矣。上曰,儒臣屢以此爲言,非矣,止之,可也。瀰又起伏曰,聖敎至此,臣之更爲仰達,誠不勝死罪,而卽今被罪諸臣,皆是殿下多年任使之人。其本情不如此,似必洞燭無餘,而辭敎太迫,處分過中,臣職在論思,倍切憂歎之懷,敢此仰陳。伏乞更加三思,亟下反汗之命焉。上曰,下敎之下,連以此陳達,極非矣。仍命承旨書之。傳曰,噫,今番處分,所重天經地義,則爲臣子者,焉敢營護?而修撰李瀰,其初所奏,已涉不然,故以大義論之,而斤斤不已,其心雖無他,此路若開,將至於國不國君不君,罷職。瀰退出後,上曰,太阿雖倒,此等事,處分後,可以爲國矣。前領相則不爲同入陳請,誠非矣,而大婚下敎之後,前後輕重,雖有異焉,此等事,必嚴處然後,可以定臣分矣。光國曰,三年已過,坤位久曠,凡爲臣子者,孰無憫迫之心乎?伏聞大臣,雖未及陳請,而祔廟後,將欲從容仰請云矣。上良久無發落,已而下敎曰,太學儒生事,亦寒心矣。古有拜箋參班之事,則今於五十載母臨聖母,祔禮順成,而不爲拜箋,極爲駭然矣。今番處分,豈曰過乎?趙載浩則當遠竄,兪拓基則中道付處,李天輔則門黜,可也,而予乃末減處分矣。上曰,注書,是泮製及第,曾已入侍者耶?恒柱對曰,然矣。上曰,誰家人也?對曰,故判書臣兪夏益之玄孫也。上曰,誰之族也?對曰,無强近之親,而前領府事兪拓基爲遠族矣。上曰,承旨書之。傳曰,入侍注書,敢稱門黜人爵號,事之無據,莫此爲甚,汰去。賤臣,先爲退出。
上在昌慶宮。常參以代理停,經筵停。
卯時,日暈兩珥,暈上有冠,冠上有背。自辰時至申時,日暈。
下直,原州牧使鄭夏彦,寧海府使南雲老。
藥房提調洪啓禧,副提調李之億啓曰,伏未審日間,聖體調攝,若何?寢睡·水刺諸節,亦何如?劑入湯劑,已盡於昨日,臣等卽與諸御醫入侍,診察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣,湯劑五貼劑入。下敎曰,入侍,宜矣。
具允鈺,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李之億達曰,左承旨南泰著,今日不爲仕進,牌招,何如?令曰,依。
李渙達曰,憲府連日監察茶時,諫院許久闕達,俱涉未安,兩司除在外外,未肅拜·不爲行公人員,竝卽牌招,何如?令曰,依。
李之億達曰,明日常參,取稟。令曰,停。
金光國達曰,大司憲趙明鼎,掌令李養源在外,李光溭,執義李基德牌不進,持平朴漢暉·李迪輔受由在外,今日以監察茶時之意,敢達。令曰,知道。
以執義李基德,掌令李光溭,司諫金勉行,正言尹勉憲牌不進罷職令旨,令于李永暉曰,推考徽旨捧入。
李之億,以弘文館言啓曰,御製續自省編問議事,命下矣。本館上番副校理臣任㻐,時原任大臣處問議事,今日晝仕出去之意,敢啓。傳曰,知道。
李之億,以侍講院言達曰,本院下番,連日闕直,事甚未安。司書李仁培,兼司書沈履之,說書朴取源,旣有只推之令,竝卽牌招,推移入直,何如?令曰,依。
傳于具允鈺曰,頒賞後入侍。
尹慶龍有頉,代以李邦榮爲假注書。
兪恒柱汰去,代以崔光璧爲假注書。
李邦榮在外,代以任煜爲假注書。
李之億,以嘉禮都監郞廳,以都提調意言啓曰,本都監郞廳洪鼎猷,專意尙方,令都監差代事,命下矣。其代,以工曹佐郞李定鎭差下,使之察任,何如?傳曰,允。
南泰著,以吏曹言啓曰,續自省編,入侍儒臣監刻事,命下矣。慶尙左道京試官任㻐,旣是入侍儒臣,則試役勢難兼行,不得已改差,而試日將迫,不可不及期差送。其代,口傳擬入之意,敢啓。傳曰,知道。
南泰著,以吏曹言啓曰,慶尙都事李運海罷黜事,達下矣。掌試期日迫近,不可不急速差出,慶尙都事有闕之代,口傳備擬以入之意,敢啓。傳曰,知道。
吏曹口傳政事,以沈勖之爲慶尙都事,以金應淳爲慶尙左道京試官。
李之億,以吏曹言達曰,宗簿寺正李厚達呈狀內,身病甚重,勢難察任云。依例改差,何如?令曰,依。
兵曹口傳政事,訓鍊院主簿單李希松。
具允鈺,以兵曹言達曰,旣接忠翊衛將牒報,則衛將李明著除授,過限未入仕云。依法典改差,何如?令曰,依。
敎京畿監司金相福書,王若曰,次月冠六仙之班,未及暖席,福星一路之望,爰命建牙,藉卿旬宣之良材,寬我宵旰之深慮,眷玆海東八域,最重畿內一方。洛京居四方之中,梯航竝集,冀邦奠九州之上,體勢自尊。三都重防,控襟帶於山海,五陵佳氣,肅汛掃於春秋,風係王化之本源,地稱人物之都會。惟其壤邇而職重,所以役煩而事殷,郡邑荒殘,孔道之館穀難辦,征租浩穰,疲氓之膏血已殫,得小豐於水旱連年之餘,蘇息豈易?經大役於園寢展禮之際,蠲恤宜先,軫商畿之撫丘民,尙霣廷之咨岳牧。惟卿,襲醴泉靈芝之係,擅精金美玉之譽,先正之遺訓夙聞,端雅自其本色,太史之淸規克紹,詞翰又是高才,杜門擁書,澹如韋布樣子,立朝佩玉,超然名利關頭。言議若不出口而權衡內明,事務若不經心而綜理素密,木天彤管,淸華遍閱於班銜,金貂黑頭,望實蔚叶於廊廟,長玉署而主圈,獨任掄簡之公精,貳銓席而持衡,衆推注擬之平允,展也存乎中者甚備,允矣試諸外而皆宜,隋城著牧禦之才,寔由刃恢於治郡,沁州嘉保釐之績,益知材優於按藩,斯致眷毗之罙隆,必欲屛翰之遄畀,玆授卿云云。卿其欽玆寵命,展厥令猷,嚴黜陟而覈廉貪,必稽功實,均威惠而審利害,悉循便宜,攬轡登車,勵一道澄淸之志,褰帷露冕,振三輔按察之風。毋徒事姑息而狃安,毋或尙苛核而取辦,農桑學校之重,在勸課之以誠,兵民獄訟之煩,佇管理之有緖。若其裁稟,厥有常典,於戲,非奮勵,何能做事而圖功?惟弘毅,可以任重而致遠,雍容素非不足,政須峻整之風裁,簡敏自是所長,要見擔荷之力量。故玆敎示,想宜知悉。
敎摠戎使崔鎭海書,王若曰,畿輔之置帥斯重,意難愼於揀掄,廟堂之詢謀僉同,叶才調於剡薦,擇玆剛日,縻爾綸書。惟卿,相公肖孫,首陽令胄,徇徇稟純慤之質,每謹勅而律身,桓桓負壯勇之風,矧智略之出類,不以葭莩親自處。尤所眷愛之深,更有將帥材能兼,斯見倚毗之篤,曩畀以南閫之節制,御卒伍而恩威竝施。且授之西藩之戎權,按事務而巨細咸擧。子豈非虎臣之赳赳?予所賴龍韜之恢恢,是眞不器之才。故玆注意者久,念玆摠營變制之後,尤愼戎務托重之方,前後之疎密迥殊,統鈐轄於畿鎭,內外之機務咸摠,參謨猷於籌司,按倉厫之挽飛,更兼調兵食之責,禦水陸之騎步,必須鍊軍務之才,苟非其人,曷膺是選?卿今寔循公議,穩步戎壇,名位漸高。惟踐歷旣出於循序,風猷益壯,而材具允合於摠師,嶺閫之舊帥忽亡,幾多用未究之歎,畿戎之新命纔授。尙驗積有慶之體,循廟薦於極公,渙王猷於特簡,玆授卿云云,卿其益思奮武之道,克盡詰戎之方,與士卒同苦甘,激衆心於親上死長,爲國家作屛翰。固我圉於有備無虞,付節度於鎭三。豈非予知人之鑑?藉忠勇於守四,實是卿報國之秋,信賞明威,此最大者,峙糧利械,特其餘乎?宜殫殉國之忱,庸副分閫之眷。故玆敎示,想宜知悉。
左參贊李喆輔書曰,伏以,日吉辰良,仁元聖母,躋祔太室,我大朝,親臨法殿,誕受庭賀,愴徽音之永閟,慶縟儀之順成,從玆以往,休祥鼎來。凡在臣民,普切攢祝,伏念臣,猥忝敦匠之列,遽被加秩之命,瞿然悚恧,不省攸措。夫奔走之勞,不過職分,酬賞之典,莫重官資,以此賞彼,本涉無謂,伏況今番都監。凡係大小儀物,悉用舊件,工役旣簡,監董無多,何勞之有?乃辱斯恩,昨緣入侍有命。雖不得不冒沒祗肅,而晏然承當,終非分義之所敢出,連値淸齋,今始自列。伏乞邸下,察臣微懇,鐫臣新資,以重賞典,以安私分,不勝幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿祔廟倏過,賀儀載擧,愴慕益切之中,且切慶幸,今玆陞資,式遵舊例。卿其勿辭,從速行公。
戶曹參判金陽澤書曰,伏以,居諸易邁,仁元聖母禫事奄過,祔禮載擧,仰惟聖上愾廓之思,邸下愴慕之情,當復如何?下懷不任耿耿,仍伏念臣所帶文衡之任,當遞未遞,訖今淟涊,固已萬萬悚恧,而頃以泮儒不進箋文事,大司成至被譴罷。臣於此,尤不勝惶蹙之至,顧臣三館之任,首據皐比,其於造士之責,實與本管堂上無間。凡有譴罰,宜無異同,義當縮伏俟罪,而適値齋生捲堂,勸入事急,不免冒沒出膺,追思愧赧,無面可顯,乞卽鐫遞,俾全廉義焉。且臣於貿蔘咨文製進事,竊有情勢之決難冒當者,蓋昔臣之祖先兩世,殉節於丁丑之難,爲其後孫,至痛在心,義不關涉於彼中凡事,而若乃主文之職,專管奏請文字。故臣祖臣父之居是任,皆以此辭焉。朝家曲賜體諒,許其回避,而臣則忝叨之初,以人器之萬不堪承,急於自劾,不暇攙及此事,職名卒未卸免,朝家視若無故,今至有某文撰進之命,是誠臣愚迷之罪也。臣於是役,旣不可强不忍爲,又不宜尸職而廢事。唯宜亟圖自處,使私義無虧,公事無曠,是乃兩得其當。伏願离明,下臣此書於該曹,覆奏以行,不勝萬幸。臣之引義引咎,宜卽控籲,而連値淸齋,賤疾且苦。今始略搆數行,仰瀆崇聽,稽緩之罪,尤無所逃。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事奄過,祔廟盛禮順成,賀儀載擧,愴慕益切之中,且切慶幸,事勢固然,兩提學中,撰進,可也。卿其勿辭,從速行公。
校理沈履之·李明煥,修撰李碩載·金應淳等書曰,伏以,日月流邁,孝昭殿三年之制奄闋,祔禮纔訖於太廟,賀儀載擧於大庭,愴喜交切,普率同情。臣等伏見前修撰李瀰罷職之敎,極爲嚴截,臣等不勝驚惶悚懍之至。日前大朝處分之後,瀰與伴直儒臣,往復於臣等,欲與聯名陳箚,箚未及成,而瀰適登對。乃有陳白,遽被嚴旨。若其所奏,未知遣辭之,果如何?而顧其意,則蓋不越乎前日之箚議耳。臣等俱已與聞於此議,則瀰今以此事被譴,而臣等獨何敢晏然於職次乎?玆敢略控自引之義,冀被同罪之典。伏乞离明,亟賜鐫削,以安私分,不勝幸甚。臣等無任屛營之至,謹昧死以聞。答曰,覽書具悉。日月如流,孝昭殿禫事奄過,祔廟盛禮順成,賀儀載擧,愴慕益切之中,且切慶幸,大朝處分之下,焉敢撕捱?爾等勿辭察職。
副校理任㻐書曰,伏以,日月迅邁,孝昭殿禫期奄訖,仰惟我聖上慨廓之思,邸下愴慕之懷,益復如新,而祔禮已過,賀儀載擧,區區歡忭之忱,曷有其極?仍念臣於昨日大朝筵中,下番儒臣之有所論奏也。臣亦隨其後,略有所陳矣。及其下番之被罪,臣則倖逭,惶隕慙悚,靡所容措。迺者問議歸路,得伏見僚臣之書,則以同被罪罰爲辭,彼在外諸僚之於當初箚議。或首發而或隨聞者,猶且露章自列,則臣以同入筵席之人,尤何敢幸其獨免,晏然於職次乎?玆敢略控短章,仰暴微懇,伏乞睿慈,亟降威譴,以安私分,千萬幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿禫事奄過,祔廟盛禮順成,賀儀載擧,愴慕益切之中,且切慶幸,大朝處分之下,焉敢撕捱?爾等勿辭察職。
黃海道幼學權拱等書曰,伏以,天下之事,出於所當然,而不容已者,匹夫可得以言,而聖王有所不違,爲其不可以容私於其間也。況聖廟從祀之典,國家所以明天理·正人心者,所關尤重,其所擬議,決不可以一毫之私,有所回互,其必有所當然,而不容已,則雖曰,草野之言,有不可不因而順之者也。臣等伏見館學章甫,方外儒生,以先正臣文烈公趙憲,文敬公金集,從祀聖廡事,相繼陳請,已至閱歲,而睿聰愈邈,兪音終閟,私切訝惑,莫曉其所以也。以爲草莽愚賤之辭,不足有槪於睿聽,則前後下答,開示溫諄,旣未嘗以疎遠而棄斥也。以爲邸下於二先正,疑不當從享,則其道德學行,予已知之,此又邸下之敎也。旣以察其言,而知其實矣。宜若無所持難,而特因事體之重,不欲輕議,則臣等愚昧,滋所惑焉。夫從祀事體之重,爲士子者,亦豈不知?惟其不輕而重也。故苟有其人,則不容闕遺,而當必擧其禮也。不容徐緩,而當亟行以時也。若以事體之重,而廢當行之典,則雖有程·朱之賢,將不得列於祀典矣。不幾於欲其重而反輕乎?且國家之重祀典,所以重斯道,而任斯道之人,不恒有於世,幸而有之,則道在其人。故重其道者,不得不尊其人,苟道之所在,而不尊其人,則其爲輕斯道也,甚矣。如是而徒區區於祀典之重,則不亦虛文而無實哉?今夫二先正學問之高明,事業之光顯,弘毅樹立之實,繼開發揮之功,固斯道之所在也。是宜尊崇表章,以爲百代後學之標準,而以邸下之知其人,乃反顧惜祀典,不許稟施,何也?臣等輒忘猥越,略擧二先正,所以實任斯道,而不容不擧崇報之典者,爲邸下申言之,伏惟垂察焉。夫趙憲之爲人,賦天地純剛之氣,任聖賢爲己之學,自在幼時,常激昻曰,天生男子,豈偶然哉?此其志,固已可見矣。以先正臣文成公李珥,文簡公成渾,爲師,規模甚大,綱領甚正。非堯·舜·禹·湯則不言,非孔·孟·程·朱則不讀,而其學沈潛篤實,殆無一息之間斷。惟以明庶物察人倫爲本,而要其歸,則專主於實體力踐,根基完實,造詣崇深,本源之地,粹然浩然,無一毫利害之間雜,而撓屈。故其發之於言議事爲者,明達勇果,如日月之揭,而江河之決,居家則孝悌通於神明,事君則忠誠貫乎金石,以至師友昆弟夫婦之間,所以守其常而處其變者,莫不各極其至,而無毫髮遺憾,此非體用兼備,明辨而篤行之者,其孰能與焉?至其以一身之微,任天命民彝之重,使左海偏邦,不淪於夷狄禽獸者,其功尤有大焉。故先輩名賢,極其尊慕,而文正公臣宋時烈之言曰,先生之道,水臨萬仞,無復凝滯。論天下至大者,而如說門內事,就天下至難者,而如食息於日夜。不讀春秋,不知先生之功,不讀朱子詩,不知先生之所以爲先生也。若其臨難效死,乃先生之一節,而世之論者,或以爲一義士而止,烏足與議先生之萬一哉?惟此一語,足爲後世之公案也。若金集,則文元公金長生之子,而文成公李珥之嫡傳也。資稟和粹,如精金美玉,氣像溫雅,如祥麟瑞鳳,聞詩襲訓,粵自髫年,以忠信爲進德之基,以孝悌爲立身之本,自灑掃應對之細,以至天德王道之大,循循有序,一以家學爲準,蓋其爲學,專用心於內,有得於曾子守約之功,故省檢幽隱,纖芥必察,充養敦確,德性深厚,彫華剝采,不聞聲氣,而默造乎蟬蛻春融之妙。宋時烈,嘗述其師金長生之語曰,吾一生受用者,司馬公平生所爲,無不可對人言者也。其後文敬公自號愼獨,眞所謂繼述之孝也,斯言信矣。至其晩歲,道成德立,精純澄朗,達於面目,縝密溫栗,見於辭氣,聞風者誠服,覿德者心悅,狡僞者獻誠,暴慢者向化,雖素性謙沖,不以師道自居,而遠近學者,翕然宗仰,一如文元之初。故文元雖歿,而不掇皐比三十年,蓋自李珥之亡,世道大壞,金長生沒後,異言猶肆,一脈斯道,浸以微滅,于斯時也。上續父師嫡統之相傳,下啓兩宋文正之正學,屹爲砥柱,維持道脈,永與天地終始者,此皆集之功,有不可誣者。故時烈,祭長生之文曰,鯉聞詩禮,嗣續德音,門墻不空,典形猶存,請以所事先生者事之,此可見其師承本末矣。噫,父子之間,傳授心法,繼接聖統,尤斯文之盛事,曠世所未聞,而若其梳洗遺書,成賢父未卒之業,表章禮經,正邦家喪制之謬,抑亦爲聖代制作之助也。夫文烈·文敬二先正,所以任斯道之實,此其大者,其餘可推以見也。雖所稟或異,所就不同,而其克紹道脈,有功聖門,允合於從祀之典,則固皆百世以俟而不惑者也。然則國家,以此二先正從祀聖廡,豈非今日之所當然而不容已者耶?夫如是,故前後士子,連章累牘,合辭籲號,不得請則不敢止焉。如其道德功烈,不如彼之盛,則又安得以愛慕之私,而擬之於不當擬之地哉?設令臣等,或有偏私,而邸下過聽,遂擧盛典,則以先正之賢,其心必不安於非禮之尊矣。然則臣等之爲此,不惟得罪於國家,亦必得罪於先正矣。臣等雖甚愚昧,不敢爲此,此邸下之所宜深察也。且伏念今日從祀之請,與往者文成·文簡及兩宋文正之時不同,尤有所不容遷就者,惟彼諸賢從祀之請,不卽擧行,猶或有待百年定論之後,而今此二先正,則世代已遠,公論大定,擧一國無復有異見者,而其所表章,不獨增光於聖朝,抑將有辭於天下,今日之請,亦云晩矣。固不可更有所待也如是,而以其重大,一向擔却不行,則豈不爲斯文之曠典,而士林之遺恨也哉?臣等雖僻在下土,尊賢之義,好德之彞,得之於天。又是文成公所居之鄕,觀感慕悅,尤有異於他方矣。惟此二先正,眞有以接文成之傳,爲百世之模範,而從祀之請,尙靳一許,則此實關世道汚隆之機,而臣等之所憂嘆也。玆敢相率裹足,瀝血封章,伏乞邸下,毋以草野而忽其言,察其所當然而不容已者。因以順之,仰稟大朝,特賜允從,實國家之盛典,斯道之萬幸也。臣等無任屛營祈懇之至,謹昧死以聞。權拱·申膺祖·李善和·黃尙烈·李光復·閔必宏·申碩祖·李壽崗·趙成郁·申儀祖·李泰裕·李惟中·徐命龜·申命儒·權宣·曺命休·趙命徵·李鎭大·閔必寬·李善慶·閔必定·申錫休·趙煜·申履休·任勱·趙宗臣·李震明·閔必寵·權擴·申榮祖·權揆·李春培·李善德·趙夢良·趙晟·徐潤身·李壽益·趙德徵·李言愼·李昌培·趙思溫·李晹培·申宗協·李言謙·朴希大·李壽仁·宋光錫·申學祖·閔必騫·安始岳·申翰祖·趙思恭·柳達三·趙璠·申行祖·閔必益·趙瞻·李壽岳·申聖祐·李壽漢·李之暳·成德烈·申樂祖·金光河·尹光履·申命虎·閔暻·申敬休·安錫璜·朴宗大·申敬德·李德海·李取源·閔必宬·李之源·任務·閔必寧·成鴻翼·閔必寯·安錫琪·韓鎭夏·安錫宗·申承祖·朴善協等。答曰,覽書具悉。業已諭,爾等退修學業。
己卯五月十二日辰時,上御涵仁亭。親臨頒賞入侍時,左副承旨具允鈺,假注書安寬濟,記事官李益普·柳萬健,以次進伏訖。上命注書出去,使當受賞格者,待令於賓陽門外,宣傳官及衛所書員,使之入庭,直赴帖,亦爲持來。注書承命將出,上曰,注書,誰也?允鈺曰,安寬濟矣。上曰,予知之矣。注書還入進伏。允鈺曰,陞六之人,只捧承傳,而不得擧行矣。上曰,今番侍衛軍試射,意蓋深矣。武兼陞六人,令該曹卽爲口傳單付。出傳敎允鈺曰,頒賞木綿,令訓局待令乎?上曰,然矣。上曰,承旨坐月臺,呼名頒賞,衛所書員,使之分左右立之,各名色人等,受賞後,皆四拜謝恩。上曰,初欲使承旨頒賞矣。汝等之勞,異於他事,故親臨爲之矣。祔廟動駕時,不得趁卽解嚴,以致遇雨,予甚憫焉。汝等能免沾濕,而其間好在耶?將士等,同聲謝祝。允鈺曰,扈輦隊賞布,當以兵曹擧行,而訓局替當,恐將爲謄錄矣。使兵曹代給其數,何如?上曰,此等事,每爲前例,依爲之。仍上曰,扈輦隊賞給訓局綿布代,自騎曹還報事,下敎。出傳敎允鈺曰,曾前則一中,賜弓一張矣,今則賜馬帖矣。上曰,然則馬帖還收,代給弓一張,可也。仍上曰,今番賞典中貫一中人,皆以上弦弓賜給事,下敎。出傳敎諸臣遂以次退出。
上在昌慶宮。常參以代理停,經筵停。
下直,遂安郡守卞至健。
南泰著達曰,明日常參,取稟。令曰,停。
又達曰,同副承旨金光國,今日不爲仕進,牌招,何如?令曰,依。
又達曰,憲府連日監察茶時,諫院闕達,俱涉未安,除在外·未肅拜外,不爲行公人員,竝卽牌招,何如?令曰,依。
以司書李仁培,說書朴取源牌不進罷職令旨,令于南泰著曰,竝推考徽旨捧入。
南泰著,以侍講院意達曰,本院下番連日闕直,事甚未安,司書李仁培,說書朴取源,旣有只推之令,竝卽牌招,以爲推移入直之地,何如?令曰,依。
傳于具允鈺曰,禮判·戶判·漢城判尹·編次人,使之入來。
南泰著啓曰,假注書崔光璧,時無職名,令該曹依例付軍職,冠帶常仕,何如?傳曰,允。
具允鈺啓曰,事變假注書柳薰,時無職名,令該曹依例付軍職,冠帶常仕,何如?傳曰,允。
傳于具允鈺曰,戶判·禮判·判尹·編次人詣閤,儒臣同爲入侍。
事變假注書任煜在外,代以柳薰爲事變假注書。
以司諫金勉行,正言尹勉憲,執義李基德,掌令李光溭牌不進罷職令旨,令于金光國曰,竝推考徽旨捧入。
具允鈺達曰,大司憲趙明鼎,掌令李養源在外,執義李基德,掌令李光溭牌不進,持平朴漢暉·李迪輔受由在外,今日以監察茶時之意,敢達。令曰,知道。
傳于南泰著曰,大殿,尙宮十九,侍女二十五,水賜十四,水母十九,房子二十三,巴只五。中宮殿,尙宮十九,侍女二十五,水賜十四,水母十九,房子二十三,巴只五,阿之一,陪婢一。此則大中殿飯監次知擧行,前日加進排中,今餘者,尙宮二十,侍女二十,水賜十六,水母二十六,巴只五,房子四十。宣懿王后殿,阿之一,陪婢一。徽寧殿,阿之一,陪婢一。孝章宮,阿之一,陪婢一。此則多人飯監次知擧行,比前石數有減而無加,依此擧行事,分付該曹。
金光國達曰,明日次對爲之事,命下矣。兩司除在外外,未肅拜·不爲行公人員,竝待開門牌招,以爲推移入侍之地,何如?令曰,依。
領議政金尙魯書曰,伏以,居諸流邁,孝昭殿禫事奄過,祔禮已行,伏惟睿情追慕,何以堪抑?念臣病可去矣,跡可去矣,辜負職事,亦可去矣。猶至今委蛇不去者,惟是國事多艱,不忍便訣,而耿耿此心,亦未嘗少須臾忘去,至於夤緣倖會,陞拜上相,豈臣夢想所敢到哉?咫尺前席,倉卒承命,戰越隕穫,心膽欲墜,不避屢瀆,涕泣陳懇,而退伏私次,繞壁彷徨,如窮人無歸者,于今六日矣。嗚呼,此何人哉?不肖如臣,無一可稱,其於相職,千不近,萬不襯,非直臣自知之,問諸大夫國人,孰不曰然,而首尾八載,乍卸旋擔,志守不强,眷知難孤,强所不能,恬然苟據,從他笑罵,坐妨賢路,厥惟久矣。名以承弼,一直糊塗,殆不知輔導匡格之爲何事,臣之罪也。國勢岌岌,懍若綴旒,而無一謨贊衰,無一事建明,臣之罪也。法綱體統之日就陵夷,臣之罪也。世道人心之莫可收拾,臣之罪也。官方之卑淆,生靈之倒懸,亦臣之罪也。如使執法,議臣病國之罪,指不可勝僂,而其所以尙逭譴黜,依樣遲回者,伴食雖甚可媿,仰成幸以有所耳。今乃不問其人,循序推遷,以元輔之重,而便作例陞之窠,則臣之顚踣狼狽,未暇說,其在朝政得失,大有關係,寧不懍然乎哉?古人,以國之寘相,視安危而占汚隆,甌卜之最宜難愼,有如此者,況元輔之得人不得人乎?又況此時此任,其重尤何如,而其可一日容臣冒玷乎?且臣於前首揆,幾年竝席,與之左右,而意外心事未暴,一朝被譴而去,於國事,不幸,甚矣。儻我大朝殿下,深加聖思,亟寢成命,臣之鞶遞,必不崇朝,區區祈望,惟在於此矣。日昨都監恩典,混及於臣,無寸勞而受上賞,臣實愧惶,而目下情蹤,悲苦窮阨,不遑竝請收還。伏乞睿慈,愍然垂諒,導達聖聽,鐫削臣新授職名,毋俾重任虛曠,聽聞久駭,萬萬大幸。臣無任怔營顒竢之至,謹昧死以聞。答曰,覽書具悉卿懇。日月如流,孝昭殿禫事倏過,祔廟盛禮順成,賀儀已擧,愴慕一倍之中,且切慶忭,今玆陞拜相職,聖意攸在,而目今鼎席俱備,心深以爲幸。當此大禮之時,旣在元輔之任,何可過爲引咎乎?今玆賞典,式遵舊例,卿須安心勿辭,亦勿引咎,卽起視事焉。仍令曰,史官往諭。
戶曹判書洪鳳漢書曰,伏以,日吉辰良,仁元聖母,躋祔太廟,載擧賀儀,一國臣民,誠不任愴慕欣忭之至,臣於此際,遽承晉資之命,臣實慙惶,毋以自措。噫,五紀慈覆之德,沒世難忘,爲臣子,獲忝敦匠,一時奔走,不過職分,有何微勞之可言,而混入書啓,至被恩典,其有違於國家愼賞之道者,顧何如也?連承入侍之敎,且値有事之時,不得不冒沒祗肅,因仍至今,廉義全虧,恧蹙罙增,玆敢露章自列。伏乞邸下,俯察臣微懇,亟收臣新資,以重賞典,以安私分,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿祔廟,盛禮順成,賀儀載擧,愴慕益切之中,且切慶幸。今玆陞資,式遵舊例,卿其勿辭,從速行公。
己卯五月十三日午時,上御涵仁亭。戶禮判·漢城判尹·編次人·儒臣同爲入侍時,戶曹判書洪鳳漢,禮曹判書洪象漢,漢城判尹李鼎輔,編次人具允明·蔡濟恭·元仁孫,左承旨南泰著,副校理任㻐,修撰李碩載,假注書崔光璧,記事官呂弘㦿·柳萬健,以次進伏訖。上曰,注書,誰也?泰著曰,崔光璧也。上曰,儒臣之服,俱靑矣。泰著曰,時服也。上曰,欲先問判尹以揀擇之事矣。鼎輔進伏。上曰,必笞卜者而督促,須勿爲此,可也。鼎輔曰,分付五部而擧行而已,京兆則無笞杖之事矣。上曰,卜者欺隱可痛,而亦慮其加杖而誣招矣,須勿督促也。上曰,丙寅年則或有添年,而納單者,今則似必不然。上曰,分付五部勿督也。鼎輔先退。上曰,中道單子來納耶?象漢曰,未及來,而遠道則只捧監司·守令之單子矣。上曰,戶判須有減而莫加也。上曰,諸臣有稟事則稟之,可也。鳳漢曰,大造殿甚頹落,不得不修改矣。上曰,不得已者修改之,可也。象漢曰,臣與都提調詳議,而儀仗之以紬爲之者,着手則皆裂,不得不改造,而臣等招畫師問之,則亦以爲決不可用云。事體甚重,不可不改造矣。上曰,祔廟時,亦仍舊用之,何必改造於今日耶?象漢曰,其中無形體者,何以不改造乎?上曰,此卽嗣服時初物也,不得已可改者,改之,可也。上曰,尙方錦段,一欲見之而未然,敎命段,尺量而置之,可也。鳳漢先退。上曰,嘉禮擇日耶?象漢曰,六月內無吉日,閏六月二十日爲吉云矣。上命書傳敎。上曰,廟見禮,當秋展謁兼行,令儀曹知悉,元良,祗迎隨駕行禮時,有倒錯者,勿稟。納采等禮,臨殿時親迎時祗迎隨駕,旣無壬午前例,置之。旣行廟見禮之後,於毓祥宮,應爲次第擧行,日子,當臨時下敎,祗迎隨駕等節,若右下敎擧行。出傳敎上曰,大婚後,奏請使,不可待節使而兼行,卽爲入送,宜矣。象漢曰,事體當然矣。上曰,瞻望長樂,心無所依,豈不傷懷乎?丁丑以後,朝鮮無國母矣。象漢曰,前有所奏而注錯矣。考禮文則嘉禮時樂器,陳而不作,故敢達矣。象漢退去。任㻐進伏奏曰,問議于大臣,則三大臣有所進達,而奉朝賀金在魯,精神昏憒,無以仰對於國家之盛擧,心甚傷慼云矣。上命仁孫,進讀續自省編,使之質正訖。上曰,予初欲綿布,而今衣帛,心甚歉然矣。濟恭曰,私家之人,年過五十,則例皆衣紬。臣等欽仰聖德,豈以此爲歉乎?上命書傳敎。上曰,續自省編校正已盡,今當刊印。進上件五件,進獻件一件,世孫宮一件,五處史庫各一件,金奉朝賀三公,及奉朝賀元景夏,左參贊李喆輔,及考校諸臣各一件,內而承政院·弘文館·藝文館·侍講院·講書院·成均館,外而三府,八道印頒,依原編例,許其廣印後,板本封置史庫,進上件紙衣,盛函封進事,分付。出傳敎編次人等,仍先退。泰著曰,續編有廣印之命,帶職者,皆頒賜,何如?上曰,旣已廣印,何必頒賜耶?泰著曰,原任之參涉者,宜頒矣。上曰,依爲之。上曰,領左相上書下答耶?泰著曰,臣未記得矣。上曰,注書,何地人耶?泰著曰,嶺南人也。上親問臣光璧曰,居在嶺南何地耶?臣光璧起伏對曰,居在善山地矣。上曰,汝年,幾何?臣光璧對曰,三十二矣。上曰,祖先有官冕乎?臣光璧對曰,臣六世祖崔晛,爲大司成矣。泰著曰,非但爲大司成,亦經副學矣。上曰,其名似曾見於東國名臣錄中矣。上曰,非但家世之好,其爲人亦極精詳矣。上曰,爲何科乎?臣光璧對曰,式年原榜矣。上曰,欲聞爾讀書聲,七書各大文,高聲奏之,可也。臣光璧承命起伏,仍盡誦七書各大文。上仍命書傳敎。上曰,噫,時雨已下,均添京外,王者用人,亦此道也。噫,彼說書通淸,豈專在於石城之內。曾聞相臣所奏,今見其人,聞見相符,且以故副提學崔晛之六代孫,豈下於今日立朝之臣乎?此亦九經章柔遠人之道也。令該曹說書待窠,旣爲調用。出傳敎上又問曰,舊榜乎?臣光璧對曰,今年新榜矣。上曰,已往來家鄕乎?臣光璧對曰,濫被翰圈之故,待召試而不得下往矣。上曰,翰薦之人,皆來到乎?泰著曰,聞皆已上來,而以領春秋未出之故,不得爲召試云矣。上曰,以知事爲之,可也。仍命書傳敎。上曰,翰林被圈人,皆齊會云。召試再明日,明政殿爲之,入侍科次。出傳敎上曰,嶺南武士甚尠,昨見武兼鄭夢圭,身手可觀,已宣薦云。令該曹待窠,卽爲調用。出傳敎上曰,密雲不雨,自我西郊,午後則西風起,而終不雨,如此而時已過矣,誠甚憫然。仍命書傳敎。上曰,近者之雨,幾乎隨望而下,而猶未浹洽之中,一兩日之內,欲雨不雨,旋又凄風,心切悶焉。吁嗟,靑丘其有抑鬱之氣乎?噫,蔀屋雖有抑鬱之氣,深邃廈氊,焉能撤乎?頃於溫幸時,官門逢雨,有若訴冤,卽遣御史,廉問境內,偶得其人。噫,一夫猶然,況八道乎?吁嗟,方伯·守令之臣,體予此意,若有抱冤之人,不拘常格,卽爲啓聞事,令備局分付五部,橋梁更爲申飭,另加精修。出傳敎上曰,備局次對,明日進定。出傳敎上曰,中宮殿門軍,與承傳色房以下雇軍,一依丁丑以前例擧行,世孫宮門軍,與承言色房雇軍以下,亦依壬申年例擧行,原件記,一依內下例,今番自本曹,單子書入啓下。出傳敎泰著曰,慶尙都事新出,而科日已迫,夫馬似未及來待,給馬,何如?上曰,慶尙都事沈勖之,給馬。出榻敎諸臣遂以次退出。
上在昌慶宮。常參以代理停,經筵停。
具允鈺啓曰,都摠府郞廳來言,闕內各處入直軍兵夜巡檢云矣,敢啓。傳曰,知道。
南泰著達曰,明日,翰林召試相値,常參,頉稟。令曰,知道。
金光國達曰,今日,持公事日次入對,而時無公事,頉稟。令曰,知道。
傳于具允鈺曰,大臣·備局堂上詣閤。
以執義李基德,掌令李光溭,司諫金勉行,正言尹勉憲牌不進罷職令旨,令于金光國曰,竝推考徽旨捧入。
具允鈺達曰,大司憲趙明鼎,掌令李養源在外,李光溭,執義李基德牌不進,持平朴漢暉,李迪輔受由在外,今日以監察茶時之意,敢達。令曰,知道。
南泰著達曰,假注書崔〈光〉璧身病猝重,勢難察任,今姑改差,何如?令曰,依。
有政。吏批,判書閔百祥,參判尹東度牌不進,參議洪樂性進,同副承旨金光國進。吏批啓曰,判書閔百祥,參判尹東度牌不進,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,外任竝擬,何如?傳曰,允。以李壽鳳爲獻納,安杓爲修撰,趙榮進爲左翊善,金致仁爲刑曹參判,申晩爲世子傅,尹東度爲同春秋,李興宗爲吏曹正郞,李祉承爲注書,尹坊爲宗簿正,李碩載爲江東縣監,曺敬脩爲大靜縣監。兼持平二單金應淳·申思運,光春君棬,鶴林君焴,呂平副守㷞,月林副守櫓以上敍用事,承傳。
兵批,判書趙雲逵進,參判蔡濟恭,參議韓光會病,參知柳謇入直進,同副承旨金光國進。啓曰,全羅左水使今當差出,而擬望之人乏少,他道未赴任守令,竝擬,何如?傳曰,允。以金萬章爲忠翊將,洪東碩爲忠翊將,洪禹澤爲忠壯將,申圭爲慶德將,金誠大爲僉知,張志恒爲全羅左水使,李昌運爲慶尙左水使,柳爀爲平安監營中軍,李益輔爲知事,金德崙爲知事。副護軍孫鎭民·趙威鎭·安允福·南濟極·趙榮祏,副司直韓德弼·洪準海·鄭尙淳·洪宗海,副司果李福源·洪良漢,副司正安寬濟·崔光璧·柳薰,同知單方處和。
金光國啓曰,明日翰圈人召試時,領監事·館閣堂上·春秋館堂上竝待開門牌招,對讀官待落點,亦爲一體牌招,何如?傳曰,允。
具允鈺啓曰,禁軍甲胄,今方改造,而一百五十部,纔已畢役,爲先分給之意,敢啓。傳曰,知道。
具允鈺,以義禁府言達曰,本府待令律官田祥雨以解事勤實之人,年前親鞫時,因大朝特敎,以兼律學敎授,差定矣。今已仕滿,將爲出代,而旣已特敎差出,則與本曹循例擬望,有異,遷轉前,仍爲隨行之意,分付,何如?令曰,依。
假注書崔光璧改,代以南碩老爲假注書。
大司成李彛章書曰,伏以日月迅駛,仁元聖母喪算告訖,太室躋祔,賀儀載擧,臣益不勝區區愴喜之至。臣品質駑劣,材具綿薄,無足比數平人之末,而猥蒙洪造,節次推排,遽然滾到亞卿之列,其辱名器而羞當世,固已厚矣。居常忸慼不自安,而不意迺者,忽叨國子新除,臣誠驚惶震惕,益無所自措。噫,長賢關而敎胄子,是何等職事耶?古昔聖王之所藉以敷化善俗者,其根本亶在乎此,苟非德義積累,足以儀形多士,經識淹博,足以牖啓後輩者,莫宜居之,而近世以降,人材寢衰,其棟隨降,然或以聲望,或以詞章,要之極一代之選耳。如臣者,其於德義經識,無敢擬議,而幼旣失學,晩又荒廢,經傳子史,無一通習,攻令程式,亦盡忘失。其不得做窮塢僻塾數三村童口耳之師,亦已審矣,而今忽畀之以太學皐比之坐,責之以人材作成之美者,豈不萬萬駭且舛哉?臣之立身本領,不過陳力就位,隨遇盡分而已。前後踐歷,無非濫猥,而筋力奔走之地,簿書期會之事,則殆有除輒膺,未嘗作矯厲之色崇飾之讓,而至於見職,百爾思量,萬無承當之望。日昨嚴召,竟犯違逋,恭竢累日,迄未聞司直之論,玆不得不披瀝肝血,冒死瀆擾。伏乞睿慈,俯諒微懇,亟命改正,以重庠序之政,千萬幸甚。臣無任顒若祈祝之至,謹昧死以聞。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中,且切慶抃。卿其勿辭,從速行公。
東學敎授鄭遠達書曰,伏以日月流邁,仁元聖母祔禮已行,賀儀載擧,擧國臣民,悲喜惟均,臣卽伏見大朝傳敎,有前修撰臣李瀰罷職之命,臣於此,竊不勝惶恐悚懍之至。蓋日昨處分後,在直館僚箚陳之論,臣亦與之往復,而無異見,及夫箚變爲奏,而嚴敎遽下,重譴隨加,則臣以與聞箚議之人,厭然自掩,仍冒榮次,義之所不敢出也。昨以私慼,暫出郊坰,今始略陳短章,冀被同罪之典。伏乞离明,亟賜鐫削,以安私分,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿祔廟盛禮順成,賀儀已擧,愴慕一倍之中,且切慶忭。爾其勿辭,從速察職。
慶尙道儒生進士臣朴柱承,生員臣朴天輔,進士臣李若采,進士臣具文漢,幼學臣盧慶濬,進士臣曺挺龍,幼學臣姜雲老·宋世佑·金世珍·孫雲錫·金興林·金世貞·金宅林·權碩龍·金應洛·郭昌道·金冑臣·郭昌迪·金亨運·郭處岱·鄭必忠·郭處和·安三樂·具命采·權相甲·李春奕·安和道·朴井五·朴東垕·李恪·李協·權·朴潢·朴貞亮·朴仲亮·李壽民·李壽箕·李愉·李忭·朴震亮·盧允周·朴東亮·李慣·李忱·朴智亮·朴湙·李愊·盧相國·李恮·朴沆·朴泂·李憚·李後孟·李顯孟·朴翼龍·朴春垕·趙承燁·趙成龍·趙希彭·趙元萬·河潤九·河用九·趙元龍·趙希華·趙希龍·趙元臣·洪益燦·趙元南·李憬·趙仲獜·趙仲龍·趙元鳳·趙元仲·朴慶垕·盧永一·趙元大·趙元和·趙元晉·朴顯龍·李利見·李命龍·趙世鎭·趙東鎭·趙元信·趙始鎭·趙應運·趙靈運·趙泰運·趙天運·趙元履·李徵龍·趙仲賓·韓伯愈·韓伯彦·李宜鎭·南燦·南憬·南燧·李景觀·李再馨·鄭墅·鄭㙑·鄭睦·鄭繼毅·成聃垕·梁星中·梁星斗·梁星璧·梁成燦·權一中·權潤中·權䎖·李翰崑·權炷·權必延·李潢·朴師泰·許瓚·許瑜·許珩·許頊·鄭大亨·趙儒珍·朴履吾·李命顯·李命錫·河一浩·河復浩·河瓚·河應夏·河應秋·河應冬·河應洛·河應洙·盧琄·曺命觀·成珏·權謹中·趙享燁·趙昌燁·趙益燁·趙彦基·趙彦圭·趙彦·趙彦祥·趙彦城·趙啓中·張錫鳳·辛慶一·辛慶龍·辛慶萬·辛慶獜·辛師百·辛師德·辛師古·辛師伋·辛師錫·辛構·辛棨·成虎省·成九徽·成致守·成啓宇·成日三·成啓頊·成鎭世·成垕齡·成道三·權時範·權天範·權周範·鄭一僑·李時大·鄭夏九·安景時·安景洛·安慶一·安慶東·安慶廉·安慶來·安慶福·安慶膺·安宅梁·安宅周·李翼龍·徐昌慶·徐道武·蔡時容·蔡澤·郭元澤·蔡致龍·蔡亨龍·黃尙鑽·李正錄·李恒采·元圭·李讓中·李謙中·李世琢·琴鳴俊·李文泰·李震泰·趙鼎俊·琴再運·李伋中·李堯中·李昌龍·李昌獜·李東憲·朴奎采·朴春碩·朴春培·朴弘儉·朴春郁·〈朴〉春秀·朴春吉·朴謙采·朴春輝·朴光國·李鏡臣·李周臣·李彦臣·李迪·李述·河聖海·河景海·河一淸·河應淸·河龍天·河應達·河永淸·河汝淸·李景臣·李駿臣·趙鎭完·趙鎭宅·洪龜瑞·洪思禹·朴賢輔·申太和·李時馨·崔國寶·朴泰遜·朴聖輔·李守崙·申復和·朴履儉·朴啓和·朴南珩·朴啓佺·朴龍德·李德龜·朴泰益·朴來爀·李宗謨·洪龜五·朴晉熙·朴起慶·朴良輔·朴慶鳳·朴思禧·李碩彙·李碩來·李碩權·李重祿·李觀吉·李重胤·朴重祉·朴涉·李益煥·李益慶·朴湛·李慶湛·金震虎·芮德新·芮弼新·芮達文·芮希文·芮之文·閔挺龍·閔廷燮·李震楷·李重發·李重蔓·李重芸·金龜瑞·金鵷·李晉吉·張紀天·張孝天·申光柱·張東杓·張景杙·張景載·張弘采·朴聖中·朴聖弼·張光允·張光國·曺夏達·李益宗·成碩柱·成國柱·成之大·金履震·朴春權·郭天輔·郭天啓·郭守範·尹瀷·尹守宅·尹守稷·朴潢·趙晉基·趙晉標·李夢吉·趙允斌·趙尙臨·趙尙益·趙尙胤·徐命復·趙浹·李允·申光迪·蔡景忱·蔡憬謨·蔡時銓·鄭垕遠·許構·李宜仁·李有仁·許檖·黃瑬·河有一·河就一·權大輿·權大維·李聖吉·李聖華·李聖夏·朴重權·金德海·金重聲·金世延·芮興福·李聃齡·李遐齡·申俊謨·申邦謨·具可徵·李垕森·李佺·申大謨·李達三·李復年·丁濟來·申孝源·申漢謨·申思復·朴泰道·朴慶九·金宗慶·金重海·李顯德·權韶·盧景澈·盧慶洙·盧慶涵·盧慶淳·盧慶濟·成鴻翰·成基鴻·成重泰·成彦相·郭處安·盧泰運·盧萬光·盧孝光·盧思光·李東權·李東梁·孫世雄·孫世權·尹邦燦·尹廷燦·尹邦佑·尹惟喆·尹德·盧爾樹·盧爾根·盧爾杞·金載礪·金汝郁·金汝佺·金汝咸·金處良·金世良·金光顯·金道顯·金復顯·金祉賢·楊瑾·姜聖蓍·姜聖耉·楊大春·孫垕章·曺昌復·曺昌顯·曺胤章·曺胤玄·曺昌大·曺昌得·金復夏·金繼夏·盧重光·盧遂光·盧光國·李致龍·李光春·李光德·盧景灝·盧景鴻·盧景淑·成涵·成㶅·金昌鏽·成啓咸·成啓萬·成啓祥·成思萬·成守亨·成守貞·盧道一·盧光一·河必淑·尹尙節·成道昌·張緯天·徐道脩·徐昌震·徐昌祿·徐命俊·徐道彬·李命休·琴命配·琴五運·琴浩運·琴濟運·鄭達濟·柳·金道益·金世益·全一性·成有輝·徐孟獜·徐瑛·崔興五·金宗玉·李成玉·李達仁·李東宅·李東相·李弘運·李光運·孫彦煥·孫永錫·孫禧錫·金裕昆·李啓中·都啓謨·都永謨·都遠謨·都貞謨·都昌億·都錫禹·都聖臣·李錫中·張志儉·蔡斗杓·鄭道範·蔡時弘·鄭洪弼·鄭維喆·崔衡錫·鄭宗臣·李廷謙·鄭之益·鄭之坤·鄭之升·鄭東漢·鄭之觀·李世禹·李謹中·李顯中·李東成·李東協·成淑·尹得師·尹應東·尹昌裕·鄭光文·鄭來義·成涉·具萬權·具萬迪·具萬範·李應中·李衡中·李最·琴圭運·宋希珩·尹獜國·宋壕·李黃中·李遂大·李東一·宋㙉·宋㙫·宋箕鎭·權昌來·鄭仁宅·徐愈觀·朴乃迪·蔡應夏·李覺臣·李學臣·李載三·尹坪·李獜厚·李性厚·李益新·成泂·康錫謙·蔡時泰·李梅臣·李一臣·李逸·李壽鼎等書曰,伏以有國礪世之政,莫先乎褒尙節義,誠以其樹風聲於一世,扶綱常於百代,以爲維持國家之道者,亶在於是也。然則所謂節義者,或有殞軀而不悔者,或有潔身而自靖者,雖其處義不同,而其所以得其心之所安則均焉。此孔夫子所以竝擧箕子·微子·比干,而稱爲三仁者也,然則死不必賢於生,生亦無愧於死,而國家褒賞之典,不可以生死二視也,明矣。在昔莊陵遜位之日,有若成三問·朴彭年·李塏·河緯地·柳誠源·兪應孚等六臣者,蹈赴湯鑊,視死如歸,其忠固已赫赫照人耳目,而時則又有生而守義者,卽贈執義臣金時習,贈參判臣趙旅,贈執義臣南孝溫,正言臣李孟專,直提學臣元昊,進士臣成聃壽等六人,是也。噫,惟此六賢者,遯世長往,自靖厥身,淸風苦節,卓絶今古,則與彼六臣,生死雖異,而其心則未嘗不同焉。臣請以其事蹟之昭載於先輩文字者,撮其略而仰陳焉。臣等謹按先正臣李珥,撰金時習傳,有曰,魯山禪位,時習方讀書於三角山,卽閉戶大哭,盡焚其書,陷于溷廁而逃之,其標節義·扶倫紀,可與日月爭光,則雖謂之百世之師近矣。臣等謹按魯陵誌中,有曰,漁溪,咸安人,選入國子,適丁禪代之日,不復試,返洛東,漁釣以終其身,遯世無憫之志,可與金悅卿同調,漁溪,卽趙旅之號,而悅卿,卽金時習之字也。又按,贈判書臣成文濬撰趙旅傳,有曰,公能文章,隱而不仕,抗節長逝,老死而不悔,非夫豪傑之士,信道篤而取義深者,能若是哉?公之心,卽夷·叔西山採薇之心也。臣等謹按,故相臣申欽雜著,有曰,秋江,早歲棄科業,從悅卿遊,悅卿謂秋江曰,我則受英廟厚知,爲此辛苦生活,宜矣。公則異於我,何不爲世道計耶?秋江曰,復昭陵後,赴擧不晩也,秋江,卽南孝溫之號也。臣等謹按,故副提學臣李埈一善志跋,有曰,耕隱先生,景泰甲戌間,見時事艱虞,晦跡丘園,托以昏聵,不出戶外者三十年,其貞亮堅固之節,足以爲一世之防,立人臣之紀也,耕隱,卽李孟專之號也。臣等謹按,先正臣成渾雜著,有光廟受禪,元昊以集賢殿直提學,棄官還鄕,杜門謝事,不出戶庭,親知之仕於朝者,絶不引接,拜戶曹參議,徵之而終不就。又曰,成聃壽,校理熺之子也,熺坐成三問廢錮,聃壽有至誠高識,屛居坡州父墓下,未嘗一至京師。其時罪人子弟,例除參奉,以觀去就,而聃壽竟不拜,今以先輩之所表述者,觀之,其所秉之大節,直與成·朴諸人,相伯仲,而不可以生死,殊其報也。是以,粵在戊寅,莊陵之復位也,旣命褒旌六臣,創建院宇,而繼以六賢,不宜異同,特許一體建院,而享以俎豆。大丘之洛濱書院,卽六臣同享之祠也,咸安之西山書院,卽六賢合腏之所也,嶺南之以道學節義,廟以享焉,殆遍於七十餘州,而其烈忠峻節,撑柱宇宙,爲一方慕義興起之地者,惟此兩院,是已。洪惟我世祖大王,龍飛應運,天與人歸,雖不得已用法於六臣,而深嘉其義,旋下德音曰,此忠臣也。且於自靖之諸臣,旣皆爵而寵之,終又不奪其志,聖意所在,可以仰見於千載之下,而惟我肅宗大王,盛德至善,聿承祖武,追復莊陵之擧,實出於大聖人作爲,而其所以賣恩於同時節義者,靡不用極,未嘗以生死而有間焉,猗與大哉。今我大朝殿下,適當舊甲之重回,思所以繼述先王之志,命遣大臣,祭告莊陵,而乃於六臣,特施節惠之典,仍又賜祭於書院,凡在瞻聆,孰不欽聳?臣等於前冬,齊進大丘,目睹盛儀,旣又聚首相告曰,六臣六賢,先朝之所崇報,一視無間,則今此易名之恩,亦當繼及於六賢,側聽逾年,綸音不下,此必有司之臣,未暇達白,章甫之徒,未及上聞,使我大朝修擧之令典,猶有所未盡,臣等竊恨之。且臣等嘗竊聞六臣同時,又有贈參議臣鄭保,卽文忠公夢周之孫也。先正臣宋時烈,撰夢周墓碑,而仍擧稱道之,有曰,保與六臣,相友善,逮其獄起,慷慨不食,往見其庶妹之爲勳臣妾者,問曰,公何往?妹曰,詣闕鞫獄也。保曰,若殺此人,公當爲萬世罪人。勳臣聞而啓之,保卽被親鞫,供曰,嘗以成三問·朴彭年,爲正人君子,故實有是言。上命轘之,左右曰,是鄭某之孫,上遽命減死曰,忠臣之後,只竄延日,亦可謂尙其類也。以此觀之,其樹立之卓犖,實與六臣六賢,無所差殊,亦與先朝,竝蒙褒贈,而又其謫死,在於臣等之鄕邦,則臣等之慕仰,亦已久矣。抑伏念,國家激礪之道,尤在於微顯闡幽,彼六臣之死於忠,固已震耀於一世,無所待於闡發,則誠宜褒此諸賢,彰其令名,俾作百世之標準,則斯豈不有光於繼述之盛德也哉?臣等又有一事可援者,故集賢校理權節,亦於禪代之後,韜晦不仕,托以狂易之疾,以終其身,而莊陵復位後,仍大臣陳白,特贈吏曹判書,贈諡忠肅,蓋其卓節與六賢,本無彼此之殊,故世之稱禪代時節義者,必曰,死六臣生八臣,八臣,卽六賢及保·節兩人也。夫褒節之典,固不當以生死,有所差別,而況節之生而守義也,同,而旣蒙先朝之贈諡,則六賢及鄭保之不可異同,尤豈不較然乎?臣等唱率同志,裹足千里,仰瀆於貳極之聽。伏乞邸下,稟于大朝,援據六臣之例,亟施易名之典,使明時盛擧,無所虧缺,節士精靈,均被寵章,則此豈但多士之幸也,其所以有補於立人紀扶世敎之政,不亦大乎?伏願邸下,深留意焉。臣等無任屛營祈懇之至,謹昧死以聞。答曰,覽書具悉。事體至重,不可輕議,故不得煩稟,爾等退修學業。
己卯五月十四日辰時,上御崇文堂。大臣·備局堂上引見入侍,左議政申晩,行司直金聖應,戶曹判書洪鳳漢,禮曹判書洪象漢,刑曹判書申晦,行副司直李益輔,行副司直具善復,訓鍊都正鄭汝溭,行副司直徐志修,左副承旨具允鈺,校理李明煥,假注書崔光璧,事變假注書柳薰,記事官呂戶㦿·柳萬健以次進伏訖。晩曰,聖體,寢睡·水刺,何如?上曰,善睡而進水刺矣。晩曰,湯劑進御乎?上曰,進御矣。晩曰,王世子氣候,何如?上曰,一樣矣。晩曰,此則江原前都事金鍾正狀啓也,以爲,橫城尺火田元摠一百二十結二十負六束中,時起實田,不過爲五十結,而甲戌改詳定時,以一百二十結,盡數載錄,加減不得,故乙亥以後四年不足,爲三百八結六十七負三束,所收錢合爲二千五百三兩三錢一分,屢報惠廳減給,至於一千二百兩,而卽今虛留,猶有一千五十三兩三錢矣。此後則尺火田隨起執卜,詳定虛留錢,一切蕩減事,請令廟堂稟處矣。該邑虛留錢,已有蕩減之命,今無可論,而所謂尺火田,逐年執負,或爲六十餘結,或爲四五十結,實狀旣如此,則詳定所載一百二十結,有不可專責以時起,宜有變通之道。此後則使之從實隨起執負,何如?上曰,虛留錢,旣已蕩減,尺火田,依所請施行。出擧條晩曰,此頃日入侍時,江原都事金鍾正所啓也,以爲,銀溪驛,爲北路直站,故祥·平兩驛,各以馬來待矣,中間革罷,只以雇價輸送,而專出驛奴婢貢錢也。一自奴婢減貢之後,畿驛入居價,自均廳一分一給代,而銀溪驛獨未蒙變通矣,銀溪驛入居價三分一,依畿驛例給代,祥·平兩驛則減給三分之一事,爲請,而有令備局登對時,稟處之命矣,外驛與畿驛,有異,均廳給代,事體甚重,不可輕議。分付道臣,使之從便善處,何如?上曰,依爲之。出擧條晩曰,頃日筵中,以濟州防守,最緊要,可合僉萬戶者幾處,報仕遷轉之規,商度狀聞之意,稟達分付矣,今觀濟州前牧使趙威鎭啓本,則以爲,僉·萬戶陞號,民皆不願,慮或有弊。臣之淺見,則僉使一窠,萬戶一窠,陞其名號,只給兩張告身,二顆印符,廩料傔從,一如助防將時,定式本州,本州明月鎭·旌義西歸鎭兩處,皆爲要衝之地,以明月鎭爲僉使,西歸鎭爲萬戶,而閑良·武士之曾經鄕所助防將中,差出萬戶堂上,出身及曾經千別將者,擇差僉使,朔數,一依助防將例,竝以三十朔瓜遞,恐合便宜矣。上曰,入侍諸臣,先陳其便否,可也。聖應曰,設置邊將,誠有弊端,則依前置之,似宜矣。鳳漢曰,臣曾有所仰達,以數顆印符,慰悅一島,似若不貫之惠,而此亦名器,不可人人遍施,則不得者之抑鬱,甚於得者之喜。且退計十年,則邊將前銜,必將無限,而反有無窮之弊,今姑置之,更爲徐議,爲好矣。象漢曰,新設佩符,持印之官,則目前民弊,不言可知,而彈丸之地,創設兩邊將,則前頭稱以僉·萬戶之子孫,圖免軍役,貽弊必無窮矣,姑置之,似好矣。晦曰,守臣之論列狀聞,誠有意見,戶判所達,反有無窮之弊云者,其亦是矣,臣意亦以爲置之,好矣。具善復曰,帥臣目睹弊源,採探民情,措辭啓聞,許多弊端,果若諸臣之所奏,陞號僉·萬戶一節,姑爲置之,恐好矣。汝溭曰,以他道見之,一境之內,雖僉·萬戶,多有長官,則貽弊小民,多矣,帥臣啓本中,民皆不願之說,誠爲似然,僉·萬戶陞號一節,置之,恐好矣。志修曰,聖敎至當,諸臣亦已悉陳,恐宜置之矣。晩曰,今承下敎,臣無容更議,而不但帥臣以爲民皆不願,前頭弊端,將不止一二,臣亦謂置之,宜矣。上曰,帥臣狀聞,信有意見,因此思之,耽羅人心,其本質實,豈可以利諉之,以壞厚風乎?此一節置之。出擧條晩曰,大典,參上官則衣靑,參下官則衣綠,而今皆混着,宜有定式矣。上曰,有弊置之。上曰,李德壽以爲,箕子白衣,故國人皆白云矣。晩曰,近來白衣尤多矣。上曰,以淺淡色衣之,則好矣。上曰,領相陳書承答,而右相不爲上書,非一書出之意矣。上曰,予前衣木袴,而今不帛,乃欺心矣。予旣孤且窮,人世間,一窮人也。雖生百歲,呼父呼母之處,豈不傷心?古人三年後,則心廓然漸弛,而予則不然矣。晩曰,古禮,五十不哀,此乃往牒所無者也,孰不欽仰,而聖體至重,宜思調攝,而寬譬之矣。晩曰,都政尙今遲滯,可悶矣。上曰,兵判只赴都監,而不行本職耶?象漢曰,行公矣。上命書傳敎,上曰,都正,豈逾今月?申飭兩銓,其令卽爲擧行。出傳敎晩曰,趙雲逵只赴都監,行公本曹事,而備堂則不爲行公,可悶,古有父子行公者矣。上曰,旣有古例,則何不行公耶?上,下敎于志修曰,世孫講,幾次爲之,而有書徒之略耶?志修曰,果有一次略矣。上曰,如此問後,可以勸奬矣。志修曰,先進文義,則無詰質之道,故請先下問後,仰答,而更問則或有難答之處矣。象漢曰,大婚時,當入三函,而定例之磨鍊,只一件矣。依前例三件措辦,何如?上曰,依爲之。鳳漢曰,銀器,載於戶曹定例,又入於尙方,何以爲之乎?上曰,以尙方擧行,可也。上命注書,持領相上書下答以入,薰奉命持入,上〈曰〉,此注書,誰也?允鈺曰,柳薰也。上曰,誰之子孫也?允鈺曰,柳馨遠之子孫也。上曰,前日見之則老矣,今不老矣。上曰,善文耶?允鈺曰,臣不知矣。上曰,在京耶?允鈺曰,在京矣。上命允鈺讀下答,上曰,善爲之矣。上又命讀原書,上曰,領相之書,每純熟矣,右相無陳書之事,其意可想矣。予今番,欲備三公而不得,此後當備三公入侍,必有用力而後,可書矣。鳳漢曰,關東蔘價,各其邑擔當時,凡火田所收,幾皆充入,不敢煩聞於朝家。一自改詳定之後,足不足,不復爲守令之責,故今則各邑守令,以火田之陳頉而妙策,蓋東邊前墾之地,今雖不耕,西邊前陳之處,今或還起,年年如此,陳起無常。論其摠,則別無加減,而道臣與奉命之臣,只知今陳之狀,未覺前陳今起之實,徒有頉給之請,更無査實之論,此未必爲小民之蒙惠,而將使莫重蔘價,漸無出處,誠非細慮。臣意則從前火稅之入於蔘價邑,則或隨陳懸頉,亦爲隨起收稅,擧大摠,別無所縮然後,可無虛實相蒙之弊,而蔘貢變通之法,亦可永久遵行,詳問事實於道臣後,自惠廳成節目,草記施行,何如?上曰,所奏誠然,依爲之。出擧條上曰,京試官,有時兼臺之事,政官牌招開政,同春秋有闕代,今日政,一體擧行,待下批牌招察任。出傳敎鳳漢曰,江原前都事金鍾正以詳定米,隨豐·歉加減事,爲請,有句管堂上稟處之命矣。本道大米價,比三南田稅之規,猶減數兩,小米則他道之規,與大米同價,而本道別爲減定,且此定價,非京司一時勒定者,乃是本道本來規式也。詳定釐時,只從前規而定式而已,到今謂以過多,有若自朝家硬定者,誠甚未安。況米價之豐·歉不一,何道不然,而若開隨時增減之路,則日後紛紜之弊,有不可勝言,依前置之,何如?上曰,依爲之。出擧條象漢曰,定例中,螺鈿函名色,俱爲減去,故定親禮物所盛函,亦入於減去中。且本方禮物及妃父母前禮物,各日輸送,而函則只以一部載錄,無以推移,定親禮物所盛倭朱函一部及本房禮物所盛唐朱函,具內外袱,不可不造用,故敢此仰稟。上曰,依爲之。諸臣遂以次退出。
上在昌慶宮。常參以代理停,經筵停。
自昧爽至辰時,有霧氣,申時,日有兩珥。
下直,咸從府使趙圭鎭。
南泰著達曰,卽者侍講院輔德李宜老以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,春坊上下番俱空,事甚未安。兼司書沈履之,卽爲牌招入直,何如?令曰,依。
又達曰,明日常參,取稟。令曰,停。
具允鈺達曰,大司憲趙明鼎,掌令李養源在外,李光溭牌不進,執義李基德呈辭入達,持平朴漢暉·李迪輔受由在外,今日以監察茶時之意,敢達。令曰,知道。
具允鈺,以都摠府言啓曰,今日入直內三廳,武兼·禁軍及軍兵等,中日習討,請出標信。傳曰,知道。
金光國啓曰,明日翰圈人召試時,承旨一員,當爲進參,何承旨進去乎?敢稟。傳曰,同副承旨〈進去〉。
金光國達曰,憲府連日監察茶時,諫院許久闕達,俱涉未安。兩司除在外·呈辭入達外,未肅拜不爲行公人員,竝卽牌招,何如?令曰,依。
南泰著達曰,司書李仁培,說書朴取源,旣有只推之令,竝卽牌招,推移入直,何如?令曰,依。
以對讀官望筒,傳于金光國曰,單子濃墨,以入直官員二員,爲之。
以司諫金勉行,正言尹勉憲,掌令李光溭牌不進罷職令旨,令于李永暉曰,竝推考徽旨捧入。
以司書李仁培,兼司書沈履之,說書朴取源牌不進罷職令旨,令于李永暉曰,竝只推,更爲牌招。
傳于金光國曰,雖不親臨,令試官擧行,則何如是倨慢耶?申飭擧行。
傳于金光國曰,大提學,雖爲上書,科次入侍,當下敎,勿爲呼望。
傳于金光國曰,此亦科場,而何如是稽緩耶?承牌試官,先爲肅拜。
傳于金光國曰,肅拜入來試官,課次入侍下敎事,分付,而使之追肅拜,承旨駭然矣。
南泰著啓曰,洛昌君樘,率諸宗有稟達事,來詣請對矣。傳曰,科次前,承旨與諸宗入侍。
以司書李仁培,說書朴取源牌不進罷職令旨,令于南泰著曰,竝推考徽旨捧入。
南泰著,以弘文館言啓曰,新除授修撰安杓,時在慶尙道慈仁縣任所,經筵事緊,請斯速乘馹上來事,下諭。傳曰,知道。
李永暉,以嘉禮都監郞廳,以都提調意啓曰,敎命篆文,刑曹判書申晦,旣已書寫,正副兩本封入,以備聖覽裁擇之意,敢啓。傳曰,知道。用正本。
金光國,以禮曹言啓曰,卽接江華留守金相奭移文,則前府使姜啓周,士人黃河淸,女子揀擇單子捧送,而此外境內士夫家,無年歲相當處子云,黃河淸處子單子,四祖無顯官,依定式拔去,一張爲先入啓,而留守·經歷之處子有無,不爲擧論,事極未安。留守金相奭,推考警責,何如?傳曰,一時不察,勿推。
吏曹口傳政事。檢閱單金普淳。
傳于金光國曰,翰林入直後,下鑰。
副提學黃仁儉書曰,伏以日吉辰良,仁元王后祔廟禮成,賀儀載擧,伏惟睿情,愴喜交切。臣病就癃痼,望斷奔走,蒙恩解官,隨便養痾,感祝洪私,與天無極,迺於本月初八日,忽伏奉敎旨,以臣爲弘文館副提學者,臣惝怳震駭,歷屢日而尙不自定也。念臣,隨衆應擧,初無必得之才,僥倖科第,已是分外之榮,只以家世仕宦之故,承藉先蔭,叨竊華銜,前後踐歷,率多踰濫,莫效絲毫之輔,猥躋緋玉之列,憂深過福,懼切不衷,每一猛省,寢夢猶驚,而亦不料玷汚名器之至於此極也。噫,論思之長,是何等名選也,入而有啓沃之責,出則主言議之重,其地望之淸切,職任之要顯,殆先輩長德,猶且逡巡思避,如臣之蒙無知識,素乏聲望者,其豈容彷彿擬議,而晷刻容處也哉?從古以來,策名而立於朝者,志願專在於上報國恩,下繼家聲,而臣則以匪才不肖,冥升不已,乃有此千萬不敢當之擧,終必至於累聖簡而忝所生,則惶愧靡容,不敢擧顔,直欲鑽地以入而不可得也。況臣於館職,積事撕捱,非直自量之已審,實畏公議之不許,視同鐵限,終始自畫,此乃通朝之所共知,而天鑑之所俯燭也,今玆所叨,眞所謂皮不存之毛,其於去就,尤無可論矣。所可恨者,銓選之地,全無愼難,駁正之論,迄未有聞,此豈但臣身之狼狽罔措而已,亦足以觀世道矣,區區竊不勝其寒心也。痰疾近益添苦,喘喘委頓,不類生人,數行文字,亦末由締成,引日虛縻,彌增死罪,今始收召精神,略暴危懇。伏乞睿慈,俯加諒察,亟令鐫削臣新授官銜,仍治臣瀆擾之罪,以正官方,以安私分,不勝大願。臣無任屛營祈懇之至,謹昧死以聞。答曰,覽書具悉。日月如流,孝昭殿祔廟,盛禮順成,賀儀已擧,愴慕一倍之中,且切慶忭。爾勿過辭,從速察職。
輔德李宜老書曰,伏以日月迅邁,孝昭殿禫事奄過,祔禮已訖。伏惟睿情追慕,何以堪抑?臣不勝區區愴喜之至。仍伏念臣之老母,近住鄕舍,而素抱奇疾,居常澟澟,臣之情理,豈有一刻離舍之勢,而頃因書筵頻開,不敢言私,黽勉供職,連召就直矣。卽接鄕信,則臣母宿症,越添於數日前,宛轉床席,氣力益無以收拾,諸般症形,十分危篤,而臣自聞此報,心神飛越,焦惶罔措,私情所迫,他不暇顧,玆不得不投進短章,徑尋鄕路。伏乞睿慈,俯垂諒察,特遞臣所帶職名,以便救護,仍治臣擅行之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中,且切慶忭。爾其勿辭,往護母病焉。
己卯五月十五日未時,上御涵仁亭。洛昌君樘,率諸宗請對入侍時,洛昌君樘,綾昌君橚,海興君橿,長溪君棅,海溪君,海春君棖,密安君焍,海運君槤,安興君埱,鷄城君楡,咸溪君櫄,全恩君墩,海雲君熻,順義君烜,安陵君烓,綾安君槇,慶興君栴,茂林君塘,靈川君壄,安南君烿,樂城君壇,安豐君,樂林君埏,全春君堦,茂春君堉,密春君焌,河南君垙,行廣陵副守烻,右承旨李永暉,假注書南碩老,記注官呂弘㦿,記事官柳萬健進伏訖。樘奏曰,日月迅邁,孝昭殿三年之制,已畢,太廟隮祔之禮,載行,孝思追慕,益復如新,徹夜將事,仍卽親臨法殿,移時勞動之餘,不瑕有損乎?近來日氣乖常,靜攝之中,聖候諸節,何如?上曰,倏忽之間,至于今日,廓然之痛,冞切于心氣,何諭乎?樘奏曰,臣等伏見日昨口奏眞殿,有定壼位三字下敎,臣等聚首懽忭,益切欽歎之至。臣等宜卽一陳欣賀之心,而登筵未易,尙今泯默矣,今當望日問安,相率諸宗,冒死求對,竊有區區所懷,敢此仰陳矣。今年,卽聖上封爵周甲之歲,此誠吾東方四百載初有之慶,抑亦帝王家千萬古所無之事,懽忭之忱,八域是均,而臣等忝居屬籍,自倍他僚。雖以閭巷間匹庶言之,幸値父兄回榜之年,爲其子弟者,欣悅之心,當何如?必有爲親志喜之節,竊稽從古邦國有慶,必盡揄揚聖德之道,則當此陳賀之日,宜擧顯揚之典,賁飾四十年昇平之徽猷,此固天理人情之斷不可者。況是今日贊揚之盛擧,實有光於先朝賜爵之聖德,則雖以殿下平日撝謙之德,其在體昔年止慈之恩,固當俯循臣等之請,上慰寧考陟降之靈,下副群下顒祝之誠矣。今日在廷臣僚,孰不欲仰請,而顧瞻小節,尙無建白者,臣切慨然也,臣等仰請,實出於擧國同辭之請。伏願亟賜允從,卽行盛典,則有光先烈,益彰聖孝矣。上曰,卿等請對,予心以爲如何矣,今果如所料矣。昔年群下之所請,予不聽施,而仰奏慈聖,則慈聖下敎曰,豈可違拂群情乎?予奏曰,慈聖若俯循小臣之請,則小臣亦從群下之請矣。慈聖下敎曰,予當曲施爲敎,故予亦聽施群下之所請矣,今則無所依仰,抑何心,爲此豫大之事乎?卿等勿言也。樘·棅更奏曰,雖以閭家言之,登科回甲,則以爲莫大之慶,況帝王家乎?此乃臣等當爲之事,而殿下防塞之,非但臣等之抑鬱,豈非有慊於聖德乎?此乃朝廷當請之事而不爲,臣等切以爲慨然也。上曰,予悶卿之衰,卿以衰老之故,爲此擧矣。但卿等,以宗戚之故,予莫之罪,卿等須止之。宗臣遂退出,上命書初一日只頒敎不受賀傳敎,永暉奏曰,因宗臣之請,還寢已頒之敎,豈不悶迫乎?上曰,持而出示大臣。諸臣退出。
己卯五月十五日申時,上御涵仁亭。翰林召試科次入侍時,監事左議政申晩,知春秋洪象漢,藝文提學李鼎輔,同春秋尹東度,對讀官李明煥·金應淳,同副承旨金光國,假注書〈南〉碩老,記注官呂弘㦿,記事官柳萬健進伏訖。晩奏曰,日氣不佳,聖體,若何?上曰,一樣矣。晩曰,寢睡·水刺諸節,若何?湯劑丸劑,連爲進御乎?上曰,進御而今日聞頭疼之說矣。晩曰,臣俄聞宗臣請對,繼見傳敎,至有不受陳賀之命,區區下情,不知所達矣。伏乞亟命還收焉。上曰,予今直說於卿矣,此實異於甲戌之事,恐近於豫大,何可受乎?今月內,尙不忍衣紅袍,予懷可知。昔因慈聖之敎,垂涕而聽施,今無所依仰,何心晏然受之乎?予有所執,決不可聽矣。晩曰,下敎不當如是矣。因宗班之請而寢,旣下之敎,臣子之心,豈不抑菀乎?上曰,予年若至於七十,則卿等又有擧請矣。晩曰,豈不然乎?殿下每以過爲敎,而今此陳賀,豈爲過乎?諸臣有請,曰可曰否,毋使群下有抑菀之懷望也。臣等之强請,非爲他也,旣是當然之事,則殿下於所當爲之事,何至使群下不聽言乎?上曰,予心終難改矣。象漢曰,殿下以豫大爲慮,還寢旣下之敎,此事若有一毫有嫌於聖德,則臣等豈敢請乎?殿下不信臣下如此,此乃臣等之誠意淺薄攸致,臣誠死罪。伏願更加三思焉。子爲父臣爲君,本無間焉。臣等豈敢請不當爲之事乎?殿下勉從群下之請,則非但臣子之慶忭,抑有光於先朝矣,殿下何可深慮豫大而不允乎?臣子遭莫大之慶,而不得蒙允,則是無臣分也。上曰,止之。鼎輔曰,封爵周甲,何等慶事,而當此頒敎之日,宜擧揄揚之典,此實天理人情之所不可已者,雖以殿下平日撝謙之德,而至於此事,則固當俯循諸臣之請矣。上曰,卿等勿爲煩陳,而且考試劵,可也。應淳曰,頒敎旣欲爲之,則獨不許陳賀,豈不過乎?陳賀與頒敎,若言其輕重,則陳賀重於頒敎矣。明煥曰,聖人喜怒,貴於得中,殿下因宗臣之請,至廢應行之典,臣誠惶恐,而事近於怒甲移乙矣。所請豫大,則只斥豫大之擧,陳賀不可,則以不可命停,可也,慮豫大而竝停陳賀,有欠誠實之道,臣實慨然也。晩曰,儒臣所奏,甚朴直矣。東度曰,大臣及重臣,旣已陳達,而聖敎一向牢拒,群臣之情,實不勝抑菀矣。上曰,近於豫大,故不爲矣。晩曰,此固天理人情之所不可廢者,殿下平日,以撝謙爲事,而至於此事,則上光聖德,下循群望,斷不可已矣。上曰,決不聽矣,卿等其止之。晩曰,其在臣子分義,不期於得請乎?臣等,何顔出對卿宰乎?上曰,且考試劵,可也。晩及象漢曰,上敎雖如此,旣不得蒙允,則何以有心於考文乎?上曰,第考文。大臣不得已考文出榜,上曰,今番則皆力製呈之,而亦無不成樣者矣。晩及象漢曰,此申飭之效也。上曰,此亦建極初。賤臣以傳命出去,上曰,注書姓名,爲誰?晩曰,南碩老也。上曰,左承旨之族耶?象漢曰,非其族云矣。上曰,京人耶?晩曰,嶺南大丘人也。上曰,見其行動擧止,似非鄕人矣。晩曰,雖是鄕人,而爲人極佳,且善文矣。東度曰,臣待罪嶺南時,累魁於公都會白日場矣。上曰,榜目亦善寫矣。光國曰,俄書草榜目時,穆陵高於平行忙遽之際,似此不亦難乎?上曰,入於翰圈耶?東度曰,以國子,不得入參矣。上曰,可惜矣,比之失路注書,不啻霄壤矣。上曰,南碩老,前已陞六矣。象漢曰,陞六而未付當職矣。大臣·禮判·提學·吏參·玉堂·承旨又請還收下敎,上曰,決不允矣。晩曰,臣當還納傳敎矣。上曰,予不受矣。大臣及禮判又奏曰,臣等誠意淺薄,不得挽回聖意,臣等何面目,出見群臣乎?光國曰,臣待罪喉院之職,不敢奉命矣。上曰,予今日聞世孫讀書之聲,仍爲警飭,則世孫初則掩淚,旋有喜色,誠有步就之方,而亦不無諸臣補導之效矣。此意,大臣傳于諭善,使之益加勸勉,可也。大臣及禮判·提學曰,王世孫將就如此,可勝欣忭之忱乎?上曰,世孫若含默無羞色,則豈不悶乎?今有將就之望,予甚嘉悅矣。大臣及諸臣曰,臣等縷縷仰達,未蒙允許,事當爭執不退,而夜已深矣。水刺失時,臣等姑退,而傳敎則不敢頒布,當更爲持入矣。衆漢曰,今此揀擇單子入啓中,尹遇東女子,則方在草土中,洪龍海女子,則於貞聖王后,爲異姓六寸親,沈鳳觀女子,亦在於異姓五寸親之限,此三家女子,似不當入於揀擇時,故敢此仰稟矣。上曰,依爲之。出擧條晩曰,今此嘉禮時,別宮器皿中,銀器五種,在前或自都監造作,或自尙方造作,而嘉禮定例及尙方定例,俱爲載錄矣。今聞自尙方依定例,方爲造成云,都監,則何以爲之乎?上曰,自尙方擧行,可也。出擧條上曰,大提學金陽澤之不卽承牌,同春秋吳遂采之追後入來,俱爲稽緩,紀綱攸在,不可無飭。竝下義禁府,推考,可也。出擧條諸臣以次退出。
上在昌慶宮。常參以代理停,經筵停。
酉時,日暈,夜自一更至五更,月暈。
具允鈺達曰,明日常參,取稟。令曰,停。
又達曰,大司憲趙明鼎,掌令李養源在外,李光溭式暇,執義李基德再度呈辭入達,持平朴漢暉·李迪輔受由在外,今日以監察茶時之意,敢達。令曰,知道。
具允鈺啓曰,左議政申晩以陳賀事,有更爲陳達者,率禮曹諸堂,來詣請對矣。以承傳色口傳下敎曰,昨已諭,其止之而退去。
金光國,以弘文館言啓曰,本館下番副修撰金應淳以慶尙左道京試官,出去,下番將未免闕直,事甚未安。校理沈履之以兼官入直春坊,副校理任㻐,卽爲牌招,以爲姑降入直之地,何如?傳曰,允。
具允鈺,以侍講院言達曰,本院上番闕直,事甚未安。輔德李宜老,弼善柳觀鉉受由在外,兼弼善洪良漢時在任所,兼輔德·文學·兼文學俱未差,他無推移之員,司書李仁培,說書朴取源旣有只推之令,竝卽牌招,以爲姑陞入直之地,何如,令曰依。
以司書李仁培,說書朴取源牌不進罷職令旨。令于金光國曰,竝推考徽旨捧入。
具允鈺,以刑曹言達曰,因嘉禮都監,甘結儀仗差備,假醫女今朝抄出以送,而各司婢子可合者,極其零星,許多名數,無以塡充,依前例請上司及祭享衙門·學宮婢子,一體抄送之意,敢達。令曰,知道。
京畿儒生韓志養·洪致升·申大敎·沈濟章·任邦尹·梁重烈·沈樂賢·鄭鐸·李文燮·尹珹·申祥龜·梁重顯·李大有·黃處良·洪致熺·沈灝·鄭有漸·沈瀁·申彦宗·鄭履曾·洪致謙·沈取善·李泰燮·任邦哲·尹勉覺·李顯福·南逸臣·申彦聖·李曦全·沈光漢·金致明·朴暻·尹益東·李彦相·朴獜興·柳瑞復·李益鳴·鄭鎭夏·李·尹衡莘·權絿·金彦明·申·李滇·李希仁·鄭銓·李命權·南有極·李英佐·尹相東·崔晸·閔行遠·張翊漢·成始銓·柳沈·姜涉·柳昌·李重華·金克寧·李普顯·金泰壽·金光尹·李晦鎭·金光鉉·尹昌益·李重采·嚴·元重翼·金徵虎·元達曾·李潝·嚴霱·元述曾·金棨·元亨翼·尹昌瑞·金光湜·元文翼·尹玭·李翼年·尹以益·兪漢集·韓德養·柳漢箕·洪益濬·李奎年·李錫孝·洪益輔·韓曾養·李志復·鄭潤身·洪光運·尹德咸·李志一·李廷烈·尹德培·李志謙·李廷焯·洪處坤·柳倜·兪岳柱·黃命耉·兪一柱·柳光一·李敬鎭·李世均·柳光升·權授·李叢·柳光鼎·李鉉實·兪海柱·李志文·李重耆·洪處成·李廷熽·洪光復·鄭塾·楊處基·朴絅章·尹瑾·李涑·尹璿·李澳·尹以咸·鄭鎭漢·李重普·洪光烈·鄭周顯·柳儁·朴齊德·魚周冕·兪彦興·禹鼎祿·兪漢章·具台憲·魚周德·兪漢禎·許瑾·兪彦容·韓益佐·申晅·申錫謙·韓命衡·尹國鎭·申在範·韓復養·申耆·洪錫三·申思億·金裕身·尹心師·洪相臣·金養萬·李應植·曹得雲·金處諴·李最懋·李秉一·李德垕·柳膺吉·李漢喆·李得垕·李漢濟·李章垕·朴啓漢·李得臣·權擢·李沃心·韓命昌·申爀·李啓心·兪漢德·韓命貞·申熽·韓命利·李世懋·金煥·李衡懋·申炯·李德懋·李鐸·韓命元·李仁恒·韓命新·李顯喆·李龜顯·金煐·李思義·李夏彦·申演·鄭昌福·金永翕·李始泰·金光業·趙重吉·柳世泰·愼致和·柳燮·辛義遵·朴藎源·柳廷協·韓時鉉·朴守成·尹之玄·成斗柱·尹宅厚·李晉祥·尹心宗·成爾濬·韓啓增·安宗德·成爾溍·李潝·成夢柱·閔鎔·安相謨·成德泓·吳彦吉·尹命爀·成德河·金光世·尹億·成德漢·金復彬·柳得寅·尹俔·金永彬·黃再儁·尹侃·金宅心·黃再潤·李命台·任勮·黃再大·趙重質·尹聖運·朴致一·兪漢星·李鼎祚·李鳳岐·鄭天龍·曹允協·朴晙·李鳳九·尹勉九·李壽旭·曺命迪·李鳳韶·朴曋·金鐸·朴致純·權璟·金·金宇遠·李應臨·柳樘·金致祥·尹光迪·李台相·朴明宅·尹鳳彩·宋禧孫·朴鎭喆·尹櫶·沈師奎·趙觀慶·李澮·柳堡·崔載衡·姜游·崔守德·金東伋·李道賢·崔百興·羅必彦·成楗·李興運·李亨燁·朴鳳彩·崔始興·洪天範·李德峻·姜震傑·李聖胤·朴曦·黃再文·柳世亨·崔裕·李根·李時著·柳世復·李梅·辛復三·李時昌·金永暉·金樂升·李翊賢·宋柙·盧聖運·李挺國·韓命行·金彦杓·李挺曄·鄭堉·白師敎·安希泰·李世績·黃鉉·柳慶淑·沈準海·黃琳·沈一浩·白尙璿·李繼彬·金台煥·沈必隆·李纘彬·辛宅相·愼益泰·李聖和·安允衡·韓正鉉·愼致大·柳輝晉·黃瑜·韓命稷·鄭有升·柳光益·辛師尹·韓志養等上書曰,伏以臣等,聞天作君師,以長以敎,所以佑下民也。天佑東民,我箕子東臨,君師我邦,使我邦,夷而進於中國,我東,受箕子罔極之恩,信有如文成公臣李珥之言,而第洪範之道,當其時,授之武王,以傳周·孔·朱子,而在我東,則開荒之初,八條爲兆,大道莫傳,洪範者,實箕子遺恨之書也。天運復回於聖祖開國之初,人材蔚興於穆陵中興之世,始能追尊箕子之道,有以贊我聖朝建極之治,而惟其造德之極,無少欠闕,未有如李珥者,故先輩儒賢之論,奉之爲第一。若文烈公臣趙憲,文元公臣金長生之在李珥之門,如顔·曾之於孔門,而若文敬公臣金集,以文元公長生之子,傳其父之道,接李珥之統,允爲百代儒宗,則文烈·文敬兩先正,從祀之擧,今此爲請,其亦晩矣。臣等伏聞箕子皇極之訓曰,無偏無陂,遵王之義,此義字,是直指子思所謂天命之性,而未發之謂中者,是已,其繼之曰,無有作好,遵王之道,無有作惡,遵王之路,此好惡二字,是耶?曾傳誠意章,所拈出爲言,而與中庸之喜怒,相表裏者也。其戒之無作,卽所以爲無自欺之工也,人之秉彝,有自然之好惡,窮理致知,明此自然之好惡,以復其性,以施於政,所以建皇極也。趙憲之學,於好惡二字上,看得分明,眞有以得箕範之旨,故宋時烈,爲憲狀德之文曰,先生,稟乾剛之氣,全秉彝之性,孝通神明,誠貫金石,好惡之正,如辨黑白,履行之篤,無愧屋漏,內外之分定,而富貴貧賤有不能淫移,操守之志確,而刀鋸鼎鑊有不能搖奪。見識超詣,論議痛快,其在人在事,後當如何?必先言之,無一不驗,有若稽筮龜而決江河,雖其乞資之美,有大過人者,而傳授之正,學問之工,蓋不可誣。又曰,自在髫齔,篤於孝敬,父母有命,必跪而對,有書於父母,必盥手整衣,晨起謁廟,退而讀書,終夕孜孜,最用工於庸·學。家貧親老,躬執鄙事,如牧牛於野,採薪於山,必執書而往,又好朱子大全,一皆成誦,而於語類亦然。且入仕以來,封章載其遺集,與所謂癸甲錄者,而其尊周衛道之志,扶正斥邪之義,可以百世不惑,悶師友之道絶,痛君臣之義喪,懇懇眷眷,累疏爲言,亦異夫一時慷慨之發,取舍旣明於熊魚,精誠可質於蒼穹,至使七百義士,同日殉國,其遭時不幸,古人之所未有也。惜乎,當時先知之言未見用,而只以一死,爲國之光也。苟如憲言,早辨陰陽淑慝之分,以盡人材作成之道,使人心自正,國論不岐,則氛翳,安得以蔽天日之明?釀己丑之變,成辛卯之禍,而且聽其言,斬秀吉之使,奏聞天朝,傳檄南洋,折奸萌於逆酋,聲大義於天下,則亦何自而有壬辰之亂耶?憲之道不行,而邪議橫流,逆節肆行,蟊賊內訌,蠻夷外侮,至使二百年宗社,幾乎墜地,三百州生靈,靡有孑遺,而神宗皇帝,勞天下東救之師,馴致我皇朝九廟之不血,則憲一人,在天地間,其所關,爲何如耶?邸下試觀當時之事,而究是非之所在,治亂之所由,則憲之道德學問,得於中和位育之工,而獨任治平天下之功,可見矣。其爲天下之大賢,如趙憲而不得與於聖廡從祀之列,寧有是理哉?嗚呼,憲亦嘗從學於文簡公臣成渾,文成·文簡二先正,最見忤於黨人,僅免文正公臣趙光祖之禍,身雖得沒於牖下,鬼車蜮弩,久而未已,人皆違避,爲世所諱,蘭芝變而蕙化茅,不獨昔人之爲嘆。時則趙憲不在,無復衛道之人,獨李珥門下金長生不去,學得其宗,卓然主吾道之盟,而若其襲訓詩禮,嗣續德音,以克成就兩宋文正,則金集之功,尤有大焉。此非臣等之言,實先輩諸賢之公論也。長生嘗以崇報箕子之道,聞於朝,其意眷眷,蓋眞知箕子之學,其所受恩信有罔極者,故其言爲然矣。箕範作聖之工,亶在於五事中一思字,又敬爲五事之綱,曾·思二傳,以愼獨二字,各發明要旨者,其意,蓋自箕範中來,而五皇極所謂遵義遵道,以做蕩平之治者,只是思以理性,極其功而有以致然者耳。集之以愼獨扁堂之意,亶出志事之繼述,以父子而師弟,直接道統之傳,抑亦斯文之盛事,曠世所未有也。集之時,異於憲之時,故其發用著見,有若差殊於憲者,而其一心上眞切用工,常若上帝臨而鬼神監,淵氷兢懍,死而後已,則可知其禹·稷·顔回同其道矣,故能使聽其言者,放心自收,聞其風者,眞誠感服,至有凶徒相戒,不敢過其廬,其德威之盛,有如是夫。蓋其天姿美而學力固,以忠信孝悌,爲主身之本,病世之學者,處下窺高,自大無得,惟謹守程朱成法,自灑掃應對之細,至於天德王道之大,次第用工,堦級分明,及其道尊德盛,和順積中,英華發外,自然而中,闇然而章,其所造詣,莫可涯涘。晩際寧陵有爲之日,首膺旌招,感激恩遇,知無不言,要以格君心,爲第一義,精一之訓,誠敬之說,眷眷敷陳於前後登對,庶幾明天理而正人心,伸大義而贊一治,此其眞實見得,非空言者可比也。又其禮學用工之深,爲我東儒賢之所未曾有,旣講習於家,修正賢父之遺書,又進言於朝,復行喪禮之古制,此其有功於聖門,又如何哉?我大朝留心建極之治,旣從祀兩宋文正於文廟,使士趨歸正,實斯文之慶,而但文烈·文敬此賢者,獨不得循輿情而配聖廡,則是猶只知朱子,而不知程·張·延平之賢,實有以開朱子之學也,其可乎哉?臣等,畿甸凡民,才愧俊秀,長林豐草,久涵聖澤,適値祔廟縟儀之擧,未獻古人三禮之賦,則敢隨中外章甫之後,復申先正腏食之請。伏願邸下,毋曰,草野言微而置之,敬用箕範五事之思,仰稟周寢三朝之時,明先正之道學,擧從祀之盛禮,以爲國家斯文之幸焉。臣等無任屛營祈懇之至,謹昧死以聞。答曰,覽書具悉。業已知矣,事體至重,不可輕議,故不得煩稟。爾等退修學業。
修撰金應淳上書曰,伏以臣,猥承掌試之命,今將辭陛而出矣,竊有區區私懇,敢此冒陳。臣父在淸道郡任所,素患痰眩之症,進退無常,臣離違旣久,只切煎悶,今適奉命踰嶺,若蒙睿慈,俯垂矜諒,畢試歸路,許臣歷見,則其感幸,當如何哉?情理懇迫,猥瀆至此,不勝惶兢。臣無任屛營祈懇之至,謹昧死以聞。答曰,覽書具悉。爾其依所陳歷省焉。
上在昌慶宮。常參以代理停,經筵停。
自巳時至未時,日暈。
南泰著達曰,刑曹參判金致仁除拜後,過三日不爲出肅,依定式推考警責,仍卽牌招察任,何如?令曰,依。
又達曰,明日常參,取稟。令曰,停。
又達曰,大司憲趙明鼎,掌令李養源在外,李光溭式暇,執義李基德三度呈辭入達,持平朴漢暉·李迪輔受由在外,今日以監察茶時之意,敢達。令曰,知道。
藥房提調臣洪啓禧,右承旨臣李永暉啓曰,伏未審日間,聖體調攝,若何,寢睡·水刺諸節,亦何如?前劑入湯劑,已盡於昨日,臣等卽與諸御醫入侍,診察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣,湯劑五貼劑入,備員後入侍,宜矣。
南泰著達曰,同副承旨金光國,今日不爲仕進,牌招,何如?令曰,依。
又以侍講院言達曰,本院上番,連日闕直,事甚未安。司書李仁培,說書朴取源旣有只推之令,竝卽牌招,以爲推移姑陞入直,何如?令曰,依。
南泰著啓曰,領議政金尙魯,左議政申晩率禮曹諸堂,更爲來詣請對矣。傳曰,大臣詣閤,編次人使之入來。
以司書李仁培,說書朴取源等牌不進罷職令旨,令于南泰著曰,竝推考徽旨捧入。
南泰著,以弘文館言啓曰,本館下番副校理臣任㻐以御製續自省編監刻事,今日校書館晝仕出去,而一日之內,勢難畢役,每每草記,事涉煩瀆,今後則除草記往來之意,敢啓。答曰,知道。
又以禮曹言啓曰,嘉禮後翌日,京外例有進箋陳賀之禮,箋文只爲封進于大殿,方物物膳,則亦當竝爲封進於各殿各宮,依例封進之意,各道及江華府·開城府·廣州府預爲知委,何如?答曰,知道。纔已封進,今番只大·中殿封進之意,分付,耽羅置之。
具允鈺,以義禁府言達曰,卽接月令醫員李仁浩手本,則保放罪人金永燮,病勢今已向差云,還囚之意,敢達。令曰,知道。
又以刑曹言達曰,頃因祥原人韓潤駕前上言,其父世慶,爲避癘氣,移接他村時,守家婢子,潛釀現捉,則其父以家長不檢之罪,定配於長淵地,依洪啓涵例蒙宥事,有此呼籲,其所潛釀,果在移避他村之時,則混被家長之律,不無呼冤,而改律之後,家長則元無擧論之事,故以分揀放送事,覆達蒙準矣。韓潤所謂家長替當之說,終難取信,況且禁令至嚴,則恐不可以其子之鳴冤,遽爾疏釋,以緩法禁。罪人韓世慶,依前仍配之意,分付道臣,何如?令曰,依。
右議政李上書曰,伏以日吉辰良,仁元聖母祔禮順成,賀儀載擧,伏惟邸下,追慕孝思,當復如何?臣於千千萬萬意外,伏承此議政新命。噫,此何事也?是職也,卽臣無限狼狽之地,在朝家愼簡之道,豈容擬議於臣身者,而日月之照,猶有所遺,擧而授之,不少留難,重貽淸朝之羞,厚招四方之譏,豈不有漏於禮使之方則哲之明乎?此非特臣之所自知也,一國上下公共之議,亦皆如此。臣豈敢爲矯飾之辭也?聞命以來,精神喪越,四體投地,直欲逃山竄海,閉影息迹,以免一世之嗤點,粗守畎畝之分,願而藥院重任,擔在身上,不敢任情徑行,只自泯伏多日,蓋亦欲言而不能也,亦不敢也,其情可謂慼矣。卽伏聞以內局日次,有備員入侍之命,而窮阨至此,轉動無路,臣分都虧,萬殞難贖,伏地戰懍,恭竢斧銊之誅。伏乞离命,下臣司敗,重勘其罪,以嚴國綱,千萬幸甚。臣無任屛營祈懇之至,謹昧死以聞。答曰,覽書其悉卿懇。日月流邁,孝昭殿祔廟盛禮順成,賀儀已擧,愴慕一倍之中,且切慶忭。今者重卜,聖意攸在,而當此大禮之時,卿何過爲撕捱乎?保護之任,因卿引入,久不備員,誠甚悶焉。況卿之所遭,大朝業已俯燭,卿須仰體大朝慇懃之至意。且顧小子日夕之蘄望,安心勿復控辭,亦勿引咎,卽日造朝,用副如渴之望。仍令曰,史官往諭。
己卯五月十七日辰時,上御眞殿齋室。領·左相率禮堂請對入侍時,領議政金尙魯,左議政申晩,禮曹判書洪象漢,參議趙重晦,左副承旨具允鈺,假注書南碩老,記注官呂弘㦿,記事官金普淳以次趨入。上伏於眞殿神門外口奏,命注書書于草冊,奏訖,出御齋室,諸臣進伏。上顧翰林曰,得人矣。尙魯曰,誠然矣。尙魯及晩,問候訖,更爲起伏曰,臣等惶悚,而俄者神門外,只鋪草席,俯伏移時,此莫非群下之罪矣。上曰,口奏眞殿,意蓋深矣,後世必以予有明見矣。尙魯曰,君臣猶父子,子之於父,豈有一分欺隱之道乎?揄揚聖德,自是臣子之當然底道理,非待宗班之仰請,至於稱觴之心,臣等亦有之,而姑未敢陳請矣。上曰,卿等亦有是心乎?晩曰,俄伏聞口奏,還寢停賀之敎,不勝懽忭之至。今日口奏,出於遠慮,亦豈非盛德事乎?上曰,赦文,予當親製矣。若詞臣製之,則必稱以無前之慶,故予欲親製以下矣。上曰,今番有召試之效矣。晩曰,金普淳所作,雖大科,必爲之矣。尙魯曰,此翰林,必欲得科乃已,製講兼治,故召試科作,極善矣。上曰,彼注書,可惜矣。入於翰薦乎?晩曰,未入而文翰極贍矣。允鈺曰,爲人與文翰,極佳矣。上指草冊曰,口奏時所書,以其臨急,故所書雖大,而今見登筵所錄,甚細書矣。上命編次人入侍,具允明·蔡濟恭入伏,上命允鈺謄出口奏,仍命編次人讀之訖,敎曰,若奉慈聖,則雖進宴,豈不受乎?今則無所依仰,愴懷難耐,何心更受乎?尙魯曰,臣等之意,異於宗臣所請,而卽今邦慶稠疊,還不勝喜懼之忱,至於稱觴,則果有欲請之意矣。上笑曰,果非異事矣。上曰,一端爲民之心,尙猶未已,至於倉猝口奏之際,不覺其自然發口,此則予之誠心所在,故然矣。前後親製文字,不爲不多,而今番口奏,則實出於裕後之謨,而中夜思之,耿耿不能寐矣。上命書傳敎曰,噫,眞殿齋室,旣下敎,特寢再昨日下敎。出榻敎命承旨書之曰,朔日徽寧殿親祭後,予則先詣齋殿,奉文政殿時刻撤饌後,卽爲隨時擧行,而待奉,仍行奠酌禮事,分付,頒赦時刻,以巳時初初刻,爲之。出榻敎洪象漢啓曰,卽接漢城府移文,則南五寬女子揀擇單子,收捧入啓矣,五寬前妻父,卽就商女壻云,此則不可擧論,斯速草記拔去,爲宜云,旣已結連逆家,則似當拔去,故敢此仰稟。上曰,拔去,可也。出擧條宣傳官二員入侍事。出榻敎諸臣退出。
己卯五月十七日午時,上御涵仁亭。編次人入侍時,編次人具允明·元仁孫,左副承旨具允鈺,假注書南碩老,記注官呂弘㦿,記事官金普淳進伏訖。上曰,注書出去,儒臣持召對冊來待事,分付。上親製宗廟·社稷·毓祥宮告由祭文,命具允明讀之,仍命允鈺書之曰,其奏許賀祭文·赦文,親自製下,其意,何在?戒其豫大也。旣稱赦文,何循常例?頒敎之典,百官加政,伊日循例擧行。出榻敎上又製頒赦文,命具允明讀訖,命允鈺書之曰,記方寸懷,錄于御製編中書訖,敎曰,親製雖多,而口奏與此文,頗合予意矣。上曰,注書是嶺人矣,動容周旋,異於他方鄕人矣。以崔光璧·南碩老,觀之,嶺南之人,所謂貴矣。承慶編次人對曰,爲人甚佳,且善文矣。上曰,注書出去,儒臣使之入侍。編次人先退,參贊官具允鈺,侍讀官李明煥,檢討官任㻐持近思錄入伏。上下番及承·史輪讀,進文義訖,任㻐以續編刊役事,仰達,上曰,校提亦看檢耶?㻐對曰,未承下敎,故無看役之事矣。上曰,洪啓禧鍊於字學,使之眼同考閱,可也。明煥以番次苟艱事,陳達,上曰,沈履之·元義孫,撕捱過矣,李瀰·宋瑩中之撕捱事,同,而俱爲過矣。仍命書傳敎曰,今聞儒臣所奏,元義孫呈遞,其涉過矣,明日,其令復擬。沈履之以此撕捱,亦涉無義,卽爲牌招察任。出榻敎上曰,政事,明日爲之。出榻敎上曰,在外儒臣許遞,而有闕代,待政擧行。出榻敎東西郊農形摘奸宣傳官入侍事。榻前下敎上曰,此時守令,不可數遞,安杓旣遞館職,仍任慈仁。出榻敎上曰,右副承旨李渙許遞,其代與呈辭人,一體以在京無故人擧行。出榻敎諸臣退出。
上在昌慶宮。常參以代理停,經筵停。
李永暉達曰,明日常參,取稟。令曰,停。
金光國達曰,大司憲趙明鼎,掌令李養源在外,李光溭牌不進,執義未差,持平朴漢暉,李迪輔受由在外,今日以監察茶時之意,敢達。令曰,知道。
金光國,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
金光國達曰,憲府連日監察茶時,諫院許久闕達,俱涉未安。兩司除在外外,未肅拜不爲行公人員,竝卽牌招,何如?令曰,依。
以司書李仁培,說書朴取源等牌不進罷職令旨,令于洪準海曰,只推,更爲牌招。
洪準海達曰,上番兼春秋呂弘㦿身病猝重,減下事,依下矣。其代,令該曹口傳差出,何如?傳曰,允。
以司諫金勉行,正言尹勉憲,掌令李光溭,說書朴取源等牌不進罷職令旨,令于具允鈺曰,竝推考徽旨捧入。
具允鈺達曰,今日政新除授承旨,待下批牌招察任,何如?令曰,依。
洪準海達曰,今日政新除授玉堂,待下批仍卽牌招察任,何如?傳曰,允。
吏批啓曰,奉常正李命植,宗廟署令崔台衡等呈狀內,身病甚重,俱難察任云,竝依例改差,何如?傳曰,允。
吏批,判書閔百祥病,參判尹東度病,參議洪樂性進,左副承旨具允鈺進。
吏批啓曰,判書閔百祥,參知尹東度俱以病不來,小臣獨政未安,何以爲之?敢稟。傳曰,只出緊任。
有政。以鄭尙淳爲右副承旨,洪準海爲同副承旨,任希敎爲執義,元義孫爲副校理,李潭·金鍾正爲修撰,李福源·李宜馣爲副修撰,李彦衡爲刑曹參議,李弘濟爲兵曹佐郞,南泰著爲都承旨,李永暉爲左承旨,具允鈺爲右承旨,金光國爲左副承旨。慈仁縣監安杓仍任事,承傳。
兵批,判書趙雲逵進,參判蔡濟恭病,參議韓光會病,參知柳健進,左副承旨金光國進。以具侃·申得文·申·李殷錫·具世仁·李基德爲護軍,以李之億·申暐·李渙·鄭純儉·趙·南綺老爲副司直,以鄭遠達·金應淳爲副司果,以尹命哲爲同知。
吏曹口傳政事,兼春秋單崔夢嵒。
具允鈺,以備邊司言啓曰,頃因戶曹判書洪鳳漢以大禮時度支物力,依前例區劃事,陳達,有令廟堂稟處之命矣。地部事勢,近益匱竭,此時財力,不可不考據前例,參酌分定,兵曹木一百同,錢一萬兩,訓鍊都監木十同,禁·御兩營各米二千石,宣惠廳米五千石,平安監營別餉木二百同,分排區劃,使之卽爲擧行之意,分付,何如?傳曰,允。
又以兵曹言啓曰,今五月十八日,禁軍祿試射,設行於慕華館矣,入直禁軍等,依前例除標信出試後,還爲入直之意,敢啓。傳曰,知道。
長溪君臣棅書曰,伏以日吉辰良,伏惟我仁元聖母,躋祔太室,縟儀順成,我大朝誕臨法殿,賀儀載擧,臣民慶祝,曷有其極?仍念臣,所後父儒川君臣濎墳山在於京畿衿川地,而久曠省掃,出疆以還,益切霜露之感,玆陳短章,仰瀆离明之下。伏乞睿慈,特許恩暇,俾得往省焉。且念臣,所生父金山君臣深墳山在於京畿永平地,而其間道里,不甚相遠,竝令歷掃,以伸至悄,千萬幸甚。答曰,覽書具悉。日月流邁,孝昭殿祔廟盛禮順成,賀儀載擧,愴慕一倍之中,且切慶忭。卿其依所陳往省焉。仍令曰,給由馬,澆典床備給。
江原監司沈鏽書曰,伏以日月流邁,仁元聖母禫事奄過,祔禮旣訖於太廟,賀儀載擧於大庭,悲喜交切,普率同情。仍念臣,頃將疾病危篤之狀,仰溷睿聽,日夜顒祝,惟在於亟賜矜許,俾得就閑調治矣,及承批旨,不準所辭,臣惶悶狼狽,不知所出,而一向煩籲,有所不敢。且春巡事重,有難過時廢闕,不得不擔疾登程,先向南關,奉審於莊陵,仍爲轉進矣,忽於中道,又添毒感,晝夜叫苦,不辨人鬼者,殆四五日,跬步運動,旣無其路,原濕驅馳,尤非可論,久滯客館,徒貽邑弊,路阻醫藥,慮關死生,遂至於撤巡徑還。還營以後,轉轉彌留,本病闖加,寒熱交作,則虛汗如注,癖積上衝,則呼吸不通,痰盛胃敗,終日而食不近口,火升膈煩,達夜而寢不交睫,神精眩翳,氣息綿綴,懍懍有朝夕難支之勢。臣本稟賦至薄,榮衛早衰,夙抱痼疾,已成膏肓,尋常風寒之感,輒至殊死之域,而重以三四年來,積瘁於簿書道途之間,些少精力,頓爾耗竭,枵然軀殼之徒存,而外邪乘虛,以至於此。顧今症形之種種危惡,雖不敢細擧猥瀆,而俱屬醫家難治之症,萬無時月復起之望,以時巡省,卽道臣之重責也。因病撤行,罪在罔赦,而營中機務,一切倚閣,道內喋訴,全廢酬應,其貽弊於生靈,增弊於郡邑,有不可勝言者,臣雖昏倒床席,尙有一分知覺,病裏悚悶,添一心恙。況此關外醫治之節,不能及時,荏苒日月,恐遂不治,苟不得亟解所縻,一味强策,則以公而有廢事失職之罪,以私而無全生延息之幸,臣之情勢,其亦窮且慼矣。歸次之日,宜卽露章請譴,恭竢處分,而氣頓神昏,數行文字,無以締思,經營旬餘,今始哀號於愍覆之下。伏乞离明,俯賜諒察,憐臣濱死之病狀,遞臣見帶之藩任,使重務毋曠,危喘少延,則實公私之至幸也。臣無任危迫祈懇之至,謹昧死以聞。答曰,覽書具悉。日月如流,孝昭殿禫事倏過,祔廟盛禮順成,賀儀已擧,愴慕一倍之中,且切慶忭。卿其勿辭,調理察任。
上在昌慶宮。常參以代理停,經筵停。
具允鈺達曰,明日常參,取稟。令曰,停。
金光國達曰,大司憲趙明鼎,掌令李養源在外,李光溭,執義任希敎牌不進,持平朴漢暉·李迪輔受由在外,今日以監察茶時之意,敢達。令曰,知道。
具允鈺達曰,憲府連日監察茶時,諫院闕達,已至多日,俱涉未安。兩司除在外外,未肅拜不爲行公人員,竝卽牌招,何如?令曰,依。
以執義任希敎,掌令李光溭,司諫金勉行,正言尹勉憲牌不進罷職令旨,令于金光國曰,竝推考徽旨捧入。
以副校理元義孫,修撰金鍾正·李潭,副修撰李宜馣等牌不進罷職傳旨,傳于鄭尙淳〈曰〉,只推,更爲牌招。
傳于金光國曰,頃者東西郊摘奸宣傳官,更遣東西郊,雨澤形止,詳細知來。
傳于鄭尙淳曰,領·左相·禮判·校書館提調·編次人入來。
鄭尙淳啓曰,領議政金尙魯,左議政申晩,禮曹判書洪象漢,校書館提調洪啓禧,編次人蔡濟恭·元仁孫依下敎來待矣。傳曰,詣閤。
金光國達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
〈鄭〉尙淳,以侍講院言達曰,本院上番,連日闕直,事甚未安。說書朴取源,旣有只推之令,卽爲牌招,姑陞入直,新除授文學洪檍,時在全羅道羅州地,書筵入番事緊,斯速乘馹上來事,下諭,何如?令曰,依。
鄭尙淳,以禮曹言啓曰,今此揀擇捧單時,畿內各邑,皆以可當處女無乎事,已盡報來矣。三十餘邑守令,及許多所居士夫之家,必不若是之全無,而一倂頉報,事極未安。京畿監司金相福,推考警責,何如?傳曰,不是異事,勿推。
又以禮曹言啓曰,卽接忠淸監司移文,則當職及道內守令與所居士夫之家,皆無年歲可當處女云,五十餘邑守令及許多士夫家,必不若是之全無,而一倂頉報,事體極涉未安。監司金尙喆,推考警責,何如?傳曰,此非道臣之過。噫,忠淸一道,卽是士夫鄕,此等之時,其何蕭條?若有曰無,是欺君也,何道臣之過?勿推。
己卯五月十九日申時,上御崇文堂。領·左相·禮判·校書提調·編次人同爲入侍時,領議政金尙魯,左議政申晩,禮曹判書洪象漢,校書提調洪啓禧,編次人蔡濟恭·元仁孫,右副承旨鄭尙淳,假注書南碩老,記事官崔夢嵒·金普淳以次進伏訖。尙魯奏曰,旱餘雨喜矣,聖體,若何,寢睡·水刺諸節,亦何如?上曰,一樣,而孤單中,頻頻做睡矣。晩曰,丸劑·湯劑,近亦兼進乎?上曰,兼進矣。尙魯曰,兼進,豈不難乎?上曰,辛湯·辛丸,不入於項,而强意進之矣。上曰,此雨甚可喜也。尙魯曰,以神門外口奏之至誠,豈有未得雨之理乎?晩曰,方寸之雨且洽,民事極幸矣。上曰,陟降俯臨,眷顧吾民,此雨則尙可以揄揚先朝盛德,而日前宗臣之請,所謂揄揚者,用於不當用之處,故予尙臥亦笑矣。上曰,續編校提,亦看檢耶?啓禧曰,伏聞儒臣所傳下敎,臣方看檢矣。上命書喜雨綸音,編次人讀之,上曰,忠淸道無一張揀擇單子矣。象漢曰,許多守令,許多士夫,泛稱無乎?道臣推考,宜矣。尙魯曰,道臣不可無飭矣。上曰,此豈道臣之過乎?誤其道內人心者,卽京人流寓之故也。湖南·嶺南沈滯已久,四祖無顯官者,自然見漏矣。上曰,卿等,見頒赦文乎?尙魯及晩曰,臣等未及見之。象漢曰,臣則頃日入侍時,伏聞親製之敎,故送人謄出,俄已奉悉矣。上曰,禮判勤,故先得見之矣。仁孫曰,臣今袖入矣。上曰,編次人讀之。讀訖,上曰,卿等見之,何如?領·左相曰,文體簡重,似典謨矣。上命承旨曰,拔草紙書之,編題曰,呼寫示意,永垂于後。尙淳書訖,敎曰,此嚴隄防之意也。此文不行,國不爲國,予之苦心,卿等知之乎?領·左相起伏曰,臣等仰揣矣。象漢曰,甚好矣。雖聖人復起,無以易之矣。上曰,甲申年行吉禮,而頃日下敎,適在甲申矣。諸臣咸曰,或年或日,俱在甲申,誠非偶然矣。晩曰,玉冊,曾有勿爲連環,以接貼爲之事,有敎矣。今亦依此擧行乎?上曰,依爲之。晩曰,玉冊在前,或以五簡爲一貼,或以六簡爲一貼,今番則何以爲之乎?上曰,以六片爲一貼,可也。出擧條晩曰,取考謄錄,則親迎之禮,仍行於別宮矣。今番亦依前以別宮擧行乎?上曰,依爲之。出擧條上曰,嘉禮內習儀,只行一度事,分付。出榻敎殿坐咫尺,中官擧措駭然,令該府處之事。榻前下敎內訓,女四書五件印出進上事。榻前下敎諸臣以次退出。
上在昌慶宮。常參以代理停,經筵停。
李永暉達曰,明日常參,取稟。令曰,停。
鄭尙淳達曰,大司憲趙明鼎,掌令李養源在外,李光溭,執義任希敎牌不進,持平朴漢暉·李迪輔受由在外,今日以監察茶時之意,敢達。令曰,知道。
以副校理元義孫,修撰李潭牌不進罷職傳旨,傳于洪準海曰,只推,更爲牌招。
令于鄭尙淳曰,大臣·備局堂上引接。
洪準海,以侍講院言達曰,本院上番,連日闕直,事甚未安。說書朴取源,旣有只推之令,兼司書沈履之,一體牌招,推移姑陞入直,何如?令曰,依。
以說書朴取源牌不進罷職令旨,令于洪準海曰,推考徽旨捧入。
李永暉達曰,行都承旨南泰著,同姓七寸姪通德郞鳳老身死,服制已行四日,出仕,何如?令曰,依。
傳于洪準海曰,校書提調·編次人食後,使之入來。
洪準海啓曰,校書館提調洪啓禧,編次人具允明·蔡濟恭·元仁孫,依下敎來待矣。傳曰,詣閤。
傳于金光國曰,今日入侍,戶判同爲入侍。
傳于金光國曰,編次人姑徐,持昨日草本入侍。
傳于金光國曰,先正金長生文集,其幾卷問以書入。
洪準海,以禮曹言啓曰,今此祔太廟陳賀,諸道方物,今日開坐看品,則慶尙監司趙曮所封中短劍,乃是曾前姑減之物,而循例封進,右兵使兪胄基所封中三枝槍,當以弓袋·筒箇代封,而今以本色封進,要拘鎗,曾已姑減,而今爲封進,右水使吳所封獐皮,當封本色,而誤以弓袋·筒箇二部封進矣。三三名日外,陳賀方物,則物種之姑減,與本色封進,明有定式,故右水營獐皮,自宣惠廳已爲封進,莫重方物,如是做錯,事甚未安。監司趙曮,右兵使兪胄基,右水使吳,竝推考警責,今此誤封之筒箇與短劍及三枝槍·要鉤槍等物,所當還爲下送,使之依定式擧行,而臣曹不敢擅便,何以爲之?敢稟。傳曰,依爲之,已捧者捧入。
又以吏曹言啓曰,本曹所屬司饔院官員等,去戊寅秋冬等褒貶,當爲等第,而因本院提調有故,不得磨勘之意,敢啓。傳曰,知道。
金光國,以兵曹言啓曰,今五月二十一日,武臣賓廳講書日次,而中日相値,不得爲之之意,敢啓。傳曰,知道。
鄭尙淳,以兵曹言達曰,忠翊衛將方處和,素患奇疾,近甚危劇,無望供職,呈狀乞遞。宿衛輪番之任,不可久曠,今姑改差,何如?令曰,依。
鄭尙淳,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
大司憲趙明鼎書曰,伏以日月迅邁,仁元聖母祥·禫奄過,祔禮載擧,匝域含生,悲幸交至,伏惟我大朝慨廓之思,邸下愴慕之懷,益復如新。仍伏念臣,奉職無狀,自速嚴旨,而敎出匪怒,恩在責備,臣誠惶隕愧忸,無地自容。曾不終月,遽膺甄敍之命,又未幾,而有都憲新除,薄勘旋收,寵擢方隆,臣又章皇踧踖,實不知何以致此。噫,方岳之責,最重考績,蓋其懲勸之方,專在黜陟,苟於此失其道,則餘無足觀也已。臣猥以無似,忝叨重寄,夙夜憂懼,如臨淵谷,區區所自勉者,惟在於刷濯振厲,不負委卑之隆,而只緣臣鑑識不明,聞見有差,至使管下之吏,重犯贓汚之科,而不惟不能斥退,乃反置諸上考,一任其恣行無憚,論其溺職之罪,宜伏罔赦之典,雖在微品末銜,固不可遽議調用。況此風憲之長,卽古所謂行道之職,其位望之峻,責任之重,顧何如也?臣之斷迹臺端,已十載餘矣,方其年壯志全之時,尙見其骫骳難任,顚躓不勝。矧今齒髮凋零,神氣消縮,惟玆數十州守宰,尙不得彈壓,生出許多不法,則其何能正色立朝,上以補衮闕,下以肅搢紳乎?自量之審不待入而後知,朝家綜核之政,亦不宜有罪不繩,無德濫竽,以貽四方之羞,玆敢冒陳短章,悉暴微悃,肝膈之懇,實非例讓。伏乞离明,俯垂鑑燭,亟遞臣新銜,重勘臣舊罪,以昭法紀,以安私分,不勝幸甚。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中,且切慶忭。卿其勿辭,交龜後上來,從速察職。
檢閱金普淳書曰,伏以日月迅邁,孝昭殿禫事奄過,祔禮已訖,伏惟睿情追慕,何以堪抑?臣不勝區區愴喜之至。仍伏念臣有偏母,夙嬰痼疾,居常澟澟,若不保朝夕矣。臣於直中,得接家信,則臣母宿病,當暑添劇,又兼毒感,頭疼身熱,夜不交睫,眩暈咳喘,一時俱發,食飮全廢,轉側須人,實有頃刻之慮。臣自聞此報,方寸煎灼,按住不得,他不暇顧,陳章徑出。伏乞离明,俯垂諒察,仍治臣擅離之罪,以肅朝綱,以便救護,不勝幸甚。答曰,覽書具悉。日月如流,孝昭殿禫事奄過,祔廟盛禮順成,賀儀已擧,愴慕一倍之中,且切慶忭。爾其勿辭,救護母病焉。
己卯五月二十日卯時,王世子坐德成閤。大臣·備局堂上引接入對時,領議政金尙魯,左議政申晩,行戶曹判書洪鳳漢,行禮曹判書洪象漢,吏曹判書閔百祥,行司直李鼎輔,副司直徐志修,右副承旨鄭尙淳,假注書南碩老,記事官崔夢嵒·金普淳,司書李仁培,以次進伏訖。尙魯曰,日氣甚熱,寢睡之節,若何?令曰,比前未矣。水刺之節,亦何如?令曰,比前尤未矣。丸劑連爲進御乎?令曰,進御矣。領·左相曰,臣等昨日入侍,徹夜乃罷矣。大朝氣候,夜來,更若何?令曰,一樣矣。尙魯曰,嬪宮氣體,若何?令曰,一樣矣。王世孫氣度,何如?令曰,如前矣。尙魯曰,日吉辰良,孝昭殿禫禮奄訖,悲喜交切,仰惟睿情,以調攝未參,不勝缺然矣。令曰,缺然,何可言?尙魯曰,封爵回甲,何等慶事,而大朝初一日受賀,邸下以調候未參,則睿情,豈不缺然乎?臣伏望益加善攝焉。令曰,當善攝矣。尙魯曰,臣當不敢當之職,豈有行公之望,而意外有事,不敢引伏而冒出矣。仍奏曰,此統制使吳狀達也。以晴川鎭戰船失火事,申本再到,而以爲,出火根因,多般譏察,捉得伊時最後下船沙工及可疑人,定査官參覈盤問,則非衝火也,乃失火也。別將王枝善,常時不能檢飭之罪,監色·船直·沙工等,擅離直所,不謹守護之罪,採藿軍全貴才,莫重戰船,出入失火之罪,竝令廟堂稟處,爲請矣。今此失火,雖非故放,莫重戰船,致此燒燼,事極驚駭。當該別將,拿問定罪,囚禁諸人,令道臣從重勘罪,何如?令曰,左相之意,何如?晩曰,臣亦別無異見矣。令曰,依爲之。出擧條尙魯曰,大司成李彛章,新除屬耳,且無情勢,而陳書承答之後,而捧辭單,殊無前後申飭之意,事甚未安。當該承旨,從重推考,何如?令曰,依爲之,呈辭勿施,可也。出擧條尙魯曰,次對申飭,前後非一,而兩司今又不入對,事體殊涉寒心。且近來臺官之鎭日違牌,殆近二十遭,此亦極爲未安。不可無警飭之道,違牌臺官,竝罷職,何如?令曰,依爲之。出擧條諸臣以次退出。
己卯五月二十日巳時,上御涵仁亭。校書提調·戶判·編次人同爲入侍時,校書提調洪啓禧,行戶曹判書洪鳳漢,編次人具允明·蔡濟恭·元仁孫,同副承旨洪準海,假注書南碩老,記事官崔夢嵒,記事官柳萬健進伏訖。啓禧起伏曰,日氣蒸熱,聖體,若何?上曰,一樣矣。校提考覽之役,今至何境耶?啓禧曰,有爲之者,有未爲之者,而頭緖則已成矣。上曰,注書出去,宣傳官二員使之入侍。宣傳官承命入伏,上問曰,東西郊農形,何如?對曰,雨澤未洽,而田則有餘,畓則不足矣。上曰,宣傳官,年少而武矣。上命具允明,讀再昨製下綸音,仍敎曰,孜細考閱,可也。予每如此,實苦心矣。命書徽寧殿兼告由祭文,又命書嘉禮前期永寧殿宗廟先告事由祭文訖,上曰,何如?諸臣曰,好矣。上命書嘉禮前期社稷告由祭文及徽寧殿告由祭文訖,上曰,何如?諸臣曰,此臣子感泣處也。鳳漢曰,前戶判李成中,以奴婢給代木價錢加送事,爲請,臣以純木猶可,許價錢不可加,陳達矣,戶曹所望,只在木價之加定,而旣不可得,則至於純木,戶曹別無所益,而均廳所損,多矣。況堂郞事目,不必續續變改,依前以錢上下,爲好,故敢達。上曰,依爲之。出擧條鳳漢曰,臣於繕工監事,有可仰達者。宗社·陵寢·大內公廨之役,本監專當擧行,則工匠雖微,所係則重,而諸上司宗班士夫家,凡於私役發差推捉,殆同自己奴僕,捽曳牌囚之患,輒及於該吏與邊首,公家役事,雖至停撤,私門威令,不敢違拒。且其使役之時,或不供饋,不給役價,疲殘工匠,不敢支堪,擧皆逃散,卽令案付木手·泥匠·蓋匠·石手,各不過十餘名,事之寒心,莫此爲甚。若無別樣變通之擧,則前頭生事,其當如何?自今以後,上司以下諸處本監匠手,毋得任意使役事,嚴加定式,如有不通於本監,如前橫侵,則自本監,或草記以奏,或論報備局,以爲論責防弊之地,何如?上曰,依爲之。出擧條鳳漢曰,繕工監木鐵索三種,乃是爲國役措備待令者,爲其官員者,固不敢任意許借,而近來諸上司宗班士夫家,凡於私役,輒皆責出於本監,捽曳發牌,比比有之,吏屬之難支,貢人之爲弊,莫甚於此。此亦出擧條嚴禁,如或如前橫侵,則論報備局,草記重勘事,定式施行,何如?上曰,依爲之。出擧條中宮殿臘劑,依書下者劑進事。榻前下敎諸臣退出。
上在昌慶宮。常參以代理停,經筵停。
自巳時至申時,日暈。
洪準海達曰,明日常參,取稟。令曰,停。
又達曰,大司憲趙明鼎,掌令李養源在外,執義一員未差,持平朴漢暉·李迪輔受由在外,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
李永暉達曰,右承旨具允鈺,左副承旨金光國,今日不爲仕進,竝牌招,何如?令曰,依。
以兼司書沈履之,說書朴取源牌不進罷職令旨,令于南泰著曰,竝推考徽旨捧入。
李永暉達曰,江華留守狀達,義旅高順伊等渰死事。令曰,渰死人等,令本道恤典擧行。
洪準海,以觀象監官員,以領事提調意達曰,命課學兼敎授池日賓有頉代,本學訓導李益慶,術業頗精,依例差下,使之付軍職,冠帶常仕,何如?令曰,依。
李永暉書曰,伏以尙方副提擧之任,乃是知申例兼,而因前都承旨金相福之原帶本院提調,故臣於其時,以左承旨越次受點,乃於相福旣遞知申之後,援例陳懇,冀蒙鞶遞之恩,而及承睿批,不許解免,臣於是不敢瀆擾,至今黽勉矣。今則新除都承旨南泰著,又已出肅,臣何可一向冒受,而不知自處乎?玆敢更申援例之懇。伏乞亟許遞臣兼帶尙方·副提擧之任,以存公格,以安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
洪準海達曰,刑曹參議李彦衡除拜後,過三日不爲出肅,依定式推考警責,仍卽牌招察任,何如?令曰,依。
上在昌慶宮。常參以代理停,經筵停。
具允鈺達曰,明日國忌齋戒,再明日正日,此三日,常參,頉稟。令曰,知道。
洪準海達曰,大司憲趙明鼎,掌令李養源在外,一員執義未差,持平朴漢暉·李迪輔受由在外,今日以監察茶時之意,敢達。令曰,知道。
鄭尙淳啓曰,今此御製續自省編依原編例,八道·三都印頒事,命下矣。依例使院吏下送之意,敢啓。傳曰,知道。
藥房提調臣洪啓禧,副提調臣南泰著啓曰,伏未審日間,聖體調攝,若何,寢睡·水刺諸節,亦何如?前劑入湯劑,已盡於昨日,而未得診候,今已多日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,待備員入侍,宜矣。
具允鈺,以侍講院言達曰,本院上番,連日闕直,事甚未安。兼司書沈履之,說書朴取源,旣有只推之令,竝卽牌招,以爲推移姑陞入直之地,何如?令曰,依。
傳于鄭尙淳曰,下旬次對,明日爲之。
〈洪〉準海達曰,假注書南碩老身病猝重,勢難察任,今姑改差,何如?令曰,依。
以兼司書沈履之,說書朴取源等牌不進罷職令旨,令于洪準海曰,竝推考徽旨捧入。
洪準海,以禮曹言啓曰,卽接江原監司移文,則當職及道內守令,皆無年歲可當處女云,許多守令,必不若是之全無,而一倂頉報,事體未安。監司沈鏽,推考警責,何如?傳曰,安徐。
又以禮曹言啓曰,今此嘉禮〈時〉納采·納徵·告期敎書及本家答箋,依前例令藝文館,照例磨鍊擧行事,分付,何如?傳曰,允。
又以禮曹言啓曰,今此嘉禮時,納采·納徵·告期等禮,則依禮文行於本家,冊妃禮則當行於別宮,依此擧行事,知委,何如?傳曰,允。
又以禮曹言啓曰,今此嘉禮時,親迎之禮,行於別宮事,已爲啓下矣。同牢宴處所,以時御所,何殿爲之乎?敢稟。傳曰,通明殿爲之矣。
又以嘉禮都監郞廳,以都提調意啓曰,金寶篆文書寫官行戶曹判書洪鳳漢,旣已書寫正·副兩本封入,以備聖覽裁擇之意,敢啓。傳曰,用正本。
洪準海,以戶曹言達曰,依令旨右議政李當初相職時,正月朔祿俸,令倉官更爲輸送于本家,則以爲,特令如是屢下,而不得祗受,不勝惶悚云,祿俸又不領受,何以爲之乎?敢稟。令曰,令倉官更爲輸送。
又以義禁府言達曰,晴川別將王枝善拿問處之事,徽旨達下矣。王枝善以邊地別將,時在任所,依例發遣府羅將,交代後拿來,何如?令曰,依。
上在昌慶宮。常參以代理停,經筵停。
太祖大王忌辰齋戒。
具允鈺達曰,檢閱金普淳由限已過,卽爲牌招入直,何如?令曰,依。
傳于鄭尙淳曰,大臣·備局堂上詣閤。
具允鈺達曰,下番兼春秋柳萬健身病猝重,今姑減下,何如?令曰,依。
具允鈺啓曰,因本院達辭,下番兼春秋柳萬健身病猝重,改差事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單李弘濟。
南碩老改差代,洪景顔爲假注書。
具允鈺啓曰,假注書洪景顔,時無職名,令該曹依例付軍職,冠帶常仕,何如?傳曰,允。
備邊司薦望江華留守元景淳·金善行·金尙翼,元景淳爲江華留守。
傳于洪準海曰,續自省編監董提調洪啓禧,鹿皮一令,校理任㻐準職,校書校理朴俊源上弦弓一張賜給,寫字官唱準以下工匠等,令該曹分等題給。
具允鈺,以禮曹言啓曰,卽接黃海監司移文,則當職及道內守令,皆無年歲可當處女云,許多守令,必不若是之全無,而一倂頉報,事體未安。監司趙明鼎,推考警責,何如?傳曰,允。
己卯五月二十三日辰時,上御崇文堂。大臣·備局堂上引見入侍時,領議政金尙魯,左議政申晩,判府事李益炡,行戶曹判書洪鳳漢,行禮曹判書洪象漢,吏曹判書閔百祥,刑曹判書申晦,行副護軍具善復,行訓鍊都正鄭汝稷,副司直徐志修·金善行·元景淳,右副承旨鄭尙淳,假注書南碩老,記事官柳萬健·崔夢嵒,校理李明煥以次進伏訖。尙魯起伏曰,日氣甚熱,聖體,若何,寢睡·水刺諸節,亦若何?湯劑·丸劑,連爲進御乎?上曰,氣則一樣,水刺亦一樣進御,而湯·丸則兼進矣。尙魯曰,王世子氣候,若何,王世孫氣候,亦何如?上曰,好過矣。尙魯曰,臣誠惶恐,而事關重大,故敢此仰陳矣。揀擇單子,宜廣矣。上曰,予方用心矣。仍遍詢諸宰,咸曰,大臣所奏,誠是矣,命書傳敎。尙魯曰,右相事,可悶矣。上曰,息壤在彼矣,右相上書乎?尙魯曰,已爲之矣。今若以明陵丁字閣其時之意,敦勉,則不敢固執矣。上曰,李亨逵,無足言矣。予當右相之地,則必不爲上書矣,備員之敎,有意,而且欲敦勉矣。晩曰,各項事已備,而正·副使則未差矣。正使則大臣當爲之,副使則正卿當爲之,而正使則目前姑無可合之人,副使則未思矣。尙魯曰,無故之人,只奉朝賀金在魯及兪拓基,而奉朝賀則老矣,兪拓基則今方被罪矣。初一日赦典旣不遠,且此則不必待赦典擧行,先爲下敎,使之詳習儀節,好矣。上曰,予當有處分矣。上曰,前領相有夫人乎?尙魯曰,偕老而有養子矣。趙載浩,亦如臣等矣。上曰,聞趙載浩不再娶矣。晩曰,鰥居已久,而無再娶之意矣。上曰,副使則正二品中,誰可爲之?晩曰,兵判可合矣。上曰,二十八日都政,當親臨,以此分付。出榻敎備局堂上李昌誼·李昌壽·金致仁竝還差,吳彦儒·趙雲逵·尹東度·趙明鼎·趙暾備堂差下事。榻前下敎湖西句管堂上李昌誼還差,京畿句管堂上金致仁,堤堰句管堂上李昌壽,貢市句管堂上李益輔差下事。榻前下敎上曰,以今捧單,誠難精擇,只自爲宗社悶焉。因大臣建請,僉議詢同,可見爲國苦心,而京中足矣,其何復廣?揀擇日字亦不遠,知委文具,其亦欠誠,復限十五歲,只京中畿甸,加捧單事,卽爲分付。出榻敎上曰,召對爲之。出榻敎晩曰,嘉禮時凡節,前後謄錄,多有破失,難以考據,故取考吉禮時謄錄,則捧燭捧炬,排列於輦輿前,而嘉禮定例中,只有燭籠五雙,捧炬一節,無擧論之事,吉禮所有之捧炬,嘉禮時何可不用乎?今番事,當磨鍊擧行,故敢達。上曰,以二雙爲之,可也。晩曰,腰彩輿之分用前後,無一定之規,儀註與謄錄,多有相左,而冊載腰輿,寶載彩輿,已成近例。今此嘉禮時寶冊,當依此擧行,而至於敎命·敎書,命服束帛所載,無可據之例,敎命·敎書,依玉冊例,載於腰輿,命服束帛,依金寶例,載於彩輿,似合事宜,而一經稟定後,可以擧行,故敢達。上曰,依爲之。晩曰,考見定例,則以鍮提燈載錄,而內下提燈,則以正鐵打造矣。今番則依此以正鐵造成乎,依定例所載,以鍮鐵造成乎?敢達。上曰,以鍮鐵爲之,可也。出擧條洪象漢曰,前掌令趙重明呈單本曹,以爲,其女子入於揀擇單子,而重明前妻,乃沈益昌之子廷紳女也,其前母如此,則不敢晏然入送云,似當拔去矣。上曰,依爲之。出擧條象漢曰,徽寧殿移奉後,望燎位灰沙之屬,埋於淨潔處,曾有下敎矣。石子一體拔出,埋置淨潔處,何如?上曰,依爲之。出擧條象漢曰,卽接漢城府移文,則幼學任瑗女子,入於揀擇單子,而瑗之妻與逆賊師緝之妻,爲同生云,何以爲之乎?敢稟。上曰,拔去,可也。出擧條尙魯曰,摠戎使崔鎭海受符之後,一營將校,尙不接見,凡諸公務,亦不酬應云,誠過矣。從重推考,申飭行公,何如?上曰,依爲之。出擧條申晦曰,臣方待罪同成均,敢此仰達矣。在前若値慶科,則停擧儒生解停,俾令應擧矣,今番停擧之儒生,處分屬耳,臣不敢仰請,而其前被停之儒生,則宜有參酌解罰之道矣。上曰,其前停擧之儒生,竝解停,可也。出擧條尙魯曰,備局堂上判敦寧李昌誼,行司直李昌壽,刑曹參判金致仁竝還差,行司直吳彦儒,兵曹判書趙雲逵,吏曹參判尹東度,行司直趙暾,大司憲趙明鼎竝差下,而湖西句管堂上李昌誼還差,京畿句管堂上金致仁,堤堰堂上李昌壽,貢市句管堂上李益輔亦還差下,何如?上曰,依爲之。出擧條尙魯曰,江原監司沈鏽牒報備局,以爲,因前都事金鍾正筵奏,雖有高·洪兩邑虛結蕩減之命,而傳敎中,旣無竝字。且洪川虛結,曾有詳覈狀請之事,而高城則自本營初未査實矣,今以朝令,一體直減,事涉輕遽,何以爲之云,田結蕩減,至爲嚴重,道臣此言,誠甚得體。令道臣,更爲査實,狀聞後稟處,何如?上曰,依爲之。出擧條鳳漢曰,中宮殿輦內座子,例用有紋緞,陽傘以潞洲紬載錄,而其品甚薄,何以爲之乎?上曰,竝依大殿所用件爲之。出擧條象漢曰,來初三日,毓祥宮擧動時,王世子隨駕及祗迎·祗送等節,何以爲之乎?上曰,置之,可也。出擧條象漢曰,來初一日陳賀時,例有王世子時敏堂受賀之節矣,今亦依例磨鍊乎?敢稟。上曰,置之,可也。出擧條象漢曰,嘉禮同牢宴時,五禮則尙儀啓請,尙宮前導,而續五禮則尙宮竝行啓請前導矣。今番,從何磨鍊乎?上曰,一從續五禮擧行,可也。出擧條象漢曰,卽見幼學申旭呈文,則其女子入於揀擇單子中,而女子之姑母,乃凶逆維賢之前妻,莫重揀擇,不敢冒入云,何以爲之乎?敢稟。上曰,拔去,可也。出擧條尙魯曰,此黃海前監司趙明鼎狀啓也。以邑弊民瘼,後錄條陳,請令廟堂稟處,而其一,荒唐船追捕武士軍卒,糧米劃給,海邊陳荒處,許民耕食,限三年勿稅,新入之民,有本役者,換以歇役,無役者,勿爲簽丁事也。追捕之政,疎虞若此,則道臣所論,誠似有見陳處之許耕,役名之或換或免,依狀請施行,爲宜,而至於詳定米之歲劃一千石,事面甚重,有難許施。以本道所在管餉穀一萬石,別爲劃給,使之糶糴,出耗取用事,分付,何如?上曰,此則雖在於民瘼中一事,予意大不然矣,置之,可也。尙魯曰,其一,陳田,依三南例隨起隨稅事也。此則在朝家一視之道,可以許施,而但田政甚重,亦不當不知結數,懸空徑許。況本道則畓至少而田最多,尤不可不嚴加査實,然後許之。令道臣査實狀聞後,更爲稟處,何如?上曰,依爲之,而莫重民弊,豈可如是泛然狀聞乎?當該道臣,從重推考,可也。尙魯曰,其一,諸宮家折受免稅田畓及帳外火田酌定收稅事也。元田收稅之數,旣載於續大典,自當按法典擧行,至於火田,隨其豐·歉,執其災實,以收其稅納,其所以各自不同,勢固然矣。有不可以每日耕收幾斗米,硬定而責納之,以此分付,何如?上曰,元結所捧,依續大典,申明施行,火田則其地各不同,不可混同,分付矣。尙魯曰,其一,詳定餘米,盡數京運之令,還寢,此後移劃一節永防事也。道內各邑支勅之需,今雖以此米,分排出給,使之各自措置,而詳定所捧,本來數不優,若値勅行頻疊,則尤爲可慮。所謂餘米,自京廳不得已取用者外,有不可輸納過多,以此分付惠廳,何如?上曰,此則戶判詳達,可也。鳳漢曰,海西詳定與三南大同,同也,而從前道臣·守令,凡於不當用之處,唯意取用,其爲雜亂,莫此爲甚,故左議政爲惠堂時,臣與之消詳,首尾四年,始成節目,啓下頒布,體段之嚴重,與前大異。至於勅需眞若不足,則請其加留,猶或可也,而今使之上納,數外除留本道者,可支數勅,則道臣之藉此爲說,不欲其比前加上納,臣誠莫知其何意也。蓋聞海西一道,尙不念詳定之爲惟正,當年所捧,不爲動念卽捧,有或拖至翌年秋收穀也,故今聞其收租加納之,則紛然齊起,或稱出備之貽弊,或言支勅之不足,此誠各邑痼弊,今若爲道臣計,則正宜嚴飭此等詒弊,不宜過慮其京納之或加也。且所請支勅用下,旣係於惠廳,則足不足,誠爲惠廳之責,道臣意見之先及於此,尤不可曉矣。上曰,專由於守令,不欲上送之致也。分付道臣,若右所陳守令,嚴査啓聞後,令該府從重勘處,當送繡衣廉探也。尙魯曰,此弊大體,雖如重臣所達,而如使詳定米餘數,盡爲上納,則亦不可矣。卽今惠堂,詳知頭緖,改定節目,雖無盡數取用之慮,而時移年久之後,亦安保其無此弊乎?凡事,當慮後弊,臣意則恐不可不申飭惠廳,以餘米量宜除置於本道,如三南儲置之例矣。上曰,此則所達然矣,依爲之。尙魯曰,其一,金川新郡守柳惠基,久任勿遷,改量移邑,待秋擧行,本郡財力顧助事也。該邑以孔道頭站,凋弊最甚,全不成樣,誠非少憂,而新除郡守柳惠基,果爲得人,可畀此等弊邑,依狀請久任勿遷事,分付該曹。改量一事,已有朝令,亦令本道待秋嚴勅擧行,而至於移邑,當初此邑,移之於靑石洞之外者,爲關防也。一番移邑,本多弊端,今何可又爲輕議乎?所謂財力,當此京外耗竭之時,道臣只請顧助,如是泛說,則朝家將何財而區劃之乎?竝置之,何如?上曰,依爲之。古雖有銷刻,朝廷處置,豈若是頻復?下件事勿施,可也。尙魯曰,其一,管理營牙兵越境代定之弊,定式禁斷事也。此則丁丑年,已有特敎申禁,本道自當依此擧行,有何更爲定式之事乎?置之,何如?上曰,依爲之。尙魯曰,其一,谷山選武軍官九百名量減事也,一邑之以九百名定額,雖以過多,而此非均廳之勒定額數也,乃是本道酌量分定者也。且以該邑言之,初以除番軍官,移作選武軍官,故名數之多,必由於此,則爲除番之時,何不曰大多,而及其爲選武,始有此言乎?然在該邑,果爲弊端,則量宜推移於額少之邑,亦未爲不可,此則道臣責也。以此分付,何如?上曰,初奏得體,末何假借?勿施。尙魯曰,其一,兔山田稅,依長山以北例,作餘上納事也。該邑之以米上納,雖曰有弊,旣與長山以北,有異,則惟正之貢,不容輕議變通。置之,何如?上曰,依爲之。尙魯曰,其一,白川之大興軍餉變通事也。山城軍餉之自隣邑作倉分儲,事勢之所不獲已,而各處山城皆如此,不獨此山城爲然,今姑置之,何如?上曰,依爲之。尙魯曰,其一,海州元稅外,官需以下支放,以小米放下,本邑詳定,竝以小米捧納事也。此等事,雖未知爲弊淺深,而當初以大小米酌定者,法意有在。且行之已久,猝難變通,今姑置之,何如?上曰,依爲之。尙魯曰,其一,白翎鎭公用未上下之數,以留布準給,各營所管錢穀中,別爲區劃事也。該鎭,處於孤島,不能成樣,誠如道臣狀語,而所謂留布,遺儲甚少,未上下之數,有難一時準劃,姑先折半上下事,分付水使,至於錢穀量劃一事,水營記簿所在者,數亦無多,今姑置之,何如?上曰,依爲之。尙魯曰,其一,登山鎭之太僕折受禁標外,依前設盆作農事也。標外之不許起耕設盆,非太僕事也,必是水營,爲養樹木,有此申禁,而積年禁養,多成可用之材,則許入斧斤,盡被斫伐,亦不可爲矣。此則令水使摘奸狀聞後,更爲稟處,何如?上曰,一邊問于水使,一邊擇遣備郞,摘奸以來,登對時以稟,可也。出擧條諸臣以次退出。
己卯五月二十三日未時,王世子坐德成閤。承旨持公事入對時,同副承旨洪準海,記事官李祉承·李仁培,編修官洪敍箕以次進伏訖。準海曰,此全羅監司洪獜漢狀本也,以爲,全州都會己卯條,香室祝文紙上送事也。踏達字以下。諸臣遂退出。
己卯五月二十三日未時,上御涵仁亭。召對入侍時,參贊官金光國,侍讀官李明煥,檢討官金鍾正,假注書南碩老,記事官崔夢嵒·柳萬健持近思錄進伏訖。儒臣上下番及承·史分讀,儒臣陳文義,上因西銘民吾同胞之意,命書傳敎曰,噫,今於暮年法講,講庸·學,召對講心經·近思錄,循環不已。噫,非不博也,而自愧篤也。今日講經,伊尹一夫不獲其所,張子之惸獨鰥寡,皆吾兄弟云者,其誠切實底語。噫,爲宗子,莫知顚連無告,則豈曰君也?爲宗相,亦莫能濟其顚連,則亦豈曰相?噫,宗相非不勤也,而宗子日日泄泄,亦豈于時保之道乎?今講此編,不覺恧然悚然。豈徒宗子·宗相?於道臣按一道,亦有此義,於守令按一縣,亦有此義,內而股肱之臣,外而方伯·字牧之官,莫曰其君之不能。一食一息,常存民吾同胞,物吾與也之意,吾民其庶幾,因文興慨,命飭中外,其莫曰浮文,亦莫曰言敎,循循孜孜,吁嗟,無告之民,其將少濟,今諭此敎,彼蒼若臨,焉敢曰高高?深體予興慨之諭事,書示朝報,令中外自勵焉。出榻敎鍾正曰,聖上爲民之意,若是懇惻,而生民困苦,日甚一日,默究其由,則守令不擇也,賦役煩重也。內得銓官,外得方伯,則守令可擇,崇儉節用,國有餘儲,則可以減民田租稅,賦役輕而生民鮮矣。光國奏曰,要不出務農矣。上曰,務農之言,好矣。光國曰,外方下賤,衣衲着笠,皆無力農之意,而奢侈日甚,宜有禁飭矣。鍾正曰,此皆紀綱不立之致也,紀綱若立,則此弊皆除也。明煥曰,下番所達,得銓官得方伯之說,誠好矣,而其要,在於自上明公私之分,殿下若至公無私,則銓官·道臣,不患不得矣。上曰,其言是矣。仍敎曰,上下俱未免有私矣。鍾正曰,人主一心,萬化之本,君而一正,則朝廷百官,莫敢不正,蓋銓官·方伯之本,亶在於廟堂,廟堂之本,又在君上,而私意橫流,莫今日若也。臣誠惶恐,而竊謂殿下去私之工,未善而然矣。上曰,此言是矣,近日私意悶矣。明煥曰,誠如下敎矣。自官爵至於選擧,無非私意,此弊不去,則國不爲國矣。上曰,誠然矣。光國曰,古人云,一家哭,何如一路哭?如以曾經有聲績者,差送守命,則似有實效矣。上曰,然矣。明煥曰,殿下近日恢公,以振淹滯爲先,而不問其才,只用淹滯者,臣恐殿下此擧,亦未免私也。上曰,是矣,而非直如此矣。鍾正曰,近來中批大煩,陞擢無漸,聖意雖出於至公,而豈不念後弊乎?承傳之多,亦無限節,名器不重,官方淆雜,此甚可悶矣。上曰,所陳極是矣。予見前日承旨望,因而自慨,承旨望,只以在京無故人,而其多若是,譬如積石,初不知其多,旣積之後,始覺其多,此後當猛省矣。明煥曰,殿下每於群下之行私,以爲,與其自下用私,毋寧自上爲之。頻頻特除,而自然多出於左右近接之臣,故臣誠惶恐,而雖自臣言之,妄度聖心,以或不能無私,至於疎逖之臣,未詳其人,而徒以疎逖用之,雖似公道,而是亦私意也。上曰,極是矣。予豈不知爲如此,而亦非全如是矣?鍾正曰,下行私意,則君上當以大公之道,標準於上,以爲導率之地,何可以下之行私,而君上反效之乎?如以大公之道,立極於上,則廷臣亦將感化,不復行私矣。上曰,言則是矣。鍾正曰,兵·吏判,六卿中重任也。昨秋以後,兩銓遞易,已過十餘,中間譴罷者,亦未必皆當,名器大濫,刑政不協,臣實慨然也。上曰,此言,極是矣。明煥曰,殿下大恢公心,得銓官而任之,則無論內外職,自當以公心差選,而殿下每有疑阻於銓官,故不徒數數遞易,大小之職,輒皆特除,下行有司之事,臣實慨然也。上曰,是矣。鍾正曰,愼擇銓官,委任責成,而或有負朝廷循私意者,則當威罰隨之,何可徒爲數遞乎?上曰,極是矣。今日儒臣不來,故有此言,而今日儒臣之陳此言,亦云晩矣。鍾正曰,承宣奏對之以際,故相臣金堉,稱以先正臣,故相臣固是名相,而先正則非所當稱,推考,何如?上曰,依爲之。出擧條
上在昌慶宮。常參以代理停,經筵停。
太祖大王忌辰。
洪準海達曰,明日常參,取稟。令曰,停。又達曰,大司憲趙明鼎,掌令李養源在外,一員執義未差,持平朴漢暉·李迪輔受由在外,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
洪準海,以侍講院言達曰,本院上番,連日闕直,事甚未安。兼司書沈履之,旣有只推之令,司書李仁培一體牌招,推移入直,何如?令曰,依。
傳于洪準海曰,昨日何時下敎,而尙今寥寥,承旨不爲申飭耶?
又以傳于曰,加定年歲,意在爲宗國,則今日尙寥寥,事體寒心。京兆爲申飭,復若此,當下敎,凡咸恒之例,雖匹庶,自有定矣。況壼位,今雖稱托,焉敢自爲,欲爲亦焉敢爲也?擇坤之時,若欺乾,是豈北面之義哉?分付京兆,只飭五部,而若有用笞通明寺人,當該部官,當重繩,一體嚴飭。
洪準海,以禮曹言啓曰,取考曾前謄錄,則壬寅年嘉禮翌日,陳賀頒敎,王妃受百官·內外命婦朝賀,仍行會命婦之禮,而外命婦正二品以上及親功臣·六承旨夫人進參,而戊寅以後大禮時,則王妃只受百官陳賀,而命婦朝賀則權停矣。今則以何年例擧行乎?敢此仰稟。傳曰,一依戊寅年例擧行。
又以禮曹言啓曰,取考謄錄,則壬寅年嘉禮時,定妃卽日,有百官陳賀稟行之例矣。今番三揀日,百官進箋·陳賀等事,磨鍊擧行乎?敢稟。傳曰,入侍時,下敎矣。
上在昌慶宮。常參以代理停,經筵停。
下直,金川郡守柳惠基,盈德縣監申景祖。
具允鈺達曰,明日常參,取稟。令曰,停。
鄭尙淳達曰,大司憲趙明鼎,掌令李養源在外,一員執義未差,持平朴漢暉·李迪輔受由在外,今日以監察茶時之意,敢達。令曰,知道。
南泰著達曰,左承旨李永暉,左副承旨金光國今日不爲仕進,牌招,何如?令曰,依。
傳于南泰著曰,領·左相·禮·戶判·編次人入侍。
南泰著啓曰,領議政金尙魯,左議政申晩,戶曹判書洪鳳漢,禮曹判書洪象漢,編次人蔡濟恭·元仁孫依下敎來待矣。傳曰,詣閤。
傳于具允鈺曰,吏判同爲入侍。
具允鈺達曰,明日別試文武科初試時,兩司各四員,當爲進參,而兩司多官,俱在外,無以推移。在外人員,合有變通之道,何以爲之?敢稟。令曰,在外人竝改差。
洪準海達曰,上番兼春秋崔夢嵒身病猝重,勢難察任,今姑減下,何如?令曰,依。
洪準海,以侍講院言達曰,本院上番,累日闕直,事甚未安。實兼官十員內,輔德李宜老,弼善柳觀鉉受由在外,新除授兼弼善洪良漢,時在平安道江東縣任所,文學洪檍,時在全羅道羅州地,上來遲速,猶未可知,兼輔德·兼文學·司書·兼司書·兼說書俱未差,院中只有臣取源,非但伴直無人,講官之不備,未有甚於近日。在外人員,竝似當有變通之道,令政院稟旨擧行,與未差之代,一體差出,仍卽牌招,以爲推移入直之地,何如?令曰,在外,催促上來。
有政。吏批,判書閔百祥式暇,參判尹東度進,參議洪樂性進,右副承旨鄭尙淳進。吏批啓曰,前領議政李天輔敍用事,命下矣。當爲置處,而本曹無相當窠,依例送西之意,敢啓。傳曰,知道。
又啓曰,淸道郡守金履健以軍器新備之功,加資事,命下矣。雖已資窮,未經準職,何以爲之?敢稟。傳曰,特爲加資。
吏批啓曰,通禮院右通禮任鏡觀受由,過限未上來,依例改差,何如?傳曰,允。
元景淳爲大司憲,李景祜爲大司諫,朴聖源爲司諫,李德海爲執義,金會元·李普觀爲掌令,李正吾·崔台衡爲持平,李明煥爲獻納,安兼濟·任珹爲正言,李晉圭爲司書。兼學諭單孫萬逸。
兵批,判書趙雲逵都監進,參判蔡濟恭入侍進,參議韓光會病,參知柳謇入直進,右副承旨鄭尙淳進。兵批啓曰,前領議政李天輔敍用送西事,命下矣。領府事一窠,輔國判書申思喆見帶,申思喆降付判中樞,其代李天輔領中樞下批之意,敢啓。傳曰,知道。
又啓曰,同知中樞府事李萬華,忠壯衛將金益亮·尹命喆,景福宮假衛將閔致騫·安聖履·車復運,慶德宮假衛將元萬沃·崔尙郁俱有身病,勢難供職云,不可强令察任,竝今姑改差,何如?傳曰,允。
領中樞府事李天輔,判中樞府事申思喆,同知單洪東碩,僉知單朴載河,副護軍李養源,副司直趙明鼎·金時默·朴漢暉·李迪輔·李壽鳳,副司果金蓍耉·李命植·尹勉憲·李益慶,副司正洪景顔。
洪準海,以禮曹言啓曰,卽接漢城府移文,則前直長沈錫舟奴名呈狀內,其上典處女,今年十九,而頃日單子書入時,其上典適在鄕,故月日時,雖無差錯,而年則誤以十七歲書納,更卽付標爲請云,原單子還下,改付標以入之意,敢啓。傳曰,已知,置之。
洪準海,以嘉禮都監郞廳,以都提調意言啓曰,取考謄錄,則三揀擇卽日,詣別宮時,分兵曹堂上·郞廳各二員,分都摠府堂上·郞廳各二員,假衛將二員,部將二員,軍士四十名入直巡更,雜人防禁等事,自都監入啓分付矣。今亦令該曹依此擧行之意,分付,何如?傳曰,允。
又以嘉禮都監言啓曰,取考謄錄,則納采·納徵等行禮時,正副使·主人·儐者所着公服,則自都監措備,其餘諸執事,竝令以黑團領行禮,今亦依此爲之之意,分付,何如?傳曰,允。
洪準海,以義禁府言啓曰,今此別試初試時,本府都事竝皆赴擧,武都事一員,自本府入直,文一二所,武一二所禁亂都事,當直入直,文書回公都事,無以推移,假都事合六員,令該曹差出,以爲分排之地,何如?傳曰,允。
又以義禁府言達曰,忠淸道林川郡中道付處罪人趙載浩,特爲放送事,命下矣。趙載浩放送事,分付道臣之意,敢達。令曰,知道。
又以義禁府言達曰,全羅·慶尙兩道監司狀達據,刑曹粘目內,萬頃前縣監郭聖濟,晉州前牧使尹在謙等移本府處之事,達下矣。郭聖濟今方待令於本府,卽爲拿囚,而尹在謙時在忠淸道禮山地云,依例發遣府羅將,拿來,何如?達曰,依。
又以刑曹言達曰,今此文科初試一所,設場於本曹,故本曹移設於掌隷院之意,敢達。令曰,知道。
本院,以偕來史官書啓,啓曰,臣敬奉聖旨,馳往傳諭于議政府右議政李處,則以爲,千萬意外,伏承史官臨宣聖諭誨責之敎,有非臣子,所可得者,惶隕之極,不覺聲淚俱發。到此地頭,理窮勢極,一身之區區廉愧,有不暇恤,日後之無限狼狽,亦不暇顧,人器之不稱與否,亦不暇論,卽當顚倒趨入,以請前後違傲之罪,而目今門限已過,靜攝中肅單煩稟,亦涉惶悚,謹當以朝日進詣,以竢進退之命云矣。臣旣承偕來之命,姑爲仍留之意,敢啓。傳曰,知道。
傳于洪準海曰,偕來史官入來。
己卯五月二十五日巳時,上御涵仁亭。領·左相·禮·戶判·編次人·吏判同爲入侍時,領議政金尙魯,左議政申晩,禮曹判書洪象漢,戶曹判書洪鳳漢,編次人蔡濟恭·元仁孫,吏曹判書閔百祥,右承旨具允鈺,假注書洪景顔,記事官崔夢嵒·金普淳以次進伏訖。上曰,今番此擧,一則爲宗社,一則爲餘年,一則爲身後事,不爲則已,旣爲之,故予亦强意,進御湯劑矣。上曰,曩時蟒衣,奉置于慈殿矣,今則置之眞殿,抑亦有置之所矣。上曰,若得雨則幸矣,予之待右相,亦如望雨矣。上曰,若奉慈殿,則予豈如是用心哉?上曰,予自初不着紅衣者,則予有所守矣。上曰,知人難矣,初謂李明煥與其弟,有異矣,今而後知之,眞乃祖之孫,其爲人,質直矣。上曰,揀擇單子,不可不精擇,今日之召卿等,有意矣。上曰,黃梓之爲人,極精矣。上曰,左相曾謂任師夏恬靜矣,其人果恬靜,而唯允之職則難矣,元景淳爲人,質實矣,親舊少矣,予不爲之,則誰可爲之也?近觀承旨望,殆過七十人,可謂寒心矣。予則每有審愼之意,亦有一不爲之人矣。李長夏,卽孝章春坊,故陞用,而此則予未及知而爲之矣,至於李泰華·李渙,予果有疑而果爲中批矣。金鍾正昨日所奏,誠是矣,特召吏判,意蓋在焉,蓋欲刪其望矣。必以銓衡,度其輕重,無雜私意,釐整以納,見拔者,予將不知其存亡,以巡將輪次擬望,可也。上曰,承旨書之。上曰,承旨望太繁,一欲下敎,而一自聽政之後,其人雖故,予莫知焉,若此其人存否,尤何以知之泯默矣?頃覽望單,不覺慨歎。今日特諭冢宰,其令整頓,旣外其望,君何以知之?以曾經近密之臣,莫知存否,亦豈御下之道乎?巡將曾已申飭,而近者雜亂莫甚,分付該曹,先汰雜亂其半,以曾經侍從堂上以上,循豫,啓下。出傳敎上曰,凡都廳,得人然後,可以做事,近來都廳則得人,而大凡銓堂相親者,則可以得之,此後則都提調直爲啓下,爲宜。如是而都提調用私,則焉用彼大臣哉?此後則吏曹無權矣。上曰,承旨書之。上曰,下大夫之任,若初入仕,其宜審愼。再昨歲一年之內,六都廳陞資,今年又將若此數矣。都廳陞資之人,其雖得人,莫重陞資之權,於初仕則非長官,不敢擬,而此則事體重焉,故非徒次官,其次亦擧行,事體不然。此後都監都提調備擬,堂上啓下,依前擧行,都廳以下,令都監啓下,則其責,當在大臣,以此定式施行。出傳敎上曰,禮判持揀擇都錄乎?象漢卽袖進,上曰,禮判,爲人勤幹,故每如是矣。因進覽都錄後,與諸臣多有酬酢,仍親拔十數人,墨劃其下。仍命書傳敎,上曰,今者之事,關係莫重,其選宜精,其單亦不可駁雜,旣命加捧,則汎濫宜整。昔年則入啓之後,若非名族,則有下敎之事,而嗣服後,與昔有異,故無親拔之事矣。今番比諸甲子以上,事體尤重,元錄中,墨劃以下,其令該曹勿參揀擇事,卽爲分付,俾無預備之弊。出傳敎尙魯曰,申暐之女子,因驪陽子孫壻嫌,極涉過矣。上曰,申暐之所執,亦非怪矣,命拔之。上曰,吏判祖父,予則知其斷之血忱,仍及戊申事。上曰,吏曹判書閔百祥,惠廳堂上差下事。榻前下敎尙魯曰,吏曹判書閔百祥,曾任度支時,因特敎兼管惠廳事,如卽今戶判,而纔自外藩歸矣。惠堂有闕之代,以閔百祥差下,何如?上曰,依爲之。出擧條尙魯曰,再昨備局堂上還差時,訓將金聖應以見帶例兼之故,忘未竝達矣,一體還差,何如?上曰,依爲之。出擧條晩曰,取考謄錄,則敎命文·玉冊文製述官,例於再揀後,啓下矣。今番則與前有異,預先差啓然後,可免臨時窘速之患,前期啓下,何如?上曰,依爲之。出擧條象漢曰,取考嘉禮謄錄,則同牢習儀初·再度行於大內,三度行於別宮,而今番有只行一度之命矣。行於何處乎?敢稟。上曰,先行親迎習儀于別宮,而仍行同牢習儀於闕中,可也。出擧條鳳漢曰,兼管惠廳·戶曹兩衙門弊端,略加釐正,如方物禮單等弊,其所酌定者,無損於地部,有益於惠廳。至於修理弊,則戶曹以其貢價之出自惠廳,一從貢人之所願,卜定無節,惠廳則以其會計之關於戶曹,莫知遺在之多少,徒事相持,每年給價之數,多或至於萬餘石,少或僅爲數千石。通二十年,而折衷計之,每年所下,當爲八千餘石,戶曹貢木之移送惠廳者,亦爲百餘同,積年遺在,輒致蕩減,此未必爲利於契人,而實則多歸從中消融,惠廳之全失,姑勿論,戶曹亦未覺其貢木之虛實也。此弊不可不釐正,而但修理多寡,隨時不同,不可硬定常數,故臣參互事勢,數月消詳,始定其規模,惠廳一年所下,則定以六千六百石,而五千石,依元貢例作等,直下於貢人,一千六百石,依貢價磨鍊,例付戶曹,自戶曹隨其加用,次次加下,若過此數,則雖以戶曹之財添給,更勿請價於惠廳事,定式。惠廳貢米,比前所減,爲二千七百餘石,戶曹貢木之仍留本曹,爲百餘同,其爲公家之所益,如是的然,則此後兩衙門,萬無異議,而歲月漸久,官員遞易,則不念作法苦心,或不無互相爭難之弊。所謂五千石外,一千六百石,毋論本契加下,他貢換給,多年連留,一年盡用,一從戶曹區處,惠廳毋得變改之意,更爲奉承傳,永久遵行,何如?上曰,依爲之。出擧條鳳漢曰,前因關西前道臣閔百祥狀聞,江界年例貿蔘價,自戶曹稟處事,備局覆奏矣。貿蔘米四千石,例自本曹,句管作錢,計給蔘價後,所餘則移用於本曹,而作錢之際,外邑未必一從本曹之令,故輒不免虛實相蒙之弊,若自監營句管,則折價必不如前,江民多蒙其惠,本曹若干取用之穀,失之何惜?所劃四千石,一倂付之道臣,使之盡充於蔘價事,分付,何如?上曰,依爲之。出擧條上曰,近來酒禁解弛,必不止矣。尙魯曰,雖不狼藉,而往往有之,亦有酒臭矣。上曰,副校理任㻐入侍。出榻敎上曰,注書出去,率玉堂來。副校理任㻐進伏,奉命出去,上曰,冢宰得人。尙魯曰,冢宰之任,過重過大,近太數,人皆爲之,故此望亦夥然,伏乞惕念焉。上曰,好矣。上曰,擬望中未經者,幾人?尙魯曰,只三人矣。上曰,誰也?尙魯曰,洪象漢·申晦·李益輔。上曰,洪象漢則已經。尙魯曰,尙未經矣。上曰,予則認以爲已經矣,其然乎?尙魯曰,曾經吏參矣。上命編次人,續五禮儀三件以諺解之以納事,下敎,承旨具允鈺,奉書傳敎之際,上曰,此承旨,最有精神矣。尙魯·鳳漢曰,果有精神矣。上曰,趙領敦寧,不可以繩墨準之故,予嘗任其所爲矣。上曰,承旨書之。上曰,噫,頃者處分,所重在矣。吁嗟,此人,豈準繩墨,飭亦行矣?趙載浩特爲放送事,分付該府。出傳敎上曰,豈準繩墨四字,足可爲行狀之資矣?上曰,兪判府事,向者熙政堂所奏二字,實是斷斷苦心,予不能忘矣。仍命書傳旨,上曰,頃者處分,意不細也,而況此等末世乎?欲樹天經地義之重,而其時下敎,非謂此人,卽嚴堤防之意,恒日爲國之心,知熟矣。飭已行矣,兪拓基特放門黜,仍給職牒。出傳敎上曰,前領相,頃日胥命,雖到今思之,予未知其何故也。默默之敎,何必自當也?其心可謂貴矣,而但凡事,怯太多矣。尙魯曰,亦多有無怯之時。晩曰,凡事每欲周詳,故似怯而非怯矣。上笑曰,子龍一身,都是膽,前領相一身,都是怯云,而仍命書傳旨。上曰,頃者處分,意非深也,前領議政李天輔敍用。出傳敎上曰,三相處分,予有弦緯輕重之別,而意有在矣。尙魯曰,一體爲之,似好矣。上無發落。又命書右相敦諭後,上曰,右相與予,俱是甲戌生,而有固執矣,然而有計量則必入來矣。尙魯·晩曰,承此傳敎後,何敢不入來乎?上曰,仍命傳旨。上曰,卿之拜相,幾日?今聞頃者一上書後,尙今寥寥,藥院待備員下敎之後,亦無動靜。噫,特卜于卿者,非爲卿也,意蓋深矣,往者讒說,亦無可論,而今予則此二件事,亦第二件事也。噫,三月卄六日,丁字閣神榻咫尺之地,卿對,若何,予奏,若何?雖於敵以下,決不可食言。況莫重之地,旣奏旣對,何敢不踄其言?一上書卽過矣,何心撕捱乎?噫,思之及此,心猶難耐,以卿昆季爲國之心,抑何心忍爲此?小子今無勸勉,須望暮雲,幡然造朝,所重在焉,用副二字,不敢暇諭事,遣史官傳諭于右相,仍與偕來。出傳敎上曰,大臣,旣命敍用,置處政事,當日爲之。出傳敎諸臣以次遂退出。
上在昌慶宮。常參以代理停,經筵停。
李永暉達曰,明日毓祥宮·儲慶宮仲朔祭齋戒,常參,頉稟。令曰,知道。
鄭尙淳達曰,大司憲元景淳,執義李德海,掌令金會元·李普觀,持平崔台衡未肅拜,李正吾在外,今日以監察茶時之意,敢達。令曰,知道。
傳于南泰著曰,大臣肅拜後,留待。
傳于具允鈺曰,大臣入侍,禮·戶判·尙衣提調同爲入侍。
傳于具允鈺曰,都提調旣已入來,藥房同爲入侍。
傳于南泰著曰,詣閤。
具允鈺,〈啓曰〉,因本院達辭,上番兼春秋崔夢嵒減下事,依下矣。其代,令該曹卽爲口傳差出,何如?令曰,允。
吏曹口傳政事。李勉爲兼春秋。
具允鈺,以弘文館言啓曰,本館上番校理李明煥昨日政,移拜獻納,上番闕直,事甚未安,而他無推移之員,修撰金鍾正卽爲牌招,以爲姑陞入直之地,何如?傳曰,允。
以試官黃仁儉·徐命膺·朴相喆等牌不進罷職傳旨,傳于具允鈺曰,推考傳旨捧入。
具允鈺,以侍講院言達曰,本院新除授司書李晉圭,時在江原道春川地,書筵入番事緊,斯速乘馹上來事,下諭,何如?令曰,依。
又以嘉禮都監郞廳,以都提調意啓曰,今此嘉禮時,敎命文製述官,玉冊文製述官,前期差出事,旣已定奪矣,實預差別單書入之意,敢啓。傳曰,知道。
以李潤成爲左邊捕盜大將。
鄭尙淳達曰,新除授左邊捕盜大將李潤成所當牌招,使之察任,而以前任黃海兵使,時未上來,在前如此之時,有他邊大將兼察之例,今番則何以爲之?敢稟。令曰,依爲之。
傳于鄭尙淳曰,右邊大將兼察牌招,使之聽傳敎後,金虎門下鑰。
南泰著,以吏曹言啓曰,今此別試文科初試試官,方爲擬入,而其中李厚達·鄭恒齡·李世演·洪趾海·柳健·李鎭恒時無職名,令該曹卽爲口傳付軍職,何如?傳曰,允。
兵曹口傳政事。副司果李厚達·鄭恒齡·柳健·洪趾海·李鎭恒·李世演。
兵曹口傳政事。副司果鄭泰翼·鄭養淳。
鄭尙淳,以兵曹言啓曰,今此別試武科初試試官磨鍊,而當品中,無故可擬之人乏少,堂上曾經兵使人,依例竝擬以入之意,敢啓。傳曰,知道。
金光國,以兵曹言啓曰,龍虎將決棍十度,御營中軍決棍十度汰去,該番將決棍汰去,巡邏牌將,從重決棍後,喬桐府充軍事,命下矣。當日露梁敎場,依傳敎禁軍別將田雲祥,決棍十度,御營中軍李殷春,決棍十度,當該三內將尹珖,決棍十五度,巡邏牌將李昌國,決棍二十度,擧行之意,敢啓。傳曰,知道。
鄭尙淳,以禁衛營言啓曰,本營中軍尹九淵,頃日政,移拜楊州牧使,其代,今當差出,而時無在京無故之人,曾前如此之時,亦多有啓稟還差之例矣。未赴任楊州牧使尹九淵,姑爲改差,仍察本營中軍之任,何如?傳曰,允。
又以禁衛營言啓曰,來六月,當七番中部右司屬江原道五哨軍兵,逢點實數,六百五十二名已爲點閱整齊,來六月初一日與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來七月,當入番中部後司屬江原道五哨軍兵,來閏六月二十五日京中逢點,依例準二朔立番之意,本道監司處,預爲知委,何如?傳曰,允。
又以御營廳言啓曰,今此下番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來六月·閏六月兩朔,應立右部左司屬忠淸左道五哨軍兵六百七十名已爲逢點整齊矣,六月初一日與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來七月·八月兩朔,應立右部中司屬忠淸左道五哨軍兵,閏六月二十五日京中逢點,七月初一日與左司軍兵,當爲替代立番,趁期調送事,本道監兵處,依前知會之意,敢啓。傳曰,知道。
又以刑曹言啓曰,今日所下傳敎中,潛釀被捉者,依律文今日內擧行事,命下矣。潛釀被捉罪人禁軍柳弘弼,依定律發配於全羅道興陽縣之意,敢啓。傳曰,知道。
己卯五月二十六日辰時,上御涵仁亭。藥房入診,戶·禮判·尙衣提調同爲入侍時,都提調李,副提調南泰著,戶曹判書洪鳳漢,禮曹判書洪象漢,尙衣提調李喆輔,記事官李祉承·李弘濟·金普淳,醫官金履亨·金德崙·金福齡·慶絢·崔宅中以次進伏訖。曰,日氣蒸熱,聖體,若何?上曰,見卿氣愈矣。曰,寢睡·水刺諸節,亦何如?上曰,寢睡·水刺,亦一樣矣。曰,湯劑,連爲進御乎?上曰,近來自多用心處,連爲强服矣。曰,丸劑,亦爲進御乎?上曰,前劑丸劑,亦連爲進御,殆至半劑矣。曰,令醫官診候,何如?上曰,依爲之。履亨診脈退伏曰,脈候左右三部,度數調均,右寸關虛軟,與前一樣矣。諸醫所奏,亦與首醫,同。曰,議藥,何如?上曰,理中建功湯,卽予恒服之藥,何必更議耶?曰,丸劑,更爲劑入,好矣。上曰,承旨書之。上曰,理中建功湯五貼加劑以入,以此爲日次,加減八味元一劑,依前方劑入事。出榻敎曰,君臣之間,猶父子之間,子有所懷,無隱於父,而臣之於君,亦然矣,殿下視臣如子,而臣之事殿下,不如父,則是臣負殿下也。臣之無才不肖之狀,殿下之所已知,殿下不賜棄斥,當初除拜是職之時,臣果黽勉行公,而人言出矣,臣之相職去就,無復可論,而明陵行幸時,殿下有所下敎,故臣亦有所仰達者,而其後藥院,旣不辭原任,大臣班列亦爲循例進參,此非負殿下也。千萬意外,又除此職,臣於此職,便是鐵壁,昨日有不忍聞之敎,故臣於此,不暇顧一身,顚倒入來,而豈有大臣如臣者哉?臣家世受國恩,而至於臣身,前後屢蒙罔極之恩數,赴湯蹈火,臣不辭矣。伏乞亟斥臣身,更卜賢德,此爲國之言,非爲臣身之計矣。上曰,卿宜思卿兄及祖先,以國事自任則可矣,今日卿言猶復如此,此予誠意未孚之致矣。曰,輔相責重,不可羈縻矣。上曰,顧今可恃者,時任大臣三人,原任大臣三人,而趙載浩不可以時任,原任責之,只有五人,而卿以乃兄之弟,每每如是,予實慨然矣。曰,如臣大臣,將焉用乎?上曰,卿居大臣之任,自歉太過,亦豈非見輕處乎?曰,臣實憒憒無似矣。上曰,大臣,一人之下,而卿以此自處,此亦慨然矣。顧今世道嘵嘵,予知卿非嘵嘵之領袖,而卿亦有固執矣,固執則置之,自重,可矣。以卿之金圈子,言之,卿之固執難矣,用固執於政事堂則可,徒用固執於圈子則不可矣。曰,聖敎至此,不敢煩瀆,後日當更畢陳矣。曰,臣有區區所懷,敢此仰達。兩日之內,三大臣處分,過矣。昨日旣有下敎,已敍用,大臣則無他更達者,而兪拓基則君臣之間,責在知心,旣置輔相之職,則頃日綸音中,二字下敎,恐爲過中矣。上曰,將心二字,非專謂兪拓基也,人心日下,故不得不嚴隄防而汎稱之矣。然而兪拓基,似可如何矣?曰,頃日陳賀時,臣與兪拓基,同參於西班,而旣是當行之典,故果無所仰達矣。至於趙載浩,則有脚病,不入其父母祠宇者七年云矣。上曰,有脚病則拜跪誠難矣。曰,三年之內,連參於外哭班,而頃日禫祀時,則有實故,望哭於東門外云矣,此是可用之臣也。上曰,予則以物外之人,視之,雖善爲行步,其行公,未可知矣。曰,臣以以言獲罪事,曾已仰達,而李亨逵之以一臺臣,請改正大臣,實是聖世美事。渠亦戇直之士,而被彈之大臣,官職依舊,論事之臺臣,尙在絶島之中,豈不爲聖世之歉德乎?前後筵中,臣每欲一陳,而臣之一身,猶不暇恤,有懷未陳,尋常顚顚,伏乞亟降處分焉。上曰,李亨逵之處分,非專爲大臣也。欲爲大臣地,則前後大臣被彈者多,予於李錫杓補外給馬,且於李潭補外乘馹。雖以此觀之,亨逵之被罪,由於渠,而非爲大臣也,亨逵殆同受價代杖者也,渠以何顔,入拜大院君祠宇耶?曰,臣居相職,壞損朝體,此莫非臣之罪矣。上曰,卿言亦過矣。曰,此乃亨逵非獨爲之事,必採聞物議而爲之,而渠獨被罪,豈不矜乎?且聞亨逵有八耋老母,情境亦甚可矜矣。上曰,有老祖母而爲此事,不但爲不忠,亦是不孝矣。曰,雖使亨逵不孝,以殿下出天之孝錫類之仁,終若不放,則只益其不孝之罪。伏願殿下,以孝敎之,使之歸孝於其祖母,則豈非美事乎?上曰,聞此言,予心感矣,當爲處分,承旨書之。上曰,右相初登筵席,以李亨逵事,誠心請放,許其所請,亦成其美之一道也,而其所處分,非徒爲大臣,亨逵,何人,而不思其本,追逐浮囂,受嗾傾軋,若不嚴懲,是忘龍灣之御詩也。其不許末梢所陳,不覺感動,渠雖不孝,噫,爲人君,仍使永陷於不孝,非王者以孝爲治之道也,特爲放送。出傳敎上曰,御史入侍事,注書出去,分付。臣祉承承命出任㻐進伏,上曰,果有酒乎?㻐曰,臣於昨夕承命之後,蒼黃出城,三江之內,出沒上下,見捉者果爲七人矣。上曰,何許人耶?㻐曰,臣於西江,路逢巡邏,酒臭逆鼻,而渠先以犯禁問之,而臣則以何爲犯禁答之,而相詰之際,旣知其飮酒,故果爲捉來矣,又逢一漢,而飮酒之狀,亦甚狼藉矣。上曰,此兩漢,何許人耶?㻐曰,皆是御營軍矣。上曰,承旨書之。上曰,噫,酒禁,卽予苦心,而一則近者未暇飭勵,恐或法弛,一則頃者臨門下敎之後,爲今士民者,若有秉彝之心,豈有此弊?特命御史,廉問三江之中,被捉者多,而前則雖有潛飮者,不敢帶酒氣以行云矣,今則飮酒肆行,不遵其法,放恣釀酒,卽此一事可知。其令秋曹嚴問其釀處,再明登對以奏,潛釀被捉者,依律文今日內擧行,當該任長亦令秋曹從重科治,當該部官先汰後拿。身爲京兆尹,不爲嚴飭,致有此弊,身爲兵判,管下禁軍,恣意飮酒,而亦不禁爲,判尹李鼎輔,兵判趙雲逵竝越俸一等,當該龍虎將,令兵判當日露梁開坐,決棍十度,該番將決棍汰去。身爲大將,若有號令,巡邏軍兵,其敢飮酒乎?事之寒心,莫此爲甚。王者用律,豈徒施於疲殘柳世僑,而不行於一將乎?事當特施軍律,而十分參酌,御營大將鄭汝稷,先罷後拿,當該中軍亦令兵判,今日內露梁決棍十度汰去,當該牌長亦令兵判,從重決棍後,喬桐府充軍。出傳敎上曰,御將姑勿出代,都提調摠察事,分付郞廳。出傳敎喆輔曰,嘉禮時,尙宮·侍女以下,所着藍綾兩色紬,依都監例竝取諸廛人用之,其價,當自戶曹會減,而戶曹以爲,非筵稟,不可會減云,故敢稟。上曰,廛人處,旣已取用,則令戶曹會減,可也。出擧條上曰,承旨書之。上曰,三揀擇日陳賀,古例只有一次,今番權停,此不載於五禮儀者,列朝只行一次,可以仰體,亦無意義,今後則永定勿稟事,分付儀曹。出擧條上曰,禮房承旨,持五禮儀嘉禮卷入侍事。出榻敎象漢曰,今此頒赦文,有王若曰三字,外方之人,何以知御製乎?上曰,知之,有何益耶?書寫則不可以注書循例書之矣。上曰,承旨書之。上曰,今番頒赦文,欲省繁文,親製以下矣,禮判所請,事體是矣。豈可以循例,令注書書之乎?該房承旨書之。出傳敎象漢曰,講書院·衛從司復設之後,曾前所劃給奴婢,屬之戶曹,而亦不給代,故凡百多苟艱,令該廳依他例給代,似不可已,故敢此仰稟。上曰,依前給代,可也。鳳漢曰,旁照侍講院·翊衛司例,參酌減數,以待後筵稟定,何如?上曰,依爲之。出擧條上曰,承旨書之。上曰,此時經費宜省,世孫宮水刺間·燈燭房·內官房所用器皿及凡諸等物,以監宮所用者取用,中宮殿水刺間·燈燭房·內官房所用器皿及凡諸等物,造給之意,分付兩曹。出傳敎諸臣遂以次退出。
上在昌慶宮。常參以代理停,經筵停。
初昏,流星出左角星,入軫星下,狀如鉢,尾長二三尺許,色赤,光照地。
具允鈺達曰,卽者說書朴取源以其親病,陳書徑出,原書以齋戒,纔已退却矣。所當直捧禁推徽旨,而此與無端徑出,有異,推考警責,春坊上下番俱空,事甚未安。說書朴取源,卽爲牌招入直,何如?令曰,依。
洪準海達曰,明日親政相値,常參,頉稟。令曰,知道。
鄭尙淳達曰,大司憲元景淳文一所監試官進,執義李德海文二所監試官進,掌令李普觀武二所監試官進,金會元,持平李正吾牌不進,崔台衡武一所監試官進,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳武兼·禁軍及軍兵等,當爲中日習射,而毓祥宮夏享祭齋戒相値,不得爲之意,敢啓。傳曰,知道。
李永暉達曰,同副承旨洪準海,今日不爲仕進,牌招,何如?令曰,依。
鄭尙淳達曰,憲府連日監察茶時,事甚未安。試所進去外,掌令金會元,持平李正吾竝卽牌招,何如?令曰,依。
洪準海達曰,說書朴取源旣有只推之令,更卽牌招入直,何如?令曰,依。
以說書朴取源牌不進罷職令旨,令于洪準海曰,推考徽旨捧入。
鄭尙淳,以義禁府〈言〉達曰,恩津縣監徐懋修憑閱處之事,徽旨達下矣,徐懋修時在任所云,依例發遣府羅將,拿來,何如?令曰,依。
又以義禁府言達曰,濟州牧旌義縣投畀罪人李亨逵,特爲放送事,命下矣。放送事,分付道臣之意,敢達。令曰,知道。
上在昌慶宮。常參以代理停,經筵停。
洪準海達曰,卽者說書朴取源以其親病,陳書徑出,原書纔已捧入矣。所當卽捧禁推徽旨,而此與無端徑出,有異,推考警責,何如?令曰,依。
鄭尙淳達曰,明日常參,取稟。令曰,停。
洪準海達曰,大司憲元景淳文一所監試官進,執義李德海文二所監試官進,掌令李普觀武二所監試官進,金會元,持平李正吾牌不進,崔台衡武一所監試官進,今日以監察茶時之意,敢達。令曰,知道。
又達曰,憲府連日監察茶時,事甚未安。試所進去外,掌令金會元,持平金正吾竝卽牌招,何如?令曰,依。
洪準海,以侍講院言達曰,本院上番,累日闕直,事甚未安。實兼官十員內,輔德李宜老,弼善柳觀鉉受由在外,新除授兼弼善洪良漢,時在平安道江東縣任所,文學洪檍,時在全羅道羅州地,司書李晉圭,時在江原道春川地,上來遲速,猶未可知,兼輔德·兼文學·兼司書·兼說書俱未差,院中只有臣取源,非但伴直無人,講官之不備,未有甚於近日。在外人員,竝似當有變通之道,令政院稟旨擧行,與未差之代,明日政以在京無故人,一體差出,待下批仍卽牌招,以爲推移入直之地,何如?令曰,在外人,竝改差。
刑曹判書申晦,依再昨日下敎來待矣。傳于金光國曰,入侍。
洪準海,以嘉禮都監郞廳,以都提調意啓曰,本都監一房郞廳李定鎭移拜外任矣,其代以工曹正郞李宗燁,差下,使之察任,何如?傳曰,允。
吏批,都政,張錫履·朴鸞源爲掌樂主簿,權烜爲氷庫別提,李國亨爲西部奉事,洪銓輔爲司䆃僉正,尹光柱爲江華經歷,金載大爲刑曹佐郞,金時敎爲光州牧使,趙載選爲密陽府使,李徵國爲仁同府使,黃寀爲長湍府使,金履遠爲長城府使,文命龜爲良才察訪,姜浩傅爲幽谷察訪,柳澐爲司饔主簿,兪漢葛爲歸厚別提,金熙爲司饔直長,李善行爲泰陵直長,李立中爲內贍直長,趙德常爲晉州牧使,李徽之爲延安府使,金用謙爲安昌郡守,李時啓爲軍威縣監,姜潤爲禮曹正郞,申鉐爲司宰奉事,金時訥爲典牲奉事,李世奭爲南部奉事,金相戊爲司䆃直長,趙戇爲尙瑞直長,李東贊爲居山察訪,李商重爲淳昌郡守,柳鎭夏爲渭原郡守,李邦燁爲三水府使,閔鏽爲端川府使,李復圭爲尙瑞副直長,鄭漢斗爲繕工奉事,李綬爲掌樂僉正,韓德一爲利川府使,洪啓鎭爲金堤郡守,洪夏九爲興德縣監,洪鳳載爲監察,申景濬爲禮曹佐郞,李定鎭爲鎭岑縣監,閔百宗爲三登縣令,申爲昌城府使,崔挺天爲嘉山郡守,李之億爲楊州牧使,申應顯爲弼善,尹光國爲文學,洪榟爲定州牧使,朴時佐爲金海府使,朴載洙爲郭山郡守,李聖模爲安城郡守,沈一鎭爲歙谷縣令,韓師悌爲宗簿主簿,朴盛源爲輔德,李普溫爲司書,金鎭一爲司宰僉正,金宗範·金履達爲監察,金令澤爲三嘉縣監,李德一爲玉果縣監,崔道興爲工曹佐郞,李章祐爲義盈主簿,洪啓承爲鎭安縣監,申埜爲水運判官,朴誠一爲禁府都事,姜潤爲宗廟令,鄭錫垕爲奉常判官,金漢老爲掌令,趙尙繼爲典獄參奉,南綺老爲校理,趙鵬逵爲司饔主簿,朴聖浹爲順天郡守,金鍾正爲兼南學敎授,尹得孟爲禮曹佐郞,南綺老爲兼中學敎授,金相奭爲大司憲,韓大勳爲繕工主簿,柳應祥爲監察,趙戇爲司宰主簿,申鏶爲典簿,李碩儒爲吉州牧使,李廷烈爲平安都事,李復圭爲尙瑞直長,崔福爲敦寧判官,李慶甲爲宗廟令,尹得孟爲持平,韓光棨爲尙瑞副直長,尹得弘爲健元陵令,鄭錫達爲監察,李勉爲兵曹佐郞,行雲峯副守杺爲司饔提調,李台鼎爲禮曹佐郞,兪漢葛爲工曹佐郞,崔宗信爲引儀,李天穆爲繕工副奉事,金台周·李德鳳爲歸厚別提,李章祐爲禁府都事,李商芝爲副校理,安杓爲修撰,柳德由爲監察,李瑞圭爲尙衣主簿,金埅爲慈仁縣監。朴孝源·李長泰單付典籍,睦祖永單付校檢。金基正爲禮曹正郞,李觀徽爲西部都事,李思國爲南苑別提,鄭宗周爲引儀,兪漢蕭·安爲分承旨,兪彦述·金朝潤·李渙·盧彦邦·鄭景瑞·朴鴻壽爲分兵曹參議,宋準明爲義盈主簿,閔百寅爲司畜別提,閔鎭龍爲奉常正,尹㫛爲健元陵參奉,趙德成爲司饔奉事,金光默爲禁府都事,李衍祥爲內侍敎官,李萬宏爲順陵參奉,金樂材爲溫陵參奉,李成祐爲惠陵參奉,趙濟泰爲驪州牧使,李祉承·金載祿·金應文爲典籍,尹心協·南泰憲爲明陵參奉,申光勉爲懿陵參奉,李思贊爲長寧殿參奉,沈倜爲齊陵參奉,任贊周·權彝性爲昭寧園守奉官。朴孝源單付兼養賢主簿,金德元單付奉常直長,黃樸單付中學訓導。邊景鎭爲翼陵別檢,李齊衡爲孝陵別檢,金樂洙爲金泉察訪。
兵批啓曰,新除授順天營將韓尙訥呈狀內,老父今年七十七歲,法不當遠離赴任,斯速啓遞云。邊倅·邊將之親年七十五歲以上者,許遞其任,已有定式,依例改差,何如?傳曰,允。
兵批,都政,權相一爲知事,尹天復·鄭均爲同知,尹鳳五·崔鎭海爲副摠管,朴亨潤爲僉知,韓尙訥爲順天營將,成益烈爲北虞候,金光泰爲高嶺僉使,金天相爲阿耳僉使,曺潤傑爲注文島僉使,王漢禎爲蛇島僉使,金命得爲鹿島萬戶,金開泰爲多慶浦萬戶,朴枝蕃爲會寧浦萬戶,李泰夏爲洪州營將,李時雄爲位羅萬戶,朴聖昌爲寅火萬戶,金孝根爲鳥嶺別將,李枝詳爲禿用別將,秦應祥爲長津別將。朴尙淳單付訓鍊判官,洪禹澤單付同知。尹九淵爲副護軍。金萬胄單付訓鍊主簿,金萬章單付同知。李應爀爲都摠都事,金良弼爲中樞經歷,申光翼爲內禁將,鄭大鎭爲三田渡別將,李茂春爲蟾津別將,具世勣爲訓鍊副正,李東夏·申光翼爲副護軍,李達海爲三陟營將,田昌雨爲五衛將,金漢謙·李達爀爲武兼,申爲五衛將,李光宅爲武兼,鄭翼濟爲羽林將,鄭夢圭爲宣傳官,黃曼爲從浦萬戶,金萬胄爲晴川別將,李達海·南益福爲副護軍,李天成爲忠翊將,池春龜爲忠壯將,權錫重·韓師復·金德純爲景福將,金振熙·崔泰崙爲慶德將,姜台賚爲忠壯將,金廷遇爲都摠都事,崔昌益·金重敍爲忠壯將,趙國還爲美鉞僉使,閔百祥爲都摠管,朴秀翼爲武兼,鄭運一爲忠原營將,李裕遠爲大丘營將,高德起爲忠翊將,朴整羽爲訓鍊主簿。韓再彬單付中嶺別將,姜台賚·池春龜單付同知,李天成單付僉知。鄭懋先爲同知,沈鍏爲訓鍊正。金重敍單付同知,崔昌益·高德起單付僉知。李吉儒爲永宗僉使,金天澤爲武兼,金鍾秀爲副率,韓聖齊·李重弼·張大維·朴柱漢爲忠壯將,沈鍏爲順天營將,孫相龍·具世元·李廷默·李毅壽爲宣傳官,李昌中爲侍直,文弘道爲部將,姜得瑜·李光浹爲守門將,鄭弼臣爲宣傳官,魚成麟爲部將,趙維鎭爲洗馬,沈爲西道參軍,金彦之爲訓鍊主簿,吳鼎國爲武兼,鄭勖世爲部將,金處坤爲訓鍊主簿,洪楫爲守門將,咸溪君櫄·全春君堦爲分副摠管,李始赫·李道燮爲分五衛將,李鉉相爲分都摠都事,金應淸·姜起周爲分守門將,李碩觀爲分都摠都事,金聖國爲忠翊將,朴泰煥·李鎭恒爲忠壯將,朴光泌爲武兼,趙重鼎爲忠翊將,成永夏爲忠壯將,姜重齊爲守門將,黃㰒爲馬馬海里權管,鄭宇璧爲江口權管,尹慶虎爲小農權管,康復圭爲吾村權管,朴荊瓚爲乾原權管,金遠采爲大吉號里權管,高敦弼爲小坡兒權管,李世文爲嗭洞權管,洪義範爲於江灘權管,姜守贊爲黃土岐權管,李碩九·李一曾·李師曾·南碩老爲副司果。
鄭尙淳,以兵〈曹〉言啓曰,今日一所監軍都摠府經歷李漢豐受點矣,卽者本府下吏來告,漢豐以司僕寺折受處摘奸事,出去云,莫重監軍,初不懸頉於草省記中,受點之後,始爲來告之狀,極爲可駭。當該下吏,自本曹從重決棍,原單子改付標以入之意,敢啓。傳曰,知道。
又以武一所差備官,以試官意啓曰,三試官趙濟泰,今日政移拜驪州牧使,試官之任,不可暫曠。令政院稟旨變通,何如?傳曰,允。
鄭尙淳〈啓曰〉,因武一所草記試官趙濟泰,今日政移拜驪州牧使,令本院稟旨變通事,允下矣。原單子付標以入之意,敢啓。傳曰,知道。
鄭尙淳,以武二所差備官,以試官意啓曰,試官李之億,今日政移拜楊州牧使,試官之任,不可暫曠。令本院稟旨變通,何如?傳曰,允。
洪準海〈啓曰〉,因武二所草記試官李之億,今日政移拜楊州牧使,試官之任,不可暫曠,令本院稟旨變通事,允下矣。原單子付標以入之意,敢啓。傳曰,知道。
洪準海,以義禁府言達曰,鴻山縣監南鶴耉憑閱處之事,徽旨達下矣。南鶴耉時在任所云,依例發遣府羅將,拿來,何如?令曰,依。
全羅監司狀達,古群山鎭下居土兵崔實無等渰死事,令于李永暉曰,渰死人等,令本道恤典擧行。
說書朴取源書曰,伏以臣母,年深病痼,居常澟綴,況自昨冬,重感風寒,閱歲未解,劇歇無常,寸進尺退,屢阽危域,無望差完。蓋以九耋老人,重經大病,眞元之頓減,病勢之沈篤,不待醫師,而可知其萬萬危澟也。顧臣情私,寧不煎迫?前後陳籲,非止一再,而輒蒙睿慈,特賜恩暇,頌祝洪私,感泣無地。第臣職名,旣未卸解,母病一味危篤,將欲專意救護,則分義虧損而無餘,將欲自效趨走,則情理悶迫而難捨,臣實去就兩難,公私俱迫,一向言私,義所不敢,有時承膺,亦出黽勉,而又自前月,諸症漸加,筋力積敗,食飮殆至全却,轉側專須傍人。臣常左右扶將,日事湯焫,實無暫時離側之勢,屢違召牌,自速逋慢,惶霣之極,無所自容,忽於日者,特降嚴旨,促令持被,臣於此,他無暇顧,顚倒入闕,今旣有日矣。追思母病,心神焦灼,夜晝彷徨,殆難自定。此際得接家信,臣母諸般症形,比前尤劇,按住不得,忙投短章,徑出禁扃。伏乞离明,亟降威罰,以安私分焉。答曰,覽書具悉。爾其勿辭,救護母病焉。
正言任珹書曰,伏以臣承命監試之中,卽接家信,臣之七十偏母,素患蛔癨之症,忽發於俄頃之間,昏室不省,四肢厥冷,藥飮未通,氣息奄奄,諸般症情,比前一倍危篤。臣聞此報,五情飛越,忙進短章,蒼黃徑還。雖緣情私之萬萬切急,而莫重監試之任,緣臣不備,臣罪至此,萬殞難贖。伏乞离明,亟削臣所帶之職,仍治臣擅歸之罪,以肅朝綱,以便救護,不勝萬幸。答曰,覽書具悉。爾其勿辭,先察職後護焉。
左尹權一衡書曰,伏以日月迅邁,孝昭殿祔禮奄過,縟儀已擧,仰惟聖上慨廓之痛,邸下追慕之懷,益復如新,區區下忱,不勝愴幸交極。伏念臣以無似,猥蒙大朝殿下不遺之恩,忝叨京兆,今已三箇月矣,一味尸素,孤負職責,尋常愧懼,如負大何,昨因酒禁事,乃有長僚越俸之命,臣於是,益不勝惶隕蹙踖之至。府中凡事,三堂一體關涉,則今於罪罰之下,臣豈敢諉以幸免,獨爲晏然乎?玆敢露章自列。伏乞离明,特加諒察,亟許遞斥,以安私分,不勝幸甚。答曰,覽書具悉。日月如流,孝昭殿祔廟盛禮順成,賀儀已擧,愴慕一倍之中,且切慶忭。卿其勿辭,從速察職。
右尹尹鳳五書曰,伏以日月迅邁,仁元聖母禫祔奄過,縟儀已擧,伏惟聖上慨廓之痛,邸下追慕之懷,益復如新,悲喜交深,臣庶同情。臣猥蒙大朝之洪造,自切感激之私悃,跛曳衰軀,奔走職事者,今至三朔之久,而一味憒憒,全未事事,上孤聖恩,下負初心,愧懼之忱,惟切于中矣,昨以酒禁事,有長僚越俸之命,臣惶隕之極,不知所以自措也。凡係府中之務,雖曰仰成於長席,其所以通議關涉則一也,今於罪罰之下,獨爲晏然,豈有是理哉?且臣晩得聞日昨筵中,玉署之臣,以近來陞擢事,有所陳白云,廈氈嚴邃,都兪莫詳,而臣亦陞秩中一人也。論思之地,剴切之言,臣實欽歎不已,則自顧中心,安得無蹙踖者乎?尸素之責,旣如彼,冥升之斥,又如此,公體私義,俱難冒蹲,玆陳自刻之章,敢瀆銅龍之下。伏乞离明,諒此情實,特許遞免,以安微分,千萬幸甚。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中,且切慶忭。卿其勿辭,從速察職。
己卯五月二十八日卯時,上御崇文堂。親政入侍時,吏曹判書閔百祥,參判尹東度,參議洪樂性,兵曹判書趙雲逵,參判蔡濟恭,參議韓光會,參知柳謇,都承旨南泰著,右副承旨鄭尙淳,記事官李祉承·金載祿,記事官李弘濟·金普淳,吏曹正郞李興宗·尹光國,佐郞李世孝·洪相直,兵曹正郞尹冕東·李海鎭·鄭枋,佐郞趙錫愚以次進伏訖。上曰,上番兼春秋出去,命禮判入侍。閔百祥進伏啓曰,晉州牧使李明中身病彌重,勢難强令赴任,改差,何如?上未卽允,百祥曰,聞有實病難强云矣。上曰,予未卽允者,有所思矣。命書傳敎曰,今聞吏判所奏,文窠作蔭窠,意蓋深矣,初頭若此,末何樹法?晉州牧使李明中,卽其地投畀,吏判所奏,亦涉曲循,從重推考。趙雲逵曰,以宣傳官事,有所仰達矣。上曰,何也?雲達曰,李敍春爲能麽兒堂上,出講令,而以其晩來之故,其參講者,捉致其下人,捽曳亂打云,國綱所在,不可不仰稟處之矣。上曰,誰也?雲逵曰,任屹·李邦和·柳大源·許任等四人矣。上曰,聞涉駭然。命書傳敎曰,今聞兵判所奏,其涉駭然,不可只汰而止,令兵曹決棍汰去。雲逵曰,久勤中第一可矜者,扈輦,其次禁軍及都監,而所重在焉。臣意則先用扈輦爲定,而聞渠等之言,則積年勤勞於傘扇等差備,願得人所不欲去之地矣,臣各問渠等,以某處之當除某某已言之,先用此等,可矣。上曰,此實可矜。兵判之意,可謂公矣,然予所殘忍者,亦禁軍,其次則不可不用矣。雲達曰,然則從所願,以次付之,何如?上曰,依爲之。雲逵曰,都監雖最勞,而宜後於此矣。上曰,兵判初政,可知其善爲矣。命開政,上曰,見摠管初望,此公道矣。摠戎使爲摠管乎?雲逵曰,然矣。上曰,甚矣,金相奭之端矣,靜居江華,而瓜已滿矣,其交承亦爲對矣,望單若到五度,則頻頻上之,然後易爲矣。上曰,李益炡爲判府事而無窠,故爲然乎?泰著曰,申思喆爲判府事,故然矣。雲逵曰,此可貴矣,金藎國後,初爲領府事矣。上命書御製印頒傳敎曰,御製續編印頒時,都承旨李之億,獨漏於喉院,校書提調洪啓禧,亦舊編次人,一體印頒。上曰,金載大,誰也?洪樂性曰,延興府院君子孫矣。上曰,然則注書之族矣。樂性曰,然矣。上曰,李立中名,熟矣。百祥曰,李最中之一家矣。上曰,高嶺爲履歷乎?雲逵曰,然矣。李泰著啓曰,吏曹郞廳,多有退休者,推考,何如?上曰,依爲之。出擧條上曰,今番御營中軍,誰也?雲逵曰,李敦春矣。上曰,龍虎將,誰也?雲逵曰,田雲祥矣。上曰,禁軍將,誰也?雲逵曰,尹洸矣。上曰,牌將,誰也?雲逵曰,不思其爲誰矣。上曰,李商重,誰也?百祥曰,李台重之弟矣。上曰,李東夏爲內禁將乎?雲逵曰,初爲營將矣。南泰著啓曰,司䆃直長望,未及入啓之前,先出代望,吏曹政官竝推考,何如?上曰,依爲之。出擧條禮判洪象漢入來,上曰,直爲進前。象漢進伏,上曰,祭時,以何門爲之乎?象漢曰,頃日出光政門矣,今亦依此爲之矣。上曰,然矣。象漢啓曰,全羅監司洪獜漢以道內無年歲可當處女,移文于本曹矣,所當草記請推,而次堂皆入於職所,臣以親嫌,不得請推,待次堂出來後,當爲草記請推矣。上曰,他道臣皆勿推,亦勿推,可也。出擧條上曰,今番徽寧殿親臨時,出還宮,當由何門乎?行禮曹判書洪象漢曰,出宮時,由光政門,入自徽寧殿正門,入小次,詣文政殿時,由崇化門至文政門外,降輿入齋殿還內時,亦當由光政門矣。上曰,依爲之。出擧條象漢遂退,雲逵曰,俄者下敎之人,鄭文周云矣,而爲人頗可矣。泰著曰,聞此乃鄭文孚子孫矣。上曰,參下乎?雲逵曰,參上矣。上曰,有窠於宣傳官乎?,雲逵曰,雖無其窠,欲以他窠調用,好矣。至弼善望,上曰,此時春坊,當另差,烏可擬奇彦觀耶?命書傳敎曰,此時春坊,尤爲另擇,弼善末望,其涉苟艱,其望拔之,當該銓官,從重推考。又命書傳敎曰,初一日侍衛,仍初一日陳賀,以辰正爲之事。出榻敎上曰,摠戎使出仕否?雲逵曰,雖未的知,而姑未出仕矣。上曰,以試官望見之,可知其不行公矣。命書傳敎曰,摠戎使崔鎭海,其初處義,雖美,申飭之下,其宜行公,而以職望觀之,尙未行公,可知,此則過矣。將臣事體,其不當若此,從重推考,其令卽爲行公。至捕將,上曰,予不點首望,卿等未知其意,似有惑矣,而彼家在於毓祥宮近處,治盜之際,若未分玉石而枉害,非體先妣仁恤之心,故果不點,而銓曹之擬望,雖此後,烏可已也?鄭尙淳曰,兵判,訓鍊副正望,有做錯之失,推考,何如?上曰,一時做錯,勿推。尙淳曰,刑曹判書申晦請對矣。上曰,使兼史引入。申晦進伏,上曰,進前高聲奏之。晦奏酒禁被捉人供辭訖,上命判付而論理書下。上曰,洪啓升,誰也?百祥曰,諮議洪啓能之兄矣。上曰,諮議之兄,豈不治宰乎?晦曰,亦介精之人矣,不法之事,雖使爲之,必不爲矣。晦遂退,上曰,申壄,誰也?百祥曰,故判書申鉦之孫矣。上命承旨書傳敎曰,尙瑞院官員,已有承傳,應在陞六之科,入侍注書,竝陞六。百祥曰,蔭官則庶可推移陞敍,而文官陞六窠則不足,只有四窠,而訓導·別檢積仕,事甚可矜。先付典籍,而注書則姑付司果乎?上曰,典籍窠,何其少也?百祥曰,無轉差之窠,故然矣。上曰,當觀末梢,則似有轉移之道,姑徐以待,可矣,而騎郞出復職耶?雲逵曰,今番之政,豈用復職乎?至沈鍏望,上曰,此別薦人,而捉虎者也。雖小虎,旣手搏,則豈非難哉?命書傳敎曰,訓鍊正沈鍏,手打野虎,故特爲勸武,沈滯已久,今已準職,令該曹今日政,特爲陞用。百祥曰,應遷六之人,幾盡用之矣,其餘,當用承傳矣,何以爲之乎?上曰,以承傳次付之,可矣。雲逵曰,宣傳官則以身言書判及講次擬望,而部將·守門將,則亦以取材之次,付職矣。百祥曰,玉堂闕員,今方差出,而擬望之人乏少,外任竝擬,何如?上曰,允。泰著曰,都監以分承旨·分兵曹俱出之意,旣已蒙允。今日政出之,何如?上曰,依爲之。上曰,汰去部官,何部耶?泰著曰,西部而三江則西部所管矣。上命書傳敎曰,今覽政目,當該都事,卽封園時守奉官也。其時一人,以特敎,今爲守令,此人將爲守令而作散,追惟癸酉,宜有參酌差代,飭已行,特爲放送,令該曹今日政甄用,依頃日察訪例,通前仕計用。雲逵曰,政事,幾訖矣,臣待罪嶺南,聞永川文官金埅家甚貧窶,望八老母,願見其子之除一縣而不得,謂其子曰,借六角於官家,欲聞厥聲云,言甚矜慘矣。上曰,實爲矜惻矣,予聞如此之言,則夜不寐矣。有守令窠乎?百祥曰,今無餘窠,而旣除之窠,有難還闕,而無推移之道矣。上曰,有可出之窠乎?百祥曰,慈仁,頃除館職而仍任矣。樂性曰,扶安亦去已久矣。上曰,兼史出問於政院,知有守令罷黜狀啓來到以入。弘濟復命曰,無到院狀啓矣。上曰,注書出去,知臺諫在外與否以入。百祥曰,玉堂有闕,慈仁內移,好矣。上曰,然矣。旣除金埅宰,予將安寢矣。雲逵曰,聖恩至及於此,非特金埅之感泣矣,一路之人,亦當感泣矣。上曰,尹光國,初通春坊耶?百祥曰,然矣。上曰,彼吏郞,卽新門外三世孝子家子孫矣,紅門可以感動人心矣。雲逵曰,然矣。上曰,今見李宅鎭,恰似李寬鎭,予心悲感矣。百祥曰,鄭僑良則今無六品窠,待後日政,卽爲擧行,何如?上曰,依爲之。泰著曰,掌令·持平俱在外云矣。上曰,尹得孟之在外,可謂神通,其間,何以爲在鄕乎?百祥曰,政事,幾盡爲之,只餘文臣陞六,而其窠,終爲不足矣,仕滿者與注書,誰付虛司果乎?上曰,事體重矣。注書先付典籍,可矣。百祥曰,金應文,年七十二矣,當付典籍,而無窠可矜矣。上曰,望幾餘乎?百祥曰,注書付後,只餘一窠,而有別檢當出者矣。上曰,置之,金應文先付之。予旣慰金埅之母,豈不思金應文之子心乎?百祥啓曰,新除授副校理南綺老與該房承旨,有親嫌,故館職擬望時,臣以相避竝擬,仰稟蒙允,而至於中學敎授,則元非相避啓擬之窠,臣混同擬望,已爲受點,做錯大矣。惶恐待罪,而中學敎授望則勿施,何如?上曰,一時做錯,勿爲待罪,敎授望單,不必勿施矣。出擧條上命承旨書傳敎曰,廉吏及爲國效節人,戊申軍功人,另加調用事,申飭兩銓。又命書傳敎曰,嶺南武弁之凋殘,莫若近日,而頃者頒賞時,見一武兼,有身手,以嶺南人宣薦云,其時欲爲下敎而未果,宣望卽爲調用事,分付西銓。又命書傳敎曰,十考十上,五考五上,純褒抄啓守令·邊將錄用事,每都目申飭,況親政乎?另加調用事,申飭兩銓。且生民休戚,係於守令,爲今先務,莫若擇守令,爲官擇人,初入仕,卽百里治民之本也,另加擇擬事,申飭東銓。又命書傳敎曰,凡特敎處分者,捧傳旨。百祥曰,有承旨望抄略之敎,而臣素無藻鑑,且知人鮮少,未諳其誰可拔,廣議於廟堂,而不知的當矣。上曰,誰某而幾人也?百祥曰,未滿十人矣。上曰,第奏之。百祥曰,崔成大,聞年老不堪矣,李萬宗,聞病難堪矣,任師夏亦年老,李長夏·李嘉遇,而聞洪鏡輔之病,亦難堪矣,李昌儒,聞不合唯允之任矣,鄭基安,聞病難近侍云矣。聞魏昌祖爲人則雖可,而全無履歷矣,此外又誰可拔,而臣未知之矣。上曰,尹東俊亦年老,金始煐筋力則好而已拔,年老之人當拔之,而任珣亦可拔矣。徐命膺之病,亦難堪任,病差復,則雖後擬,姑可拔矣。李渙·李齊華·李泰和,予雖特除,當拔之矣。李衡萬才雖可惜,不可任唯允矣。朴玶·李光溥·朴昌潤·李世泰亦當可拔矣。不拔則已,旣爲拔之,則若此然後,可謂公平而無欠矣。百祥曰,臣所不知之人,多矣。諸臣遂以次退出。
上在昌慶宮。常參,以代理停,經筵停。
南泰著達曰,明日,徽寧殿酌獻禮齋戒,再明日,正日,初二日,毓祥宮酌獻禮齋戒,初三日,動駕相値,此四日,常參,頉稟。令曰,知道。
洪準海達曰,大司憲金相奭未交龜,執義李德海文二所進,掌令李普觀武二所進,金漢老,持平尹得孟在外,崔台衡武一所進,今日以監察茶時之意,敢達。令曰,知道。
以承傳色,口傳下敎曰,來日入診請矣,而今日欲見之,入侍,宜矣。
藥房都提調臣李,副提調臣南泰著啓曰,親臨大政,竟夕酬應,伏未審聖體調攝,若何?寢睡·水刺諸節,亦何如?臣等不勝區區伏慮,敢來問安。答曰,知道。氣則一樣。
南泰著達曰,明日傳香,禮房承旨,今日當爲齋宿,而右承旨具允鈺,以式暇不爲仕進,牌招,何如?令曰,依。
令于鄭尙淳曰,大臣·備局堂上引接。
傳于具允鈺曰,領左相·禮判,內局入侍,同爲入侍。領議政金尙魯,左議政申晩,禮曹判書洪象漢,依下敎來待矣。傳于具允鈺曰,詣閤。傳于具允鈺曰,尙衣院提調,同爲入侍。
具允鈺,以弘文館言啓曰,新除授校理洪祉海,卽爲牌招察任,修撰安杓,時在慶尙道慈仁縣任所,經筵入番事緊,請斯速乘馹上來事,下諭。令曰,知道。
以輔德朴盛源,司書李普溫牌不進罷職令旨,令于南泰著曰,竝推考徽旨捧入。
具允鈺,以侍講院言達曰,本院下番闕直,事甚未安,司書李普溫,旣有只推之令,卽爲牌招入直,輔德朴盛源,亦有只推之令,一體牌招察任,新除授弼善申應顯,時在平安道鐵山地,書筵入番事緊,斯速乘馹上來事,下諭。令曰,依。
注書李祉承陞六代,以李之晦爲假注書,注書金載祿陞六代,以郭鎭純爲假注書。
具允鈺啓曰,假注書李之晦·郭鎭純,時無職名,令該曹,依例付軍職,冠帶常仕,何如?傳曰,允。
以睦善恒·李昌爕爲分假注書。
具允鈺啓曰,分假注書睦善恒·李昌爕,時無職名,令該曹,依例付軍職,冠帶常仕,何如?傳曰,允。
具允鈺啓曰,禮曹兼春秋有闕之代,令該曹,卽爲口傳差出,何如?傳曰,允。
吏曹口傳政事,兼春秋單白義煥。
洪準海達曰,監察十三員內,署經者只七員,而宗廟朔祭,社稷告祭,永寧殿告祭,各一員,徽寧殿親祭二員,押班二員,武一二所量箭官,各一員,本府上直一員,無以推移分排,未署經監察,依例署經前行公,何如?令曰,依。
洪準海啓曰,御營大將鄭汝稷,時無職名,令該曹,口傳付軍職,何如?傳曰,允。
兵曹,口傳政事。副護軍鄭汝稷。
具允鈺,以吏曹言達曰,本曹正郞李興宗呈狀內,身病甚重,勢難察任云,依例改差,何如?令曰,依。
鄭尙淳,以兵曹言啓曰,來六月初三日毓祥宮擧動時,問安馬及各差備應把之數,無以推移,依前例,京畿驛馬,限十匹補把,以充不足之代事,本道監司處,分付,何如?傳曰,允。
洪準海,以武一所差備官,以試官意啓曰,六兩纔已畢試,今方以柳葉箭試取,而方當劇農,畿內擧子之曠日留滯,亦不可不慮。在前如此之時,有四貫革竝設之例,今亦依近例,竝設四貫革之意,敢啓。傳曰,知道。
洪準海,以刑曹言啓曰,犯酒罪人啓目判付內。噫,若有毫分海東民庶之心,焉敢若此?予則頃者臨門之後,幾乎禁焉?此豈他哉?令不申法不嚴之故也。御史復命之後,誠無望彼蒼之顔,竝依律文施行爲乎矣。柳重碩,身被衰麻,若是犯禁,可謂不忠不孝,不可尋常處之,本律外,勿拘日次,連爲加刑,準二次後勘律。噫,匹夫犯禁,猶不足道,況身爲士名者乎?其妻潛釀,其夫亂飮,自飮新友,放恣賣之,洞人指示其子,使喚潛釀,窩主卽此綻露,不可循例處之,嚴刑一次後,黑山島限己身充軍,指示人,雖無定律,其若與酒楚越,何知酒家?刑推一次後,定配事判下矣。依判下,飮酒罪人柳重碩,連加嚴刑二次,金成大·崔載文·兪漢哲·咸重錫,釀酒罪人金成殷等,各嚴刑一次後,俱以良人,依律文,竝定屬爲奴。飮酒罪人驛奴六建,嚴刑一次後,以公賤,限己身爲奴,定屬於全羅道靈巖郡,釀酒罪人姜錫台,嚴刑一次後,黑山島,限己身充軍,潛釀指示罪人金起興,刑推一次後,定配於慶尙道鎭海縣之意,敢啓。傳曰,知道。
具允鈺,以奉常寺官員,以都提調·提調意啓曰,東籍親耕田所種大麥,來六月初六日間,當爲成熟之意,敢啓。傳曰,攝刈。
五月二十九日辰時,王世子坐德成閤。大臣·備局堂上引接入對時,右議政李,知中樞府事李益炡,刑曹判書申晦,行副護軍具善復,刑曹參判金致仁,右副承旨鄭尙淳,事變假注書柳薰,記注官尹光國,記事官金普淳,副校理任㻐,以次進伏訖。曰,寒暖不適,睿候,若何?令曰,比前益苦。曰,驚心矣。令曰,頭疼一樣,食飮猶不如前矣。曰,當率醫入診。令曰,入診,酬應亦難矣。曰,雖臥內可矣。何必坐見乎?曰,公事只滯一丈,而蔚山失火事,慶尙左水使具侃狀達以爲,蔚山大雲·高山兩封山失火,雖不至大段,不勤禁飭之都次知,座首鄕色及禁火山直等,決棍後,封山失火,多出奸民。故嚴飭跟捕,而當該守令勿罷事,新有定式,不敢直爲論罪,請令廟堂稟處矣。封山失火,實有不勤禁飭之罪,而守令勿罷之新定式,亦有意焉,從重推考,何如?令曰,依爲之。諸臣以次退出。
己卯五月二十九日午時,上御崇文堂。藥房入診,領左相·禮判·尙衣提調,同爲入侍時,領議政金尙魯,左議政申晩,都提調李,副提調南泰著,行禮曹判書洪象漢,尙衣提調李喆輔,假注書李之晦,記事官李弘濟·金普淳,醫官金履亨·李以楷·李泰遠·金德崙·金履貞·鄭允協·慶絢諸臣進伏訖。尙魯問候。上曰,一樣矣。進請診候。,醫官以次進伏,診脈而退。曰,以初四〈日〉爲日次乎?上曰,理中建功湯五貼,依前方劑入,前劑入,尙有餘貼,以初五日爲日次,可也。尙魯曰,壬午辛酉兩年,奏請使或單行或兼行,今番則何以爲之?上曰,謝恩奏請兼冬至使,依舊例兼行,日期進定於十月初旬前,可也。凡謝恩順付於節行之意,曾有咨文,而其後或遵或不遵,事體不然,一則非遵咨文之意,一則啓倖門之一端,此後一例順付,可也。尙魯曰,今此奏請使所賫去奏文,令大提學撰出,何如?上曰,依爲之。出擧條晩曰,初三〈日〉擧動時,無御將可憫矣。上曰,飭已行,動駕在近,前御營大將鄭汝稷放送敍用,復差前任,牌招傳授命召,大將旣已復差,中軍棍飭亦行,一體仍任。上曰,予以禁酒事,至於臨門減饌,而民不從令如此,法無可行之日矣。晩曰,紀綱解弛,故如此。尙魯曰,今以酒禁事,因言端敢達。向於恭默閤,自上深加商量,改定法律者,不太峻不太寬,可以行之久遠,而其後,以官族,使之有弊,流配之律,一倂寢罷,只令仍其居,定屬奴婢云。酒禁之至今不行,蓋以飮者蔽於慾,釀者貪於利,利慾所在,不復知畏法故也。雖嚴法而禁之,猶患其有犯,況無論京外,使常漢而隨其所居,只屬奴婢而已,則其於渠等,爲常漢本分等耳,有何身名之爲辱,離徙之爲苦乎?此殆近於有禁而無罰也,無識常漢,錯認爲禁令漸弛,則犯者將愈衆矣,犯者愈衆,則法禁將無以行矣。官族使裹糧往來之弊,小事也,欲申法禁,則不必拘於此,臣意則更以恭默閤所改定之法律,遵而行之,恐得宜矣。上曰,所奏誠是,依爲之。泰著曰,初一日神輦侍衛,何承旨進去乎?上曰,同副承旨進去。上曰,禮房承旨入侍。具允鈺進伏。上曰,金埅有篤老偏母云,故作窠而除太守,金應文年七十二,故除職,此蓋絜矩之道也。上曰,昨日下敎時未果,漢用良吏,而史記黃霸爲相,遜於治郡,蓋各當其任而然也。前承旨柳顯章,吏才則有裕,唯允則不若莅民,年老見拔外,李昌儒·朴玶見拔,此人猶在,豈無向隅之歎?一體釐正事,分付。前承旨李泰和,昔年十八登科,末擬受點於堂后,五十年沈滯龍仁,倖而生存,偶爲此任,前承旨魏昌祖,其初特除,意雖在乎扶抑,其年不衰,謂不堪職則過矣。以豐沛故鄕之人,不衰能堪,而非其京宦,拔之,豈彼蒼雨露不擇下之意乎?且李泰和,承旨年限,其亦不多,此二人,特爲勿拔,一以示惟昔年之意,一以示思豐沛之意。尙魯曰,昨日都政,兵批中,訓鍊副正前望一人,無端見漏,出六宣傳官,旣有訓鍊主簿之窠,而亦付虛司果,此兩事,未免爲做錯。兵曹判書趙雲逵,從重推考,何如?上曰,依爲之。出擧條晩曰,三陟營將李達海,卽故忠臣李鳳祥之孫也。李鳳祥之妻,年深病篤,旣無他子孫,只依於達海,其情理難於遠離,達海雖以履歷,陞爲營將,而其勢將不得往赴。在前不無從便區處之例,且與他人有異,合有軫念之道矣。尙魯曰,此事曾有安允福之例,而李達海則其祖母乃是忠臣之妻也。無依如此,則似宜有矜念之道矣。曰,忠臣之妻無所依,則當特賜恩典,何可惜用安允福前例乎?上曰,其祖母,旣忠臣之妻,亦有安允福之前例,而王者處分,每若隨行,末世不無弊。雖然,噫,豈令故忠臣之妻,有倚門之嘆乎?令該曹,堂上窠守令中,待窠卽爲調用,使之便養其祖母,可也。出擧條上曰,來月上旬晝講,以初五日爲之。象漢曰,元良朝見禮服色,何以爲之?上曰,今番以冕服爲之。上曰,秋展謁,兼行廟見禮,當行於初一日,而道由敦化門,令儀曹擧行。諸臣以次退出。上命召儒臣,持召對冊入侍。侍讀官任㻐,檢討官金鍾正,持近思錄第二卷入侍,參贊官洪準海入侍。諸臣以次進伏。講讀畢,卽退出。
上在昌慶宮。常參,以代理停,經筵停。
洪準海達曰,領府事李天輔上書到院,而親祭齋戒,留院之意,敢達。令曰,入之。
以承傳色,口傳下敎曰,日已久矣。揀擇單子,捧入杳然,京畿道臣,從重推考。
以輔德朴盛源牌不進罷職令旨,令于具允鈺曰,推考徽旨捧入。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而徽寧殿朔祭親臨齋戒相値,不得爲之之意,敢啓。傳曰,知道。
具允鈺啓曰,徽寧殿,移奉文政殿後,親行奠酌禮時,祭文當爲製進,大提學金陽澤,卽爲牌招,使之製進,何如?傳曰,允。
傳于具允鈺曰,徽寧殿奠酌禮,入齋殿時,毓祥宮初三日酌獻禮,祭文當親押,分付香室。
傳于具允鈺曰,頒赦文,今日內安寶,而已書者一度入之,赦文頭辭,以昨日所下敎者書之,凡諸擧行文書,以封爵回甲陳賀日頒赦文書之。
具允鈺,以禮曹言啓曰,今此聖上封爵回甲稱慶陳賀,諸道所封箋文,開拆看審,則京畿水使南正五,驪州牧使李吉儒,長湍府使李樀,漣川縣監柳重臨,淸州牧使金聖梓,全羅左水使李潤德,羅州牧使洪櫟,慶州府尹尹學東,熊川縣監高道成,鐵原府使金始煐,黃海水使李國賢,江界府使朴昌潤,寧邊府使李邦綏,北兵使李柱國,端川府使李殷錫等,箋文封裹諸具,極爲不精,南海縣監張齊維,利城縣監李德耉,興海郡守田殷祥,綾州牧使朴師訥,南兵使許汲等,箋文所踏印跡漫漶,殊欠敬謹之道,竝推考警責,何如?傳曰,允。
鄭尙淳,以武二所差備官,以試官意啓曰,今日六兩畢射,柳葉箭才將試取,而非但擧子錄名之數,比前夥然,且當方農之時,畿甸擧子之曠日留滯,誠甚矜憫,今亦依近例,竝設四貫革之意,敢啓。傳曰,知道。
鄭尙淳,以武二所差備官,以試官意啓曰,今此初試規矩,以三技試取事落點矣。只以俱三技入格人試取,則將無以充額,六兩見落人,許令赴射於柳葉箭·片箭然後,許多額數,可以塡充,而試規體重,自下不敢擅便,何以爲之?敢稟。傳曰,依例陞付。
領府事李天輔書曰,伏以,日月迅逝,仁元聖母禫事奄過,祔禮已成,臣民悲慶交至,伏想大小朝慨廓之懷,當復,如何?臣不勝憂慮焉。仍伏念臣,事君無狀,又陷罪戾,揆以王章,嶺海斧鉞,何施不可,而聖度寬大,罰止薄勘,退伏郊坰,恭俟嚴誅,曾未幾何,恩敍旋降,繼以樞府新命,臣驚惶感激,益不知措躬之所,在臣分義,固當趨謝恩命之不暇。況明日賀班,國之大慶也盛擧也,豈不欲奔走入參於廣庭呼嵩之列,而臣之宿病,近添暑感,僵仆床席者,已浹一旬,忍死擔舁,纔到城外,眩氣大作,咫尺脩門,末由致身,情虧禮闕,尤合萬死。伏乞离明,亟令攸司,重按臣罪,以嚴邦憲焉。臣無任戰恐俟譴之至,謹昧死以聞。答曰,覽書具悉卿懇。日月如流,孝昭殿禫事倏過,祔廟盛禮順成,賀儀已擧,愴慕一倍之中,且切慶忭。以疾未參,其何所傷?卿須安心善攝焉。仍令曰,史官往諭。
上在昌慶宮。常參,以代理停,經筵停。
辰時,日暈。
大殿,徽寧殿朔祭罷後,政院·玉堂·藥房·朝廷二品以上·六曹堂上·宗親口傳問安。答曰,知道。世子宮·嬪宮,政院·玉堂問安。答曰,知道。世孫宮,政院·玉堂口傳問安。答曰,知悉。大殿,奠酌禮罷後,政院·玉堂·藥房口傳問安。答曰,知道。世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
備忘記,傳于鄭尙淳曰,永城尉申光綏,昌城尉黃仁點,百官加親授。
傳于洪準海曰,揀擇時刻單子入之。
洪準海達曰,頒赦百官加爲之事,命下矣,未承受推考徽旨,自本院依例爻周之意,敢達。令曰,知道。
有政。吏批,判書閔昌祥呈辭受由,參判尹東度進,參議洪樂性進,都承旨南泰著進。吏批啓曰,前領府事兪拓基,前領敦寧趙載浩敍用事,命下矣。當爲置處,而本曹時無相當窠,依例送西之意,敢啓。傳曰,知道。又啓曰,本曹正郞李宅鎭呈狀內,身病甚重,勢難察任云,今姑改差,何如?傳曰,允。百官加下批。以權噵爲兼弼善,金應淳爲兼文學,李商芝爲兼司書,前領府事兪拓基爲社稷都提調,領議政金尙魯爲司僕都提調,右議政李爲禁衛都提調,領府事李天輔爲軍資都提調,前領敦寧趙載浩爲司饔都提調,領議政金尙魯爲司譯都提調,左議政申晩爲宗廟都提調,前領敦寧趙載浩爲軍器都提調,領議政金尙魯爲謝恩奏請兼冬至正使,趙明鼎爲副使,李福源爲書狀,李世演爲吏曹正郞,李弘稷爲右通禮,金宗洙爲開城敎授,南玄老爲注書,李世孝爲吏曹正郞,成均博士單朴命球,禁府都事尹晧,司饔奉事趙德成相換。
兵批,判書趙雲逵病,參判蔡濟恭入直進,參議韓光會病,參知柳謇病,右副承旨鄭尙淳進。兵批啓曰,前領中樞兪拓基,前領敦寧趙載浩敍用送西事,命下矣。所當隨品置處,而領中樞一窠,判中樞二窠,他大臣及輔國判書申思喆·李益炡,今方見帶,依例從座目。申思喆·李益炡,降付知中樞,領中樞李天輔,前領敦寧趙載浩,依例判中樞下批,前領中樞兪拓基,領中樞下批之意,敢啓。傳曰,知道。又啓曰,今此擧動時,領軍之將,不可不備員,而新除授內禁衛將申光翼,以前任吉州牧使,羽林衛將鄭翼濟,前任忠原營將,俱在任所,勢難及期上來,竝今姑改差,其代,卽爲口傳差出,以爲備員侍衛之地,何如?傳曰,允。又啓曰,忠翊衛將高德起,素患痰癖之症,近又添劇,旬月之內,無望供職,呈狀乞遞。宿衛輪番之任,不可久曠,今姑改差,何如?傳曰,允。百官加下批。知事作闕二,洪鳳祚·李益輔,領府事單兪拓基,判府事二單,李天輔·趙載浩,知事二,申思喆·李益炡,護軍趙尙傑·李啓祥·李宜老·柳觀鉉,司直洪檍,副司果李晉圭,司正李之晦·郭鎭純·李昌爕·睦善恒,同知單成永夏,副護軍權相軒·金季良,副司直洪鳳祚·李益輔。
洪準海,以禮曹言啓曰,揀擇單子加捧事命下之後,畿內各邑,無一捧單處矣。三十餘邑守令及許多士夫之家,豈無年歲可當處子,而又如是一倂頉報,誠爲未安,京畿監司金相福,從重推考,何如?傳曰,允。
洪準海,以禮曹言啓曰,卽接漢城府移文,則幼學林命浩女子,有積年風痺之疾,發作無常,自數日前,大段重發,不能起居,莫重揀擇之日,無以入送,入啓變通云。林命浩女子單子,依例拔去,何如?傳曰,允。
洪準海,以禮曹言啓曰,卽接漢城府移文,則今此揀擇處女詣闕時,出入以何門爲之云。初·再·三揀日詣闕處女,以何門出入乎?敢稟。傳曰,通化門擧行。
鄭尙淳,以訓鍊都監言啓曰,今六月初三日,毓祥宮擧動時,本局中軍·別將,當爲隨駕,而中軍元弼揆,武二所試官,別將李觀祥,武一所試官,俱在試所矣。在前如此之時,有草記變通之例,依前例,令政院改付標,何如?傳曰,允。
李永暉,以戶曹言達曰,依令旨,右議政李,當初相職時,正月朔祿俸,更爲輸送于本家,則以爲,特令如是屢下,而不得祗受,不勝惶悚云。祿俸又不領受,何以爲之?敢稟。令曰,令倉官更爲輸送。
己卯六月初一日四更一點,徽寧殿朔祭親行入侍時,行都承旨南泰著,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,假注書李之晦·郭鎭純,記事官李弘濟·金普淳侍立。上具翼善冠·衮龍袍,乘輿出賓陽門,詣徽寧殿神門外降輿。入齋室行禮時,上曰,中官擧措駭然,越俸二等,可也。上曰,親製祭文,連書於知製敎所撰頭辭之下,事極駭然,香室官員,從重推考,可也。出擧條行禮訖,上出神門,乘輿詣文政殿。上曰,徽寧殿移奉文政殿後,西邊小門撤去築墻,樑上塗灰刮去,望燎石移置於淨潔處,三門仍用事。出榻敎上曰,禮房承旨入侍。諸承旨先爲退出。上仍御文政殿行閣。禮房承旨入侍時。禮房承旨具允鈺,假注書郭鎭純,記事官李弘濟·金普淳,進伏訖。上曰,再明日毓祥宮親製祭文,使香官奉持以入。賤臣承命出來。香官文始龍入侍。上曰,香官誤進香祝,汰去。記事官金普淳曰,香官,以鄕曲之人,不知東西。上曰,何鄕人也?金普淳曰,是全羅道人也。上曰,全羅道人物,率多機巧,此人獨迷昧,亦一可取,而不足責,勿汰。使之更進毓祥宮祭文。上曰,今日,封爵回甲頒赦也,欲知其時同政除拜者,去己卯年十二月日記,史官持來。賤臣承命出,奉日記以進。上曰,彼史官誰也?承旨曰,郭鎭純也。上曰,汝於故師傅郭始徵,爲誰也?賤臣曰,爲四寸孫也。上曰,吾於師傅稱先生,而書札往復者多。汝見之否?賤臣曰,臣見之矣。上曰,其書札在於誰家邪?賤臣曰,在於奉祀孫郭泰濟家耳。上曰,昨年因承宣所奏,有所云云,其時承旨誰也?賤臣曰,趙明鼎也。上曰,郭聖濟於汝爲誰邪?賤臣曰,臣之五寸姪也。上笑曰,汝有長者族下矣。因言聖濟年老而登科之太晩也。上覽日記,權爲其時持平,金普淳曰,其子權噵,方補外鏡城矣。上曰,此人頗驕傲,不如其父也。上曰,承旨書之。上曰,噫,禫月纔過,將行封爵回甲頒赦,此心一倍,取覽政院日記,同政除拜者,莫知何人者多,而其中有權,卽噵之父也。興懷之中,豈無參酌之道乎?飭亦行,鏡城判官權噵,其令該曹,卽爲內移。上曰,禮判入侍事。出榻敎禮判入侍。上曰,毓祥宮擧動時刻,以卯正初刻爲之事。出榻敎上曰,徽寧殿移奉後,唐家撤置戶曹事。出榻敎上曰,神輦侍衛軍,除標信解嚴。出榻敎上還入大內。諸臣以次退出。
六月初一日辰時,上具翼善冠·衮龍袍,乘輿出賓陽門,御明政殿月臺。陳賀入侍時,都承旨南泰著,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,假注書郭鎭純,記事官李弘濟·金普淳進伏。上曰,大臣入侍。領議政金尙魯,左議政申晩,右議政李入侍。領相曰,今此封爵回甲邦慶,實是前所未有,臨賀懽忭,何可勝達?上曰,賀箋,皆稱往牒所未有,於予心慊然矣。領相曰,此實往牒所未有所未聞之慶,安得不如此乎?左相曰,今此邦慶,下道上之辭,不得不如此矣。右相曰,曉時煎入湯劑,其已進御乎?。上曰,無暇,未及進御矣。右相曰,更爲煎入,何如?上曰,置之。館學儒生進賀箋。上曰,承旨書之。上曰,王者擧措迫切,而關係所重,則不可不守其志。噫,兩月之內,躋祔大禮,旣不受箋,今予回甲,循例守之,其曰孝乎?太學箋文給之。領相曰,陳賀後凡赦典,當依例施行,而兪拓基,則頒赦前,宜有處分矣。上曰,吾亦欲於赦前處分矣。左相曰,赦前處分,實合事宜矣。上曰,承旨書之。上曰,前領府事兪拓基敍用,前領敦寧趙載浩,給牌敍用。出榻敎上曰,奇彦觀,拔去弼善望事,曾已分付矣,可謂過乎?領相曰,凡此申飭,實合事宜,豈有過乎?上曰,初五日次對,法講相値,初十日爲之,元良引對,十一日爲之。出榻敎上曰,吏·兵曹歲抄曾前點下者外,一倂蕩滌,而頃者蕩滌,所重在矣,何敢遵此?今番依前擧行。出榻敎上曰,三揀擇後詣別宮時,擔陪軍,雖不可以扈輦隊爲之,事體有異,以司僕軍人,靑衣·靑巾擔陪,而此後定式施行,可也。出擧條獻賀後,上還入大內。諸臣以次退出。
上在昌慶宮。常參,以代理停,經筵停。
夜四更,流星出西方淡雲間,入東方,狀如拳,尾長七八尺許,色赤。
鄭尙淳達曰,大司憲金相奭未交龜,執義李德海文二所進,掌令金漢老呈辭,李普觀武二所進,持平崔台衡武一所進,尹得孟在外,今日以監察茶時之意,敢達。令曰,知道。
南泰著達曰,新除授注書南玄老,卽爲牌招察任,何如?令曰,依。
鄭尙淳達曰,新拜領中樞府事兪拓基,時在京畿楊州地,判中樞府事趙載浩,時在忠淸道林川地,上來事,依例遣史官傳諭,上來時給馬事,兩道監司處,下諭,何如?令曰,依。
具允鈺啓曰,前待敎柳敍五,前檢閱李蓍廷,旣已敍用,令該曹,口傳付職,何如?傳曰,允。
吏曹,口傳政事。待敎單柳敍五,檢閱單李蓍廷。
具允鈺達曰,待敎柳敍五,檢閱李蓍廷,旣已付職,卽爲牌招察任,何如?令曰,依。
具允鈺達曰,新除授待敎柳敍五,時在京畿衿川地,檢閱李蓍廷,時在京畿楊州地,斯速乘馹上來事,下諭,何如?令曰,依。
傳于具允鈺曰,擇妃事體,何等重也?而只漢城府郞廳·五部官員待令,長官則偃然在家,極爲寒心。漢城府長官,使之卽爲待令,此後則依此擧行,而若次官待令,則承旨知之,入侍時以奏。
傳于具允鈺曰,幼學金漢耉女,縣監金魯女,幼學魚錫周女,幼學尹得行女,前注書金載祿女,生員兪墾女,再揀擇入參,餘皆許昏。
事變假注書柳薰出使代,以安寬濟爲事變假注書。
兵曹,口傳政事,副司果元義孫,以鄭重百爲兼內禁將,以沈潭爲兼羽林將。
鄭尙淳啓曰,因訓鍊都監草記,本局別將申思彦,明日擧動時,當爲隨駕,武二所試官,改付標事,允下矣。原單中付標以入之意,敢啓。傳曰,允。
鄭尙淳以武一所差備官,以試官意啓曰,卽伏見訓鍊都監草記,則試官李觀祥,令政院稟旨變通事爲請矣,一所則明日當出榜,再明日擧動時,別無相値之慮,而試官若或遞易,則文書修正之時,不無掣礙遲滯之端,李觀祥變通事置之,何如?傳曰,允。
鄭尙淳以武一所差備官,以試官意啓曰,今番別試武科初試規矩,六兩三矢百十步,柳葉箭一巡二中,片箭一巡一中試取事,命下矣,本所擧子,已爲畢射,今將出榜,而俱三技入格,只四人,其餘許多元額,無以充數,再昨日二所草記批答,旣有依例陞付之命,本所未充之數,亦以未準格之類,一體陞付,何如?傳曰,允。
洪準海,以義禁府言啓曰,明日擧動時,本府都事,皆爲隨駕,而文二所,武一二所禁亂都事,無以推移,假都事三員,令該曹,卽爲差出,以爲分排之地,何如?傳曰,允。
鄭尙淳,以訓鍊都監言啓曰,明日毓祥宮擧動時,本局中軍·別將,當爲隨駕,而中軍元弼揆,別將李觀祥,俱在武所試官,故依例改付標事,草記允下,而武二所試官改付標之代,都監別將申思彦,又爲受點,一體改付標,以爲隨駕之地事,分付,何如?傳曰,允。
具允鈺,以成均館官員,以知館事意達曰,臣於今夕,聞居齋儒生等,不設食堂,有空齋之擧,不勝驚駭,卽入泮中,招致諸生,問其空齋之由,則諸生等,書進所懷,以爲伏以臣等,忝居賢關,伏覩我大朝寶算靈長,封爵舊甲重回,此實往牒所未有之慶,臣等不勝欣忭,奉箋趨賀,以展區區微誠矣。伏承聖敎,辭旨極嚴,至有箋文還給之命,臣等驚惶震惕,縮伏訟愆,宜不敢妄有提暴,而第伏念祔廟盛禮,八路同慶,則臣等雖甚愚昧,亦豈無上箋稱賀之忱,而國朝以來,祔廟之慶,太學曾無賀箋之例,故不敢創開新規,猥塵崇覽,終未免闕禮之罪,其時大朝,特下嚴旨,譴罷堂上,停擧齋任及班首,臣等惶隕萬萬,不敢晏然入堂,及承睿敎,誨諭諄懇,分義是懼,黽勉還入,迄今追訟,尙有餘罪,而伏惟今日邦慶,實是振古所無,齋儒進箋,初非前例可據,而旣覩無前之慶,則宜有無前之賀,故臣等以義起之,敢效忭賀之誠矣。今此大朝處分,若是嚴切,臣等廢禮虧分之罪,尤無所逃,自承嚴敎,悚懍無地,退伏私次,不敢冒居齋舍,益不勝惶恐俟罪之至云云。聖廟空齋,事體萬萬未安,故臣反復開諭,使之還入,而諸生以聖敎極嚴,廉義難冒,終無入齋之意,何以爲之?敢達。令曰,知道。聖敎之下,諸生何敢若是乎?斯速曉諭勸入。
洪準海,以成均館官員,以知館事·同知館事意達曰,臣等伏奉本館草記批答,招諸生讀宣曉諭,更爲勸入,則諸生以爲,批敎若是諄勤,其在分義,固當承膺之不暇,而第臣等愚迷無狀,向不能仰體聖孝,創行賀禮,今不得比數同慶,獲徹箋辭,循省前後,罔非罪戾,揆以廉隅,實無抗顔齋舍之路,尤切惶悚死罪云云。仍又退去,頓無還入之意,臣等以睿敎之不可違傲,縷縷開諭,終不回聽,此莫非臣等言辭拙訥,不善導揚之致,固已惶懍,而聖廟空齋,已至經宿,今日將暮,又無還入之望,事甚渴悶,何以爲之?敢達。令曰,知道。聖敎之下,諸生焉敢若是?聖廟空齋經宿,何等重也?而尙不還入,事體道理,俱極未安,斯速曉諭勸入。
上在昌慶宮。常參,以代理停,經筵停。
傳于鄭尙淳曰,諸司預備。
傳曰,百官·侍衛軍兵,雨具。
大駕入毓祥宮後,王世子遣宮官問安。答曰,知道。政院·玉堂·藥房口傳問安。答曰,知道。酌獻禮罷後,王世子遣宮官問安。答曰,知道。政院·玉堂·藥房·朝廷二品以上·六曹堂上口傳問安。答曰,知道。
大駕入儲慶宮,殿拜罷後,王世子遣宮官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
具允鈺達曰,明日常參,取稟。令曰,停。
鄭尙淳啓曰,事變假注書安寬濟,時無職名,令該曹,依例付軍職,冠帶常仕,何如?傳曰,允。
洪準海,以成均館官員,以知館事·同知館事意達曰,臣等伏奉草記批答,招諸生宣讀後,以批旨之勉誨若此,不可一向退處之意,反覆曉諭,使卽還入,則諸生以爲,睿敎辭旨,愈益諄勤,伏不勝惶蹙之至,臣等雖極愚迷,豈不知聖廟空齋之萬分重難,睿旨違傲之萬分惶懍,而顧念前後罪愆,罔非忱信未格之致,何敢憑恃勉諭之隆眷,晏然復入齋舍乎?縮伏私次,惟俟威譴而已云云。聖廟空齋,今至三日,事體極爲未安,而諸生等堅執不回,無意還入,何以爲之?敢達。令曰,知道。聖敎之下,諸生焉敢一向若是乎?聖廟事體之至重,業已諭矣,曉諭勸入之令,非止一再,而終不入齋,事體道理,誠極未安,斯速曉諭,期於勸入。
六月初三日辰時,毓祥宮·儲慶宮擧動入侍時,都承旨南泰著,左承旨李永暉,右承旨具允鈺,左副承旨金光國,右副承旨鄭尙淳,注書南玄老,假注書郭鎭純,記事官李弘濟·金普淳陪從。上具翼善冠·衮龍袍,乘輿出賓陽門,至明政門外,降輿乘輦,詣毓祥宮降輦,入齋室行禮。上詣神位奉審後。具允鈺曰,望燎何以爲之乎?上曰,當親行矣。行禮訖,上詣望燎位時,上曰,初九日,大臣·禮判牌招乎?諸臣曰,牌招宜矣。諸臣退出。上出神門外乘輦,仍詣儲慶宮行禮後,上出神門外乘輿,袖出御製題儲慶宮東軒文字,命具允鈺讀訖。上曰,還宮後,卽造懸板,付之東軒。上還宮,至明政殿月臺上,更爲拈撰所製儲慶宮東軒文字數句,仍入大內。諸臣以次退出。
上在昌慶宮。常參,以代理停,經筵停。
具允鈺達曰,卽看司書李普溫,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,何如?令曰,依。
具允鈺達曰,明日常參,取稟。令曰,停。
鄭尙淳達曰,大司憲金相奭未交龜,執義李德海文二所進,掌令金漢老呈辭,李普觀武二所進,持平崔台衡呈辭,尹得孟在外,今日以監察茶時之意,敢達。令曰,知道。
藥房都提調臣李,提調臣洪啓禧,副提調臣南泰著啓曰,昨日冒雨動駕,向暮還宮,伏未審夜來,聖體調攝,若何?寢膳諸節,亦何如?臣等不勝區區伏慮,敢來問安。答曰,知道。氣則一樣,少伸情禮,一倍此心矣。
南泰著達曰,左副承旨金光國,今日不爲任進,牌招,何如?令曰,依。
備忘記,傳于具允鈺曰,幼學金漢耉女,縣監金魯女,幼學尹得行女,入三揀擇,餘皆許婚。
洪準海達曰,正言安兼濟上書到院,而係是言事書,持入承批之意,敢達。令曰,入對。
具允鈺達曰,預備兼春秋白義煥,身病猝重,勢難察任,今姑減下,何如?令曰,依。
傳于具允鈺曰,御史下敎時入侍。
傳于具允鈺曰,三揀擇後,詣本宮時,道由熙仁門·敦化門,親迎弘化門行入來時,予與內殿,皆以敦化門·熙仁門入,令儀曹依此擧行。
傳于具允鈺曰,續自省諺解,何日內入乎?問于入直編次人,內訓等,何日內入乎?問于校書館。
具允鈺,以侍講院言達曰,本院司書李普溫,連日入直矣。以親病,陳書徑出,新除授兼司書李商芝,卽爲牌招入直,輔德朴盛源,旣有只推之令,亦爲牌招察任,新除授兼弼善權噵,時在咸鏡道鏡城任所,兼文學金應淳,時在慶尙道淸道地。書筵入番事緊,竝斯速乘馹上來事,下諭,何如?令曰,依。
南泰著,以宗簿寺官員,以提調意達曰,今番陳賀,實是擧國莫大之慶,八域含生,莫不奔走,獲覩盛儀,而身爲宗戚,多有不參者,事之駭然,莫此爲甚,衆所共知老病外,令宗親府現告,一竝罷職,以懲日後,何如?令曰,依。
具允鈺,以承文院官員,以都提調意啓曰,丁丑春,本院以謄錄輯成事,出接于典醫監,而其後連因徽寧殿水刺間入處及講書院權接,而尙未還入本院矣。今則講書院,還接本所,本院亦不可久處外司,自當日卽爲還入之意,敢啓。傳曰,知道。
洪準海,以備邊司言達曰,日昨徽寧殿移安時執事中,宗簿寺主簿韓師悌,軍資監直長趙龍命,屢度催促,終不來待,以他人臨急代塡,事體極爲苟艱。近來百隷,日益怠慢,莫重執事,亦且若此,事之可駭,莫此爲甚,竝拿問嚴處,何如?令曰,依。
具允鈺,以禮曹言啓曰,卽接漢城府査移,則魚錫疇之生家庶妹,乃凶逆之妾,相考處置云,魚錫疇女子揀擇單子,卽爲拔去,何如?傳曰,允。
洪準海,以兵曹言達曰,五衛將崔慶郁,景福宮假衛將金德純,素患痰病添劇,時月之內,萬無起動供職之望,呈狀乞遞,不可等待其差復,竝今姑改差,何如?令曰,依。
洪準海,以宣惠廳言達曰,坡州隱結六十一結零査出代,依楊州·高陽例,以大同米從略磨鍊,草記施行事,定奪矣。本廳文書相考,則戊辰年,因大臣陳達,楊州隱結自首後,以陵寢所在孔道邑,令本廳大同米中參酌劃給,坡州雖不如楊州之孔道,而旣有陵寢,且是路傍邑,則其所酬應,比他峽邑,亦似有異,依楊州例,自首隱結中五分之三,以大同米三十石,每年磨鍊劃給,以爲支保之地,何如?令曰,依。
洪準海,以刑曹言達曰,今此文科初試一所,旣已出榜,還移本曹之意,敢達。令曰,知道。
具允鈺,以成均館官員,以知館事意達曰,今此諸生之空齋,已至四日,而還入無期,臣與諸館官,連日守齋,本館諸堂,所當一齊會議,而同知館事李鼎輔·申晦,今日謂有身病,不爲來會,竝卽牌招,使之進參,大司成李彛章,試事纔畢,一體牌招,以爲同議勸入之地,何如?令曰,依。
具允鈺,以成均館官員,以知館事意達曰,臣祗承批旨,宣布諸生,繼以睿旨之連日勉諭,若是勤摯,在下者不宜膠滯之意,縷縷開諭,勸其還入。則諸生以爲,臣等三奉睿敎,辭旨諄複,憂聖廟之空齋,勉諸生之還入,臣等分義所在,宜不顧他,卽日趨承,而第伏念,日前大朝下敎,萬萬嚴截,臣等之踪地,久而愈蹙,情事窮而未暴,今於睿批勉飭之下,雖欲抗顔冒入,其勢末由。聖廟之四日空齋,前所未有,臣等罪上添罪,惟俟威罰之遄降,伏地隕越,不知所達云云。臣多般曉諭,多般戒飭,勉之以溫諭難孤,責之以微分甚悚,必欲其還入,而諸生謂以情阨勢格,無路運動,半日相持,終不聽從,此莫非臣言辭拙訥,不能善諭之致,誠甚愧悚,而諦觀諸生之色辭,則深引牢執,終始如一,實無督迫還入之勢,何以爲之?敢達。令曰,知道。當初聖敎,至爲明正,在諸生之道,其當悚蹙不暇,而反爲捲堂,莫重聖廟空齋,已至四日,而屢次下令之下,終不回入,殊若欲務勝者然,分義道理,俱涉寒心,以此意各別曉諭,俾於今日內還入。
兵曹判書趙雲逵書曰,伏以臣,於本兵重任,以才則至不堪也,以情則至難强也,實無一分承膺之勢,而只緣素守不固,未能抵死力辭,嚴命所迫,終不免冒沒出脚,臣誠日夕憂恐,如坐針氊,而惟是大政在近,瓜遞有期,屈指以竢,厪得挨過,才上請急之單,而適値國有無前之慶,且當動駕之辰,義分所在,他不暇顧,不得不撤籲徑出,趨參於陪衛之列,進退郞當,處義無據,臣實自愧,人謂斯何,臣本鹵劣,百無一能,而加以資歷淺短,聞見謏陋,猝當大政,觸事憒憒,未嘗拔一才儁,振一淹滯,以副我聖上委畀之盛意,此其罪固已難貰,而雖以見罪之已著者言之,訓副例以序擬,而未得覺察,以致漏望,宣傳宜陞實職,而不善推移,姑付軍銜,至煩大僚之論責。夫銓官之所斤斤持守者,乃是格例,而於此而有失焉,則壞損政體,不但爲一時做錯之比,而問備薄勘,顧何足以償塞其萬一耶?噫,臣之一遞之義,已決方寸,不啻參前倚衡,而其昏謬不職之狀,於此一節,而尤可益驗,臣若不知自處之義,而因仍蹲冒,則必將重誤國事,終陷大戾而後已,臣雖無狀,豈忍爲此哉?此臣所以彳亍徊徨,憂懼悶蹙,不敢爲更進之計者也,且於日前,以酒禁事,至有越俸之命,臣尤惶隕,不知所以自措也。顧今邦禁,何等至嚴,而麾下軍卒,無知妄犯,若論其不能檢飭之罪,臣實爲首,而副將則至被重棍,臣獨薄罰而止,是豈朝家綜核之政哉?縮伏俟勘之中,又添此難安之端,官職去就,尤無可論,玆敢瀝血陳章,仰請威譴,伏乞离明,俯賜諒察,亟許鐫削,以幸公私,不勝大願,臣無任屛營祈懇之至,謹昧死以聞。答曰,覽書具悉。卿其勿辭,從速行公。
江華留守元景淳書曰,伏以,日月迅邁,仁元聖母禫事奄過,祔禮已成,區區不任悲慶之忱,而惟我大朝殿下封爵重甲載回,縟儀斯擧,臣民歡忭,曷有其極,臣於試院竣事之日,忽承沁都居留之恩旨,聞命感惶,靡所措躬,仍伏念臣,疎庸鈍劣,百無肖似,前後踐歷,罔非踰涯,顧玆海口保障,責任尤重,揣臣才分,萬無堪承之望,臣若徒恃寵渥,不自審量,唐突出膺,則其奈僨誤國事何?此臣所以徊徨踧踖,有不敢冒進者也。瀝血陳懇,仰瀆睿聽,伏乞离明,俯賜諒察,亟許鐫遞,以重官方,以安賤分,千萬幸甚,臣無任屛營祈懇之至,謹昧死以聞。答曰,覽書具悉。日月流邁,孝昭殿禫事倏過,祔禮已成,追慕倍切,大朝封爵回甲,邦慶無前,縟儀載擧,慶忭之忱,曷有其極?卿其勿辭,從速欽哉。
輔德朴盛源書曰,伏以,日月迅邁,仁元聖母禫祔奄過,伏惟大·小朝慨廓之懷,益復如新,臣不勝區區憂慮,仍伏念臣以無似,濫叨見職,日已累矣,未敢爲承膺之計者。蓋以昨秋待罪本院之時,大朝筵敎,至爲嚴截,追思至今,惶汗浹背,溺職之罪,臣固自知,今不可諉以經歲,晏然復冒,此實臣難進之端,而且臣老母,年今七十五,癃病浸深,長在床簀,脚部不仁,全廢屈伸,坐臥運動,必須傍人,臣獨專管救護,而小有離側,則飮啖藥餌,俱失其時,似此情理,無望從宦,而近添泄患,度數頻數,元氣撕綴,蔘補罔效,臣晝夜焦煎,心神散亂。日前召命之下,未暇陳懇,徒事違傲,揆諸義分,實合罪戮,睿度寬弘,例勘猶靳,私心悚惶,益增萬萬,玆者牌召復臨,而親病諸節益劇,不得不敢入文字,仰陳情私。伏乞离明,俯察微懇,亟賜處分,以嚴邦憲,仍令選部,勿復撿擬於官職,俾得安意救護,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中。且切慶忭,爾其勿辭,救護母病焉。
司書李普溫書曰,伏以,我大朝封爵之年甲重回,廣庭之賀儀載擧,伏惟睿情,慶祝益深,區區下忱,曷任欣忭。仍念臣,才不踰人,學未通方,而猥荷洪造,忝叨講列,聞命驚惶,不知攸措,顧臣懵學,雖於尋常文字之間,多未通曉,則發羲經之奧旨,備离筵之顧問,豈其所可能乎?自量甚熟,承膺無路,而適値下番闕直,牌召再辱,屢犯違傲,義分之所不敢,冒沒出肅,旋卽持被,居然已屢日,而每自循省,誠不勝其慙赧矣,卽接家信,臣母宿病,猝添於日候之不適,寒熱互乘,食飮全減,眞元日爍,症形甚苦云。臣自聞此報,情私煎急,按住不得,忙投短章,徑出禁門,伏乞睿慈,俯垂矜察,亟遞臣職,以便救護,仍治臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。大朝封爵回甲,邦慶無前,縟儀載擧,慶忭之忱,曷有其極?爾其勿辭,救護母病。
六月初四日午時,王世子坐德成閤。承旨入對時,同副承旨洪準海,假注書郭鎭純,記注官尹光國,記事官金普淳進伏訖,諸臣仍爲退出。
上在昌慶宮。常參,以代理停,經筵停。
自昧爽至辰時,有霧氣。
洪準海達曰,明日常參,取稟。令曰,停。
又達曰,大司憲金相奭未交龜,執義李德海,掌令金海老·李普觀呈辭,持平崔台衡再度呈辭,尹得孟在外,今日以監察茶時之意,敢達。令曰,知道。
李永暉達曰,今日,持公事日次入對,而時無公事,頉稟。令曰,知道。
藥房都提調臣李,提調臣洪啓禧,右承旨具允鈺啓曰,伏未審夜來,聖體調攝,若何?寢睡·水刺之節,亦何如?前劑入湯劑,已盡於昨日,臣等與諸御醫入診,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,而湯劑五貼劑入,下敎日入侍,宜矣。
具允鈺啓曰,今日晝講,經筵官無進參之員,知事洪象漢·李喆輔·申晦,同知事金陽澤·趙暾,竝卽牌招,推移進參,何如?傳曰,允。
傳于洪準海曰,榜目有下問事,今日晝講,大臣竝入來,同爲入侍,晝講罷後,備局次對爲之。
傳于鄭尙淳曰,備局進不進單子入之。
傳于洪準海曰,申飭之下,懸註者多,將臣懸註,尤爲駭然,使之竝卽入來。
鄭尙淳達曰,晝講罷後,次對爲之事,命下矣。兩司當爲進參,除在外陳書呈辭受由·未交龜被論外,執義李德海,掌令金漢老·李普觀,竝卽牌招,以爲推移入侍之地,何如?令曰,依。
以執義李德海,掌令金漢老·李普觀等,牌不進罷職令旨,令于鄭尙淳曰,竝推考徽旨捧入。
傳于具允鈺曰,永禧殿酌獻禮,曠已久矣,初十日當行,祭文當親製,道由弘化門,分付儀曹。
具允鈺達曰,檢閱李蓍廷,自鄕上來云,卽爲牌招察任,何如?令曰,依。
具允鈺達曰,因本院達辭,預備兼春秋白義煥減下事,依下矣。其代,令該曹卽爲口傳差出,何如?令曰,依。
吏曹,口傳政事,兼春秋單申景濬。以李達海爲永興府使,金光礪爲甲山府使,尹僖東爲穩城府使,李祐遠爲利城縣監,領府事兪拓基爲正使。
兵曹,判書趙雲逵爲副使,兵曹口傳政事,以李崇爲分都摠都事。
傳于鄭尙淳曰,俄者入侍承旨入侍。
鄭尙淳,以兵曹言啓曰,分都摠都事李碩觀,病伏鄕廬,勢難上來云,不可無變通之道,今姑改差,卽爲口傳差出,何如?傳曰,允。
洪準海,以宗簿寺官員,以提調意啓曰,今己卯春夏等講學宗室勤慢抄出,而或値公故,或値本寺有故,不得依例課講。旣不滿十五分,則施賞一款,固不擧論,而其中河南君垙,自丁丑春夏等,至己卯春夏等,連五等居首,似當依近例,加資啓請,而事係恩賞,自下不敢擅便,上裁,何如?傳曰,特爲加資。
鄭尙淳,以兵曹言啓曰,今此永禧殿擧動時,問安馬及各差備應把之數,無以推移,依前例,京畿驛馬,限十匹補把,以充不足之代事,本道監司處分付,何如?傳曰,允。
以己卯六月初五日全羅監司狀達,濟州書員李往石等渰死事,令于李永暉曰,渰死人等,令本道恤典擧行。
全羅監司洪麟漢書曰,伏以,我聖上封爵之年重回,邦慶無前,褥儀將擧,臣民懽忭,曷有其極?臣身縻外藩,未覩盛禮,不勝瞻天遙祝之至。仍伏念如臣無似,偏荷聖眷,猥叨重任,居然三載,一味尸居,夙夜憂懼,向在春間,幸蒙恩遞,獲遂私願,而特敎仍任,遽出格外。繼又有限明春之命,臣之惝怳悶阨,固當如何?非不欲卽地瀝血,仰煩天聽,而第念査陳之政,最是民國重事,言始出於臣口,責旣委於臣身,而乃反力辭苦避,不思贊成聖德,則非但分義之不敢,抑亦事理之未安,故黽勉奉行。今纔了畢,因緣盤礴,非臣本意,顧臣處義,不可不去者三,當初朝家之特爲仍畀,微臣之所以受命者,不過曰爲一陳田事,而幸賴我聖上若保之恩·如傷之仁,湖之南五十餘州,荒畦廢隴,庶免不毛之稅,編戶殘氓,少舒剝膚之慘,臣之蒙劣,雖不能承奉德意,齊整得盡,以其事則今已竣矣,臣可去也。方伯交遞,例有期限,譬若漢時之征伐,得見瓜熟而替代,苟或憑恃洪私,過期冒遵,則妨賢之嫌,縱不暇論,傷廉之誚,顧安可免乎?目今瓜期纔報,便同已遞,臣可去也。臣之病狀,已陳前書,而始祟於炎陬之卑濕,食飮頓減,近勞於陳畝之巡審,寢息靡寧,榮衛因以銷鑠,精神漸益昏憒,決一訟而動費時月,廢衆務而呻吟晝宵,臣之生死,顧何足恤?一路受害,誠非細事,臣可去也。有此三可去,而貪戀舊廩,因仍不去,則人謂斯何。抑臣又有所萬萬悶迫者,臣之老母,不習風土,南來之後,受傷不少,勢難久留,先已還家,睽違千里,定省久曠,陟屺之望,瞻雲之思,交弸于中,凡人之動靜施爲者,賴其有此方寸,而今臣之方寸亂矣,亦何以承重責而理劇務,仰副委畀之盛意也哉?情窮勢急,冒陳短章,伏乞离明,俯賜矜憐,特許鐫遞,以安微分,不勝至願。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,縟儀載擧,慶忭之忱,曷有其極?卿其勿辭,調理察任。
正言任珹書曰,伏以,臣於日昨,往赴試院,得聞母病猝劇之報,心神飛越,不暇他顧,忙進請急之章,恭俟擅行之罪,睿度天大,威罰不加,反下先察職後護之答。臣且惶且感,罔知攸措,抑情赴坐,方寸如灼,今當試事之已畢,宜伸反面之義,而老母所患,自經昏窒之後,症勢挾感彌留,寒熱來往,頭疼兼發,胸膈痞結,食飮專却,委頓床褥,氣息綿綴。臣終鮮兄弟,扶視無人,歸護病側,一時爲急,玆不得不拜書陳懇,自外徑歸,揆以義分,合被大何。伏乞离明,俯賜諒察,亟遞臣職,以便救護,仍治臣罪,以肅朝綱,不勝萬幸,臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
大司諫李景祜書曰,伏以,天休滋至,邦慶無前,我大朝殿下,臨殿受賀,日吉辰良,縟儀順成,帀域含生,懽忭惟均。臣於是時,適在試院,未參嵩呼之列,益切頌祝之忱,念臣所叨臺職,豈有一分堪承之勢,而除命適下於科試隔日之際,牌召繼降,義在往役,區區微諒,有不暇言,弁髦素守,冒沒出膺,自顧慙恧,人謂斯何。今則試役已竣,事宜反面,而第臣之矢心自畫於一切言議之地者,庶幾天日之明,亦可以俯燭矣。今雖不敢爲覼縷煩復之計,其不可因仍蹲冒則決矣。且臣之老父,年深病痼,居常奄奄,臣豈有離舍從宦之意,而只緣感激恩造,不敢言私。間嘗爲筋力奔走之禮,每念古人事親日短之語,未嘗不怵然驚懼矣。近十日離違之餘,纔聞爲暑症所添損,症形非細,情私煎熬,急於歸護,玆敢隨詣闕外,短章籲呼,自外徑歸,臣罪至此,萬殞惟輕。伏乞睿慈,俯賜鑑諒,亟令鐫削臣職名,以重臺選,以便救護,千萬幸甚。臣無任屛營祈懇之至,謹昧死以聞。答曰,覽書具悉。大朝封爵回甲,邦慶無前,縟儀載擧,慶忭之忱,曷有其極?爾其勿辭,救護父病焉。
檢閱李蓍廷書曰,伏以,我聖上封爵之年,一甲已周,親臨法殿,百僚獻賀。凡有血氣者,擧莫不鼓舞雀躍於壽域春臺之中,伏惟我邸下,歡欣慶忭之心,曷有其極?仍念臣濫蒙鴻造,猥叨秉筆之任,而奉職無狀,不能仰體我大朝盛意。頃以圈事,至被譴罷,同事首僚,遠謫嶺外,罪同罰異,惶愧欲死。曾未幾何,卽賜甄復,而竟未免坐犯違傲,旋蒙例勘,歸伏松楸,杜門訟愆矣。不意今者,恩敍又降,職秩如舊,馹召之命,遠及鄕村,且驚且感,靡所容措,不敢偃然。乘馹今始還歸私次,而召牌踵臨,在臣分義,固當蹶趨承之不暇,而揆以館例,理難仍冒於職次,翰苑一步,鐵限已在,況臣僚官,尙在罪籍,則去就一節,尤無可論。玆敢隨詣禁扃之外,拜章徑歸,逋慢之罪,益無所逃。伏乞离明,亟削臣職,仍治臣罪,以爲人臣慢命者之戒,千萬幸甚。臣無任屛營祈懇之至,謹昧死以聞。答曰,覽書具悉。大朝封爵回甲,邦慶無前,縟儀已擧,慶忭之忱,曷有其極?爾其勿辭,從速察職。
修撰李福源書曰,伏以,天休滋至,我聖上封爵歲回,賀儀載擧,凡在含生,蹈忭惟均,臣嘗讀詩至四牡之卒章曰,是庸作歌,將毋來諗。朱子釋之曰,以不獲養父母之情,告於君也。非使人之作歌也,設言其情而勞之耳。臣每覽此,未嘗不喟然感歎於先王仁厚之德,旣又竊怪君之體下至此,而爲其臣者,顧不能自陳其情,使其君設言而勞之者,何也?豈其時國事多艱,非臣子言私之日歟?將或親未及老,義當先公歟?不然則臣之於君,猶子之於父,夫何言之不可盡也?臣之蒙陋,猥忝經幄,徒竊榮寵,漫無禆益,宜以奔走之勞,少效酬報之圖,行人新命,敢不祗承,而竊稽國典,朝臣之有年七十父母者,勿除三百里外守令,聖朝所以敦孝理而伸下情,其意甚盛。今臣母年,洽滿七十,臣父於七十之年,亦纔少一,而此去燕都,過於三百里甚多,夫除邑雖遠,要在疆內耳。聞問不隔,省覲以時,而猶爲之曲軫其私,聽其不赴,況此殊域之行,期以半年之久。又況臣母貞疾羸形,凜然可憂,持被禁省,情猶難堪。將使之違曠膝下,征邁天涯,求諸情理,參以法意,終有所勉强不得者,臣旣職叨從班,例得以私懇聞于朝,又幸躬際淸平,無王事靡盬之歎,有詩人不遑之憂,庶可以從容自謀於恩義輕重之間。玆敢不避煩猥,冒死控籲於貳極之下。欲望邸下,推周詩體下之恩,念聖朝制法之意,將臣所懇,下之該曹,俾得稟處。或乞特出睿裁,劃卽遞改,使此螻蟻之微,獲伸烏鳥之私,則不惟臣之感激銘鏤,不知死所,其於國家以孝爲治之道。或不無補,臣無任屛營祈懇之至,謹昧死以聞。答曰,覽書具悉。大朝封爵回甲,邦慶無前,賀儀載擧,慶忭之忱,曷有其極?書辭,令該曹稟處焉。
己卯六月初五日午時,上御崇文堂。晝講,大臣同爲入侍時,知事洪象漢,特進官金尙翼,武臣李栢齡,參贊官洪準海,侍讀官洪趾海,檢討官金鍾正,記事官南玄老·李弘濟·金普淳,領議政金尙魯,左議政申晩,右議政李諸臣以次進伏訖。上讀前授音訖,趾海讀自王天下有三重焉,止言天道也。上讀新授音訖。趾海曰,欲反古之道,則古之道,卽古聖王之道,非不好矣,而災及其身者,以無德無位,而强欲反之,故災及於身,此固爲在下者之所當戒,而在上者,若能行三重之政,則必將使天下之人,一才一藝,皆得奔走效力,而得以寡過矣。亦豈非在位之君子,所當體認而行之者乎?上曰,所陳是矣。趾海曰,朱子曰,有位無德,應上文愚而自用,有德無位,應上文賤而自專,吾說夏禮,應上文反古之道,文理之收殺,上下之照應,當着意看過矣。上曰,然矣。上曰,上焉者無徵而民弗從,下焉者不尊而民弗從,民無可從之道耶?趾海曰,上焉者,以夏殷之禮,無徵也,今則不然。皇朝禮制,爲時王之制,我朝祖宗禮制,亦爲時王之制,若以孔子吾從周之意,擧以行之,則何憂乎民弗從乎?上曰,然矣。鍾正曰,蚤有譽尙易,永終譽誠難,大凡君子之道,有始有終,然後方可有譽矣。以堯舜文武言之,永有譽於天下後世者,乃本諸身之效也。上曰,三代以後人君,則皆是好名,故譽字未免有意矣。趾海曰,祖述憲章四字,儘有意味,堯舜則道全而法未備,故宗其道而曰祖述,文武則法始備,故守其法而曰憲章,道中固有法,法亦不在道外,而以道以法,自有歸重,此等處,亦當着眼看矣。上曰,上番所達,是矣,講讀訖。李曰,日熱如此,聖體,若何?湯劑連爲進御乎?臣今日旣登筵席,招醫官入診,伏望。上曰,服八味元後,頗覺有效矣,入診則何必爲之乎?曰,儲慶宮層階甚高,而臣等仰瞻行步,不勝慶幸矣。上曰,其梯似上岳陽樓矣。上曰,再揀已行,予心已有定處,三揀後禮官牌招,亦文具,而旣有前例,其日不可不命招卿等矣。金尙魯曰,再揀已行,聖心有定,三揀時,何必命招臣等耶?此實宗社莫大之慶,臣等忭賀之忱,曷有其極?上曰,玉冊文,預爲留意,可也。上曰,毓祥·儲慶宮,旣已口告,而三揀後,欲展拜眞殿矣。洪象漢曰,大婚,今月內定行事,命下,而有三度習儀及納采·納徵·告期之禮,其間日字不多,難以分排,何以爲之則似好耶?上曰,三度習儀,竝兼行,可也。象漢曰,納采則以十三日爲之,三度習儀,則以十五日擧行,何如?上曰,其前則多有掣肘之端,以十五日擧行,可也。上命備堂入侍,臣玄老傳命出去。行知中樞府事李益炡,行司直金聖應,判敦寧李昌誼,行漢城判尹李鼎輔,行戶曹判書洪鳳漢,左參贊李喆輔,廣州留守鄭翬良,行副司直李益輔,刑曹判書申晦,行副護軍具善復·鄭汝稷,刑曹參判金致仁,摠戎使崔鎭海,事變假注書安寬濟,以次進伏訖。上命準海書之曰,曾已下敎,內外習儀時,儀仗權停,正日,大殿小駕儀仗,中宮殿儀仗,依例陳設事,分付,而此指通明殿庭儀仗也。動駕時,自當依禮文擧行,一體分付。上曰,武一所榜中,有父名犯御諱者,此是試官不察之失,而試官如或知之,則豈不拔之耶?仍下詢試官誰某也?大臣歷數以對。上曰,試所所當草記,而不爲矣,此非渠之罪,而所重在焉,拔之,可也。尙魯曰,今承下敎,武一所榜目,大有不察之失,誠極驚駭。當該諸試官,竝罷職,入格人李延弼,拔去元榜目,卽爲改書以入之意,分付該曹,何如?上曰,依爲之。出擧條尙魯曰,頃因江原前都事金鍾正狀本,杆城郡衙錄條加賦守令指名狀聞事覆奏,分付於道臣矣。卽見道臣沈鏽狀啓,則甲戌改詳定後,加賦守令姓名,後錄以聞矣。當該前郡守吳命觀,今已身故無論,前郡守吳璿,拿問定罪,何如?上曰,依爲之。出擧條尙魯曰,頃者筵中,因嶺南道臣狀啓中,寺奴婢比摠年條錯誤事,有問于道臣登對更稟之命矣。道臣趙曮狀本,纔始來到,而以爲,乙亥減貢節目,以庚午摠刋頒,本道不得不以此年條擧行,故前狀中,有此陳列云,所謂庚午比摠,乃是均廳給代之摠也,比摠只自均廳擧行而已。本道之庚午比摠,至今自在,元無變改之事,則本道以庚午摠,錯認爲本道改貢摠,至登於狀聞者,未免爲不察,道臣從重推考,何如?上曰,依爲之。出擧條尙魯曰,東萊府使沈墢,以裁判差倭爲請公作木退限作米事,今方出來之由,有所狀達,禮曹申目,請令廟堂稟處,而事係邊情,不可不仰稟,故敢達。差倭出來,則毋論某事,姑許接待例也。今亦依前例爲之,而至於公作米,則以一時特恩,視爲應行之事,每每生心,輒請退限者,誠極不當,反覆責諭,卽速還送之意,嚴飭分付,何如?上曰,依爲之。尙魯曰,此乃邊情之最緊者,則所當啓聞,而以狀達爲之者,殊極不審。東萊府使沈墢,從重推考,此後則此等關緊之事,以狀啓擧行事,分付,何如?上曰,依爲之。出擧條鳳漢曰,講書院衛從司奴婢給代之數,酌定更稟事,定奪矣。臣意則講書院,則從翊衛司之例,而衛從司之數,比講書院減等,如翊衛司之減於春坊之爲,則似爲的當,依此擧行乎?上曰,依爲之。出擧條鳳漢曰,仁元王后殿供上炭·燒木·杻炬·杻木及內官以下柴炭,當爲減下,而今春傳敎,只有燒木勿爲進排之命,杻炬·杻木炭,無所提敎,故工曹不敢循例擧行,要臣稟定矣。上曰,當竝減下矣。出擧條尙魯曰,新差諸備堂,尙不行公,今於次對,亦不入侍,事體未安,竝從重推考,申飭行公,何如?上曰,依爲之。出擧條上命準海書之曰,三揀擇後,宗社及毓祥宮徽寧殿告由祭,依例擧行,祭文當親製以下矣。上命準海書之曰,今番動駕時,元良祗迎·隨駕,置之,步軍五哨,馬軍三哨,禁軍三番隨駕事,分付。上命準海書之曰,初九日十一日,開政事,分付。尙魯曰,以泮儒事,曾有下敎,而旣進箋文,使之捧入,似好矣。上顧懸板曰,日監在玆四字在彼,予豈忍欺心乎?決難受之矣。尙魯曰,聖廟空齋,一時爲憫,使之勸入,何如?上曰,正士習三字,爲今急務,四學箋文,雖不足數,而儒生只拜呈于門而去,此則甚可非矣。趾海曰,箋文體重,太學處義,尤有別焉。雖監司兵使,若有箋文還給之命,則決不當晏然在職,況賢關首善之地乎?聖朝之優禮多士,逈出尋常,留念善處,是所望也。上命準海書之曰,頃者箋文給之,所重在焉。今日見備單,乃知諸生之捲堂,此非今諸生之過,而近者太學捲堂,或不無過中者,此則固然矣。箋文不處置之前,非徒今儒生,雖他儒生,孰敢應令?此召其人而閉其門也,莫重聖廟,館官多日守齋,事體寒心。雖然今對日監在玆四字,焉敢欺此?其若受置于前,其欺在何,宜有闊狹,其箋文政院捧之,付諸史庫,旣已捧矣。爲靑衿若是處分後,何敢撕捱,以此分付,期於勸入。上曰,今番別試講,鄕人能誦者必多矣。尙魯曰,會試尙隔數朔,豈不能成誦乎?宜固守一定之法矣。上曰,殿試後面試,予所不忍也,而講則予當抽栍受之,如有不通者,則試官當用科場用情律矣。儒生聞此下敎,想必勤讀,豈不有效乎?鼎輔曰,雖爲科慾所牽而誦之,旋卽忘之,其有效則未可必也。尙魯曰,雖然與元不讀書者,不可同日而語矣。晦曰,會試尙餘二朔,孰不能成誦乎?上曰,成誦其亦甚難矣,金得信讀書萬遍,雖僅得成誦,而旋卽遺忘,若使此人,當今番別試,則亦難矣。申晩曰,當此國家多事之時,首相之出疆甚悶,而連有宗班正使之前例矣。曰,丙子以後使行,凡二百六十餘次,而以首相入去者,只崔鳴吉,而此人則其時彼中,多有周旋之事,其後鄭太和外,更無入去者矣。上曰,右相仔細考見矣。領相旣見北道,彼中似欲又見,而此非忙急之事,更議無妨矣。尙魯曰,備堂退出,臣等則留待可乎?上曰,唯,備堂退出。曰,法講筵體,何等至嚴,而入侍諸臣,多有失措者,承旨所當察推而不請,事極生疎,承旨推考,何如?上曰,勿推,此後則申飭,可也。尙魯曰,正言安兼濟上書入達,已經夜而尙無下答,有試官譴罷儒生捕治之語矣。準海曰,臣等昨請承批,而登對時仰稟爲可下令矣。上命入一所策題,臣玄老傳命出去持入,上命準海讀之。上曰,題不好矣,不必以卽景出試題矣。上曰,吳遂采老成,李昌壽純實,出此題者,必是徐志修矣。上命持入試劵。臣玄老傳命出去持入,上命臣玄老讀之。上曰,此是年少不解事之人,何足深責也?渠則以爲別意思而爲之矣,此莫非動於科慾之致也。尙魯曰,此則置之,落券使無痕跡宜矣,而試官之持出試券,誠甚怪訝矣。上曰,試題甚非矣。徐志修淸潔可貴,而無邊模矣。尙魯曰,雖無邊模,其實細密矣。上曰,然乎,試官無邊模,擧子亦疎闊矣。尙魯曰,安兼濟上書,必有甚麽意思而爲之矣。儒生宜有罪罰,而臺諫亦不可無責矣。上曰,安兼濟異於他人,此豈負予者乎?仍命準海書之曰,今聞正言安兼濟上書,其涉訝之,此等世道,不聞則已,若此之後,決不可默。取其券而命讀,不過亘中科慾挾雜不緊者,噫,爲今靑衿,心雖不正,其欲爲科,則心無他可知。覽其對,亦不過年少愚騃之致,拆其祕封,年果不過立年,何足捕治?此臺臣所聞之過也,頃者以書題事,嚴飭處分,則以其人爲試官,不思自勉,乃問此題,致此怪駭。其文亦不過一哂,則書外置下,其何不可,而重襲而來,問于相臣,以駭聽聞,究其由則皆試官之過也。事雖有當者,同所試官,飭何異哉?文一所監試官外諸試官,一倂罷職,擧措若此,臺臣陳書,其心可見。業已下敎,則若是張大,其事不審,正言安兼濟遞差,文雖可笑,士習不正,旣已拆封,通德郞李奎緯,特爲停擧,以礪多士。大抵代加之法,近者大濫,當爲從仕郞之類,以奎緯觀之,遽然爲通德郞,此後代加時,申明舊典,濫爲擧行者,當該銓官,隨現施以制書有違之律。北道暗行御史入侍事。出榻敎御史鄭晩淳入侍進伏。上命讀書啓。上曰,北道治績第一守令誰也?晩淳曰,鍾城府使李光瀷,爲第一治矣。上曰,李光瀷何如人耶?尙魯曰,頗精詳矣。晩淳曰,利城縣監李德耉,雖犯均役,而北關凡百責應之道,專出於穀,故異於他道矣。北道人心,本來獰悍,甲山府使韓碩弼,以病遞差,似好矣。尙魯曰,御使所奏誠是矣。上曰,然矣。晩淳曰,居山察訪洪彦彧,多徵貂皮,頗有民怨矣。上曰,其涉可駭,爲先遞差,可也。仍命準海書之曰,今覽御史書啓,鍾城府使李光瀷,爲治居一,特賜熟馬之典,利城縣監李德耉,先罷後拿,永興府使沈鳳徵,穩城府使李廷壽,竝罷職,甲山府使韓碩弼,今覽書啓,何待其愈?遞差其任。此守令,令該曹,一倂口傳擇差,不多日內下送,穩城·甲山,仍以武弁擇差事,分付。居山前察訪洪彦彧,徵貂多怨,其涉可駭,令該府嚴處。晩淳退出。上命準海書之曰,夕講爲之。臣玄老傳命出去,知事洪象漢,特進官金尙翼,侍讀官洪趾海,檢討官金鍾正,武臣李栢齡,入侍進伏訖。上讀前授音一遍。趾海讀自唯天下,至聖止學者其可不盡心乎。上讀新授音一遍訖。趾海曰,潛雖伏矣,應第一章莫見乎隱,莫見乎微,相在爾室,應第一章戒愼乎其所不覩,恐懼乎其所不聞,無聲無臭,應天命之性,首尾照應,語脈貫通,一篇之中,自有文章體格矣。上曰,可見聖人用意處矣。趾海曰,潛雖伏矣,但言謹獨之事,至於不動而敬,不言而信,則工夫益加密矣。至於民威於鈇鉞,益見其效之發見,而篤恭而天下平,則其效愈遠愈大,以至於平天下之域矣。上曰,然矣然矣。自天下平,而至於上天之載,無聲無臭,則尤可見其微妙處矣。上曰,臨御三十載,實無治效之可言。中夜思之,不勝恧然,暮年讀此,何望其效乎?此後則講詩,亦無不可,而中庸·大學,實爲聖人用工之骨子,循環不已,至再至三,若天道之循環不息,以爲自强之道矣。趾海曰,自强之敎,實欽仰而再講三講,至於累講而不已,則昔之無味處,終必有味,昔之泛看者,終必細看,多有自得之妙矣。上曰,當益勉矣。上命準海書之曰,飭已行,前奉敎鄭昌順放送,在外翰林申飭,其令卽爲上來,諸臣以次退出。
六月初五日戌時,上御崇文堂。承旨入侍時,同副承旨洪準海,注書郭鎭純,記事官李弘濟·金普淳進伏訖。上曰,武科一所榜目,誰人捧之乎?洪準海曰,臣捧之矣。上曰,書之。上曰,事雖不察,關係莫重,不可尋常處之,武一所試官·監試官,加施不敍之典。出榻敎上曰,兵曹入直堂上入侍事。出榻敎上曰,承旨書之。上曰,處分之後,承旨纔下政院,心甚瞿然者,莫重古來邦禮,幺麽黃口章甫,敢以陋字等說,肆然特書,關係不輕,則以科慾亘中,不滿一哂,處分者,忽然大覺,不覺悚焉。豈可以其律處之?李奎緯,三水府勿限年充軍,勅墨不乾,不謹書題。噫,君父釋衰其幾月,而末段無杖之問,其亦非時,人君嚴堤防之道,決不可以性品無隅寬貸,其題之人,不問可知。他人雖唱,其宜爭執,以此以彼,焉可無飭?試官徐志修,端川府投畀,旣有此無嚴不敬之對,臺臣之請,予則曰得體,若無此言,將何以嚴堤防?正言安兼濟勿遞,其文,政院卽爲付丙。上曰,此傳敎,史官卽爲出付政院擧行,賤臣奉傳敎,出付政院,卽爲還入進伏。上曰,其傳敎還入。賤臣趨出,奉傳敎還入進伏。上曰,渠不足惜,而處分一下,使其父聞之,則必致驚心,亦不可不念。三水府勿限年充軍,改書以永刋儒籍,端川府投畀,改書以亟施削黜之典,書訖,賤臣奉傳敎出來,諸臣亦以次退出。
上在昌慶宮。常參,以代理停,經筵停。
具允鈺達曰,明日,國忌齋戒,再明日,正日,此兩日常參,頉稟。令曰,知道。
鄭尙淳達曰,大司憲金相奭未交龜,執義李德海,掌令金漢老·李普觀呈辭,持平尹得孟在外,一員未差,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
具允鈺達曰,檢閱李蓍廷,書批已下,卽爲牌招,何如?令曰,依。
具允鈺,以弘文館言啓曰,本館下番副修撰李福源,以漢學兼敎授,今日院試坐起,晝仕出去之意,敢啓。傳曰,知道。
傳于具允鈺曰,明日,端暉門內親傳香,令儀曹擧行。
又傳于具允鈺曰,代押旣已爲之,只親傳擧行。
具允鈺,以吏曹言啓曰,永興府使,今方差出,未準朔禁軍將,竝擬以入之意,敢啓。傳曰,知道。
又以以嘉禮都監郞廳,以都提調意啓曰,今此嘉禮時,輦輿儀仗,旣已畢造,使該房郞廳,陪詣闕內,依例送于內司僕寺及儀仗庫,使之藏置,以待冊禮之日,何如?傳曰,允。
又以嘉禮都監郞廳,以都提調意啓曰,別宮進排各樣物件,別單書入之意,敢啓。傳曰,知道。
傳于具允鈺曰,昨日已下敎於禮曹矣,草擇日一件欲見之,謄入。
又傳于具允鈺曰,三揀擇詣闕單子,置之。
假注書郭鎭純有頉代,以任煜爲假注書。
具允鈺啓曰,假注書任煜,時無職名,令該曹,依例付軍職,冠帶常仕,何如?傳曰,允。
吏曹判書閔百祥三度呈辭,令于具允鈺曰,加給由。
鄭尙淳,以備邊司言啓曰,本司武郞廳許任,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳具彩五,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
洪準海,以義禁府言達曰,慶尙道知禮縣投畀罪人鄭昌順放送事,命下矣。放送之意,分付道臣,何如?令曰,依。
具允鈺,以成均館官員,以知館事·行大司成意達曰,昨日草記批答,政院頒下之時,更鼓已五下,天向曙矣。諸生之散處泮村者,一一招會,宣布徽旨,反覆曉喩,戒其不可更違,勉其必爲還入,則諸生以爲,聖廟空齋,嚴旨積違,非不知萬萬惶悚,而賀箋莫徹,情事未暴,實無擧顔守齋之望云,屢次開導,終日相持之際,聖敎特下,賀箋許捧,則諸生始以爲,聖旨開釋,睿敎飭勉,至此之極。且惶且感,卽爲還入云云,仍設食堂,臣等與郞官退去之意,敢達。令曰,知道。
領府事兪拓基書曰,伏以臣,負人臣罔赦之罪,而荷聖上莫大之恩,薄譴未幾,遽賜宥釋,又不旬日,而繼下收敍之命,仍置樞府舊秩。臣於是,實不勝驚惶震越,不知置身之所。昨於史官之回附陳,罪名至重,末由趨承之意。伏想睿鑑,亦或俯燭其一二也。竊念臣,爲臣不忠,事君無狀,前後聖敎,多有臣子不忍聞者。臣誠頑冥,雖不能卽地滅死以自暴,而尙此食息於天壤之間,日夕所血泣而祈祝者,唯願遄蒙當被之罪,以少塞臣分而已。頃者聖敎特諭,以其時下敎,非謂此人,以示容貸之德意,臣伏讀感咽,殆若再生。瞻望雲天,倍切兢隕,惟是臣罪,臣所自知,誠不容以乍蒙薄勘,而輒敢晏然,自同平人,則況何論於官秩去就之際哉?唐突陳籲,亦涉猥越,而恩旨之下,又未敢多日泯伏,不得不冒死仰控於貳極之下。伏乞离明,亟令攸司,削臣之職,論臣之罪,以戒有位,以安賤分,千萬幸甚。答曰,覽書具悉卿懇。聖敎持諭之後,卿何爲若此?卿須安心勿過辭,卽日入城焉。仍令曰,史官往諭。
獻納李明煥書曰,伏以,惟我大朝殿下,受爵吉歲載回,慶溢宗祊,賀騰大庭,臣民懽忭,曷有其極?念臣情勢,不可復玷於臺端,屢陳於前後辭書,而祗以監試事別,義同往役,黽勉而出,凡二遭耳。始也被嚴旨,而再焉致人言,臣於是,隍隕震蹙,罔知攸措。乃今入場之後,猝中毒癨,症轉劇日昏昏,不省事爲,當此之時,試場巨細糾檢之責,無所可言,則尸職之罪,臣誠萬隕。臣之情勢旣如此,臣之病勢又如此,故榜出之日,不得隨諸試官之後,而入闕復命。且値齋日,陳暴路阻,臣方悚慄,俟譴不暇,而正言安兼濟之書出矣,其所論列,極爲深緊。臣之自來自畫之義已固,而目今見斥於僚臺,事面亦重,至請以譴罷,罪名不輕,尤何敢一刻冒據,重以貽臺閣之羞哉?況且當所試院諸臣,旣以此俱被譴罰,則臣獨倖免,非但有乖於刑政,亦當不厭於人心。豈可以謬被區別,便同無故之人,不思所以自劾之道哉?有引則避,臺體當然,而揚揚詣次,亦有所不敢。伏乞睿明,俯察衷曲之懇,削臣職治臣罪,以肅邦紀,俾安私分,不勝大幸。答曰,覽書具悉。大朝封爵回甲,邦慶無前,縟儀載擧,慶忭之忱,曷有其極?大朝處分,至爲正明,其何過辭?爾其勿辭,從速察職。
正言安兼濟書曰,伏以惟天,眷佑我宗祊,大朝殿下寶算靈長,封爵甲年,載擧縟儀,臣民忭祝,曷有其極?仍念臣,副急承膺,祗爲一時往役之義,而反面之日,適値我大朝動駕,不暇他顧,冒沒陪從,而蠢然之愧,則冞切于中。臣固不以言責自居,而事在目下,玆敢附陳焉。卽聞別試文一所初試試劵中,有以當今爲言,張皇說去,多有可駭之語云,臣雖不得目見,而傳聞則多矣。噫,世道漸下,人心益壞,科場文字之間,至有不韙之擧,此而不明査嚴懲,則國綱日頹之憂,有不可勝言矣。事當趁時陳聞,卽爲捕治,而仄聽經日,尙無所聞。臣謂當該試官及監試官,竝施譴罷之典,而至於試券,則卽令摘發,窮覈重繩,斷不可已也。答曰,覽書具悉。所陳,大朝旣已處分,余何更諭焉?
上在昌慶宮。常參,以代理停,經筵停。
肅宗大王忌辰齋戒。
親傳香罷後,大殿,政院·玉堂·藥房口傳問安。答曰,知道。
具允鈺,以侍講院言達曰,本院下番,連日闕直,事甚未安,司書李普溫,由限已過,卽爲牌招入直,新除授輔德朴盛源,由限已過,一體牌招察任,何如?令曰,依。
以輔德朴盛源,司書李普溫等,牌招不進罷職令旨,令于鄭尙淳曰,竝推考徽旨捧入。
具允鈺啓曰,禮曹判書洪象漢,編次人具允明·蔡濟恭·元仁孫,依下敎來待矣。傳曰,詣閤。
己卯六月初七日辰時,上御璿源殿。親傳香入侍時,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老,假注書任煜,記事官李弘濟·金普淳,以次陪立。上命弘濟,出召藥房提調,都提調李,提調洪啓禧進伏訖。曰,聖候,何如?上曰,一樣矣。曰,近來日氣甚熱矣。上曰,然矣。曰,寢睡,何如?上曰,今夜頗穩矣。啓禧曰,今日晩後,湯劑何以爲之乎?上曰,明朝早進宜矣。上曰,禮判及編次人,食後入來事下敎。出榻敎諸臣遂以次退出。
己卯六月初七日午時,上御璿源殿齋室。禮判·編次人入侍時,行禮曹判書洪象漢,編次人具允明·蔡濟恭·元仁孫,右承旨具允鈺,假注書任煜,記事官李弘濟·金普淳以次進伏訖。上曰,告由何以爲之?象漢曰,十一日受香,十二日行祀矣。上曰,不擇日而爲之耶?象漢曰,考見謄錄,則告由祭,別無擇日之事矣。允鈺曰,考見壬午謄錄,則冊妃後,始差分承旨入直矣。今番則旣已前期差出,三揀擇後,詣別宮時,似當陪往矣。上曰,都摠府·兵曹,旣皆隨往,則分承旨,豈可獨不隨往乎?仍命允鈺書之曰,旣有摠府·兵曹,則承旨之不備,其涉不察,一體隨往入直事,分付。此後依此定式。允鈺曰,入直處所,無前例可考者,而聞直宿於大門外云,別宮大門外,非但無可直之所,宮門開閉之時,鎖鑰勢將自外入送,事涉如何矣?上曰,此則事體不然矣。豈可直宿於門外,而自門隙納鑰開閉乎?仍命允鈺書之曰,政院·兵曹·摠府以下入直之人,直於大門外,其涉不然。且分承旨,直於門外,門開閉,其將何爲?此亦曾前不察之致。今番應直之人,直於大門內,仍以此定式。上謂象漢曰,習儀時,差備必苟艱,毋論內外習儀,儀仗皆除之,十六日外習儀,進行於十五日,別宮內習儀,十六日移行於通明殿,可也。仍命允鈺書之曰,今番內外習儀,輦輿儀仗安徐,十六日三習儀,兼行於通明殿事,分付。上曰,親迎習儀時,百官皆進參耶?象漢曰,皆進參矣。上曰,習儀不必煩三度,只行一度,冊妃·親迎·同牢三習儀,當自內亦行一度,可也。外習儀雖行三度,予固在此,何以知其善否耶?上又曰,玉冊何以爲之?象漢曰,三揀日,玉冊文入啓,還下後當入剜矣。象漢又達曰,三揀時,入由弘化門,出由熙仁·敦化門,納采·納徵·冊妃日殿坐,當以仁政殿擧行乎?上曰,自通明殿出來時,分排凡節,路狹,故今番則不得已由熙仁門,此後皆於明政殿爲之,卿知而擧行,可也。象漢曰,別宮內習儀,旣已除之,則或不無眩於節次之慮,何以爲之?上曰,不緊矣。動駕時,渠輩似不知孰先孰後之規例,而自有次序,以此觀之,則雖不行習儀,可以知之矣。象漢曰,然矣。上曰,詣別宮時,當乘屋轎,有鳳頭乎?象漢曰,鳳頭有無,臣未及考見謄錄矣。上曰,嬪三揀擇後,亦有鳳頭,今番豈無鳳頭乎?象漢曰,當有之矣。上曰,自省編,今至何境乎?允鈺曰,已封進矣。上曰,速成矣。上曰,冊妃後,百官新除者,事當肅拜於別宮矣。允鈺曰,壬午謄錄,果有冊妃後新除肅拜之例矣。象漢曰,似當自冊妃日爲之矣。上曰,其日則日已晩矣,百官肅謝,則似未及爲之,而侍講院問安,似當自其日爲之矣。上曰,詣別宮時,先後箱有之乎?象漢曰,似有之,而臣姑未知矣。上曰,其數,幾何?啓下節目還入,可也。節目中禁軍只十五名。此則似太小矣,特命加五名。仍命允鈺書之曰,旣有前後箱軍兵,則三番禁軍之五員式陪衛,其涉不然,今聞班次圖,圖帽帶云,日傘事知外,無帽帶之事,若非三番五馬隊,則其何以相對分列乎?亦涉非矣。自今定式,封冊前以二十人擧行,封冊後依常例擧行,入直則從此數分半擧行事,分付。象漢曰,親迎班次圖,前例年久多誤處,如禁軍着帽之類,豈不誤乎?上笑曰,怪異矣。上曰,陳賀頒赦,亦有告由乎?象漢曰,似有之矣。上曰,禮判出問,可也,陟降俯臨,何必爲文告由乎?象漢出問入奏曰,果無之云矣。上曰,然矣。命禮判持入六禮儀註閱覽。上曰,今日明陵獻官李益炡,似求差矣。允鈺曰,果求差云矣。上曰,誠不偶然矣。永禧殿酌獻禮祭文,親製以下。又命允鈺書親製齋室興懷文,諸臣以次退出。
己卯六月初七日三更三點,上御璿源殿齋室。承旨入侍時,右副承旨鄭尙淳,假注書任煜,記事官李弘濟·金普淳,以次進伏訖。上曰,昨日所覽陪衛節目,是壬午年例耶?亦有甲子年可憑之例耶?壬午年單子及前例,或有之,則兼史持入。弘濟來奏曰,昨日下覽陪衛節目,果是壬午年例也,而其節目,則方在兵曹判書家云矣。上曰,雖是前例,名位旣定之後,何可拘常例,而以陪衛稱之乎?以侍衛稱號事,改付標以入。仍命尙淳書之曰,曾於辛丑年,予自彰義宮入闕也,雖冊封之前,凡事如常,大·中殿,則稱侍衛,東·嬪宮則稱陪衛,冊封前侍衛稱陪衛,則陪衛,稱何名乎?名位旣定之後,必也正名,騎曹單子中,稱陪衛,雖仍前例,其亦謬矣。與甲子同稱,事體不然,令該曹付標。上又命書傳敎曰,齋室聞之於此邊,內巡之聲低微,更點之聲熹微,當該入直五衛將,從重推考。掌更中官,昏睡不飭,亦爲推考。上又命書傳敎曰,都承旨有闕代,禮曹參判任除授,牌招察任。上曰,入侍承旨,是軍士房,而同副爲推考房乎?尙淳曰,然矣。上曰,房則依前爲之。上命書傳敎曰,其君處齋室,而當該承傳色·中官,偃便內班院,事之駭然,莫此爲甚,越俸一等。上又命書傳敎曰,所乘雖異,名位旣定之後,雖嬪宮,例有鳳頭,則昨聞禮判所奏,鳳頭與否,都監莫知云。雖由於未諳前例而然,事體宜飭,當該禮判,從重推考。上曰,別試講,何日也?尙淳曰,七月初八日也。上曰,何其遲也?尙淳曰,講經故也。上曰,然則別試·殿試後,可爲庭試及謁聖矣。仍命尙淳書之曰,今番殿試體重,文·武科殿試,當春塘臺親臨,以此分付該曹。上曰,別試·殿試後庭試,其間日字,何其多也?鄕儒似難等待矣。尙淳曰,其間日字,不過五六日,則儒生雖有欲歸之意,似未及下去矣。上聞門外有聲曰,此何聲也?尙淳曰,催開闕門之聲也。上曰,在外承旨,已至門外,而催促耶?尙淳曰,入直承旨,若右位,則自外來者,不能催開,若下位,則必催開矣。上曰,然乎?此則初知之矣。上命書傳敎曰,入侍次序,自有其例,而兼春秋,闇於事例,每爲越次減下,申飭該曹擇差,而在外史官,下諭之下,其涉稽滯,政院申飭,其令卽爲上來,今聞翰林李蓍廷違牌云,小官之習,焉敢若此?況鄭昌順處分之後,其無撕捱之端?敍用,令該曹,卽爲口傳付職,牌招察任,復爲違牌者,直捧禁推,待下番付職後,勘律,以勵小官慢蹇之習,諸臣以次退出。
上在昌慶宮。常參,以代理停,經筵停。
肅宗大王忌辰。
夜一更,月暈。
具允鈺達曰,明日,三揀擇相値,常參頉稟。令曰,知道。
洪準海達曰,大司憲金相奭未交龜,執義李德海,掌令金漢老·李普觀呈辭,持平尹得孟在外,一員未差,今日以監察茶時之意,敢達。令曰,知道。
具允鈺,以侍講院言達曰,本院下番,連日闕直,事甚未安,司書李普溫,旣有只推之令,卽爲牌招入直,新除授輔德朴盛源,亦有只推之令,一體牌招察任,何如?令曰,依。
具允鈺達曰,待敎柳敍五,自鄕上來云,卽爲牌招,何如?令曰,依。
具允鈺啓曰,明日三揀擇後,有大臣·禮官命招之例矣。禮曹參判·參議有闕之代,令該曹,卽爲口傳差出,何如?傳曰,允。
具允鈺啓曰,今此分政院所用奉使印一顆,依例以禮曹所在者取用,何如?傳曰,允。
傳于洪準海曰,侍衛此後仍。
傳于洪準海曰,以昨日所奏見之,駭然矣。名號旣定之後,有前後廂侍衛之節,則詣本宮時,分承旨·都監堂郞,具黑團領,摠府·兵曹,具戎服,宣傳官當佩劍,所乘輿,正門東狹雖異,名號旣定,明日三公·禮堂當入來矣。與各處入直,竝爲祗迎,一依擧動例擧行。
吏曹,口傳政事,以吳遂采爲禮曹參判,李惟秀爲參議,檢閱單李蓍廷,兼春秋單李勉。
傳于具允鈺曰,重臣入來,則使之入侍。
傳于洪準海曰,詣閤。
以禮曹草記,傳于洪準海曰,正日旣然,則太多事矣,給之。
傳于具允鈺曰,此後多事草記,分付禮曹,勿復爲之,勿出朝報。
洪準海,以吏曹言啓曰,今此嘉禮時,玉冊文書寫官,以徐志修·李彛章,實預差塡差矣。徐志修則方在削黜中,李彛章則以實病,有難把筆云,不得已以行副司直洪啓禧,改付標以入之意,敢啓。傳曰,知道。
洪準海,以嘉禮都監郞廳,以都提調意啓曰,三揀擇後第三日,例有別宮進排禮物矣,別單書入之意,敢啓。傳曰,知道。
洪準海,以嘉禮都監郞廳,以都提調意啓曰,聘財米豆木布,三揀擇翌日輸送,載在謄錄,今亦依前例,令都監一房郞廳,親領進排之意,敢啓。傳曰,知道。
洪準海,以嘉禮都監郞廳,以都提調意啓曰,大禮時所用器皿諸具,別單開錄以入之意,敢啓。傳曰,知道。
己卯六月初八日酉時,上御崇文堂。明陵獻官入侍時,知中樞府事李益炡,左副承旨金光國,假注書任煜,記事官申景濬·金普淳,以次進伏訖。上命益炡進前曰,昨日傳香時,忘未下敎矣。陵上奉審,不得爲之乎?益炡曰,昨日未承下敎,故陵上奉審,不敢爲之矣。上曰,然矣,只瞻望乎?益炡曰,行祭後待天明,瞻望兩陵上,則莎草茂盛,無他頉處矣。上曰,昨日親傳香後,坐於齋殿,述興懷十行文,卿必見之矣。予雖在此,一心惟在象設,瞻望西郊,只自愴慕而已,頃年先卿,累次求差,卿又年年差祭,可謂能繼先卿,予甚嘉之。予不能躬往,故不若以重臣差祭之意,已言於興懷之作,而人子向親之心,豈不知感乎?今下手書五句,以瀉此懷,卿其受而讀之。益炡擎奉讀訖,揮涕而奏曰,此固出於孝思靡極,不勝欽仰,而今此書下御製,實是異渥,感泣無地矣。頃年臣父差祭,倏已十五年矣,縷縷下敎,至及於先臣,臣心一倍惶感矣。臣父生時,每當是日,如不差祭,則夜起整衣而坐,瞻天飮泣而過矣。上曰,先卿之爲國忠勤,予嘗褒嘉,而今聞此言,不覺感歎矣。益炡曰,臣今無他職任,一縷未盡之前,惟以筋力奔走,爲酬報聖恩之萬一,祔廟後初行望祭,故臣求差太廟獻官,今又求差於陵所矣。特賜召見,聖恩至此,惶感之極,不知所達。上曰,承旨謄書一通,付諸編次人,可也。益炡曰,臣有九耋老母,擎奉宸翰,歸示老母,詳傳聖敎後,當與老母相對,攢祝聖恩矣。上命益炡先退,明日大臣·禮堂命招,趁早爲之事,榻前下敎。出榻敎諸臣以次退出。
上在昌慶宮。常參,以代理停,經筵停。
自辰時至申時,日暈。
具允鈺達曰,明日,永禧殿擧動相値,常參頉稟。令曰,知道。
洪準海達曰,大司憲金相奭未交龜,執義李德海,掌令金漢老·李普觀呈辭,持平尹得孟在外,一員未差,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而永禧殿酌獻禮親臨齋戒相値,不得爲之之意,敢啓。傳曰,知道。
具允鈺,以侍講院言達曰,本院下番,連日闕直,事甚未安,司書李普溫牌不進,兼司書·說書·兼說書俱未差,他無推移之員,不得已以上番姑降入直之意,敢達。令曰,知道。
以司書李普溫牌不進罷職令旨,令于具允鈺曰,推考徽旨捧入。
具允鈺達曰,明日動駕時,侍臣·兩司,俱無進參之員,除在外呈辭·受由導駕進去外,掌令金漢老·李普觀,正言任城,竝待開門牌招,以爲進參之地,何如?令曰,依。
具允鈺,以禮曹言啓曰,親迎吉日,問於諸日官,則今六月二十二日爲吉云,以此日定行乎?先定親迎吉日,然後納采·納徵·告期·冊妃日,可以分排推擇以啓,敢此仰稟。上曰,依此日定行。
傳于具允鈺曰,擇妃備忘旣下之後,事體自別,開政使之卽爲擧行。
有政。吏批,判書閔百祥進,參判尹東度進,參議洪樂性進,行都承旨任進。
以李仁培爲持平,洪亮漢爲正言,金時粲爲副提學,趙榮順爲副校理,李吉輔爲左尹,金勉行爲司饔院正,鄭錫百爲掌苑別提,蔡緯夏爲吏曹佐郞,朴相老爲注書,敦寧都正金漢耉王妃父例授,兼漢學敎授單元義孫。
兵批,判書趙雲逵病,參判蔡濟恭進,參議韓光會病,參知柳謇入直,右副承旨鄭尙淳進。
兵批啓曰,忠壯衛將李鎭恒,重得暑感,無望供直。新差直叱洞權管李世文,老母今年七十九歲,於汀灘權管洪義範,老母今年七十五歲,法不當遠離赴任,俱爲呈狀乞遞,宿衛輪番,不可久曠,邊將親年七十五歲以上者,許遞其任,已有定式,竝姑改差,何如?傳曰,允。
以呂攀·李重佐·韓師浹·沈義希·韓碩弼·洪一涵·金燧爲副護軍,以黃景源·南泰著·黃仁儉爲副司直,朴取源·安寬濟·沈璧賢爲副司正,金漢佑爲副司勇。
任啓曰,新除授注書朴相老在外代,假注書任煜,姑爲仍察,何如?傳曰,允。
任達曰,新除授注書朴相老,時在京畿積城地,上來事,下諭,何如?令曰,依。
傳于鄭尙淳曰,分承旨·兵曹·都摠府,近隨駕後,五衛將以下侍衛,立於駕前,都監都提調以下堂郞,以次隨駕,俾無失次之弊。
傳于李永暉曰,木綿十同,布五同,米五十石,太三十石,送于內需司之意,分付該官,只分付戶曹。
傳于鄭尙淳曰,門內入直事,曾已分付,而部將一人,在門外巡更,省記卽爲修整,入于本宮。
傳于鄭尙淳曰,日熱如此,詣別宮後,軍兵卽爲解嚴事,分付敎鍊官。
以承傳色,下敎于賓廳曰,大婚定於幼學金漢耉女,如何?
賓廳,議政府領議政金尙魯,左議政申晩,右議政李,行禮曹判書洪象漢,參判吳遂采,參議李惟秀等啓曰,臣等伏承聖敎,允協神人之望,此誠一國臣民之福,臣等不勝忭賀之至,敢啓。答曰,知道。
上在昌慶宮。常參,以代理停,經筵停。
夜二更三更,月暈。
永禧殿入幕次後,王世子遣宮官問安。答曰,知道。政院·玉堂·藥房口傳問安。答曰,知道。酌獻禮後,王世子遣宮官問安。答曰,知道。政院·玉堂·藥房口傳問安。答曰,知道。歷臨敦寧府,入齋殿後,王世子遣宮官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
具允鈺達曰,明日,習儀相値,常參頉稟。令曰,知道。
具允鈺達曰,備邊司郞廳來言,今日,賓廳坐起日次,而動駕相値,頉稟。令曰,知道。
洪準海達曰,今日賓廳日次,旣已頉稟,所當持公事入對,而動駕相値,頉稟。令曰,知道。
藥房都提調李,副提調任啓曰,伏未審日間,聖體調攝,若何?寢睡·水刺諸節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,待下敎入侍,湯劑五貼,加劑以入。
傳于洪準海曰,玉冊敎命文正書後,草圖書入之。
以玉冊文草圖書,傳于具允鈺曰,今已夜深,奉置於啓板,趁早出給,待下敎更入。
傳于鄭尙淳曰,旣已衮服,馬軍解甲事,分付。
傳于鄭尙淳曰,諸司豫備。
以掌令李普觀,正言任珹牌不進罷職令旨,令于洪準海曰,竝推考徽旨捧入。
兵曹,口傳政事,以金仁大爲副司果,李永培爲副司正。
具允鈺,以嘉禮都監郞廳,以都提調意啓曰,玉冊文草圖書,行司直洪啓禧書寫以入,以備聖覽之意,敢啓。傳曰,依此入鐫。
己卯六月初十日卯時,上永禧殿擧動入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,記事官南玄老,假注書任煜,記事官李勉·金普淳,諸臣以次陪從。上具遠遊冠·絳紗袍,步出賓陽門,乘輿出明政門外,乘輦,藥房都提調李進曰,早朝動駕,不瑕有損乎?上曰,一樣矣。曰,入診何以爲之乎?上曰,待下敎入侍,湯劑加劑五貼以入。兵曹判書趙雲逵進曰,親迎擧動時留陣,似不無路狹之慮,何以爲之乎?上曰,然矣。仍命允鈺書之曰,今番親迎時,御營軍,於義宮洞口左邊留陣,禁衛軍,昌德宮洞口右邊留陣事,分付。藥房日次,以十四日爲之,備局日次,亦以十四日爲之事,下敎。出榻敎允鈺達曰,新除授百官,肅謝別宮一節,考見謄錄,則有冊妃後,翌日肅謝之例,今番則何以爲之乎?上曰,依前爲之,可也。大駕至宗廟前路,駐輦下敎曰,都承旨詣宗廟,奉審以來。上命尙淳書傳敎曰,其於今日,追憶壬午,予心一倍,回駕時當入敦寧府,奉審聖后譜牒儀注,安徐,百官仍留道上,先後廂軍,亦爲留陣道上事,分付。大駕至永禧殿紅箭門外,乘輿入齋殿。上改具冕服,行酌獻禮,詣望瘞位。上命允鈺書傳敎曰,此後親祭祭文,受押前預摺事,分付香室,歷臨敦寧府後,先廂中一哨,除出作門事,駕前下敎。上命書傳敎曰,回駕時,旣入洞口,由敦化門,明政殿入,依此擧行。上改具翼善冠·衮龍袍,詣敦寧府四拜後,奉審譜牒,親製數行文以下。上御齋殿,命諸臣入侍時,判敦寧李昌誼,知敦寧韓師得,敦寧都正金漢耉,行都承旨任,左承旨李永暉,右承旨具允鈺,左副承旨金光國,右副承旨鄭尙淳,記事官南玄老,假注書任煜,記事官李勉·金普淳,以次進伏訖。上曰,注書出召金孝大·金仁大·趙明勖·李永培,臣煜承命出,水原府使金孝大,副司果金仁大,繕工副正趙明勖,副司正李永培進伏訖。上曰,金仁大予之幾寸耶?仁大曰,五寸矣。上曰,欲修譜略,則物力浩多,宜用閔子騫仍舊貫之語,可也。仍命允鈺書之曰,今番奉審,其體與璿源錄有異,一則事體不然,一則浮費浩多,而非徒此也。若此不已,譜閣將加建,已奉安者,仍舊貫以奉,今式年爲始,一依璿源加現錄例,各編修正事,分付。上,下御筆於敦寧堂上,使之入梓,懸于楣內,又下本府堂上及入侍諸臣各持一編之敎。昌誼曰,臣等謹當依下敎爲之矣。允鈺曰,凡諸御筆,例當下於承旨,故小臣惶恐敢達矣。上笑曰,此與向日南泰著·蔡濟恭相爭之事同矣。上曰,不無本府堂上主管之人,奈何?昌誼曰,聞金孝大已報瓜期。且本府似有當窠矣。上曰,事甚便好矣。仍命允鈺書之曰,譜牒修正,有其人,然後可以擧行,明日政,敦寧堂上陞拜代,水原府使金孝大,已報瓜云。仍爲檢擬事,分付。上謂韓師得曰,卿是甲戌生乎?師得曰,然矣。上曰,容貌不衰矣。大駕還宮後,諸臣以次退出。
上在昌慶宮。常參,以代理停,經筵停。
下直,楊州牧使李之億,甑山縣令李商輅,江東縣令李碩載,注文島僉使曺允傑,鹿島萬戶金命得,會寧浦萬戶朴杖蕃,從浦萬戶黃曼。
具允鈺達曰,明日常參,取稟。令曰,停。
鄭尙淳達曰,大司憲金相奭未交龜,執義李德海,掌令金漢老·李普觀呈辭,持平尹得孟未肅拜,李仁培在外,今日以監察茶時之意,敢達。令曰,知道。
洪準海達曰,掌令金漢老,再達煩瀆,退待勿論矣。令曰,知道。
藥房都提調李,副提調任啓曰,伏未審夜間,聖體調攝,若何?昨日展禮眞殿,歷拜譜閣,冒炎還宮,不瑕有損,而寢膳諸節,亦何如?臣等不勝區區伏慮,敢來問安。答曰,知道。氣則一樣矣。
任達曰,新除授注書朴相老,自鄕上來云,牌招,何如?令曰,依。
具允鈺達曰,卽者,議政府錄事,以大臣意來言,今日政府褒貶,堂上當爲備員,而右參贊兪㝡基病不來,令本院稟旨牌招矣。右參贊兪㝡基,卽爲牌招,何如?令曰,依。
洪準海,以弘文館言啓曰,新除授副校理趙榮順,時在京畿長湍地,經筵入番事緊,請斯速乘馹上來事,下諭。傳曰,知道。
以備忘記,傳于洪準海曰,今下弓矢,從浦萬戶黃曼處給送。
傳于洪準海曰,納采·納徵·告期敎文,安寶入之,臨時當次次下之矣。
洪準海達曰,中旬晝講,取稟。傳曰,明日爲之。
傳于洪準海曰,敎文草本內置,此載五禮儀,禮房當知之,正書後以稟。
以敎命文草圖書草記,傳于洪準海曰,知道。正書時,年月姑勿書,以爲安寶事,分付,而原草記還入。
傳于洪準海曰,前察訪李廷彬,其祖春華,壬午年書交拜席,今日渠且書寫交拜席,特爲加資。令西銓相當窠隨闕,卽爲調用。
有政。吏曹,判書閔百祥進,參判尹東度進,參議洪樂性進,左承旨李永暉進。
以洪啓禧爲弘文提學,鄭懋先爲同敦寧,金孝大爲敦寧都正,洪相直爲吏曹正郞,李彦中爲司饔直長,玄鳳泰爲鏡城判官,徐命應爲咸昌縣監,李國輔爲靑丹察訪,黃景源爲同經筵,豐恩君單趙載浩,領敦寧鰲興府院君金漢耉,鶴城府夫人元氏,王妃父母,依法典封爵。學正單金載玉,學諭單金重楚,河南君垙昭義,今加中義,加資事,承傳。
兵批,判書趙雲逵都監進,參判蔡濟恭病,參議韓光會病,參知柳謇入直進,同副承旨洪準海進。
副司正任煜單付。
洪準海,以嘉禮都監郞廳,以都提調意啓曰,本都監三房監造官金熙有頉代,以前參奉金宅鉉差下,令該曹,口傳付軍職,使之冠帶常仕,何如?傳曰,允。
洪準海,以訓鍊都監言啓曰,都監軍兵等所授鳥銃一千柄,知彀官折衝全養浩,盡心勤勞,節省物力,今已造納矣。在前軍器新造,若滿千數,則例有監董人論賞激勸之事,而係是恩典,不敢擅便,令該曹考例,稟處,何如?傳曰,允。
洪準海,以義禁府言達曰,利城縣監李德耉,先罷後拿事,傳旨啓下矣。李德耉時在任所云,依例發遣府書吏,拿來,何如?令曰,依。
掌令金漢老達曰,臣之情病俱苦,實難廁跡於臺端,而適値動駕之日,召牌儼臨,不敢坐違,强疾趨承,得聞初嚴已下,蒼黃詣闕之際,大僚在後呵禁,人馬喧闐,未及聞知,不得回避,至有下吏捉囚之擧。伊時事勢,雖難周施,府吏緣臣而滯囚,其在廉隅,不可一日仍冒於職次,而强策陪從之餘,症情越添,昏眩不省,今始來避,所失尤多,請令遞斥臣職。答曰,勿辭。
洪準海,以奉常寺官員,以都提調·提調意啓曰,東籍親耕田所種小麥,今六月十四日間,當爲成熟之意,敢啓。傳曰,攝刈。
注書朴相老書曰,伏以,天休滋至,我大朝殿下封爵歲回,賀儀載擧,大禮斯近,慶福潛周,凡在臣民,普切懽忭。臣以庸陋賤品,忽承記注新命,恩出常格,感惶靡措,蹶趨承,乃分之宜,而第伏念堂后付職,一從薦之先後,格例甚嚴,不可踰躐,間或有越次受點者,必皆援例辭免。輒蒙恩許,誠以薦法之不可紊,而院規之不可變也。今臣所叨,係是誤恩,旣非循序之付,自當據例而遞,嚴召之下,敢控短章。伏乞离明,俯加諒察,亟賜鐫改,以存公格,以安私分,不勝幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,縟儀載擧,慶忭之忱,曷有其極?爾其勿辭,從速察職。
副修撰李宜馣書曰,伏以,日月迅邁,仁元聖母祥·禫奄過,祔禮已成,區區不任悲慶之忱,而惟我大朝殿下,封爵重甲載回,縟儀斯擧。臣民懽忭,曷有其極?仍伏念臣於向來,適因情理煎悶,敢陳懇迫之私,而罪涉煩猥,遽速譴補之命,而日月之明,竟無不燭,乃蒙矜察情實,卽賜收還,而辭敎備至,臣於是,感泣恩私之與天無極,而杜門自屛,循省兢惕,不意收簪之恩,不欲終棄,數月之間,除旨荐降,宿趼復至,不知無狀罪臣,何以偏被隆恩?臣誠驚惶感激,而追惟舊愆,益慙新寵,區區私義,寧容晏然進身,而屬當有命試取,義在往役,不敢他顧。黽勉膺赴,撼頓炎程,伏暑宿病,忽復添發,而掌事在身,不遑調息,以致諸症之越添,而寒熱交作,頭目暈痛,癖氣上升,胸腹痞塞,有食輒吐,眞元益澌,轉動無路。顧今試事旣畢,而末由趁卽復命。且念所帶之職,係是經幄重任,不容暫曠,則昏倒啽囈之中,罪隕悚惕,當復如何?玆不得不力疾,略具數行,猥從縣道,冒死陳懇,敢以疾痛之情,仰籲於貳極之下。伏乞睿慈,俯垂憐察,亟許鐫遞臣職,俾得安意調治,以遂生成之澤,千萬幸甚。臣無任屛營祈懇之至,謹昧死以聞。答曰,覽書具悉。日月流邁,孝昭殿禫事倏過,祔廟盛禮順成,賀儀已擧,愴慕一倍之中,聖上封爵回甲,邦慶無前,縟儀載擧,慶忭之忱,曷有其極?爾其勿辭,調理上來察職。
永春縣監李敬玉書曰,伏以,日月迅駛,貞聖王后祥·禫奄畢,仁元大妃禮祔已過。伏惟大朝廓然之思,邸下靡逮之痛,益復如新。臣跡滯下土,自不任瞻仰悲慕之至,念臣性本疎拙,且未經事,至於字牧之責,尤所昧昧,而春間本縣除命,出於特恩,旋令入侍,縷縷下敎,莫非爲窮民革弊蘇殘之意,而丁寧惻怛,有足以感臣隣而泣豚魚。臣於是,不量才分,蒼黃赴任,夙夜殫誠,恐負我聖上付托之至意,飭農勸闢,足跡殆遍於深山,而荐凶之餘,人戶散盡,荒疇廢墟,觸目傷心。苟究其由,槪有三弊,還上之虛錄也,軍丁之逃故也,陳田之白稅也,而陳田一事,則自上已軫其弊,特遣繡衣,區別陳起,從實收稅,一洗積年之至冤,絲綸之下,疲癃鼓舞,欣欣有再生之望。臣當奉承成命,奔走田間,察其虛實,使聖化無閼而已。臣於此,庶可弛念,而第還上·軍丁兩弊,終若不祛,則非但流民之還集無期,不出數年,將有擧一境盡空之慮,思之及此,寧不臆塞?臣取見本縣還穀會案,則兩倉會付營賑各穀,合爲一萬四千四十九石零,而乙亥以後會付未捧,爲三千三百七十二石零,以未捧爲已捧者,二千四百九十石零,統以爲五千八百六十二石零矣。此則二千三百餘戶全盛時所分給,而屢經慘凶,民人之散亡殆盡,未捧之數,至於此多,臣不勝其驚心,亟考帳籍及前後分給捧上秩冊,査正其眞僞,則合歿物故者,三百四十八戶,逃亡流離者,五百四戶,右八百五十二戶二年所未捧之穀,爲三千六百七十四石零。此旣無指的可捧之處,其餘六百九十八戶之未捧者,亦二千一百八十八石零,雖曰時存,或家破而爲人傭雇,或持瓢而丐乞道路者,亦過其半,難捧之弊,無異流亡,而至於軍弊,則殆有甚焉。乙丙以來,民戶日縮,存者無幾,通計昨今年還集,則僅爲一千二百五十餘戶,而除公私賤·君校·驛屬·守堞·選武·馬兵·殘獨九百戶,則餘戶應役,僅過三百,而諸上司納米布及各色保人,他邑移來軍,合爲五百九十名,逐年死散者,亦至二百六十餘名之多,以三百戶之民,充近六百之軍額,卽何異於無麪之不托乎?勢將姑待民戶之稍稍還集,磨以歲月,以補其闕,而事情莫達,課令難違,終未免分徵於隣族,一境嗷嗷,如逢喪亂,賣牛鬻土,以解目前之急,而孑遺殘民,擧將荷擔而思散,顧其爲弊,專由於人民之散亡,則目下救弊之方,莫先於招集流氓,以復其初。臣自莅任以來,宣布我大朝恤隱如傷之德意,招徠安堵之策,靡不用極,則垂髫戴白,咸造官庭,攢手感祝曰,天恩至此,豈不欲安居樂業,以答再造之惠,而惟是還上之虛錄,軍丁之白徵,爲一巨瘼,侵隣徵族,無歲無之,破敗家産,安接無路,畢竟流離,勢所必至,仍爲嗚咽,呼訴不已。噫,居者之心,如是不固,則未來者,又何以聞風而歸附乎?夫還上·軍丁,名色雖異,切骨之弊,實爲相須,逋糴不除,則闔境無安頓之日,收布不停,則來民有還散之勢,六千石之未捧,三百軍之闕額,以外面觀之,似不可輕議,而徵逋充額之難,如上所陳,則此不過無用之一虛簿,而膠守虛簿,徒切安集之望者,利害判然,如見黑白矣。大抵本邑之往年被災,無異丹·懷,而丹·懷之民,則自朝家特垂格外之恩。或蕩滌虛留之糴,或蠲減流亡之布,至有逃故軍移定他邑之令,其所顧恤而撫摩者,至矣盡矣,而顧此永春垂死之民,獨未蒙一視之澤,任其流亡,乃至此境。目今倒懸之狀,反有浮於丹·懷之當日,而拯救之急,不啻焚溺。故屢以此意,往復營門,則道臣之軫念,非不至矣,而事係重大,亦不敢擅便,書報面議,終歸於一場閑商量而止。臣於此,勢窮力縮,不知所以爲計也。臣旣深知此弊之一時爲急,而徒懷猥越之懼,囁嚅不言,一日二日,遂至於莫可收拾,則其爲罪也,尤當如何?玆不得不略擧其槪,冒死仰陳於貳極之下,儻邸下軫察民情之窮苦,下臣此書,博詢廟堂,從長指敎,使顚連無告之民,俾免失所向隅之歎,而得以安土,則此實罔極之大惠,惟邸下留神焉。臣之待罪此邑,已過四朔,一味尸素,尙無寸惠之及民,而不顧僭屑,瀆撓至此,臣尤死罪,臣無任屛營跼蹐之至,謹昧死以聞。答曰,覽書具悉。日月流邁,徽寧殿中月之制已過,孝昭殿祔廟盛禮順成,賀儀已擧,愴慕一倍之中,且切慶忭,書辭,令廟堂稟處。
上在昌慶宮。常參,以代理停,只晝講。
下直,驪州牧使趙濟泰,長湍府使具鼎煥,三登縣令閔百宗。
具允鈺達曰,明日,納采相値,常參頉稟。令曰,知道。
任達曰,今日所當持公事入對,而時無公事,頉稟。令曰,知道。
洪準海達曰,大司憲金相奭未交龜,執義李德海,掌令李普觀,持平尹得孟牌不進,李仁培在外,掌令金漢老引避退待,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
具允鈺,以侍講院言達曰,本院輔德朴盛源,連日入直矣。以親病陳書徑出,上番將未免闕直,事甚未安,文學尹光國,纔已替直出去矣,卽爲牌招入直,何如?令曰,依。
洪準海達曰,掌令金漢老引避退待,已爲經宿,諫院闕達,亦至多日,事甚未安,兩司除在外未交龜呈辭受由外,執義李德海,掌令李普觀,正言任珹,竝卽牌招,何如?令曰,依。
任達曰,注書朴相老,書批已下,卽爲牌招,何如?令曰,依。
鄭尙淳達曰,今日次對爲之事,命下矣。兩司當爲進參,大司諫李景祜,持平尹得孟,以爲牌招,使之推移入參,何如?令曰,依。
以大司諫李景祜,正言任珹,執義李德海,掌令李普觀,持平尹得孟牌不進罷職令旨,令于洪準海曰,竝推考徽旨持入。
傳于鄭尙淳曰,今日晝講後,備局次對,依前爲之。
傳于鄭尙淳曰,大臣·備局堂上詣閤。
傳于具允鈺曰,明日采書,當自內書下,禮房承旨,與函差備來待,受置於明政殿內。傳之此後,連爲依此爲之。
兵曹,口傳政事,副司勇金宅鎭。
具允鈺,以禮曹言啓曰,今此別試文科初試時,一所入格三等第五十六人,通德郞李奎緯,永刋儒籍事,命下矣。依聖敎,李奎緯,拔去榜目中,付標以入之意,敢啓。傳曰,知道。
具允鈺,以禮曹言啓曰,今此別試文科初試二所啓下榜眼相考,則三等第七十四人,任有源父鏡觀職銜,當以前右通禮書之,而以司諫院正言書之,原榜目中改付標以入之意,敢啓。傳曰,知道。
鄭尙淳,以御營廳言啓曰,今日本廳褒貶時,東營入直騎士將及把摠哨官,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
副提學金時粲書曰,伏以,臣於年來,屛伏田廬,跡遠京闕,兩魂殿三年之制旣畢,而曾不能以一書上慰,太室陞祔之禮成,大朝封爵之歲回,而亦不能效區區忭賀之辭,每隨外庭之末班,粗伸犬馬之微忱,禮分俱虧,祗自耿結于中,不意玉暑長官之命,遽下於千萬夢想之外。臣誠驚惶震惕,靡所容措。臣於三司言議之地,一切自畫,餘二十年,曾參館職,積費撕捱,一不敢承膺,則況今所叨,地望淸峻,責任尤重。又異於前,苟非經術文學,足以資啓沃而備顧問,莫宜居之。臣本寡陋無聞,加以衰病荒耗,尋常句讀,亦且茫昧,則瀛洲一路,已隔前生,雖欲從前株守,只此空疎朽鈍,便不得僥冒,左右揣量,萬難堪承,悚息縮伏,只俟公議,而當此慶禮當前,百僚奔走之日,虛縻職名,一味泯默,不思所以自處,亦有所不敢。玆乃冒死陳懇,伏乞睿慈,特察臣人器之不稱,情踪之難强,亟賜鐫斥,不勝萬幸。臣無任戰恐祈望之至,謹昧死以聞。答曰,覽書具悉。日月流邁,兩魂殿中月之制倏過,孝昭殿祔禮已成,追慕倍切,聖上封爵回甲,邦慶無前,縟儀載擧,慶忭之忱,曷有其極?爾其勿過辭,從速察職。
輔德朴盛源書曰,伏以,臣於日者,猥陳私懇,幸蒙恩由,得以安意救護母病。目下危凜之症,乍有分減,且値番次苟艱,不得不離捨持被,已有日矣。卽於兩筵罷出之後,急足來報,老母積病之餘,夜來重添暑感,頭目暈眩,腹部撑滿,加以寒熱交作,嘔逆兼劇,食飮專廢,神息凜然。臣聞此報,方寸亂矣,按住不得。玆敢投章徑出,伏乞离明,俯賜諒察,亟遞臣所帶之職,俾伸至情,仍治臣擅離之罪,以嚴邦憲,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
具允鈺達曰,卽者,輔德朴盛源,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,何如?令曰,依。
慶尙監司趙曮書曰,伏以,天佑宗祊,邦慶稠疊,臣民忭幸,曷有其極?仍念臣,本以無似,猥叨藩任,半年于玆,而觸事憒憒,居常愧懼,乃以祔太廟後方物進上事,因該曹草記,獲被問備之罰,臣聞命懍惕,無所容措。古人以一字之誤書,尙稱死罪,況臣則於莫重進獻之際,只據冬至之所封,未能詳察其久遠之事例,至以已姑減之物,更爲封進者,昏謬不職,已無可言,而論其罪辜,合被重辟,在臣私義,其何以薄勘之已經,晏然仍冒於職次乎?玆敢不避煩猥,略陳悚惶之忱。伏乞睿慈,亟降威罰,削臣職名,以昭法紀,以安微分,千萬幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿祔禮已成,追慕倍切,聖上封爵回甲,邦慶無前,縟儀載擧,慶忭之忱,曷有其極?卿其勿辭察任。
己卯六月十二日午時,上御崇文堂。晝講入侍時,知事申晦,特進官李彛章,參贊官李永暉,侍讀官南綺老,檢討官金鍾正,假注書任煜,記事官李勉·金普淳,武臣行副護軍申思彦,以次進伏訖。上讀中庸,自二十八章,至三十三章。綺老進讀大學御製序。上又讀綺老所講序文,綺老奏曰,此是御製,別無可達文義,而一編宗旨,與中庸御製序文,互相表裏矣。大抵大學首章綱領,與中庸首章相似。其曰明德者,卽中庸所謂天命之性也。其曰明明德者,卽率性之謂道也。其曰新民者,卽修道之謂敎也。然中庸則論聖人之極工,功用浩博,難以體認,若大學則備言學者下工之次序,條目井井,實爲入德之門矣。朱子所謂,平生精力,盡在此書,而敎學者先讀此書,後讀語孟者,可見其微意也。今殿下重複進講者此書,平日受用者亦此書,小臣抑何敢有所仰勉,而朱子曰,大學是一箇腔子,如講格物,則須就格物上着工,如講誠意,則須就誠意上着工,以至節節推去,着實塡敎他,則自然充滿腔子矣。若只讀得空殼,則是序文所謂書自書我自我也。序文中有曰,明德在何?卽在我一心,明德之工在何?亦在我一心,聖上已得大學之要旨矣,苟欲體驗而服膺,捨此心而奚哉?若以好善惡惡言之,試驗之于心曰,吾心果能如好好色,如惡惡臭乎?以愼獨之工言之,亦驗之于心曰,閒居爲不善,其果有此乎?一有不至,猛下工夫,則自無書自書我自我之弊,而明明德於天下者,亦必基於斯矣,伏願體念焉。鍾正曰,上番旣有所達,臣別無所仰勉,而第中庸之性字,大學之德字,似同而少異。性者,天所以稟賦於人者也,德者,人所以體行于身者也。有自然與勉行之分焉,則臣意以爲,上番所陳,恐或未暢然,庸·學之工,只在躬行而已。殿下旣得之於心,又行之於身,雖以親製序文觀之,可知聖學躬行之實,而第念誠敬工夫,少有間斷,則未免怠忽,而終至於功虧一簣之歎矣。伏願聖上,益加猛省焉。上曰,爲聖爲賢,雖未可必,而聖狂之分,在此矣。晦曰,聖敎誠然矣。上曰,經傳卽我之嚴師,豈敢放忽?當加勉矣。鍾正曰,臣於聖上嚴師之訓,不勝欽頌之至矣。上曰,少年時,旣無其效,老境,何望其責效乎?綺老曰,聖上撝謙之德則然矣,而殿下講學靡懈,則不知之中,自有日進之效矣。晦曰,臣以頃日文一所試官事,有所仰達矣。其策題,非徐志修之所出,乃上試官吳彦儒主掌出題,自上有徐志修削黜之處分,故吳彦儒不敢自安,尙此待命云矣。上曰,然乎?仍命永暉書之曰,試官徐志修削黜事爻周,上試官吳彦儒勿待命事,下敎。出榻敎諸臣以次退出。
己卯六月十二日未時,上御崇文堂。大臣·備局堂上引見入侍時,左議政申晩,右議政李,知事李益炡,判義禁李鼎輔,行戶曹判書洪鳳漢,行副司直李益輔·李昌壽,行副護軍鄭汝稷·具善復,刑曹參判金致仁,校理南綺老,右副承旨鄭尙淳,假注書任煜,事變假注書安寬濟,記事官李勉·金普淳以次進伏訖。晩曰,近日日氣蒸熱,伏未審聖體,若何?上曰,一樣矣。晩曰,寢睡·水刺諸節,亦何如?上曰,寢睡頗穩,水刺亦無減矣。晩曰,湯劑連爲進御乎?上曰,然矣。晩曰,丸劑亦爲兼進乎?上曰,兼之矣。曰,自動駕之後,不瑕有傷損之節乎?上曰,別無所損矣。曰,流注痰候,近何如?上曰,近來稍勝,曰,瓊玉膏姑不進服乎?上曰,欲服之而姑未果矣。曰,聖體調攝,無如藥餌之速進矣。上曰,其味甚甘矣。曰,一日進藥,必有一日之效,雖今日進御,亦好矣。晩曰,聖躬調護,無過於此,右相所達,誠是矣,唯願速進焉。上曰,當速進矣。晩曰,王世子氣候,何如?上曰,一樣。晩曰,王世孫氣候,何如?上曰,好在。晩曰,大婚旣定,六禮載擧,明日,卽納采正日也,臣民懽忭,曷有其極?上曰,婚禮旣定,口奏眞殿,予心多感焉。晩曰,領相今日,早往司譯院褒貶,不得入來,故臣有所仰達矣。此平安前兵使崔鎭海狀達也。枚擧宣川府使閔百福牒報以爲,本府邑治,在於南面之時,烽燧三處,列置沿邊一帶矣,移治於直路林畔館,今至百餘年,而烽臺則仍舊置之,故間阻大山,無路瞭望,邊政之疎虞,莫此爲甚。今若鶴峴之烽,移置於東林城南山,圓山之烽,移置於養仙峯西,望日之烽,移置於舞鶻山,則可無失瞭之患,鐵山之初頭甑峯烽,直應於宣川之東林南山,則之次熊骨烽,似在革罷中,令廟堂稟處爲請矣。宣川移邑,今已久矣,而尙無移置之擧,其無大段疎虞,亦可知矣。然烽燧事重,令道臣前頭巡審時,詳察形便後,更爲啓聞稟處,何如?右議政李曰,臣聞宣川府使,已以風高時,則移處東林,如行營之例,有所定奪云。宣川旣居東林,則東林城之有烽燧,事勢當然矣。上曰,依爲之。出擧條晩曰,江華留守元景淳,除拜已久,而以頃日文一所監試時事,遭臺言,尙此引伏,不爲肅謝,當初處分時,旣已區別,則其所引嫌,極涉過重,各別申飭,使之卽爲出肅,何如?上曰,撕捱過矣。申飭使之出肅,可也。出擧條曰,臣聞外論,則武一所試官罪罷中,參試官之混入,實爲可矜云矣。上曰,原試官·監試官外,勿論其餘試官,飭已行矣,敍用。出擧條上曰,文二所策題誠好矣,靜坐之名甚好,當於初學敎導之日,必以靜坐,可也。晩曰,大學云,靜而后能慮,自誠正,至於治齊,無非自靜字中出來矣。上曰,然矣。晩曰,年前以小學敎訓事,曉諭京外,或能施行,而有效云矣。近來敎令懈弛,不行者多,行之者少,各別申飭,何如?上曰,別試初試發解之人,讀書云耶?晩曰,讀之矣。曰,雖讀之,二朔之內,似難誦一帙矣。晩曰,昨年命下之後,自冬春以來,有預讀成誦者云矣。上曰,三經中多讀者,何經耶?鳳漢曰,或以書傳,或以詩傳,而書傳居多云矣。晩曰,明經例爲之之意,曾已下敎,則似無更飭之事矣。曰,此出於聖上勸學之至意也。上曰,誤讀一字,不是怪事,而元工之有無,可知之矣。晩曰,然矣。曰,旣以明經例爲之,則雖有一字誤處,斷不可饒貸,而前後聖敎之下,試官豈敢用情乎?鼎輔曰,隔帳受講,初難知之矣。上曰,此則不然矣,平日所習知之人,隔帳讀書,豈有不知之理乎?如使卽今儒臣,隔帳而讀之,予當知其聲之爲某某矣。旣有此敎,其時試官,想多違牌者矣。仍命尙淳書之曰,頃者下敎,而無頒布之事,不時抽栍,此不敎而治者也,今番講經後,抽栍殿講,若有不能者,則當該試官擧子,施以科場之律,以此預爲分付,俾無其弊焉。晩曰,新差諸備堂,纔已筵稟申飭,而尙不行公,今日次對,又不進參,事體極爲未安,竝從重推考,使之卽速行公,何如?上曰,依爲之。出擧條曰,新差備堂趙暾,於宦路本無進取之意,曾在政院,未滿一朔,輒呈辭求遞,臣在藥院時,與同周旋,每語及國事,必至垂涕,垂涕豈可以僞爲哉?只出於一心奉上之誠,則暾之於國事,可擧一反三矣。此乃國家大用之人也。上曰,予初不知其如此矣,昔年慈聖見之曰,趙暾勝於乃父,予於其日,奉慈訓而知之,而第其退步則非矣。曰,此非向國之誠不足而然也,乃其素性,無躁進之意,有勇退之心故也。晩曰,右相所達誠是矣。上曰,趙暾之固執,何如耶?曰,不無固執矣。上曰,其三兄弟,固執孰優耶?曰,難兄難弟矣。上曰,趙晸,何如?戶判似知之矣。鳳漢曰,趙晸似優,而其實則亦無異同矣。上曰,趙暾少時,與其父差異矣,近來漸髣髴矣。晩曰,上敎然矣。曰,尹東度聰明絶人,其按嶺南也,許多文簿,酬應如流,老吏輩極口稱揚云,此亦可用之人也。上曰,尹東度非但聰明,其爲人甚堅,當留心矣。上曰,備堂又誰人也?曰,趙明鼎也。此人則聖上素所信使之臣,故今不仰達,而其爲人多氣可用也。上曰,趙明鼎,則予所習知矣。曰,備堂俱是得人矣。晩曰,備堂得人之言,誠如右相所達矣。上曰,頃日政,予用廣蕩之典於趙榮順矣。予之落點時,非飮酒而然也,亦非覺夢而然也,意蓋在焉。此後則榮順能不施其才造耶?若固守前習,惟意所從者,則予不欲赦之矣。晩曰,聖敎如此,臣無所仰達,而第如此,則朝端將無自新之人,何以爲之乎?上曰,此輩雖蒙宥,必不思所以自新之道,赦之何益?予心已定矣。晩曰,親迎日都監堂郞,例皆先詣別宮,檢飭凡事,而都監堂上趙雲逵,則事當以本兵侍衛進參矣。上曰,兵判以都監進去,侍衛以次堂擧行。出擧條晩曰,曾以親迎日中宮殿詣闕時,奉炬二雙,有所稟定矣。親迎擧動班次圖,今方依下敎圖入,而奉炬一節,宜一體擧行,旣有奉炬,則燭籠五雙,亦當有之。此係儀文,不可已之事,敢達。上曰,依爲之。燭籠則以燈燭房所在,用之,可也。出擧條晩曰,都監別工作李彦中,頃日政,陞拜司饔直長矣。都監之役,今不可付之生手,李彦中工作之任,使之仍察,何如?上曰,依爲之。出擧條司饔直長李彦中,別工作姑爲仍察事,榻前下敎。出榻敎晩曰,向日所御器皿,如何乎?上曰,好矣。晩曰,自上有除却浮費之敎,而至於同牢,則簡約太甚,其中不可無者,存之爲宜,故敢達。曰,昔魯君,當親迎之日,問禮於孔子,孔子對以應行之禮,魯君曰,不其重歟?孔子曰,人君正婚姻之禮,以奉天地宗社之靈,豈不重哉?以聖人之訓觀之,則大婚之禮,其重可知矣。雖私家不然,況大婚乎?晩曰,臣等,非敢以侈張之道仰勸也,顧有所重在耳。曰,左相所達,是矣。此出於聖上祛文具之至意,而若闕其不可無者,則事涉,如何矣?上命勉持入國婚定例,加點器數以下。晩曰,日昨以敦府譜牒事,有水原府使金孝大移除都正之擧矣。第念水原改量事,姑未訖役。今不可付諸生手,且其瓜期,在於七月云,先期報瓜,有違續典。臣意則瓜限前,姑令勿遞,待其竣事,內移爲宜,敢達。刑曹參判金致仁曰,七月前,亦難了當云矣。右議政李曰,譜牒事,旣無時日之急,而水原改量,則民事所關不輕,若使生手繼之,而或不能善爲收拾,則日後豈不爲朝家憂念之端乎?金孝大,姑令仍任,竣事後,使之更擬內職,似好矣。上曰,金孝大,水原府使仍任,竣事後更擬事,分付。出擧條水原府使金孝大仍任事,榻前下敎。出榻敎上命尙淳書傳敎曰,宗簿譜略,昔年朗原君撰進時,遠簡近備,故只二卷,其後復加二卷,今至七卷,若此不已,不知幾十卷,而今則稱某君派·某尉派,此言異於其家族譜也,已成者仍存,此後代盡者勿錄,所謂代盡者,內孫指五代,外孫指四代也。此則只謂譜略,璿源加現錄,一依舊例爲之事,分付。上又命書傳敎曰,大婚後,譜略當修整,修整之際,世孫冊封,自在入錄,進上件三件,中宮殿一件,進獻件一件,世孫宮一件,皆紬衣盛函,內外紬袱,進上與中宮殿進上件,以倭朱紅函,進獻及世孫宮進獻件,以黑漆函,五處奉安件,依例修整。此外依近例,皆頒張事,分付。鼎輔曰,江原監司沈鏽放未放本,淮陽定配罪人前淸風府使李翼鎭置於稟秩,平安監司李成中放未放本,肅川定配罪人前穩城府使李世馨,亦置於稟秩。凡特敎定配罪人之入於稟秩者,本府不得擅便,敢此仰達矣。上曰,李世馨仍,平安監司推考,李翼鎭特爲放送,可也。出擧條鼎輔曰,頃日筵中,時囚罪人疏釋時,襄陽前府使金永爕,以濫棍殺人事,有待査狀照勘之命矣。厥後査狀上來,被殺人朴枝英,以麟蹄人,築室移居於襄陽者,爲四年矣。上曰,然則其律,如何?鼎輔曰,因私濫刑,卽地致斃者,其律爲杖一百,永不敍用矣。上曰,當入於今番赦典,依此律施行,可也。出擧條上曰,李廷彬之祖,曾於壬午,書交拜席,渠於今年,又書交拜席,誠是異事。晩曰,又有如此事,故相臣金構,曾於壬午,書玉冊文,而其孫致仁,今年又書玉冊文,其亦可貴矣。上曰,然乎?此則雖欲求之,必是難得,誠可貴矣。昌壽曰,大婚後,國朝御牒及璿源譜略修正事,自宗簿寺,當爲草記以稟,而今則傳敎已下,除草記依例修正,恐合事宜。臣方待罪本寺提調,故敢此仰達矣。上曰,依爲之。出擧條鳳漢曰,關東貢蔘節目中,醫生蔘三分一,當添給於營蔘條,而此雖微事,不可不稟定,故敢此仰達矣。上曰,依爲之。出擧條上曰,好雨知時而來,不亦喜乎?卿等見向日予之所製興懷文乎?晩曰,未及見之矣。上命勉,持入齋室興懷文。命尙淳讀之,使諸臣皆進而見之,尙淳讀畢。晩曰,卽今農民,望望惜雨,將有兩三日間愆期之慮矣。卽者,風殘雨注,將有大霈之意,無非聖德之攸致也。曰,聖德孚應,有此雨暘時若之休,而臣等忝在大臣之位,未有一毫仰贊者,非但自顧慙恧,抑恐爲盛德之所累也。上曰,過矣。諸臣遂以次退出。
上在昌慶宮。常參,以代理停,經筵停。
具允鈺達曰,明日常參,取稟。令曰,停。
納采禮罷後,政院·玉堂·藥房口傳問安。答曰,知道。
正使兪拓基,副使趙雲逵,納采後復命。
具允鈺,外宣醞後,復命。
洪準海達曰,執義李德海,持平李仁培,正言任珹,今日參班後,不爲處置,亦不傳達,直爲出去,事甚未安,竝卽牌招,何如?令曰,依。
傳于任曰,今覽儀注,則禮房承旨,乃傳敎官也,正使入來時,禮房承旨,當爲擧行,都承旨則退去本院。
任達曰,左承旨李永暉,不有廳規,徑自出去,卽爲牌招,而臣以一院之長,不能檢勅,惶恐待罪之意,敢達。令曰,勿待罪,牌招。
以文學尹光國牌不進罷職令旨,令于洪準海曰,推考徽旨捧入。
洪準海,以侍講院言達曰,本院上番闕直,事甚未安,文學尹光國,旣有只推之令,卽爲牌招入直,何如?令曰,依。
具允鈺,以嘉禮都監郞廳,以都提調意啓曰,定親禮物,別單書入,都監郞廳領納之意,敢啓。傳曰,知道。
具允鈺,以嘉禮都監郞廳,以都提調意啓曰,納徵前一日,本房禮物,別單書入,都監郞廳領納之意,敢啓。傳曰,知道。
洪準海,以吏曹言達曰,新除授齊陵參奉沈倜呈狀內,身病甚重,不得察任云,寧陵參奉李始梓,除授過限未肅拜,竝依例改差,何如?令曰,依。
鄭尙淳,以兵曹言啓曰,訓鍊都監砲手李廷秀·金世贊,等內中日試才時,鳥銃無間連三次三發三中,似當依法典,直赴殿試,各人等所受賜馬之帖,亦當一倂還收,而係干恩賞,自下不敢擅便,上裁,何如?傳曰,竝直赴殿試。
鄭尙淳,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
副司直黃景源書曰,伏以臣,頃蒙誤恩,待罪師儒,上不能稱塞聖旨,下不能開導多士,虧義隤禮,自速罪戾,尙荷大朝天地之仁,曲賜寬矜,而薄施譴罷之典,曾未踰月,遽被收敍,除臣以同知經筵,臣誠惶誠感,不知所措。嗚呼,祔廟,國之盛禮也,太學諸生,豈不欲奉箋稱賀,以少展螻蟻之誠,而博考列朝故事,太室升祔,未始有國學賀禮,故諸生不敢進箋,臣亦冥迷,不能指誘,卒使齋儒,俱被威罰,臣心悚恧,誠不敢一日自安。除命之下,非不感隕,而頃者所被辭敎,至嚴且截,則儒罰未解之前,無非臣俟譴之日,安敢以聖恩優渥,復垂甄錄,自比於無罪之臣,揚揚就列哉?且伏念經筵之職,有輔翼君德之責,雖鴻儒宿學之臣,猶逡巡不敢當也。況臣往者,侍講五年,無所補益,每瞻經幄,未嘗不愧汗霑背。今大朝聖學高明,頻御法講,則此時顧問之列,尤非臣所敢叨冒,伏惟邸下,俯賜諒察,亟命鐫改臣新授職名,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,從速行公。
右承旨具允鈺書曰,伏以,天佑宗祊,我聖上受爵之歲載回,縟儀纔擧,大婚涓吉,采禮順成,率土懽忭,曷有其極?念臣供劇,今已五箇月矣。夙夜奔走之餘,筋力漸覺難支,而大禮迫近,職在該房,此時言私,大涉惶悚,黽勉供職,亦且有日矣。今日外宣醞進去之時,癨氣猝然發作,胸膈刺痛,精神昏瞀,不省四到,幾至顚踣,急灌藥物,僅僅卒禮,義重反面,擔舁入闕,而蓋此病狀,積瘁所祟,有非一朝一夕所可差愈者,若不及時調治,多日將攝,則復起爲人,實無其望,强策職事,尤非可論。玆不得不倩人構書,疾聲仰籲,伏乞离明,俯賜矜憐。亟許鐫遞,俾得便意調息,以尋生路,不勝幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,縟儀已擧,慶忭之中,大婚采禮順成,尤切慶忭之忱,曷有其極?爾其勿辭,量少減察職。
校理南綺老書曰,伏以,天休滋至,邦運亨嘉,我大朝封爵之舊甲重回,縟儀載新,中壼之冊禮將擧,元辰已簡,吉慶稠疊,臣民忭蹈。念臣所帶敎授兼銜,旣非相避竝擬之職,而伊日筵席,銓官自訟以做錯,繼請其勿施,則論以政例,其在當遞之科也,明矣。適因試役纔罷,復命義重,不得已入肅,而仍因冒居,實非私義之所敢出,據例控辭,見阻喉院,虛縻屢日,冞增悚恧。玆敢略入文字,仰暴微懇,伏乞睿慈,俯垂諒察,亟許鐫改,以安賤分,以存公格,不勝幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,縟儀載擧,慶忭之中,大禮將擧,尤切慶忭之忱,曷有其極?爾其勿辭,從速察職。
己卯六月十三日卯時,上親臨明政殿納采入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老,假注書任煜,記事官李勉·金普淳以次侍立。上具冕服,乘輿出賓陽門,詣明政殿,上謂允鈺曰,采輿在門外耶?允鈺曰,然矣。上曰,領府事在外,着公服耶?允鈺曰,臣未及知之,當陪出門外後知之耳。上曰,正·副使復命乎?允鈺曰,復命矣。上曰,東西狹門姑開,以待正·副使復命,可也。允鈺曰,御門何以爲之乎?上曰,正門則箋文入來時開之,其前則閉之,可也。上入大內後,諸臣以次退出。
上在昌慶宮。常參,以代理停,經筵停。
任達曰,明日,習儀相値,常參,頉稟。令曰,知道。
洪準海達曰,大司憲金相奭未交龜,掌令金漢老引避退待,李普觀,執義李德海,持平李仁培牌不進,尹得孟未肅拜,今日以監察茶時之意,敢達。令曰,知道。
藥房都提調李,提調洪啓禧,副提調任啓曰,甘雨連日,伏未審此時,聖體調攝,若何?寢睡·水刺之節,亦何如?劑入湯劑,連爲進御乎?今日臣等依定奪,與諸御醫入診,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣矣。
傳于洪準海曰,領相·禮判,藥房入診,同爲入侍。
任達曰,右承旨具允鈺,昨日以身病陳書,旣承量少減察職之答矣。今已經宿,而明日習儀,多有擧行之事,卽爲牌招,何如?令曰,依。
洪準海達曰,掌令金漢老,引避退待,已至多日,諫院之許久闕達,亦涉未安。兩司除在外未交龜外,不爲行公人員,竝卽牌招,何如?令曰,依。
以右承旨具允鈺,執義李德海,掌令李普觀,持平李仁培,正言任珹等,牌不進罷職令旨,令于洪準海曰,竝推考徽旨捧入。
任達曰,明日習儀,禮房承旨,當爲進參,右承旨具允鈺,旣有只推之令,更卽牌招,何如?令曰,依。
以文學尹光國牌不進罷職令旨,令于洪準海曰,推考徽旨捧入。
任,以侍講院言達曰,本院上番,連日闕直,事甚未安。文學尹光國,旣有只推之令,卽爲牌招入直,何如?令曰,依。
李永暉,以戶曹言達曰,卽接廣興倉所報,則領府事兪拓基,今已肅謝。故六月朔頒料次,倉官進去于本家,請受祿牌,則以爲,迫於事勢分義,雖不得不暫入城,而決不敢冒受俸祿云。祿牌不爲出給,何以爲之?敢稟。令曰,令倉官輸送。
洪準海,以義禁府言達曰,江原道淮陽府定配罪人李翼鎭,放送傳旨啓下矣。放送事分付道臣之意,敢達。令曰,知道。
洪準海,以義禁府言達曰,卽接月令醫員李萬赫手本,則時囚罪人洪彦彧,重得暑癨,晝夜叫痛之餘,胸膈痞塞,勺水不下,人鬼莫分,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
洪準海達曰,卽者,修撰金鍾正,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
修撰金鍾正書曰,伏以,臣母之病,積年沈痼,每當寒暑,發作如期,比因日候蒸熱,諸症越添,臣以獨身,左右扶將,實無離側供仕之望,而番次極艱,推諉無路,黽勉就直,已至五日,卽接家信,則本病之外,重添感冒,終日昏痛,神氣凜綴,無人將護,促臣歸侍,臣方寸煎灼,按住不得,忙投短章,徑出禁扃。伏願离明,俯賜諒察,削臣之職,治臣之罪,以便救護,以安微分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
行副司直洪啓禧書曰,伏以,臣之復入脩門,豈臣本志,而黽勉承命,不敢求去者。以藥院之任,與他職事有別,未可以區區情勢爲解故也。乃者,賓客之除,館閣之命,相繼而降,臣於是,惝怳震越,莫省所以自措也。凡世之遭言者,時月稍久,機穽乍息,則猶有可以抆拭復進之道,而若臣之所遭罹,則實是往牒之所未有也。於是而一或放倒,則將爲何如人哉?大朝前後之恩旨,逈出尋常,有非無狀賤臣所當得者,臣誠銜恩畏威,不敢自有其身,固知廉愧之爲大防,而有時尙可爲分義所奪。臣之冒居保護之職,而不得固辭者,蓋以爲自有斟量矣。若其官銜之稍係淸華者,則有不容夤緣竝據者,其義較著,至於文任,則又是人言之所攙及,迄今悼痛,如箭箚着,此而復叨,則是眞不識人間羞恥事者。臣雖奊詬,豈忍爲此?玆控短章,略陳危懇。伏乞邸下,俯賜諒察,亟將賓客提學之任,竝行鐫免,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿勿過辭,從速行公。
六月十四日辰時,上御崇文堂。藥房入診,領相·禮判同爲入侍時,都提調李,提調洪啓禧,副提調任,記事官南玄老·李勉·金普淳,領議政金尙魯,禮曹判書洪象漢,入侍,醫官金履亨·方泰輿·許燧·李以楷·金德崙·李泰遠·李世圭·蔡膺祐·朴泰均,以次進伏訖。尙魯曰,喜雨成霖,日氣蒸鬱,聖體,若何?上曰,一樣矣。尙魯曰,勞動之餘,水刺·寢睡諸節,亦何如?上曰,水刺俄已進御,而寢睡頗穩矣。曰,寢膳諸節,差勝於前乎?上曰,寢睡之節,比前稍勝矣。尙魯曰,丸劑·湯劑,兼爲進御,似好矣。曰,臣等旣已入侍,命醫官診候,何如?上曰,只首醫及外任,入診,可也。履亨進伏診候訖。退伏曰,左右三部,初則似沈矣。更爲詳察,則不沈而大體甚調均矣。礈診候訖退伏曰,左右三部不沈,度數調均,而脾胃脈,似虛軟矣。諸醫以次診候,與首醫所奏皆同。曰,醫官皆已診候,議藥,何如?上曰,理中建功湯五貼,依前方加劑以入事。出榻敎曰,天道玄遠難測,而納采之日,得此甘雨,可見天心感孚之休矣。上曰,以旱災,頗用心,得此甘霈,甚幸甚幸。尙魯曰,大禮漸近,其間日字不多,而群情猶以爲遲矣,親迎時刻,定於辰時,而日熱甚酷,差晩則難以動駕,卯時且吉時,臣意則進定卯時,恐好矣。上曰,以時刻方欲下敎,而未果矣,進定可也。上曰,大禮之日,當展拜眞殿而頒敎後,欲行朝見禮矣。辛酉年,無朝見禮,壬午始創行,而載於昔年御製矣。頃者,以有乾有坤,口奏眞殿,可知予心,大禮將迫,而予則猶以爲遲矣。尙魯曰,聖敎誠然矣。上曰,壬午大禮時,李台佐以禮判,請行廟見禮,誠爲奇特矣。廟見禮亦欲速行,卽蟒衣覲先王之意也。王子加冠後,例有朝見禮,而嬪宮則雖異於此,而今番則似可行之矣。尙魯曰,朝見禮,雖爲中宮而行之,兩殿同坐而受之,似好矣。上曰,拜於母而不拜於父,可乎?尙魯曰,禮判方入侍,下敎,何如?上曰,不言中有意思矣。象漢曰,此是無於禮之事,故臣等不敢仰請矣。曰,制禮作樂,自是王者之事,則惟在於殿下之制作矣。乾坤定體,復何疑焉?上曰,非但制禮,此實有意而然矣。上曰,中宮輦輿升降時,有封開之禮,雖以卯時爲定,似致午時,而首飾之際,日勢自然差晩矣。尙魯曰,雖以閭巷言之,新婦之行,每至日晩矣。上曰,然乎?尙魯曰,朝見禮時儀仗,有聖敎然後,方可擧行矣。上曰,以小駕儀仗擧行,可也。象漢曰,然則改付標乎?上曰,繖扇爲之,侍衛如常,可也。尙魯曰,親迎之日,臣等留在闕中,待同牢宴罷後,方可退出矣。上曰,詩云,大夫夙退,無使君勞。此語誠含包渾厚矣,卿等何必留待乎?尙魯曰,當此盛暑,中宮殿服飾,如無聖敎,則似難脫着,誠爲可悶矣。雖在別宮時,終日粧束侍御,爲之悶切云。故臣以此意,言于領敦寧,則以仰稟爲難爲言,在別宮時,則服飾異於行禮之日,以不可一向拘束之意,自內申飭侍御,恐宜矣。上曰,雖然,異於在私室時矣。尙魯曰,領敦寧肅謝之日,臣見之,則容貌甚好,以儒生初入班行,而擧動不齟齬,無異多年從宦之人,誠異常矣。上曰,幼學,予何曾見之,而如天定然矣。曰,昨逢領敦寧,問中宮殿氣候,則素有暑症云,當此極熱,甚可悶慮矣。上曰,香薷散,似好矣。曰,自藥房劑進乎?上曰,自內當煎送,不必自藥房劑進矣。曰,益元散,亦好矣。上曰,陳砂二元散二十貼送之,醍醐湯當竝送矣。曰,冊妃後,則使藥房擧行,宜矣。尙魯曰,世孫冊封,大禮後爲之事,命下矣。二十三日頒赦政,都監堂郞差出,何如?上命書之曰,世孫冊封都監堂上,今二十三日頒敎開政時擧行。曰,朝見禮時,不可無儀仗矣。上曰,朝見禮,則本無儀仗矣。曰,中宮殿母儀,一國儀仗之屬,豈可節略乎?上曰,正日則用大駕儀仗,今番則用法駕儀仗,可也。象漢曰,此則出擧條乎?上曰,不必出擧條,禮判知而擧行,可也。尙魯曰,臣方待罪譯院,故以本院事,有所仰達矣。昨年有譯官知中樞特授外,有效勞者,大臣筵奏特付之下敎,出於擧條,而卽今首譯李廷熺·張采維,多有效勞之事,尙未經實職,殊非激勸之道,分付該曹,待知樞有窠,以此兩人,使之輪差,何如?上曰,依爲之。出擧條尙魯曰,纔見黃海水使李國賢報牒,則邊將等殿最,因前監司趙明鼎,方在引嫌中,不得同議封進云矣。續大典有曰,觀察使遞歸,則待新監司到任日滿後封進云云。以遞歸二字觀之,監司雖遞職,姑未離次,而値殿最之期,則自當封進,灼然可知。且因朝家飭令,舊監司之依續典封殿最,前後非一,法文旣如此,諸道之例又如此,則殿最何等嚴重,而今此道臣之引嫌不封,誠極未安。從重推考,卽速封進事,嚴飭分付,何如?上曰,依爲之。出擧條尙魯曰,得見禁堂筵奏,擧條之出於朝紙者,則關東·西定配罪人之下,書以職名,事體極爲未安。判義禁李鼎輔,從重推考,何如?上曰,依爲之。曰,承旨亦有不察之失,當該承旨,推考似宜矣。上曰,依爲之。出擧條尙魯曰,徒配之遇赦直放,載在續典,而咸鏡·全羅兩道赦啓中,徒配混入於稟秩,致令金吾,覆奏請放,如他流竄之例,有違法典,事涉未察,兩道道臣,從重推考,何如?曰,徒配之置於稟秩,有違法典,不可無警責之道矣。上曰,依爲之。出擧條曰,臣昨行禁衛營褒貶,取見其文書,則公私貸下,其數甚多,不卽還報,莫重軍需,漸至耗縮,事極寒心。此後雖衙門公用,非筵稟則不得許貸,若有如前私貸之弊,則當該大將,隨現重勘,何如?尙魯曰,各軍門·各衙門之財貨穀物,雖公用,非筵稟則不可擅貸,況曾有禁令之至嚴者乎?至於以私許貸,尤無可論,右相所達誠是矣。上曰,予則全然不知矣。曾有申飭而如是乎?大臣所奏誠然,此後則各別申飭,可也。出擧條尙魯曰,外任瓜限,自有定法,監·兵使以辭朝日計之,守令·邊將以到任日計之事,昭在續大典,而近來毋論藩閫·守令,不有法典,皆前期三朔,報其瓜滿,該曹亦隨報出代,事甚非矣。自今爲始,各別申飭,嚴守法典,何如?上曰,此後依續典擧行,而預報者·預受者,備局隨現申飭。出擧條象漢曰,京各司褒貶單子,皆書職·姓名及實仕,而書上中下等第,送于該曹,雖觀象監·司譯院大臣所帶衙門,亦皆如此,而典醫監,則謂有前例,只書十餘人姓名於小紙末段,書之曰,以上中元無計仕等第之單子,其在事體,殊涉未安。本監提調推考,此後一依他各司例爲之之意,申飭定式,何如?上曰,依爲之。出擧條諸臣以次退出。
上在昌慶宮。常參,以代理停,經筵停。
洪準海達曰,明日常參,取稟。令曰,停。
洪準海達曰,掌令金漢老引避退待,尙未處置,諫院闕達,亦涉未安,兩司除在外·未交龜·未肅拜·習儀進去外,執義李德海,掌令李普觀,正言任珹,竝卽牌招,何如?令曰,依。
以執義李德海,掌令李普觀,正言任珹,輔德朴盛源,文學尹光國等,牌不進罷職令旨,令于洪準海曰,竝推考徽旨捧入。
洪準海,以侍講院言達曰,本院上番,連日闕直,事甚未安,輔德朴盛源,由限已過,文學尹光國,旣有只推之令,竝卽牌招,以爲推移入直之地,何如?令曰,依。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
洪準海,以弘文館言啓曰,本館上番副校理臣任㻐,今日冊妃親迎習儀時,以差備官,晝仕出去之意,敢啓。傳曰,知道。
傳于洪準海曰,懸板,禮房承旨進去,卽爲懸揭。
洪準海,以吏曹言啓曰,今六月十七日納徵時,左右通禮,不可不備員,而右通禮李弘稷,在外未上來,今姑改差,其代,卽爲口傳差出,何如?傳曰,允。
以濟州防禦使趙威鎭狀達,本州五月朔物膳進上所載舡沙工金汝磻等渰死事,令于金光國曰,渰死人等,令本道恤典擧行。
洪準海,以嘉禮都監郞廳,以都提調意啓曰,各房工役,旣已完畢,諸色工匠,竝爲罷送,監造官則仍前直宿,堂上郞廳,輪回往來看檢之意,敢啓。傳曰,知道。
洪準海,以嘉禮都監郞廳,以都提調意啓曰,今此嘉禮時班次圖,依例圖出封入,以備聖覽之意,敢啓。傳曰,知道。
洪準海,以司譯院官員,以都提調·提調意達曰,近來堂上譯官之常仕啓下者,間多違越節目,故昨年因本院草記,辛未以後入屬三人減下,而追聞一院物情,則其中安世濟,卄載從仕,九度赴燕,以燕行公幹,連陞兩資。且其爲人,可合任使,當此譯官渙散艱乏之時,如許已成才之人,只以未經等第,混被減下,誠甚可惜。又非激勸他人之道,特爲還屬,此後則依前草記,經等第而以公幹加資者外,一切嚴防,何如?令曰,依。
洪準海,以司譯院官員,以都提調·提調意啓曰,譯官之陞資者,非有自中履歷,則小·大差任,例多枳礙,而所謂履歷,卽敎誨也。卽今堂上譯官中,曾經敎誨者甚少,非但前頭任使之苟艱,目下雖或有訓上之闕,塡代無人,事甚可慮,不可不及時變通,而敎誨譯官韓致洪·朴道貫爲人,可合任使,且有前後勞勩,竝加資,何如?傳曰,允。
江華留守元景淳書曰,伏以,日吉辰良,納采大禮順成,臣民慶祝,曷有其極?仍念臣,自遭臺臣請罷之重劾,驚凜震惕,蹙伏俟勘。向者,大朝講筵,有監試官分揀之命,日前賓對,因大僚筵達,又有申飭出肅之敎,臣於是,益切悚惶,措躬無所,顧臣,初旣竝入於臺書論斥之中,掌試諸臣,竟至譴罷,同監之人,引義遞職,則公法私義,不宜異同。臣何敢貪榮冒出,不思所以自劾之義也哉?日昨大朝殿下,親臨法殿,百僚咸造,而踪地兢踧,不得入參,闕禮之罪,尤合萬戮,伏乞睿慈,俯賜鑑諒,亟令鐫遞臣職,俾安賤分,仍治臣罪,以肅朝綱,不勝大幸。臣無任屛營祈懇之至,謹昧死以聞。答曰,覽書具悉。采禮順成,慶忭之忱,曷有其極?卿勿過辭,從速察任。
上在昌慶宮。常參,以代理停,經筵停。
下直,寅火堡萬戶朴聖昌。
任達曰,明日,納徵相値,常參,頉稟。令曰,知道。
金光國達曰,大司憲金相奭未交龜,掌令金漢老避嫌退待,李普觀,執義李德海,持平李仁培牌不進,尹得孟未肅拜,今日以監察茶時之意,敢達。令曰,知道。
洪準海達曰,掌令金漢老引避退待,已至多日,尙未處置,諫院闕達,亦涉未安,兩司除在外·未肅拜·未交龜外,執義李德海,掌令李普觀,持平李仁培,正言任珹,竝卽牌招,何如?令曰,依。
以執義李德海,掌令李普觀,持平李仁培,正言任珹牌不進罷職令旨,令于金光國曰,竝推考徽旨捧入。
以輔德朴盛源,文學尹光國牌不進罷職令旨,令于具允鈺曰,竝推考徽旨捧入。
具允鈺,以侍講院言達曰,本院上番闕直,事甚未安,輔德朴盛源,文學尹光國,旣有只推之令,竝卽牌招,推移入直之地,何如?令曰,依。
金光國,以兵曹言啓曰,今六月十七日,武臣堂上以上朔試射日次,而親臨納徵相値,不得設行之意,敢啓。傳曰,知道。
金光國,以兵曹言達曰,五衛將申,年老病痼,無望供職。忠翊衛將趙重鼎,重得輪疾,差復無期。俱爲呈狀乞遞,宿衛輪番之任,不可久曠,竝今姑改差,何如?令曰,依。
吏曹,口傳政事,以張淀爲右通禮。
金光國,以嘉禮都監郞廳,以都提調意啓曰,納徵時禮物,別單書入之意,敢啓。傳曰,知道。
副校理趙榮順書曰,伏以,聖算齊岡,封爵之舊甲載回,壼德配天,納采之吉儀已擧,朝野慶忭,曷有其極?仍念臣,積忤當路,永阻明時,身名之僇辱極矣。踪地之危蹙甚矣,竊自擬屛伏畎畝,以沒餘齒。乃於千萬夢想之外,恩敍忽降,除旨旋辱,馹召之命,下及窮山。臣始而驚惶,中焉感隕,終又左右思惟,誠莫知其致此也。噫,臣本一愚人耳,妄效直道,不量時態,相門勢尊,萬人奔趨,而臣獨斥之,瀛館選淸,一世艶羨,而臣獨論之,此其所謂好人所惡,惡人所好,而宜不免於逮身之災也。儻微我大朝,念及先故,恩出曲貸,則臣安得保有其身,而終始涵容,次第薰洗,改配善地,未一年,遽蒙宥音,許解罪籍,纔數朔。仍叨誤旨,甄錄甚渥,官銜自如,生死肉骨,未足以喩此殊數,臣誠感極而涕,直欲造謝天陛,以仰戴仁恩之萬一,而第臣蹈不測危機,負難貰之罪名,前後聖敎,極其嚴重,有非臣子之所忍聞,斂跡省愆,猶懼難逭,抗顔趨榮,非所敢出,臣固自講已熟,自畫已固,從今至死之年,罔非俟譴之日,去就一節,已無可論,與其引日虛縻,徒汚名器,莫如及時控免,庶全微諒。玆敢從縣道,略陳短章,伏乞离明,察臣危苦之懇,憐臣窮阨之狀,將臣所被職名,亟賜鐫削,仍令刋去朝版,勿復撿擬,俾臣得以泯迹田里,歌詠聖澤,千萬幸甚,千萬幸甚。臣無任瞻望雲天隕越祈懇之至,謹昧死以聞。答曰,覽書具悉。聖上封爵回甲,邦慶無前,縟儀已擧,慶忭之中,采禮順成,尤切慶忭之忱,曷有其極?爾其勿辭,從速上來察職。
修撰安杓書曰,伏以,日月迅邁,孝昭殿祥·禫遽訖。祔禮載擧,八域臣民,普切愴喜,伏惟我大朝慨廓之思,邸下愴慕之懷,益復如新,臣遠伏遐陬,不勝瞻天悲喜之至。仍伏念臣,卽一風頭弱植耳,性本疎迂,跡又踦踽,一切榮塗,進取灰心。雖從班宿踐,猶且逡巡退避,未嘗有與人爭先之意,則世所稱名塗榮宦,是豈臣夢寐所期,而曩者瀛館之選,出於萬萬意外,自顧空疎,人器不稱,不待人言,愧懼先集,則譏詆之來,臣固受而自勉,而第其前席所奏,專事架鑿,言之謊誕,胡至此極?若欲構臣,何患無辭,而必以臣心不萌口不出之語,捏造而誣飾之,顯有汚衊臣身之意,嘻嘻,亦太甚矣。噫,臣之老母,與李潭之父,實爲內外娚妹,而敦睦之誼,親愛之情,到老冞篤,故臣與潭,幼少相隨,情好頗款,而不幸中間,轉輾疑阻,遂至有此境,靜言其故,莫非臣自取,撫躬悼悔,尙誰尤哉?雖然在臣,則身已辱矣,名已汚矣,金華一步,鐵限在前,官職去就,非所可論。且臣九耋偏母,素抱宿病,積傷於南土風氣,自經昨夏,危疾諸症,一倍添劇,半年沈苦,坐臥須人,又於月前,重經毒痁,眞元澌脫,實有朝暮凜凜之憂,而臣旣遞縣任,不敢久淹官次,昨始治任登程,纔到數十里隣境,而臣母勞動之餘,重添暑感,頃刻之間,昏窒頻數。臣臨岐焦泣,計無所出,投入村舍,急灌藥物,幸得少醒,而寒熱交攻,吐瀉兼發,勺水不通,氣息綿綴,目下病勢,萬無扶將前進之望,臣千里客土,四顧無依,獨自扶護,情私煎急,不得不冒萬死,從縣道,疾聲哀籲於孝理之下。伏乞睿慈,俯垂鑑諒,憐臣情理之萬分焦迫,察臣踪地之至爲危蹙,亟許鐫削臣職,以便救護。仍令選部,刋名仕籍,俾得屛跡朝端,避遠駭機,千萬幸甚。臣無任涕泣祈懇之至,謹昧死以聞。答曰,覽書具悉。日月流邁,孝昭殿中月之制已過,祔廟盛禮順成,賀儀已擧,愴慕一倍之中,且切慶忭,爾其勿辭,救護母病焉。
上在昌慶宮。常參,以代理停,經筵停。
任達曰,明日常參,取稟。令曰,停。
親臨納徵罷後,政院·玉堂·藥房口傳問安。答曰,知道。
正使兪拓基,副使趙雲逵,納徵後復命。
具允鈺,外宣醞後,復命。
洪準海達曰,執義李德海,正言任珹,今日參班後,不爲處置,亦不傳達,直爲出去,事甚未安,竝卽牌招,何如?令曰,依。
以執義李德海,正言任珹等,牌不進罷職令旨,令于洪準海曰,竝推考徽旨捧入。
洪準海,以侍講院言達曰,本院上番,連日闕直,事甚未安,輔德朴盛源,文學尹光國,旣有只推之令,竝卽牌招,以爲推移入直之地,何如?令曰,依。
具允鈺,以弘文館言啓曰,本館上番校理臣洪趾海,今日親臨納徵時,以差備官,晝仕出去之意,敢啓。傳曰,知道。
傳于鄭尙淳曰,百官軍兵,雨具。
鄭尙淳啓曰,卽者,中樞府錄事來言,判府事李天輔,爲參大禮,日昨自郊外入城矣。卽因儒臣書語,情勢悚懍,陳章出城云,係是大臣去就,敢啓。傳曰,承旨入侍,當下敎矣。
洪準海,以戶曹言達曰,依令旨,領府事兪拓基六月朔祿俸,令倉官輸送于本家,則以爲,義重召役,雖不免暫入,而決不敢冒受廩料云,祿俸不爲領受,何以爲之?敢稟。令曰,令倉官,更爲輸送。
具允鈺,以禮曹言啓曰,今此別試文科初試時,各道榜眼考閱,則慶尙左右道·全羅左道·忠淸右道,平安淸北·黃海道啓下榜目中,或所書科名題目不一,或入格人父職銜差誤,或居住邑號下,書以面名,有違格例,殊涉未安,各其道試官,一倂推考警責,而原榜中,竝改付標以入之意,敢啓。傳曰,知道。
鄭尙淳,以兵曹言啓曰,卽接西所衛將牒報,則所屬明禮門下邊宮墻三間許,因雨頹落云。令紫門監,爲先把子圍排,急速修築,而金虎門入直砲手二十名,依例除出,限修築間,守直之意,敢啓。傳曰,知道。
鄭尙淳,以司僕寺官員,以一二提調意啓曰,濟州牧使趙威鎭,遞任進上馬三匹,今纔上來,禾毛色,別單書入,而依例內廏立養之意,敢啓。傳曰,知道。
洪準海,以義禁府言達曰,在囚遭親喪者,許令限成服保放事,載在法典矣。時囚罪人洪彦彧,卽遭嫡母喪云,依法文限成服,給由,何如?令曰,依。
判府事李天輔書曰,伏以,邦慶無疆,采·徵之禮,次第順成,臣民懽忭,曷有其極?臣爲參縟儀,扶病入城,已有日,而本症外添得暑泄,昏仆床席,未及出肅。卽伏見校理趙榮順書本,則其中勢尊一句語,乃是人臣死案,臣看來不覺心骨俱竦,有不容頃刻遲徊於輦轂之下,不得不蒼黃逬出,大禮只隔數日,而無路趨參,瞻望雲闕,但有耿結而已。伏乞离明,亟令攸司,重勘臣罪,以勵臣分焉。臣無任屛營祈懇之至,謹昧死以聞。答曰,覽書具悉卿懇。采·徵之禮順成,慶忭之忱,曷有其極?趙榮順,非徒年久,其時聖敎,至嚴至正,不思感改,而尙此齗齗於卿者,誠極痛駭,書辭之無謂,業已知矣。以卿休休之量,何必掛齒,而至於出城之境乎?況莫重大禮期迫,尤非大臣在外之時,卿須安心,勿復控辭,卽日入來,用副小子企佇之心。仍令曰,史官往諭。
己卯六月十七日辰時,上親臨明政殿,納徵入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老,假注書任煜,記事官李勉·金普淳,以次侍立。上具遠遊冠·絳紗袍,乘輿出賓陽門,詣明政殿,上謂允鈺曰,依再昨例爲之,以油紙覆送,可也。允鈺曰,油紙已待令矣。上曰,侍衛退立,以廣左右,此後連日,依此爲之。允鈺曰,朝臣肅拜,自冊妃翌日爲之乎?上曰,唯。允鈺曰,考見辛丑年例,則入闕後,始爲肅謝矣。上曰,然矣。允鈺曰,以榻敎爲之乎?上曰,依爲之。仍命允鈺書之曰,冊妃後,諸臣中宮殿謝恩,依例擧行。出榻敎上曰,今日無宣醞乎?允鈺曰,連有之矣。上曰,退去。允鈺辭出,上入大內後,諸臣以次退出。
上在昌慶宮。常參,以代理停,經筵停。
嬪宮誕日,大殿,政院·玉堂口傳問安。答曰,知道。
世子宮,政院·玉堂口傳問安。答曰,知道。
嬪宮,政院·玉堂單子問安。答曰,知道。
世孫宮,政院·玉堂口傳問安。答曰,知悉。
具允鈺達曰,明日,親臨告期,再明日,冊妃相値,此兩日常參,頉稟。令曰,知道。
鄭尙淳達曰,大司憲金相奭未交龜,掌令金漢老引避退待,李普觀,執義李德海,持平李仁培牌不進,尹得孟未肅拜,今日以監察茶時之意,敢達。令曰,知道。
洪準海達曰,掌令金漢老引避退待,已至多日,諫院許久闕達,亦涉未安,兩司除在外·未交龜·未肅拜外,執義李德海,掌令李普觀,持平李仁培,正言任珹,竝卽牌招,何如?令曰,依。
以正言任珹,執義李德海,掌令李普觀,持平李仁培等,牌不進罷職令旨,令于鄭尙淳曰,竝推考徽旨捧入。
鄭尙淳,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
傳于具允鈺曰,領左右相·都監堂上入侍。
具允鈺達曰,領議政金尙魯,左議政申晩,右議政李,都監堂上洪鳳漢·洪象漢·趙雲逵,依下敎來待矣。傳曰,詣閤。
鄭尙淳,以兵曹言啓曰,今六月二十二日親迎擧動時,問安馬及各差備應把之數,無以推移,依前例京畿驛馬,限十匹補把,以充不足之代事,本道監司處,分付,何如?傳曰,允。
洪準海,以兵曹言啓曰,卽接西所衛將牒報,則明禮門上西邊外宮墻五間,今日因雨頹落云。令紫門監,爲先把子圍排,急速修築,而西營入直禁衛軍二十名除出,限修築間,守直之意,敢啓。傳曰,知道。
己卯六月十八日巳時,上御崇文堂。領左右相·都監堂上入侍時,領議政金尙魯,左議政申晩,右議政李,行戶曹判書洪鳳漢,行禮曹判書洪象漢,兵曹判書趙雲逵,右承旨具允鈺,假注書任煜,記事官李勉·金普淳,以次進伏訖。上命允鈺書傳敎曰,噫,趙榮順往事,奏殿之前,今則奏殿之後,自有其律。若覽其書,將坐太僕於此時也,十分參酌,不覽其書,而爲先永刋侍從案,此後若有瞻望殿門之心,孰敢營護乎?又命書傳敎曰,不先不後撿擬,以致葛藤,守令誤薦,自有其律,況職在銓衡,引進黨宵乎?當該參政堂上,施以誤薦之律,又命書榮順書捧入承旨,與吏判同律傳敎。尙魯曰,問候前,稟白他事,甚惶恐,而承旨處分,則似過矣。承旨何能預料聖敎之如此,而不爲捧入乎?如此則此後似有操縱阻搪之弊矣。上曰,然矣。承旨罷職傳旨,爻周可也。尙魯進曰,一雨成霖,伏未審聖體,若何?上曰,一樣矣。尙魯曰,寢睡·水刺諸節,亦何如?上曰,無減矣。尙魯曰,瓊玉膏連爲進御乎?上曰,連服之而服後,水刺之節差勝矣。曰,此是瓊玉膏之效矣。尙魯曰,湯·丸劑兼進乎?上曰,頃服八味元,行步稍勝,建功湯,則姑停無妨耶?晩曰,瓊玉膏·八味元之效,未必不由於建功湯之進服矣。曰,左相所達,誠是矣。連爲兼進,似好矣。尙魯曰,王世子氣候,何如?上曰,一樣〈矣〉。尙魯曰,王世孫氣候,何如?上曰,好在。尙魯曰,雨勢今則似過矣,而何望其適中也?上曰,然矣。予則一心靡懈,恐有太過之慮矣。晩曰,聖上爲民之心,安得不然乎?上曰,耳聞雨聲,心甚憫鬱,若有暴注之聲,則雖夜必興,整衣待朝。予之此心,其誰知之?尙魯曰,久旱之餘,今此成霖,不是異事,何聖憂之至此耶?上曰,久而思之,似有濫意而然,予欲減膳,以伸予警惕之心矣。尙魯曰,聖慮至此則過矣。上曰,本宮糜費諸節,如何云耶?尙魯曰,臣職非都監之任,雖未詳知,而槪聞其酬應甚難云矣。晩曰,臣鎭日往見,則盤床之屬,果有濫入者矣。雲逵曰,此非有意於濫用,不知之中,自有濫用之弊矣。上曰,左相·戶判,皆曾經之事,可知之矣。鳳漢曰,其時亦有聖敎,十分節省,而亦多有所費,然比今番有大小之別矣。上曰,予欲減膳,豈貴一粒粟之意哉?思之凜然,欲以身敎之,今召卿等矣。晩曰,減膳則過矣,第以此申飭,似好矣。鳳漢曰,聞此下敎之後,別宮亦似無濫用之患矣。上曰,雖申飭,其奈不遵施何?予必減膳而後,可動念矣。尙魯曰,聖慮至此則過矣。臣等退出後,當以聖意曉諭,而都監堂上,亦當檢飭矣。晩曰,聖敎至此,臣等豈不以節省之意,各別申飭乎?至於減膳之敎則過矣。上曰,中官進去本宮,則裹來之物甚多,推此可知其糜費矣。象漢曰,非但中宮爲然,吏胥輩因事進去者,亦有封來之物矣。上曰,今番則都監役事,比前差易矣。鳳漢曰,殿下旣有節省之敎,故凡事務從簡約,諸工人亦無大段勞力之事矣。上曰,飮食中最多浮費者,何物耶?鳳漢曰,油蜜果最多所入矣。晩曰,凡諸所供,皆是浮費,而莫如油蜜果之多入矣。上曰,油蜜果已盡造成耶?鳳漢曰,明日所用,則已造置,而再明以後所用,則姑不造成矣。上曰,此後油蜜果,勿爲濫造,只用一盤,可矣。晩曰,床花亦是浮文,除減似好矣。上曰,好矣。予意則此時此雨,似皆由於豫大之致,故初意必欲減膳矣。大臣如是苦挽,當勉從矣。仍命允鈺書之曰,喜雨之餘,仍有成霖之徵,爲民用心,述編旣云,一雨一暘,此心豈弛?恐或得雨而心弛,初意欲減膳而自勉,因大臣陳請,其雖不諭,此時豫大之事,尤宜節約,其若減膳,盤床·封裹,何暇道哉?而旣示此意之後,何循常例?凡於行禮接待,除油蜜果,床花無過一盤,除大盤,此蓋禮不可闕之意。正副使·承旨·都監堂郞外,內外盤床,雖奉命中官以下,一例除之。至於封裹,則禮文所載正副使外,一體除之。此外於內於外,若有定式外徵捧之事,則當該次知中官重繩,以此申飭,以示予爲民除豫大之意。其莫曰此不過末梢蕩滌,取用之物,亦非有用之物乎?且盛暑多備,非重粒食之義,亦非節用愛人之意,孰敢不遵乎?其令都監,詳細嚴飭。書畢。上命鳳漢進前,使允鈺高聲而讀之。讀訖。上謂鳳漢曰,卿須持此傳敎,先爲出去,仔細分付,可矣。鳳漢曰,當奉敎矣。仍先退。上曰,朝見之儀,何如耶?象漢曰,盡在儀註中矣。上命入大明會典婚禮卷,使允鈺讀之。上命允鈺書傳敎曰,道路稍近,親迎時前後廂及百官,以一衛內擧行,而節目勿爲付標,分付該軍門。上曰,再明殿座,何時耶?允鈺曰,辰時矣。上曰,何其晩也?仍命書傳敎曰,再明日殿座三嚴,以卯初初刻爲之。又命書傳敎曰,親迎時三嚴,以寅正初刻爲之,同牢禮,以辰時擧行。尙魯曰,日昨筵中,以差倭狀聞事,請推東萊府使沈墢矣,臣退出後更見之,則萊府狀本,以狀啓爲之,而政院付籤入達,其失在於政院,而不在萊府,臣之當初不審,不勝惶恐矣。萊伯勿推,當該承旨,從重推考,何如?上曰,依爲之。出擧條尙魯曰,卿宰侍從罷散人員,竝敍用,令該曹,口傳付軍職,使之進參於大禮時,何如?上曰,依爲之。出擧條上命允鈺書傳敎曰,吏判有闕代,待下敎擧行。上曰,李判府事,已出城耶?尙魯曰,然矣。大臣纔入城,而旋卽出郊,還爲不幸矣。殿下若俯覽趙榮順書語,則可洞燭,而不過一句語而已矣。上曰,有辱語乎?尙魯曰,無之矣。上曰,然則其書語,何如?尙魯誦奏其書中一句要語曰,此外無別般語矣。上曰,如斯而已,則李判府事之出城,過矣。晩曰,此一句,在大臣道理,則當出城矣。上曰,趙榮順,以向時之趙榮順,安得無此一句乎?旣已處分,此後亦豈無闊狹乎?尙魯曰,大臣以本來慼慼之心,至有此出城之擧,而榮順則頗忍抑而爲之矣。聖意則以外面觀之,大臣出城後,慮或有葛藤之端,有此處分,而銓堂處分,則似太過矣。上曰,不先不後,適當此時故耳。晩曰,榮順之下語,不是異事,而且大臣傷虎之餘,其出城,亦非怪事矣。上曰,榮順一句語,於渠可謂雍容語矣。右相方在座,而來頭李亨逵,亦安知無如許說話乎?然趙榮順則非矣,今番特用大赦,於渠則渠當如啞人可矣,復何可如是乎?予若以在外許遞,則都無事矣。大臣及重臣先退。上曰,他承旨及儒臣,持續自省編入侍。臣煜承命出,未幾,諸臣以次退出。
己卯六月十八日未時,上御崇文堂。承旨·儒臣同爲入侍時,同副承旨洪準海,假注書任煜,記事官李勉·金普淳,校理洪趾海,修撰李宜馣,以次進伏訖。上命趾海讀續自省編四五張後,仍命諸臣,以次繼讀各四五張。讀訖,趾海曰,此是御製文,殿下平日所服行者,臣更無所贅陳,而第無曰已服行,而益加省念焉。宜馣曰,當此極熱,頻設筵講,聖上對越之誠,可見矣。上曰,此是親製文,不必講究,而從此欲連開講筵,然七十讀書,何望其有效乎?趾海曰,臣於吏判處分,有所仰稟矣,閔百祥以乃父之子,平心奉公,其恒言必曰,若用一毫私意,則非爲國之道,以閔百祥之公心,豈或於趙榮順,循私而然耶?今此處分,實是情外矣。上曰,予旣不點下,則閔百祥之檢擬,亦非異事,而旣有奏殿之事,則安得無引進之咎乎?俄者下敎之後,儒臣之如是煩稟,非矣。宜馣曰,吏判政注之際,甚公平,何獨用私於趙榮順乎?趾海曰,趙榮順則旣有嚴敎,臣不敢開喙,而積年癈痼之餘,旣有敍命,則吏判之檢擬,不是異事,而處分旣如是過當,則臣何敢不奏乎?上曰,其止之。如是則葛藤必及於儒臣矣。仍命兩儒臣先退。上曰,閔百祥之心,予固知之。故委以銓任,而今番則不先不後,使予幾乎用心,故不得不處分矣。準海曰,吏判之公心,必不待臣等之言,已俯燭,而於榮順,則似無營護之端矣。上曰,榮順書語,不至大段,可謂低其筆端矣。準海曰,榮順之立語,可謂雍容寂寥矣。上曰,李判府事,素多㤼,如有一細事,則卽出門外,今番事亦多㤼之致也。準海曰,李判府事,曾被榮順之重彈,故如是矣。上曰,元良答辭,何如耶?準海曰,累行敦勉,遣史官傳諭矣。上仍命準海書傳敎曰,趙榮順事,業已下敎,政官亦已處分。以予幾年固心,點筆豈加於榮順之上,而其日意在蕩滌同慶,今日處分,豈止于此,而適値此日也,亦十分參酌而然也。雖然其書不覽,意或何樣句語,聞相臣誦奏,於榮順可謂料外,雖若此,頃於時任時,初聞此語,今者此擧,夫誰曰過矣,而業已開釋,職在原任,復爲此擧,予則曰過矣。若此不已,榮順若再章,卿自何以處之?榮順若三章,卿亦何以處之?非徒擧措之過也。今者原任大臣其幾人,而此時此擧,決知其過矣。今無他語,惟諭大體,以卿恒日體國之心,其須少諒事,遣史官傳諭于李判府事。上曰,三銓俱闕,則不可不替出一銓官。仍命準海書傳敎曰,政曹俱闕,參判有闕代,金致仁除授。上曰,首銓則俄有待下敎擧行之敎,姑不可薦望矣。準海曰,殿最久不下,敢此仰達矣。上曰,當下之矣。諸臣遂以次退出。
上在昌慶宮。常參以代理停,經筵停。
親臨告期罷後,政院·玉堂·藥房口傳問安。答曰,知道。
正使兪拓基,副使趙雲逵,告期後復命。
右承旨具允鈺外宣醞後,復命。
藥房都提調李,副提調任啓曰,伏未審夜間,聖體調攝,若何?寢睡·水刺之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。予則一樣,建功湯加劑五貼以入,待下敎入侍,宜矣。
洪準海達曰,持平尹得孟,今日參班後,不爲處置,直爲出去,事甚未安。卽爲牌招,何如?令曰,依。
以持平尹得孟牌不進罷職令旨,令于鄭尙淳曰,推考徽旨捧入。
任啓曰,吏曹參判金致仁牌不進推考傳旨,今方捧入,而特敎開政之下,不卽擧行,事甚未安。更卽牌招開政,何如?傳曰,允。
傳于具允鈺曰,壬午謄錄雖有之,大禮前中宮殿,亦無問安之節,二十一日侍講院問安,勿爲之。
傳于具允鈺曰,朝臣謝恩,二十一日,則自當應行,而雖明日,如有謝恩者,使之依例爲之。
鄭尙淳,以都摠府言啓曰,今此嘉禮擧動時,侍衛不可不備員,摠管二員未差之代,令該曹卽速口傳差出,以爲備員侍衛之地,何如?傳曰,允。
兵曹口傳政事,以金漢耉爲都摠管,以李吉輔爲副摠管。
傳于具允鈺曰,百官軍兵雨具。
具允鈺,以禮曹言啓曰,卽接社稷署所報,則本署神室西邊,內墻六間許頹圮云。神室至近之地,有此墻垣頹圮之患,不可無慰安之擧,慰安祭不卜日,來二十一日設行,而頹圮處,待晴擇日修改,何如?傳曰,允。
具允鈺,以禮曹言啓曰,卽接宗廟署所報,則永寧殿西月廊西北角椽含所接鐵釘,年久消鑠,果至動退矣。連値大雨,女夫瓦十餘張及莫沙塗灰竝墜落,西門下內墻三間許崩頹,宗廟殿東門下內墻四間許及西門下內墻三間許崩頹,皆聲震殿內云。正殿至近之地,有此墻垣崩頹之患,不可無慰安之擧,兩殿慰安祭不卜日,來二十一日設行,而崩頹處,待晴擇日修改,何如?傳曰,允。
鄭尙淳,以兵曹言啓曰,今六月二十日文臣朔試射日次,而親臨冊妃相値,不得設行之意,敢啓。傳曰,知道。
鄭尙淳,以兵曹言啓曰,卽接東所衛將牒報,則內司僕前宮墻二間許,因雨頹落云,令紫門監爲先把子圍排,急速修築,而弘化門入直砲手十五名除出,限修築間守直之意,敢啓。傳曰,知道。
鄭尙淳,以兵曹言啓曰,卽接西北兩所衛將牒報,則通化門北邊宮墻三間許,曜金門下邊宮墻三間許,今日因雨頹落云。竝令紫門監,爲先把子圍排,急速修築,而集春營及金虎門入直砲手二十名,依例除出,隨其字內,限修築間,各別守直之意,敢啓。傳曰,知道。
鄭尙淳,以兵曹言啓曰,卽接西所衛將牒報,則北水閣水門鐵箭一隻,去夜雨水漲溢時折落,不知去處云。依例令紫門監,爲先把子圍排,急速修改,而莫重水門,不可無把守之道,金虎門入直砲手十名除出,限修改前,各別守直之意,敢啓。傳曰,知道。
有政。吏批,判書未差,參判金致仁進,參議未差,行都承旨任進。
吏批啓曰,新除授吉州牧使李碩儒戶奴呈狀內,矣上典有七十六歲老父,新除之邑,法不當冒赴,斯速啓遞云。邊倅之親年七十五歲者許遞事,載在法典,依例改差,何如?傳曰,允。
吏批啓曰,判書·參議未差,小臣獨政未安,何以爲之?敢稟。傳曰,仍爲之。
以趙爲獻納,李瀰爲校理,鄭晩淳爲修撰,趙暾爲刑曹參判,閔百行爲判決事,洪采輔爲敦寧都正,李昌壽爲知義禁,金漢耉爲尙衣提調,金世珩爲直講,金載大爲軍資判官,李再煥爲監察。注書單邊得讓,兼持平二單李宜馣·李壽勛竝減下,學錄單趙慶輔,軍器直長單洪應壽,奉事單嚴贊貴,副奉事單朴次彬,參奉單申壽華,司饔奉事柳錫鱗,氷庫別檢具善長相換。
兵批,判書趙雲逵都監進,參判蔡濟恭病,參議韓光會入直進,參知柳謇病,右副承旨鄭尙淳進。
僉知二單金聖國·朴東煥,以李觀祥爲副護軍,李應協·權一衡·李最中·李明煥爲副司直。
具允鈺,以吏曹言啓曰,今此嘉禮冊妃時,執事中時無職名人,令該曹卽爲口傳付軍職,何如?傳曰,允。
兵曹口傳政事,以南綺老爲副司果。
任啓曰,卽伏見今己卯年春夏等諸道褒貶啓本,則京畿監司金相福,江原監司沈鏽,忠淸監司金尙喆,全羅兵使金聖遇,左水使李潤德,右水使李命峻,慶尙右兵使兪胄基,南兵使許汲,京畿水使南正五,守令·邊將,無一人居下,殊無嚴明殿最之意,竝推考警責,何如?傳曰,允。
洪準海啓曰,伏見慶尙監司趙曮褒貶啓本,則鎭海縣監金國杓,以其題目,則明是純貶,以其等第,則乃反爲褒,莫重殿最,如是做錯,當該道臣,推考警責,何如?傳曰,允。
具允鈺,以吏曹言啓曰,今己卯年春夏等褒貶,當爲等第,而堂上有故,限內不得磨勘之意,敢啓。傳曰,知道。
具允鈺,以戶曹言啓曰,本曹郞廳及所屬各司官員,今己卯春夏等褒貶,依前例磨鍊以入,而司宰監·軍資監都提調·提調有故,未及磨勘,而司䆃寺·軍資監·長興庫·平市署,去戊寅秋冬等褒貶,因各其司都提調·提調有故,不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
具允鈺,以禮曹言啓曰,宗廟署·各陵寢園墓及本曹郞廳·四學童蒙敎官·掌樂院·通禮院·禮賓寺·奉常寺·觀象監·典醫監·司譯院·東西氷庫·司畜署·典牲署·圖畫署官員等,今己卯年春夏等褒貶,等第以入,而社稷署·弘文館·藝文館·春秋館·承文院·成均館·校書館·歸厚署·東西活人署·內醫院·惠民署·東南關王廟官員等褒貶,各其司領事·提調堂上有故,不得一時磨勘之意,敢啓。傳曰,知道。
具允鈺,以兵曹言啓曰,本曹今己卯年春夏等褒貶,堂上有難冒之情勢,限內不得磨勘之意,敢啓。傳曰,知道。
具允鈺,以刑曹言啓曰,曹屬掌隷院郞廳等,矣今己卯年春夏等褒貶等第,當爲磨勘以入,而判決事未差,不得同爲磨勘之意,敢啓。傳曰,知道。
具允鈺,以工曹言啓曰,本曹郞官今己卯年春夏等褒貶及屬司中繕工監·典涓司今己卯年春夏等褒貶,合三度磨勘以入,而尙衣院·造紙署·掌苑署·瓦署今己卯年春夏等褒貶,因各該司提調之有故,限內不得磨勘之意,敢啓。傳曰,知道。
鄭尙淳,以中樞府言啓曰,本府郞廳及醫員錄事等今己卯年春夏等褒貶,當爲磨勘,而領府事臣兪拓基,判府事臣李天輔等,俱有病故,判府事臣趙載浩在外,限內不得爲之之意,敢啓。傳曰,知道。
具允鈺,以敦寧府言啓曰,府郞廳等今春夏等褒貶,當爲磨勘,而首堂上有故,限內不得爲之之意,敢啓。傳曰,知道。
具允鈺,以宗親府郞廳,以有司堂上意啓曰,本府郞廳今春夏等褒貶等題,當爲磨勘,而典簿申鏶,除授日淺,限內不得爲之之意,敢啓。傳曰,知道。
具允鈺,以忠勳府言啓曰,今己卯年春夏等褒貶,當爲磨勘,而本府有司堂上豐恩君臣趙載浩在外,限內不得爲之之意,敢啓。傳曰,知道。
具允鈺,以儀賓府言啓曰,本府郞廳今春夏等褒貶,當爲磨勘,而堂上有故,限內不得爲之之意,敢啓。傳曰,知道。
具允鈺,以宣惠廳郞廳,以都提調意啓曰,本廳郞廳及均役廳郞廳等,今己卯春夏等褒貶等第,磨勘以入,而一處刀擦之意,敢啓。傳曰,知道。
鄭尙淳,以訓鍊都監從事官,以都提調意啓曰,今己卯年春夏等褒貶,依例磨勘以入之意,敢啓。傳曰,知道。
鄭尙淳,以訓鍊都監從事官,以都提調意啓曰,今此將官褒貶啓本中,刀一處之意,敢啓。傳曰,知道。
鄭尙淳,以御營廳言啓曰,本廳從事官及諸將校·參軍今己卯年春夏等褒貶,磨勘以入之意,敢啓。傳曰,知道。
鄭尙淳,以禁衛營從事官,以都提調意啓曰,本營從事官及諸將官等今己卯春夏等褒貶,磨勘以入之意,敢啓。傳曰,知道。
具允鈺,以軍器寺官員,以都提調意啓曰,本寺官員褒貶,自甲戌秋冬等,至戊寅秋冬等,因都提調有故,不得磨勘矣,今番殿最時,當爲一體追行等第,而其時官員,幾盡遞去,不得磨勘之意,敢啓。傳曰,知道。
鄭尙淳,以備邊司言達曰,俄於大朝親臨法殿時,各司吏隷,闌入殿庭,雜遝紛擾,比前特甚,至於殿庭張傘,前所未見,事關紀綱,誠極寒心。當該禁喧郞官,過大禮後拿處,堂上亦有不能檢飭之責,兵曹判書趙雲逵,從重推考,何如?令曰,依。
鄭尙淳,以訓鍊都監言啓曰,依傳敎,本宮墻垣頹圮處,今日爲始,砲手二十名,將校率領,輪回把守之意,敢啓。傳曰,知道。
輔德朴盛源書曰,伏以,臣於數昨召對退出之後,聞老母病報,急於歸護,未暇替直,陳書徑出,恭竢嚴譴。伏蒙睿慈,俯察微懇,特許恩暇,臣得以安意救護,感祝無地。昨以由限之已過,上番之闕直,牌召儼臨,固宜趨承,而第臣母病,年深症痼,本非時日可責其差效,全癈屈伸,長在床簀,少或失攝,添以他,則氣息之凜綴,有倍常時,雖積事醫藥,經月有瘳,而眞元之落下,宿痾之添劇,又不啻萬萬矣。今者所患頭疼腹撑之症,已至屢日,尙無分減,加以嘔逆,頓却食飮,老人筋力,尤無餘地。顧此情理,旣難暫離跬步,而至於持被禁省,實無其勢,不得不有所違傲,揆諸義分,惶懍罔措。玆於荐召之下,豈不知每事瀆擾之爲未安,而私情煎迫,隨牌陳懇,伏乞离明,察臣之懇,削臣之職,以便救護,以嚴國綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
己卯六月十九日辰時,上親臨明政殿。告期入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老,假注書任煜,記事官李勉·金普淳,以次侍立。上具冕服,乘輿出賓陽門,詣明政殿。允鈺曰,昨有吏曹三堂上施以誤薦律之敎,而臣取考其謄錄,則其律有二,何以處之乎?上曰,徐當下敎矣。尙淳曰,兵曹判書趙雲逵送言,以爲別宮東墻八九間,因雨頹圮,雖以把子等物,障蔽其壞處,而此異於時御所,無謄錄可憑者,何以處之云,故敢此仰達矣。上命尙淳書之曰,本宮墻垣頹圮處,令訓局把守。尙淳曰,以榻敎爲之乎?上曰,使本曹草記,可也。上還內時,命藥房都提調入侍,玄老承命出,召李入。上命允鈺書禜祭祭文,使蔡濟恭見之。濟恭曰,無一字可改處矣。上顧謂曰,雨意如此,行禜祭無妨耶?曰,久旱之餘,六七日雨,旣非異事,禜祭則似太遽矣。濟恭曰,雖云成霖,雨勢不至暴注。且當大雨時行之時,豈無如此雨乎?祈晴祭,似不必設行矣。上曰,然矣,姑止之。政官牌招開政事,榻前下敎。出榻敎上入大內後,諸臣以次退出。
上在昌慶宮。常參以代理停,經筵停。
任達曰,明日常參,取稟。令曰,停。
鄭尙淳達曰,備邊司郞廳來言,今日賓廳坐起日次,而殿座相値,頉稟。令曰,知道。
任達曰,今日賓廳日次,旣已頉稟,所當持公事入對,而殿座相値,頉稟。令曰,知道。
又達曰,新除授注書邊得讓,牌招察任,何如?令曰,依。
親臨冊妃罷後,政院·玉堂·藥房口傳問安。答曰,知道。
正使兪拓基,副使趙雲逵,冊妃後覆命,右承旨具允鈺外宣醞後,覆命。
以承傳色,下敎曰,前例如此,則敎命奉於腰轝,玉冊奉於彩轝,寶則載馬立於輦前。
洪準海達曰,執義李德海,持平李仁培·尹得孟,正言任珹,今日參班後,不爲處置,亦不傳達,直爲出去,事甚未安,竝卽牌招,何如?令曰,依。
具允鈺,以弘文館言啓曰,本館上番副校理任㻐,今日親臨冊妃時,以差備官晝仕出去之意,敢啓。傳曰,知道。
又啓曰,嘉禮翌日陳賀頒敎文,當爲製進,大提學金陽澤,待明朝牌招,使之製進,何如?傳曰,允。
鄭尙淳啓曰,卽者中樞府錄事來言,判府事李天輔,自江郊承命入城云,係是大臣去就,敢啓。傳曰,知道。
又達曰,卽者中樞府錄事來言,判府事李天輔,自江郊承命入城云,係是大臣去就,敢達。令曰,知道。
兵曹口傳政事,副司直吳彦儒·金善行·徐志修·南有容·趙重晦·兪彦國,副司果李商芝·李廷喆·李世演·李厚達·任希敎·李堣·柳健·李基德·南惠老·沈益聖·朴致隆·李弘稷·南鶴宗·具壽國·朴起采·鄭恒齡·閔塾·李運海·金會元·李光溭·安復駿·任鏡觀·朴奎壽·安正仁·李奎徽·趙重明·金應濂·尹在謙·權瑞東·愼爾復·徐海朝·趙台祥·李世師·金敎材·金鍾正·李顯祚·李宅鎭·李興宗·安兼濟·李鎭恒·李正吾·崔台衡·尹光暹·崔載興·韓光協·朴志源·李鎭衡·權相龍·李仁采·洪應輔·鄭彦祥·呂善應,副司正朴相老·金魯鎭·洪樂純。
鄭尙淳,以兵曹言啓曰,郞接西所衛將牒報,則大報壇朝宗門下外宮墻三間許,因雨頹落云,令紫門監,爲先把子圍排,急速修築,而西營入直禁衛軍二十名除出,限修築間守直之意,敢啓。傳曰,知道。
洪準海,以兵曹言啓曰,別宮西邊墻垣一間許,今雨水頹落云,令繕工監,爲先把子圍排,而訓局軍兵限十名除出把守事,分付訓局,何如?傳曰,允。
又以兵曹言啓曰,卽接東所衛將牒報,則十字閣下南邊墻垣一間,今日雨水頹落云。令紫門監,爲先把子圍排,急速修築,而弘化門入直砲手十名,依前例除出,限修築間守直之意,敢啓。傳曰,知道。
李永暉,以兵曹言達曰,依令旨,領府事兪拓基六月朔祿俸,更爲輸送于本家,則以爲戴罪之身當退之踪,決不敢冒受朔廩,屢違下令,只切悚惶云。祿俸又不領受,何以爲之?敢稟。令曰,令倉官更爲輸送。
洪準海,以義禁府言啓曰,今此親迎擧動時,大駕各差備都事,中宮殿左右考喧都事,無以備數,假都事二員,令該曹差出,以爲分排之地,何如?傳曰,允。
刑曹參議李彦衡上書曰,伏以,邦慶無疆,坤殿冊禮順成,臣民歡忭,曷有其極?仍伏念臣與新除授本曹參判趙暾,有親査應避之嫌,臣以下僚,自在當遞之科,揆以公格,勢難仍冒,玆敢露章自列,仰冀裁處,亟令該曹照法刊改,不勝幸甚。答曰,覽書具悉。冊禮順成,慶忭之忱,曷有其極?書辭,令該曹考例,稟處焉。
己卯六月二十日卯時,上親臨明政殿。冊妃入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老,假注書任煜,記事官李勉·金普淳,以次侍立。上具遠遊冠·絳紗袍,乘輿出賓陽門,詣明政殿禮訖。領議政金尙魯進曰,日氣蒸鬱,聖體若何?上曰,一樣矣。尙魯曰,冊妃之禮順成,臣等尤切懽忭,大禮漸迫,而雨勢如此,甚可憫矣。右議政李曰,冊妃禮成,臣民慶忭,曷有其極?尙魯曰,湯·丸劑連爲進御乎?上曰,服之矣。曰,瓊玉膏亦爲進御乎?上曰,亦服之矣。尙魯曰,自十四日始來之雨,迄今不止。雖是大雨時行之時,而各穀損害之慮則多矣。上曰,然矣。尙魯曰,黑雲油然,竟無開霽之望,自今日設行禜祭,似好矣。上曰,昨日欲爲之,而不爲矣,昨今之間,有何異乎?卽今則不先不後矣。尙魯曰,臣等未及周思至此矣。上曰,此實爲民之事,予豈爲大婚而如是乎?卿等宜諒之矣。曰,臣於昨日,以常例仰達矣,領相所見誠是矣。上曰,予心不解,則自可止息矣,彼蒼高高,何望其事事如意乎?乍旱則祈,乍霖則亦祈,是不無屑瀆之嫌,當修人事,而待之,可也。尙魯曰,聖敎誠然矣。上入大內,諸臣將退之際,上更命禮房承旨入侍,允鈺與臣煜及普淳趨入。上曰,自今內事,都監勿爲參涉,可也。允鈺曰,每事固當盡意,故如是矣。上曰,凡事豈皆盡善乎?又敎曰,敎命·玉冊·璽寶排立次序,前例,何如?允鈺曰,臣未及考見謄錄矣。上曰,進去別宮後,問諸禮判,可矣。承旨·史官竝退出。允鈺復命後,召承傳色口啓曰,臣往問于禮判,則以爲敎命·玉冊及寶排立之序,前例則無之,而但壬午年,有敎命在前,玉冊次之,寶則立於輦前之例云,故敢達矣。上以承傳色,下敎曰,前例如此,則敎命奉於腰轝,玉冊奉於彩輿,寶則載馬,立於輦前,可也。
謝恩,刑曹參判趙暾,副提學金時粲,修撰鄭晩淳,司䆃僉正洪銓輔,注書邊得讓。
上在昌慶宮。常參以代理停,經筵停。
鄭尙淳,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
鄭尙淳達曰,明日親迎,再明日陳賀相値,常參頉稟。令曰,知道。又達曰,大司憲金相奭未交龜,掌令金漢老引避退待,李普觀牌不進,執義李德海,持平尹得孟·李仁培呈辭,今日以監察茶時之意,敢達。令曰,知道。
洪準海達曰,掌令金漢老引避退待,已至多日,尙未處置,諫院闕達,亦涉未安,兩司除在外牌不進令旨未下未交龜外,掌令李普觀,正言洪亮漢,竝卽牌招,何如?令曰,依。
任達曰,右承旨具允鈺,今日不爲仕進,卽爲牌招,何如?令曰,依。
以掌令李普觀牌不進罷職令旨,令于洪準海曰,推考徽旨捧入。
以執義李德海,持平李仁培·尹得孟,正言任珹牌不進罷職令旨,令于洪準海曰,竝推考徽旨捧入。
傳于具允鈺曰,雖有前例,二十日冊封,書以卄二,莫重大婚,豈欺中外?此其時詞臣之弗諒者也。更書以下,依此擧行,一朔再宥,是豈予料?親書以下,頒赦百官加,依月初例直爲擧行,赦句添入安徐。
任啓曰,明日親迎擧動時,何承旨留院乎?敢稟。傳曰,右副承旨。
以下旬晝講取稟。傳于具允鈺曰,三明日爲之。
具允鈺,以弘文館言啓曰,新除授校理李瀰,自鄕上來云,卽爲牌招察任,何如?傳曰,允。
洪準海,以兵曹言啓曰,卽接北所衛將牒報,則所屬通化門北邊宮墻六間許,因雨頹落云,令紫門監,爲先把子圍排,急速修築,而集春營入直砲手二十名,依例除出,限修築間守直之意,敢啓。傳曰,知道。
兵曹口傳政事,副司直李彦衡。
洪準海,以義禁府言達曰,全州判官徐魯修,憑閱處之事,徽旨達下矣。徐魯修自任所時未上來云,依例發遣府羅將,拿來,何如?令曰,依。
鄭尙淳,以訓鍊都監言啓曰,因兵曹草記,別宮西邊墻垣一間許,今日雨水頹圮,訓局軍兵限十名除出把手事,命下矣。今日爲始,砲手十名,將校率領,輪回把守之意,敢啓。傳曰,知道。
謝恩,判府事李天輔,宗簿主簿韓師悌,司饔奉事具善長,判決事閔百行,軍資判官金載大,學錄趙慶輔,軍器直長洪應壽,奉事嚴贊貴,副奉事朴次彬,參奉申壽華,吏曹正郞洪相直,監察李再煥,正言洪亮漢,修撰李瀰。
上在昌慶宮。常參以代理停,經筵停。
大駕入幕次後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。中宮殿,政院·玉堂·藥房口傳問安。答曰,知道。
鄭尙淳達曰,執義李德海,持平尹得孟·李仁培,正言洪亮漢,今日參班後,不爲處置,亦不傳達,直爲出去,事甚未安,竝卽牌招,何如?令曰,依。
以執義李德海,持平尹得孟·李仁培,正言洪亮漢等牌不進罷職令旨,令于鄭尙淳曰,竝推考徽旨捧入。
傳于洪準海曰,牌房中官,隨後遲滯,記過。
傳于具允鈺曰,禮房承旨入侍。
傳于鄭尙淳曰,明日陳賀頒敎,仁政殿擧行。
以承傳色,下敎曰,都監都提調·正·副使以下書啓,前例謄置以待。
鄭尙淳,以侍講院言達曰,本院輔德朴盛源,由限已過,卽爲牌招察任,何如?令曰,依。
兵曹口傳政事,副司直閔百祥·尹東度·洪樂性。
鄭尙淳,以訓鍊都監言啓曰,連因兵曹草記,集春營入直砲手四十名除出,宮墻頹落兩處分守,故本營所餘,只是十名,莫重宿衛,極甚虛疎,砲手二十名,別爲添入,依例輪番,而宮墻改築後,還罷之意,敢啓。傳曰,知道。
己卯六月二十二日寅時,上詣於義宮。親迎擧動入侍時,行都承旨任,左承旨李永暉,右承旨具允鈺,左副承旨金光國,同副承旨洪準海,記事官南玄老·邊得讓,記注官李勉,記事官金普淳,以次陪從。上乘輦出弘化門,召承旨命書傳敎曰,方當大禮,飭己行,且冢宰惟昔之心一倍,吏曹三堂敍用,令該曹口傳付軍職,卽爲隨駕。大駕詣於義宮入幕次。上命承旨入侍,右承旨具允鈺進伏。上又命戶判入侍,戶判洪鳳漢進伏。上曰,今日所備之饌,使之均分於挾輦軍乎?鳳漢曰,一一分饋,而渠輩亦稱道其稀貴,均分以食矣。上曰,大體設饌所費,果不貲矣?鳳漢曰,然矣。旣備之饌,反饋軍兵,主人則頗以爲悵然,而所入之費,則當自臣曹償之矣。上曰,好矣。鳳漢曰,積雨乍收,大禮將順成,臣民慶幸尤倍矣。上曰,予果用心矣,自今以後,庶可少休矣,予見趙錫愚於侍衛班,而因思昨冬藥院事,今予此行,曾所未料矣。大抵六禮之時,輒得少晴,是可幸矣。鳳漢曰,此正潦雨之時,而今日少霽,誠亦異矣。大駕親迎還宮時,上曰,牌差備中官,不卽待令,記過事。出駕前下敎大駕還入大內,諸臣以次退出。
上在昌慶宮。常參以代理停,經筵停。
具允鈺達曰,明日常參,取稟。令曰,停。
藥房都提調臣李,副提調臣任啓曰,日吉辰良,大禮順成,臣民慶忭,曷罄名言。伏未審動駕之餘,聖體若何?寢膳之節,亦何如?劑入湯劑,連爲進御乎?臣等不勝區區伏慮,敢來問安。答藥房曰,知道。大禮已成,追慕一倍,予則一樣矣。
中宮殿,藥房口傳問安。答曰,知道。
親臨陳賀罷後,政院·玉堂·藥房口傳問安。答曰,知道。
鄭尙淳達曰,執義李德海,掌令李普觀,持平尹得孟·李仁培,正言洪亮漢,今日參班後,不爲處置,亦不傳達,直爲出去,事甚未安,竝卽牌招,何如?令曰,依。
以執義李德海,掌令李普觀,持平尹得孟·李仁培,正言洪亮漢等,牌不進罷職令旨,令于鄭尙淳曰,竝推考徽旨捧入。
具允鈺達曰,預備兼春秋申景濬,身病猝重,勢難察任,今姑減下,何如?令曰,依。
鄭尙淳,以侍講院言達曰,本院司書李普溫,連日入直矣。以親病陳書徑出,說書兼說書俱未差,下番他無推移之員,今日新除授兼司書,待下批卽爲牌招入直,輔德朴盛源,旣有只推之令,亦爲牌招察任,何如?令曰,依。
以輔德朴盛源牌不進罷職令旨,令于具允鈺曰,推考徽旨捧入。
鄭尙淳達曰,頒赦·百官加爲之事,命下矣。未承受推考徽旨,自本院依例爻周之意,敢達。令曰,知道。
傳于鄭尙淳曰,差員·守令,明日晝講,同爲入侍。
鄭尙淳,以兵曹言啓曰,分都摠府副摠管櫄·堦,都事李鉉相·李崇,分五衛將李始赫·李道燮,分守門將姜起周·金應淸,竝依例減下之意,敢啓。傳曰,知道。
吏批啓曰,嘉禮時都廳李心源加資事,命下矣。雖已資窮,未經準職,何以爲之?敢稟。傳曰,加資。
鄭尙淳,以吏曹言啓曰,歲抄依例爲之事,命下矣。居中居下,竝書入乎?敢稟。傳曰,竝書入。
鄭尙淳,以吏曹言啓曰,歲抄依例爲之事,命下矣。續大典赦令條,以爲永不敍用者,過三年遇赦,稟旨書入,其下懸註曰,大赦則勿拘此限云,永不敍用,未滿三年人員,何以爲之?敢稟。傳曰,竝敍用。
有政。吏批,判書閔百祥牌不進,參判金致仁進,參議未差,左承旨李永暉進。兵批,判書趙雲逵病,參判蔡濟恭入直進,參議韓光會病,參知柳謇病,右副承旨鄭尙淳進。吏批,啓曰,嘉禮已過,分承旨·分兵曹堂郞·司饔院正,依例減下之意,敢啓。傳曰,知道。以申晩爲冊封都監都提調,洪鳳漢·洪象漢·趙雲逵爲提調,金應淳爲副校理,李潭爲兼司書,洪樂性爲刑曹參議,閔百祥爲知春秋,南泰著爲同義禁,趙暾爲瓦署提調,閔百祥爲典牲提調,尹東度爲活人提調,李福源爲兼右翊善,閔百寅爲刑曹佐郞,吳彦儒爲典設提調,柳健爲司僕正,南碩老爲典籍,尹勉憲爲吏曹佐郞,李觀夏爲吉州牧使,權噵爲謝恩奏請兼冬至書狀官,承文博士單金德元,校書著作單金台一,行都承旨任今加嘉義,右承旨具允鈺今加嘉善,都廳宋瑩中·李心源今加通政,分承旨安·兪漢蕭,分兵曹參議兪彦述,參知李渙,正郞鄭景瑞,佐郞朴鴻壽,司饔正金勉行,兼持平申思運·金應淳減下,兼春秋單白義煥。兵批,護軍李碩儒,司直安·兪漢蕭·兪彦述·李渙,分都摠管櫄,副摠管堦,分都摠都事李鉉相·李崇,分五衛將李始赫·李道燮,分守門將姜起周·金應淸已上減下。
鄭尙淳,以禮曹言啓曰,今此嘉禮翌日陳賀,諸道所封箋文,開拆看詳,則泗川縣監張敬周,綾州牧使朴師訥,鎭海縣監金國杓箋文所踏,印跡漫漶,殊欠敬謹,頃日陳賀箋文開拆時,草記申飭,而又如是,事體尤爲未安,該邑守令,竝從重推考,何如?傳曰,允。
鄭尙淳,以兵曹言啓曰,今此嘉禮陳賀時,平安監·兵營方物,未及上來,而原方物雖未及封進,皮物則例自宣惠廳,修膳狀進上,故平安監·兵營所封方物鹿皮等物,依例看品捧入之意,敢啓。傳曰,知道。
鄭尙淳,以禮曹言啓曰,今此嘉禮陳賀,諸道方物,今日開拆看品,則咸鏡監司徐命臣所封箋文及方物,不爲封進。平安監司李成中,兵使李泰祥,黃海兵使李景說等所封箋文,今已封進,而方物則亦不封進矣。箋文與方物,及期封進事,發馬知委,則如是稽滯,雖未知事故之如何,而其不能及期,揆以事體,誠極未安,竝從重推考。未封箋文·方物,罔夜封進之意,更爲嚴飭分付,何如?傳曰,允。
李永暉,以戶曹言達曰,依令旨,領府事兪拓基六月朔祿俸,更爲輸送于本家,則以爲徽旨屢下,而末由仰承,伏地惶懍,不知所達云。祿俸又不領受,何以爲之?敢稟。令曰,令倉官更爲輸送。
鄭尙淳,以義禁府言啓曰,今此頒赦時,時囚罪人中,柳敍五·李蓍廷等,待下番付職後勘律事,已有特敎。臣等不敢循例擧論之意,敢啓。傳曰,特爲放送。
兼文學金應淳書曰,伏以,聖算無疆,封之歲載回,壼德配乾,呼嵩之例誕成,慶溢宗祊,歡均普率。伏念臣有記注兼銜,而檢閱臣普淳,實爲臣從兄,春秋應避,法意甚嚴,只緣竣試之後,反面時急,不得不冒昧祗肅,今始因例控籲,伏乞亟令該曹稟處焉。答曰,覽書具悉。聖上封爵回甲,邦慶無前,賀儀已擧,慶忭之中,大禮順成,縟儀咸擧,慶忭之忱,曷有其極?書辭,令該曹考例,稟處。
鄭尙淳達曰,卽者司書李普溫,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
司書李普溫書曰,伏以,邦慶無疆,大禮順成,賀儀載擧,率土蹈忭,曷有其極?仍念臣向陳私懇,獲蒙恩暇,得以歸護病母,感祝鴻私,而由限已盡,不敢泯伏,旋又持被,已近一望矣。卽接家信,母病越添於近日潦暑,似瘧非瘧,晝夜叫苦,證形甚重,促臣歸視,臣非不知每事煩瀆之爲萬萬悚惶,而情私煎迫,按住不得。玆敢忙投短章,徑出禁門,伏乞睿慈,察臣之懇,治臣之罪,以肅朝綱,以便救護,千萬幸甚。答曰,覽書具悉。大禮順成,賀儀載擧,慶忭之忱,曷有其極?爾其勿辭,救護母病焉。
判中樞府事趙載浩書曰,伏以,我聖上封爵歲回,賀騰大廷,日吉辰良,嘉禮順成,縟儀載擧,臣民歡忭,曷有其極?當此百僚奔奏跛躄皆起之時,臣獨以癃癈負罪之蹤,竟阻呼嵩之列,情禮俱缺,惶隕靡措,不待邦憲,寧欲無生?仍伏念臣之前後積罪,萬戮猶輕,雖極愚迷,粗有知覺,每自檢省,無日不惶懍,而無時不悶蹙,夙宵所祈祝,惟在早被常刑,以安賤分。而向者祔禮時所負犯,比前尤重,臣分都虧,聖敎截嚴,有非人臣所敢聞。大而鈇鉞,小而嶺海,是固臣茶飯,而聖度天大,畢竟薄勘,止於近地付處,臣感祝天恩,以罪爲榮,蹙伏鄕里,祗自訟愆。而曾未幾何,旋蒙放宥,甄復如舊,馹召繼降,光動下邑,聖恩如天,感泣無地。臣之七載病狀,旣無可言,而遠路撼頓之餘,一倍添重,決難冒炎轉動,而伏聞大禮在邇,不敢偃在遠地,玆敢舁疾登程,寸寸前進,昨夕僅到郊次,宜卽入肅恩命,以伸常分,而非但罪累至重,不敢冒入都門,本來病形,有加無減,致身周行,斷無其望,孤恩負德,又犯死罪,唯願卽地滅死而已。且臣於日前路中,得接墓奴所報,則父母墳墓塋域至近之地,爲暴雨所傷,不可不及時修築,而緣臣不孝無狀,六年之內,全闕躬省,以至于此,人理都絶,尙何言哉?臣有一弟,而九耋病養母,勢難一時離捨,獨子年稚而不解,事勢方急,臣不得不冒死力疾,蒼黃卽發,而遠役之餘,有難陸路舁往,爲運病軀,玆以木道作行,情理雖切,義分全缺,罪上添罪,難逃重誅。玆陳短章,仰瀆崇聽,伏乞睿慈,亟降威罰,夬正前後罪犯,以爲虧廢臣分者之戒,千萬幸甚。答曰,覽書具悉卿懇。聖上封爵回甲,賀儀已擧,大禮順成,獲覩邦慶之無前,慶忭之中,尤切慶忭之忱。頃者大朝處分,不過一時飭勵,旋卽特宥,亦出聖恩,卿何若是至今過引乎?卿其依所陳往來焉。仍令曰,史官往諭。
敎中外大小臣僚耆老軍民閑良人等書,王若曰,三紀丕御,政篤風敎之原,六禮載成,允協臣民之望,用昭邦慶,爰播群聽。言念帝王致理之要,實係后妃媲美之德,虞五敎敷治之績,亶由嬀汭之觀刑,周二南敦俗之休,亦資聖姒之贊化。顧玆寡躬之缺耦,竊歎內輔之無人,近世憂戚之屢經,非懷安於宮室,脫政闕遺之莫補,奈閟音於珥簪?今幸得慈旨於在笥之餘,乃復念宗禋於薦盎之際,天道未能獨運,惟博厚光大之相須,壼職難容暫虛,故寤寐思服之愈切,援古人取德之喩,宜先擇賢,勉聖王端本之治,蓋將求助,王妃金氏,家推喬木,慶曾沙,淑愼柔和之儀,允合良佐,幽閑貞靜之性,當嗣徽音,肆蠲吉辰,庸備嘉典。已於本年六月二十日己巳,授冊寶正位,二十二日辛未,大婚禮成。淸渭〈之〉舟梁賁飾,萬姓莫不聳欣,長秋之門鑰復開,九嬪亦皆動色,日月垂竝曜之象,儼成儷極之尊,鍾鼓奏相和之聲,可做正家之則。斯非但一人之攸幸,抑將與八方而維新,雜犯以下,竝宥在官者加一資,依月初行焉,一朔再赦,於京曁外。於戲,國欲治則先齊詎少忽威如之訓化,自邇而及遠,庶不懈惕若之心,勖新謨於敦倫,冀綿籙於永世,故玆敎示,想宜知悉。大提學金陽澤製進
己卯六月二十三日卯時,上御仁政殿。親臨陳賀入侍時,行都承旨任,左承旨李永暉,右承旨具允鈺,左副承旨金光國,右副承旨鄭尙淳,同副承旨洪準海,記事官南玄老·邊得讓,記注官李勉,記事官金普淳,以次進伏。上受賀訖,領議政金尙魯,左議政申晩,右議政李,判府事兪拓基進前。拓基曰,日吉辰良,大禮安過,今日又行賀儀,臣民慶幸,曷可勝達?上曰,此非予所料,而一倍此心矣。拓基曰,昨早動駕,今又臨殿,聖體若何?上曰,一樣矣。尙魯曰,積雨乍收,今日陳賀,尤爲慶幸矣。上曰,六禮時,則雨輒少霽矣。尙魯曰,雨水連霔,而六禮時則乍晴,亦異矣。上曰,頃日祈晴之請,乃冊妃日,故予不聽,而今日雨霽,誠幸矣。晩曰,頃有眞殿行禮之敎矣,果行之乎?上曰,昨日卽行矣。上命承旨書傳敎曰,百官加政事,當日爲之,歲抄依例爲之,曾前點下者外,一倂蕩滌。又命書傳敎曰,今番賞典百官加政事,一體擧行。又命書傳敎曰,頃者處分,意在玉成,前判書閔百祥,吏曹判書除授,牌招參政。上曰,禮房承旨,持賞格謄錄,入侍,可也。上遂入大內,諸臣以次退出。
己卯六月二十三日卯時,上御宣政殿。禮房承旨入侍時,右承旨具允鈺,記事官邊得讓,記注官李勉,記事官金普淳,以次進伏。上命書傳敎曰,嘉禮都監都提調左議政申晩,鞍具馬一匹面給,提調判書洪鳳漢·洪象漢·趙雲逵,敎命文製述官大提學金陽澤,書寫官參判金致仁,玉冊文製述官留守鄭翬良,書寫官判書洪啓禧,熟馬一匹,敎命篆文書寫官·金寶篆文書寫官,各半熟馬一匹賜給。又命書傳敎曰,納采時正使領府事兪拓基,副使判書趙雲逵,納徵時正使領府事兪拓基,副使判書趙雲逵,告期時正使領府事兪拓基,副使判書趙雲逵,冊妃時正使領府事兪拓基,副使判書趙雲逵,各熟馬一匹面給,納采時奉敎文官校理洪趾海,副修撰李福源,納徵時奉敎文官校理洪趾海,副司果李聖圭,告期時奉敎文官校理洪趾海,左贊讀鄭光漢,奉敎命官校理洪趾海,副司果李厚達,奉玉冊官副校理任㻐,副司果南綺老,奉金寶官副司果元義孫·朴相喆,殿庭執事奉事李䋚等,八入侍承旨李永暉·金光國·鄭尙淳·洪準海,分承旨安·兪漢蕭,贊儀及同牢床味數饌品監造郞廳,各兒馬一匹賜給,進圭都承旨任,傳敎官右承旨具允鈺,左通禮成有烈,竝加資,右通禮半熟馬一匹賜給。掌畜者,掌苑署別提鄭錫百陞敍,儐者副司勇金漢佑陞六,納采·納徵·告期·冊妃時擧案者以下,諸執事及記事官李勉,檢閱金普淳,注書二員,分編修官·分注書,禮貌官·引儀,各加一資,資窮者代加,安寶官尙瑞院直長二人,擇日官·司謁等,各上弦弓一張,奏時官·隨駕官,各不粧弓一張賜給,侍衛·長番內官,各兒馬一匹,出·入番內官·司鑰,各上弦弓一張賜給,嘉禮時隨駕大殿·中宮殿別監及假別監·中禁等,令該曹米布考例題給。又命書傳敎曰,冊禮時都提調左議政申晩鞍具馬一匹面給,提調判書洪鳳漢·洪象漢·趙雲逵,各熟馬一匹賜給,都廳宋瑩中,副司果李心源竝加資,郞廳正郞鄭一祥·金致良,都事魚錫定,庶尹李埴,正郞李宗燁·申㬦,竝陞敍,佐郞李定鎭兒馬一匹賜給,尹冕東·姜潤勿論,監造官金鍾秀·宋煥世·徐命敷·朴通源·任邁·金熙,監役官李彦中·李潚竝陞六,監造官金宅賢陞敍,算員以下·員役·工匠·醫女等,令該曹米布考例題給。又命書傳敎曰,嘉禮次知內官李維新加資,排設次知內官金以載半熟馬一匹賜給,從事內官等,各加一資,資窮者代加,排設司鑰金石基·徐云碩·徐相進,別座除授,本殿司鑰二人,各兒馬一匹賜給,次知別監池尙玄·金東爀,司鑰除授。又命書傳敎曰,敎命差備金性彦·吳俊謙,玉冊差備鄭相河·田成澮,金寶差備徐行進·吳來命,服差備南宮集·金德九竝加資,執雁差備兼赤舃差備延壽長,半熟馬一匹,尙傳兼輦侍申必輝,其餘擧案差備,涼繖扇差備,各兒馬一匹,褥席差備及朱杖差備,歸游赤以下,各上弦弓一張賜給。又命書傳敎曰,今此賞典中,一人雖兼數事,無得疊受。諸臣以次退出。
上在昌慶宮。常參代理停,經筵停。
下直,順川郡守朴聖浹,郭山郡守朴載洙,蛇渡僉使王漢禎,興德縣監洪夏九,多慶浦萬戶金鼎泰,永興府使李達海。
鄭尙淳達曰,大司憲金相奭未交龜,掌令金漢老引避退待,李普觀,執義李德海,持平尹得孟·李仁培牌不進,今日以監察茶時之意,敢達。令曰,知道。
又達曰,明日常參,取稟。令曰,停。
藥房都提調臣李,副提調臣任啓曰,昨日臨殿受賀,向晩還內,伏未審夜間,聖體調攝,若何?寢睡·水刺之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
鄭尙淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任達曰,左承旨具允鈺,今日不爲仕進,卽爲牌招,何如?令曰,依。
鄭尙淳達曰,掌令金漢老引避退待,已至多日,尙未處置,諫院連日闕達,俱涉未安,兩司除在外·未交龜·呈辭·受由·式暇外,執義李德海,掌令李普觀,持平尹得孟·李仁培,正言洪亮漢,竝卽牌招,何如?令曰,依。
以執義李德海,掌令李普觀,持平尹得孟·李仁培,輔德朴盛源等牌不進罷職令旨,令于鄭尙淳曰,竝推考徽旨捧入。
鄭尙淳達曰,待敎柳敍五,檢閱李蓍廷,旣已帶職蒙宥,卽爲牌招察任,何如?令曰,依。
傳曰,分五衛將·分摠府郞廳,自初九日入直本宮,武兼部將,都監領役部將看役人中武士,二十五日靑陽門待令事,分付。初九日隨駕禁軍詣闕時,禁軍一體待令。
鄭尙淳,以弘文館言啓曰,新除授副校理金應淳,卽爲牌招察任,何如?傳曰,允。
鄭尙淳,以侍講院言達曰,本院下番闕直,事甚未安,司書李普溫陳書受由,新除授兼司書李潭在外,說書兼說書俱未差,他無推移之員,輔德朴盛源,旣有只推之令,卽爲牌招,姑降入直,何如?令曰,依。
以輔德朴盛源牌不進罷職令旨,令于鄭尙淳曰,推考徽旨捧入。
鄭尙淳,以侍講院言啓曰,本院兼司書李潭,時無職名,令該曹口傳付軍職,何如?傳曰,允。
兵曹口傳政事,副司果李潭。
鄭尙淳達曰,卽者中樞府錄事來言,領中樞府事兪拓基,昨日賀班退後,還向鄕郊云,係是大臣去就,敢達。令曰,知道。
鄭尙淳,以冊禮都監言啓曰,都監郞廳監造官,別單書入之意,敢啓。傳曰,知道。
鄭尙淳,以冊禮都監言啓曰,本都監闕內待令郞廳,依例以入直武臣兼宣傳官差下,使之輪回察任,何如?傳曰,允。
鄭尙淳,以禮曹言達曰,卽接孝章廟守衛官所報,則本墓墓上南邊曲墻,今番大雨滲漏,內面十四尺許,外面十一尺許,崩頹云。墓上曲墻崩頹,至於如此,極爲驚心,不可無慰安之擧,慰安祭不卜日,來二十六日設行,而依例本曹堂上·郞廳,進去奉審後,稟處,何如?令曰,依。
鄭尙淳,以奉常寺官員,以都提調·提調意啓曰,東籍親耕所種大麥打作,則所出八石五斗之意,敢啓。傳曰,知道。
鄭尙淳,以禮曹言啓曰,自前親行奠酌禮時,自上依禮文,散齋二日,致齋一日,而今此親行奠酌禮,只隔二日,故散·致齋,各以一日分排磨鍊以入之意,敢啓。傳曰,知道。
鄭尙淳,以冊禮都監言啓曰,本都監都廳郞廳前弼善洪良漢,監造官前奉事兪漢泰,前參奉林正浩,時無職名,令該曹口傳付軍職,冠帶常仕,何如?傳曰,允。
鄭尙淳,以刑曹言達曰,冊封都監,設於本曹,畢役間本曹,移接於掌隷院之意,敢達。令曰,知道。
都承旨任書曰,伏以,大禮順成,慶神人,伏惟我邸下歡忭之誠,曷有其極?念臣年衰力朽,不足備任使之列,猥蒙大朝不常之遇,顯擢未幾,旋移本職,感激恩數,黽勉趨承,而居常懍懼,若隕淵谷。不意陞資之命,又下此際,臣誠惝怳感惕,益不知所以自措也。適當國家有大慶,奉慕邇列,獲都盛像,在臣榮願,已極矣。若其禮節之間,一時周旋,不過爲隨列奉職,實無勞勩之可言。矧且數朔之內,疊蒙恩秩,尤非私分之所敢安也。藥院日次,義重承候,他不暇顧,冒昧祗肅,而反覆思惟,惶愧交切,顧何可徒籍寵靈,若固有之,上累朝家愼賞之政也哉?玆敢悉暴由中之懇,仰瀆离明之下,伏乞睿慈,俯垂諒察,亟稟大朝,收回臣新授資級,以重公器,千萬幸甚。答曰,覽書具悉。大禮順成,縟儀載擧,慶忭之忱,曷有其極?今玆陞資,式遵舊例,卿其勿辭察職。
正言洪亮漢書曰,伏以,我大朝殿下寶算無疆,封爵之歲重回,嘉禮順成,呼嵩之儀載擧,慶罕往古,懽均神人。仍念臣性本拙迂,識且空疎,而倖竊科名,濫廁仕籍,再忝郞僚,不過隨逐隊行,一任外邑,亦蔑裨補絲毫,點檢前後,尋常愧忸。且況新經草土,世念消剝,屛蟄窮巷,無意進取。不意薇垣新除,忽下於夢想之所不到,臣誠惝怳驚越,莫省所措。夫諫官,朝廷之耳目也。入則可否殿陛,出則是非工師,言語之責,不輕而重,是宜極選剛方正直之士,處之臺閣,俾盡其職,豈可以如臣聾瞽之賤,苟然充數也。其爲不稱,臣實自知,雖欲貪戀淸塗,抗顔承膺,其於辱朝廷,何哉?適値國有大慶,跛躄皆起,不敢偃然違傲,遂不得不一出祗肅,仍參陪班賀列,而因仍盤礴,非臣之所敢出也。且臣有老母,年迫七十,十年奇疾,屢涉危域,常時筋力,澟然垂盡,而近爲潦暍所傷,宿症脹喘,病甚危惡,而夜來猝添泄癨,達曙昏窒,勺飮不通,雜施鍼藥,分效未責,臣無兄弟,孑然守側,扶將救療,方寸煎灼,目下情理,實無頃刻離捨之勢,荐違召令,屢犯逋慢,略入文字,仰控血懇。伏乞离明,察臣見職之難冒,憐臣私情之可矜,亟許鐫改,以重官方,以便救護,千萬幸甚。答曰,覽書具悉。聖上封爵回甲,邦慶無前,賀儀已擧,慶忭之中,大禮順成,縟儀載擧,尤切慶忭之忱,曷有其極?爾其勿辭,救護母病焉。
副校理金應淳書曰,伏以,臣與從兄檢閱臣普淳,有春秋應避之嫌,昨果引例陳書矣。今又伏奉玉署除命,而記注兼銜,與春坊等耳,以法當避,前後無異,伏乞亟令該曹稟處焉。答曰,覽書具悉。書辭,令該曹考例,稟處焉。
己卯六月二十四日午時,上御熙政堂。晝講,差員·守令同爲入侍時,特進官具允明,同知事黃景源,參贊官鄭尙淳,侍讀官任㻐,檢討官鄭晩淳,副護軍李禧遠,記事官邊得讓·李勉·金普淳,咸陽府使洪夏疇,德川郡守張志濟,蔚珍縣監許全,任實縣監鄭奎祥,以次進伏。上讀大學御製序,上番任㻐繼讀訖。㻐曰,大學一書,聖學之已察識,則別無文義之仰達,而卽今大禮順成,邦慶稠疊,修齊治平之功,益加勉勵焉。殿下又御此殿,講此書,仰體三十年治政之不怠矣,常常警惕,無忽一敬字之工,則積累之效,益有著矣。上曰,所奏切實,予甚嘉之,予幾年後,復御此殿,不欲負彼蒼,而但未知力能逮矣。晩淳曰,治從於上,俗美於下,文王之化,亦自於關雎矣。今方大禮順成,二南之化,臣等亦有望於今日矣。上曰,灑掃雖微節,而其功則必大矣。且大學之敬字,中庸之誠字,無出於此矣。上掩卷,命書傳敎曰,二十六日,當行徽寧殿酌獻禮,時刻以辰正初刻爲之,祭文當親製,道由協陽門,元良陪祭置之。又命書傳敎曰,二十八日當親傳香,只行親傳,一依初六日例擧行。又命書傳敎曰,備局次對,三明日爲之。上曰,守令進伏。洪疇夏進伏。上曰,農事,何如?夏疇曰,三南則稍登云矣。上曰,咸陽一面,屬于汝矣,與百姓若不同胞,則是負彼蒼也。汝須懋哉懋哉。張志濟進伏。上曰,農事,何如?志濟曰,雨澤周洽,有豐漸矣。鄭奎祥進伏。上曰,農事,何如?奎祥曰,雨順風調,禾麥俱登矣,許全進伏。上曰,農事,何如?全曰,穀雨後無大雨,故水根處移秧,不足處則姑未移秧矣。守令以次先退,上命持入賜明陵獻官李益炡祭文·敦寧府寶閣奉審御製。上命編次人讀奏,讀奏訖。上曰,持去,謄上編次,可也。尙淳曰,昨日賞典傳敎中,監造官一人見漏,故敢達矣。上曰,誰也?尙淳曰,任邁也。上笑曰,在司饔院時狼狽,又見漏於賞典矣。仍命添書,諸臣以次退出。
上在昌慶宮。常參以代理停,經筵停。
鄭尙淳達曰,明日徽寧殿酌獻禮正日,常參頉稟。令曰,知道。
又達曰,大司憲金相奭未交龜,掌令金漢老引避退待,李普觀,執義李德海,持平尹得孟·李仁培牌不進,今日以監察茶時之意,敢達。令曰,知道。
任達曰,同副承旨洪準海,同姓庶五寸叔玉浦萬戶啓祐身死服制,出繼降等,已行四日,同姓六寸弟金城縣令景海身死服制,出繼降等,已行四日,出仕,何如?令曰,依。
又達曰,左承旨具允鈺,書批已下,卽爲牌招齋宿,何如?令曰,依。
又達曰,同副承旨洪準海,今日不爲仕進,卽爲牌招齋宿,何如?令曰,依。
鄭尙淳達曰,掌令金漢老引避退待,已至多日,尙未處置,事甚未安,執義李德海,掌令李普觀,持平尹得孟·李仁培,竝卽牌招,何如?令曰,依。
以執義李德海,掌令李普觀,持平尹得孟·李仁培牌不進罷職令旨,令于洪準海曰,竝推考徽旨捧入。
注書南玄老病,代以盧瑞國爲假注書。
具允鈺,以弘文館言啓曰,本館上番副校理任㻐,以掃墳事,下直出去,上番將未免闕直,副校理金應淳,書批已下,卽爲牌招入直,何如?傳曰,允。
又以侍講院言達曰,本院下番,連日闕直,事甚未安。新除授兼司書李潭,自鄕纔已入來云,卽爲牌招入直,輔德朴盛源,旣有只推之令,亦爲牌招察任,何如?令曰,依。
傳于具允鈺曰,明日入齋殿後,諸執事百官入就位。
傳于具允鈺曰,大殿別監·中宮殿別監,則入於書啓,而武藝別監見漏,一體擧行。
傳于具允鈺曰,編次人一人入侍。
備忘記,今日內試射時,內乘南行·徐有大,六兩三矢入格,駕前李命祥,禁軍金養直,柳葉箭三中居首,直赴殿試,守門將二人,一則六鎭人,一則江邊人,爲分守門將,待窠卽爲調用事,分付。
備忘記,忠贊衛金東碩,柳葉箭三中,一體直赴殿試。
備忘記,敎鍊官安擎國,今聞文成公十二代孫云。此人今日執事,可謂料外,特差別軍職。
具允鈺達曰,預備兼春秋白義煥,身病猝重,勢難察任,今姑改差,何如?令曰,依。
傳于任曰,奠酌禮,姑待下敎爲之。
鄭尙淳啓曰,編次人具允明,依下敎來待矣。傳曰,編次人退去。
具允鈺,以禮曹言啓曰,明日,徽寧殿親行奠酌禮時,祭物捧上,依他酌獻禮時例,典祀官與殿司,眼同擧行之意,敢啓。傳曰,知道。
具允鈺,以內醫院官員,以都提調意言啓曰,院鍼醫愼懋有頉,代醫人崔源,術業精明,以此人差下,令該曹付軍職,冠帶常仕,何如?傳曰,允。
兵曹口傳政事,副司果洪良漢,副司勇兪漢泰·林正浩。
以全羅監司狀達,濟州前牧使趙威鎭之不待兵使武科定額之關文,擅自試取,臣亦有不能檢飭之失,惶恐竢罪事。令于具允鈺曰,勿待罪事,回諭。
左承旨具允鈺書曰,伏以,大禮順成,賀儀載擧,率土歡忭,曷有其極?噫,爵賞之濫竽,官資之驟躐,古亦或不無其人,而豈有如臣,今日所叨之萬萬,可驚可懼也哉?臣之得備任使,已有年所,固知本末長短,莫逃於离明之下矣。以爲人則至庸陋,以踐歷則極淺短,雖尋常末官,自分不稱,一切進取,非但臣所不敢自期,人亦不以是期。臣春間特資之恩,已是夢想之外,居常愧恐,若隕淵谷,曾未幾月,又有此不敢當之命,臣誠骨澟肉顫,五內失守,無乃期迫命卒,災促禍過,莫之爲而致然也歟。顧今在廷之臣,孰不蒙聖朝恩渥,而至若臣家之前後所被,殆自古人臣所未有者,臣父臣兄之累階陞擢,皆出特旨,至於臣身,又叨殊眷,闔門感激,糜粉是期。凡於職事,非有大情勢甚疾病,則不敢爲辭避之計,蓋以筋力奔走,爲一分報效之圖也。見職之盤礴,今已五朔,而不能辦早自引退,日昨恩答之下,益復惶感,不敢屢違嚴召,畢竟僥冒,遂至於此。此莫非臣之罪也,至今慙悔,不知置身之所也。噫,二品,卽命德之器,臣之不肖,初無近似之可議,雖使臣眞有勞勩,其不容輕授而濫仄也決矣。況臣所該掌,不過文書之納出,儀節之擧行而已。今若以此加之以恩典,昇之以重秩,有若賞功而酬勞,則顧臣一身之災,雖不足恤,爲朝家綜核之累,儻如何哉?伏想离明之鑑諒,不待臣言之畢陳,望乞邸下,憐臣由中之懇,察臣不稱之實,亟令收還臣新授資級,以重名器,以安私分,不勝幸甚。答曰,覽書具悉。大禮順成,賀儀載擧,慶忭之忱,曷有其極?今玆陞資,式遵舊例,卿其勿辭,從速察職。
上在昌慶宮。常參以代理停,經筵停。
懿仁王后忌辰齋戒。
任達曰,明日·再明日·三明日,國忌齋戒正日,此三日常參,頉稟。令曰,知道。
鄭尙淳達曰,大司憲金相奭未交龜,掌令金漢老引避退待,李普觀,執義李德海,持平尹得孟·李仁培牌不進,今日以監察茶時之意,敢達。令曰,知道。
任達曰,右承旨李永暉,今日不爲仕進,卽爲牌招,何如?令曰,依。
洪準海達曰,掌令金漢老引避退待,已至多日,尙未處置,事甚未安。未交龜外,執義李德海,掌令李普觀,持平尹得孟·李仁培,竝卽牌招,何如?令曰,依。
具允鈺啓曰,因本院達辭,預備兼春秋白義煥身病,改差事,依下矣。其代,令該曹卽爲口傳差出,何如?傳曰,允。
洪準海達曰,刑曹參議洪樂性除拜後,過三日不爲肅謝,依定式推考警責,牌招察任,何如?令曰,依。
具允鈺達曰,臣與同副承旨洪準海伴直矣。準海,因掌令李普觀未徹之疏,有侵斥之語,引嫌出去,伴直無人,同副承旨洪準海,卽爲牌招,何如?令曰,依。
吏曹口傳政事,兼春秋單崔夢嵒。
具允鈺達曰,同副承旨洪準海牌不進罷職令旨,今方捧入,而伴直無人,右副承旨鄭尙淳,卽爲牌招,何如?令曰,依。
以右承旨李永暉,同副承旨洪準海,刑曹參議洪樂性等牌不進罷職令旨,令于具允鈺曰,竝推考徽旨捧入。
具允鈺達曰,右副承旨鄭尙淳牌不進罷職令旨,今方捧入,伴直無人,同副承旨洪準海,旣有只推之令,更卽牌招,何如?令曰,依。
以輔德朴盛源,兼司書李潭牌不進罷職令旨,令于具允鈺曰,竝推考徽旨捧入。
具允鈺達曰,明日次對,兩司當爲進參,而憲府多官,或未交龜,或引避退待,或未差,無他進參之員。諫院除在外外,正言任珹·洪亮漢,竝待開門牌招,以爲推移進參之地,何如?令曰,依。
具允鈺,以冊禮都監郞廳,以都提調意言啓曰,都監各房,自今日始役,監造官一員,依前例輪回直宿之意,敢啓。傳曰,知道。
又以冊禮都監郞廳,以都提調意言啓曰,本都監郞廳·監造官·分房,別單書入之意,敢啓。傳曰,知道。
李永暉,以戶曹言達曰,卽接廣興倉所報,則領府事兪拓基,纔已下往楊州渼陰村云。大臣旣在外邑,則以月廩輸送事,曾有定奪矣。自今月依例,輸送之意,分付本道,何如?令曰,依。
洪準海,以義禁府言達曰,京畿監司狀達據,刑曹粘目內,砥平縣監具觀徵,移本府處之事,達下矣。具觀徵自任所,時未上來云,依例發遣府書吏拿來,何如?令曰,依。
上在昌慶宮。常參以代理停,經筵停。
懿仁王后忌辰。
金光國達曰,大司憲金相奭未交龜,執義未差,掌令金漢老引避退待,一員,持平二員未差,今日以監察茶時之意,敢達。令曰,知道。
具允鈺,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
任達曰,右承旨李永暉,今日不爲仕進,卽爲牌招,何如?令曰,依。
傳于具允鈺曰,大臣·備局堂上引見。
以承政院右副承旨鄭尙淳牌不進罷職令旨,令于金光國曰,推考徽旨捧入。
具允鈺達曰,同副承旨洪準海再牌不進罷職令旨,今方捧入,而伴直無人,右副承旨鄭尙淳,旣有只推之令,更卽牌招,何如?令曰,依。
以同副承旨洪準海再牌不進罷職令旨,令于任曰,推考徽旨捧入。
任達曰,同副承旨洪準海,旣有只推之令,卽爲牌招,何如?令曰,依。
具允鈺,以侍講院言達曰,本院下番,連日闕直,事甚未安。司書李普溫,由限已過,兼司書李潭,旣有只推之令,竝卽牌招,推移入直,輔德朴盛源,亦有只推之令,一體牌招察任,何如?令曰,依。
以正言任珹牌不進罷職令旨,令于具允鈺曰,推考徽旨捧入。
傳于具允鈺曰,明日傳香,明政殿月臺,依前擧行,入直禁軍,勿爲待令。再明日夕,當由協陽門出,入直禁軍待令。
金光國啓曰,卽者中樞府錄事來言,領中樞府事兪拓基,昨日賀班退後,還向鄕郊云。係是大臣去就,敢啓。傳曰,知道。
吏曹,內醫提調李昌壽。
具允鈺,以禮曹言啓曰,中宮殿冠禮吉日開月旬前擇入事,傳敎矣。冠禮吉日,卽令日官推擇,則來閏六月初八日卯時,坐向西南爲吉云。以此日時擧行,何如?傳曰,允。
又以冊禮都監言啓曰,敎命文·竹冊文,製述官·書寫官及玉印·敎命篆文書寫官,別單書入之意,敢啓。傳曰,知道。
又以禮曹言啓曰,王世孫冊禮吉日,開月望後擇入事,筵稟定奪矣。冊禮吉日,卽令日官推擇,則來閏六月十七日卯時爲吉云。以此日時擧行,何如?傳曰,允。
正言洪亮漢達曰,司憲府掌令金漢老,以臣之情病俱苦,實難廁跡於臺端,而適値動駕之日,召牌儼臨,不敢坐違,强疾趨承。得聞初嚴已下,蒼皇詣闕之際,大僚在後呵禁,人馬喧闐,未及聞知,不得回避,至有下吏捉囚之擧。伊時事勢,雖難周旋,府吏緣臣而替囚,其在廉隅,不可一日仍冒於職次,而强策陪從之餘,症情越添,昏眩不省,今始來避,所失尤多,引嫌而退,事非故犯,罪歸下吏,揆以臺體,不可仍在,請掌令金漢老遞差。答曰,處置事,依達。
己卯六月二十七日辰時,上御熙政堂。大臣·備局堂上引見入侍時,領議政金尙魯,左議政申晩,右議政李,知事李益炡,行司直金聖應,判敦寧李昌誼,左參贊李喆輔,禮曹判書洪象漢,廣州留守鄭翬良,刑曹判書申晦,行司直李昌壽,行副護軍具善復,江華留守元景淳,吏曹參判金致仁,戶曹參判金陽澤,摠戎使崔鎭海,刑曹參判趙暾,左副承旨金光國,副校理金應淳,正言洪亮漢,假注書盧瑞國,事變假注書安寬濟,記事官李勉,記事官金普淳,以次進伏訖。金尙魯曰,近日日氣,雨濕蒸熱,聖體若何?上曰,近則頗勝矣。尙魯曰,寢睡·水刺之節,亦何如?上曰,一樣矣。晩曰,湯劑連爲進御乎?上曰,連進矣。曰,頃有瓊玉膏有效之敎矣。此亦間間進御乎?上曰,間進矣。尙魯曰,中宮殿氣候,若何?上曰,昨有暑症,今則愈矣。尙魯曰,尙有餘症乎?上曰,快愈矣。曰,中宮殿有感候,臣等昨已聞知矣。宜請問候之節,而聞醫官所言,則有下敎云。故不爲問候,而臣等則實負職責矣。若下敎于藥院曰,中宮殿雖有暑症,而不甚大段,勿爲問安,可也,則事理當然,而臣等亦無抑鬱之誠矣。豈不好乎?尙魯曰,右相所奏,誠得體矣。只使醫官監劑,事涉不當矣。上曰,予不欲豫大故耳。今番嘉禮時,凡事務從節省,定例外無一有加矣。然而或有一毫豫大者乎?晩曰,今番都監,臣爲堂上矣,豈有不知者乎?定例外亦有減者矣,豈有豫大者乎?上曰,頃雨不足,今雨則洽足云,天意亦將有玉成於予者矣。頃者予所下敎於閔百祥者,亦有玉成之意,政如今雨矣。尙魯曰,聖敎誠好矣。上曰,百姓等,以豐年,兩麥尙未刈食,而麥斗直一錢云耳。頃日筵中聞之,而予忘之矣,承旨知之乎?誰所奏也?光國曰,守令入侍所奏矣。尙魯曰,百姓等,厭食麥飯云矣。上曰,予則不然,麥飯誠好矣。尙魯曰,米豆參半,則誠好矣。上曰,來月初一,似熱矣。晩曰,初一則伏也,似極熱矣。尙魯曰,頃有姑觀日氣,更爲下敎之敎,而政當盛暑,實爲悶迫矣。上曰,然矣。尙魯曰,王世子氣候,若何?上曰,一樣矣。尙魯曰,王世孫氣候,亦何如?上曰,好在矣。冊封不遠,都監連疊,實爲悶矣。凡事務從節省宜矣。尙魯曰,此忠淸監司金尙喆狀啓也。以邑弊民瘼,後錄條陳,請令廟堂稟處,而其一,永同等九邑,寺奴婢及各司奴婢,眞逃故有公文者,卽許懸頉,生産隨現錄案陳告,則待式年推刷時,始許事也。各樣奴婢逃故之類,未卽頉下,則果爲隣族侵徵之弊,而以京司言之,見屬奴婢之年年減縮,未有甚於近來者,正由於有逃故,而無生産也。雖有頉報,而不肯許施,使之代報生産者,亦以此故也。以外邑言之,許多奴婢,寧有有逃故無生産之理,而憚於身布難捧,拘於解由有礙,惟幸其此頉彼頉,終至無一口而後已也。此則京司之不爲許頉,外邑之不報生産,均有其責。自今爲始,眞箇逃故,隨卽頉下事,嚴飭於各該司,搜括生産,隨卽申報事,嚴飭於各該邑。至於陳告一事,使之依續典施行之意,分付,何如?上曰,依爲之。尙魯曰,其中尙衣院奴婢,事面與他頓異,有不可一任其逐歲見縮,此則各別申飭,何如?上曰,事體似然,依爲之。尙魯曰,其一,沔川等四邑諸宮家,民結免稅,依續典數收捧,上納于戶曹,自戶曹分送各宮,船馬價雜費,計除其中,如元結例事也。民結所收,旣有定數,續典在焉,事目在焉,則導掌之法外加徵,萬萬可駭。此後自本道隨現重勘,船馬價雜費,一從元結例施行爲宜,以此分付。至於自戶曹都捧分送,有關事體,無前之例,不可創啓,此則置之,何如?上曰,依爲之。尙魯曰,其一,林川等十三邑戰防兵船改造價米加劃,舊退船許給事也。改船價米之中間減數,蓋出於量宜酌定,則今不可輕議變通,至於退船,臨時請得,則許之,不請得則發賣會錄例也。今若以隨退隨給,作爲定式,則殊有乖於當初定法之意,此亦置之,何如?上曰,依爲之。尙魯曰,其一,公州·洪州兩邑雜役米,從便加劃,公州未還報米五百石,充上之令還寢事也。此兩邑,以大邑而凋弊難支之狀,果如狀語,不可無別樣變通之道。雜役米一事,令該廳往復本道,消詳善處。至於儲置軍作米事面,何等至嚴,而那移見縮之後,不爲一時督捧,使之酌定分數,限年充報者,實出委曲參恕之政,則不思法意之重,有此還寢之請,極爲未安,道臣從重推考,何如?上曰,依爲之。推考事,事在赦前,勿推,此一款置之,可也。出擧條尙魯曰,此全羅監司洪麟漢,民邑弊瘼狀啓,而其一,枚擧全州等十一邑牒報,羅里舖所捧濟州之涼臺·甘藿,申飭擇送,涼臺價減定事也。此則於分掌諸邑,設有弊端,固是微瑣之事也。或自本道嚴飭,可也,或報京廳酌減,可也。何可以此等事,登諸狀聞乎?事體未安,道臣推考警責,何如?上曰,其本民弊,道臣勿推,雖申飭之事,此豈登於筵席者乎?其令道臣報于該廳,可以申飭者申飭,可以商確者商確。尙魯曰,其一,昌平等四邑所納,禁·御兩營及訓局保米,從民願作錢布事也。此則餉兵之需也,列邑之分江海山峽,納米納錢布,法意有在,若以出浦之些弊,許其換作,則納米之邑,何處不如此乎?此等事不可輕議變通,以啓紛起之弊,置之,何如?上曰,入侍將臣,各陳所見,可也。行知訓鍊院事金聖應曰,當初沿邑作米,峽邑作木,意非偶然,而近來此法漸弛,心常慨然。今若許施,必將紛紜,大臣所奏,誠然矣。行副護軍具善復曰,以餉米換作錢布事,大臣之所奏誠然,不必更達,而大抵軍門之一年捧上,一年放下,餘存無多,無一二年之儲蓄,實甚疎虞。且近來外邑,全不動念,風和之時,則不卽船運,每當潦雨風高,晩時發送,米色亦不擇捧,麤劣漸甚。此後則各別嚴飭,麤米晩時之邑,論責,似好矣。上曰,依爲之。禁將所奏是矣,一體申飭。判敦寧府事李昌誼曰,近來各邑上納穀物,輒多濫載致敗之患,晩時發船,旣有申飭,則過數裝載者,亦爲嚴飭,恐好矣。上曰,此亦是矣,一體申飭,可也。尙魯曰,其一,靈光縣鹽盆十一處,竝卽毁破事也。此則不但見屬均廳,不可輕議,癸巳創設以來,何不言弊端,而至今均廳主管之後,始曰有五弊乎?若許於此邑,則沿海各處,其將無一鹽盆矣,置之,何如?上曰,自癸巳年設置者,則本郡句管之時,何無弊端,屬之均廳之後,有此弊端乎?此等之事,豈可登聞於今日乎?道臣·守令,其當飭勵,而事在赦前,勿推。出擧條尙魯曰,吏曹判書閔百祥,行司直吳彦儒·尹東度·金善行·徐志修,頃因罷職,見遞備堂矣。今已敍用,竝還差,而閔百祥,使之仍察有司及湖南句管之任,徐志修,亦令仍察有司之任,左參贊李喆輔堤堰堂上差下,何如?上曰,依爲之。出擧條尙魯曰,閔百祥惠堂還差,亦宜矣。上命書傳旨曰,前惠廳堂上閔百祥,仍察前任。傳旨尙魯曰,黃海監司鄭玉上京後,一番陳書,而尙無動靜,宜有申飭之道矣。上曰,上來已久耶?尙魯曰,然矣。上曰,向日堂箚撕捱耶?尙魯曰,然矣。上曰,此則不可矣。仍命書傳旨曰,黃海監司鄭玉,尙無動靜,其涉訝之。今聞大臣所奏,上京雖久,以堂箚撕捱云。箚語其無深意,予卽曰過矣,調用二字謂過,則古之相批,亦有勿辭察職之敎。若如其言,將曰升拜乎?事體不然。昔之方伯,與今有異,若然則非當今名公子弟,誰能爲方伯乎?此人亦故相之後也。一國之內,何論古今?大抵一箚之中,似扶似抑,予亦爲不是,若是下敎之後,何敢撕捱?雖値齋戒,其令今日肅謝,明日辭朝。上曰,此注書誰也?實官耶?光國曰,假注書盧瑞國矣。上曰,實官已爲遞出耶?近來實官數遞,實爲無前矣。尙魯曰,聖敎誠然矣,近來實官,一月內只一二日行公後,終不入來。若逢緊切時,則輒入來,使政院申飭,似宜矣。上曰,所奏誠然矣。命書傳旨曰,實注書數遞,未有甚於近日,當該承旨,從重推考。象漢曰,王世孫冊封吉日,令日官,則來閏六月十六日與十七日兩日爲吉云。以何日定行乎?上曰,十七日定行,可也。象漢曰,冊禮親受乎?親受則正·副使不入矣。上命書傳旨曰,世孫冊禮,仁政殿親受事,分付。象漢曰,冊禮後謝箋,亦爲親受乎?上曰,謝箋翌日爲之乎?象漢曰,其日爲之矣。上曰,如此則世孫,當此極熱,行禮實爲可悶,權停禮擧行,似宜矣。象漢曰,旣已權停禮稟定,則處所亦當稟定矣。上命書傳旨曰,世孫冊封後謝箋,依例擧行。朝謁禮,今當盛暑,權停。翌日頒敎時,若親臨,則世孫當盛暑行禮,只百官權停禮擧行。世子宮·世孫宮時敏堂受賀,亦以權停禮爲之,世孫則同堂受賀,非正名之義,崇文堂,昵近於徽寧殿,特爲權停事,一體分付。象漢曰,今此稟定等事,草記擧行乎?上曰,依爲之。象漢曰,今番冊禮時,敎命竹冊·樻等物,泥金所畫及粧飾起畫,依嘉禮時例,竝勿爲之,何如?上曰,依爲之。出擧條象漢曰,中宮殿冠禮吉日,以何間擇入乎?上命書傳旨,中宮殿冠禮吉日,以開月旬前擇入事,分付。又命書傳旨曰,徽寧殿奠酌禮,更待下敎事,已諭,而朔日在近,當親行於朔日,以此分付,文當製下矣。尙魯曰,日氣極熱,若以朔日親行,則每於四更設將事,自多有損傷矣,實爲悶迫矣。上曰,旣已下敎,有何所關乎?曰,內局日次,已過二次,而尙未入診,下情不勝抑鬱矣。今二十九日,則臣等不得不率醫官入診矣。上命書傳旨曰,內局日次入侍,明日爲之。又命書傳旨曰,明日親傳香,以明政殿月臺爲之。亮漢曰,臣初登筵席,昵近耿光,實爲欣幸,而有區區所懷,敢此仰達矣。臺諫之職,實人君耳目之任,而自代理以後,大朝疏章之路塞矣。雖有欲陳所懷者,而不得上達。請自今以後,特許此路,以爲廣言路之地,千萬幸甚。上曰,所奏誠得體,而旣是國朝古例,則有難輕許矣。若有所懷,則有次對之路,入侍陳達,無所不可矣。亮漢曰,天威咫尺之地,雖有所懷,自難盡意仰達,實不如疏章矣。上曰,今亦入侍,何不陳達耶?亮漢曰,臣所達疏章之請,終難允許乎?上曰,臺臣語法,何如是不擇耶?此非藥肆爭執之地,退坐,可也。應淳曰,今者臺臣,初登筵席,言語卒訥,奏對之際,雖有小失,而宜加包容,使盡所懷,而聖敎若是摧折,實有乖於聖明聽納之道矣。上曰,所奏得體,誠是矣。應淳曰,忠淸監司金尙喆,因各宮導掌之作弊各邑,請令戶曹收捧,分送各宮,而度支事體甚重,非惟正之供,則不宜句管,何可以各宮收稅,自本曹看檢分送乎?以此陳請,事體未安,當該道臣從重推考,何如?上曰,依爲之。出擧條應淳曰,靈光,乃沿海大邑也。鹽盆之弊,固無足怪,而此弊何邑無之乎?旣非大段弊瘼,則恐不必登聞矣。上曰,道臣推考,可也。應淳曰,該邑守令之限革弊仍任,則似過矣。若未革弊,則雖十年五年,亦可仍任耶?處分恐不必如是,故敢達。上曰,下敎中,勿推以下,刪去,可也。出擧條應淳曰,臣昨日入直,而番次極爲苟艱,上下番無以推移入直矣,宜有申飭之道矣。校理李瀰,以頃日下敎,一謝恩命後,尙不行公,修撰安杓,上書後尙無動靜,校理洪趾海,以其弟景海淹死,方在服制中,何以爲之乎?上曰,洪景海死耶?可用之人,實爲可惜矣。緣何淹死云耶?尙魯曰,試士事往隣邑,還邑時,溪水暴漲,而銀溪察訪朴必振,一時淹死云矣。上曰,慘然矣,李瀰事,予當下敎矣。仍命書傳旨曰,禮房承旨入侍。諸臣遂退出。
己卯六月二十七日辰時,王世子坐德成閤。承旨持公事入對時,行左承旨具允鈺,記事官邊得讓,記注官尹光國,記注官崔夢嵒,以次進伏。允鈺讀奏江華府狀達訖,允鈺曰,吏曹判書,過三日不爲出肅,推考警責,依例出牌之意,敢達矣。令曰,吏曹判書閔百祥牌招事,下令。諸臣退出。
己卯六月二十七日巳時,上御熙政堂。禮房承旨入侍,都承旨追後入侍時,左承旨具允鈺,假注書盧瑞國,記事官李勉,記事官金普淳,以次進伏訖。上命書徽寧殿奠酌禮祭文畢。上曰,有釐正處乎?允鈺曰,臣意則別無釐正處矣。上曰,編次人有入闕事耶?允鈺曰,無入來者矣。上曰,然則承旨,持此祭文,出給香室官員,看檢正書,可也。上曰,承旨幾人在院乎?允鈺曰,都承旨任,左副承旨金光國,二人在院矣。上曰,吏房承旨入侍。榻敎命書傳旨,再明日三更三點,當詣齋殿,依此擧行。雲寶劍,下敎之後,摠府擧行,騎曹未果,無乃下敎之誤傳乎?政院只分付於摠府乎?其令一體書入。上曰,注書出去,命吏房承旨入侍,可也。臣瑞國出來宣諭後,仍與入來復命。上命書傳旨曰,內局提調洪啓禧許遞,其代李昌壽除授。上曰,注書持此傳旨,出給政院,可也。臣瑞國出來傳授後,入來復命。上命書傳旨曰,校理李瀰,頃者下敎,不過申飭,則人臣分義,事過之後,焉敢一向撕捱?今聞一謝之後,不爲行公,事體道理,俱涉寒心,若此君何以飭臣僚乎?其令申飭,卽爲供職。又命書傳旨曰,金城縣監洪景海,連以國事效勞,特除本縣,予心解矣。今聞却疑非眞,其令該曹前例外從厚題給,以示予意,因王事若此,其子待年長,卽爲調用。察訪朴必珍,亦以道科,見其精明,其涉矜惻,令本道顧恤妻孥焉。諸臣遂退出。
上在昌慶宮。常參以代理停,經筵停。
宣懿王后忌辰齋戒。
金光國達曰,大司憲金相奭未交龜,執義·持平二員,掌令一員未差,金漢老引避退待,今日以監察茶時之意,敢達。令曰,知道。
藥房都提調臣李,提調臣李昌壽,副提調臣任啓曰,伏未審夜間,聖體調攝,若何?寢睡·水刺之節,亦何如?前劑入湯劑,當盡於今日,臣等依昨日下敎,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。予則一樣矣。
中宮殿,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
任達曰,右副承旨鄭尙淳,今日又不仕進,卽爲牌招,何如?令曰,依。
任達曰,吏曹判書閔百祥,昨日特令之下,又爲違召,尙不出肅,事甚未安,卽爲牌招,何如?令曰,依。
以輔德朴盛源,司書李普溫,兼司書李潭牌不進罷職令旨,令于具允鈺曰,竝推考徽旨捧入。
具允鈺,以侍講院言達曰,本院下番連日闕直,事甚未安。司書李普溫,兼司書李潭,旣有只推之令,竝卽牌招,推移入直。輔德朴盛源,亦有只推之令,新除授弼善申應顯,自鄕纔已入來云,一體牌招察任,何如?令曰,依。
洪準海達曰,今日政新除授臺諫,竝待開門牌招,明日次對,以爲推移進參之地,何如?令曰,依。
吏批,有政。判書閔百祥進,參判金致仁病,參議未差,同副承旨洪準海進。
以趙明鼎爲大司諫,李厚達爲執義,申應顯·張淀爲掌令,李潭·李鎭恒爲持平,金永綬爲竹山府使,魚錫定爲金城縣令,吳奉源爲左通禮,崔夢嵒爲銀溪察訪,金勉行爲翊禮,兪彦緯爲齊陵參奉,李永培爲氷庫別提,鄭僑良爲司蓄別提,金履基爲繕工奉事,徐秉德爲忠淸都事。學諭單金躍河,全春君堦今加中義,新溪君·西溪君熠·西春君爗·鶴林君焴·月林副守櫓·安昌令燝,以上敍用事,承傳。
兵批,判書趙雲逵都監進,參判蔡濟恭病,參議韓光會病,參知柳蹇入直進,同副承旨洪準海進。
兵批啓曰,宣傳官徐有大,日昨內試射時,得蒙直赴殿試之典,所帶之職,係是南行窠,不可仍帶,呈狀乞遞,依例改差,何如?傳曰,允。
副護軍金天相·沈鳳徵·田殷祥·李廷壽·禹弘圭·閔百福·白尙靑·金行一·李樀·宋瑩中·李心源·成有烈·金漢老,副司直李景祜·李宜哲·李昌儒,副司正韓光敎,副司勇崔源。
洪準海達曰,明日次對,兩司無進參之員,除在外未交龜外,正言任珹·洪亮漢,竝待開門牌招,以爲推移進參之地,何如?令曰,依。
任,以宗簿寺官員,以提調意啓曰,大禮後,國朝御牒·璿源譜略修正事,命下矣。曾有譜略修正,自本寺多有擧行之例,而今番則事體至重,設廳擧行,恐合事宜,何以爲之?敢稟。傳曰,自本寺擧行。
己卯六月二十八日辰時,上詣明政殿月臺。親傳香入侍時,行都承旨任,行左承旨具允鈺,右承旨李永暉,左副承旨金光國,右副承旨鄭尙淳,同副承旨洪準海,記事官南玄老·邊得讓·李勉·金普淳以次侍立。光國進奏曰,黃海監司鄭玉,有情勢,尙無動靜,從重推考,申飭行公,何如?上命書傳敎曰,昨日下敎,便是補外,其在分義,焉敢若是?黃海監司鄭玉,其令卽爲辭朝事,分付。辭朝前,內局入侍,同爲入侍。上命吏房承旨書傳敎曰,今日傳香,追惟昔年,予心一倍,宣懿王后同氣,只有魚錫定一人,已有陞敍之命,特爲超升調用。上還入大內。諸臣以次退出。
己卯六月二十八日辰時,上御熙政堂。藥房入診,海伯同爲入侍時,都提調李,提調李昌壽,副提調任,記事官南玄老·李勉·金普淳,黃海監司鄭玉,醫官金履亨·方泰輿·許礈·李以楷·金德崙·李泰遠·金履貞·蔡膺祜,以次進伏訖。曰,霖雨支離,日氣蒸鬱,聖體若何?上曰,一樣矣。曰,寢膳諸節,亦何如?上曰,寢睡頗穩,而水刺之節,亦勝於前矣。曰,瓊玉膏連爲進御乎?上曰,進御矣。曰,中宮殿氣候,夜來,若何?上曰,差勝矣。曰,聞府院君之言,則中宮殿,素有暑症云。當此盛熱,益加少愈之戒,恒軫將攝之方,是臣區區之望也。上曰,今已梳洗,氣亦差勝矣。曰,梳洗有害於調攝之方矣,水刺之節,亦何如?上曰,比昨稍勝矣。曰,寢睡之節,亦何如?上曰,寢睡亦安穩矣。曰,御藥何等至重,中宮殿所進湯劑,只下標紙於醫官。臣等旣忝在藥院,而不得親審監劑,伏切悶慮,此後則自藥院劑進,何如?上曰,今則差愈,亦何關係乎?曰,命醫官診候,何如?上曰,唯。金履亨曰,左右三部調均,而右寸關虛軟之候,則一樣矣。方泰輿曰,左右三部,度數調均,而右寸關虛軟,則如前矣。許礈曰,左右三部調均,而脾胃脈虛軟之候,則似愈於前矣。諸醫以次診候,所奏與首醫略同。上曰,大禮之日,霖雨快晴,日氣不甚蒸熱,殊可幸也。展拜眞殿之時,心中如有所得矣。曰,大禮之日,皇天默祐,萬民顒祝,霖雨快見開霽,民意天心,可以知之矣。上曰,此實理外之事,頃於侍衛班,見趙錫愚,而心有所愴然者矣。曰,殿下爲國之至意,上天想必默祐之,此實宗社無疆之福也。昌壽曰,臣於昨冬恭默閤,有所仰奏者,而聖候復常,大禮順成,臣民慶忭,曷有其極?當此暑月,湯劑雖難進御,而丸劑則連爲進御,似好矣。曰,臣於正月初六日肅謝後入侍時,以今年邦慶稠疊之意,仰達,而實宗社無疆之福也。修齊之德,惟在於殿下,而大禮纔過,益闡父王之化,是臣區區之望也。上曰,早孤者婚娶,則皆倍思其親,予亦如是,心竊愴感,今者此擧,上爲宗國,下爲民庶,非但爲予而然也。頃有閔百祥玉成之下敎,而此實玉成予也。上曰,昨服瓊玉膏,頗覺有效,湯劑則欲爲停止矣。履亨曰,當此暑月,雖難進御,而建功湯,實有效矣,如前進御,似好矣。曰,殿下於建功湯見效矣,豈可停止乎?上曰,建功湯,一國皆以爲當劑,此藥進御則有效,不爲進御則有害矣。理中建功湯,依前方五貼加劑以入,瓊玉膏三分一,報秋後劑入。出榻敎曰,扈衛廳當初設置之意,蓋不輕而重矣。今臣之所兼帶者三,而皆是戎務重地,扈衛廳則得蒙俯諒,特許鐫免,千萬伏望。上曰,廚院,自是王子大君之所帶衙門矣。予之己卯封爵後,故相徐文重,方帶提調,而不爲辭免,己丑廚提,適有窠,予始爲之矣。扈衛廳,是國舅所帶之任,而慶恩府院君,曾爲之矣。國舅出後,大臣之辭免,曾有前例之可據者乎?君臣之間,如父子之間,屋漏在傍,予當直言之矣。若有前例,則卿之所奏如是,予豈不許之乎?曰,臣未知前例之有無,而兼帶,比他大臣最多,故如是陳懇矣。上曰,卿自以爲誠實,而此則有欠於誠實矣。予今直言之,卿亦直陳,可也。曰,臣豈敢顧私嫌,而不爲直陳於殿下乎?臣若得遞此任,則國舅似當爲之矣。扈衛廳,設置於适變之後,蓋扈衛之號,比他軍門,尤爲自別,臣何敢一向冒據乎?至於軍器寺,亦有當遞之義,伏望特許遞解焉。上曰,軍器寺,豈以軍門稱之耶?卿之所陳過矣,予亦有商量者,而考出前例後,方可爲之矣。曰,此後殿下,必有難處之事,諸大臣若皆圖免兼帶,則殿下將何以處之耶?上曰,此則不然,三公雖皆辭免,先入者爲主,當從卿請矣。王者無私,凡事只以外面行之,則此豈誠實底道理耶?曰,昨因儒臣陳達,有靈光縣監林象元,令該府處之之命,而追聞儒臣之言,則初非請拿之本意,領左相之意,亦以爲然。蓋自朝家,初旣採訪民瘼,而民瘼枚報之後,守令至有拿問之擧,則外方民情,將必落莫矣。上曰,守令拿處,勿施,道臣推考則依爲之。出擧條曰,頃有閔百祥玉成之下敎,處分至爲穩當,臣方欽歎之不暇,而竊有區區所懷,敢此仰達矣。今則飭已行矣,閔百祥,若以趙榮順初通臺望,則可謂誤薦,而自上已用曠蕩之典,甄敍如舊,則銓官,豈不檢擬於宿硏乎?銓官如或有一分計較之心,則臣豈敢如是仰奏乎?上曰,今番趙榮順之書,不先不後故耳。頃者下敎中,用大赦於榮順云者,實有深意,如孔子語樊遲之意也。予非謂銓官有計較之心,而有此檢擬之事也。若以誤薦律爲名,則當罷其時館錄時領相及提學·東壁,何必用此律於閔百祥乎?向者予聞洪趾海之所奏,而予以爲勿生葛藤爲敎矣。今聞洪趾海三字,予心尤有所愴感矣。於閔百祥,若用引進黨小之律,則點下黨小者,是誰之咎也?曰,閔百祥之政,殿下以爲,何如耶?此實可用之人也。上曰,兪判府事,曾以爲斷斷血忱矣。海伯亦嶺南之人,想必知之。閔百祥爲嶺伯時,能彈壓一道,予甚嘉之。百祥若有挾雜之心,非但負予,是負乃祖也。故相臣宋寅明,以爲洪景輔若爲銓官,則必引進其黨類,此語甚野俗矣。南方北方之人,若皆疑其引進其類而不用,則此豈爲君之道乎?今番榮順之書,渠亦忍抑而爲之矣。曰,然矣。上曰,此時又生葛藤,甚可爲悶,若以在外許遞,則必都無事,而榮順處分,予亦知其過矣。李錫杓,曾論金領府,錫杓尙能如此,況榮順乎?今榮順若不爲此書,則一邊必以庸人指目矣。曰,殿下俯念其祖之忠國,是臣區區之望,榮順豈敢不思所以一分報效之道乎?上曰,故相趙泰采,壬午嘉禮時,入於差備矣。今當此歲,予心愴感,業欲還寢,而未果矣。曰,大臣過矣,霜雪雨露,無非敎也。以榮順今番書觀之,亦入於造化中矣,榮順聞此下敎,則豈不感泣乎?上曰,李判府事多怯矣,其出城,專由於怯矣。昌壽曰,大臣之出城當否,趙榮順之書語是非,臣未暇論,而今因言端,有可以仰達者矣。趙榮順處分傳敎中,太僕殿座四字,誠萬萬過中,太僕殿座,何等之擧,而此豈容易發諸絲綸者耶?上曰,予之此敎,非爲大臣也,所重在焉,口奏後犯者,何不爲此敎也?昌壽曰,聖意之如此,臣豈不知,而群下有罪,流放竄殛,無所不可,至於此四字之敎,終涉過當。趙榮順非特永刊,雖加罪可也,而此四字,則不可不卽爲反汗矣。上曰,卿言極是矣。曰,太僕之敎誠過矣。上曰,召見其兄,誠難兄難弟矣。厥祖則賢矣,其子其孫何如是負乃祖乃父耶?榮克之爲人,果如何?曰,以做科之士稱之矣。上曰,此人若登科,則必難矣,見其狀貌,已知其爲才造矣。此非榮順之所作,必是其兄之指揮矣。曰,渠雖爲兄,渠是儒生,雖欲挽止,何可得也?上曰,榮順之書,予初則以爲大段矣。及見其書,則不甚大段矣。上曰,旣是舊望,則吏判之檢擬,不是異事,若不檢擬,則人將謂銓官何哉?雖次堂,亦當檢擬,而其時銓堂,必相議爲之矣。曰,此不必相議,以臣當之,亦當檢擬,雖以都令當之,亦爲檢擬。上下詢兩提調曰,卿等亦可檢擬乎?僉曰,以臣等當之,豈不檢擬乎?昌壽曰,旣已敍用,則其於政格,豈不檢擬於宿趼乎?上曰,玉堂望,只是一望筒,而遽然擬入,此則非矣。上命書之曰,頃者趙榮順之事,非徒不先不後,其觀大臣之擧措,莫知爲何樣擧措,而不覽其書,直爲處分,意蓋深矣。大抵引進賢者,其心可尙,引進不賢者,宜有飭勵,而旣非新通,予亦點下,非徒銓官之過,以趙榮順言之,旣聞其章句語之後,與下敎異焉。今日大臣·重臣所奏是矣,特寢頃日下敎。又命書之曰,吏判撕捱,已涉過矣。今日下敎之下,尤無撕捱之端,更爲牌招察任,吏判行公後,仍爲開政。上曰,人心不如我心,朴志源,此後爲正言,則必論洪啓禧矣。志源以前事,付諸浮雲可也,而若或復提往事,則非人心矣。上曰,安相五不用烹阿之典者,實有深意,而今番還收傳敎,亦有意而然矣。若以上書之罪,用此律於臺諫,則豈不有關於後弊乎?上曰,永刊侍從案則蕩滌,而此後予當靳點,今番還收之擧,於渠實爲再赦矣。曰,臣之向者請放李亨逵者,亶出爲國之心,非敢顧私嫌而然也。上曰,卿若顧私嫌,則此豈所望於卿者乎?上命藥院先退。·昌壽退出。上曰,海伯進前,今玆特簡,意蓋深矣,懋哉。玉曰,臣嚴畏義分,不得不入來,而臣素乏才能,至於藩任,尤無堪承之望矣。上曰,筵席體重,不可以私情陳達矣。曰,筵體至嚴,而海伯所奏,頗涉煩猥,推考,何如?上曰,勿推,可也。卿若負此特簡之意,則非但負予,是負乃祖也。仍命入宣諭。讀訖。命賜弓矢藥裹。諸臣以次退出。
上在昌慶宮。常參以代理停,經筵停。
宣懿王后忌辰。
洪準海達曰,大司憲金相奭未交龜,執義李厚達在外,掌令申應顯令旨未下,張淀牌不進,持平李潭令旨未下,李鎭恒在外,今日以監察茶時之意,敢達。令曰,知道。
具允鈺達曰,明日奠酌禮相値,常參頉稟。令曰,知道。
令于鄭尙淳曰,大臣·備局堂上引接。
以掌令張淀,正言任珹·洪亮漢等牌不進罷職令旨,令于洪準海曰,竝推考徽旨捧入。
具允鈺啓曰,預備兼春秋崔夢嵒,移拜外任,其代令該曹卽爲口傳差出,何如?傳曰,允。
吏曹口傳政事,兼春秋金基正。
以輔德朴盛源,弼善申應顯,司書李普溫,兼司書李潭等牌不進罷職令旨,令于洪準海曰,竝推考徽旨捧入。
洪準海,以侍講院言達曰,本院下番,連日闕直,事甚未安。司書李普溫,旣有只推之令,卽爲牌招入直,輔德朴盛源,亦有只推之令,一體牌招察任,何如?令曰,依。
傳于洪準海曰,承旨入侍。
又傳于洪準海曰,承旨入侍。
具允鈺,以宣惠廳言啓曰,慶尙道卜定六月令宗廟薦新及徽寧殿薦新新稻米,今月內當爲封進,而今年節早,未及成熟,限內不得封進之意,敢啓。傳曰,知道。
己卯六月二十九日辰時,王世子坐德成閤。大臣·備局堂上引接入對時,領議政金尙魯,左議政申晩,右議政李,刑曹判書申晦,訓鍊都正具善復,副司直崔鎭海,刑曹參判趙暾,副校理金應淳,記事官邊得讓,事變〈假〉注書安寬濟,記注官尹光國,記事官金普淳,以次進伏。尙魯曰,甘雨成霖,日氣蒸熱,睿候此時,若何?令曰,一樣矣。領相曰,當此盛熱,行朝見禮,無添損之節乎?令曰,今則少差矣。曰,脚部之證,無添傷之事乎?令曰,脚部則不差矣。尙魯曰,水刺·寢睡之節,亦若何?令曰,日熱甚,故不善爲之矣。尙魯曰,久未入對,今日始入侍,故仰奏矣。大禮順成,臣民慶幸,何可勝達?令曰,慶忭之忱,曷有其已?中宮殿快愈後一樣乎?令曰,一樣矣。領相曰,日熱甚盛,嬪宮氣候,若何?行禮後無加損之節乎?令曰,一樣矣。尙魯曰,王世孫氣候,若何?令曰,一樣矣。尙魯曰,此慶尙監司趙曮狀達矣。以爲醴泉郡社倉近處民家二十餘戶失火,延及於二十間倉庫,所儲穀物,盡爲灰燼。事極驚駭,而火出白晝,故放無所可疑,燒燼租太竝八百八十石零,依癸丑宜寧例蕩減事,請令廟堂稟處矣。燒燼穀蕩減,曾有前例,依狀請許施,該邑守令,所當論罪,而旣自民家延及,則此與倉舍失火有異,不可無參酌之道,從重推考,何如?令曰,左右相之意,何如?晩曰,臣亦別無他見矣。曰,臣在外,已與領右相相議,今無他議矣。令曰,依爲〈之〉。出擧條尙魯曰,此平安監司李成中狀達也。以爲德川郡衙舍失火,民家三十六戶,一時延燒,誠爲矜惻,在前失火人等,有會付小米一石式,恤典題給之例,請令廟堂稟旨,分付矣。許多民家之如是延燒,殊甚驚惻,依前例題給事,分付,何如?令曰,左右相之意,何如?晩曰,臣意與領相所奏無異矣。曰,此是考據前例之事,別無他見矣。令曰,依爲之。出擧條尙魯曰,永春縣監李敬玉,以民瘼上書,依丹·懷例,請變通,而此則當特敎爲之之事也。將以此意,稟于大朝,故敢達矣。尙魯曰,喉院之以二員伴直,法意甚重,而聞日昨或不一倂請牌如例,或無端違召,以致一員之闕直云。事未前有,誠極未安。至於承旨牌去來,本院不爲催督,故近來漸益遲淹。以再昨言之,廳坐所出之牌,午始承進,此亦合有警責,當該諸承旨,竝從重推考,此後則各別申飭,何如?令曰,依爲之。出擧條晩曰,前所未有之事,誠寒心矣。尙魯曰,近來春坊官員,互相違牌,上下番之不備,已曠久云,事體誠極未安。違牌諸人,竝從重推考。各別申飭,使之備員入直,何如?令曰,依爲之。出擧條尙魯曰,今筵兩司,又不入對,殊無前後申飭之意,事極未安,違牌臺官,竝從重推考,至於正言洪亮漢,大朝嚴敎,所當引避,而不爲引避,詣臺行公。今此次對,所當進參,而不爲進參,隨衆違牌,其壞損臺體甚矣,罷職,何如?令曰,依爲之。出擧條晩曰,王世孫冊封行禮吉日,閏六月十七日,而都監事役,幾盡爲之,定日內似當畢役,故敢達矣。尙魯曰,王世孫冊封親受之時,其日邸下,當率百官行禮矣。其時日熱甚盛,是爲伏悶,而其慶忭之忱,當何如?其日邸下受賀之節,則以處所之難便,自上有權停之敎,故亦敢達矣。諸臣遂以次退出。
上在昌慶宮。常參以代理停,只晝講。
自寅時至巳時,有霧氣。
洪準海達曰,大司憲金相奭未交龜,執義李厚達,掌令申應顯·張淀,持平李潭未肅拜,李鎭恒在外,今〈日〉以監察茶時之意,敢達。令曰,知道。
具允鈺達曰,明日常參,取稟。令曰,停。
徽寧殿奠酌禮罷後,政院·玉堂·藥房口傳問安。答曰,知道。
朝廷二品以上·六曹堂上口傳問安。答曰,知道。
鄭尙淳,以都摠府言啓曰,今日入直內三廳武兼禁軍及軍兵等,當爲中日習射,而徽寧殿奠酌禮親臨正日相値,不得爲之之意,敢啓。傳曰,知道。
具允鈺達曰,檢閱李之晦,旣已付職,卽爲牌招入直,何如?令曰,依。
吏曹口傳政事,檢閱單李之晦。
具允鈺達曰,上番兼春秋李勉身病猝重,勢難察任,今姑減下,何如?令曰,依。
以輔德朴盛源牌不進罷職令旨,令于具允鈺曰,推考徽旨捧入。
洪準海,以司饔院官員,以監膳提調意達曰,鷹師·貢人等,連日呼訴內,供上生雉,當此草樹茂密之時,家養已盡,獵捉無路,莫重供上,將未免生事之境,斯速入達變通云。此時獵雉之難,誠如所訴,在前如此之時,亦有活鷄參半代封之規,而莫重御供,自下不敢擅便,惶恐敢達。令曰,知道。參半代封。
任,以宗簿寺官員,以提調意啓曰,大禮後國朝御牒·璿源譜略,自本寺擧行事,命下矣。本寺郞廳三員,逐日仕進,纂修監董之役,一時爲急,依例差祭安徐。凡公會勿參,正例兼春秋之任,限畢役姑爲減下,以爲專意董役之地,出草校讎,事役浩多,本寺忠義衛一人,勢難速完,亦依例加出,忠義衛二人,付軍職冠帶常仕,與本寺忠義衛,眼同擧行,何如?傳曰,允。
具允鈺,以奉常寺官員,以都提調·提調意啓曰,東籍親耕田,所種小麥打作,則所出一石七斗之意,敢啓。傳曰,知道。
以京畿監司狀達,薦新新稻米稷米,限內不得封進,惶恐待罪事,令于具允鈺曰,勿待罪事,回諭。
己卯閏六月初一日子時,上詣徽寧殿。親臨奠酌禮入侍時,行都承旨任,行左承旨具允鈺,右承旨李永暉,左副承旨金光國,右副承旨鄭尙淳,同副承旨洪準海,記事官南玄老·邊得讓·李勉·金普淳,以次陪從。上乘輿,出協陽門,詣徽寧殿,仍行奠酌禮訖,上還輿入大內時,命兵房承旨入侍。諸臣退出。
己卯閏六月初一日丑時,上御熙政堂前軒。承旨入侍時,同副承旨洪準海,記事官邊得讓·李勉·金普淳,以次進伏。上曰,注書出去,問祭香自何司進排,又問香室官員名及百官問安,何處爲之以入。得讓覆命曰,祭香自戶曹進排,香室官員則文始龍,百官問安,則協陽門外爲之矣。上命書傳敎曰,親行體重,以沈束香待令,事之駭然,莫此爲甚。當該官員,令該府處之,以公律施行。又命書傳敎曰,法制之初,其宜申飭,堂下官綠袍之後,不無取便之弊,而今日二中官,不懸花物補之,常着綠袍仍着,事之駭然,莫此爲甚。若此不已,其習將行於外朝,令該府處之以私律施行。上命兼使,召入俄者路傍秉燭禁衛軍。上曰,汝名誰何,而居生何鄕耶?禁衛軍曰,寧越居尹琰也。上問曰,能射乎?對曰,粗知措弓矣。上曰,汝又能誦兵書乎?對曰,略誦矣。上命誦之,上仍命書傳敎曰,常時雖三軍之衆,注意赳赳者,今日道傍,見禁衛軍旗摠一人,狀貌俊異,故招見則卽寧越軍尹琰,而建陽門入直三旗摠,能誦陣法,王者之道,其宜擧一而聳百,令該軍門執事待窠調用。上曰,此傳敎卽爲分付,可也。上命書傳敎曰,晝講爲之。諸臣以次退出。
己卯閏六月初一日午時,上御熙政堂。晝講入侍時,同知事黃景源,特進官具善復,參贊官金光國,侍讀官金應淳,檢討官鄭晩淳,武兼李宅胄,記事官邊得讓·金普淳·李之晦,以次進伏。上讀傳受音大學序。上番儒臣讀新受音經一章。上繼讀訖。上曰,文義陳達之前,予當問之矣。古之欲明明德於天下者及物格而後知止兩端,予嘗以逆擅工夫·順擅工夫認之,前後儒臣,亦多以此爲說,而細看之,則物格而後知至,不可以工夫言矣。應淳曰,大學一書,專以工夫次第條列,故有逆擅·順擅之論,而大抵欲明明德者,以工夫言,物格而後知止者,以功效言也。上曰,工夫功效之說,似然矣。景源曰,上番之言好矣。上曰,下番之意,何如?晩淳曰,上言工夫,下言功效之說,上番所陳精矣。應淳曰,一是皆以修身爲本,此則通上下而言之。凡爲下者,縱不能盡修身之道,而其所以責難於君,則必以堯·舜之道陳之。在上之人,亦無或曰,汝亦未盡修身,而採納其言,則豈不好乎?上曰,其言好矣。晩淳曰,聖人治平之本,不出於明德·新民·至善三者,而明德·新民,有天地萬物同體之義,可見物我之無間,而止於至善之道,則先儒以爲十分恰好底道理,而以發諸事爲者言之,聖上建極之治,至善之道也。數十年苦心至誠,專在於此,深戒黨伐之私,囿以和平之域,旣得至善之道矣。方今之務,惟在止而不遷,止字儘有意味,伏望於此加勉,則功效益可見矣。上曰,儒臣之言甚切實矣,故參判,卽儒臣之伯父,常於此每有擔當之意。予自嗣服初,甚嘉之,而儒臣亦有此意思,予甚嘉之,且不勝憾愴矣。儒臣之仲父故相,則每以不欲擔當爲規模,而大體則兄弟同矣。儒臣能繼之言,且切實矣,予當加勉矣。晩淳曰,聖敎至此,臣心感泣,不知所達矣。應淳曰,臣於經一章,今已再參進講矣,賢聖之說心說性,不啻千萬語,而明德二字,大學始言之,明德,比之則如鑑矣。鑑者,惟日日磨拭,及其昏翳也,不過毫忽間也,伏乞以此爲鑑,無或少忽焉。上曰,予今衰耗,豈不加勉,而知不及於行,是可歉也。應淳曰,此下敎誠爲慨然矣。知行必相須,何爲此退托之敎也?上曰,予非過謙之意,而所達如此,亦當自强矣。應淳曰,日昨黃海監司鄭玉補外之敎,誠過矣。若非聖上特擢之異恩,玉豈得爲方伯乎?以其踐歷則未經薇垣長,今此方伯之命,乃陞擢也,不可謂貶也,何可以補外擬議乎?上曰,頃日堂箚,儒臣同參乎?應淳曰,臣不得同參,故未詳箚語,日昨筵中,有言端而不得是非矣。追後詳聞,則有不足彈壓之語云,若是則渠之不欲赴者,誠固然矣。其在四維,不可不念,而補外之敎,終涉過中矣。上曰,儒臣此奏,未免俗規矣。應淳曰,渠之書中有聳動一道之語,雖以此見之,可爲寵擢,何可謂補外乎?上曰,旣下直之人,何可如是乎?應淳曰,此後則勿爲此等補外之下敎,伏望。上曰,儒臣所奏有深意矣。上曰,昨夜路傍,見禁軍有執燭者,貌頗俊秀,故予還內後招入見之,則身長有力,亦能誦兵書。故予以執事調用傳敎矣。大將今入侍,用之可也。善復曰,以調用下敎,而今姑無闕,若待窠則渠當替番下去矣。旣有聳動一道之敎,則別付軍門,待窠用之,好矣。上曰,依爲之。上曰,上番曾爲御史矣,或見人才乎?應淳曰,臣則非按覈,故不得見矣。上曰,下番往北道矣,有人才耶?晩淳曰,雖有身手者,其中則多有不如貌之嘆矣。上曰,六鎭,何如?晩淳曰,親騎衛,多有可用者矣。晩淳又奏曰,臣往北道時見之,穩城,是北道第一弊邑矣。穩城則戶役繁重,茂山則戶役至歇,故穩民盡入於茂山,前府使金永燮,留意於刷還,意外見貶於前道臣遞來時,民情甚以爲惜矣。新府使尹禧東,催促下道,似好矣。上曰,刷行,亦是行不得之事,何以則可爲矯弊之道?御史試奏之也。晩淳曰,道內之議,皆以淸差時所入田米四百石,白徵於民間,自朝家會減,則甚好云,而國穀之每年空失,亦難矣。上曰,又有何策耶?晩淳曰,穩城淸差時所入,爲徵米三分之一,若移送于茂山,則彼此力分,而不期刷而亦自安集矣。上曰,穩城戶役,若盡送,則茂山民亦難矣。晩淳曰,臣與道臣,有所相議,而茂山之民戶日增,今幾至四五千戶,穩城則昔之三千戶,今存一千五百餘戶,豈不可悶乎?戶役移送之論,亦出於迫不得已矣。上曰,穩城儒生,以此有上諫,未知可行否。善復曰,此是行不得之事矣。應淳曰,戶役移送,則移居茂山者,當又散而還穩,會減之論,亦不可輕議。新府使下去時,使之往復道臣,條列馳聞則似好矣。上命書傳敎曰,上旬次對,進定於再明日。今聞前北道御史所奏,穩城不可不顧,而予則曰專在於守令,儒臣旣請,促令赴任,時府使尹禧東,其令再明日辭朝。穩城儒生上書,欲一取覽原書,再明次對,一體持入事,分付。諸臣以次退出。
上在昌慶宮。常參以代理停,經筵停。
自寅時至辰時,有霧氣。
下直,定州牧使洪梓,端川府使閔鏽,仁同府使李徵國,利城縣監李祐遠,三嘉縣令金令澤,嘉山郡守崔挺天,鎭岑縣監李定鎭,軍威縣監李時啓,北虞候成益烈,居山察訪李東贊,靑丹察訪李國輔,幽谷察訪姜浩溥,金泉察訪金樂洙。
洪準海達曰,大司憲金相奭未交龜,掌令張淀·申應顯未肅拜,執義李厚達,持平李鎭恒在外,李潭上書入達,今日以監察茶時之意,敢達。令曰,知道。
具允鈺達曰,明日常參,取稟。令曰,停。
任達曰,左副承旨金光國,今日不爲仕進,牌招,何如?令曰,依。
金光國啓曰,監·兵使密符親納,例也,而前江華留守金相奭,以身病陳書,使偏裨替納,依定式從重推考徽旨捧入之意,敢啓。傳曰,知道。
具允鈺,以侍講院言達曰,本院輔德朴盛源,旣有只推之令,卽爲牌招察任,何如?令曰,依。
以輔德朴盛源牌不進罷職令旨,令于具允鈺曰,推考徽旨捧入。
具允鈺,以弘文館言啓曰,校理李瀰書批已下,修撰安杓自鄕上來,竝卽牌招察任,何如?傳曰,允。
金光國達曰,明日次對,兩司當爲進參,除在外陳書呈辭受由外,掌令張淀待開門牌招,以爲進參之地,何如?令曰,依。
任,以宗簿寺官員,以提調意啓曰,今此國朝御牒·璿源譜略修正,自本寺擧行事,命下矣。事體自別,校讎頗多,校正官二員,宗班中擇差,與本寺郞廳,眼同董役,何如?傳曰,允。
任,以宗簿寺官員,以提調意啓曰,今此國朝御牒·璿源譜略修正時,國朝御牒正書書寫官,自前以宗臣差下矣。安興君埱,差下繕寫之意,敢啓。傳曰,知道。
具允鈺,以吏曹言達曰,下等守令,雖遇赦蕩滌,二年前勿復檢擬於守令事,曾有定奪矣。新除授竹山府使金永綬,前以穩城府使居下,雖蒙蕩滌,未經二年而誤擬受點,不勝惶恐。旣違令甲,不可仍置,竹山府使金永綬改差,何如?令曰,依。
具允鈺,以吏曹言達曰,本曹佐郞尹勉憲呈狀內,身病甚重,勢難察任云,今姑改差,何如?令曰,依。
金光國,以兵曹言達曰,慶德宮假衛將崔泰崙,素患痰癖之症,近甚危篤,旬月之內,萬無起動供仕之望,呈狀乞遞。宿衛輪番之任,不可久曠,今姑改差,何如?令曰,依。
具允鈺,以冊禮都監郞廳,以都提調意啓曰,本都監監造官,禁府都事金鍾卨,啓下矣。本職有妨兼察,令該曹依例口傳閑官換差,何如?傳曰,允。
具允鈺,以禮曹言啓曰,卽者幼學李廷鳳所志內,以爲今此別試文科初試時,入格於二所三等第一百二十五人,而啓下榜眼考見,則矣名廷鳳之廷字,誤以時字書之矣。父名虎炳之炳字,以訥字書之,付標釐正云。取考秘封,則其父子名誤書,果如狀辭。原榜目中改付標以入,而當該試官及四館官員,推考警責,何如?傳曰,允。
金光國,以內乘,以一二提調意達曰,內乘徐有大,時無職名,令該曹依例付軍職,冠帶常仕,何如?令曰,依。
以江原監司狀達,原州等官居,幼學元鎭東妻趙氏等,爲虎囕死事,令于李永暉曰,囕死人等,令本道恤典擧行。
鄭尙淳·洪準海等書曰,伏以,六禮順成,縟儀載擧,歡欣慶忭,八域惟均。仍伏念臣等,俱以無似,忝居近密,責重惟允,愧切尸職。日者憲疏譏斥備至,臣等使此益不勝瞿然自恧也。夫疏路之見格,臣等亦嘗竊憂,臺章之來,豈不欲趁卽登徹,而但前後禁令之下,旣不敢遽違,亦無由提稟,以致屢費往復,數日相持。其所論斥,臣等固亦受而不辭,而若其不職之失,不可以其言之未徹,而有所自恕也明矣。屢逋嚴召,未蒙例勘,親祭在前,黽勉承膺,而揆以私義,至今慙赧,耐過淸齋,露章自引。伏乞离明,俯垂鑑諒,亟遞臣等之職,以重臺言,以安微分,不勝萬幸。答鄭尙淳等書曰,覽書具悉。爾等其勿過辭,從速察職。
戶曹判書洪鳳漢書曰,伏以,嘉禮順成,賀儀載擧,臣民歡忭,曷有其極?臣於月前,重患關格,急試鍼藥,僅延縷命,而滿面浮高,呼吸急促,坐臥俱妨,作一籧篨。前後賓對之列,俱未進參,昨日駿奔之班,又未趨與。病裏惶隕,若無所容,顧臣此症,乃數十年痼疾,而今番痛勢比前陡劇。蓋臣稟本虛脆,年且向衰,不能自量,連擔重任,內而精神潛消,外而筋力積敗,加以無前暑濕,昕夕奔忙,致有宿病闖發,安危莫分。藉令引日調將,得免殊域,若其復完人,時月難期,尙何論帶劇任而應繁務乎?又況冊禮期迫,敦匠事緊,臣之所帶提調之任,決不容虛帶。養病則及時遞改,國體當然,而許久羈縻,迄未變通者,無或以本職之例兼,而移改之爲難耶?度支之或遞都監,都監之不帶度支,間有前例之可據,固未必以此爲拘,而今臣病勢,勿論此任彼任,俱無自力之望,儻使本職,獲蒙先解,則至於兼帶,自在倂遞。臣若徒懷嚴畏,不早呼籲,以致臨時窘急之患,則亦豈不益臣之罪乎?玆敢伏枕呼寫,控懇於貳極之下,伏乞离明,特恢悶覆之仁,亟降鐫免之令,使重務無曠,殘喘獲全,不勝萬幸。答曰,覽書具悉。大禮順成,賀儀載擧,慶忭之忱,曷有其極?卿其勿辭,調理行公。
大司憲金相奭書曰,伏以,邦慶稠疊,大禮吉成,臣民歡頌,曷有其極?仍竊伏念臣待罪沁府,兩朞于玆,老羸癃孱,一味尸素,居恒惶愧,惟俟早晩譴何,及夫瓜遞,遽叨見職,臣誠一倍懍惕,益不知置身之所。臣之脹病脚症,已是十數年痼疾,而重添於島中瘴濕之祟,當此澇暑,比前陡劇,身浮腹脹,喘促而氣息欲絶,膝痛筋縮,蹣跚而寸步莫運,委身床褥,臥起須人,而又自數日以來,兼患洞泄之症,度數無算,晝夜辛苦,眞元日陷,生意都盡,已無祗肅新命之望,而且念交龜後親詣納符,係是常例,事體不輕,而病狀如右,無以自力,不獲已使偏裨替納,惶悚之極,尤增死罪。伏乞离明,俯垂鑑憐,亟遞臣所帶之職,仍治罪偃便之罪,以安賤分,以昭法紀,不勝至願。答曰,覽書具悉。邦慶稠疊,慶忭之中,大禮順成,縟儀已擧,慶忭之忱,曷有其極?卿其勿辭,調理察職。
掌令申應顯書曰,伏以,天休荐至,大朝殿下受封歲回,縟儀誕擧,日吉辰良,嘉禮順成,慶溢宗祊,歡騰率普。仍竊伏念臣罪如山,聖恩如海,乍施薄竄,旋蒙特宥,凡有注擬,輒辱恩點,春坊除命,至下於西試竣還之際,臣感激恩數,不敢濡滯,跋涉潦水,僅得還次,而連値淸齋,未暴臲卼之情,間違令召,自犯逋慢之誅,罪上添罪,尤切悚凜。乃於千萬夢想之外,忽伏承栢府新命,數旬之內,除旨聯翩,雨露之私,若偏臣身,負罪賤臣,何以得此?惝怳感泣,莫省攸措,在臣分義,固當竭蹶趨謝之不暇,而第臣昨春行遣時,所被大朝嚴敎,萬萬惶悚,至今追思,汗尙浹背。噫,如臣湔劣,猥蒙我大朝特達之知,拂拭眷顧,逈出尋常,頂踵毛髮,皆歸造化。苟非木石之頑,豈無殞結之心?糜身粉骨,少效塵刹之報,卽臣寤寐之所耿結,而已忱誠淺薄,天日高遠,因一目下事偶然攙及者,卒自陷於孤負聖恩之科。臣每誦伊時知遇報答等恩敎,撫躬慙痛,直欲無生。雖蒙聖度包容,不記舊愆,復畀宿趼,而區區私義,轉益澟惕,其何敢徒恃寵靈,諉以已往,晏然爲一刻蹲冒之計哉?抑臣又有所惶愧不自安者,臣於世務,本甚生疎,今番掌試,果露醜拙。一等二人,有違前例,至煩道臣之狀辭,臣之觸事憒憒之狀,於是乎益著矣。臣方以此縮伏俟勘,官職去就,尤無可論。且臣老母年迫七耋,疾病沈綿,長在床褥,而忽自數昨,重患暑癨,症情危篤,氣息澟綴,臣左右扶將,方寸煎灼,使臣雖無情勢之可言,卽此私情,斷無離舍供職之望。玆敢悉暴微懇,仰瀆睿聽。伏乞离明,察臣悚蹙之情,矜臣焦迫之私,亟許鐫削臣職名,以安私分,以便救護,千萬幸甚。答曰,覽書具悉。聖上封爵回甲,邦慶無前,縟儀已擧,慶忭之中,大禮順成,尤切慶忭之忱,曷有其極?爾其勿辭,救護母病。
兵曹判書趙雲逵書曰,伏以,日吉辰良,大禮順成,縟儀載擧,臣民慶忭,曷有其極?臣於日昨,得伏見都監賞典之下政院者,鞍馬晉錫之寵,亦及於臣身。於是惶霣愧恧,靡所自措,適當迎渭之禮成,猥忝將命敦匠之列,獲覩盛儀,榮願極矣。顧其職分,則不過一朔董役數次執事而已,曾何足與論於酬勞之典,而特照舊例,濫推恩賞。噫,嚬笑之愛,明主所戒,罔功之賞,古人攸恥。今若固有而晏然承當,則非但有愧於臣心,其在愼賞之政,亦豈不有損也哉?玆陳短章,略暴微懇,伏乞离明,俯垂諒察,導達聖聰,亟命收還臣賜馬之命,以重賞典,千萬幸甚。且於日前以禁喧一事,大僚至有草記請推之擧,臣不勝悚惕之至。伊日殿庭之張傘紛挐,實是前所未有,臣若果能嚴加檢飭,則豈有此闌入之弊乎?論其不職之罪,則臣實爲首,而郞官則至於下吏,而臣則只被薄勘而止。是豈朝家綜核之政哉?此尤臣難冒之一端,竝乞亟賜重勘,以警周衛焉。答曰,覽書具悉。大禮順成,縟儀載擧,慶忭之忱,曷有其極?今玆賞典,式遵舊例,卿其勿辭,從速行公。
吏曹判書閔百祥書曰,伏以,日吉辰良,嘉禮順成,臣民慶忭,曷有其極?仍念臣忝居銓地,捱過大政,瘡疣百出,譏誚四集,理宜速解重擔,退守本分,而大禮期迫,參班義重,黽勉復出,愧懍冞深。頃以趙榮順擬望事,聖敎截嚴,至命擬以誤薦之律,蒼黃屛退,恭俟重勘。不數日而特敍隨駕之命,遽下於城外訟愆之際,又一宿,而復除冢宰之旨,繼承於大庭呼嵩之時。臣於是時,且惶且感,不覺五內之戰掉也。嗚呼,引進黨霄,何等罪案,而薄譴旋解,曲賜庇覆,天官長席,何等重任,而纔遞還授,殆若偏私,是豈不有乖於明刑政之道,而亦豈不有違於愼簡寄之方哉?噫,彼榮順以乃祖之孫,幸逢盛會,以言獲罪,瘴海流離,六年乃敍,選部之檢擬宿趼,自是政例之所不可已者,率意照望,至受天點,此非獨爲榮順地,實體我大朝無棄物之聖德,而末梢事端,致煩聖心,苟究其故,罔非臣罪。然而大僚始雖出城,旋卽造朝,亦可見本事之無甚緊重矣。噫,臣雖至愚至頑,豈昧所被嚴譴之出於匪怒之敎,而第其四字傳敎,終非人臣所敢聞者,連値齋戒,尙未一暴情實,縮伏違逋,威罰是期。迺者絲綸渙發,開釋備至,旣下特寢頃日下敎之敎,繼有更爲牌招之催旨,而至於待賤臣行公後開政之命,尤出常格之外。臣感激恩渥,不暇他顧,不得不顚倒入肅,冒赴政席,而反顧循省,愧汗浹背。臣旣出而承命矣,固當竭力奔走,以死圖報,而顧今世道日下,人心難平,以臣闊迂之性,其何以範鎔一世,而初命旣承,迫於事會,仍因久冒,非臣本情。今若憑恃寵靈,揚揚復膺,則臣身狼狽,姑捨勿論,國事僨誤,尤當如何?況伊日政望,臣實主之,而參政兩堂,初旣混被嚴旨,到今尙在散地,臣獨以臣代臣,官銜如舊,此又臣難進之一端。玆敢瀝血仰籲於貳極之下,伏願睿慈,曲加諒察,亟賜斥退,使微諒得全,重任無曠,公私不勝萬幸。答曰,覽書具悉。大禮順成,賀儀已擧,慶忭之忱,曷有其極?卿其勿過辭,從速行公。
持平李潭書曰,伏以,臣之情勢,萬萬臲卼,擬待淸齋之過,冒上一書,以俟處分矣。卽接家信,臣母宿病,患暑猝劇,症形危急,江鄕異於京洛,醫藥不能以時。臣以獨子,無他兄弟可以替臣救護者,情私煎迫,他不暇顧,投進短章,忙尋鄕路。伏乞离明,亟治臣擅行之罪,以肅朝綱焉。答曰,覽書具悉。爾其勿辭,救護母病焉。
校理李瀰書曰,伏以,寶籙重新,嘉儀順成,大庭呼嵩,一朔而再擧,率土歡忭,曷有其極?臣罪在妄言,竄黜猶輕,猥荷寬恕之度,薄從末減之科,而日月未幾,恩敍復降,甄錄之霈渥維新,金華之淸銜如舊,臣轉罪爲榮,始警終惑,實未知何以得此於聖朝也。自顧蹤地,豈復有抗顔冒出之勢,而適會大禮隔日,未敢言私,黽勉一肅,隨陪班之後,其廉隅之壞損,去就之郞官,臣固自訟,人謂斯何,一味縮伏,惟大何是竣。不意日昨大朝筵中,恩諭諄複,誨飭備至,責之以分義,開之以道理,霜雪雨露,無非陶鎔之至敎,臣雙擎百讀,以惶以懼,豈不思感激趨承之道?而素抱痰癖之症,遇暑沈頓,負席叫死,轉動無路,屬値淸齋,控籲路阻,特敎之下,曠日泯默,頑然如木石,此尤臣之死罪也。且臣所帶春秋兼銜,與知事臣閔百祥,有內外兄弟應避之嫌,在下當遞,臣實當之,亦宜照法變通也。伏乞离明,俯賜鑑諒,將臣職名,劃卽鐫免,以靖私義,以存公格,不勝幸甚。答曰,覽書具悉。聖上封爵回甲,邦慶無前,慶忭之中,大禮順成,縟儀已擧,尤切慶忭之忱,曷有其極?書辭,令該曹考例,稟處焉。
江華留守元景淳書,王若曰,國家重兩都之寄,予方難於其人,廊廟輟貳樞之班,卿實合於是任。玆宣十行之諭,困煩一赴之勞。眷彼江都之雄饒,實是天府之險固,島嶼開陸,地勢扼上流之咽喉,溟渤爲池,水路通三都之舟楫,餱糧山積,紆列朝宵旰之謨,鎭堡星羅,軫他日陰雨之備。第緣昇平之歲久,以致疎虞之日深,軍簿有擁虛之嘆,何以充額?戎備無待變之具,良可寒心。矧吾民困瘁之憂,未有甚於近日,惟玆土保釐之責,必須待於良臣。惟卿,剛方之姿,重厚其質,率先代忠勤之行,譽謄肖孫,服外氏詩禮之傳,樂有賢祖。惟恬雅淳實之性,天所賦也甚豐,伊堅確公正之論,世共推以難奪,遍歷史局金馬之華貫,雅望旣隆,更試畿甸嶺服之列城,治績已著。蓋其一生行己,休休焉有諄謹之風,所以卄年立朝,恂恂然絶進取之志,循序躋卿宰之秩,何嘗藉當路吹噓?體國抱進退之憂,祗自勉一節夷險。年位漸高而操履益確,名實愈著而身心彌謙,才識俱優,曾無干名之習,勤儉自飭,常存安分之思,守淡泊而處江湖,退然一介寒士,恥傾奪而避名利,信乎當世完人。立身不苟行藏,事君自有本末,惟曩者樞密之特除,蓋出漢帝褒卓茂之心。顧今日居留之是掄,寧孤趙君任尹鐸之意,玆授卿以江華府留守兼鎭撫使。卿其祗服寵命,勉展洪猷,紀律必嚴,明親上死長之義,恩信竝洽,盡牧民禦衆之方。衙門旣尊,體貌自是重鎭,保障斯托,安危要藉通才,若其稟裁,亦有典例。於戲,護祥雲於眞殿,衛守宜勤,占駭浪於官津,瞭望必審,敿乃干敹乃甲,宜講詰戎之圖,築斯城,鑿斯池,詎忽禦侮之責,夙夜匪懈,用副乙丙之憂,事變無窮,莫替庚甲之備。吾且召矣,卿其往哉,故玆敎示,想宜知悉。
黃海監司鄭玉書,王若曰,立賢無方,古聖王之懿範,惟皇作極,予一人之苦心,玆今漢廷二千石之憂,庸畀斗南第一流之彦。惟卿,本乎經術而文章餘事,推諸言行而名實相符,形不長而貌不揚。其心則莫狀一片,智欲圓而膽欲大,其勇則必往萬千,塵埃帽靴,潦倒栢臺之步,邊塞鬢髮,棲遑竹使之行。擢邇班六仙之聯,嘉夙夜之惟允,題乃祖七分之贊,喜典刑之可徵,而南邑豈爲錦還,故中宸別思器使,眷玆黃海一域,寔是靑丘重藩。稅均銅鹽,一都會人物輻湊,境連水陸,卄三州關防星羅,民俗異湖嶺之間,獷悍難制,道里通幽燕之界,廚傳相望。嗟,爲任旣重且繁,顧斯選非卿莫可,玆授卿以守黃海道觀察使兼兵馬水軍節度使巡察使海州牧使。卿其輟河陽栽桃之手,興南國憩棠之謠,明三載黜陟之方,柔不茹而剛不吐。按千里襟帶之勢,威以濟而恩以懷,宣王澤於海堧,老羸扶杖而聽詔,勵廉操於氷蘗,貪墨望風而怵心。理財賦之源,耗費是省,變弓馬之俗,儒敎乃行。於戲,世稱喬木之流風,天無雨露之澤地,堂箚本無深意,胡乃過嫌。藩任雖云不輕,視以外補,蒼顔白首,蔚然老成人之聲譽,大纛高牙,別是新刺使之榮寵,故玆敎示,想宜知悉。知製誥金蓍耉製進
上在昌慶宮。常參以代理停,經筵停。
下直,穩城府使尹僖東,慈仁縣監金埅,玉果縣監李德一。
自寅時至巳時,有霧氣。夜四更,流星出虛星下,入南方天際,狀如拳,尾長二三尺許,色赤。
鄭尙淳達曰,大司憲金相奭身病受由,執義李厚達在外,掌令張淀牌不進,申應顯親病受由,持平李潭親病受由在外,李鎭恒在外,今日以監察茶時之意,敢達。令曰,知道。
具允鈺達曰,明日常參,取稟。令曰,停。
任達曰,同副承旨洪準海,今日不爲仕進,卽爲牌招,何如?令曰,依。
傳曰,大臣·備局堂上引見。
以掌令張淀牌不進罷職令旨,令于鄭尙淳曰,推考徽旨捧入。
鄭尙淳,以侍講〈院〉言達曰,本院輔德朴盛源,旣有只推之令,卽爲牌招察任,何如?令曰,依。
有政。吏批,判書閔百祥進,參判金致仁進,參議未差,右副承旨鄭尙淳進。以李益輔爲戶曹判書,黃仁儉爲吏曹參議,李顯泰爲正言,鄭遠達爲校理,金會元爲弼善,洪樂命爲兼文學,崔光璧爲說書,金蓍耉爲吏曹佐郞,趙錫愚爲兵曹正郞,洪秀輔爲禮曹正郞,李壽鳳爲右通禮,鄭錫百爲儀賓都事,李延文爲寧陵參奉,朴敬鎭爲穆陵參奉,李碩儒爲竹山府使,李錫祥爲安邊府使,宋瑩中爲承旨,訓鍊都監提調李益輔單付。兼春秋十二,李海鎭·徐有良·徐秉德·沈勖之·鄭述祚·安致宅·李在協·李萬育·李廷烈·權穎·南玉·趙宗濂單付。兵批,判書趙雲逵,參判蔡濟恭病,參議韓光會病,參知柳謇入直進,右副承旨鄭尙淳進。副護軍金永綬,副司直洪鳳漢·鄭宲·洪趾海,副司果元義孫,副司正徐有大。
吏批,口傳政事,禁府都事金鍾卨,禮賓奉事李䋚相換。
鄭尙淳,以義禁府言達曰,蔚山府使安允行,憑閱處之事,徽旨達下矣。安允行時在任所云,依例發遣書吏拿來,何如?令曰,依。
任·具允鈺·李永暉·金光國等書曰,伏以,臣等,俱以無似,忝叨近密,凡於唯允之責,已多尸素之愧,居常兢蹙,惟譴何是竣。迺者院僚,以憲疏之有所譏斥,至有聯章自引之擧,則臣等旣同在一院,其所處義,宜無異同,何可諉以非該掌,而晏然而已乎?玆敢冒陳短章,略暴微懇,伏乞睿慈,特賜鐫免,以安微分,千萬幸甚。答曰,覽書具悉。卿等其勿過辭,從速察職。
鄭尙淳啓曰,卽伏見黃海監司趙明鼎書本,則謂有情勢,今春夏等殿最飭敎之下,不爲封進,如是陳書,其在事體,誠極未安。原書纔已下送,黃海前監司趙明鼎,從重推考,卽爲擧行之意,分付,何如?傳曰,允。
乙卯閏六月初三日卯時,王世子坐德成閤。承旨持公事入對時,左副承旨金光國,記事官南玄老,記注官金基正,記事官李普溫,以次進伏訖。光國曰,此東萊府使沈墢倭船去來狀達也。令曰,承旨讀之。光國讀訖。仍令踏達字。諸臣以次退出。
己卯閏六月初三日辰時,上御熙政堂。大臣·備局堂上引見入侍時,領議政金尙魯,左議政申晩,右議政李,行禮曹判書洪象漢,吏曹判書閔百祥,刑曹判書申晦,吏曹參判金致仁,行副護軍具善復,右副承旨鄭尙淳,記事官邊得讓,事變假注書安寬濟,記事官金普淳·李之晦,以次進伏。尙魯曰,日候極熱,聖體若何?上曰,一樣矣。尙魯曰,寢睡·水刺之節,亦何如?上曰,亦一樣矣。尙魯曰,湯劑及瓊玉膏連爲兼進乎?上曰,湯劑中止,膏則進御矣。曰,丸劑亦兼進乎?上曰,兼進矣。晩曰,日熱雖如此,冷劑有妨於調方,雖調氷之物,勿爲進御伏望。上曰,前則當熱必思冷矣。今則雖欲冷,而無進御之思,此可見氣不如古矣。尙魯曰,中宮殿氣候,一樣差勝乎?上曰,卽差矣。王世子氣候,何如?上曰,一樣。王世孫氣候,亦何如?上曰,一樣好在矣。上曰,大禮不遠矣。尙魯曰,日熱比甚,沖年行禮誠爲伏悶。尙魯曰,王世孫謝箋頭辭,考禮曹前例無之,而當自禮曹撰進,故敢稟矣。上曰,世子冊封無前例乎?象漢曰,自承文院撰進,頭辭則自禮曹爲之,而世孫謝箋頭辭,無謄錄矣。尙魯曰,王世孫賀箋,旣有禮曹頭辭,則謝箋豈無頭辭乎?古雖無之,自今爲始,自禮曹爲之,似好矣。上曰,自禮曹爲之,可也。尙魯曰,此咸鏡暗行御史鄭晩淳別單也。上曰,先讀儒生上疏,可也。仍命承旨讀奏。上曰,殘忍矣。尙魯曰,淸差又難,別有變通後,可以支保,而無善策矣。上曰,穩城府使尹僖東入侍事。出榻敎上曰,再昨晝講時,鄭晩淳,以此事陳奏,予問以救弊之策,則以淸差時所用計減奏之,則彼儒臣以重難陳對矣。予則曰擇守令爲上策,而尹禧東今入侍,會減果,何如?尙魯曰,難矣。上曰,予見如是,而不救則負彼蒼矣。別有所區處耶?尙魯曰,下敎誠然矣,得人上策,而此與道臣相議爲之事也,不可只聽御史之言,容易處之矣。上曰,會減有何難事耶?尙魯曰,交濟過賑只有之,而以淸差年年給之,則公穀幾何不盡乎?上曰,淸差來時,只會減矣,何必年年會減乎?晩曰,交濟倉,吏判祖父奏請創設矣。尙魯曰,其後洪啓禧廣設矣,北道不過交濟穀,而一年所會,亦不過四百石,今若切半賜給,實爲難繼之道矣。上曰,今番一次會減後,何必更給耶?尙魯曰,若欲以特恩會減,則迎賑穀一次給之無妨,而此則與交濟穀,名目不同矣。上曰,以一年條會減,何如?尙魯曰,以特恩欲施,則此亦出於顧恤邊地之德也。一年條,以特敎蕩減,似好矣。晩曰,穩城居中接待之節,比他邑最難矣。其中獨當者,與他邑竝力當之,而交濟過賑,限年數二三次給之,則五六年內,可以還集矣。曰,今年則以特恩蕩減四百石,來年則新府使下去後,與道臣從長爲之,好矣。上曰,諸臣奏之。象漢曰,遠地事情,何以知之,而左相所奏是矣。以特恩施之,似好矣。百祥曰,左相所奏好矣,限年數特減無妨矣。晦曰,以禮單言之,昔納四升布,近來則皆以細布納之,所納之費,自至八十餘同云矣。此等之弊,誠非支堪之道,以特恩計減則大爲省弊矣。致仁曰,左相所奏好矣,其餘救弊,則新府使下去,與道臣狀聞好矣。上命書傳敎曰,噫,其雖衰耗,一心在元元,視八道奚異?況西北邊地,卽昔年愛恤之所也。設廳而慰武士,臨政而每飭用,若無御史之書啓,亦無儒生之上書,予何以知之?其於上書,已至回粘而莫之聞也。因儒臣所奏,取覽其書,末梢三朝以下句語,噫,彼北民,望若其父,而吁嗟否德,莫能濟子,此非徒負元元也,寔負陟降也。思之及此,不覺嗚咽,雖召時府使,若無顧助,其何以招來安集?其於刷還,則無異乎召其民而陷溝壑也。其雖否德,白首暮年,豈忍爲此?爲先限二差本府所費者,特爲會減,以開穩民安集之路。此外可以除弊者,令時府使尹禧東,就議道臣·帥臣,條列狀聞,登對稟處。今聞諸議中穩城府輸送他官者,其令除之云,而雖除穩城,慶會兩府,必受其弊。若欲平均,則咸鏡一道均受其弊,莫曰其弊之零星,粒米括民,如拔己毛。予則曰專在道臣·帥臣·守令,道臣若能嚴飭,則豈有此弊?帥臣若能守法,其效奚止鍾城?守令其若竭誠,其弊奚及元元?以今日筵中所奏推之,昔之四升,今爲六升,昔不過十同之內,而今過數十同。此無他,欲免一時之困,歲加日增,民受其弊者也。旣聞之後,若不申飭,曰有其國,曰有朝廷,源淸則流潔,凡事必也端本,自今冬交市,昔無今有者,若不大加釐正,當遣宣傳官,帥臣該邑守令,卽行軍律。噫,一時受困,浪就軍律,輕重奚似?予雖衰矣,太阿在上,今者此敎,非一時申飭之意也,亦非徒穩城也。令備局以此分付道臣·帥臣,恪謹奉行,莫犯此律。上曰,尹禧東入侍皆聽矣。別無他下敎,下去後,須懋哉懋哉。禧東退出。尙魯〈曰〉,此咸鏡道暗行御史鄭晩淳別單,而其一,穩城事也,此則已有筵中特敎,本道且當依此奉行。其一,鏡城所納兵營柴炭草,以吉州·明川·富寧三邑續田,依初分定之數,責納事也。吉州等三邑抄選軍之革罷,旣出於減名色除民弊之意,則雖曰出自續田,其何可復爲貽弊於三邑乎?兵營所納之柴炭草,其數未免濫多,若令道臣,往復帥臣,酌量剋減,則鏡城自可無獨當難堪之慮,以此分付道臣,何如?上曰,此正有若所謂盍徹也。其本量減,自可無弊,自備局問于道臣,登對時稟處,可也。尙魯曰,其一,定平交濟穀中,秋牟,從民願以春牟代納事也。秋牟旣非該邑所出,而糴納之際,遠地貿來,爲民弊不貲,則代以春牟,誠爲便好,使之依此施行,何如?上曰,依爲之。尙魯曰,其一,高原郡守還作六年窠事也。此是本邑六年窠,而中間變爲三年窠者,爲慮水土之惡也。十餘年來,此患漸勝,而數遞爲弊,只使民邑難支,則以六年窠復舊,果似合宜,然此等事,不可不一問於本道主人。令道臣商量狀聞後,更爲稟處,何如?上曰,此係民弊,何問道臣?依御史所請施行,可也。出擧條上曰,洪景海得乎?尙魯曰,去四十里下得之云矣。上曰,慘矣慘矣。尙魯曰,臣等亦知奬用之人,而意外渰死,誠慘然矣。上曰,洪啓禧情事思之,尤覺慘然矣。金城初不補外,則景海豈死乎?是由予而死矣。尙魯曰,金城果善治,愛民如愛子,百姓聞渰死之報,一境之內,無少長皆涕泣奔走云。其入人之深,於此可知矣。上命書傳敎曰,頃者守令·察訪下敎時,未果矣,其時同乘船官屬·沙工等,令該道顧恤妻孥事,分付。上曰,吏判,有乃祖之風,不爲撕捱,卽出肅謝,予則謂貴矣。尙魯曰,吏判在外旣久,殿下不曾任使矣。此後奬用,不知至於何境,而誠可用之人也。上曰,再昨儒臣,亦有所奏,而鄭玉,豈不可爲海伯乎?外雖短矮,內實堅强,不可輕視矣。百祥曰,太堅强之人矣。尙魯曰,殿下若有大用之臣,則雖有些少差誤,勿爲顧藉,必警責俾無疑阻,此乃用臣之道也。雖以吏判言之,政注之間,若有不合於聖意,則必頻頻警飭,或下推考,如是而後,可爲大用之道矣。上曰,重臣輕銳,多有不足處,而以向來事言之,頗有欠處,而今爲吏判,姑無輕銳事矣。晩曰,其時年少未經事之致矣。尙魯曰,此黃海水使李國賢,登山鎭松田摘奸後狀本也。以爲卽今登山鎭,處在巡威島,而勿論標內標外,松木蔚密,但標外不如標內,故可耕處間間有之,田畓之時起者,亦多有之。舊登山則標內外可耕之地,幾盡起墾,而標內有三庫鹽盆,不可不撤罷。請令廟堂稟處,而摘奸備郞手本,亦與帥臣之狀,大體同矣。此則不須別議,可耕之地則許耕,樹密之處則禁養事,分付帥臣。至於鹽盆,三坐數少,不必爲大害,且是均廳所管,有難輕罷,今姑置之,何如?上曰,依爲之。出擧條尙魯曰,備堂之有病故,不甚異事,而小臣無似,待罪廟堂,不能董飭,皆臣等之罪也。以事體言之,極爲未安,以試官事,被罪之人,亦引入不爲行公,此過矣,一竝從重推考,何如?上曰,望七之君,不憚盛暑,三講三對,猶能爲之,而備堂則太便矣。耳目之官,亦寒心矣。上命書傳敎曰,噫,白首暮年,三講三對,豈其樂爲?一則追慕,一則自强,五日之中,盈堂備宰。今止五人,使三公至有引咎,事之寒心,莫此爲甚。諸宰中例兼及有情勢實恙者外,一倂下義禁府,推考。尙魯曰,傳敎未畢寫之前,有所徑奏,筵體未安,刑曹判書申晦推考,何如?上曰,依爲之。出擧條尙魯曰,如戶判者,誠實病而不輕矣。上曰,予實爲悶矣。其人太用心,故有病矣。尙魯曰,然矣。上曰,戶判之任,欲許解,何如?尙魯曰,果可惜而聖敎及此,許遞何妨乎?晩曰,調理間許遞,病差後復用無妨矣。上命書傳敎曰,今聞戶判果有實恙云,其在使臣之道,其宜軫念,本職及都監堂上,特爲許遞,戶判有闕代,政官牌招開政。上曰,卿等第思之,誰有可堪度支之任者乎?尙魯曰,李益輔聖上曾未任使矣,此人試使之,好矣。晩曰,諸臣,殿下皆已試用,其長短,聖上之所燭,則臣無仰對者,而領相所奏之人,好矣。曰,首相旣有所擧,臣何敢以他人仰對乎?領相之所擧,好矣。上曰,或在外任,或在兩銓,誠無可爲之人矣。尙魯曰,李成中誠可合於此任,而亦爲箕伯矣。上曰,成中在戶判,從容爲之矣。尙魯曰,頗有精神而誠難人也。晩曰,貢市民,皆稱頌惜去矣。曰,與論洽然,聰明且過人矣。尙魯曰,諭善之任,不可久曠,而前左諭善徐志修,纔已敍用,還差,何如?上曰,依爲之。出擧條尙魯曰,臺官入闕中,則詣臺廳傳達,雖有情勢,亦必引避,例也,而終古至今,未嘗有因事入來,無端出去之事,臺體之嚴有如是,而近來兩司之入闕中者,不爲詣臺,任自徑歸,視若故常,無人不然,身爲臺諫,不能正己,如此其何以正人乎?四百年臺體,隳壞無餘,事之寒心,無過於此。昨冬下敎申飭以後,入闕不詣臺臺官,竝削職,何如?上曰,依爲之。尙魯曰,曾因右相所達,有入闕臺諫不爲詣臺者,政院知奏之敎云,而其後兩司之犯此科者,政院只請牌招,而一不仰奏,旣承下敎之後,不能擧職如此,事甚未安。前後該房承旨,從重推考,何如?上曰,旣爲下敎,則事極寒心,當該承旨遞差。曰,臣昨冬以此事,仰奏矣。旣承下敎之後,承旨之不爲擧行,不可遞差而止,罷職,何如?上曰,依爲之。出擧條尙魯曰,今五月以海西漂民出送事,禮部咨文二度出來矣。待原本啓下,令槐院依前例卽爲撰出回咨,定禁軍騎撥,下送于灣府,使之傳給鳳城,轉送燕京,而無方物謝表,亦令撰出,順付使行,何如?上曰,依爲之。出擧條象漢曰,王世孫進謝箋時儀注,今方磨鍊,而以二去丁未年例傍照,則先後四拜時,當有樂作之節矣,今番則何以爲之?敢稟。上曰,今番則異於丁未,樂作置之,初勿陳設,可也。出擧條象漢曰,考見己丑謄錄,則王世孫由協陽門,行禮於仁政殿矣。今番則以何門磨鍊乎?敢稟。上曰,以延陽門擧行。出擧條象漢曰,冊禮習儀初,二三度百官竝參事,依前磨鍊啓下,而近來百官只參於三度,今番則何以爲之乎?敢稟。上曰,依爲之。出擧條象漢曰,冊禮告廟之節,例爲臨時前期擧行矣。今番則望日適在於冊禮二日之前,別爲擇日乎?抑兼告乎?敢稟。上曰,望日兼告,可也。出擧條上命書傳敎曰,今番初再度習儀,百官進參置之。百祥曰,府夫人爵號,以鶴城,啓下矣。聞鶴城非本州云,改付標以入,何如?上曰,依爲之。諸臣以次退出。
上在昌慶宮。常參以代理停,經筵停。
下直,位羅萬戶李時雄。
自昧爽至巳時,有霧氣。
鄭尙淳達曰,明日常參,取稟。令曰,停。
又達曰,大司憲金相奭身病受由,執義李厚達在外,掌令張淀牌不進,申應顯親病受由,持平李潭親病受由在外,李鎭恒在外,今日以監察茶時之意,敢達。令曰,知道。
藥房都提調臣李,副提調臣任啓曰,中伏已過,炎熱愈酷,伏未審此時,聖體調攝,若何?寢睡·水刺之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。中宮殿氣候,何如?王世子氣候,何如?嬪宮氣候,何如?王世孫氣候,亦何如?臣等不勝區區憂慮,敢來問安,竝此仰稟。答曰,知道。予與內殿,氣候一樣。世子·嬪宮氣候亦一樣,世孫氣候一樣。建功湯加劑五貼以入,後日次入侍宜矣。
中宮殿,藥房口傳問安。答曰,知道。
鄭尙淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任達曰,行左承旨具允鈺,今日不爲仕進,新除授同副承旨宋瑩中,不爲出肅,竝卽牌招,何如?令曰,依。
鄭尙淳達曰,憲府連日監察茶時,事甚未安。除在外陳書受由外,掌令張淀牌招,何如?令曰,依。
以掌令張淀牌不進罷職令旨,令于鄭尙淳曰,推考徽旨捧入。
吏曹口傳政事,兵曹佐郞李勉,義禁府都事李䋚。
宋瑩中啓曰,判義禁李鼎輔,本職纔已呈辭遞差矣。時無職名,令該曹依例口傳付軍職,何如?傳曰,允。
兵曹口傳政事,副司直李鼎輔。
傳于宋瑩中曰,召對爲之,御製編次人,同爲入侍。
以輔德朴盛源牌不進罷職令旨,令于鄭尙淳曰,推考徽旨捧入。
鄭尙淳,以侍講院達曰,本院文學尹光國連日入直矣,以身病徑出,上番闕直,事甚未安。輔德朴盛源,旣有只推之令,卽爲牌招入直,新除授說書崔光璧,時在慶尙道善山地,書筵入番事緊,斯速乘馹上來事,下諭,何如?令曰,依。
宋瑩中,以侍講院言啓曰,本院新除授兼文學洪樂命,時無職名,令該曹口傳付軍職,何如?傳曰,允。
兵曹口傳政事,副司果洪樂命。
鄭尙淳,以侍講院達曰,本院新除授兼文學洪樂命,旣付軍職,卽爲牌招察任,何如?令曰,依。
鄭尙淳,以弘文館言啓曰,新除授校理鄭遠達,時在黃海道金川地,經筵入番事緊,請斯速乘馹上來事,下諭。傳曰,知道。
鄭尙淳,以冊禮都監郞廳,以都提調意啓曰,王世孫冊禮時,玉印篆文正副本書寫官行戶曹判書洪鳳漢,旣已寫出,謹此封進,以備睿覽之意,敢啓。傳曰,用此本。
宋瑩中,以刑曹言達曰,今因金弼吉告狀,其妻信梅,爲趙時柱被打致死云,故使之依例檢驗,則初覆檢狀,俱有胸膛傷處,而初檢則曰柔軟,覆檢則曰微硬,被傷實因,專以硬軟爲主,則前後若是不同,其在審愼之道,不可不更檢而憑處。自本曹發遣郞廳,三檢後處之,何如?令曰,依。
京畿監司金相福申本,領府使兪拓基,月廩不受事。令曰,令本道更爲輸送。
檢閱金普淳書曰,伏以,臣有偏母,素多疾恙,居常澟綴,實無頃刻離違之勢,而祗以古人不遑將母之義,淹直已三箇月矣。卽接家信,則臣母宿病,添以暑癨,目今症形十分危篤,食飮全廢,轉側須人。在臣情私,旣聞此報,則其何以按住心神,奔走職事乎?玆不得不投進短章,徑出禁門。伏乞离明,俯垂諒察,卽治臣擅離之罪,以肅朝綱,以便救護,不勝幸甚。答曰,覽書具悉。爾其勿辭,救護母病焉。
行左承旨具允鈺書曰,伏以,月前前司諫臣李德海,爲復命入闕也。不爲傳達而退去,臣以代房達辭請推,而是日無大朝入侍,不得察奏。翌日該房承旨仕進之後,臣雖不復干預,而其不能奉行傳敎之失,臣亦有之。臣以當入現告之意,往復院僚,而院僚以一時代房之不當入,獨使見漏。臣於此實不勝瞿然慙悚之至。該掌代房,雖有差別,同罪倖逭,亦關廉愧,晏然居職,實非私義之所敢出。玆敢略具短章,仰暴危懇,伏乞离明,俯賜諒察,亟許鐫免,以安私分,則千萬幸甚。答曰,覽書具悉。卿其勿過辭,從速察職。
副修撰李源福書曰,伏以,臣於日昨,以臣父病,猥有控籲,適値淸齋,未及登徹,而番次苟簡,黽勉持被。卽因大朝傳敎,次對不進,諸備堂實恙外,竝令禁推,而臣父亦入喉院之現告矣。臣之前書,卒歸欺托,固不勝其萬萬惶恐,而臣父方將扶病就理,在臣情理,有不容頃刻遲徊於直次,玆敢投進短章,徑出禁門。伏乞离明,削臣之職,治臣之罪,以肅朝綱,以安私分,不勝幸甚。答曰,覽書具悉。爾其勿辭,從速察職。
判義禁李鼎輔書曰,伏以,臣得蒙睿覆之恩,京兆本職,三告解遞,臣誠感激,不知所喩。第金吾兼任,尙帶身上,昨以備局諸堂之不參大朝賓筵,至有禁推之命,臣方赴坐勘處,而臣之弟益輔,亦在其中,嫌不可一體擧行,故玆敢據例陳章。伏乞离明,亟賜變通,以存公格,以安私分,千萬幸甚。答曰,覽書具悉。書辭,令次堂擧行焉。
己卯閏六月初四日未時,上御熙政堂。召對編次人,同爲入侍時,參贊官宋瑩中,侍讀官李瀰,檢討官李宜馣,編次人元仁孫,記事官邊得讓,記注官李海鎭,記事官李之晦,以次進伏訖。上曰,編次人先進伏。仁孫進伏。上命書六禮順成後追慕記訖。上曰,編次人先退。上番儒臣讀近思錄訖。上曰,文義陳奏。上番曰,近思錄,無非緊要語也,而其中論語讀了後,不知手之舞足之蹈之言,誠如此者矣。觀書有深淺,則功效亦有深淺,非但論語然也。近思錄一部,亦至手舞足蹈之境,則去聖人不遠矣。上曰,所奏嘉矣。凡讀書,手舞足蹈然後,必有效矣。下番曰,聖上旣有切己之學,豈可逐端而盡奏,而蓋讀書之法,溫繹然後有效,不必隨讀而卽有效也。當此盛暑,連爲三講,孰不欽仰,而循復不已,則漸覺功效之無窮矣。上曰,儒臣先退,承旨持北道傳敎進讀。瑩中讀訖。上命持入次對不參備堂現告,上命承旨讀奏訖,仍命書傳敎曰,旣示申飭,其何對吏禁推,備爲諸宰,竝放送,旣命放送,訓將牌招,傳授命召。上又命持入黃海監司鄭玉敎書草,使承旨讀奏。讀奏訖。諸臣以次退出。
上在昌慶宮。常參以代理停,經筵停。
自昧爽至辰時,有霧氣。
宋瑩中達曰,明日常參,取稟。令曰,停。
又達曰,大司憲金相奭,掌令申應顯·張淀牌不進,李厚達,持平李鎭恒在外,李潭親病受由在外,今日以監察茶時之意,敢達。令曰,知道。
宋瑩中達曰,憲府連日監察茶時,事甚未安。除在外外,大司憲金相奭,掌令申應顯·張淀,竝卽牌招,何如?令曰,依。
以輔德朴盛源,掌令申應顯·張淀牌不進罷職令旨,令于宋瑩中曰,竝推考徽旨捧入。
宋瑩中,以侍講院言達曰,本院輔德朴盛源,旣有只推之令,卽爲牌招入直,何如?令曰,依。
以輔德朴盛源,兼文學洪樂命牌不進罷職令旨,令于宋瑩中曰,竝推考徽旨捧入。
宋瑩中達曰,文學尹光國謂有身病,無端徑出,依定式禁推徽旨捧入之意,敢達。令曰,知道。
傳曰,政事,明日爲之。
宋瑩中,以吏曹言達曰,新除授平安都事李廷烈呈狀內,八耋偏母疾病危篤,萬無離捨赴任之望,乞卽啓遞云。親病旣如是危重,則有難强令遠赴,依例改差,何如?令曰,依。
宋瑩中,以冊禮都監郞廳,以都提調意啓曰,都監堂上未差之代,新除授戶曹判書李益輔差下,俾卽察任,何如?傳曰,允。
宋瑩中,以承文院官員,以都提調意啓曰,犯越淸人劉自成正法事,知照咨文,自禮部出來,而有咨則有答,例也。此亦撰出回咨,別定禁軍,給馬下送于義州府,使之傳給鳳城,以爲轉送燕京之地,何如?傳曰,允。
宋瑩中,以內醫院官員,以都提調·提調意啓曰,因傳敎半乾全鰒,今月初一日封進事,前月十八日,發關分付於統制使及慶尙左兵使處,而其間或有未及之慮,更爲別關催促,尙無封進之擧。進上事體,何等重大,而不卽封進,如是過限,誠極未安。統制使及左兵使竝罷職,何如?傳曰,分揀。
以全羅監司狀達,全州居束伍軍,奴業尙妻朴召史等,爲虎囕死事,令于李永暉曰,囕死人等,令本道恤典擧行。
慶尙監司趙曮書曰,伏以,日吉辰良,我大朝迎渭之禮順成,臣民慶幸,曷有其極?仍念臣向陳訟罪之微忱,反承勿辭之溫批,感惶交至,因仍蹲據,又以殿最時等第做錯,獲被喉院之請推。臣於是尤不勝驚惶悚愧之至。鎭海縣監金國杓,旣以衙官,貽累船價招怨爲目,則其置下考,事例固然。臣於副本,明書下字,而正本謄寫之後,亦旣屢度較察,終未覺悟,則是臣昏謬之致。豈可諉之於傳書之錯誤,而有所自恕也哉?道臣一年之大政,莫如殿最,而其爲緊要,專在於上中下三字,則於是而做錯者,論其罪罰,譴削猶輕,何可以問備薄罰,晏然仍冒乎?且臣性本鈍滯,才非適用,而二載海邑,疾病添劇,半歲藩任,精神耗損,觸事憒憒,瘡疣百出,居常愧懼,如隕淵谷。況今有罪而薄勘,已試而蔑效,其豈可一任尸素,不思所以自處之道乎?玆敢略構短章,仰暴微懇,伏乞睿慈,亟降威罰,削臣職名,以便公私,千萬幸甚。答曰,覽書具悉。大禮順成,縟儀已擧,慶忭之忱,曷有其極?卿其勿過辭,調理察任。
兼文學洪樂命書曰,伏以,臣於病伏中,忽伏奉恩旨,以臣爲侍講院兼文學,臣於是且惶且感,不知爲喩。宜卽竭蹶趨承,以伸叩謝之忱,而第臣自春初玉署直中,猝得半身風痺之疾,轉輾沈痼,鍼藥無效,尙不能運動於戶闥之內。以此病狀,萬無時月間供職之望,而且臣父方爲知春秋,臣所帶春秋兼銜,在法當遞。玆詣闕外,敢陳短章,伏乞睿慈,亟令有司,照例遞改,因令勿復檢擬,以便調理,以延殘命焉。答曰,覽書具悉。書辭,令該曹考例,稟處。爾其調理,從速察職。
上在昌慶宮。常參以代理停,經筵停。
未時申時,日暈。
宋瑩中達曰,明日常參,取稟。令曰,停。
又達曰,大司憲金相奭,掌令申應顯·張淀牌不進,執義李厚達,持平李鎭恒在外,李潭受由在外,今日以監察茶時之意,敢達。令曰,知道。
宋瑩中達曰,憲府連日監察茶時,事甚未安。除在外外,未肅拜人員,竝卽牌招,何如?令曰,依。
以掌令申應顯·張淀牌不進罷職令旨,令于宋瑩中曰,竝推考徽旨捧入。
傳于金光國曰,大明會典·儀禮經傳·五禮儀,此三冊中,有三加文,謄書以入。
宋瑩中,以侍講院言達曰,本院上番,連日闕直,事甚未安。輔德朴盛源,旣有只推之令,新除授弼善金會元,除拜之下,不爲出肅,竝卽牌招,以爲推移入直,何如?令曰,依。
以輔德朴盛源,弼善金會元等牌不進罷職令旨,令于李心源曰,竝推考徽旨捧入。
有政。吏批,判書閔百祥進,參判金致仁病,參議黃仁儉牌不進,左副承旨金光國進。啓曰,玉堂闕員,今當差出,而曾前出入之人,多在解由未出中,無以推移備擬,合有變通之道,何以爲之?敢稟。傳曰,勿拘。又啓曰,本曹佐郞金蓍耉呈狀內,親病猝重,勢難察任云,今姑改差,何如?傳曰,允。以李心源爲承旨,柳健爲司諫,姜必履爲正言,李昌壽爲判尹,徐命膺爲刑曹參議,金時粲爲副提學,金尙集爲兵曹佐郞,李商舟爲掌苑別提,申暿爲衿川縣監,趙錫愚爲平安都事,洪秀輔爲全羅都事,元啓英爲吏曹佐郞,兼左諭善單徐志修。兵批,判書趙雲逵病,參判蔡濟恭病,參議韓光會呈辭受由,參知柳謇入直進,左副承旨金光國進。副司直任·金時粲·洪樂性單付,副司果尹勉憲。
李永暉達曰,新除授同副承旨李心源,卽爲牌招,何如?令曰,依。
傳于金光國曰,禮判·編次人入侍。
以禮曹判書洪象漢,編次人元仁孫,依下敎來待,傳于金光國曰,詣閤。
以吏曹參議黃仁儉牌不進罷職令旨,令于鄭尙淳曰,推考徽旨捧入。
李心源,以冊禮都監郞廳,以都提調意啓曰,都監事務,萬分緊急,而堂上戶曹判書李益輔,以本職未肅拜,不爲仕進,令政院稟旨牌招,俾卽察任,何如?傳曰,允。
李心源啓曰,因冊禮都監草記,堂上戶曹判書李益輔,令政院稟旨牌招事,允下矣。闕門已閉,李益輔待開門牌招,何如?傳曰,允。
李心源,以冊禮都監郞廳,以都提調意啓曰,竹冊文草圖書書寫官行副司直洪樂性,旣已寫出,謹此封進,以備睿覽之意,敢啓。傳曰,知道。
李心源,以冊禮都監郞廳,以都提調意啓曰,二房郞廳申暿,今日政移拜外任矣。其代以前縣監趙載翰差下,使之察任,而時無職名,令該曹口傳付軍職,冠帶常仕,何如?傳曰,允。
鄭尙淳,以兵曹言啓曰,各番禁軍等,所着甲冑中破傷者,今方修改,而隨其所修,次次分給矣。卽今已修改甲冑一百五十部,兼司僕一二番及羽林衛一番禁軍等處,爲先分給之意,敢啓。傳曰,知道。
鄭尙淳,以義禁府言達曰,順天府使李河述,憑閱處之事,徽旨達下矣。李河述時在任所云,依例發遣府羅將拿來,何如?令曰,依。
行副司直吳彦儒書曰,伏以,聖壽無疆,封爵之歲重回,大禮順成,呼嵩之儀纔擧,世孫冊禮,又隔旬日,大小吉慶,中外懽忭。伏念臣性本疎迂,觸處生疣,頃當主試之役,致有不審之失,果速臺評,誅罰是俟。幸荷大朝天地之仁,曲加包容,略施薄譴,匪罪伊榮,震悚彌深。迺者特敍之命,遽下於數旬之內,俯察微悃,許參盛禮,臣誠且惶且感,不知所以自措也。仍念籌堂之任,雖是還差,卽亦新命,而未敢遽膺者,則在今難進之與前奚異?是職也參論機務,與聞訏謨,苟非望實隆而才猷著者,則莫宜居之,曷嘗有如臣之空疎而濫竽者乎?非但臣自知之審,世亦未嘗以此任期臣也,此臣所以循省徊徨,不敢爲僥冒之計者也。伏聞日昨大朝賓筵,以備宰之多不入參,至下禁推之命,而區區情勢,特賜區別,臣於是有罪倖逭,感愧交中。玆敢略暴情實,仰干离明,伏乞睿慈,俯垂諒察,亟遞臣籌司之任,以重公器,以安私分,不勝幸甚。答曰,覽書具悉。聖上封爵回甲,邦慶無前,賀儀已擧,慶忭之中,大禮順成,尤切慶忭之忱,曷有其極?卿其勿辭,從速行公。
己卯閏六月初六日申時,上御熙政堂。禮判·編次人,同爲入侍時,禮曹判書洪象漢,編次人元仁孫,同副承旨李心源,記事官邊得讓·尹泰衡·李之晦,以次進伏。上曰,承旨·編次人,先爲進伏。命寫命行朝參綸音傳敎曰,朝參之行,蓋久矣,禫月後宜卽行焉,而尙未果焉。況元良,月兩常參,莫聞其行,豈徒群下之過?此亦予之未能躬率而然也。仁政門朝參,明日爲之。因此而有下敎者。書曰,一日二日萬機,白首暮年,於暑於冬,其猶講對,隆冬盛暑停視事,其宜釐正。且一月三次次對之爲六次,卽戊寅年特敎也。予適於戊寅年,一月一對爲三對,亦豈偶然?其在體昔年勤政之道,尤宜整之。今當代理,其無可言者,視事卽常參也。政院之每每稟常參·經筵,此乃稟視事也。若命爲之,則常參後朝晝夕三講,例也。若命只晝講,則政院日記中,書以停常參爲晝講,而且有涼生日暖加停之例。昔年盛時,猶可爲也。于今末世,叢脞勝言,望七盛暑,命行朝參,意蓋深矣。日後盛壯之君,豈可放忽哉?此後隆冬盛暑,視事經筵,勿爲頉稟,永爲遵行。上曰,朝參,古則不必元朝,而時常爲之矣。日熱如蒸,予豈樂爲?而猶能强爲之矣。象漢曰,聖敎及此,國事庶幾矣。上曰,此綸音,先爲頒布,可也。上命書傳敎曰,明日朝參時刻,以卯初三刻爲之,侍衛仍禁軍只入直擧行。上又命書中外勸婚綸音傳敎曰,過婚者勸婚,曾已下敎,而今番見之,年二十尙未嫁者有焉。以此推之,外方可知,王者見而無飭,其豈重婚嫁之意乎?曾聞於外方,雖有年過者,以報聞爲羞恥事云,大不然矣。貧窮過限,卽一美事,其何爲羞?申飭中外,詳細訪問而顧助。噫,婚禮,人之重事,況大婚之後乎?着意奉行,俾有實效。上曰,鄕人則過三十未婚者多有之,而以報聞爲羞恥事矣。禮判曰,非但不爲報聞,亦隱諱不言於他人矣。上曰,過婚報狀,或有來禮曹者耶?象漢曰,士族則雖困窮不爲來報,而常人則或有之矣。上又命書更勸小學綸音傳敎曰,予今講大學,其本維何?卽小學也。噫,灑掃應對,治平之本,予雖晩學,所講者不多,尙今受用,乃一部小學也。今人莫知灑掃應對之節,故及其長也,筋骸已强,次序且躐,可勝歎哉?頃聞筵臣所奏,外方則猶有講此書者云,而京中則近復解弛云。欲一申飭,今日忽思小學章句中,語古人手舞足蹈之說,非過矣。旣知而不飭,此豈君師之道乎?其令禮曹,更爲飭勵,俾有實效。噫,述編旣云,師不學而能敎弟子者,予莫之聞也。以予涼德,已歉於君師之道,而暮年此飭,意則深矣。果有實效,此寔吾東庶幾之一機會也。莫曰言敎,其須着意事,另飭中外。上曰,士子每入捷徑,故小學則不讀矣。上曰,別試講儒,卽今則當着實讀之矣。仁孫曰,雖着實讀之,不過口誦,將安用之乎?心源曰,未免臨渴掘井,有何實效也?上曰,予則知能誦者,將未滿百矣。仁孫曰,百數則似踰矣。上曰,勸婚勸小學,頃者欲爲之而未果矣。今仍朝參綸音,忽思之而爲之矣。象漢曰,以朝參傳敎見之,臣不勝欽歎矣。當此極熱調攝中,又行朝參,可見藹然聖德,而惟願深思恤民振綱用人之道,俾有實效。上曰,予亦不爲不思,而非徒爲觀瞻地也。卿等出去,與備局諸堂大臣,相議爲之,可也。象漢曰,在下之人,誰不彈竭心力,而凡厥事爲,臣等則惟從殿下所欲爲矣。殿下四十年所設施,不爲不多,而今於大婚之初,實是迓續景命之秋也。明日朝參,勿爲泛然,臣所望也。象漢又曰,小學講申飭之特敎又如此,童蒙會講,亦當各別嚴飭,而但賞資,每患難繼,春間大王入侍時,外方所送賞資,依啓下節目擧行之意,筵中定奪。自本曹行會諸道,而慢不擧行,或數邑塞責而止,或全不奉行。朝令之下,如是慢忽,殊涉未安。道臣推考,申飭擧行,何如?上曰,依爲之。出擧條象漢曰,頃日欲奏而未果矣,洪景海許所下恩典,無過於此,而臣則待罪禮曹矣。一番賜祭,允合下情,而此則典章外事,故臣不敢稟矣。上曰,予亦思而未果矣,入侍時當問而下敎矣。諸臣以次退出。
上在昌慶宮。常參以代理停,經筵停。
朝參罷後,政院·玉堂·藥房口傳問安。答曰,知道。
李心源達曰,常參取稟。令曰,停。
宋瑩中達曰,司諫柳健再達煩瀆,退待物論矣。令曰,知道。
鄭尙淳,以都摠府言啓曰,今日入直內三廳武兼禁軍及軍兵等,當爲中日習射,而仁政門朝參相値,不得爲之之意,敢啓。傳曰,知道。
金光國達曰,戶曹判書李益輔,書批已下,都監事役,亦甚緊重,更則牌招察任,何如?令曰,依。
李永暉,以侍講院言達曰,本院上番,連日闕直,事甚未安。輔德朴盛源,弼善金會元,旣有只推之令,文學尹光國,旣已蒙宥,竝卽牌招,以爲推移入直,何如?令曰,依。
李永暉,以講書院言啓曰,卽接衛從司所報,則以爲今此王世孫冊禮習儀時,從衛不可不備員,而右從史今方有闕,而卽爲差出,以爲備員從衛之地云。右從史有闕之代,令政院稟旨口傳差出,何如?傳曰,允。
鄭尙淳啓曰,因講書院草記,王世孫冊禮習儀時,從衛不可不備員,右從史有闕之代,令本院稟旨差出事,允下矣。有闕之代,令該曹卽爲口傳差出,何如?傳曰,允。
傳于具允鈺曰,摘奸承旨入侍。
兵曹口傳政事,以權震應爲右從史。
李心源,以冊禮都監郞廳,以都提調意啓曰,敎命文草圖書書寫官行副司直徐志修旣已寫出,謹此封進,以備睿覽之意,敢啓。答曰,知道。
兵曹口傳政事,副司果趙載翰。
司諫柳健達曰,臣庸愚鈍劣,本不合於淸朝言責之任,而適値大朝朝參,其在義分,不得不章皇出肅,而奏語之際,以中廟潛邸舊基事,有所仰陳,儒臣以事無可據文跡,而率爾陳達,至請重推,臣之疎忽不愼之失,於是著矣。揆以臺體,其何敢一刻仍冒於職次乎?請令遞斥臣職。答曰,勿辭。
掌令申應顯達曰,臣言議巽軟,蹤地惶蹙,臺端一步,自劃有素,而適値大朝朝參之時,分義是懼,冒沒出肅。及登前席,略陳所懷,而性本儱侗,言又拙訥,奏語之際,自速嚴敎,有非臣子所敢承聞者。臣惶悚震懍,蒼黃逬出,直欲攢地以入,而不可得。今蒙聖度天大,不惟不加重誅,特命仍任曲恕之恩,雖自感泣不審之失,終難倖逭,其何可一刻仍冒於臺次乎?請令斥臣職。答曰,勿辭。
以黃海兵使狀達,白峙鎭內居牙兵韓太柱妻裵召史等,爲虎囕死事,令于金光國曰,囕死人等,令本道恤典擧行。
戶曹判書李益輔上書曰,伏以,日昨大朝賓對有命而出,適患暑疾,未克進參。自速置對,特蒙曲恕之澤,旋霈放宥之恩,訟罪之餘,惶感無地。今此度支新除,出於千萬夢寐之外,臣誠惝怳震惕,靡所容措。夫掌一國之財賦,出納損益,其任固自不輕,苟非全才通識,不能句當,歷數前後居是職者,未有如臣之空疎鈍劣,最居人下者也。且臣頃叨本兵之長,觸事昏憒,至被譴罰,重負倚毗之眷,私心惶愧,尙今靡已。噫,國之重任,無過於兵戶兩部,而曾未數月,遞彼移此,恩眷太偏,有若莫可者然。招損之譏,過福之災,理所必至。況今經費日繁,國儲枵然,雖使古之有幹才者當之,猶恐着手不得,則以臣迂拙無能,尤何可冒沒承膺,以自取其僨國事而辱聖簡之誅乎?仍念臣年未甚老,而蒲柳之質易衰,疾病侵尋,筋力耗減,閑司漫職,亦不能自力奔走,實通朝之所共知者。臣雖欲感激殊私,竭誠圖報,其於事務之煩重,簿書之叢集,決無以了判,何哉?反復思惟,趨承無路。至若都監敦匠之任,義同往役,固不敢辭,而係是本職例兼,亦不敢爲出膺之計,召牌之下,未免違傲,臣罪至此,尤合重誅。玆不得不瀝血陳章,仰控於离明之下,伏乞俯諒人器之不稱,鐫遞臣新授職名,以重官方,以安私分,千萬幸甚。答曰,覽書具悉。卿其勿過辭,從速行公。
右尹李吉輔上書曰,伏以,臣自數日前,素患關格之症,因暑重發,轉成毒痁,寒熱交作,中痞下瀉,飮啖全廢,藥餌罔效,宛轉床玆,作一未冷之屍。今者朝參之命,乃在於多年曠廢之餘,凡在臣隣,孰敢不奔走咸造?況如臣者侍衛事體,與班行尤有別焉,而病勢如此,萬無自力趨參之勢,虧分闕禮,罪無所逃。伏乞离明,亟降威罰,以昭法紀,以安私分,不勝幸甚。答曰,覽書具悉。卿其勿辭,調理行公。
己卯閏六月初七日卯時,上御仁政門。朝參入侍時,行都承旨具允鈺,左承旨李永暉,右承旨金光國,左副承旨鄭尙淳,右副承旨宋瑩中,同副承旨李心源,記事官南玄老·邊得讓·金普淳·李之晦,以次進伏。領議政金尙魯曰,近日日氣甚熱,聖體若何?上曰,一樣矣。尙魯曰,寢睡,若何?上曰,善寢矣。尙魯曰,湯劑亦進御乎?上曰,進御矣。尙魯曰,日熱如此,尤爲加意伏望,中宮殿氣候,若何?上曰,一樣矣。尙魯曰,王世子氣候,若何?上曰,一樣矣。尙魯曰,王世孫氣候,若何?上曰,好在矣。尙魯曰,今日臨門朝參,實盛擧,而日熱如此,聖體不瑕有傷,臣不勝憂慮之至。上曰,禫月後予先爲朝參,而元良常參不行已久,爲卿等實爲慨然矣。尙魯曰,問于政院,則五月以後無無故日,故不得爲之云矣。上曰,然則六月亦皆有故乎?此非但政院之咎,卿等宜請而不請,誠甚慨然矣。尙魯曰,下敎如此,臣等當受以爲罪,而從今以後,殿下復行常參,則似有實效矣。上曰,望七之年,旣行三講三對,過禫月之後,先行朝參,亦云料外,而卿等又請常參乎?尙魯曰,常參,旣有隆冬盛暑,勿爲頉稟之命,聖敎誠好矣。上曰,今番定式,誠無愧於心,而今者復御仁政門,實是千萬意外矣。昨日禮堂,亦有所奏,而若强勉爲之,則亦非誠實底道理矣。此同老生誠意正心之常談,而修明舊典,立綱振紀八字之外,更無他道矣。尙魯曰,臣等無似,忝在廟堂,不能對揚休命,誠悚恧無地矣。聖敎非不好矣,而國家千百事爲之中,未知何事最先緊於立紀樹法,而舊典誠若修明,則紀綱亦隨以立矣。上曰,紀綱漸壞,未有甚於近日,而前亦見之,上殿奏事者甚少,明日雖復行朝參,只宗班·南行外,必無入參者矣。左議政申晩曰,祖宗朝金科玉條,燦然備具,而若修擧得宜,則紀綱自然立矣。如臣等,忝居鼎席,萬無一分報效之望,紀綱之墜壞,緣臣而至此,臣誠惶悚無地,而君臣上下,一心精勵,則何患紀綱之不擧乎?尙魯曰,以凡事不可嚴酷之意,曾有仰勉者矣。以法典言之,經國大典,自祖宗朝有之,而續大典則是殿下之著作,而今則無一遵續典之人,此實可悶矣。樹法振紀,一如諸葛之治蜀,有違法典者,若隨法論罪,則一日二日,自可有效。臣曾以申飭之意仰奏,而廟堂之令,諸道慢不擧行,立法振紀,擔却一邊。此後則不可拘於顔情,別有飭礪之道,然後可以有效矣。上曰,如父兄之敎子弟,太苛細則亦無效矣。以耳目之官言之,非但官師之相規,雖推考微事,亦有怒意,故不爲,而至若重宰推考,卿等亦不欲爲之,如是而綱紀何以立乎?右議政李曰,今承八字下敎,諸臣等雖仰陳,今日之要務,何以加此乎?今日殿下臨門,俯臨百官矣。正百官然後正朝廷,古人所云也。曾以祛私二字仰達,而法典之不能修擧,專由一私字矣。臣等無似,不能仰體,而事爲之間,益加勉勵焉。上曰,所奏略而盡矣。正朝正官之語,董子復起,無以加此矣。今日紀綱之壞,惟在一私字,誠可悶矣。尙魯曰,臣等亦不免於私套,誠惶愧,而殿下亦有假借者,則此亦私矣。用法,當自貴近始,雖臣等有過,每每警飭,則自然有效矣。上曰,在上者警責太頻,則生葛藤矣。以此謂予以爲私,則予亦不辭矣。此亦衰世之言也。判禁吾亦入侍,而近世無公字,只有禁府文書中,公罪之公字而已。晩曰,王世孫冊封之期甚近,臣等不勝忭賀,而王世孫春秋,已至八歲,且聞三加之文,昨已謄入云,聖意可以仰揣矣。冠禮入學,待秋爲之,誠似好矣。尙魯曰,雖與元子不同,而春秋已八歲矣,行之爲宜矣。上曰,雖然似不無差等矣。上曰,卽今悠悠萬事,惟在保民。今日臨門,欲開繡衣之路,卿等之意,何如?尙魯曰,潛往潛來,遍行一道,方伯以下,自有飭礪之道矣。上曰,在鄕士夫,爲虎所噉,則自以爲羞恥事,故不爲報聞,而此虎則異於眞虎,所行之處,百姓可得支保矣。尙魯曰,惟在擇人矣。若不擇人,則辱君命而無實效矣。曰,近來御史,不爲廉行,深山窮谷,則使所帶之人替行探問,以此登諸書啓云。臣未親見,故不得摘指以奏,而若如所聞,則豈不爲辱君命乎?上曰,只送三邑,則可無此弊矣。尙魯曰,御史亦有私矣。臨軒嚴飭,則豈敢不奉承乎?上曰,不畏强禦者誠少矣。分黨之時,必有愛惡,故此弊甚矣。自無黨習之後,昔之所惡者,今亦愛之,此亦私意矣。尙魯曰,不法之事,有勢力者多爲之矣。上曰,疲殘者,求其本心,則誠殘忍矣。守令朝辭時,予問曰汝欲爲良吏乎,欲爲能吏乎云爾,則間有以欲爲良吏仰對,予竊笑之。此則不辯良能而對者,而有勢者無所忌憚,唐突放肆矣。曰,不能辨別良能者,誠如聖敎矣。尙魯曰,都民難支之弊,自上前後嚴飭,不止一再,近來則頓勝於前,而第目下猶有一弊,可以申禁者。市貢契人,自有所管之司,此外各衙門·各軍門·諸宮家,則本不相關,如有不可不推治之事,文移往復於平署·法司,使之以其罪罪之,可也。不此之爲,私自推捉,侵責之弊,不勝其多云。此弊不祛,則渠等其何以堪之乎?禁令之下,誠極寒心。自今爲始,各別嚴禁,而或有現發,則從重論罪,何如?上曰,此則曾已申飭,而所奏是矣,依爲之。出擧條上曰,洪景海事慘矣。予若先立紀綱,則必無朴志源之書矣。予之出補金城者,若己推而納諸溝中也。尙魯曰,平市令之以文窠變通者,雖出於一時疏滯之意。然市民休戚,專係本署,而令是長官,長官又不可不擇,令該曹還作蔭窠,各別擇差,何如?曰,領相所奏誠是矣。上曰,依爲之。出擧條尙魯曰,恤民之政,莫先於不擾,不擾然後,始可以安堵樂業矣。役民一事,雖有特敎申禁,而使役之外,擾民亦且多端,至於料理給債,尤爲小民難支之大弊。凡玆三件事,各別嚴禁事,分付八路三都,如有犯者,隨其現發,從重論罪,何如?上曰,依爲之。出擧條尙魯曰,掌隷院,實是冗司,而爲弊第一。許多元役輩,浚民膏血,民不堪支,臣意則革罷爲宜矣。晩曰,奴婢訟則歸屬於刑·漢城府,冗官則減去,似無少妨,首揆所奏是矣。上曰,幾年後臨門,罷一掌隷院可乎?其在愛羊之道,不可罷之矣。尙魯曰,若以永罷爲難,則姑爲抑減,何如?上曰,然則南行判決事無之矣。尙魯曰,刑曹加出郞廳與參知,以代判決事及隷院郞廳之窠,似好矣。上曰,判決事誰也?尙淳曰,閔百行而三度呈辭,纔入未下矣。上曰,公然三度乎?纔爲申飭而如是矣。上曰,近來呈單,申飭稍久,故頗爲紛紜,而判決事閔百行,除拜屬耳,無端呈單,捧入承旨,從重推考,閔百行辭單,勿施。出擧條曰,刑曹獄囚,當此暑月,宛轉於縲絏之中者,誠爲可矜,秋曹堂上,今方入侍,使之速爲處決,何如?晩曰,不但京獄如此,外方滯囚之弊,甚於京獄,中外一體申飭,宜矣。上曰,依爲之。出擧條曰,近來百姓,捨本逐末,田畓陳荒,閑丁減縮。守令引見時,以此申飭則似好,故敢達矣。上曰,當爲之矣。尙魯曰,左右勸讀別諭後,尙無動靜,冊禮在近,伏望倂爲招致,使之出入書筵,則豈無沖年補益之道乎?上曰,予則以爲不來矣,於申暻·崔載興,已見之矣。雖大官重宰,若委任則辱必隨至,誠難矣。尙魯曰,山林之中批,古亦有之,而不可以爵祿縻之,以示禮遇之意爲好矣。上曰,一不知面,而只爲其名,非誠實底道理矣。晩·曰,領相所奏好矣。必爲誠心招致伏望。上曰,卿等就座,班行有所懷者,登奏,可也。上又命曰,注書出去,招通禮院吏,雖微官蔭武,如有所懷入奏之意,高聲分付,可也。刑曹判書申晦曰,各邑編配罪人中,身充水軍者,慶尙·平安兩道,則載錄於徒流案,及放未放申本,至被諫釋之典,而其餘各道,初不擧論於配案及赦典,未蒙一視之澤,殊甚班駁。此後則諸道之充軍罪人,一依慶尙·平安兩道例擧行之意,分付,何如?上曰,依爲之。出擧條禮曹判書洪象漢曰,昨下勸婚,傳敎矣。考見文書,則一則金復升之女,一則沈鳳錫之女也,已過婚,宜有顧恤之道矣。上曰,京外申飭,可也。象漢曰,三揀擇時,所入處女,未有許婚之命矣。上卽命書傳敎曰,欲諭未果,縣監金魯女,幼學尹得行女,竝許婚。上曰,東西班有可奏之事,奏之,可也。五衛將姜柱三進伏曰,沿邊軍器之弊,白骨徵布之患,及禁軍百人內入直者,各持馬百匹,待令於闕外,區區所懷如此,故敢達矣。尙淳曰,所奏猥屑,請推考,何如?上曰,勿推。守門將吳鐸又進伏曰,軍政·田政之害,專由武科之多用,請減武科額數焉。上曰,汝之所奏好矣。廟堂則無如此之論,予聽之不偶然矣。予當然會矣。上召入直儒臣李瀰·金應淳進前,命上草紙,書給御史。上曰,下去見之也。又命曰,只潛行於去時,而兩御史一體爲之,可也。掌令申應顯曰,臣有區區所懷,敢達矣。凡事有可諫陳於大朝,有可書達於小朝者,而一自代理之後,疏路見格,今則上自大僚,下至三司,雖有可以諫陳之事,不敢生意,此群情之所以抑鬱悶迫者也。當此盛暑,臨門朝參暮政,勤勵之盛意,孰不景仰,而勤勵之實,惟在於開言路廣忠益,伏望此後則無論大臣·三司,事非小朝之所可專斷者,則特許諫陳,以爲通下情之道,何如?上曰,臺臣之言,好矣。然先朝代理時,所無之事,予何可爲之乎?應顯曰,臣伏聞,先朝患候之妨於省察疏章,故然矣,今時則恐異矣。上曰,臺臣之一節語,非矣,遞差,可也。尙魯曰,無心爲之,不爲深責矣。上命書傳敎曰,掌令申應顯奏語之際,於丁酉故事,不審下語,事雖無心,宜爲申飭遞差。又命書傳敎曰,奉命儒臣許遞,其代後日政,以在京無故人備擬。司諫柳健曰,臣俄入闕中,伏覩小學綸音,竊不勝感歎之至。顧今王世孫冊禮,只隔一旬,此實宗社莫大之慶,而第目下緊切之工,政在於勤讀小學,勸讀之責,亦在於宮僚輔導。臣以爲在外儒臣之帶宮官者,各別招致,出入講席,俾有勸講之實效,恐合事宜,故敢此仰達。上曰,大臣旣奏,而所達誠是,當勉之矣。健又奏曰,臣聞中廟潛邸舊基,在於墨寺洞,而今已爲田云。果是的實,則聖祖龍興遺址,不可一任其蕪沒,自朝家一番看審後,禁其耕犁爲宜,故敢此仰達。上曰,考見誌狀,則可以知之矣。尙魯曰,年久之事,何可考出乎?上曰,汝何以知之?健曰,其基在於豐原君家越邊,臣親聞於趙載得矣。上命載得入侍。上曰,汝知之乎?載得曰,南別營越偏陳田,爲中廟潛邸時舊基云云者,曾以流傳之說,雖或得聞,而未見可據之文籍矣。校理任㻐曰,熙政堂連開講筵,今又臨此門,而行朝參,晩政勤勵,臣誠欽歎矣。臣曾因文義,以君勞於上,臣逸於下,仰達,而不憚盛暑,又行曠擧,其在在下者,贊承之道,固當各盡其責,而伏望益勉自强之道焉。上曰,所奏是矣,當體念焉。修撰鄭晩淳曰,節用,爲愛民之本,而方今第一急務,莫先於財用之節蓄,另飭中外,凡係冗費,一切省約,俾有實效,恐不可已矣。上曰,所奏是矣,自備局申飭,可也。出擧條副修撰李福源曰,憲臣奏語,可謂妄發,而今日臨門朝參,實是曠擧,目下急務,莫過於明目達聰。在庭百僚,但見上殿臺臣之遞職逬退,將謂以言獲罪,則恐有欠於來諫之道。且言出率爾,自上業已俯燭其無心,則特遞之罰,終涉太過。前掌令申應顯,遞差之命,還收,何如?上曰,儒臣得體矣。旣示飭勵,特寢其命。出擧條福源又曰,俄者諫臣,以中廟潛邸基址事,有所仰奏矣。列聖朝龍興舊基之前後表識,固出於聖上無窮之孝思,而年代久遠,雖或有未及尋訪而表章者,亦未必爲欠闕之典,則以此陳達,旣非臺閣之體,且事出傳聞,無可憑信,而遽然上達,亦極未安。司諫柳健,從重推考,何如?上曰,大體是矣,依爲之。出擧條上曰,重臣有子矣。上遂入大內時,上召都承旨具允鈺曰,往墨寺洞,看審中廟舊址以來。諸臣以次退出。
己卯閏六月初七日申時,上御熙政堂。都承旨入侍時,都承旨具允鈺,記事官邊得讓·金普淳·李之晦,以次進伏。上曰,圖形先奏也。上又曰,有可知之跡乎?允鈺曰,與趙載得偕往見之,且召故老人問之,而無的知之人。且趙氏自豐壤君七代,居生於此地,故此說,二百年歷歷相傳,而但無文籍之可考矣。今作陳田,只有一日耕許平田矣。上命入誌狀,使允鈺讀奏。上又命入成廟誌狀。上曰,右副承旨,當知之矣。上命召右副宋瑩中入侍。上曰,中廟潛邸事,承旨知之乎?瑩中曰,中廟潛邸事,曾於丁卯年,臣以注書入侍,故承命廣問,而終無明白文跡。其時有墨寺洞云云之說,問于故相臣趙顯命,則以爲傳聞之說,不可準信,何可以此上聞乎?潛邸舊基,在於大寺洞云,兩說皆不明的矣。相臣決不以疑信間事,爲上達之擧矣。上曰,大寺洞之說,予亦曾有所聞矣。瑩中曰,臺臣得聞於趙載得云,而載得想必得聞於家庭間,疑似之說,而有此傳及矣。上曰,墨寺洞垈田,卽承旨之物然否?瑩中曰,四十年前臣家買得,而取用木石,以此推之,其不得作舍之說,亦不可取信矣。上曰,有居生者,故取用木石,然則不得作舍云者,不可取信矣。允鈺曰,然矣。上曰,實錄若考見,則或知之矣。允鈺曰,似然矣。上命書傳敎曰,中廟潛邸,尙未知某處,心常抑菀,勿論眞的與否,旣聞之後,尤宜廣考大君時就潛邸也。必有下敎,令春秋館堂郞,卽往沁都史閣,成廟朝實錄,詳細考來。上曰,右副承旨持此傳敎,先爲出去,分付。使之今日辭朝,上番當下去,其代兼春秋入侍,可也。上番卽退,兼春秋金基正入侍。上命書因頃日之興慨,欲述未果,因金城縣令事,兼記御製訖,上又命召入直編次人蔡濟恭入侍。上命讀奏,上命書傳敎曰,噫,洪景海,其無金城之補外,豈有溺水之事?此正若己推而納諸溝中,民有猶祭,況曾經經幄之臣乎?文當製下,其令特爲賜祭。上命持入辛未五月世孫冊封日記。上親閱曰,其時講書院代受,故加資矣。今番則無代受之事矣。允鈺曰,然矣。諸臣以次退出。
上在昌慶宮。常參以代理停,經筵停。
李永暉達曰,明日常參,取稟。令曰,停。
宋瑩中達曰,大司憲金相奭,掌令張淀牌不進,申應顯引避退待,執義李厚達,持平金鎭恒在外,李潭受由在外,今日以監察茶時之意,敢達。令曰,知道。
以承傳色口傳,下敎曰,中殿皆有問安,則禮曹擇日,中外頒布,問安寥寥。壬午日記,古日記乎?必也重體,而朝廷問安爲之事,分付。
又以承傳色口傳,下敎曰,意謂問安矣,寥寥故問之,則不爲之云。旣自禮曹擇日頒布之後,不爲問安,事體極爲駭然。朝廷·玉堂·政院問安,卽爲擧行。
中宮殿冠禮後,大殿·世子宮·嬪宮,政院·玉堂口傳問安。答曰,知道。中宮殿,政院·玉堂單子問安。答曰,知道。世孫宮,政院·玉堂口傳問安。答曰,知悉。
大殿,朝廷二品以上·六曹堂上口傳問安。答曰,知道。中宮殿,朝廷二品以上·六曹堂上單子問安。答曰,知道。
宋瑩中達曰,司諫柳健,掌令申應顯引避退待,已至經宿,尙未處置,憲府之監察茶時,諫院之闕達,亦甚未安。兩司除在外未署經外,未肅拜人員,竝卽牌招,何如?令曰,依。
又達曰,判決事閔百行,昨旣有仍任之命,卽爲牌招察任,何如?令曰,依。
以判決事閔百行,掌令張淀,正言姜必履等牌不進罷職令旨,令于宋瑩中曰,竝推考徽旨捧入。
以輔德朴盛源,文學尹光國,弼善金會元牌不進罷職令旨,令于李永暉曰,竝推考徽旨捧入。
李永暉,以侍講院言達曰,本院上番,連日闕直,事甚未安。輔德朴盛源,弼善金會元,文學尹光國,旣有只推之令,竝卽牌招,以爲推移入直,何如?令曰,依。
以輔德朴盛源,弼善金會元,文學尹光國牌不進罷職令旨,令于李心源曰,竝推考徽旨捧入。
傳于李永暉曰,冠婚,禮之重者。況國君婚禮,坤殿冠禮乎?頃者,大婚日寥寥,已涉駭然,今亦寥寥。壬午日記,卽重修者,必也遺漏。古雖遺忽,今何隨便?昨已諭,此亦國綱,其曰有朝廷政院,而亦何再誤乎?卽令擧行。
傳于李永暉曰,予之愛護扶植者,名分也,紀綱也。今日下敎,豈徒問安?意蓋深矣。國君婚禮,壼殿冠禮,若闕起居,曰有朝廷?我國卽前例國也。有前例然後,乃行。必是重修時遺漏者。昔年其日有陳賀之事。賀猶行焉,況起居乎?大抵近來人事勝,分義缺者多。國君婚中,壼冠若闕起居,起居之禮,將用于何?此雖果前例,予則此亦其時群下之隳分也。前已謬矣,今何再乎?今日下敎,特書日記。
鄭尙淳啓曰,卽者,議政府錄事來言,領議政金尙魯,嚴敎荐下,不勝萬萬惶懍,走伏金吾門外,恭俟重律云,仍納命召,何以爲之?敢稟。傳曰,勿待命,遣史官傳授。
又啓曰,卽者,議政府錄事來言,左議政申晩,前後嚴敎之下,不勝震悚,走伏金吾門外,恭俟重律云,仍納命召,何以爲之?敢稟。傳曰,勿待命,遣史官傳授。
又啓曰,卽者,議政府錄事來言,右議政李,嚴敎之下,不勝惶悚,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命,遣史官傳授。
又達曰,卽者,議政府錄事來言,領議政金尙魯,嚴敎荐下,不勝萬萬惶懍,走伏金吾門外,恭俟重誅云。係是大臣去就,敢達。令曰,知道。
又達曰,卽者,禁府都事來言,領議政金尙魯,今方待命於金吾門外云矣。敢達。令曰,知道。
又達曰,卽者,議政府錄事來言,左議政申晩,前後嚴敎之下,不勝震悚,走伏金吾門外,恭俟重誅云。係是大臣去就,敢達。令曰,知道。
又達曰,卽者,議政府錄事來言,右議政李,嚴敎之下,不勝惶悚,走伏金吾門外,恭俟斧鉞之誅云。係是大臣去就,敢達。令曰,知道。
又達曰,卽者禁府都事來言,左議政申晩·右議政李,今方待命於金吾門外云矣。敢達。令曰,知道。
傳于李永暉曰,諭以國體矣,何如是待命乎?遣預備兼春秋,勿待命事,傳諭,命召卽爲傳授。
吏曹口傳政事,以金尙耉爲兵曹參議。
李心源,以冊禮都監郞廳,以都提調意啓曰,今此冊禮時,班次圖,依前例作圖以入之意,敢啓。傳曰,知道。
又以冊禮都監郞廳,以都提調意啓曰,今此冊禮時,儀註,依前例正書以入之意,敢啓。傳曰,知道。
又以冊禮都監郞廳,以都提調意啓曰,都監各房工役,今已完畢。諸色工匠,竝爲放送,郞廳輪回仕進,監造官,則依前輪回直宿之意,敢啓。傳曰,知道。
宋瑩中,以兵曹言達曰,本曹兩驛騎馬四十匹內,不但多有病傷致斃者,今番奉命出使之行,其所入把,亦至八匹之多,或有各處出使及不時立馬之命,則將無以推移之道。依前例京畿驛馬八匹,限回還間補把之意,分付本道,何如?令曰,依。
鄭尙淳,以兵曹言啓曰,在前武科規矩,一依判下試取,而入格之類,若未滿定額,則具由陳稟,兩技·單技者,變通陞付矣。今番慶科初試規矩,六兩三矢一百十步,柳葉一巡二中,片箭一巡一中試取事,判下,而京試及江原道,則具三技者,未滿額數,故或草記,或狀聞稟處,兩技·單技,次次陞付,而至於忠淸·全羅·慶尙·咸鏡等道,則兩技·單技者,初不狀請,直自陞付,事體未安。其在重科場之道,不可無飭,忠淸兵使趙啓泰,全羅前兵使金聖遇,慶尙左兵使李漢膺,右兵使兪胄基,南兵使許汲,北兵使李柱國,竝推考警責,何如?傳曰,允。
又以兵曹言啓曰,明日,議政府王世孫冊禮習儀時,本曹堂上侍衛及陪衛二員,當爲進參,而判書趙雲逵,以都監堂上進參,參判蔡濟恭今方入直,參議未差,只有參知一員。參議有闕之代,令該曹以在京無故人,口傳差出,仍卽牌招,以爲備員之地,何如?傳曰,允。
領議政金尙魯箚曰,伏以,庸下如臣,待罪非據,無一事不憒憒,大庭起居,事體至重,而只憑舊例,不善周旋,致勤大朝嚴敎,誠不勝萬萬悚惶。乞伏重誅,以儆百工焉。答曰,覽箚具悉卿懇。卿須安心勿辭,卽起視事焉。仍令曰,史官往諭。
左議政申晩箚曰,伏以,臣卽伏見大朝傳敎,以前後問安之不爲擧行,辭旨極嚴,臣不勝萬萬震悚。緣臣隨事迷矇,不善周旋,以致當行之禮闕而不行,若論其罪,合被重誅。且臣積瘁之餘,當此無前酷暑,痰癖宿疾,乘時添苦,而連値公故,不得將息,昨朝朝參罷退後,諸症一倍彌劇,癖氣上衝,牽痛忒甚,食飮全廢,氣息澌薾,落席叫楚,無望强動,卽者起居之班,亦未趨參,情禮俱缺,罪尤難逭。玆敢僅具文字,仰瀆睿聽,伏乞亟賜重勘,以昭法紀,以警具僚,不勝幸甚。答曰,覽箚具悉卿懇,以疾未參,其何所傷?卿須安心勿辭,善攝焉。仍令曰,史官往諭。
右議政李箚曰,伏以,臣之庸陋,不過伴食憒憒者耳。事爲之間,漫不省識,至於問候之節,何等至重,而但知舊例之可遵,不覺昏謬之自著,以致大朝荐下嚴敎,惶隕之極,無地自容。伏乞离明,亟賜嚴誅,以正前後辜犯,千萬幸甚。答曰,覽箚具悉卿懇。卿須安心勿辭,卽起視事焉。仍令曰,史官往諭。
左諭善徐志修上書曰,伏以,天休滋至,邦慶稠疊,大禮旣成,縟儀載擧,世孫冊封,吉辰又近,臣民懽忭,曷有其極?仍伏念臣頃忝試役,奉職無狀,致速臺評,仍承嚴譴,逬出城闉,跧伏荒郊,曾未一旬,遽蒙宥還,旋趁賀班,特降敍命籌堂之任,諭善之職,十餘日內次第還差。霜雪雨露,莫非至敎,頂踵毛髦,咸歸洪造,臣誠惶隕感激,不知死所。豈敢以一時飭敎,自阻於聖明之下,而臣自被嚴旨以來,悚懍蹙伏,細思從前咎諐,不勝尤悔者多矣。蓋其性本昏愚,言又疎率,間嘗累蒙責勵,自謂頗加檃括,而素性難化,朝悔暮然。今臣罪狀,雖幸事實之俯燭,終獲寬貸,而其愚迷之本質,固自如也。誠荷玉成之恩,庶圖懺改,而竊恐氣質之病,未易克祛。若復如前冥行,卒陷大戾,有重於今者之事,則天地父母,亦安得每每曲全之乎?此臣所以怵然危懼,不敢進身。日昨次對之不克趨參,蓋由於此,而諸僚禁推之際,獨賜區別,益增兢慄,靡所容措。至於諭善之職,尤爲不稱,而辭免無路,亦嘗冒昧出膺,只自循省愧汗,乃於數月之間,再陷罷削之科,則其駑劣愚下,無所肖似之實,於此可見。豈容更玷於責任甚重之地,而再授三授,以臣代臣,有若非臣莫可者然?聖朝綜核之政,恐不當如是,此尤臣所以徊徨恧縮,而不敢進者。且臣自數昨以來,忽患面上小癤,毒氣傍肆,眼眶浮高,逐日漸加,落席呻楚,束帶趨朝,實無其望,昨日朝參,盛擧也,而不能自力參班,其闕禮之罪,益合萬殞。玆敢猥陳微懇,冒煩籲號,伏乞睿慈,俯垂憐察,將臣所帶籌堂·諭善兩任,竝卽刊遞,俾得粗安賤分,隨便調理,以卒生成之澤,千萬幸甚。答曰,覽書具悉。邦慶稠疊之中,大禮順成,縟儀已擧,慶忭之忱,曷有其極?卿其勿過辭,調理行公。
上在昌慶宮。常參以代理停,經筵停。
李永暉達曰,明日常參,取稟。令曰,停。
宋瑩中達曰,大司憲金相奭,掌令張淀牌不進,申應顯引避退待,執義李厚達,持平李鎭恒在外,李潭受由在外,今日以監察茶時之意,敢達。令曰,知道。
藥房提調李昌壽,右承旨金光國啓曰,庚炎轉甚,伏未審日間,聖體調攝,若何?寢睡·水刺諸節,亦何如?前劑入湯劑,已盡於昨日。臣等依下敎,卽與諸御醫入侍,診察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。予則一樣矣。
中宮殿,藥房口傳問安。答曰,知道。
李永暉達曰,刑曹參議徐命膺,除拜後過三日,不爲出肅,依定式推考警責,仍卽牌招察任,何如?令曰,依。
宋瑩中達曰,司諫柳健,掌令申應顯,引避退待,已至屢日,尙未處置,憲府之監察茶時,諫院之闕達,亦涉未安。兩司除在外未署經外,未肅拜人員,竝卽牌招,何如?令曰,依。
又達曰,判決事閔百行,昨旣有只推之令,卽爲牌招察任,何如?令曰,依。
傳于李永暉曰,入直編次人,內局入診,同爲入侍,入侍後編次。
都承旨具允鈺,三度呈辭。令曰,給之。
李永暉,以弘文館言啓曰,本館下番,副修撰李福源,以兼世孫講書院右翊善,今日世孫冊封初度習儀時,晝仕出去之意,敢啓。傳曰,知道。
李心源,以侍講院言達曰,本院上番,連日闕直,事甚未安。輔德朴盛源,弼善金會元,文學尹光國,旣有只推之令,竝卽牌招,以爲推移入直,何如?令曰,依。
李永暉啓曰,今此王世孫冊禮時,王世子陪從承旨一員,自明日初度習儀,當連爲進參,何承旨進去乎?敢稟。傳曰,右副承旨進去。
李心源啓曰,卽者,冊禮都監郞廳來言,今日初度習儀,都提調李病重,不得進參,無以備員云。何以爲之?敢稟。傳曰,一時以國體下敎矣,如是乎?然則人君其將默默乎?旣知冊禮事體之重,則如是乎?都監備員不知之矣。
宋瑩中啓曰,卽者,禁府都事來言,領議政金尙魯,今方待命於金吾門外云矣,敢啓。傳曰,知道。
又啓曰,卽者禁府都事來言,左議政申晩,右議政李,今方待命於金吾門外云矣,敢啓。傳曰,知道。
以刑曹參議徐命膺,判決事閔百行,掌令張淀,正言姜必履等牌不進罷職令旨,令于李心源曰,竝推考徽旨捧入。
判府事李天輔箚曰,伏以,邦慶無疆,嘉禮順成,臣民歡抃,曷有其極?臣之向來退伏江郊,實出於畏公議而怵私分,豈敢晏然重入脩門,而伏承大朝特諭,爲參賀班,黽勉膺命,扶病奔走之餘,重添毒痢,首尾數十日,仍成下血,積敗之氣,失血過多,益復澌陷,委身床席,未分人鬼。昨日中宮殿冠禮,未得進參於起居之列,情虧禮闕,罪合重誅。伏乞离明,亟令攸司,重勘臣罪,以嚴邦憲焉。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
戶曹參判金陽澤書曰,伏以,頃日大朝筵中,因相臣所奏,有壼殿冊封奏文撰進之命。臣旣帶文任,固當趁卽擧行,而第區區私義,有不可干涉於赴燕文書者。向於貿蔘奏文事,猥陳私懇,至承提學撰進之批,獲蒙睿照,幸全微諒。今若冒當是役,則前日所辭,都歸誕謾,處義郞當,當作何如人耶?或謂彼人讎嫌宜有限,今此冊禮,國之大事,文字效力,何可辭避?此亦不諒之言。夫讎有輕重大小,大者重者,百世尙不可忘,況於臣三世乎?且臣曾祖兩世殉節,曾祖母身經患難,在世日久,臣之諸父諸兄,皆受其敎,養祖母語及疇昔,輒必痛冤欲死。到今後屬愚不肖,雖未能以祖先之心爲心,家內之所聞見,歷歷如昨日,豈忍諉以世代之稍遠,而弁髦讎嫌,自同平人也哉?文字代撰,雖與銜命往赴有間,若其關由彼國之語,出於死難家子孫之手,則其爲羞恨,孰甚於此?臣祖臣父之曾拜文衡,皆以此引義乞解,朝家曲賜諒察,凡諸赴燕文書,輒許回避,俾伸私悰。今臣叨是任,而當是事,獨不得爲臣祖臣父之所嘗爲,則是忘先也,忝先也,何以廁於橫目之列乎?噫,國母冊封之請,事體至重,凡爲臣子,孰敢不殫竭職分,而但陳奏文字,例皆蹈循程式,轉聞事由而已。本不有藉於文辭之間,則今臣旣無效力之可言,徒有情勢之難便,援例乞免,恐亦不至僭猥也。然,臣忝據非據之任,致使成命,稽遲不行,此臣之罪也。伏乞先治臣違傲之罰,亟遞臣文衡之任,回授無故之人,使莫重文字,趁速製進,公私幸甚。臣所帶本職,與新除判書臣李益輔,有親査應避之嫌,乞令該曹照例,稟處焉。臣無任云云。答曰,覽書具悉。今此奏文,所重在焉,其他奏文,事體殊異,勿辭撰進。書辭,令該曹考例,稟處焉。
己卯閏六月初九日辰時,上御熙政堂。藥房入診,編次人同爲入侍時,提調李昌壽,右承旨金光國,記事官南玄老,記注官金基正,記事官李之晦,編次人蔡濟恭,醫官金履亨·方泰輿·許礈·李以楷·金德崙·李泰遠·金履貞·蔡膺祐,以次進伏訖。昌壽曰,日熱甚酷,聖體若何?上曰,一樣矣。昌壽曰,寢睡·水刺諸節,亦何如?上曰,寢睡安穩,水刺亦善進矣。昌壽曰,湯劑連爲進御乎?上曰,進御矣。昌壽曰,中宮殿有暑感之候矣,今則快愈乎?伏不勝憂慮之至。上曰,今已差愈矣。淸暑六和湯有效,欲爲進用矣。履亨曰,六和湯誠好矣。不可不連爲進御,五貼加劑以入,何如?上曰,建功湯劑入時,加劑以入,可也。昌壽曰,王世子氣候,何如?上曰,好過矣。昌壽曰,王世孫氣候,亦何如?上曰,好在矣。昌壽曰,命醫官診候,何如?上曰,唯。履亨診候訖,退伏曰,左右三部不沈,大體調均,而右寸關虛軟之候則一樣矣。礈曰,左右三部調均,而右寸關虛軟之候,似勝於前矣。諸醫所奏與履亨略同。昌壽曰,醫官旣已診候,議藥,何如?理中建功湯,依前方五貼加劑以入事。出榻敎昌壽曰,都提調嚴敎之下,惶恐胥命,已下勿待命之敎,而今日診筵,亦不入來矣。上曰,欲下敎而未果矣。予欲守分義紀綱,故如是,而亦無深意矣。雖無壬午前例,起居之禮,必當有之。頃者具允鈺,有奏於予者矣。予亦下敎,而此非大臣之咎。我國之人,每事必有前例然後爲之,是可悶也。光國曰,頃與禮判,爛熳商確,而以無於前例,未果矣。以嘉禮日言之,宜有問安,而自下誠難創行,故不敢爲之矣。上曰,雖一時湯劑,亦有問安之禮,況國之重禮乎?誕日公事,例不捧入,而頃聞承旨以爲,已過午時,公事入乎,否乎?頗有趦趄之意云,予竊笑之。此則旣有禮曹擇日,中外知之矣。予之所愛惜者綱紀,而非有深意,則大臣何可如是過嫌乎?昌壽曰,此無前例之憑據者,故然矣。上曰,朔祭,大臣以無於前例,不爲求差,而幾年逮事之臣,無一求差之人,事甚不然矣。故奉朝賀李台佐求差明陵,誠貴矣。故相臣李頤命,亦曾求差云,此外無之矣。事君盡禮,人以爲諂,孔聖豈不云乎?凡盡禮之人,人以爲諂矣。李益炡之求差,亦不偶然。其父曾每每求差云,人必笑之矣。濟恭曰,此實當然之事,孰敢笑之耶?上曰,右相曾以當暑調息之意奏之。予非不欲少休,而闕中所奉者,只有眞殿,昨夜不解衣,而與內殿往拜。此古人見於祖先之禮也。蓋禮者,從天降乎?從地出乎?惟在人制作節文之如何,我國只拘前例,昧於大體矣。元孫誕生,亦爲問安,此則人事勝矣。傳敎中人事勝云者,蓋指此也。元孫誕生問安,亦有前例乎?昌壽曰,前例所無之事,自下創行,實難矣。以藥院言之,正朝及凡慶禮,皆無問安矣。上曰,正朝則似無問安矣。上命光國書內殿冠禮後展拜眞殿,以識御製。又命濟恭刪定朝參綸音後,命入詩傳碩人章。臣玄老承命持入。上命濟恭讀碩人章。讀至諸侯之子平王之孫,上曰,此實鋪張莊姜之門閥也。讀至齒如瓠犀,手如柔荑,上曰,至於容貌,亦爲贊美矣。上命入詩傳關雎章。臣玄老承命持入。上命濟恭讀之。上曰,此乃其時宮人詠歎后妃之德,非文王之所作也。光國曰,然矣。濟恭曰,詩人卽宮人,興義與比義,同矣。上曰,展轉反側,欲得賢配而然也。濟恭曰,凡人家興替,專係婦德之賢否,況帝王家乎?文王展轉反側,實由於此也。上曰,碩人章比關雎詩,體格有淺深矣。莊姜亦淑女,而公言夙退之句,可見詩人渾厚底意也。光國曰,然矣。上曰,鋪張家閥,似甚煩鎖矣。濟恭曰,文體漸下,衛詩何可比於關雎之典雅乎?上曰,然矣。上命濟恭讀螽斯章。上曰,文王之子,九十人耶?光國曰,詩云,則百斯男,似是百人,而得姓者乃二十七人也。周詩若比之音樂,則韶濩之類也。諸臣以次退出。
上在昌慶宮。常參以代理停,朝晝夕講。
夜三更,流星出天津星,入南方天際,狀如鉢,尾長七八尺許,色赤,光照地。土星入壘壁星。
下直,大靜縣監曺敬修。
李永暉達曰,明日常參,取稟。令曰,停。
宋瑩中達曰,備邊司郞廳來言,今日賓廳坐起日次,而三大臣俱以病不來,不得來會云矣。敢達。令曰,知道。
李心源達曰,大司憲金相奭,掌令張淀牌不進,申應顯引避退待,執義李厚達,持平李鎭恒在外,李潭受由在外,今日以監察茶時之意,敢達。令曰,知道。
宋瑩中,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
宋瑩中達曰,司諫柳健,掌令申應顯,引避退待,已至多日,尙未處置,憲府連日監察茶時,諫院屢日闕達,亦涉未安。兩司除在外未署經外,未肅拜人員,竝卽牌招,何如?令曰,依。
以掌令張淀,正言姜必履牌不進罷職令旨,令于宋瑩中曰,竝推考徽旨捧入。
宋瑩中達曰,判決事閔百行,昨旣有只推之令,而今日又不出肅,事甚未安。卽爲牌招察任,何如?令曰,依。
傳于李永暉曰,中旬講,進定於今日,朝講爲之,時刻,辰初初刻爲之。
李永暉啓曰,今日朝講時,兩司當爲進參,而朝因茶時闕達。大司憲金相奭,掌令張淀,正言姜必履,纔已違牌矣。推考徽旨及罷職令旨,今方捧入,而莫重朝講,臺諫不可不入侍,大司憲金相奭,更卽牌推,何如?傳曰,允。
傳于李永暉曰,盛暑欲爲朝講,而時刻已晩,朝·晝·夕三講爲之。
傳于李永暉曰,今爲牌招,將爲夕講,牌招置之,正時入之。
李心源,以侍講院言達曰,本院上番,連日闕直,事甚未安。輔德朴盛源,弼善金會元,文學尹光國,旣有只推之令,竝卽牌招,以爲推移入直,何如?令曰,依。
以輔德朴盛源,弼善金會元,文學尹光國牌不進罷職令旨,令于李永暉曰,竝推考徽旨捧入。
李永暉啓曰,今此試官望中,時無職名人員,令該曹口傳付軍職,何如?傳曰,允。
兵曹口傳政事,副司直韓光會,副司果李興宗·李鎭衡。
傳于李心源曰,承旨則以受點承旨入侍,禮堂下敎,以傳旨捧入。
傳于李心源曰,殿講,以熙政堂擧行,前豈稟殿乎?甚多事矣。
李心源啓曰,吏曹參判金致仁,參議黃仁儉牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判更卽牌招開政,何如?傳曰,允。
以吏曹參議黃仁儉,司諫柳健牌不進罷職傳旨,傳于宋瑩中曰,推考傳旨捧入。
宋瑩中啓曰,吏曹參議黃仁儉,旣有只推之命,一體更卽牌招開政,何如?傳曰,允。
有政。吏批,判書閔百祥奉命在外,參判金致仁進,參議黃仁儉牌不進,同副承旨李心源進。以金善行爲大司憲,以南彦彧爲掌令,愼爾復爲掌令,李昌任爲正言,南綺老爲校理,元義孫爲副校理,徐志修爲刑曹參判,金載祿爲禮曹正郞,金尙集爲兵曹正郞,沈廷觀爲刑曹正郞,朴起采爲司僕正。
兵批,判書趙雲逵病,參判蔡濟恭病,參議金尙耉入直進,參知柳謇病,同副承旨李心源進。副護軍申應顯,副司直金相奭·趙暾·李瀰·金應淳。
李心源,以宗簿寺官員,以提調意啓曰,今此國朝御牒·璿源譜略修正時,王妃世譜,當爲一體修正,而和寧翁主,旣已封爵,爵號入錄,何如?傳曰,允。
又以宗簿寺官員,以提調意啓曰,國朝御牒及璿源譜略中草,旣已釐正,御覽後,譜略則當爲付板開刊,國朝御牒,亦當正書矣。御覽日字,令日官推擇,則今月十二日爲吉云。以此日當爲封進,而取考謄錄,則本寺堂上·郞廳·校正官,具儀仗鼓吹,陪進于仁政殿,與承旨請承傳色捧入矣。依此擧行之意,分付各該司,何如?傳曰,允。
吏曹參議黃仁儉上書曰,伏以,臣身嬰奇疾,望斷陳力,心灰宦業,分甘自廢,前叨館銜,卽蒙鞶褫,獲保床簀之危喘。仰戴生成之仁恩,感祝之誠,懍惕之情,蓋未嘗一日已也。迺者千萬意外,又伏承三銓新命,則惝怳震駭,抑又甚焉。蓋有國所重,莫過於用人,而用人之責,專在於銓地,從古愼難,而極一時之選者,非以榮其銜也,實惟重其任耳。佐貳之官,雖與長亞有間,而亦且與聞於銓議時,或獨政於緊任,則其淸切權要,無甚差別,而決不容人人而濫竽者明矣。臣是何人,敢當是任哉?臣家世寒素,姿性庸愚,恒守兢畏之戒,元無進取之念,而濫蒙洪造,節次推遷,前後叨竊,踰溢涯分,一念憂懼,殆若成病,而纔遞玉署,旋移天冑,拔之人望之外,超諸材彦之先,有若非臣莫可者然,臣身之狼狽罔措,姑不暇言,其玷名器而累聖簡,當復如何?此臣所以聞命驚遑,寧欲逃遁而不可得也。噫,目今世道風習,如水益下,競進而不知恥,同器而不知辨,有識之竊歎久矣。政宜另擇賢俊,汲汲於彌綸激揚之方,而今乃以疲劣如臣,無聲望無見識者,參助銓衡,厚招四方之譏議,重貽搢紳之羞恥,則尤豈不大加寒心哉?區區自畫於心者,實非出於一毫假飾也。且臣咳喘本症,近添暑感,痰壅膈煩,終日引飮,飮多則喘尤劇,喘劇則昏倒不省事,寒熱如痎瘧,坐臥俱牽疼,奄奄委頓,鬼事日迫,時月之內,萬無復起爲人之望,雖閑司漫職,固不敢引日虛帶。況此所叨之職,豈容臣晷刻冒據乎?自犯違傲,猶未蒙例勘,日前朝參,亦未克趨班,罪上添罪,惟誅罰是俟而已。茲敢略入文字,畢暴哀懇,伏乞睿慈,俯察臣人器不稱之實,疾病難强之狀,亟許鐫削臣職名,因令攸司,重勘臣違慢虧分之罪,以重官方,以安私分,不勝幸甚。答曰,覽書具悉。爾其勿過辭,從速察職。
領議政金尙魯箚曰,伏以,臣於二昨,猥控危衷,冀被重譴,晩後大朝傳敎又下,辭旨愈嚴,而臣罪愈大,震懍皇隕,不敢偃在,歸身金吾,泥首竢命。不意近臣臨宣聖諭,命之以勿胥,授之以命召,深夜屢瀆,尤增死罪。兢懼之極,退伏私次,而顧其罪則未嘗不自如也。身爲大官,罪關名分,律以拜憲,敢逭鈇鉞?且臣宿疾之外,中暑忒重,嘔瀉兼作,寒熱交劇,落席叫楚,殆不省戶外事,致使次對,當行而未行,罪上添罪,萬萬悚恐。伏乞离明,亟降威罰,勘正臣前後辜犯,不勝大幸。答曰,覽箚具悉卿懇。以卿之恙,未行賓對,其何所傷?大朝敦諭之後,卿何過爲引咎?卿須體聖上懃懇之盛意,顧小子日夕之望,安心勿復控辭,量〈其〉少減,卽起視事焉。仍令曰,吏官往諭。
左議政申晩,伏以,臣闕禮虧分,罪在難逭,大朝嚴敎洊降,不勝萬萬震懍,走伏金吾,恭竢鈇鉞,迺蒙聖度天大,曲加涵貸,特遣史官臨宣聖諭,俾勿胥命。臣惟深夜煩瀆是懼,不得不退歸私次,而若其悚恐之忱,未敢一刻自安。且臣病狀彌劇,受暇調息,亦已經日,而種種諸症,有加無減,見方落席昏涔,轉動無路,賓對頉稟,已極惶隕,卽伏聞大朝朝講有命,而亦末由自力入參,罪上添罪,萬殞難贖。伏乞离明,亟令重勘臣前後辜犯,以嚴邦憲,千萬幸甚。答曰,覽箚具悉卿懇。以疾未參,其何所傷?大朝敦諭之後,卿何過爲引咎乎?卿須體聖上慇懃之至意,顧小子日夕之望,安心勿辭,亦勿引咎,量其少減,卽起視事焉。仍令曰,史官往諭。
右議政李,伏以,臣矇不曉事,自速罪戾,泥首金吾,未蒙勘處,及退私次,達宵戰懍,病狀隨劇,昏倒不省,藥院日次,旣闕趨參,都監習儀,至煩稟啓。及承大朝下敎,又極嚴截,悸隕越,靡所容措,不計顚仆,擔舁以赴,諸症越添,奄奄叫盡,今日次對,未免頉稟。卽者大朝朝講有命,而亦末由致身,論以朝體,合被重誅,顧臣情病,非所暇恤。伏乞离明,亟賜處分,以嚴國綱焉。答曰,覽箚具悉卿懇。以疾未參,其何所傷?大朝敦諭之後,卿何過爲引咎乎?須體聖上慇懃之聖意,顧小子日夕之望,安心勿復控辭,量少減卽起視事焉。仍令曰,史官往諭。
己卯閏六月初十日辰時,上御熙政堂。朝講入侍時,知事申晦,特進官金聖應·具允明,參贊官李永暉,侍讀官任㻐,檢討官鄭晩淳,記事官南玄老,記注官金基正,記事官李之晦,以次進伏訖。上講前授音。㻐讀新授音,自康誥曰克明德止釋新民。上講新授音訖。㻐曰,大學只言功效,而以此章言之,第一節,明明德之始,第二節,明明德之功夫矣。上曰,然矣。㻐曰,新民之極工,專在於第二章,治平之效亦係於一誠字,伏望深留聖意焉。晩淳曰,詩曰周雖舊邦,其命維新。今此章下註,以爲文王能新其德,以及於民,而始受天命。以此觀之,新民卽明德之功效,而究厥其由,則新民之本,在於明德,新命之本,在於新民。於此體驗省察,千萬伏望。上曰,所陳是矣。上曰,儒臣先退,承·史少退,可也。少退更爲入侍時,上曰,申應顯·柳健避嫌乎?永暉曰,然矣。朝講命下之後,諸臺以斯速入來之意,連爲催促,而皆違牌,都憲則直入只推徽旨,故再爲違牌矣。上曰,怪矣。永暉曰,都憲有實病云矣。上命永暉書之曰,自東周下堂見諸侯之後,周室微弱。今之可悶者,紀綱也。昔年則以下敎之事,諸臣不敢撕捱,重者,大臣雖胥命,有勿胥命之敎,則不敢更爲撕捱,小官不敢自訴,或有大臣筵白者,而近者一有下敎,勿論大小官,若不寢其命,則或多般開釋然後,乃行公。若此不已,君何以飭?非徒開釋其自過然後,將爲釋然,與下堂見諸侯,豈異乎?決無是理。予之性稟,無隱忍之事,故下敎,而不過國體,而其時事勢,業已下敎,不過拘前例然也。下敎之下,一番惶悚,事勢固然,豈可以此彌日撕捱?暮年盛暑,欲行朝講,而入侍不備,此豈他哉?卽予涼德。今日兩司違牌之人,先遞差後禁推。又命永暉書之曰,柳健所奏,雖不詳審,以菁川府院君之後,旣聞一奏,不是異事,帶推行公,亦有定式。申應顯則事雖無心,語不審於莫重,只遞請寢,儒臣過矣。同日臺臣,欲扶言路,或扶或抑,伊後思之,輕重倒置,亦關紀綱,而今聞俱爲引嫌,其將處置云,近者臺臣,何時處置乎?司諫柳健,雖不詳審,所重在焉,掌令申應顯,莫曰無心,關係則重,柳健出仕,申應顯遞差。又命永暉書之曰,今日內外司入直文臣,明日當爲親臨殿講,侍衛只以入直擧行,時刻卯正三刻爲之,講書以詩傳爲之,晝·夕講,只正時入之事。出榻敎上曰,晝講爲之,他承旨入侍。仍命少退,諸臣以次退出。
己卯閏六月初十日巳時,上御熙政堂。晝講入侍時,知事申晦,特進官具允明,參贊官宋瑩中,侍讀官任㻐,檢討官鄭晩淳,記事官南玄老,記注官金基正,記事官李之晦,武臣洪若水,以次進伏訖。上講前授音。㻐讀自詩云邦畿千里,止誠意章下。上講新授音訖。㻐曰,此章,專言新民至善之效,而列聖朝治法政謨,允爲後王之監法,新民至善之道,不外乎此。伏望遵法守道,深軫繼述之方焉。上曰,前王沒世不忘之德,爲後辟者所當仰法。邦畿千里之外,王者亦宜眷恤,而咫尺都下,治敎未孚,思之深愧矣。晩淳曰,瞻彼淇澳一章,文義專是釋止於至善,而所謂如切如磋如琢如磨者,所以自修,而瑟僩赫喧之實,亦出於切磋之工,欲究其止於至善,則聖人之進德修業,當求於切磋之益。聖學於此等處,益加省念伏望。上曰,所陳是矣。上命瑩中書之曰,此時守令署經,豈可曠焉?兩司有闕代,政官牌招,以在京無故人備擬。又命瑩中書之曰,都憲之職,體貌自異,況耆社之臣乎?大司憲金相奭,只捧遞差徽旨。上曰,都憲入於耆社乎?瑩中曰,然矣。上曰,年已老而不甚衰,以此觀之,則恬雅者勝於他人矣。吏曹參議黃仁儉,待下答,一體牌招事。出榻敎上命瑩中書之曰,夕講爲之,時刻以酉初初刻爲之。諸臣以次退出。
己卯閏六月初十日酉時,上御熙政堂。夕講入侍時,特進官具允明,同知事黃景源,參贊官李心源,侍讀官任㻐,檢討官鄭晩淳,記事官邊得讓,記注官金基正,記事官李之晦,以次進伏。上番儒臣,讀大學補亡章。㻐曰,補亡一章,多言體用矣。用力之久,而一朝豁然貫通云者,尤當體念處也。末端此謂物格,此謂知之至云者,親切之工,次第之效,若是著明,若無體驗之功,則何以得此乎?伏望加意焉。上曰,所奏嘉矣。下番曰,誠字敬字,惟願一念體省焉。上曰,當加意矣。上掩卷。上曰,經筵先退也。任㻐曰,朝講事體,至爲重大,必須備領事及兩司後行之,而領事有故,則政府西璧之入參,自是祖宗朝故例也。今日朝講,西璧之去來,旣不能申飭出牌,又未能詳爲稟達。國家所重者典章,所貴者事體,而政院不善擧行,以致莫重講筵,不得如例備員。當該承旨,不可無警,從重推考,似宜矣。上曰,依爲之。出擧條上命書太廟·永寧殿·徽寧殿·孝章廟·儲慶宮世孫冊封告由祭文,上命編次人讀奏訖。上命書傳敎曰,太廟望祭兼行獻官,例當二品,永寧殿同品擧行,而社稷遣宰臣,儲慶宮遣宗臣事,分付。上又命書社稷·毓祥宮告由祭文訖。命書傳敎曰,毓祥宮獻官,以摠戎使崔鎭海塡差,孝章廟遣春曹佐貳,懿昭廟遣都承旨事,分付。又命書傳敎曰,封世孫告由文親製,而封園之後事體宜同,而或行或否,乃覺不然。其時禮堂,從重推考,一體擧行。明政殿月臺皆當親傳,令儀曹擧行,道由敦化門。又命書傳敎曰,冊印由弘化門,明政殿內入事,分付都監。諸臣以次退出。
上在昌慶宮。常參以代理停,經筵停。
大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知道。
大殿·中宮殿,藥房口傳問安。答曰,知道。
大殿,朝廷二品以上·六曹口傳問安。答曰,知道。中宮殿,朝廷二品以上·六曹單子問安。答曰,知道。
李永暉達曰,明日常參,取稟。令曰,停。
鄭尙淳達曰,大司憲金善行,掌令南彦彧·愼爾復牌不進,執義李厚達,持平李鎭恒在外,李潭受由在外,今日以監察茶時之意,敢達。令曰,知道。
具允鈺達曰,守令署經爲之事,命下矣。兩司除在外,未署經外未肅拜不爲行公人員,竝卽牌招,以爲署經之地,何如?令曰,依。
以判決事閔百行牌不進罷職令旨,令于鄭尙淳曰,推考徽旨捧入。
鄭尙淳達曰,判決事閔百行,旣有只推之令,卽爲牌招察任,何如?令曰,依。
以判決事閔百行,掌令愼爾復·南彦彧,司諫柳健,正言李昌任牌不進罷職令旨,令于鄭尙淳曰,竝推考徽旨捧入。
李心源達曰,左贊讀鄭光漢,以其身病,陳書受由出去,講書院以至闕直,事甚未安。兼右翊善李福源,兼右贊讀朴相喆,竝卽牌招,以爲推移入直之地,何如?令曰,依。
以兼右翊善李福源牌不進罷職令旨,令于李心源曰,推考徽旨捧入。
李心源達曰,講書院將未免闕直,事甚未安。左翊善趙榮進,以都監除本仕,而畢役草記,旣已入啓,左贊讀鄭光漢,雖已受由出去,今無推移之道,竝卽牌招,以爲推移入直,何如?令曰,依。
李心源啓曰,藥房都提調李,提調李昌壽,副提調具允鈺,依藥房所下傳敎,來待矣。傳曰,詣閤。
具允鈺,以弘文館言啓曰,校理鄭遠達,自鄕上來,卽爲牌招,何如?傳曰,允。
李永暉,以弘文館言啓曰,昨日政,新除授校理南綺老,副校理元義孫,竝卽牌招察任,何如?傳曰,允。
以輔德朴盛源,文學尹光國等牌不進罷職令旨,令于具允鈺曰,竝推考徽旨捧入。
李心源,以司饔院郞廳,以提調意啓曰,今因中宮殿患候,藥房移設於本院矣。本院則移接於扈衛廳之意,敢啓。傳曰,知道。
左贊讀鄭光漢上書曰,伏以,邦慶無疆,嘉儀順成,臣民忭歡,帀域惟均。念臣稟賦脆弱,自來善病,而最是腹暑之證,爲十數年痼疾,每當炎熱,其發如期。日昨習儀,失汗過多,宿病乘虛,諸證卒加,頭疼而目眩,氣痞而神薾,殆無跬步運動之勢,而只緣省記已入,推移無路,不得不扶舁就職矣。乃者文臣殿講有命,不敢言病,忍死趨參,而纔從筵退,暑癨添劇,急灌藥物,雖得少甦,見方僵臥直廬,不省四到。苟不急時調治,實有轉輾難醫之慮。茲敢不避煩猥,仰干睿聽,伏乞离明,俯垂矜諒,許臣鞶帶之褫,以便調息,治臣瀆擾之罪,以肅朝綱,不勝幸甚。答曰,覽書具悉。邦慶無前,大禮順成,賀儀已擧,慶忭之忱,曷有其極?爾其勿辭,調理察職。
弼善金會元上書曰,伏以,邦慶無前,賀禮洊擧,臣民歡忭,中外惟均。仍伏念臣本以海曲疎賤,濫通朝籍,前後踐歷,罔非踰涯。累廁臺端,毫無報效,居常愧懼,若隕淵谷。頃趁賀班,冒入城闉,獲覩盛儀,粗伸微分,而家有老母,離違旣久,歸心甚急,治任將發,不意春坊除旨忽下此際,且驚且惶,尤莫知措躬之所也。噫,講官之設置,豈亶然哉?朝夕納誨,左右弼違,睿學之資益,聖經之闡明,何莫非講官之責,而如臣空疎湔劣者,最居人下,百無一能,僅辨魚魯,了無知識,而乃被謬選,至荷誤恩,臣身固榮矣,其於朝家愼簡之政,豈不辱且濫乎?反顧循省,實無冒出之勢,屢違召牌,自速逋慢之罪,臣罪尤萬萬矣。第以區區憂愛之心,有不能自已,略此尾陳,伏願邸下,不以人廢言焉。夫學文,將以進德修業也。不下學則不能達,不下問則不能廣。以邸下聰明睿智之姿,春秋鼎盛,志氣方强,今日講官,孰有當於睿心者,而苟或自聖自大,傲視群下,厭下學而恥下問,則雖使嘉言格說,日陳於前,多見其扞格不入矣。學問之要,貴在立志,志或不立,則如舟之無楫,若車之無輗,莫適趨嚮,靡所止泊。小而動靜語默,大而政令施措,俱不得其正,聖凡之判,在於毫忽之間,可不懼哉?臣竊聞一月三對,一日兩筵,每以睿候之未寧,停廢居多。古人云,安肆日偸,莊敬日强。抑未知邸下日强之工,有所未至,而日渝之志,有所未克而然歟?臣聞古之明王喆辟,莫不以正心修身爲自强之圖,凡係聲色之斲性,玩好之喪志,馳騁弋獵之縱慾,放僻奢侈之迷心者,輒皆懲前毖後,有過卽改,虎尾春氷,凜然自持,以致一身有和平之福,萬事無怠棄之患,措國勢於盤泰之安,躋一世於仁壽之域,則何患乎災沴之或侵,榮衛之有損?此所謂治心治病,同一法者也。臣又聞近日筵對,進講易經綱目,通神明之故,考治亂之跡,爲學爲治之大經大法,莫過是書。臣於是,有以見我邸下睿學高明,知所先矣,竊不勝欽歎之至也。嗚呼,雖彼經史中微辭奧旨,徽猷善政,夫孰非今日之可法可鑑者,而其中孔繫苞桑之戒,歷代興喪之幾,尤宜反復硏究,恐懼戒愼,綿景命於萬世之永,回大猷於三代之隆,與治而同道,罔與亂同事,則豈不休哉?亦未知邸下眞能推是理而驗諸事,其無書我矛盾之嘆耶?惟我列聖,仁厚立國,式至于大朝,慈覆好生之德,浹人骨髓,此正天地之大德曰生者也。四百不拔之業,實基於此。苟邸下以列聖曁大朝之心爲心,兢兢業業,罔敢或逸,以答大朝代理之重,以副八域延頸之望,則臣謂爲學之功,不可外此而求他也。臣自顧疎逖,報答無路,敢以草草一語,猥效塵刹之報,冒犯嚴威,尤增死罪。伏乞离明,亟令有司,卽賜刊改,以重公器,以安私分,不勝幸甚。答曰,覽書具悉。邦慶稠疊,賀儀已擧,慶忭之忱,曷有其極?所勉言甚切至,當體念焉。爾其勿辭,從速察任。
己卯閏六月十一日卯時,上御熙政堂。親臨文臣殿講入侍時,考官兪最基·沈星鎭·黃景源,參考官李惟秀·韓光會·李壽勛·李興宗,執冊承旨鄭尙淳,記事官南玄老·邊得讓,記注官金基正,記事官李之晦,以次進伏。上曰,諺解置之,可也。應講文官,以次進講訖。上命書傳敎曰,殿講居首吏曹佐郞蔡緯夏,半熟馬一匹賜給。諸臣以次退出。
己卯閏六月十一日申時,上御熙政堂。藥房三提調入侍時,都提調李,提調李昌壽,副提調具允鈺,記事官南玄老,記注官金基正,記事官李之晦,醫官金履亨·鄭纘喬·許礈·李以楷·金德崙·金履貞·朴載和·崔始崙·尹亨理,以次進伏訖。曰,旱炎猶酷,聖體調攝,若何?上曰,差勝矣。曰,寢睡·水刺之節,亦何如?上曰,一樣矣。曰,湯劑·丸劑,連爲進御乎?上曰,進御矣。曰,伏聞中宮殿有未寧之候,臣等伏不勝驚慮之至。症候,何如?上曰,初則以爲汗痘矣,今則顆粒頗大,而自昨腦後,亦有出痘者,妨於寢臥,夜來頗有脹意,大體殊常矣,今朝見之,顆粒比昨尤多,殿講後入見,則漸多膿意。又有紅臺症,似水痘矣,頭後顆粒,比面部頗稀疎,而又小矣。卽今則水刺如常,而寢睡亦安常矣。曰,頭疼膈煩之症,亦有之乎?上曰,姑無此症矣。汗痘·水痘有定然後,可以議藥,而汗痘則本無紅臺貫膿之節,汗與水痘,誰能辨別乎?履亨曰,鄭纘喬勝於他醫矣。上曰,鄭纘喬留待。卿等少退,可也。少退後更爲入侍時,上命鄭纘喬進奏。纘喬曰,汗痘本無紅暈,而頗有紅臺貫膿之意,分明類痘矣。上曰,水痘謂之類痘乎?纘喬曰,然矣。上曰,諸醫各奏所見,可也。履亨曰,顆顆粒粒,皆有膿意,非汗痘分明矣。大抵類痘如大痘,而聞中宮殿已經大痘云,臣意則必是水痘矣。水痘則非但面部有顆粒,背腹部亦有之矣。諸醫所奏與履亨同。上曰,柳重臨亦入侍耶?汝與纘喬,論症而陳奏,可也。重臨曰,水痘則有紅臺膿意,鄭纘喬所奏誠是矣。上曰,夜則面部有脹意,朝來顆依然矣。過一時後漸有紅暈,而背部腹部,亦有之云矣。履亨等曰,汗痘則背腹部本無顆粒矣。上曰,冠禮後生此病,反爲幸矣。昨日用淸暑六和湯,其能無害耶?履亨曰,此乃斥暑之劑也,似是無害,而今則有膿意,凡諸消毒之劑,則不可用之,姑爲停之,差待氣血之調和,議藥似好矣。上仍下詢諸醫。許礈等皆曰,若無膿意,則可用解毒之劑,而今則已有膿意,不必用藥,姑觀數日,待症用藥,似好矣。上曰,一時有膿意,收靨必易矣,而欲用消毒之劑者,蓋慮未盡透出也。收靨時用牛黃乎?用湯劑乎?履亨曰,牛黃能治餘毒,不必用湯劑矣。上曰,牛黃無力微之慮耶?履亨曰,收靨時當用牛黃,而收靨後則無過六一散,大體隨症進御誠好矣。上曰,然矣。曰,自藥院多有擧行之事,醫官及醫女,竝令差備待令,臣等則直宿宜矣。上曰,本院直宿,可也。曰,事體重大,臣等移直廚院似宜矣。上曰,嘉禮後若有移直之命,則中外必動心,其在鎭定之道,不必張大矣。曰,臣等非敢爲張大之擧也。其在臣等道理,事體不可不如是矣。上曰,然則依所請移直,可也。上命允鈺書之曰,內殿氣候,旣以類痘定名,症候雖平順,藥院宜有擧行之道,依所請,自今日廚院直宿,差備待令。鄭纘喬·李以楷·金德崙·朴載和·崔始崙·尹亨理爲之,牧使金履亨,縣監許礈·柳重臨,一體待令事,分付。上曰,如此然後,可以鎭定中外矣。又命允鈺書之曰,鼇興府院君一體直宿。又命允鈺書之曰,內殿氣候平順,今者藥院之直,卽國體也。御牒草本陪進體重,依前定日擧行事,分付。曰,臣等旣已入侍,令醫官診候,何如?上曰,唯。履亨診候訖,退伏曰,左右三部調均,而脾胃脈虛軟則一樣矣。礈曰,左右三部不沈,度數調均,而脾胃脈虛軟則一樣矣。諸醫所奏與履亨同。曰,今日非日次,故不敢請議藥矣。曰,臣昏愚鈍劣,不善周旋,荐承嚴敎,惶悚無地矣。臣於待罪之中,誠甚猥越,而竊有區區所懷,敢此仰達矣。昨日臺臣處分下敎中,周室微弱四字,誠爲過中。此後則勿爲如此下敎,千萬伏望。上曰,親迎後當有問安,承旨曾有所奏於予者,而其時將信將疑,不卽許之,此非卿等之過也。今番卿等之請直宿者,此實應行之事矣。冠禮擇日,中外皆知之,朝廷宜有問安,而不爲之矣。毓祥宮茶禮,則只自內行之,雖無問安可也,而此則反爲之矣。冠禮後問安,雖無壬午前例,今若行之,則此亦壬午之補亡也。元孫誕生後問安,人事勝矣。此則不可爲之矣。望七人君之再娶,往牒所無。文王之輾轉反側者,非爲娶也,欲求聖配而然矣。予今六十餘歲,此心始舒矣。予非爲娶也,乃爲宗社也。詩云大夫夙退,無使君勞。此句語誠含包渾厚。以此推之,其時婚日,似有朝會之擧矣。領相,曾請大禮之日留待闕中,此亦足爲問安之代,而予雖以置之爲敎,其在事體道理,豈無起居之禮乎?予之日昨下敎,欲守紀綱名分而已,非有他意,則大臣胥命,誠過矣。日前朝參,予實有意而爲之,而輾轉至此,甚可爲悶。孔子之事君盡禮,人亦以爲諂,誠難矣。故相臣李台佐曾求差祭官,李益炡亦每每求差云。李益炡於事務,雖未必勝於他人,而此一款,能繼其父矣。今人若見如此之人,則必笑之矣。大官之胥命,不是異事,而至若微末小官,若承嚴敎,則敢爲撕捱,聞悔悟之敎然後,方始入來,此豈爲人臣之道乎?傳敎中下堂而見諸候云者,蓋謂此等事也。以向來權噵事言之,開釋之後,一向撕捱,甚可非矣。今者下敎,非咎卿等,蓋謂時體矣。曰,非但臣等,朝廷皆以嘉禮日,宜有起居之禮,有所商議者矣。上曰,大婚及冠禮,若無問安,則將於何事爲問安耶?此則可謂當局者迷矣。曰,朝廷問安,當有之,而夕問安,亦爲之乎?上曰,君臣之間,何可欺心乎?爲之,可也。諸臣以次退出。
上在昌慶宮。常參以代理停,經筵停。
藥房都提調李,提調李昌壽,副提調具允鈺啓曰,伏未審夜間,聖體調攝,若何?寢膳諸節,亦何如?湯劑連爲進御乎?中宮殿氣候,何如?紅花子茶,其已進御,而水痘顆粒,有漸次收斂之勢乎?寢睡·水刺之節,亦何如?卽今醫女趁早入診,詳察症候,臣等與待令諸醫入侍,議定繼進當否爲宜。臣等不勝區區憂慮,敢此問安,竝爲仰稟。答曰,知道。予則一樣,內殿氣候,已諭于差備待令,而一向平順矣。
中宮殿,藥房口傳問安。答曰,知道。大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
大殿,朝廷二品以上·六曹口傳問安。答曰,知道。中宮殿,朝廷二品以上·六曹單子問安。答曰,知道。
大殿·中宮殿·世子宮·嬪宮,政院·玉堂口傳夕問安。答曰,知道。世孫宮,口傳夕問安。答曰,知悉。中宮殿,藥房口傳夕問安。答曰,知道。
大殿,朝廷二品以上·六曹口傳夕問安。答曰,知道。中宮殿,朝廷二品以上·六曹單子夕問安。答曰,知道。
以承傳色口傳,下敎于藥房曰,入侍,下敎時爲之。
藥房口傳啓曰,午熱愈酷,聖體若何?中宮殿症候諸節,何如?日勢已晩,依定奪令醫女入診,詳察症候後,臣等率醫官更爲入侍爲宜。惶恐敢啓。答曰,知道。
以承傳色口傳,下敎于藥房曰,限今日欲令鄭纘僑入診,使之入侍。
李心源達曰,守令署經命下之後,尙未擧行,事甚未安。兩司除在外未署經外,未肅拜不爲行公人員,竝卽牌招,以爲署經之地,何如?令曰,依。
宋瑩中達曰,判決事閔百行,連日違召,無意膺令,事涉未安。卽爲牌招察任,何如?令曰,依。
以判決事閔百行,左贊讀鄭光漢,掌令愼爾復,掌令南彦彧,司諫柳健,正言李昌任牌不進罷職令旨,令于李心源曰,竝推考徽旨捧入。
傳于具允鈺曰,藥房提調詣閤。
李永暉達曰,上番兼春秋金基正,身病猝重,勢難察任,今姑減下,何如?令曰,依。
令于宋瑩中曰,卽見副學書本,近來宮屬輩及假托宮屬之輩,閭巷市肆之間,或不無出入作弊之事,事極驚駭。令攸司嚴査,各別重繩科治,此後亦爲各別禁飭,俾無日後復有如是之弊。
答副學金始粲書曰,覽書具悉。所陳憂愛,言深切至,可不體念?爾其勿辭,從速察職。原書下於七月初十日,故載於其日廳日記
右贊讀朴相喆上書曰,伏以,日吉辰良,大禮順成,王世孫冊禮,又隔數日,臣民慶幸,曷有其極?仍念臣以至庸極陋,猥忝見任,辭遜不獲,冒沒趨承,而補蔑絲毫,徒竊悚懍。臣之本生偏母,素患關格之證,源委甚痼,少失攝宜,輒致增劇,近値無前酷暑,癖氣凝聚,長時作痛,日漸澌綴,對醫論藥,殆無虛日。臣迫於嚴命,不敢言私,黽勉供仕,已涉累月,而未嘗久淹直次,蓋不忍離側而然也。今以本院闕直,召牌下降,而顧臣母病,一倍添加,轉成泄痢,中焦痞塞,胸腹牽痛,雜試湯焫,少無所減,臣方左右扶將,實無頃刻離捨之勢。茲敢隨詣闕下,略陳私懇,伏乞睿慈,察臣至情,亟賜鐫削臣職名,俾得安意救護,仍治臣違慢之罪,以肅朝綱,不勝幸甚。答曰,覽書具悉。大禮順成,縟儀已擧,慶忭之忱,曷有其極?爾其勿辭,救護母病焉。
判中樞府事李天輔箚曰,伏以,伏聞中宮殿氣候靡寧,至有藥院移直之擧。伏想邸下侍湯憂遑,當復如何?臣不勝區區驚慮之至。臣下血之證,今浹旬而一直危劇,一日所失,幾至數升,夜則虛煩而失睡,晝則痞滯而廢食,身無點肉,臥不能着席,昏昏喘喘,轉側須人,末由致身於起居之班,伏枕惶隕,靡所容措。顧臣舊病新證,轉成沈痼,前後虧分闕禮,已不勝誅,而今又一向偃伏,益增其罪戾。邦憲至嚴,豈容屢賜曲貸乎?伏乞离明,亟令攸司,重勘臣罪,以警具僚焉。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
己卯閏六月十二日卯時,上御熙政堂。藥房三提調入侍,領左相同爲入侍時,都提調李,提調李昌壽,副提調具允鈺,記事官南玄老,記注官金基正,記事官李之晦,領議政金尙魯,左議政申晩,醫官金履亨·鄭纘僑·方泰輿·許礈·李以楷·金德崙·金履貞·朴載和·崔始崙·尹亨理,以次進伏訖。尙魯曰,日熱甚酷,聖體調攝,若何?上曰,一樣矣。尙魯曰,寢睡·水刺之節,亦何如?上曰,寢睡安穩,而水刺亦善進矣。尙魯曰,湯劑·丸劑,兼爲進御乎?上曰,兼進矣。尙魯曰,伏聞中宮殿有未寧之候,伏不勝驚慮萬萬。卽今則症候連爲平順乎?上曰,氣候如常,而症情極順矣。尙魯曰,顆粒多少,亦何如?上曰,面部稍多,而今已收靨矣。再昨初見時,頗涉殊常,故用六和湯矣,自昨已有脹意,殿講後入見則已多膿意,且帶紅暈矣。尙魯曰,常時氣血之調和,可以推知矣。上曰,此實蒼蒼,玉成予也。豈有如予之用心者乎?上曰,三箇顆粒,已作痂矣。昨日貫膿者已消減,漸臻收靨之境,腦後則似兼汗痘矣。履亨曰,凡節順成,不勝慶幸。尙魯曰,初則憂慮不已矣,今承症候極順之敎,不勝欣忭之至。一經此痘之後,無後日之慮,誠甚多幸矣。上曰,然矣。今則間間寢睡,時時索茶矣。紅花子茶,何如?履亨曰,好矣。上曰,紅花子,能消毒乎?履亨曰,然矣。尙魯曰,紅花子茶外,客水勿爲進御之意,申飭左右,誠好矣。上曰,乾葡萄亦好乎?昌壽曰,例用於此等症患矣。上曰,辛卯年亦進御,而市民之貿納,誠有弊矣。曰,當此藥院竝直之日,明日習儀,似難擧行,退定,何如?上曰,退行,可也。曰,習儀等節,自該曹次次更爲擇日,似宜矣。上曰,當觀勢爲之矣。尙魯曰,王世孫冊封直宿之時,難以擧行,平復陳賀後定行,何如?上曰,更爲擇日,可也。曰,然則出擧條乎?上曰,不必出擧條矣。命允鈺書之曰,世孫冊封日子,待下敎更爲推擇事,分付儀曹,告由祭待更爲擇日擧行。上曰,昨日命讀關睢章,已諭予懷於編次人,而今番大婚,欲得賢配而然也。譜略,載繼妃二字,此實料外,此亦蒼蒼,必玉成予也。尙魯曰,朝講事體至重,臣等不得入參,分義惶蹙,而下堂見諸侯之敎,此實當着於臣身者,臣方待罪之不暇,何敢有此煩陳,而第殿下之任使臣等已久,聖明想必俯燭,今此下敎誠爲過中矣。悚恧之中,更思之,臣以領事,旣不入參朝講,則體貌虧損,聖敎之如是,誠爲至當矣。上曰,大體命行朝講之意,實非偶然。我國紀綱,一事二事,日益墜壞。任㻐之請推承旨者,誠爲得體,而承旨今已老矣,精神頗昏耗矣。尙魯曰,臣等昏愚鈍劣,不善周旋,荐承嚴敎,惶悚無地矣。上曰,卿等大婚之日,曾請留待闕中,而予不許之,此非卿之咎也。尙魯曰,下敎雖如此,其日臣等之不爲問安,專由於不善周旋之致,若論其罪,難貸重誅矣。上曰,蔡濟恭以爲趙榮國大禮之日,宜有朝廷問安爲言云矣。三年後朝參,以修明舊典立紀振綱八字,飭勵群下,卿等可以諒之矣。今則紀綱日墜,非但重宰,雖小官,君父飭敎,敢爲撕捱,必也有開釋然後,始爲入來,安敢如是?上曰,右相昨請朝廷問安時,亦問夕問安之當爲與否,此實不當問而問也,由於生疎之致矣。君臣之間,不可欺心,故以當爲夕問安之意,諭之矣。晩曰,如是下敎,誠好矣。上曰,傳敎中特書日記之敎,只慨然壬午諸臣,非但咎卿等矣。上命允鈺書之曰,內殿所體法,卽昔年慈殿故事,予亦體慈旨,行於昔者,當行於今日。昔日慈聖之軫念者,卽起居一節,且昔年多年廚院直宿,亦有下敎之事,而今日內殿氣候平順,嘉禮屬耳之時,此等盛暑,百隷竟夕奔走,其在助翟闈贊涼德之道,宜示顧念。朝廷夕問安,其令勿爲,朝問安,依昨冬例口傳問安事,分付。上命允鈺書之曰,方泰輿入來。差備待令,則旣定本院別省記入直事,分付。蔡膺祜入來後,一體擧行,藥房入侍,編次人持告由祭祭文入侍事。出榻敎諸臣以次退出。
己卯閏六月十二日申時,上御熙政堂。藥房三提調入侍,編次人同爲入侍時,都提調李,提調李昌壽,副提調具允鈺,記事官南玄老,記注官金基正,記事官李之晦,編次人具允明,醫官金履亨·鄭纘僑·方泰輿·許礈·李以楷·金德崙·金履貞·朴載和·崔始崙·尹亨理,以次進伏訖。曰,午炎愈酷,聖體,若何?上曰,一樣矣。曰,中宮殿症候,午間,若何?上曰,一向平順矣。上曰,鄭纘僑出楹外,招問醫女。纘僑問醫女後進奏曰,杜梅則以爲脈度大體好矣,而左邊離數,右邊微緩,面部顆粒,左邊多右邊小,出痘者頗如大痘,而腦後則似汗痘云矣。上曰,杜梅所見是矣,自今日用淸理之劑,何如?諸醫各奏所見,可也。履亨曰,若無熱則收靨差遲,而症候如是平順,今用淸理之劑,臣意則猶以爲速矣。纘僑曰,今日用淸理之劑,似太速,而觀明日用之,誠好矣。礈曰,今若用滌熱之劑,則收靨必難,更觀明日議藥,誠宜矣。諸醫所奏與履亨同。上曰,鄭纘僑以爲雖明日,猶以爲速云,明日午後入診時議藥,似無妨矣。昌壽曰,李泰遠入來矣。上命召入。泰遠進伏。上曰,奏汝所見,可也。泰遠曰,聞入侍醫官所傳,則脈候帶數,今日用淸理之劑似早矣。昌壽曰,僉議皆同矣。上曰,然矣。上命允鈺書之曰,高陽郡守李泰遠一體差備待令。上曰,朴載和亦精詳矣。上曰,水痘亦有瘢痕乎?履亨曰,然矣。曰,症候雖平順,不可弛慮,食補之道加意爲之,誠好矣。石魚自內進用,而紅蛤亦好云矣。昌壽曰,紅蛤亦淸補之物,進御誠宜矣。上曰,予雖不進紅蛤,年過六十矣。曰,淸理之劑,明日午後,診候後議用,似好矣,上曰,然矣。症情極順,氣候安穩,誠爲多幸矣。曰,夥粒如是夥然,則已知非爲汗痘,何不前期下敎耶?上曰,自內亦諱之,水痘則誠是夢外矣。曰,大抵治病之道,若或過時,則誠爲可悶,此後則加意審察,是臣區區之望。臣等旣已診候,退出,何如?上曰,唯。上命編次人刪定太廟親祭祭文後,復命藥院入侍。進伏。上曰,竹冊文亦書日子乎?曰,竹冊文例書日子,而敎命文亦書日子矣。上曰,竹冊文,誰書耶?曰,洪樂性書之矣。上命編次人刪定六禮順成御製後,上曰,大禮處所,當以所重書之,以親迎歸重,可乎?以嘉禮歸重,可乎?譜略中,書以行嘉禮於某處,似是矣。允鈺曰,凡六禮,皆嘉禮矣。昌壽曰,於義宮則只行親迎之禮,嘉禮則同牢宴,亦入其中,聖敎至當矣。上命謄入譜略中列朝行禮處所。臣玄老承命持入。上曰,親迎歸重矣。昌壽曰,俄與大臣相議,則以書以行親迎禮於某處爲宜,爲言矣。上曰,以親迎歸重無疑矣。諸臣以次退出。
己卯閏六月十二日酉時,上御熙政堂。藥房三提調入侍時,都提調李,提調李昌壽,副提調具允鈺,記事官南玄老·金普淳·李之晦,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。曰,中宮殿症候,俄間更何如?上曰,顆粒如大痘,而收靨似遲矣。履亨曰,氣血若不足,則收靨必速。以此見之,氣血之調均,可以推知矣。礈曰,聞鄭纘僑所傳,則脈候平緩云,誠爲多幸。大抵卽時收靨,由於血燥之致,膿漿過多,光色潤澤,則好矣。泰輿曰,常時氣血甚調均,故緩緩收靨,此乃平順之症也。上曰,膿漿過多,故收靨似遲矣。紅暈之過者,亦不關係乎?礈曰,此乃平順之症,不必深慮也。曰,寢睡之節,亦何如?上曰,一樣安穩矣。上曰,腦後汗痘,比朝前頗收矣。昌壽顧纘僑曰,所見,與今朝議藥時無異乎?纘僑曰,然矣。上曰,以脈候觀之,則症甚平順乎?纘僑曰,然矣。曰,不可用淸利之劑乎?履亨曰,聞纘僑之言,則雖明日,猶以爲速云矣。上曰,方泰輿,聞纘僑之言否?奏達可也。泰輿曰,此實勿藥自效之症候,收靨時用淸理之劑,似好矣。上曰,泰輿亦以爲速矣。上曰,春秋館堂上閔百祥入侍。臣玄老承命出去,百祥入侍進伏。上曰,實錄考見否?百祥曰,考見,則元無成廟潛邸時所居洞名,歷考數處,皆無之矣。上曰,然則置之,可也。諸臣以次退出。
上在昌慶宮。常參以代理停,經筵停。
藥房都提調李,提調李昌壽,副提調具允鈺啓曰,伏未審夜間,聖體調攝,若何?寢膳諸節,亦何如?湯劑,連爲進御乎?中宮殿症候,何如?寢睡·水刺之節,亦何如?紅花子茶,其已進御,而水痘顆粒,益有收斂之勢乎?卽今醫女,趁早入診,詳察證候,臣等與醫官入侍,議定當進之劑,爲宜。臣等不勝區區憂慮,敢此問安,竝爲仰稟。答曰,知道。予則一樣,內殿氣候,當諭于入侍矣。
中宮殿,藥房口傳問安。答曰,知道。大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
大殿·中宮殿,朝廷二品以上·六曹口傳問安。答曰,知道。
大殿·中宮殿·世子宮·嬪宮,政院·玉堂口傳夕問安。答曰,知道。世孫宮,政院·玉堂口傳夕問安。答曰,知悉。
中宮殿,藥房口傳問安。答曰,知道。
以承傳色口傳,下敎于藥房曰,下敎時入侍。
藥房口傳啓曰,炎熱轉酷,聖體,若何?中宮殿症候諸節,何如?卽令醫女更爲入診,詳察晩來症候後,牛黃膏進御當否,臣等率待令諸醫入侍議定,爲宜。惶恐敢啓。答曰,知道。
以承傳色口傳,下敎于藥房曰,鄭纘僑,使之入侍。
傳于具允鈺曰,一樣平順,是可喜也。此八字,今日問安批添書。
鄭尙淳,以都摠府言啓曰,今日入直內三廳武兼·禁軍及軍兵等,當爲中日習射,而中宮殿患候,藥院移設,依例平復間姑停之意,敢啓。傳曰,知道。
李永暉達曰,守令署經,尙未擧行,事甚未安。兩司除在外未署經外,未肅〈拜〉不爲行公人員,竝卽牌招,以爲署經之地,何如?令曰,依。
傳于具允鈺曰,藥房提調入侍。
李永暉,以侍講院言達曰,本院上番連日闕直,事甚未安。輔德朴盛源,文學尹光國旣有只推之令,弼善金會元書批已下,竝卽牌招,以爲推移入直,何如?令曰,依。
傳于李心源曰,承旨入侍。
宋瑩中,以義禁府言達曰,前副提學金時粲,全羅道羅州牧黑山島投畀,倍道押送事,命下矣。投畀罪人金時粲,以傳敎內辭意,具罪目,依例發遣府書吏,倍道押送配所之意,敢達。答曰,知道。
又以兵曹言達曰,內禁將鄭重百,素患痰病越添,時月之內,萬無蠢動之望,呈狀乞遞。宿衛領軍之任,不可久曠,今姑改差,何如?令曰,依。
以京畿監司申本,領府事兪拓基月廩不受事,令于李心源曰,令本道更爲輸送。
副提學金時粲箚曰,伏以,我殿下,以帝舜倦勤之年,惕文王不遑之念,日開經筵,月三賓對,而猶恐其未也,乃於日昨,躬行朝參之禮,進百僚於庭,而詢咨焉,意甚盛也。臣於此際,適忝論思之列,情病爲拘,獨阻盛儀,瞻仰宸極,只自緘結耿耿,追伏聞伊日上下交勉,惟在去私二字,臣於病伏之中,不覺蹶然而起曰,吾國其庶幾乎。嗚呼,私之爲害,可勝言哉?夫私字,公之對也。傳曰,天無私覆,地無私載,日月無私照。王者奉三無私,以勞天下,私在凡人,固爲蟊賊,而至於人主,則其所生心而害政者,尤有甚焉,此所以必欲其奉三無私也。洪惟我殿下,臨御三紀,憂勤庶政,孜孜求治者,靡不用極,而應不徯志,百度蠱壞,駸駸日趨於危亂之域者,良由一箇私字爲之祟耳。姑就其大者而言之,則任用之偏,財賦之匱,言路之壅塞,皆由於私。夫瑣瑣膴仕,古人所戒,而朝著之上,太半姻戚之臣,中批除授,本非美事,而緋貂之班,率多親擢之類,則人皆懷夤緣之心,僥倖之望,而公器不免於屑越矣。諸宮折授,或濫於祖宗之定制,賜與之恩,下及於宮屬之賤流,則粒粒辛苦之粟,出自寒女之帛,尋常尾閭於此,當此民窮而財竭,何不少念乎?群下於此,不惟不思匡正,乃反因此,而人人相挻,各自營私,利慾橫流,貨賂公行,以至於政注淆濫,科場不嚴,弊俗靡靡,莫可捄正。夫以殿下之英明,豈不略知其情狀,而正如朱子所謂我旣不能無私,則彼亦欲遂其私,君臣之間,顔情稔熟,不得不少容之者也。若其言路之閉,則聖智出類,俯視群下,閱理旣熟,明習無餘,故獨運於上,而莫能吁咈。殿下試思,十數年來聖意之所向,有以臣下之言而沮止,聖心之所不欲,有以臣下之言而行之者乎?加之以章疏路絶之後,疎賤之言,尤無自入,而大小諸臣,一味將順,忌諱多門,承奉無節。古以善探上意爲小人,而今則以俯仰揣度,先意承志爲能,古以犯顔無諱爲忠直,而今則以率意妄言,不知回護爲愚,因狃成習,恬不知怪,嗚呼,風俗如此,而其不至於危且亡者乎?惟此三者,最爲著見而深切之病,其他百弊,皆從私出。夫所謂私者,非必偏僻回曲之謂也,凡涉一己而血氣之用,無非私也。仰惟聖學高明,燭理旣精,公私之辨,必已瞭然,而只緣一念之差,不能自制,而其弊至於此極矣。先儒曰,知如此是病,不如此是藥。今旣覺悟私之爲病,而上下相勉,則正宜不俟終日,斷然用力於此,一切私意私根拔去,必自幽獨之中,隱微之際,人所不知之地,思慮萌芽之初,猛加省察,着意剋去,內自心身,外而政令,一循天則,而惟恐一毫私意之參錯於其間,則將見公道大行,治效日新矣。殿下旣自盡其去私之方,則群臣之背公循私者,一傡繩之以法,固無不可,而觀感之速,亦不待刑章之加矣。昔我孝宗大王嘗敎曰,方今國事,只在去一私字,自予去此一字然後,臣下有不率者,則雖大臣,斷不可饒矣。又敎曰,我身與家,旣無可言,則作奸犯科者,雖誅戮,何敢怨咎?仍令公主免稅,一從令式,使暗行御使遍考屯庄而釐正焉。嗚呼,聖祖自修之嚴如此,此實我殿下家法,而可爲翼子貽孫之謨矣。今日所當言者,不止於此,而苟能先祛一私,則萬事皆正,餘可從此而推去矣。竊伏聞聖上方於講筵,謹繹庸·學去私之工,最詳於正心·修身二章,而若其用人理財之方,察邇用中之道,無不該載於其中,卽臣上所陳三事,是也。至於端本淸源之要,則又在於愼獨二字,惟殿下之懋哉。臣無任惓惓祈望之至焉。批答見於同日筵說日記
己卯閏六月十三日辰時,上御熙政堂。藥房三提調入侍時,都提調李,提調李昌壽,副提調具允鈺,記事官南玄老·金普淳·李之晦,醫官金履亨·鄭纘僑·方泰輿·許礈·李泰遠·李以楷·金德崙·金履貞·朴載和·崔始崙·尹亨理,以次進伏訖。曰,日熱轉酷,聖體調攝,若何?上曰,一樣矣。曰,寢膳之節,亦何如?上曰,差勝於前矣。曰,瓊玉膏連爲進御,而有效乎?上曰,頗覺有效矣。曰,湯劑連爲進御乎?上曰,數日停止矣。曰,丸劑亦爲進御乎?上曰,進御矣。曰,中宮殿症候,夜來若何?上曰,穩睡而氣候如常矣。曰,誠爲多幸矣。上曰,若未經痘,則謂之大痘無疑矣。面部有收靨之意,又或有作痂處,而膿漿亦多。大抵氣血方盛,故如是矣。曰,府院君所見,何如?上曰,今日亦以爲差勝云矣。曰,府院君素稱能文,而旁及他書,亦知醫理云矣。上曰,然乎?曰,已奏於啓辭,而今日當進之劑,下詢醫官,何如?上曰,唯。履亨曰,今已收斂,姑觀晩後,議定當劑,好矣。礈曰,收靨比昨旣多,則更觀午後,當用涼劑,而牛黃膏,似好矣。上曰,前則例用月經,而今則皆用牛黃矣。昌壽曰,今人之氣稟,不及古人而然矣。以楷曰,收靨旣多,更觀午後,用淸利之劑,宜矣。諸醫所奏,與首醫略同。上曰,以卽今症候言之,則雖勿用藥,自可差愈,而以一國之器具,如是張大矣。當此收靨落痂之際,不可不用涼劑,牛黃正爲當劑,而此亦時體矣。曰,府院君家本來寒素,不事醫藥,故伏聞中宮殿未曾服藥云。此後若進御,則輒必有效矣。上曰,雖無器具之家,如好醫藥,則必用乃已矣。上曰,不進茶飮,紅花子茶停止,可矣,而以此推之,牛黃亦無用時矣。履亨曰,更觀午後症候,用涼劑,宜矣。纘僑曰,臣意則向夕用之,宜矣。上曰,執其中而用兩端,可也,午時用之,好矣。履亨曰,糯米茶,調進牛黃,何如?上曰,唯。中宮殿進御紅花子茶停止,牛黃膏一劑劑入,糯米茶煎入事。出榻敎曰,昨承勿爲夕問安之敎。此實出於殿下體下之聖意,而當此移直之日,其在事體,誠爲不然,特寢昨日下敎,千萬伏望。領左相,朝者爲承候入來,而皆如臣意矣。上曰,不可勉强行之矣。大婚後,宜思鎭定人心之道,而藥院批答之中,添入八字者,實有意而然矣。今番大禮,只爲宗社臣民而行,今若如是奔遑,則外間將謂何哉?助翟闈贊涼德之敎,亦有深意矣。百僚則固不暇論,而至於與儓下賤,此亦人也。當此盛熱,竟夕奔奏,何以堪耐?思之及此,若勞在己矣。曰,殿下之至仁盛德,孰不欽嘆,而其在各盡道理之方,豈可遽廢乎?上曰,慈聖每軫問安之貽弊,此亦仰體昔日之意也。坤殿若遵慈旨,則人將謂坤殿善繼慈德,此亦子道也。望七大婚,往牒所無,昨所謂助贊之敎,亦爲坤殿之意也。以私家言之,父兄家長之所不欲者,子弟僮僕,豈可違排乎?卿等諒而勿煩,可也。曰,殿下五十之慕坤殿懿美之德,臣等欽頌不暇,而凡事亦各有道,承候之禮,豈敢遽止乎?上曰,今則症候平順,已至收靨之境,非但夕問安,朝問安亦欲置之。以症勢觀之,則藥院問安亦不久矣。冊封更擇之敎,只重其事之意也。曰,午後有觀勢用牛黃膏之議,今日有節拍之日,特許問安,伏望。上曰,今已下敎,予豈食言者乎?陶潛薪水之供,此亦人子之語,與西銘同飽之意,暗合矣。曰,陶潛無物慾之人,故如是矣。卽今利慾橫流,世道日下,今承臨筵發歎之敎,臣實欽仰。必擢用此等之人,臣竊望焉。上曰,何能知其人而用之乎?當此利慾橫流之時,若有如陶潛之人,則必爲錢若水矣。又敎曰,大抵利慾之根本,則出於黨矣。曰,黨出於私,必察其源焉。先退。上曰,無躁競,則無戰矣。允鈺曰,躁競之習,專出於利慾,大臣黨出〈於〉私之語,誠好矣。上曰,望眼欲穿之語,誠野俗,而今之躁競之目,甚爲襯着矣。躁競之習,科場之不嚴,此非渠輩之咎,實銓官·廟堂之咎也。若準價而用之,則自無躁競矣。故至今稱金鎭圭矣。今番講經,亦必孟浪矣。允鈺曰,科場用情下敎之後,擧子皆着意勤讀云矣。上曰,士子聞頃者下敎,多有不入場者云矣。允鈺曰,然矣。上曰,製述,則擧子雖非渠所長之文,亦有入者,至於講經,則若無其工,必不敢入矣。下番翰林,能兼製講者,必熟知之矣,陳之,可也。取科之道,製述·講經,難易何如?普淳曰,講經稍易。製述,則雖能文之士,冤屈者多,至於講經,則渠能善誦,則自可爲之矣。上曰,然矣。普淳曰,臣於職掌事,有所仰達矣。臣於今番奉命沁都時,奉審史閣,則實錄所奉樻子中第十七樻·三十二樻·三十八樻·四十五樻合四坐,盡爲毁傷,御製所奉樻子一坐,亦爲破缺。莫重樻子,如是毁破,分付該曹,使之趁卽改備,待日後曝曬時,以爲換奉之地,何如?上曰,依爲之。普淳曰,今番大雨,史閣大段滲漏,至於各樣樻子中所藏冊子,多有霑濕者矣。臣旣下往,故曝曬其冊子,修改其滲漏處而來。以此推之,則各道史閣,必多有滲漏處,而姑無狀聞之事,以此意申飭,以爲這這馳報之地,何如?上曰,依爲之。上命允鈺書之曰,靖國功臣原從人中有錄劵者,令該府訪問以啓。諸臣以次退出。
己卯閏六月十三日申時,上御熙政堂。藥房三提調入侍時,都提調李,提調李昌壽,副提調具允鈺,記事官南玄老·金普淳·李之晦,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。曰,午熱猶酷,聖體,若何?上曰,一樣矣。曰,中宮殿症候,何如?上曰,一樣平順矣。上曰,鄭纘僑奏之。纘僑曰,脈候右三部沈數之候,比昨稍緩,左三部則帶數,紅暈已收,頗有收斂之意,而昨日則有白色,今帶黃意,收靨似易矣。上曰,顆粒稍黑,宜爲用藥,汝意,何如?纘僑曰,症候今已過半,進御牛黃,似好矣。上曰,諸醫之意,何如?履亨曰,聞鄭纘僑之言,則收斂已多日云,進御牛黃,似好矣。礈曰,首醫已奏,而收斂已多日,則進用牛黃,宜矣。以楷曰,依朝定奪,調進牛黃,似好矣。德崙曰,日氣如此,似有熱候,進用涼劑,宜矣。上曰,雖不用藥,自可差愈,而有器具,故用之矣。麥秋之時,有涼風則兩麥成熟。牛黃可謂當劑,正如麥秋之涼風也。昌壽曰,然矣。曰,蔡膺祜入來云,使之入侍,何如?上曰,唯。上曰,用牛黃膏三丸,勝於牛黃二分乎?履亨曰,然矣。膺祜入侍。上曰,可用涼劑云,汝意,何如?膺祜曰,伏聞症候已至收斂之境云,今日進用涼劑,宜矣。上曰,當用月經,而用牛黃矣。糯米茶,何如?膺祜曰,好矣,而去冷用之,宜矣。上曰,用月經法,亦如此矣。中宮殿牛黃膏二丸,糯米茶調進事。出榻敎·昌壽退出。允鈺曰,俄承下敎,而代數久遠,功臣子孫無持錄劵者,故不得矣。諸臣以次退出。
己卯閏六月十三日申時,上御熙政堂。承旨入侍時,同副承旨李心源,記事官邊得讓·金普淳·李之晦,以次進伏訖。上曰,金時粲謝恩乎?心源曰,不爲矣。上命讀箚子。心源讀至朝廷之上太半姻戚之句,上曰,不少矣。不少矣。予已知時粲爲此擧矣,渠若有人事,則箚頭,不爲三年後人事乎?上仍以手擊案曰,予若盡人子之道,則渠何敢若此乎?此實無將矣。玉堂箚子,豈無三年人事不擧論者乎?心源曰,箚子則與諫規不同,故然矣。上曰,承旨太斗護矣。任用之偏四字,其意深長矣。予之任用者,果未知何如,而渠之此言,反爲私矣。予於五倫皆不能,而予且不欲受賀也。至於三年後,宜有一慰字,此固人事道理也。且當此問候之時,雖有情勢者,例當卽肅,而旣不出肅,況又此擧乎?心源曰,此箚,移直前到院矣。上曰,何時入之乎?心源曰,再昨到院,晩後入之矣。上曰,予則今始見之,中官亦無狀矣。太半姻戚云者,欲自前戶判掃之,此讒書矣。上曰,金時粲爲忠臣之孫乎?心源曰,仙源之孫也。翰林似知之矣。上曰,與翰林同祖乎?普淳曰,然矣。上曰,曾於愼爾晉疏入也,其時承旨曰,殿下見欺於沈爾晉云,而予答曰,予雖睡矣,豈有見欺於爾晉之理乎云矣。今何可見欺於金時粲乎?至於折受事,已有畫定,初無所犯,此則不過無則加勉處也。上曰,金時粲嗣服後釋褐乎?心源曰,丁巳年間爲翰林,必嗣服後矣。上曰,其年幾何?心源曰,近六十矣。上曰,箚語甚緊切,上自大臣欲除之矣。上命書傳敎曰,噫,其君老而耄荒,代理百事叢脞。若賈誼當之,今也將作何許人?以忠臣之後,目今耳目聾瞽之時,爲玉署之長,必也爲國竪忠,而副提學金時粲箚中精神,專帶傾軋當朝之人,而卽一讒書也。其於起頭任用之偏四字,已包無限意思,朝著之上以下之說,關敎起頭,隱然說去,黨心自露,其他贅說,苟且自露。今日筵中,已諭其敎,有曰黨之本,私也云矣。此正謂時粲也。雖然,渠雖挾私,予若以公收用,則於臣莫逃挾雜之態,於君自有包容之道,予雖涼德,白首暮年,其豈不爲?且惜鳥卵之意,目今寥寥之時,亦豈深治,而聞其讀箚,有心焉若墜者。不孝不肖,忍過三年,追慕莫逮之懷,冞切于中,渠亦侍從班一人,位在下大夫,以書爲箚,無一慰君之語,其遺目下邦禮,何暇言哉?噫,渠雖釋褐於嗣服之後,卽一昔年靑衿,而少無愴感之意,此無臣節也。若此者,寔由不孝,此所謂若隕者也。國若有紀綱,此等無臣節者,豈可無法?遙望象設,心隕膽墜,不問其心,其亦寬典也,亦惜職名也。金時粲黑山島投畀,倍道押送。上曰,予於傳敎,則不書之,而其宜開坐於太僕矣。鳳輝不賀建儲,而金時粲之不慰孝昭殿三年後人事者,是何異於鳳輝乎?此後若有救者,當用鳳輝之律矣。上又擊案曰,此予不忠不孝之罪也。時粲之不慰不賀,亦一串貫來矣。心源曰,箚規異於上書矣。上厲聲曰,承旨,非矣。予旣已下敎,則豈復如是乎?承旨遞差,他承旨入侍。注書得讓,承命趨出。上曰,上書於小朝乎?心源曰,同日竝箚子到院矣。上曰,以學問陳戒乎?三年後人事亦不爲乎?上番翰林必知之矣。普淳曰,臣則昨纔覆命,未及見之矣。上曰,承旨遞差還收矣。陳奏可也。心源曰,三年後人事,似爲之,而未詳記矣。下番李之晦曰,似爲之矣。上曰,然乎?得讓率右副承旨宋瑩中入侍,未及上階,上曰,承旨出去,注書持入上書也。持入後,上命心源讀奏初行起頭。上曰,此亦不爲之矣。承旨俄以箚子異上書,救之矣。今則以何辭救之乎?上曰,金時粲以末望爲之矣。入賀班乎?心源曰,渠代旋卽爲之矣。上曰,再次乎?心源曰,然矣。上曰,初除之時,必在禫月前矣。心源曰,未詳知之矣。上問金普淳曰,汝必知之矣。普淳曰,禫月後爲之矣。上曰,其時上書乎?普淳曰,然矣。上曰,分明爲之乎?普淳曰,果然矣。上曰,然則置之也。上曰,自伏以以下讀之,可也。心源讀至一出參班,而仍因蹲冒,上曰,其以下不必讀。自伏乞以下讀之,可也。心源曰,自仍念逖違讀之乎?上曰,可也。心源讀自仍念逖違,止德業之隆盛,豈有過於是者哉?上曰,此不過例談也。持去也。持去也。諸臣仍卽退出。
上在昌慶宮。常參以代理停,經筵停。
藥房都提調李,提調李昌壽,提調具允鈺啓曰,伏未審夜間,聖體調攝,若何?寢睡·水刺之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否,爲宜。中宮殿症候,何如?寢膳諸節,亦何如?牛黃膏進御後,水痘顆粒,益有收斂之效乎?令醫女趁早入診,詳察症候,臣等入侍時,待令醫官亦爲同入,議定繼進當否,宜矣。臣等不勝區區憂慮,敢此問安,竝爲仰稟。
中宮殿,藥房口傳問安。答曰,知道。大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
大殿·中宮殿,朝廷二品以上·六曹口傳問安。答曰,知道。
大殿·中宮殿·世子宮·嬪宮,政院夕問安。答曰,知道。世孫宮,政院口傳夕問安。答曰,知悉。中宮殿,藥房口傳夕問安。答曰,知道。
以承傳色口傳,下敎于藥房曰,今日內局入侍,領左相同爲入侍。
藥房口傳啓曰,乍雨蒸鬱,聖體,若何?中宮殿症候諸節,何如?糯米茶纔已煎入,牛黃膏進御後,更令醫女入診,詳察晩後症候,臣等率待令諸醫入侍,爲宜。惶恐敢啓。答曰,知道。
以承傳色口傳,下敎于藥房曰,今日氣候差勝,牛黃膏將調進,入侍其止之。
李永暉達曰,守令署經,尙未擧行,事甚未安。兩司除在外未署經外,未肅拜不爲行公人員,竝卽牌招,何如?令曰,依。
宋瑩中啓曰,大司憲金善行,大司諫趙明鼎,來詣請對矣。
以正言李昌任,司諫柳健,掌令愼爾復·南彦彧,文學尹光國牌不進罷職令旨,令于李永暉曰,竝推考徽旨捧入。
承旨前望單子入之,以金尙翼爲都承旨,任瑋爲左承旨,金尙耉爲右承旨,李泰和爲左副承旨,安爲右副承旨,李基敬爲同副承旨。
金尙耉達曰,新除授承政院同副承旨李基敬,時在全羅道全州地。斯速乘馹上來事,下諭,何如?令曰,依。
以輔德朴盛源牌不進罷職令旨,令于金尙耉曰,推考徽旨捧入。
金尙耉,以侍講院言達曰,本院上番連日闕直,事甚未安。輔德朴盛源旣有只推之令,卽爲牌招入直,何如?令曰,依。
又以侍講院言達曰,本院上番連日闕直,事甚未安。文學尹光國旣有只推之令,卽爲牌招入直,何如?令曰,依。
院議啓曰,伏以,臣等卽於昨下傳敎,伏不勝區區憂慨之至。以殿下不匱之孝思,祔禮纔訖,爲今臣子者,其於奉慰之誠,孰敢少忽,而乃者,金時粲箚中,不敢陳慰語者,只以疏箚不同,格例有拘而然也,以殿下察理之明,未燭言者之本情,而至下不忍聞之敎,臣等於此,已不勝其抑塞萬萬,而仍伏念言路開閉,實關有國興替,而殿下之所嘗中朝發歎者也。目今國勢岌嶪,其所維持之道,惟在於開言路一事,而時粲以論思之長,當此媕婀之日,一言纔進,嚴敎遽下,蒼黃炎海,景色愁沮,此豈臣等之所望於聖明者哉?其言雖或不槪於淵衷,在聖人憂世道貽燕翼之方,惟當假以辭色,開示可否,以陳來諫之道,而殿下何不念及乎此,乃反摧折之若是耶?設令箚子頭辭,有所做錯,此不過一時疎闕之失,而以殿下包容之量,不少恕究,使言者獲被重譴,則恐非明時之美事也。臣等忝居近密,愚迷鈍劣,旣不能登時繳還,溺職之罪,誠無所逃。憂愛之忱,不敢終默,不避鈇鉞之誅,仰干崇高之聽,伏願聖明,亟加三思,特命收還昨日所下傳敎,不勝幸甚。無批答
校理鄭遠達·南綺老,副校理任㻐·元義孫,修撰鄭晩淳,副修撰李福源等箚曰,伏以,臣等伏見夜下傳敎,有金時粲投畀之命。臣等竊以爲過矣。噫,殷廬制訖,聖慕猶新,周梁禮成,國人均忭,彼時粲亦一臣子,豈獨無哀慶之忱哉?良以箚子之規,不同書疏,三司之體,又異大官,除君德朝廷外,例不敢猥及情禮。藉令當言而不言,亦不過疎闕之失,而今乃律之以無臣節,勘之以屛四裔,誠恐情法之不相蔽,而或有欠於大聖人平恕之量也。近日進戒者,動輒曰開言路,而聖敎若曰,諸臣有懷,則可箚可奏,何必疏啓?臣等每竊謂聖上之樂聞如此,而乃不言者,臣下之罪也。今時粲一箚,僅出於積久寥寥之餘,語或狂疎,意則憂愛,設有一二不槪於聖心,正當優容假借,以來忠益,而摧折太過,嚴譴蒼黃,炎程瘴島,白首再謫,果令嶺海而能死人,則或恐聖明之世,竟得殺諫臣之名,而亦豈不有乖於我殿下貽燕之謨哉?臣等職忝論思,目見處分之過中,義難終默,略效愚忱,非敢爲長僚營護計也。伏乞聖明,更加三思,亟寢前命,以恢言路,以光聖德,不勝幸甚。無批答
己卯閏六月十四日卯時,上御熙政堂。藥房三提調入侍,領左相入侍時,都提調李,提調李昌壽,副提調具允鈺,記事官南玄老·金普淳·李之晦,領議政金尙魯,左議政申晩,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。尙魯曰,日熱如此,聖候,若何?上曰,一樣矣。尙魯曰,寢膳之節,亦何如?上曰,亦一樣矣。曰,湯劑及丸劑·瓊玉膏,竝爲進御乎?上曰,丸劑及瓊玉膏,連爲進御矣。尙魯曰,中宮殿症候,何如?上曰,症候平順,而以當初所料觀之,則收靨似遲矣。雖已爲收斂,而尙帶紅暈,作痂處則晩後似落矣。尙魯曰,症候如是平順,不勝慶幸矣。上曰,昨日脈度如何,故用牛黃膏,而無論脈之沈數,氣好則幸矣。尙魯曰,牛黃膏進御後,凡節,更何如?上曰,頗覺少舒矣。上曰,醫女之診脈,亦不孟浪矣。招入問之,可也。履亨曰,招問醫女,則杜梅以爲,左右三部帶數,楚丹以爲,左三部沈,右三部數云矣。上曰,然則可用牛黃膏矣。一日一進,無乃力微乎?纘僑曰,牛黃膏,雖日再進用無妨,常時氣血調護,故收靨差遲,一日一用,亦好矣。履亨曰,熱候不多,一日一用,好矣。礈曰,牛黃,是淸熱之劑,當午人定時,可以用之,而一日一進,宜矣。上曰,晩後用之,可乎?汝等各奏所見。履亨曰,血熱則晩後用之,誠好,方書亦云矣。礈曰,牛黃,例用於收靨之境,而凡節如常,一日一用,似好,日熱如此,依昨夕例晩後一進,宜矣。曰,諸醫所奏如是,何以爲之乎?上曰,氣血充實,故如此,依醫官所奏爲之,可也。曰,醫官旣已入侍,診候,何如?上曰,唯。履亨診候訖,奏曰,脈候左右三部調均,脾胃脈虛軟,一樣矣。礈曰,脈候度數甚均,而脾胃脈虛軟則一樣矣。諸醫所奏,與首醫略同。上曰,柳重臨往病家,必索酒然後命藥云。病家置酒然後,亦當邀去矣。有酒時難爲守令,而今則無酒,豈有慮乎?重臨日飮一斗云矣。允鈺曰,雖曰大飮,而易醉矣。上曰,尹光毅亦如此矣。曰,命醫官議定繼進當否,何如?上曰,予欲休矣。建功湯可得停止耶?履亨曰,瓊玉膏兼進,好矣。昨冬聖候平復,卽建功湯之效,此時此藥,豈可停止乎?礈曰,建功湯連進,則胃脈當開,此藥兼進,好矣。以楷曰,今承進瓊玉膏後,有凡節差勝之敎。湯劑亦加意兼進,好矣。諸醫所奏,與首醫略同。上曰,脾胃復常後,湯劑當停止乎?履亨曰,然矣。上曰,今日雖不進御,豫備以置,可也。理中建功湯,依前方加劑五貼以入事。出榻敎中宮殿牛黃膏調進,糯米茶,今日亦爲煎入事。出榻敎允鈺曰,朝者藥房啓辭,批答尙未下矣。上命允鈺書之曰,知道。予則一樣,內殿氣候一樣平順矣。上曰,金時粲無據矣。箚子固異於上書,而雖朋友之間,三年後宜有慰問,況疏箚之間乎?自此予無世念,見卿等亦愧矣。尙魯曰,群下若有罪,則誨責之,可也,殿下何爲如此下敎乎?上曰,金時粲不知箚體矣。其起頭,只言目下事,則雖直書以卽伏見,亦可也,而旣有倦勤之年,爲三講三對之說,則何可無慰問之語乎?且於冊封人事,只賀其父,而不及於其祖,其可謂人事乎?尙魯曰,此則只在渠之人事,於殿下何關焉?上曰,金時粲不解事,而黨心,勝矣。昨日欲休息,而不得已召承宣矣。至於姻戚中批等語,予亦笑之。今日入侍之人,皆出中批,領左相當入其中矣。然則一掃而無餘矣。尙魯曰,以臣言之,亦在其中,誠甚不安矣。晩曰,臣等亦入其中,欲爲引嫌矣。俄者相議,以一番陳箚於小朝而止矣。上曰,卿等之意,誠貴矣。尙魯曰,頃以太僕殿座爲敎,因筵臣陳達,特命還寢,臣誠欽仰。今聞又有此等下敎云,幸望更加三思焉。上曰,卿等,非矣。欲救金時粲乎?尙魯曰,聖敎至此,臣等先被罪罰,切有望焉。上曰,金時粲,逆矣。予見此而不坐太僕,則豈爲爲人子之道乎?予若盡子道,則豈有如此之事?金時粲之滿腔黨心,予不欲言,而渠何忍爲此等語耶?其心所在,誠不測無狀矣。起頭則與鳳輝之不喜建儲,同,其一節,則與志賊權奸滿朝字同矣。渠之箚中,何敢以滿朝字書之乎?渠以昔年靑衿,若思明陵,則豈敢爲此語耶?三年後對子弟,而不知爲慰語,禽獸必不食其餘,是實負我孝昭殿也。人事未瑩,而其中則譎矣。尙魯曰,以殿下出天之孝思,至有此敎,臣等悚懍,當復如何?渠之人事雖未擧,何可有此下敎耶?臣等此言,非爲時粲也,實有深慮而然矣。雖以私家言之,父兄之所爲,子弟必效之,日後若曰,吾父如是,吾祖如是也云爾,則此豈垂裕之道乎?上曰,卿言是矣。卿言是矣。予欲往眞殿門外而不爲矣。若不如是處分,則是負慈聖也。滿朝字,雖無心而書之,非臣子也,若有心而書之,是將心也。今者處分,出於不與同中國之意,若不如是,則豈曰有君?專是黨心,渠何可北面事我乎?以予之手,必不解時粲矣。允鈺曰,迷暗故如是矣。尙魯曰,本來分數不明之人矣。上曰,雖迷暗,此等處則分數甚明矣。卿等若救時粲,則與救鳳輝者無異,卿若一向如是,則予當往眞殿門外矣。尙魯曰,殿下何爲而爲此敎耶?如是則非但紀綱漸壞,反害聖躬矣。上曰,朝參時別無私字酬酢,則其箚中私字,何處得聞而爲之耶?近者筵中,一有所言,則史官以爲奇貨而誤傳,至有如此之事,此後則人君不可開口矣。尙魯曰,頃日朝參,右相先以私字發端,多有上下酬酢,故如是矣。曰臣果以私字有所奏矣。上曰,堂箚不爲則已,如或爲之,則昨當登徹,不可經夜矣。此必金善行·趙明鼎首唱,故玉堂亦隨以爲之矣。尙魯曰,臺諫請對之意,臣未必知,而三司之臣亦不怪矣。上曰,其意蓋在請放黑山島而然矣。趙明鼎則愚,金善行則偏矣。頃以李喆輔有子爲敎,以今番事觀之,則其子亦不足矣。政院何敢捧入堂箚乎?尙魯曰,政院亦何可拒堂箚之路乎?曰,玉署臺閣,不知裏面,而有此擧,亦非異事矣。上聞呼承傳之聲,命內侍出見,內侍入告曰,政院矣。上曰,政院必覆逆而然矣。使予當之,則必不爲之矣。事關太后之事,若爲之,則何可事其君乎?上命允鈺書之曰,噫,白首暮年,忍過三年,餘懷耿耿,而玉署長官,以書爲箚,不顧所重。昨已諭,侍湯誠淺,仙馭莫攀,不孝冥然,中月又過,而身爲玉署之長,佯若不知,無一句及之,其曰無心?此無秉彝之心也。知而不書,此眼無高廟·太后者也,焉逭不敬之律乎?其滿腔黨心,囫圇說去,欲售黨心者,於渠卽薄物細故。效逆輝不顧所重之習,掇賊志叵測下句之字,卽此一事,於渠斷案,而亦置不論,只以所重者處之,而不問其心,惜其職名之敎,非徒寬也,意蓋深矣,則爲今日北面于予者,焉敢開喙於其間?噫,以凡人言之,爲親之孝,能厚於人,豈有子弟反躬之歎?其所處分,所重何等,則敢欲營護?此其心亦一時粲也。今日求對,兩司長官,爲先遞差,欲爲追從,過夜陳箚,名分虧矣,意涉苟簡,其箚給之,陳箚儒臣,一竝遞差。有呼承傳之聲問之,卽政院也。不顧太后,甘心隨類,抑何心哉?今日仕進承旨,一竝遞差,以嚴君君臣臣之義。意有所執,此後關係時粲章奏,政院勿爲呼望。上命允鈺書之曰,承旨前望單子入之。又命允鈺書之曰,新除承旨牌招察任。允鈺曰,臣在藥院時,諫僚,以院議啓辭,有所往復者,臣當入於遞差中矣。上曰,卿一年之內,三超加資,心當如何?其在惜臣之道,伸卿廉隅,可也。中旬次對,待下敎爲之事。出榻敎諸臣以次退出。
上在昌慶宮。常參以代理停,經筵停。
藥房都提調李,提調李昌壽,副提調金尙翼啓曰,伏未審夜間,聖體調攝,若何?寢膳之節,亦何如?湯劑連爲進御乎?中宮殿症候,何如?寢睡·水刺之節,亦何如?牛黃膏進御後,顆粒已至收斂,而諸節益有差勝之勢乎?令醫女趁早入診,詳察症候,臣等與待令諸醫入侍,議定繼進當否,爲宜。臣等不勝終宵憂慮,敢此問安,竝爲仰稟。答曰,知道。予則一樣,內殿氣候,一樣平順,今已幾乎如常,欣喜曷諭?
中宮殿,藥房口傳問安。答曰,知道。大殿·中宮殿·世子宮·嬪宮,政院口傳問安。答曰,知道。世孫宮,政院口傳問安。答曰,知悉。
大殿·中宮殿,朝廷二品以上·六曹口傳問安。答曰,知道。
大殿·中宮殿·世子宮·嬪宮,政院口傳夕問安。答曰,知道。世孫宮,政院口傳夕問安。答曰,知悉。中宮殿,藥房口傳夕問安。答曰,知道。
以承傳色口傳,下敎于藥房曰,鄭纘僑使之入侍。
藥房啓曰,炎熱此酷,聖體,若何?中宮殿症候諸節,何如?糯米茶調牛黃膏,已爲進御乎?更令醫女入診,詳察晩後症候,臣等率待令諸醫入侍,爲宜。惶恐敢啓。答曰,知道。
以承傳色口傳,下敎于藥房曰,今日氣候差勝,牛黃膏將調進,入侍其止之。
藥房口傳再啓曰,伏承批答,有入侍止之之敎矣。中宮殿晩後症候,臣等未得入侍承聞,不勝憂鬱,而當收斂落痂之時,承候之節,尤爲緊重,臣等率諸醫,更爲入侍,有不可已。惶恐敢此更稟。答曰,知道。牛黃膏已調進,氣候差勝,明日入侍,宜矣。
金尙耉,以講書院言啓曰,本院兼右翊善李福源,旣遞本職,令該曹口傳付軍職,何如?傳曰,允。
兵曹口傳政事,副司果李福源。
以咸鏡監司狀達,文川等官居格軍金順京等囕死·渰死事,令于任瑋曰,囕死·渰死人等,令本道恤典擧行。
李泰和,以宗簿寺官員,以提調意達曰,觀此江華府留守元景淳狀達,則今番大雨後,璿源閣內,雨水滲漏,仰土剝落,霑濕櫃上,趁卽修改,不容少緩,令該廳稟處矣。依例發遣郞廳,卽爲修補之意,分付該曹·該道·該府,何如?令曰,依。
己卯閏六月十五日卯時,上御熙政堂。藥房三提調入侍時,都提調李,提調李昌壽,副提調金尙翼,記事官南玄老·金普淳·李之晦,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。曰,夜來,聖體調攝,若何?上曰,一樣矣。曰,湯劑亦爲進御乎?上曰,進御矣。曰,瓊玉膏,亦爲進御乎?上曰,亦爲進御矣。昌壽曰,雖當暑月,强爲進御,臣切伏望。曰,俄承藥院批答,誠甚慶幸。中宮殿症候,一向平順乎?上曰,如常矣。命鄭纘僑進伏。上曰,面部左邊則盡爲落痂,而落痂處,甚柔艷矣。作痂雖善,而右邊膿漿頗紅,昨日深以爲慮,今則爲蒼白色矣。纘僑曰,紅暈箇箇入之然後,方可作痂矣。上曰,入膿漿後,當爲作痂,而更有蒼蠟色,誠怪矣。纘僑曰,落痂處紅潤,則無痕矣。上曰,左邊一顆外,無之矣。右邊則帶紅暈,以爲如何矣,今見蒼蠟色,氣好而然乎?纘僑曰,脈候如常時,脈度決非患候中脈度矣。上曰,招醫女問之,以當初症候觀之,則落痂反爲遲矣。以汝之所見,右邊落痂亦遲乎?履亨曰,問于醫女,則次心以爲,左三部稍數,右三部平緩,楚丹以爲,右寸關比昨尤爲平緩,左寸關昨日似數矣,今日則稍緩,更入膿意,又爲作痂,此乃極順之症云矣。上曰,朴載和則以爲何如耶?載和曰,大抵收靨作痂之差遲,似由於氣血調順之致也。上曰,二顆外,皆是蒼蠟色,未知何如耶?載和曰,氣血更爲凝聚而然矣,此亦調順之效也。上曰,大抵痘顆皆蒼蠟色,而此則有紅暈矣,今反爲蒼蠟色,此亦氣血好故然耶?重臨曰,此則血氣收斂而然,誠好矣。上曰,昔年延齡經此症,其後慈殿亦經之矣。卽今內殿痘候,不過三四日,而予心猶以爲遲矣。牛黃膏二丸,無力微之慮耶?醫官皆奏所見,可也。履亨曰,聞鄭纘僑之言,則落痂之差遲,專由氣血調順之致云,不必爲慮矣。今日則牛黃膏進用二丸,自明日連進淸暑之劑,亦好矣。礈曰,收靨雖似差遲,實則非遲,而常時氣血充滿,故更爲凝聚而作痂矣。以作痂之症見之,似無熱候,牛黃膏不宜連進,自明日爲始,用治暑之劑,恐好矣。以楷曰,面部有蒼蠟色,專由氣血充實之致,牛黃膏二丸,非不足矣。今日則用之,自明日停止,恐宜矣。諸醫所奏與首醫略同。曰,醫官皆已陳奏,議藥,何如?上曰,依昨日議藥爲之,可也。中宮殿牛黃膏調進,糯米茶前入事。出榻敎上曰,都承旨年幾何?昌壽曰,戊寅生矣。上曰,金門零替矣。厥弟曾爲一品乎?昌壽曰,然矣。曰,承旨其一家中最老,而官尙滯,今番天點,誠好矣。上曰,爲人純實,依然有乃叔氣稟矣。金始炯貴而確矣。尙喆之父誠善人,而此宰臣頗似尙喆之父矣。諸臣以次退出。
上在昌慶宮。常參以代理停,經筵停。
藥房都提調李,提調李昌壽,副提調金尙翼啓曰,節屆新秋,炎熱猶熾,伏未審夜間,聖體調攝,若何?寢膳諸節,何如?湯劑亦爲進御乎?中宮殿症候,何如?寢睡·水刺諸節,亦何如?牛黃膏調進後,顆粒收斂落痂之候,益臻平順乎?令醫女趁早入診,詳察症候,臣等依下敎與待令諸醫入侍,議定繼進當否,爲宜。臣等不勝終宵憂慮,敢此問安,竝爲仰稟。答曰,知道。予則一樣,內殿氣候,今幾快逾。二朔之內,邦慶荐疊,是豈攸料?自今日直宿本院,宜矣。
中宮殿,藥房口傳問安。答曰,知道。大殿·中宮殿·世子宮·嬪宮,政院口傳問安。答曰,知道。世孫宮,政院口傳問安。答曰,知道。
大殿,朝廷二品以上·六曹口傳問安。答曰,知道。勿爲問安。中宮殿,朝廷二品以上·六曹口傳問安。答曰,知道。
大殿,政院口傳夕問安。答曰,知道。勿爲問安。中宮殿·世子宮·嬪宮,政院口傳夕問安。答曰,知道。世孫宮,政院口傳夕問安。答曰,知悉。中宮殿,藥房口傳夕問安。答曰,知道。
以承傳色口傳,下敎于藥房曰,府院君,自今日入直摠府。
以承傳色口傳,下敎曰,備局次對單子勿入之,內局入侍後爲之。
藥房啓曰,午熱愈甚,聖體,若何?中宮殿症候諸節,何如?牛黃六一散,已爲調進,而收斂落痂之節,其有加勝之效乎?卽令醫女更爲入診,詳察晩後症候,臣等率待令諸醫入侍,爲宜。惶恐敢啓。答曰,知道。
以承傳色口傳,下敎于藥房曰,今日面部顆粒差勝,六一散已進御,入侍其止之。
李泰和達曰,今日次對爲之事,命下矣。兩司無進參之員,餘在外未署經外,持平李鎭恒卽爲牌招,以爲進參之地,何如?令曰,依。
李泰和啓曰,大臣備局堂上,依下敎來待矣。
傳于李泰和曰,大臣·備局堂上詣閤。
安啓曰,今日政新除授玉堂,待下批,竝卽牌招,以爲推移入直,何如?傳曰,允。
安,以侍講院言達曰,本院上番闕直,已至屢日,事甚未安。輔德·兼輔德·弼善·文學·兼文學未差之代,令政院稟旨差出,仍卽牌招,以爲推移入直之地,何如?令曰,依。
有政。判書閔百祥牌不進,參判金致仁進,參議黃仁儉進,左副承旨李泰和進。
吏批啓曰,臺諫及春坊闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。
以成天柱爲同副承旨,鄭光忠爲大司憲,任爲大司諫,趙擎爲司諫,吳奉源·任鏡觀爲掌令,徐有良爲持平,鄭昌聖爲正言,李潭爲校理,李福源爲副校理,沈履之爲副修撰,洪良漢爲修撰,李廷喆爲輔德,李壽鳳爲弼善,尹光暹爲文學,趙明鼎爲戶曹參判,尹東度爲刑曹參判,鄭尙淳爲兵曹參議,李台鼎爲兵曹佐郞,宋準明爲戶曹佐郞,李宜老爲掌樂正,李一曾爲典籍,金載祿爲慶尙都事,海春君栐爲謝恩奏請兼冬至使。兼春秋申景濬,前縣監金選慶,今加通政加資事,承傳。
兵批,判書趙雲逵病,參判蔡濟恭病,參議未差,參知柳謇入直進,左副承旨李泰和進。
兵批啓曰,內禁衛將白東俊,近得輪疾,差復無期,忠壯衛將成永夏,素患伏暑之症,近又添劇,無望供職,俱爲呈狀乞遞。竝今姑改差,何如?傳曰,允。
副司直金陽澤·金善行·趙明鼎·具允鈺·李永暉·金光國·鄭尙淳·宋瑩中·李基敬·李心源·鄭遠達·南綺老·任㻐·元義孫,副司果鄭晩淳,副司正趙重垈。
金尙耉,以禮曹言啓曰,中宮殿水痘之候,遄臻平復,此實擧國莫大之慶,臣民抃蹈,曷有其極?告廟·頒敎·陳賀之節,不容少緩,卽爲擇日擧行,何如?傳曰,依爲之。頃亦有例,豈敢瀆乎?封世孫告由,當兼行,日子前期,勝於瀆矣。文當親製矣。仁政殿當親臨此賀然後,冊封當行,卽爲擇吉,方物置之,只物膳封進事,分付,慶科合慶庭試。
又以禮曹言啓曰,中宮殿水痘平復,告廟·頒敎·陳賀事,允下矣。告廟·陳賀吉日,令日官推擇,則今閏六月二十日卯時爲吉云。以此日時磨鍊擧行,何如?傳曰,允。
傳于金尙耉曰,賀與物膳,只大·中殿擧行,世孫冊封賀,皆爲之。
李泰和,以兵曹言啓曰,今閏六月十七日,武臣堂上以上,祿試射日次,而內中日已爲停止,今此試射,亦依例退行之意,敢啓。傳曰,知道。
又以兵曹言達曰,新除授美錢僉使趙國還,老母今年七十八歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?令曰,依。
持平李鎭恒達曰,臣於見職,自劃已審,去就一節,更無可論,而適當大朝次對,爲陳目下之事,冒沒出肅,及登賓筵奏語之際,嚴敎非常,責之以苟且,有非人臣所敢聞者,臣實欲鑽地以入,而不可得也。譴罰是竢,聖度天大,不惟不加之罪,顧臣職名自如,臣惶霣感激,繼以自忸。職忝言官,不能仰回天聽,反有苟且之敎,此莫非臣誠意淺薄,言辭拙劣之致也。其何以一刻苟冒,虧損臺體乎?請令遞斥臣職。答曰,勿辭。
己卯閏六月十六日卯時,上御熙政堂。藥房三提調入侍時,都提調李,提調李昌壽,副提調金尙翼,記事官南玄老·金普淳·李之晦,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。曰,夜來,聖候調攝,若何?上曰,一樣矣。曰,寢睡·水刺諸節,更何如?上曰,亦一樣矣。曰,湯劑,昨日進御乎?上曰,瓊玉膏進御矣。曰,湯劑不可停止矣。瓊玉膏日再進御乎?上曰,或一進,或再進矣。曰,中宮殿症候夬臻差復,臣等慶幸之忱,曷有其極?卽今落痂至於何境耶?上曰,昨有蒼蠟色,今則落痂,鼻梁紅暈已收,而猶有熱候,氣好故然耶?履亨曰,氣血不能調均,則不得如此矣。曰,症候,以顆粒言之,則不可謂輕歇,而遄臻平復,此乃宗社默佑之致,伏不勝慶抃之至。上曰,牛黃膏自今日停止,何如耶?履亨曰,招醫女,問夜來症候,然後可以議藥矣。上曰,唯。履亨曰,問于醫女,則以爲,脈候比昨,度數尤調均,無異常時,左邊二顆,則姑未落痂,右邊顆粒,多有未落者云矣。昌壽曰,譬如果熟自落,難容人力矣。履亨曰,牛黃膏三日進御六丸,此亦不少矣。自今日,治暑之劑進御,宜矣,而牛黃六一散,入辰砂用之,何如?上曰,比諸蜜水·砂糖水,似勝矣。履亨曰,然矣。礈曰,今日收靨尤多,不過皮膚間微熱,牛黃六一散,似爲當劑矣。以楷曰,痘熱則當用牛黃膏,而卽今症候,則不過淸暑而已,牛黃六一散,誠爲當劑。凡大小痘,例用此藥矣。諸醫所奏,與首醫略同。上曰,一日一次用之乎?纘僑曰,一日當進一貼,而以半貼二次分用,恐好矣。上曰,諸醫各奏所見,可也。履亨曰,纘僑之言誠是,一貼分半用之,似宜矣。礈曰,纘僑一貼分用之說,誠是。臣意亦如此,其在愼重之道,不可不如是矣。以楷曰,熱候方熾之時,盡用一貼無妨,而今則分半貼,二次進御,亦好矣。諸醫所奏,與首醫略同。中宮殿進御牛黃膏停止,牛黃六一散,加辰砂一錢,五貼劑入事。出榻敎曰,坤殿痘候,遄臻平復之境,此實宗社之福也。臣等待罪藥院,別無效勞之可言,而症候雖平順,臣等區區之慮,豈敢少弛?其在愼重之道,不可遽然退直,落痂之前,仍留廚院,千萬伏望。上曰,以症候觀之,則不必直宿,而蓋由重事體之故也。逐日問安,內殿亦以爲悶矣。昌壽曰,症候雖平順,痘患重於他疾,其在愼重之道,不可遽然退直,都提所請,誠是矣。曰,症候雖平順,以顆粒言之,則不可以輕歇視之。且凡事當觀始終,落痂之前,臣等豈敢退直乎?今者下敎,事涉如何。臣非敢請久直廚院,姑觀數日,誠宜矣。上曰,昔日七年侍湯時,問安之節,慈聖每以爲悶矣。朝問安已爲下敎,此亦仰體之道也。當此盛暑,下隷之竟夕奔走,豈不可悶乎?今日當下輪直之命,而不爲者,蓋出重事體之意,依下敎爲之,可也。諸臣以次退出。
己卯閏六月十六日辰時,上御熙政堂。大臣·備局堂上引見入侍時,領議政金尙魯,左議政申晩,知中樞府事李益炡,判義禁李鼎輔,左參贊李喆輔,行司直洪鳳漢,判敦寧李昌誼,禮曹判書洪象漢,行司直金聖應,司直吳彦儒,戶曹判書李益輔,刑曹參判徐志修,吏曹參判金致仁,江華留守元景淳,副護軍具善復,司直崔鎭海·尹東度,持平李鎭恒,右副承旨李泰和,記事官邊得讓,事變假注書安寬濟,記事官金普淳·李之晦,以次進伏。尙魯曰,日氣往而愈熱,此時,聖體,若何?上曰,一樣矣。尙魯曰,連用聖慮,寢睡·水刺,亦何如?上曰,證候平順,故無用心,而寢膳亦一樣矣。尙魯曰,丸劑·湯劑,亦連爲兼進乎?上曰,湯劑不進,而瓊玉膏連進矣。尙魯曰,中宮殿,藥院旣直,本院·朝廷問安,亦以勿爲下敎,臣民慶忭,而卽今證候,更何如?上曰,大體纔經,而證候亦順可幸,而今番又將有此賀,亦意外矣。尙魯曰,當此暑熱,有此證候,故深爲焦慮矣,今至落痂,不勝喜幸矣。寢睡·水刺,亦安穩乎?上曰,如常矣。尙魯曰,王世子氣候,若何?上曰,一樣矣。尙魯曰,王世孫氣候,何如?上曰,好在矣。晩曰,夬復之後,調攝之道,尤加意爲之,好矣。藥院亦退直,下情亦悶矣。尙魯曰,醫官則待令差備乎?上曰,待令矣。尙魯曰,永春縣監李敬玉,本縣舊還及軍額事,上書小朝,而係是民弊中大變通者,不可循例覆達,故敢此仰達。其書以爲,乙亥以後,會付未捧,及以未捧爲已捧者,摠爲五千八百六十餘石內,三千六百七十餘石,則合沒流亡指徵無處者也,二千一百八十餘石,則雖曰時存,傭雇丐乞,無異流亡,至於軍額之弊,則以今三百戶之民,欲充近六百之額,故分徵隣族,一境嗷嗷。六千石未捧,三百名闕額,俱爲無用之一虛簿,卽今救弊,莫先於招集流民而逋糴不除,則闔境無安頓之日,收布不停,則來民有還散之勢,與丹·懷兩邑,同蒙一視之澤事,爲請矣。本縣處於嶺底,乙亥以後,被災偏酷,流散過半,視丹·懷無甚異同,目下事勢,誠如書辭,不可無別樣軫恤之道。舊未捧還穀中合歿流亡,則頃因朝令,本縣最多一年條,亦必入於蕩減,而其外未蕩減之數,特爲一傡蕩減,時存者則窮貧無依,雖曰難捧,比諸流亡,猶有間焉,一體蕩減,不可輕議。此則使之限明秋停捧,書中所謂以未捧爲已捧者,卽虛錄也。虛錄之多,至二千餘石,萬萬驚駭。此則法令至嚴,自有其律,當該守令,令道臣指名現告,各其名下虛錄實數,亦爲分錄,趁卽狀聞,依律勘罪,至於軍額之多闕難塡,在本邑雖爲切悶之弊,此非朝家遙度指揮之事,亦令道臣,商量事情,參酌分數,移定於道內他邑,戊寅以上未捧軍米布,限今年停退,以爲安集流民之地爲宜。以以分付,何如?上曰,永春,嶺下最殘邑乎?永春依丹·懷例施行,則此後他邑,亦必有請如永春者,多矣。尙魯曰,丹陽·懷仁,則專爲安集,別遣繡衣,一傡蕩減之政,出於一時特敎,非他邑所可引例仰請,亦非在下者所可依此請施,而大抵丹陽·永春·淸風·堤川,處在嶺下,是謂四郡也。淸·堤兩邑之民散邑弊,殆無異於永春,若見永春之獲蒙蕩減,則此兩邑,似不無希望之心矣。上曰,然則今卿所請者,比丹·懷有差等耶?尙魯曰,然矣。上曰,流亡·時存,雖似有異,蕩減獨及於流亡,而不及於時存者,則時存者,亦無依之類也,豈無盡散之慮耶?其在一視之政,竝許蕩減,何如耶?尙魯曰,蕩減至重,存與逃有間,宜有界限於其間。故自下不得仰請有差,而自上如欲一視,則是特恩也,臣不必爭覆矣。左議政申晩曰,時存,與流亡絶戶有異,似不合混施蕩減。此所以臣等所請之有差等者也。上曰,諸臣中如有以一體蕩減爲不可者,各奏意見,可也。益炡曰,還上至重,大臣所陳,宜有界限之請,誠爲得當,而卽今時存者,亦皆無依丐乞之類,則與其流亡者,一體蕩減,係是一時特恩。臣意則不必限明秋停捧,莫如及今蕩減,以示一視之德意,俾令還集之民,無至更散之弊,恐合事宜矣。昌誼曰,還穀體重,蕩減之政,不容輕議,而本縣民隱,儘如上書所陳,則自上旣有所聞之後,間用特恩,恐無不可矣。李益輔曰,雖是無依難捧之類,此與流亡絶戶有異,似不當混入於蕩減之中,宜有差等之道矣。上曰,依爲之。至於時存者,限明秋停捧之請,所請雖有界限,噫,傭雇持瓢之類,奚異流亡?本縣特差時,予有下敎。不聞則已,旣聞之後,何忍差等,以付後滌乎?孟子觳觫章,勸王擴充其善端。纔以微物,興懷言民之時,亦豈恝視?一體蕩減。頃聞舊府使成天柱之言,淸風之民願爲丹·懷氓云。其五字尙今在耳。若此,則時府使同一侍從之臣,其何一聞一否乎?今聞卿奏,其亦連界云,旣憶所奏,若無一視之政,淸風之民,豈無向隅之歎耶?令道臣舊逋多寡,其間事狀,從實啓聞後,登對,稟處。出擧條尙魯曰,日昨有所仰達,而適値庭候,未暇言私,今則處義之道,不可不顧,故敢達矣。言旣出於經幄,則臣方待罪鼎席,冒沒出行,其在廉隅,當如何哉?且如臣者,實無益於國家,其在國體私義,不可一味冒據矣,乞賜處分焉。晩曰,領相亦爲仰奏,而惶蹙難安,則比領相尤緊切矣。臣等若恬然,則此亦關於紀綱矣。伏乞斥退焉。上曰,凡事,諒爲之,可也。昨以一番陳箚爲言,予以爲是矣,而今何可若是乎?若然,則朝廷無人矣。中批則領相,姻則左相,戚則一品,宰臣今方入侍矣。此外何人,不入此中者耶?敢以滿朝字書之,此豈治世之事乎?不治世之事乎?尙魯曰,聖敎不必如是矣。上曰,然則今日備座備堂,皆引嫌乎?尙魯曰,下敎若此,臣不敢長奏矣。尙魯曰,御將鄭汝稷,腫病危重,近雖少差,而猶有餘危。將臣之病旣如此,故敢奏矣。申晩曰,判府事李天輔痢患亦苦重,問候亦不入來,聞甚惶悚云矣。上命書傳敎曰,李判府事家,遣御醫看病,御將家,遣針醫看病。尙魯曰,兪領府事亦有實病,頃參賀班,出去江郊矣,聞有患候,卽爲承候來住近郊云。大臣處義,誠是矣。上曰,是矣。是矣。命書傳敎曰,一時之敎,其無深意,卿何自阻,而頃者行公正使之任,仍參賀班,予則曰,得大臣之體矣。伊後尋鄕,今聞只到城外云,予則曰過矣。目今在京時·原任,其幾人?且黃耉大臣,只有卿與金奉朝賀,其惟昔年,豈忍逡巡江郊?旣到城外,豈欲不見予而去乎?茲命史官諭予惓惓之意,須體此意,其卽入來事,遣史官傳諭于兪領府事。尙魯曰,侍從臣父推恩陞資,國典也。朝家所以待侍從,猶尙如此,則國舅之父,事體有別,豈可無推恩之道乎?前縣監金選慶,加資,何如?上曰,依爲之。出擧條上曰,前縣監金選慶加資事。出榻敎尙魯曰,北兵使,以北評事之旣當試役,而不爲到任,又不請由,任自上來之事請罷,而此前所未有之事也。此路一開,則實有難防之弊,名官之習,極爲駭然。勿爲罷職,明日內辭朝,還爲下送,何如?上命書傳敎曰,將幕體重,況邊地乎?常時軍律不嚴,則奚恃不虞?北評事李蓍建掌試,不過兼事,本職,邊方佐幕,則以評事下去,不爲到任,不爲請由,而任自上京,則身爲帥臣,不請軍律,只爲循例狀聞,其涉巽軟。其在重邊地之道,豈可尋常處之?北兵使李柱國拿問處之,李蓍建,大臣以勿罷促赴爲請,其雖得體,予則曰到今綱紀解弛之時,邊地宜顧,其卽下送北兵營,令北兵使雖施軍律,其何過也?而雖不施軍律,令帥臣從重決棍,事理當然,而帥臣旣命拿問,無擧行者,循例促赴,事體不然。至今此任謀免之日,若不嚴加懲勵,則評事之職,將爲革窠,亦不可循例處之。李蓍建,鏡城府勿限年充軍,監司徐命臣,北評事李蓍建若是慢蹇,自南關恣意上來,而身兼節度使,袖手傍觀,其亦損體,罷職。今者處分,意在重邊方,則參判徐志修其敢分揀?事體寒心,罷職。晩曰,領相今番正使之行,勢難爲之,元輔不可遠出,且顧國事,願留焉。上命書傳敎曰,左右相之元輔正使任請留,意在所重。旣已依請,豈徒元輔?三公僅備員,原任亦無可代者,正使以宗臣備擬事,分付。鼎輔曰,今此封爵回甲,赦各道放未放申本,今始入來。慶尙監司趙曮申本中,以特敎,定配罪人李明中·鄭承萊,入於稟秩,而臣府不得擅便,敢此仰達矣。上曰,以何事定配乎?鼎輔曰,李明中,頃除晉州牧使,以不赴任,卽其地定配,鄭承萊,以平安監司,幕裨關西木發賣事,定配於巨濟矣。上曰,竝特放,可也。出擧條尙魯曰,申敬日五年謫居,亦已徵罪,大霈屢經,尙未蒙放矣。上命書傳敎曰,申敬日·姜維·許,所坐雖不輕,屢經大霈,竝特爲放送事,分付。尙魯曰,臣日前以權師彦事,有所仰陳矣。當初臺啓,以名出賊招爲言,故臣果信而仰達,追聞權師彦之祖,曾無名出賊招之事,而臺啓以爽實,卽爲停啓云。然則臣之當初奏辭不審之失,誠爲惶恐。然師彦之祖爲完伯時,亦有自中彈劾者。以此言之,不可謂全然無瑕累,而至於逆獄,元無名出之事,則不可不一番仰陳其事實,故敢此仰達矣。上曰,然乎?上曰,髥多者,師彦乎?益炡曰,髥多者,其兄泰彦也。象漢曰,告廟頒敎,已爲擇日啓下,而嘉禮時則儲慶宮不爲告廟事,筵中定奪矣。向日有一體告由之敎。今番平復告由,亦爲一體擧行,而此後永爲定式施行乎?敢稟。上曰,依爲之。出擧條象漢曰,坤殿平復陳賀,已涓吉矣。王世孫冊封吉日,定於今二十二日,冊寶內入,定於二十一日,以此日擧行,何如?上曰,依爲之。象漢曰,三度習儀,冊寶內入之日兼行,似爲便當,敢稟。上曰,依爲之。出擧條象漢曰,陳賀儀註,當磨鍊以入矣。王世孫率百官陳賀進箋,依例磨鍊以入,何如?上曰,依爲之。象漢曰,時敏堂陳賀,何以磨鍊乎?上曰,時敏堂陳賀置之。出擧條象漢曰,冊封箋文,今方次第入來,而以退行改擇日之故,箋文中所書日字相左,依己丑年例,自本曹改塡以入乎?敢稟。上曰,正日不遠,勿爲改書,仍用,可也。出擧條上曰,承旨盡爲行公乎?泰和曰,李基敬在鄕云矣。上命書傳敎曰,政官牌招開政,在外承旨遞差,今日政,以在京無故人備擬。鎭恒曰,臣有所懷,惶恐敢達矣。臣蒙聖恩,待罪言地,晝思夜度,若有一分有益於國家,而少報聖恩,則雖今日仰達,明日伏誅,何敢不達哉?數日前處分後,前後嚴敎,臣亦見之。臣亦殿下臣子,何敢以私意,一毫營護,而目今言路之杜塞,何如耶?殿下深軫日後無窮之慮,特推俄者諸罪人疏放之聖意,雖不惜金時粲,而惜言路,前後嚴敎,請還收焉。上曰,苟且矣。其止之。諸臣以次退出。
己卯閏六月十六日巳時,王世子坐德成閤。承旨持公事入對時,左副承旨安,記事官南玄老,編修官洪敍箕,記事官李普溫,以次進伏訖。曰,此開城留守南泰齊狀達,而以候班進參事,上去緣由馳達矣。仍令踏達字。諸臣以次退出。
上在昌慶宮。常參以代理停,經筵停。
夜一更,流星出天中淡雲間,入北方天際,狀如拳,尾長二三尺許,色白。
藥房都提調李,提調李昌壽,副提調金尙翼啓曰,伏未審夜間,聖體調攝,若何?寢膳之節,亦何如?湯劑連爲進御乎?中宮殿氣候,何如?寢睡·水刺之節,亦何如?牛黃六一散連爲調進,而症候諸節,益臻差勝乎?令醫女趁早入診,詳察症候,臣等與待令諸醫入侍,議定繼進當否,爲宜。臣等不勝區區憂慮,敢此問安,竝爲仰稟。答曰,知道。予則一樣,內殿氣候,一向差勝,自今日輪直,宜矣。
中宮殿,藥房口傳問安。答曰,知道。大殿,政院·玉堂口傳問安。答曰,知道。中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知道。
中宮殿,藥房夕問安。答曰,知道。
藥房口傳啓曰,午炎猶甚,聖體,若何?中宮殿症候,何如?牛黃六一散連爲調進,而諸節其有加勝之效乎?依筵中定奪,卽令醫女更爲入診,詳察晩後症候,臣等率待令醫官入侍,爲宜。惶恐敢啓。答曰,知道。
以承傳色口傳,下敎曰,入侍。
金尙翼達曰,新除授同副承旨成天柱,今日不爲出肅,卽爲牌招,何以爲之〈何如〉?令曰,依。
以同副承旨成天柱牌不進罷職令旨,令于金尙翼曰,推考徽旨捧入。
元仁孫達曰,守令署經,尙未擧行,事甚未安。兩司除在外引避退待未署經外,未肅拜人員,竝卽牌招,以爲署經之地,何如?令曰,依。
傳于金尙翼曰,藥院都提調以下,書啓。
傳于金尙耉曰,內局入診,編次人同爲入侍。
金尙耉啓曰,編次人具允明·元仁孫,依下敎來待矣。傳曰,入侍。
金尙耉,以弘文館言啓曰,本館下番修撰臣洪良漢,以世孫冊封都監都廳郞廳,今日晝仕出去,而每每草記,事涉煩瀆,今後則依例限畢役,除草記往來之意,敢啓。殿曰,知道。
以副校理李福源,副修撰任㻐牌不進罷職傳旨,傳于金尙耉曰,竝推考傳旨捧入。
金尙耉,以弘文館言啓曰,新除授校理李潭,時在京畿廣州地。經筵入番事緊,請斯速乘馹上來事,下諭。本館上番,連日闕直,事甚未安。副校理李福源,旣有只推之命,卽爲牌招入直,副修撰任㻐,亦旣有只推之命,一體牌招察任,何如?傳曰,允。
以副修撰任㻐牌不進罷職傳旨,傳于安曰,只推。
承旨前望〈單子〉入之,以元仁孫爲右承旨。
以雲寶劍望筒,傳于李泰和曰,以前受點人仍。
金尙耉啓曰,今此頒敎文,當爲製進,大提學金陽澤,待明朝牌招,使之製進,何如?傳曰,允。
傳于安曰,加資望筒先入承旨,此是直宿之代,以在京無故人擬入。
有政。吏批,判書閔百祥牌不進,參判金致仁牌不進,參議黃仁儉進,右副承旨李泰和進。
吏批啓曰,判書閔百祥,參判金致仁,牌招不進,小臣獨政未安,何以爲之?敢稟。傳曰,只出緊任。
以具允鈺爲都承旨,以李堣爲輔德,閔塾爲弼善,尹冕東爲文學,李廷喆爲司諫,李壽德爲執義,李壽鳳爲掌令,安兼濟爲正言。藥房提調李昌壽今加正憲,都承旨金尙翼今加資憲。
兵批,判書趙雲逵病,參判蔡濟恭病,參議柳謇入直進,參知鄭尙淳未肅拜,右副承旨李泰和進。
副護軍金選慶·李廷喆·鄭恒齡,副司直金尙翼·成天柱·尹光暹,副司果鄭汝益·南玄老。
金尙耉,以吏曹言達曰,敦寧都正洪采輔戶奴呈狀內,矣上典身病甚重,勢難察任云。今姑改差,何如?令曰,依。
安,以侍講院言達曰,本院上番闕直,已至多日,事甚未安。新除授輔德李廷喆,弼善鄭恒齡,兼弼善權噵,文學尹光暹俱在外,上來遲速,有未可知,兼輔德·兼文學俱未差,他無推移之員,在外人員合有變通之道。令政院稟旨擧行,與未差之代,一體差出,待下批,仍卽牌招,以爲推移入直之地,何如?令曰,依。在外人竝改差。
又以義禁府言達曰,全羅道濟州牧大靜縣定配罪人申敬日,咸鏡道鍾城府定配罪人姜維,慶尙道機張縣定配罪人許等,特爲放送,承傳啓下矣。竝放送事,分付於各該道臣之意,敢達。令曰,知道。
又以義禁府言達曰,北兵使李柱國拿問處之事,傳旨啓下矣。李柱國時在任所,依例發遣府都事,交龜後拿來,何如?令曰,依。
又以義禁府言達曰,前北評事李蓍建,咸鏡道鏡城府,勿限年充軍事,命下矣。以傳敎內辭意,具罪目,依例發遣府羅將,押送配所之意,敢達。令曰,知道。
以平安監司狀達,嘉山等郡驛奴厚卜子光采等渰死事,令于任瑋曰,渰死人等,令本道恤典擧行。
右翊善李福源上書曰,伏以,天休滋至,中宮殿愆度,遄臻平復,世孫冊禮,期日又邇,凡在臣民,曷任蹈忭?臣於日昨,待罪見職,適覩本館之長以言獲譴,猥從諸僚之後,陳箚乞寢,伏奉傳敎,辭旨截嚴,勵之以名分,責之以苟簡,還其箚本,褫其職名,惶赧震越,章皇逬出,不自意纔過兩日,又辱新除,華銜如舊,轉罪爲榮,且感且惑,不省攸措。噫,兩載帷幄,漫負職責,忱誠未積於先事,言語無力於回天,臣之罪也,匡救之章,經宿乃上,顧以在直之身,卒歸隨波之科,亦臣之罪也。夫謂臣而可是任,則固已隳分而溺職矣。其去也,旣以罪,則不容乍遞而旋冒也,決矣。嚴召荐降,祗承無路,逋慢之誅,悚息以俟。且吏房承旨金尙翼,在臣爲三寸姑母夫之親,旣無竝擬之稟,自有應避之嫌,乞下該曹,照例遞改,仍令重勘臣罪戾,以昭法紀,以安私分,不勝幸甚。答曰,覽書具悉。壼聖愆候,不日康復,慶忭曷有其極?爾其勿辭,從速察職。
己卯閏六月十七日辰時,上御熙政堂。藥房三提調入侍時,都提調李,提調李昌壽,副提調金尙翼,記事官南玄老·金普淳·李之晦,醫官金履亨·鄭纘僑·方泰輿·許礈·李以楷·金德崙·李泰遠·金履貞·朴載和·崔始崙·尹亨理,以次進伏訖。曰,夜來,聖體調攝,若何?上曰,一樣矣。曰,昨日診筵罷後,旋以次對,臣等不知朝水刺之未及進御,而入侍矣。水刺過時,誠甚悶迫。此後則次對,必於朝水刺後爲之。是臣等區區之望也。上曰,然矣。昔年則次對,必於朝水刺後爲之矣。曰,瓊玉膏·湯劑,連爲進御乎?上曰,瓊玉膏進御矣。曰,湯劑不可停止,加意連進,誠好矣。曰,中宮殿症候,夜間更何如?上曰,鼻梁紅暈漸收,而次深以爲,今日尤爲差勝云。諸節如常矣。曰,六一散進御後,凡節,更何如?上曰,不甚關係矣。結痂者雖多,而姑未盡落痂矣。曰,命醫官招問醫女,何如?上曰,唯。履亨出楹外,問醫女後入奏曰,次深以爲,左右三部調均,諸節勝於昨日,楚丹以爲,收靨比昨尤多,而左邊一顆,猶堅云矣。上曰,氣血好而膿漿過,故如是差遲矣。收靨結痂漸多,而紅暈益脹,餘氣猶結,子孫痘頗多,鼻梁猶有黃色,方作痂矣。大抵膿漿過而兼暑症,故如是遲矣。今日議藥,將何以爲定耶?履亨曰,六一散可謂當劑,今日亦爲進御,恐好矣。上曰,一貼,一番盡用,何如耶?履亨曰,若不以進御爲難,則盡用一貼,好矣。礈曰,進御若不爲難,則盡用一貼,恐宜矣。以楷曰,藥力專一之道,一番盡御,恐好矣。諸醫所奏,與首醫略同。上曰,今日當用之耶?昌壽曰,用之,誠好矣。中宮殿進御牛黃六一散一貼,連爲調進事。出榻敎上曰,鼻梁孫痘,卽是餘氣,不無方生之慮耶?履亨曰,此非孫痘,卽是餘毒,誠無妨矣。曰,方生不必爲慮,而第日子若或緣此差遲,則誠爲可悶矣。上曰,是故,欲用淸利之劑矣。六一散可以連用乎?履亨曰,然矣。上曰,癸丑年凡節亦差遲,而今則同時收靨,症候極順,而予猶以爲忙急矣。雖置之,亦可無妨矣。昌壽曰,方當暑節,故如是差遲矣。曰,晩後令醫女診察後,臣等更爲入侍,何如?上曰,其在愼重之道,當更見鄭纘僑矣。昌壽曰,下敎,誠好矣。上曰,昨已諭,而淸風之民,願爲丹·懷之民云。李敬玉書,雖不入於予,而皆已許施矣。王者一視之道,豈以愛憎有所彼此,而願爲丹·懷民云者,其情誠矜惻矣。曰,今承聖敎如傷之意,臣切感歎,而臣誠駑劣,不能仰體德意之萬一,不勝慙悚矣。上曰,李敬玉書,雖以施行,若一開此路,則爲守令者,將聞風而起,要譽之政,甚於貪吏矣。曰,侍從守令,不下於御史,民瘼可以陳聞,而他邑則何敢如此耶?頃者爲集流亡,雖遣安集使,而他邑若用此例,則豈不有弊乎?上曰,此則不然。如丹·懷者必多矣。曰,雖然,不可以一例視之,似有分別之道矣。上曰,然矣。曰,雖有輪直之命,其在事體,不敢遽然奉承,伏願俯察下情,姑觀數日,是臣區區之望。上曰,醫官·守令之上來者多。賀班後當爲下去,夫馬遲滯,亦甚可悶。今日不欲下輪直之命,而陳賀只隔二日,自今輪直然後,賀儀可行矣。曰,畿邑守令·夫馬之弊,異於遠道,何可如是下念耶?上曰,所奏如是,輪直,姑觀爲之,可也。上命尙翼書之曰,藥院諸臣,强請輪直,更觀一兩日爲之。上曰,藥院先退,可也。·昌壽退出後,上曰,編次人,使之入侍。臣玄老傳命出去,具允明·元仁孫入侍。上命尙翼書永禧殿·儲慶宮·毓祥宮告由祭文,孝章廟遣禮官致祭祭文,懿昭廟致祭文。上曰,同副承旨誰也?尙翼曰,成天柱而有實病云矣。上命尙翼書之曰,同副承旨,有實云,許遞,其代前單入之。上又命尙翼書之曰,告由文製下,廟社,遣重臣,儲慶宮·毓祥宮,遣宰臣,而毓祥宮則遣摠戎使,儲慶宮則遣宗臣,孝章廟·懿昭廟,遣堂上正三品,而孝章廟,遣禮堂,懿昭廟,遣禮房承旨,依前下敎,再明日明政殿月臺親傳香擧行,兩次陳賀時侍衛仍。上曰,趙明鼎,編次人入侍,同入,可也。允明曰,以未肅拜故,今日不得入來矣。仁孫曰,後日則欲爲入侍云矣。上曰,趙明鼎,予以愚字下敎,甚野俗,誠多氣矣。昨日政堂中,欲示弦韋而不爲矣。上命尙翼書之曰,新除承旨,牌招察任。諸臣以次退出。
己卯閏六月十七日申時,上御熙政堂。藥房三提調入侍時,都提調李,提調李昌壽,副提調金尙翼,記事官南玄老·金普淳·李之晦,醫官金履亨·鄭纘僑·方泰與·許礈·李以楷·金德崙·金履貞·朴載和·崔始崙·尹亨理,以次進伏訖。曰,日熱愈酷,聖體調攝,若何?上曰,一樣矣。曰,湯劑·丸劑,連爲進御乎?上曰,進御矣。曰,中宮殿症候,夜來,更若何?上曰,一樣平順矣。上曰,鄭纘僑進前,詳診症候。纘僑曰,左右三部沈靜,無異常時,而右邊一顆,再昨則紅暈頗深,今則漸爲淡紅,方欲作痂,其中一顆,大如銀杏,亦甚剛堅,而表肌無熱,則自然可解,別無肆毒之慮矣。上曰,鬢下一顆,紅暈深漲,其大如開元通寶矣。鼻梁顆粒,已入濃漿,夕間當作痂,而氣血調和,是可幸也。今日亦用六一散乎?諸醫各陳所見,可也。履亨曰,聞鄭纘僑所奏,今日亦用六一散,宜矣。載和曰,氣血盛而濃漿多,故有日子蔓延之慮。臣意則六一散,爲當劑矣。重臨曰,多濃漿故,落痂差遲,而此是例症,未必深慮,六一散用之,好矣。以楷曰,結顆或有堅者,而連用涼劑,則自然可解,用六一散,宜矣。上曰,六一散頓進矣。予則服之甚難,而坤殿則不難進御,故午後亦進御矣。六一散,與牛黃膏,何如?履亨曰,六一散勝之矣。上曰,牛黃膏過,則用單牛黃,何如?履亨曰,未作痂之前,則宜用牛黃膏,而已作痂之後,則可以漸次解毒,不可用此藥,六一散,入牛黃三分進御,宜矣。上曰,氣血盛而兼暑熱,單牛黃似端的矣。履亨曰,六一散實淸暑之劑,當劑似無踰於此藥矣。纘僑曰,餘毒叢聚,故再昨則熱候甚盛,自今日頗有收退之意,且當暑節,六一散外,別無當劑,數日進御,誠宜矣。礈曰,氣血盛,故餘毒聚於一顆,或有方生者,而紅暈頗淡,此是漸解之致也。六一散亦兼治暑,進御,好矣。以楷曰,牛黃膏,治深熱之劑,而卽今症候,不過皮膚間熱,六一散數日進御,宜矣。德崙曰,牛黃膏旣已進御,六一散卽淸暑之劑,進御,宜矣。諸醫所奏,皆與首醫同。上曰,初以汗痘,至於類痘,方生者疏泄,可乎?履亨曰,疏泄,誠好矣。以卽今症候見之,大抵氣血甚盛,將來必無慮矣。曰,諸醫所奏,皆是,明日議藥,亦依此爲之乎?上曰,然矣。藥院退出後,尙翼曰,府院君書啓,自敦寧府入之云,故本院不得入之於書啓中矣。上曰,書啓,自敦寧府入之,可也。上命尙翼書之曰,內殿水痘時,都提調右議政李,內廏馬鞍具一匹面給,子婿中一人除職,提調判尹李昌壽加資,熟馬一匹賜給,副提調金尙翼加資,具允鈺雖當初直,陞資屬耳,熟馬一匹面給,注書南玄老,記事官金普淳,竝陞六,各鹿皮一令賜給,醫官鄭纘僑加資,豹皮一領·銀子二十兩賜給,差備待令李以楷·金德崙·朴載和·柳重臨·崔始崙·尹亨理,竝加資,各虎皮一領賜給,牧使金履亨,熟馬一匹面給,虎皮一領賜給,縣監許礈,加資,鹿皮一領賜給,郡守李泰遠,掌務官秦興白,竝加資,府使方泰輿,縣監蔡膺祜,各熟馬一匹面給,醫官金履貞,熟馬一匹,金宗壽·崔觀泰·李世勖·鄭興祥·金孝儉,各半熟馬一匹,掌務官鄭潙,準職除授,辛世翊·金東標·慶絢·李善恒·金光國·鄭行晢·鄭行集·崔宅中·卞誼和·金鼎新·李以材·朴泰均·鄭忠燁·李德海·崔源·鄭允協·金福齡·金世選·許溫,各兒馬一匹賜給,藥色書員千世郁·趙世瑋,竝書題除授,掌務書員金河瑞·田益良,湯藥書員閔宗培·高采奎,差備待令書員林復基·廉好仁,竝限己身免役,使喚書員趙和璧等十三人,種藥書員崔大興·安仁宅,竝限三年免役,差備待令醫女次深·順愛·楚丹·斗梅,從自願免賤,米布從厚題給,醫女荊玉等四人,米布從厚題給,其餘下人等,令該曹米布從厚題給。上命尙翼書之曰,鼇興府院君金漢耉,內廏馬一匹·鞍具面給,子弟中一人除職。上命尙翼書之曰,今此書啓中,中官司鑰之無前例者·猥濫者,不爲啓下,而其餘飯監·別監等,曾已下敎,璿源殿及本殿飯監·別監外,考戊戌年只以有前例者擧行,泰寧殿別監·大殿別監,有前例擧行,則一體擧行。上命尙翼書之曰,賞典體重,承旨有闕,政官牌招開政。上命尙翼書之曰,內殿水痘時承傳色吳命來,加資,虎皮一領賜給,本殿承傳色許樑·徐行進,竝加資,加設承傳色元大乾·文益大,熟馬一匹,待令差備內官金應協·李景祿,各半熟馬一匹,薛里內官皇甫信等十人,司謁池英直,本殿司鑰池泰淸·李景老,各兒馬一匹,加設內官李鳳燁等五人,司謁張益柱,司鑰金應基·徐云碩·徐興進·文厚昌·金壽完·車達運·田四安,各上弦弓一張賜給,待令別監尹光世·徐仁碩,竝從自願免賤,飯監·別監·下人等,令該曹米布從厚題給。諸臣以次退出。
上在昌慶宮。常參以代理停,經筵停。
中宮殿,政院·玉堂·藥房口傳朝問安。答曰,知道。大殿,政院·玉堂口傳朝問安。答曰,知道。世子〈宮〉·嬪宮,政院·玉堂口傳朝問安。答曰,知道。世孫宮,政院·玉堂口傳朝問安。答曰,知悉。中宮殿,藥房口傳夕問安。答曰,知道。
藥房都提調李,提調李昌壽,左副承旨金尙耉啓曰,伏未審夜間,聖體調攝,若何?寢膳之節,亦何如?湯劑亦爲進御乎?中宮殿氣候,何如?寢睡·水刺之節,亦何如?牛黃六一散,連爲進御,而證候諸節,益有所勝乎?令醫女趁早入診,詳察證候,臣等與待令諸醫入侍,議定繼進當否爲宜。臣等不任憂慮,敢此問安,竝爲仰稟。答曰,知道。予則一樣,內殿氣候,比昨一向差勝矣。
以承傳色口傳,下敎曰,入侍。
藥房口傳啓曰,午炎猶甚,聖體,若何?中宮殿症候,何如?牛黃六一散,已爲進御,而諸節有加勝之效乎?令醫女更爲入診,詳察晩後症候,臣等率待令醫官入侍,爲宜。惶恐敢啓。答曰,知道。
以承傳色口傳,下敎曰,氣候與朝一樣,入侍其止之。
又以承傳色口傳,下敎曰,以詳審之道,欲使醫官診察,鄭纘僑·金履貞,使之入侍,提調勿爲入侍。
具允鈺達曰,守令署經,尙不擧行,事甚未安。大司憲鄭光忠,執義李壽德卽爲牌招,何如?令曰依。
以執義李壽德,文學尹冕東牌不進罷職令旨,令于安曰,竝推考徽旨捧入。
元仁孫,以弘文館言啓曰,本館上番,連日闕直,事甚未安。副校理李福源,書批已下,卽爲牌招入直,副修撰任㻐旣有只推之命,一體牌招察任,何如?傳曰,允。
以副校理李福源牌不進罷職傳旨,傳于元仁孫曰,推考傳旨捧入。
元仁孫,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
元仁孫,以侍講院言達曰,本院新除授輔德李堣,時在忠淸道公州地,弼善閔塾,時在京畿楊根地。書院入番事緊,竝斯速乘馹上來事,下諭,何如?令曰,依。
注書南玄老陞六代,尹慶龍爲假注書。
任瑋啓曰,假注書尹慶龍,時無職名,令該曹依例付軍職,冠帶常仕,何如?傳曰,允。
元仁孫,以吏曹言啓曰,今此親臨陳賀時,左右通禮不可不備員,而右通禮有闕之代,口傳擬入之意,敢啓。傳曰,知道。
吏曹口傳政事,以李運海爲右通禮。
元仁孫,以禮曹言啓曰,今此王世孫冊禮時,受冊後敎命·竹冊·玉印,依節目講書院衛從司官,各有所掌捧持,而至於各樣床案等物,衛從司官員除出陪衛外,他無推移分排之道,行禮時差備官,使之仍爲擧行,何如?傳曰,允。
李泰和啓曰,臣敬奉傳敎,取考典獄署囚徒案,則承傳罪人九名,刑曹罪人二十七名,來關罪人十五名,各司罪人六名內,罪人奴德福段,司圃署稅錢不納事也,罪人朴成梅·成福起等段,船隻盜賣人趁不現出事也,罪人奴金乭段,歐打人物事也,罪人尹贊永段,劫奸設計事也,罪人李克孝段,以其父盜賣位田,來現間次知囚禁事也,罪人許得才妻私婢二禮,以其父受賂逃走,現身間次知囚禁事也,罪人李召史·印召史等段,以其夫訟者見失逃走,現身間次知囚禁事也,罪人金海徵段,士夫凌辱罪也,罪人奴億世段,以宗親府堂上分付囚禁事也。竝卽爲放送,而其餘罪人等罪名,俱係重大,不可輕議,故竝仍囚之意,敢啓。傳曰,知道。
安,以義禁府言達曰,慶尙道巨濟府定配罪人鄭承萊,晉州牧投畀罪人李明中等,放送承傳啓下矣。竝放送事,分付道臣之意,敢達。令曰,知道。
左承旨任瑋書曰,伏以,天祐宗祊,邦慶荐疊,中宮殿痘候遄復,王世孫冊禮將行,臣民歡抃,曷有其極?仍念臣所帶尙衣提擧之任,卽是都承旨例兼者,而前都承旨金尙翼,與本院提調臣李喆輔,有男妹應避之嫌,臣以左承旨,猥蒙恩點矣。今則都承旨旣已新除,揆以公格,臣不可仍帶,伏乞离明,亟令照例遞改焉。臣無任屛營祈懇之至,謹昧死以聞。答曰,覽書具悉。壼聖愆候,不日康復,慶抃曷有其極?爾其勿辭,從速察職。
領議政金尙魯箚曰,伏以,上天垂騭,坤殿靡寧之候,不日平復,賀儀將擧,臣民慶抃,小大惟均,睿情歡欣,尤當如何?臣於日昨堂箚,竊有兢媿不自安者。以言乎中批,則庸下如臣,遭遇聖時,前後拜官,多出特授,居然躐而致之卿相,僥倖之譏,臣實當之。以言乎時病,則名以承弼,辜負職責,八載于今,無一事匡格之可言,將順之誚,臣亦首之,公議之來,臣固拜而受之。然言出論思,旨意深緊,雖無指的,若箚臣身,反顧循省,滿心悚恧,更何敢淟涊蹲據於具瞻之地,招周行之嗤點,來四方之笑罵也哉?奔走候班,憂撓不遑,今始拜箚自列,處義郞當,臣罪尤彰。伏願离明,亟遞臣職,俾伸廉愧,千萬之幸也。取進止。答曰,覽書具悉。壼聖愆候,不日康復,慶抃曷有其極?卿須安心勿辭,亦勿引咎,卽起視事焉。
左議政申晩箚曰,伏以,上天垂佑,中宮殿下愆候,不日康復,賀儀將擧,臣民慶抃,曷有其極?仍念臣猥以不肖,叨冒匪據,弼違糾愆,皆臣之責,而四載伴食,無一事事,每自循省,若無所容,有識之嗤點,固已多矣。日前經幄之箚,出於言路久閉之餘,指陳時病,言多剴切,一脈讜議之未泯,臣實喜之。然其所論諸條,無非箚着於臣身者,不可諉以泛說無指的,而有所自安。臣雖不敢費辭自引,而緣臣無狀,以致貽累聖治,自速譏斥,臣之兢惶悚恧,有不勝言。顧今處分過重,辭敎非常,而臣誠淺語拙,亦未能粗效匡救,臣之辜負職責,於此益著矣。是宜卽賜斥退,以謝公議,而言者獲譴,臣則晏然束帶趨朝,處若無故,此尤臣一倍媿蹙者也。候班纔撤,今始略控危懇,伏乞睿慈,俯垂諒察,亟令削臣職名,俾全廉義,千萬至祝。取進止。答曰,覽箚具悉卿懇。壼聖愆候,不日康復,慶抃曷有其極?卿須安心勿辭,亦勿引咎,卽起視事焉。
戶曹參判趙明鼎書曰,伏以,天休滋至,邦慶荐疊,中宮殿下痘候,旋臻平復,王世孫冊禮,只隔數日,賀儀次第將擧,臣民普切抃幸。仍念臣忝叨諫官之長,適見論思之臣,以言獲罪,絶島嚴譴,景色愁沮,區區竊不勝憂慨,乃敢彈冠求對,欲效匡救之忱矣,傳敎載頒,辭旨截嚴,繼以有先遞差之命。臣蒼黃逬出,恭俟鈇鉞之加,惟此地部之除,又何爲而及於臣也?噫,臣之所欲忠者,在於衮衣之無闕,所大悶者,在於言路之永塞,願借方寸之地,竊附封徼之義,而忱誠未格,責效甚嚴,殆非人臣之所敢聞。恩除之下,益增悚慄,其何敢自處無故,揚揚冒進,以益其放恣無憚之誅哉?臣之離違軒陛,已積日月,犬馬之戀,寤寐耿結。且伏聞日昨大朝賓筵,恩音鄭重,慰諭備至,臣心感泣,尤當如何,而只緣臣情窮勢蹙,無由祗肅新命,仰伸叩謝之忱,孤恩虧分,臣罪尤萬死。至於籌司之堂,望隆責重,實非臣椎魯賤質,所敢擬議,而目下所引,方在於新罪之未勘,有不敢覶縷附陳。伏乞离明,俯賜鑑燭,特許鐫削臣本兼兩任,仍令重勘臣前後負犯,以昭法紀,以安微分,不勝萬幸。臣無任屛營祈懇之至,謹昧死以聞。答曰,覽書具悉。壼聖愆候,不日康復,慶抃曷有其極?卿其勿辭,從速察職。
全羅監司洪麟漢書曰,伏以,壼位載正,六禮順成,中外慶抃,曷有其極?仍伏念臣之必遞之狀,罄悉於前後辭章,亶由肝膈,非出飾讓,而只緣忱誠之未能上孚,以致离明之終靳俯許,臣誠媿恧之至,繼以抑塞。欲申前說,復事覶縷,則不徒瀆擾之是懼,抑且意竭言窮,無以上格崇聽,欲遂黽勉冒居,則揆以公體,參以私義,愈見其必可去,而斷不可留,臣於此悶蹙迫阨,莫知攸措。蓋臣與湖西道臣之旣遞旋仍,限以明春者,專爲其終始査陳事也。査陳未了之前,臣之不敢以滿瓜求去者,固無異於湖西,而査陳旣了之後,本道事面,與湖西迥殊,不合以一例視之。湖西則別有隨起隨稅之政,以殿畢査之餘,其勢不得不委之熟手,俾卒其成,而至於本道,只就其永久作陳處,一依朝令,特降等續而已,則道臣之承奉德意,殫竭精力者,惟在於審之又審,査之復査,辨其當降當續,而初無隨起隨稅之又殿其後,毋論所査之善不善,若其畢査之日,便是竣事之限,何必過期不遞,一用他道不當援之例也哉?況臣性本庸愚,全昧綜核之方,位旣䯀躐,又乏更歷之資,其所當審査而了當者,雖自謂躬巡目覩,用盡平生筋力,博詢公採,費得許多揣量,而筋力之所未及,揣量之所不到,安保其虛實之不相混也?趁今區別之初,替付鍊達之人,使之損之益之,裁之補之,爛熟商量,隨處齊整然後,庶無欠於聖朝洽民之實惠,而方可爲五十州生靈之大幸。此非微臣之言,卽湖南衆共之論也。噫,陳田白徵之弊,最爲南民倒懸之急,而我聖上特推生成之澤,不恤國計之嬴縮,不顧廟議之異同,斷自宸衷,渙降德音,薄海之隅,跛躄之類,莫不喜色欣欣,歌誦聖恩,而臣於尸素之餘,猥承主管之命,尤覺任使之爲榮,豈不欲少須臾無去,以觀將來之成效,而惟玆査政之得失,轉爲腦裏之隱憂,每心口相語曰,我無乃孤聖上委畀之重也?我無乃負一道喁望之誠也?何以則速致後人以濟之,俾做十分圓好也?食息之間,造次之頃,一念滔滔,按住不得,臣之所以乞解之懇,愈切於竣査之後者,儘由此也。若臣私義之難强,不必更事煩聒,而顧其水土嘔逆之症,今則已成昏瞀,母子睽違之戀,今則殆發狂叫,內外受傷,臣能幾何其得全?夫上之使下,固不當問其私,下之事上,亦不敢言其私,而如或有軀命之所關,情私之可矜,則下不容默而不陳,而必獲遂其願,上不容知而不恤,而必曲循其請。今臣疾病之痼,方寸之亂,哀號而力懇者,非止一再,而邸下莫之省焉。臣雖不足惜,而獨不有歉於體下之政哉?玆敢瀝盡腔血,冒入短章,伏乞睿慈,恕而察之,憐而恤之,亟賜遞解,以幸公私,千萬祈祝。臣無任屛營悚蹙之至,謹昧死以聞。答曰,覽書具悉。壼聖大禮順成,縟儀已擧,慶忭之忱,曷有其極?卿勿過辭,從速察任。
鼇興府院君金漢耉書曰,伏以,中宮殿水痘之候,遄臻康復,臣民慶忭,曷有其極?顧臣以處地之與他有異,雖與藥院諸臣,同爲承命直宿,至於保護之任,臣無預焉,而及伏承大朝下政院傳敎,則有書啓臣名之命,便蕃寵錫,迥出尋常,乃與藥院大臣無間焉。臣聞命驚惶,罔知攸措。揆以公格私義,終難冒受,故玆不得不冒死仰瀆于貳極之下,伏乞亟稟大朝,收還成命,以重邦典,以安臣分,不勝幸甚。臣無任惶愧祈祝之至,謹昧死以聞。答曰,覽書具悉卿懇。壼聖愆候,不日康復,慶忭曷有其極?今玆賞典,式遵舊例,卿勿過辭焉。
己卯閏六月十八日辰時,上御熙政堂。藥房三提調入診入侍時,都提調李,提調李昌壽,副提調具允鈺,記事官邊得讓·金普淳·李之晦,醫官金履亨·李以楷·金德崙·金履貞·鄭纘僑·柳重臨·鄭允協·蔡膺祜·朴載和·金鳳齡·慶絢·朴載河·朴泰均,以次進伏。曰,日熱愈甚,聖體,若何?上曰,一樣矣。曰,寢睡之節,若何?上曰,善寢矣。曰,水刺之節,亦何如?上曰,一樣矣。曰,湯劑與瓊玉膏,連爲兼進乎?上曰,兼進矣。曰,加意進御,伏望。曰,中宮殿證候,夜來若何?紅暈,比昨尤減乎?上曰,今則氣韻如常,紅暈少減,落痂幾盡,左偏方存之窠,亦不關係矣。上曰,痘醫出去,問醫女以奏也。曰,日氣如此,無帶熱之氣耶?上曰,不然矣。曰,亦無思冷之時乎?上曰,不思冷矣。痘醫鄭纘僑·柳重臨進奏曰,問于醫女,則次深曰,脈候右三部平緩,左三部遲緩,診察醫女亦曰,右偏幾盡落痂,面部紅暈,比昨大減,斗梅則曰,耳部後少窠,亦不大段,此則大小痘例有之云,而毒氣亦無云矣。上曰,六一散外,無他道乎?纘僑曰,六一散外,更無他藥,而暑熱猶在,此劑,誠好矣。上曰,六一散雖力微,而淸散之劑,故日計不足,而月計則似有餘矣。履亨曰,然矣。諸醫以次仰奏略同。上曰,中宮殿進御牛黃六一散,依前連進事。出榻敎上曰,朴載和,予則謂嘉善矣,今爲嘉義,兄弟又爲易次矣。上曰,柳重臨,又僉使乎?曰,爲之矣。上笑曰,備爲之矣。僉使·守令,皆爲之矣。曰,今番以金尙翼言之,果善爲之矣。上曰,忠實恬淡人也。曰,邦慶無前,賞典已下,昨見藥院賞格,則亦爲過重矣。臣等不勝惶感矣。上曰,予則初欲用癸丑·辛卯謄錄矣。今番則痊與痘有異,故參酌頒賞,抑以次典用之矣。曰,患候之平順,未有如今番,臣等實無效勞,而錫馬之典,國之上賞也。其在濫觴之戒,微分不安,伏乞還收焉。上曰,衛候藏袴,亦待有功矣。國之賞典,不施於有功,而施于何處耶?曰,數日後,又有冊封賞格之前例,今此賞典,姑爲還收,兼施於其時,似好矣。以今日入侍言之,新帶恩榮者,多矣。臣等雖知邦慶之無前,而恩賞之過濫若是,其心不安,當如何哉?上曰,鄭纘僑則加資已盡,用錫馬之賞外,無他加用矣。曰,醫官輩世襲父業,入於內局,責任且重,故渠輩亦殫誠竭力,國家當誠信任使,而至於賞典,亦當均施矣。上曰,卿奏是矣。曰,金德崙代入首醫,與他醫無異同,今番亦逐日入侍。他醫則皆爲守令,而渠獨未爲,不無健羨之意矣。上曰,卿之所奏,與兪領府事所奏不同,而此輩,予果信之矣。曰,針醫朴泰均,亦最可人也。上曰,朴如鄕人,而爲人則最可矣。上命書傳敎曰,昨見內局書啓中朴泰均之名,追憶丁丑暮春,予心一倍。其時有康復之慶,此人豈在堂下?其令該曹特爲實職待窠調用。因此而有興感者。噫,丁丑仲春二十三日,率入診候,怳若昨日,其人誰?卽蔡膺祜也。其初賀儀,專由乎此。昨冬今夏藥院賞典之時,若不思此,其曰追慕乎?今日入侍見之,座次在於朴載和之下,亦豈曰思其功乎?陽智縣監蔡膺祜,特加一資,以示追昔年之意。曰,提調李昌壽連爲直宿,而方帶金吾兼銜。宜卽變通而未遑,尙未仰達矣。上命書傳敎曰,方在直宿中,提調李昌壽兼帶金吾許遞。上顧金普淳曰,此上翰林乎?允鈺曰,卽今則爲上翰林,而右位俱存,故未出陸矣。上曰,然則久當未出矣。允鈺曰,昨年洪秀輔,以右位未出陸之前,勿爲陞迭,筵奏定奪矣。曰,臣未知定式之如何,而考見謄錄,則似可知之矣。上曰,然則考出前例,入侍時奏之,可也。曰,昨日賞典中掌務官一人,見漏矣。上命書傳敎曰,昨日賞典中,掌務官鄭得禧見漏,兒馬一匹賜給。上命入禁府囚徒記,命承旨讀奏訖,仍命書傳敎曰,賀禮在近,侍從堂上·堂下中,勿論特敎違牌坐罷人敍用,未及職牒者,給牒,敍用與作散人,令該曹一體付軍職,其令進參賀班。又命書傳敎曰,邦慶稠疊,又當盛暑,何待赦日?金吾時囚中趙威鎭,飭已行,付過放送,張淀·姜必履放送,秋曹囚徒,該府取來輕囚放釋。上曰,北伯望議薦乎?曰,未及見之矣。曰,俄以賞典之濫被,有所仰達,未有發落,不勝抑鬱矣。上曰,安心勿辭。諸臣以次退出。
上在昌慶宮。常參以代理停,經筵停。
中宮殿,政院·玉堂·藥房口傳問安。答曰,知道。大殿,政院·玉堂·口傳問安。答曰,知道。世子〈宮〉·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。中宮殿,藥房口傳夕問安。答曰,知道。
藥房都提調李,提調李昌壽,副提調具允鈺啓曰,伏未審夜間,聖體調攝,若何?寢睡·水刺之節,亦何如?前劑入湯劑,已盡於昨日,臣等與諸御醫入侍,詳察聖候,議定繼進當否爲宜。中宮殿氣候,寢膳之節,亦何如?牛黃六一散,連爲進御,而證候諸節,俱有差勝之勢乎?令醫女趁早入診,詳察證候,臣等率待令諸醫,卽爲入侍,議定繼進當否,宜矣。臣等不勝終宵憂慮,敢此問安,竝爲仰稟。答曰,知道。予則一樣。內殿氣候一樣差勝,親傳香後入侍,宜矣。建功湯加五貼以入。
藥房口傳啓曰,午熱猶甚,聖體,若何?中宮殿症候,何如?牛黃六一散連爲進御,而諸節有加勝之效乎?卽令醫女入診,詳察晩後證候,臣等依稟定,率待令諸醫入侍,爲宜。惶恐敢啓。答曰,知道。以承傳色口傳,下敎曰,入侍。
元仁孫達曰,守令署經,尙未擧行,事甚未安。憲府除在外引避退待外,未肅拜人員,竝卽牌招,以爲署經之地,何如?令曰,依。
以執義李壽德,掌令任鏡觀等牌不進罷職令旨,令于李泰和曰,竝推考徽旨捧入。
傳于元仁孫曰,頒赦,雜犯以下竝宥,歲抄,依例爲曾前點下者外,蕩滌,百官加政,當日爲之,大提學牌招,赦句添入。
元仁孫,以弘文館言啓曰,本館下番,姑陞入直,事甚未安。副校理李福源,旣有只推之命,卽爲牌招入直,何如?傳曰,允。
安,以侍講院言達曰,本院上番,連日闕直,事甚未安。新除授輔德李堣,自鄕纔已入來云,文學尹冕東,旣有只推之令,竝卽牌招,以爲推移入直之地,何如?令曰,依。
李泰和,以弘文館言啓曰,本館下番,姑陞入直,事甚未安。校理李潭自鄕上來,卽爲牌招入直,何如?傳曰,允。
李泰和啓曰,前待敎柳敍五,旣已敍用,令該曹卽爲口傳付軍職,何如?傳曰,允。
吏曹口傳政事,待敎單柳敍五。
李泰和達曰,待敎柳敍五,旣已付職,卽爲牌招察任,何如?令曰,依。
元仁孫,以講書院言啓曰,卽接衛從司所報,則以爲,今此王世孫冊禮期日不遠,陪衛不可不備員,而右從史權震應,方在外病重,有難等待其上來云。令政院稟旨變通,以在京無故人,卽爲口傳差出,何如?傳曰,允。
李泰和啓曰,今此王世孫冊禮,陪衛不可不備員,而右從史權震應在外,令本院稟旨變通事,允下矣。右從史權震應,合有變通之道,何以爲之?敢稟。傳曰,許遞,其代口傳差出。
兵曹口傳政事,徐命瑞爲右從史。
元仁孫啓曰,明日親臨陳賀時王世子陪從,及二十二日王世孫冊封時陪從承旨,二十一日三度習儀,連爲進參,何承旨進去乎?敢稟。傳曰,右副承旨。
李泰和,以兵曹言啓曰,今閏六月二十日,文臣朔試射日次,而親臨陳賀相値,不得設行之意,敢啓。傳曰,知道。
兵曹口傳政事,副司直尹汲·徐志修·徐命臣·洪準海·李渙,副司果徐命天·朴聖源·李普觀·南彦彧·愼爾復·吳奉源·柳思欽·李仁培·尹得孟·洪亮漢·沈勖之·金會元·柳健·趙擎·李昌任·尹勉憲·鄭述祚·任珹·尹光國·金永燮·朴聖源·任希敎·沈益聖·南惠老·李德海·李厚達·趙榮順·朴致隆·李弘稷·具壽國·李光溭·張淀·安復駿·安正仁·李奎徽·申大脩·金應濂·尹在謙·權瑞東·奇彦觀·徐海朝·趙台祥·李世師·李商芝·金敎材·沈履之·李顯祚·李宅鎭·李興宗·李正吾·崔台衡·李徽中·金蓍耉·韓光協·朴志源·李鎭衡·權相龍·姜必履·李仁采·洪應輔·鄭彦祥·呂善亨,副司正金魯鎭·洪樂純·柳敍五。
有政。吏批,判書閔百祥進,參判金致仁牌不進,參議黃仁儉牌不進,左承旨任瑋進。金尙魯爲冊封都監都提調,金尙翼爲知義禁,洪重一爲戶曹參議,朴泰均爲義盈主簿,尹坊爲左翊善,兼左諭善單徐志修,鄭晩淳爲校理。陽智縣監蔡膺祜,今加資憲加資事,承傳。
兵批,判書趙雲逵病,參判蔡濟恭入直進,參議柳謇病,參知鄭尙淳病,左承旨任瑋進。兵批啓曰,同知中樞府事尹天復,年老病痼,無望供職,僉知中樞府事金誠大,病伏鄕廬,末由上來,俱爲呈狀乞遞。竝姑改差,何如?傳曰,允。副護軍洪采輔,副司果趙榮進,副司正尹慶龍單付。
李泰和,以禮曹言啓曰,今閏六月二十一日王世孫冊封敎命冊印內入吉時,令日官推擇,則同日卯時爲吉云。以此時擧行,而二十二日早時,都監啓請還下批,設於仁政殿事,知委,何如?傳曰,允。
安,以備邊司言啓曰,卽見慶尙監司趙曮狀啓,則本月初五日唐船一隻,漂到于彌助項鎭欲智島前洋,故統營驛學,馳往問情,則稱以浙江商人,貿銅觔次,向往日本,遇風漂泊,而行期甚迫,惟願趁今夏行船速歸云。從前唐船之漂到兩南沿邊者,間或有之,觀其問情,則其爲貿銅商船是的,且有所帶公文,別無可疑之情。當此夏節,一日留滯,不無弊端,依前例受其願歸乎,〈而〉記後毋待朝家改分付,卽速知委,聽其待風發去,糧資如不足,則從優助給,而形止隨續馳啓,至於問情之疎緩,報告之稽滯,雖有不善周旋之失,旣非大段論責之罪,則遞易有弊,亦不可不念,地方官南海縣令張齊維,從重推考,當該僉使及問情譯官,令統制使決棍懲後爲宜。以此分付,何如?傳曰,允。
校理李潭書曰,伏以,天休荐至,中宮殿下患候,遄復常節,世孫冊禮,期日又邇,臣民慶幸,曷有其極?臣向叨臺職,獲蒙恩罷,歸伏郊舍,看護病父·病母,日夕惟切感戴,玉署除命,又下此際,繼伏承馹召之旨,驚惶怵惕,罔知攸處。臣之目下情理,實無頃刻離來之勢,而賀禮迫近,義分是懼,謹已來到私次,豈不欲趨詣呼嵩之列,以伸蹈忭之忱,而念臣一僇人耳。人言叵測,而旣未辯暴,恩數曠絶,而又未叩謝,泯默退處,居然爲半載矣。噫,臣之頂踵毛髮,莫非造化,臣焉敢自有臣身,而有除輒辭,自阻明時者,是豈臣樂爲也?臣方斂跡謹避,望斷趨朝,則與人爭較,臣實恥之,惟當沒齒自靖,以明此心,眞所謂身將隱矣,焉用文爲者也?況此見職,臣旣力辭於前,今乃冒出於後,則其處義之卽當,去就之顚倒,實爲淸朝之羞,臣雖汚下,豈忍爲是哉?嚴召之下,未克祗承,臣尤死罪。伏乞离明,俯垂諒察,亟賜鐫遞,仍令選部,勿復檢擬,俾得以保有軀命,以卒天地生成之澤,千萬幸甚。答曰,覽書具悉。壼聖愆候,不日康復,慶忭曷有其極?爾其勿辭,從速察職。
副司直金尙翼書曰,伏以,天休滋至,邦慶荐臻,中宮殿患候夬復,王世孫冊禮又迫,臣民歡忭,曷有其極?仍念臣宿抱貞疾,不幸沈痼癃殘,癈頓之形,卽一籧篨,點檢筋骸,夫豈有奔走之望,而銀臺除命,忽降於藥院移直之時。旣係保護之任,義不敢辭,章皇出肅,未暇自恤於一己生死,而親承筵席之恩敎,特軫門戶之凋替,眷顧鄭重,迥出尋常,至於賞典之及於臣身,尤非意慮之所敢到。噫,一時微勞,初無可論,八座崇班,非可濫授,天威咫尺,雖不敢猥瀆微諒,惶隕踧踖,益不知所以自措。顧今縟儀將擧,跛躄咸造,而揣分不稱,無路祗肅。玆敢略陳短章,仰暴血懇,伏乞邸下,還收臣新授資秩,使名器無玷,私分獲安,不勝幸甚。答曰,覽書具悉卿懇。壼聖愆候,不日康復,慶忭曷有其極?今玆陞資,式遵舊例,卿其勿辭焉。
輔德李堣書曰,伏以,皇天默祐,坤殿愆度,遄臻平復,世孫冊禮,期日又邇,凡在臣民,曷任蹈忭?仍伏念臣本弱植,濫蒙洪造,早從蔭仕,累典郡邑,殆近數十載,一念戒謹,可幸無罪,晩點幸第,年衰志頹,祇自備數於衿紳之末,庶幾掉脫於睢盱之場矣。及叨一縣,反登繡啓,聲罪狼藉,身名汚辱,聖度天大,敎以例讞,薄竄旋宥,恩敍繼降,又有此除命,召牌儼臨,驚惶感祝,血淚交逬。噫,臣之向來僇辱,至今追思,尙有餘愧,蹈藉之言,脂膏之斥,臣實撫躬自悼。亦豈無一二辨別者,而第其人不幸已故,臣不忍追提今日,以自傷同朝矜惻之義,而然勿論事之虛實,言之是非,在臣私義,惟當杜門省愆,以盡自靖之道而已,去就一節,非所可論。玆敢隨詣闕外,瀝血陳懇,伏乞睿慈,特垂矜愍,卽賜鐫改,俾安微分,千萬幸甚。答曰,覽書具悉。壼聖愆候,不日康復,慶忭曷有其極?爾其勿辭,從速察職。
元仁孫達曰,戶曹參判趙明鼎,刑曹參判尹東度,兵曹參知鄭尙淳,除拜後過三日不爲出肅,竝依定式推考警責,仍卽牌招察任,何如?令曰,依。
判尹李昌壽書曰,伏以,天休滋至,中宮殿愆候,遄臻康復,臣民歡忭,曷其有極?臣伏見賞典傳敎,加資錫馬之命,亦及於臣身,臣誠駴惑,莫省措躬。夫侍藥之臣,豈必盡有功,而朝家之例施恩賞者,以其奔走效勞故耳。迺者,證候,自初平吉,勿藥差安,臣適備數藥院,只日再起居而已,則奚但罔功?又無勞之可言矣。如是而猥受恩渥,實非臣私分之所敢安,而亦豈不大有傷於明廷綜核之政哉?身旣在直,入侍有命,不得不冒昧祗謝,而中心惶愧,終未自已。玆敢略控微懇,仰干睿聽,伏乞曲加鑑諒,亟爲導達,收還成命,不勝萬幸。答曰,覽書具悉。壼聖愆候,不日康復,慶忭曷有其極?今玆陞資,式遵舊例,卿其勿辭焉。
己卯閏六月十九日辰時,上御明政殿月臺。告由親傳香入侍時,行都承旨具允鈺,左承旨任瑋,右承旨元仁孫,左副承旨金尙耉,右副承旨李泰和,同副承旨安,記事官邊得讓,假注書尹慶龍,記事官金普淳·李之晦,諸臣以次進伏。上具翼善冠·衮龍袍,以乘輿出賓陽門,詣明政殿月臺,親傳香畢,上命納祭報府。承旨不卽搜入,上曰,差祭禮房持去否?少間入之。仍命允鈺讀報府差祭員職銜·姓名。讀訖,上曰,行祭當先行社稷乎?允鈺曰,然矣。還宮後,諸臣以次退出。
己卯閏六月十九日辰時,上御熙政堂。藥房三提調入診入侍時,都提調李,提調李昌壽,副提調具允鈺,記事官邊得讓·金普淳·李之晦,醫官金履亨·李以楷·金履貞·金德崙·蔡膺祜·鄭纘僑·柳重臨·鄭允協·金鳳齡·朴載和·朴載河·慶絢·朴泰均,以次進伏。曰,夜來,聖體,若何?上曰,一樣矣。曰,寢睡水刺之節,亦若何?上曰,亦一樣矣。曰,中宮殿證候,若何?昨聞自上尋鍼醫,不勝驚慮,欲請入侍,而及聞醫官之言,則不關係云,故置之矣。未知卽今何如?上曰,鄭纘僑·金履貞先奏也。纘僑曰,臣按察,則紅暈比昨頗輕,突意亦大減,若更用付貼之藥,則當卽出濃水,而尤似差減矣。金履貞曰,比昨頗減,而昨日所入之藥,若付貼,則雖今日內,當作痂矣。上曰,朴泰均之意,何如?泰均曰,聞入侍醫官之言,不爲按察,而似作痘之候,故有紅暈,若用付藥則濃出卽差矣。上曰,黃臘膏則無疑乎?曰,然矣。上曰,無蔓延之慮乎?履亨曰,無此慮矣。上曰,出問醫女以奏,可也。履貞曰,問于醫女,則次深曰,脈候比昨頗好云,而草丹所奏,亦與次深同矣。斗梅則曰,右偏比左尤無慮,左偏則紅暈亦減,顆色似靑,此則濃入之致,而且無毒氣云矣。上曰,今則用何藥乎?金履亨曰,牛黃六一散,當連進矣。諸醫曰,六一散,非但合於本證,亦合於暑證,連進,似好矣。曰,醫官入侍,請入診矣。上曰,依爲之。醫官以次診候曰,脈候左右三部均而帶數,脾胃脈不足則一樣矣。諸醫仰奏略同。金履亨曰,湯劑兼進,似好矣。上曰,建功湯,大抵飮之,則耳孔之聲,亦少減矣。曰,然則尤豈不進御乎?上命書傳敎曰,進御湯劑,依下敎加劑以入,中宮殿進御牛黃六一散,亦爲連進事。出榻敎曰,今日申時問安後,更爲入侍之意,敢請矣。上曰,依爲之。曰,昨承下敎,考見翰苑謄錄,則翰林下位,因傳敎出六,於例有之,而近因洪秀輔陳書,勿許出六,永爲定式矣。上曰,然則依此施行,可也。諸臣以次退出。
己卯閏六月十九日申時,上御熙政堂。藥房入診,禮判同爲入侍時,都提調李,提調李昌壽,副提調具允鈺,行禮曹判書洪象漢,記事官邊得讓·金普淳·李之晦,醫官金履亨·李以楷·金德崙·金履貞·鄭纘僑·柳重臨·鄭允協·金鳳齡·朴載和·蔡膺祜·慶絢·朴載河·朴泰均,以次進伏訖。曰,湯劑進御乎?上曰,進御矣。曰,中宮殿氣候,若何?上曰,右偏如常,左偏則漿水少入,而不如右矣。脈候先奏也。金履亨曰,大體度數均而少數,按察顆粒,則右偏則無慮,左亦顆形不如銀杏,而頗有突意矣。履貞曰,臣亦按察,則突意顯顯,今無蔓延之慮。以時方所付之藥言之,明朝則必潰矣。泰均曰,以風熱,皮膚間有此等病,無他慮矣。上曰,旣待自潰,則予則慮遲延矣。曰,諸醫言內,亦無遲延之慮。若過今夜,則明日安知不差減乎?上曰,六一散則無加用之事乎?金履亨曰,當限今日連服矣。曰,禮判以都監事入來,臣亦奏之矣。上曰,禮判先奏也。象漢曰,冊封當行於仁政殿,而世孫出宮,當何門爲之乎?上曰,當從近爲之,行禮於明政殿,可也。曰,臣考見冊封都監謄錄,則宣讀時執事二人,差備中擇其可合人差出矣。今番亦依此例擧行乎?上曰,依爲之。出擧條上曰,今番則世孫親受矣。象漢曰,然矣。曰,臣方在直宿,而冊封日字漸迫,多有擧行之事。直宿體重,不可離次,而明日封裹,再明內入,俱不可無都提擧,何以爲之乎?上曰,直宿,非久當罷,且旣有他提調,則往來擧行,有何所妨乎?曰,卽今坤殿患候,猶未夬復,雖命撤罷,臣等不敢奉承,而且直宿尤重於冊禮,臣適兼兩任。以事體言之,莫重兩任,一人兼察,極爲苟艱。臣之都監之任,下諒而處之焉。上笑曰,卿之必欲免都監,其心可諒矣。君臣猶父子,故有此下敎矣。副提調頃日遞職,雖因意外之事,其時予有所下敎,卿之欲免一任,亦無怪矣。旣當手上之事,又當手下之事,誠苟艱,卿之辭免,是矣。當許副矣。上命書傳敎曰,方在直宿中,大臣旣已懇請,都監都提擧之任勉副,其代政官牌招,卽爲擧行。上又命書傳敎曰,方當盛暑,沖年行禮,其宜省繁。世孫冊封,以明政殿擧行,自謹獨閤南門,詣明政殿北月廊行禮,竹冊宣讀,以禮房爲之。象漢曰,左翊善,方帶都監郞廳,事多掣肘,故敢達矣。上曰,左翊善當許遞矣。曰,然矣。上命書傳敎曰,世孫冊封時,講書院官員,不可不備員,前兼左諭徐志修,今日政仍付,其令進參。左翊善趙榮進,方兼都監都廳,許遞,其代今日政擧行。又命書傳敎曰,廟見禮,晩暑若此,坤候纔愈,日子更待下敎擧行。祔廟之後,兩朔耿耿,秋謁奚遲?秋展謁,依前敎開月初吉擧行。象漢曰,二十三日陳賀,雖以權停禮行之,當依例作樂,而考見續五禮儀補編,則時敏堂陳賀有作樂之節。今番權停禮時,亦依此樂作,何如?上曰,依爲之。出擧條象漢曰,今番秋亨大祭,乃來月初八日,而會試講經,亦在其日。旣非親享,則別無掣肘之端,而亦異於無故日,故敢此仰達矣。上曰,非親享,則何妨乎?仍爲之。出擧條象漢曰,外方箋文上來,則禮曹堂郞,眼同開坼審察後,郞廳陪進,法意有在矣。中間創出謬規,追後入來箋文,則禮曹初不開坼,使之直送政院,似由於任便之習,而事體則未安矣。今後追來箋文,本曹堂郞,一一開坼捧入事,申飭擧行,何如?上曰,依爲之。出擧條諸臣以次退出。
上在昌慶宮。常參以代理停,經筵停。
初昏,流星出天中淡雲間,入巽方天際,狀如拳,尾長二尺許,色白。夜一更,流星出天津星下,入南方天際,狀如拳,尾長三四尺許,色赤。
中宮殿,政院·玉堂·藥房口傳問安。答曰,知道。大殿,政院·玉堂口傳問安。答曰,知道。世子〈宮〉·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。陳賀罷後,大殿,政院·玉堂·藥房口傳問安。答曰,知道。世子宮,政院·玉堂口傳問安。答曰,知道。
金尙耉達曰,大司憲鄭光忠,再達煩瀆,退待物論矣。令曰,知道。
藥房都提調李,提調李昌壽,副提調具允鈺啓曰,伏未審夜間,聖體調攝,若何?寢膳之節,亦何如?湯劑亦爲進御乎?中宮殿氣候,何如?寢睡·水刺之節,亦何如?牛黃六一散,連爲進御,而諸節,益有差勝之勢乎?令醫女趁早入診,詳察證候,臣等與待令諸醫入侍,議定繼進當否爲宜。臣等不勝終宵憂慮,敢此問安,竝爲仰稟。答曰,知道。予則一樣,內殿氣候平常。自今日輪直,入侍賀後爲之。牛黃六一散,今日亦爲連進,宜矣。
以承傳色口傳,下敎曰,建功湯,陳賀後入侍前,入之。又以承傳色口傳下敎曰,金履亨·朴泰均,使之入侍。
藥房口傳啓曰,午炎愈甚,聖體,若何?中宮殿症候,何如?牛黃六一散,連爲進御而加勝乎?令醫女入診詳察晩後症候,臣等率別入直諸醫入侍爲宜。惶恐敢啓。答曰,知道。以承傳色口傳下敎曰,六一散進御,氣候如常,夕問安勿爲之,入侍亦止之。
以吏曹參議黃仁儉牌不進罷職傳旨,傳于元仁孫曰,推考傳旨捧入。
李泰和達曰,頒赦百官加爲之事,命下矣。未承受推考傳旨及徽旨,依例自本院爻周之意,敢達。令曰,知道。
安啓曰,王世孫冊封翌日陳賀頒敎文,當爲製進,大提學金陽澤,明日待開門牌招,以爲製進之地,何如?答曰,允。
元仁孫達曰,待敎柳敍五,時在京畿安城地,斯速乘馹上來事,下諭,何如?令曰,依。
有政。吏批,判書閔百祥進,參判金致仁進,參議黃仁儉進,右承旨元仁孫進。吏批啓曰,宗廟署令姜潤,除授後過限未上來,依例改差,何如?答曰,允。
百官加下批,李命植爲副應敎,吳遂采爲弘文提學,趙雲逵爲同春秋,李勉爲禮曹正郞,李趾承爲禮曹佐郞,李徽中爲兵曹正郞,朴盛源爲宗簿正,李箕重爲軍資正。注書單朴相老。西城君焯,今加嘉德,樂林君埏,今加中義。以上百官加親授事,承傳。
兵批,判書趙雲逵病,參判蔡濟恭病,參議柳謇病,參知鄭尙淳入直進,右承旨元仁孫進。副護軍鄭纘僑·李以楷·金德崙·朴載和·崔始崙·尹亨理·秦興白單付。
安啓曰,新除授注書朴相老在外云。其代假注書尹慶龍,姑爲仍察,何如?傳曰,允。
京畿監司申本,以領府事兪拓基前月朔月廩不受事,令于安曰,令本道更爲輸送。
金尙耉,以兵曹言啓曰,今此頒赦時歲抄,依例爲之事,命下,而在前如此之時,居中·居下,例有蕩滌之事矣。今番則何以爲之?敢稟。傳曰,竝蕩滌。
又以兵曹言啓曰,今閏六月二十一日,武臣賓廳講書日次,而王世孫冊封三度習儀相値,不得爲之之意,敢啓。傳曰,知道。
金尙耉,以司僕寺官員,以一二提調意啓曰,濟州出來先運歲貢馬二百匹內,一匹船中故失,一匹中路故失,合二匹計除,實納馬一百九十八匹禾毛色,別單書入〈之〉意,敢啓。傳曰,知道。
大司憲鄭光忠達曰,臣於言責之任,自知不稱,素劃已堅,而月前大朝賓對有命,召牌屢降,怵分畏義,不得不趨參,適以伊日目下事,略有所仰奏者,而誠淺語拙,未槪聖心,辭旨嚴截,責之以疲軟,繼以有特遞之命。咫尺前席,章皇退出,追思至今,惶汗沾背,臺端一步,便成鐵壁。今此除旨之重辱,雖荷聖恩之曲貸,自顧情地,夫豈有一分冒出之勢,而適値邦慶無前,縟儀載擧,揆以分義,不敢偃然泯伏,冒沒入肅,仍參賀班,少伸區區蹈忭之忱,而若其臺體之虧損,私心之惶愧,有難以事久而自恕,則其何可一日冒據於風憲之長乎?請令遞斥臣職。答曰,勿辭。
掌令李壽鳳達曰,瑞虎·元諧兩賊孥籍,請令王府擧行事。請稽·䌖兩賊干連罪人英梅,更令鞫廳嚴刑窮問,期於得情事。請尹宅履·德喜等,更令王府拿鞫嚴訊,以正王法事。請島配罪人鼎九,亟令王府依律正刑。請還收罪人桂永放送之令,亟令攸司,依律處斷事。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律事。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情事。請稟于大朝,還收崔守仁定配之命,更加嚴訊,期於得情事。請仰稟大朝,爟·爣諸子,竝令絶島移配事。請東星亟施孥籍之律事。請緣坐罪人抗,仰稟大朝,亟施孥籍之典事。請徑斃罪人尙轇,稟于大朝,亟行追施之律事。請逆賊時澤應坐者,稟于大朝,竝施一律事。請稟于大朝,逆慬以大逆律施行事。請還收罪人應昌酌處之令,依律處斷事。請稟于大朝,還收減等罪人柳東垣·尹光纘·吳命佑·吳重觀·趙載敏·李聖望放送之命,依本律還令仍前定配事。請殺獄罪人老秋,僞造印信罪人梁德秋,稟于大朝,竝令依律勘斷。新除授持平李世演,時在京畿龍仁地,司諫李廷喆,時在忠淸道公州地,獻納趙,時在連山地,正言安兼濟,時在沔川地,請竝斯速乘馹上來事,下諭。持平李鎭恒,以臣於見職,自劃已審,去就一節,更無可論,而適當大朝次對,爲陳目下之事,冒沒出肅,及登賓筵奏語之際,嚴敎非常,責之以苟且。有非人臣所敢聞者,臣實欲鑽地以入,而不可得也。譴罰是竢,聖度天大,不惟不加之罪,顧臣職名自如,臣惶霣感激,繼以自忸。職忝言官,不能仰回天聽,反有苟且之敎,此莫非臣誠意淺薄,言辭拙劣之致也。其何以一刻苟冒,虧損臺體乎?引嫌而退。筵奏之際,語涉糢糊,揆以臺體,勢難仍在,請持平李鎭恒遞差。措語見上答曰,不從。下諭事及處置事,依達。
中宮殿水痘平復陳賀敎文。王若曰,屬中闈之遘疾,慮念方深,荷上穹之垂休,體度卽穩。爰推豫悅之意,庸敷渙汗之音。眇玆寡躬,晩得良佐。周瑟初理,含章之懿德叶心,漢練尊臨,昭儉之新化拭目。乃者違和之節,至有移直之憂。始似微㿀之形,謂勿藥而自效,終成類痘之症,遂跨旬而彌留。齊體之痛癢相關,曷勝耿念?群情之驚惶未已,久設候班。幸賴神明之所扶,獲見痊安之斯速。沴災夬去,若雲豁而天淸,痂數漸稀,類果熟而蔕落。形神榮衛〈之〉頓覺差勝,寢膳起居之式至平常。回將曩時之憂虞,轉作今辰之欣喜。商飈節屆,蘇正氣於逢秋,桂殿魄生,爛新輝於儷日。祀太室所以上告,諭廣廷亦與衆聽。前有賀儀,後有賀儀,非敢忽豫大之戒,一則邦慶,二則邦慶,蓋欲表歡幸之心。遂體天地之仁,普施雷雨之澤。自本月二十日昧爽以前,除謀反·大逆·謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚·强竊盜外,雜犯罪死以下,徒流·付處·安置·充軍,已至配所未至配所,已發覺未發覺,已決正未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,陰化自此益著,熙運從而克昌。當椒掖導和之時,六氣丕暢,贊箕疇矢謨之治,五福用敷。故玆敎示,想宜知悉。
己卯閏六月二十日卯時,王世子陳賀入參入對時,右副承旨李泰和,事變假注書安寬濟,記事官李海鎭,記事官李普溫陪從。王世子具遠遊冠·絳紗袍,以乘輿由集英門出,詣仁政門外,降輿入幕次,大殿仁政殿殿坐後,王世子出幕次,詣仁政殿庭東版位,四拜禮畢後,還詣幕次。大殿還入大內後,中宮殿陳賀時,王世子出幕次,詣仁政殿庭東版位,四拜禮畢,降位進箋·致詞,還詣幕次時,令曰,大殿今已還入大內,不必入幕次,直爲乘輿,可矣。泰和曰,俄者進箋致詞時,當請降位,而不請降位,當該相禮,推考,何如?令曰,依爲之。出擧條泰和曰,俄者禮貌官受致詞函時,不爲跪受,當該禮貌官推考,何如?令曰,依爲之。出擧條乘輿由集英門還入大內,承·史以次退出。
己卯閏六月二十日辰時,上御仁政殿。陳賀入侍時,行都承旨具允鈺,左承旨任瑋,右承旨元仁孫,左副承旨金尙耉,右副承旨李泰和,同副承旨安,記事官邊得讓,假注書尹慶龍,記事官金普淳·李之晦,諸臣以次侍衛。上具遠遊冠·絳紗袍,以乘輿出仁和門,詣仁政殿,親臨受壼聖水痘平復陳賀。引儀升殿上,跪讀東宮邸下獻中宮賀箋。禮畢,儒臣洪良漢升殿上,跪讀領議政金尙魯等,獻中宮賀箋。禮畢,洪良漢又進讀主上殿下上壽箋文。儒臣李福源跪讀頒赦敎文於臺下。上曰,彼讀聲頗淸高上徹矣。上曰,鍾音似促急,而樂聲頗低微矣。命飭樂工。上曰,慶州府尹尹學東賀箋,何以速來?趙雲逵對曰,時方在京故耳。上曰,彼通禮誰也?具允鈺對曰,左通禮朴奎壽也。趙雲逵·具允鈺進稟曰,明日世孫冊禮,當以何殿爲之乎?上曰,依前敎,以明政殿擧行。還宮後,諸臣以次退出。
己卯閏六月二十日巳時,上御熙政堂。藥房三提調入診時,都提調李,提調李昌壽,副提調具允鈺,記事官邊得讓,記事官金普淳·李之晦,醫官金履亨·朴泰均·李以楷·金德崙·鄭纘僑·柳重臨·鄭允協·金鳳齡·蔡膺祜·朴載和·金履貞·慶絢,以次進伏。曰,今日早爲勞動,聖體,若何?上曰,一樣矣。曰,中宮殿患候平復,已過陳賀,一國慶忭,當如何哉?上曰,今日陳賀,亦意外也。曰,寢膳·水刺之節,亦何如?上曰,善寢而三藥亦連進矣。曰,喜幸矣。上曰,醫官旣按察,陳奏也。金履亨曰,按察,則顆形太突,今日則有黃色矣。泰均曰,臣亦按察,則比昨太突,頗帶黃色,而紅暈亦減,今則無慮矣。上曰,何時自潰乎?泰均曰,明日間當自潰矣。上曰,藥則六一散外無他藥乎?諸醫曰,然矣。上曰,中宮殿進御牛黃六一散,依下敎連進事。出榻敎曰,伏見今日批答,以輪直下敎,而卽今證候,尙未濃潰,遽然撤罷未安矣。上曰,然矣,而若至開穴之慮,則宜直宿,而此則無慮矣。曰,諸醫中朴載河病重,故出送矣。卽今鍼醫朴泰均,別入直乎?上曰,痘醫拔之,可也。上命書傳敎曰,差備待令醫官,自今日本院輪回直宿,金履貞·朴泰均,一體本院直宿,守令醫官,夫馬有弊,金履亨外,其令還官。上曰,今番邦慶,寔是料外。予自大婚用心。予之所托者,坤殿而已。此所以有倍於前矣。以今番證候觀之,元氣,亦好矣。曰,邦家之福也。曰,以輪直下敎,而姑觀一兩日,輪直,何如?上曰,予已量其證候矣。上命書傳敎曰,西城君焯·樂林君埏,竝百官加親授。諸臣以次退出
上在昌慶宮。常參以代理停,只晝講。
中宮殿,政院·玉堂·藥房口傳問安。答曰,知道。大殿,政院·玉堂口傳問安。答曰,知道。勿爲問安。世子嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
安達曰,大司憲鄭光忠引避退,執義李壽德上書入達,掌令任鏡觀·李壽鳳牌不進,持平李世演在外,一員未差,今日以監察茶時之意,敢達。令曰,知道。
藥房都提調李,提調李昌壽,副提調具允鈺啓曰,昨日親臨受賀,冒炎勞動,伏未審夜來,聖體調攝,若何?寢膳之節,亦何如?湯劑亦爲進御乎?中宮殿證候,何如?寢睡·水刺之節,亦何如?牛黃六一散連進之後,諸節益有差勝之效乎?前劑入五帖,已盡於昨日,令醫女趁早入診證候,臣等與別入直諸醫入侍,議定繼進當否爲宜。臣等不任憂慮,敢此問安,竝爲仰稟。答曰,知道。氣候當皆諭于入侍,宜矣。
以承傳色,口傳下敎曰,待下敎入侍,醫官金履貞·朴泰均下敎時入侍,
又以承傳色,口傳下敎曰,提調詣閤,醫官金履貞·朴泰均,使之入侍。
藥房口傳啓曰,午炎猶甚,聖體若何?中宮殿症候,何如?香薷茶已爲進御,而黃蠟膏帖付,其有加勝之效乎?卽令醫女,更爲入診,詳察症候,臣等依稟定率醫入侍爲宜,惶恐敢啓。答曰,知道。以承傳色,口傳下敎曰,詣閤,金履貞·朴泰均,使之入侍。
金尙耉達曰,大司憲鄭光忠,引避退待,已至經宿,諫院之守令署經,尙未擧行,俱涉未安,兩司除在外外,執義李壽德,掌令任鏡觀·李壽鳳,正言李顯泰,竝卽爲牌招,何如?令曰,依。
以掌令任鏡觀·李壽鳳,正言李顯泰等牌不進罷職令旨,令于李泰和曰,竝推考徽旨捧入。
元仁孫,以弘文館言啓曰,校理李潭書批已下,與新除授副應敎李命植,一體牌招察任,何如?傳曰,允。
以副應敎李命植,校理李潭牌不進罷職傳旨,傳于李泰和曰,竝推考傳旨捧入。
傳于安曰,習儀相値晝講,時刻,依前午正三刻爲之,日熱,習儀卽速擧行。
傳于元仁孫曰,習儀催促爲之。
傳于安曰,下旬晝講,今日爲之,時刻,辰初初刻爲之。
傳于元仁孫曰,日熱如入來,單子入之,卽爲詣閤,時刻,只正時爲之。
傳于安曰,明日冊封時,世孫行禮則爲之,而世子行禮則置之。
安達曰,新除授注書朴相老,時在京畿積城地,斯速乘馹上來事,下諭,何如?令曰,依。
元仁孫啓曰,前奉敎鄭昌順,前檢閱李蓍廷,旣已敍用,令該曹口傳付職,何如?傳曰,允。
吏曹口傳政事,奉敎單鄭昌順,檢閱單李蓍廷。兵曹口傳政事,副司果洪良漢。
具允鈺,以吏曹言達曰,頃日政,戶曹佐郞,以宋準明備擬受點矣。今問準明,與其時吏房承旨金尙翼,有妻三寸姑母夫應避之嫌云。旣與吏房承旨相避,則法不得除職,而未及覺察,有此做錯,不勝惶恐,其在格例不仍置,改差,何如?令曰,依。
判府事李天輔箚曰,伏以,天休滋至,中宮殿愆候,旋臻平復,賀儀已擧,而世孫冊禮,又在明日,率土慶忭,曷有其極?臣之舊病新症,日就危劇,朝夕垂盡,邦慶荐疊,百僚奔走,而臣獨一向偃伏,未效臣子常分,一縷雖存,其可曰生人乎哉?伏枕惶隕,靡所措容,伏乞离明,亟令攸司,重勘臣罪,以嚴邦憲焉。答曰,覽箚具悉卿懇。壼聖愆候,不日康復,賀儀已擧,慶忭之忱,曷有其極?以疾未參,其何所傷?卿須安心勿辭,善攝焉。
執義李壽德書曰,伏以,天休滋至,邦慶荐疊,坤殿愆候,遄臻平復,賀儀載擧,王世孫冊禮,又隔一日,臣民慶忭,曷有其極?仍伏念臣之入臺,已近二十年矣,除臺,亦且二十餘遭矣。一味尸素,未嘗少效匡格之忱,每顧官名,居常愧懼,乃於昨秋之忝諫職也,適參大朝賓對,只以延頸之誠,欲陳憂愛之忠矣。賤說未畢,嚴敎荐降,繼而有耽羅屬縣外補之命,臣蒼黃就途,間關越海,得抵本邑,侍罪累朔,而自念年旣望七,病又沈痼,瘴癘絶域,無望生歸,聖度天大,曲加寬貸,曾未幾何?特賜放還,旣命以伴職之內移,又侈以恩言之出常,臣聞來感祝,血淚被面,惟思重歸故土,歌詠聖澤,以沒餘齒,死無所憾矣。不意玆者,柏府新命,忽下於杜門訟愆之中,惝怳震惕,罔知攸措。顧臣罪譴纔解,情勢臲卼,臺端一步,豈有抗顔復進之路,而適値百僚趨賀之日,他不暇顧,冒沒出肅,因仍蹲據,斷無是理,今以處置,召牌又降,臣方自引之不暇,豈可以臺職自處,而論人去就之科哉?且臣素患痰喘之症,積傷於瘴海跋涉之餘,越添於昨日賀班之歸,方此委頓床席,達宵叫苦,萬無自力趨朝之勢。玆敢曳疾隨詣,拜章徑歸,伏乞睿慈,特賜鐫削,以昭法紀,以安私分,仍令銓曹勿復檢擬,以卒天地生成之澤,千萬幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?爾其勿辭,從速察職。
綾昌君橚書曰,伏以,天休荐至,中宮殿患候,遄復常節,王世孫冊封隔日,我東方莫大之盛禮,中外臣民,孰不歡忭?念臣年衰病痼,居常澟澟,而惟以筋力奔走,爲一分報效之計,凡大小公會,不敢言私,扶策趨參矣。自數日前,重得暑泄,轉成毒痢,一日登溷,幾至數十次,夜則虛煩而不能交睫,晝則痞滯而勺水不下,氣息如縷,昏昏喘喘,若將垂盡,轉側須人,竟不得趨造於昨日嵩呼之烈,亦無路致身於明日冊禮之班,伏枕惶隕,靡所容措。玆敢疾聲號籲於貳極之下,伏乞邸下,亟治臣虧分闕禮之罪,以安私分,以肅朝綱,千萬幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?卿其安意調理焉。
己卯閏六月二十一日巳時,上御熙政堂。藥房三提調入診入侍時,都提調李,提調李昌壽,副提調具允鈺,記事官邊得讓·金普淳·李之晦,醫官金履亨·李以楷·金德崙·柳重臨·金履貞·方泰輿·鄭纘僑·朴載和·鄭允協·金鳳齡·蔡膺祐·慶絢·朴泰均·朴載河,以次進伏。曰,昨今日氣甚熱,聖體若何?上曰,一樣矣。曰,寢睡·水刺,亦何如?上曰,一樣矣。曰,湯劑連進乎?上曰,湯劑與瓊王膏兼進矣。上曰,醫官二人奏之也。履亨曰,臣按察,則突意比昨尤顯顯,濃漿,今則盡入而且無毒氣矣。泰均曰,臣亦按察,則濃意尤顯,突出頗大矣。杏仁,乃是消毒之劑,而和皮麻子油貼付,則似好矣。上曰,提調先退,與泰均·履貞,先爲製進,可也。上曰,自潰後,付何藥乎?泰均曰,自潰後,若付黃蠟膏之屬,自可完合矣。曰,牛黃六一散,更爲議定乎?金履亨曰,涼劑連進御,姑觀數日進御,似好矣。諸醫曰,姑爲停止,似好矣。上曰,予則初有開穴之慮,今無此慮矣。諸醫曰,臣等亦有此慮,今不勝喜悅矣。上曰,皮麻子促潰乎?履亨曰,引氣故促潰矣。曰,香薷茶,間間進御乎?上曰,香薷茶自內煎用,不如自外煎入矣。上曰,中宮殿進御牛黃六一散停止,香薷茶煎入事。出榻敎曰,昨日以勿爲夕問安下敎,而不必啓辭,以口傳問安,何如?上曰,依爲之。上命入辛未頒赦謄錄所書日記。上命書傳敎曰,昔吳漢曰,王愼毋赦,一朔稠疊,其猶過也,況越日稠疊乎?且無擧行而書啓,其亦文具,再明日頒赦·百官加,依例擧行,而歲抄勿爲擧行,京中各道,雖一日之內,有時囚,卽爲擧行,有從年,只放送,擧行者啓聞,今番循例放未放單子,置之事,分付,赦令則依前雜犯以下擧行,頒敎文製進時赦句,一體書入。諸臣以次退出。
己卯閏六月二十一日巳時,上御熙政堂。晝講入侍時,特進官金尙翼,同知事金陽澤,參贊官元仁孫,侍讀官鄭晩淳,檢討官任㻐,假注書尹慶龍,記事官金普淳·李之晦,武臣行副護軍金鍾萬,藥房都提調李追後入侍,以次進伏。上親講大學綿蠻章。至補亡章畢,晩淳講誠意章。上亦講誠意章,仍下詢文義。晩淳曰,誠意二字爲定,而誠之一字,爲大學樞紐,聖上於誠意之工,伏望加勉。上曰,心廣體胖然後,爲能盡其誠,予何可當也?元仁孫曰,殿下之聖學高明,誠意工夫,至矣盡矣。金陽澤曰,心廣體胖,卽用工之極處,殿下必以舜何人予何人爲勉,則亦若是矣。仁孫曰,必誠之意,深矣,惟願體忍焉。上曰,必誠之必字,最甚緊要,十目所覩,十手所指,其嚴乎。我見大學甚愧,大學見我亦愧矣。㻐曰,修撰安杓之罷職傳旨,久未下矣。上曰,當下之矣。上曰,李潭之彈駁安杓,固已甚矣。爲四寸而不相面乎?曰,爲六寸而不相見矣。㻐曰,修撰李宜馣,以迂路作行,濫騎驛馬,入於畿伯狀聞,方待罪不爲行公矣。曰,宜馣以忠淸道京試官,歸路由驪州·利川,有情理之所不已者故耳。曰,安杓·李潭,使之竝直一省,則庶可和同矣。仁孫曰,杓則難以行公,而潭之撕捱則過矣。上曰,安相五當用烹阿之典,烹阿之鼎,又烹齊大夫酈生,而予則有所不忍矣。晩淳曰,臣有區區所懷敢達。臣以按覈使,頃往鐵山時,傳敎中夬字,敎以人君之大戒,改之以明字,臣嘗欽誦矣。近日處分,多近於夬字,恐非裕昆之道,竊伏見傳敎中太僕字,不勝憂慨之忱矣。上曰,近來怪怪之說,不知高廟太后,干紀犯上,而漢昭不治夏侯勝,此其大度也。頃有趙明鼎多氣之說,追後思之,似爲如何,而無悔意,似宜一番靳點而不爲矣。予於時粲,素知其人之儱侗,而今觀所爲,其心卽黨也。今日儒臣,若有一毫北面之心,何敢以一夬字陳對乎?先罷後拿,可也。上曰,任徵夏一治一亂之說,極爲無據矣。㻐曰,臣以陳箚事,被嚴敎遞職,今此承膺,分義是懼,旣已陳箚,今無更達,而第晩淳所奏,豈有他意?斷斷出於憂愛之意,此等處分,宜賜曲察矣。上曰,晩淳之叔父領敦寧,曾不干與於此等事矣。㻐曰,晩淳之言,出於有懷無隱之忱,而處分過中矣。上曰,還收罷拿之命,只令遞差,可也。上曰,戊申·乙亥之事,言之酸辛,誰敢有護黨之心乎?晩淳爲人甚潔,予所嘉尙。曰,其人公平非常,殿下今日下敎,蓋出於防微杜漸之意矣。仁孫曰,儒臣·相臣之奏對,誠爲是矣。晩淳夬字之對,不過卒口而發,非有他意,在聖上包容之道,宜用寬典,傳旨中北面等語,臣實惶悚焉。上曰,拔去,可也。上曰,顧今國事,乙亥以後,人多挫氣,頃年李寅彬從享疏語,可謂太酸,如酒之變醋,分數太過矣。曰,殿下須勿疑臣下焉。上曰,君臣之間,豈用疑阻?渠自披露其疑心。曰,以殿下光明之德,須勿致於上,則臣下自無疑矣。上曰,君臣之間甚難,下旣見疑於上,故上亦致疑於下,互相積疑,雖君臣父子之間尤甚,而夫子忠恕之道,誠難矣。曰,今承聖敎,孰不銘心鏤骨?上曰,漢武稱汲黯之戅,向者趙明鼎處分,亦此意也。白首望七之年,曾不爲惡事,而國事如此,罔非予之過也。陽澤曰,王世孫少次,北月廊爲定,則東宮於門外少次,似不安矣。上曰,壓尊,何妨之有乎?上曰,都廳洪良漢口傳付軍職。榻前下敎右諭善陽澤曰,世孫冊封後,師傅相見禮,事當趁卽爲之。且師傅體重,相見禮未行之前,講學一節,似不當循例稟白,相見禮從速爲之,似好矣。上曰,然矣。相見禮速卽擧行,可也。陽澤曰,冊封後講規,亦當詳備,自上之付籤內入,講官之自外講習,依例爲之。且講學之間闊可惜,此後則日次逐日爲之,何如?上曰,竝依所達爲之,而日次則日熱如此,且沖年講學,不必汲汲課督,姑爲如前間二日爲之,可也。上曰,頃者下敎之後,所重在焉,而焉敢以一夬字敢陳於前席乎?事之無嚴,莫此爲甚,校理鄭晩淳遞差。上曰,方當盛暑,小次旣月廊,侍衛禁軍,只入直擧行。上曰,修撰洪良漢,副修撰李宜馣遞差,其代後日政差出事。榻前下敎諸臣以次退出。
己卯閏六月二十一日申時,上御熙政堂。藥房三提調入診入侍時,都提調李,提調李昌壽,副提調具允鈺,記事官邊得讓·金普淳·李之晦,醫官金履亨·李以楷·金德崙·柳重臨·金履貞·方泰輿·鄭纘僑·朴載和·鄭允協·金鳳齡·察膺祐·慶絢·朴泰均·朴載河,以次進伏。上曰,自潰矣。招問次深·斗梅,可也。曰,幸矣。履亨曰,問於醫女,則次深·草丹曰,脈候平緩,度數亦均云,而斗梅亦曰,自潰之穴雖小,濃水連出云矣。上曰,無經爲作痂之慮乎?履亨曰,濃水連出,則痂必不作矣。上曰,太乙膏,何如?金履亨曰,不如黃蠟膏矣。上曰,流出者,血也?泰均曰,帶濕血故如是,而文書云如痘汁者也。履亨曰,血漿盡出,繼有淸水則無慮矣。上曰,付藥後穴少更合,則奈何?履亨曰,穴雖小,濃非善出,何論穴之大小哉?且付藥,則一邊濃水流出,似無此慮矣。上曰,湯劑無可議,而暑濕如此,頭部尙搔矣。履亨曰,日熱如此,不是異證也。今聞醫女之言,脈候與痘前·痘後無變云,氣血之好,從可仰揣矣。曰,黃蠟膏,連爲貼付乎?履亨曰,連付,似好矣。上曰,黃蠟膏製入事。出榻敎曰,經夜後,臣等當卽知證候,而明日出宮,且早還宮後,卽爲入侍之意,敢稟矣。上曰,當諭之矣。曰,雖夜卽有下詢之事,使醫官入侍,似好,而臣等亦皆直宿,伏望矣。上曰,不必如此矣。允鈺曰,俄者傳敎中,以明日百官加,書出矣。陳賀則再明日,故敢達矣。上曰,然矣。以再明改書之,可也。諸臣以次退出。
上在昌慶宮。常參以代理停,經筵停。
未時,太白見於巳地。
世孫冊封罷後,大殿,政院·玉堂·朝廷二品以上·六曹堂上單子問安。答曰,知道。中宮殿,政院·玉堂·朝廷二品以上·六曹堂上單子問安。答曰,知道。藥房口傳問安。答曰,知道。世子嬪宮,政院·玉堂單子問安。答曰,知道。世孫宮,政院·玉堂單子問安。答曰,知道。
藥房都提調李,提調李昌壽,副提調具允鈺啓曰,乍雨蒸熱愈甚,伏未審夜間,聖體調攝,若何?寢膳諸節,亦何如?湯劑連爲進御乎?中宮殿氣候,何如?寢睡·水刺之節,亦何如?香薷茶進御,黃蠟膏貼付之後,症候諸節,益有差勝之勢乎?令醫女趁早入診,詳察證候,臣等與別入直諸醫入侍,議定繼進當否爲宜。臣等不任終宵憂慮,敢此問安,竝爲仰稟。答曰,知道。當下敎于入侍,宜矣。
元仁孫達曰,奉敎鄭昌順,檢閱李蓍廷,旣已付職,竝下牌招,何如?令曰,依。以弘文館言啓曰,本館上番闕直,事甚未安,校理李潭,旣有只推之命,卽爲牌招入直,何如?令曰,依。
傳于具允鈺曰,詣閤。
以黃海監司鄭玉,水使李國賢唐船生梗之事,惶恐待罪事,傳于金尙耉曰,勿待罪事,回諭。
安,以刑曹言達曰,今此冊禮都監,旣已撤罷,還移本曹之意,敢達。令曰,依。
掌令李壽鳳達曰,瑞虎·元諧兩賊孥籍,請亟令王府擧行事。請嵇·䌖兩賊干連人英梅,更令鞫廳嚴刑窮問,期於得情事。請尹宅履·德喜等,更令王府拿鞫嚴訊,以正王法事。請島配罪人鼎九,亟令王府依律正刑事。請還收罪人桂永放送之令,亟令攸司依律處斷事。請罪人彦杓·陽祚等,仰稟大朝,更加嚴鞫得情事。請稟于大朝,潤·東夏竝施應行之律事。請稟于大朝,還收柱泰·昌翼酌處之命,更加嚴鞫得情,依律處斷事。請定配罪人孝曾·孝順,稟于大朝,亟令王府·更加嚴鞫得情事。請稟于大朝,還收崔守仁定配之命,更加嚴訊,期於得情事。請仰稟大朝,爟·爣諸子,竝令絶島移配,請東星亟施孥籍之律,請緣坐罪人抗,仰稟大朝,亟施孥籍之典,請徑斃罪人尙轇,稟于大朝,亟行追施之律事。請逆賊時澤應坐者,稟于大朝,竝施一律事。請稟于大朝,逆慬以大逆律施行,請還收罪人應昌酌處之令,依律處斷,請稟于大朝,還收減等罪人柳東垣,尹光纘·吳命佑·吳重觀·趙載敏·李聖望放送之命,依本律還令仍前定配,請殺獄罪人老秋,僞造印信罪人梁德秋,稟于大朝,竝令依律勘斷。大司憲鄭光忠,以臣於言責之任,自知不稱,素劃已堅,而月前大朝賓對有命,召牌屢降,怵分畏義,不得不趨參,適以伊日目下事,略有所仰奏者,而誠淺言拙,未槪聖心,辭旨嚴截,責之以疲軟,繼以有特遞之命,咫尺前席,章皇退出,追思至今,惶汗沾背。今此除旨之重辱,雖荷聖恩之曲貸,自顧情地,夫豈有一分冒出之勢,而適値邦慶無前,縟儀載擧,揆以分義,不敢偃然泯伏,冒沒出肅,仍參賀班,少伸區區蹈抃之忱,而若其臺體之虧損,私心之惶愧,有難以事久而自恕,則其何可一日冒據於風憲之長乎?引嫌而退,有懷斯陳,臺體則然,事過之後,不宜深引,請大司憲鄭光忠出仕。答曰,不從。處置事,依達。措語見上
正言李顯泰達曰,請充軍罪人李時蕃依律處斷事。請恒延·命垕仍令鞫廳嚴鞫得情,請卜連亟令王府拿鞫嚴問,以正王法事。請稟于大朝,還收罪人天大酌處之命,夬正王法。請稟于大朝,還收罪〈人〉益源定配之命,更加嚴鞫得情,夬正王法事。請罪人匡師,更加嚴鞫得情,夬正王法。請罪人柱天,仰稟大朝,亟令王府,以同參律擧行事。請厚基仰稟大朝,亟令王府,以同參律擧行事,請絶島安置罪人來復,稟于大朝,還寢發配之命,仍爲嚴鞫得情,以正王法。請故校理申致謹,故大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律事。請還收印信僞造罪人崔京進·李無應崇酌處之令,依律處斷事。請罪人景躍,稟于大朝,亟令王府,依律擧行事。請罪人張俊乞,稟于大朝,依律處斷事。請罪人鄭得彪,稟于大朝,依律處斷事。請稟于大朝,還寢罪人鄭起世酌處之命,依律處斷事。答曰,不從。措語見上
判敦寧李昌誼書曰,伏以,天休滋至,中宮殿愆度遄復,日吉辰良,王世孫冊禮順成,臣民懽忭,曷有其極?臣素患關格之症,日前中暑暴發,嘔泄竝作,委頓床玆,而再昨賀儀,義不敢偃息,扶病趨詣,纔到班行,忽覺渾體戰掉,中焦亘塞,頃刻之間,若將暈倒,蒼黃擔曳,徑還私次,急灌峻劑,僅得回甦,而症形轉成毒痢,裏急而登溷無算,膈痞而勺水難通,醜陋之狀,雖不敢盡煩,澟綴之形,實無以支吾。今日盛禮,跛躄咸聳,而顧臣病情危惡,竟未克入參,義分都虧,誠禮莫伸,伏枕震隕,常憲是竢。玆敢略陳疾痛之號,仰請鈇鉞之誅,伏乞睿慈,俯賜矜察,亟令攸司,重勘臣闕禮之罪,以肅朝綱,以安賤分,不勝幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?卿其勿辭,調理行公。
副應敎李命植書曰,伏以,三祀已闋,祔廟禮成,萬壽無疆,受爵歲回,聖心愴喜,當復如何?天休滋至,邦慶荐疊,周壼鍾鼓,更致平復之喜,漢觀岐嶷,載擧封冊之儀,仰惟我邸下欣忭之思,嘉悅之情,曷有其已?凡在含生,擧同蹈抃,仍念臣八朔淹病,一味阽危,人事都絶,萬念俱灰。此際忽伏承玉署新命,臣旣軒陛之戀,奄已經歲,庭賀之禮,又方隔宵,含恩揆分,非不欲章皇出肅,少伸微忱,而顧臣病狀,奄奄委頓,渾身浮高,滿腹膨脹,痰涎瘀塞,而呼吸僅通,神精昏瞀,而知覺不明,本來面目,判作別人,多般證形,罔非惡兆。中間屢經殊域,近日又添暑祟,床褥偃仰,已難隨意,趨走拜跪,斷無其望,咸簉之班,實無以自力。情禮兩闕,義分全虧,至於職名,係是新通,所宜控辭,而亦有不暇及者,昨違召命,恭竢嚴譴,罰靳例勘,益增惶悶。玆不得不疾聲號籲於貳極之下,伏乞俯加矜諒,特許鐫免,俾延殘命,仍治臣罪,以警具僚焉。臣不能獲覲盛禮,尙存縷息,不勝孤恩竢罪之至。答曰,覽書具悉。日月如流,孝昭殿祔禮已成,追慕倍切,聖上四甲,邦慶無前,縟儀載擧,尤切幸忭之中,壼聖愆候,不日康復,賀儀已擧,慶忭之忱,曷有其極?爾其勿辭,調理察職。
己卯閏六月二十二日辰時,上御明政殿。王世孫冊封親臨入侍時,行都承旨具允鈺,左承旨任瑋,右承旨元仁孫,左副承旨金尙耉,右副承旨李泰和,同副承旨安,記事官邊得讓,假注書尹慶龍,記事官金普淳·李之晦,諸臣以次侍衛。上具冕服,以乘輿出賓陽門,詣明政殿。上曰,文武東西班不分明,是可悶也。上曰,世孫坐次板位,稍退設,使殿上便於望見。上曰,各有差備都監堂上,別無可爲者矣。允明曰,當命入都監堂上乎?上曰,置之。仁孫讀敎文於臺上。上曰,讀聲頗淸雅矣。上曰,嘉禮都監看役人卞爾珍·金眞成·徐寬裕,筒箇弓矢賜給。上曰,世孫冊禮都監都提以下書啓。上曰,世孫常行之路,當由東門乎?向日所入續五禮儀中,有可考耶?命納五禮儀,而無規例矣。上曰,世孫降板位復跪,多事矣。周公儀禮,盛水不漏,而末世儀文,甚繁矣。上曰,分付講書院,世孫拜禮後入殿內。世孫入殿內。上曰,朱夫子小學第三章,汝知之乎?予當以愛親弟長,有順無强,申申敎勉焉。汝試誦焉。世孫承命誦之,上仍命更誦,世孫頗高聲善誦。上嘉歎不已曰,年妙夙成,俯伏節措,無不中節,可謂神異,初誦雖若羞澁,而再誦始發平日講聲矣。昔周武王服冕受丹書于師尙父,今予爲七章,汝爲五章服,而書給面諭,汝須替師尙父授丹書之意焉。今已冊封,三百年宗社興替,係爾一人,其在沖齡,當以淺近者敎之,汝須以愛親弟長,必爲加勉焉。上仍笑曰,安興君之以聾耳聽音,思之,不覺夜寐亦笑也。還宮,諸臣以次退出。
己卯閏六月二十二日巳時,上御熙政堂。藥房三提調入診時,都提調李,提調李昌壽,〈副〉提調具允鈺,記事官邊得讓·金普淳·李之晦,醫官金履亨·李以楷·金德崙·柳重臨·金履貞·方泰輿·鄭纘僑·朴載和·鄭允協·金鳳齡·蔡膺祐·慶絢·朴泰均·朴載河,以次進伏。曰,早爲勞動,聖體,若何?上曰,一樣矣。曰,寢睡亦安穩乎?上曰,善寢矣。曰,水刺之節,亦差勝乎?上曰,善爲之矣。曰,湯劑·丸劑,連爲進御乎?上曰,連進御矣。曰,中宮殿氣候,若何?上曰,今則差勝矣。上曰,醫官奏之也。履貞曰,濃漿盡出,而今幾完合,臣等初未知若是速成,不勝喜幸,證候別無可達矣。泰均曰,臣亦按察,則今幾盡差,濃水所盛之處,皮膚少浮,而今日內則當盡差矣。上曰,血凝處,穴亦不少矣。履貞曰,然矣。昌壽曰,誠萬幸矣。曰,汗痘之餘證,多有如此者矣。上曰,今則無付膏之事乎?泰均曰,黃蠟膏猶可付貼矣。上曰,日熱若此,六一散進御乎?履亨曰,然則朱砂益元散,好矣。諸醫曰,眞砂益元散,俱宜於暑熱經熱矣。牛黃之前用亦不少,姑爲停止,今用朱砂,似好矣。上曰,中宮殿進御香薷茶停止,辰砂六一散五貼製入事。出榻敎曰,日吉辰良,朝行冊禮,竊不勝歡忭,臣等亦在班行仰瞻,則周旋進退,從容中節,滿庭諸臣,孰不喜悅?還入後世孫氣候,一向乎?上曰,予則七歲行禮,而半不及於此,此則夙成無異老成人矣。嬪宮善爲敎導,此則已入於範圍中,可謂無憂矣。雖今番迎勅,足可爲之矣。冊禮之行,實出於爲國,領相頃以速行冠禮,以係人心,有所仰奏,此言是矣,而雖只行冊封,人心亦可鎭矣。曰,今承世孫姿質之美,不勝慶幸,無憂文王,爲殿下誦之矣。臣等亦在班行,相顧欣然矣。上曰,世孫之如此,予亦不知矣。諸臣或有謂予必敎之,而予實無敎之矣。鞠躬進退,依法爲之,渠則必有見處,此實異矣。昌壽曰,宗社無疆之福矣。曰,沖年行禮於百官之中,而顔色從容如常,儼若成人矣。上曰,此後則惟在輔導矣。曰,非但輔導,殿下以身敎之,則幸矣。上曰,予不能身敎矣。曰,冊禮已行,此後輔導之責,全在於講書院矣。講官,不但不可不擇差,亦不可數遞,必使之久任然後,可責成效矣。上曰,所奏是矣。申飭銓曹。出擧條上命入辛未謄錄。曰,今日晩後診察,何如?上曰,今日則無診察之事矣。曰,昨旣夕問安,今日亦爲之,伏望矣。上曰,今已差矣,勿爲之。上曰,大臣先退,可也。上命書傳敎曰,冊禮都監都提調領議政金尙魯,鞍具馬一匹面給,提調判書洪象漢·趙雲逵,各熟馬一匹,判書洪鳳漢·李益輔,各半熟馬一匹賜給,敎命文製述官判府事李天輔,廏馬一匹面給,敎命二字篆文書寫官領敦寧府事金漢耉,熟馬一匹面給,竹冊文製述官大提學金陽澤,敎命文書寫官行司直徐志修,竹冊文書寫官前參議洪樂性,玉印篆文書寫官行司直洪鳳漢,熟馬一匹,師判書洪象漢,傅行司直趙榮國,各半熟馬一匹賜給,禮房承旨元仁孫,翊禮金勉行,都廳趙榮進·洪良漢,竝加資,辛未年翊善·贊讀加資,年幼替受故也。今不可拔例,百餘年後,豈意再行殿庭授冊乎?講書院官員,一傡準職除授,已準職者,半熟馬一匹賜給,衛從司官員,一傡右職除授,都監郞廳竝陞敍,監造官·監役官陞六日未準者,各兒馬一匹賜給,諸執事各加一資,資窮者兒馬一匹賜給,贊儀·引儀·部將·奏時官等,各上弦弓一張,看役人等各弓矢賜給,算員以下員役工匠等,及講書院衛從司下人等,令該曹米布考例題給。又命書傳敎曰,冊禮時輦侍內官李景聃,挾侍內官金鳳來·洪碩海,各半熟馬一匹,長番內官,各兒馬一匹,薛里以下司謁·排設司鑰·本宮司鑰,各上弦弓一張賜給,敎命差備以下,各加一資,飯監別監以下下人等,令該曹米布考例題給。又命書傳敎曰,今此賞典中,一人雖兼數事,無得疊受,米布賞格中辛未無前例者,勿論。上曰,輪直爲幾日乎?允鈺曰,三日矣。上命書傳敎曰,今已快愈,今日夕問安,依下敎勿爲,自明日亦勿輪直。允鈺曰,王世孫師傅相見禮,尙未卽行云矣。上曰,世孫師傅相見禮,明日陳賀後爲之事。出榻敎允鈺曰,以院例有敢達事矣。向者禮判,以外方箋文追後上來者,自禮曹開坼捧入之意,陳奏已出擧條矣。此雖出於重事體之意,追後上來者,則直呈政院,卽舊例也。蓋呈於禮曹,則入闕時鼓吹儀節,其弊不少,故呈於政院,實由於此,而事甚便好矣。揆以事體,直呈政院,亦無所妨,故敢達矣。上曰,此非近年謬例乎?允鈺曰,直呈之例,已爲數百年之久云矣。上命書傳敎曰,旣有舊例云,頃者禮判所奏篆文,擧條勿施。諸臣以次退出。
己卯閏六月二十二日己未,上御熙政堂。藥房三提調入侍時,都提調李,提調李昌壽,副提調具允鈺,記事官邊得讓·金普淳·李之晦,醫官金履亨·李以楷·金德崙·柳重臨·金履貞·方泰輿·鄭纘僑·朴載和·鄭允協·金鳳齡·蔡膺祐·慶絢·朴泰均·朴載河,以次進伏。曰,伏聞夬潰之敎,不勝喜幸矣。上曰,予亦欲自潰,而心猶如何矣?今則濃汁快出矣。曰,誠萬幸矣。上曰,貼付粘飯,何如?履亨曰,此非貼飯之時也。泰均曰,濃水帶血乎?上曰,有血矣。泰均曰,濃出幾何耶?上曰,幾出一匙餘矣。履亨曰,然則夬出矣。上曰,時方亦色黃云矣。泰均曰,此不關係,自然如此矣。上曰,今則皮麻子油,何如?泰均曰,此藥,若有未盡濃者則付之,而今則濃水盡出,不必更付矣。履亨曰,濃出後氣韻,若何?上曰,不關係矣。履亨曰,外風可畏矣。上曰,當風則禁之矣。李昌壽曰,臣未知分野之輕重,而面部之腫,大體不輕矣。卽今無事夬潰,誠多幸矣。上曰,黃蠟膏好乎?麻油好乎?履貞曰,黃蠟膏連付,好矣。上曰,予則初慮遲延矣。今則誠幸矣。曰,然矣。藥則以黃蠟膏議定矣。諸臣以次退出。
上在昌慶宮。常參以代理停,經筵停。
未時,太白見於巳地。
任瑋達曰,常參取稟。令曰,停。
具允鈺達曰,今日持公事入對,而時無公事,頉稟。令曰,知道。
藥房都提調李,提調李昌壽,副提調具允鈺啓曰,昨日親臨法殿,行禮冊封,此實宗社莫大之慶,仰惟聖心嘉悅,當復如何?冒炎勞動之餘,伏未審,聖體調攝,若何?寢膳諸節,亦何如?湯劑連爲進御乎?中宮殿氣候,何如?寢睡·水刺之節,亦何如?辰砂六一散,其已進御,而黃蠟膏連爲貼付之後,有快勝之效乎?令醫女趁早入診,詳察症候,臣等與諸醫入侍,議定繼進當否爲宜。臣等不任憂慮,敢此問安,竝爲仰稟。答曰,知道。當下敎于入侍,宜矣。自今日勿爲直宿。
中宮殿,藥房口傳問安。答曰,知道。
以承傳色,口傳下敎曰,詣閤。
安啓曰,再明日社稷親臨祈雨祭時,六承旨當爲齋宿,都承旨元仁孫,右承旨任瑋,左副承旨金尙耉,所當竝請牌招齋宿,而拘於廳規,不得請牌,何以爲之?敢稟。傳曰,牌招。
任瑋達曰,奉敎鄭昌順,書批已下,卽爲牌招,何如?令曰,依。
傳于任瑋曰,時敏堂陳賀罷後,內局入診,備堂同爲入侍。
李泰和達曰,頒赦百官加爲之事,命下矣。未承受推考徽旨,依例自本院爻周之意,敢達。令曰,知道。
以校理李潭牌不進罷職傳旨,傳于任瑋曰,推考傳旨捧入。
傳于李泰和曰,禮判及編次人,使之入來。
李泰和啓曰,禮曹判書洪象漢及編次人趙明鼎,依下敎來待矣。傳曰,詣閤。
傳于李泰和曰,召對爲之。
李泰和,以弘文館言啓曰,本館上番,連日闕直,事甚未安,校理李潭,旣有只推之命,卽爲牌招入直,何如?傳曰,允。
李泰和,以侍講院言達曰,本院司書李普溫,連日入直矣。以親病陳書徑出,新除授說書崔光璧在外,兼司書·兼說書俱未差,下番他無推移之員,不得已以上番姑降入直,而輔德李堣遭服制,未經成服,弼善閔塾,卽爲牌招入直,何如?令曰,依。
以弼善閔塾牌不進罷職令旨,令于安曰,推考徽旨捧入。
李泰和,以弘文館言啓曰,本館上番,連日闕直,事甚未安,今日政新除授玉堂,待下批,仍卽牌招入直,何如?傳曰,允。
李泰和,以吏曹言達曰,宗簿寺正朴盛源呈狀內,身病危重,勢難察任云,依例改差,何如?令曰,依。
具允鈺,以吏曹言啓曰,今二十日頒赦後,有歲抄依例擧行,曾前點下者外,竝蕩滌之命矣。前府使李翼鎭當入於敍用秩,而未免落漏,不勝惶恐。在前如此之時,有追後擧行之例,今亦令政院付標於元傳旨,何如?傳曰,允。
李泰和達曰,右承旨任瑋,以座次單未入前,徑先肅拜,陳書徑出,今日伴直無人,同副承旨安,卽爲牌招入直,何如?令曰,依。
有政。吏批,判書閔百祥進,參判金致仁進,參議黃仁儉進,左承旨任瑋進。吏批啓曰,都廳洪良漢加資事,命下矣。雖已資窮,未經準職,何以爲之?敢稟。傳曰,勿拘百官加,下批政事。以金尙集爲持平,以洪樂命爲副校理,洪趾海爲修撰,南綺老爲副修撰,金尙翼爲刑曹判書,李商舟爲戶曹佐郞,李祉承爲兵曹佐郞,趙擎爲司成,柳萬健爲宗廟令,李碩九爲典籍,右承旨元仁孫,今加嘉善加資事,承傳,翊禮金勉行,副司果趙榮進,以上今加通政,冊禮時加資事,承傳。
兵批,判書趙雲逵進,參判蔡濟恭病,參議柳健病,參知鄭尙淳入直進,左副承旨金尙耉進。百官加,下批政事,副司直申晦·鄭晩淳·李鎭海,副司果李宜馣單付,同知單尹元基,僉知三單金渲·權尙殷·崔粹敬,副護軍黃沇單付,黃海兵虞候蔡挺夏,今加折衝,賞加,韓師得爲都摠管,尹亨理爲同知,金選慶爲僉知,鄭汝稷爲訓鍊都正,具秉勳爲宣傳官,李永輔爲訓鍊正,李喜集·洪觀海爲內禁將,李惟天爲三陟營將,成益烈·朴師淳·李夢觀爲兼五衛將,魚有成爲曹司衛將,金敎材爲北評事,申暾爲宣傳官,朴來徵·邊憲爲忠翊將,韓允度·金始躍爲忠壯將,洪景彬爲玉浦萬戶,李廷彬爲龍媒僉使,金鳳瑞爲美錢僉使,李觀祥爲黃海水使,金光濟爲京福將,崔素天爲慶德衛將,李東泰爲文兼,於汀灘權管單李德成,嗭洞權管單李命植。
以校理洪樂命牌不進罷職傳旨,傳于安曰,推考傳旨捧入。
任瑋達曰,新除授藝文館檢閱李蓍廷,時在京畿楊州地,斯速乘馹上來事,下諭,何如?令曰,依。
李泰和,以義禁言達曰,傳敎內京中·各道,雖一日之內,有時囚,卽爲擧行,今番循例放未放單子置之事,命下矣。本府凡諸擧論罪人,今二十日赦典皆爲擧行,而時囚二人中安相五,係是詳覆罪人,利城前縣監李德耉,以北魚殖利事,入於繡啓,未及原情,竝仍囚,赦單子,依傳敎不爲修入之意,敢達。令曰,知道。
又以刑曹言達曰,今閏六月二十一日傳敎中,京中·各道,雖一日之內,有時囚,卽爲擧行,今番循例放未放單子置之事,命下矣。時囚罪人中鄭興國婢永愛·金德興·林益芳等,依傳敎竝卽放送,放未放單子,不爲修入之意,敢達。令曰,知道。
右承旨任瑋書曰,伏以,日吉辰良,王世孫冊禮順成,賀儀載擧,臣等慶抃,曷有其極?仍伏念院中座次,視資陞降,右承旨臣元仁孫旣爲加資,則臣當降付矣。今日政眼之出,而陞降單未及入之前,院吏誤認爲已入,徑呈肅單,臣亦未及覺悟而肅拜矣。雖是循例座次之陞降,而豈有無銓啓而行肅拜之理乎?勿論其一時昏謬之失,臣心之惶悚,當復如何?晏然在直,決非廉分所敢出。玆陳短書,徑出禁門,伏乞离明,俯賜諒察,特令遞罷臣職,仍治臣罪,以安私分,以嚴朝綱,不勝大幸。答曰,覽書具悉。爾其勿辭,從速察職。
奉敎鄭昌順書曰,伏以,天休滋至,邦慶荐仍,中宮殿痘候,遄復天和,王世孫冊禮,日吉順成,凡在含生,蹈忭惟均。仍念臣之譾陋,久玷史職,頃迫嚴命,冒當圈事,區區所自勉者,惟在於精白一心,博取公選,以毋負我大朝變薦爲圈之聖意,而只緣知識昏短,稱停不審,卒自陷於孤恩僨事之科,撫躬慙痛,寧欲無生。噫,散點汗漫,倖冒者或存,而臣旣不悟,見聞謏淺,閥閱者或漏,而臣獨不知,雖以同事僚臣,前席之對見之,遺珠之咎,臣實難免。臣旣忝叨右僚,與聞圈議,則凡有僨誤,莫非臣罪,論以邦憲,宜伏重罪,聖度天大,曲賜寬貸,投之嶺外,薄示威譴,曾未數朔,特霈恩宥,縻之宿趼,降以名牌,臣雖愚迷,寧不知感?揆分含恩,卽宜趨承,而第臣所被聖敎,萬萬截嚴,有非人臣所忍承聞者,時月雖久,而惶踧冞甚,恩命雖加,而情地轉隘,屛伏杜門,追訟愆尤,官職去就,尙何暇論?玆瀝肝血,仰瀆睿聽,伏乞离明,諒臣危迫之心,治臣逋慢之罪,以安私分,以肅朝綱,千萬幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?爾其勿辭,從速察職。
司書李普溫書曰,伏以,天休滋至,邦慶無疆,坤殿愆候,遄臻平復,世孫冊禮,次第順成,率土含生,蹈抃惟均。仍伏念臣父素患痰癖之症,已成三十年痼疾,凝結於腸腹之間,而堅硬如石,流注於胸腸之上,而刺痛若針,委頓床席,寧日常少,若失將攝,輒復添劇,臣之情私,夫豈有離側持被之望,而連値宮僚之不備,不敢言私,一味鎖直,居然已四十餘日矣。獲登离筵,屢近耿光,區區延頸之忱,雖得少伸,而只緣文識淺短,言辭拙劣,不能引經據義,隨事納約,徒守直廬,愧懼常切,卽接家信,臣父宿病之外,又添暑症,連試藥餌,少無減勢,晝夜叫苦,眞元日鑠云。臣聞此報,方寸交亂,按住不得,投章徑出。伏乞睿慈,察臣之懇,治臣之罪,以便救護,以安私分,千萬幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?爾其勿辭,救護父病焉。
李泰和達曰,卽者,司書李普溫,以其親病,陳書徑出,原書纔已捧入矣。所當直捧禁推徽旨,此與無端徑出有異,推考警責,何如?令曰,依。
掌令李壽鳳達曰,請瑞虎·元諧等兩籍孥籍,亟令王府擧行事。請嵇·䌖干連人英梅,更令鞫廳嚴刑窮問,期於得情事。請尹宅履·德喜等,更令王府拿鞫嚴訊,以正王法事。請島配罪人鼎九,亟令王府依律正刑事。請還收罪人桂永放送之令,亟令攸司依律處斷事。請罪人彦杓·陽祚等,仰稟大朝,更加嚴鞫得情事。請稟于大朝,潤·東夏等,竝施應行之律,請稟于大朝,還收柱泰·昌翼酌處之命,更加嚴鞫得情,依律處斷事。請定配罪人孝曾·孝順,稟于大朝,亟令王府更加嚴鞫得情事。請稟于大朝,還守崔守仁定配之命,更加嚴訊,期於得情事。請仰稟大朝,爟·爣諸子,竝令絶島移配事。請東星,亟施孥籍之律事。請緣坐罪人抗,仰稟大朝,亟施孥籍之典事。請徑斃罪人尙轇,稟于大朝,亟行追施之律事。請逆賊時澤應坐者,稟于大朝,竝施一律事。請稟于大朝,逆慬以大逆律施行事。還守罪人應昌酌處之令,依律處斷事。請稟于大朝,還收減等罪人柳東垣·尹光纘·吳命佑·吳重觀·趙載敏·李聖重放送之命,依本律還令仍前定配事。請殺獄罪人老秋,僞造印信罪人梁德秋,稟于大朝,竝命依律勘斷事。令曰,不從。
左勸讀金元行書曰,伏以,隙駟迅邁,孝昭殿祥月奄屆,我慈聖徽音,寢以永閟,聖孝哀慕,於是益切,其何能堪忍焉?伏惟聖候閱月違豫,甫得平復之慶,乃或任情過哀,忽於將攝,宗社臣民之憂,將復若何?臣不勝悲號焦迫之忱焉。乃者,景運無疆,王世孫尺衣漸長,冊禮將擧,神人胥歡,我聖明又深惟遠圖,爲之設官增員,俾盡早諭之方,甚盛典也。不意臣於前月二十一日,伏承別諭自政院下者,以臣爲世孫講書院左勸讀,仍命乘馹上來,臣不勝惶駭戰慓,繼以愧汗,退又反復聖旨,首言世孫之爲三宗血脈,而仍責臣以世臣之義,委以輔導之任,又言所授官名之非過,以開臣進身之路,終以爲聞來勸讀然後,此心可紓。其咨嗟惻怛,委曲隆摯如此,臣雖頑冥,尙非木石,誠復何心,能不感激?臣自聞此諭,仰體聖意,俯循私分,欲行則難遂,欲止則未忍,方寸交爭,累日如癡,終得其不可不進者一,而其難進者又有三焉。噫,今夫閭巷交游,有愛其子弟,而欲其有成者,至誠以屬於人,則人未有不感其意而受之者也。今日君父之尊親,當晩暮哀疚之中,爲世孫一念懇懇,託其臣以輔翼之責,而爲之臣者,顧乃恝然而不知應,則豈臣子之義也?況聖諭中三宗血脈四字,臣於此,尤不覺涕泗之橫集焉。臣雖不肖,忝爲臣祖之孫,苟可以毫髮有補於宗國之萬一者,雖爲之隕首陷胸,將無所辭避,今乃處之以勸講之隆選,使其昵侍文孫,雍容諷誦,與覩其德業之成,在臣身爲何等榮光,而不思所以竭誠自效,是上負三宗之厚澤,下棄先祖之遺忠,直是無人心者耳。臣何忍如是哉?此其不可不進者然也。然而又有難進者,何也?義雖可進,而人有所不稱,則不可也,情有所不堪,則不可也,病有所難强,則不可也。蓋臣姿本魯下,百不猶人,少失父訓,晩無師資,學不足以通經,才不足以周事,言論行義,不足以輕重於人,只一箇兀然庸人耳,不謂虛名誤徹,罪至欺天,人雖不察,臣豈不自知?伏聞世孫聰明英睿,智識方開,今日輔養之具,莫急於擇人,正宜旁求博學多聞·正直忠厚之士,日陳聖賢至論,使其盈耳充腹,以爲先人之主,而磨礱德義,有朝夕薰陶之益然後,可以培養深厚,小成若性,以基異日堯·舜之化,豈容令如臣陋劣,濫廁其間,以啓沖年輕士之心乎?此臣之所不稱,而難進者一也。臣又賦命至險,遭禍甚酷,雖蒙聖朝天地之大德,褒忠雪冤,無復有遺恨,而終天之痛,已結心肺,貫徹穹壤,九死難泯,誠不忍以情事之幸伸,而自同平人,遂乃矢心自廢,分甘丘壑,世路榮名,魂夢猶驚,束帶立朝,中心如怛,其不敢復供盛世之用,決矣。不然,臣於十數年來被聖朝格外之眷,除書頻繁,召旨絡續,其間亦豈無異恩之不容不謝,威命之不容不承,而終始頑然,不敢爲變動之計,甘自陷於孤負之誠,是豈臣之所樂爲哉?誠以其中有甚戚而然耳。此臣之所不堪,難進者二也。且臣自在幼少,受氣甚脆,及經禍故,流離萬死,悲哀內鑠,風霜外薄,軀殼幸存,心腸盡腐,間又重患風痰之證,遂成廢疾,每値寒暑,動致添劇,百病乘之,種種危惡,年未六旬,而癃然作篤老之狀。卽此意象,已不堪馳騁當世,況於講筵至敬之地,尤須敏於周旋,善於應對,可以無昏錯失措之患,而今臣耳聾,無以領欲問之音,目昏無以辨字劃之體,行步蹇澁,無以升降殿陛,其於此任,雖欲冒而行之,得乎?此臣之所難强,而難進者三也。嗚呼,殿下不知臣無狀,德音丁寧,屬意至深,殆以其家世願忠,而可與語此事也。凡有聽聞,莫不爲臣泣下,況臣親承,宜如何報答也?惟當卽日竭蹶,致身天陛,以竢進退之命,其義甚明,而顧以此難進之說,徊徨前却,終於廢然而止,瞻望宸極,有隕如瀉。嗟乎,此殆天之所廢,豈非命哉,豈非命哉?伏惟殿下,矜其愚,哀其窮,察其情之靡它,諒其言之非飾,而亟許削臣職名,永寢收召之命,仍治臣逋慢之辜,以安賤分,以昭法紀,千萬幸甚。臣自數月以來,感疾愈劇,文字哀籲,又稽至此,臣尤萬死。臣無任涕泣懇祈,恭竢鈇鉞之至,謹昧死以聞。臣於今月初七日,旣以此封進,喉司之臣以爲,大臣外,例不得直籲大朝,而斥以還之。臣以野外迂賤,不識事體,衷情未達,而罪犯僭妄,愧悚交極,求死無地,區區之愚,竊以爲今玆所被聖諭,旣出特恩,臣之哀懇,又有須至一聞者,況臣自有再昨年已行之例,其時喉司許令上徹,而至承恩批,則今日事可幸不至深罪,不謂乃有此見格也。此際臣子履安,猥以新恩,蒙賜引對,德音自天,至及賤臣,申牖以不可不出之義,又諭之以欲見其面,可歸語爾父,使之入來,臣子承命來宣,恩榮所被,林泉動色,臣以首頓地,感淚沾胸,誠不知死所也。噫,自古人臣,得此於君父,能有幾人,而臣以眇末疏賤,乃有此不世異渥,糜身粉骨,寧足爲報?不幸情事,不比恒人,幾年自守之義,有不容一朝破壞,今日微臣之所仰恃者,惟是天地日月,竟賜鑑臨而曲遂之而已。若其終違嚴命之罪,益無所逃,原疏旣被退却,則宜不敢更有煩瀆,而今於荐承寵命之下,義不容終始昧然,輒復尾陳如此,其得徹與否,非臣之所敢必也。臣尤萬萬惶恐焉。答曰,省疏具悉爾懇。其讓,一何過矣,一何過矣?命元良代理之後,寔遵舊例,相臣外無酬應章奏之事,而近者雖相章,亦有定式之事,爾章喉院之其初不捧,事例固然,聞此章之到,其亦久矣,而欲命下送,則近於訑訑,此召其人而閉其門也。欲諭不諭者,非至一二,其欲取覽下批,則苦心難更,若是曠日,心雖在矣,其亦誠淺,若此,而何能致高蹈之士?今則冊禮已過,臺臣有奏,取覽其章,今何多諭?噫,三宗血脈,只有千尺世孫,世孫爾已知矣。追乃祖之忠報,眷爾之義,爾亦知矣。旣知其二,何忍若此,爾其讀書之士,因勢利導,可乎?齊·梁之君,何足道哉,而鄒聖猶欲行王道,不遠千里,眷眷三宿。噫,一隅靑丘,朝鮮而已,三宗血脈,只有一人,若問勸讀,乃祖之孫,若問其祖四忠中一。噫,誦昔年之慈敎,思今日之世孫,何待其召?況以職名召致,辭或可也,而今於爾無一資之陞,順其名而懋實,其何過讓,其何過讓?世孫行禮之日,觀其動容周旋中節,此時輔導,奚遲晷刻?深爲三百年宗國,不顧十餘年苦心,略陳予意,而爾陳三難進,故予亦諭三不思。三宗血脈之重,惟以潔己爲務,則於爾自靖之道,雖曰可矣,以何言他日言於爾祖乎?此其一也。凡人以子弟,屬托其友,則雖於敵以下,必也誠心護之,況其君爲世孫,屬托于爾,而若是邁邁,於爾可謂遂心,而他日何顔見爾祖於泉下乎?此其二也。吁嗟,爾祖,辛丑建儲時師也,而今爾爲勸讀於其君之孫,他日爾祖,若問吾之所未盡於昔年者,爾果輔於今日云,則爾將何語以答也?爾兄爲國丹忠,飮鬱泉下,今爾竭心此職,庶可解爾兄九原之心。言之及此,予心愴然,爾豈不感動?此其三也。爾幡然上來,予當與世孫,見爾于謹獨閤,爾須體予此意,卽日登途焉。
王世孫冊禮敎文。王若曰,麟趾毓秀,方深置膝之歡,鴻號晉封,式闡繼體之義,是固罕覯之慶,詎無播告之脩?顧涼德承三宗之餘,而儲闈獲一索之吉,惟寡昧有子而生子,荷列朝眷佑之休,在慈聖則孫下見孫。想昔年嘉悅之意,異表天降,儼若成德之符,令聞日彰,允矣養正之效,自在抱而孝友旣篤,及就敎而講肆惟勤,撫頂喜五尺之長,天其有相,繩武啓萬世之遠,予復何憂?宗嫡已歸,所以錫元孫之號,典禮稍待,蓋欲遵先王之規。今玆敎讓之年則盈,亦知育德之工乃著,已於本月二十二日,冊封爲王世孫。授五章禔躬之服,禮儀孔嘉,膺八域翹首之望,國勢愈固,是謂冢嗣,諒知丕責之攸存,毋曰沖人,可期有道之克紹。斯誠建統而尊祖,蓋將翼子而貽孫,撫洪圖而裕昆,寔出鞏基鞏本之念,攀睿化而延祉,庶恢肯堂肯搆之方。向也宗緖孤危,常懷綴旒之懼,今焉祚胤繁衍,永奠磐石之安,襲休祥於星海日月之謠,文明繼繼,占寶籙於漆沮瓜瓞之詠,本支綿綿。爰修淸廟之禋,仍頒廣庭之諭,惠澤若雨,大小咸囿竝生,喜氣如春,上下嘉與同慶。自本月二十三日昧爽以前,除謀反大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚·强竊盜外,雜犯死罪以下徒流·付處·安置·充軍,已至配所未至配所,已發覺·未發覺,已決正·未決正,咸宥除之,敢以宥旨前事相告言者,以其罪罪之,在官者各加一資,資窮者代加。於戲,盈成之景運方洽,宜謙道以自持,噵迪之身敎必嚴,尙晩學之益懋,詎以邦休而或逸?庶勉德化之維新,故玆敎示,想宜知悉。
己卯閏六月二十三日卯時,上御熙政堂。藥房入診,備堂同爲入侍時,都提調李,提調李昌壽,副提調具允鈺,領議政金尙魯,左議政申晩,行知中樞府事李益炡,左參贊李喆輔,戶曹判書李益輔,吏曹判書閔百祥,行副司直吳彦儒,刑曹參判尹東度,行副護軍具善復·崔鎭海,吏曹參判金致仁,戶曹參判趙明鼎,左副承旨金尙耉,掌令李壽鳳,記事官邊得讓,事變假注書安寬濟,記事官金普淳·李之晦,醫官金履亨·金德崙·李以楷·柳重臨·鄭纘僑·金履貞·朴載和·金鳳齡·鄭允協·慶絢·朴泰均,以次進伏。曰,夜來,聖體若何?上曰,一樣矣。曰,寢睡·水刺之節,亦何如?上曰,亦一樣矣。曰,中宮殿氣候,若何?上曰,今則如常矣。上曰,醫官先奏也。履亨曰,臣按察,則脈度調均,而濃入處,今至完合之境矣。上曰,六一散連用乎?履亨曰,連用,好矣。上曰,中宮殿進御辰砂六一散連進事。出榻敎上曰,今日備堂入侍,以賓廳日次爲之。領左相入侍事。出榻敎上命書傳敎曰,百官加·政事,當日爲之。具允鈺曰,臣則以藥房入侍,該房承旨,今方入侍,臣則當先退矣。上曰,依爲之。上曰,注書出去,率備堂入來,可也。備堂以次進伏。尙魯曰,恩賞乃是有限矣。右相之辭免都提,過矣,而臣則不過三日代行而已,何可濫受賞典乎?上曰,右相之辭免,其心,可諒。且有所重,亦涉苟艱,故以卿代之,而右相之見漏於賞典中,予實忘之矣。仍命書傳敎曰,冊封都監賞典中遺漏,都提調右議政李,熟馬一匹面給。曰,成命之下,極知不敢,而臣旣中官見遞,何可濫受乎?且不可追後施典矣。上曰,予向於都令有惜之之敎,故於卿亦以熟馬賞之,其意有在矣。尙魯曰,昨日冊禮時,世孫不待挾侍,自行拜禮,而周旋中節,不可以沖年知之,臣民慶忭,曷有其極?上曰,雖多生面,能不失措,以予猝當之,則亦必有齟齬之意,而此則少無此態矣。尙魯曰,拜跪之節,安常中節,滿庭諸臣,孰不奇之乎?上曰,予則惟慮其太夙成矣。尙魯曰,此黃海監司鄭玉狀啓也。以爲本月十四日,唐船一隻,來到延坪島,十六日擧碇東向,幾犯畿境。故龍媒僉使率軍兵防遏,則唐船以鐵鉤挽船,或投石或持杖槍,不時上船,亂打僉使·軍卒,兵符印信,不知去處,軍兵一名死落水中,事之驚駭,莫甚於此。唐船追逐,旣是水使職責,而有此深入內洋作梗之患,水使李國賢罪狀,令廟堂稟處,僉使則不善防禦,身旣被打,又失印符,爲先罷黜,罪狀亦令稟處爲請,而續見追到狀本,則所謂落水之軍兵,初被擄去,旋卽放還,印符亦被掠奪,同時還給,爲軍兵所持來云矣。遠外事情,雖難遙度,荒唐船之犯入內洋,作梗若是狼藉,已萬萬驚駭,而僉使亦一官長也,輕犯取侮,以至被打,所帶印符,雖曰還推,當初見失,極爲寒心,事關後弊,不可不懲礪。龍媒僉使李弼大,卽爲拿問嚴勘,常時防禦不嚴,致有此恣入內洋亂打邊將之事,而形止狀聞,亦涉稽緩,可謂不職,甚矣。當該水使李國賢,先罷後拿處,道臣則隨聞馳啓,未及査實,雖不是異事啓聞,事體甚重,而前後狀語,差爽如此,亦難免不審之責,從重推考,何如?上曰,依爲之。出擧條上曰,黃海水使李國賢先罷後拿事。出榻敎曰,兵判非但重任,本曹事務,不可不一日廣廢,聞兵判都政後,則自謂以必遞爲定,凡公事一不爲之云。其意則以向日事爲撕捱,而今何可以更爲撕捱乎?信任之臣,不可曲從其意,各別申飭行公,何如?上曰,隨行於都監,故意謂行公矣,然則過矣。上命書傳敎曰,今聞兵判都政後,公事外,尙不行公云,其涉過矣。若此特除此任爲一都政乎?分義事體,決不若此,兵曹判書趙雲逵從重推考,該銓多窠,三陟營將,亦令今日內擧行,卽爲牌招,其令進參政事。上曰,相見禮爲之乎?尙魯曰,禮判方在講書院,似爲之矣。尙魯曰,三陟營將,緊急口傳差出,何如?上曰,兵判,使之今日內參政,違牌與否,勿爲稟達,可也。曰,昨日冊禮後訓飭十六字,實爲大聖人裕昆之謨,臣旣昨有所奏,而殿下以身敎之,切有望焉。上曰,法講時·或次對時,欲使世孫侍坐,而目見矣。尙魯·晩·曰,聖敎,誠好矣。上曰,予之獨接卿等,卽私見也。率世孫見之時,群下必也直斥予過,使世孫俾知爲君之難,世孫若見其直斥,則必曰,爲君,難矣。群下若默默,則必曰,爲君,易矣。白首暮年,深責予過,使孫知之,亦豈不愧,而必欲如此者,實爲國之意也。且一見讜直之言,日進於小朝,則其幸如何?李壽鳳曰,日吉辰良,王世孫冊禮順成,臣民慶忭,曷有其極?日昨受冊行禮之時,雍容中節,禮儀孔嘉,在廷之臣,無不瞻望聳悅。睿質夙成,智慮漸長,蒙養爲慮,而蒙養之道,則莫如日親正士,欲求日親正士,則亦莫如招致林下讀書養德之人,使之左右輔導,日聞抄選諸人,誠心招致,出入王世孫講筵,使之盡其進益之方,何如?上曰,所奏是矣。壽鳳曰,聖上以世孫欲盡敎導之方,或次對·或講筵,欲爲侍坐,臣不勝欽歎,而東宮亦爲侍坐,則此爲盛擧也。伏望時時侍坐焉。上曰,言則是矣,而以此涼德,豈能身敎耶?上曰,今日世孫冊封之後,又思懿昭,心事如新矣。大抵再見冊封,實料外矣。尙耉曰,勸讀金元行上疏上來,而以齋戒留院矣。上命持入,使尙耉讀奏。讀奏訖,上命書批答。上曰,大臣先退,趙明鼎留在,可也。書批訖,命使明鼎讀奏。讀奏訖,上曰,此儒臣批答也,因上於編次,可也。上謂趙明鼎曰,卿之上來後,一欲召見而未及矣。上來時農形,何如?明鼎曰,黍粟田穀稍登,而畓穀,不好矣。又以荒唐船爲弊甚大,不可不大變通矣。上曰,後日備堂入侍處奏也。諸臣以次退出。
己卯閏六月二十三日酉時,上御熙政堂。禮判·編次人入侍,追後召對入侍時,行禮曹判書洪象漢,編次人趙明鼎,校理任㻐,右副承旨李泰和,假注書尹慶龍,記事官金普淳·李之晦,諸臣以次進伏訖。上命泰和進伏,呼寫社稷祭文。上命臣慶龍持入社稷親製文,命留金虎門。上曰,彼注書誰也?在京乎?泰和曰,故奉事尹鏶之姪也。上曰,曾有文臣尹敬龍,今有同名乎?泰和曰,注書慶龍之慶字,與彼不同矣。上曰,尹鏶,是誰人也?泰和曰,頃年以承傳入仕,今已作故矣。上驚愕不已曰,此人自予嗣服初,三十年連入講席,素知其人之謹厚,而終不得一第矣。家在何處乎?泰和曰,在於南門外桃洞,而叔姪同居一室云矣。上曰,其雖衰耄,一心惟在元元。大抵今年雨晹適中,攸望庶幾秋成,一霽不雨,以日計之,今已準朔,鋤後之旱,農民最忌,而烈陽杲杲,雨意愈邈,節雖閏夏,秋節已報,何循常例?況頃年親祭祭文寫意,嗣服之後幾巡親祀,心常瞿然,況三載衰麻,曠禮已久,釋衰之後,猶亦未遑,此豈國君重社稷之意乎?若是遲回,農事若判,非徒無對元元之面,亦將何顔歸拜乎?莫曰,麥事已登,昨歲不歉,吁嗟,一心,只望大有,以此心當旱焦悶,若或其愆,何心玉食?思之及此,莫知盛暑,自不能耐。噫,述編旣云,一風一雨,心猶未解,今當鋤旱,其何顧他?二十五日,當代犧親禱於社壇,其令儀曹擧行,道由敦化門,雖乘小輿,百官乘馬,依例擧行,元良祇迎,禁御兩營留陣,置之,不緊儀仗,副輦減之,步軍五哨,馬軍三哨,禁軍三番隨駕事,分付。諸執事擇差,三嚴時刻,以卯正三刻擧行。出傳敎上曰,右副承旨留院。上曰,一婦呼冤,致旱三年,況經幄之臣乎?欲祭不祭,尙今遲滯,溺水之魂,惟望禁扃。思之及此,予心愴然,此豈非召旱之一道乎?製下祭文,卽遣禮官,賜祭於故金城縣令洪景海,故察訪朴必珍,以遐方之人,其人可用,王事渰溺,歸櫬北塞,予心矜惻,其子待闋服,特令該曹調用,以示予意。出傳敎上曰,金城江水,淺且闊乎?㻐曰,江狹故,水急而難涉云矣。上曰,水勢,甚可畏也。頃年陵幸時,遇水漂橋,艱辛渡涉,金時默之怯眼甚大,予見而笑之矣。上命講近思錄,儒臣講畢,上命臣慶龍進講。㻐曰,以殿下憂民恤民之意,乃有此祈雨祈年之擧,而近日蒸炎愈酷,如或觸暑勞動,聖體傷損,則此實臣民莫大之憂。臣每以克盡保嗇之方,仰勉,未知殿下尙亦留念否,桑穀之枯死,熒惑之移次,只係一言之善,則今此祭文中責躬之意,藹然滿紙,桑林千里之雨,庶可得於殿下方寸之中,何必冒此炎熱,親將圭璧乎?上曰,儒臣之言,有足感動,而鋤旱若此,實難勉從矣。泰和曰,明日動駕事,甚急遽,且多雨意,姑觀今明,終未得雨,則殿下此行,誰敢挽止?惟願姑徐數日也。上曰,昔王素請禱雨於仁宗,仁宗曰,某日當雨云,予當趁此行禱。王素曰,不誠若是,天必不雨。仁宗卽日行禱,天乃大雨,數日姑待,予非不知,而民情必曰,吾君亦知旱乎,不知旱乎?應有喁望之心。予若有躬禱之意而不踐,則恐不及宋君之祈雨也。㻐曰,殿下之必欲親禱,固知出於爲民之盛意,而萬一聖躬受傷,則豈不貽戚我列祖陟降之靈乎?殿下儻或念及於此,似不待臣言之畢而寢之矣。上曰,予若脫衣而臥,則豈不好矣,而此身已許於民,凡係爲民之事,何可自恤乎?㻐曰,臣民一體,臣等之心,卽百姓之心,百姓之心,卽臣等之心也。百姓之終歲勤苦,力作農業者,蓋欲上供賦稅,愛戴聖躬也。如或冒熱勞動,聖體有損,則雖蠢蠢愚氓,孰無焦遑之心矣?旱氣雖云可悶,豐歉似不係於一兩日矣。姑觀數日,若不雨,則乃行躬禱,似未晩矣。上曰,儒臣所奏,雖知出於誠愛,而予何可慢民乎?㻐曰,臣曾以一誠字仰勉,而臣之誠意淺薄,夜深固爭,終未回天,此臣所以再三煩聒不知止者也。上曰,今時與初夏有異,雖得鋤雨,可幸,嚴時刻前若雨,則當停止矣。諸臣以次退出。
上在社稷齋室。常參以代理停,經筵停。
大駕入幕次後,王世子遣宮官問安,答曰,知道。世孫遣講官問安。答曰,知道。政院·藥房問安。答曰,知道。
任瑋達曰,明日社稷祈雨祭正日,常參頉稟。令曰,知道。
李泰和達曰,都摠府兵曹郞廳來言,闕內各處入直軍兵,夜巡檢之意,敢達。令曰,知道。
藥房都提調李,提調李昌壽,副提調具允鈺啓曰,伏未審夜間,聖體調攝,若何?寢膳·水刺之節,何如?前劑入湯劑,已盡於昨日,臣等與諸御醫入侍,詳察聖候,議定繼進當否爲宜。中宮殿氣候,何如?寢膳諸節,何如?辰砂六一散,連爲進御,而黃蠟膏貼付之後,益臻夬勝乎?令醫女趁早入診,詳察症候,臣等與諸醫入侍,議定繼進當否,宜矣。臣等不勝區區憂慮,敢來問安,竝此仰稟。答曰,知道。爲民憔神,何喩氣候?
任瑋啓曰,藥房都提調李,提調李昌壽,副提調具允鈺,有稟達事,來詣請對矣。以承傳色,口傳下敎曰,心旣在於壇壝,其止之。內殿氣候,今則夬勝,動駕後,府院君率醫女入診,香薷茶停止。
元仁孫啓曰,領議政金尙魯,左議政申晩,有稟達事,來詣請對矣。以承傳色,口傳下敎于賓廳曰,心在壇壝,旣爲民也,豈可顧身?又豈可謾神乎?其止之。
元仁孫,以侍講院言達曰,今日祗迎擧動時,宮官不可不備員,而司書李普溫,雖以由限未盡,卽爲牌招,備員進參之地,何如?令曰,依。
傳于具允鈺曰,禮房承旨入侍。
具允鈺,以吏曹言啓曰,今此社稷祈雨祭親行時,許多執事,皆以侍從塡差,而其中李厚達·朴盛源·李商芝,時無職名,令該曹卽爲口傳付軍職,何如?傳曰,允。
元仁孫,以禮曹言啓曰,今閏六月二十五日社稷祈雨親祭時,省牲·省器,依例以親臨磨鍊擧行乎?敢稟。傳曰,知道。
元仁孫,以禮曹言啓曰,近來社稷祈雨親祭時,侍臣節次及前後部鼓吹,竝爲減去矣。今此社壇祈雨親行時,儀註節目中侍臣鼓吹等節,依前例不爲磨鍊之意,敢啓。傳曰,知道。
又以禮曹言啓曰,今此社稷祈雨親祭時,自今日殿下別殿致齋,有司不啓刑殺文書,惟啓享事,諸享官及近侍之官應從升者,竝自今日宿於本司,致齋一日於享所,陪祭百官諸衛之屬守衛壝門者,各於本司淸齋一宿事,知委,何如?傳曰,允。
金尙耉,以兵曹言啓曰,在前經宿擧動時,大內巡檢等事,使入直兵曹都摠府堂上,累次申飭事,啓稟分付矣。今亦依此擧行之意,敢啓。傳曰,知道。
又以兵曹言啓曰,今閏六月二十四日武臣堂上以上祿試射設行,而社稷祈雨祭相値,以無故日退行之意,敢啓。傳曰,知道。
又以兵曹言啓曰,來七月當上番騎兵點考坐起,例於今月二十五日外司爲之,而社稷親臨祈雨祭擧動相値,以二十六日退行之意,敢啓。傳曰,知道。
己卯閏六月二十四日卯時,上社壇祈雨親祭擧動入侍時,行都承旨具允鈺,行左承旨元仁孫,右承旨任瑋,左副承旨金尙耉,同副承旨安,記事官邊得讓,假注書尹慶龍,記事官金普淳·李之晦,諸臣以次陪從。上具遠遊冠·絳紗袍,以乘輿出仁和門,仍由敦化門詣社壇。上出宮時,領議政金尙魯,左議政申晩,右議政李,合辭陳達,力挽親禱。上曰,祈雨非不欲早爲,而今已過時,一念焦燥矣。予亦知衰暮之年,不宜此行,而急於爲民,祈雨雖或中路損傷,亦何妨乎?曰,雖考諸往牒,聖算七十之年,冒熱躬禱,曾所未覩矣。伏願殿下,特念臣等憂愛罔措之忱焉。尙魯曰,殿下以筋力之强健,有如此之行,此臣之曾所仰達而憂愛者也。何必冒此盛熱,乘輿躬禱乎?殿下祈雨之誠,藹然方寸,對越高穹,今雖不禱,天必雨矣。上曰,予意已決,今何中止?尙魯曰,殿下不循群情,必欲强行,罔非臣等誠意之未孚,不足回天也。臣等之區區所願,寧欲乘輦張傘矣。上曰,代犧之行,何可乘輦張傘乎?輦與小輿,有何間也?雖欲步往,而不得矣。若大陽下照,則猶可乘輦,而此其小節矣。上曰,昔年祈雨時,遇雨沾濕,兪相,强請雨備而不從矣。上曰,詣社壇後,卽爲壇上奉審,可也。上先詣壇上,奉審位板,上問守僕之名,金祐白·徐景行也。上曰,社壇獨有石,稷則獨無石乎?諸臣答曰,然矣。上曰,祭器則丙子年果親奉審矣。親臨省牲時,大祝任㻐執牛轡,李明煥·元義孫執羊豕。上入幕次時,上曰,若登此幕,則可以通望乎?上入幕次後,上曰,左承旨仁孫,兵曹參判蔡濟恭,待下敎入侍。上曰,承旨·編次人入侍。上曰,祭祝紙,是何邑所産,而若是品好耶?稍厚且長,不便於卷舒矣。仁孫曰,此後則裁之稍短小爲便矣。上曰,然矣。上曰,道上惟昔,因一及二,一則予辛卯年十八歲,始爲隨駕,卽太廟秋展謁,康陵·泰陵展謁也。此二巡及癸巳年館所宴享時,以班列隨駕,而此後皆以侍衛進參矣。今日乃覺惠政橋下南邊所住處也。二則自庚子初冬,至辛丑八月,陪祭時所住處,於宣仁門外東邊民家也。此外上下闕宗親府朝房,丹鳳門外內農圃,金虎門外承政院待漏廳,此皆公廨,民家休息只此二處也。無異於黔巖撥將之所住,令漢城府問于其人,特爲給復。上曰,下敎已久,尙未擧行,金宜謙子,其令該曹卽爲調用。上曰,昔年祈雨社壇御製中一詩,有曰,許令訴駕前,此命捧上言也。爲民祈雨,豈無疏通民菀之道乎?明日回駕時,自社壇門外,至敦化門外捧上言,而只捧四件。
三更一點,上冕服行禮社壇上,焚香降板位四拜,上納幣奠酌,大祝讀祝,上降板位四拜,領相金尙魯亞獻,右相李終獻,諸執事薦俎。上曰,薦俎,當自正路第次升階可也。上曰,醴酒似糖染手矣。望瘞時幣繒燎之,祝文瘞之。上曰,宗廟過祀亦如此,而祝則會春秋祝燎之,而丙子年亦已行之矣。上曰,望燎事,蓋出於與土同歸之意,故初則以土瘞之,今則沃之以水矣。上曰,守僕幾人乎?禮判洪象漢曰,八人云矣,有兼役乎?曰,未能兼役云矣。上曰,社稷守僕,曾聞有兼役,故太廟守僕,料布磨鍊時有差等矣。今乃詳知,無兼役云,廟社何異,一體擧行。出擧條上曰,昨善始雨,而終不沛然,予無回鑾之心矣。兼秋享禮一往太廟,亦何妨乎?上曰,社與國偕亡,固已重大矣。還宮時懿昭廟歷臨事,駕前下敎,尙魯曰,廟所距此稍間,何以歷臨乎?曰,雨意如此,極爲欣喜,而伏念聖體達夜勞動。今又轉向廟所,臣切憂悶焉。祭罷後諸臣以次就次。
己卯閏六月二十四日卯時,王世子祇送入對時,右副承旨李泰和,事變假注書安寬濟,記事官李海鎭,記事官尹冕東陪從。王世子具遠遊冠·絳紗袍,以乘輿由集英門出,詣仁政門外降輿,步過仁政門乘輿詣敦化門外,降輿入幕次,大駕出宮時,詣板位祇送後,乘輿由敦化門還宮時。令曰,勿張日傘。又令曰,轎子近地平輦,詣仁政門外降輿,步過乘輿如初,由集英門入大內,承史以次退出。
上在社稷齋室。
祗送後世子宮,政院問安。答曰,知道。
李泰和,以侍講院言達曰,本院下番連日闕直,事甚未安,司書李普溫牌招不進。說書崔光璧在外,兼司書兼說書俱未差,下番他無推移之員,不得已以上番姑降入直之意,敢達。令曰,知道。
以司書李普溫牌不進罷職令旨,令于李泰和曰,推考徽旨捧入。
李泰和達曰,兵曹郞廳來言,闕內各處入直軍士,夜巡檢云矣,敢達。令曰,知道。
李泰和達曰,都摠府郞廳來言,闕內各處入直軍士,夜巡檢云矣,敢達。令曰,知道。
上在昌慶宮。常參以代理停,經筵停。
夜二更,流星出危星下,入東方天際,狀如拳,尾二三尺許,色赤。
社壇親祭罷後,王世子遣宮官問安,答曰,知道。世孫宮遣講官問安。答曰,知道。政院·玉堂·藥房口傳問安,答曰,知道。朝廷二品以上·六曹堂上單子問安。答曰,知道。
大駕入孝章廟後,王世子遣宮官問安。答曰,知道。世孫宮遣講官問安。答曰,知道。政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。世子宮,政院·玉堂口傳問安。答曰,知道。
李泰和達曰,明日常參,取稟。令曰,停。以副修撰南綺老牌不進罷職傳旨,傳于安曰,推考傳旨捧入。
以承傳色,口傳下敎曰,日熱如此,三軍門軍兵好在否問啓。
藥房口傳啓曰,冒炎還宮,聖體若何?中宮殿氣候,何如?辰砂六一散連爲進御,而黃蠟膏連日貼付之後,快勝差復乎?臣等昨日旣不得承候,卽令醫女入診,詳察證候。臣等率諸醫入侍,議定繼進當否爲宜,惶恐敢啓。答曰,知道。
以承傳色,口傳下敎曰,今則氣候如常,付貼之藥已去之,此後日次問候外,勿爲問安。
安啓曰,玉堂上下番俱空,事甚未安。副修撰南綺老旣有只推之命,卽爲牌招入直,何如?傳曰,允。
以副應敎李命,校理洪樂命牌不進罷職傳旨,傳于安曰,只推。
安達曰,卽者侍講院文學尹冕東,以其親病陳書徑出,原書以親祭正日纔已退却矣。所當直捧禁推徽旨,而此與無端徑出有異,推考警責,何如?令曰,依。
傳于金尙耉曰,諸司預備。
傳于安曰,承旨入侍。
己卯閏六月二十五日卯時,上還宮入侍時,行都承旨具允鈺,左承旨元仁孫,右承旨任瑋,左副承旨金尙耉,同副承旨安,記事官邊得讓,假注書尹慶龍,記事官金普淳·李之晦,以此陪從。上具遠遊冠·絳紗袍,以乘輿出社壇門,仍爲歷臨懿昭廟出社門時,上曰,金元澤之家,在近處乎?諸臣曰,社門外右邊第二家也。上曰,第一家誰也?曰,金鍾秀也。上過長興庫前,引見朴成榟曰,汝家在此乎?對曰,然矣。上還宮時,改具翼善冠·衮龍袍。仍以乘輿出懿昭廟門,領議政金尙魯,右議政李,强請擧傘,上黽勉從之,旋卽命撤,至惠政橋。上住乘輿下敎曰,昨日傳敎中民家尙在否?漢城府該吏探告曰,故張大成家,而年久易主,不得詳知矣。上入都摠府如廁,上命摠府入直員,奉入古先生案,府院君金漢耉以摠管入侍。上曰,朴瀰爲錦陽尉乎?允鈺曰,然。上曰,具仁垕爲都承旨之祖先乎?允鈺曰,然矣。上曰,壬辰始奉審于此,甲午九月直宿于此,今又歷臨矣,親製小序,仍令懸板,物力令戶曹擧行。上曰,廳事與正門,勿拘親臨。如前用之,可也。上曰,經夜回駕,有朝廷問安乎?諸臣曰,無前例矣。上曰,景化門,故王子問安廳,而目今窓戶破落。予心愴然,命令塗排。上御明政殿月臺。令左相曰,如此暴陽,何以露坐乎?强請張傘,上允許。上曰,代犧親禱,微誠未格,欲雨旋止,烈陽又出,是誰之愆?寔予之過。雖不自顧,當此盛暑,悶迫者百官三軍門,而身不自顧。何暇顧他,親祭後儀曹不敢循例以稟例也。此時祈雨,豈循常例,一日二日,於民何過?今日而若不雨,二十八日再次祈雨祭,當躬行於太廟,其令儀曹知悉,馬步軍哨數禁御留陣置之,一依今番擧行。後雖爲之,今番不爲隨駕者,隨駕事,分付。上曰,昔年躬行社壇,兪健基以予爲固執矣。夜間氣甚不平,俄又氣憊,少須而差可,任㻐庸醫也。每以氣候之憊薾爲慮矣。上,下敎于尙魯曰,試觀昨日記懷文,仍命承旨進讀曰,予欲攝生,而至於爲民祈雨,斷不可已也。卿等,比我於衛武公,而七十之君,豈易有哉?此等祈雨之事,予欲忘身矣。上曰,諸中官一倂推考事,下敎。上曰,副應敎李命植,校理洪樂命牌招入直,駕前下敎。上曰,今夜予不能寐,而暴陽之下,人皆頹睡,可謂得睡魔矣。尙魯·曰,殿下今又不顧玉體,若行太廟祈雨,則祖宗陟降之靈,豈不愍然於冥冥之中乎?上曰,俄者路上,卿等苦請張傘,故姑許而班列退後卽撤,心甚歉然矣。尙魯曰,殿下以七十聖算,太廟享祀,猶不可躬行,則連日冒暑,如是祈雨,誠爲憫迫矣。上命入五部農民等,問其居住,廣州民則欲賣西瓜入城,龍仁民欲貿米,楊州民欲貿柴而上來矣。上曰,卽今旱災若此,奉天畓必枯涸,而水根畓亦枯否。廣州民曰,廣州則閏六月十一日有雨澤,旱災姑不太甚矣。上曰,汝聽朝廷之言乎?廣州民曰,昨夕得一犂雨稍蘇枯而種菁田矣。昨夕三十里冒雨入城矣。他漢所供,一如廣民。上曰,汝言不實矣。漢城府必抄入右漢矣。上曰,從今幾日不雨,而猶可支吾耶?曰,時時驟雨未洽,且有蟲災,秋事未可預知矣。上曰,此言欲撑後足,彼漢之說可笑,而亦多術矣。上命入京兆郞金履亨曰,此等農人,何以率來乎?對曰,適入城內,故率入矣。上曰,右漢之言,將信將疑,未可準信矣。元仁孫曰,修撰任㻐以經筵官隨駕矣。以暑瘧昏塞徑出,宜當仰請禁推,而此與無端徑歸有異,推考警責,何如?上曰,依爲之。出擧條上命宣傳官三人,分送東西南郊摘奸雨澤,限五十里馳往,明日還來事,下敎,還宮後諸臣以次退出。
己卯閏六月二十五日辰時,王世子祇迎入對時,右副承旨李泰和,事變假注書安寬濟,記事官李海鎭,記事官尹冕東陪從。王世子具翼善冠·衮龍袍·玉帶,以乘輿由集英門出,詣仁政門外降輿。步過仁政門,乘輿詣敦化門外降輿,泰和曰,相禮不爲當中告降輿,推考,何如?令曰,依爲之。出擧條入幕次大駕還宮時,詣板位祗迎後,乘輿由敦化門還宮時,詣仁政門外降輿,步過乘輿如初,由集英門入大內,承史以次退出。
己卯閏六月二十五日未時,上御宣政殿。同副承旨入侍時,同副承旨安,假注書尹慶龍,記事官金普淳·李之晦,諸臣以次進伏。上曰,承旨持入上言。上曰,今日捧上言,意在體昔年,其數不多,其何曠日乎?關係重者四張外,一倂勿抄猥違,卽下各該司上言爲二十四張,初拔司空哥上言矣。上曰,此上言曾已聞知,非訓將,曾何以致此乎?勿爲拔去,上曰,暗行李瀰,只往二過而久不還,可怪。曰,瀰之爲人甚善矣。上曰,卿徒知其善,則此不知李瀰也。上笑曰,一經李瀰則聞其語音,而孰不知之也。諸臣以次退出。
上在昌德宮。常參以代理停,經筵停。
初昏,流星出斗星下,入南方天際,狀如拳,尾長如二三尺許,色赤。
藥房都提調李,提調李昌壽,副提調具允鈺啓曰,伏未審夜來,聖體調攝,若何?親禱社壇,徹夜將事,冒炎還宮,不瑕有傷損之節乎?寢睡·水刺諸節,何如?今日雖非日次,臣等與諸御醫入診,詳察聖候爲宜,中宮殿氣候,何如?王世子氣候,何如?臣等不勝區區憂慮,敢來問安,竝此仰稟。答曰,知道。寸雨旋止,此心一倍,何暇諭候,何心示脈?勿爲入診,內殿氣候,今已夬愈,六一散·益元散,當隨時進御,各加劑五貼以入,勿爲問候,此後依前日次問候,宜矣。
中宮殿,藥房口傳問安。答曰,知道。
李泰和達曰,大司憲鄭光忠初度呈辭入達,執義李壽德,掌令任鏡觀·李壽鳳呈辭,持平李世演·金尙集在外,今日以監察茶時之意,敢達。令曰,知道。
任瑋達曰,明日親祭齋戒,再明日正日,此兩日常參,頉稟。令曰,知道。
備忘記,今下弓矢,高嶺僉使金光泰處給送。
安啓曰,藥房三提調有稟達事,來詣請對矣。以承傳色,口傳下敎曰,已下敎於副提調,其止之。
傳于任瑋曰,禮房承旨入侍。
又傳于李泰和曰,爲民之事,當示世孫,明日仁政門外祗迎,光政門外乘轎,元良祗迎置之,時刻,以卯正三刻依前擧行。展謁後當省器省牲,分付儀曹,諸執事擇差,道由敦化門矣。
李泰和,以弘文館言啓曰,副應敎李命植,校理洪樂命,旣有只推之命,竝卽牌招入直,何如?傳曰,允。以副應敎李命植,校理洪樂命·李潭,副修撰南綺老牌不進罷職傳旨,傳于具允鈺曰,竝只推。
安達曰,檢閱李蓍廷自鄕上來云,卽爲牌招,何如?令曰,依。
具允鈺達曰,行左承旨元仁孫書批已下,卽爲牌招齋宿,何如?令曰,依。
安,以侍講院言達曰,本院文學尹冕東,姑降入直矣。以親病陳書徑出,下番闕直,事甚未安。新除授說書崔光璧自鄕上來云,卽爲牌招入直,何如?令曰,依。
具允鈺,以吏曹言啓曰,今此太廟祈雨祭親行時,大祝以下諸執事,當以侍從塡差,而呈辭受由傳旨未下,外或稱病,或稱在外,五十餘員執事,萬無推移塡差之路,事之寒心,莫此爲甚。稱病稱在外之人,本曹則請推之外,他無可施之罰,何以爲之,敢稟。傳曰,其君盛暑親行,而如此事不能推移,殊甚駭然,給之。
安,以吏曹言啓曰,今此太廟祈雨祭親行時,許多執事當以侍從塡差,而前銜中時,無職名人員,令該曹卽爲口傳付軍職,何如?傳曰,允。
具允鈺啓曰,二十八日太廟親臨祈雨祭擧動時,何承旨留院乎?敢稟。傳曰,右副承旨。
金尙耉,以兵曹言啓曰,明日宗廟親臨祈雨祭時,本曹郞廳侍衛從衛,及各差備,不可不備員,而佐郞李祉承身病猝重,勢難行公云。今姑改差,竝與正郞·佐郞有闕之代,卽令該曹以在京無故人口傳差出,以爲備員之地,何如?傳曰,允。
又以禁衛營言啓曰,來九月當八番右部前司,屬全羅道五哨軍兵,來八月二十五日京中逢點,九月·十月兩朔立番之意,本道監兵使處,預爲知委,何如?傳曰,允。
又以禁衛營言啓曰,來七月當八番中部後司,屬江原道五哨軍,兵逢點實數六百五十二名,已爲點閱整齊,來七月初一日,與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來七月·八月兩朔,應立右部中司屬忠淸左道五哨軍兵,六百七十名,已爲逢點整齊矣。七月初一日,與左司軍兵替代後舊軍放送之意,敢啓。傳曰,知道。
又以御營廳言啓曰,本廳來九月·十月兩朔,應立右部右司屬忠淸左道五哨軍兵,八月二十五日京中逢點,九月初一日,與中司軍兵,當爲替代立番,趁期調送事,本道監兵使處,依前知悉之意,敢啓。傳曰,知道。
備邊司薦望,以李彛章爲咸鏡監司,李殷春爲北兵使,吏曹口傳政事,以朴宗亮爲兵曹正郞,李長泰·張翰鳳爲佐郞。
以承傳色,口傳下敎曰,昨日社壇飮福片脯進御,則似是陳久者,明日則精擇事,分付奉常寺。
又以承傳色,口傳下敎曰,中官莫重傳旨混下,令該府處之徽旨,事過後二十九日捧入,人君當此盛暑,親行禱雨,豈皆稱頉乎?晩暑如此,有病或然,以俄者只推之儒臣塡其代,堂下侍從中,如有未敍用者,卽爲敍用,付軍職,使之塡差。
行左承旨元仁孫書曰,伏以,祔廟禮訖,聖慕冞深,封爵甲回,岡祝斯切,天休滋至,邦慶無疆,坤殿愆度遄復,世孫冊禮順成,中外臣工,孰不舞蹈?仍伏念罔勞賤臣,賞典猥叨,恩資有命,感惶兢惕,不知所以自措。夫敎印祗傳,竹冊宣讀,只是該房,依例奉行者,而今臣因緣濫渥,遽躋宰班,品級太驟,匪榮伊災,拊躬隕越,憂懼交中,宜卽陳懇,仰悉肝膈,而適値親禱動駕,冒沒承膺,仍爲陪隨,區區忱私,曷勝惶愧?瀝血控章。敢干睿聰,伏乞曲賜矜諒,幸亟導達,收還新授資秩,俾名器無玷,微分粗安,千萬顒祝。答曰,覽書具悉。日月如流,祔廟盛禮順成,賀儀載擧,愴慕之情,一倍如新,聖上封爵回甲,邦慶無前,慶忭之中,壼聖愆候,不日康復,縟儀已擧,尤切慶忭之忱,曷有其極?今玆陞資,式遵舊例,卿其勿辭焉。
判府事趙載浩書曰,伏以,天休滋至,邦慶荐疊,中宮殿水痘之候,不日平復,賀禮旣行,王世孫冊禮順成,縟儀載擧,臣民忭幸,曷有其極?當此百僚奔走跛躄俱聳之日,臣獨以癃廢,負罪之蹤,病伏楸下,遠阻呼嵩之列,揆以常憲,合被重誅。仍伏念臣之天廢痼疾,無望復起,前後負犯。莫非死罪,而幸蒙聖慈,得逭王章,薄竄未幾,甄復如舊,恩私罔極,感泣無地,而乃於月前,適因丘墓有事,情理切急,陳懇東來,已過二旬,旣伏聞邦家連有慶禮,則顧此釁深病廢之身。雖不敢遽入都門,而其在分義,亶宜舁到邸次,陳章引罪,仰請處分,以循嘉禮時已行之例,而第自被罪以後,冒炎舁病,水陸撼頓,三朔之內,行役幾半,積傷之餘,百病交作,重以暑症忒甚,泄變爲痢,飮啖專廢,眞元澌敗,委頓床笫,轉側須人。雖欲强舁就道,其勢末由,竟犯闕禮之罪,義分全虧,常理都絶,病裏惶隕,生不如死,玆因縣道,短章自引,而第以僻處峽楸,京報最晩,坤殿患候及賀儀,同日承聞。今此冊封賀禮日字又迫,道路往來之際,陳訟入達,亦未免後時臣罪至此,尤萬萬難贖矣。伏乞睿慈,俯垂諒察,亟賜鐫削,仍降威罰,以肅朝綱,以安私分,千萬幸甚。答曰,覽書具悉卿懇。壼聖愆候,不日康復,賀儀已擧,慶忭曷有其極?卿之所患,尙今未瘳,心用慮念,以疾未參,其何所傷,卿須安心勿辭,善攝焉。仍令曰,史官往諭。
己卯閏六月二十六日卯時,上御熙政堂。同副承旨入侍時,同副承旨安,假注書尹慶龍,記事官金普淳·李之晦,以次進伏。都承旨具允鈺,摘奸宣傳官慶尙左水使李昌運入侍事,榻前下敎,上命寫宗廟祈雨祭文,及永寧殿遣大臣行祭文。上曰,親祭時旣有前例,永寧殿一體遣大臣攝行。允鈺曰,旣製祭文,固知其不敢,而旣與在外大臣,有所會議請對之事矣。今聞宣傳官所達,則郊外雨澤,間多有之,聖上望七之年,連爲親禱,誠爲愍然,社壇行祭之後,旣得一霈,可質我殿下事天之誠,而安知今日又不驟雨乎?上曰,不見其形,願察其影,昨於社幕,雨漏沾紙,昨夕水標又爲一寸,陟降先靈,其或眷顧,而終不沛然。頃日令相曰,雖不廟祭,陟降豈不眷佑,此言則是矣,而當盡在我之道,昨雨而今晴,豈非願察其形者耶?旣發之行,不可中止,苟有益於民,予何愛毛髮乎?頃年尹惠敎曰,登高丘暴之,予欲爲之而未果矣。明日不雨,則吾當暴陽矣。上曰,外方經學學行之說,亦多過實矣。允鈺曰,近日未進湯劑,群情憫鬱矣。上曰,田疇想已龜折,玉食不甘,若服湯劑,則此忘民而負蒼蒼與陟降也。廷臣以我勉衛武公之事,而此等事每每沮之,是可怪也。曰,衛武公不過朝夕警戒,而殿下則親勞若此,若使衛武公當之,必不爲此矣。允鈺曰,臣誠淺言拙,擧傘·湯製二件事,終不肯允,實不勝悲泣之忱矣。上命水使昌運曰,此初任乎?曰,然矣。命陳經歷。上曰,今年幾何?曰,四十七矣。上曰,新延必上來,凡諸何如云乎?對曰,臣伏聞水營不免殘薄,而最可憫者,浦口水淺,船隻不能運行。上曰,船在陸上則掘之如何?曰,掘而卽塞,臣曾待罪宣川,亦有此弊而難堪矣。上曰,農事何如云乎?曰,永川以下稍登,永川以上,頗有旱災云矣。上曰,其亡其亡,繫于包桑,汝當勉旃。曰,臣本無才能,末由報效,以是爲日夜之憂矣。上曰,咸興君李森之幾寸族耶?曰,七寸曾孫行矣。上曰,予不忘古將也。上曰,釜山僉使給炭事,汝其愼之。上命摘奸宣傳官曰,東道雨澤,如何?曰,臣往汪深里,昨日雨澤大霈,早稻已熟矣。招問于農民則答曰,時時得驟雨,則猶可蘇枯矣。若曠日冷雨,恐未免失農矣。上曰,京畿之穀,比嶺南,如何?而近聞嶺南消息乎?曰,畿內好畓穀,與嶺南無間,而嶺南米價,一兩爲十斗,而牟則二石云矣。上曰,彼武以嶺人故質實矣。問其名,鄭文圭也。上曰,南道摘奸何在?曰,湖南人也。上曰,湖南田畓比京,何如?曰,京畿上等,爲湖南下等矣。臣聞全羅道則間二日間三日,連爲得雨,一兩錢爲十二斗米,米牟則爲二十斗。湖南之民,含飽鼓腹,不知旱云矣。上笑曰,異於嶺人,似不誠實矣。曰,臣往見水原,則未免凶歉矣。上曰,西道摘奸,何如?臣自昌陵至高陽,禾穀則無憂,而豆太稍凶矣。農民待雨,而有田者尤望雨矣。上曰,汝聞忠淸道消息乎?曰,向日大雨之後,時得驟雨。雖有鋤旱,別無渴悶之事云矣。上曰,高陽之民,昨得一霈,所言如何?曰,僅沃焦喉云耳。上曰,德水川,如何?曰,別無潤下,而姑不枯渴矣。農民非不望雨,而或恐冷雨之久注矣。諸臣以次退出。
上在宗廟齋室。常參以代理停,經筵停。
大駕入齋室後,王世子遣宮官口傳問安。答曰,知道。
王世子遣講官口傳問安。答曰,知道。政院·玉堂·藥房口傳問安。答曰,知道。
奉審後入齋室後,政院·玉堂·藥房口傳安。答曰,知道。
元仁孫,以禮曹言啓曰,近來宗廟祈雨親祭時,侍臣節次及前後部鼓吹,竝爲減去矣。今此宗廟祈雨親祭時,儀注節目中,侍臣鼓吹等節,依前例,不爲磨鍊之意,敢啓。傳曰,知道。
又以禮曹言啓曰,今此宗廟祈雨親祭時,自今日殿下別殿致齋,有司不啓刑殺文書,推啓享事。諸享官及近侍之宦應從升者,竝自今日宿於本司,致齋一日於享所,陪祭百官諸衛之屬守衛廟門者,各於本司淸齋一宿事,知委,何如?傳曰,允。
金尙耉,以兵曹言啓曰,在前經宿擧動時,大內巡檢等事,使入直兵曹都摠府堂上累次申飭事,例爲啓稟矣。今亦依此擧行之意,敢啓。傳曰,知道。
元仁孫,以侍講院言達曰,本院下番連日闕直,事甚未安。司書李普溫由限已過,卽爲牌招入直,何如?令曰,依。
傳于元仁孫曰,禮房承旨入侍。
以說書崔光璧牌不進罷職令旨,令于具允鈺曰,推考徽旨捧入。
李泰和達曰,都摠府郞廳來言,闕內各處入直軍兵夜巡檢之意,敢達。令曰,知道。又達曰,兵曹郞廳來言,闕內各處入直軍士,夜巡檢之意,敢達。令曰,知道。
吏曹口傳政事,以具壽國爲左通禮,申應顯爲右通禮。
上在宗廟齋室。
祗送後,世孫宮,政院問安。答曰,知悉。
以司書李普溫牌不進罷職令旨,令于李泰和曰,推考徽旨捧入。
李泰和達曰,兵曹郞廳來言,闕內各處入直軍士,夜巡檢云矣,敢達。令曰,知道。
李泰和達曰,都摠府郞廳來言闕內各處入直軍士,夜巡檢云矣,敢達。令曰,知道。
己卯閏六月二十七日卯時,上詣宗廟。祈雨祭擧動入侍時,行都承旨具允鈺,行左承旨元仁孫,右承旨任瑋,左副承旨金尙耉,同副承旨安,記事官邊得讓·朴相老·金普淳·李之晦,以次陪從。上具冕旒冠·絳紗袍,乘步輿出仁化門,詣仁政殿月臺。領議政金尙魯,藥房都提調李,提調李昌壽進曰,晩炎比酷,聖體若何?上曰,一樣。曰,茶飮進御後動駕,何如?上曰,方寸焦灼,何暇茶飮?尙魯曰,烈陽暴照,何不乘輦乎?上曰,禱雨之行,何避烈陽?尙魯曰,又何不張日傘乎?上曰,此則勉從卿請。尙魯曰,親祭體重,而諸執事多稱在外,事極寒心矣。上曰,諸執事在外人禁推,秋成則勘律。駕前下敎上出仁政門外駐輿,王世孫祗迎訖,上命進來路左。上諭曰,予今衝炎而行,此爲展謁乎?此爲何事乎?汝能知之乎?世孫仰對曰,爲祈雨祭動駕矣。上曰,然。今天不雨,而不雨則歲凶,歲凶則民散,民散則國不保,今也甚旱,於汝心沓沓乎?今予衰暮之年,如是勞動,冒炎而行,於汝心沓沓乎,於此兩事,何者最悶?世孫仰對曰,不雨故尤悶矣。上曰,若雨則予不勞動,故汝對云然耶?世孫仰對曰,誠然矣。上顧諸臣曰,沖年此對,能含包矣。上命還小次,上出敦化門,詣宗廟,至下輿所。上曰,通禮未及待令,而假通禮申遇文,倉卒周旋,其能得體,弦弓一張賜給。出擧條上曰,通禮不善周旋,一倂改差,各別擇差。仁孫曰,右通禮李運海在外,姑未肅謝,故右通禮,卽假通禮也。上曰,右通禮李運海先遞差,令該府處之。出擧條上命承旨書之曰,通禮只充其名,不爲擇人,當該堂上,從重推考。出傳敎上步入齋室,少頃,改具冕服,步出齋室詣廟前東門外,行四拜禮。上入門陞殿,奉審各室,又省樽所,又省器訖。上出門步詣永寧殿門外,行四拜禮。上入門陞殿,奉審各室,又省樽所,又省器訖。上還出門,步詣廟門北邊典祀廳,又省牲訖。上步入齋室,上曰,禮房承旨入侍,行左承旨元仁孫,記事官朴相老·金普淳·李之晦進伏。上御製御筆書諭世孫書,命仁孫讀奏訖。上曰,分付芸閣刊成冊子入內,可也。遂退出,通禮啓請祭正時,上具祭服,步出齋室,入詣板位行禮訖。上曰,堂下執禮徐命天笏記呼唱,累次斷續,爲先從重推考。上曰,第十一室齋郞洪樂純,祝史李仁培酌酒之際,不爲親執,竝從重推考。上曰,中官不爲陪行,擧措亦不謹,事過後一倂禁推。竝出擧條上曰,注書往考春坊日記,孝廟當己卯六七月內留住何處,詳細知來。上步出門還入齋室時,命承旨書之曰,有奉審事,還宮時歷臨于龍興宮,訓鍊都監龍虎營先後廂,路上留住,路自弘化門入仁政門。出傳敎上改具冕旒冠·絳紗袍,步出齋室至上輿所。臣相老奏曰,臣承命往考日記,則雖無大君日記,以瀋陽日記槪考之,則古己卯六七月間,孝宗大王連在瀋陽館所矣。上曰,似然矣。上乘輿命承旨書之曰,緣予誠淺,雨意漠然。雖爲民焦心,祔禮之後三朔之內,躬行享祀於太室,此則益無憾矣。旣行享禮,秋謁當觀日勢,同行廟見禮,令該曹待下敎擇日。出傳敎上曰,各道上來差員還宮後,入侍於仁政殿月臺。駕前下敎上乘步輿出廟門,詣於義宮入內。上曰,編次人入侍,兵曹參判蔡濟恭,行左承旨元仁孫,記事官朴相老·金普淳·李之晦,以次進伏。上命仁孫呼寫龍興舊宮御製小識訖,上命濟恭·仁孫較正訖,又命仁孫讀奏訖。上曰,卽爲刻懸于此宮,可也。遂退出。上改具翼善冠·絳紗袍,步出乘步輿。李曰,烈陽之下,又御步輿,何不思聖躬保護乎?上曰,親禱廟社,誠淺不雨,何心御輦以避烈陽乎?予欲留此宮,得雨而後還宮,而爲百官爲三軍,不得已還宮,而又何顧予體乎?上進發還詣弘化門,由建陽門入仁政門,詣仁政殿月臺,上降輿御月臺。上曰,各道差員入侍,至古阜郡守趙得敬。上曰,汝郡農事,何如?得敬曰,可得免凶矣,至瑞興縣監朴師建。上曰,汝縣農形,何如?師建曰,可得免凶矣。至彦陽縣監朴思恭。上曰,農形,何如?思恭曰,有豐徵矣。麟蹄縣監李龜老曰,亦有豐徵矣。靑陽縣監李琰曰,臣邑久旱,似不免大凶矣。上命退出。上曰,兵判進來,挾輦軍進伏庭中,以予言傳之,旣已親禱,而尙無雨意,所當更行親禱,而日炎異常,悶汝等暴露烈陽,必有生病之慮,故親祭姑止之,汝等其退去,趙雲逵承命宣諭訖,仍命退出。上曰,校理李潭入侍,潭入來,上屛左右挾侍,諄諄下敎于李潭,使之卽出。上命承旨書之曰,再次祈雨,微誠未格,雨意愈邈,顧我元元,此心焦灼,郊壇代犧,卽次第事,而爲百官爲三軍,其雖命攝,否德致旱,無誠漠雨,亦爲軍兵,不爲代犧。何心玉食,何謝彼蒼?自今日限得雨減膳,金吾·秋曹疏決。又曰,減膳,只大殿擧行。出傳敎又命書之曰,親祭後該曹不敢循例以稟,其若有稟,其日疏決相値,南壇遣重臣擧行。出傳敎上乘輿還入大內,諸臣遂退出,已午鼓矣。
上在昌德宮。常參以代理停,經筵停。
未時,太白見於巳地。
宗廟祈雨親祭罷後,王世子遣宮官口傳問安。答曰,知道。王世孫遣講官口傳問安。答曰,知道。政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
大駕詣於義宮後,王世子遣宮官口傳問安。答曰,知道。
王世孫遣講官口傳問安。答曰,知道。政院·玉堂·藥房口傳問安。答曰,知道。
大駕還宮後,政院·藥房口傳問安。答曰,知道。王世孫祗迎罷後,政院·玉堂口傳問安。答曰,知悉。
李泰和達曰,明日常參取稟。令曰,停。又達曰,領府事兪拓基上書到院,而親祭正日留院之意,敢達。令曰,入之。
傳于元仁孫曰,日熱如此,世孫祗迎,光政門外爲之,服色歷臨後,以黑團領爲之。
令于李泰和曰,雖未能躬陪大殿,爲民祈雨,悶旱之意,曷有其極?其令亦爲減膳事,分付。
傳于金尙耉曰,微誠未格,烈陽若此,初意體昔年爲民之聖意,欲留于此,以待油然,思三軍之苦心,不忍抑持,命諸司預備乘輦。雖許相臣,以此心乘輦,此負陟降也。吾軍曝陽,亦何心坐輦?仍以小輿待令。
傳于安曰,編次承旨及侍衛編次人入侍。
傳于金尙耉曰,諸司預備。
李泰和達曰,金吾·秋曹疏決事,命下,而判義禁李鼎輔,刑曹參議徐命膺再度呈辭留院,不得備員,何以爲之?敢稟。令曰,給之牌招。
又以侍講院言達曰,本院下番連日闕直,事甚未安,司書李普溫,說書崔光璧牌不進,兼司書·兼說書俱未差,他無推移之員,輔德李堣,文學尹冕東竝卽牌招,以爲推移姑降入直,何如?令曰,依。
又以侍講院言達曰,本院下番連日闕直,事甚未安,司書李普溫,說書崔光璧,旣有只推之令,竝卽牌招,以爲推移入直,何如?令曰,依。以司書李普溫,說書崔光璧牌不進罷職令旨,令于任瑋曰,竝推考徽旨捧入。
李泰和啓曰,副校理李福源旣參親祭大祝,而不爲身病出仕,副修撰南綺老,以其親病,陳書自外徑歸,原書以親祭正日,纔已退却矣。竝推考警責,玉堂上下番俱空,事甚未安。副應敎李命植,校理洪樂命,副校理李福源,副修撰任㻐,竝卽牌招推移入直,何如?傳曰,允。
又達曰,卽者藝文館檢閱金普淳,以其親病,陳書徑出原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
領府事兪拓基書曰,伏以,天休滋至,邦慶洊臻,壼儀旣正,愆候快復。王世孫冊禮,亦已順成,中外歡忭,曷勝形喩?臣以積罪待罪之身,頃差嘉禮時正使之任,事勢所迫,推移無路,義在召役,冒沒隨行,竣事之後,徑尋歸路,跡似逃遁,罪添逋慢,日者竊聞藥院移直。又不敢偃然在家,進伏近城之地,以便承候,不意大朝鴻恩,特下別諭,慰勉備至,命卽入來,臣惶隕感泣,不知所出,顧以前後享祀,非比尋常,復廁周行,實近放肆,旣末由仰承德意。又未敢入參賀班,留過禮成之日,還伏舊寓,進退之際,無往非罪,固宜早入文字,仰請嚴譴,而當暑勞攘中暍喘喘。今始扶籲於貳極之下,臣罪至此,尤萬萬矣。伏乞离明,亟令削臣之職,治臣之罪,以肅朝綱,以安私分,千萬幸甚,臣無任云〈云〉。答曰,覽書具悉卿懇。壼聖愆候不日康復,賀儀已擧,慶忭曷有其極?聖敎特諭之後,卿何過爲若此?卿須安心勿過辭,卽日入城焉。仍令曰,史官往諭。
上在昌慶宮。常參以代理停,經筵停。
未時,太白見於巳地。夜四更,流星出奎星下,入南方天際,狀如拳,尾長三四尺許,色赤,光照地。
藥房都提調李,提調李昌壽,副提調具允鈺啓曰,至誠虔禱一霈尙靳,伏想聖心焦憂,不遑寧處,徹夜行祀,冒炎還宮,連次勞動之餘,伏未審聖體調攝,若何?寢睡·水刺之節,何如?湯劑其已進御乎?臣等久未入診,且當日次,臣等卽與諸御醫入侍,詳察聖候爲宜。臣等不勝區區憂慮,敢來問安,竝此仰稟。傳曰,知道。氣則一樣,下敎日入侍,宜矣。又傳曰,批答誤書以下,還爲入之,卽爲入侍。
中宮殿,藥房口傳問安。答曰,知道。
具允鈺達曰,明日祈雨祭齋戒,常參,頉稟。令曰,知道。
李泰和達曰,大司憲鄭光忠,執義李壽德,掌令任鏡觀·李壽鳳呈辭,持平李世演·金尙集在外,今日以監察茶時之意,敢達。令曰,知道。
具允鈺啓曰,祈雨祭祭文,令藝文提學製進事,命下矣。藝文提學李鼎輔卽爲牌招,使之製進,何如?傳曰,允。
又達曰,行左承旨元仁孫姨母,故通德郞閔百朋妻申氏身死服制,已行四日,出仕,何如?令曰,依。
李泰和達曰,明日親臨疏決時,諫院無進參之員,正言李顯泰待開門牌招,何如?令曰,依。以副應敎李命植,校理洪樂命,副校理李福源,副修撰任㻐牌不進罷職傳旨,傳于任瑋曰,竝只推,更爲牌招。
安達曰,待敎柳敍五自鄕上來云,卽爲牌招,何如?令曰,依。
又達曰,判義禁李鼎輔疏決命下之後,昨日違召,今日又不出仕,事甚未安。卽爲牌招察任,何如?令曰,依。
傳于李泰和曰,御史引見。
安,以宗簿寺官員,以提調意言啓曰,璿源譜略開刊印出,旣已粧潢矣。御覽吉日,今日官推擇則今月三十日爲吉云。以此日本寺堂上郞廳校正官,具儀仗鼓吹,陪進于仁政殿,大殿進上及中宮殿進上,與承旨請承傳色,由正門捧入,世子宮進獻,與侍講院官員,請承言色捧入,世孫宮進獻則與講書院官員,請傳言色捧入等事,分付各該司,國朝御牒·王妃世譜,亦爲修正矣。一體陪進,御覽後還下之意,敢啓。傳曰,知道。
又以禮曹言啓曰,南壇遣重臣擧行事,命下矣。依聖敎風雲雷雨山川祈雨祭,不卜日來七月初一日,遣重臣設行,而自前南壇祈雨攝行祭時,例爲竝行於雩祀壇矣。今亦依前例同日雩祀一體設行,何如?傳曰,允。
又以侍講院言達曰,本院下番連日闕直,事甚未安。司書李普溫牌不進,說書崔光璧陳書入達,兼司書·兼說書俱未差,他無推移之員,輔德李堣,文學尹冕東,旣有只推之令,竝卽牌招,以爲推移姑降入直,何如?令曰,依。以輔德李堣,文學尹冕東牌不進罷職令旨,令于安曰,推考徽旨捧入。
具允鈺,以奉常寺官員,以都提調提調意言達曰,祭享所用中脯一色,異於他樣物種,非猝乍間辦備,而今春等所造之脯,因別祭之浩多,餘存者至少,前頭元祭所用,太半不足之餘,又當祈雨別祭,所入之脯。若不及今造置,則將不免臨時闕封生事之患,來秋等中脯,限一百貼急先造成,以爲前頭祭享無弊繼用之地,何如?令曰,依。
又以侍講院言達曰,本院下番連日闕直,事甚未安。司書李普溫,說書崔光璧,旣有只推之令,竝卽牌招,以爲推移入直,何如?令曰,依。
李泰和,以兵曹言啓曰,禁軍甲冑中破傷者修改之役,今日畢役,二番羽林衛禁軍處分給之意,敢啓。傳曰,知道。
又以兵曹言達曰,新除授全羅監營中官成碩臣素患痰病,近甚添劇,呈狀乞遞,有難等待其差復,今姑改差,何如?令曰,依。
又以兵曹言達曰,忠壯衛將金始躍,素患關格症,今甚越添,萬無起動,呈狀乞遞,宿衛輪番之任,不可久曠改差,何如?令曰,依。
又以義禁府言達曰,諸執事朴盛源·沈履之·任珹·南彦彧·崔台衡·鄭恒齡·朴聖源·李德海等,竝禁推,秋成後勘律事,傳旨啓下矣。任珹·南彦彧·崔台衡·朴聖源等,今方待等於本府,卽爲拿囚,朴盛源下去京畿龍仁地,沈履之下去江原道原州地,鄭恒齡·李德海下去坡州地云。依例發遣府羅將,竝拿來,何如?令曰,依。
又以義禁府言達曰,黃海前水使李國賢,龍媒前僉使李弼大等,拿處傳旨啓下,而俱在任所,李國賢交龜後,發遣府都事拿來,李弼大交代,發遣府羅將拿來,何如?令曰,依。
工曹參判申思建書曰,伏以,天休滋至,中宮殿愆候遄臻康復,日吉辰良,王世孫冊禮次第順成,率土慶忭,曷有其極?伏聞大朝殿下靜攝之中,爲慮亢旱,當此極熱,社壇動駕,太廟親禱,乃在數日之內,達夜將事之餘,玉體不瑕有損,臣不勝區區憂戀之忱。仍念臣素有伏暑之疾,每當盛夏,輒如期而至。近又復發,日夕呻楚,而邦慶洊疊,義不敢偃息,强策趨參於前後朝班,失汗過多,衰氣變敗,日前公退,纔及私次,猝然昏窒,不省四到,急灌藥物,僅得回甦,而胸膈痞滯,喘息急促,種種症情,俱係危厲,竟不得進參於迎送之班,駿奔之列。有臣如此,生不如死,病裏惶懍,常憲是俟。伏乞离明,鐫遞臣職。仍治臣罪,以肅朝綱,以安私分,千萬幸甚,臣無任云云。答曰,覽書具悉。壼聖愆候不日康復,賀儀已擧,慶忭曷有其極?卿其勿辭,調理察職。
正言安兼濟書曰,天休滋至,邦祿無疆,中宮殿愆度遄復,王世孫冊禮誕行。凡在臣民,曷任蹈忭?仍伏念臣賦性本自疎率,處事每欠詳愼,一出臺省,觸處生疣,榜目之考閱,宜精而反犯不謹之失,試院之傳說,易訛而遽有不審之論,致勤匪怒之敎,荐犯遞罷之罰,事雖無心,咎實自取,私心悚恧,無所容措,何意薄譴未久,恩敍旋降,薇垣召旨,遠宣於湖邑省親之際,臣誠仰感俯惕,冞〈增〉隕越。今當邦禮荐仍,百僚奔奏之日,尤宜章皇趨膺,少伸常分,而顧此臺端,爲狼狽之地,微諒有守株之見,榮寵不可徒恃,公議不宜冒咈,躅踧徊徨,進身無路,而負辜賤臣,旣承恩命,息偃自在,義所不安,强策登程,祇欲爲來詣自劾之計,行及畿甸,重中毒暑,急癨兼發,叫苦旅店,神氣委綴,食飮專却,症情危惡,萬無自力前進之望,不得不猥從縣道,略陳短書,逋傲之咎,尤合萬殞。伏乞离明,俯諒危懇,亟賜鐫削臣職。仍治臣罪,以嚴朝綱,以警具僚,千萬幸甚,臣不勝云云。答曰,覽書具悉。邦慶無前之中,壼聖愆候,不日康復,賀儀已擧,慶忭曷有其極?爾其勿辭,從速上來察職。
說書崔光璧書曰,伏以,天休滋至,邦慶稠疊,坤殿愆候,遄臻康復,世孫冊封亦已順成,賀儀荐擧,輿情懽忭,日昨大朝殿下爲民憫旱,親禱廟社,冒暑動駕,徹曉將事,聖體凡節,不瑕有損,區區不勝憂慮。伏念臣跡本遐賤,性又庸騃,不足比數於人,而僥倖一第,志願已足,一切榮塗,初非意望所到,不意初登筵席,猥蒙我大朝恩諭,自顧蟣蝨小臣,何以得此於聖明也。臣誠感戴洪私,繼之以惶愧踧踖,乃者春坊新命,忽下夢想之外,除旨遠頒,馹召繼降,榮光所被,鄕里聳觀,在臣闔門,感泣攢祝,固當如何,而第未知淸朝難愼之政,明主嚬笑之愛,何爲而有此擧也。噫,胄筵勸講,孰非重任,而今臣所叨,係是參外極選。苟非文學才望,拔萃於新進者,莫宜居之,是豈如臣不肖所可僥冒,而濫吹也哉?伏況特敎調用,旣出常格之外,銓任通擬,又在分館之前,假令臣眞可以備數於是任,卽此數事,便是引義,必辭矢心,難冒之一端也。夫人臣事君之道,分義廉隅,有時乎互爲輕重,而至若新登仕路,初除淸顯者,則去就一節,尤宜嚴愼。苟使臣惟知趨走之爲恭,不恤貪戀之可戒,徒恃寵靈,揚揚苟膺,則非但喪一己之廉防,其如招搢紳之譏議,何哉?臣自被誤恩,五內爽惑,恭俟駁正,迄未有聞,晩始伏聞庭設候班冊禮退定,一向偃處,義所不敢,章皇趲程,觸冒盛熱,中晹忒重,擔曳寸進,來伏城闉,僅有日矣。臣旣不以官職自處,則咸造賀班,雖無其望,在途遲滯,未及期日,罪無所逃,臣心悚惶,尤復若何?今以下番闕直,牌招連降,而株守難變,鐵限在前,荐犯逋傲,未蒙例勘,罪戾冞積,情地益蹙,玆敢披瀝肝血,仰瀆睿聽。伏乞离明,俯賜鑑諒,特令鐫削臣新授之職,以重官方。仍治臣逋慢之罪,以肅朝綱,千萬幸甚,臣無任云云。答曰,覽書具悉。壼聖愆候,不日康復,賀儀已擧,慶忭曷有其極?聖上至誠憫旱,兩次親禱,達夜將事,焦悶曷諭,爾其勿辭,從速察職。
禮曹參判吳遂采書曰,伏以,天休滋至,洪慶疊臻,坤殿愆候,不日康復,世孫冊禮又成,賀儀次第而擧,臣民蹈忭,曷有其極?伏況日者聖上,至誠憫旱,親禱于宗社,衝冒畏日,兩夜徹曉將事,靜攝之候,不瑕有損,區區下忱,又不勝焦慮之至。仍伏念臣本不才無學,老而竊科第,立朝又幾於三十年矣。其受大朝恩造,與天無極。凡前後所歷履,罔非至榮顯,萬不稱於臣身者,而迫於恩威,不克固志堅辭,一意叨濫者多矣。今於負愧垂死之日,新命忽降,以臣爲弘文館提學,臣聞命憂慄,惶駭戰掉,益不省所出。此豈可以倫擬於如臣者哉?列朝以來,必極一代文翰之選,而從前膺是任者,非負詞苑聞望之重者,莫或居之,顧今世降,而人物之衰久矣。其簡選之嚴,隨而不及古,雖遠甚,然未有若臣之可愧,而可駭者也。臣幼罹酷罰,伶仃失學,長益無聞於家庭,數十年陸沈科臼者,唯隨人之後,剽摘而止,至於詞章家型範,全無染指,殆瞽者無與於文章之觀。雖朋友知臣愛臣者,未嘗以此相期許,此實一世人之所共知也。假令臣萬一有彷彿於斯者,臣之今年,居然迫七旬矣。枯朽癃廢,惴惴無生人之事,雖日用竿牘之微,全不管省,況可與聞於朝家詞命之重乎?古人所云,壯也猶不如人,今老矣無能爲者,誠臣之謂也。是宜公議有言之者,而尙闃然無聞,臣亦怪之矣。不容泯默無所籲告,敢略入文字,披瀝情實,仰瀆於貳極之下。伏乞睿慈,諒臣種種衷懇,無絲髮假飾,特令鐫改臣新授提學之任,毋令貽詞苑之羞,招士友之笑,以之安意待盡於餘日,不勝萬幸,臣無任云云。答曰,覽書具悉。壼聖愆候,不日康復,賀儀已擧,慶忭曷有其極?聖上至誠憫旱,兩次親禱,達夜將事,焦悶曷諭,卿其勿過辭,從速行公。
判義禁李鼎輔書曰,伏以,天休滋至,邦慶稠疊,坤聖愆候,不日康復,王世孫冊禮,亦已順成,臣民慶忭,曷有其極?伏念臣年衰病痼,筋力耗竭,而適値朝家多事,忍死奔走,頃於賀班,中暑忒重,擔軀還次,轉成泄痢,症情危篤,涔涔之中。惟我大朝連有親禱之擧,而末由叨參於陪扈之班,方切悚蹙之中,昨因聖上憫旱,疏決有命,以致給單牌招之令,而斷無可强之勢,連日荐違,罪積逋慢,病裏悚惶,覓死不得。此際又有祈雨祭文製進之命,召牌狎臨,當此大小朝禳災減膳,至誠虔禱之日,其在分義,固當趨承,而第目下症形,一味苦劇,登溷無算,身不貼席,元氣澌敗,無往動作,莫重祭文,不敢言病,扶舁入闕,依樣畫葫,艱辛副急,而明日疏決,萬無登筵之望,略陳短章,退歸私次。伏乞离明,俯諒臣病重實狀,遞臣金吾之任,俾免狼狽之患,治臣逋慢之罪,以昭法紀,千萬幸甚,臣無任云云。答曰,覽書具悉。壼聖愆候,不日康復,賀儀已擧,慶忭曷有其極?卿其勿辭,從速行公。
己卯閏六月二十九日辰時,上御熙政堂。藥房三提調入診時,都提調李,提調李昌壽,副提調具允鈺,記事官邊得讓·尹泰衡·李之晦,醫官金履亨·李以楷·金德崙·金履貞·金福齡·慶絢,以次進伏。上曰,承旨先爲進伏。上命書傳敎曰,烈陽杲杲,雨意漠然,瞻彼四郊,心焉焦灼,南郊三次祈雨祭,依下敎擧行,而獻官疏決相値。故昨以重臣塡差事下敎,此壇體重,親祭之後,而入侍大臣亦請行以大臣塡差,令藝文提學撰進,位版陪進祭物等事,另飭該寺。曰,夜來,聖體若何?上曰,一樣矣。曰,寢睡·水刺之節,亦何如?上曰,寢睡則善爲,而水刺則日熱若此,故減矣。曰,連用聖慮,臣等亦誠淺,藥院劑進者退却,不勝鬱悶矣,脚部之證,何如?上曰,不關係矣。上曰,汗痘乍出旋消,氣韻可知矣。昌壽曰,汗痘之出,必是傷損之致也。曰,中宮殿氣候,若何?上曰,如常矣。面部又有汗毒,牛黃六一散半劑用之後卽差,今日半劑亦進矣。曰,日熱如此,王世子氣候,何如?上曰,一樣矣。曰,王世孫氣候,亦何如?連爲祗迎,無致損之節乎?上曰,無恙矣。昌壽曰,聞講書院官員之言,頃日御製,世孫誦之云,不勝奇幸矣。上曰,然乎?予使誦之,果誦之矣。上曰,世孫之以雨不來,爲沓沓之對,亦料外也。左右顧見,初有如何之心,而能以此對之,誠異矣。且靷躬聽諭之狀已備矣。昌壽曰,天性矣,左右軍兵,皆帶喜悅之色矣。上曰,下敎中官誤書誤傳,從重推考事。出榻敎曰,使醫官診察,何如?上曰,依爲之。諸醫以次診脈候退伏曰,脈候左右三部數滯之中,度數不均,右寸脾胃脈候亦虛軟,顯顯不足矣。諸醫所奏略同,曰,不待醫官之言而知之,臣等亦斟量聖候矣。議藥,何如?昌壽曰,書出議藥伏望矣。上曰,以何心書之乎?百姓暴照烈陽,予亦暴陽後心安,而今亦其雨其雨,杲杲出日,雨意終漠然矣。曰,雖如此,安知今日內而不來乎?上曰,船人則見一點雲點風云,故予見點雲,欲使船人見之矣。曰,驟雨則連來矣。昌壽曰,悶旱者,爲百姓之事,而不御輦輿,亦盛德也。爲臣下者,旣知盛德事,則孰敢仰請,而但此非其時也,至於湯劑之却御,此豈事理乎?且古人云,毋忘在莒,殿下則已忘昨冬矣,輕重大小,何不思之乎?上曰,予安知今日脫縗服冕?又行六禮,而乘輦時見輦軍流汗,則不如步行。古語云,未聞以一人治天下,不以天下奉一人,今又雨意漠然,予何心服藥乎?曰,宋仁宗禱雨太乙宮時,爲其臣所請,而臣等之心,亦豈下於宋臣乎?但仰念寶算,此非如此之時,與宋仁宗時有異矣。若聖躬致損,其在百姓之心,亦當如何?昌壽曰,殿下連行將事,姑無大段致損,僥倖也。聞醫官之言,脈候不足,此豈不伏悶乎?上曰,予見趙錫愚於侍衛班,忽思昨冬。予心亦不好,而爲百姓之心,實自忘其身矣。昌壽曰,卽今則專有爲民之盛念,故聖躬之致損,殿下不自覺矣。雖行南壇,亦可尋常,而此何恃尋常之時乎?臣則雨不來不足爲悶,而惟慮聖躬矣。王安石以不足畏,爲小人,而臣則以雨不來,不足畏矣。曰,彼蒼,亦豈不知爲民之誅乎?上曰,天命君師,而如予者則苟充矣。曰,天心之愛惜我殿下,當如何,而殿下何不體天心乎?聖體若致損,則此豈事天之道乎?昌壽曰,側修之道,不在貶損聖躬,伏望顧念聖躬焉。春秋盛時,無如保嗇聖躬,而況望七之年乎?曰,請書議藥焉。上曰,予不必却藥也。少賜暇焉。曰,昨見減膳傳敎,限得雨之敎,亦過矣,而此則不請矣。至於湯劑,何不進御乎?昌壽曰,減膳,憂災之事,湯劑,保嗇之事也。憂災保嗇之道,竝行似好矣。曰,臣等若今日入侍,不受下敎而退去,則得罪於太廟矣。上曰,過矣。昌壽曰,大小輕重之別,願加三思焉。曰,臣亦經筵之臣也。當以陳戒奏之矣。聖上何如偏滯乎?藥與減膳,其有大小輕重之別,殿下何不念此乎?上曰,若相持則亦非誠實底道也。上命書傳敎曰,爲民慮心,何暇服湯,面諭入侍,而其爭若此,上下相持,止泊無期,依請理中建功湯加劑五貼以入,而此時服湯,亦未可必。明日且有酬應之事,粟米飮,依所請煎入,宜矣。上命書傳敎曰,明日疏決當親行,而文書御覽件外,以草文書擧行。只時任領·左相·秋曹·三堂·三司,各一件修整事,分付。允鈺曰,儒臣闕直,無入參者矣。且南綺老則徑出矣。上命書傳敎曰,今聞南綺老撕〈捱〉分義,其涉過矣,牌招察任,李福源其時雖不稟,此乃竝擬之職。今無該房再度呈辭,廉隅且伸,亦無撕捱之端,一體牌招察任,洪樂命·李命植·任㻐許遞,其代後日政擧行,諸臣以次退出。
己卯閏六月二十九日酉時,上御熙政堂。御史入侍時,右副承旨李泰和,京畿暗行御史李瀰,記事官朴相老·尹泰衡·李之晦,以次進伏。上命瀰讀奏,書啓。上曰,各邑勸農之政勤慢,何如?瀰曰,近來勸農綸音十行懇惻,守令誠心奉承。故大抵多勤少慢矣。上曰,李以楷可謂徼惠矣。譽吏交代,爲治甚難,故許礈不猛,而吏認爲猛矣。上曰,閔百奮·韓德一,予欲面飭,予則慮柳重臨·許礈,不慮蔡膺祜。今書啓如此,可謂設網得鴻矣。上曰,書啓還下,承旨更爲持入於他日也。瀰曰,站幕負卜之弊,前後朝令申飭,何等至嚴,而冒犯者近猶不止,其在紀綱,誠極寒心。臣於暗行時,適入漣川地一站舍,有過去喪行之自本官定吏護送者,責出站民多數,負卜以去,以致站中民人怨聲,喧藉行人。此等冒禁之事,爲其守令者實難一一致察,而此則本倅旣送吏護行,則犯禁與否。雖曰,全然不知,不能檢飭之失,在所難免,漣川縣監柳重臨,拿處,何如?上曰,依爲之。其所犯禁,在乎行人,亦令攸司從重科治,當該道臣下敎之下,亦不檢飭,從重推考。出擧條李泰和曰,疏決命下,而判金吾以實恙不進,何以爲之?命書之曰,莫重疏決,疏首不可無長席,而判義禁李鼎輔其果實恙云,許遞,其代金聖應除授,牌招察任。出傳敎又命書之曰,爲御史許遞今已復命,明日入侍,儒臣無人,御史李瀰校理除授,前都事金鍾正副校理除授,牌招察任。今聞副修撰南綺老,副校理李福源,特敎之下,皆已違牌云,俱涉過矣。況南綺老之撕捱,曾已下敎,以一時下敎,何敢若此?分義道理,尤涉寒心,當初下敎,其雖撕捱,末梢下敎,爲人臣何敢恬然?李福源之再度受由,廉隅旣伸,往事撕捱。亦若南綺老,此兩儒臣,若不承命,將至於國無綱,雖夜深更爲牌招入直。出傳敎以次退出。
上在昌德宮。常參以代理停,經筵停。
金尙耉達曰,備邊司郞廳來言,今日賓廳坐起日次,而疏決相値,頉稟。令曰,知道。
又達曰,今日賓廳坐起日次,旣已頉稟,所當持公事入對,而祈雨祭齋戒相値,頉稟。令曰,知道。
安達曰,持平李世演,下諭後過限不爲上來,依定式遞差令旨,及禁推徽旨捧入之意,敢達。令曰,知道。
以司書李普溫牌不進罷職令旨,令于金尙耉曰,推考徽旨捧入。
元仁孫,以侍講院言達曰,本院下番連日闕直,事甚未安。明日常參時宮官,亦無以備員,司書李普溫,旣有只推之令,說書崔光璧承批之後,亦不出肅,竝卽牌招,以爲備員進參之地,何如?令曰,依。
以司書李普溫,說書崔光璧牌不進罷職令旨,令于元仁孫曰,竝推考徽旨捧入。
傳于李泰和曰,江上御史同爲入侍。
元仁孫達曰,明日常參時,六曹長官當爲進參,而禮曹判書洪象漢,參判吳遂采,參議李惟秀,俱以病不進,竝待開門牌招,以爲進參之地,何如?令曰,依。
己卯閏六月三十日卯時,上御熙政堂。疏決入侍時,領議政金尙魯,判義禁金聖應,刑曹判書金尙翼,參判尹東度,同義禁蔡濟恭·南泰著,刑曹參議徐命膺,掌令李壽鳳,校理李瀰,右副承旨李泰和,記事官朴相老,事變假注書安寬濟,記事官尹泰衡·李之晦,以次進伏訖。尙魯曰,日熱異常,聖體若何?上曰,無傷。尙魯曰,寢睡·水刺之節,何如?上曰,夜則穩睡,而日旱如此,驟雨亦不下,奚甘玉食?尙魯曰,中宮殿氣候,何如?上曰,今則安過矣。尙魯曰,王世子氣候,何如?上曰,一樣。尙魯曰,王世孫氣候,何如?上曰,安順。上命承旨書〈之〉曰,有下問民事者,利川府使韓德一,麻田郡守閔百奮,分付道臣,卽爲上來。出傳敎又命書之曰,爲三軍雖命攝行,瞻彼南郊,此心焦灼,其雖攝行,安敢便處,述編亦云。今夜祭正時前二刻,入直承旨來詣集英門,諸執事齋沐禁草等事,另加申飭。出傳敎又命書之曰,禮房承旨牌招。出傳敎上曰,承旨進詣南壇祈雨祭所,祭官及諸執事·進排官,竝摘奸,祭物奉審後還來,請承傳色以啓。出榻敎又命書之曰,今夜咫尺徽寧殿,當聞贊拜之聲。噫,陞入此殿之後,朝臣攝事幾巡,予心愴然,八月朔日動駕相値於望祭,當爲親行,分付儀曹。出傳敎上曰,金吾文案先奏,秋曹文案次奏之,聖應讀至安相五。上曰,仍。上曰,若放相五而天乃雨,則予當卽放,而萬無此理,故仍也。諸臣少退還入,至朴盛源等,命書判付放,李運海·金興福·曺壽喆·朴鳳興·林世載·李國賢放,李弼大判付放,李世馨放,李澤減等,李元是·柳涵放,至金時粲。上曰,仍。尙魯曰,今日仍則將不免爲海島中鬼,寧不矜憐?伏願更加三思焉。上曰,予若放金時粲,則豈可曰盡人子之道乎?壽鳳曰,臣有所懷,敢此仰奏,三年之禮制甫訖,聖心之愴慕何極,凡在臣子,孰不均慼?彼金時粲,亦在侍從人也。官則玉署長,位則下大夫,豈無愴感之心乎?但箚子之規,異於章疏,不敢此等文字,自是古例,而批答辭意至嚴且截,有非臣子所可承聞,此實擧朝群下所共抑鬱者也。下敎辭意,實以常理之外,責之於金時粲,區區下忱,不能不慨然,伏乞還收批答矣。上曰,臺臣非矣。何敢若是營救也?仍以扇拍案,厲聲下敎曰,予將入內,不顧國事矣。瀰曰,臺臣誠是,而聖敎過中,竊爲慨然。上曰,金時粲比今世於昏君世界,此則予不足怒也。其於無臣子之禮何哉?臺臣·儒臣極非矣。竝罷職。出榻敎濟恭曰,臣於金時粲,曾無一面之雅,而目見殿下處分過中。故敢此涕泣陳達之,臣受國厚恩,頂踵毛髮,莫非鴻造,區區下忱。惟思裨補,聞殿下處分有得中,則臣亦與有榮焉。處分或有過擧,則臣終夜憂歎,今時粲眞有罪也,則臣何敢護時粲,而欺殿下乎?今時粲眞無罪也,則臣何敢不求時粲,而負殿下乎?惟是所被嚴敎,實非常情,殿下處分,終未免爲過中之擧,而今日臺臣·儒臣之言,莫非納吾君於無過之意也。何殿下不思群下之情乎?泰著曰,臣之所懷,一如濟恭,憫旱疏決,實是殿下憂民之盛意,而臺臣·儒臣,以一言而被罪,蒼黃退出,景象特慘,恐非殿下以身敎之意也。上曰,時粲心中昏黑,雖死於島中,固無足惜也,而譴罷臺臣,有非敎元良之道也。上曰,掌令李壽鳳,校理李瀰罷職還收,更爲入侍。出榻敎上曰,諸臣所奏皆是,予亦有所思,故特命還收,勿復以此事爲撕捱,可也。尙魯曰,聖敎至此,臣等不勝感歎欽仰。上曰,金時粲出陸,又命書判付李蓍建減等,洪述人·李光賢放,其餘皆仍,諸臣少退還入,江上御史李潭同爲入侍。上曰,御史有所聞,先奏之。潭曰,京江黑石村常漢巨福爲名人,以隣家女定爲子婦,婚日臨迫,而末乃奪取潛奸,此乃關係倫常之罪矣。上命承旨書曰,在外憲臣許遞,今聞御史所奏,關係倫綱,此非啓聞査覈者,校理李潭,持平除授,牌招察任,卽爲合坐窮問,若異所聞,日後次對時,登對以奏,其果實狀,此誠殺之無赦,令柏府依法正風俗。出傳敎潭曰,楊花津夫金分先之妻潤禮,本以良女,居在坡州,自幼使喚於隣居兩班李守一矣。李哥移居玄石里,故亦隨而上來,作夫移接於楊花渡,已有年所,而李哥稱以兒時,以二兩錢給價買得,私施刑杖,侵虐非常,壓良爲賤,自有其律,請令該曹嚴査重治,似矣。金尙魯曰,設令買得良人,買賣本有禁令,聞極駭然矣。上曰,令該曹嚴査究問後登對,稟處。潭曰,米廛升斗之高低操縱,宜自平市申飭,本非法司所關。故前因御史所達,三司出禁操縱,永爲嚴飭,而稱以斗升禁亂,猶不無備責之弊,更加嚴飭,何如?上曰,御史旣已陳達,更加嚴飭。潭曰,廣興倉官用依幕鋪陳等物,自官措備以用,勿侵貢人事,釐正廳節目啓下,而今則其弊又復如前云,極爲駭然矣。上曰,申飭之下,尙今徵斂於貢人,聞甚駭然,爲先從近今年所犯,當該官員令該府從重勘處。潭曰,耆老出身,有各其軍門收用之敎,故有屬處者皆得斗料,至於閒散則旣無屬處,江上居四五人,不無向隅之歎矣。上曰,分付銓曹,另加調用。潭曰,銓曹太高,軍門調用,似好矣。上曰,軍門之說,好矣。分付各軍門,另加調用。潭曰,龍山江前有御營廳倉舍,倉下居民三十餘戶,以運米等事,賴以爲生,故名爲御營廳契,作爲一洞,凡于洞役及多少出役專,當擧行矣。御廳移入京中之後,不可無變通之道,故前御史臣洪良漢具由陳達,至有移付隣契,通同應役之定奪,而尙不移付。事雖瑣屑,係是民弊,敢達。上曰,幺麽之事,尙不擧行,事體寒心。當該堂上從重推考,更加嚴飭。潭曰,廣興倉籃輿,不過用於倉庫封鎖時,而時任守金東鉉,番出入往來時,輒自大峴乘籃輿,貢人輩軍價稱冤,罔有紀極矣。上曰,聞甚駭然。令該府從重勘處。潭曰,田大同入內倉時,馬貰價從遠近,每駄或八升,或六升折定,而所謂馬契直掌朴壽長,本以頑漢,行惡無比,應給貰價,稱托不給,倉底民人不能支堪,怨聲藉藉,日前法司捉治照律,將至發配,而旋又徵贖放送。人皆失望,此雖微事,江民之生涯,專賴於此,更令該司各別嚴懲,遠地發配,毋至江民失業之地,似好矣。上曰,依爲之。潭曰,江上雜穀亂廛,與內外不得侵徵事,釐正廳節目啓下。其後雖無亂廛之弊,元納稅十三兩,變爲二十四兩,其爲弊端,反有甚於亂廛,請令平市署更加嚴飭。且丁丑正月親臨宣政門時,以亂廛事下綸音禁斷,而當有其弊,亦令嚴飭,何如?上曰,聞甚駭然。當該堂上從重推考,此後另加申飭。已上出擧條上曰,御史先退,潭趨出。上曰,秋曹文案奏之,尙翼進讀文案,至李德耉,命書判付訖,聖應·濟恭·泰著先退。東度讀至李無應崇,上命承旨書曰,曾前連啓時過,多年爭執者,古無此例,下敎者,侍湯中仰聞矣。況三覆酌處者,爭不過若干日,而臺廳長鎖,收殺無日,雖或詣臺,不顧遠近,謄傳故紙。今日疏決時,李無應崇事,推之可知。如三覆親行時,酌處者到配已久,其前酌處者,尙在囹圄,於臺臣任便,可謂得矣。不鬼不人蒙酌處,而在於囹圄者,亦豈非感傷和氣之一端乎?其若物故於囹圄,此何異於非我也刃也。事之寒心,莫此爲甚,此後職在喉院者,兩司不詣臺,其勿視若尋常,申嚴舊典。出傳敎至任昌周·朴東三,又命書之曰,任昌周以僞造印信,三年滯囚,朴泰三二年滯囚無一次訊問,事之駭然莫此爲甚,前後堂上,一傡從重推考。出傳敎至張尙渭,命書判付照律勘處,吳弼昌·曺夏建·李世垕放,白昌放,徐命垕·金注丈判付放,洪大儀判付減等,申可權·金相寬放,金述行減等,申弼孚·林庶男·金敏起放,金天命放,姜正學放,李寷減等,田召史減等,金召史放,李世瑞·洪禹鼎·鄭守誠判付減等,崔致回放,姜思佐減等,宋之明放,劉宅賢減等,臥隱金放,高致德放,金己贊放,金昌宙放,世隱介放,奇洽放,閔碩男減等,池點同減等,金忠國減等,沈涇減等,韓致良減等,南必大減等,僧淸允減等,也每減等,金贊起減等,姜北實判付減等,姜世煥判付減等,己才判付減等,其餘竝仍。上曰,秋曹堂上持文案,後日從近入侍事。出榻敎東度曰,星州朴文垕科獄事,領相議以爲,此則罪關一律,三尺至嚴。當此科場不嚴之時,尤不可低昻,則豈可以情理之可矜,多人之竝罹,輕議參恕乎?刑官道臣之爲此主緩之論者,俱未妥當云矣。此獄出於臣待罪嶺營時,故獄事顚末,臣果詳知矣。朴文渠,卽星州通引,而與封官陪吏趙順起,符同換封,文垕之名入於榜目,而旋卽發覺。故臣狀聞拔榜,而起此獄矣。其時則文垕·順起俱皆承服矣。其後文垕則援引李光泰,竊封換書。又是光泰所爲,順起則援引趙希三,謂是希三之所誘囑,獄情轉變,名入榜中之文垕,竊給祕封之順起,則皆停刑訊,文垕只刑三次,順起只刑五次,而李光泰·趙希三連施刑杖,光泰三十二次,希三四十一次,而至今未決者,未知其後端緖之,如何?致此蔓引,而當初首犯,在於文垕·順起矣。上曰,朴文垕旣是元犯,趙順起亦已換封。李光泰雖有參涉,其間異焉。不問元犯,加刑參涉,有違法例,李光泰·趙希三,停刑仍囚,朴文垕·趙順起,嚴刑取服事,分付。出擧條東度日,巨濟金檢同獄事,領相議以爲,屍體之要害傷處,極其狼藉,其被打明白無疑,則檢同,前後招托以自縊,果是粧撰之辭,而明今,雖曰常女,與其夫近十年同居生子,乘其夫之出他,遽往隣邑,遽奸他人,則檢同之推尋亂打,不是異事。若究其情,無必可死之罪,而限死杖問,似涉可矜,參酌勘處,恐或不妨,至於甘山,視檢同尤宜輕勘云矣。甘山,卽檢同之兄,而不過推尋明今時,同爲往來者,至今滯囚,尙不決放,誠異矣。上曰,領相獻議是,檢同參酌定配,甘山放送。出擧條東度曰,尙州崔丁民獄事,領相以爲月丹淫奸情節,渠之奸夫,亦旣自服,渠與奸夫,偕逃被捉,本夫之狀明白無疑。蓋中路見捉,卽其奸贓也。執贓而戕殺,便同奸所也。丁民之死不死,惟係於執贓與否而已。安有殺於道則可恕,殺於家則爲殺獄之理哉?丁民之當初成獄,殊未得當,似當用奸所捕捉之律,惡萬則亂本在渠,加刑遠配,恐不可已云矣。大臣之議,不出法意,臣等之見,亦無異同矣。上曰,依領相獻議施行,惡萬嚴刑一次後定配。出擧條東度曰,開寧金義三獄事,領相以殺獄檢驗,何等嚴重,而屍體之腹部腎囊傷處,旣如此,則初檢官之初不詳審,以因病致死。懸錄實因者,誠甚疎忽,當該檢官似當拿處,道臣之不爲論責,亦有其失,似當警責獻議矣。此則大臣之議,出於嚴獄禮之意,道臣檢官,誠有疎忽之失,而大抵此獄,不無疑端,關係甚重,恐宜反復詳覈而處之,臣有迷見,敢此仰達矣。上曰,依大臣議施行,道臣從重推考,秋堂起疑,後日登對時,此文案更爲持入。出擧條諸臣遂退出。
己卯閏六月三十日三更,上御涵仁亭前庭。坐直承旨入侍時,行左承旨元仁孫,同副承旨安,記事官朴相老·尹泰衡·李之晦,以次進伏訖。上命仁孫,呼寫御製遣大臣南壇祈雨祭夜記懷訖,仍命校正,又命讀奏。上曰,注書召入春坊官,臣相老趨出引弼善閔塾進伏。上曰,春坊官在何處?相老曰,春坊官在春坊矣。上命承旨書曰,三次祈雨,雨〈意〉愈邈,今番三次,何敢自顧,而悶百官之連日勞苦,恤三軍之盛暑曝陽命攝矣?其於四次,宜當躬行,而仁政月臺旣諭,挾輩軍,豈忍以一次命攝,姑息營軍乎?其令該曹觀今明日,若不霈然,四次祈雨祭北郊,遣大臣攝行,祭文亦令提學撰進,蜥蜴祈雨祭,其當兼行,而童子亦赤子也。以予否德又何苦孺子乎?故不諭矣。又命書之曰,今日晝講爲之。時刻以辰正一刻擧行。又命書之曰,晝講命下,儒臣不備,兩儒臣違牌,其涉寒心,竝先遞差後禁推,過中旬講後勘律,沈履之校理,鄭光漢副校理除授,李明煥·李商芝副修撰除授,一體牌招察任。又命書之曰,爲民祈雨,祭雖命攝,其君露坐庭中,其若自內春坊不知,勢所固也。春坊官員□□□春坊官員,從重推考。竝出傳敎上曰,莫重傳敎誤傳,當該□□□。出榻敎諸臣退出。
上在昌德宮。常參以代理停,經筵,只晝講。
下直,美錢僉使金鳳瑞。
元仁孫達曰,明日常參,取稟。令曰,停。
又達曰,右承旨任瑋,左副承旨金尙耉,今日不爲仕進,竝卽牌招,何如?令曰,依。
以左副承旨金尙耉,禮曹參議李惟秀等牌不進罷職令旨,令于安曰,竝推考徽旨捧入。
李泰和,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,依例復膳間,姑停之意,敢啓。傳曰,知道。
備忘記,〈傳〉于李泰和曰,今下弓矢,美錢僉使金鳳瑞處給送。
元仁孫達曰,檢閱金普淳由限已過,卽爲牌招入直,何如?令曰,依。
又達曰,今日晝講時,知事洪象漢·李喆輔·申晦,同知事金陽澤·趙暾·黃景源,皆以病不來。竝卽牌招,以爲推移進參之地,何如?令曰,依。
注書朴相老呈辭,代以任一源爲假注書。
元仁孫,以侍講院言達曰,本院下番連日闕直,事甚未安。今日常參時,宮官不可不備員,司書李普溫,說書崔光璧,旣有只推之令,竝卽牌招,以爲備員進參之地,何如?令曰,依。
以司書李普溫,說書崔光璧牌不進罷職令旨,令于安曰,竝推考徽旨捧入。
安,以弘文館言啓曰,新除授副校理金鍾正,時在京畿廣州地,修撰洪趾海,時在楊州地,經筵入番事緊,請斯速乘馹上來事,下諭。傳曰,知道。
有政。吏批,判書閔百祥進,參判金致仁進,參議黃仁儉牌不進,右副承旨李泰和進。
以徐命臣爲大司憲,李得宗爲大司諫,李東泰爲持平,朴起采爲獻納,李祉承爲正言,朴聖源爲輔德,尹勉憲爲文學,金元澤爲知義禁,成胤儉爲禮曹佐郞,金漢老爲宗簿正,崔昌國爲直講,李師曾爲典籍,李基敬爲江原監司,白尙絢爲陽川縣監,黃幹爲江原都事,申思運爲左贊讀,兼甕津僉使單李觀祥。
兵批,判書趙雲逵病,參判蔡濟恭病,參議柳謇病,參知鄭尙淳入直進。右副承旨李李泰和進。
護軍李柱國·尹天復·成頤臣·趙榮進·洪良漢·金勉行·李命植,副司直鄭光忠·任·洪樂命·趙·金尙集,副司果任㻐·李東泰,副司正李益修,同知單韓允度,僉知單朴來徵,僉知單沈鏽。
以承傳色,口傳下敎曰,莫重政望稽滯,當該中官禁推。
以吏曹參議黃仁儉牌不進傳旨,傳于李泰和曰,推考傳旨捧入。
李泰和,以兵曹言啓曰,去閏六月朔各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
又以兵曹言啓曰,去夏等能麽兒考講時,訓鍊院僉正閔頤壽,二次病不進,宣傳官李萱,一次講不通,一次病不進。殊無勸課之意,竝推考警責,何如?傳曰,允。
以京畿監司申本,判府事兪拓基月廩不受事,令于任瑋曰,令本道更爲輸送。
以濟州牧使狀達,格軍金乭同等渰死事。令于任瑋曰,渰死人等,令本道恤典擧行。
安,以禮曹言達曰,圖畫署司果祿遞兒窠付祿人金斗樑,遭母喪,其代畫員金厚鎭,依前例永爲許付,何如?令曰,依。
李泰和,以義禁府言達曰,京畿監司狀達據,刑曹粘目內,忠淸道京試官李宜馣移本府處之事,達下矣。李宜馣今方待令於本府,卽爲拿囚之意,敢達。令曰,知道。
又以義禁府言啓曰,今日疏決時,時囚罪人利城前縣監李德耉考律勘處事,命下矣。取考律文,則凡奉制書有所施而違者,杖一百,李德耉杖一百,盡行,追奪告身,而杖則以極熱,收贖放送,何如?傳曰,允。
又以義禁府言啓曰,疏決單子啓下各道,定配罪人中海南縣,今奉熊川縣老郞,竝減等,珍島郡金聲律雖重,稚騃之人,旣參酌,當疏決,其本鳳齡,特爲出陸,端川府金鳳壽減等,江陵府李尙賢放,鍾城府宋瑜不齒人類足矣。其本在渠父,其父旣故,特爲放送,肅川府李世馨所坐雖重,方當疏決,特爲放送,三水府李元昱,端川府柳涵等竝放,瑞山郡李澤酒禁申嚴之時,所坐不輕,累輕大赦。又當疏決減等,黑山島金時粲,所坐雖重,今當疏決,特爲出陸,鏡城府李蓍建減等定配,身死未蒙放罪人黑山島洪述人,蔚珍府李光賢竝放,未及拿來罪人李國賢放,李弼大放送,令帥臣決棍事,付標啓下矣。放送事及減等罪人,今奉·老郞·金鳳壽·李澤·李蓍建等,依前罪目,仍其配所竝減等,徒三年改錄,未及拿來罪人李弼大,令帥臣決棍放送之意,發關分付於各該道臣,珍島郡金聲,海南縣出陸,黑山島金時粲,長城府出陸,而依前罪目,發遣府書吏羅將,押送于各其配所,何如?傳曰,允。
李泰和,以左邊捕盜廳言啓曰,卽者右邊捕盜大將具善復,傳布聖敎內,有左邊時囚罪人一體疏決之命矣。本廳所囚賊人,爲十三名,而近因齋戒。雖或有未盡究覈者,皆不過穿窬之類,元無關係緊重者,時囚十三名,依傳敎一倂參酌放送之意,敢啓。傳曰,知道。
又以右邊捕盜廳言啓曰,今日入侍時,罪人疏釋事,親承下敎。故直往本廳罪人等七名處,宣布聖敎後,特爲放送之意,敢啓。傳曰,知道。
正言李顯泰書曰,伏以,殷制已闋,禮行祔廟,聖算無疆,歲回封爵,聖心愴喜,當復如何?天休滋至,邦慶荐疊,中宮殿患候平復,王世孫冊禮順成。仰惟我邸下忻忭之思,嘉怳之情,曷有其極?凡在含生,莫不蹈抃。仍伏念臣至庸極陋,最居人下,倖竊科第,濫通朝籍,備數簪紳,已踰涯分,而薇垣寵除,遽下於千萬夢想之外,臣誠惝怳踧踖,不知措躬之所也。夫臺省之職,上而匡輔君德,下而繩糾官邪,立殿陛爭是非,與宰執,相可否。其爲責任不輕而重,儻非言議風采聳動一世者,則莫宜居之,顧臣素乏骨骾之資,且無儻直之氣。今於見職,萬不近似,鶴軒鵜梁,未足以喩,此不稱之狀,司直之地,宜有駁議,而仄竢累日,迄未有聞,望違嚴召,亦未蒙勘,狼狽窮蹙,茫然失圖。人臣事君,分義雖重,當官量力,冒玷爲懼,宜不敢唐突承膺,而適値國有大慶,職忝從班,爲參盛禮,黽勉暫出,而今若寅緣事會,抗顔蹲居,毫無報效,徒以一條華銜,行呼唱於道路,則非但私心之悚恧。必將重貽四方之譏嘲,其爲辱聖簡而羞臺閣,非細故也。且臣素患痰癖之症,十年癃痼,發作無常,日昨祭班駿奔之際,失汗過多,腠虛風襲,癖氣上衝,扶曳還家,作一籧篨,達夜叫痛,昏倒不省,卽者大朝殿下,有親臨疏決之命,庚牌儼臨,而以此病狀,萬無自力趨參之勢,臣罪尤萬萬矣。玆敢略入文字,疾聲呼籲於貳極之下。伏乞离明,察臣才氣之不可堪,諒臣病勢之不可强,亟賜鐫改,以重名器。仍治臣罪,以嚴邦憲,不勝萬幸,臣方乞免矣。不宜贅及他說,而有懷耿耿,敢此附陳焉。臣於冊禮之日,仰覩我王世孫天資英睿,日表溫和,周旋進退,雍容中節。此實我東方億萬年無疆之福,顧今德器成就之望,比前懸殊,尤宜使之日親正士,懋勤講學,而若其密邇之地,有覩有聞,爲傚爲則者,莫切於邸下之以身敎之。邸下勤于學,則世孫必從以孜孜,邸下倦于學,則世孫必從以嬉嬉,以至一言之害義,一事之興仁,無不觸類而效之,其幾至重,可不懼哉?伏聞大朝臨殿宣冊之際,以十六字懿訓,勉戒我世孫,丁寧勤懇,有足聽聞。邸下當體大朝貽謨之至意,惕然反顧,先篤乎時敏之學,誘而掖之,先修乎溫文之德,導而迪之。凡於燕安濩蠖之際,日用事爲之間,遏抑嗜欲,充養善端,毋使寒曝之相襲,則其爲世孫之觀感興起,當如何哉?易曰,蒙以養正。又曰,果行育德,見今世孫衣尺漸長,良知日進,此時訓迪之道,不容一日少緩。惟邸下念玆在玆,臣於目下事,又有一二可言者,黃海監司鄭玉,人本疲殘,年又老暗,意外藩臬之擢,一世皆驚,而不有堂箚之斥,冒膺補外之命,廉防大壞,物情俱駭,此等之人,何以責按察之任乎?雖以今番唐船事言之,患生營下咫尺之地,而人多致傷,則威不能董飭帥鎭,可知,報謄列防粧撰之狀,而語欠辨破,則明不足覷得情僞,可知,而畢竟拿罷之律。只歸於帥臣,玉則晏然無事,國家刑章,恐不宜如是斑駁,臣謂黃海監司鄭玉,宜施譴罷之典也。正言安兼濟,爲人佞詐,行已鄙悖,跡遍當路,言議反復,初入臺地,行止飄忽,已多一世之嗤點,而向者一書,指意閃倏,大違臺體,萬口皆言,貽羞搢紳,如此之類,不可置之於耳目之列。臣謂正言安兼濟亟施改正之典,而檢擬之銓官,亦不可無警,推考,可也。答曰,覽書具悉。歲月如流,孝昭殿祔廟盛禮順成,愴慕一倍于中,大朝封爵年甲載回,賀儀已擧,壼聖愆候不日康復,慶忭之忱,曷有其極?所陳體念,而海伯事,伊時大朝特敎除拜之後。又因堂箚,而大朝特命入侍,因令辭朝,則此乃大朝處分也。旣非冒膺,則敢以壞廉防駭特情等語,有所攻斥,誠可寒心,至於唐船事,豈可竝及道臣乎?安兼濟事有懷輒陳。雖曰,臺體改正之請,亦可駭也。
掌令任鏡觀·李壽鳳,持平李潭箚曰,臣等卽伏見前正言李顯泰書批,乃有先遞差後罷職之令,臣等竊以爲過也。臺臣之有懷卽陳,乃其職也。其言可用則用之,不可〈用〉則不用而已。今乃誨責嚴截,譴罷隨至,是豈重臺職來言者之道,而況其言,不過官師之規乎?臣等適有事齊會本府,目見言官被罪,相顧不勝憂歎。伏乞亟收前正言李顯泰遞罷之令焉。答曰,覽箚具悉。此等挾雜私意之人,焉敢若是護乎?其涉寒心矣。
校理李瀰書曰,伏以,邦慶稠疊,王世孫冊禮順成,臣民懽忭,曷有其極?臣數旬行遭,旣飽暑濕,舊恙新祟寧復自力,而館職特除之命,乃在反命之日,逃遁不得,黽勉持被,忽於昨筵少退之時,寒氣外縮,毒熱內攻,昏仆僵臥,神識昏瞀,急試開利之劑,稍緩危急之勢,而餘氣未已,猶往來胸膈間。臣豈不知少請將息之暇,以丐晷刻之安而恩諭之下,義分是懼,不得不拚死强作,復隨諸臣之後,而中焦升降之氣,又發於前席頫伏之際,幸因大僚陳白,伏承先退之命,歸到直廬,全無省覺,多般調治。今過經宿,而目下諸症,有加無減,宛轉叫苦,作一籧篨。今日常參,亦無以進參,病裏戰恐,求死不得,顧此區區犬馬之疾,若不及時醫治,則頃刻之間,實有汚穢淸禁之慮,今方舁出私次,疾聲仰籲於离明之下,伏乞亟遞臣職,以尋生路。仍治臣罪,以徵慢蹇,不勝大願。答曰,覽書具悉。爾其勿辭,調理察職。
副修撰李商芝書曰,伏以,祔廟禮訖,聖慕彌切,封爵甲回,崗祝斯騰,天休滋至,邦慶稠疊,坤殿愆候遄復,世孫冊禮順成,此實宗社無疆之福,臣民慶忭,曷有其極?仍伏念臣於病伏涔涔之中,忽伏承玉署特除之命,驚惶感激,罔知攸措。臣稟氣甚脆,不比平人,自經春間危疾,僅存形殼,少失將攝,輒復澟綴,不但臣所自危,見之者亦莫不危之。頃當聖上憫旱,親禱社壇,見差祭官,未敢言病,强詣享所,猝中暑癨,昏倒不省,實有汚穢淸齋之慮,至煩付標變通之擧,自歸屑越。尤增悚懍,擔曳還次,雜施湯焫,僅得少甦,而仍致眞元益敓,食飮專廢,時月之間,復起爲人,實無其路,天牌下臨,望斷承膺,有臣如此,生不如死,況且臣自來蹤地,不容復廁於三司之列。雖無此等病情,夤緣冒出,有壞廉隅,以此以彼,去就一節,尤無可論。伏乞离明,亟命有司,治臣罪犯。仍令鐫刊,得以安意調息,以卒生成之恩,千萬幸甚。答曰,覽書具悉。日月流邁,孝昭殿祔廟盛禮順成,愴慕一倍之中,聖上封爵回甲,〈邦慶〉無前,壼聖愆候不日康復,賀儀已擧,慶忭之忱,曷有其極?爾其勿辭,調理察職。
黃海監司鄭玉書曰,伏以,天休滋至,邦慶無疆,我大朝受爵歲回,又行迎渭之禮,坤聖違豫之候,遄收勿藥之喜,王世孫冊禮,亦次第順成,臣民懽忭,曷有其極?臣本以無似,猥膺藩任,材非大受,職是重寄,人器不稱,臣固自知,果有人言,實爲臣當遞之端,而縣道陳書,竟歸例讓,及至都下,申籲見阻,留邸閱月,便成維谷,適大僚筵達,大朝聖敎嚴急,促令辭陛,旣錫以諭書,又繼以賜物,威顔咫尺,逃遁不得,區區私義未敢略陳,蒼黃出城,馬首西向,言之者又已踵發,而其言誠亦理當矣。臣雖愚昧,非不知人言之爲嫌,而旣已發行在道,不敢回程中輟,黽勉赴任,今近數旬矣。抑志强情,孤寄如贅,對守令先言當遞,臨吏民先自內愧,軍國百務,叢積蝟興,而伈伈俔俔,無計振刷,憚壓之望,管轄之責,決非如臣賤弊可以冒當,此臣之所當遞者也。臣之到界,在本月旬後,而歷審沿道農形,則六月大水之後,濱海者水沈,依山者川破,築筒者潰決,間有高曠處,獨免水患,而差有可望矣。近來老炎成旱,如焚如灼,方當禾粟胚胎發穗之時,一雨不下。今已月餘,兼以蟲患大發,遍滿野峽,蠶食枯穀,葉盡至心,水田·高田,將成赤地,遠近民人,相率號訴,出則擁馬請審,入則盈庭求活,俯聽民隱,反省〈自〉己,哀彼赤子,亦何罪焉?此實按道匪人,而有以致之,此臣之所當遞者也。海沿唐船之出沒,年來之所恒有,彼不過以漁採爲業,而隨其現發,從便呵逐,有如蚊蝱之驅去也。日前延坪島之近入,實是曾前所罕有之事,而龍媒僉使之逼迫生事,臣亦實難免不謹申飭之責,至於印符之失而復得,旣是數日內次第得聞之事,此是隨其所聞,隨卽狀聞者,而畢竟歸於狀語差爽之科,問備薄罰,不足以宥,臣安得自以已勘,而晏然而已乎?此又臣之所當遞者也。臣以疎逖百無取之材,當此不堪勝之任,其有駭物情,而自速愆尤也。至再至三,蚊負甚重,狼敗已及,則在臣自處之義,固不可仍因冒據,而在聖朝試,可乃已之義,法當斥退之刊去之,藩任固已重矣。奚可一任其苟授而虛縻耶?況臣年旣衰老,素多疾病,平日所患痰癖之症,添劇於三年海邑之後,伏暑之症,又發於遠程衝炎之餘,飮啖專却,日事呻痛,離家千里,調救無人,狗馬賤疾,雖不足以仰瀆崇聽,而疾痛之呼,自有所不能已者也。伏乞睿慈,特賜鑑諒察臣情地之難安,憐臣疾病之難强,亟賜鐫斥,俾重寄無隳,私分得安焉。答曰,覽書具悉。聖上封爵回甲,邦慶無前,大禮順成,慶忭之中,壼聖愆候,不日康復,賀儀已擧,慶忭之忱,曷有其極?卿其勿辭,調理察任。
司諫李廷喆書曰,伏以,天休滋至,邦慶無疆,坤殿愆候,遄臻平復,世孫冊禮,次第順成。凡在臣民,曷任蹈忭?仍伏念臣頃忝參試之役,致速臺評,亦入譴罷之中,至今追思,愧悚冞切,而薄勘未久,旋蒙恩敍,不意薇垣新命,遞降於日前省墓之際。臣誠惶隕感激,罔知攸措,在臣私分,不敢偃息自在,强策登程,昨始來伏私次,而顧此亞諫,地望稍別。固非如臣衰疲譾劣所可堪承,況臣從前自劃之地,其不可冒玷之狀,實是通朝之所共知,去就一節,非所可論。且臣所患血暈之症,越添於冒炎驅馳之餘,委身床席,達宵叫苦,以情以病,萬無自力趨肅之勢,玆敢猥陳微懇,冒煩籲號。伏乞睿慈,特賜鐫削臣職,以昭法紀,以安賤分,千萬幸甚。答曰,覽書具悉。壼聖愆候,不日康復,賀儀已擧,慶忭曷有其極?爾其勿辭,調理察職。
獻納趙書曰,伏以,聖壽無疆,封爵之歲載回,日吉辰良,迎渭之禮順成,坤殿患候,遄臻康復,世孫冊禮,亦已過行,吉慶荐疊,縟儀屢擧,臣民懽忭,曷有其極?念臣頃叨見職,承命於適在鄕廬之日,身有軍銜,自陷於帶職擅行之科,睿度天大,罰止例勘,秪今追思,惶隕靡措,月前賀班退去之夕,忽聞老母病重之奇,章皇呈由,卽尋鄕路,歸護病母,得伸情私,而病狀一向危篤,方在焦遑煎泣之中矣。不意薇垣除命,又及此際,馹召繼降,催臣上途,臣誠驚惶感激,罔知攸措也。噫,臣素有難强之情勢,自劃於榮塗,積有年所,前後逋慢之罪,已不可勝言,到今株守難變,艮限依舊,去就一節,初無可論,而方當邦慶之無前,中外均歡,跛躄皆起,則揆以分義,參之情禮。固當竭蹶趨參於呼嵩之之班,粗伸舞蹈之誠,而顧臣母病,久在危域,風痺宿症。當暑陡劇,寒熱交作,而症形屢變,飮啖專廢,而眞元大下,藥餌無效,氣息如綫,目下諸症,實無時日痊可之望。臣以獨身,無他親屬之在傍者,坐臥起居,惟臣是須,醫藥療治,無人可托,臣於是雖欲轉動,其可得乎?欲伸常分,離側登途,則病無看護,而子職虧矣。迫於情私,任自留省,則迹涉逋慢,而臣分掃矣。左右思量,方寸如灼,臣之情事,豈不窮且阨哉?臣方獨自扶護,實無暫時離捨之勢,而不敢偃伏私次,前進一舍,拜章徑還,有臣如此,生不如死,罪戾層積,尤無所逃。伏乞睿慈,俯垂矜諒,亟削臣職名,以便救護。仍治臣辜恩慢命之罪,以昭法紀,千萬幸甚。答曰,覽書具悉。聖上封爵回甲,邦慶無前,大禮順成,慶忭之中,壼聖愆候,不日康復,賀儀已擧,尤切慶忭之忱,曷有其極?爾勿其辭,救護母病焉。
己卯七月初一日卯時,王世子座時敏堂。常參入對時,行左承旨元仁孫,記事官邊得讓,編修官閔塾,記事官李之晦,東班左參贊李喆輔,吏曹判書閔百祥,戶曹判書李益輔,漢城左尹尹鳳五,掌令任鏡觀,監察曺命喆,吏曹佐郞元啓英,戶曹佐郞李商舟,西班工曹判書宋昌明,兵曹判書趙雲逵,刑曹判書金尙翼,兵曹佐郞李台鼎,刑曹佐郞閔百寅,工曹佐郞崔道興,序立如禮畢,六曹長官上堂,以次進伏。百祥曰,此時民事,不可曠廢,而差員上來守令·察訪,尙不下直者多矣。數日內嚴飭下送,何如?令曰,依爲之。出擧條益輔曰,田稅,乃是維正之供,而今已初秋,尙多未收,該邑守令,爲先從重推考,各別催促上納,何如?令曰,依爲之。出擧條雲逵曰,本曹所納騎步價布,係是經費所需。故當番未收,滿一同,該邑守令營門決杖,載在贖典,以此觀之,朝家法意,豈不嚴重,而近年以來,各道守令,慢不擧行,過當未納之弊,愈往愈甚。事極駭然,當該守令,爲先緘辭推考,未收價布,嚴飭星火上送之意,分付該道道帥臣,何如?令曰,依爲之。出擧條尙翼曰,日昨京外罪囚疏決時,八路罪囚,更査持入下敎,故敢達矣。令曰,知道。仁孫曰,常參時六曹之進參,法意有在,而今日常參,禮曹堂上,無一人進參,參判吳遂采,參議李惟秀俱違牌,推考徽旨,及罷職令旨,當捧入,而判書洪象漢牌去來,尙無消息,事體誠未安,從重推考,何如?令曰,依爲之。出擧條仁孫曰,常參事體甚重,三司例當入參,而校理李瀰雖有病故,昨旣入直,今乃不參,事體未安,推考警責,何如?令曰,依爲之。出擧條鏡觀曰,請瑞虎等兩賊孥籍,亟令王府擧行。令曰,勿煩。鏡觀曰,請干連人英梅,更令鞫廳嚴刑窮問,期於得情。令曰,勿煩。鏡觀曰,請尹宅履·德喜等,更令王府拿鞫嚴訊,以正王法。令曰,勿煩。鏡觀曰,請島配罪人鼎九,亟令王府依律正刑。令曰,勿煩。鏡觀曰,請還收罪人桂永放送之令,亟令攸司依律處斷。令曰,勿煩。鏡觀曰,請罪人彦杓·陽祚等,仰稟大朝,更加嚴鞫得情。令曰,勿煩。鏡觀曰,請稟于大朝,潤東夏竝施應行之律。令曰,勿煩。鏡觀曰,請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。鏡觀曰,請定配罪人孝曾·孝順,稟于大朝,亟令王府,更加嚴鞫得情。令曰,勿煩。鏡觀曰,請稟于大朝,還收崔守仁定配之命,更加嚴訊,期於得情。令曰,勿煩。鏡觀曰,請仰稟大朝,爟·爣諸子竝令絶島移配。令曰,勿煩。鏡觀曰,請東星亟施孥籍之律。令曰,勿煩。鏡觀曰,請緣坐罪人抗,仰稟大朝,亟施孥籍之典。令曰,勿煩。鏡觀曰,請徑斃罪人尙轇,稟于大朝,亟行追施之律。令曰,勿煩。鏡觀曰,請逆賊時澤應坐者,稟于大朝,竝施一律。令曰,勿煩。鏡觀曰,請稟于大朝,逆慬以大逆律施行。令曰,勿煩。鏡觀曰,請還收罪人應昌酌處之令,依律處斷。令曰,勿煩。鏡觀曰,請稟于大朝,還收減等罪人柳東垣·尹光纘·吳命佑·吳重觀·趙載敏·李聖望,放送之命,依本律還令仍玆定配。令曰,勿煩。鏡觀曰,請殺獄罪人老秋,僞造印信罪人梁德秋,稟于大朝,竝命依律勘斷。令曰,勿煩。措辭倂見上仁孫曰,持平李顯泰上書到院,而有承旨持入承批之例,故敢此持入矣。令曰,讀奏。承旨讀奏訖,命書批答曰,覽書具悉。歲月如流,孝昭殿祔廟盛禮順成,愴慕一倍于中,大朝封爵甲年載回,賀儀已擧,坤殿愆候,不日康復,慶忭之忱,曷有其極?所陳體念,而海伯事,伊時大朝特敎除拜之後,又因堂箚,而大朝特命入侍。仍令辭朝,則此乃大朝處分也,卽非冒膺也,而敢以壞廉防駭物情等語,有所攻斥,誠極寒心,至於唐船事,豈可竝及道臣乎?安兼濟事,有懷輒陳,自是臺體,則雖緣過聞,改正之請,亦可駭也。又命書令旨曰,臺臣之中所重在焉。故下答而其下兩事,不無挾雜,事極寒心,正言李顯泰先遞差後罷職,以次退出。
己卯七月初一日辰時,上御熙政堂。晝講入侍時,知事洪象漢,特進官具善復,參贊官安,武臣沈蒙希,侍讀官鄭光漢,檢討官李明煥,記事官邊得讓,記事官尹泰衡·李之晦,以次進伏。上讀前受音大學,自所謂誠其意者,止傳之六章,上番,讀其下傳之八章,上又讀新受音訖。光漢曰,此章前旣累講,今無逐章仰奏,而以大體言之,修身齊家,雖匹庶,不可忽焉,況人君乎?今殿下六禮纔過,關雎麟趾之化,莫非文王脩齊之工也。伏望加勉於此焉。象漢曰,儒臣所奏,誠襯切矣。以七情有所忿云云者言之,若或有一於此,則此非修齊之道矣。齊家二字,殿下之工效已著,則今無可仰勉,而伏望益自加意焉。上曰,昨日下敎,亦爲之,而周南之治,姑捨之。凡常之事,亦無所效矣。象漢曰,雖堯·舜·孔·孟,無自足之心,而殿下每臨筵發此敎,雖出於謙遜之德,惟願勿爲退托,益加省察焉。上曰,予非謙讓,果實題語也。明煥曰,五字之病,人所難免,而君臣之間,敬畏而不敢匡救,則此非敬畏之道,哀矜敖惰,亦如此,惟在僻字之病矣。此實各別省察處也。上曰,中庸之中字爲之,則無此病,而中字之工果難矣。明煥曰,格物致知後察之,則無此病矣。上曰,一言蔽之曰,思無邪無不敬,而中庸則一誠字之工也。上謂光漢曰,儒臣才爲講書院官員,予欲問之矣。世孫連爲講學,而有所酬酢之事乎?光漢曰,連爲講學,而頃者御製訓諭,大朝有使之讀誦之敎,故臣仰問讀誦與否,則世孫答以誦之,故臣仰請一聽,則世孫卽誦之,而一字不錯矣。上曰,然乎?象漢曰,臣相見禮時見之,凡節非凡,實人心之攸係也。其時事,臣當奏之矣。臣等立於堦下,世孫亦降階而立,臣等不敢先上,世孫擧袖請上,臣等更請世孫先上,則世孫答以師傅先上,而應酬如流,臣等不敢一向强請,臣等陞一級,則世孫亦陞一級,臣等陞二級,則世孫亦陞二級,隨見隨行,節節不錯,折旋動容,自遵繩墨,臣等反恐失措矣。思其年歲,不過沖年,而倉卒之際,動止若是中節,其爲慶幸,當復如何?光漢曰,祗迎時臣請降立,則卽爲降立,少不稽緩矣。上曰,頃者社稷擧動時,予欲聞其對,有所發問,則初則不無羞澁之意,終以雨不來爲對,是實慮外矣,象漢曰,此良知良能也。上曰,訓諭之際,非但俯首聽命,祗迎之時,鞠躬之狀,儼然矣。但太夙成,是可慮也。象漢曰,冊禮時大臣在前,臣等在後,莫不相顧而欣欣,又有神異者,拜禮之節,與大朝規模酷似矣。其時領相,顧見臣曰,此則一奏於大朝云云矣。上曰,不知者必以予謂敎之矣。象漢曰,雖或敎之,豈如是酷似乎?象漢曰,當此之時,山林碩德之士,實爲招致,置之講院然後,殿下可以無憂矣。上曰,金元行何在乎?象漢曰,在於渼陰,而在朝之臣,亦以入來勸之矣。上曰,人君不可無敬憚之臣,至於世孫,亦不可無敬憚之臣矣。象漢曰,臣猥叨世孫師之任,非不欲間間入參講學之時,而但禮節多有不便之端,不可不一番經稟矣。曾在辛酉年間,金奉朝賀爲世子師時,以降堦迎上之禮難便,請單行相揖禮之意,稟達,則以相對單拜,爲之下答,此必小朝承大朝之命而然也。王世孫講學時,師傅等入參之節,宜有酌定,故敢此仰達。上曰,此金奉朝賀所講定者也。依世子禮只行單拜,可也。出擧條象漢曰,王世孫講規凡節,不可不以春坊例,倣而行之矣。春坊有一月兩次會講之規,講書院則何以爲之乎?上曰,除兩司,依爲之。出擧條上曰,雨意漠然,今則無望雨之心矣。象漢曰,兩次親行祈雨,必致損傷,而又見夜下傳敎,則有徽寧殿親祭之命,聖意所在,臣等知之,而實爲伏悶矣。上曰,展心後少安矣。曰,禮判所奏,實出於血誠矣。昨夜徹宵露坐,而臣等則不過焦迫而已矣。曰,臺書及東宮批答持入矣。上命先讀批答訖,又命讀原書。上曰,鄭玉若是侮之,而必狼狽矣。至唐船事。上曰,欲以唐船事驅人,誠難矣。承旨讀至安兼濟佞詐之句。上曰,近來人心,每一矢倂射,豈不難乎?上曰,李顯泰誰也?承旨曰,李興宗之族云矣。上曰,持而出去也。上命書傳敎曰,武科監試官不可不備員,在外臺臣許遞,政官牌招開政,在京無故人備擬,諸臣退出。
上在昌德宮。常參以代理停,經筵停。
元仁孫達曰,明日常參,取稟。令曰,停。
又達曰,右承旨任瑋,今日不爲仕進,卽爲牌招,何如?令曰,依。
以右承旨任瑋牌不進罷職令旨,令于安曰,推考徽旨捧入。
傳于李泰和曰,備局次對,今日爲之。
又傳于李泰和曰,日勢已晏,大臣·備堂單子,勿爲書入,卽爲詣閤,頃命持入者持入。
備忘記,〈傳〉于元仁孫曰,前僉使金喜誠,自戊辰都監,今番祔禮時,嘉禮冊禮都監,皆效功。且曾經僉使,其人精詳,特爲守令承傳,令銓曹待窠擧行。
承旨任瑋·金尙耉許遞,代以鄭存謙爲左副承旨,以金光國爲右副承旨。
假注書安寬濟服制,代以韓東岳爲事變假注書。
李泰和啓曰,利川府使韓德一,麻田郡守閔百奮,依下敎來待矣。傳曰,入侍。
元仁孫,以侍講院言達曰,本院下番,連日闕直,事甚未安。司書李普溫,說書崔光璧,旣有只推之令,竝卽牌招,推移入直。新除授輔德朴聖源,文學尹勉憲,一體牌招察任,何如?令曰,依。
以司書李普溫,說書崔光璧,左贊讀申思運牌不進罷職令旨,令于李泰和曰,竝推考徽旨捧入。
安啓曰,今此北郊祈雨祭祭文,當爲製進,藝文提學李鼎輔卽爲牌招,製進何如?傳曰,允。
元仁孫,以禮曹言啓曰,昨日所下傳敎中,姑觀今明日,若不霈然,四次祈雨祭,北郊遣大臣攝行事,命下矣。雨澤尙靳一霈,依聖敎,北郊遣大臣祈雨祭,不卜日來初四日設行之意,敢啓。傳曰,知道。
又以講書院言達曰,本院新除授左贊讀申思運,除拜之下,不爲出肅,卽爲牌招察任,何如?令曰,依。
又以吏曹言達曰,兵曹正郞鄭枋,以差祭事,捉去本曹該掌書吏,亂施笞杖,近來祭官規避,已成痼習,至於移怒下吏,作此駭擧,尤是前所未有之事。事之寒心,莫此爲甚,後弊所關,不可置之,而本曹請推之外,無他可施之罰,何以爲之?敢稟。令曰,拿處。
李泰和,以兵曹言達曰,慶德宮假衛將金振熙,素患痰癖之症,近甚添劇,時月之內,萬無起動供仕之望,呈狀乞遞,今姑改差,何如?令曰,依。
又以兵曹言啓曰,今此謁聖武科初試,試官望,今方磨鍊,而當品中無故,可擬之人乏少,堂上曾經兵使人,竝擬以入之意,敢啓。傳曰,知道。
右議政李箚曰,伏以,皇穹垂佑,中宮殿愆候平復,王世孫冊禮順成,臣民慶忭,曷有其極?臣以無似,冒叨匪據,備員於藥院移直之時,受任於冊封監蕫之初,幸會邦運之休泰,獲覩大慶之稠疊,區區喜聳,實倍恒情,而乃以罔功之賤,混被賞勞之典,至於追施之恩,尤出格外,不惟臣之私義,萬萬不敢當,在聖朝愛嚬笑之道,亦不宜僭汰至此。且臣向見玉署長箚中,中批一款,箚着臣身,理宜自引,以謝公議,而始因內局之問候,繼有親禱之陪扈,泯默至今,在朝廷則雖喜其讜直,而在微臣則冞增其悚愧,況今亢旱若此,聖上憂勞,圭璧旣擧,靈應漠然。此莫非如臣憒憒,尸居台司,上無以調爕天時,下無以拯濟民窮,忘廉冒恥,淟涊不去者,有以致之,災異策免,旣有古事,尤不當素食苟容,以妨賢路也。臣昨禱南郊,而出日杲杲,戰恐怵惕,憂心如薰,席藁私次,刳瀝肝血。伏乞离明,亟垂照察,竝賜處分焉。答曰,覽箚具悉卿懇。壼聖愆候,不日康復,賀儀已擧,慶忭之忱,曷有其極?此等之說,聖上洞燭無餘,卿何掛念,卿須安心勿辭,亦勿引咎,卽起視事焉。
大司諫李得宗書曰,伏以,殷廬制闋,周梁禮成,臣民愴喜,曷有其極?天命申休,邦慶荐臻,聖上封爵之歲重回,坤聖未寧之候遄復,王世孫冊禮,繼以順成,仰惟睿情忻悅,當復如何?臣無任區區忭祝之忱,臣於杜門跧蟄之中,忽伏承諫長除旨,繼有召命,揆以義分,豈敢不顚倒承膺,而第臣資旣庸下,且有拙戒。凡於一切言議之地,自畫有素,十數年逡巡,便成鐵限,到今弁髦,寧有是理?且臣偏母年迫七耋,素抱負疾,居常澟綴矣。近値天氣酷熱,調補失宜,添得暑暍,證形陡劇,旬餘委篤,有添無減,臣方左右扶將,躬視藥餌,此際離捨病側,鎭日奔走於監試之役,實是情理之所不忍,玆將至懇,仰瀆於离明之下。伏乞睿慈,俯垂矜憐,亟命鐫遞臣職名,俾得安意救護,以伸至情,千萬幸甚。答曰,覽書具悉。歲月如流,孝昭殿祔廟盛禮順成,愴慕一倍之中,大朝封爵年甲載回,賀儀已擧,壼聖愆候,不日康復,慶忭之忱,曷有其極?卿其勿辭,先察職,後護母病焉。
獻納朴起采書曰,伏以,殷制已闋,祔廟禮成,伏惟我大朝愴廓之慕,儻復如何?天慶我東,聖算無疆,歲回封爵,而繼以中宮殿患候康復,王世孫冊禮順成,其在我邸下忻忭嘉悅之情,曷有其極?仍念臣以苫塊餘喘,望絶榮塗,而不意納言新除,遽下於千萬夢寐之外,臣惝怳感激,宜卽承膺,而顧以前後僨誤,非止一再,年前大臣之筵罷,爲搢紳難洗之羞,雖不敢以年久之事,仰煩陳暴,而其爲自靖之義,鐵限在前,何可諉以往役,而揚揚冒赴,以傷廉防也哉?且臣八耋偏母,自經喪制之後,氣息澟綴,若不保朝夕,而今當暑濕,暴痢添劇,食飮專廢。實無暫時離側之望,敢此疾聲仰籲於孝理之下,伏乞亟賜斥罷,以便救護焉。臣於目下事,竊有所憂歎者,略此尾陳,前正言李顯泰罷職之令,殊非容諫開言之道也。當此耳目寥寥之時,不唯不賜容受,而乃反摧折之,至於憲臣聯箚之答,亦有寒心等語。此豈平日所望於邸下者哉?言路杜塞莫甚,近日識者之憂,誠非細慮,則是宜邸下之所當深念處也。臣謂亟收前後嚴批,以爲重臺體來諫者之道,千萬幸甚。答曰,覽書具悉。歲月如流,孝昭殿祔廟盛禮順成,愴慕一倍于中,大朝封爵年甲載回,賀儀已擧,壼聖愆候,不日康復,慶忭之忱,曷有其極?李顯泰書語,非徒挾雜私意,海伯辭朝。旣出於大朝特敎,則渠焉敢以壞廉防等語,書諸章奏乎?所重在焉?故特令罷職,則三臺臣之聯名營護,極爲非矣。下答中雖有寒心之喩,優容亦至矣。爾今又敢若是營護,尤極未安,而所陳如此,寒心二字,特爲還收,爾其勿辭,先爲察職後護母病。
乾隆二十四年己卯七月初二日午時,上御熙政堂。大臣·備局堂上引見入侍時,領議政金尙魯,知中樞府李益炡,行司直金聖應,行禮曹判書洪象漢,漢城判尹李昌壽,吏曹判書閔百祥,司直具善復,司直崔鎭海,吏曹參判金致仁,戶曹參判趙明鼎,執義李壽德,校理鄭光漢,右副承旨李泰和,假注書任一源,事變假注書韓東岳,記事官金普淳·李之晦,以此進伏訖。上曰,監試官違牌者,何其多也?李泰和曰,憲府三臺臣則今日避嫌,故自政院,以試牌之已出,防之,而使之追後更爲,則不听而直爲出去。諫院則大司諫李得宗,獻納朴起采,司諫李廷喆,正言安兼濟,俱爲陳書未出,無一人可以牌招者,誠悶矣。上曰,試官望中,違牌者只二人乎?泰和曰,然矣。上曰,安兼濟則似當一番引嫌,而其餘三人,有何所懷也?泰和曰,別無大端所懷也。上曰,三臺之避嫌,何故也?金尙魯曰,三臺臣聯箚,以救李顯泰,而小朝下答嚴截,故以此避嫌也。上曰,元良下答,何以爲之耶?承旨誦之,泰和誦之。上曰,此則非漫應,精神及於下矣。上曰,監試官違牌中,任鏡觀·李壽鳳·李潭,今聞以元良箚答,撕捱云。元良頃日處置,代理後初也。予則曰,是矣,而三臺箚請,勿論本事,臺體得宜,聞其箚答,可見元良一勵之機,何過撕捱乎?只推更爲牌招,司諫李廷喆,大司諫李得宗,獻納朴起采違牌,亦無意義,只推一體牌招,下答後卽爲牌招,其令先察職後護焉。試牌當前,喉院之不捧,三臺之撕捱,其亦得體,而三書捧入,可謂曲循,捧書承旨,從重推考。出傳敎尙魯曰,此江原監司沈鏽狀啓也。以爲橫城之訓局·御營保米,麟蹄·春川之訓局保米,安峽之訓局守廳保米,自納之弊,與他邑,旣無彼此之別,依淮陽等邑例,錢二兩二錢式收捧上納事,請令廟堂,稟處矣。朝家爲軫東民轉輸之弊,旣許其以錢代米,又罷其自納之規,則今此四邑之民。均是東民也,其在一視之政,宜無異同,依狀請施行之意分付,而當初民瘼狀本中不爲竝擧者,雖有委折,未免疎漏,道臣及當該守令,竝從重推考,何如?上曰,依爲之。出擧條尙魯曰,此黃海前監司趙明鼎狀本也。以爲本道一勅支放之數,詳定釐正時,只以一萬二千兩,硬定節目,使之一應前日之所需,將至於大殿生釁,就前道最少之前例,以一萬八千兩,永爲栽定事,請令廟堂,稟處矣。詳聞本道事情,則一萬二千之數,果爲不足,而至於六千兩之加劃,未免太多。故俄在賓廳,反復商議,若以一萬六千兩,更爲酌定,則可以支當云。元節目中,以此數,改付標事,分付該廳,何如?上曰,依爲之。出擧條尙魯曰,行司直尹汲·徐志修,竝還差備堂,何如?上曰,依爲之。出擧條尙魯曰,李觀夏以竹山府使,入於繡衣褒啓,而方除吉州牧使矣。該道道臣,狀請前倅之仍任,如觀夏者,誠可試用於吉州也。上曰,李觀夏何人,而爲人精明乎?李益炡曰,李珌之子,李泰夏之弟,而爲人甚精明也。尙魯曰,臣曾自北關歸,敢以李昌運·李觀夏兩人之善治,有所仰達,而今果然矣。如竹山之弊邑,亦能善治,至入繡啓,誠可用之人也。趙明鼎曰,觀夏曾經長淵府使,至今長淵人,皆稱道不能忘矣。閔百祥曰,觀夏之爲倅也。不威而民畏,亦必有去後之思,蓋其爲治,約己而便民也。上曰,吉州前倅,何人也?金聖應曰,申光翼也。上曰,陽智縣監蔡膺祜,雖非栍邑,旣已不法。先罷職,令該府嚴問,登對時以奏。竹山前府使李觀夏,善治可尙,特賜熟馬之典,今聞吉州前牧使,道臣請仍云,新除牧使,卽觀夏也。三處善治之守令,豈不若申光翼乎?況此府,以領相騎判時所奏,其時擇除李邦綏者也。尤可此人,狀聞置之,其令催促下送。出傳敎上曰,吉州牧使李觀夏入侍。出傳敎上曰,備局堂上尹汲·徐志修還差。出榻敎洪象漢曰,皇壇望拜禮,例當於月內爲之矣。今月望日,亦一體擧行乎?上曰,微卿言,予幾錯了矣。上曰,今月十五日,皇壇望拜禮親行。出榻敎尙魯曰,今旣一日之內,眞殿·皇壇,竝爲親行,伏望徽寧殿則姑爲止之,如何?象漢曰,大臣所達,誠宜矣。伏望下循其請焉。李昌壽曰,日氣雖曰乍涼,晩暑猶可畏,一日之內,何可盡爲親行乎?一如大臣所奏好矣。上曰,大臣·藥院之臣,懇請,徽寧殿望祭攝行。出傳敎上曰,今日次對之進定,有意存焉,欲休數日,而五次則當親禱也。終是爲民之心不誠,故雨意尙漠然也。尙魯曰,對越之誠,無間於親行與否,何可不顧聖躬耶?臣等不能以死爭之,故下敎又及此,是實臣等之罪也。象漢曰,若思昨冬事,則必不待群下之仰請,而殿下不至於如是之過勞也。昌壽曰,無忘在莒者,正今日之謂也。一番下敎之後,則例難反汗,此等事則初勿下敎,好矣。金致仁曰,民事雖急,聖躬尤當,如何?殿下之若是不憚過勞者,實失輕重之分也。象漢曰,王世孫祗迎等事,此後動駕時,亦依頃日例擧行乎?上曰,特敎外,冠禮前置之。出擧條象漢曰,王世孫會講事,昨日稟定矣。考見春坊謄錄,則二去己酉年,因賓客趙復陽所達,十一歲前勿爲會講事定奪矣。昨稟會講事,何以爲之?敢稟。上曰,會講置之。出擧條上曰,合坐已爲之乎?百祥曰,彼憲臣必知之矣。李壽德曰,臣雖未參合坐,而巨福事果然云矣。上曰,合坐時,三臺卽爲牌招入侍。出傳敎尙魯曰,俄者傳敎中持入云者,似必秋曹文案,而臣等未能的知,使秋曹三堂待令矣。上曰,秋曹三堂上,持文案入侍。出傳敎尙魯曰,翰林事不可不一番區處,故敢達。古則翰林雖敗薦,不敢撕捱,復當薦事,而以近例則薦事僨誤,輒不行公矣。圈與薦一也,而向來三翰林旣被譴罪,以至改圈,則揆以館規,有難强令行公,翰林鄭昌順·柳敍五·李蓍廷,竝依近例出六,何如?上曰,依爲之。出擧條百祥曰,六臣中河緯地奉祀孫,以延諡事呈上言,下臣曹,此事似難循例處之矣。臣之從祖故判書臣鎭厚,曾於乙酉年建白立後,而今番賜諡之典,獨不及於其家,故自謂便同於無子孫,有此上言也。上曰,謂河家之無子孫者何人?尙魯曰,兪判府事多知古事,而謂以河家子孫,實無可據文跡云矣。象漢曰,河家立後,在於金尙星之爲嶺伯時,而金相奭,以臺諫論其非矣。百祥曰,故相臣鄭澔,亦以當初河緯地之付以田民文券者,可爲可據之文跡云矣。象漢曰,此不過延諡之後,則或冀有子孫錄用之敎也。百祥曰,已於立後時,有調用之事矣。上曰,忠臣奉祀不分明,是可欠也,而前旣立後,亦且調用,其爲後與否,今不必更論,姑存而勿問,可也。上曰,兩邑守令,注書出去,與之偕入,臣一源承命偕入。上曰,利川府使進前,韓德一進伏。上曰,利川農形,何如?德一曰,初六月一鋤雨後,至今不雨,所見慘矣。上曰,今則雖雨無可及乎?德一曰,以田言之,已無及矣。以畓言之,猶可少救也。上曰,糴政何以爲之?以箕簸而捧之乎?德一曰,麥還者,將以爲來歲之種子也。若捧不堪用者,則來頭民事,誠極寒心,故所以不避些小怨謗,而申飭擇捧矣。百祥曰,民雖怨謗,大體擇捧,好矣。尙魯曰,其所怨謗,不過三朔之間,而及其受食也。還以爲幸矣。上曰,秋捧亦依此善爲之,可也。因使之先退。上曰,麻田郡守進前,閔百奮進伏。上曰,思爾先祖與先父,心甚愴然也。百奮曰,聖敎及此,下情不勝感泣也。上曰,汝年幾何?百奮曰,三十七矣。上曰,爾宜體乃先奉公之意,報之於麻田,而連爲曠官云,何故也?百奮曰,小臣非敢曠官也。邑力極其凋殘,若欲奉家廟往,則恐益其弊。故臣獨往赴,臣以累代奉祀之身,夏間旣多祀,故數次來留矣。上曰,然則勢似然矣。因使之先退。上曰,覽御史書啓,召麻田郡守閔百奮,意蓋在焉。國舅奉祀體重,豈可以此人,不能官享於此等之郡,倍貽民弊乎?其令銓曹勿拘常例,他郡備擬,出傳敎昌壽曰,湯製連不進御,誠極焦悶,粟米飮則異於湯製,伏望進,御好矣。上曰,得雨後始可議之也。大臣·備堂先退。上曰,彼宰臣進前。致仁復進伏。上曰,奉朝賀近則如何?予心不能忘之矣。致仁曰,寢啖尤不好,而不忍耐之症,益甚矣。上曰,精神何如?致仁曰,房內之事則僅能及之,而房外之事,則不能知之也。上曰,飮食不至專廢乎?致仁曰,尤減於前矣。上曰,雖不入侍,心常恃之矣,卿須傳此意也。因使之退出。上曰,三臺臣及李觀夏,注書出去,與之偕入。臣承命偕入。上曰,姜巨福事果實,而渠不發明乎?李潭曰,無一辭發明,箇箇直招也。任鏡觀曰,旣自淫之,又欲爲子求婚,故其女吐實,而至於呈狀憲府也。上曰,當時捧招,何以措語乎?潭曰,拔去奸淫一節,直以處女通奸,爲辭也。上曰,其時臺諫誰也?潭曰,掌令金漢老,而不爲捧招於本府,乃於私室爲之也。李壽鳳曰,潛奸之後,更欲娶而爲婦者,尤凶惡矣。上曰,此乃欲諱潛奸之意也。奸狀尤綻露也。鏡觀曰,初無一毫欺隱之心,萬萬無疑矣。上曰,今聞三臺所奏,姜巨福所爲,不可一刻食息於覆載之間,今日監試官承牌外,其令開坐加刑。出傳敎因使三臺臣先退。上曰,右承旨任瑋受由,承旨許遞,前望單子入之。出傳敎臣一源承命前望單子持入,鄭存謙·金光國落點。上曰,昨夜中官下敎之後,乃問卽疏決時放送中官云。其宜參酌,分揀放送。出傳敎上曰,李觀夏進前,觀夏進伏。上曰,聞汝到處善治云,極爲嘉尙,以何術爲治乎?觀夏曰,臣前後爲官,豈有治法之可達,而臣父生時,戒臣兄弟曰,謹守廉謹二字,則雖有才不逮之事,庶免大罪云。故臣常以此自勉而已。上曰,所守誠約矣。吉州予忘憂,以此知之,因使之退出。上曰,秋堂進讀文案,金尙翼讀訖。上曰,嶺南道臣狀聞中,鄭世永事,以招辭觀之,與奸所無間,無識之漢,怯於殺人,忍杖不服,不是異事,參酌遠配,鄭鳳才若足滯囚,其涉過矣。放送永月,雖無參涉之事,行已無狀,不可放送,一體遠配,黃秀才,當初所爲,不過廉問,而渠無所犯,則何至此境乎?雖若此十七年牢囚二百五十次刑訊,其疑可知,成召史則文老郞,已被殺於道中,一體刑訊,其涉過矣。依大臣議,竝參酌遠配。出傳敎尙翼曰,日已昏黑,而水刺尙未進御,臣等請退。上曰,明日持文案更爲入侍,出榻敎諸臣以次退出。
己卯七月初二日午時,王世子座德成閤,承旨持公事入對時,同副承旨安,記事官邊得讓,編修官閔塾,記事官李之晦,以次進伏。安曰,此慶尙左水使以唐船事,狀達矣。讀奏記,仍踏達字。曰,臺書入之,而試牌將出矣。批答下之然後,牌當出,故敢達。令曰,當批下矣。遂退出。
上在昌德宮。常參以代理停,經筵停。
李泰和達曰,明日常參取稟。令曰,停。
安達曰,大司憲徐命臣,持平李東泰在外,李潭,武二所監試官進去,執義李壽德,武一所監試官進去,掌令任鏡觀·李壽鳳呈辭,今日以監察茶時之意,敢達。令曰,知道。
元仁孫達曰,新除拜左副承旨鄭存謙,右副承旨金光國,今日不爲仕進,牌招何如?令曰,依。
傳于元仁孫曰,雨勢若此,祈雨祭置之,奉常寺亦勿擧行。
又傳于李泰和曰,祈雨祭,觀勢爲之。
又傳于李泰和曰,當該中官從重推考。
又傳于元仁孫曰,畿伯率近處民人,待令闕外。
又傳于李泰和曰,敦化門殿座,當見畿民,侍衛只以入直擧行,禁軍食代外侍衛,大臣·八道句管堂上·畿伯,入侍門外,待令軍置之,以入直禁軍左右門外侍衛,承史以時服入侍。
又傳于元仁孫曰,盡爲整齊後,只正時入之。
又傳于元仁孫曰,君父整衣以待,承旨偃然在院,而只催促乎?
敦化門殿座罷後,政院·玉堂·藥房口傳問安。答曰,知道。
李泰和啓曰,刑曹三堂上,依下敎持文案來待矣。傳曰,竝詣閤。
元仁孫,以侍講院言達曰,本院下番,連日闕直,事甚未安。說書崔光璧,旣有只推之令,卽爲牌招入直,何如?令曰,依。
以說書崔光璧牌不進罷職令旨,令于安曰,推考徽旨捧入。
安,以講書院言達曰,左贊讀申思運,旣有只推之令,更爲牌招察任,何如?令曰,依。
金光國,以武一所差備官,以試官意啓曰,本所擧子錄名之數,比前不啻倍蓰,數旬之內,難以畢試,遠方擧子之許久留滯,貽弊不貲。在前如此之時,有柳葉箭先試之規,依近例竝設四貫革,先爲柳葉箭試取之意,敢啓。傳曰,知道。
又以武二所差備官,以試官意啓曰,今此謁聖武科初試時,先以柳葉箭試取,而擧子入門之數,多至八千三百餘人,畢試之際,勢將多費日字。曾前如此之時,有四貫革竝設之規,今亦依此爲之之意,敢啓。傳曰,知道。
鄭存謙,以武二所差備官,以試官意啓曰,三試官行副護軍李潤成,與監試官司諫院獻約朴起采,有親査應避之嫌,合有變通之道,何以爲之?敢稟。傳曰,與一所監試官李廷喆,相換。
正言安兼濟書曰,伏以,臣頃於半途病暍之中,遞陳短書,冀蒙鞶遞之恩,及承睿批,不唯不賜矜許,迺有從速上來之敎。臣惶隕感激,不敢久淹,擔舁前進,纔到城外,而得見前正言李顯泰書本,其所肆口醜詆,都無倫理,而究其意趣,秪緣臣向來論試券事也。臣誠駭異,不欲與之辨理,而第其事自有委折,不容不一番陳暴者。蓋臣於伊日陪班,得聞有一試券指陳當今,語多不擇,諸試官封標押署,至欲上達而未果,臣驟聞而駭之,略有所拈論矣。及見其券中措語,始知傳說之澆詿,旋覺論列之輕遽,玆事顚末,不過如斯,按臣前書,其可知爾。其或謂臣以率爾,責臣以不審,則臣固受而不辭,至於勒加不襯之語,直驅有意之科,則此豈常情之所到也?臣於擧子,初不知爲誰某,其所書陳,與諸試官封署之意,無少異同,則今此諫書,太費捃摭,斷斷不已,其無心有心之分,世必有辨之者矣。噫,臣出身屬耳,冒當言地,全昧涉險之戒,又乏周身之智,一言脫口,詬辱狼藉,撫躬自悼,夫復何言?其若就事論事,指陳得失,則過景冷案,宜付一笑,而今乃言本事,則只以閃儵二字,約綽說去斷。臣身則橫加醜惡之目,躪踏無餘,殆若街巷豎子,戟手詈罵,臣雖疲駑,豈忍與此輩較挈,以重辱朝廷也哉?然臣身僇矣,臣名辱矣,臺端一步,便爲臣永謝之地,只合杜門泯伏,以爲斂跡息影之圖,而召牌之下,不敢坐違,謹此隨詣,略暴危懇。伏乞离明,亟賜鐫削,永許刊改,以快人心,以靖私義,千萬幸甚。答曰,覽書具悉。此等之說,業已知矣,其何撕捱?爾其勿辭,從速察職。
乾隆二十四年己卯七月初三日辰時,上御敦化門。殿座入侍時,上具翼善冠·衮龍袍,詣乘輿出仁化門,行左承旨元仁孫,右承旨李泰和,左副承旨鄭存謙,右副承旨金光國,同副承旨安,記事官邊得讓,假注書任一源,記事官金普淳·李之晦,以次侍立。上曰,都承旨何不入來乎?鄭存謙曰,掃墳呈辭,今日下直矣。上曰,受由承旨許遞,其代李心源除授,牌招察任,房順房。出傳敎上詣敦化門殿座,諸臣以次進伏訖。金尙魯曰,夜間寢睡之節,若何,而鎭日焦慮之餘,聖體不瑕有傷損乎?上曰,氣則一樣矣。李昌壽曰,湯製連未進御,不勝憂悶。粟米飮則異於湯製,伏望進御,何如?尙魯曰,臣等伏承昨日下敎,故敢此仰請矣。上曰,卿等必欲見之,予今服之矣。遂進御。上曰,今日之雨,果何如?尙魯曰,雖未快洽,而誠爲萬幸。臣於今夜,仍留備邊司,忽聞雨聲,開門起坐,喜而不能寐矣。上曰,若或大注,則亦必有妨,而此雨猶恐有不足之患矣。尙魯曰,雨若過來,則恐至成川,今雖少霽,雨意猶未已也。上曰,畿伯進前。金相福進伏。上曰,卿試問於彼民人輩,今日之雨,果勝於一時驟雨乎?相福遍問後還奏曰,民人輩,皆以爲大勝於頃日之間間驟雨,而今則反以過來爲慮云矣。上曰,驟雨暴下,則亦必有妨,只如今夜爲好,今夜之雨,庶幾盡來於四境矣。有自其邑,見雨而來者乎?相福曰,果川·通津兩邑民,見之來也。上曰,大體農形之某邑稍勝,某處辦凶之事問之。相福曰,臣遍問於民人,則果川·高陽,再巡雨下於中間,今得此雨,庶或免凶,而大體此雨後過數日,始可辦其豐凶。但驪州·利川,則自初六月十三日,至二十九日,間間微雨,僅能移種,而自其後永不雨,故以三分言之,二分僅免赤地,謂以可比於辛壬云矣。上曰,驪·利之慘,至於是乎?尙魯曰,驪·利則果爲尤甚云矣。上曰,幾時霜降則可免爲害耶?相福曰,霜若差退於八月望後,則可以無慮云矣。上曰,雖排陣,空其中而便民出入然後,分付民人,使之退去。上曰,排立軍兵,必聞其鄕消息,兵判問之。趙雲逵曰,遍問於軍兵,則只有金海·金城兩軍,而金海則遠未詳聞,金城則得好雨於祈雨後閏六月二十日,有稍蘇之望云矣。上曰,幾伯進前。相福進伏。上曰,大體畿農,何如?以卿所見,果可比於辛壬乎?相福曰,辛壬則遠矣,臣未知其何如今日,而以各邑守令報狀,亦難的知,姑觀秋成後可辦也。上曰,此言是也。今日雨澤,問于各邑,狀聞,可也。上曰,左承旨出去,路左右居在年老民人待令事,分付,李泰和出去,分付,以盡爲待令之意,還奏。上曰,問其年歲及所居洞名。金光國曰,皆云居在大路左右洞,而問其年歲則其中八十者一人,七十餘者二人也。上曰,右承旨往諭,彼民人若有民瘼,使之陳達。存謙曰,臣往諭以下敎之意,則民人輩告以下問雖感悚,而卽今則無閭家奪入之弊,他無別般可訴之事云矣。上曰,閭家奪入之法,尙能行乎?存謙曰,豈不行乎?至今無敢犯之者矣。上曰,戊申暮春受捷時,殿坐此門樓,而今三十二年之後,復臨此門。蓋憫旱之餘,雖不快洽,其猶油然之澤,曉雨同雲,勝於頃日驟雨,故欲問農事形止于鄕民,殿座者下臨洞口,豈無恤老之擧乎?召見耆民七人,令該廳食物從厚題給。出傳敎相福曰,小臣惶悚,而以道內殺獄疑案,欲有所仰達矣。上曰,秋曹堂上入侍時,畿伯同爲入侍。出榻敎尙魯曰,今年穡事,大體將爲穴農,如此之歲,災實例患相混,不使民國兩病者,專在於覆審之政矣。各道敬差官,各另擇差下送,都事一體擇差事,分付政曹,何如?上曰,所達是矣。依爲之。李益輔曰,敬差官之擇差,大臣旣已陳達,而敬差官晩始下往,忙急了當,故每多未盡踏驗之患。今年則預爲擇差,使之前期下去,以爲邑邑覆審,俾有實效爲宜矣。上曰,依爲之。出擧條上曰,予則爲民,而戶判則爲本曹,尤宜加慮也。益輔曰,聖敎誠然,臣等之焦憂,亦豈淺尠哉?上曰,句管堂上進前。三十二年之後,臨門再次矣。今日之雨,不以爲足,而憧憧之餘,差可少慰,卿等各修乃職,無負此意。八路農形,擧皆何如云耶?閔百祥曰,湖南則山邑若而處,被旱災,而大體稍登云矣。洪象漢曰,海西則旱甚,而木花尤慘云矣。益輔曰,嶺南則木花稍勝,而尙·善等地,多被旱災也。金致仁曰,統而言之,則湖南稍勝,嶺南爲次,湖西爲次,其餘則皆未免凶也。上曰,宣傳官二人,武兼一人,分往東西郊,看今日雨澤而來。上回駕,諸臣以次退出。
乾隆二十四年己卯七月初三日未時,上御熙政堂。秋曹堂上·畿伯,同爲入侍時,刑曹判書金尙翼,參判尹東度,參議徐命膺,右副承旨安,假注書任一源,記事官金普淳·李之晦,以次進伏訖。上曰,畿伯旣入,畿獄文案先奏。尹東度讀文案訖。上曰,京畿監司狀聞中徐莫山事,儘有意見。非徒此也,設或朴戒仁,目今同囚,噫,三人共醉有實,焉知甲乙之爲誰?設或莫山先下手,殺人之法,致命爲重,亦焉辨甲乙乎?以此推之,此誠可疑者,惟輕之典,尙書攸載,以可疑之事,先施法乎?莫山道臣結語,可謂的確,于今究疑,非莫山其誰?特爲參酌邊配。朴戒仁今若就捕,無異莫山,日後道臣·推官,若莫山而同推,於甲於乙,王法不均,期於捕捉,依莫山勘律施行。楊喜炯事,道臣結語,十分詳盡,而勿論强奸·和奸,非渠則其豈致此乎?不可循例酌處,嚴刑一次後,參酌島配。辛時老味事,非徒道臣結語,領相獻議之的當,以柔軟成案,其涉矇矓,初檢之狀,亦涉無據,當該初檢官,令該府處之。檢官雖若此,道臣其何矇矓乎?非體欽恤之義,當該道臣罷職,辛時老味,參酌遠配。出傳敎上曰,畿獄則已畢,若有奸連之滯囚者,卽爲放送。楊喜炯,則必上使治之,可也。金相福曰,旣有別敎,謹當奉行矣。上曰,如有民事之可奏者,求對,可也。因使之先退。上曰,各道文案,次第讀之。金尙翼·徐命膺及東度,更迭讀訖。上曰,嶺南道臣狀聞中,噫,日男事,世間豈有此等悖子乎?尙今食息,風化已斁,令道臣捉致營門,勿拘日次,連爲嚴訊,雖殺無惜,其若承款,亦不可待時,卽爲狀聞事,分付。李福男事,大臣·道臣·秋官之意,俱有意見,而噫,八年同居,又有懷孕,則其非故殺無疑,今殺福男,因一事無異殺三。大抵償命,卽爲被殺者也,其若自隱連伊有知,欲報乎,否乎?特爲參酌定配。孫乞事,大臣獻議誠是,渠不過以都房子,六年滯囚,近州次刑訊,特爲參酌島配。元犯,分付道臣,其令刻期捕捉,金象三事,曾已下敎,而以三覆,慮囚言之,察其情法也。究其情,則非徒無可殺之義,況檢狀,若是疎漏,宜有參酌之道。秋官起疑,可謂得體,而予意則非此也。一梨腐傷,於官廳色吏,有何起憤,而曾諭,凡於支供,其弊在苛察。大寶箴曰,羅八珍於前,所食不過適口,雖貢獻之果,有腐朽半部之名,一器之梨,一梨之傷,何監色之咎乎?因一供食,以致殺人,是誰之愆?爲官長者,其雖不恤,爲人君,此等之類,若不矜惻,是豈王者之道乎?特爲參酌定配。出傳敎上曰,全羅監司狀聞中李友白事,不査則已,旣査之後,此可謂唯輕者,參酌島配。出傳敎上曰,忠淸監司狀聞中玄龍事,當初大臣起疑,有意見,而道臣結語,秋堂所奏,其不詳盡。以事理言之,則春白爲元犯,玄龍雖使氣助勢,不過加功,醉漢之言,何足信也?況若非玄龍之說,玄龍初不使氣,其何到此乎?誠可謂自取,而春白旣已物故,則雖不置法,其命則償矣。因一殺人,元犯·加功,其若一體物故,非欽恤之義,參酌邊配。孫銀·徐奉安·金雨澤事,更査之下,今無可疑之端,依例同推。出傳敎上曰,咸鏡監司狀聞中金貴山事,此可謂唯輕者,參酌遠配。延石事,依議施行。金璟事,若曰象道,則其故已久,若曰再雄,則渠雖書之,旣無其父,何以作用?此以子證父,豈王者所爲?勿論象道·再雄,其僞造則非金璟也,其宜參酌島配。出傳敎上曰,南世佑事,因御使所奏,其命査奏,今聞秋官所奏,世寶·世佑,鬪鬨共打則一也。而究其心,初無殺意,此可謂惟輕。世寶已故,只有世佑,而聞御使所奏,因此之故,世佑之母·世佑之子,俱以用心殞命云。亦涉可矜,特爲參酌邊配。出傳敎上曰,張暾事,以文案觀之,此可謂惟輕者。雖非渠奴,亦何異焉?道臣之或刑或否,不無意見,今聞前道臣所奏,孝子抱冤之氣,亦豈不致旱乎?覽此聞此,此等之類,若不疎釋,是豈盛署鎭日恤囚之意乎?特爲參酌定配。出傳敎上曰,朴世右事,歐打杰伊,不過一瓠果,檢狀亦不緊,無異於頃者安邊偸梨事也。此可謂究其情則可恕者也,特爲參酌遠配,金德輝事,億萬所爲,旣犯一律,以殺人論斷,其涉過矣。參酌島配。出傳敎上曰,持平李潭入侍。出傳敎尙翼曰,御使以良賤事陳達,至有嚴査以奏之命,故推捉兩隻,果爲嚴覈,則坡州李最一,曾在癸丑年,率養流丐之女,依事目呈出立旨於所居官,此非壓良矣。上曰,勿問。出擧條上曰,關係倫紀,姜巨福旣令柏府風聞嚴處,而韓泰永旣呈柏府之後,私室捧招,已非臺體。此等不可一刻食息覆載之類,泛以劫良放送者,亦涉昏謬不職。其時憲臣金漢老,罷職不敍。出傳敎上曰,注書出去,與持平偕入,問宣傳官來否。臣一源承命出去,與李潭及鄭弼臣偕入。上曰,雨澤果何如?弼臣曰,臣馳見延曙及高陽等地,則田穀則雨澤洽足,而畓穀則猶不足矣。上曰,大體不至全棄乎?弼臣曰,然矣。因使之退出。上曰,持平進前。李潭進伏。上曰,蔚山梁召史獄事可疑,爾今下往按覈,若梁女與外夫,符同所爲,則直爲正法,自隱老味冤枉,則直爲反案,可也。上曰,蔚山梁召史事,渠雖淫女,關係倫常,自隱老味則節節可疑,而梁女所爲,尤涉陰譎,不可尋常處之。持平李潭,特除按覈御使,其所闊狹,旣承下敎,卽爲下往,嚴査以來。出傳敎上曰,東郊所去宣傳官來乎?注書出去問之。臣趨出偕入。上曰,所見果向如耶?宣傳官曰,雨澤初則少有不足之意矣,而雨意尙如此,可謂周洽也。上曰,早稻則多有黃熟者耶?對曰,間或有黃色矣。上曰,此雨還恐過來,或有爲害之端也。諸臣以次退出。
上在昌德宮。常參以代理停,經筵停。
初昏,流星出天中淡雲間,入南方天際,狀如拳,尾長三四尺許,色赤。
下直,安邊府使李錫祥,渭源郡守柳鎭夏。
中宮殿,藥房口傳問安。答曰,知道。
李心源達曰,明日常參取稟。令曰,停。
藥房都提調臣李,提調臣李昌壽,副提調臣元仁孫啓曰,甘雨未洽,蒸鬱轉甚,伏未審此時,聖體調攝,若何?昨日臨門,冒炎勞動,不瑕有有傷損乎?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等下勝區區憂慮,敢來問安,竝此仰稟。答曰,知道。當下敎于入侍矣。
傳于李心源曰,按覈御史李潭,藥房入診,同爲入侍。
李泰和達曰,右承旨鄭存謙,右副承旨安,今日不爲仕進,卽爲牌招,何如?令曰,依。
又達曰,假注書任一源身病猝重,勢難察任,今姑改差,何如?令曰,依。
任一源改差,代以任煜爲假注書。
李心源,以弘文館言啓曰,副修撰李商芝,由限已過,卽爲牌招察任,何如?傳曰,允。
又以侍講院言達曰,本院下番,連日闕直,事甚未安。司書李普溫辭單,旣已給之,說書崔光璧,亦有只推之令,竝卽牌招,以爲推移入直,何如?令曰,依。
以左贊讀申思運牌不進罷職令旨,令于李心源曰,推考徽旨捧入。
鄭存謙啓曰,卽者修撰李明煥,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭存謙,以侍講院言達曰,左贊讀申思運,旣有只推之令,更卽牌招察任,何如?令曰,依。
又以弘文館言啓曰,本館下番副修撰李明煥,以親病陳書徑出,下番將未免闕直,事甚未安。副修撰李商芝,旣有只推之命,卽爲牌招入直,何如?傳曰,允。
李心源達曰,臣與左副承旨金光國,伴直矣,金光國以親病陳書出去,將未免闕直,事甚未安。都承旨元仁孫,不爲仕進,本院左承旨李泰和,纔已出去,右副承旨安牌不進令旨未下,廳中只有臣一人。所當竝請牌招,而拘於廳規,不得請牌,何以爲之?敢稟。令曰,竝牌招。
令于李心源曰,右副承旨安只推,一體牌招。
元仁孫達曰,左副承旨金光國,旣有先察職後護之令,卽爲牌招,何如?令曰,依。
又達曰,同副承旨李心源,不有廳規,任自出去,卽爲牌招,何如?令曰,依。
鄭存謙,以吏曹言達曰,本曹正郞李世孝呈狀內,身病甚重,勢難察任云。依例改差,何如?令曰,依。
有政。吏批,判書閔百祥進,參判金致仁牌不進,參議黃仁儉牌不進,都承旨元仁孫進。
以沈星鎭爲大司憲,姜必履爲持平,南玄老爲持平,李普溫爲正言,任希敎爲輔德,安杓爲文學,李福源爲副應敎,徐命膺爲大司諫,以金時哲爲敦寧都正,鄭亨復爲司譯提調,朴相喆爲司僕正,金喆行爲內侍敎官,金會元爲靈巖郡守,金德崙爲陽智縣監,李容普爲利城縣監,申應顯爲京畿都事,任㻐爲宗簿正。豐川府使金命佐,今加嘉善,加資事承傳。
兵批,判書趙雲逵病,參判蔡濟恭病,參議柳謇病,參知鄭尙淳入直進。左承旨李泰和進。副司直徐命臣·具允鈺·任瑋·金尙耉·金朝潤·南綺老·李福源·李潭·李東泰·李世演,副司果李祉承·朴盛源。
以右副承旨安再牌不進罷職令旨,及同副承旨李心源,司書李普溫,說書崔光璧,左贊讀申思運牌不進令旨,令于鄭存謙曰,竝推考徽旨捧入。
以吏曹參議黃仁儉牌不進罷職傳旨,令于鄭存謙曰,推考傳旨捧入。
金光國,以義禁府言達曰,平安監司·京畿水使·忠淸水使狀啓據,刑曹粘目內,熙川前郡守金行一,黃海前水使李國賢,龍媒前僉使李弼大,安興僉使安允文,泰安郡守洪若泌等,移本府處之事,達下矣。金行一下去開城府地,發遣府書吏拿來,李國賢時在任所,交龜後發遣府都事拿來,李弼大·安允文,俱在任所,交代後發遣府書吏·羅將拿來,洪若泌下去平山地云,發遣府羅將拿來,何如?令曰,依。
答副司直朴致遠書曰,覽書具悉。聖上封爵回甲,邦慶無前,慶忭之中,壼聖愆候,不日康復,縟儀已擧,尤切慶忭之中,曷有其極?所陳無論虛實,有則改之,無則加勉矣。卿以耆老之臣,言出憂愛,可不體念焉?仍令曰,原書留之。原書留中不下
左副承旨金光國上書曰,伏以,臣家有老母,居常善病,近添暑感,症情頗苦,實無離側供我之望,而昨値大朝臨門有命,不敢言私,顚倒出肅,黽勉持被矣。卽接家信,則本證之外,又添毒痢,度數頻數,氣息綿綴,實有澟然難保之慮云。臣聞來精神飛越,按住不得,玆陳短章,徑出禁門。伏乞睿慈,先遞臣職,以便救護,仍治臣罪,以勵臣工,不勝幸甚。答曰,覽書具悉。爾其勿辭,先察職後護母病焉。
左勸讀金元行上書曰,伏以,天休滋至,我坤聖愆候遄復,世孫冊禮又成,賀儀荐擧,八域同忭,臣雖伏在草莽,竊不勝區區攢祝焉。仍伏念臣於春間,猥叨勸讀之除,仍被大朝特諭,僭陳肝隔之懇,疏入累月,未蒙登進,犯分之誅,自知罔赦,不謂間者誤恩,復以臣爲侍講院進善,召旨繼降。此又儒冠極選,所以待一世非常之士,而自古碩德名賢,所共逡巡,如臣庸陋,最居人下,其不稱此任,問諸路人可知矣,寧可使須臾冒處也?理宜早入文字,以祈鞶禠,而前者未徹,不敢更瀆,罪上添罪,日夕憂悚,惟竢斧鉞之加而已。乃於前月二十五日,忽伏蒙大朝特破常格,猥賜隆批,首尾半千餘言,勉臣以無忘三宗血脈,以盡輔導世孫之義,愍褒之恩,至及於臣祖臣兄,遺忠宿冤,無不畢燭。而仍又牖臣,以體其遺志,有以歸報,宸情惻愴,溢於絲綸,臣於此,雙擎展讀,不覺失聲而抆血。嗚呼,歷觀千古,得此於君父者,能有幾人?臣雖無狀,亦爲臣祖之孫,微聖上此敎,其爲三宗血脈,願忠而圖報者,寧有極哉?況伏聞世孫睿質天成,令聞夙暢,冊禮之日,動容周旋,已有成人之道,此實宗社無疆之福,中外聽聞,莫不欣欣。臣以此際,名忝宮僚,蒙被異渥,至此之厚,尤豈不樂爲奔走,思以佐其下風,裨補德業之萬一哉?獨恨臣蒙識陋質,無足以開發聰明,薰陶德性,以效其補益之策,而徒以格外榮名,爲一身之光寵,則是豈聖上托臣之意,而其不爲識者之唾鄙者幾希。惟此悃愊,已悉前疏,聖明不諒,視同例讓,臣竊悶焉。然此又無論,今玆所叨,雖曰專掌勸講,與他職不同,而一有承命,亦等歸一出矣。臣於今日,誠不敢復言情私,一出非有所自惜也,獨其所懼則有之,何也?今爲之强其所不忍,而變其所守者,必其進而有爲,於退而自靖而後,可也。誠使臣學術力量,有可以匡君德正人心,整頓旣頹之倫綱,扶持將傾之宗國,下以究先祖未了之志,上以酬吾君不世之遇,不亦爲善事乎?而今不能然,其所以自效者,不過得以章句末業,區區於誦說之間,而以爲事了,則尙可謂有爲乎?是無補於聖朝,有負於先人,祗以其身爲忘哀冒榮,不知羞恥之人耳,臣固不足言,而聖明抑奚取焉?此臣所以手奉恩旨,徘徊沾灑,累月前却,而終不敢以冒出者也。臣身爲世臣,受恩如此,則豈不敢遂出彈冠,一近寶扆,流涕陳謝,仍瞻文孫岐嶷之表,以伸延頸之忱,退死丘壑,亦可以萬萬無恨,而不幸身有苦疾,越添於今夏毒熱,委頓沈劇,與死爲隣,竟無以自致闕下,只得舁到近郊,拜書以歸,孤負隆恩,罪大如山,臨紙涕泣,不知所言。伏願邸下,俯垂矜憐,先遞臣本兼職名,仍治臣違慢之辜,以安私分,以嚴公法,千萬幸甚。答曰,覽書具悉爾懇。壼聖愆候,不日庸復,賀儀已擧,慶忭之忱,曷有其極?以余誠淺,未知感孚,招致無期,心甚忸怩。聖上至誠敦召,藹然懇惻,況爾以世祿之臣,豈無惕然感動之心,而旣向近郊,還尋鄕路,此尤意思之外,意思之外。勿復固辭,卽日回進,用副聖上日夕虛佇之意。余聞入城之報然後,食息始安,須體此意,須體此意,顧余如渴之望。
副修撰李明煥上書曰,伏以,臣在直,聞臣母以暑痢,症形非細,神氣方澌頓,臣接此報,情私無以自按,玆敢冒萬死陳書徑出。伏乞睿慈,治臣任情之罪,仍削臣職,以正綱紀,俾便救護幸甚。答曰,覽書具悉。爾其勿辭,救護母病焉。
兵曹參知鄭尙淳上書曰,伏以,天休滋至,邦慶荐臻,中宮殿愆度遄復,王世孫冊禮載擧,臣民慶忭,曷有其極?仍念臣家有病母,離捨持被,今已五日矣。卽接家信,臣母近添暑症,兼以泄痢,度數無算,食飮全却,臣聞此報,不得一時按住,玆陳短章,仰暴私懇。伏乞离明,俯賜鑑諒,亟令鐫削臣職名,仍治臣瀆擾之罪,以肅朝綱,俾便救護,不勝幸甚。答曰,覽書具悉。壼聖愆候,不日康復,賀儀已擧,慶忭之忱,曷有其極?爾其勿辭,救護母病焉。
己卯七月初四日辰時,上御熙政堂。藥房入診,按覈御史同爲入侍時,都提調李,提調李昌壽,副提調元仁孫,按覈御史李潭,記事官邊得讓·金普淳·李之晦,醫官金履亨·李以楷·金德崙·金履貞·鄭允協·金鳳齡,以次進伏。曰,日氣蒸鬱,聖候若何?上曰,一樣矣。曰,連日勞憊,昨又與秋曹堂上,入夜酬應,不瑕有損傷乎?上曰,不關係矣。曰,水刺之節,何如?上曰,一樣矣。曰,湯劑·粟米飮,連爲進御乎?上曰,連進而昨日之雨,猶不足,姑無進御之心矣。曰,今番殿下焦煎爲民之誠,上天豈不感動乎?雨若過來,則亦不緊,間間少霔則於農,亦好矣。又曰,中宮殿氣候,若何?上曰,六一散,亦連進矣。曰,寢睡·水刺,亦何如?上曰,一樣矣。曰,醫女久未入診,今日使之診候,何如?上曰,今則如常矣,有何入診耶?曰,使醫官診脈,何如?上曰,唯。醫官以次診脈退伏。金履亨曰,脈候左右三部數滯,度數不均,脾胃脈候軟弱,比前日少無減矣。諸醫仰奏略同,曰,醫官已奏脈候,議藥何如?上曰,今則當進藥矣。履亨曰,建功湯亦好,而當兼進粟米飮,則尤好矣。上曰,履亨又勸粟米飮,予當進御矣。上曰,理中建功湯五貼,粟米飮五貼,依前煎入事。出榻敎上曰,御使進伏。上謂曰,蔚山梁召史事,卿意何如?曰,此必申哥事也。潭曰,梁女旣不以本夫,告於後夫,則後夫何以知其前夫而殺之耶?上曰,此言是矣。此予所未疑處,而御史覰得矣。曰,所見明矣。上曰,嶺南御史,久未去矣。曰,旣得人,頻頻送之無妨矣。上曰,予方得人,欲任使矣。上曰,御史下去後,狀聞則先奏之,可也。御史承命先退。曰,臣連有大事,欲達未達矣。今則大禮已過,藥院且撤,臣之區區情懇,當奏之矣。臣受恩罔極,向來亭子閣下敎後,臣不敢一言者,不欲負殿下之恩,故尙今行公,而卽今臣之精神筋力,澌綴無餘地,以形貌觀之,可知矣。三年若忍過,則禮經懸車之年,此臣瓜滿矣。何必待瓜滿,而受恩罔極,故不忍有便訣之心,若是蹲冒矣。顧今聖世,萬物莫不得其所,若使臣許退,則是使一夫得其所矣。臣無一事裨補,徒防賢路,若退臣身,而更卜賢德,則此臣報國之道,莫此若也。臣之所帶兼任,亦賜竝遞,俾伸情懇,伏祝伏祝。上曰,卿奏過矣。見卿容貌,亦不知老矣。丁字閣云云,亦陳脣也,何必提奏乎?曰,臣以情懇仰達,故如是矣。上曰,卿之所懇,此非休致之時,卿須安心焉。曰,臣未蒙允可,下情抑鬱矣。上曰,今則三公備位,是予深望矣,卿勿更辭。上命承旨抽草紙,呼寫傳敎曰,憶昔興懷,望祭欲行,其日行禮稠疊,兼有爲民之事,特許大臣藥院之請,餘懷耿耿,翌日臨拜,非徒一倍愴然。此殿,今雖徽寧,卽昔孝昭殿,追惟仲夏前,心在殿中。旣許命攝,伊日其果禮疊,望祭今不更諭。入殿忽思,此月又有秋享,今則無相値代犧之事,況陞此殿後,大亨今初也。昨諭大臣,徽寧殿秋亨祭,當爲親行,以此分付儀曹。大祭屬耳,心懸丹門,親行徽寧,予心一倍。仁政殿月臺,太廟·永寧殿,其日先爲親傳香,一體擧行。又命書傳敎曰,徽寧殿親祭時侍衛,以冊封時侍衛仍。曰,秋亨雖大祭,聖躬連爲勞動,決難親行,伏望更思保嗇之道,勿爲親行焉。上曰,此乃霎時間行禮,而予何欺貞聖乎?上命入龍興舊宮少識御製所刻懸板,使仁孫讀奏訖。上又命〈書〉傳敎曰,再昨筵中,李福源事已下敎,南綺老今聞承宣所奏,旣非往事撕捱,則宜有參酌,竝放送。上又命書傳敎曰,講經在近,兩司在外人許遞,其代政官牌招開政,以在京無故人擧行,奉命臺臣,亦爲許遞,一體擧行。上曰,下番年幾何?仁孫曰,五十矣。上曰,然乎?年旣多,且有病,何以行下番乎?年亦直出六,亦可也。仍命書傳敎曰,今聞檢閱李之晦,年過五十,五十後登科,例皆陞六,翰圈之後,無異分館,依大典陞六。諸臣以次退出。
上在昌慶宮。常參以代理停,經筵停。
自昧爽至辰時,有霧氣,未時太白見於巳地。
鄭存謙達曰,明日·再明日,秋享大祭齋戒,初八日正日,此三日常參頉稟。令曰,知道。
又達曰,大司憲沈星鎭,持平姜必履未肅拜,南玄老在外,執義李壽德武一所監試官進去,掌令李壽鳳呈辭,任鏡觀武二所監試官進去,今日以監察茶時之意,敢達。令曰,知道。
又達曰,正言李普溫,再達煩瀆,退待物論矣。令曰,知道。
元仁孫達曰,同副承旨李心原,今日不爲仕進,卽爲牌招,何如?令曰,依。
又達曰,左副承旨金光國,今日不爲仕進,牌招何如?令曰,依。
又啓曰,假注書任煜,時無職名,令該曹依例付軍職,冠帶常仕,何如?傳曰,允。
鄭存謙啓曰,副校理鄭光漢,謂有身病,無端徑出,校理沈履之,以無故行公之人,不爲入直,竝依定式,禁推傳旨捧入,而玉堂上下番俱空,事甚未安。副應敎李福源,卽爲牌招入直,何如?傳曰,允。
又以侍講院言達曰,本院下番,連日闕直,事甚未安。說書崔光璧,旣有只推之令,卽爲牌招入直。新除授輔德任希敎,時在江原道原州地,書筵入番事緊,斯速乘馹上來事,下諭,何如?令曰,依。
又以講書院言達曰,左贊讀申思運,旣有只推之令,更爲牌招察任,何如?令曰,依。
元仁孫達曰,今此徽寧殿秋享大祭時,承旨自今日當爲備員齋宿,而右副承旨安,以式暇,今日不爲仕進,卽爲牌招,何如?令曰,依。
鄭存謙,以禮曹言啓曰,今七月初八日,徽寧殿秋享大祭親行事,命下矣。凡大祭親行時齋戒,當以散齋四日,致齋三日磨鍊,而今此秋享大祭,只隔三日,散齋無可磨鍊。殿下只致齋三日,二日於正殿,一日於齋殿,有司不啓刑殺文書,惟啓享事,諸享官及近侍之官應從升者,竝致齋三日,二日於本司,一日於享所,陪祭百官,諸衛之屬守衛殿門者,各於本司,淸齋一宿事,知委,何如?傳曰,允。
傳于鄭存謙曰,徽寧殿秋享,大臣攝行,初七日當一體親傳矣。
鄭存謙,以侍講院〈言〉啓曰,今初八日徽寧殿秋享大祭,王世子亞獻事,有令矣,敢啓。傳曰,旣已命攝,此草記置之,雖欲行之,其宜先詣,下令在於七日戒之後,曾見方當盛暑,已命大臣矣。
傳于元仁孫曰,湯劑有下敎事,內局入侍。
鄭存謙啓曰,藥房三提調,依下敎來待矣。傳曰,詣閤。
以副修撰李商芝牌不進罷職傳旨,傳于鄭存謙曰,只推,更爲牌招。
以說書崔光璧,左贊讀申思運牌不進罷職令旨,令于金光國曰,推考徽旨捧入。
鄭存謙達曰,預備兼春秋李海鎭,身病猝重,勢難强令察任,今姑減下,何如?令曰,依。
又因本院達辭,預備兼春秋李海鎭,身病猝重,減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單張翰鳳。
備忘記,莫重公事,誤踏啓字,當該中官,從重推考。
李心源,以禮曹言啓曰,去閏六月二十八日所下傳敎中,限得雨減膳事,命下矣。今幸得雨,祈雨之擧,亦命置之,則復膳之節,不容少遲,自今日常膳,依例擧行,何如?傳曰,驟雨·霎雨,水標之報,俱不滿半尺,以此復膳,其曰事天以誠乎?留草記更觀勢,今旣三日,亦無雨意,其何遽命復膳乎?更待下敎焉。
金光國,以武一所差備官,以試官意啓曰,臣等來詣試所,設場之後,司諫院獻納臣朴起采,親病添重,陳書徑歸。莫重國試,監試官不可不備,令政院稟旨變通,何如?傳曰,允。
又以武一所差備官,以試官意啓曰,試官漢城府左尹臣尹鳳五,連爲强病來參矣,忽以暑瘧,症勢甚重,今方僵臥試所,全不省事。莫重國試,不可不備員,令政院稟旨變通,何如?傳曰,允。
鄭存謙,以奉常寺官員,以都提調意啓曰,東籍親耕田所種皮黍,今七月初十日間,當爲成熟之意,敢啓。傳曰,知道。
正言李普溫達曰,臣姿本巽軟,言又拙勞,自知不合於言責之任,故有除輒自畫有素,而且正言臣安兼濟,卽臣之姨母夫也。旣有親嫌之當避,則不可竝據於一院,臣之去就,尤無可論。請令遞斥臣職。答曰,勿辭。
獻納朴起采書曰,伏以,臣本庸陋,實不合於淸朝耳目之任,觸事昏謬,無一毫仰報國恩,居常愧懼,若負大何,今者承命,亦不過爲往役之義矣。臣之八耋偏母,殆無寧日,澟澟若不保朝夕,故日昨陳私,蓋出於此,而猥蒙先察後護之令,臣不敢更事煩瀆,抑情出膺,連赴試坐矣。卽者家信急至,來傳臣母又添別症,昏倒不省,雜試藥餌,少無分效,促臣歸視。臣得聞此報,心神飛越,不得已忙陳短章,擅還私次。伏乞离明,亟賜罪罷,以嚴試事,仍令臣得以安意救視,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
己卯七月初五日酉時,上御熙政堂。藥房三提調入診入侍時,都提調李,提調李昌壽,副提調元仁孫,記事官邊得讓,記事官尹泰衡·李之晦,醫官金履享·李以楷·金德崙·金履貞·鄭允協·金鳳齡·慶絢,以次進伏。曰,有入侍之命,有何證候乎?下情不勝驚慮矣。上曰,細辛朝者煎入,似可知之矣。齒齦乍痛,外有浮高之意,此予素有之證矣。曰,有妨於飮啗乎?上曰,少有妨矣。午前則齒齦甚痛,連飮細辛,晩後且少取汗,今則痛勢已減,氣亦少解矣。曰,請診候焉。醫官以次診候退伏曰,左三部數而不均,與昨日無異,右寸關脾胃脈,亦虛軟不足矣。諸醫仰對略同。上曰,今日日熱益甚矣。曰,日炎比數日益盛矣。上曰,今朝齒齦甚痛,煎入細辛久含,如此者數次後少差。他人則尋常觀之,而如此之病,當之者甚苦矣。履亨曰,下齒乎,上齒乎?上曰,下齒也。予溫幸時,自振威忽有齒痛浮高,用針後得差矣。履亨曰,用心則有此病矣。上曰,果用心之害也。溫幸時果用心,近來又用心,故發此病矣。痛時無汗氣,夕間汗氣浹洽,始減痛勢矣。上曰,忽又思之,此月乃祔廟當初所定之月也。心甚愴慕,如是而人豈堪耐乎?曰,孝思之無窮,安得不然,而何必如是耶?履亨曰,胃氣不足,粟米飮·建功湯,當連進矣。上曰,齒痛豈合理中湯,而予病則爲常,故如是,而大抵服粟米飮則少差矣。履亨曰,建功湯進御後,當補胃氣矣。上曰,予則每病,用建功湯難矣。履亨曰,理中湯進御,則明日診後,可知其顯效矣。曰,明日當請啓辭,而更當入診矣。上命〈書〉傳敎曰,勞心之餘,齒齦浮高,湯劑進御當否,欲爲下問,其命入侍矣。今則差歇,建功湯欲爲進御,藥院如欲知明日氣候,勿爲問候,明日依下敎來待,宜矣。曰,徽寧殿親行有下敎,而此時決難行之,伏望還收焉。上曰,予亦有思矣。今番則當攝行矣。仁孫曰,然則親行祭文還入乎?上曰,唯。上曰,卿等先退,可也。又命仁孫,書徽寧殿攝行祭文,又命書記懷御製訖。仁孫曰,禮曹復膳草記不下矣。上曰,得雨乎?仁孫曰,見開城狀報則雨來矣。上命書批答於草記末。仁孫曰,臣欽仰事天之誠,而不必如是矣。上曰,姑觀爲之矣。仁孫曰,雨若不來,則臣等不必仰請,而雨旣來之,則該曹之請,不異矣。上曰,限雨來,欲減膳,而不爲之矣。仁孫曰,此亦非當初減膳之意也。上曰,予有思矣。諸臣遂以次退出。
上在昌慶宮。常參以代理停,經筵停。
鄭存謙達曰,大司憲沈星鎭,掌令李壽鳳牌不進,任鏡觀武二所進去,執義李壽德武一所進,持平南玄老在外,姜必履未肅拜,今日以監察茶時之意,敢達。令曰,知道。
又達曰,正言李普溫引避退待,處置歸於憲府,監察茶時,亦甚未安。大司憲沈星鎭,掌令李壽鳳,持平姜必履,竝卽牌招,何如?令曰,依。
又達曰,藥房都提調李,提調李昌壽,副提調元仁孫,依下敎來待矣。傳曰,詣閤。
金光國啓曰,臣依定式,今日進詣仁政殿月臺,入直禁軍等戎器·服色點考,則竝皆無頉,仍以傳敎內辭意,依例勞問,則俱皆好在云矣,敢啓。傳曰,知道。
鄭存謙達曰,卽者左翊善尹坊,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責。講書院闕直,事甚未安,左贊讀申思運,卽爲牌招入直,何如?令曰,依。
又以侍講院言達曰,本院下番,連日闕直,事甚未安。說書崔光璧,旣有只推之令,卽爲牌招入直,何如?令曰,依。
以說書崔光璧,左贊讀申思運牌不進罷職令旨,令于鄭存謙曰,竝推考徽旨捧入。
鄭存謙啓曰,今日政新除授玉堂,待下批牌招入直,何如?傳曰,允。
又達曰,講書院闕直,事甚未安。今日政新除授講書員官員,牌招入直,何如?令曰,依。
元仁孫,以吏曹言達曰,新除授慶尙道都事金載錄呈狀內,八耋老母,病情沈重,萬無離捨遠赴之望,斯速入達遞改云。親病旣如是危重,則有難强令遠赴,依例改差,何如?令曰,依。
又以吏曹言達曰,新除授江原道都事黃榦呈狀內,素患痰癖,當暑添劇,委頓床席,轉側須人,萬無起動之望,斯速入達遞改云。實病旣如是危重,則不可强令赴任,依例改差,何如?令曰,依。
有政。吏批,判書閔百祥進,參判金致仁牌不進,參議黃仁儉陳書受由,行都承旨元仁孫進。
以金光緯爲正言,李世澤爲修撰,李興宗爲司書,鄭晩淳爲兼右贊讀,金勉行爲刑曹參議,李普溫爲吏曹正郞,張淀爲右通禮,安正仁爲翊禮,尹得孟爲江原都事。兼左副賓客李益輔,兼右副賓客申晦。
兵批啓曰,忠壯衛將韓允度,忠翊衛將金聖國,近得暑感,差復無期,俱爲呈狀乞遞。宿衛輪番之任,不可暫曠,竝今姑改差,何如?傳曰,允。
兵批,判書趙雲逵病,參判蔡濟恭病,參議柳謇入直進,參知鄭尙淳受由,右承旨鄭存謙進。
同知單邊憲,副司直李瀰,副司果李普溫,副司正任煜。
鄭存謙,以義禁府言達曰,初檢官驪州前牧使李吉儒拿處事,傳旨啓下矣。李吉儒以永宗僉使,時在任所云,依例發遣府書吏,交代後拿來,何如?令曰,依。
又以義禁府言達曰,初檢官開寧縣監李憲鎭拿處事,徽旨達下矣。李憲鎭下去忠淸道牙山地云,依例發遣府羅將,拿來,何如?令曰,依。
李泰和,以工曹言啓曰,今二月二十四日,貞聖王后殿柴炭供上停捧事,命下矣。伊後四月二十五日傳敎據,內廚炭每三日一石十四斗式,木五丹半式,杻木每朔五束式,仍爲進排,故停捧供上減下別單,自下不得書入,何以爲之?敢稟。傳曰,依前下敎停封。
領議政金尙魯箚曰,伏以,臣當玆酷暑,强策在公,新舊症,展轉增加,日來嘔瀉作,而頭疼若碎,咳嗽劇而膈痰如鉅,落席呻楚,了無生意。而徽寧殿秋享命攝之下,雖推移無路,不得不見差獻官,以此病狀,若不趁卽調治,幾何而不澌盡也,況臣待罪承弼,名忝師保,曾無一言之輔導,一事之匡正,辜負職責,臣竊自傷。及今人言重發,語意切至,則顧臣不忠之罪,尤益彰著,惟當兢畏媿服之不暇,臣復何辭?然公議至嚴,大防至重,尙可以戴罪冒恥,一日仍居於匪據之地哉?惟願遄被黜退,以幸國事,以延殘喘焉。取進止。答曰,覽箚具悉卿懇。卿須安心勿辭,亦勿引咎,卽起視事焉。仍令曰,史官往諭。
吏曹參議黃仁儉書曰,伏以,臣本以千萬無似之身,猥叨千萬不稱之職,一書陳暴,反承溫批,再違召牌,未蒙例勘,卸免無路,逃遁不得,終至於冒沒承命矣。揆分懍惕,若隕淵谷,而況臣蹤跡轉益不安,痰病轉益添苦,奄奄萎薾,萬念都灰。適値國家多事之時,不敢言私,包羞忍疾,束帶趨班。然若其置身無所,顚仆在卽之狀,實亦同朝之所共知而共見者也。臣性本疎闇,居又迂僻,病斷馳逐,癡若聾瞽,凡於朝論物情,邈如隔世。雖係閑漫冗散之職,猶懼其不逮,矧玆銓選之重任,夫豈臣所可做得者乎?臣之狼狽,臣固已知之矣。乃者一遭獨政,而瘡疣百出,警責之論,至發於公議之地,臣誠瞿然慙悚,殆無可擧之顔,何敢以勘請之從寬,而有所自恕也哉?噫,官有大小之分,而處義無列,身居要顯之職,則廉防尤重。今臣一事二事,可去者多,而懷祿苟保,不恤人言,則豈不爲無忌憚之甚者乎?臣之情勢,實無一日蹲冒之理,而本來痰喘,近又添劇於晩炎,晝夜嘔穢,症形醜惡,飮啖專廢,轉側須人,時日之內,無望起動,日事違傲,彌增死罪,惟願速解匪分,安意就盡而已。玆敢略入文字,仰暴危懇。伏乞睿慈,俯察臣情病之不可强,亟令罷削,仍治臣罪,以警具僚,不勝萬幸。臣無任屛營祈懇之至,謹昧死以聞。答曰,覽書具悉。此等之言,其何撕捱?爾其勿辭,調理察職。
左翊善尹坊書曰,伏以,天休滋臻,邦慶稠疊,中宮殿愆候,不日康復,王世孫冊禮,繼而順成,臣民慶忭,曷有其極?臣於直中,得聞臣偏母猝中暑癨,中焦痞塞,吐瀉兼發,精神昏迷,全不省識,急試藥物,少無其效,促臣歸視,急足跟到。臣自聞此報,焦泣罔措,按住不得,忙陳短章,徑出禁門。伏乞睿慈,俯垂諒察,亟令鐫遞臣職名,俾便救護,仍治臣任情擅離之罪,以安私分,以嚴法紀,不勝幸甚。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?爾其勿辭,救護母病焉。
己卯七月初六日辰時,上御熙政堂。藥房三提調入診入侍時,都提調李,提調李昌壽,副提調元仁孫,記事官邊得讓·金普淳·李之晦,醫官金履亨·李以楷·金德崙·金履貞·鄭允協·金鳳齡·慶絢,以次進伏。曰,夜來聖體,若何?上曰,今日齒齦差愈,達宵穩宿,氣亦舒矣。曰,細辛茶,夜則不用耶?齒齦浮高之候,更若何?上曰,雖非如常,而不大段矣。曰,水刺之節,亦何如?上曰,少勝矣。曰,朝進建功湯,晩後當更進乎?上曰,日再服乎?履亨曰,當日再服矣。曰,使醫官診候,何如?上曰,唯。上命書傳敎曰,齒齦差愈,理中建功湯·粟米飮,依頃日日次議定。仍爲進御,後日次問候,宜矣。上曰,金履亨下送,可也。曰,姑觀後日次下送,好矣。上曰,依爲之。曰,中宮殿,六一散,連爲進御乎?上曰,進御矣。曰,昨見禮曹草記下所書傳敎,則不許復膳矣。雖以外方狀啓見之,江華·開城,雨亦連來,其外諸道狀啓,姑未及見,而向日之雨,似不足矣。旣得雨後,何不許復膳之請乎?上曰,予則謂雨不足矣。曰,事天之誠,臣實欽仰,而天旣下雨,殿下若不復膳,則亦非事天以誠之道也。上笑曰,減膳之數,元不大段,而雨來之數,亦如減膳之數矣。仍命書傳敎曰,大臣强請復膳,依禮曹草記施行。上命承旨,呼寫徽寧殿祭文訖。上又命入御製記懷讀奏。曰,忠淸水使張志豐,以今秋水操,旣行於昨年,而今年年事,不及於他道云。況當新穀未登之時,許多軍卒資糧赴操之弊,不可不念,而領左相之意亦如此,故敢達。上曰,水操之弊如此,則陸操亦當有弊矣。營將巡點之弊,比陸操,如何?提調亦備堂,達之,可也。曰,陸操與水操同矣,豈無弊乎?昌壽曰,聞湖西今年穡事頗歉,雖詰戎重事,宜有爲民省弊之道,而至於巡點之弊,比操鍊差間,而亦不貲矣。上曰,今年水操,特爲停止。水操旣停,陸軍何待狀聞?陸操及營將巡點,亦爲停止。出擧條上又命書傳敎曰,詩云邦畿千里維民所止,湖西旣命停止。況畿甸之民,何待狀請?京畿水操,一依停止事,分付。仁孫曰,明日講經,而諫院無行公,正言李普溫,亦有相避,不可謂無故矣。明日難爲備員,故敢達矣。上曰,憲府則皆有之乎?仁孫曰,皆有之,而持平一人在外,當不久入來矣。上命書傳敎曰,監試官備擬在明,今聞正言李普溫,自在應遞之科,遞差,其代政官牌招開政。朴起采不計由限,牌招察任。曰,提調方帶宗簿提調,御牒·譜略,纔已內入,而書啓則未下矣。上命書傳敎曰,雖不設廳,今番事體重矣。御牒·譜略修整時,宗簿提調及書寫官以下,依例書啓。上曰,卿等先退。仁孫曰,頃者大臣,以權師彦之祖重經,累出賊招,仰達,其時有擬望注書罷職之命,此實出於嚴隄防之聖意矣。其後大臣,更有所奏云,若然則注書罷職之敎,似過中矣。上曰,大臣曾以爽實爲言矣。其時罷職者誰也?仁孫曰,李晉圭·韓必壽·李祉承,其後皆已敍用,今不必仰達,而當初傳敎,旣知過中,故不敢自隱矣。上曰,承旨之心,誠是矣。仍命書傳敎曰,權師彦本事,大臣旣已復奏,當該擬望注書處分下敎爻周。諸臣退出。
上在昌慶宮。常參以代理停,經筵停。
鄭存謙達曰,明日常參取稟。令曰,停。
金光國達曰,大司成徐命膺除拜後,過三日不爲出肅,依定式推考警責,仍卽牌招察任,何如?令曰,依。
又以都摠府言啓曰,今日入直內三廳武兼禁軍及軍兵等,當爲中日習射,而秋享大祭齋戒相値,不得爲之之意,敢啓。傳曰,知道。
元仁孫達曰,今日親傳香時,承旨不可不備員,而同副承旨李心源不爲仕進,卽爲牌招,何如?令曰,依。
安啓曰,新除授弘文館修撰李世澤,時在慶尙道禮安地,斯速乘馹上來事,下諭,何如?傳曰,允。
又以侍講院〈言〉達曰,本院下番,連日闕直,事甚未安。說書崔光璧,旣有只推之令,卽爲牌招入直。新除授司書李興宗,時在忠淸道淸州地,書筵入番事緊,斯速乘馹上來事,下諭,何如?令曰,依。
以右贊讀鄭晩淳牌不進罷職令旨,令于鄭存謙曰,推考徽旨捧入。
金光國達曰,兼右贊讀鄭晩淳,旣有只推之令,牌招入直,何如?令曰,依。
鄭存謙達曰,講書院闕直,事甚未安。左贊讀申思運,卽爲牌招入直,何如?令曰,依。
以左贊讀申思運,兼右贊讀鄭晩淳牌不進罷職令旨,令于安曰,竝推考徽旨捧入。
安達曰,講書院闕直,誠極未安。左贊讀申思運,兼右贊讀鄭晩淳,旣有只推之令,竝更卽牌招,推移入直,何如?令曰,依。
以同副承旨李心源牌不進罷職令旨,令于金光國曰,推考徽旨捧入。
安啓曰,大司諫李得宗牌不進推考傳旨,今方捧入矣。監試官不可不備員,更卽牌招,何如?傳曰,允。
傳于鄭存謙曰,試官望單子,卽爲修整入之。
以大司成徐命膺牌不進罷職令旨,令于安曰,推考徽旨捧入。
以參試官徐命膺·閔百行·成天柱等牌不進罷職傳旨,傳于安曰,竝推考傳旨捧入。
傳于金光國曰,觀武才,其行已久,三軍必多抑鬱,豈體昔年之意乎?吉日,今月中旬後,來月上旬前,兩擇以入事,分付騎曹,自中旬擇日,至上旬擇日。
令于安曰,日昨以憑藉作弊之類,嚴治事下令,而近來紀綱解弛,此後之無此弊未可知。自今以後,復有如此之弊,則令法司直爲捕捉,依法嚴勘。
安,以禮曹言啓曰,今此別試文科講經試官,今方磨鍊,而堂下可擬之人乏少,依近例以堂上官備擬以入,而時無職名人員,令該曹口傳付軍職,何如?傳曰,允。
又以禮曹言達曰,今此別試文科講經一所,設場於本曹,入直郞廳依例朝房直宿之意,敢達。令曰,知道。
又以禮曹言達曰,去閏六月二十八日,令曰,雖未能躬陪大殿,爲民祈雨悶旱之意,曷有其極?亦令減膳事,下令矣。今日藥房入侍時,傳曰,大臣强請復膳,依禮曹草記施行事,傳敎矣。大朝旣命復膳,一體擧行,何如?令曰,依。
以全羅監司狀達,楊州等官居呂喜得等渰死事,令于李泰和曰,渰死人等處,恤典擧行。
以平安監司狀達,宣川等官居朴召史女三歲兒等壓死事,令于李泰和曰,壓死人等處,令本道恤典擧行。
左議政申晩箚曰,伏以,臣之不忠無狀,猥玷保傅之列,輔導德性,匡正闕遺,乃臣之職,而誠淺辭訥,曾來有一言一事之粗效涓埃,每一點檢,無往非罪。玆者所被人言,語意至爲嚴重,臣之辜負職責,益無所逃其罪矣,臣誠悚懍媿恧,不知攸言。噫,臣雖萬萬愚劣,亦嘗粗聞引君當道之訓矣。區區所自勉,不外於此,而畢竟自陷於負國之科,臣實自悼,尙誰尤哉?臣旣不得卽日引義,以謝公議,尙此冒罪包羞,偃然自在,反顧循省,無面可顯,玆不得不略暴危懇,仰瀆睿聽。伏乞亟加重誅,以爲人臣失職者之戒焉。仍念臣老父,年迫九耋,居常善病,自經今夏無前毒暑,宿患泄病,種種發作,或加或減,長時沈頓。日前慘遭重慼,老人情事,過加哀疚,病狀乘時越添,登溷頻數,食飮全却,眞元澌脫,氣息綿綴,兼又半面浮高,赤暈漸熾。醫言此是暑毒所祟,必須及時調治,可免肆毒,見今連貼藥物,尙無顯效。臣方左右扶護,焦遑度日,雖非踪地之兢蹙,卽此情理,實無離捨供職之望。亦願睿慈,俯垂矜諒,特許鐫免臣職,俾得安意救護,千萬至祝。取進止。答曰,覽箚具悉卿懇。卿須安心勿辭,亦勿引咎,救護焉。仍令曰,史官往諭。
己卯七月初七日辰時,上御仁政殿月臺。親傳香入侍時,行都承旨元仁孫,左承旨李泰和,右承旨鄭存謙,左副承旨金光國,記事官邊得讓,假注書任煜,記事官尹泰衡·李之晦,以次侍立訖。上具冕服,步出仁和門,至仁政殿月臺。上謂仁孫曰,有儀仗乎?仁孫曰,然矣。上曰,奉香出去時,宗廟獻官先出。上傳香訖,謂仁孫曰,當往拜徽寧殿,侍衛及軍兵隨駕。藥房都提調李,提調李昌壽進伏。曰,夜問,聖候若何?上曰,今日夬愈矣。曰,如常乎?上曰,如常矣。曰,湯劑進御乎?上曰,進服矣。曰,寢睡何如?上曰,穩睡矣。上曰,雨意更作,誠多幸矣。曰,聖慮似稍解矣。仁孫曰,同副承旨李心源,日事違召,方爲出牌,右副承旨安,雖仕進,有實病不得參班,臣以一院之長,不能檢飭下位,惶恐待罪矣。上乘轎至仁政門,顧謂兵曹判書趙雲逵曰,禁軍之在門外者置之,只使在於門內者隨駕。雲逵曰,當依下敎,分付矣。仁孫曰,雨勢如此,張雨傘,似好矣。上曰,侍衛軍兵·承史,雨具。駕前下敎上曰,當行禮於徽寧殿,通禮待令,可也。上至徽寧殿,行禮。禮訖,顧謂仁孫曰,自今以後有事之時,則輒開東西狹門,可也。上曰,龍興宮御製懸板,注書當陪進於仁政殿月臺。而今日乃齋日也,鼓吹止之,只存細仗,都承旨進去懸之,可也。上入內時,命兵判及朴載河入侍。上謂雲逵曰,會寧府使若有窠,以朴載河擬望,可也。雲逵曰,臣爲全羅監司時,朴載河爲本道水使,居官無狀,多行不法。渠旣受國厚恩,不思所以報效,臣之前後一不檢擬者,以此也。上入大內,諸臣以次退出。
上在昌慶宮。常參以代理停,經筵停。
夜二更,流星出天中淡雲間,入巽方天際,狀如拳,尾長三四尺許,色赤,光照地。
下直,延安府使李徽之。
鄭存謙達曰,大司憲沈星鎭,文一所進去,執義李壽德,武一所進去,掌令任鏡觀,武二所進去,一員未差,持平姜必履,文二所進去,南玄老在外,今日以監察茶時之意,敢達。令曰,知道。
李心源啓曰,玉堂上下番俱空,副修撰李明煥,由限已過,卽爲牌招入直,何如?傳曰,允。
以副應敎李福源,副修撰李商芝牌不進罷職傳旨,及副校理鄭光漢,校理沈履之禁推傳旨,傳于李心源曰,竝只推。
李心源啓曰,副應敎李福源,校理沈履之,副校理鄭光漢,副修撰李商芝,旣有只推之命,竝卽牌招,以爲推移入直,何如?傳曰,允。
又以侍講院言達曰,本院下番,連日闕直,事甚未安。說書崔光璧,旣有只推之令,卽爲牌招入直,何如?令曰,依。
以說書崔光璧牌不進罷職令旨,令于鄭存謙曰,推考徽旨捧入。
以左贊讀申思運牌不進罷職令旨,令于鄭存謙曰,推考徽旨捧入。
李心源,以講書院言達曰,左贊讀申思運,旣有只推之令,更卽牌招察任,何如?令曰,依。
以獻納朴起采牌不進罷職傳旨,傳于金光國曰,只推。卽爲牌招,使之進參,而若不入來,則先遞差後禁推,畢試後當照律,以此分付。
以正言安兼濟牌不進罷職傳旨,傳于金光國曰,只推。
金光國啓曰,武一所監試官安兼濟牌不進罷職傳旨,今方捧入,而原單子中改付標以入之意,敢啓。
傳于金光國曰,武一二所幾人入格耶?居住姓名及父名書入。講經雖無入門單子,必有錄名,其數書入。只是一書與會講有異,入格人亦爲書入。
金光國,以兵曹言啓曰,觀武才,今月中旬後,來月上旬前,兩擇以入事,命下矣。令日官推擇,則今月二十五日·二十七日·二十九日,來八月初三日·初四日,俱吉,初六日謁聖相値,初七日·初八日·初九日,俱吉云,以何日定行乎?敢稟。傳曰,以二十五日擧行。
李心源,以文一所應辦所官員,以試官意啓曰,今日開場後,鄕儒六人,中路病滯,今始來到,請其錄名。旣已始講之後,有難追捧,而數多鄕儒之因此坐停,不可不念,何以爲之?敢稟。傳曰,追捧宜矣。
金光國,以都摠府言啓曰,去閏六月初十日內中日時,金虎門入直砲手白木公,鳥銃貫三中入格,而兒馬帖付標啓下,故來訴本部。臣等取考曾前謄錄,則砲手貫三中入格者,皆以直赴付標,乃是流來盛典,而木公,獨未蒙直赴付標,事涉不均。原單子似當有還入之擧,惶恐敢啓。傳曰,知道。
李心源,以成均館官員,以同知館事意達曰,今七月初七日儒生上旬輪次,當爲設行,而大提學金陽澤,以身病不爲行公,大司成徐命膺未肅拜,限內不得爲之,今月內無故日退行之意,敢達。令曰,知道。
右副承旨安書曰,伏以,殷禮已訖,周祿永綏,歲回封爵,日吉迎渭,中宮殿患候遄復,王世孫冊禮載擧,臣民慶忭,曷有其極?臣於四五日前公退之餘,失汗過多,飮冷無算,胸膈猝塞,精神昏瞀,轉成關格之症,多試藥物,僅僅少蘇,餘症尙苦,暴泄猝發,落席昏倒,不省人事。昨日大朝親傳香時,終不得入侍,惶隕抑塞,不知死所。院直苟艱,推移無路,不得不力疾持被,而見今諸症,轉益危篤,實有汚穢淸禁之慮,玆敢疾聲呼籲。伏乞睿慈,俯諒病狀之如許,特賜鐫削,俾尋生路,仍治臣慢蹇之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,慶忭之中,壼聖愆候,不日康復,賀儀已擧,慶忭曷有其極?爾其勿辭,調理察職。
上在昌慶宮。常參以代理停,經筵停。
元敬王后忌辰齋戒。
夜三更,流星出天中淡雲間,入坤方天際,狀如拳,尾長二三尺許,色赤,光照地。
尹東暹達曰,大司憲沈星鎭文一所進去,執義李壽德武一所進去,掌令任鏡觀武二所進去,一員未差,持平姜必履文二所進,南玄老在外,今日以監察茶時之意,敢達。令曰,知道。
藥房都提調李,同副承旨李心源啓曰,秋雨連日,蒸熱未已,伏未審此時,聖體調攝,若何?寢睡·水刺之節,亦何如?湯劑·粟米飮,連爲進御,而齒齦浮高之候,其已快愈乎?煎入貼數,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
以承傳色口傳下敎曰,建功湯,依前煎入,粟米飮止之,金履亨使之下去。
藥房口傳啓曰,伏承下批,有下敎日入侍宜矣之敎矣。理中建功湯,依下敎擧行,而粟米飮之停止,則臣等不可不與諸御醫入診,詳察聖候後,可以有所議定矣。卽許臣等入侍,千萬伏望,惶恐敢啓。答曰,氣好矣,入侍其止之,粟米飮前煎入尙餘,其置之。
中宮殿,藥房口傳問安。答曰,知道。
傳于尹東暹曰,一所入格幼學金宗烈·趙進道·洪鼎休,二所入格幼學申光輔·崔鈺,進士尹昹,其令來待。
尹東暹啓曰,一所入格幼學金宗烈·趙進道·洪鼎休二所入格幼學申光輔·崔鈺,進士尹昹,依下敎來待矣。傳曰,承旨與儒生詣閤。牲則置之,三經及諺解持入。
以說書崔光璧,左贊讀申思運牌不進罷職令旨,令于尹東暹曰,推考徽旨捧入。
李泰和,以侍講院言達曰,本院下番,連日闕直,事甚未安。說書崔光璧旣有只推之令,卽爲牌招入直,何如?令曰,依。
又達曰,明日次對,兩司無進參之員,除在外·試所進去外,正言安兼濟待開門牌招,以爲進參之地,何如?令曰,依。
以尹東暹爲右副承旨,鄭尙淳爲同副承旨。
尹東暹,以兵曹言啓曰,今此觀武才初試,當卽設行,而慕華館·訓鍊院,謁聖初試設場,故他無可合處所,禁衛營·南別營·御營廳·南小營,今月十一日則兩所設場之意,敢啓。傳曰,知道。
又以武一所差備官,以試官意啓曰,今此初試試取,先試柳葉箭,今幾畢射,而取考己巳謄錄,則其時因傳敎,柳葉箭未入格者,一倂許射六兩,癸酉初試時,亦依庚午例擧行矣。今番試取規矩,旣與己巳·庚午·癸酉相同,而兩技入格之數,若未滿五十定額,則必將以單技,稟旨陞付,柳葉箭未入格者,今亦依癸酉例,許射六兩之意,敢啓。傳曰,知道。
左副承旨金光國書曰,伏以,臣有至切至苦之私,思欲一陳於孝理之下,而猥屑是懼,趦趄徊徨者,日月稔矣。玆不得不冒萬死略暴情懇,仰干崇高。伏乞离明,垂察焉。臣本早孤,家有偏母,年迫七耋,氣力綿綴,累經喪威,疾病侵尋。臣又性拙,不能謀生,家計剝落,輒貽憂念,藥餌之節,旣無以盡心,菽水之供,亦不能隨時,人子情理,已極悶迫,而病母日夕作語,惟以未瞑前官供爲願。噫,臣旣受恩罔極,出入邇列,而係戀明時,徒竊榮寵,莫念西暉之如飛,未效烏鳥之微誠,則以邸下錫類之仁,抑何取於辜恩薄行之一賤臣哉?倘蒙睿慈,曲垂矜諒,許畀臣一小邑,推其祿俸之餘,粗備旨瀡之具,則從今以往,臣母餘生,皆邸下之賜也。臣雖無狀,敢不殫心於民社之寄,效力於塵刹之報哉?臣不勝涕泣祈懇之至,謹昧死以聞。答曰,覽書具悉。書辭,令該曹考例,稟處。
黃海監司鄭玉書曰,伏以,臣情旣甚窮,義當必遞,日前纔上辭本,書未及徹,而臺言果峻發矣。臣之衰疲無用之狀,當事不職之罪,臣亦自訟,責罰之降,宜不止於問備,臣不敢自以爲已勘,而惶蹙度日。昨接邸報,伏聞執法論罪之臺臣,至被斥罷之命,居官溺職之賤臣則晏如,而又下勿辭之批,臣於是,尤伏切驚惶震惕,不知所以爲言也。顧念臣卽遐土孤畸之一賤品耳,策名立朝,三十有餘年,性本疎拙,樣不諧俗,隨分自遣,初無營求於世也。不意年前,忽被我大朝陶鎔甄拔之澤,踰涯過分,撫躬慙悚,至若見叨藩任,在臣尤是千不似萬不似之職。其爲辱聖簡而駭物情,雖微人言,臣固自知,及此嚴畏義分,黽勉赴任,則士夫之廉防壞矣,公議之拂鬱極矣。方其入肅卽辭,擁節而西也,都人之見之者,莫不指點而嗤笑,至其到營也,本營卽臣數十年前佐幕之地也,營下吏民之知臣本末長短者,孰不相顧而嘲駭也?臣之本不當於見職,人皆目之,今番彈書之踵發,臣亦固已料之矣。雖其所論唐舡事,未詳本事委折,而其據重聲罪則大矣。臣固受以爲罪,其何敢怨怒於人,而臣之到營僅數旬,前後人言之箚着於臣身者,不知其幾遭矣。臣之一番遭言,輒加一層難安之端,一日在職,愈增一分窘遁之情,至如道內公務,災年牒訴,一倂杜門謝却,而文簿期會之時急者,則全屬於假都事之手,旬宣重寄,抛之於無奈何之地者,已有日矣。雖其循例因習,而奉行者猶尙如此,況一路春夏殿最,是國之大政,前使臣趙明鼎,猶爲引嫌而不敢行者,今已過時矣。設令臣期限已準,以此蹤地,其何敢冒當乎?荒年田政檢覈,是一年之大事,至於今年,尤當及時巡審,而目今本道事勢,便作無道臣之地,此實朝家之所宜早卽遞改,畀之於可堪之人也。顧臣之情勢,旣無因仍蹲據之理,道內事務之當行者,俱係緊急,不當羈縻而挨過也。臣誠情窮勢蹙,玆敢竭誠瀝血,仰籲於貳極仁聽之下。伏乞睿慈,曲賜照察,亟許斥罷,以謝人言,以安私分,千萬祈幸之至。謹昧死以聞。答曰,覽書具悉。此等之斥,其何撕捱?卿勿過辭,從速察任。
己卯七月初九日未時,上御熙政堂。一二所文科別試初試講經儒生入侍時,左承旨李泰和,假注書任煜,記注官安正宅,記事官李之晦,入格儒生幼學金宗烈·趙進道·洪鼎休·申光輔·崔鈺,進士尹昹,以次進伏訖。上命金宗烈進前,誦試所所講大文。宗烈誦訖。上曰,汝何處人乎?對曰,居義城矣。上曰,曾有工夫耶?對曰,今番始讀矣。上曰,純略乎?對曰,臣只知其略,而純字有無,未及知之矣。上曰,試官問文義乎?對曰,問异哉之義,而臣不能答,出而見之,則异下有甚文義,而臣未知之矣。上曰,嶺人質實矣。汝之同鄕人參榜者幾何?對曰,七人矣。上曰,汝之族,有得參者耶?對曰,臣之同宗,有三人矣。上曰,義城人幾已盡講耶?對曰,未及爲之云矣。上曰,初對之語怯矣。宗烈退,趙進道,次進誦訖。上曰,粗略何居?對曰,粗矣。上曰,平日讀之乎?對曰,曾無着工之事矣。上曰,見別試後,雖或不利,仍欲留見謁聖乎?對曰,雖無聖敎,千里裹足,必欲願見盛擧。況承此下敎,敢不留在?上曰,農形,何如?對曰,義城則免凶,鳥·竹嶺以下三四邑,頗有旱災,而臣於沿路見之,則湖右不及於嶺矣。上曰,諺有莫知其苖之碩之語,而此人所答如此,誠是矣。因敎曰,今日幸見嶺人,須努力見殿試,可也。進道退,洪鼎休次進誦訖。上曰,汝何處人乎?對曰,居公州矣。上曰,京有親戚乎?對曰,臣是孤蹤,無强近之親矣。上曰,有遠族乎?對曰,雖遠族,亦無指名仰達者矣。上曰,非明經矣,泰和曰,顯有非明經樣矣。上曰,無鄕人態,而多氣矣。鼎休退,申光輔次進誦訖。上曰,左相之幾寸乎?對曰,寸外族矣。泰和曰,兵使臣申思彦之孫也。上曰,爲人甚精矣。泰和曰,然矣。光輔退。上曰,講經入格者幾何?泰和曰,臣未及詳知矣。上命臣煜,持入一二所草榜,上覽畢。泰和曰,兵曹判書趙雲逵,以觀武才事,有所稟定,來詣請對矣。上曰,儒生出去後,使之入侍,可也。崔鈺次進誦訖。上曰,通乎?對曰,五通二略矣。上曰,曾已讀之乎?對曰,素有明經工夫,而屢見殿講及會試矣。上曰,俄者誦易之儒,臆誦乾卦,汝能誦易乎?對曰,可誦之矣。上曰,誦乾卦大文。鈺,誦訖。上曰,無憂矣。泰和曰,明經中最純熟者矣。鈺退,尹昹,次進誦訖。上曰,誰乎?泰和曰,故相臣尹趾善之玄孫也。上曰,與閔百祥幾寸乎?對曰,異姓六寸矣。上曰,略乎?對曰,五略二粗矣。上曰,初讀乎?對曰,兒時讀之,中年重收,而已過七八年矣。上曰,以何文得中乎?對曰,以策得中矣。上曰,汝能遍工每文乎?對曰,粗能之矣。上曰,實材矣。汝爲古相之直孫乎?對曰,支孫矣。昹退。泰和曰,右副承旨安,有實病,同副承旨李心源,昨今不爲仕進,院中無以推移伴直,合有變通之道,故敢稟矣。上曰,安有實病乎?泰和曰,有痢病登溷頻數,故昨雖仕進,而不得參傳香矣。上曰,李心源有何情勢乎?泰和曰,謂有身病,不爲仕進,而情勢有無,臣未知之矣。上命書傳敎曰,右副承旨安,同副承旨李心源,莫重親傳香時,皆不參,安則其後坐直,李心源則其後亦就職,事體寒心,待承旨入侍,欲爲下敎矣。今聞安,果有實恙云,事雖一時,此亦紀綱攸繫處。右副承旨遞差,同副承旨罷職,受由承旨,一體許遞,其代前單入之。上曰,玉署近不闕直乎?泰和曰,近者諸儒臣,皆撕捱不持被,闕直已累日矣。上曰,鄭光漢,有何情勢乎?泰和曰,別無撕捱之端矣。上曰,儒臣只以違牌爲事,此何道理乎?仍命書傳敎曰,諸儒臣之一倂違牌,其涉訝之,欲下問而處之,留置傳旨,今聞無他撕捱之端云。噫,望七其君,盛暑三講之時,身爲儒臣,苦暑違牌,此何分義,此何道理?一倂勿解見任,令該府處之。上曰,兵曹判書入侍事,下敎。出榻敎趙雲逵進伏。上曰,武擧子,有倍前科云,然否?雲逵曰,百倍前科,留接甚難云矣。上曰,一二所錄名幾何?雲逵曰,各至八千餘人矣。上曰,如此則必彌滿城中矣。雲逵曰,然矣。上曰,朴載河事,卿果留念否?雲逵曰,聖敎諄復,臣敢不留意,而第臣旣目見其居官不職之狀,則其陞敍,恐涉不當矣。上曰,乙亥之後,渠豈不感予之恩乎?雲逵曰,渠非石木禽獸,豈不思所以圖報聖恩,而前日所見,旣如此,故臣果有所達矣。上曰,予於向日,欲試眼見草溪郡箋文,則草溪倅,卽兪彦摯也。兪彦摯階爲嘉善,而職爲草溪郡守,無乃加資之賤而然耶?雲逵曰,加資則渠以其親老,爲其榮養,不得已爲之,而曾未經二品實職,故纔爲草溪郡守。然是乃故兵使李載恒之甥姪,則不可以加資貴賤,論矣。上曰,兩班矣。雲逵曰,兪領府事嘗褒之矣,果解事且淸簡矣。上曰,兪相之遠族云矣。雲逵曰,然矣。右相爲銓曹時,聞其解事,數爲之擬望矣。上曰,兪彦摯加資之由,出於情勢之不得已,則甚可憐矣。卿何不檢擬乎?雲逵曰,臣待罪湖南時,兪彦摯爲樂安郡守,以邑事來見臣,臣初見其貌,以爲望之不似矣。終日言邑事,言語如流,簿決當理,故臣待罪嶺南時,以軍官率去。凡於酬應之節,多有臣所歉愧者,臣雖知其如此,而旣是將幕之間,則不可無嫌,故臣之一不撿擬者,以此也。上曰,予旣下敎,何嫌之有?雲逵曰,臣取考前例,則丙寅年觀武才時,松都人中戊申出征者,依京軍門例,直爲許赴事,下敎矣。今亦依此例赴試之意,分付本府,何如?上曰,依爲之。出擧條雲逵曰,在前觀武才時,禁軍等馬上月刀,雖非元技,亦有試取之規,今番則何以爲之乎?上曰,一體爲之。出擧條雲逵曰,甲子·丙寅·辛未等年觀武才時,戊申年各軍門偵探從征人方屬軍門者,皆令除初試許赴,而時未見屬於軍門者,自各其軍門主管,一體除初試許赴,自初名目之不在軍門者,自兵曹主管許赴矣。今亦依此例擧行乎?上曰,依爲之。出擧條上命書傳敎曰,觀武才凡諸初試,各軍門技藝初試,一依辛未年點下擧行事,分付。又命書傳敎曰,初試稠疊,庭試初試,更爲擇入,觀武才初試,期日迫近,依例許其追單。又命書傳敎曰,出身武士,送于該府卽例也。曾前侍湯中見之,雖常漢出身,自禁府有啓聞之事,而頃因大臣所奏,直自秋曹處之,非古規若此,龍虎榜,其亦拔名乎?此非重賜第之意,一遵舊例事,分付。又命書傳敎曰,今番謁陵時,前排五雙,步軍八哨,馬軍三哨,禁軍三番隨駕,禁衛營留都,留都大臣兪領府事爲之。仍下敎曰,兪領府事頃日大禮時,以正使,多行難行之事矣。雲逵曰,兪領府事,果以衰病之年,當此難事,聖敎誠然矣。上曰,近日在鄕乎?雲逵曰,然矣。上曰,特命留都,予意有在,如此之時,不得見則更待何時?雲逵先退。上曰,予欲知今番講經虛實,有此召講之擧矣,果善誦矣。泰和曰,聖敎不啻累次懃懇,故儒生輩果多讀矣。上曰,承旨十八登科,果以幾畫乎?泰和曰,以十五分矣。上曰,今能誦之否?泰和曰,早年曾無純熟之工,偶然登科,而且遽然爲五十年前事,則何能誦之乎?上曰,似然,而儒生誤讀處,則猶知之矣。上命臣煜,持入承旨前望單子。命泰和書傳敎曰,頃者承旨望修整時,欲下敎而未果矣。前參議李萬宗,頃於帳殿,有下敎者,而其後遭故,闋服屬耳,故尙未果焉。君當守信,以勿拔之意,欲爲下敎,承旨今適有窠,故二望前單點下,一望以李萬宗除授,一倂牌招察任。諸臣以次退出。
上在昌慶宮。常參以代理停,經筵停。
元敬王后忌辰。
尹東暹達曰,明日常參取稟。令曰,停。
又達曰,大司憲沈星鎭,文一所進,執義李壽德,武一所進,掌令任鏡觀,武二所進,一員未差,持平姜必履,文二所進,南玄老在外,今日以監察茶時之意,敢達。令曰,知道。
尹東暹,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李泰和達曰,右副承旨金光國,今日不爲仕進,卽爲牌招,何如?令曰,依。
以右副承旨金光國牌不進罷職令旨,令于尹東暹曰,推考徽旨捧入。
令于尹東暹曰,大臣·備局堂上引接。
傳于李泰和曰,近有涼生之意,秋展謁,自十八日擇入。
傳于尹東暹曰,擇日何時下敎,而至今不入,極爲駭然。
李萬宗啓曰,秋展謁自十八日擇入事,命下矣。展謁吉日,卽令日官推擇,則今七月十八日·二十日·二十一日,俱吉云,以何日定行乎?敢稟。傳曰,以十八日擧行。
令于尹東暹曰,以講規有問議事,師傅春坊,更爲入對。
以正言安兼濟牌不進罷職令旨,令于尹東暹曰,推考徽旨捧入。
李萬宗,以禮曹言啓曰,親臨觀武才事,命下矣。自前觀武才時,例以文臣與儒生,庭試輪回對擧,而辛未九月,以文臣對擧,今番則儒生庭試當次,以此磨鍊,而儒生庭試,則觀武才終日設行矣。今亦依此擧行乎?敢稟。傳曰,依爲之。
尹東暹,以兵曹言啓曰,在前觀武才時,扈衛廳付料軍官等,依禁軍例,一技試取,矢數亦一體施行矣。今亦依此例擧行,何如?傳曰,允。
又以兵曹言啓曰,今此觀武才時,除初試應射之類,必須預待於試所近處然後,可無臨時呼不之患,而闕內入直都摠府郞廳·宣傳官·武臣兼宣傳官·訓局禁衛營入直將官·禁軍將·扈衛別將·五衛將·局別將等,勢難擅離直所,依前例使先射者,推移替直後,來待試所之意,分付,何如?傳曰,允。
又以御營廳言啓曰,本廳新造旗麾祭,今月十一日子時,依定奪,南小營近處,大吹打放砲設行之意,敢啓。傳曰,知道。
又以兵曹言啓曰,今此觀武才時,入直軍兵等初試入格之類,依前例使未入格者,預爲替待後,來待試所,俾無臨時呼不之弊事,分付,何如?傳曰,允。
又以兵曹言啓曰,在前觀武才時,有兩貫革各三人入射之例矣。今亦依此擧行乎?敢稟。傳曰,依爲之。
又以兵曹言啓曰,在前觀武才時,西北武士中付料軍官等,除初試許赴,未付料人則皆赴初試,而依禁軍例一技試取矣。今亦依此擧行乎?敢稟。傳曰,依爲之。
又以武二所差備官,以試官意啓曰,本所自昨日始射六兩,今幾畢試,而兩技入格,不過二十人,元額未充之數,勢將依近例,以單技入格中矢數多者,次次陞付,而係是特恩,不敢擅便,何以爲之?敢稟。傳曰,陞付,宜矣。
又以兵曹言啓曰,在前觀武才時,軍器寺別破陣付料之類,依扈衛軍官例,一技試取矣。今亦依此擧行乎?敢稟。傳曰,依爲之。
又以兵曹言啓曰,今此庭試武科初試退行事,命下矣。更令日官推擇,則今十七日爲吉云。以此日設行,何如?傳曰,允。
右議政李箚曰,伏以,臣趨走苟容,無才識沒廉恥之狀,固莫逃於离明之下矣。向來策免之懇,亶出由中,去就潦倒,本無可言,淟涊時月,以訖于今。人言之來,無論大小輕重,惟當愧服之不暇,故自昨冬以來,未嘗有一言辨暴,今春冒出,只緣聖敎非常,不敢自有其身,而乃其心則惟有早晩退去而已。日昨診筵,已陳衰杇無用,涓埃罔效之實,仰請鞶遞之恩,雖未蒙卽席允許,斷斷危忱,已在聖明之俯燭矣。況聞有進言之章,辭意嚴截,不忠如臣,罪彰孤負,懍悚慙悼,無地可容。宜卽自引,以請勘處,而職忝藥院,連値問候,戴罪就列,若無聞知,事旣顚倒,跡涉放恣,宿愆新犯,又添一重。伏乞亟降明罰,夬正臣罪,以謝公議焉。且臣自昨夕,忽患齒痛,痛不堪耐,今日次對,强疾趨參,冒雨而歸,素患關格,猝復重發,衝亘刺痛,勢屬危厲。此實臣四十年積痼之症,其發必乘氣虛之後,而輒費數十日調治,然此自十數年前元氣未衰之時而言者耳。到今衰敗已甚,如日下山,大病之來,必致無幸。假令得延殘喘,亦安能以數十日而保其痊可乎?澟澟床席,朝夕待盡,須得屛閑將攝,專事醫藥然後,可覓一分生道,玆敢竝暴哀懇,以俟處分焉。取進止。答曰,覽箚具悉卿懇。藥院都提擧,重且緊焉。卿須安心勿辭,亦勿引咎,卽起視事焉。仍令曰,史官往諭。
副提學金時粲書曰,伏以,臣於見職,不容暫叨,而適當大禮,義不敢偃伏,不免於一出參班,而因仍蹲冒,斷無是理。且臣素患痰癖之症,重添於暑濕,喘喘危死,了無起色,不得已連單疾籲,而鞶帶之遞,曾未終朝,恩際旋降,職名依舊,臣聞命驚隕,茫然如墜淵谷。夫官銜之乍解乍縻,間或有之,而豈有如臣今日所叨之不移晷刻,以臣代臣哉?是不惟臣之私義,朝家差除,亦豈容若是之屑越煩複也?此其難冒之義,視前又添一重,玆用冒死申懇。伏乞离明,特察公格私情之不可少淹,函許遞免焉。仍念臣逖違禁闥,已多年矣,竊想其間,睿學日造,令德益就。顧今邦慶無彊,王世孫冊封之禮,又在不日,仰惟我邸下嘉悅之餘,必深崇極之懼,日夜警惕,思所以仰答天休矣。自古儲君之德,必以仁孝溫文稱者,誠以仁爲萬善之長,而天地生物之心也,孝乃百行之源,而堯·舜爲治之本也。若其禮樂交修內外,而溫潤文雅之氣像,著見於外,則德業之隆盛,豈有過於是者哉?況今世孫美質天成,岐嶷夙茂,而年纔齒學,德性未定,正急早喩敎之方。邸下於此,尤宜先懋自修,以爲身敎之道,而擇正人道正事,備盡其輔養之術也。嗚呼,邸下一身,上奉大朝,責在丕子,前有四百年宗社付托之重,後有億萬祀子孫垂裕之艱,其可不戰戰兢兢,惟恐荒墜,而今日臣民之所以延頸而顒望者,容有極哉?或有左右近習,不謹於奉行之節,掖隷宮屬,橫肆於街市之間,則其所以假托仰累者不貲。邸下深居宮中,豈能盡知,而諸臣雖或憂歎,各懷願忠,亦不敢一陳於前,是豈無愛我邸下之心而然哉?伏願自今,明詔有司,嚴加禁飭,以昭邸下淸明之德,而日近正士,樂聞讜言,使其動靜云爲,粹然一出於正焉。宋臣程頤有言曰,人主一日之間,接賢士大夫之時多,親宦官·宮妾之時少,則可以涵養氣質,薰陶德性,此語最要於儲宮進德之方。蓋其奇衺不接於耳目,義理浸灌於心腑,則自然志氣精明,身心淸泰,不覺厥德之日修,寧不休哉?臣不勝拳拳憂愛之至,謹昧死以聞。批答見上
己卯七月初十日卯時,王世子坐時敏堂。大臣·備局堂上引接入對時,領議政金尙魯,左議政申晩,右議政李,吏曹判書閔百祥,行司直具善復,行司直鄭汝稷,左副承旨尹東暹,假注書任煜,事變假注書韓東岳,編修官閔塾,記事官李之晦,以次進伏訖。尙魯曰,近日,睿候何如?令曰,一樣矣。尙魯曰,胸脅牽引之候,近又何如?令曰,一樣矣。尙魯曰,寢睡·水刺諸節,何如?令曰,一樣矣。尙魯曰,大朝氣候,何如?令曰,一向萬安矣。尙魯曰,中宮殿氣候,何如?令曰,一向萬安矣。尙魯曰,嬪宮氣候,何如?令曰,一樣矣。尙魯曰,王世孫氣候,一向平順否?令曰,好在矣。尙魯曰,近者邦慶荐疊,賀儀已擧,邸下上而慶忭,下而嘉悅,必多睿情之懽忭矣。臣等亦不勝區區欽頌之忱矣。令曰,然矣。今日日氣,稍有寒意,昨夜有寒戰之症,朝起亦無減矣。曰,寒戰之敎,實不勝驚憫之至,臣於退出之後,當率諸御醫更入,診察睿候矣。令曰,當只使內局見之耳。尙魯曰,當此不寒之時,有寒戰之症,睿候之不平可知矣。依都提調所請,許使入診,似宜矣。令曰,何必入診也?尙魯曰,此江原監司沈鏽狀達也。以爲金城縣邑內民家一百十餘戶,偶然失火,火焰延及於東南,倉庫盡爲燒燼,計其穀數,則燒燼爲六百十六石零。爛傷爲七十九石零,今此燒燼,與衝火有異,所謂爛傷者,太半成灰,不可爲口食之資,一倂蕩減,請令廟堂稟處矣。其所失火,旣無可疑之端,所謂爛傷者,殆與燒燼者無異,則依狀請,竝令蕩減爲宜。以此分付,何如?令曰,左右相之意,何如?晩曰,臣別無異見矣。曰,臣意亦然矣。令曰,依爲之。出擧條尙魯曰,頃於憫旱,以川渠疎鑿事,自備局分付五部,而五部皆言擧行之後,發遣備郞摘奸,則東部字內,毋論大小川渠,一不疎鑿,其欺瞞廟堂之狀,極爲可駭。不可以事往而置之,當該部官拿處,何如?令曰,依爲之。出擧條曰,大朝進御湯劑,連爲煎入,而當此逐日監煎之時,提調李昌壽,副提調元仁孫,昨今兩日,不爲仕進,卽爲牌招察任,何如?令曰,依爲之。出擧條諸臣以次退出。
上在昌慶宮。常參以代理停,只晝講。
未時,太白見於巳地。
下直,玉浦萬戶曺景彬。
李萬宗達曰,明日常參取稟。令曰,停。
尹東暹達曰,大司憲沈星鎭,文一所進,執義李壽德,武一所進,掌令任鏡觀呈辭,一員未差,持平姜必履,文二所進,南玄老在外,今日以監察茶時之意,敢達。令曰,知道。
李萬宗達曰,右承旨李泰和,右副承旨金光國,今日不爲仕進,牌招,何如?令曰,依。
尹東暹啓曰,注書邊得讓病代,假注書任煜,姑令仍察,何如?傳曰,允。
又以講書院言達曰,左贊讀申思運,旣有只推之令,更爲牌招察任,何如?令曰,依。
傳于尹東暹曰,今日晝講爲之,時刻,午正三刻,晝講後仍行備局次對。
又傳于尹東暹曰,晝講齊會後,座目單子,於二刻前入之。
傳于尹東暹曰,禁推儒臣,飭已行矣,竝放,牌招使之入來。此後違牌者,勿捧傳旨,政院,申飭。
又傳于尹東暹曰,晝講座目斯速入之。
尹東暹啓曰,今日晝講時,知事當爲進參,而俱以病不來云。公故外,知事李喆輔·申晦·金陽澤·趙暾,竝卽牌招,以爲推移入侍之地,何如?傳曰,允。
金光國啓曰,知經筵李喆輔·申晦,同經筵金陽澤·趙暾牌不進推考傳旨,今方捧入,而晝講時刻已迫,如是違牌,誠極未安。竝更卽牌招,何如?傳曰,允。
尹東暹達曰,今日次對,兩司當爲進參,除在外·試所進去外·未肅拜不爲行公人員,竝卽牌招,以爲推移入侍之地,何如?令曰,依。
以掌令任鏡觀,司諫李廷喆,正言安兼濟等牌不進罷職令旨,令于李泰和曰,竝推考徽旨捧入。
傳于尹東暹曰,次對座目單子,勿爲入之,使之來會。
李萬宗啓曰,編次人具允明,依下敎來待矣。傳曰,入侍。
傳于李泰和曰,展謁時侍衛,以冊封時侍衛,仍。途由弘化門內殿,由敦禮門·弘化門行矣。
傳于李泰和曰,今番展謁後,仍行展拜禮於毓祥宮,令儀曹擧行,展拜行時,馬軍·禁軍解甲。
傳于李泰和曰,司圃署眞果,涼生停封事,分付。
尹東暹,以宗簿寺官員,以提調意啓曰,璿源譜略,旣已進上矣。初中草及退出張,依前例本寺提調·廊廳,出往彰義門外遮日巖洗草後,仍爲撤局,而國朝御牒,璿源譜略·王妃世譜,本廳奉安後,外四處麟次奉安之意,敢啓。傳曰,知道。
又以兵曹言啓曰,今七月十一日武臣賓廳武經七書講書人員落點單子,纔已啓下,而晝講命下,且値賓廳次對,依例不得爲之之意,敢啓。傳曰,知道。
又以兵曹言啓曰,輪對武臣曾前抄啓之人,或老病或在外,無以推移,更爲加抄,別單書入之意,敢啓。傳曰,知道。
又以武一所差備官,以試官意啓曰,南小營良中,今此觀武才初試時應射擧子,極其夥然,以二貫革試取,恐費多日。在前有二貫革加立之規,今亦依此加立之意,敢啓。傳曰,知道。
又以觀武才初試二所差備官,以試官意啓曰,今番擧子,比前倍蓰,而觀武才殿試日不遠,以二貫革,決難及期畢試,依近例以四貫革,先取柳葉箭之意,敢啓。傳曰,知道。
又以武一所差備官,以試官意啓曰,柳葉箭·六兩,今日畢射,而兩技入格,只是三人,元額未充之數,至於四十七人之多。取考謄錄,則己巳·庚午·癸酉謁聖初試試取時,以元額之未充,有單技稟旨陞付之例,而依傳敎六兩三矢入格,與柳葉箭三中四分等劃,而先付六兩單技矣。今亦依此爲之之意,敢啓。傳曰,知道。
都承旨元仁孫書曰,伏以,臣受稟脆弱,夙抱痰癖奇疾,少失調將,病輒隨發,銀臺卯申之役,無望自力,而冊禮纔過,親禱有命,畏分怵義,强策奔走,今已卄餘日矣。自三昨夜,重得暑癨,嘔瀉兼發,膈懣頭暈,癖升痰塞,昏倒床簀,莫省人事,連試藥餌,了無分效,目下病狀,萬無起身供職之勢。昨因御藥監煎,召牌辱臨,臣聞命悚惶,宜卽趨承,而病頓神綴,欲起還仆,竟犯違慢之科,病裏死罪,鈇鐵是俟。伏乞离明,察臣病勢之難强,亟遞臣職,俾臣安意調息,以尋生路,千萬顒祝,臣無任屛營祈懇之至,謹昧死以聞。答曰,覽書具悉。藥院提擧,重且緊焉。卿其勿辭,從速行公。
獻納朴起采書曰,伏以,臣百無肖似,前後臺職,無一言報效,自顧慙恧,若隕淵谷,臺端一步,自劃有素。而頃以試役,召牌屢降,嚴旨繼下,臣怵分畏義,黽勉冒赴,其爲累淸朝而壞廉防,尤當如何?且人言荐發,論斥至嚴,臣方忝居言地,旣無絲毫之匡救,則其孤恩負國之罪,臣實爲首,固當縮伏俟譴之不暇,去就一節,尤無可論。今當試事旣竣,宜卽及命,而情窮勢蹙,擅自徑歸,臣尤死罪。惟願邸下,亟治臣慢蹇之罪,以勵群工,以肅朝綱焉。仍念臣八耋偏母,喪禍以來,宿病之外,其平居氣息,澟澟如下山之日,臣之情勢,實無離捨供職之勢。古人所謂事親日少,事君日多者,實獲臣心。自經今夏無前暑濕,別症添加,眞元大脫,實有朝夕難保之憂。今玆見職,三上書本,輒陳懇迫之私,自犯瀆擾之誅,臣之情事,豈不悲且憐哉?玆敢不避猥越,更暴至懇。伏乞离明,亟許鐫削,俾遂終養之願,千萬幸甚。臣無任戰慄祈懇之至,謹昧死以聞。答曰,覽書具悉。爾其勿辭,救護母病。
咸鏡監司李彛章書曰,伏以,天休滋篤,邦慶荐臻,中宮殿愆候遄復,世孫宮冊禮載擧,臣民懽忭,曷有其極?臣於千萬意外,忽被北藩按察之命,臣誠驚惶震惕,莫知所以自措。噫,古人論辭受去就之節者多矣。其未出也曰,量而後入,其已試也曰,不能者止,臣雖不肖,粗聞斯義。臣於方岳之任,曾亦濫叨,且及報瓜,而一味憒憒,無所猷爲。民生日困,而臣不能抒而蘇之,風敎日壞,而臣不能宣而導之,錢穀·甲兵·訟獄·簿書之末務,亦多疎漏顚錯,瘡疣百出。有時循省,尙此愧懼,每恨其未量而入,自分其不能而止。至於本道,比諸他道,尤有重焉。王迹攸基,根本宜厚,而沿江一鎭,十室九空,强隣所界,防禁宜嚴,而奸民樵採,暋不畏死。地紀之遼絶,王化或有未覃,土壤之磽硧,民産大抵已竭。是宜妙簡威明著顯,才力贍富者,以責成效,而今乃擧而畀之於如臣愚蒙短拙已試蔑效者,其在朝家重邊疆綜名實之政,豈不萬萬駭舛乎?且念臣之少也,已不猶人,而今則蒲柳孱質,望秋先衰,齒髮之改,猶屬外景,而精神消亡,無以管攝事爲,疾痼沈痼,無以强備驅策。雖欲貪戀恩榮,趨命爲恭,向後僨誤,姑舍勿論,目下瘝曠,必增罪戾,左右思量,萬無承當之望。玆不得不披瀝肝隔,仰首嗚呼。伏乞离明,俯察微懇,亟令鐫改,以重藩選,以安私分,千萬幸甚。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?卿勿過辭,速往欽哉。
判義禁金聖應書曰,伏以,殷制已闋,周休滋至,歲回封爵,日吉迎渭,中宮殿患候,遄臻康復,王世孫冊禮,繼而順成,臣民慶忭,曷有其極?時囚罪人開寧縣監李憲鎭,卽臣之女婿也。其於議讞,法不可冒當,乞賜變通,俾便公私,千萬幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,壼聖愆候,不日康復,賀儀已擧,慶忭曷有其極?所陳令次堂擧焉。
己卯七月十一日午時,上御熙政堂。晝講入侍時,知事申晦,特進官南泰耆,武臣沈墰,參贊官李萬宗,侍講官李福源,檢討官李商芝,假注書任煜,記注官安正宅,記事官李之晦,以次進伏訖。上讀大學第七·第八章。福源,進讀第九章,讀訖。上曰,都承旨之家近乎?晦曰,雖非至近,不甚遠矣。上曰,都承旨若呈辭,則勿爲呼望,可也。萬宗曰,非呈辭也。乃陳書入達矣。上曰,然乎?上又讀第九章。福源,進奏文義曰,修身以上,第一節也,齊家以下,第二節也,而自修身至於齊家,自齊家至於治國,無不自齊家中做出來矣。上曰,所達是矣。九章之中,旣曰,治國在齊其家,末又結之曰,此謂治國在齊其家,三引詩之意,可謂彰切明著矣。福源曰,引詩之意,正與中庸末章,一串貫來矣。商芝進曰,上番所達,好矣。臣無容更陳矣。上曰,進講已久,如有可陳者,陳之。如保赤子之言,好矣。爲人辟者,能行此道,則誰不知愛民之道耶?晦曰,心誠求之四字,推而用之,則何處不可乎?福源曰,文王之視民如傷,正得心誠求之之意,而文王能有如保赤子之心,故能致視民如傷之德矣。漢以上,臣不敢容議,而降而後也,能行斯道者,蓋尠矣。上曰,漢·唐以下,非但君師之分,君道亦蔑矣。商芝曰,堯·舜帥天下以仁,而民從之,桀·紂帥天下以暴,而民從之,皆一人定國,一人僨事之意也。無非心字上做出,而正心之道,亦在一恕字矣。上曰,恕字之言,好矣。孔聖吾道一以貫之之訓,亦是恕字工矣。上曰,禮判以奉審事,往章陵乎?晦曰,以修改事,出往矣。上曰,然乎?上曰,家近編次人,使之來待事,榻前下敎。出榻敎上命書傳敎曰,大臣·備局堂上詣閤。諸臣以次退出。
己卯七月十一日未時,上御熙政堂。大臣·備局堂上引見入侍時,領議政金尙魯,左議政申晩,行司直李益炡,行司直金聖應,漢城判尹李昌壽,吏曹判書閔百祥,司直申晦,護軍具善復,司直徐志修,吏曹參判金致仁,司直趙暾,左副承旨尹東暹,副應敎李福源,假注書任煜,事變假注書韓東岳,記注官安正宅,記事官李之晦,以次進伏訖。尙魯曰,鎭日雨注,非特好雨,暑熱漸退,此時聖體若何?上曰,一樣矣。尙魯曰,水刺·寢睡諸節,亦何如?上曰,一樣矣。晩曰,湯濟連爲進御乎?上曰,進服矣。晩曰,瓊玉膏連爲進御乎?上曰,雖服之無益矣。尙魯曰,必有效矣。上曰,時時服之則好矣。昌壽曰,進御無間然後,必有顯效矣。上曰,或有間斷時矣。尙魯曰,當此換節之時,湯丸劑·瓊玉膏,竝爲進御,則似好矣。上曰,不必有效也。尙魯曰,每有進服之敎而不果,臣不勝憂慨之忱矣。晩曰,齒齦浮高之症,夬差乎?上曰,夬愈矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,好在而善長矣。尙魯曰,旣經酷暑,而日就岐嶷之姿,臣伏切慶幸矣。上曰,每當酷屠,則予不獨爲世孫憂也,爲元良甚悶矣。今年幸免病故,實爲大幸。尙魯曰,然矣。上曰,雨注如此,農形有益乎?尙魯曰,好矣。豆太亦可改色云矣。上曰,後園所種之禾,雖茁長,而一不發穗,可怪矣。尙魯曰,太沃而然矣。上曰,京畿早稻,幾皆成熟耶?尙魯曰,雖不詳知,而似向黃熟之境矣。上曰,涼氣已生,而向午則猶熱,於農家,好矣。尙魯曰,晝熱夜涼,各穀頗有成實之望矣。上曰,今日偶見自內揭板上,須識乾坤造化心之句,意以爲予之所作矣,更思之則乃濂洛風雅也。予思金得信而笑之矣。金得信嘗以馬上逢寒食,爲自已所作,此與予之今日事,相類矣。上曰,李潭幾至蔚山耶?尙魯曰,道路甚遠,似未及得到矣。尙魯曰,此平安監司李成中狀啓也。備陳江界民蔘弊難支之狀,仍以爲戶曹年例單蔘三十五斤之價,所劃給者爲米四千石,以此米分排於三十五斤,則每斤價不過一百十五石,名雖貿易,無異白徵。而至於大差單蔘別貿二十斤,則以米三千二百石劃給,每斤價猶爲一百六十石。三十五斤單蔘之價,雖不能從市直準給,若依別貿例計給,則稍可以鎭民情而平貨價。熙川郡守金行一隱匿軍官匠人二千一百九十四名之罪,今方嚴査狀聞,而係是刊冊定額之外,一百九十四名則減去,二千名則添付於新設別餉軍官之數,所捧身布,添補蔘價,恐無所妨。本府戶蔘,戶分三等,行之有年,而上戶·下戶之間,所納不甚相遠,故民情皆願分六等,以平民役。依此施行,則最富與至貧所納,稍有差等,竝請令廟堂稟處矣。近來蔘弊之不可堪,江界與關東一也,而關東則朝家爲軫此弊,屢增其價,且作京貢,則江界之民,亦朝家之赤子也,其視東民奚異哉?今觀道臣狀論,誠極精切,且有商量,及此道臣在任時,不善變通,則更待何時?臣等之意,則蔘價之以稅米前後劃給者,其數已多,此米近爲戶曹年年請得,雖無留本道添餉之實,而亦不可割用無節,漸致耗縮。今此年例單蔘添補之價,以別餉木四十八同,逐年劃給,以代米數,蔘戶之分作六等,依狀請施行。熙川郡之査出隱丁,則別餉軍官案中,定數添付,可也。至於補用蔘價,其名不正,未免苟簡,此一款置之爲宜。以此分付,何如?上曰,依爲之。出擧條尙魯曰,頃因江原前都事金鍾正所奏,高城郡虛結,令道臣査實狀聞事,筵稟分付,而道臣沈鏽査狀,今纔來到。以爲該郡虛結,詳加査實,則己巳年分俵災二十結內,九結九十九負四束分給各樣災處,十結六束,自爲餘結,此不過帳付內當年災。而庚午年結摠未磨勘之前,遽入於隱結自首中,永作帳付外餘結,年年納稅均廳,故于今十年,白地徵出於委官書員輩,請令廟堂稟處矣。所謂委官輩所納,非渠自辦也,亦是徵出於民間,則其爲小民白徵之弊一也。今此虛結十結六束,旣已査出之後,不可仍置,使之卽爲蕩減,何如?上曰,依爲之。出擧條尙魯曰,來月初一日陵幸時晝停所,異於前日,今番則何以爲之乎?宜有所預定之節矣。上曰,三月則無水刺間,今番亦欲不爲矣。尙魯曰,聖敎每如此,臣實切悶矣。上命書傳敎曰,今番謁陵時,植炬往來,皆以晝停所待令,水刺間·陵所晝停所,竝依例待令。尙魯曰,今年秋京畿水操,湖西水陸操停止事,命下矣。詰戎之政甚重,此外雖難輕議,而各道習操,或行於昨秋,或行於今春,則與許久停廢有異,且當此秋成之節,軍民之裹糧赴操,誠爲可悶。各道秋操,無論水·陸·城操一倂停止,城營將·節制使巡點,亦令停止。南漢·江都及摠使習操,一體停止,而只於各其官門,一依新定式點視。西北則每年以春秋分南北行操,法意有在,平安·咸鏡兩道,使之依例擧行。至於各道校生考講,廚傳有弊,亦停止,都試則竝令擧行爲宜。以此分付,何如?上曰,正合予意,依爲之。出擧條上曰,講經榜出乎?尙魯曰,未及出矣。上曰,有申飭之效矣。尙魯曰,然矣。上曰,申光輔,左相之寸外族云,而爲人甚精,崔鈺則本是明經而純熟矣。金宗烈·趙進道,乃嶺人,而問嶺南農形,則對以湖右不及於湖南,嶺人質實如此矣。尙魯曰,嶺人言語,本無巧詐之態矣。尙魯曰,濟州判官瓜滿,在於六月,故新迎官隷,及期上來,屢朔留滯,而都政遷就,出代尙遠,絶海之人,路上訴飢,極爲可矜,不可無別樣軫念之道。判官瓜代,令該曹不待都政,卽爲口傳擇差,催促發送,何如?上曰,依爲之。各另擇差,待下批,其令不多日內下送,可也。出擧條濟州判官,不待都政,各另擇差事,榻前下敎。出榻敎濟州判官不待都政,口傳擇差,不多日內,催促下送事,榻前下敎。出榻敎上曰,都政何以爲之乎?百祥曰,吏批當陞六品者,爲十餘人,而見今窠闕甚少,兵批則專無窠闕,今月內似難設行矣。尙魯曰,昨冬都政,始設於今五月,其間無窠,勢所當然,吏判之言然矣。尙魯曰,前參議朴相德,纔已闋服矣。備局副提調還差,何如?上曰,依爲之。出擧條尙魯曰,朴相德,可用之人矣。上曰,年少之人,而累經外任矣。晩曰,年雖少,陞堂上者,已九年矣。上曰,其弟似勝矣。予言似涉挾私,而其實則弟勝於兄矣。晩曰,然矣。尙魯曰,朴相喆,內而不入三司,外而不擬守令,於內於外,無可行之職,甚可惜矣。頃拜僕正後來見臣,臣以久而勿遞之意言及,則答以亦當匪久欲遞云矣。上曰,過矣。尙魯曰,筵席煩稟,有所惶悚而敢達矣。臣之冒居首席,實爲踰分,雖云從座目序陞,而臣之蹤跡孤危,臣之才力不逮,於國無裨補之效,於臣無堪當之責,冒沒承膺,已累月于玆矣,故頃於筵中,以姑爲蹲居之意,仰達矣。今則姑字之限已過,玆敢涕泣陳懇。伏乞送臣西樞,使之時時入侍,瞻望耿光,則我聖上體下之恩,豈不大歟?以身病言之,則今年不如昨年,今月不如去月,所欲仰稟者,始雖書來,而終未免遺忘。且自頃有痢漸,百體無不刺痛,以此病狀,萬無陳力奔走之望,此尤臣所以願退者也。上曰,予欲先言而未果矣。卿之在首席,果幾月乎?尙魯曰,職摠百揆,徒有尸曠之愧,則不可以月之多少論矣。上曰,右相頃已陳懇,卿又如此,誰與爲國乎?尙魯曰,左右相宜可擔當,而臣則自知不如,故如此矣。晩曰,領相此語,似涉不當矣。上曰,三公中右相無病,左相差弱,領相實矣,予以卿爲實矣。尙魯曰,曾前雖有筋力之勞,而今則年衰病痼,少有煩惱,則失汗過多,宿症輒加,有難力疾起動,願賜休暇,以爲鍼灸調治之地,千萬幸甚。上曰,許由非難,而予則以經驗方言之,卿之病不鍼不灸,而自可瘳矣。晩曰,聖敎至當矣。尙魯曰,今此使行,所齎去奏文,使文衡製進事,頃已定奪,而大提學金陽澤,以爲此文字事體甚重,雖有嫌避之事,豈敢辭爲,而兩世主文,無論文字輕重,輒皆控懇不製,今不可異同云,而至以此陳書矣。其祖與父,旣不製奏咨之文,則陽澤之如是不欲當者,不無所執,有難强迫,令提學撰進,何如?晩曰,金陽澤之祖與父,皆主文,而奏咨之文,一未製進云。今陽澤之不欲異同,情勢似然矣。尙魯曰,臣以製進之意,累次往復,而終不敢當之云矣。上曰,事勢誠然,依爲之。出擧條晩曰,臣之情勢,非徒爲乞免也,臣有至切至悶之私情。臣父年今八十九歲,衰耄奄奄,若不保朝夕矣。上曰,卿父之年,已九十矣。筋力,果何如?益炡曰,臣向日見之,則面部尙有肥澤,凡諸酬應,無異於六七十老人矣。晩曰,重臣之言,不過泛看而然矣。臣父本有泄病,當夏輒發,而向遭逆理之慼,老人疚懷太甚,精力不啻落下十層。臣夙宵將護,而不知暫時之間,氣息難保,有時入侍,而或慮一日之間,病狀如何,憂懍焦遑,以日如年,則以此情勢,豈有離捨供職之望哉?上曰,左相情勢,似然矣。尙魯曰,情勢則雖然,而旣無遠役之事,又非禁直之人,則何可以隨時入侍爲難,而遽然求免乎?上曰,領相之言,是矣。旣非禁直·遠役,且其父筋力尙强,則何必汲汲求去哉?晩曰,臣之情勢旣如此,且以萬萬無似之身,伴身四年,無一少補,而至今盤礴蹲冒者,老父常訓臣以勿謂余老,盡誠事國云故也。見今老父之病狀,日益衰毁,賤臣之職責,日益滅劣,以朝臣中情理言之,則臣宜先之,臣之此言,豈徒乞免而然哉?縷縷陳白,有所未安,而顧念保傅之職,尤非如臣庸陋者所可堪當,則臣之血懇,容可已乎?上曰,三公陳懇中,右相最輕,領相次之,左相似然矣。卿之孝親之心,固當如此,而領右相旣如彼,卿又如此,予將何爲?上顧謂益炡曰,卿之母年,今幾何而無病乎?對曰,八十四歲而衰耗比甚矣。上曰,訓將之母,年今幾何?聖應曰,九十二歲矣。上曰,有父母如此者,不勝健羨矣。今日聞卿等將老之言,追惟昔年,一倍此心矣。上曰,譜略校正時,安興君善寫乎?益炡曰,善寫矣。上曰,何時習寫乎?尙魯曰,口雖不能語,手旣無病,其善寫,不足怪也。上曰,安興之初學時敎之者,指天而謂之天,指地而謂之地云矣。聖應曰,雖指天而謂之天,何以知天之爲天字,雖指地而謂之地,何以知地之爲地字乎?不但能解眞書,亦通諺文,可怪矣。上曰,誠入心通而然矣。昌壽曰,臣待罪本寺提調,故或慮安興君之不能謄寫,先送寫字官,持來其草本見之,則果能善寫矣。上曰,如神矣。聖應曰,江華津渡別將,係是守信之人,不可離次赴試,何以爲之乎?上曰,此別將亦落點窠乎?聖應曰,然矣。上曰,緩急之地,不可暫曠,而赴科之意,亦是常情,則不可以守信,而禁其赴科。當以先射之人替代後,使之來赴,似好矣。聖應曰,聖敎至當矣。上曰,從事官,當在中軍之上乎?尙魯曰,從事官在於中軍之下千別將之上,似好矣。上曰,諸臣之意,何如?諸臣皆進伏曰,臣等別無異論矣。東暹以病出,右承旨李泰和進伏。上命書傳敎曰,內三廳中初試班駁,故辛未年已下敎,非徒今番,此後一依其時下敎擧行,參軍依各司武郞官例爲之。各軍門從事官,昔之武郞廳,今爲從事官,事體重矣。勿論實職·軍銜,付諸本軍門中軍之下,應試事,定式施行。上曰,守門軍見初試乎?善復曰,見之矣。聖應曰,非元軍,故臣營則使之不見矣。上曰,禁·喧兩軍,一體許赴,可也。仍命書傳敎曰,守門軍一體許赴初試事,定式施行。善復曰,禁衛營騎士卜馬,未分營前,左議政爲兵判時,新設三所卜馬,臣亦新創,此與元軍有異,不得任意許赴觀武才矣。上曰,出擧條,許赴爲宜矣。出擧條上曰,日昨以朴載河事,有下敎於兵判者,卿亦聞之耶?尙魯曰,纔於闕中,始爲承聞,而兵判,旣以渠之水使時不治之狀,有所仰奏,則會寧乃是以階梯陞資之窠也。先試於兵批之兵水使,吏批之守令,更觀其治忽,可也,恐不可遽擬於陞擢之職矣。上曰,然則使之調用於兵水使,可也。致仁曰,俄者朴載河事下敎,實出於無棄物之聖意,而兩重臣旣以其居閫時不法,仰奏矣。兵使則係是擢用,非所可論,水使則雖曰宿硏,亦涉遽然,姑先差送字牧之任,觀其治績而用之,似宜矣。尙魯曰,臣俄以先試兵水使仰對,今聞宰臣所奏,不勝瞿然矣。上曰,東銓守令,非下敎之意,令西銓宿趼,調用,可也。出擧條上曰,兪彦胄,雖貌沈,而其爲人則極爲精祥,所到邑,皆有治聲,而兵判以將幕爲嫌,一不撿擬,事甚過矣。且其加資之由,專出於爲親不得已之擧,則其情可矜矣。百祥曰,金相福爲亞銓時,知其爲可用,擬拜樂安郡守,而臣代趙雲逵,待罪湖南,見其治邑,則果有聲績,固不可以貌廢人,而兵判之事過矣。上曰,予已下敎於兵判矣。上曰,李萬宗,數年之間,甚衰矣。其年幾何?益炡曰,年迫六十而多病,故衰朽至此矣。上曰,頃年帳殿,有所下敎,故爲其守信,特除承宣矣,今日見之,其衰老之狀,似不能供劇矣。今番則旣已特除,此後則拔於承宣之望,宜矣,吏判知而爲之。聖應,進奏御史李瀰所罷陽智縣監蔡膺祐原情。上曰,大臣之意,何如?尙魯曰,糶糴加分之罪,則渠不得不免,而若以那移爲罪,則似過矣。上曰,金致仁·趙暾,俱經畿伯,畿內還穀那移之法,果何如?致仁曰,蓋還穀之折半留庫,自是國法,而畿內則異於他道,道內守令之來請那移者,臣亦許之矣。暾曰,臣之待罪時,亦多許之,而後必還償,固無逋久之弊矣。上曰,蔡膺祐醫術,可信矣。晩曰,其術甚完備矣。上曰,蔡膺祜不無見欺於奸吏,而李瀰似能知猾吏弄奸之狀矣。尙魯曰,聖敎誠然矣。此事若聞於御史,則其見發,在御史之道當然,而第李瀰曾未經守令,故未詳細小委折矣。且畿內暗行,異於他道,昨日聞此人之言,今日又聞彼人之言,甲乙之論,各相携異,有難的知。且畿內人人,專欠純實,御史雖祕其跡,而民必先知,臣亦曾爲畿內御史,備知畿民之狀矣。百祥曰,李瀰未經守令,故果有疎忽處矣。尙魯曰,向日臨門時,畿伯亦謂臣曰,陽智事,御史未經外任,故致有此境云矣。上曰,無更査之事,訓將出見其律。聖應出見後還奏。上曰,依律爲之,可也。昌壽曰,年前御史洪良漢,以龍山御營倉移入城中之後,倉村力役偏苦,無人支保,民情咸願分半移屬於軍資監東門外契,及惠廳新倉契之意,陳達筵中,有令京兆登對稟處之命。日前御史李潭,又以此事陳達,有京兆堂上重推擧行之命矣。招問移屬便否於三洞民人,則皆以爲御營廳契,本是三十七戶,而六戶則附近於新倉契,三十一戶則附近於東門外契,以其附近之戶,分屬於兩契,則彼此兩便,民情俱願云。從其所願,御營廳契民戶,分屬於兩契之意,敢此仰達矣。上曰,依爲之。出擧條大臣及諸備堂先退。上命臣煜出召編次人趙明鼎,明鼎進伏。上命承旨,書祭洪景海親製文以下,明鼎先退。上命書傳敎曰,提調綾昌君橚,判尹李昌壽,熟馬一匹賜給,書寫官安興君埱,正尹坊,校正官雲山副守梄·花源副令樺,竝加資,主簿韓師悌陞敍,直長朴通源,監役官李錫心,竝陞六,忠義李玄圭·趙康逵,竝相當職除授,李益修兒馬一匹,李上弦弓一張賜給,寫字官·唱準·畫員以下員役·工匠等,令該曹考例施賞,錄事·監蕫官,卽古無前例,勿論。諸臣以次退出。
上在昌慶宮。常參以代理停,經筵停。
元仁孫達曰,明日常參,取稟。令曰,停。
李泰和達曰,大司憲沈星鎭,文一所進,執義李壽德,掌令任鏡觀呈辭,一員未差,持平姜必履文二所進,南玄老在外,今日以監察茶時之意,敢達。令曰,知道。
元仁孫達曰,左承旨李萬宗,今日不爲仕進,卽爲牌招,何如?令曰,依。
又以弘文館言啓曰,修撰洪趾海自鄕上來,卽爲牌招察任,何如?傳曰,允。
以右副承旨金光國牌不進罷職令旨,令于元仁孫曰,推考徽旨捧入。
以左贊讀申思運牌不進罷職令旨,令于元仁孫曰,推考徽旨捧入。
傳于李泰和曰,禮判留在,與騎判入侍。
李泰和啓曰,兵曹判書趙雲逵依下敎來待矣。傳曰,入侍。
元仁孫,以侍講院言達曰,本院下番,連日闕直,事甚未安。且今十八日太廟擧動時,問安官不可不備員,而新除授輔德任希敎,司書李興宗,俱在外,文學安杓,解由未出,在外人員及解由未出人員,合有變通之道。旣命開政,以在京無故人差出,待下批仍卽牌招,以爲推移入直之地,何如?令曰,竝改差。
有政。吏批,判書閔百祥進,參判金致仁病,參議黃仁儉病,行都承旨元仁孫進。
以南彦彧爲掌令,金華鎭爲校理,金魯鎭爲說書,李世澤爲兼弼善,洪趾海爲兼文學,任㻐爲左翊善,朴相德爲兵曹參知,申晦爲知義禁,洪相宜爲平市令,金尙耉爲寧越府使,李厚達爲輔德,李晉圭爲文學,鄭述祚爲司書,申大儁爲豐德府使,鄭羲祥爲金堤郡守,文命龜爲庇仁縣監,安宗茂爲砥平縣監,崔台衡爲慶尙都事。錦城尉朴明源,在喪終制,安興君埱,今加綏德,行雲山副守梄,今加昭義,花原副令樺,今加昭善,左翊善尹坊,今加通政,以上加資事承傳。兵曹參議朴相德,參知柳謇。
兵批啓曰,五衛將尹元基,重得輪疾,差復無期,呈狀乞遞。宿衛輪番之任,不可久曠,今姑改差,何如?傳曰,允。
兵批,判書趙雲逵病,參判蔡濟恭病,參議朴相德未肅拜,參知柳謇入直進,右承旨李泰和進。
副司直朴相德·鄭存謙·安·安杓,副護軍任希敎,副司果李興宗·尹勉憲。以梁濟洙,爲礪峴僉使。
吏曹口傳政事,以韓有樞爲濟州判官。
李泰和,以備邊司言達曰,新除授北評事金敎材,再度呈狀內,脅下痰瘇,閱歲危重,宛轉床簀,奄奄垂盡,萬無時月起動之勢,斯速入達遞改云。其瘇病之沈篤,通朝之所共知,極北之行,不可强迫,今姑改差,何如?令曰,依。
又以摠戎廳言啓曰,今此觀武才時,凡諸初試,各軍門技藝初試,一依辛未年點下擧行事,命下矣。本廳七色標下軍及別破陣等,鳥銃三柄二中以上,依辛未年例,初試試取,而今月十五日,設行於鍊戎臺本營之意,敢啓。傳曰,知道。
又以兵曹言啓曰,卽接濟州人文祥富·金億兼·金厚鍊等呈狀,則俱爲入格於己卯式年武科初試,而今方上來,願赴於今此別試云。本州卽候風越海之絶島,不得任意上來,故初試入格者,許赴庭試·別試,已有定式,竝依例許赴於別試殿試,何如?傳曰,允。
元仁孫啓曰,卽者副應敎李福源,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又達曰,卽者兼右贊讀鄭晩淳,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責。講書院闕直,事甚未安。左贊讀申思運,今日政新除授講書院官員,待下批竝卽牌招,以爲推移入直,何如?令曰,依。
右贊讀鄭晩淳書曰,伏以,天休滋至,邦慶荐臻,中宮殿諐候遄復,王世孫冊禮載擧,臣民慶忭,曷有其極?仍念臣情病之萬萬難强,職名之萬萬不稱,豈有一分冒出之勢,而祗緣院直曠闕,分義是懼,黽勉出肅,仍爲持被者,今已屢日。而卽接家信,臣母宿病,自日昨挾暑添劇,寒熱交攻,而飮啖全却,神氣昏綴,而藥餌無效,病裏心弱,促臣歸視。臣聞來方寸煎灼,按住不得,敢陳短章,徑出禁門。伏乞睿慈,俯賜矜諒,亟削臣職,以便救護,仍治臣罪,以警具僚,不勝幸甚。臣無任屛營祈懇之至,謹昧死以聞。答曰,覽書具悉。壼聖諐候,不日康復,賀儀已擧,慶忭之忱,曷有其極?爾其勿辭,救護母病焉。
副應敎李福源書曰,伏以,臣五入本館,三以罪去,短拙畢露,尤悔日積,理合投置冗散,俾圖自靖,而乍解旋縻,以臣代臣。至於東壁之職,地望稍別,而亦復居然見及,無復揀掄之意,臣誠慙惑,莫省所以。昨因積逋威命,自速圓扉,而誅之不加,反蒙特宥,飭敎連降,講時且迫,窘阨冒沒,肅命登筵,去就郞當,惶愧欲死。且臣老母關格之症,挾感重發,朝接家信,衝亘刺痛,視昨頓加,飮啖全廢,氣息凜然。在臣情理,有不容暫時滯直,玆敢略控短籲,徑出禁扃。伏乞睿慈,削臣難冒之職,治臣擅離之罪,以便救護,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
修撰洪趾海書曰,伏以,上天默祐,邦慶荐至,中宮殿患候平復,王世孫冊禮順成,臣民忭蹈,曷有其極?仍伏念臣於月前,聞家弟喪變,奔哭東峽,隨櫬而歸,父子兄弟,號泣於荒江寂寞之濱。忽於此際,伏奉玉署除旨,繼而有馹召之命,臣誠惶隕感激,莫省攸措。雖方悲哀薰心,萬念都灰,揆以義分,祗當蹶趨承之不暇,而臣有私情之萬萬懇迫者,何敢徒懷嚴畏,不以聞於孝理之下哉?臣母素患伏暑之症,每當夏節,如期發作,輒不免累朔委頓矣。自遭慘慼以後,衰齡過哀,哭泣爲日,仍値今年毒熱無前,宿症一倍添劇,神氣凜綴,飮啖全廢,累遭昏塞,急灌藥物,僅得少甦,而眞元不啻落下幾層。臣方延醫論藥,左右扶護,萬無離捨供職之望。玆於召牌之下,趨詣禁扃之外,敢陳疾痛之呼。伏乞睿慈,俯諒臣情私之難强,卽令遞臣所帶之職,以便救護,仍治臣瀆擾之罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。壼聖諐候,不日康復,賀儀已擧,慶忭曷有其極?爾其勿辭,救護母病焉。
己卯七月十二日酉時,上御熙政堂。禮判·騎判同爲入侍時,右承旨李泰和,假注書任煜,記注官安正宅,記事官李之晦,行禮曹判書洪象漢,兵曹判書趙雲逵,以次進伏訖。上命書傳敎曰,召對爲之。泰和曰,使注書出傳傳敎乎?上曰,可矣。臣煜承命出,偕儒臣沈履之·李商芝入。上使沈履之,讀近思錄數張,次使承史,輪讀數張,兩儒臣各略陳文義。上曰,武擧子比前倍蓰,則未知住接於何處耶?雖使孟嘗君當之,似難容接矣。象漢曰,或有留食於主人者,或有東食西宿者矣。雲逵曰,無主人者,往往有投宿於空廨者矣。上曰,今番講經中,兒時讀之者,其善講無足怪矣,初讀者亦能善講矣。第代講者,誠極寒心矣。象漢曰,頗有聖敎申飭之效,而代講者,其用心甚巧矣。上曰,卽日唱榜,則無代射之弊矣。象漢曰,渠輩若聞聖敎,則雖愚民,亦知感服,而自無代射之患矣。上曰,試官多入,則分考時每有遺才之歎,實材無以擇取矣。故相臣趙顯命嘗曰,分考之科,不如拔栍取人,此言誠是矣。今番謁聖,則旣非卽日唱榜,欲使從容徐考,禮判之意,何如?象漢曰,聖敎誠然矣。徐徐考之,則得人之道,比分考不啻十倍矣。上曰,騎判之意,何如?雲逵曰,卽日唱榜之科,不但急遽不能盡心,午後則試券如山,考官眼昏,雖欲詳見,不得如意矣。莫如緩考之爲愈也。上曰,夕時則命官及主文,眼昏如醉矣。然故判書金鎭圭,始終如一,無失才之歎矣。象漢曰,今之爲試官者,比金鎭圭,不知其落下幾層矣。上曰,儒臣之意,何如?履之曰,分考則悤悤閱覽,猶恐出榜之遲滯,專以書外字爲主,緩考則必無此弊矣。商芝曰,分考·緩考,論其得材之道,不可同日而語矣。上曰,收券未知幾千乎?象漢曰,姑未知試券之的至幾千,而似不下六七千矣。雲逵曰,今科儒生,亦多上來云矣。上曰,實材則必以爲好,而試官似不無得謗之歎矣。雲逵曰,然矣。上曰,諸臣之意旣如此,則試官,只以七試官擇入爲好,而觀武才後有試士之規,則旣有唱榜,謁聖後又有唱榜。邦慶雖云稠疊,張大之事,予所不欲,欲進定謁聖矣。仍顧謂雲逵曰,儒生輩能趁期上來耶?雲逵曰,謁聖前似難盡爲上來,而初三科則似無不及之患矣。上曰,謁聖前雖或有不及赴者,亦奈之何?仍命書傳敎曰,昔年謁聖後,仍行試射,爲文臣庭試,設試射凡諸闊狹,唯在其君。噫,張大之事,予所不欲。近者邦慶稠疊,多年未遑者亦有,自別試殿試,至於合慶庭試,將爲五六次。且聞遐方赴擧之類,幾乎數萬云,留滯京中,其弊勝言?噫,今番別試殿試親臨,不爲合慶,意皆有在。入格講經者,僅過二百,此則猶不滿小庭試之半數。雖曰,易書,科次甚易,初試講經諸生,受苦,唱榜之間,事故難測,此等慶科,或有不參者,豈別設稱慶之意乎?當卽日唱榜,其令儀曹,依此擧行。觀武才庭試草記,中官誤下,其將下敎,而文臣儒生,互相對擧,悶其稠疊,其若寢焉,非遵古之意。今番合慶,欲合於謁聖庭試,而因大臣·諸臣之請,雖不爲合設,酌獻先聖,曠禮已久。旣有觀武才設行之敎,遵昔年謁聖後試士春塘臺,仍設試射之古例,文廟酌獻禮,進定於今二十五日,試士科次後,與武科入格人待觀武才畢試,一體唱榜。而謁聖之科,卽主人,觀武才直赴之類,一從矢數次第,矢數等畫者,從射先後,付諸謁聖原榜之下事,分付該曹。合五慶庭試,進定於來月初三日,卽日唱榜,依例擧行。噫,今者下敎,一則有所重,一則不欲張大,一則爲遐方文武擧子之稽滯也。或闊或狹,亦人君造化之道也。況二百餘人,初試隨捧科次,自可恢恢,其亦杜奸蠹之一端。其欲卽日唱榜,悤悤科次,遺才者多,旣不卽日,則不必分考,謁聖試官,一依殿試例擧行事,政院知悉,亦令該曹卽爲頒布。上命書傳敎曰,嘉禮時誰下?今番行禮體重,本殿司鑰手本中,甲小次二次直下,以此分付戶曹。象漢曰,酌獻禮及謁陵時,王世子祗迎等節,何以爲之乎?上曰,予欲下敎,而未及言之矣。仍命書傳敎曰,展謁時元良隨駕,已下敎,祗迎等節,一體置之,謁陵時祗迎等事,依例擧行。象漢曰,謁陵時以何門磨鍊乎?上命書傳敎曰,謁陵時道由弘化門,以此分付。又命書傳敎曰,謁聖時旣以集春門往來,布帳排立,步軍只三哨,馬軍勿爲擧行,禁軍二番擧行事,分付。又命書傳敎曰,廟見禮告由,同日曉頭擧行,祭文製下矣。雲逵曰,庭試武科初試日字,纔以筵稟退行,而今此傳敎中殿試,旣命進定,其間日字甚急矣。自前若値動駕之時,則例不得設場,尤有窘迫之慮,誠甚可悶矣。上曰,今番則勿拘動駕日,連爲試取,可也。出擧條諸臣以次退出。
上在昌慶宮。常參以代理停,經筵停。
金光國達曰,明日常參,取稟。令曰,停。
鄭尙淳達曰,大司憲沈星鎭,執義李壽德,掌令任鏡觀,持平姜必履呈辭,南玄老,掌令南彦彧在外,今日以監察茶時之意,敢達。令曰,知道。
鄭尙淳,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
元仁孫達曰,同副承旨鄭尙淳,今日不爲仕進,牌招,何如?令曰,依。
又達曰,今十五日廟見禮擧動時,中宮殿陪從,何承旨進去乎?敢稟。傳曰,同副承旨。
傳于金光國曰,召對爲之,禮判·編次人同爲入侍。
傳于尹東暹曰,展謁·展拜,近定於十五日,前後廂兼用,百官隨駕,一依季夏,一體擧行,三嚴,卯正初刻爲之。
又傳于尹東暹曰,今番謁聖後試士,春塘臺爲之,令儀曹擧行。
以金躍河爲守宮假注書。
以領議政金尙魯鍼灸呈辭,傳于鄭尙淳曰,遣鍼醫看病。
尹東暹,以弘文館言啓曰,本館下番副修撰李商芝,以其親病,纔已徑尋鄕路矣。修撰李世澤在外,洪趾海陳書受由,副修撰李明煥呈辭受由,下番無他推移之員。副校理鄭光漢,卽爲牌招,以爲姑降入直之地,何如?傳曰,允。
以同副承旨尹坊牌不進罷職傳旨,傳于鄭尙淳曰,推考傳旨捧入。
以副校理鄭光漢牌不進罷職傳旨,傳于鄭尙淳曰,推考傳旨捧入。
金光國,以都摠府言啓曰,今此太廟擧動時,侍衛不可不備員,而摠管一員瓜滿之代,令該曹卽爲口傳差出,以爲備員侍衛之地,何如?傳曰,允。
兵曹口傳政事,以趙明鼎爲副摠管。
尹東暹,以弘文館言啓曰,副校理金鍾正自鄕上來,卽爲牌招,以爲姑降入直,何如?傳曰,允。
金光國,以兵曹言達曰,再明日太廟展謁擧動時,本曹堂上侍衛,不可不備員,而新除授參議朴相德,在外未肅拜,他無推移之路,令政院稟旨變通,何如?傳曰,改差。
又以兵曹言啓曰,今七月十五日宗廟擧動時,問安馬及各差備應把之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
金光國啓曰,卽者副修撰李商芝,以其親病,陳書徑出,原書纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以兵曹言啓曰,來八月初一日明陵擧動時,各差備入把本曹驛馬及京畿·忠淸·江原三道驛馬補把之數,依前例磨鍊,別單書入,而所把馬匹,各別抄擇,定差使員,今月二十五日京中逢點之意,各道監司處,發馬知委,而司僕寺添補京畿驛馬,則一從本寺啓下數,直爲入把之意,亦爲分付,何如?傳曰,允。
又以摠戎廳言啓曰,本廳七色標下軍·別破陣等觀武才初試,今月十五日設行之意,昨日啓稟矣。以擧動相値,不得擧行,更以今月十七日退行之意,敢啓。傳曰,知道。
副修撰李商芝書曰,伏以,臣本來情勢,不宜復廁於三司之列,屢違嚴召,自速罪戾,拿處之旨纔降,特放之音旋下。仍有開講牌召之命,飭敎至爲嚴截,臣怵迫義分,冒沒出肅,去就卽當,愧恧冞深,而適値番次苟艱,黽勉持被矣。卽接臣父任所消息,臣母素多宿病,而近添傷暑之症,秋爲瘧痢,寒熱交攻,度數無算,飮啖全却,眞元澌脫,方在凜綴之中。臣聞此報,心神飛越,按住不得,徑出禁門,直尋鄕路,臣罪至此,萬殞猶輕。伏乞离明,俯賜諒察,亟削臣職,仍治臣擅行之罪,以肅朝綱,俾伸私分,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
副校理金鍾正書曰,伏以,天休滋至,邦慶荐篤,中宮殿患候遄復,王世孫冊禮載擧,臣民懽忭,曷有其極?臣頃遭妻喪,引歸楸下,占地營窆,奔走山間,不意玉署除命,遽辱窮鄕,馹召繼降,蓽門生輝,含恩畏義,不敢偃息,纔已還伏私次。而第念臣之忝冒館職,前後非一,蒙學蔑識,本乏啓沃之資,片言一事,未效匡格之義,榮寵徒竊,惶愧冞積。不能則止,古人有訓,置散投閑,乃分攸宜。況且論斥三司之言,峻發章奏之間,孤恩負國之罪,益無所逃,何可冒膺明命,重叨邇列,以自益其罪戾也哉?且臣偏母卄載貞疾,長在床褥,每當寒暑,輒患添劇,自遭喪戚以後,悲哀損神,尸饔勞心,兼値今夏毒熱無前,眞元積脫。宿症頓劇,泄痢交作,寢食都廢,連事刀圭,亦無寸效,神氣凜綴,若難支接。臣方將護左右,焦遑度日,以此情理,安有離側供仕之望哉?玆於召牌之下,隨詣闕外,冒控私懇。伏乞睿慈,俯垂諒察,削臣所帶之職,以便救護,治臣違命之罪,以安微分焉。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?爾其勿辭,救護母病焉。
左尹尹鳳五書曰,伏以,天休滋至,邦慶重疊,坤聖愆候,不日遄復,世孫冊禮,繼而順成,大庭縟儀,後先亟擧,邸下解帶之喜,群臣抃手之慶,曷有其極?仍伏念臣以七十癃老之人,强病驅策,今已九朔于玆矣。向日武試所,忽得暑癨之症,付標還寓,調治累日,藥餌罔效,自昨重添別症,頭痛昏眩,一時交劇,頂腦如碎,精神超忽,扼頭合眼,猶復天壤旋轉,不分四到。方此㱡㱡叫死之際,得伏聞太廟動駕,進定於再明。今此謁禮,甚盛擧也。奔蹌於鉤陳之間,與覩日月之光,豈非臣子之大願,而臣今不幸病矣。轉動不得,至於乘馬淸道,萬無自力之望,而本府長僚臣李昌壽,以藥院提擧進,右尹臣李吉輔,以試官進,莫重導駕,實無推移進去之員。玆不得不口呼數行文字,仰瀆於重离之下。伏乞俯賜照察,亟命鐫削臣職名,俾無臨急公私狼狽之患,千萬幸甚。臣不勝屛營祈懇之至,謹昧死以聞。答曰,覽書具悉。壼聖愆候,不日康復,慶忭之忱,曷有其極?當此之時,焉給調理?卿其勿辭,從速行公。
己卯七月十三日午時,上御熙政堂。編次人·儒臣·禮判同爲入侍時,編次人行都承旨元仁孫,假注書任煜,記注官安正宅,記事官李之晦,儒臣沈履之行禮曹判書洪象漢,以次進伏訖。上命臣煜持入親製祭文草,使仁孫讀之,讀訖。上命履之讀近思錄數張,次使承史,輪讀數張,讀訖。履之進奏文義曰,篇中有曰舜之怒,可怒在彼,己何與焉,此爲聖上惕念處也。臣伏見殿下近者擧措之間,或有過中之事。伏願殿下,以舜爲法,而猛省焉。上曰,當體念矣。涵養吾一四字,爲一篇之大頭腦,凡諸言語施爲,日用常行之事,貴在乎純一無僞,則一字之意,顧不大歟?操存一心,毋或暫忘則好矣,而每患存之之時小,舍之之時多耳。履之曰,忘字之義不同,或有不掛念而頓忘者,或有存諸心而暫忘者。雖有輕重之差殊,而忘之爲害則均矣。大抵出入無時,莫知其鄕者心也,而念玆在玆,斯須無忘,則在我之心,自然專精,而一字之工,不外乎此矣。殿下以一字爲一篇之頭腦,臣不勝欽仰矣。上曰,何以謂坐馳?履之曰,心無存養之實,則見奪於形氣之私,而馳鶩乎外誘之場,千岐萬逕,將不知止泊於何處矣。所謂心猿意馬之說,亶謂此也。上曰,坐禪入定之言,何謂也?履之曰,佛道以淸靜爲主,故三升三昧之法,此爲坐禪入定之道也。然異端之學,比諸儒道則易矣。上曰,不然。異學亦難矣。履之曰,毋論儒佛,正心爲貴,此尤殿下力行處也。上曰,所陳好矣。上命書傳敎曰,漢高之開四百年基業,其本在太牢祀孔子。朱子陞殿之前,小學御製序文中,稱朱夫子猗歟盛哉,故四聖六賢之諱,一體諱之。六賢猶然,況四聖乎?噫,望七謁聖,往牒豈有?今番文廟酌獻禮時,於四聖,其欲同爲奠酌,一則效漢高義起之事,一則體昔年尊賢之盛意。而事係儀節,其令入侍禮官,問于在京大臣,明日入侍以奏。上顧謂象漢曰,雖往詢大臣,似無可否矣。象漢曰,似然矣。象漢曰,曾無四聖位奠酌之禮,似無儀注磨鍊之節矣。上曰,然矣。象漢曰,酌獻禮時,有王世子祗迎置之之命,故以此磨鍊矣。上曰,然矣。象漢曰,今番陵幸時,亦依辛未·丙子年例,各陵展謁,一體擧行乎?敢稟。上曰,今番則只謁明陵,而順懷墓則遣官致祭,可也。出擧條象漢曰,甲戌年增廣殿試春塘臺親臨時,有易書應辦之例矣。今番別試殿試春塘臺親臨時,亦依此擧行乎?敢稟。上曰,依爲之。出擧條上曰,今番亦有直赴之人耶?象漢曰,春科纔過,旣無直赴者,而且來科,皆是無初試之科,則雖有直赴之人,不得赴矣。上曰,文科則然矣,而武科則毋論初試有無,皆得赴矣。仍命書傳敎曰,今番春塘臺親臨殿試時,若有直赴之人,一體許赴,服色,別試初試入格人幞頭·袍帶,賜馬等節,一依謁聖例擧行,其餘許其私服。上曰,彼翰林頃有陞六之敎,而尙在史官之列何也?仁孫曰,右位若不付職,則下位自當不陞,藝苑古規如此矣。上曰,右位不付職者誰也?仁孫曰,柳敍五·李蓍廷·鄭昌順三人,皆在坐罷中,故然矣。上曰,然乎?仍命書傳敎曰,政注有枳礙,違牌翰林竝敍用,其令該曹付軍職。又命書傳敎曰,左承旨許遞,其代,前左翊善尹坊除授,牌招察任,房順房。又命書傳敎曰,皇壇望拜禮時,道由延喜門,侍衛禁軍,只入直擧行,由集成門行,訓將北營待令,置之。又命書傳敎曰,體貌之陵夷,莫若近者,而內府尤甚矣。今聞一中官之所爲,其爲駭擧,古所未聞,不可尋常處之。當該中官,亟施南沿投畀之律。上曰,雨後農形,何如?象漢曰,臣於章陵往來時見之,則畓穀雨後頗有成就之望,田穀亦多改色矣。且沿路守令,皆有治績,朝家似可弛慮矣。上曰,申大儁何如人耶?象漢曰,申大脩之弟,而其爲人有氣矣。上曰,然乎?諸臣遂以次退出。
上在昌慶宮。常參以代理停,經筵停。
尹東暹達曰,明日動駕相値,常參頉稟。令曰,知道。
鄭尙淳達曰,大司憲沈星鎭,執義李壽德,掌令任鏡觀,持平姜必履呈辭,南玄老,掌令南彦彧在外,今日以監察茶時之意,敢達。令曰,知道。
藥房提調李昌壽·副提調元仁孫啓曰,雨餘涼生,伏未審此時,聖體調攝,若何?寢睡·水刺諸節,亦何如?湯劑連爲進御乎?煎入貼數,已盡於昨日,臣等卽與諸御醫入侍,診察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣矣。
中宮殿,藥房口傳問安。答曰,知道。
元仁孫達曰,同副承旨尹坊,今日不爲出肅,牌招,何如?令曰,依。
又啓曰,今十五日廟見禮擧動時,何承旨留院乎?敢稟。傳曰,左承旨。
尹坊達曰,明日動駕時,兩司侍臣,無進參之員,除在外外,竝待開門牌招,以爲進參之地,何如?令曰,依。
以宗廟展謁時寶劍望單子,傳于金光國曰,謁陵時以此仍。
傳于鄭尙淳曰,明日侍衛守宮,庭試謁聖,皆仍。
尹東暹啓曰,禮曹判書洪象漢,依下敎來待矣。傳曰,藥房入診,同爲入侍。
金光國啓曰,因兵曹草記,再明日太廟展謁擧動時,本曹堂上不可不備員,而參議朴相德,在外未肅拜,他無推移之路,令本院稟旨變通,改差事,令下矣。參議有闕之代,令該曹卽爲口傳差出,何如?傳曰,允。
吏曹口傳政事,以趙榮進爲兵曹參知。
鄭尙淳達曰,開寧縣監李憲鎭議讞,令次官擧行事,令下矣。知義禁申晦,卽爲牌招,何如?令曰,依。
尹東暹,以弘文館言啓曰,本館下番闕直,事甚未安。副校理鄭光漢,旣有只推之命,卽爲牌招,以爲姑降入直,何如?傳曰,允。
以輔德李厚達,文學李晉圭,司書鄭述祚,左贊讀申思運牌不進罷職令旨,令于尹東暹曰,竝推考徽旨捧入。
尹東暹,以侍講院言達曰,本院下番,連日闕直,事甚未安。新除授司書鄭述祚,旣有只推之令,卽爲牌招入直,輔德李厚達,文學李晉圭,亦有只推之令,一體牌招察任。說書金魯鎭,時在京畿楊州地,書筵入番事緊,斯速乘馹上來事,下諭,何如?令曰,依。
以輔德李厚達,左贊讀申思運牌不進罷職令旨,令于尹坊曰,竝推考徽旨捧入。
尹東暹,以侍講院言達曰,本院新除授輔德李厚達,旣有只推之令,卽爲牌招察任,何如?令曰,依。
又以講書院言達曰,本院左贊讀申思運,旣有只推之令,更爲牌招察任,何如?令曰,依。
尹坊,以侍講院言達曰,明日擧動時,問安官當爲四員進去,而他無推移之員。文學李晉圭,司書鄭述祚,書批已下,竝卽牌招察任,何如?令曰,依。
又以漢城府言達曰,明日太廟展謁擧動時,堂上一員,當爲導駕,而判尹臣李昌壽,以藥房提調進,左尹臣尹鳳五身病危重,右尹臣李吉輔,以武一所試官進,他無推移之路,令政院稟旨變通,何如?令曰,左尹改差。
又啓曰,因漢城府草記,明日太廟展謁擧動時,堂上一員,當爲導駕,而判尹李昌壽,以藥房提調進,左尹尹鳳五身病危重。右尹李吉輔,以武一所試官進,他無推移之路,令本院稟旨變通,左尹改差事,令下矣。左尹有闕之代,令該曹口傳差出,何如?傳曰,允。
又達曰,新除授左尹,待下批仍卽牌招,以爲導駕之地,何如?令曰,依。
吏曹口傳政事,以南泰著爲漢城右尹。
鄭尙淳,以兵曹言啓曰,訓鍊都監砲手李世文,內中日試才時,鳥銃無間連三次三發三中,似當依法典直赴殿試,三次所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
又以兵曹言啓曰,在前內殿廟見禮時,宗廟·永寧殿設布帳,因傳敎擧行矣。今亦依此擧行之意,分付訓局,何如?傳曰,允。
又以義禁府言啓曰,明日太廟擧動時,大駕各差備都事八員,中宮殿左右考喧都事,觀武才武一二所禁亂都事,本府入直都事,合以十四員分差,而無以備數。假都事四員,令該曹差出,以爲分排之地,何如?傳曰,允。
又以義禁府言達曰,傳敎內中官朱德弘,亟施南沿投畀之律事,命下矣。投畀罪人朱德弘,全羅道海南縣投畀,而以傳敎內辭意,具罪目,依例發遣府羅將,押送配所之意,敢達。令曰,知道。
又以義禁府言達曰,京畿監司狀達據刑曹粘目內,順天前營將南益祥,移本府處之事,達下矣。南益祥今方待令於本府,卽爲拿囚之意,敢達。令曰,知道。
又以刑曹言達曰,卽接觀武才初試武二所移文,則平安道价川居閑良金承倜,柳葉箭入格,故戶籍及戶牌相考,則以五十四歲之人,以四十四歲縣錄,以曾經萬戶之人,以閑良呈單,三保人等處推問,則首副保全然不知,元無着保之事云。金承倜違端,節節綻露,三罪俱發,依律重治事移文矣。金承倜旣經萬戶,則係是朝官,移義禁府處之,何如?令曰,依。
右議政李書曰,伏以日前,冒陳診筵情懇及疾病實狀,冀蒙睿慈之矜許,及承批旨,反下卽起視事之令。臣誠愕然失圖,自悼忱誠淺薄,未獲孚格。臣於大小職任,不欲以病煩瀆,蓋以酬報之道,只在筋力奔走而已。自春以來,衰朽轉甚,形骸枯瘁,神精消耗,視蔭寄生,朝不謀夕。而孤畸之蹤,去益齟齬,冥墑之行,厚招嗤點,上不能隨事殫誠,以效職責,下不能量才度分,早自引退,而陳力就列,驅策隨行,亦不可得,則旣蔑涓埃之報,徒喪咫尺之守,點檢身世,所宜去者非一。況今宿病新症,一時迭作,齒痛苦劇,不利呑嚥,癖積橫亘,不順導納。衰老所恃,惟待食飮,而一切廢却,已多日矣。眞元暴陷,轉側須人,知是大限將迫,福過災生,理所固然,臣復何恨,而國恩未報,恐難瞑目。今日藥院日次,旣不得備員,明朝動駕,在邦禮最重,而亦末由進參,職忝保護,分義都虧。論以國體,自有常憲,揆諸私分,寧欲無生,床簀昏昏,益切悚懍,玆敢疾聲仰籲。伏乞离明,照法嚴勘,以警具僚,以安微分,千萬幸甚。臣無任屛營祈懇之至,謹昧死以聞。答曰,覽書具悉卿懇。今此相任,與他奔走之職,大有異焉,而況明日兩聖動駕,邦禮莫重。卿非徒相職,兼以藥院都提擧,其任至緊且重。卿須安心,勿復過辭,卽起視事焉。仍令曰,史官往諭。
注書邊得讓書曰,伏以,殷禮已訖,周祿永綏,歲回封爵,日吉迎渭,中宮殿患候遄復,王世孫冊禮載擧,臣民慶忭,曷有其極?臣與新除授同副承旨臣尹坊,有娚妹應避之嫌,揆以法例,自在當遞,玆敢陳章仰籲。伏乞离明,亟令該曹,照例遞改,以存公格,不勝幸甚。臣無任屛營祈懇之至,謹昧死以聞。答曰,覽書具悉。聖上封爵回甲,邦慶無前,壼聖愆候,不日康復,賀儀已擧,慶忭曷有其極?書辭,令該曹考例,稟處焉。
文學李晉圭書曰,伏以,皇穹默祐,邦慶荐疊,坤聖愆候康復,世孫冊禮順成,驩欣蹈忭,大小同情。臣於屛伏之中,有隕自天,恭承春坊除書,繼以恩召儼臨,聞命惝怳震駭,若隳夢寐,不知所以自措。臣本庸騃賤品,濫蒙洪造,前後猥忝宮僚之末,亦已累矣。非不欲感激恩私,酬報萬一,而鹵莽之姿,無所禆益於侍講之際,空疎之質,又蔑啓發於詢問之下,紕僞疊生,觸事增咎。此固离明之所俯燭無餘,而惟我大朝,亦嘗勤飭勵之敎,默數愆殃,罔非臣罪,原其迷謬,萬戮猶輕。不惟不加之罪。又從以假借而技拭之,負罪賤臣,何等醜陋,而今玆誤恩,奚爲以至哉?臣雖無狀,秉彝未泯,銜恩怵義,豈忘感奮,而顧念罪累如山,洗濯無路,其不可抗顔而冒進也決矣。且臣目下情私,亦有所萬萬懇迫者。臣之老母,年迫七旬,素患風眩之症,已成數十年痼疾,長時委頓,寧日恒少。自經無前毒暑,受傷積多,諸症一倍加劇,風痰交肆,眩氣大作,頭目轉暈,精神昏瞀,四體麻痺,虛汗如瀉。加以泄症暴劇,度數無算,嘔逆兼發,飮啖全闕,頃刻痛楚萬狀,眞元落下累層。臣方左右扶護,煎焦罔措,以此情理,豈有離捨供職之勢哉?玆於召牌之降,拜章徑歸,義分都虧,常刑難逃。惟有亟解見任,重被譴罰,然後庶可以自安於私心也。伏乞睿慈,亟削臣職,以便救護,仍令重勘臣罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?爾其勿辭,先察職後護焉。
司書鄭述祚書曰,伏以,邦慶無彊,天休滋至,中宮殿患候康復,王世孫冊禮載擧,臣民懽忭,曷有其極?仍伏念胄筵勸講之任,自昔已難愼之矣。故賈誼之言曰,前後左右,罔非正人,夫如是而後,下而殫啓沃之責,上而有薰陶之效,三代有道之長,職此之由,則其爲任,誠亦不輕而重矣。如臣不肖,不過章句腐儒,平日之所咀嚼者,只是尋行數墨而已。其於聖人微辭奧旨,蓋不翅隔靴而爬痒,則其何以橫經出入於荐雷之肆,以副溫文成就之責哉?況伏聞邸下方講羲易,夫易之爲書,大抵論吉凶消長之理,而其辭深而微,其象奧而祕,雖世稱博雅者,尙患其不能硏窮,以臣謏才懵學,尤何以發揮三聖人深辭奧旨,以裨我邸下時敏之工哉?且臣父病本來風痺之症,越添於三夏暑濕之餘,四體不動,勺水未呑,奄奄床席,實有朝夕之憂,以此情理,尤無離捨供仕之望。召牌儼臨,未效舍屨之義,短章陳懇,冀蒙禠鞶之恩。伏乞睿慈,諒臣才分之最下,察臣巽辭之由中,亟許鐫免,以重公選,仍治臣違慢之罪,以肅朝綱,俾得安意救護,不勝萬幸。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?爾其勿辭,先察職後護焉。
己卯七月十四日卯時,上御熙政堂。藥房入診,禮判同爲入侍時,行禮曹判書洪象漢,藥房提調李昌壽,副提調元仁孫,記事官朴相老,記事官申景濬·李之晦,醫官李以楷·金德崙·金履貞·李世珪·鄭允協·金福齡·慶絢,以次進伏訖。昌壽進伏曰,涼意乍生,聖體若何?上曰,一樣。昌壽曰,寢睡·水刺諸節,亦何如?上曰,涼生後寢食俱有勝。昌壽曰,湯劑間間進御乎?上曰,連有事當前,故湯劑·丸劑兼服之。昌壽曰,中宮殿氣候,何如?上曰,安過。昌壽曰,王世子氣候,何如?上曰,一樣。昌壽曰,王世孫睿候,何如?上曰,安在。昌壽請令醫官入診。上曰,只二人診脈。以楷入診退伏曰,脈候左右三部,不沈不浮不數不滯,比前有勝矣。大體調均,而虛軟則無小勝矣。德崙入診退伏,所奏如前。上命仁孫書之曰,理中建功湯五貼,加劑以入事。出榻敎昌壽曰,煎入乎,製入乎?上曰,煎入,可也。昌壽曰,都提調有實病,齒痛非輕,面部浮高,不得入來云矣。上曰,左相呈辭,右相又如是,領相引入,今日國事,予實慨然。廟見禮在近,而班行無大臣可乎?左相何不少忍一兩日後呈辭乎?竊爲慨然。仍命承旨書,左議政申晩初度呈辭,批答曰,卿之情懇,業已知矣,而旣已面諭,此時尋單,予則曰過矣。噫,釋服之後,初行展謁,其況共禮。此時一兩日之前,首揆請由,卿又尋單,首揆所奏,意謂一時,面請其由。噫,白首望七之年,秋謁聖·謁陵之禮,將行於十日之內,此皆釋服後初也。雖微官庶僚,其宜駿奔,若或不參,位在大臣,請飭建綱,而雖不耐十餘日之間,獨不忍一兩日之際乎?庶務之叢脞,國事之可悶,其寘勿論,白首共禮,往牒豈有,而班無大臣,此不可使聞於隣國也。此豈非不先不後乎?深慨于卿等,卿須安心勿辭焉。出傳敎又命書之曰,皇壇大祭日,已行望位禮,省牲時以冕服行禮,百官從焉,而常時奉審望拜禮月臺望拜禮時,皆以衮龍袍,侍衛只入直,故百官則不參,春秋望拜禮,亦若此,令儀曹知悉。出傳敎又命書之曰,下敎之後更思之,頃年謁聖視學日,已有奠酌四聖之事,而此一時特敎也。今則問于大臣,僉議詢同,自今以此定式擧行。四聖位旣已親行,則東西從享分獻官之爲堂下,事體不可,旣陞堂之後,比諸兩廡,宜有差等。勿論親攝,以堂上正三品塡差事,一體定式施行。出傳敎又命書之曰,啓聖祠之建,在於昔年,于今旣已同奠酌於四聖。望七謁聖,古豈有哉?宜當一臨文廟,酌獻禮後,當以衮龍袍入審,旣審無拜,當行再拜禮於祠內,令儀曹擧行,百官不參。出傳敎象漢曰,普光寺創開時,或有自本州顧助其役,則誠好矣。上命書之曰,普光寺翼廊創開時,令本州儲置米二十石顧助事,分付禮曹。出傳敎象漢曰,昨年因儒臣元義孫所達,楡岾等寺各別斗護事,特下傳敎申飭矣。卽接內需司啓下移牒,則楡岾寺盡爲灰燼,以僧徒之力,無以重創,請令本曹變通矣。此寺乃是國內第一名刹,多奉列朝御䇹,事面自別,不可恝視,而本曹他無指揮拮据之道,令道臣從長善處,何如?上曰,令本道從厚顧助,可也。出擧條諸臣遂退出。
上在昌慶宮。常參以代理停,經筵停。
夜五更,有霧氣。
金光國達曰,明日常參取稟。令曰,停。
大駕詣太廟入齋室後,王世子遣宮官問安。答曰,知道。王世孫遣宮官問安。答曰,知悉。
中宮殿入齋室後,王世子遣宮官問安。答曰,知道。王世孫遣宮官問安。答曰,知悉。
大殿·中宮殿,政院·玉堂·藥房口傳問安。答曰,知道。
大殿展謁後,政院·玉堂·藥房口傳問安。答曰,知道。
中宮殿廟見禮後,政院·玉堂·藥房口傳問安。答曰,知道。
大殿·中宮殿,仍詣毓祥廟入齋室後,王世子遣宮官問安。答曰,知道。王世孫遣宮官問安。答曰,知悉。政院·玉堂·藥房口傳問安。答曰,知道。
大殿·中宮殿展拜後,政院·玉堂·藥房口傳問安。答曰,知道。
大殿·中宮殿還宮後,政院·玉堂·藥房口傳問安。答曰,知道。
金光國,以弘文館言啓曰,本館上番,姑降入直,事甚未安。修撰洪趾海由限已過,卽爲牌招,以爲入直之地,何如?傳曰,允。
以輔德李厚達牌不進罷職令旨,令于洪良漢曰,推考徽旨捧入。
以文學李晉圭牌不進罷職令旨,令于金光國曰,推考徽旨捧入。
以執義李壽德,司諫李廷喆,獻納朴起采,正言金光緯牌不進罷職令旨,令于洪良漢曰,竝推考徽旨捧入。
傳于尹坊曰,諸司預備。
傳于金光國曰,禮房承旨入侍。
尹坊,以義禁府言達曰,觀武才初試武二所移文據,刑曹達辭內,前萬戶金承倜移本府處之事,依下矣。金承倜今方待令於本府,卽爲拿囚之意,敢達。令曰,知道。
鄭尙淳,以禁衛營言啓曰,本營騎士賞格試取之法,一依禁軍例爲之事節目矣。今此觀武才初試時,禁軍等馬上偃月刀,旣自兵曹啓稟試取,則騎士宜無異同,一體試取,何如?傳曰,允。
又以御營廳言啓曰,本廳騎士賞格試取之法,一依禁軍例爲之事節目矣。今此觀武才初試時,禁軍等馬上偃月刀,旣自兵曹啓稟試取,則騎士宜無異同,一體試取,何如?傳曰,允。
尹坊,以刑曹言達曰,日昨本曹以趙時周殺獄三檢事,草記達下後,發遣郞廳,使之更檢,則致死女信每屍身胸膛左邊兩處傷痕之微硬,與覆檢無異,至於初檢,則實因雖同,柔硬各異,檢驗之際,誠有不審之失。其在重獄體之道,不可無警。當該初檢官,令該府處之,醫律生及下吏等,自臣曹一倂科治,何如?令曰,依。
左議政申晩書曰,伏以,臣情理至切,不遑他計,長單請急,實出於萬不獲已,竊庶幾俯賜照燭,得準所請。及伏承大朝傳敎,辭旨嚴截,誨諭備至,有非人臣所敢承者,臣於是,惶隕悶塞,直欲鑽地以入而不可得也。仍念臣父九耋篤老之年,病狀沈頓,恒在床褥,區區煎迫之私,實無離捨從宦之望。日前大朝筵中,敢將實狀,冒死泣陳,迺蒙慈覆之仁,特垂矜諒,臣仰戴如天,感祝無地,以此情懇,歷數廷臣,無與臣比。此時引伏,臣豈不知其萬萬未安,而懇迫之極,遂不免冒入辭單,顧其情則可謂慼矣。第今太廟動駕,甚盛禮也。大小臣工,莫不駿奔,在臣處義,固當趨參陪班,從後祈免,而臣實愚迷,計未出此,不覺自陷於虧分蔑禮之科。揆以邦憲,罪實難逭,嚴敎之下,惟恭竢鈇鉞之誅而已。伏乞离明,亟加重勘,以昭法紀,以安愚分,不勝幸甚。臣無任戰恐祈懇之至,謹昧死以聞。答曰,覽書具悉卿懇。卿之情理,余豈不諒,而兩聖動駕,卽是盛禮,則卿之尋單,適在此際,而大朝筵敎,旣嚴且切,而卿之終無變動,誠不能無慨。況旣無遠離之難,且非奔走之職事,豈或小妨於養親之道乎?諒此意諒此意。卿須安心,勿復尋單,卽起視事,用副余意。仍令曰,史官往諭。
以承傳色,口傳下敎曰,不知行禮,偃然在依幕,諸承旨從重推考。
又以承傳色,口傳下敎曰,侍講院官員,極爲駭然,禁推。
己卯七月十五日卯時,上幸太廟展謁入侍時,行都承旨元仁孫,右承旨尹東暹,左副承旨金光國,同副承旨尹坊,記事官朴相老,假注書任煜,記事官申景濬·李之晦,以次陪從。上具翼善冠·衮龍袍,乘輿出仁和門。光國曰,禮曹儀注,有弘化門內乘輿之節,故凡諸排設,皆於弘化門外爲之矣。今大駕出由敦化門,請乘輿,斯速移待於此門外,何如?上曰,頃者下敎以敦化門矣,承旨誤以弘化門書之矣。謁陵時儀注,亦以弘化門爲之乎?光國曰,亦以弘化門磨鍊矣。上命書傳敎曰,莫重下敎做錯,當該承旨解見任,回駕時以敦化門擧行。仍敎曰,左承旨老矣。時有誤着之事矣。仁孫曰,李泰和方留院,而今有解任之傳敎,留院何以爲之乎?上命書傳敎曰,承旨有闕代,行副護軍洪良漢除授,卽爲牌招,先守官後謝恩。上乘輦于弘化門內。命書傳敎曰,觀武才期日最近,初試旣設,展謁後入毓祥宮後,步軍五哨·馬軍三哨·禁軍三番留待,其餘及兩營留陣,一體解嚴,其令應試。上入太廟齋室後,命禮房承旨入侍,光國進伏。上曰,內外帳不緊,而旣設之後,亦將奈何?使百官外帳外行禮事,分付,可也。光國曰,永寧殿行禮,亦以何處爲之乎?上曰,亦行於外帳外,承史退出之時,挾輦亦退,承史入來時,挾輦偕入,可也。上行禮於太廟,仍詣永寧殿行禮時,顧謂光國曰,前殿閉門鎖封事,分付守僕,可也。光國承命退。宗廟令柳萬健曰,已奉審而鎖封矣。光國以此意仰達。上曰,善爲之矣,彼令誰也?光國曰,柳萬健也。上曰,解事矣。上禮訖。仍詣毓祥宮時駐輦于惠政橋。命書傳敎曰,仲夏祔禮順成,今日廟見已行,穆穆太室,若聆玉音。噫,追惟丁丑暮春,豈意隨輦?況六禮成而行此禮乎?誠是料外。誠是料外,追惟甲申,一倍此心,其若追慕,宜述先志。橋名惠政,何爲而作也?今到此橋,倍我之心矣。回駕時大臣·惠堂·度支之臣,留待此橋。上入毓祥宮行禮,禮訖。回駕時,傳曰,諸承旨推考置之事,駕前下敎。出榻敎上命書傳敎曰,今已夜深,大臣及惠堂·度支長,再明日入侍。上至鍾閣下駐輦,命書傳敎曰,今晝見行首宣傳官具秉勳之傳命,以曾經閫帥之人,趨赴馳馬,勝於近來年少輩,其涉可嘉。特賜絃弓一張。上入大內後,諸臣以次退出。
上在昌慶宮。常參以代理停,經筵停。
自昧爽至辰時,有霧氣。
下直,陽智縣監金德崙。
藥房提調李昌壽,副提調元仁孫啓曰,昨日天氣晴和,兩殿動駕,謁見太廟,仍詣毓祥宮展拜,侵昏還宮。伏未審夜來,聖體調攝,若何?寢睡·水刺之節,不至有損,而湯劑連爲進御乎?中宮殿氣候,何如?臣等不任區區伏慮,敢來問安。答曰,知道。伸禮以回,一倍此心。氣則一樣,內殿氣候亦一樣矣。
中宮殿,藥房口傳問安。答曰,知道。
鄭尙淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪良漢曰,再明時刻,以辰正三刻爲之,單字書以望拜禮正時。
傳于尹坊曰,明日庭試規矩,初意欲齊定,昨觀擧子,一道至於三萬人〈之〉多,許多武士,其必抑鬱。一依祔禮庭試規矩擧行,以解萬武之鬱事,分付該曹。
金光國,以侍講院〈言〉達曰,本院上番闕直,事甚未安。輔德李厚達,文學李晉圭,旣有只推之令,竝卽牌招,推移入直,何如?令曰,依。
以輔德李厚達,文學李晉圭等牌不進罷職令旨,令于尹坊曰,只推,更爲牌招。
令于尹坊曰,諸臣之違牌,未有甚於近日,而況今春坊,連違召令,以致闕直,事體道理,誠極駭然。從重推考,卽爲牌招,牌去來申飭,俾無闕直之弊。
洪良漢,以禮曹言啓曰,昨冬所下傳敎中,孟春·孟秋當行禮壇下,只設鋪陳香爐,奉審奉室事,命下矣。依聖敎,今此皇壇望拜禮儀注等節,磨鍊以入之意,敢啓。傳曰,知道。
鄭尙淳,以兵曹言啓曰,今此庭試,武科初試試官磨鍊,而當品中可擬之人乏少,堂上曾經兵使人,竝擬以入之意,敢啓。傳曰,知道。
尹坊,以兵曹言啓曰,今七月十七日,武臣堂上以上,朔試射日次,而慕華館·訓鍊院,庭試初試設場,南別營·南小營,觀武才初試設場,故他無可合處所,不得爲之之意,敢啓。傳曰,知道。
又以刑曹言啓曰,在前疎決時,逆獄緣坐外,雜犯爲奴定配之類,有別單書入之例矣。今番則何以爲之?敢啓。傳曰,書入。
以監試官李壽德·朴起采等牌不進罷職傳旨,傳于尹坊曰,竝只推。
以京畿監司狀達,楊州牧等官居朴五男妻惡只等囕死·燒死事,令于洪良漢曰,囕死·燒死人等,令本道恤典擧行。
司書鄭述祚書曰,伏以,臣以情理懇迫之私,附陳於日昨辭章之末,冀蒙恩許,及承睿批,反有先察職之敎,繼而有問安官進去之令。臣狼狽失圖,推諉無路,不得已章皇入肅,而持被又數日矣。臣父風痺之症,五年沈痼,一指不動之狀,卽通朝之所共知。一自夏秋之交,暑濕之所積傷,舊新症,十倍添劇,勺水不能呑下,氣息萬分澟綴。臣之前書陳情,初未嘗有一毫假飭之言,而卽接家信,則夜來諸症越添,呼吸喘急,精神迷瞀,對家人而不辨誰某,抛藥物而輒事嘔吐,遑遑有頃刻難支之慮。臣自聞此報,心神煎灼,如狂如癡,按住不得,忙投短章,徑出禁門,臣之罪亦大矣。噫,臣新忝宮官,在直屬耳,而適値睿候久和,一未能橫經出入於明离之筵,而遽然徑出,此固臣心之不自安,亦非臣義之所敢出,而情私煎急,他不暇顧,擅離之罪,實無所逃。伏乞睿慈,將臣辜犯,特賜重勘,以肅朝綱,以警具僚,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,救護父病焉。
兵曹參知趙榮進書曰,伏以,天休滋至,邦慶荐疊,中宮殿患候,遄臻平復,王世孫冊禮,日吉辰良,得以順成,臣民慶忭,曷有其極?仍念以臣無似,亦忝敦匠之任,至被加資之恩,驚惶之極,屢歷日而靡措。顧臣數旬,隨衆奔走,有何可記之勞,而叨此濫賞之典,方自愧蹙之際,騎省新命又下,千萬夢想之外,一倍震越,無地所容。適値大朝太廟動駕,陪扈是急,不敢言私。雖不得不冒膺,而其何敢若固有之,仍因蹲居耶?今始敢入文字,悉暴危懇。伏乞睿慈,轉稟大朝,收臣新資,仍命削臣職名,以重公器,以安私分,不勝幸甚。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?今玆陞資,式遵舊例,爾其勿辭,從速察職。
江原監司李基敬書曰,伏以,天休滋至,邦慶荐疊,縟儀纔行於祔廟,周甲載値於封爵,坤殿奏翼瘳之吉,世孫膺冊號之禮。仰惟邸下,上以欣忭之極,下以嘉悅亦深,中外舞蹈之情,曷有其已?竊念臣賦性伉拙,才識淺短,枵然杇散,無可適用,不謂大朝則哲之明,誤辱知奬,拔之常調,置諸邇列,幾番代言佐貳之職,每出特簡,眷注優異,寵渥頻繁。旣又降旨選部,俾試方面,事非常格,人是望外,遠近聽聞,莫不以任之重而擬之輕爲憂,蓋不待堂箚之出,而萬口已藉藉矣。不獨他人之言,雖臣自言,亦未嘗不如此,誠以冷煖之知甚明,是非之公易見故耳。夫在野之臣,常罕任使,則本末長短,未必聖鑑之盡燭,用人之法,自有定價,則杗桷椳闑,宜付有司之各當。而況物情未允,公議已發,甄用之旨,庶冀及汗,而忽於跧伏下里之際,竟承往釐東藩之命,臣聞之震恐,瞀憒失據。噫,堂堂朝廷,何擧措之失宜也?論思有言,非比細故,憚壓無望,已是駁正,則成命之未及見行者,尙可及止,顧何必比而同之於已蒙恩除之一例,而不念以禮進退之道耶?臣固無似,而迺古人辭受之義,亦粗有聞矣。官職去就,實關人臣大節,可辭而受,無恥也,無義也,無義無恥,餘不足觀。今聖朝所以備臣於器使之末者,意其或有一長可取也。如使臣冒恥昧義,貪榮苟取,則是眞索性鄙夫,聖朝顧將焉用哉?宋臣司馬光之言曰,比來擢用之人,辭避懇至,未嘗得請,故或者不諒其心,以爲采名。然臣誠不忍以臣,蒙受下流之歸,爲世汚澤,是雖獲美官,將何榮之?有章凡十餘上,必免乃已,臣縱萬萬不及古人,而若其自待,則亦不至甚薄,寧被鈇鉞之誅,而不敢拜是命則決矣。噫,君命至尊也,臣身至卑也,方岳人之所欲也,誅罰人之所惡也。今臣以卑而違尊,捨欲而趨惡者,其心豈有他哉?正要國家用人,俾全四維,愚臣自處,不失一已而已。顧此區區陳暴,非出於一毫飾讓,而近日朝臣之辭遜者,禁不得再書,臣之言亦將止於此矣。有萬重鐵壁之限,無一步變動之勢,則委命草莽,任其慢蹇,益增臣罪,徒傷國體。伏乞离明,俯加諒察,亟賜變通,仍降譴何,以昭法紀,不勝大願。臣無任屛營祈懇之至,謹昧死以聞。答曰,覽書具悉。歲月如流,孝昭殿祔廟盛禮順成,愴慕一倍于中。大朝封爵甲年載回,賀儀已擧,壼聖愆候,不日康復,慶忭之忱,曷有其極?卿其勿辭,從速察任。
洪良漢達曰,卽者司書鄭述祚,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
上在昌慶宮。常參以代理停,經筵停。
下直,衿川縣監申暿,陽川縣監白尙絢。
尹坊,以弘文館言啓曰,副校理金鍾正由限已過,卽爲牌招察任。新除授校理金華鎭,時在京畿長湍地,經筵入番事緊,請斯速乘馹上來事,下諭。傳曰,知道。
洪良漢,以侍講院言達曰,本院下番闕直,事甚未安。輔德李厚達旣有只推之令,弼善閔塾旣已蒙宥,竝卽牌招,推移姑降入直,何如?令曰,依。
以輔德李厚達再牌不進罷職令旨,令于洪良漢曰,推考徽旨捧入。
洪良漢啓曰,領議政金尙魯方在身病呈辭中,左議政申晩,方在呈辭祈免中,右議政李,身病陳書,不得入來矣,敢啓。
又啓曰,惠聽堂上閔百祥,戶曹判書李益輔,依下敎來待矣。傳曰,詣閤。
傳于尹東暹曰,釐正廳堂上,持貢市人釐正單子,同爲入侍。
洪良漢啓曰,釐正堂上李益輔,以度支長,已爲來待,洪鳳漢身病受由,不得入來之意,敢啓。
傳于尹坊曰,召對爲之。
洪良漢,以講書院言達曰,本院左贊讀申思運,旣有只推之令,更爲牌招察任,何如?令曰,依。
尹坊,以兵曹言啓曰,今此觀武才初試時,禁軍及標下軍兵各技藝入格人,及出征除初試人別單,修正以入之意,敢啓。傳曰,知道。
又以摠戎廳言啓曰,本廳標下軍等勸武才初試,今月十七日設行事,草記蒙允後,外方軍兵知委聚待矣。臣崔鎭海,以庭試初試武二所試官,進去試所,則本廳軍兵初試,勢不得擧行,而鄕軍留滯,爲弊可慮,何以爲之乎?敢啓。傳曰,仍爲設行。
尹坊,以武一所差備官,以試官意啓曰,臣等來詣試所,今方開場,以柳葉箭,先爲試取,而會試迫近。在前如此之時,或有六貫革啓請試取之例,今亦依此爲之之意,敢啓。傳曰,知道。
又以武二所差備官,以試官意啓曰,臣等來詣試所,今方開場,而擧子比前數多,會試亦且迫近。在前如此之時,或有以柳葉箭,先爲試取,六貫革啓請擧行之例,今亦依此爲之之意,敢啓。傳曰,知道。
大提學金陽澤書曰,伏以,邦運丕亨,天休滋至,壼儀端臨之初,旋奏康復之慶,世孫岐嶷之年,載擧頒冊之禮,臣民懽忭,曷有其極?仍伏念臣之冒據文衡,居然二年于玆矣。懍惕一心,如臨淵谷,未嘗食息安也。昨冬候班一出,只伸起居,初非以職事進,繼有陳賀之擧,期日迫近,飭敎屢下,雖不得不冒膺辭命,而乃若其心,則不以文任自居。理宜更暴血懇,仰請處分,而適會邦慶稠疊,百僚蹈忭,旣出之跡,有難遽入,代撰之文,不免副急,首尾應製,殆過十餘度,生受備盡,陋拙畢露,自來一遞之計,因此而益急。今也大小縟禮,已皆過行,更無文詞之役,而盤礴如前,不思自劾,則直是負心無恥之人,將何以自立於周行乎?臣之懇辭是職,蓋不但爲人器之萬不相稱,誠以私悰怵然有憂懼者。國朝近四百年,歷擧前任,不滿百數,惟臣世世提衡,有若倉庫氏之因襲,雖爲擧世所艶,獨奈造物之忌,何哉?語曰,月滿則虧,器滿則覆。藉使臣眞有可堪之實,懼在盛滿,宜未敢優游久處。況此至無似之身,罔念招損之戒,貪饕而不知止,則天道必虧盈,鬼神必害盈,早晩顚躓,必無幸矣。臣又嘗聞之,在昔先輩長德,居是任而辭不獲,或隨例供職,久則輒辭,或因事勉膺,事已卽辭。如故判書臣宋相琦之無故行公,以妨賢乞解,奉朝賀臣李秉常之一參盛擧,卽陳懇還入,俱有所據,輒蒙諒副。今臣以其時言之,伸分於前後盛禮,盛禮旣過,當引秉常之例而去矣。以其義言之,溺職於兩歲虛帶,良匠好手,多未見庸,當引相琦之例而退矣。又況不稱之譏,履盛之懼,非可與兩臣比論,朝家之所嘗許副於兩臣者,恐不必獨靳於賤臣,离明倘照于此,庶幾察其本心,而容其自處也。抑臣竊有悲苦之情。臣家自昔遭遇明時,彙進享衢,砥礪乎名敎,維持乎世道,群猜衆咻,浸成仇敵,卒之累嬰禍釁,門戶摧殘,到今强近親屬,立朝供仕者,若臣一人而已。跡涉羈旅,顧影齟齬,索然若枯木之無枝,嗒然如寒灰之不燃,名塗華銜,懲吹已久,浮沈散地,祿仕爲計。今此三館之任,非臣意念之所及,且其範鎔人材,激揚庶類,大有關於世道名敎,則睢盱之場,比前尤怕,嶔畸之跡,在今益艱,其何可放倒素諒,蹲冒重任,甘自蹈於危厲之機哉?古之仕宦者,知足知止,或有奉身而退,以臣之庸陋,忝是職,濫傷極矣。力辭之意,不啻若知足而止,斂跡息影,亦非過也。休戚義重,雖未敢任情果行,至若見職之一辭再辭,不得準則不止,誠以區區微諒,參倚前衡,不可擺却故也。倘蒙體下之仁,曲垂矜察,許其鞶禠,置之冗散,責以奔走之職,當殫竭魯鈍,少效常分,釋氏所謂搬柴運水,亦且不辭矣。臣愚無他技,惟知拙直事君,從前除職,力如可堪,則不俟命而就之,義或可强,則亦未敢圖占便身。至若是職,旣非可堪可强,誠難一日虛縻,適値國有慶禮,無暇控私,夙夜悚蹙,如在針氊。惟以粗效薄技,速了目前爲期,未及漫及他餘,如湖堂月課旬製等事,一例廢閣不行,此亦可以諒臣憐臣矣。當遞之職,求遞未遞,燠惱成疾,寢啖殆廢,形雖存而神已疲,心欲訴而口難開。千言萬語,只冀邸下之俯諒,千願萬望,惟俟邸下之矜許,玆敢不避瀆擾,悉暴衷悃。伏乞恕其强聒之罪,亟遞文衡之職,俾保衰戶,俾安微悰,不勝大幸。臣無任屛營祈懇之至,謹昧死以聞。答曰,覽書具悉。壼聖愆候,不日康復,賀儀已擧,慶忭曷有其極?卿勿過辭,從速行公。
己卯七月十七日午時,上御熙政堂。惠堂·釐堂入侍時,宣惠廳堂上閔百祥,釐正廳堂上李益輔,同副承旨洪良漢,假注書任煜,記事官申景濬·李之晦,以次進伏訖。上曰,戶曹·惠廳,拯劣米未捧於各邑者,其數幾何?益輔曰,本曹則三萬餘石,惠廳則二萬餘石云,而文簿浩繁,未及考出,大略如斯矣。上命書傳敎曰,噫,望七之年,再昨行禮,豈夢想攸料?惠政橋上追憶昔年,有所下敎於貢市人,或有因奏而下敎者。或有申飭者,而今聞曾前舊遺在蕩減,貢市人年限有不均者,旣間之後,何不諭乎?貢人年限,一從市民例蕩滌。無告之民受弊,莫若拯劣米,雖因事勢之不獲已,豈王政之所爲?子曰,與其史寧野。十一年之間,其宜恤下,五年以上諸道拯劣米未捧者,特爲蕩減。至於沙格,旣異於此,其在嚴懲之道,雖難輕議,其黑其白,誠難辨矣,十一年滯囚,非人非鬼,非徒可矜。頃年行溫時,目覩其形,昨歲高陽郡駐駕放釋。噫,其中果黑者,幾經大赦,幾經疎決,此等之類,初不擧論,心常惻然者,而亦豈同施霈澤之道乎?六年以上滯囚者,一倂放送,以示予臨橋追慕昔年盛德之意。上曰,三江御史李潭頃日所陳,未施行者多矣。因指良漢曰,彼承旨亦以御史來後,人多稱譽,而亦有未施者矣,今貢人弊中,有甚大弊。益輔曰,弊端不一,而多有零瑣者矣。百祥曰,多是零瑣矣。上曰,雖零瑣,其中可陳者陳之。益輔曰,其中獤皮契,最有稱冤之言矣。上曰,用唐獤皮耶?益輔曰,勅使來時,用鄕獤,內供則用胡獤,鄕獤價重於胡獤,至於銀二兩矣,貢人以鄕獤價之不足,爲冤矣。上曰,此則前已釐正矣,又何有言乎?凡物,昔之貴者今賤,昔之多者今少,古今多有不同,而貢人猶自支接,不至大怨者,皆潛谷金堉創法之密也,可謂盛水不漏矣。百祥曰,然矣。上命書傳敎曰,貢市人弊釐正,意蓋爲都民,蓋都民,非市民則貢人也。幾次臨門,釐正弊瘼,其意深也,而果能遵行否?以三江御史所奏觀之,有不遵者,今聞戶判所奏,亦有不遵,而申飭者多,事之寒心,莫此爲甚。纔已申飭者,度支分付者,擧行與否,其令釐正堂上,卽爲査問。若是下敎之後,不遵令者,雖施制書有違之律,焉敢辭也?以此嚴飭。市人外上,各司濫捧,私門侵漁,予則曰決不止息。何以言之?此等紀綱,焉知無弊?吁嗟小民,其雖抱冤,所畏在前,何敢訴乎?思之及此,若恫在己。其令該署提調,耳目之臣,隨現或草記,或規正事嚴飭。噫,若是下敎之後,其不遵行,曰有國乎?另加嚴飭。益輔曰,每年曝灑時,芎蒲末等供進之弊,亦不少矣。上曰,芎蒲末之爲弊,予曾於甲午年江都曝曬之行,知之矣。百祥曰,各邑之爲弊,非但芎蒲末而已,函袱·油芚等物進排,爲弊甚多,而史官則未必知之矣。臣亦曾爲曝曬之行,諸般物自京持去之外,外方徵供,甚多爲擾矣。上曰,曝曬之時,所入不多矣。嘗觀摩尼山,有嵐氣掩羃,淸明之時少,雖用若干芎蒲末,何能有益乎?仍命書傳敎曰,其在愛禮之道,雖不可盡減,璿閣·史閣凡諸等物新備,京外貽弊則多,此後璿閣限十年,史閣限三式年新備,雖有定式外奉安之事,一倂除之事,定式擧行之意,分付。上曰,闕內所用衣香等屬,供進亦多,皆是奢侈之弊矣。故判府事李宗城,常奏太廟制度多質朴,其所毁傷,輒隨補而已,未嘗全體易新,此可以知先王儉德之昭也,此言誠是矣。太廟猶以儉爲尙,況其餘乎?頃見闕內諸處,皆用黃燭,又慈殿殿中所用燭,尙今進排,故纔已減之矣。頃於定例時,聞戶曹所進,則燭亦爲弊甚多云矣。益輔曰,當用而用之則可矣,而第中間滲漏者甚多,誠可悶矣。雖以入侍時言之,初更退出者,指以四更五更,如此處多矣。上曰,此則政院當知之矣。益輔曰,以政院之檢察,猶不至於濫矣。上命書傳敎曰,此後京外眞殿衣香·蓉香,限三年新備。眞殿若此,則況輦輿乎?輦輿·駕轎所用衣香,限五年新備,尙方冕服在內者,衣香勿爲進排。雖在奉安閣後,其在古人衣不薰香之道,不可以其亦致美乎黻冕之意也。所重在焉,而亦不可過於眞殿,限三年新備事,定式施行。上曰,慶基殿亦有衣香下去者乎?百祥曰,臣之待罪湖南已久,未能思得矣。益輔曰,此卽楮注紙事也。元貢則自惠廳每卷價以米七斗五升計給,而元數外若加用,則稱以別貿,自本曹只給三斗米,故廛人輩稱冤如此。以三斗米,決難貿納,每卷加給一斗,何如?上曰,特加二斗。益輔曰,二斗則太過矣。上曰,今番特召該堂之日,此等之事,豈不顧恤?依爲之。予則曰其猶小也。今日紙厚申飭之時,宜先乎此,書用楮注紙外,元貢外加進排者,用白綿紙,以示恤經費爲貢人之意。此後凡諸科外加徵者,一倂嚴飭。出擧條益輔曰,此卽槐皮事也。槐皮,乃漆匠所用,每級價只是二分錢,而漆匠輩稱以防口禮,加捧一錢,故其弊不貲,廛人之稱冤,誠宜矣。且聞此是謬例,本不用於着漆之時云,永爲革罷,此後都監時,使不得徵捧,何如?上曰,除之。出擧條上命書傳敎曰,槐皮旣蠲減,骨灰亦一也。此後雖設都監,其在存羊之道,比前半減上下,其外一倂除之事,分付。百祥曰,惠廳則元貢上下外,無他舊遺在之可論,而只掌苑署北關外貢主人,以災減代未盡受出,有稱冤者矣。蓋北道十一邑直進上生梨價,收捧於各該邑,進排各殿,而或値凶歉,價布災減,則自賑廳依數給代,例也,而折半上下外,姑未盡下,其所稱冤,不爲無據矣。上曰,堂堂千乘之君,豈以米石,負債於貢人乎?一倂上下。出擧條上曰,今番武擧子關西一道上來者,爲三萬云,通計八道,則似不下八萬,其何以住接乎?昨日天氣頗冷,予甚憂之,今則頗溫和,予心稍弛矣。益輔曰,或投宿於南別宮·慕華館空廳,果有生病之慮云矣。上曰,空廳,在渠爲廣寒殿矣。安知其能免暴露乎?百祥曰,擧子成冊,恰滿三駄云,其數之夥然可知,而新自遐土來,住接無處,則暴露之患,亦能不免矣。上曰,予之進定科日者,以示予之爲慈聖設行之意,而亦爲數多擧子之地也。益輔曰,非但武擧子,儒生之來者,亦比前倍多云矣。今此稠疊之科,試紙亦必有難辦者,臣意以大好紙,或白綿紙,用之無妨矣。百祥曰,白綿紙則未免太薄,以大好紙用之,似好矣。上曰,廛人必已浮置試紙,似有失利之歎,奈何?益輔曰,廛人雖有浮置者,可用於來初科時,似無大段失利之弊,故渠輩亦以一科之用,大好紙爲便云。而臣以此意,往復於領相,則領相亦以爲商量筵稟爲好云,故敢此仰達矣。上曰,然則聖科以大好紙用之,可矣。仍命書傳敎曰,謁聖旣已進定,遐方擧子之措備試紙,市民之許多辦備,其弊豈些?今番謁聖試紙,用大好紙。若是定式之後,用厚紙者,雖中拔去事,分付。又命書傳敎曰,因試紙而思之,紙厚申飭,昔年則每下,而嗣服後見一弊而不爲,故紙厚者多,亦非遵先王之道矣。不覺瞿然,另飭京外。上曰,謁聖旣非卽日唱榜,故試官欲依殿試例,只出七人,卿等之意,何如?益輔曰,試官若以七人,則無異獨考,且一人終日考文,眼暗不知其文之好否矣。上曰,一日之間,似難了當,果至幾日乎?百祥曰,雖未知試券之爲幾許張,而三四日之間,決難畢考矣。且雖非卽唱之榜,亦有十五隊分考之例,戊午年亦有此例矣。上曰,然乎?擇試官爲第一事,而儒生則必以分考不願矣。仍命書傳敎曰,謁聖庭試,旣不卽日唱榜,故其命不爲分考,試官依殿試例擧行矣。若此無應辦者,有應辦,無前之規,創開於今日,非今日爲民之意。且己亥庭試·戊申春塘,雖不卽日唱榜,試官則無減,此亦古例。識鑑不古,一人擔當,其若悤悤,此有甚於分考,試官依舊例擧行事,政院知悉。上曰,金陽澤見識鑑不古四字,則似或有歉愧之意,然金陽澤必不如乃父矣。上曰,試官之在家而稱在外者,甚難矣。仍命書傳敎曰,試官依舊例擧行,侍從堂上·堂下違牌人,竝敍用,令該曹臨時口傳付軍職,庭試前凡諸請由勿捧。若是下敎之後,試牌稱在外者,直捧禁推傳旨,過初三庭試後勘律。上曰,應辦所飮食,比前有減,果何如?益輔曰,試官以是爲難矣。良漢曰,臣於今番見之,則凡諸飮食,皆可食矣。上曰,何難之有?以在家不食之物,求之於試所則不可矣。上曰,尹元基事,頃日臨門時,未及詳問,今日則頗從容,卿須陳之。元基是何處人乎?百祥曰,嘉山人,而初爲崇仁殿參奉,後爲美串僉使,居官無狀,多有不職之罪。故臣於殿最時,書下等,而欲重治矣。渠自知其罪,脫身入洛,其後洪鳳漢,因事決棍矣。上曰,然乎?百祥及益輔先退。上曰,召對爲之。臣煜承命出,偕儒臣李福源·洪趾海進伏。上命福源,進講近思錄。上曰,成湯之日新又新,文王之不遑暇食,皆孶孶爲治之意。聖人猶然,況凡人乎?趾海曰,學然後知不足,聖德日就高明,故至有此敎,臣不勝欽仰矣。上曰,聖狂之分,只在操舍之間而已矣。趾海曰,念玆在玆,常若不足,則此爲聖之工也。上曰,不遠之復,其意好矣。福源曰,無復則是聖人矣。人非堯舜,則不得每事盡善,雖有過,改之爲貴。故其易之象曰,不遠之復,以脩身也,此爲聖上體念處也。上曰,莧陸夬夬,中行无咎,象曰,中行无咎,中未光也,中未光三字,極好矣。福源曰,中行故无咎,以心有所比,故有未光之戒矣。舜之所以爲舜者,徒以取諸人爲善,則羲易之訓,多以比陰爲訓矣。趾海曰,舍己從人,意思亦自此中做出來矣。良漢曰,聖人常有不自滿之心,故其訓如此矣。上笑曰,戶判俄以應辦所飮食爲難,戶判常時自奉必厚矣。上命趾海進前曰,今見儒臣,如見儒臣之弟,予甚愴焉。予自嗣服後,未嘗誤了一人,而至於洪景海,予實誤之。若不特補金城,何以至此?此無異死於干戈搶攘之中,予甚慘焉。其爲御史時,處事精祥,且有才諝,將欲重畀矣,遽至於此,可不慘焉?頃有致祭之命矣,果行之耶?趾海曰,已行之矣。上曰,堂下曾無致祭之例,而予不忍慘憐之懷,故有此敎矣。趾海起而垂涕曰,逝者其有知,必有隕結之心於冥漠之中,而臣之父子兄弟,相對感泣,天地洪恩,不知攸報矣。上曰,予有錄用其子之命矣,果有子否?趾海曰,有子而年未成童矣。上曰,慘矣慘矣。上曰,講書院入直誰也?福源曰,臣自講書院脫直,而聞有召對之命,來待矣。上曰,近開講筵乎?福源曰,今日已開矣。上曰,有問文義處耶?福源曰,有數處下詢者矣。上曰,儒臣脫直後,誰爲替直也?良漢曰,鄭晩淳俄者入直矣。上曰,閔塾尙在禁推中乎?福源曰,昨日本府開坐,必已蒙放矣。趾海曰,已蒙放而牌招矣。上曰,然乎?福源曰,玉堂下番甚苟艱,洪趾海連以姑降入直,似有變通之道矣。上曰,金華鎭上番乎,下番乎?福源曰,下番矣。良漢曰,金華鎭雖上來,關服屬耳,此月疑是禫朔矣。上曰,然乎?仍命書傳敎曰,在外儒臣許遞,其代,後日政以在京人備擬。諸臣以次退出。
上在昌慶宮。常參以代理停,經筵停。
金光國達曰,明日常參取稟。令曰,停。
尹坊達曰,大司憲沈星鎭,執義李壽德呈辭,掌令任鏡觀監試官進去,南彦彧在外,持平姜必履試官進去,南玄老在外,今日以監察茶時之意,敢達。令曰,知道。
皇壇望拜禮入齋室後,王世子遣宮官問安。答曰,知道。王世孫遣宮官問安。答曰,知悉。政院·玉堂·藥房口傳問安。答曰,知道。
還入後,政院·玉堂·藥房口傳問安。答曰,知道。
金光國,以侍講院言達曰,本院下番連日闕直,事甚未安。輔德李厚達,弼善閔塾,旣有只推之令,竝卽牌招,以爲推移姑降入直,何如?令曰,依。
以輔德李厚達,弼善閔塾牌不進罷職令旨,令于金光國曰,竝推考徽旨捧入。
金光國達曰,文廟酌獻禮不遠,本館多有擧行之事,而大司成徐命膺,除拜屢日,尙不出肅,事甚未安。卽爲牌招察任,何如?令曰,依。
以大司成徐命膺牌不進罷職令旨,令于洪良漢曰,推考徽旨捧入。
傳于元仁孫曰,萬曆進士吏部左侍郞鄭文謙五代孫翊周,曾於都監執事時,其見多矣。登耆老科,今三年後召見,年今七十,望拜禮之日,一倍此心,況其科何料,予心何抑?特爲加資。
備忘記,今日內乘宣傳官秋等試射時,南行宣傳官李喆運,柳葉箭十巡居首,直赴殿試。
以京畿監司申本,領府事兪拓基月廩不受事。令于洪良漢曰,今本道更爲輸送。
己卯七月十八日辰時,上詣皇壇望拜禮時,行都承旨元仁孫,左承旨尹東暹,右承旨金光國,左副承旨鄭尙淳,右副承旨尹坊,假注書任煜,記事官申景濬·李之晦,以次陪從。上具冕服,步出延喜門,乘輿至靑陽門內。上顧謂金光國曰,壇上設帳幕乎?光國曰,設帳幕矣。上曰,極爲駭然。焉有不祭而設帳幕乎?禮判之儀註磨鍊,或有曲處矣,其排設,自何司擧行乎?光國曰,問于該吏則壇上遮日,自典設司擧行,香案不設帳幕,而壇上設帳幕,禮判,一依昨年擧動時儀註爲之云矣。上曰,然乎?上至皇壇行拜禮,禮訖將還官,兵曹判書趙雲逵曰,臣以觀武才事,有所稟定者,敢此仰達矣。在前觀武才時,鳥銃及鞭芻,例於命官所試取矣,今亦依此擧行乎?上曰,依爲之。自初設十二貫革。出擧條雲逵曰,在前觀武才時,各軍門兼藝之類,鳥銃·鞭芻,先試於命官所後,使之來待於春塘臺,俾無臨時呼不之弊矣。今亦依此擧行乎?上曰,依爲之。出擧條雲逵曰,在前觀武才時,强弓能控者,偃月刀能擧者,本曹所屬及各軍門將校軍,抄擇可合者,預爲擧案待令事,啓稟擧行矣。今亦依此擧行乎?敢稟。上曰,依爲之。出擧條雲逵曰,在前勸武才時,訓局軍兵鳥銃,自命官所先試後,來待於春塘臺,禁御兩營及龍虎營軍兵技藝,先試於春塘臺後,鳥銃出試於慕華館矣。今亦依此擧行之意,分付,何如?上曰,依爲之。出擧條上命書傳敎曰,駕前駕後精抄近侍,自昔年謁陵時,定式內試射,聖意有在,日傘事知之無論晴雨,其所勤苦,其常目覩,駕前駕後日傘事知,自今定式,特爲除初試。又命書傳敎曰,武士中內三廳除初試,禁軍親軍,宜有差等,武藝廳今聞已初試云,而自今觀武才爲始,特爲除初試。今番廟見禮時隨駕狹輦軍,一體除初試事,分付。又命書傳敎曰,今番觀武才時,丁丑年因山時領役部將·祔廟時神輦侍〈衛〉禁軍領役部將,神輦挾輦軍,特爲除初試。又命書傳敎曰,今番觀武才時,五軍門大將,柳葉箭除初試畢射後,依例擧行。武大將片箭騎芻,亦於除初試畢射後擧行,而宗臣·文臣帿箭,依例擧行。諸技畢試後,宗臣則柳葉箭一體從願擧行,大將畢射後,中官試射前入射。上因謂諸承旨曰,承旨中亦有能射者乎?金光國·鄭尙淳對曰,臣等不能矣。尹東暹曰,臣亦不能優於射技矣。上曰,優之一字,可見其粗知射法矣,兵判能射否?雲逵對曰,臣亦不能優矣。上曰,兵判亦粗習矣。年前李奎采,以承旨當試射,彎弓釋括,矢落其身後,人皆笑之矣。鄭尙淳進曰,謁陵時路由敦化門事,頃有下敎矣。似以傳敎擧行,故敢此仰稟矣。上曰,可矣。仍命書傳敎曰,敦化門之敦字,以弘字誤書云,政院知悉校正。上入靑陽門時,顧謂光國曰,使步軍中鄕軍,往審苑畓所種之禾以來。軍士還奏曰,厥穀所成,可爲中品矣。上曰,以農家言之,亦可爲中乎?對曰,足爲實中矣。上至延喜門外,顧謂雲逵曰,彼髥多五衛將,使之進前,雲逵召入髥多者。上曰,非也。吾所召者,乃右邊侍衛髥多者也。雲逵曰,此非五衛將,乃是兵曹參知趙榮進也。上笑曰,參知之狀貌,髣髴武弁,而又着戎服,故予錯認爲五衛將矣。上入大內,諸臣以次退出。
上在昌慶宮。常參以代理停,經筵停。
金光國達曰,明日常參取稟。令曰,停。
尹坊達曰,大司憲沈星鎭呈辭受由,執義李壽德牌不進,掌令任鏡觀監試官進去,南彦彧在外,持平姜必履監試官進去,南玄老在外,今日以監察茶時之意,敢達。令曰,知道。
下直,豐德府使申大儁,靈巖郡守金會元,庇仁縣監文命龜,礪峴僉使梁濟洙。
藥房提調李昌壽,副提調元仁孫啓曰,涼氣漸生,伏未審此時,聖體調攝,若何?昨日勞動之餘,寢膳諸節不至有損,而湯劑連爲進御乎?煎入貼數,已盡於昨日,臣等卽與諸御醫入侍診察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑加劑五貼以入,下敎日入侍,宜矣。
中宮殿,藥房口傳問安。答曰,知道。
尹坊,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
又達曰,憲府連日監察茶時,諫院闕達,俱涉未安,除在外·試所進去·呈辭受由外,不爲行公人員,竝卽牌招,何如?令曰,依。
金光國達曰,大司成徐命膺,昨日違召,今日又不出肅,事甚未安,卽爲牌招察任,何如?令曰,依。
又以侍講院言達曰,本院輔德李厚達,弼善閔塾旣有只推之令,竝卽牌招察任,何如?令曰,依。
又以侍講院言達曰,本院下番,連日闕直,事甚未安,司書鄭述祚由限已過,卽爲牌招入直。新除授兼弼善李世澤,時在慶尙道禮安地,書筵入番事緊,斯速乘馹上來事,下諭,何如?令曰,依。
以輔德李厚達,弼善閔塾牌不進罷職令旨,令于金光國曰,竝推考徽旨捧入。
以執義李壽德,獻納朴起采牌不進罷職令旨,令于洪良漢曰,推考徽旨捧入。
傳于尹東暹曰,今日下旬晝講爲之,時刻,定以午正三刻。
傳于尹坊曰,再明日明政〈殿〉月臺,以黑圓領袍,行望拜禮,令儀曹擧行,侍衛以入直擧行。
傳于金光國曰,入侍單子,斯速入之。
洪良漢啓曰,編次人趙明鼎依下敎來待矣。傳曰,入侍。
傳于洪良漢曰,冊封時侍衛,庭試謁聖時,皆仍。
傳于金光國曰,再明日時刻,以辰正三刻爲之。
金光國,以禮曹言啓曰,卽接英陵參奉所報,則自前本陵有頉處,節祀兼告由修改後,前下送祝文,十二度,未及上送,而留置云,依例上送,令香室淨處燒火之意,分付,而不用之祝文,不卽上送,難免漫忽之責。前後當該陵官,竝從重推考警飭,何如?傳曰,允。
又以禮曹言啓曰,咸鏡道各陵殿五年一次奉審事,曾已定奪矣。今年當次,本曹堂上一員,當爲進去,而奉使印信一顆,依例齎去之意,敢啓。傳曰,知道。
尹坊,以義禁府言啓曰,今此武科初試,各處禁亂官多事之時,本府都事,當爲備員。黃海水營出使都事鄭昭儉,令該曹口傳換差,何如?傳曰,允。
吏曹口傳政事,義禁府都事鄭昭儉,典設司別檢趙載述相換。
吏批啓曰,新除授江原道都事尹得孟呈狀內,與道內淮陽府使得養,有親兄弟相避之嫌,不當冒赴,依法遞改云。未赴任都事,與已赴任守令相避,則都事改差,載在法典,江原都事尹得孟改差,何如?傳曰,允。
吏批啓曰,諸道災傷時都事,例以侍從差送矣。忠淸都事徐秉德,全羅都事洪秀輔,平安都事趙錫愚,俱未經侍從,竝改差,何如?傳曰,允。
有政。吏批,判書閔百祥進,參判金敎仁病,參議黃仁儉病,右副承旨尹坊進。
以金載錄爲正言,鄭晩淳爲校理,南綺老爲修撰,李明煥·鄭遠達爲副修撰,李命植爲兼輔德,李普溫爲左贊讀,南惠老爲宗簿正,鄭錫百爲司饔僉正,尹得說爲刑曹正郞,徐日輔爲司評,李廷老爲監察,趙明勖爲兼水運判官,李憲鎭爲楊根郡守,鄭宅濟爲蔚珍縣令,梁禹恒爲良才察訪,花原副令樺爲司饔副提調。
洪良漢,以兵曹言達曰,忠翊衛將邊憲,素患痰癖之症,近又添劇,時月之內,萬無起動供仕之望,斯速遞改云。病勢如此,則不可强令察任,今姑改差,何如?令曰,依。
兵批啓曰,永宗防禦使,今當差出,而擬望之人乏少,他道邊將及未準朔守令,竝擬,何如?傳曰,允。
兵批,判書趙雲逵進,參判蔡濟恭試官進,參議柳謇病,參知趙榮進入直,同副承旨洪良漢進。
以李烶熺爲知事,趙世述爲同知,洪重厚·李邦緯爲五衛將,田光國爲永宗僉使,具敍五爲晉州營將,金永綬爲安興僉使,李禧仁·金陽祿爲忠翊將,李繼興·李守漢爲忠壯將,朴昌郁爲慶德將,同知單金就行,副司直尹鳳五·朴相德·李萬宗·金華鎭,副司果安兼濟·李世澤·李明煥·李商芝·柳敍五·鄭昌順·李蓍廷。
洪良漢,以兵曹言啓曰,今七月二十日,文臣朔試射日次,而觀武才初試,庭試初試相値,不得爲之之意,敢啓。傳曰,知道。
又以兵曹言達曰,宣傳官李喆運,日昨內試射時,猥蒙直赴殿試之恩,所帶之職,係是南行窠,不可仍帶,呈狀乞遞,今姑改差,何如?令曰,依。
尹坊,以禁衛營言啓曰,今此觀武才時,本營騎士·別武士·別騎衛軍兵等,各技藝初試入格人別單,及出征騎士·別武士·別騎衛軍兵,出征未入屬將校軍兵等,除初試,各技藝別單書入之意,敢啓。傳曰,知道。
又以御營廳言啓曰,今此觀武才初試時,本廳別抄武士·騎士·別武士軍兵射砲各技入格,及從征偵探將校軍兵,除初試應參人別單書入之意,敢啓。傳曰,知道。
又以觀武才武一所差備官,以試官意啓曰,試場事體,何等嚴重,而內呼名差備官訓鍊院奉事李沃,擧子呼名件記,甚多錯亂。故屢次申飭,而拘於情面,終始周遮,其在嚴科場杜奸萌之道,不可不嚴懲。訓鍊院奉事李沃,爲先駄去,其罪狀,令該府拿處,差備官訓鍊院奉事趙完璧段,試場未罷之前,不告試所,徑先逃歸,其在事體,極爲駭然,亦令該府拿問處之,何如?傳曰,允。
洪良漢,以武一所差備官,以試官意啓曰,參試官奉常寺正閔鎭龍,連日往來之際,素患痰癖之症,挾感添劇,胸脅牽痛,蠢動無路,不敢在家言病,擔詣試所,而病狀若是苦痛,出參試事,萬無其勢,莫重國試,不可不備員。令政院急速稟旨,變通,何如?傳曰,允。
大司成徐命膺書曰,伏以,歲回分封,日吉冕迎,中宮殿天和遄復,王世孫策命誕宣,邦家之慶,疇不懽忭。仍念臣癃病人也。坐立之不自謀,步趨之不自力,前後叨冒,率皆逡巡前却,至其甚不得已然後,敢出。出又旋卽引遞,誠以欲報之願雖切,而陳力之路無因也。今玆國子之任,其材學之不稱,望實之不協,司直之地,當有其論,非臣所可費辭張皇,而惟是臨雍有期,法物已戒,駿奔之節,臣職居多,率先諸生,疾趨以進,臣果能之乎?不能也。終始辦事,立無跛踦,臣果能之乎?不能也。登降殿陛,左之右之,臣果能之乎?不能也。若是而徒畏義分,冒昧承膺,致有僨誤之患,則臣罪尤大。荐召之下,進身無路,據實陳懇,仰請譴何。伏乞遞臣職名,回授可堪之人,下臣司敗,明正違慢之罪,以嚴朝綱,以安私分,不勝幸甚。臣無任屛營祈懇之至,謹昧死以聞。答曰,覽書其悉。大朝封爵回甲,邦慶無前,壼聖愆候,不日康復,賀儀已擧,慶忭之忱,曷有其極?爾其勿過辭,從速察職。
己卯七月十九日午時,上御熙政堂。晝講入侍時,特進官吳彦儒,同知事黃景源,參贊官尹坊,侍讀官李福源,檢討官洪趾海,假注書任煜,記注官安正宅,記事官李之晦,武臣金宗爀,以次進伏訖。上曰,武臣誰也?彦儒曰,金宗爀也。上曰,注書出召編次人。臣煜承命出,傳命後還入。上曰,參贊官尹彙貞之孫乎?坊曰,然矣。上曰,久任承旨而仁人矣。彦儒曰,仁人矣。上曰,尹光毅之幾寸乎?坊曰,五寸親矣。彦儒曰,彼參贊官有文學,宜居經幄之任,而未及爲之矣。上讀大學第九章,福源進讀第十章,上又讀第十章,讀訖。福源進奏文義曰,此章之意,不必以工夫言之,專在絜矩之道。且以句間語言之,用人理財,爲一章之大指矣。趾海曰,治天下之道,似有往往蕩蕩,而其要在於用人矣。景源曰,上下番旣有所達,臣無容更陳,而其要在於公私矣。彦儒曰,頃以公私二字,有所仰陳,別無所達矣。坊曰,惟仁者,能愛人能惡人,公私之分而已矣。上曰,惡人,其亦愛人之意也。坊曰,聖人之意,皆欲玉成之義也。上曰,不知忠信之爲何物,則自有驕惰之習,而常懷自足之心矣。景源曰,以二典三謨見之,無若丹朱傲及儆戒無虞之言,皆納君無過之地矣。上曰,諸葛亮,三代上人物,能知愛惡之道矣。福源曰,諸葛亮,斬其所愛馬謖,於此見其能愛惡人矣。趾海曰,帝王用人之道甚難矣。上曰,然矣,以唐言之,開元·天寶,判若異人矣。福源曰,用姚崇·宋璟則治,用李林甫則亂,聖敎誠然矣。上曰,唐太宗能祭魏徵,非太宗則不能矣。坊曰,太宗敗後祭魏徵,臣以太宗爲不足矣。上曰,如太宗,其亦難矣。坊曰,太宗之征高句麗,亦不免一私字矣。上曰,過此則聖人矣。景源曰,太宗貞觀之治,幾至聖人之域,此可尙也。上曰,不以利爲利,以義爲利之言,好矣。福源曰,章末再言之意,極好矣。其時習常如此,且當春秋之末,故章末有此申申之訓矣。趾海曰,不獨以習尙言之,大體亦然矣。重臣宰臣及兩儒臣先退。上召金宗爀進前曰,居何處乎?宗爀對曰,居開城府南門外矣。上曰,履歷,何如?宗爀曰,以部將出六,內爲監察從事官,外爲康翎海南及晉州營將,而今則在軍銜矣。上曰,松都舊家遺族誰也?宗爀曰,舊族之存者幾希,只有杜門洞子孫若而人矣。上曰,松都武擧子上來者幾何?宗爀曰,今番最多上來云矣。上曰,儒生來者,幾何云耶?宗爀曰,臣未能的知其多少,而大略爲五六十人云矣。上曰,松都幅員甚狹,此亦可謂多矣。宗爀退。傳曰,編次人入侍事,榻前下敎。出榻敎臣煜承命出,偕編次人趙明鼎入。上曰,卿爲講經試官,講經,果何如?明鼎曰,儒生於上經,最多用工,下經則未及用工,大體如此矣。上曰,其效,如何?明鼎曰,有效矣。上曰,予以此爲無效矣,承旨之意,何如?坊曰,大有效矣。今番雖見屈,而必有將來收用之效矣。明鼎曰,於儒生折其徼幸,而臣等累日對冊,亦覺有效矣。上曰,不入門者多矣。明鼎曰,或有疾病,或有事故而然矣。上曰,閔百奮·申思憲,何如?明鼎曰,善誦矣。上曰,趙德常,何如?明鼎曰,遇禹貢而爛誦矣,此輩能誦習於簿牒之暇,誠不偶然矣。上曰,隔帳不緊矣。明鼎曰,不然矣。儒生之誤讀者,若赤面相對,則頗有難處之端矣。上曰,代講可怪矣。明鼎曰,巧矣。帳外先問講規於臣等,臣固疑之,而及其誦之也。內有純熟之工,而外示僅僅成誦之態,故臣等問其年歲,則其儒言語窘遁,代講之狀,自然綻露矣。上曰,寒心矣。上曰,殿試收券不多,可得實材矣。明鼎曰,然矣。上曰,續自省編,卿見於海營乎?明鼎曰,臣於海營,果奉而見之矣。上曰,其文精神,何如?明鼎曰,其周還委曲,則似不如前篇,而其功則有勝矣。上曰,果然矣。上曰,海西人心之搖亂於彌勒者,今已安定耶?明鼎曰,自上特遣繡衣,頗有鎭撫之效。臣亦到營後,稍稍鎭壓,更無動搖之患,而第海西尙鬼之俗,異於他道,營下咫尺之地,往往以祈禱事,有呈訴於臣者,臣一切揮却,斷不饒貸矣。上命坊書講餘記懷文。上曰,承旨書法,宛有乃祖之樣,甚可貴矣。其祖書進無逸篇,而所寫如此矣。承旨之祖,書進者,果無逸篇耶,七月篇耶?坊曰,無逸篇矣。上曰,尹彙貞久在玉署,其登科不早耶?坊曰,臣祖年至四十七,登壬寅年科矣。上曰,昔年所進,予已付之元良,承旨須更書無逸篇,作屛以進,上而爲老來自勉之資,下而繼乃祖寫進之意,可也。仍命書傳敎曰,昔之武公,九十作抑,周書無逸篇,萬世帝王之龜鑑,頃年玉署寫進者,已付元良,暮年欲爲自勉,今因其時寫進之人而乃覺,令入侍承宣更寫作屛以進,坊書講餘記懷文訖。明鼎先退。上命書傳敎曰,政事,當日爲之。諸臣以次退出。
上在昌慶宮。常參以代理停,經筵停。
元仁孫達曰,明日親臨望拜禮,再明日親臨庭試相値,此二日常參頉稟。令曰,知道。
尹坊達曰,備邊司郞廳來言,今日賓廳坐起日次,而領議政金尙魯,針灸受由,左議政申晩,在呈辭祈免中,右議政李,身病不得來會云矣,敢達。令曰,知道。
又達曰,大司憲沈星鎭三度呈辭入達,執義李壽德牌不進,掌令任鏡觀武一所進,持平姜必履武二所進,南玄老,掌令南彦彧在外,今日以監察茶時之意,敢達。令曰,知道。
元仁孫達曰,左承旨尹東暹,右承旨金光國,今日不爲仕進,竝卽牌招,何如?令曰,依。
尹坊達曰,憲府監察茶時,諫院連日闕達,俱甚未安。兩司除在外·試所進去·呈告受由外,執義李壽德,獻納朴起采,竝卽牌招,何如?令曰,依。
元仁孫達曰,大司成徐命膺書批已下,卽爲牌招察任,何如?令曰,依。
金光國,以弘文館言啓曰,新除授校理鄭晩淳,副修撰鄭遠達·李明煥,卽爲牌招察任,修撰南綺老時在京畿楊根地,經筵入番事緊,請斯速乘馹上來事,下諭。傳曰,允。
元仁孫,以侍講院言達曰,本院下番連日闕直,事甚未安。司書鄭述祚旣有只推之令,卽爲牌招入直,輔德李厚達,弼善閔塾,亦有只推之令。新除授兼輔德李命植,除拜之下,不爲出肅,竝卽牌招察任,何如?令曰,依。
以執義李壽德,獻納朴起采牌不進罷職令旨,令于尹坊曰,竝推考徽旨捧入。
以輔德李厚達,弼善閔塾,司書鄭述祚牌不進罷職令旨,令于洪良漢曰,竝推考徽旨捧入。
洪良漢達曰,今日持公事入對日次,故來詣閤外,而春坊上下番俱空,兼史無入對之員矣。兼史不備而入對,未有前例,何以爲之?敢稟。令曰,旣無前例則置之。
令于洪良漢曰,頃有申飭之令,而春坊上下番,今又俱空,牌去來各別催促,雖有違牌者,勿捧罷職令旨。使之卽爲入直。
洪良漢達曰,文學李晉圭書批已下,一體牌招,以爲推移入直之地,何如?令曰,依。
傳于洪良漢曰,明日望拜禮,仁政殿月臺擧行。
備忘記,今日試射時,駕後朴萬齡柳葉箭居首,趙德載騎芻五中,敎鍊官洪成龜鳥銃貫三中,直赴殿試。
尹坊,以義禁府言達曰,時囚罪人陽智前縣監蔡膺祜,廣州府良才驛,決杖七十,徒一年半定配事,達下矣。蔡膺祜旣經二品實職,依法典杖七十,則收贖後,發配,何如?令曰,依。
鄭尙淳,以武二所差備官,以試官意啓曰,本所參試官工曹佐郞鄭宅濟,昨日移拜外任,參議之任,不可暫曠。令政院稟旨變通,何如?傳曰,允。
尹坊,以刑曹言啓曰,因本曹啓辭,各道爲奴定配罪人等,別單書入事,命下矣。在前別單書入時,自臣曹有區別放未放修啓之例。今亦從輕重,或放·或仍·或出六·或減等,依例分等書入之意,敢啓。傳曰,知道。
又以刑曹言啓曰,今番別試入格人賜馬等節,一依謁聖例擧行事,命下矣。親臨放榜時,天童軍,例自本曹,分定於各司貢人,而乙亥年庭試時,因本曹前判書臣洪啓禧筵稟,文科全數定給,武科有只給甲乙科之例,今後則亦依此擧行乎?敢稟。傳曰,依爲之。
黃海監司鄭玉書曰,伏以,上天有生物之德,故萬品得遂其性,人主有體下之仁,故群下得伸其願。今臣所叨見職,義在必辭,所遭人言,理宜當遞,而瀝血控籲,誠未上格,再上辭本,每下勿辭之批。此實臣人微跡疎,自阻於仁覆之天,而不能蒙一物曲遂之澤,則臣身到此,誠亦窮且蹙矣。玆敢不避瀆撓之誅,又復仰首而疾號焉,幸邸下更垂矜察焉。夫人臣事君之道,以去就爲重,士夫持身之法,以廉義爲大。苟或事君而不明於去就之節,行己而先壞其廉義之防,當去而不去,不當就而就焉,徒知有寵祿之可懷,而不知人言之爲可恤,則是誠患得失之鄙夫,而不可與事君者也。臣之所遭前後人言,其爲辱身名而汚官方,有不可勝言。去就之義,非所可論,而惟是分義之嚴,無所逃於天地,忘廉冒恥,拖至今日。臣旣自處以己遞,人亦視之以當遞,而一向羈縻,斥罰不加,知臣而相愛者,尙且爲之代羞,彼斥臣而攻之者,安得不拂於心而益其怒乎?古語云,匹夫無罪,懷璧爲罪。臣之庸拙無用,固未嘗得罪於奔競之場,而顧此分外之忝重寄,而妨賢路,爲懷璧之罪耳。縱我大朝謬加甄拔之澤,邸下曲垂庇覆之恩,而僬僥不可爲賁·育,鉛刀不得爲莫邪,臣恐終未免爲辱聖眷而添臣罪也。臣於向日承命入侍而退出也,我大朝旣勉以誠心供職,又以毋負國毋負乃祖,諄諄下敎。臣仰承天語,俯念微躬,伏地隕越,感淚被面,臣非木石,奉以莊誦,銘在心骨,何敢頃刻忘墜?而顧念臣先祖臣琢,以德行經術,受知穆廟,至爲中興輔相者,特其平生以不欺爲忠,又作貽後純深之訓,而如臣不肖,忝厥上欺天日,猥蒙拔擢,至有此十分難冒難處之節拍。臣罪至此,已難免欺國忘祖之歸。而莅任屬耳,適當年事災荒,民命方殆,以臣之才,量臣之任,畢竟狼狽,可以預卜,及其得罪於朝然後,雖斥之退之,何足以慰一路之民,而謝今日之言者乎?況臣積病痰症,自經暑濕以來,添患腹泄,已多時日,飮啖全却,眞元憊薾,距家近千,隻身孤寄。臣之病狀,雖不足恤,而一路重務,一向曠廢,則此豈聖朝委寄之意也哉?古語云,陳力就列,不能者止。臣之赴任,已一月餘矣。亦已自知其不能矣,及此時早卽退歸,守分沒齒,庶或毋負於家國,而奉身心報塵刹之道矣。伏乞离明,俯賜鑑諒,察臣情病之難强,念臣職務之難曠,亟許鐫斥,以重藩寄,以安私分,千萬血祝祈懇之至,謹昧死以聞。答曰,覽書具悉。前批已諭,其何一向撕捱?卿勿過辭,從速察任。
校理鄭晩淳書曰,伏以,臣於論思之任,豈有一分冒出之勢,而每緣怵迫嚴命,黽勉承膺者,前後三四遭矣。而曾無出一言論一事,少裨於國家,若論其不職無狀,則臣自知罪,人謂斯何?況臣向於待罪是職也,所被大朝嚴敎,萬萬悚懍,到今追思,惶汗浹背,雖緣聖度天大,薄勘未幾,收錄如舊,而在臣分義,亦何可自同無故,唐突出肅,重壞廉防也哉?今於召牌之下,祗承無路,略陳短章,敢暴危懇,臣罪至此,尤合萬隕。伏乞睿慈,勘臣罪犯,以肅朝綱,以安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
洪良漢達曰,卽者文學李晉圭,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
文學李晉圭書曰,伏以,臣日昨以情理之煎迫,分義之悚蹙,不避瀆撓,冒陳血懇,違逋之罪,雖極隕越,而離側供仕,斷無望矣。適緣番次苟簡,將至闕直,特下重推之令,辭旨至爲嚴截。臣誠怵迫罔措,推諉無路,蒼黃半夜,承令祗肅,仍鎖禁直,不得歸省母病。遽爾多日,證形劇歇,只憑探候,憂慮薰心,不能少釋。卽者得聞家信,臣母病勢,一倍添加,風眩諸症,少無分減,暑泄餘毒,漸成血痢,度數頻而腸痛轉劇,粥飮進而嘔逆輒發,精神昏迷,眞元綿綴。實有頃刻難支之慮,家人驚遑,莫知攸爲。伻書絡屬,促令歸視,臣聞此報,心焦腸煎,按住不得,忙投短章,徑出禁扃,情私所急,縱未他顧,揆以常憲,罪實難逭。伏乞离明,亟削臣所帶職名,以便救護。仍令攸司,重勘臣徑情直行之罪,以肅朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,先察職後護焉。
上在昌慶宮。常參以代理停,經筵停。
未時,太白見於巳地。
尹坊達曰,大司憲未差,執義李壽德式暇,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
望拜禮罷後,政院·玉堂·藥房口傳問安。答曰,知道。
洪良漢,以侍講院言達曰,本院下番司書鄭述祚,因政院達辭,方在待勘中,兼司書未差,說書金魯鎭在外,兼說書未差,他無推移之員,不得已以上番姑降入直之意,敢達。令曰,知道。
金光國啓曰,今此試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司直沈星鎭。
金光國啓曰,讀券官李昌壽·金陽澤·吳遂采·金致仁牌不進推考傳旨,今方捧入,而莫重親臨殿試,如是違牌,不爲膺命,誠極未安,竝更卽牌招,何如?傳曰,允。
傳于金光國曰,試官望單子,斯速入之。
又傳于金光國曰,試官望,斯速修整以入。
又傳于金光國曰,何等殿試,試官若是耶?
金光國啓曰,讀券官李昌壽·金陽澤·吳遂采·金致仁再牌不進推考傳旨,今方捧入,而讀券官承牌者,只是二人,莫重親臨殿試,試官將不得備員,在前如此之時,亦有三牌之例,竝更卽牌招,何如?傳曰,允。
以讀券官金陽澤三招不進罷職傳旨,及對讀官黃仁儉·閔百行,副修撰鄭遠達·李明煥牌不進罷職傳旨,傳于洪良漢曰,竝推考傳旨捧入。
洪良漢達曰,明日親臨殿試時,兩司侍臣,無進參之員,除在外·武所進去外,執義李壽德,獻納朴起采,竝待開門牌招,何如?令曰,依。
傳于洪良漢曰,開門旣以五更一點爲之,監軍卽爲入之,承旨來詣春塘臺入嚴。
尹坊,以兵曹言啓曰,訓鍊都監砲手金順昌,內中日試才時,鳥銃無間連三次三發三中,似當依法典直赴殿試,所受賜馬之帖,亦當還收,而係干恩典,自下不敢擅便,上裁,何如?傳曰,直赴。
鄭尙淳,以司僕寺官員,以一二提調意啓曰,今此明陵擧動時,及王世子郊迎時,各樣馬,依前例磨鍊,別單書入,而其中驛馬,則令兵曹知委各驛,使之直爲入把。自前幸行時道路險峻之處,以人夫奉駕矣。今番沙峴新路,臨時啓稟,替用人夫宜當,以此擧行,何如?傳曰,允。
金光國,以司僕寺官員,以一二提調意啓曰,卽日放榜之科,新恩所騎,例以本寺邊馬入把,而邊馬元數,只是一百二十匹,雖只給元榜,每患不足。至有臨急雇貰之事,故自前自本寺前期,啓稟。文科則全一榜,武科則只給乙科以上,而癸酉謁聖科放榜時,因傳敎文武新恩,毋論元榜·直赴,盡爲給馬。其後乙亥春塘臺設科時,則更因啓稟,依舊例文科全一傍,武科乙科以上給馬矣。今此別試謁聖庭試·武科新恩所騎,姑未知匹數多寡,而以邊馬一百二十匹,似難排把,竝依乙亥例,文科則全一榜,武科則只給乙科以上乎?近例不一,自下不敢擅便,何以爲之?敢稟。傳曰,依乙亥年例擧行。
尹坊,以兵曹言達曰,忠壯衛將朴東煥,近得輪疾,差復無期云。宿衛輪番之任,不可久曠,今姑改差,何如?令曰,依。
鄭尙淳,以兵曹言啓曰,今此觀武才時,除初試應射中,慕華館試官,及各差備進去之員,依前例入射於春塘臺末端之意,分付,何如?傳曰,允。
又以兵曹言啓曰,前後直赴殿試捧承傳人別武士金琢等五十五人,今己卯式年初試入格濟州人閑良文祥富等三人,選武軍官直赴會試人徐夢相等二人,隨其錄名,竝許赴於明日,春塘臺親臨殿試之意,敢啓。傳曰,知道。
又以禁衛營言啓曰,今此觀武才時,本營將校軍兵等初試入格人,及出征除初試中有頉之類,試記中依例懸頉以入之意,敢啓。傳曰,知道。
又以摠戎廳言啓曰,今此觀武才時,各軍門偵探從征之人方屬軍門者,皆令除初試許赴,而時未見屬於軍門者,自各其軍門主管,一體除初試許赴事,自兵曹旣已定奪矣。本廳標下軍中,從征偵探者及曾係將校軍卒之偵探從征者,除初試別單書入,而其餘七色標下軍別破陣等,鳥銃三放一巡二中以上初試入格之類,亦爲別單書入之意,敢啓。傳曰,知道。
尹坊,以義禁府言達曰,平安監司狀達,據刑曹帖目內,雲山前郡守金處恒,移本府處之事,達下矣。金處恒,今方待令於本府,卽爲拿囚之意,敢達。令曰,知道。
兼輔德李命植書曰,伏以,臣一疾支離,僅延縷息,月前在館職之日,猥陳一書,以暴實狀,伏想离明,亦已照燭矣。其時幸蒙恩遞,得以保至于今。玆者春坊新除,又下於千萬意外,繼而召牌狎臨,臣無他可引之情勢。又値上下番俱空之際,卽當蹶趨承,而第臣病形,有加無減,旣添於向日乍動之餘,陡劇於輕寒初生之節,痰喘浮漲,一倍危惡,澟然有朝夕之憂,起居須人,轉動無路。伏奉令旨截嚴,俾不得違召,而此係無病,或有病而可强者言耳。如臣者雖欲膺令,實有卽地汚穢之慮,此非敢違牌也,蓋其勢,固無以入肅故也。誠亦迫隘悚蹙,寧欲溘然,而又不可得也。臣豈敢一毫夸辭,以蔽睿聽哉?卽通朝之所共知也,一世之所共憐也。玆將危苦之懇,悉暴貳極之下。伏乞特推體下之仁,亟施鐫遞之令,俾全殘命,不勝萬幸。臣無任屛營祈懇之至,謹昧死以聞。答曰,覽書具悉。爾其勿辭,調理察職。
己卯七月二十一日辰時,上御仁政殿月臺。望拜禮入侍時,行都承旨元仁孫,左承旨尹東暹,右承旨金光國,左副承旨鄭尙淳,右副承旨尹坊,同副承旨洪良漢,記事官朴相老,假注書任煜,記事官尹泰衡·李之晦,以次陪立。上具黑圓領袍,步出仁和門,詣月臺行拜禮,禮訖。光國進曰,明日殿試時,時原任大臣及宗宰入侍事,何以爲之乎?上命書傳敎曰,今番謁聖春塘臺時,時原任大臣依例入侍,宗宰入參置之,而初三日庭試時,亦依此擧行事,下敎。出榻敎傳曰,明日春塘臺親臨殿試時,同副承旨留院事,下敎。出榻敎上命書傳敎曰,今番殿試親臨,與頃年庭試親臨,輕重懸異。凡諸等事,一依五禮儀擧行。兵曹判書趙雲逵進曰,各差備扈輦隊,雖有一巡試射放許赴之例,而至於觀武才,則事體與他有異,且非軍摠,故自前元無許赴之規矣。今此扈輦隊等,憑藉一巡慰悅之事,呈訴於臣,故臣果據例防禁矣。渠輩敢希非分之望,至有伏地干恩之擧,事極無嚴,此非但勿施,紀綱所在,不可置而不治。當該首倡頭目,令本曹各別科治,何如?上曰,欲爲下敎而未果矣。渠輩何足責?科治一款置之,除初試許赴,此後永爲定式。雲逵曰,領役部將,旣有除初試之命,因山時各差備領去部將,何以爲之乎?上曰,戊申出征,旣皆除初試,因山時領去部將,豈不除初試乎?一體除初試許赴。出擧條雲逵曰,日傘事知,旣有除初試赴試之命,道路事知,何以爲之乎?上曰,一體爲之。出擧條雲逵曰,六兩柳葉箭·片箭·騎蒭·鳥銃等元技,固當入於除初試中,而至於馬步軍兼藝,本不入於除初試中。今此駕前駕後領役部將·武藝別監·挾輦軍等,初試別單中元技入格者,付籤後除初試別單,更爲修入,而別技則一從初試入格,試取之意,分付,何如?上曰,此則依前例爲之。出擧條雲逵曰,因山時領役部將,旣有除初試之命,毋論出身·閑良,竝皆除初試,而此外別看役閑散之類,何以爲之乎?上曰,毋論出身·閑良·別看役閑散,一體除初試,可也。出擧條雲逵曰,明日親臨殿試時,御營大將鄭汝稷,及兵曹參判蔡濟恭,皆以武所試官進去,今此試官望中,改付標以入之意,敢達矣。上曰,可矣。上還宮時,司僕提調入侍事,下敎。出榻敎司僕提調李益炡進伏。上曰,此後闕內動駕時,御乘排立,一依今日例爲之,可也。益炡曰,謹當依下敎擧行矣。上入大內,諸臣以次退出。
上在昌慶宮。常參以代理停,經筵停。
洪良漢達曰,明日常參取稟。令曰,停。
又達曰,大司憲未差,執義李壽德牌不進,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
唱榜罷後,大殿還宮後,政院·玉堂·藥房口傳問安。答曰,知道。
洪良漢達曰,輔德李厚達,文學李晉圭承牌入直,而弼善閔塾,司書鄭述祚昨日特令催促之下,終不膺令,莫重召牌,經宿於私次,事體誠極未安,何以爲之?敢稟。令曰,禁推。
以執義李壽德,獻納朴起采牌不進罷職令旨,令于洪良漢曰,竝推考徽旨捧入。
金光國,以弘文館言啓曰,副修撰鄭遠達·李明煥,旣有只推之命,卽爲牌招察任,何如?傳曰,允。
有政。吏批,判書閔百祥進,參判金致仁進,參議黃仁儉病,行都承旨元仁孫進。
以徐命臣爲大司憲,沈勖之爲吏曹正郞,朴師亨爲開寧縣監,徐志修爲禮曹參判,李鼎輔爲弘文提學,洪銓輔爲繕工副正,鄭僑良爲儀賓都事,田光洙爲工曹佐郞,洪景源爲藝文提學,典籍單李晩榮,典獄主簿單李珪。
兵批,判書趙雲逵進,參判蔡濟恭武二所進,參議柳謇病,參知趙榮進進,右承旨金光國進。
以申大顯爲宣傳官,李忠國·李胤恒爲文兼,李樀爲釜山僉使,洪觀海爲阿耳僉使,李始爀爲黃海監營中軍,權爲黃海兵虞候,金天相爲內禁將,韓浤爲全羅右水虞,副司直李泰和。
傳于尹坊曰,朝臣亦夜深行禮,備局次對,明日午後爲之,武一榜亦欲見之,新恩後靑陽門外待令。
尹坊達曰,明日下旬次對爲之事,命下矣。兩司無進參之員,除在外·試所進去·呈辭受由外,不爲行公人員,竝待開門牌招,以爲入侍之地,何如?令曰,依。
己卯七月二十二日卯時,上御春塘臺。文科別試殿試親臨科次入侍時,行都承旨元仁孫,左承旨尹東暹,右承旨金光國,左副承旨鄭尙淳,右副承旨尹坊,記事官朴相老,假注書任煜,記事官尹泰衡·李之晦,以次陪立。藥房提調李昌壽,副提調元仁孫進曰,夜間,聖體,若何?上曰,一樣矣。昌壽曰,湯劑進御乎?上曰,服之矣。上出御題後,驟雨大霔。上曰,此無月廊,儒生難以庇身矣。張以雨傘之意,分付,可也。兵曹判書趙雲逵進曰,今此觀武才時,禁軍馬兵別抄騎士·別騎衛·別騎隊·別武士·局出身等,騎芻·鞭芻,依辛未年傳敎,竝試於慕華館,其他馬上才,待令於春塘臺之意,分付,何如?上曰,依爲之。出擧條大司成徐命膺進曰,今此二十五日謁聖時,有不可不稟定者,敢此仰達矣。大成殿則南三門爲神門,東三門爲御路,而啓聖祠則自前無親臨之事,故只有南門,其西門則甚狹窄,不可爲御路。今欲修改,有難及期,何以爲之乎?上曰,體貌與大成殿不同,以南正門爲之,可也。出擧條命膺曰,自御幕至啓聖祠,御路有二道焉,其一則由明倫堂正門,迤過西齋,其一則由聖殿南門前路,迤過一兩齋,而明倫堂前路,則不免崎嶇狹窄。且未必正路,自前香路雖由於此,此則恐避聖殿前門而然也。今番御路,以何路爲定乎?上曰,由聖殿南門前,過一兩齋作路,可也。出擧條命膺曰,前後親臨聖廟時,大司成或知館事,筵稟請得物力,以爲儒生試紙筆墨之需,蓋所以爲優異多士之意也。卽今經用浩繁,正宜惜費之時,此等陳稟,固知惶恐,而前後屢行之美事,不可獨於今番廢之,故敢此仰達。若其或多或少,則未有一定之規矣。上曰,令廟堂稟處。出擧條命膺曰,當此無前盛擧,前後停擧儒生,宜有解罰觀光之道,未知何以爲之乎?上曰,毋論久近,一倂解停,使之赴擧,可也。出擧條上曰,此題憶字之意,儒生或有誤知者,豈欺科儒哉?試所承旨,須以以當今作之之意,分付四館所,毋使儒生誤作,可也,而其間或有已作者耶?昌壽曰,雖已作之,此旣易書則試券之墨削,非難矣。命膺曰,憶字之意,若以在下者,追憶耆科之意,作之,則非但事體不然,文脈亦不成矣。仁孫傳命後還奏曰,臣以聖敎分付,則儒生之作者,已以上意作之云矣。冬至正使海春君栐進曰,頃有使行早赴之命,而第於潯陽,不得納方物,則拜表雖早,必有中路遲滯之患矣。副使趙明鼎曰,例於潯陽,必待彼國之出文字然後,納方物而可得入去,不然則雖十月拜表,必留坐瀋陽,以待方物之送納矣。上曰,每年何以爲之乎?栐曰,曾無早入之事矣。上曰,從容入侍稟定,可矣。摠戎使崔鎭海進曰,本廳元無軍布捧用之事,故軍兵賞資木,欲爲參酌,貸用於禁·御兩營後,前頭貿木還報爲計,而不可私自擅貸,故敢此仰達矣。上曰,依爲之。出擧條上使諸試官進前,科次時讀券官吳遂采進曰,臣左目則蔽盲已久,右目則去夜猝然得病,不得看字矣。上曰,卿能聞之否。遂采曰,臣雖耳聞,而旣不能目見,則何以知其善否耶?上曰,雖召他試官,必無入來之理,且日已晩矣。奈何?對讀官金鍾正曰,吳遂采當此科次,雖有眼病,遽然辭免甚不當,推考,何如?上曰,推考,可也。遂采曰,雖有推考之命,臣萬無看文試取之道,若使可以當之,則臣雖愚迷,咫尺天威之下,豈不知若是控籲之爲惶恐未安乎?鍾正曰,旣不入來,則無可奈何,而旣入殿庭,辭免無計,而仰煩天聽,如是重複,宰臣事體,誠極未安,各別重推,何如?上曰,弘文提學,旣是主文,則何可若是?事體不然,重推,可也。元仁孫進曰,親臨試士,事體重大,左右史官,不宜虛座,而上注書朴相老,下番翰林李之晦,移次出去,入侍之時,不得備員,從重推考,何如?上曰,依爲之。出擧條科次訖。上曰,三年已訖,今設此科,寔是千萬夢想之外,雖云慶科,予心一倍,今日科班無大臣,誠爲慨然。仍命書傳敎曰,噫,今科何科,莫重慶科,讀券官無大臣,其涉慨然。大提學之三違召命,事體寒心,而前藝文提學,追思昔科,心懷難抑,點下之時做錯,予則點下,而更考不點矣。今日科次時,弘文提學吳遂采,過爲撕捱,幾乎科次狼狽,此實嗣服後初也。不可推考而止,罷職。上召光國曰,昨日試官,三牌不進,傳旨已下乎?光國曰,以只推下之矣。上曰,中官之事,極爲駭然矣。仍命書傳敎曰,試官傳旨,只推誤下,當該中官,令該府處之,定式之事,豈可異焉?更爲書入。又命書傳敎曰,太僕草記混下,當該中官,從重推考,其草記勿施。又命書傳敎曰,慶科庭試,令太僕給馬,遊街三日。又命書傳敎曰,新恩政事,當日爲之,入侍開政。又命書傳敎曰,依甲戌道科例,率文武擧人,明政門入,以此擧行。鄭尙淳進曰,領相送言於臣,以爲下旬次對,今月內連有公故,明日若不爲之,則無可行日字云,故敢此仰達矣。上曰,明日若設行,則領相欲進參云耶?尙淳曰,雖不以此意,往復於領相,而領相似必有進參之意,故如是送言矣。上命書傳敎曰,下旬次對,明日爲之。上率文武新恩,由明政門入大內。諸臣以次退出。
上在昌慶宮。常參以代理停,經筵停。
未時,太白見於巳地,夜一更二更有霧氣,五更月入東井星。
尹坊達曰,明日文廟酌獻禮齋戒,再明日正日,此二日常參頉稟。令曰,知道。
洪良漢達曰,大司憲徐命臣在外,執義李壽德牌不進,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
藥房副提調元仁孫啓曰,親臨試士,夜深還內,伏未審夜間,聖體調攝,若何?寢膳之節,亦何如?湯劑其已進御乎?臣不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
以承傳色,口傳下敎曰,大臣莫重呈辭,中官遲滯,令該府處之。
元仁孫達曰,左承旨尹東暹,右承旨金光國,今日不爲仕進,卽爲牌招,何如?令曰,依。
以左議政申晩再度呈辭,傳于洪良漢曰,安心調理事,遣史官傳諭。
備忘記,長番內官金德九,承傳色差下,政院知悉。
金光國達曰,說書金魯鎭下諭後,過限不上來,依定式,禁推徽旨捧入之意,敢啓。令曰,知道。
令于尹坊曰,承旨持公事入對。
元仁孫達曰,假注書任煜,身病猝重,勢難察任,今姑改差,何如?令曰,依。
傳于元仁孫曰,新恩出身,待令于靑陽門外。
傳于尹坊曰,備局堂上皆入來則詣閤。令于洪良漢曰,春坊承牌人竝推考,不爲承牌人閔塾·鄭述祚,竝從重推考。
金光國,以侍講院言達曰,本院上番,連日姑降入直,事甚未安。司書鄭述祚旣有推考之令,卽爲牌招入直,弼善閔塾,亦有推考之令,一體牌招察任,何如?令曰,依。
洪良漢,以吏曹言啓曰,今此文廟酌獻禮親行時,祭官中時無職名人員,令該曹卽爲口傳付軍職,何如?傳曰,允。
又以吏曹言達曰,新除授慶尙道都事崔台衡呈狀內,素患痰癖之症,添劇昏倒,時月之內,萬無起動之望云。身病旣如是危重,則不可强令赴任,依例改差,何如?令曰,依。
又以義禁府言啓曰,今此謁聖時,本府都事九人赴擧,武都事一員本府入直,而當直入直,公事回公都事,靑陽門禁亂都事,慕華館殿試南北門禁亂都事,庭試武科初試一二所禁亂都事,無以推移,假都事七員,令該曹差出,以爲分排之地,何如?傳曰,允。
尹坊,以訓鍊都監言啓曰,都監軍兵等,觀武才初試入格之後,有頉者,則試記中依前例懸頉以入之意,敢啓。傳曰,知道。
又以御營廳言啓曰,今此觀武才時,本廳將校軍兵中應參者有頉之類,依前例試記懸頉之意,敢啓。傳曰,知道。
又以御營廳言啓曰,今此觀武才時,本廳諸將官,除初試應射之類,或入直於各所矣。新營入直千摠哨官,東營入直騎士將·把摠哨官,皆以軍官,晝則替代,夜則使當直將官還爲入直,而兩營入直步軍騎士中,初試入格之類,依前例出待試所,守門軍初試入格者,則以待年軍替代之意,敢啓。傳曰,知道。
又以御營廳言啓曰,觀武才時駕前,自今定式,特爲除初試事,傳敎矣。依傳敎駕前別抄武士,除初試別單書入之意,敢啓。傳曰,知道。
又以御營廳言啓曰,今此觀武才時,依傳敎。因山時領役部將時屬本廳騎士趙休,除初試別單書入之意,敢啓。傳曰,知道。
又以摠戎廳言啓曰,本廳將校軍兵中,從征偵探除初試者,及別破陣七色標下軍,初試入格之類,前已別單,啓下矣。當其應射之日,其中若或有頉者,依前例懸頉以入之意,敢啓。傳曰,知道。
又以武二所差備官,以試官意啓曰,試官兵曹參判蔡濟恭,連日赴試之餘,猝得泄瀉,度數無算。今日試所,不得不扶舁來赴,而以此病狀,實無參試之勢,令政院稟旨變通,何如?傳曰,允。
又以武一所差備官,以試官意啓曰,臣所柳葉箭,今已畢射,片箭當鱗次試取,而會試迫近,萬無及期出榜之勢。竝設八貫革試取之意,敢啓。傳曰,知道。
司書鄭述祚書曰,伏以,臣於見職,旣無情勢之可言,又無疾病之難强,則乍直禁廬,荐違嚴召者,是豈臣之所欲爲哉?只緣父病萬分危篤,凜凜有難言之憂,情理切急,有不忍一刻離捨,前旣徑出,後又積逋,論臣之罪,雖萬戮而猶輕。朝承置對之令,恭竢誅殛之典,旋降問備之罰,繼有謂來之敎,威怒纔收,恩言渙宣,負罪如臣,何以得此?在臣分義,宜卽竭蹶趨承之不暇,而目下情私,一何煎迫,又不免違傲,臣罪至此,益無所逃。噫,游洊雷之講肆,齒明离之胄筵,昔人所榮,雖其謏才蔑學,不足以備顧問之末,而若其幼而學之之意,竊庶幾螢之微,仰裨日月之明,則又何必積費違逋?自犯慢蹇之誅,而不知所以變動也哉?且念臣平生操守,雖無肖似,竊常以事君不欺自勉,托父之病,而慢君之召則是,非子職也,非臣分也。自非萬萬不得已之勢,則臣之苦言悲懇,不必至此之煩且複矣。伏乞睿慈,曲垂體下之恩,洞察由中之懇,將臣職秩,特賜鐫削,俾得以安意救護。仍治臣前後慢令之辜,以振朝綱,不勝大幸。臣無任屛營祈懇之至,謹昧死以聞。答曰,覽書具悉。爾其勿辭,救護父病焉。
領府事兪拓基書曰,伏以,臣素患水土痰火之症,每當換節之時,輒致增加,幾死者數矣。頃値無前之炎熱,晝則終日飮冷,夜則達朝開戶,及至新涼乍生,風氣稍高,臂指麻木,半身幾至不遂,腰脚牽疼,跪立殆將全廢,重之以頑痰亘塞,胸膈痞悶,頃刻之間,如將隕絶,咳喘苦劇,頭目暈眩,若坐風舟,不能自定。凡此症形,雖少者一猶不堪,況臣七十蒲柳之質,兼此危疾,尙得支持,誠亦怪事。只自飭巾待盡,以爲符到便行計耳。頃伏聞聖敎,命臣以謁陵時留都之任,在臣分義,惟當蹶之不暇,且其間日字,將爲數旬,或幸少歇,可以趨承,而多日調治,不但諸症,少無所減,其中腰痛喘急,比前倍劇。今方委頓㱡㱡,實末由自力起動,玆不得不冒死仰籲於貳極之下。伏乞离明,俯垂照察,導達聖聰,亟許改臣留都之任。仍治臣罪,以重國體,以延危喘,不勝幸甚。臣無任屛營祈懇之至,謹昧死以聞。答曰,覽書具悉卿懇。卿之疾恙,尙今未瘳,心用慮念,留都之任,事體深重,仰體大朝命卿之盛意,卿須安心俟間,卽爲入城,用副企佇之望。仍令曰,史官往諭。
己卯七月二十三日辰時,王世子坐德成閤。承旨持公事入對時,同副承旨洪良漢,假注書任煜,記事官李晉圭,記注官安正宅,以次進伏。良漢進奏公事訖。諸臣以次退出。
己卯七月二十三日未時,上御熙政堂。大臣·備局堂上引見入侍時,領議政金尙魯,知中樞府事李益炡,左參贊李喆輔,行禮曹判書洪象漢,廣州留守鄭彙良,吏曹判書閔百祥,戶曹判書李益輔,刑曹判書金尙翼,行副司直吳彦儒,行副司直申晦,漢城判尹李昌壽,副護軍具善復,戶曹參判趙明鼎,校理沈履之,右副承旨尹坊,假注書任煜,記事官安正宅,事變假注書韓東岳,記事官李之晦,以次進伏訖。尙魯曰,日氣頗有涼意,聖體,若何?上曰,一樣矣。尙魯曰,昨日親臨試士,侵宵還宮,不暇有損傷之節乎?上曰,時有休憩之所,故有不至有損矣。尙魯曰,水刺,何如?上曰,一樣,而量小故不多食矣。尙魯曰,寢睡,何如?上曰,隨更而寤矣。尙魯曰,寤後更寢否。上曰,然矣。尙魯曰,湯劑無間進御乎?上曰,近日連服矣,向過望拜禮行素,而小有其害矣。尙魯曰,行素只是疎節,且有害於聖體,則何必爲之耶?此後勿有行素,毋至損傷,千萬伏願者也。瓊玉膏連爲進御乎?上曰,服之矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,好在矣。尙魯曰,臣向於筵席,備陳私懇,而誠意淺薄,未得蒙允,以試牌每每違召。伏聞昨日筵中,又有未安之敎,只切惶悚之忱矣。上曰,如昨日慶科,亦不進參,予以卿爲未足也。尙魯曰,私情惶懍,已無可言,而於國體,亦多損傷,臣尤死罪。且臣之必違試牌者,誠以無所知,故如此矣。雖在西樞,必不免此望,不知幾年自速違逋之罪,必欲永拔此望,而不可得也。上曰,凡事雖或有捧承傳之事,豈有以大臣拔試望事,捧承傳者乎?此不可使聞於隣國也,卿旣以無所知自處,則何以登第乎?尙魯曰,隨同接而爲之矣。上曰,元景夏以其子登科,曾有如此之言,元義孫,因以其父之言撕捱,此則過矣。尙魯曰,其父之言雖如此,其子豈可撕捱於父言乎?義孫有幹才可用矣。上曰,有才乎?尙魯曰,然矣。上曰,予以元景夏爲過矣。尙魯曰,左相事誠可悶矣。此非一二日請由,臣則不知左相之如此汲汲尋單矣。上曰,予亦不知左相之有此陳單,故頃有所敎矣。到此誠悶矣。呈辭傳旨,久而不下,纔有中官令該府處之之命矣。尙魯曰,右相有實病,齒痛苦劇,不利食飮,且有襞積症云矣。上曰,右相大拜後,多有病矣。尙魯曰,聞醫言則其病頗不輕云,近日齒痛少減,而襞氣一樣云矣。上命書傳敎曰,右相家遣御醫看病。上曰,農形何如云耶?尙魯曰,各穀向於雨後,頗有成就之望矣。近聞蟲災太酷,畓穀,往往有全棄者云矣。益輔曰,蟲災自海西始,漸入畿內,而通津·仁川等沿海之濱,尤甚云矣。上曰,意外有災矣。尙魯曰,秋事誠可悶矣。上曰,今番講經,雖無將來收用之效,以申光輔·趙進道見之,亦不孟浪矣,此二人,予所受講者也。尙魯曰,講經實有聖敎申飭之效,而昨日科,鄕人多參矣。上曰,然矣。昨日吳遂采臨時辭免,幾乎科次狼狽,事體誤矣。尙魯曰,弘文提學,旣是主文,則藝文提學雖入來,必無擔當之理,且臨時祈免,煩稟筵前,臣亦以吳遂采爲誤矣。尙魯曰,此京畿暗行御史李瀰別單,而其一,利川等邑農形,被災孔慘,各樣身布,新舊還上,一時竝督,則必致渙散,似宜別推惠澤事也。畿內諸邑,間有被災最甚處云,而此則道臣待秋成分等狀聞後,自朝家始爲區別處分,例也。及今提論,未免太早,今姑置之,何如?上曰,依爲之。尙魯曰,其一,麻田民少軍多,民皆離散,軍額一百名,移定他邑事也。近來良丁,何邑有裕,而本郡軍額之最爲民弊如此,則亦不可置之。令道臣商量事勢,參酌名數,移送於道內他邑後狀聞,何如?上曰,依爲之。尙魯曰,其一,麻田民戶少而還穀多,還上元數中三四分之一,移劃於他各邑,而備局所管營賑穀·巡營所管還穀之全耗會錄者,依他還上例,半留半分定式事也。此則曾以計民戶多寡,分數糶分事,筵稟定式,行會八路者,蓋爲慮此弊也。新式之後,各道各邑,自當依此擧行,別無擧一邑這這許施之事,置之,何如?上曰,依爲之。尙魯曰,其一,陰竹田穀,貴於畓穀,今年還上豆太各種元數中,折半以租代捧,其他被災邑,一體施行事也。今秋畿內穡事,將不免爲穴農,姑未知水旱田各穀之何者爲勝,則如此之歲,代捧一事,不可輕議,今姑置之,何如?上曰,依爲之。尙魯曰,其一,積城·麻田·陽州等邑,有摠廳屯田畓,而每結稅收外,喂養草價·蓋草價收納之規,永爲革罷,戶曹所納米太,亦自該廳,依元初例,收捧移送事也。所謂草價之用處緊漫,有未可知,而似聞各處屯田,多有此規云。果是他處所同有者,則雖有些少民弊,亦難獨令罷革,此則分付摠廳,如係他處所無,而事可罷而弊可祛,則卽爲罷革,至於戶曹所納,則自摠廳同爲收捧,計數移送,有可以除小民一分之弊,此則令該廳依此擧行,何如?上曰,依爲之。出擧條尙魯曰,此慶尙監司趙曮狀本也。以爲左道別試初試時,以儒生冒赴事,當該都會官寧海府使南雲老,入門官英陽縣監李禾,纔因禮曹關,指名狀達,而陳田檢覈寺奴婢査正。今方經紀,兩邑農形,將至失稔,此時若或遞易,則邑務民事,誠有罔措之慮,竝令仍任爲請矣。今觀道臣狀語,兩邑守令所坐,不過爲微眚,且其民事悶切如此,則宜有參酌之道。竝令依狀請仍任,何如?上曰,依爲之。尙魯曰,仍任與除拜同矣。例爲入啓,而嶺南道臣之以狀達仰請,當該承旨之混爲入達,俱未免不察。竝推考,何如?上曰,依爲之。出擧條上曰,李禾誰也?尙魯曰,故判書臣李縡之孫也。上曰,南雲老少年乎?尙魯曰,年雖不少,而曾於遂安,大有治績,將陞爲寧海矣。上曰,然乎?尙魯曰,此前北兵使李柱國狀啓也。以合操巡操,所重自別,待新兵使到任後擧行事,請令廟堂稟旨,分付矣。詰戎甚重,豈可以遞職,而不爲擧行,徐待新兵使到任乎?事體誠極未安,帥臣從重推考,使之卽爲行操,何如?上曰,依爲之。出擧條尙魯曰,昨日因大司成徐命膺筵請,今番謁聖時儒生試紙筆墨之需許給事,有令廟堂稟處之命矣。前後有事文廟,則輒請此物力,便作常例,而今番則試紙,旣用大好紙,物力不必多入,戶曹木一同,兵曹木一同,布二同參酌劃給,何如?上曰,依爲之。出擧條上曰,大司成之數遞,甚有弊,而徐命膺澹雅廉簡,欲使之久任,果何如?尙魯曰,徐命膺廉雅則極矣,而第有身病,似難久任矣。上曰,然乎?徐命膺若聞此言,則謁聖後必呈辭矣。尙魯曰,陵幸時,太僕書吏各樣差備之數甚多,故當初元額爲四十人,而二去乙亥各司員役定額時,減爲三十人,內寺書吏,亦入於此數中。又於年前各司吏胥定額別單啓下時,本寺書吏,以二十人,又爲減定矣。每當陵幸,雖以三十人,猶難分排,而今又減爲二十人,尤無成樣擧行之道,故以不知根着之類,臨急雇立,使備近駕之役,事之寒心,莫甚於此。不但止於苟簡而已,而當初減數之時,不卽變通,致有此雇立者,未免疎忽。自今番爲始,本寺書吏,依乙亥別單,以三十人定額,何如?上曰,依爲之。出擧條尙魯曰,臣之待罪太僕屬耳,寺中凡事,姑未知頭緖如何,而雖以大體言之,本寺事甚重矣。僉正·判官之自辟久任,蓋以此也。至於主簿,亦有所管,與判官職掌,表裏相關,而此則作一輪回之窠,事多疎虞,殊無判官久任之本意。自今以後,主簿一窠,依僉正·判官例,自本寺極擇自辟,使之專管職掌,何如?上曰,今聞所達,誠然矣。依爲之。出擧條尙魯曰,曾經從二品以上者,雖有罪不得決杖,乃所以別等級示優待之意,而爲其爵秩也,非爲其人也。然同一爵秩而士夫則階雖通政職,經防禦使者,以曾經二品,不爲決杖,中庶則雖經同中樞,而爲守令邊將者,一倂決杖云,此只視人之貴賤也。國家官爵,何嘗隨人貴賤而輕重之乎?此則有辱爵秩,不可不釐正,此後則中庶醫譯之曾經從二品實職者,依他例勿爲決杖事,令金吾定式施行,何如?上曰,依爲之。出擧條尙魯曰,有廟薦之窠,則先使諸堂議薦者,例也,而近來議薦,則諸堂以不薦,視若好勝,以今番水原府使議薦言之,議薦者只是四員,餘皆屢費往復,終不肯聽,此莫非如臣無似。忝在廊廟,不能憚壓之致,而以體統則壞損甚矣。今番不薦諸堂,竝從重推考,何如?上曰,依爲之。出擧條尙魯曰,水原事誠悶矣。金孝大以瓜限之已過,不爲下去,而量田事,姑未出場,故不得已議薦,而李最中爲人慈詳,居家以儉薄爲尙,事國以誠勤爲務,見其爲可用之人,故擬以首薦矣。上曰,予以李最中爲隘矣。尙魯曰,李最中曾以特除爲三陟府使,大有治績,足以當大事,故臣果商量薦之矣。上曰,予不知李最中之必能當大事,而卿旣知而薦之,且帝堯有試可乃已之訓,予之於李最中,姑先試可,亦無妨矣。末副擬誰也?尙魯曰,尹東昇爲副望,兪漢蕭爲末望矣。上曰,尹東昇淸雅則極矣,而果能擔當大事乎?尙魯曰,似當之矣。上曰,兪漢蕭亦淸雅之士也,而量田,係是大事,未知其果能當之也。尙魯曰,雖未知三人之孰優孰劣,而李最中似可無憂矣。非敢曰,有識人之鑑,而第見其爲人可用,故敢達矣。上曰,使之試可,可矣。尙魯曰,海營事,極爲可悶矣。鄭玉到營屬耳,雖無治績之可論,而已有令聞,且道內守令不無憚服之心云,而以臺疏一向撕捱,公私百務,皆廢閣已久。凡諸狀聞,皆以假都事塡差,無異於無道臣之道,臣竊悶焉。上曰,鄭玉之爲人甚堅矣,其所撕捱,在渠廉隅則似然,而若因李顯泰一疏,而使鄭玉不行公,則是國無君也。尙魯曰,當初堂箚,不足撕捱,李顯泰上書,則其所引嫌,固無足怪矣。第李顯泰之疏語,臣則以爲太過矣。且因一臺言,而遽遞國家可用之人,則恐涉不當矣。上曰,然矣。且有可貴之事,宣廟朝有鄭琢出去後,勿掃席之聖敎,故予每思之,而鄭玉廉雅之風,不墜其家聲,故予之必欲用之者,良以此也。仍命書傳敎曰,頃覽膳狀,以假都事書塡,事體塞心,欲爲下敎而未果,今聞大臣所奏,過爲撕捱云。噫,此人之爲此任,非爲人也。李顯泰之恣意詬踏,關係國體,亦關風俗,此等之言,何足掛齒?廉隅雖重,國體奚輕?今若欲伸鄭玉之廉隅,遞其職焉,於玉可謂得矣。用一人中讒說,曰,有國,曰,有綱,決無許遞之理,焉敢一向撕捱?且於道臣,時或有重勘之事,藩任分義,交龜之前,不敢撕捱。況欲伸一身廉隅,不顧紀綱之重乎?假都事替行,曾亦嚴飭,黃海監司鄭玉,從重推考,旣有禁令,則政院之捧入假都事狀聞,其涉不察,當該承旨,一體推考,此後塡假都事者,政院直爲下送,膳狀則廚院捧入,物膳單子下送,其令更爲書上。上命書傳敎曰,今番觀武才時,設四貫革事,分付。洪象漢進曰,曾前謁聖時,以冕服行,入小次後,服祭服,禮畢後,更以冕服,詣啓聖祠,旣有此前例,故以此磨鍊矣。上曰,可矣。象漢曰,出宮時則以冕服,還宮時則以衮服,似宜矣。上曰,以此磨鍊,可也。象漢曰,以五禮儀擧行事,命下矣。今番儀注,依聖敎爲之,而此後親臨謁聖,皆以此擧行乎?上曰,何必然也?只於今番擧行,可也。大臣及諸備堂先退,上命編次人趙明鼎進前,命尹坊書明陵親祭祭文以下。上命書傳敎曰,今番明陵展謁行祭後,敬陵·翼陵展謁,陵上奉審,以此分付。明陵祭文當製下,攝行祭文,依例代撰,上又親製弘陵祭文,命尹坊書之,書訖。命書傳敎曰,弘陵遣大臣攝行時,以製下祭文用之。諸臣以次退出。
上在昌慶官。常參以代理停,經筵停。
尹坊達曰,大司憲徐命臣在外,執義李壽德牌不進令旨未下,掌令任鏡觀武一所進,南彦彧,持平南玄老在外,姜必履武二所進,今日以監察茶時之意,敢達。令曰,知道。
藥房提調李昌壽,副提調元仁孫啓曰,伏未審夜來,聖體調攝,若何?寢睡水刺諸節,亦何如?湯劑連爲進御乎?煎入貼數,已盡於昨日,臣等卽與諸御醫入侍,診察聖候,議定繼進常否爲宜,臣等不任區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日,入侍宜矣。
中宮殿,蔡房口傳問安。答曰,知道。
以承傳色,口傳下敎曰,湯劑煎入。
以承傳色,口傳下敎曰,製入之藥製入,製入外煎入。
又以承傳色,口傳下敎曰,謁聖規矩,中官誤以觀武才奏之,極爲駭然,記過,規矩依前爲之。
又以承傳色,口傳下敎曰,摠管來待,持守標信,宜矣,而不爲待令,駭然,竝推考。
又以承傳色,口傳下敎曰,晝亦行酌獻禮,而時刻猶晩,三更五點入,三嚴時刻置之。
又以承傳色,口傳下敎曰,中官申必輝,敢生不射觀武才之意,記過,柳葉箭·片箭,使之射之。
鄭尙淳,以都摠府言達曰,副摠管趙明鼎,以謝恩兼冬至副使會同坐起事,惠民署晝仕出去之意,敢達。傳曰,知道。
元仁孫啓曰,明日文廟酌獻禮及觀武才時,何承旨留院乎?敢稟。傳曰,留院承旨,前日留院承旨仍。
金光國達曰,明日文廟酌獻禮時,侍臣,兩司無進參之員,除在外·試所進去外,執義李壽德,獻納朴起采,竝卽牌招,以爲進參之地,何如?令曰,依。
又啓曰,今此試官望中,時無職名人員,令該曹依例口傳付軍職,何如?傳曰,允。
傳于金光國曰,大臣外試官違牌人,直捧禁推傳旨。
又傳于金光國曰,試官中有牌不進之人,直捧禁推傳旨,過庭試後擧行。
以謁聖規矩單子,傳于鄭尙淳曰,依前觀武才擧行。
傳于金光國曰,慕華館命官知中樞府事李益炡,進去春塘臺,大臣入參,宗宰置之。
以執義李壽德,獻納朴起采等牌不進罷職令旨,令于洪良漢曰,竝推考徽旨捧入。
以弼善閔塾牌不進罷職令旨,令于金光國曰,推考徽旨捧入。
尹坊啓曰,因武二所草記,試官蔡濟恭猝得泄瀉,度數無算,實無參試之勢,令本院稟旨變通事,允下矣。試官蔡濟恭元單子中,改付標以入之意,敢啓。
傳于金光國曰,承旨先詣留門,啓請于春塘臺,文試官,亦爲先詣,而武試官開門時進往。
又傳于金光國曰,御史待下敎入侍。
注書朴相老病,代以金相翊爲假注書。
假注書任煜改差,代以李在簡爲假注書。
事變假注書韓東岳出使,代以睦萬中爲事變假注書。
金光國啓曰,明日慕華館試才時,承旨當以兵房承旨進去,而春塘臺親臨時,不可無該房承旨,慕華館何承旨進去乎?敢稟。傳曰,右副承旨進去。
傳于金光國曰,試所承旨,右承旨爲之。
又傳于金光國曰,先詣後百官當入就位,三嚴入之。
備邊司,水原府使薦望,李最中·尹東昇·兪漢蕭。
金光國,以禮曹言啓曰,各陵殿園墓官員試暇假官,以付祿忠義差送矣。卽接忠義廳所報,則今此謁聖時,以二十員忠義,各陵殿園墓,不得推移差送云。其不足之代,依乙亥年例,以三醫司差送,何如?傳曰,允。
鄭尙淳,以兵曹言啓曰,觀武才試官望,可擬之人乏少,依前例,堂上曾經兵使,竝擬以入之意,敢啓。傳曰,知道。
尹坊,以兵曹言啓曰,今此觀武才時,禁軍各差備除初試別單,及鞭芻初試別單,已爲啓下矣。其中有頉人,依例懸頉付標以入之意,敢啓。傳曰,知道。
鄭尙淳,以兵曹言啓曰,今此觀武才時,除初試別單已爲啓下矣。其中有頉之類,依前例,懸頉付標以入之意,敢啓。傳曰,知道。
尹坊,以兵曹言啓曰,庭試武科初試二所,今方設場於慕華館矣。明日觀武才時,軍兵鳥銃,當設於慕華館,命官試取,武二所,則依例移設於南別營之意,分付試所,何如?傳曰,允。
又以兵曹言啓曰,今此觀武才時,禁軍中除初試之類,付標元單後,別單改修以入事,前已定奪矣。除初試別單,依例修入,而此外有頉人,亦於本單,付標以入之意,敢啓。傳曰,知道。
鄭尙淳,以兵曹言達曰,卽接五衛將廳牒報,則五衛將朴師漢,除授過限未肅拜,依法典改差,何如?令曰,依。
尹坊,以義禁府言達曰,卽接月令醫員申德沈手本,則時囚罪人洪若泌,素患關格之病,添劇於處冷之餘,滿身浮高,飮啖全却,晝夜叫痛,不省人事,實有頃刻難保之慮云。自前罪人,病勢如此,則有保放救療之規,敢此仰稟。傳曰,知道。
上在昌德宮。常參以代理停,經筵停。
未時,太白見於巳地。
尹坊達曰,大司憲徐命臣,掌令南彦彧,持平南玄老在外,姜必履武二所進,掌令任鏡觀武一所進,執義李壽德呈辭,今日以監察茶時之意,敢達。令曰,知道。
金光國達曰,常參,限觀武才畢試間,頉稟。令曰,知道。
春塘臺親臨觀武才罷後,政院·玉堂·藥房口傳問安。答曰,知道。
以別雲劍望筒,傳于鄭尙淳曰,以之次人爲之。
傳于尹東暹曰,禮房承旨入侍。
洪良漢,以義禁府言達曰,中官李壽大,莫重殿庭,駭然入小次後,令該府以私律,卽爲擧行事,傳旨啓下矣。時囚罪人李壽大,以制書有違私律,杖一百,盡奪告身,而杖則以內侍,依受敎,收贖放送之意,敢達。令曰,知道。
洪良漢,以戶曹言達曰,卽接廣興倉所報,則八月朔頒料次倉官,進去于左議政申晩家,請受祿牌,則以爲方在呈告祈免中,不得受祿云。祿牌不爲出給,何以爲之?敢稟。令曰,倉官輸送。
己卯七月二十五日四更一點,上幸文廟酌獻禮時,行都承旨元仁孫,左承旨尹東暹,右承旨金光國,左副承旨鄭尙淳,右副承旨尹坊,記事官朴相老,假注書任煜,記事官尹泰衡·李之晦,以次陪從。上具冕服,步出暎花門乘輿,由集春門出,詣大成殿,行酌獻禮訖。上命書傳敎曰,行首中官記過單子勿施,食前擧案,更爲修整,內侍府書員還宮後,令兵曹決棍。上曰,不爲一齊行禮,東廡獻官,竝推考。出擧條上曰,大成殿月臺及兩廡執事守僕,令該曹米布,從厚題給,而有差等焉。出擧條上詣啓聖祠行拜禮,禮訖。御丕闡堂。上曰,丕闡之號,何謂也?仁孫曰,大闡吾道之意也,而先正臣宋時烈之所書揭也。上命編次人趙明鼎·蔡濟恭·元仁孫進前,使仁孫書親製文,書訖。上召大司成徐命膺曰,須正書,揭之壁上。命膺曰,臣父臣宗玉,昔承御製書揭之命,今日臣又猥承此敎,世承天恩,不勝感幸矣。上曰,然乎?誠異事矣。仁孫曰,御製,有書揭丕闡堂之命矣。此堂近甚頹圮,雨漏處多,御製至重,而若不修改,則似有沾汚之慮矣。闢入齋重建,旣有成命,御製未揭之前,似宜一體修改,故敢達矣。上曰,依爲之。出擧條上命書傳敎曰,御製旣諭,闢入齋,其令度支卽爲重建。又命書傳敎曰,往者之事,曾有下敎,其何撕捱?今日隨駕儒臣,只一人,故乃覺傳旨之未下,違牌儒臣只推,方有考奏之事,卽爲牌招察任。上還宮時,領議政金尙魯進曰,夜間,聖體,若何?上曰,一樣矣。尙魯曰,鎭日勞動之餘,又此動駕,不瑕有損傷之節乎?上曰,別無所損矣。尙魯曰,湯劑進御乎?上曰,服之矣。上曰,今此觀武才,決非二三日了當,而陵行不遠,軍兵之勞苦,誠可悶矣。陵幸欲退定,大臣之意,何如?尙魯曰,不必以軍兵勞苦爲憂,聖上累日親臨試取之餘,又作陵幸,慮或有損於玉體,欲以此意,仰達,而惶悚未果矣。今承退定之聖敎,臣不勝欽仰欣幸之心矣。上還入春塘臺幕次後,諸臣以次退出。
己卯七月二十五日寅時,上御春塘臺。親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,假注書金相翊·李在簡,記事官尹泰衡·李之晦侍立。上曰,承旨書之,中官申必輝,今番謁聖觀武才,其豈所料,受國之恩,資至崇品?宜先庭射,而嚴敎之下,非徒不爲奉行,聞下敎而不知感動,乃敢稱頉,其無人理,放恣無狀,畢試後蔚山府投畀。出傳敎慕華館觀武才時,先試以鞭芻爲之,比較以騎芻爲之事。出榻敎上親覽崔爾恒所納冊子訖。上曰,殊常矣。不可尋常問之,金吾堂上有入來者乎?尙淳曰,同義禁蔡濟恭,以試官入來,判義禁金聖應亦入來矣。上命金吾堂進前曰,禁亂所都事羅將,使之入來,崔爾恒除枷杻上之,可也。罪人上之。上曰,爾今日誰與入場乎?爾恒招曰,矣身獨入,而無偕入者矣。上使爾恒,讀其冊子。爾恒曰,矣身所作,何用讀爲?因大聲誦下。上曰,妖惡矣。命仁孫見其冊子,仁孫曰,此不過妖言,古亦有如此事矣。上曰,備堂中以試官入來者,皆進前,備堂李鼎輔進伏。上命見冊子,諸臣覽訖曰,此出於希覬之心,欲以渠之斷指事,上達天聽,以爲拔身之計也。上命下東營盤問,冊子燒火。上曰,承旨書之,崔爾恒以妖惡之人,敢將妖誕之書犯蹕,此前所未聞,令秋曹嚴刑三次後島配。出傳敎上曰,承旨書之。噫,今番謁陵,心欲奮飛,而五日之內,觀武才無畢試之理,且致齋相値。先儒曰,何不忙後錯了?悤悤了當,非慰悅之意,非特此也。靜思之,武士三軍,連日勞憊,一日之內,兩夜驅馳。噫,陟降若曰,我愛之武士三軍,一何使苦?則人子之道,其宜不覩若覩,不聞若聞,此豈體昔年愛恤之意乎?思之及此,終難泯默,謁陵,以來月初八日擧行,庭試,以初十日爲之。初命追定,遐方儒生,恐未齊到,今則可無此弊,令該曹卽爲,分付。俾無遐方儒生中途回行之弊。出傳敎武一二所試官,及差備官輪回入射事,記過中官分揀事。出榻敎上曰,諸試官上來,下番翰林外承史少退,試官進伏,以祗拜啓聖祠,賦命題試士,假注書金相翊·李在簡·睦萬中,付軍職冠帶常仕事。出榻敎大司成·江原道御史,明日來待事。出榻敎上曰,觀武才入格單子,當以黃籤,而付白籤,兵曹判書趙雲逵推考。出擧條參試官李昌壽病,代兵曹判書趙雲逵爲之事。出榻敎上曰,馬帖付籤之時,賜給二字,不當越寫而越寫,當該中官推考。出擧條上曰,今日軍號外題兵曹堂上推考,出擧條初更試官李鼎輔等,科次上殿,上親柝榜,取申熤·鄭槃·李永中·李賢涉·韓震敎·尹師國等六人。上曰,明日殿座時刻,以寅正三刻爲之,上還入大內。
上在昌德宮。常參以代理停,經筵停。
尹坊達曰,大司憲徐命臣,掌令南彦彧,持平南玄老在外,姜必履武二所進,掌令任鏡觀武一所進,執義李壽德呈辭入達,今日以監察茶時之意,敢達。令曰,知道。
傳于尹東暹曰,兪領府事家,遣御醫持藥物看病。
傳于鄭尙淳曰,留都,李判府事爲之。
殿坐罷後,政院·玉堂·藥房口傳問安。答曰,知道。
鄭尙淳啓曰,訓鍊都監砲手李黃建·許世昌·曺漢起,內中日試才時,鳥銃無間連三次三發三中,似當依法典,直赴殿試,各人等所受賜馬之帖,亦當一倂還收,而係干恩典,自下不敢擅便,上裁,何如?傳曰,知道。直赴殿試。
兵曹口傳政事,以安南君爲都摠管,全春君堦爲副摠管。
假注書金相翊有頉,代以具庠爲假注書,李在簡有頉,代以申光輔爲假注書,事變假注書睦萬中有頉,代以趙文宇爲事變假注書。
鄭尙淳,以慕華館觀武才殿試差備官,以命官意啓曰,副試官洪德望,來詣試所,而泄痢之症,朝來猝劇,精神昏瞀,不省人事,以此病狀,決無參試之勢,令政院稟旨變通,何如?傳曰,允。
洪良漢,以義禁府言達曰,卽接月令醫員申德沈手本,則時囚罪人金魯鎭,久患瘧疾,兼以暑症彌留,食飮專廢,昏倒不省,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
己卯七月二十六日寅時,上御春塘臺,親任觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,假注書金相翊·李在簡,記事官尹泰衡·李之晦侍立,領議政金尙魯入侍。尙魯曰,連日殿座,侵夜還宮,聖體調攝,若何?上曰,一樣矣。尙魯曰,湯劑連爲進御乎?上曰,進御矣。尙魯曰,領府事兪拓基,自承留都之命,必欲調治入來矣。近日病勢無減,不得入來云矣。上曰,留都之任,許副,可也。上曰,承旨書之,兪領府事家,遣御醫持藥物看病,留都,李判府事爲之。出傳敎上曰,史官出去,大司成使之入侍,可也。在簡出來,引大司成徐命膺入侍。上曰,奏事。命膺曰,臣以聖敎,詳問弊瘼於典僕等處,則其一,三司橫侵之弊也。懸房之一年所納贖錢,殆近二萬兩,而三司禁吏輩,稱以疊屠,橫侵,恒數之外徵斂,以至難支之境,故丁未年間,故相臣宋寅明,陳達筵中,定式禁斷矣。今至數十年之後,橫侵之弊,又復如前,此一款願依丁未定式施行云矣。上曰,三司之不有令式,如是橫侵,極爲駭然,其令各別禁斷。光國曰,三司下吏加徵之習,誠極無據,而此弊蓋出於懸房之定式外濫屠,濫屠之本不杜,則加徵之弊難禁,更令本館,嚴飭懸房濫屠之弊,似宜矣。上曰,承宣之言,是矣。濫屠之弊,其本宜淸,亦爲申飭,可也。命膺曰,其一,諸軍門公債事也。丁酉前例,四萬二千兩許貸,而上年則所貸得,只是二萬一千兩,今過八朔,幾盡備償,故又欲得二萬一千兩,以爲連續支保之道云。上曰,特爲許施。命膺曰,其一,牛廛牙錢事也。各懸房牛隻,若買於牛廛,則其有牙錢固也,而至於外方所買,亦納牙錢於牛廛者,殊無意義。且年前則牛廛,有國役擔當之事,朝家顧恤,理所當然,而今則犒饋之牛,旣自各軍門,直買於外方,駝駱內農圃牛,亦依貢人例受價,則不干牛廛之外方買賣,公然納錢於牛廛,實爲無名。今後則直買牛廛者,依當初定式,以五錢爲其牙錢,而至於外方買賣者,切勿納錢於牛廛之意,願爲定式施行云矣。上曰,依施。出擧條命膺曰,今此啓聖祠親臨拜禮,旣以再拜停當,而至於諸臣拜禮,前此未有一定之數。大司成·諸生之祗謁啓聖祠者,臨時創行,特以大成殿之四拜,亦行四拜於啓聖祠。今後則宜有恒定之儀節,使人人按而行之,故敢達。上曰,亦當一體再拜矣。命膺曰,然矣。文宣王有王號,故四拜,非有王號,則皆當再拜矣。上曰,依此定式,可也。命膺曰,然則令禮官編入於續五禮儀,何如?上曰,依爲之。出擧條昨日謁聖文科入格儒生來待事,下敎。
己卯七月二十六日午時,上御春塘臺親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,假注書具庠·申光輔,記事官尹泰衡·李之晦,諸臣以次進伏訖。上曰,宗臣願射者,擧案射帿貫,軍門文從事,皆令入射,新入來兩注書,亦射之,引儀一體許射。上命昨日一榜儒生入侍,壯元申熤進伏。上曰,誰之子孫耶?熤曰,己卯名臣鏛八代孫矣,上命誦試文二句。鄭槃進伏,上曰,擧顔,命誦二句。李永中進伏,上曰,爾與徐有祜何間耶?永中曰,卽臣甥姪矣,命誦三句。李賢涉進伏,命誦二句。韓震敎進伏,上曰,爾先世有顯官乎?震敎曰,靑川府院君十一代孫矣,命誦三句。尹師國進伏,上曰,擧顔,因顧謂諸臣曰,其父敬龍,夙知名於予矣,命誦一句。諸儒生以次退伏。上曰,翰林率一榜儒生,退坐下臺,行本館古風,可也。之晦退坐,呼儒生進退。上曰,翰林年雖多,而古風則未熟矣。因命入侍中曾經翰林人出敎之。兵曹參判蔡濟恭退出,呼之晦竝儒生進退之。戶曹參判趙明鼎,又退出,呼儒生墨面,使之晦沒頭,又令濟恭進退。上曰,古風大不如古矣。明鼎入奏曰,趙雲逵是臣在翰苑時下番也。今欲更觀古風,而托以監試,終不出來矣。上笑曰,出去,可也。雲逵出去,尙淳亦以曾經翰林退出,爲數次進退。領議政金尙魯曰,趙明鼎以翰苑先進,大生氣矣。爲明鼎先進者,惟臣在耳。臣當觀其古風矣。因退出,呼明鼎累次進退。上曰,以先後進,鱗次爲古風乎?諸臣曰,然矣。雲逵曰,是日復覩翰苑古風,心誠樂矣。臣在下番時,明鼎常以古風困臣,故入侍時,臣以長針刺之矣。上大笑。雲逵曰,都摠管韓師得,有實病云。許遞,其代口傳差出,以備侍衛,何如?上曰,依爲之。李伏地。雲逵曰,李,極非矣。渠自言以戊申出征人,不勝貧窮敢爲疾痛之呼云,極猥濫矣。上命拿入。謂曰,年幾何?曰,六十六矣。上曰,爾托以願射,伏地而旋,乃妄干恩澤,且拿入命下之後,宜卽恐怯,而緩步就拿,事當依法,而以年老安徐矣。命拿出,因顧謂雲逵曰,李雖猥濫,年老且效勞,調用,可也。上曰,衛仗所下人分立,侍衛試官竝坐。上曰,北邊技藝試官,紛紜不整坐,事體寒心,推考。出擧條上曰,欲賜饌,領相入來,軍門大將亦入來。上曰,啓聖祠位版,稱啓聖王乎?修撰鄭遠達曰,元時封啓聖王,宋眞宗封齊國公,皇朝改封啓聖公矣。上曰,建祠在嘉靖年乎?遠達曰,然矣。上曰,擧條紙三丈入之,固親書啓聖祠三大字,又繼書小識,命自政院刻板揭之。因顧謂諸臣曰,筆力老矣。此追遠先聖之意也。上曰,皇朝建祠,聖考繼遵,豈意暮年躬拜于祠?此乃慕聖之意也。扁題親書以下,懸揭日仍命知申致祭,遂親製祭文以下。上曰,擧措雖可駭,已經敬徽殿祔廟時宮闈令,爲孝昭殿都薛里,中官申必輝,昨日下敎,特爲分揀。上曰,領役部將,與他人有異,雖三中而特爲加資,此後依此例懸註以入。上曰,明日殿坐時刻,以卯初初刻爲之。上曰,慕華館技藝稽滯,命官推考,此非促射促放之意,申飭呼名之意,以此分付。上曰,凡禁軍內中日五中者,自古特命邊將除授,遞來後還屬禁旅者,聖意至矣。況親臨觀武才乎?凡邊將除授遞來者,還屬本任事,捧承傳施行。上命仁孫,讀啓聖祠懸扁額日祭文。上曰,大成殿扁額漆畫云。此扁額,亦以漆畫爲之。禁衛大將具善復曰,近來騎芻馬甚稀,而明日則內外殿庭騎芻相値,分日推移,似好矣。上曰,推移,可也。上曰,莫重親臨試射,當該中官誤書付標,推考。上曰,慕華館試記中,或稱鞭芻,或稱鞭棍,其涉不察,當該命官,從重推考。東暹曰,關東御史金應淳入來矣。上曰,明日入侍。沈鳳徵·具觀徵明日來待事。出榻前下敎上書下謹守古風四大字,繼書己卯孟秋書五字,命自政院刻板,懸于翰苑,命本院領事作記。因顧謂諸臣曰,愼勿以圈點翰林爲卑也。觀此日之擧,他人應羡李之晦矣。上還入大內,諸臣以次退出。
上在昌德宮。常參以代理停,經筵停。
尹坊達曰,大司憲徐命臣,掌令南彦彧在外,任鏡觀武一所監試官進去,持平姜必履,武二所監試官進去,南玄老在外,執義李壽德再度呈辭入達。今日以監察茶時之意,敢達。令曰,知道。
殿坐罷後,政院·玉堂·藥房口傳問安。答曰,知道。
洪良漢,以奉常寺官員,以都提調·提調意啓曰,東籍親耕田所種皮稷,今七月二十七日間,當爲成熟之意,敢啓。傳曰,攝刈。
洪良漢,以奉常寺官員,以都提調·提調意啓曰,東籍親耕田所種皮黍打作,則所出三石八斗之意,敢啓。傳曰,知道。
兵曹口傳政事,以孫鎭民爲副摠管。
元仁孫,以吏曹言啓曰,行雲山副守梄,今陞昭義,而未經都正者,稟旨封君事,曾有定式,今則何以爲之?敢稟。傳曰,依例封君。
親政。吏批,判書閔百祥進,參判金致仁進,參議未差,行都承旨元仁孫進。
以朴相德爲吏曹參議,沈鏽爲大司諫,尹鳳九爲判決事,李宗燁爲司導僉正,趙恒彦爲永禧殿令,張翰鳳爲直講,韓光綮爲敦寧主簿,金鍾秀爲掌苑署別提,宣川府使單金渲,三中四分,守令除授事承傳,寧海府使南雲老,英陽縣監李禾,仍任事承傳,典籍單申熤,司畜別提單朴天柱。全恩君墩,今加綏德,靈川君懋,今加承憲,河南君垙,今加承憲,河淸君壕,今加中義副護軍,崔鎭海,今加嘉義,以上加資事承傳,同春秋望單子。傳曰,問于大臣加望,同春秋單朴相德。
兵批,判書趙雲逵進,參判蔡濟恭進,參議柳謇進,參知趙榮進進,左副承旨鄭尙淳進。
花梁僉使朴泰滉,文城僉使盧重彬,椒島僉使林盛蕃,善績僉使元德杓,蝟島僉使韓遇聖,平薪僉使黃武秀,委曲僉使金德鉉,文山萬戶金景祐,豆毛浦萬戶金再昌,馬島萬戶曹漢臣,呂島萬戶崔漢柱,平山萬戶李石輝,蛇梁萬戶黃海雲,木浦萬戶金天章,已上觀武才時,柳葉箭三中四分,除授事判下,同知單李守漢,僉知單李禧仁,副護軍李聖師·韓浤·金泰淵·梁濟東,副司果金履信·李喆運·徐有大·申大顯,副司正具庠·申光輔·趙文宇單付。以李邦緯爲兼司僕將,以申晛爲兼五衛將,柳聖協爲全羅右水虞候,李長爀爲全羅監營中軍,哨官李奎章·李炫,前權管金兌雄,扈衛軍林鳳鳴,別赴料張齊白,駕後金景佑,羽林衛安道熙·朴再茂,內禁衛尹衢,騎士孫世茂,以上今加折衝,賞加。
吏曹口傳政事,兼春秋單朴宗亮。
鄭尙淳,以慕華館觀武才殿試差備官,以命官意啓曰,各軍門軍兵等,鳥銃初試之數,將近五千餘名之多,而十二貫革試放日字,易至遷就,四貫革加立,合以十六貫試放,何如?敢稟。傳曰,知道。
又以慕華館觀武才殿試差備官,以命官意啓曰,各軍門軍兵等,鞭芻,今或畢試,而其中兼技之類,方待令于春塘臺,未及出來,而日勢未晩,有難停試等待,故騎芻姑爲先試之意,敢啓。傳曰,知道。
咸鏡監司李彛章書曰,伏以,臣於藩任,自知其萬萬不稱,曾已悉暴本末,冀蒙鐫改,而言未孚格,反伏承勿辭之批。臣誠惶隕失圖,而再籲有禁,逃遁無路,遂不得不冒沒肅命,行將辭陛矣。臣之父母墳山,在於京畿道龍仁縣,今當遠離,益不勝區區霜露之感,輒又敢陳短章,仰請恩暇。伏乞睿慈,特許省掃,以伸至情,千萬幸甚。答曰,覽書具悉卿懇。其依所陳往省焉。
己卯七月二十七日卯時,上御春塘臺。親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,假注書具庠·申光輔,記事官尹泰衡·李之晦,諸臣以次進伏訖。上曰,今日新恩政事爲之。上曰,啓聖祠懸板印帖一本內入,臨拜時入侍承旨·考古儒生,大司成,各賜一本,翰苑懸板印帖一本內入,一本本館坐入侍領事及曾經翰林·時任翰林,各賜一本,依頒賜冊例安寶。上謂領議政金尙魯曰,卿作翰苑揭板記,可也。之晦曰,翰苑有異他署,非政院所可關涉,故曾於大公史筆四字刻懸時,亦本苑監董矣。昨日御筆,臣請自本苑刻懸。尙魯曰,翰林之言,是矣。兵曹判書趙雲逵曰,有所執矣。上曰,王言一出,昨旣命於承旨矣。何可更改耶?上曰,六兩畢射後,柳葉箭·帿箭·片箭入格人,當先施賞,以此分付。上曰,直赴帖政院預備,衣服自濟用監賜之可乎?尙魯曰,有異卽日唱榜,似不可矣。尙淳曰,今番觀武才,卽爲唱榜,則似無直赴帖矣。上曰,然矣。上書下,擬本朝太學儒生謝建祠七十年乃行,臨拜之禮箋題。命政院·玉堂及入侍諸文臣製進。雲逵曰,試才中領役部將一人及謁聖元榜會試一人,俱中五矢,元榜似當居首,而領役部將旣蒙優典,比較,何如?上曰,比較。上曰,摠管全春君許遞,其代令該曹口傳擧行。上曰,皇朝亦有太廟配饗之禮乎?儒臣考出會典以奏。光國曰,古亦有之,以杜詩一體君臣祭祀同句觀之,槪可知矣。尙淳曰,此非漢朝所爲矣。上曰,今聞技藝試官柳徵龜子,令人代射云。頃者試望,欲下敎而泯默矣。渠若深悔往事,其子豈若此乎?事之無據,莫此爲甚,特施不敍之典,其代付標以入。上曰,前府使沈鳳徵·具觀徵,近來此等軍職,武弁之擧案應試罕有。今番只有此二人,其涉可嘉,沈鳳徵年過六十,尙不閫任,此則已下敎于兵判,而具觀徵年已六十,尙不步階,其滯可惜,其令東銓,隨窠調用。上謂鳳徵·觀徵曰,爾等獨以軍職參射,予庸嘉之,特賜弓矢矣。上命拿入中官蔡伯周,謂曰,如此之時,當待令而不待令,當決棍而姑安徐矣。因命拿出。上曰,當該中官蔡伯周,令該府,以封書有違之律,施行。上曰,應爲待令中官,不爲待令,故今命記過,而軍器寺官員,其能待令,人君御下,勸懲二字,當該官員,特賜弦弓。上曰,當該中官推考。上命技藝試官田雲祥進伏。謂曰,今聞領相所奏,爾在國恤三年,連參祭班,其涉可佳,故特賜筒箇,爾其佩此,以警勸近來懈怠於國事者。上謂雲逵曰,前僉使高廷燁,外任調用前,爲先付料,可也。尙魯曰,卽見五衛將李邦緯,身手頗偉峻矣。上命邦緯進來,因謂雲逵易待,吏批政格,直調內將,可也。上召入片箭直赴禁仗軍李光一,問根着居住,光一曰,居新溪,曾係捕卒矣。上謂御營大將鄭汝稷曰,光一卽付別武士,可也。上謂雲逵曰,前拿將耆老科及第車厚才,令軍門以相當窠調用,可也。上命嚴漢元進伏。謂曰,贈參議興道之幾代孫耶?漢元曰,九代祖矣。上曰,知世系乎?漢元曰,直孫應元派也。上曰,贈參議外孫,亦嚴姓云。汝無乃外派耶?漢元曰,外孫嚴承眞之裔,則在寧越矣。上曰,曾於先朝採訪時,爾何不出現耶?漢元曰,丙寅,得萬曆辛卯戶籍於寧越府,始知闕傳系派矣。汝稷請別抄兵戶房除初試。上曰,此後除之,可也。上命拿入司僕僉正趙載得,謂曰,莫重頒賞馬,兵判親承下敎以傳,而敢生牴牾之計云。事極無據,而姑安徐矣。斯速擧行,命拿出。上曰,面給馬若劣,則僉正當決棍,申飭。上又命拿入載得。謂曰,馬不待令,而徒事牴牾,極非矣。如是遲滯,若又拿入,則當決棍矣。命拿出。上命兵曹政色郞拿入。謂曰,曾於滿月臺頒賞時,吏郞決棍事,爾豈不知耶?賞件記下已久,而官敎尙不擧行,何也?李弘濟曰,未知賞記之下,故未及擧行矣。上曰,以該郞而全然不知,將焉用彼哉?上曰,兵曹佐郞李弘濟汰去事,下敎。上曰,密安君旣已資窮云。熟馬一匹面給。上謂訓鍊大將金聖應曰,官敎稽滯,兵曹執吏決棍三度,可也。上曰,兵曹佐郞李弘濟勿汰事,下敎。聖應曰,曺夏臣弟學臣,來待矣。上命召入。聖應曰,膂力絶倫矣。上曰,誰之子孫耶?學臣曰,顯廟朝名臣好益六代孫耳。上曰,曺學臣,以曺好益之後,永川之人,身手可用,令軍門卽爲調用。上曰,當該中官,望單誤踏,推考。同春秋望單子。上曰,問于大臣加望。上曰,今番觀武才九年之後,而噫,追思丁丑暮春,寔是料外。凡諸賞典,褫加一等,此乃特恩後勿爲例事,分付兵曹。上曰,今日當射騎芻,內外稠疊,自食後先試鳥銃事,分付。假注書具庠·申光輔,事變假注書趙文宇,付軍職冠帶常仕事。出榻前下敎上曰,左挾侍闕焉。諸中官一體推考。上曰,當該中官,不知擧行,只自傍觀,從重推考。雲逵曰,俄者御將,以別抄兵戶房,除初試事,上達得請矣。此無前例,而觀武才體重,似難創許矣。上曰,兵判言,是矣。擧條勿施。上曰,秦應福頗有乃兄典刑矣。因謂應福曰,思爾兄爾父,而特許直赴矣。鄭致儉·金鎭奎伏地曰,以鐵山閑良,入射六兩,而大弓爲別監輩所奪,故敢達矣。上曰,猥濫矣。其退去。因謂雲逵曰,奪弓人姓名知入。雲逵曰,武藝別監張應璧·朱明昌云矣。上命拿入,謂曰,今此莫重親臨觀武才,有此攘弓之擧,極爲駭然,事當除下,而此擧爲慰爾等,故只以決棍略懲矣。決棍三度後命拿出。上曰,欲賜饌。諸臣入來。上召入射班濟州人金厚鍊問曰,居何面?厚鍊曰,居邑內矣。上命賜御饌一盤。謂曰,爾濟州人民,粵在庚子曁丁丑,咸效誠於國恤,予庸嘉之。今予非獨惠爾,以餉一州之至意,特賜爾御饌,爾其歸而宣布焉。光國曰,關東御史金應淳入來矣。上曰,入侍。應淳進伏。上曰,守宰善否,何如?應淳曰,備在書啓中矣。其中蔚珍倅,覈得漏結十一結而不報矣。上曰,非隱結乎?應淳曰,雖云公用,而事極非矣。且新起田三年免稅,聖敎至矣,而蔚珍倅依火粟例,私自徵食,已三年矣。上曰,監色刑推乎?應淳曰,刑推矣。上曰,出兼官乎?應淳曰,以洪名漢差送之意,言於道伯矣。麟蹄倅,愛民勸農,收糴且勤,而前年以凶歉,請得風落木於備局發賣,時任監色斫伐,故多濫數矣。李星慶頗奉公,洪啓祐爲人精明,柳光宅爲治頗善,而不能制猾鄕矣。上曰,農事,何如?應淳曰,峽中多田,最忌澇水,今年雨少,免凶矣。原州則便成穴農,一半遭歉矣。上曰,御史亦見蟲災乎?應淳曰,出於三陟,咬斷粟根,纔五六日,雨下蟲死,而狀如野蠶矣。上曰,監司,何如?應淳曰,周密矣。搜覈還穀,摘出色吏所竊數萬石,方督捧矣。上曰,民俗知御史乎?應淳曰,百姓多不知,而官屬則不以尋常看之矣。上曰,貊俗猶有餘乎?應淳曰,大體純全矣。生涯則蕭瑟,多以耳牟等米資生,故臣亦屢食耳牟粥矣。上曰,復有可言乎?應淳曰,臣於襄陽傳聞,行跡殊常人,來接於官奴家,爲學長云,而採訪未得其詳,至江陵多般詗探,始知其鼎衍同接申爲名人也。臣遣人誘其主人,至江陵詰問,果得其實,而方往南陽本家云。故發江陵官校,偕其主人送于南陽十日而捕來,臣至原州,與監司合座,覈其與衍同接之實,則初以爲乍見鼎衍之搆殊常文字,而終諉以聞於人而知,將爲更問,故囚于原州而來矣。上曰,逆衍餘黨,豈可一日容於覆載耶?雲逵曰,逆衍,實前古未有之凶逆也。臣待罪慶尙監司時,以具善國淫奸衍女事,有所狀請,未蒙快施矣。當此逆衍事提起之日,尤切憤惋,故復此仰達矣。上曰,承旨持其時狀聞,明日領相入侍時同入,可也。上曰,明日殿座時刻,卯初初刻爲之。上還入大內,諸臣以次退出。
上在昌慶宮。常參以代理停,經筵停。
尹坊達曰,大司憲徐命臣,掌令南彦彧在外,任鏡觀武一所監試官進去,執義李壽德三度呈辭入達,持平姜必履武二所監試官進去,南玄老在外,今日以監察茶時之意,敢達。令曰,知道。
殿坐罷後,政院·玉堂·藥房口傳問安。答曰,知道。
以禮曹參議李惟秀牌不進罷職令旨,令于洪良漢曰,推考徽旨捧入。
鄭尙淳,以兵曹言啓曰,洗馬臺元無馬路,鳥銃貫革,移設於洗馬臺,騎芻·鞭芻,則仍設於慕華館,騎芻試官,改以鳥銃試官,加磨鍊以入之意,敢啓。傳曰,知道。
洪良漢,以司饔院官員,以都提調·提調意達曰,本院柴場,在於廣州地,而每年秋成,卽時發遣郞廳摘奸矣。今年則以燔造郞廳,使之兼察擧行之意,分付,何如?令曰,依。
鄭尙淳,以武二所差備官,以試官意啓曰,參試官禮曹郞廳李勉,連日參試之餘,眼病甚重,不能視物,試冊記寫之役,不可暫停,其代,令政院稟旨變通,何如?傳曰,允。
假注書具庠·申光輔有頉,代以柳匡天·姜趾煥爲假注書。
平安監司李成中狀達,江界等官居吳德化等壓死事,令于洪良漢曰,壓死人等,令本道恤典擧行。
洪良漢,以刑曹言達曰,今七月二十五日春塘臺親臨觀武才入侍時。傳曰,崔爾恒以妖惡之人,敢將妖誕之書,犯蹕,此前所未聞,令秋曹嚴刑三次後島配事,命下矣。所當依下敎卽爲擧行,而連値春塘臺殿坐,不得擧行,姑待無故日擧行之意,敢達。令曰,知道。
綾昌君橚書曰,伏以,臣國朝御帖奉安事,明將辭陛,下往于江原道江陵地矣。念臣素抱痰痺之症,四肢麻木,鍼砭無效,欲試湯浴者已久,而未得其便矣。伏聞高城地有溫井,距歷路不遠云。臣於竣事還歸之路,切欲暫爲迤入,而王程有限,不敢擅行。玆將短章,仰瀆离明。伏乞睿慈,俯賜諒察,特許恩由,歷往就浴,俾尋生路,千萬幸甚。答曰,覽書具悉。卿其依所陳往來焉。
己卯七月二十八日卯時,上御春塘臺。親臨觀武才入侍時,行都承旨元仁孫,左承旨尹東暹,右承旨金光國,右副承旨鄭尙淳,假注書具庠·申光輔,記事官朴宗亮·李之晦,諸臣以次進伏訖。上曰,擧子呼名頒賞。上曰,試官付標駭然,勿施。當該試官推考,此後稱頉者,試官以下直捧禁推。上謂領議政金尙魯曰,昨見曺學臣乎?激勸之道在此,須以內乘任使也。東暹持入兵曹判書趙雲逵在嶺營時狀聞。上曰,讀之。讀未半。上曰,逆衍,至今思之,心寒矣。因謂尙魯曰,關東御史捕得逆衍同接,囚于原州而來,當更爲究問矣。尙魯曰,任道臣,似好矣。同接亦有緊歇,當論其交契如何耳。上曰,其親熟則的實矣。卿思量處之也。上曰,具普萬父子,極怪異矣。雲逵曰,普萬,藏置逆女,顯有愛護之意,是卽以子婦待之也。當時罪律極輕,故臣至今憤惋矣。上曰,其時該府該曹,何不嚴勘耶?照律文書持入。上曰,承旨竝曠坐,推考。禁衛大將具善復曰,具普萬,旣在待勘中,不可循例參射,拔於騎芻矢記,似好矣。上曰,拔之,可也。其人物,固何如耶?善復曰,本是無能,而具善國事發之後,臣切憎之,故不少假借矣。上曰,在前陵幸時,敦義門一體開之矣。今番亦依此爲之。上謂宣傳官曰,爾往慕華館試藝所。傳敎曰,初則大稽滯,故推考,而今聞催促太急。又有非罪囚禁者云。已囚者放釋,勿爲督促,以示慰悅之意。十二貫革射放之際,一命官安得辨殊常者乎?此皆差備等操縱之弊,此後若復如此,差備官當拿來決棍,以此分付。善復曰,尹秉淵,曾經摠府經歷,通擬副正,而今此得中陞資矣。依李宅周前例,直擬內將,何如?上曰,依爲之。雲逵曰,禁將敢請特恩,請推考。上曰,依爲之。上謂收栍官武兼申老得曰,越何薦?老得曰,末薦矣。上曰,爾名頗似常人,改之,可也。上曰,左右史俱空,竝推考。光國持入普萬父子該府·該曹照律文書。上曰,普萬雖無知鄕人,假借逆女則極非矣。其時該府·該曹照律,何如?光國曰,徒年收贖矣。尙魯曰,律極輕,何以懲末世乎?殊非嚴堤防之道矣。上曰,具普萬當處分矣。尙魯曰,其子亦不可不治矣。上曰,其罪孰重?尙魯曰,不惟知而不禁,藏匿於衙中,則普萬尤重罪矣。雲逵曰,嶺南自戊申以後,多極賊,而孥謫罪人,冒沒自恣。故臣曾待罪監司時,杖殺天莫之弟矣。此等事不可不申嚴矣。上曰,普萬甚於子矣。命關東御史金應淳入侍。上曰,御史亦於嶺南,得聞此事乎?應淳曰,藏置衙中,至於加髢,故一道,皆含憤云矣。上曰,前縣監具普萬,其子强劫者,卽爲婢者,而其父乃逆賊鼎衍。噫,彼鼎衍,何等逆賊,而聞而尋常,令其子率畜云。渠以戊申軍功之人,人道滅矣。于今聞之,不覺憤駭,不可尋常處之,大靜縣勿限年定配,其子善國,臣濟府勿限年定配。禁衛軍趙榮傑·林世俊,伏地請依秦應福例,直赴殿試。上命拿入。謂曰,敢以秦載禧子爲例干恩,極放恣矣。決棍三度後命拿出。尙魯曰,具普萬父子之當初照律後,循例收贖,殊涉不察,今此特敎處分之下,不可無警責。其時金吾秋曹當該堂上,竝從重推考,何如?上曰,所奏是矣。依爲之。出擧條上曰,御史詳奏弊端,可也,應淳曰,量田事,昨已略達矣,蓋關東量田已久,故量案中所錄者,太半荒廢成林,不入量案之處,或反有新墾而土沃者矣。臣於昨冬嶺南按覈時,過沃川,沃川倅與道臣相議,改量新起之數,足充舊陳,關東亦依此例,分付道臣,與各邑守令,商確政量,則可無白地徵稅之弊,而元帳付實數,亦不必見縮矣。尙魯曰,關東一路,山多野少,量田本來最難,故昔始而旋止,尙多未量邑者,良以此也。本道事勢,雖難通一路輕議,而若令道臣,先就已量邑中最紊亂處,與守令相議,次第改量,如御史所達則似好,以此分付道臣何如?上曰,依爲之。出擧條應淳曰,關東蔘價弊端甚多,不可不一番陳聞,而亦無可以救弊者,雖不敢仰請變通,至於米一石以錢五兩,折價出給,尤爲難支之弊。故守令有欲以錢五兩,直爲代捧於民間,故臣申飭嚴禁,而爲弊則誠不少矣。尙魯曰,東蔘爲慮民弊,一半作京貢,一半又添其價,變通屬耳,姑可支堪。米價則自有通八道均行之定規,一石五兩,雖爲弊端,獨於關東,亦難偏減,而至於守令之欲以純錢,勒捧民間,誠極可駭,御史,一時過去之使客也,雖曰,嚴禁,向後事何可知乎?旣奏之後,不可不另加嚴飭矣。上曰,其涉無據,此後若有此事,道臣狀聞重繩,可也。出擧條
己卯七月二十八日未時,上御春塘臺親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,假注書柳匡天·姜趾煥,記注官朴宗亮,記事官李之晦,以次進伏訖。上曰,兵判進來,騎芻今日當早畢,何者當先?兵判趙雲逵對曰,月刀當次之矣。訓將金聖應進曰,守禦使鄭翬良,病未進。上曰,調理事,令政院,分付。藥房提調李昌壽進伏,上進御湯劑。上曰,今番六兩筒箇賜給者,後考次付標,仍兒馬帖賜給。上曰,弘文提學牌招,牌去來,斯速爲之。上曰,弘文提學及春坊上下番,使之入侍,弘文提學李鼎輔,輔德李厚達,文學李晉圭入侍,考應製箋。上曰,應製居首右承旨金光國虎皮一領,之次檢閱李之晦鹿皮一領,兵曹參判蔡濟恭,行副司直權一衡,左承旨尹東暹右副承旨鄭尙淳,兵曹參知趙榮進,弘文館副修撰鄭遠達,吏曹正郞沈勖之,承政院假注書申光輔,各紙二卷·筆三枝·墨二笏賜給。上曰,唱榜遲滯,慕華館騎芻試官加差二人事,分付。鳥銃加設二貫革事,分付。上曰,吏曹政稟,畢試後爲之。上曰,直赴命官所爲之。上曰,明日殿坐時刻,以卯初初刻爲之。大內還入後,諸臣以次退出。
上在昌德宮。常參以代理停,經筵停。
洪良漢達曰,大司憲徐命臣,掌令南彦彧在外,任鏡觀武一所進,執義未差,持平姜必履武二所進,南玄老在外,今日以監察茶時之意,敢達。令曰,知道。
又達曰,今日賓廳坐起日次,而殿座相値,頉稟。令曰,知道。
又達曰,今日賓廳日次,旣已頉稟,所當持公事入對,而殿座相値,頉稟。令曰,知道。
藥房提調李昌壽,副提調元仁孫啓曰,伏未審夜來,聖體調攝,若何?親臨試藝,連日勞動,寢膳諸節,不至有損乎?湯劑煎入貼數,已盡於昨日,臣等卽與諸御醫入侍,診察聖候,議定繼進當否爲宜,臣等不任區區伏慮,敢來問安,竝此仰稟。答曰,知道。氣則一樣,建功湯加劑五貼以入,下敎日入侍,宜矣。
中宮殿,藥房口傳問安。答曰,知道。
親臨觀武才罷後,政院·玉堂·藥房口傳問安。答曰,知道。
假注書姜趾煥有頉,代以李宗煜爲假注書。
傳于尹東暹曰,明日鞭芻,使之入之矣。更思之,日力似不足,且此是爲唱榜之事,只閑良入之,其餘則馬兵後爲之,慕華館騎芻,亦閑良先爲之。
洪良漢,以刑曹言達曰,具普萬子善國,巨濟府勿限年定配事,命下矣。所當卽爲擧行,而善國時在開城府云。自本曹發關捉來後發配之意,敢達。答曰,知道。
又以成均〈館〉官員,以同知館事·大司成意言達曰,今七月初七日儒生上旬輪次,今月內無故日退行事,曾已下達矣。大提學未差,今月已盡,不得設行之意,敢達。答曰,知道。
鄭尙淳,以武一所差備官意啓曰,臣等試所往來之路,遐方擧子等,擁馬齊訴,以爲京中擧子輩,相聚街路,奪取大弓,不但奪去而止,侮其無勢,恣意歐打,至有被傷濱死之境云。事甚驚駭,嚴飭羅卒,各別禁斷矣。今日開場試取之時,擧子鄭義傑·鄭義中·李萬祐等,不有臣等前後嚴禁之意。義傑·義中,奪取忠州人李泰圭之大弓,亂打不已,亦以大箭鏃,無數刺之,流血狼藉,所見驚心。萬祐等勒奪黃州人安景周大弓,幾乎不得應射,似此惡習,曾所未聞。所奪大弓,雖卽推給其本主,如此蔑〈裂〉駭悖之類,若不痛治懲礪,則此後遐鄕擧子,將無以保有弓矢,得以赴試,亦未免含冤空歸之弊。事之駭然,莫此爲甚。鄭義傑·鄭義中奪弓打人之罪,李萬祐成群奪弓之罪,竝令該曹從重科罪,以懲日後,其所作梗奪弓者,本非萬祐一人之所爲,同心奪弓者,萬祐決無不知之理,亦令秋曹現出姓名,一一嚴治,以礪惡習,何如?上曰,允。
以全羅監司狀達,咸悅居格軍李大隱老味等渰死事,令于洪良漢曰,渰死人等,令本道恤典擧行。
以忠淸監司狀達,八月令生松茸進上,限內不得封進,惶恐待罪事,令于洪良漢曰,勿待罪事,回諭。
以京畿監司申本,領府事兪拓基月廩不受事,令于洪良漢曰,令本道更爲輸送。
以全羅監司狀達,新除授江原監司李基敬病重上去不得事,令于良漢曰,調理上來事,回諭。
己卯七月二十九日卯時,上御春塘臺親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,注書朴相老,假注書姜趾煥,記注官朴宗亮,記事官李之晦,以次進伏訖。上曰,騎芻畢後,馬上才先爲之。領相金尙魯進曰,連日勞動,聖體,若何?上曰,安過矣。寢睡,亦何如?上曰,亦安矣。上謂領相曰,昨日應製,禮房承旨居魁,可謂奇特矣。上又謂尙魯曰,趙榮進能於四六乎?尙魯對曰,臣雖不見其所作,而着勤做工者矣。上曰,近觀其人,爲人圓熟可用矣。尙魯曰,實是可用之人也。登第雖晩,臣等亦謂可以致遠云矣。左副承旨鄭尙淳曰,今當頒賞之時,兵曹參判蔡濟恭,尙不入來,請推。上曰,勿推,使之斯速入來。上曰,今方頒賞,都承旨使之入來頒賞,可也,史官傳命。上又謂史官曰,都承旨催促入來。上曰,假注書誰人耶?鄭尙淳曰,姜趾煥也。尙魯曰,姜啓溥之孫行,而文章士姜奎煥之再從也。又曰,溥字之子行,乃柱字,而柱子之子行,卽煥字也,尙淳曰,能文章軍資監正知製敎錫圭之曾孫,而承文正字浚溥之孫也。尙魯曰,然則其直派,連有顯職矣。
藥房提調李昌壽進曰,夜來蒸鬱,聖體調攝,若何?上曰,安過矣。又曰,連日勞動,不瑕有傷損之節乎?上曰,安矣。又曰,臣等不得診察聖候者,已至二十餘日,區區伏慮。上曰,止之。仍進御湯劑。上曰,莫重頒賞之時,誤爲擧行,記過中官,竝爲拿入。上曰,莫重親臨觀武才時,當該中官擧行之事,甚多駭然。今番則姑爲參酌,而後有如前之弊,則當依法惕念擧行事,分付。
七月二十九日未時,上御春塘臺。親臨觀武才入侍時,假注書李宗煜,追後進伏。上命禁衛大將具善復,令一武士,騎雙馬於帳殿前周馳。上使善復問曰,汝曾往日本者耶?對曰,然。上稱善之。兩武士舞槍躍馬交戰,一人生擒,一人縛致帳殿前。上命善復問其姓名,被擒者對曰,林弼之子耳。上聳聽曰,林弼之子耶?弼善爲舞槍耳。上命賜生擒者木一匹,賜等上上。上曰,林弼之子雖被擒,以弼之子故,亦賜木一匹。上曰,設場多日,慕華館命立十二貫革,明日內出榜,擇其直赴者,爲先啓聞。上曰,明日唱榜事,分付。上命兵曹判書趙雲逵,使宣傳官及守門將武兼各二人,馬上用月刀,以試其藝。領議政金尙魯曰,竝令把摠以上,試之,何如?上曰,依爲之。上召雲逵曰,今此觀武才入格比較者,出送于慕華館比較,可也。上曰,今番謁聖觀武才,無論元榜直赴,公服與馬,一體許給事,分付。上曰,當該中官,不當稟而稟,中官拿入,拿入後分付拿出。上問雲逵曰,月刀超等者幾入?雲逵曰,鄭克濟·李晟,上上超等耳。上曰,禁衛把摠駭異,記過事,分付。上曰,禁衛把摠·黃演拿入。上曰,汝不能用月刀,而何爲擧案耶?當依例決棍,而酌處拿出。上曰,若黃演者苟差將官,當該大將,從重推考。尙魯曰,今日水刺之節,從前滯症,若何?上曰,如常。尙魯曰,嶺南道臣,以梁山郡守李賢汲,雖因殺獄罪人見失事,不得已依例罷黜,而本郡陳田及寺奴婢査正方張,此時失此善治守令,誠極可憫,狀請仍任矣。李賢汲聲績旣著,而邑務民事,又如此則道臣之請仍,事勢固然,特爲仍任,何如?上曰,勿罷,仍任,可也。上曰,明日殿座時刻,以卯初初刻爲之。上召具允明。上曰,卿之祖子孫,俱爲同朝,甚喜。允明曰,臣之子,日昨奉承上敎而歸,臣世受罔極之恩,感泣而已。上曰,今番放榜時,天童只給原榜事。出榻敎上曰,陵幸時雲寶劍,以今番侍衛仍,摠府一體擧行事。出榻敎諸臣遂退出。
上在昌德宮。常參以代理停,經筵停。
洪良漢達曰,大司憲徐命臣在外,執義未差,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
親臨觀武才罷後,政院·玉堂·藥房口傳問安。答曰,知道。
傳于鄭尙淳曰,殿坐後,當卽爲頒賞,號令依此擧行,騎芻當先射,不爲整齊。
吏曹口傳政事,檢閱金載順單付。
趙榮進達曰,檢閱金載順旣已付職,卽爲牌招入直,何如?令曰,依。
洪良漢達曰,新除授藝文館檢閱金載順,時在京畿高陽地,斯速乘馹上來事,下諭,何如?令曰,依。
吏曹口傳政事,以李彦衡爲兵曹參知。
左議政申晩四度呈辭。傳于趙榮進曰,安心調理事,遣史官傳諭。
傳于趙榮進曰,唱榜則有軒歌,三明日爲之,而幾年觀武才頒賞,命官爲之,豈爲三軍之意乎?明日頒賞,當親臨,時刻以卯初初刻爲之。只頒賞,曾有慶德宮已行之例,大臣入侍,將臣待令安徐,依頃年庭試例,侍衛入直擧行,前排待令,亦爲安徐,承旨皆入侍。
洪良漢,以戶曹言達曰,依令旨,左議政申晩,來八月朔祿俸,令倉官輸送于本家,則以爲方在祈免之中,而晏然受祿,義所不敢。雖有令倉官輸送之下令,不得祗承,惶恐俟罪云。祿俸不爲領受,何以爲之?敢稟。令曰,令倉官更爲輸送。
又以義禁府言達曰,瑞山郡守宋德中,以宣惠廳粘目,憑閱處之事,徽旨達下矣。宋德中時在任所云。依例發遣府羅將,拿來,何如?令曰,依。
八月初一日卯時,上御春塘臺。親臨觀武才入侍時,行都承旨元仁孫,左承旨尹東暹,右承旨金光國,左副承旨鄭尙淳,記事官朴相老,假注書李宗煜,記事官朴宗亮·尹泰衡,以次進伏訖。光國曰,翰林李之晦身病,不得入侍,何以爲之?上曰,連日頉稟駭然,當該承旨遞差。出榻敎上曰,承旨有闕代,兵曹參知趙榮進除授,牌招察任。上曰,參知有闕代,口傳擧行。上曰,中官記過。上曰,記過中官拿入。上曰,屢次做錯,當依法,而方多有事,特爲斟酌,各別操心分付,拿出。上曰,兵曹參知李彦衡牌招事。出榻敎上曰,前排立於前列,爲先頒賞。兵曹判書趙雲逵曰,月刀入格賞格,當下兵曹乎,下戶曹乎?上曰,下兵曹。上命禁衛大將具善復,分付各軍門敎鍊官,頒賞時,如有違錯者,令武士伏地。上親製映花堂銘一句,命大臣·侍臣及儒臣賡聯各一句,旣訖。上命仁孫讀之。上曰,趙明鼎所製太康無逸之語,正是予意,特賜虎皮一令。上召編次人入侍,親製觀武才記懷,命仁孫書之。上曰,訓鍊差備官方俊興,自首可尙,特賜上弦弓一張。上曰,明日晝講爲之。上曰,無酒豈不愈乎?如此之時,若有酒,則軍士豈無相鬨者乎?善復曰,罔非禁酒之效耳。上曰,莫重下敎,做錯擧行,當該命官,從重推考。上曰,慕華館騎芻未畢,唱榜明日爲之,晝講再明日爲之。上曰,內試射時,武藝別監金世泰·金興泰,御前前排李振蕃·張俊興·金海重·朴莫乭鳥銃三中入格,竝直赴殿試。雲逵曰,慕華館兩技初試者,一技則先入,春塘臺試射擧子,應射于春塘臺,未及還慕華館,而慕華館命官,遽爾呼不,故擧子等齊聲白活,何以爲之?上曰,業已申飭,何用若是?上曰,今者觀武才,其意何在?今聞慕華館呼不之類甚多云,而其中駭然者,春塘臺應射之人,其在事體,不可不飭。當該命官,從重推考。諸試官罷職,堂下試官,先罷後拿,呼名官,令兵曹決棍,呼不人,一體試取事,分付。上曰,鞭芻比較直赴人,爲先別單書入。上曰,騎芻已備待,則卽爲呼名以入。上曰,唱榜之若是做錯,專由乎馬兵稽射之致,莫重下敎,誤覩擧行,當該命官,從重推考。唱榜旣定再明,餘試者亦不多,整齊芻馬,從容呼名,其令盡才。上曰,武兼金廣允,以義州武弁,身手可觀。今已加資,令該曹卽爲五衛將備擬,其令帳殿謝恩。嶺南勸武人曺學臣,近者嶺武不爲錄用,凋殘特甚。故雖有南行將官申飭之命,豈惜遐方,先命軍門調用。今已哨官。噫,南行內乘,豈獨京武之窠?提調旣承下敎,亦爲明日口傳備擬,唱榜後謝恩。都監哨官郭禎垕,亦令銓曹,一體口傳調用,富寧武弁張齊斗,頃已召見,令銓曹調用,尙不調用。申飭該曹,隨窠調用。出傳敎上曰,噫,頃者別試,科名何?予心一倍,追憶丁丑,今日觀武才,豈夢想所到?六日之內,一不命官,意蓋此也。因陟降眷恤三軍之盛意,皆已日淸,陟降若是眷恤,而予豈無仰答?合五慶庭試,亦是陟降之攸賜,其豈異哉?今番三榜,特爲除榜。出傳敎上曰,人君之道,不過勸懲。黃演旣已汰去,則御營騎士將李晟,摠戎把摠鄭克濟,俱爲超等,其涉可尙,令該曹特爲右職調用。上曰,慕華館試官處分代文試官,以洗馬臺文試官受點人爲之。武試官,帳殿技藝試官受點中,以田雲祥·李潤成爲之,只堂下試官擬望。上曰,以予心氣,連日勞攘之中,幾乎做錯。明日卽儲慶宮·毓祥宮秋享齋日,而誤命唱榜,若非承宣提醒,予心何能擧其職?右承旨鄭尙淳,特賜虎皮一令。上曰,明日秋享祭齋日相値,殿座時刻安徐,春塘臺頒賞,命官擧行,承旨二人頒賞,再明日唱榜時刻,以辰正初刻爲之。諸臣遂退出。
上在昌德宮。常參以代理停,經筵停。
尹坊達曰,大司憲徐命臣在外,執義未差,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
傳于元仁孫曰,右副承旨連爲留院入侍,同副留院。
親臨觀武才罷後,政院·玉堂·藥房口傳問安,答曰,知道。
趙榮進達曰,卽者左贊讀李普溫,以其親病,陳書徑出,原書以秋享祭齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
兵曹口傳政事,以李彦爲宣傳官,曺學臣爲兼內乘。
洪良漢,以兵曹言啓曰,因山時領役部將,祔廟時神輦侍衛及領役部將之柳葉箭·騎芻二中入格人,直赴殿試事,命下矣。各人等姓名別單修入,而待直赴判下,元榜中一體修正之意,敢啓。傳曰,知道。
八月初二日卯時,上御春塘臺親臨頒賞入侍時,行都承旨元仁孫,左承旨尹東暹,右承旨鄭尙淳,右副承旨洪良漢,記事官朴相老,假注書李宗煜,記事官金普淳·李之晦,以次進伏訖。上曰,幾年後親臨觀武才,而挾侍承傳色,與若而人外便處內房,今日承旨皆入侍,則中官宜皆待令,而便處其家,一體從重推考。內侍府行首中官掌務中官,記過待令。上曰,中官拿入。上曰,當依法而今日以齋戒斟酌,拿出。上曰,晝講再明日爲之,時刻旣入,置之。出傳敎上曰,昨日慕華館呼不者,何以爲之?元仁孫曰,當初試官本意,今日食前,欲爲試之,而擧子等未了其意,自來白活云云。上曰,今聞,異於昨聞,昨日試官處分下敎置之。上命禁衛大將具善復曰,頒賞時,如有違錯者,卽令軍士伏地,軍士有疊受賞木者,伏地自首。上曰,彼事奇哉奇哉。善復曰,方頒賞,而都監軍士未盡入來。上曰,爲先點考,且使起居焉。上召善復曰,方有試擧之物,各軍門有力者,待令事,分付。上命守禦軍,列立於白蓮池邊,行軍禮。又命摠戎軍行軍禮,上出六十斤鐵槍,命武士擧之,敎鍊官尹潭先入。上曰,此乃寧越軍士也。曾於點燭時,予親見之,奇其狀貌,特陞敎鍊官矣。遂引見潭,命擧鐵槍。趙緯鎭能用槍,上以其曾經水使,特賜體器及筒箇,朴再河亦曾經閫帥者,上嘉其自來擧槍,特賜弓矢。上曰,沈東尙分付銓曹,邊地調用。上曰,朴尙復以八壯士之孫,爲人純實,駕後徐好進三朝有功人之孫,竝特差別軍職。禁軍李仁培爲人可用,曾已知之,一體軍職差下。上曰,昨日下敎中,再字以三字誤下,原下敎中三字,以再字更書。上曰,明日唱榜,一依殿庭唱榜例擧行,殿座三嚴,以卯正三刻爲之。上命善復曰,西北之人入格上等者,抄而上之。上召西北軍士各四人,問其技藝入格高下,領役部將騎芻二中者,八人伏地。上曰,有戊申舊例,竝許賜第。元仁孫曰,政事畢試後待令,何以爲之?上曰,政事今雖畢試,日已暮,再明日爲之。上令善復下諭于階下前排曰,御前前排,則陵幸往返時,皆有賞賜,爾等自乙亥勞役一般。今御前前排,旣已受賞,爾等亦令兵曹賜木一匹。上曰,掌務官金泰柱勤幹,特賜弓一張。具善復曰,今春動駕時,命拿摠戎中軍,而不用標信信箭,只下口傳,分付。其時臣聞此命,不覺心驚身戰。大抵軍中拿來,必須標信及信箭,然後可以奪符,不然則安知中間之作奸乎?上曰,是矣。頒賞罷後,諸臣遂退出。
上在昌德宮。常參以代理停,經筵停。
自辰時至酉時,日暈。
鄭尙淳達曰,明日常參取稟。令曰,停。
洪良漢達曰,大司憲徐命臣在外,執義未差,掌令任鏡觀武一所進,南彦彧在外,持平姜必履武二所進,南玄老在外,今日以監察茶時之意,敢達。令曰,知道。
傳于鄭尙淳曰,承旨先詣後,前刻。入之。
親臨放榜罷後,政院·玉堂·藥房口傳問安答曰,知道。
尹坊,以內乘,以一二提調意啓曰,內乘曺學臣,時無職名,令該曹口傳付軍職,冠帶常仕,何如?傳曰,允。
又以慕華館差備官,以命官意啓曰,殿試事體,至嚴且重,而今日鞭芻試取時,一內禁軍朴,以禁衛營騎士吳世完換代鞭試,二內禁軍柳弼星,以出身金二文換代鞭試,現捉於試所,事極驚駭,其罪狀令攸司依律勘處,何如?傳曰,允。
八月初三日卯時,上御春塘臺親臨放榜入侍時,行都承旨元仁孫,左承旨尹東暹,右承旨鄭尙淳,左副承旨尹坊,右副承旨洪良漢,記事官朴相老,假注書李宗煜,記事官金普淳·李之晦以次進伏訖。上曰,率榜從明政門入。上命良漢曰,文科從東階下,武科從西階下,兩行隨駕事,分付。上親製春塘臺唱榜日記懷,命仁孫書之,召編次人趙明鼎,蔡濟恭刪正。兵曹判書趙雲逵曰,擧子池成龍,落漏於科記,何以處之?上曰,慕華館鳥銃試官,從重推考。當該差備官,令該府科治事。出榻敎上率文武科出身,至明政門。上入大內,諸臣遂退出。
上在昌德宮。常參以代理停,經筵停。
鄭尙淳達曰,明日常參取稟。令曰,停。
洪良漢達曰,大司憲徐命臣在外,執義未差,掌令任鏡觀武一所監試官進去,南彦彧,持平南玄老在外,姜必履武二所監試官進去,今日以監察茶時之意,敢達。令曰,知道。
趙榮進達曰,新除授春坊官員,待下批牌招,而闕門已閉,待明朝出牌之意,敢達。令曰,知道。
藥房提調李昌壽,副提調元仁孫啓曰,伏未審夜來,聖體調攝,若何?累日試藝,昨又親臨放榜,勞動之餘,寢膳諸節,不至有損乎?今日雖非日次,旣以不可不入診之意,筵稟蒙許。臣等卽與諸御醫入侍,詳察聖候,議定湯劑繼進當否爲宜,臣等不任區區伏慮,敢來問安,竝此仰稟。答曰,知道。當下敎于入侍矣。
中宮殿,藥房口傳問安。答曰,知道。
傳于鄭尙淳曰,今日晝講停。
假注書李宗煜改差,代以申益彬爲假注書。
事變假注書趙文宇有頉,代以鄭履玉爲事變假注書。
元仁孫啓曰,假注書申益彬,事變假注書鄭履玉,時無職名,令該曹依例付軍職冠帶常仕,何如?傳曰,允。
鄭尙淳,以侍講院言達曰,陵幸不遠,祗迎時宮官,不可不備員,而且問安官,無以分排,事甚未安。兼弼善李世澤在外,司書鄭述祚,以親病陳書受由,兼司書·兼說書俱未差,在外人員及受由人員,似當有變通之道。令政院稟旨擧行,與未差之代,後日政一體差出,待下批仍卽牌招,以爲備員進參,弼善閔塾,旣有只推之令,卽爲牌招察任,何如?令曰,在外人及受由人員,竝改差,閔塾牌招。
以弼善閔塾牌不進罷職令旨,令于趙榮進曰,推考徽旨捧入。
傳于趙榮進曰,尙未展謁,只備于予,於予心何?今番元良往來時祗迎,皆仁政門外爲之。
有政。吏批,判書閔百祥進,參判金致仁進,參議洪樂性除拜後,在外未肅拜,同副承旨趙榮進進。
吏批啓曰,成均館學諭金重楚,除授後過限未肅拜,依例罷職,何如?傳曰,允。
以洪樂性爲吏曹參議,柳思欽爲執義,以李弘稷爲獻納,以金華鎭爲修撰,李明煥爲兼司書,朴聖源爲左翊善,李慶甲爲工曹正郞,申景濬爲兵曹佐郞,金坦行爲司評,韓光綮爲南部都事,李彦章爲尙瑞副直長,柳萬健爲豐基郡守,具宅柱爲興海郡守,李聖中爲安陰縣監,鄭僑良爲靈山縣監,鄭坊爲司書,鄭光漢爲兼弼善,文始龍兼養賢庫直長,鄭晩淳爲兼文學,梁山郡守李賢級仍任事承傳。
兵批,判書趙雲逵病,參判蔡濟恭病,參議柳謇病,參知李彦衡入直進,同副承旨趙榮進進。
兵批啓曰,五衛將洪重厚,素患痰癖之症,近甚危篤,忠翊衛將李禧仁,重得傷寒,時月之內,萬無起動之勢,俱爲呈狀乞遞。身病旣如此,則有難等待其差復。竝姑改差,何如?傳曰,允。
副護軍尹秉淵·金廣允·李壽德·任㻐,副司直朴相德·金光國·朴起采,副司果洪趾海·金普淳·李之晦·鄭述祚,同知單金錫祿,僉知單成胤燁。
趙榮進,以內乘,以一二提調意啓曰,內乘金致龜呈狀內,以爲積日奔走之餘,病狀猝重云,當此陵幸迫頭之時,不可等待其差愈。內乘金致龜,今姑改差,其代令該曹口傳差出,何如?傳曰,允。
又以武一所差備官,以試官意啓曰,今此庭試初試規矩,依聖敎,以附禮別試初試例,六兩三矢百十步,柳葉箭一巡二中,片箭一巡一中試取。今已畢試,將爲出榜,而俱三技入格,只二十三人,許多元額,無以充數。取考前例,則別試初試時,旣有二技稟旨陞附之例,今亦依此例,以二技入格之類陞付,何如?傳曰,允。
又以武二所差備官,以試官意啓曰,今此庭試初試規矩,依祔太廟別試初試例,六兩三矢百十步,柳葉箭一巡二中,片箭一巡一中試取。今纔畢試,而俱三技入格,只有一百十八人,元額無以充數。取考前例,則別試初試,旣有二技稟旨陞附之例。今亦依此例,二技入格之類陞附,何如?傳曰,允。
修撰南綺老書曰,伏以,臣於直中,得聞臣母宿病,挾感添加,寒熱迭作,頭疼兼發,飮啖專却,眞元益下,諸般症情,俱係危劇,而身滯直廬,旣無須資之路,情急歸護,自速擅離之罪。伏乞睿慈,俯賜矜諒,亟遞臣職,仍治臣罪,以便救護,以肅朝綱,不勝幸甚。答曰,覽書具悉。爾其勿辭,救護母病焉。
鄭尙淳啓曰,卽者修撰南綺老,以其親病,陳書徑出,原書纔已捧入,所當直捧禁推傳旨,而此與無端徑出有異,推考警責,何如?傳曰,允。
江華留守元景淳書曰,伏以,臣有至悲至切之情,早欲陳聞於貳極之下,而嚴畏不敢發者久矣。今則衰病漸痼,有不可一向遷就者,玆冒僭猥之誅,輒申哀籲焉。念臣賦命險釁,獲戾神明,年迫六旬,無一箇子女,孑然孤寄,形單影隻,生民之窮,萃於一身,誠恐一朝溘然,則父母香火,靡所付托,人情到此,寧不悲?況臣偏母望七之年,病委床席,以臣後事之未定。晝夜疚懷,尤不容一日徐緩,欲以臣再從弟前參議臣景濂第二子名羽孫爲臣子,宰臣立後,有陳書之例,玆敢冒死煩控。伏乞离明,哀憐而矜許焉,臣無任云云。答曰,覽書具悉。書辭,令該曹考例,稟處焉。
己卯八月初四日申時,上御養心閤。藥房入診入侍時,藥房提調李昌壽,副提調元仁孫,記事官朴相老,記注官朴宗亮·安正宅,醫官金履亨·方泰輿·李以楷·金履貞·李世珪·鄭允協·金福齡,以次進伏訖。昌壽進曰,日候陰冷,聖體,若何?上曰,八日觀武才,只進粥水刺而親臨,昨日又觸風氣甚惡,外感亦入,宿痰流注腰腹間,堅結不發,故運勢甚艱,牽引難堪,終夕昏憊善睡,不能起坐,今始召卿等也。昌壽曰,伏承下敎聖候違豫,臣等下情驚慮曷極,卽令醫官診察,何如?上曰,兪。履亨入診退伏曰,脈候比前太沈,度數不均,外氣亦凝結不解矣。泰輿·以楷·世珪·允協·福齡以次入診退伏,所奏如履亨同焉。上曰,小便赤濁,亦艱澁,口味亦不開,今日無所進服矣。昌壽曰,卽令醫官議藥當否,何如?上曰,兪,履亨曰,加減五積散,進御似好。泰輿·以楷·世珪·允協所奏同焉。上曰,加減五積散,自今日煎入。出榻敎昌壽曰,臣等率諸醫,直宿本院,何如?上曰,何必至於直宿。恐有動於人心,明若不差,當依所請。仁孫曰,本院直宿,雖不爲之,臣入直東壁,只令兩首醫,入直內局,何如?上曰,依爲之。命書之曰,湯劑更爲議定,而此不過氣憊而然。噫,慰聳三軍武士,豈可使爲君用心乎?政院問安勿爲事,分付。又命書之曰,噫,追惟暮春,心若奮飛,而仰體昔年盛意,朔日謁陵,更命擇日,心猶憧憧。噫,於昨冬,豈意今行觀武才,九年之後,無一日命官暫行,氣恐若何?朔拜之時,氣若難强,當行於十五日事,旣已奏殿。今日氣憊,近乎先見,明雖差愈,過一日,兩日,侵夜,豈孔聖答孟懿子之言乎?十五日何日,卽誕彌之節也。雖然更定又定,其於此日,事異昔年,隨事興懷,一倍此心,外方自待令者,預爲分付,然後可無窘束,謁陵,更定十五日事,分付儀曹。出傳敎遂退出。
上在昌德宮。常參以代理停,經筵停。
藥房都提調李,提調李昌壽,副提調元仁孫啓曰,冷雨通宵,伏未審夜間,聖體調攝,若何?五積散進御之後,氣憊之候,其有差勝之勢乎?寢睡之節,亦何如?臣等卽與諸御醫,趁早入侍,詳察症候,議定繼進當否爲宜。臣等不勝終宵憂慮,敢來問安,竝此仰稟。答曰,知道。當下敎于入侍矣。
藥房口傳啓曰,雨歇陰濕,晩後,聖體調攝,若何?五積散其已進御,而諸節益有差勝之勢乎?臣等依稟定,與諸御醫,更爲入侍,診察爲宜,惶恐敢啓。答曰,詣閤。
鄭尙淳達曰,明日常參,取稟。令曰,停。
又達曰,今日持公事日次入對,而上候欠寧,頉稟。令曰,知道。
洪良漢達曰,大司憲徐命臣,執義柳思欽,掌令南彦彧在外,任鏡觀武一所監試官進去,持平姜必履武二所監試官進去,南玄老在外,今日以監察茶時之意,敢達。令曰,知道。
尹坊,以都摠府言啓曰,今日入直內三廳,武兼·禁軍及軍兵等,當爲中日習射,而雨勢如此,不得爲之之意,敢啓。傳曰,知道。
鄭尙淳,以弘文館言啓曰,新除授修撰金華鎭,時在京畿長湍地,經筵入番事緊,請斯速乘馹上來事,下諭。傳曰,知道。
又以侍講院言達曰,本院弼善閔塾,旣有只推之令,卽爲牌招察任,何如?令曰,依。
又以講書院言達曰,本院新除授左翊善朴聖源,除拜之下,不爲出肅,卽爲牌招察任,何如?令曰,依。
傳于元仁孫曰,藥房入診,領議政金尙魯同爲入侍。
兵曹口傳政事,以鄭翼濟爲兼內乘。
元仁孫,以司饔院官員,以監膳提調意言達曰,江原道八月朔進上,今日來到,故捧入而物種中,大殿所封生銀口魚,擧皆腐傷。雖緣日氣不適之致,而莫重享上之物,爲此腐傷,事甚未安。不得已退送,以爲改封進,而當該封進官,從重推考。道臣亦難免不能檢飭之失,推考。陪持人,令攸司科治,何如?令曰,依。
又達曰,假注書申翼彬,身病猝重,勢難察任,今姑改差,何如?令曰,依。
又達曰,事變假注書鄭履玉,身病猝重,勢難察任,今姑改差,何如?令曰,依。
假注書申翼彬改差,代以尹師國爲之,事變假注書鄭履玉改差,代以李永中爲之。
傳于趙榮進曰,噫,八日臨帳殿,專爲武士三軍,李明煥若以雖爲三軍,何不自護云,則猶可也。敢以三軍不足恤之意,肆然以陳,奚徒詛我卅載苦心?此言若行,日後視軍,是若奴隷,不可氣稟麤粗而置。李明煥訓局從事官作闕差下,一以使知三軍之苦,一以謝武士三軍,雖然此人欠於綜核,久任則該營軍,必受弊,過動駕後差代。
以承傳色,口傳下敎曰,中官處分,旣下敎,奚徒中官?予自恧焉。儒臣之以此勉戒是矣,而大臣敦諭,一儒臣焉敢請乎?雖由於氣稟,殿陛不嚴,李明煥特遞其職,以尊國體。
又以承傳色,口傳下敎曰,俄者下敎中,大臣敦諭四字,以謝過大臣,改書出。
備忘記,儒臣有闕代,李瀰除授,與金華鎭一體牌招察任。
又傳于趙榮進曰,爲三軍之餘,思此奏惟昨冬,寢尤不能,强坐書下,卽爲分付都監,今日啓下。
趙榮進,以義禁府言達曰,慕華館觀武才試所啓辭,據刑曹達辭內,出身吳世完·金二文等,移本府處之事,依下矣。吳世完·金二文等,今方待令於本府,卽爲拿囚之意,敢達。令曰,知道。
又以義禁府言達曰,慶尙·忠淸·平安三道監司狀達,據刑曹粘目內,昌寧縣監高裕,鎭岑前縣監宋徵相·權掞·金景祖,黃海道虞候蔡挺夏等,移本府處之事,達下矣。高裕時在任所,宋徵相下去懷德地,金景祖在於鎭岑地云。依例發遣府羅將,竝拿來,而權掞曾已身故勿論。蔡挺夏時在任所,交代後,發遣府書吏拿來,何如?令曰,依。
洪良漢,以刑曹言達曰,慕華館觀武才武所啓辭內,殿試事體至重,而今日鞭芻試取時,一內禁軍朴槼,以禁衛營騎士吳世完換代鞭試,二內禁軍柳弼星,以出身金二文換代鞭試,現捉於試所,事極驚駭,令攸司依律勘處,何如?傳曰,允事,命下矣。其中吳世完·金二文等,係是出身,非本曹所可勘斷者,移義禁府處之,何如?令曰,依。
以平安監司狀啓,巡到兵營時,兵使·虞候俱不出待,紀律不能素嚴之致,惶恐待罪事。傳于趙榮進曰,勿待罪。
又以平安兵使狀啓,道臣狀聞,請罪,秋操與都試,不敢晏然擧行,惶恐待罪事。傳于趙榮進曰,勿待罪。
己卯八月初五日卯時,上御養心閤。藥房入診,領相同爲入侍時,領議政金尙魯,藥房都提調李,提調李昌壽,副提調元仁孫,記事官朴相老,記注官朴宗亮·李益普,醫官金履亨·方泰輿·李以楷·金履貞·鄭允協·金福齡,以次進伏訖。上命仁孫書曰,今爲設席,而當設不設,當該中官,從重推考。出傳敎尙魯曰,幾日勞動,安得不傷損乎?上曰,八日親臨,酬應浩多,左酬右應,殆無片時閑暇。卄二次對,亦强力爲之,頒賞時亦强力臨之。故氣憊不振,宿痰又復凝結下腹,運用甚難。今則外氣少,而痰氣多,昨進建功湯,亦有效矣。上曰,卿應聞此,必入來,右相亦入來可幸。曰,夜來寢睡,何如?上曰,昏沈故善睡矣。曰,粥飮進御,湯劑亦連進御乎?上曰,進粥水刺後,思食之念始生。曰,醫官入診,何如?上曰,唯。履亨入診退伏曰,脈候比昨有勝,沈數虛軟,度數不均,則如昨一樣矣。泰輿·以楷·允協·福齡,以次入診,所奏與履亨同焉。上曰,加減五積散一貼,更爲煎入。出榻敎履亨曰,五積散一貼,朝前進御,夕又更診,建功湯一貼,更爲兼進好矣。上曰,依爲之。上曰,右相今始入來,所患差勝乎?曰,臣於病伏昏憒之中,昨聞提調所傳,驚遑入來,而本院直宿,恐不可已矣。上曰,從當夬復,何必直宿?其止之。上命書之曰,其雖問候,此一時之氣,且無直宿之事,新恩游街勿禁。又命書之曰,冬至使拜表,十月內更爲擇入事,分付。出傳敎上曰,世孫,國之本也。此時講官,當宜另擇,而翊善首望,朴盛源則不合,副末望之人,亦無所勝。故雖點下首望,而當該堂上,從重推考,可也。厥兄朴正源,可合講官,而朴盛源不可合也。曰,非朴盛源,乃朴聖源矣。尙魯曰,朴聖源文學優有,實合久任於講官矣。上曰,果若聖源,則乃得人,久任之,可也。該堂重推勿施。又命書之曰,合五慶庭試後,旣經三榜,翰圈事,分付。出傳敎上曰,左相呈辭,今至幾度,而不允批答,亦幾次乎?仁孫曰,初度特諭後,今至五度,而皆以安心調理爲批矣。上曰,然乎?命書之曰,左相五度呈辭,不允批答。又命書之曰,左相初度特諭,二度三度四度,依舊例皆命不允批答,而中官誤傳,無製入之事,故心甚訝之,意或遲滯。今日乃知,事之寒心,莫此爲甚,當該中官,令該府處之。身爲承傳色中官,近十日殿坐,佯若不知,畢試後昨日入侍,慢蹇之習,不可不嚴懲。當該中官朴鳳興,令該府從重勘處。出傳敎諸臣以次退出。
己卯八月初五日申時,上御養心閤。藥房入診入侍時,都提調李,提調李昌壽,副提調元仁孫,記事官朴相老,記注官朴宗亮·李益普,醫官金履亨·方泰輿·李以楷·金德崙·金履貞·鄭允協·金福齡,以次進伏訖。曰,日間靜攝諸節,更若何?上曰,痰氣猶存,腰下無力,辛酸正苦矣。曰,睡候,何如?上曰,不安寢矣。曰,米飮水刺,種種進御乎?上曰,口味甚惡,亦厭進矣。曰,下情誠憂慮萬萬矣。醫官許礈·李泰遠,方來待閤外,使之入診,何如?上曰,注書召入。臣相老趨出引入。曰,醫官入診,何如?上曰,唯。履亨入診退伏曰,脈候數而不調,如朝一樣,微有滯氣矣。泰輿·以楷·金德崙·礈·泰遠·允協·福齡,以次入診,所奏與履亨同。履亨曰,口味不開,小便赤濁,此是外氣挾痰之致,五積散一貼,更爲進御宜矣。諸醫所奏同焉。上曰,加減五積散一貼,更爲煎入。出榻敎曰,事親事君,其揆一也。其在臣子之道,恐不可不直宿議藥矣。上曰,今無可問之症,其止之。·昌壽率醫官先退。上曰,注書持入政院自省編一卷,入直儒臣入侍。臣相老趨出,持入自省編,引入校理沈履之,修撰李明煥,進伏訖。上曰,予於臥內,心甚無聊,欲聞讀書聲。承旨·儒臣次讀之。仁孫讀序至時乎時乎不再來,履之讀至鑑于我而勉于此,明煥讀至嗚呼其鑑。上曰,文義陳之。履之曰,此是御製,有異經傳,竊想聖心已盡領略,別無仰陳之文義,惟願體行加勉而已。上曰,所陳切至,可不體念,但恐志事未就矣。明煥曰,殿下晩年,又設三講,靜攝之中,又召臣等,欲聞讀書聲,又欲聞文義之陳。臣心不勝欽仰感歎,請自上番所讀章句,先陳文義矣。此篇有敬大臣之訓,而大臣呈辭之三度,不允批答。乃是先朝舊例,而今也左相批答,雖緣中官之誤下,而亦是聖上平日有欠敬大臣之道,故乃有此事矣。上曰,所陳誠是,予聞此言,誠當矣。明煥曰,臣意則以此事狀,宜一諭於左相矣。上曰,已下敎矣。明煥曰,目今蟲災孔酷,八路同然,此時經費,十分宜惜,而今番觀武才時,賞格之優厚,雖出於慰軍民之聖意,而未免太濫。臣於伊日宣仁門外,望見白木之高積,幾乎接天,伊後聞之,已盡用之,又進幾百同數云。如是浮費,曾不小惜,臣實慨然。上曰,所陳誠是,賞賜過濫,予自知之。丁丑以後,始行觀武才,且於領設部將事,予實愴感,在上者如是,可也,在下者爲此言,亦可也。明煥曰,詩不云乎,善爲謔兮,不爲虐兮。新恩呼新來,本非美事,而今也帳殿入侍,亦有呼新來,至及於位居崇高者,帳殿至嚴,何敢如是乎?臣聞此事,不勝慨然。上曰,此則存古風之意也。儒臣所陳,毋或近於詭乎?明煥曰,累日親臨帳殿,慰悅武士,孰不欽仰,而陵幸退定傳敎中,有孔子答孟懿子之語矣。不有聖躬,過自勞攘,致有此靜攝之節,何不思聖躬之保重乎?上曰,予已許身於軍民。明煥曰,聖躬至重,不宜自輕乃如是也。上曰,軍民,亦豈予之軍民乎?此則儒臣之言非矣。明煥曰,何不念大小之別乎?上曰,過矣。明煥曰,俄者志事未就之敎,不敢知聖意所存,敢問何志何事乎?上曰,日暮途窮矣。若聞河淸之期,雖在靜攝之中,亦當蹶然起坐矣。明煥曰,此乃先朝未卒之志事,而河淸之期,在乎天,不在人力。然而只在聖上,毋曰老矣,而益加勉勵焉。上曰,予當體念。諸臣遂退出。
上在昌德宮。常參以代理停,經筵停。
藥房都提調李,提調李昌壽,副提調元仁孫啓曰,雨後涼意稍緊,伏未審夜間,聖體調攝,若何?五積散連爲進御之後,諸節漸益差勝乎?寢睡·水刺之節,亦何如?臣等卽與諸御醫,趁早入侍,詳察聖候,議定繼進當否爲宜,臣等不勝終宵憂慮,敢來問安,竝此仰稟。傳曰,知道。當下敎于入侍,宜矣。
藥房口傳啓曰,晩後聖體調攝,若何?理中建功湯,其已進御,而諸節益有差勝之勢乎?臣等依稟定,卽與諸御醫,更爲入診爲宜,惶恐敢啓。傳曰,入侍。
鄭尙淳達曰,明日常參,上候欠寧,頉稟。令曰,知道。
洪良漢達曰,大司憲徐命臣,執義柳思欽,掌令南彦彧在外,任鏡觀牌不進,持平姜必履武二所監試官進去,南玄老〈在外〉,今日以監察茶時之意,敢達。令曰,知道。
又達曰,憲府連日監察茶時,諫院許久厥達,事甚未安。兩司除在外·武所進去外,掌令任鏡觀,司諫李廷喆,竝卽牌招,何如?令曰,依。以司諫李廷喆,掌令任鏡觀牌不進罷職令旨,令于洪良漢曰,竝推考徽旨捧入。
鄭尙淳,以侍講院言達曰,本院上番,連日姑降入直,事甚未安。新除授司書鄭枋,旣有只推之令,卽爲牌招入直,何如?令曰,依。又以講書院言達曰,本院左翊善朴聖源,旣有只推之令,更爲牌招察任,何如?令曰,依。以司書鄭枋,左翊善朴聖源牌不進罷職令旨,令于鄭尙淳曰,竝推考徽旨捧入。
傳于鄭尙淳曰,騎判同爲入侍。
假注書尹師國有頉,代以鄭槃爲之,事變假注書李永中有頉,代以李賢涉爲之。
元仁孫啓曰,假注書尹師國,事變假注書李永中,時無職名,令該曹依例付軍職,冠帶常仕,何如?傳曰,允。
鄭尙淳達曰,檢閱金載順,自鄕上來,卽爲牌招入直,何如?令曰,依。
傳于趙榮進曰,嶺南御史入來時,使之入侍。
元仁孫,以禮曹言達曰,麗王諸陵,有限三年摘奸之規,今年當次,依前例發遣本曹郞廳摘奸,書達,何如?令曰,依。
又以侍講院言啓曰,本院兼司書李明煥,時無職名,令該曹口傳付軍職,何如?傳曰,允。
兵曹口傳政事,副司果李明煥單付。
趙榮進,以義禁府言達曰,對讀官閔光遇·金敎材·朴志源等禁推事,傳旨啓下矣。朴志源今方待令本府,卽爲拿囚,而閔光遇下去忠淸道忠原地,金敎材下去溫陽地,依例發遣府書吏·羅將,竝拿來,何如?令曰,依。
以黃海監司狀啓,去春夏等殿最,以情地難安,惶隕俟罪事,傳于鄭尙淳曰,勿待罪事,回諭。
副司直朴相德書曰,伏以,殷制已闋,祔廟禮行,聖算無疆,歲回封爵,臣民愴喜,曷有其極?百祿天申,慶休滋至,渭梁之禮載擧,王世孫冊禮,繼以順成。仰惟睿情欣悅,當復如何?仍伏念臣積殃酷罰,冥頑不滅,奄過外制,人理盡矣,俯仰慙痛而已。向者騎省參司,恩命荐加,驚感摧咽,惟有涕淚,跧伏楸下,不敢爲控懇解免之計,迺於夢想之外,銓部之除纔降,晉擢之恩踵下。臣於是拊躬顧今,震悸駭惶,莫省所措。臣以愚蒙淺劣,百不猶人,而早被洪造,踐敭華顯,涓埃未報,醜拙畢露,顧臣本末長短,睿照亦必俯察矣。雖閑司漫職,猶懼其不得稱塞,矧玆二品之秩,卽所謂命德之器,選簡之嚴,自古已然,苟非才望績庸,爲世所推,莫宜居之。今乃以臣之萬萬無似,不問人器之如何,廟剡旣誤,恩點隨辱,此無異於責僬僥以千匀之重,竊恐淸朝重名器之道,不宜若是其屑越也。夫不量才而授官,謂之濫授,不量己而受任,謂之冒受。今若不揣才分,貪榮冒進,則不但臣冥升之爲懼,其爲上累則哲之明,下貽當世之譏,亦豈細故也?且臣險釁餘喘,神精消亡,血氣耗損,重以風痺之症,劇歇無常,雖欲陳力就列,其勢誠難矣。噫,滿盈招損,古人所戒,早發先萎,物理之常。微臣過福之災,雖不足恤,其在天地遂物之仁,豈不思所以成就之也?恩旨之下,不敢久淹,來伏私次,而以情以病,萬無承膺之望,玆敢畢暴肝膈之懇,仰瀆离明之下。伏乞睿慈,俯賜矜察,亟收臣新授職秩,以重公器,以安賤分,不勝萬幸云云。答曰,覽書具悉。日月如流,孝昭殿祔禮順成,愴慕一倍于中,大朝封爵回甲,邦慶無前,賀儀已擧,慶忭曷有其極?今玆陞資,聖意攸在,卿勿過辭調理焉。
左翊善朴聖源書曰,伏以,臣事君無狀,通籍以來,左右觸諱,終始負釁,跼高蹐厚,不能自安者三十年如一日。蓋其賦性愚妄,涉世迂拙,動輒顚沛,迷不知改,今至老病垂死之日,自訟莫及,理宜永刊仕版,俾安餘生,而銓曹不諒,猶復檢擬,天鑑未燭,輒下恩點,前後除旨,一味違逋,罪積慢蹇,冞增兢惶,今此誤恩,又奚爲而至哉?臣誠惝怳悶蹙,莫省所措。噫,天佑我宗祊,惟我王世孫,玉質幼彰,令聞蔚播,冊禮已成,講學方懋,吾東方億萬年無疆之休,實基於斯,遠邇咸忭,跛躄亦聳。臣以胄筵老物,尙今不死,乃於此際,猥叨見職,臣雖不肖,豈不知榮,況伏聞大朝殿下,臨筵垂褒,特命久任,至以勿捧辭單,分付喉院,聖意勤摯,迥出尋常,記注之祕,雖不得詳,恩言所及,感惶無地。竊念講院輔導之職,不特在於章句記誦之末,必也德義素孚,威儀可象,俾有觀感薰陶之益,此非人人所可堪承者。今又委以久居,責以成效,臣未敢知聖上,何所取於賤品,而爲是命也?臣於書筵,曾亦濫廁於久任之列,而涓埃莫報,尤悔徒積,顧此恩命,雖使有學識,而無情勢者當之,猶宜逡巡。況臣以學則蔑蔑無可當之實,以情則萬萬有難强之勢,其何敢憑藉聖眷,居然承膺,益增其孤恩溺職之罪哉?苟非然者,一登講肆,仰瞻岐嶷,以伸延頸之忱,退塡丘壑,臣豈獨無其願哉?昨違召令,恭俟譴何,而睿度天大,罰靳例勘,玆敢隨牌來詣於禁扃之外,略伸情懇,徑還私次,臣尤死罪。伏乞睿慈,亟賜斥罷,仍治臣罪,以安私分,以肅朝綱,千萬幸甚云云。答曰,覽書具悉。爾其勿辭,從速察職。
左議政申晩五度呈辭,不允批答。王若曰,惟忠惟孝,義一體於君親,其止其行,酌兩端於時勢,顧國事有多難者,豈大臣但言私耶?惟卿詩禮家庭,經綸廊廟,吳樞府父子相繼,世濟謙恭,崔吏部兄弟竝輝,門稱孝友,鑑識明透,心自公於銓衡,志操剛方,望實叶於台鼎。自吾相之爰立,乃予弼之弘多,悶朝象之乖離,幾望辛甘之調劑,托軍國之機務,亦見剖決之通敏。申屠嘉之門不受私,能絶報推之謗,李文靖之心無害物,擧稱積慶之家。矧近者圖振勵之辰,卽輔相效寅協之日。向耄期而勖自强之治,政沃左右之輔裨,釐憲度而垂永裕之謨,惟期可否之商確,豈意卿幾年盡瘁之悃,反孤予今日仰成之望?嗟,遐心之莫回,遽巽章之屢上,旨意累累,奚但休告之私,衷情勤勤,專出歸養之懇,引親年於九耋,禮雖有家不從政之言,期績庸於三台,書則著公無困我之訓。苟職務果妨於便養,豈兪音終靳於苦辭?中書訏謨,暇豈無於扇枕?高堂定省,職可兼於調梅。日短之懇玆深,寧忽錫類之意,年至之限尙遠,殊非休官之時。於戲,卿勿煩辭,予不多誥。須審公私緩急之別,毋誤進退辭避之方,揆諸至情,卿豈欲晷刻之離側?屬之大事,予難許宰輔之解官,亟停辭單,勉回遐志,所辭宜不允。故玆敎示想宜知悉。知製敎尹光國製進
己卯八月初六日辰時,上御養心閤。藥房入診,騎判同爲入侍時,都提調李,提調李昌壽,副提調元仁孫,兵曹判書趙雲逵,假注書尹師國,記事官朴宗亮·李益普,醫官金履亨·方泰輿·許礈·李以楷·金德崙·李泰遠·金履貞·鄭允協,以次進伏訖。上曰,新注書誰也?仁孫曰,故翰林尹志和之孫,故監司尹敬龍之子,與藥院提調,爲內外四寸矣。曰,寢睡諸節,何如?上曰,今夜失睡,如前冬差愈之時矣。曰,五積散進御乎?上曰,已服矣。曰,水刺已進乎?上曰,不能進御矣。昌壽曰,汗氣,何如?上曰,時有之矣。昌壽曰,大小便,何如?上曰,如常矣。曰,外感之氣,則何如?上曰,初無外氣之入,今則不可解表,而必一番用扶元之劑,然後可以差減矣。曰,腹部痰結,何如?上曰,一樣矣。曰,口味,何如?上曰,尙苦矣。請診脈,履亨診察後仍曰,度數不調如前,胃氣不足,尙帶虛,五積散不可連進,日再進御,理中建功湯宜矣。上曰,建功湯入桂枝乎?履亨曰,然矣。諸醫次第入診,皆如履亨言。曰,頭痛,何如?上曰,時有之矣。曰,旣議藥,五積散可停止矣。上曰,理中建功湯一貼,煎入宜矣。榻前下敎上曰,病勢如此,而食念全然不起,極爲悶矣。曰,夕後與諸醫,更爲診察,何如?上曰,止之。曰,卽今聖候,尙未康復,臣民焦迫,諸醫又以爲度數之不調如前云,不可不更診矣。上曰,午後當更下敎矣。曰,腰部牽痛,何如?上曰,以此爲苦矣。曰,重蒸水刺,當自外煎進乎?上曰,雖煎入,勿多煎以入,可也。上曰,重蒸水刺之水,則雖服可無效乎?曰,自上旣思重蒸水,則與水澆飯竝進,何如?上曰,水澆則止之,可也。上曰,終夜耿耿不寐者,亦由於陵幸之退定矣,曰,不必過用心慮,待聖候快復後,行幸宜矣。曰,湯劑之煎入,一時爲急。臣等退出。上曰,綾昌君方往何處乎?昌壽曰,以璿錄奉安,往五臺山矣。上曰,騎判進伏。騎判進伏訖。上曰,今番頒賞,無遺漏者乎?雲逵曰,無矣。上曰,朴聖梓,卽外梓宮領役部將乎?雲逵曰,然矣。上曰,公私賤,亦見科乎?雲逵曰,公私賤,無見科之事,而觀武才則見之矣。雲逵曰,今番領役部將二中之類,旣皆直赴,賞不必疊受,渠等所受二中賞格,依例還收,何如?上曰,二中賞,依例還收,他技所受賞格,勿收,可也。出擧條雲逵曰,池成龍旣付標啓下後,可以按寶紅牌矣。上曰,外方儒生,已盡入來乎?雲逵曰,臣曾經嶺伯,故嶺儒或有來見者,皆云盡爲入來矣。雲逵曰,臣極爲惶悚,而前科規矩甚歇,武科多出矣。上曰,今番則欲改規矩矣。上曰,注書取來嗣服後武科庭試規矩,與今番武科榜目,可也。上曰,黃海監司,尙不封進殿最,而江原監司亦不上來耶?仁孫曰,然矣。上命承旨書傳旨。上曰,黃海監司鄭玉申飭之下,狀聞其雖擧行,莫重殿最,其猶稱托,分義事體,俱涉寒心,從重推考。其令卽爲修啓,此後稱托狀聞,勿爲捧入。上曰,往者之事,業已開釋,除拜以後,尙無動靜,此何分義,此何道理?予志固定,決無許遞之理,江原監司李基敬,從重推考。其令卽爲上來,縣道辭章呈巡營狀聞勿捧,師國持入榜目與武科規矩。上曰,承旨讀之。讀至戊辰規矩,則上曰,別置一邊。仁孫讀訖,上命承旨書傳旨。上曰,今番武科殿試規矩,一依乙丑年入耆社慶科規矩擧行事,分付。上曰,三分之規,頗峻矣。雲逵曰,以合五慶大慶言之,則可謂峻矣。上曰,三分頗峻,今番則入格者,必不滿百人矣。上曰,承旨取讀今番武科榜目。仁孫讀之。上曰,只讀姓名·居住·年六十以上,可也。讀至曺姓人。上曰,是曺允成之族乎?雲逵曰,非矣。至金姓人年七十一。上曰,異矣。讀訖。上曰,平壤人多爲之。京亦多爲之矣,上命諸臣退,諸臣以次退出。
己卯八月初六日申時,上御養心閤。藥房入診入侍時,都提調李,提調李昌壽,副提調元仁孫,記事官朴相老,記注官朴宗亮·李益普,醫官金履亨·方泰輿·許礈·李以楷·金德崙·李泰遠·金履貞·鄭允協,以次進伏訖。曰,日間靜攝中諸節,何如?上曰,一樣。曰,口味,亦何如?上曰,口味之苦惡小勝,大小便亦利下,汗氣微發,外感頗和解矣。曰,醫官入診,何如?上曰,唯。履亨入診退伏曰,脈候微帶數意,脾胃脈虛軟則一樣,大體比朝無顯勝矣。泰輿·礈·以楷·德崙·泰遠·履貞·允協,以次入診,所奏同焉。履亨曰,理中建功湯,不可不更進御,宜矣。諸醫所奏同焉。上曰,理中建功湯,更爲煎入事。出榻敎上曰,建功湯日再服,故向也連日勞動,能不至大段損傷,而今番則勞動過多也,酬應浩繁也,風寒重觸也,冷水多進也,以此之故,外氣闖入,宿痰作孽也。曰,只都承旨一人,入直本院,事面苟簡,臣等亦直宿議藥,何如?上曰,今則幾乎尋常,何必直宿爲也?腰下流痰,亦小勝,別無議藥事矣。曰,雖有事爲之不槪於心,當此靜攝中,愼勿用慮,一竝闊略之,是爲調和之道矣。上曰,予無所用心矣。上曰,入直承旨,與儒臣持訓書入侍。出榻敎·昌壽率醫官退出。臣相老趨出,引入同副承旨趙榮進,副校理鄭光漢,修撰鄭遠達,持訓書進伏。光漢讀之,遠達繼讀之,榮進繼讀之畢,上命榮進書曰,昨日欲行晝講而命停,召儒臣,令讀自省編,意蓋深矣。因此料外起端,初處分下敎,其在國體,不可不已,而字句之間,猶有含包。噫,八日勞憊,非私於三軍也。仰體昔年愛恤,故中夜無寐,思之感慨,强坐書下,述編旣云,此等處卽予不能忍耐者也。因晩自省,不覺過中,今日命讀訓書,於第三條禮臣,予心愴然。噫,昨冬恭默,惟思世臣軍民,況於今日人君之大戒句語之不擇。且近密與儒臣,朝夕近君,或執筆入侍,或挾冊登筵,一事忤旨,擧性稟而斷之,於臣雖不敢以此齟齬於君,而於君非徒禮臣之義,豈王者包容之道乎?聞讀不諭,是欺心也。且其初處分,事體則若何,而臥內召見,一語卽遞,孰肯挾冊而進于君乎?旣欲命寢,亦何分二,竝寢昨日李明煥處分之命焉。光漢曰,明煥爲人,本來坦率,故乃有所達不審,而今日下敎,誠不勝欽歎。遠達曰,君臣之間,情如父子,下敎開釋誠過矣。上曰,昔年有賜食玉堂之例,今夜賜饌,中外分受可也。諸臣遂退出。
上在昌德宮。常參以代理停,經筵停。
未時日暈。
藥房都提調李,提調李昌壽,副提調元仁孫啓曰,伏未審夜間,聖體調攝,若何?理中建功湯,連爲進御之後,諸節益有差勝之勢乎?寢睡·水刺之節,何如?臣等卽與諸御醫入侍,詳察聖候,議定繼進當否,爲宜。臣等不勝終宵憂慮,敢來問安,竝此仰稟。答曰,知道。當下敎于入侍,宜矣。
中宮殿,藥房口傳問安。答曰,知道。
藥房口傳啓曰,晩後聖體調攝,若何?煎入理中建功湯,其已進御,而諸節益有差勝之勢乎?臣等依稟定卽與諸御醫,更爲入診,宜矣,惶恐敢啓。傳曰,知道。入侍。
鄭尙淳達曰,明日常參,上候欠寧,頉稟。令曰,知道。
洪良漢達曰,大司憲徐命臣,執義柳思欽,掌令南彦彧,持平南玄老在外,姜必履,掌令任鏡觀牌不進,今日以監察茶時之意,敢達。令曰,知道。
以左議政申晩六度呈辭,傳于元仁孫曰,不允批答。
洪良漢達曰,憲府連日監察茶時,諫院許久闕達,事甚未安。兩司除在外·服制·呈辭入達外,不爲行公人員,竝卽牌招,何如?令曰,依。
以掌令任鏡觀,司諫李廷喆等牌不進罷職令旨,令于趙榮進曰,竝推考徽旨捧入。
元仁孫啓曰,假注書鄭槃,事變假注書李賢涉,時無職名,令該曹依例付軍職,冠帶常仕,何如?傳曰,允。
以司書鄭枋牌不進罷職令旨,令于鄭尙淳曰,推考徽旨捧入。
鄭尙淳,以侍講院言達曰,本院上番,連日姑降入直,事甚未安。司書鄭枋,旣有只推之令,卽爲牌招入直,何如?令曰,依。
元仁孫啓曰,嶺南御史李潭,依下敎來待矣。傳曰,入侍。
傳于趙榮進曰,守令事勿爲頒布,該曹置之。
吏曹,副校理李潭。
鄭尙淳達曰,本院左翊善朴聖源,書批已下。卽爲牌招察任,何如?令曰,依。
尹東暹,以戶曹言達曰,依令旨左議政申晩今八月朔祿俸,更爲輸送于本家,則以爲,晏然受祿,義所不敢,屢度特令之下,竟末由祗承,伏地惶悚,罔知攸措。謹當以一書,仰請處分云,祿俸又不領受,何以爲之?敢稟。令曰,令倉官更爲輸送。
尹坊,以備邊司言達曰,慶尙前左水使具侃,交龜後上來,到忠原地身死矣。返柩時,依例擔軍題給之意,分付湖西道臣,何如?令曰,依。
洪良漢,以義禁〈府〉言達曰,蔚珍縣令許全憑閱處之事,徽旨達下矣。許全時在京畿抱川地云,發遣府羅將,拿來,何如?令曰,依。
以承傳色口傳下敎曰,長番內官吳俊謙,擧措駭然,令該府從重勘處。
校理鄭晩淳書曰,伏以臣於館職,宮官俱帶春秋兼銜,而與承政院右副承旨臣洪良漢,有娚妹應避之嫌。揆以法例,在所當解,乞令該曹照例遞改,不勝幸甚云云。答曰,覽書具悉。書辭,令該曹考例稟處。
領議政金尙魯箚曰,伏以臣以日昨翰苑古風事,致速儒臣筵斥,則於是乎臣訟臣咎矣。近來事,搖手動足,不可不愼,而脣舌之騰,初未周思,藥石之警,誠所喜聞,然言出論思,事關國體,愧訟之極,其何敢厭然仍冒於具瞻之地哉?惟願耑被譴何,以彰其辜焉。取進止。答曰,覽箚具悉卿懇。此等不諒之言,其何足介意?卿其安心勿辭,卽起視事焉。仍令曰,遣史官往諭。
左議政申晩六度呈辭,不允批答。王若曰,昨予勉留之旨甚勤,今卿辭免之章又至。遜讓之志斯切,縱非出便身之圖,倚毗之念罙深,復此申敷心之諭。豈以彌文虛美之辭,爲也?且將難去可留之義,言之。原夫大臣進退之間,亶係國勢之輕重,矧今小子晩暮之政,尤藉輔相之贊襄。至於時事之孔艱,不待予言而可想。以觀乎國綱,朝政之頹靡,實難整釐,以言乎世道,人心之敗乖,莫可收拾。苟念古人憂國如家之節,亦知今日非卿丐閑之時。況卿以佩安危之身,與國有同休戚之義。語其氣像之端雅,則有如威鳳祥麟,論其心事之和平,則有如良金溫玉。望實兼茂,允倚重於朝端,才誠俱令,佇挽回於時勢。是用左右手視,悉以大小事咨。區劃百爲,資卿敏識,裁成庶務,賴卿英猷。庶勉諸葛公盡瘁之忠,庸殫姚丞相救時之策。豈以南陔採蘭之私懇?遽孤大川作楫之衆望。伊孝子不從政之心,雖思職務之是解,顧此時非言私之日,奚宜去就之自輕?苟必欲釋負而侍湯,在私計,得矣,將無與交修而共濟,於國事,何哉?卿且深思,時未可去。尙賴同寅於廊廟,予方圖惟厥終,倘念一體於君親,卿豈安乎遽退?在寡昧體下之道,設或諒至懇於陳情,想卿父敎忠之方,亦必責大義於移孝。於戲,副予眷注之意,盍贊貽孫翼子之謨?抑卿歸侍之心,益殫論道經邦之術。玆不多誥,毋庸更辭。所辭宜不允,故玆敎示,想宜知悉。知製敎柳健製進
己卯八月初七日卯時,上御養心閤。藥房入診時,都提調李,提調李昌壽,副提調元仁孫,假注書鄭槃,記事官朴宗亮·金載順,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。曰,夜來寢睡·水刺凡節,若何?上曰,寢睡雖勝,其奈腹中,有氣憒亂乎?如是之故,終不得穩睡矣。昌壽曰,理中建功湯,更爲進御,而膈間憒亂之氣,比前終無所減乎?上曰,夜深後,膈間之氣,似有所勝矣。日出時更有其氣,故卽服湯劑,則差勝矣。曰,咳氣有勝乎?上曰,小勝矣。上曰,數日來,便道不是泄候,而似是痰便矣。自進建功湯後,小便則差勝,久矣。曰,寒縮之氣,若何,而膈痰漸有渙散之效乎?上曰,流注於胸膈間,終無差勝之漸,痰之於予,可謂勢不相容矣。上曰,醫官診脈,宜矣。履亨以下以次診脈訖,履亨曰,脈候左右三部,均則均矣,而猶爲帶虛矣。諸醫所達與履亨,同,上曰,卽今雖用建功湯,此後則將難以建功湯責效,且前日則以雖勸湯劑,決不進御下敎矣。近來連進人蔘多入之湯劑,豈不可悶乎?履亨曰,脈候尙有不足之慮,進御湯劑中,桂枝·白芍藥加入,爲宜。上曰,桂枝則味甚不好,故丁丑以後,更不進御,而此藥則其可必入乎?履亨曰,乾薑亦不可不加入矣。上曰,諸醫之意,皆同,則依所陳加入,宜矣。上曰,理中建功湯前方中,乾薑更加五分,更爲煎入。榻前下敎履亨曰,陳鷄膏進御,好矣。上曰,予不忍殺生物而進御矣,且强進其不欲進之物,則此亦辱矣。請申時更爲入診,上曰,依爲之。上曰,謁聖日,殿坐若不早,則是乃欺彼多士,故每日早臨,連冒風寒,而一日所進,不過爲米飮一次,故自然氣憊矣。至於鷄膏,則雖可補予元氣,殺彼生生自得之物,固非遠庖廚之意,作膏而又不進御,則亦無異於梁武帝,故予則初不欲進御此等物矣。上曰,夫子之三嗅而作,眞是聖人氣像矣。鷄膏等物,必無於漢·唐之世矣,予不欲作俑於今日矣。上曰,七十非肉不飽,而近來則侈風大行,自奉皆過矣。上曰,猫皮裘,於予固好矣,而予不忍殺猫而作裘矣。曰,臣亦曾着,而大有效於痰矣。上曰,決不可殺猫着之也。都提調·提調·諸醫官先退,上曰,啓聖祠揭板,已爲之乎?仁孫曰,將於釋菜後,揭之。上曰,參釋菜儒生,亦可見科乎?仁孫曰,雖晩,亦可及矣。上曰,啓聖祠,亦有釋菜乎?仁孫曰,不知矣。上曰,他承旨持江原監司李基敬上書入侍。諸臣以次退出。
己卯八月初七日申時,上御養心閤。藥房入診,嶺南御史追後入侍時,都提調李,提調李昌壽,副提調元仁孫,記事官朴相老,記注官朴宗亮,記事官金載順,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。曰,日間聖體調攝,何如?上曰,差勝。曰,建功湯進御後,善下乎?上曰,此藥本來善下,諸節比再昨,大有勝矣。曰,請令醫官入診,何如?上曰,唯。履亨入診退伏曰,脈候不沈不數,度數亦調均,而胃脈虛軟,則一樣矣。諸醫次次入診,所奏同焉,履亨曰,建功湯,更入桂枝·乾薑·白芍藥則尤好。上曰,理中建功湯前方中,更加桂枝一錢,乾薑·白芍藥各五分,一貼煎入。出榻敎曰,聖體差勝,萬分多幸。上曰,今則無傷。·昌壽,率醫官先退,上曰,嶺南御史李潭入侍。出榻敎臣相老趨出引入,李潭進伏,上曰,先奏獄事。潭曰,當初不必成獄,而府使趙擎,不爲面質取招成案,觀其文案,宛然一成獄。府使報營門,營門依例擧行,營門之事,誠非異事,而趙擎,誠昏謬矣。上曰,伊時道臣,誰也?潭曰,趙雲逵。上曰,然乎?命仁孫書之曰,今覽嶺南按覈御史書啓,梁召史之誣父誣舅,俱係一律,而淫奔之人,豈汚王府結案?取招啓聞後,該堂登對稟處,命下,入侍日,大臣同爲入侍勘處。李興蕃身爲鎭營將校,敎誘梁召史,幾乎殺無辜之人,不可不嚴處,嚴刑三次後,湖沿勿限年定配。蔚山前府使趙擎,當問不問,昏暗成案,令該府從重堪處,其時道臣,亦不可無飭,監司趙雲達,從重推考。自隱老味父子之無辜滯囚,其涉可矜,竝卽爲放送事,分付。出傳敎上曰,東萊潛商事,奏之。潭曰,前府使趙曮莅任時,爲治尙嚴,故府人畏怯,無一人敢爲潛商。時府使,周便可尙,而政令太緩,故多有犯法之人,潛商之漢,則臣與時府使,眼同取招,箇箇直納,明白無疑,載在別單,詳悉無遺矣。上曰,洪重孝與此人,予皆特差,今乃被罪,予實欺之矣。時府使爲人柔善,故如是狼狽,予臥時命送,而臥時命拿,誠亦異事。潭曰,萊府事與關西有異,道臣則初無干涉之事矣。上曰,然矣。命書曰,今覽御史書啓,潛商之復行,可謂寒心。當該府使沈墢,令該府處之,道臣其亦宜飭,監司趙曮從重推考,潛商人,明日內局入侍,領相同爲入侍勘處。出傳敎上命內侍下御史書啓別單,仁孫跪受,傳于潭,上命潭讀奏書啓。潭曰,臣於辭陛登筵之日,伏承蔚山·東萊兩邑及沿路守令治績廉探之命,臣夙夜祗懼,殫竭心力,謹以道路所得,參以耳目之聞見,竝錄于左,以備乙覽是白齊。蔚山府使安允行,到任未久,因事上京,尙未還來,治績別無可論,而藿稅錢之今春徵捧明年上納者定式,本意蓋軫再輸之勞,而那移之弊,便作殖利之窟,當年條八百兩之中,新迎馱價貸用,爲二百五十兩,京主人處貸給,爲二百五十兩。官貸用爲一百兩,均惠所貸爲二百五十兩,而其中一百二十六兩,買置驛復戶,以爲立本還報之計,手犯稅錢,官買復戶,極可駭然,而別還之種子外所分給爲八十石零,朝令之下,如是冒犯,尤涉未安是白齊。東萊府使沈墢,一遵前令尹成規,拱手無爲,而愼密太過,周便反或害事,威猛雖少,練熟不爲無助,是白齊。以上栍邑,聞慶縣監李普中,人自詳明,政亦緊峭,孜孜爲治之誠,誠爲可尙是白齊。咸昌縣監徐命應,仁同府使李徵國到任未滿一朔,別無毁譽之可論是白齊。尙州牧使李時中,治以柔道,寬不爲病,吏便民安,闔境無事是白齊。善山府使徐仁修,錢穀貸用,其數夥然,還上米一千六百十一石零,南倉木二十同,射軍木六同十五疋,城錢一千八百九兩,統營錢一千二百兩,尙在未報之中,戊寅條結錢二千一百八十兩,連因道臣之督催,自京備納云,而未報之數,尙爲六百餘兩,善山一府,蕩然失虛,將至於莫可收拾之境。時府使黃榏,新當敗局,銳意圖治,民先受惠,吏不售奸,久能若此,庶釐積弊是白齊。柒谷府使張天用,本以遐遠之孤蹤,思報拔擢之聖恩,撫民以誠,蠲役且多,瓜期已滿,民皆惜去是白齊。大丘判官洪益大,簽丁之擾,怨由爲民,聽理之遲,意在欲詳,情外謗言,不足取信是白齊。河陽縣監金景澈,純實無僞,政如其人,汰各廳之募屬,而盡充逃故,民不爲擾,以至殘之邑力,而留心修擧,事無不濟是白齊。永川郡守沈鉥,慈詳有餘,剛斷不足,官貿繁重,多招謗言,而別砲手百餘名,進上納臘猪停止之後,宜卽革罷,而三年仍置,不可無飭是白齊。慶州府尹尹學東,恩威竝行,土民咸頌,而本府私募屬之類,比之刊冊實摠營門磨勘案,則額外之數,至於一千二百名之多,一名加定論以重律,事目至嚴,前後府尹,不可無責是白齊。機張縣監李匡垕,政多荒率,事或狷滯,交結萊商,往復頻繁,馱載送京之說,或謄於書札,或出於招辭,卽此一事,已係不法,而至於干連逆獄罪人李聖望之給糧眷待,尤極痛駭,一段愛民之心,出於至誠是白齊。梁山郡守李賢汲,十朔居官,一心圖報,捐出廩捧,蠲給民役,親勸耕農,吏畏綜核,其淸簡之操,釐弊之政,誠甚可嘉,而兼邑微事,遂至坐罷。臣行入郡之日,民人輩十百爲群,願借數月,擁馬呼訴,幾不得作行,亦可見民情之感惜是白齊。密陽府使趙載選以至敏之才,承不治之餘,新政嚴猛,聽斷詳明,民頗想望,而如欲責備則太剛,恐或不病是白齊。淸道郡守金履健,實爲臣外三寸叔,法有應避,不得論列是白齊。新寧縣監徐晦修,非無願治之誠,率多生疎之失,克盡察奸之方,而未見振刷之效,若使新手漸熟,則客謗可弭是白齊。義城縣監宋欽明,三載爲治,百弊皆興,論其剸理之才,實合盤錯之用是白齊。安東府使韓光肇,仰體分憂,曲軫民隱,滿秩乃歸,終無冤容是白齊。榮川郡守李在,文雅之治,恥爲俗規,吏不出村,民安其業是白齊。豐基郡守未差,前郡守李昌儒,道臣八字之貶題,說盡無餘,今不更論是白齊。幽谷察訪姜浩溥,年紀衰邁,政令解弛,嶺底諸驛,無望蘇殘是白齊。金泉察訪金樂洙,居郵日少,姑無毁譽是白齊。省峴察訪尹錫周,長水察訪宋必直,馬無闕額,譽多毁少是白齊。黃山察訪朴海潤,政無可疵,瓜期已滿,不必細論是白齊。安奇察訪柳逅,頹廢之館宇,煥然改觀,流散之郵卒,幾乎安集是白齊。慶尙監司趙曮,道臣事體,雖不逐條論列,守法不撓,應事以誠,按節半載,威行一道,守令之無大段不法,莫非憚壓振勵之效是白齊。左兵使李漢膺,寬猛相須,措置得宜,戒政克備,士卒無怨是白齊。前左水使具侃,非理不法之事,實多可論,而纔聞身故,不必追提。時任水使李昌運,初政肅淸,一洗前人之陋,號令申嚴,已得武士之譽,大寒陽春,實非過言是白齊。金山僉使田光國,繕修戎備,拊恤鎭卒,爲公之誠,實合可用是白齊。其外營將·虞候,是乃客官,別無可稱,竝不論列是白齊。丹陽郡守鄭錫敎,拊摩安集,已有成效,而恐不無始勤終怠之慮是白齊。忠原縣監李宗德,明透精練,治有條理,昨年白徵減給之數,乃爲千餘結,民蒙實惠,猶恐失之,久暇滯京,連狀不還,民人之擁馬號訴,一如梁山是白齊。淸風府使鄭基安,愛恤窮民,不煩不苛,年事雖似小歉,群情恃以爲安是白齊。連源察訪任觀周,攻駒之政,雖無大疵,戶役之刻督,家材之遠輸,不無謗言是白齊。陰竹縣監李敍中,四年殘邑,終始不懈,課農之勤,愛民之篤,極爲可嘉是白齊。利川府使韓德一,任怨爲政,廉自生威,治聲素著於隣邑,頑民漸知其賢守,是白齊。廣州經歷李聖檍,數年之間,再叨見任,慣於民情,習於邑務,凡百施爲,若輕車之按熟路是白齊。慶安察訪張達星,馬政克擧,郵卒無怨是白齊。上曰,徐仁修,豈盡食官穀耶?潭曰,食與不食,臣不詳知,而蓋犯手則渠皆當之矣。仁孫曰,爲人柔善,以致如此。上曰,沈鉥,誰耶?潭曰,故判書沈宅賢之子矣。上曰,渠皆饕食乎?潭曰,不罷砲手,將欲肥己矣。上曰,尹學東之前官,誰也?潭曰,李秀得云矣。上曰,李賢汲,此乃一道之最也,向命仍任,而又聞如此,可謂至誠報國矣。潭曰,此可謂一道之最矣。上曰,李昌儒之道臣貶題,云何?潭誦曰,旣多自侮,何以民云?上微哂之,上曰,趙曮,得無有剛嚴太過中之處乎?潭曰,政令剛嚴,故守令擧皆畏憚,而別無太過之事矣。上微笑之,上曰,鄭錫敎,是賣炭翁乎?潭曰,丹陽一邑,幾皆安集蘇殘,而政或有少慢處矣。上曰,予欲爲飭敎矣。上曰,李宗德,何不還官?予當逐送,以副民望,可也。上曰,金孝大,道臣以量田事,執頉,大臣向有所奏,今者之事,可謂故犯圖遞也。命書曰,梁山郡守李賢汲,頃因道臣請仍狀聞觀之,善治可知,而今覽御史書啓,尤涉可嘉,特賜璽書表裏之典。柒谷府使張天用,爲人已知,而其政亦同,此等之人,宜奬,令該曹右職調用。噫,其時御史雖無心,猶在於丹陽,時任郡守鄭錫敎,意謂得人,今覽書啓,勤勵之政,何不若關東乎?終怠之習,不可無飭,特越一等,其令申飭濟民。忠原縣監李宗德,旣知善理,何滯京中?分付該曹,庭試後卽令下送。又命書曰,今覽御史·守令書啓,蔚山府使安允行,善山前府使徐仁修,慶州府尹尹學東,永川郡守沈鉥,機張縣監李匡厚,俱係不法。安允行·尹學東·沈鉥先罷後拿,以私律從重勘處。徐仁修,令該府一體勘律,李匡厚其所不法,不可論,而渠若有臣分,聖望之在於覆載,已是寬典,則焉敢給糧眷待乎?此無異於聖望之厚於志也。不可不嚴處,刊名仕版,巨濟府島配。聖望,則少知國恩,蟄伏機張,臣分當然,而受其眷待,親昵太守,此眼無國也。此等之人,若不嚴懲,何以樹君綱於末世乎?黑山島定配,至於察訪以下,令該曹稟處。又命書曰,前水原府使金孝大,旣勤量田,末事宜參酌,特爲敍用。竝出傳敎潭曰,慶州額外私募屬事,已爲論列於書啓中,而不特慶州爲然,道內各邑,必多有如此處,令道臣一一比準於刊冊實摠及營門磨勘案,額外之數,盡爲釐改,何如?上曰,令備局稟處。潭曰,嶺南水營屬沿海各邑封山禁松,本爲造船材木設置,而間或以稚松五六株始生處,亦稱封山烙印,摘奸往來之際,多有弊端,封山近處,民不願居,故良田美畓,或不無陳廢之患,可合船材處外,不緊封山,令道臣一一摘奸啓聞,存罷,何如?上曰,令備局登對時,稟處。潭曰,近來軍丁之難充,實爲民邑之巨弊,臣於今行,略聞嶺南物情,則軍摠或有加於戶摠之邑,而小邑尤甚,以數小之戶摠,充數多之軍額,其勢必有不可行者。今若通融一道,量其戶摠,而平均分排,毋使軍額踰於戶摠,則軍額無減削之慮,各邑有支保之望。令道臣通一道比戶摠釐整,實合事宜,而事係大變通,俯詢廟堂而處之,何如?上曰,令備局稟處。潭曰,蔚山藿稅錢事,已爲論列於書啓中,而不特蔚山爲然,沿海各邑,必多有如此處。今春徵納,明年上納,未知何故。自今以後,隨捧上納事,更爲定式施行之意,令該廳稟處,何如?上曰,令均廳稟處。潭曰,蔚山之爲營下弊邑,如晉州,而晉州則變爲蔭窠,將有釐革之效,蔚山恐不可不一體變通,而事係官制,不敢直請。一依晉州變通事,俯詢大臣處之,何如?上曰,明日大臣入侍時,稟處。潭曰,豐基以嶺底殘邑,百弊俱集,不成模樣,不可不各別擇送,俾責成效,曾有堂上侍從差送之例,俯詢大臣處之,何如?上曰,明日大臣入侍時,稟處。潭曰,今年嶺南年事,可謂大登,而且有陳田給災之事,前期覆審,不可不付之道臣。敬差官下送一節,姑停似好,而臣不敢直請,令廟堂稟處,何如?上曰,不無意見,明日大臣入侍時,稟處。竝出擧條又命書曰,玉堂在外人許遞,其代副司果李潭除授,牌招察任。出傳敎上曰,御史於館職,姑不顯然行公,承牌後,當下開門標信矣。諸臣遂退出。
上在昌慶宮。常參以代理停,經筵停。
鄭尙淳達曰,明日常參,上候方在靜攝中,頉稟。令曰,知道。
洪良漢達曰,大司憲徐命臣,執義柳思欽,掌令南彦彧,持平南玄老在外,姜必履服制,掌令任鏡觀式暇,今日以監察茶時之意,敢達。令曰,知道。
藥房都提調李,提調李昌壽,副提調元仁孫啓曰,伏未審夜間,聖體調攝,若何?理中建功湯,連爲進御之後,諸節,其有加勝之勢乎?寢睡·水刺之節,亦何如?臣等卽與諸御醫趁早入侍,詳察聖候,議定繼進當否,爲宜。臣等不勝終宵憂慮,敢來問安,竝此仰稟。答曰,知道。當下敎于入侍,宜矣。
尹坊,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
左議政申晩七度呈辭,傳于元仁孫曰,不允批答。
傳于鄭尙淳曰,再明日殿坐時刻,以辰正三刻爲之。
傳于鄭尙淳曰,時刻單子,勿書以春塘臺,以映花堂合五慶親臨庭試殿試,書之。
傳于趙榮進曰,殿坐不遠,中官不備,前後拿處中官,竝付過放送。
鄭槃有頉,代以申光輔爲假注書。
李賢涉有頉,代以沈鏶爲事變假注書。
藥房口傳啓曰,晩後聖體調攝,若何?理中建功湯已爲進御,而諸節一向加勝乎?臣等依稟定,卽與諸御醫,更爲入診,宜矣,惶恐敢啓。傳曰,入侍。
中宮殿,藥房口傳問安。答曰,知道。
申光輔在外,代以李在簡爲假注書。
洪良漢,以義禁府言啓曰,今此春塘臺親臨庭試時,本府都事,皆爲赴擧,武都事一員,本府入直,而靑陽門禁亂都事·當直入直都事·文書回公都事無以推移,假都事三員,令該曹差出,以爲分排之地,何如?傳曰,允。
趙榮進,以義禁府言達曰,卽接月令醫員李弘杞手本,則保放罪人金魯鎭,病勢今已向差云,還囚之意,敢達。令曰,依。
江華留守狀達鮑人金召史等渰死事,令于洪良漢曰,渰死人等,令本道恤典擧行。
慶尙監司狀達,七八月令進上山藥,節序差早,當月內不得封進,惶恐待罪事,令于趙榮進曰,勿待罪事,回諭。
兵曹判書趙雲逵書曰,伏以臣之鹵劣,頃叨藩寄,觸事憒憒,曲荷聖恩,幸逭重何,而卽伏聞以蔚山殺獄事,至有其時道臣重推之命,臣不勝慙悚之至。噫,臣雖無似,旣忝一路按察之任,則凡於死囚推斷之際,豈敢不十分審愼,而今其獄情之相反,果如繡衣之所論,則臣之不能明覈情僞,痛抉微隱,歸獄於無辜之人,而使幽冤莫伸者,此其罪,不但昏謬不察而已。推官則至被拿勘,而臣獨倖免,臣心惶愧,姑置毋論,在朝家懲礪之政,豈不舛哉?顧此情地,決難晏然於職次,玆敢略陳短章,仰請威譴。伏乞离明,亟賜鐫削,以彰不職之罪,千萬幸甚。答曰,覽書具悉。卿其勿辭,從速察職。
己卯八月初八日卯時,上御養心閤。藥房入診入侍時,都提調李,提調李昌壽,副提調元仁孫,記事官朴相老,記注官朴宗亮,記事官金載順,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。上曰,領相,何不入來?曰,家有犯染,齋宿後,當入來云矣。曰,夜來,聖體調攝,何如?上曰,氣則差愈,食飮亦勝,而夜夢甚煩,但不能穩寢。曰,請令醫官診察。上曰,唯。履亨入診退伏曰,脈候數滯少勝,而胃脈虛軟,則有加無減矣。泰輿·礈·以楷·德崙·泰遠·允協次次入診,所奏同焉,上曰,建功湯日三進,實非過也。履亨曰,此時聖候,捨建功而豈有他道?連爲進御,實合萬幸。上曰,理中建功湯,依前方一貼煎入。出榻敎醫官退出,上曰,萊府潛商,誠寒心。兩國生釁之端,必自此始,萊伯之代,思之終無其人,得人誠難也。李㝡中兄弟中,李明中先見之,李明煥兄弟中,李晶煥先見之,明中最美,晶煥多氣,守令殿最,明中爲善治,晶煥居中矣。向者水原府使望中,李㝡中信美,尹東昇儒雅,兪漢蕭精明,而尹東昇·兪漢蕭,似不及李㝡中。故予果點下首望,而水原古稱外都監,八千兵馬,苟非周通人,莫可駕馭,李㝡中,雖不足於水原,而必有餘於萊府矣。仁孫曰,李㝡中,身抱奇疾,家有七十老母,恐不得遠出。且水原重地,苟非剛柔闊狹兩兼之人,莫宜居之,李㝡中,似不足於剛柔闊狹兩兼之矣。上曰,然則實合於萊府。曰,李㝡中,實可合矣。昌壽曰,此人堅固精明,聖鑑誠然。上曰,予則不薦人,洪重孝·沈墢,皆因予特除而狼狽矣。沈墢曾經監司,於萊可謂左遷,辭陛時,垂涕而退,予心感動,臥時命送,臥時又命拿,實異矣。曰,洪重孝,果善治云矣。尹東昇,讀書之人,雖難責將兵之才,而爲人極堅固,無畏懼心,凡人如此,乃可辨百事矣。上曰,尹東昇,予自堂下知之熟矣。其才則於朝臣中,實罕見矣。昌壽曰,臣將監劑先退。昌壽退出,上曰,洪重孝,更試萊府,何如?曰,謹當問議領相,而萊府邊上重地,終難其人,苟非威望明通廉謹兼備之人,莫可合矣,而臣思得一人矣。上曰,誰也?曰,以別格用之,則有韓德弼曾任灣府,胡人畏慴云矣。上曰,可則可矣,今已老矣。曰,又思一人,卽兪彦述矣。上曰,爲人,果何如?曰,此朝不謀夕,貧寒通骨,而杜門讀書,不欲干進,有操守過人,然後方可如是。又聞尹東度言,曾任洪州時,極善治且廉白云,而但不知周通威望之兼備矣。仁孫曰,臣不敢干預廟謨,而萊府則不但擇其爲人,亦可擇地望矣。上曰,此言,可矣。地望中,更有誰也?曰,有徐命膺·李惟秀。語未卒,上曰,予當直言之,徐命膺精則精,但不知能使奸倭畏憚膝行也。李惟秀,美則美矣,周通有智慮,而但不知其威慴奸倭也,如閔百祥·趙曮,皆予特除,此可謂地望人才兼備之人也。曰,若求强猛之人,有元景濂矣。上曰,予一見之,果不知其中之如此也。上曰,堂下亦無人乎?仁孫曰,豈堂下無人乎?但近來加資甚多,苟非不得已之事,則又何必輕易陞資乎?曰,堂上中,豈曰無人乎哉?上曰,都承旨言,是也。大臣與領相往復,思得多人,夕筵奏之。諸臣遂退出。
己卯八月初八日申時,上御養心閤。藥房入診入侍時,都提調李,提調李昌壽,副提調元仁孫,記事官朴相老,記注官朴宗亮,記事官金載順,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。曰,日間聖體調攝,若何?上曰,今日差勝。曰,米飮·水刺,連爲進御乎?上曰,數次進御。曰,流痰之候,何如?上曰,亦差勝。曰,口味已開乎?上曰,亦勝。曰,大小便順下乎?上曰,善放。曰,寢睡安穩乎?上曰,亦安穩。曰,請令醫官診察,何如?上曰,唯。履亨入診退伏曰,脈候不數滯,甚調均,而胃脈虛軟,比朝一樣,湯劑雖日三進,而夜間又進御,則尤好矣。泰輿·礈·以楷·德崙·泰遠·允協次次入診,所奏同焉。上曰,理中建功湯,依前方更爲前入。出榻敎上曰,萊伯薦望,與領相往復相議乎?曰,領相書送六人,卽李惟秀·洪名漢·成天柱·元景濂·金時默·李彦衡,而彦衡,則與道臣應避,天柱則有老親云矣。上曰,成天柱爲人最美,實可用,而近甚沈滯,此人,周通似不足,而廉白必有餘矣。曰,不但爲人之信美,優於文學,亦有檢飭之操守矣。上曰,金時默則勤幹周通,訓將儘有子矣。洪名漢,則極强明極穎透,而方任三涉,關東御史云,爲治有欠生疎處矣。曰,初任守牧,生疎固也,而爲人則誠如聖敎矣。李惟秀·元景濂,爲人亦最美,實可合於萊府矣。上曰,李惟秀爲人,最美則最美,而小欠者柔善,但不知其中之剛猛也。奉老之人,則不可强命,方寸亂矣,則何責官事乎?曰,然矣。上曰,成天柱之見得禮文處,雖或有太過,而亦有所執也。其所爲人,誠非今世人也。可方之古人中,於心不忘,未及陞用也。此人亦能解事,務從順便,而萊府是陷罪處,何必送此人乎?曰,此人中有所守,行己不放倒,誠甚可嘉矣。上曰,訓將爲人,順便柔善,而其中所執守,確不可撓奪矣。曰,其中則確實,可恃之人矣。上曰,向日班行見之,朝報之下,儼然有將帥風度,依然若畫圖中古將威儀,觀之誠美,洪名漢,極明透而年太少也,問郞時見之,强明可用之人也。萊伯望,以洪名漢爲首,金時默爲副,卿等思其末望,以此入啓,可也。曰,謹依下敎矣。遂退出。
上在昌德宮。常參以代理停,經筵停。
中宮殿,藥房口傳問安。答曰,知道。藥房都提調李,提調元仁孫啓曰,伏未審夜間,聖體調攝,若何?理中建功湯,連爲進御之後,益有差勝之勢乎?寢睡·水刺之節,亦何如?臣等卽與諸御醫入侍,詳察聖候,議定繼進當否,爲宜。臣等不勝終宵憂慮,敢來問安,竝此仰稟。答曰,知道。氣則差愈矣,詣閤。
趙榮進達曰,大司憲徐命臣,執義柳思欽,掌令南彦彧,持平南玄老在外,姜必履服制,掌令任鏡觀式暇,今日以監察茶時之意,敢達。令曰,知道。
鄭尙淳達曰,明日,親臨殿坐相値,常參,頉稟。令曰,知道。
本院啓曰,今此庭試武科殿試試官望,當爲修正以入,而兵曹判書趙雲逵,屢度催促,謂有情勢,終不入來,莫重試望,如是遲滯,誠極未安。推考警責,仍卽牌招,試望斯速擧行,何如?傳曰,允。
尹坊,以義禁府言達曰,東萊前府使沈墢,蔚山前府使安允行·趙擎,慶州前府尹尹學東,永川前郡守沈銶,善山前府使徐仁修等拿處事,傳旨啓下矣。安允行·趙擎·徐仁修,今方待令於本府,卽爲拿囚,沈墢時在任所,交代後,發遣府書吏拿來,尹學東下去京畿長湍地,沈銶時在任所云,依例發遣府書吏·羅將,拿來,何如?令曰,依。
趙榮進,以成均館言啓曰,頃日春塘臺殿坐時,儒生被罰之類,毋論久近,一倂解罰,使之赴擧事,命下,故前後停擧儒生,一依聖敎,盡爲解罰,而其中永刊儒籍一人,則壬戌年筵中,有赦慶後勿限年停擧及削名儒生本館堂上草記稟定事,定式施行之敎,而伊後凡刊籍之類,皆以草記擧行矣。今番不得擅自擧論於解停中,何以爲之?敢啓。傳曰,特爲解停。
尹坊,以兵曹言啓曰,直赴殿試捧承傳人別武士金琢等五十七人,庭試初試陳試人通德郞元厚鎭等十二人,直赴會試人選武軍官朴重海等二人,隨其錄名,竝許赴於明日殿試之意,敢啓。傳曰,知道。
趙榮進,以內醫院言啓曰,院議藥同參金季良有頉代,前惠民署主簿金世彦術業精明,以此人差下,令該曹付軍職,冠帶常仕,何如?傳曰,允。
趙榮進,以內醫院言啓曰,院鍼醫鄭忠燁有頉代,醫人李敏德術業精明,以此人差下。令該曹付軍職,冠帶常仕,何如?傳曰,允。
備邊司薦望,東萊府使洪名漢·金時默·元景濂。
傳于尹坊曰,補階入侍侍衛雲寶,仍騎曹·摠府入直擧行。
鄭尙淳啓曰,禮曹·兼春秋有闕之代,令該曹卽爲口傳差出,何如?傳曰,允。
吏曹口傳政事,兼春秋單白義煥。
元仁孫啓曰,假注書李在簡,時無職名,令該曹依例付軍職,冠帶常仕,何如?傳曰,允。
以韓震敎,爲事變假注書。
尹坊啓曰,事變假注書韓震敎,時無職名,令該曹依例付軍職,冠帶常仕,何如?傳曰,允。
傳于尹坊曰,今番治道,其果不爲廣治乎?令宣傳官摘奸以來。
鄭尙淳啓曰,今此試官望中,時無職名人員,竝令該曹口傳付軍職,何如?傳曰,允。
以承傳色口傳下敎曰,累請故許之矣,有風故已臨,暎花堂其止之。
藥房口傳啓曰,卽伏承其止之敎矣。臣等入診,雖不敢更請,而湯劑則依昨日例,而門限前一貼煎入,爲宜,惶恐敢啓。傳曰,湯劑煎入。
行禮曹判書洪象漢上書曰,伏以,臣自少有瘙癢之症,年衰血枯,轉益加㞃,有時發作,殆欲狂叫,藥餌效蔑,砭焫技窮。醫言一試溫浴可瘳,而高城之泉,最勝諸井云,山川絶遠,致身未易,含意莫遂,居常耿耿。今以北道陵·殿奉審,歷過關東之境,若於歸時,便途就浴,得除痼疾,則豈非雨露生成之恩也?從前禮官之祗役北陵者,陳懇得由,比比有之,玆敢仰籲於貳極之下。伏乞睿慈,俯垂諒憐,亟許恩暇,以延癃殘之喘,千萬祈祝,臣無任屛營祈懇之至,謹昧死以聞。答曰,覽書具悉。卿其依所陳往來焉。
左議政申晩七度呈辭,不允批答。王若曰,有國不能無輔相而圖其治,大臣不可忘社稷而果其行。覽卿所辭,雖六七章而不止,顧予已定,至再三諭而冞堅。惟卿忠孝本之家庭,經綸合乎廊廟。父子同朝而濟美似吳育,兄弟接武而聯耀邁崔邠。千里邦畿,曾聞棠勿拜之詠,數載銓席,幾著李無蹊之譽?丈庸歷試而無不宜,志操素知其有所守。忠愛形于言貌,處吁咈之際而交如有孚,和平得之性分,閱浮囂之世而渾然無迹。故自登庸以後,益覺倚毗之隆。星辰之履漸高,畀斯人以大任,炎潤之材各調,期庶績之咸熙。到老而精華不消,在班行而秀出,臨事而明達有裕,顧何處而得來?嗟乎,若舟楫之遇風,況今國事,倚以爲棟梁之柱廈,厥惟輔臣。乾文則電孛示愆,歲功則桑穀告害。世道人心之無一足恃,內外上下之有百可憂。忘夙夜之爲疲,予方七耋,無大小而盡職,卿其幾人?非欲以玉軸金鼐之華飾,虛禮而縻子,蓋托以股肱心腹之任識,一念於事君。此前後縷縷而爲言,何終始藐藐而不聽。林哺結願,蓋出將父之誠,藥裹關心,亦知爲國之瘁。徐祭酒之袖帶納果,固宜陳帝之興嗟,耿將軍之靑紫侍醫,未聞漢帝之許免,追古人相依之懇,縱思終養於餘年,想昔賢仰瞻之言,寧欲便訣於暮境。予每讀九經敬臣之訓,誠固未衰,卿亦體大易匪躬之辭,義難輕去。須回若浼之志,用副如渴之衷。於戲,一進一退之不得自專,以朝野安危之故,惟忠惟孝之有時相奪,以家國輕重之分。況山濤之小疾丐閒,非所望者,而李泌之敗局策勝,其可失諸?亟斷來章,何庸多誥?所辭宜不允,故玆敎示,想宜知悉。知製敎尹冕東製進。
己卯八月初九日卯時,上御養心閤。藥房入診入侍時,都提調李,副提調元仁孫,假注書李在簡,記事官朴宗亮·金載順,醫官金履亨·方泰輿·許礈·李以楷·金德崙·李泰遠·金履貞·鄭允協等,以次進伏。曰,夜間聖體,若何?上曰,氣則差愈,痰氣,幾乎如常矣。曰,寢睡,若何?上曰,昨夜薰蒸欲雨,故爲諸生用心,不能安寢,夜深後,始就寢矣。曰,水刺,若何?上曰,一樣矣。曰,湯劑,何時進御乎?上曰,三更量,進服矣。曰,汗氣有之乎?上曰,往往有之矣。曰,令醫官入診,何如?上曰,依爲之。履亨進伏診脈,退伏曰,左右三部脈度,一樣調均,而脾胃脈虛軟之候,與昨無異矣。泰輿等以次入診,所陳皆與履亨同。上曰,薑·桂欲改錢數乎?履亨等曰,姑不可加減,依前方進御,爲宜矣。上曰,承旨書之。理中建功湯,依前方更爲煎入。出榻敎曰,昨日縷縷仰達,而不能得請,明日殿座,深加自量而爲之,千萬伏望。上曰,今則氣已差愈矣。曰,臣等屢次陳白,終未感回,深有愧於古人事君之義矣。上曰,卿言過矣。昔年七年直宿之中,尙爲溫泉之幸,古人事君之義,亦如此矣。曰,衣襨加厚,伏望。上曰,當加厚矣。上曰,別省記醫官,自今日退去,以其番次輪回入直,守令醫官,姑留,可也。曰,今日又當入診矣。上曰,止之。曰,殿座隔宵,更爲入診,似不可已矣。上曰,依爲之。都提調·醫官以下退出,上敎于在簡曰,爾以爾祖爾父之事予者,自勉,可也。在簡曰,聖敎至此,不勝惶感矣。上曰,爾之從兄登科時,下手書於爾祖,而爾又登科,爾祖忠厚之蔭,可見矣。爾以久不見,予心思之之意,傳于爾祖,可也。上曰,承旨書之。噫,涼德臨御,無一繼述之中,愛恤武士軍民之盛德。卽昔年仰覩者,而亦莫能述事,昔則或大觀武才,或親臨試射,其間不過四五年,而予則卅載之間,其行疎闊,辛未年觀武才後,乙亥年乃當次,而吁嗟,伊年半歲多事,當行而不行,其於翌年,勢可行也,而亦未遑焉。噫,丁丑暮春以後,望七服縗,忍過三年,若此之際,今已九年矣。噫,朝夕攀號之時,何記其年?昨冬院直之時,春瘳望外,若此之故,負我武士,負我三軍。豈徒武士·三軍?此寔負陟降也。祔禮之後,豈可遲待?故雖命行之,以予心氣,其行難必,秋意頓生,痰候復作。且多日之間,若有風雨沾濕三軍,予何能試藝,軍何能盡才?心猶憧憧。自開場之日,至于畢試,只粥飮而臨試。八日之內,連爲日淸,幸而竣事,是誰之賜?卽我陟降,眷顧于三軍而然也。陟降若是勤懇,予雖否德,豈不仰體?頃年則或有命官之事,而今番則鎭日臨焉,以予之氣,六日服湯,勢固然也。旣行九年未遑之事,一時憊苶,其何自苦?今則差愈,亦陟降之攸賜,予雖衰耗,萬念已冷,其於爾等,決不負矣,決不負矣。呼寫于此,涕隨聲下,吁嗟爾等,莫曰,吾君之言諭,深體昔年愛恤之盛德,萬人一心,爲國鐵甕,萬人一心,兵學攸在,鐵甕下字,意亦深矣。爾等銘心,爾等銘心焉。出傳敎上曰,承旨又拔草紙。噫,三代之後,師道在下,寔予所以慨歎者,而奚徒漢·唐?以予涼德無能,於君道亦未能,況師道乎?噫,卅載臨御,邦畿無洋洋之聲,賢關無濟濟之效,每對爾等,必先靦然。然予雖誠淺,爲靑衿之心,宿食奚弛?噫,此豈予心?培養章甫,卽列朝之盛德,而亦莫能繼述,吁嗟,卅載寔負爾等。噫,望七持縗之時,豈料忍過三年?昨冬院直之日,奚意今行慶科?三年之內,再設庭試。吁嗟,其一思猶嗚咽,第二庭試,對擧例設,俱在諒闇,命官設行,祔禮後庭試,當四而爲三,予忍惜科,意恐豫大,其三之內,二則已行,一則當行。噫,釋服後對爾等,已是夢想之外,或親臨或命官,豈參差待爾等乎?且謁聖之日,駐輿而問鄕儒之來,或有未到者,此進定而然也。深嗟欺儒,故昨日問于太學。今已齊到云,頃者試士後,八日試武,痰候以作,親臨試士,可謂難矣。六日之內,日三服湯,爲爾等而然也。講經觀光之人,留京浹月,今若愆期,召而又欺也。思之及此,此心憧憧,昨今差愈,何可不臨?噫,於予之道,召爾等未見其面,豈不缺然於爾之心?裹糧而來,亦不見君,豈不悵然?奚特鄕儒?京鄕一也。雖無德無能,深愧君師之義,卅載扶植之爾等,或臨或否,亦豈幾年爲諸生之意乎?以爲調攝,便其殿座,明當親臨,慰我多士。吁嗟諸生,諒予此意,諒予此意之意,令大司成曉諭泮村。出傳敎上曰,此兩綸音,入於御製編次中,可也。仁孫曰,明日試所承旨,今當受點,而留院則何承旨爲之乎?上曰,同副承旨留院。出榻敎上曰,注書出去,明陵親祭祭文持入,可也。在簡承命出來,持入以奏,上命承旨書之,添入二句,上曰,明日設三貫革,入侍宗宰,置之,軍兵多日勞攘,動駕在近,都監前陪,勿爲待令事,分付。出傳敎上曰,承旨書之,服湯人君,其猶親臨,今日試牌,孰敢違牌?政院另加申飭,初牌違牌者,直捧禁推。出傳敎
上在昌德宮。常參以代理停,經筵停。
中宮殿,藥房口傳問安。答曰,知道。藥房都提調李,同副承旨趙榮進啓曰,冷雨不止,伏未審夜間,聖體調攝,若何,寢睡·水刺之節,何如?湯劑連爲進御,而諸節一向差愈乎?今日,臣等與諸御醫入侍,詳察聖候,爲宜。臣等不勝區區憂慮,敢來問安,竝此仰稟。答曰,知道。氣則快愈,明日入侍,宜矣。
暎花堂親臨庭試放榜罷後,政院·玉堂·藥房口傳問安。答曰,知道。
趙榮進達曰,備邊司郞廳來言,賓廳坐起日次,而殿座相値,頉稟。令曰,知道。
又達曰,賓廳日次,旣已頉稟。所當持公事入對,而殿座相値,頉稟。令曰,知道。
又達曰,大司憲徐命臣,執義柳思欽,掌令南彦彧,持平南玄老在外,姜必履服制,掌令任鏡觀呈辭,今日以監察茶時之意,敢達。令曰,知道。
又達曰,明日上諱望闕禮,十二日·十三日·十四日國忌,此四日相値,常參,頉稟。令曰,知道。
尹坊,以兵曹言達曰,慶德宮假衛將崔壽天,近得輪疾,差復無期,新除授全羅監營中軍李長爀,老父今年七十五歲,法不當遠離赴任,呈狀乞遞。有難强令赴任,竝今姑改差,何如?令曰,依。
趙榮進啓曰,在前春塘臺親臨庭試時,有時·原任大臣入參之例,今番則何以爲之,敢稟。傳曰,領·右相入侍。
傳于尹坊曰,標信中官,遲滯乎,宣傳官,遲滯乎?査覈記過。
左議政申晩八度呈辭,傳曰,承旨敦諭。
有親政。吏批,判書閔百祥進,參判金致仁服制,參議洪樂性在外未肅拜,行都承旨元仁孫進。以金魯鎭爲正言,朴師行·李弘濟爲宗廟令,李一曾爲禮曹佐郞,權彝性爲童蒙敎官,金履長爲司僕判官,趙靖世爲司僕主簿,鄭存謙爲慶州府尹,黃稙爲麟蹄縣監,李慶甲爲楊口縣監,具世德爲機張縣監,李永輔爲平海郡守,沈翼雲爲典籍,崔致三爲內資主簿。兵批,判書趙雲逵進,參判蔡濟恭試官進,參議柳謇進,參知李彦衡入直進,左副承旨尹坊進。以李長爀爲副護軍,金孝大爲副司直,金光緯·金世彦爲副司果,李在簡·韓震敎爲副司正,李敏修爲副司勇。
己卯八月初十日寅時,上御暎花堂親臨庭試時,行都承旨元仁孫,左承旨尹東暹,右承旨鄭尙淳,左副承旨尹坊,右副承旨洪良漢,記事官朴相老,假注書李在簡,記事官朴宗亮·金載順以次侍立訖。右議政李入侍,曰,藥房批答,伏承快愈之敎,臣等不勝喜幸矣。夜間寢睡,若何?上曰,雨勢陰濕,不能安穩矣。曰,水刺進御乎?上曰,進御矣。曰,煎入湯劑,亦爲進御乎?上曰,進服矣。曰,使醫官入診,何如?上曰,止之。曰,湯劑,申前當煎入矣。上曰,依爲之。退出,尙淳進入門單子,上曰,翰林外承·史·侍衛小退,諸試官進前。諸試官閔百祥等,以次進伏,以戒太康賦,命題試士。上曰,儒生有伏地者,問知以來。宣傳官奏曰,伏地儒生往問,則一則欲奏民瘼,一則欲以山訟事,仰達,一則領役部將云矣。上曰,猥濫,退去之意,分付。宣傳官奏曰,其中一儒生,累次分付,終不肯退,仍納一封書,問其居住,則居禮山縣,姓名則田錫祚也,封書持來,仍爲捉來矣。上曰,兵判,封書燒火,可也。兵曹判書趙雲逵曰,不可遽然燒火矣。上親覽封書訖,上曰,諸試官小退,金吾堂上入來者,皆令進前。判義禁金聖應,同義禁蔡濟恭·南泰著以次進伏,上曰,田錫祚上之。上謂蔡濟恭曰,今日與誰入場之意,問之,可也。罪人招曰,獨入矣。上曰,冊子中所謂厖涓內篇者,果是何書,而用之何意?以此問之,罪人招曰,欲賁飾文字而用之矣。雲逵曰,宣傳官以爲,彼漢自稱多有可奏於國者,而能知盛衰之理云,聞甚驚駭矣。上曰,奸詐矣。上曰,戊申以後,雖有一種凶逆之徒,而乙亥以後,義理頗明,豈有不悛舊習之人,而爾書中以爲不悛舊習,欲爲庬涓內篇云者,何也?以此問之,罪人招曰,指乙亥前而言也。上曰,史官出去,右相入侍。在簡出去,引右議政李入侍。上曰,諸承旨,金吾堂上進前。上曰,頃者崔爾恒之文,固無裏面,此漢之文,極怪異,夢見老翁等說,豈不殊常乎?曰,不可不一問矣。仁孫曰,異於崔爾恒,似宜一次鞫問矣,俄者招辭,亦有呑吐之意矣。上曰,承旨書之。明日太僕殿座,以巳初初刻爲之,時·原任大臣·左右捕將命招,金吾堂上·兩司牌招,扈衛置之。出傳敎右承旨留院事。出榻敎上曰,罪人令下王府。雲逵曰,封書當移禁府矣。上曰,依爲之。上曰,承旨書之。雁則信禽,而名篇月令,故頃年稟于慈聖。凡諸供獻,一倂停俸,而於大小宴享,猶在,此後亦爲除之,以鴨代用。出傳敎上曰,上番兼春秋朴宗亮,不知退座,承·史退出之後,獨立不退,從重推考。出擧條上曰,傳箭殆同戲弄,當該宣傳官,從重推考。出擧條上曰,承旨書之。李光夏·河世察·李德亨,其所伏地,已涉猥濫,而下敎之下,猶不退去,尤涉無據,令攸司科治。出傳敎上曰,命官,今番當取十人,竝預備取十二丈以來,命官閔百祥,提學黃景源進伏,百祥曰,臣雖以受點之次,爲命官,而未經文任,不敢主試矣。景源曰,臣雖侍罪文任,而旣有命官,不可主試矣。上曰,兩人相議爲之,可也。百祥等持合考試劵以進曰,合考十二丈,有命而無文,故只取十一丈以來矣。上曰,入門之多,振古所無,豈可使一丈,獨爲見屈乎?竝書等以進。上親坼沈翼雲·李溵·吳命普·洪述海·具光泰·李身晦·黃宅仁·金光岳·權恢·林之浩·金宅洙等十一人,上曰,承旨書之。靑平尉淑明公主家,遣禮官致祭。出榻敎上曰,承旨書之。贈領相李㙫家,再明遣近侍致祭,承旨,左副承旨進去。出傳敎吏曹,新恩政事,取稟。上曰,當日爲之,政事入侍爲之。上曰,玉堂鄭遠達入侍。文·武科放榜陳賀訖,上曰,文·武科壯元入侍。上敎于翼雲曰,公主祠宇,遣禮官致祭,祭文親製以下,爾其知之。上曰,文科乙科以下入侍。上敎于溵曰,再明遣承宣致祭于爾祖,祭文親製以下,爾其知之。上曰,玉堂鄭晩淳入侍。仁孫曰,殿座時,承·史之衣朝服,儀註所載,而上番兼春秋朴宗亮以黑團領入侍,殊甚未安。從重推考,何如。上曰,依爲之。上還入大內。
上在昌德宮。常參以代理停,經筵停。
下直,金提郡守鄭羲祥。
中宮殿,藥房口傳問安。答曰,知道。藥房都提調李,右承旨鄭尙淳啓曰,伏未審夜間,聖體調攝,若何?昨日親臨試士,侵夜還宮,快愈之候,不至有損,而寢睡·水刺之節,何如?湯劑亦爲進御乎?今日臣等依下敎,與諸御醫入侍,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣,建功湯依前煎入,下敎日入侍,宜矣。
親鞫罷後,政院·玉堂·藥房口傳問安。答曰,知道。
尹坊,以都摠府言啓曰,今日入直內三廳武兼·禁軍及軍兵等,當爲中日習射,而聖節望闕禮相値,不得爲之之意,敢啓。傳曰,知道。
鄭尙淳啓曰,兼春秋白義煥以上番兼史,屢度催促,謂有身病,終不入來,慢蹇之習,不可無飭。本院請推之外,無他可施之罰,何以爲之?敢稟。傳曰,拿處。
鄭尙淳達曰,上番兼春秋朴宗亮身病猝重,勢難察任,今姑減下,何如?令曰,依。
鄭尙淳啓曰,因本院達辭,上番兼春秋朴宗亮減下事,依下矣。其代令該曹口傳差出,何如?傳曰,允。
吏曹口傳政事,兼春秋單李台鼎。
洪良漢,以義禁府言啓曰,今此親鞫時,本府都事,不可不備員。武都事具世德外任之代,令該曹卽爲口傳差出,何如?傳曰,允。
吏曹口傳政事,以金履達爲義禁府都事。
洪良漢,以義禁府言啓曰,今此親鞫時,假都事十員,令該曹差出,何如?傳曰,允。
洪良漢,以義禁府言啓曰,今此親鞫時,罪人往來之際,例有軍兵排圍之事,令訓鍊都監擧行,何如?傳曰,允。
洪良漢,以義禁府言達曰,因忠淸監司狀達宣惠廳粘目,密陽前府使李昌元拿來事徽旨,達下矣。李昌元下去京畿高陽地云,依例發遣府羅將,拿來,何如?令曰,依。
吏曹參議洪樂性上書曰,伏以天佑宗祊,邦慶荐疊,臣民歡忭,曷有其極?臣獲蒙恩暇,往省松楸,天官佐貳之命,忽降此際,奉旨驚感,不敢久淹,昨始來伏私次,而區區情勢,有難冒膺,益增惶隕。念臣疎材弱植,一歲之中,三入銓曹,恩榮所在,睢盱日積,早晩顚敗,必無幸矣。況臣前後所被譴責,亦一再則觸事憒憒之狀,固已難掩,而至於趙榮順之檢擬,則雖緣政例之不得不然,而聖敎截嚴,至蒙罪罷,迄今追思,惶汗浹背。何可以責旨之旋寢時月之稍久,而有所自恕,晏然冒出哉?伏乞离明,俯垂諒察,亟賜遞改,以安私分焉。臣無任屛營祈懇之至,謹昧死以聞。答曰,覽書具悉。爾其勿辭,從速察職。
己卯八月十一日巳時,上御內司僕親鞫入侍時,領議政金尙魯,右議政李,判義禁金聖應,知義禁申晦,同義禁蔡濟恭·南泰著,行都承旨元仁孫,左承旨尹東暹,左副承旨尹坊,右副承旨洪良漢,同副承旨趙榮進,假注書李在簡,事變假注書韓震敎,記事官李台鼎·金載順,司諫李廷喆,掌令任鏡觀,問事郞廳副應敎李福源,副校理沈履之·李潭·鄭光漢,副司直金應淳·元義孫·任㻐,修撰南綺老,別刑房都事李命杰·李章祜,文書色都事朴誠一·趙載述以次排立訖。上曰,傳命,問郞鄭光漢·李潭·南綺老爲之,田錫祚上之,問郞持草紙上來。光漢進伏,命書問目,罪人納招,具在事變日記中,尙魯曰,違牌試官,禁推有命,而如李喆輔,聞有實病,實難承牌云矣。上曰,承旨書之。違牌禁推試官,竝放送,今番禁推下敎,置之,推考罷職,依例擧行,試官在外,未及拿來人,一體分揀。出傳敎良漢曰,行公玉堂,以問郞入來者,至於四人,而互相推諉,上番省記,不爲塡入,事甚未安。竝推考,使之入直,何如?光漢曰,李潭已謝恩,而以其番次,謂有情勢,終不入直,故諸僚以是推諉矣。上曰,不可推考而止,竝禁推,過新錄後,勘律。曰,李潭情勢,亦已久矣,如此之時,自上申飭,使之入直,似好矣。上曰,今日闕直儒臣,置之,玉堂上番,以李潭省記。出傳敎良漢曰,鄭晩淳入來矣。上曰,入侍。晩淳進伏曰,臣逢鄕儒下去者探問,則禮山邑內,多有田哥鄕族,而家頗好居云矣。仍退出,上曰,問郞,持草紙上來。光漢進伏,命書問目,罪人更招,具在事變日記中。上曰,錫祚下府。大臣·禁堂·問郞·兩司上來,諸臣以次進伏。上曰,大臣之意,何如?尙魯曰,罪人承款,旣不分明,不可以此正法,而旣出二字凶言之後,亦不可傅生,加刑嚴鞫,至於杖斃則好矣。曰,二字凶言,旣出其口,以此正法,亦無不可矣。上曰,禁堂·問郞之意,何如?聖應曰,不可暫時容息於覆載之間矣。福源曰,雖以妖言之律,治之,決難傅生矣。上曰,兩司之意,何如?廷喆曰,二字凶言,萬萬陰慘,亟宜正法。鏡觀曰,二字凶言,便是結案,亟宜正刑。上曰,皐陶曰,殺,帝曰,宥,予意則欲生之,至於金龍祚發捕之外,無他道矣。上曰,親鞫姑罷,十六日擧行。出傳敎禁府都事金履達相換事。出榻敎上還入大內。
上在昌德宮。常參以代理停,經筵停。
神德王后忌辰齋戒。
中宮殿,藥房口傳問安。答曰,知道。藥房都提調李,副提調元仁孫啓曰,伏未審夜間,聖體調攝,若何?昨日親臨鞫囚,夜深還宮,連日勞動,不瑕有損乎?寢睡諸節,何如?湯劑亦爲進御乎?昨伏承下敎日入侍之敎,而臣等之不得入診,已至多日,卽與諸御醫入侍,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣矣。
尹東暹達曰,大司憲徐命臣,執義柳思欽,掌令南彦彧,持平南玄老在外,姜必履服制,掌令任鏡觀呈辭,今日以監察茶時之意,敢達。令曰,知道。
又達曰,右承旨鄭尙淳,同副承旨趙榮進今日不爲仕進,卽爲牌招,何如?令曰,依。
又達曰,假注書李在簡,身病猝重,勢難察任,今姑改差,何如?令曰,依。
以金宅洙,爲假注書。
鄭尙淳啓曰,明日聖節望闕禮,依例爲之之意,敢啓。傳曰,知道。
洪良漢達曰,監察十三員內,今此秋夕宗廟各陵·殿祭享及陵幸時,隨駕押班,無以推移分排,未署經監察,依例使之署前行公,何如?令曰,依。
洪良漢,以禮曹言啓曰,卽接貞陵參奉所報,則今八月十三日本陵忌辰大祭時,兩官不可不備員,而本陵令黃稙,昨日政移拜他職,急速變通云。本陵令有闕之代,以無故人卽速口傳差出,以爲備員將事之地,何如?傳曰,允。
吏曹口傳政事,以崔道興爲貞陵令。
洪良漢,以兵曹言啓曰,今此陵幸時,侍衛禁軍,不可不點擇以行矣。各番禁軍中,新授馬及病蹇不能致遠之類,依舊例今十三日推移替直,監軍·巡將,亦依前例十四日受點,人員十五日至,竝爲仍察,何如?傳曰,允。
吏曹口傳政事,禁府都事金履達,都摠都事金廷遇相換。
尹坊,以兵曹言啓曰,自前陵幸時,交龍旗,差備馬預爲調習矣。今亦依前例旗與竹,出郊外試習之意,敢啓。傳曰,知道。
尹坊,以兵曹言達曰,今此謝恩奏請兼冬至使一行赴燕時,所把驛馬四十九匹內,忠淸道九匹,全羅道十一匹,慶尙道二十匹,今九月二十日,京中逢點,江原道五匹,咸鏡道四匹,同月二十五日,直送安州逢點之意,五道監司處知委,何如?令曰,依。
修撰金華鎭上書曰,伏以制訖殷廬,禮成祔廟,聖算齊岡,封爵之舊甲重回,壼德配天,迎渭之縟儀載擧,王世孫冊禮,繼以順行,仰惟我邸下愴慕之餘,歡忭亦深。凡在臣民,孰不慶幸?仍伏念臣,獲戾神天,禍延亡父,冥頑已甚,不能死滅,喪制遽闋,縷息苟延,而孑然孤露,更無人世之念,不意聖朝未忍遺棄於簪履之舊,尙垂存錄於苫塊之餘,館職新銜,乍解旋縻,數旬之間,召旨荐辱,臣誠惶感摧咽,不覺涕血之交逬。臣本愚蒙蔑學,百無肖似,徒以先臣之故,猥蒙我大朝殿下過加抆拭,前後踐歷,罔非踰分,而日前許解之命,亦出揆中之恩,筵敎鄭重,感隕罙切。且臣之逖違天陛,倏已三載,區區寤寐之願,豈不欲蹶趨造,一瞻耿光,少伸微悃,而顧臣關格之證,自經草土,轉成沈痼,每當換節之交,發輒如期,衝亘則胸膈否悶,而手足厥逆,轉動則精神昏瞀,而頭目眩暈,中間幾殊者,蓋數矣。似此病狀,不死猶幸,尙何望束帶趨朝,而況今秋涼猝生,膈痰陡劇,暑熱餘祟,挾感交作,僵臥楸舍,蠢動無路。伏聞園陵行幸,期日已迫,而亦無以自力進參,病裏惶悶,寧欲無知,恩諭之下,義難泯伏,玆敢不避煩擾之罪,猥陳疾痛之呼,縣道封章,仰干睿聽。伏乞离明,俯垂矜察,削臣之職,以便調理,治臣之罪,以昭法紀,不勝萬幸。臣無任屛營祈懇之至,謹昧死以聞。答曰,覽書具悉。歲月如流,孝昭殿祔廟盛禮順成,愴慕一倍于中,聖上封爵回甲,邦慶無前,賀儀已擧,慶忭曷有其極?爾其勿辭,調理上來察職。
己卯八月十二日午時,上御養心閤。藥房入診入侍時,都提調李,副提調元仁孫,記事官朴相老,記注官李台鼎,記事官金載順,醫官金履亨·方泰輿·許礈·李以楷·金德崙·李泰遠·金履貞·鄭允協以次進伏訖。進伏曰,日昨夜深還宮,聖體不瑕有損乎?上曰,一樣。曰,寢睡·水刺,亦何如?上曰,如常。曰,湯劑,連進乎?上曰,連進。曰,痰候牽引之症,何如?上曰,今則快愈。曰,請令醫官診察,何如?上曰,唯。履亨入診退伏曰,脈候左右三部,不數不滯,度數調均,而右寸關沈遲虛軟,則一樣無加減矣。泰輿·礈·以楷·德崙·泰遠·允協以次入診,所奏同焉,上命仁孫書曰,建功湯,自今日至再明日,再煎以入。動駕日,都提調旣承下敎,依下敎擧行,今已快愈,今後依前日次,問候日次,以三明日爲準日次。出傳敎履亨曰,自今日至明日再進,自十四日至十五日三進,宜矣。諸醫所奏同焉,上曰,晝停所一貼待令,往來時皆待令,則爲三次矣。曰,當依下敎待令矣。曰,金奉朝賀自經慘慼,病勢尤劇,似應遣醫看病矣。上卽命書曰,金奉朝賀家,遣御醫持藥物,不離看病。出傳敎曰,提調李昌壽實病越添,不得行公,合有變通矣。上曰,此人非驅使之臣。又命書之曰,提調李昌壽許遞,動駕在近,此時提調,亦豈曠焉?其代判書閔百祥除授,其令卽爲行公。出傳敎仁孫曰,出營時刻,以四更一點爲之,臣意以爲太早矣。上命書之曰,今番動駕三嚴,以丑初三刻擧行,堂上侍衛中,雲劍望,今日更爲書入事,分付該曹。出傳敎仁孫曰,今番動駕,何承旨留院乎?上命書之曰,右副承旨留院。出傳敎諸臣遂退出。
上在昌德宮。常參以代理停,經筵停。
神德王后忌辰,仁顯王后忌辰齋戒。
趙榮進達曰,大司憲徐命臣,執義柳思欽在外,掌令任鏡觀呈辭,南彦彧,持平南玄老在外,姜必履服制,今日以監察茶時之意,敢達。令曰,知道。
以李身晦爲假注書,黃宅仁爲事變假注書。
尹坊,以兵曹言啓曰,再明日明陵擧動時,本曹郞廳·侍衛及差備,不可不備員。正郞·佐郞有闕之代,令該曹以在京無故人,口傳差出,以爲備員之地,何如。傳曰,允。
吏曹口傳政事,以李東泰爲兵曹正郞,金基正爲兵曹佐郞。
尹坊,以兵曹言啓曰,今此明陵行幸時,左邊捕盜大將李潤成以都監中軍,領軍隨駕矣。依前例限回鑾間,以右邊捕盜大將具善復,姑爲兼察,何如?傳曰,允。
尹坊啓曰,因兵曹草記,今此陵幸時,左邊捕盜大將李潤成以都監中軍,領軍隨駕矣。依前例限回鑾間,以右邊捕盜大將,姑爲兼察事,允下矣。右邊捕盜大將具善復,待開門牌招,以爲聽傳敎,何如?傳曰,允。
傳于洪良漢曰,御史肅拜後,詣閤。
洪良漢,以禮曹言啓曰,秋夕物膳,例於八月十五日待開門監進,而甲戌年,因動駕相値,十四日待開門監進矣。今番又爲動駕相値,秋夕物膳,何以爲之?敢稟。傳曰,明日入之。
尹坊,以禁衛營言啓曰,今八月十五日明陵擧動時,本營軍兵留都事,旣已節目,啓下矣。建陽門·西營兩處入直軍兵,今十四日以訓鍊都監餘軍,前期替代後,本營軍兵五哨及出番騎士,專屬留都陣,而本營千摠金養一,騎士將具世亨,把摠李彦休,哨官李弼興,敎鍊官崔重觀,騎士二十五人,工匠牙兵四十名,別破陣二名,率領入直,南別營,則哨官金光玉,別騎衛三人,露梁牙兵十名,率領守直火藥庫,則哨官李桂實,別破陣十四名,率領守直之意,敢啓。傳曰,知道。
尹坊,以禁衛營言啓曰,今八月十五日明陵擧動時,建陽門·西營入直軍兵以訓鍊都監餘軍,前期替代後,仍赴留都陣,而還宮後,以本營軍兵還入直之意,敢啓。傳曰,知道。
尹坊,以御營廳言啓曰,今此陵幸時,東營入直步軍以訓局餘軍,前期一日替代事,自兵曹節目,啓下矣。今十四日與訓局餘軍,替代,而還宮後,還爲替直之意,敢啓。傳曰,知道。
尹坊,以訓鍊都監言啓曰,今此明陵行幸時,建陽門·西營兩處入直禁衛軍兵及東營入直御營軍兵,依前例令訓鍊都監餘軍,前期一日替代,還宮後還〈爲〉入直事,自兵曹節目,啓下矣。建陽門軍一百名,哨官金道鼎,西營軍四十名,哨官趙得琦,東營軍五十名,哨官李義錫率領,前期一日,與禁·御兩營軍兵,替代入直,而還宮後,還爲替直之意,敢啓。傳曰,知道。
己卯八月十三日酉時,上御熙政堂。京畿暗行御史入侍時,御史鄭遠達,右副承旨洪良漢,假注書李在簡,記事官李台鼎·金載順以次進伏。上曰,御史奏事。遠達曰,臣出沒村閭,逢人輒問,今番陵幸,必有民弊云,則皆曰,吾君至誠愛民,陵幸民役,皆給雇價,頻遣御史,申飭守令,故下吏懲戢,不敢以無價之役,使民,百姓殆不知有陵幸云云,殿下德澤所曁,民情大可見矣。植炬則楊州當晝停,高陽當陵內,以陵幸日字之差退,各邑民人,姑未來會,故臣轉往楊州邑底探問,則前牧頌聲,至今洋溢,時牧則陵役凡事,非不善爲之,而貰價太小,民有號泣者,臣來抵昌陵店上見之,則楊州吏,多取店上器皿而去,故臣入來時,書報楊牧,使之治其下吏,大抵欠於來濕而然矣。上曰,前後御史之言皆,如此,金時默,果善治矣,李之億,非過柔者,而過於謹飭,而故爲仁善矣。遠達曰,臣路逢民人,馱炬絡繹而來,問之則皆積城百姓也。所見,亦如何矣?上曰,積城縣監,誰也?良漢曰,洪奎漢也。遠達曰,坡州則頌聲洋溢,無一毫煩民之事,高陽則所當之事,甚多,而少有民弊,一切蠲減,至於沙器之屬,皆爲貰用,故民皆晏如矣。上曰,積城植炬,何處爲之乎?遠達曰,與永平相對,爲之於晝停之上矣。諸臣以次退出。
上在昌德宮。常參以代理停,經筵停。
仁顯王后忌辰。
鄭尙淳達曰,明日動駕相値,常參,頉稟。令曰,知道。
尹坊,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于尹坊曰,依甲戌年例萬福門外乘馬,回駕時,由仁政門入,政院知悉。
傳于尹坊曰,雲劍四員中,一員差祭受杏云,出宮時,以預差擧行,回鑾時,以實差擧行。
傳于尹坊曰,留都,何處爲之?弘化門外,誰率訓局餘兵爲之乎?問啓。
以許洉爲事變假注書。
傳于尹坊曰,端暉門外乘馬,崇禮門外當爲乘轎,捲三窓,以此分付。
尹東暹達曰,京畿監司申本,領府事兪拓基三朔月廩不受事。令曰,令本道更爲輸送。
尹坊,以留都大臣言啓曰,臣承命留都一依啓下節目,率領扈衛三廳軍官·軍士,今日申時結陣於金虎門·耀金門,至大報壇前路,排列扈衛之意,敢啓。傳曰,知道。
左議政申晩九度呈辭,傳曰,安心調理,遣史官傳諭。
上在昌德宮。常參以代理停,經筵停。
大駕詣晝停所後,王世子遣宮官問安。答曰,知道。王世孫遣講官問安。答曰,知道。王世子遣宮官別問安。答曰,知道。王世孫遣講官別問安。答曰,知道。政院·玉堂·藥房口傳問安。答曰,知道。
大駕入齋室後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
親祭罷後,王世子遣宮官問安。答曰,知道。王世孫遣講官問安。答曰,知道。政院·玉堂·藥房·朝廷二品以上·六曹堂上·宗親口傳問安。答曰,知道。
大駕還宮時,入晝停所後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。
大駕歷入南關王廟後,王世子遣宮官問安。答曰,知道。王世孫遣講官問安。答曰,知道。
大駕還宮後,政院·玉堂·藥房·朝廷二品以上·六曹問安。答曰,知道。世子宮,政院口傳問安。答曰,知道。
大駕出宮時,王世子入幕次後,政院口傳問安。答曰,知道。王世子還入後,政院口傳問安。答曰,知道。
大駕還宮時,王世子入幕次後,政院口傳問安。答曰,知道。王世子還入後,政院口傳問安。答曰,知道。
鄭尙淳達曰,明日,親鞫相値,常參,頉稟。令曰,知道。
傳于尹坊曰,更點常時猶重,況動駕之時,或打四點,或打五點乎?監更中官記過,回駕時,仁政門待令。
傳于尹坊曰,常時傳漏猶重,動駕時,何如是乎?自建陽門至銅龍門,傳漏軍士,令騎曹決棍。
傳曰,司僕提調有闕代,判書閔百祥除授。
傳曰,行首宣傳官具秉勳,南行宣傳官郭禎垕,兼內乘差下,其令察任。
傳曰,承旨有闕代,前府使金孝大除授,先隨駕後謝恩。
以承傳色口傳下敎曰,軍兵饋飯與否,知入有命,而尙不知入,日已明而初吹尙不爲之,當該承旨遞差。
鄭尙淳啓曰,藥房三提調有稟達事,來詣請對矣。傳曰,入侍。
趙榮進啓曰,掌令任鏡觀來詣請對矣。傳曰,入侍。
傳于趙榮進曰,京畿道臣,各務差使員入侍。
傳于元仁孫曰,自龍頭里至紫煙巖,捧上言。
傳于趙榮進曰,揷羽。
傳于趙榮進曰,明日親鞫時刻,依十一日時刻爲之,單字置之。
己卯八月十五日丑時,上行幸明陵時,行都承旨元仁孫,左承旨尹東暹,右承旨鄭尙淳,左副承旨尹坊,同副承旨趙榮進,記事官朴相老,假注書李在簡,記事官李台鼎·金載順,以次隨駕。上具戎服出端輝門乘馬,至敦化門外,御乘猝然驚逸,至紅馬木內。上,下馬御軺床入侍時,王世子入侍問候,上曰,予氣如常,爾其入去。王世子退出,藥房都提調李曰,聖體,若何?上曰,已知其殊常,故預爲下馬,無驚動之事矣。曰,令醫官入診,何如?上曰,止之。副修撰鄭遠達曰,御乘何等愼重,而今番出宮時,致有驚逸之患,事極寒心。一提調外,提調及當該內乘罷職,何如?上曰,依爲之。出擧條遠達曰,此時醫官,不卽待令,首醫令該府處之,提調亦有不飭之失。提調·副提調,竝從重推考,何如?上曰,依爲之。出擧條遠達曰,擧動時凡事,兵房承旨例爲主管,而莫重御乘,不善申飭,致有驚逸之患,當該承旨罷職,何如?上曰,依爲之。上曰,兩首醫記過,晝停所待令,承旨金孝大解由勿拘。出榻敎上自敦化門外乘駕轎,詣晝停所,尙淳曰,俄者以軍兵饋飯,不爲知入,初吹尙不爲之,有當該承旨遞差之命,而軍兵饋飯,卽已知入,初吹取稟,入之已久,而尙不下矣。上曰,然則中官不稟之故也。當該承旨勿遞事。出榻敎上自晝停所乘馬詣齋室,上具翼善冠·黲袍·烏犀帶,乘輿詣陵上奉審,行親祭。上曰,今日執事,儒臣不可爲,明日問郞,竝減下,可也。上曰,喧嘩特甚,禁喧郞廳記過。出榻敎上曰,申飭之後,又如是喧嘩,兵判記過。出榻敎上詣翼陵奉審,上曰,寶劍差備,曾前則以崇品爲之,今番以品卑者爲之,而中官宋獻徵,百事慢蹇,推考申飭。出榻敎上曰,承旨書之,三年後,初行陵幸,而前排服色,不爲鮮明,訓將推考。出傳敎在外承旨許遞事。出榻敎上詣敬陵奉審,詣齋室,上具戎服乘馬,詣晝停所,首醫二人分揀事。出榻敎參奉安載健在京,使之來待闕下事。出榻敎兵判·兵曹郞廳記過分揀事。出榻敎藥房三提調請對入侍,掌令任鏡觀請對入侍,曰,湯劑今方待令,進御,何如?上曰,入之。遠達曰,臣以首醫之不卽待令,請推藥房提調,以兵房承旨之未及來待,請罷矣,追後聞之,則首醫已爲待令,兵房承旨,亦無未及來待之事云,急遽之際,不爲詳審奏達,極爲惶恐矣。上曰,所陳是矣,前擧條勿施。上曰,兵房承旨罷職,置之,仍察。出傳敎曰,敦化門外大駕下馬時,侍衛中無入侍之人,此豈侍衛之意哉?寶劍則無向後之規,不可一例論之,而臣見兵判,先爲入侍矣。令兵判査出未及入侍者,勿論堂上·堂下,一竝從重推考,何如?上曰,依爲之。出擧條曰,今番事,前所未有,當該內乘,儒臣旣請罷職,而不可罷職而止。請先罷後拿問嚴處,何如?上曰,依爲之。曰,馬醫·司僕·養馬·理馬·牽夫等,當該下人,請令攸司囚禁,嚴處,何如?上曰,依爲之。仁孫曰,旗軍洗馬後,前後內乘,似宜一體處之矣。上曰,依爲之。出擧條鏡觀曰,御乘驚逸之患,挽近所無,雖賴百神之護持,幸免玉體之傷損,而思之及此,心骨俱驚,不可以尋常薄勘而止。請內乘則施以竄配之律,至於理馬·養馬以下,各別嚴刑定罪,何如?上曰,所陳得體,已下敎于大臣矣。出擧條曰,朝者因儒臣陳請,有司僕·一提調·外提調罷職之命矣。苟有其罪,豈以大官而容貸乎?領相必以此大段不安矣。遠達曰,臣之當初區別,以其不參旗軍·洗馬也。上曰,承旨書之。今番之事,不可不嚴飭。當初所請,以旗軍·洗馬進去,今番隨駕提調爲請,其雖得體,大臣所陳,其亦是矣。其若飭勵,宜先大官·二提調,儒臣旣請律加,司僕·一提調,特施罷職之典,今番事,曾所未聞,今朝晝停,身爲臺官,宜請加律,而今乃請焉,其涉不戢。掌令任鏡觀遞差,雖在悤遽之中,請推之時,何敢分疏?諸承旨一竝推考。噫,今番謁陵,三年後卽初也,身爲臺臣,司諫李廷喆,應參不參,其涉寒心,罷職。出傳敎校理李潭曰,司僕·一提調,旣有罷職之命,二提調,則以旗軍·洗馬進參之人,實有不善調習之失,不可罷職而止。請其時當該司僕·二提調,削職,何如?上曰,所奏誠是,依爲之。出擧條遠達曰,今此司僕官員處分傳敎,稽滯不出榻敎。當該承旨推考,何如?上曰,依爲之。出擧條上曰,畿伯·各務差員,使之入侍。京畿監司金相福,楊州牧使李之億,長湍府使具鼎煥,竹山府使李碩儒,南陽府使崔晟,高陽郡守李泰遠以次進伏。上曰,有欲陳達爲之之事,與道臣相議爲之,可也。仍命退出,內乘及養馬以下勘律時入侍事。出榻敎上曰,御營廳先往,結陣於綠樊,大駕臨過後,仍爲後廂之意,分付,可也。上自晝停所乘駕轎,至綠樊駐駕轎,使駕後十名出前推擊。上曰,鄕軍如此,誠貴矣。上至迎恩門,替馬所乘馬,南關王廟歷入事。出榻敎上入關王廟行拜禮,上曰,龍袍改造事,分付戶曹,可也。上乘馬還宮,御仁政殿月臺,上曰,承旨書之。明日兩司,不可不備員,掌令有闕代,左通禮具壽國除授,司諫有闕代,前掌令李壽鳳除授,牌招入侍。出傳敎仁孫曰,安載健來待云矣。上曰,入侍。載健進伏,上曰,弘陵有餘穴乎?載健曰,有之矣。仍命退出,上曰,御將入侍。御營大將鄭汝稷進伏,上曰,今日見之,鄕軍誠不偶然矣。予用嘉之,特以熟馬一匹面給,卿其祗受。汝稷退出,曰,首相罷職,臣實發端,臣心不安,明日亦難入侍矣。上曰,卿言過矣。明日,豈可無大臣?卿其入來。上曰,承旨書之。噫,三年內,謁本陵,已是六次,而其初,卽因山時隨詣也。噫,丁丑暮秋,豈料五次謁陵,而其六,望七釋縗後初行也。寔萬萬夢想之外,戊申出征將士,已命承旨,敦化門外犒饋,況今番乎?旣知勤勞,若不顧恤,亦豈仰體陟降之意乎?二十日訓局·禁衛營·御營廳·龍虎營大將以下,當親臨敦化門犒饋,侍衛只入直擧行,承·史依例入侍,軍兵勿爲待令,入直禁軍及禁衛營入直軍百名,挾輦軍六十名,前陪各五雙,以隨駕外侍衛事,分付。出傳敎上還入大內。
己卯八月十五日丑時,明陵行幸時,王世子具戎服,乘輿出集英門,祗送于仁政門外時,右承旨洪良漢,事變假注書許洉,編修官鄭枋,記事官安正宅,王世子降輿入幕次。大駕出端暉門,王世子出次祗送,引儀呼鞠躬平伸。大駕出萬安門,王世子乘輿出建陽門,忽聞御乘驚逸,倉荒親出敦化門外,降輿遣宮官問安。答曰,無損傷矣。大駕進發後,王世子乘輿還宮,陪從諸臣,問安後退出。
八月十五日二更三點,王世子具戎服,乘輿出集英門,祗迎于仁政門時,右副承旨洪良漢,事變假注書許洉,編修官鄭枋,記事官安正宅,王世子降輿入幕次,大駕入仁政門時,王子出世幕次祗迎,引儀呼鞠躬平伸,遣宮官問安。答曰,知道。王世子乘輿踰建陽門,駐輿,召問安宮官問曰,終日勞動之餘,聖體,若何?鄭枋達曰,玉色一樣矣。王世子入集英門,陪從諸臣,問安後退出。
上在昌德宮。常參以代理停,經筵停。
陵幸翌日,大殿·中宮殿·世子宮·嬪宮,政院·玉堂口傳問安。答曰,知道。中宮殿,藥房口傳問安。答曰,知道。世孫宮,政院·玉堂口傳問安。答曰,知悉。大殿,朝廷二品以上·六曹堂上單子問安。答曰,知道。中宮殿,朝廷二品以上·六曹堂上口傳問安。答曰,知道。親鞫罷後,政院·玉堂·藥房口傳問安。答曰,知道。
鄭尙淳達曰,明日國忌齋戒,再明日正日,此兩日常參,頉稟。令曰,知道。
藥房提調閔百祥,副提調元仁孫啓曰,靜攝之中,侵曉動駕,展省園陵,仰惟聖情罙增愴慕,勞動旣多,深夜還宮,伏未審聖體調攝,若何,寢睡·水刺之節,亦何如?臣等之不得入診,已至多日,今日又是日次,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。雖伸情禮,一倍此心,氣則一樣,湯劑加劑五貼以入,下敎日入侍,宜矣。
以承傳色口傳下敎曰,湯劑煎入。
鄭尙淳啓曰,殿座正時迫近,而通禮不爲待令,中嚴未卽入啓,誠極未安。當該通禮推考警責,何如?傳曰,允。
鄭尙淳,以弘文館言啓曰,修撰金華鎭自鄕上來,卽爲牌招察任,何如?傳曰,允。
傳于鄭尙淳曰,禮房承旨留院。
傳于鄭尙淳曰,二十一日,承·史以時服入侍。
假注書李身晦在外,代以安寬濟爲假注書。
鄭尙淳,以吏曹言達曰,本曹佐郞蔡緯夏呈狀內,身病甚重,勢難察任云。依例改差,何如?令曰,依。
元仁孫,以吏曹言達曰,本曹正郞洪相直呈狀內,親病甚重,勢難察任云。依例改差,何如?令曰,依。
元仁孫,以吏曹言達曰,武臣兼宣傳官申老得呈狀內,改名事,旣承下敎,故以埴字改名云。依例令藝文館給帖,何如?令曰,依。
趙榮進,以兵曹言啓曰,依下敎龍虎營吹打手等處,各木二疋式,依例施賞之意,敢啓。傳曰,知道。
趙榮進,以御營廳言啓曰,依傳敎本廳吹打手四十一名,各木綿二疋式施賞之意,敢啓。傳曰,知道。
鄭尙淳,以義禁府言達曰,試官在外未及拿來人一體分揀事,命下矣。忠淸道忠原地下去對讀官閔光遇,溫陽地下去對讀官金敎材等竝放送之意,敢達。令曰,知道。
洪良漢,以義禁府都事,以鞫廳大臣意啓曰,問事郞廳李潭·鄭光漢·南綺老,今姑減下,其代以兵曹正郞李徽中,前持平李仁培,前正言尹光國,差下,使之察任,而李仁培·尹光國時無職名,令該曹口傳付軍職,冠帶常仕,何如?傳曰,允。
兵曹口傳政事,副司果李仁培·尹光國。
鄭尙淳,以宣惠廳言達曰,公州戊寅條大同米八百三十七石,今纔上來,故觀其米色,則租粒相雜,極其麤惡,不合行用米,則全般退送,使之改備上納,而莫重大同,如是苟充上送者,揆以事體,萬萬寒心,其在懲礪之道,不可置之。當該判官沈鑌,拿問處之,何如?令曰,依。
兼司書李明煥書曰,伏以臣,至愚而妄,不能愼言,觸事生疣,動輒有悔,而稟受已然,實無奈何,日前前席,又妄發矣,乃於靜攝之中,致勤聖敎,臣尤死罪死罪,罔知攸措。特荷天地寬大之恩,旋承包容宥釋之音,臣誠驚惶感激,涕泣無從,卽宜含恩畏分,趨走職事,而臣母素患泄痢之病,每作於炎涼換候之際,多般救治,必閱月而後已焉。今於本證之外,又添痰癖昏眩之氣,飮啖全却,眞元大敗,臣方扶將左右,無由離側供職,日昨陪班,亦未進參,臣益爲惶隕,莫省所出,玆敢陳章自列。伏乞睿慈,俯察微懇,亟削臣職,仍治臣瀆擾之罪,以正邦紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
己卯八月十六日巳時,上御內司僕親鞫入侍時,右議政李,判義禁金聖應,知義禁申晦,同義禁蔡濟恭·南泰著,行都承旨元仁孫,左承旨尹東暹,左副承旨尹坊,右副承旨洪良漢,同副承旨趙榮進,假注書李在簡,事變假注書許洉,記事官李台鼎·金載順,司諫李壽鳳,掌令具壽國,問事郞廳副應敎李福源,校理沈履之,副司直金應淳·元義孫·任㻐,前持平李仁培,兵曹正郞李徽中,前司書尹光國,別刑房都事李命杰·趙德成,文書色都事金光默·李章祜以次排立訖。上曰,傳命問郞,沈履之·李徽中·尹光國爲之,金龍祚上之,問郞持草紙上來。徽中進伏,命書問目,問目及罪人供辭在事變日記中。上曰,榮鐵上之,問目供辭在事變日記中。上曰,榮采上之,問目供辭在事變日記中。上曰,龍祚上之,與榮采面質,供辭在事變日記中。曰,判義禁金聖應,近來積瘁,今日力疾入侍,而病實難强矣。上曰,許遞,其代行司直趙榮國除授,牌招察任。出傳敎
己卯八月十六日巳時,上御內太僕親鞫入侍時,假注書安寬濟,未時追後入侍,罪人金龍祚,方張刑訊。上曰,厥漢不作聲,何也?作聲則止杖,速爲成音。上曰,解縳。上曰,都事生疎,擇立。上曰,准次乎?晦曰,然矣。上曰,下之,錫祚上之。上曰,刑房生疎,二人輪回爲之。田錫祚加刑納招後,上曰,夏錫家預言禍福之說,自以爲神奇矣。錫祚又納招後,上笑曰,意思之說,怪矣。上曰,內禁將朴載河召入。汝曾經彼景象,必厭見出去,他內將代入侍闕,予在君師之位,師道雖不足,君位則在焉。予心惻然,況汝心乎?上曰,罪人,准次乎?蒙頭下之。榮國曰,臣今纔肅謝入侍,未及見文案本末矣,請詳見文案,而參鞫矣。上曰,依爲之。上閉戶,少頃開戶,上曰,問郞,持草紙入侍,書金龍祚更招問目。上曰,龍祚上之。龍祚加刑准次後,上命判義禁,龍祚下之,錫祚上之。上,下問兵判趙雲逵曰,其人,何如人?雲逵曰,衣冬衣人,而渠與錫祚作別時曰,場中無事出入,我則宿靑坡酒幕,仍作鄕行云矣。上曰,解縳刑問錫祚,刑問准次。良漢曰,刑房承旨請下密匣矣。上命中官曰,下之。上曰,判義禁下去解縳。上閉戶小入,上命判義禁曰,詳知罪人名及招辭以待。上曰,宣仁·金虎兩門姑留之。上曰,罪人下府,羅卒退去。上曰,頃已下敎,卿等之意,予已知之,而以榮喆之言,見之,狂則狂矣。予則以爲不必杖斃,諸臣之意,何如?右議政李曰,雖曰,狂矣,二字凶言,決不可恕矣。榮國曰,臣則追後入侍,其文案,雖未能詳知,而妖言惑衆,旣有其律。況有上書,則不但惑衆而已矣。晦曰,妖言惑衆,自有其律,不可不明正典刑矣。濟恭曰,二字凶言,旣發之後,國家典刑,斷不可饒貸矣。泰著曰,二字凶言,宜正典刑矣。壽鳳曰,其所爲言,用意極凶,正法,宜矣。壽國曰,勿論妖言與否,旣發二字,不可不正刑矣。沈履之曰,頃日帳殿,已陳所懷,而雖云接魔,若不嚴處,此後將有非魔而爲魔者矣。一律斷不可貸矣。光國曰,臣意則二字凶言旣發之後,不可不明正典刑矣。徽中曰,錫祚情狀,窮凶妖惡,前所未有,臣意則斷可用一律,雖用次律,大爲國家失刑矣。仁培曰,錫祚若不正法,無以鎭人心矣。應淳曰,二字凶言,宜正典刑矣。福源曰,錫祚情節妖惡,國家典刑,不可貸矣,正法,宜矣。義孫曰,凶言旣發,則宜正邦刑,誠如諸臣之奏矣。上曰,忠淸道人心,自湖南來矣。曰,龍祚多年爲官任,得罪則必自明以脫,故作爲伎倆,帳殿亦用此習,誠極絶痛矣。晦曰,以今日之擧措,見之,杖斃不足惜矣。泰著曰,或恐用知情律,終始抵賴,誠極妖惡矣。錫祚快正王法,龍祚之罪,比錫祚似有等矣。濟恭曰,龍祚,豈有不見錫祚冊子之理,而終始抵賴不服者,知有知情之律故耳。若或加刑究問,則必輸情矣。上曰,當被妄言律矣。壽鳳曰,錫祚爲逆,則明正典刑後,龍祚當議律矣。錫祚若爲此等事,龍祚必主張,不可不輸情矣。上曰,問郞各陳之。李福源曰,以今日所爲,見之,龍祚似有等於錫祚,而加刑究覈,則斷不可已矣。履之曰,龍祚之帳殿擧措凶獰,以初不知爲言,不可不究問矣,其根則錫祚矣。仁培曰,龍祚以本邑鄕族,多年爲座首,犴滑無比,若見錫祚冊子,則恐犯於知情不告之律,終始抵賴,今日雖二次刑訊,猶未輸情矣。上笑曰,汝之所見,明矣。不可不加刑乎?仁培曰,然矣。應淳曰,李仁培之所奏,是矣。臣則別無異同,而以鞫體言之,不可不加刑矣。徽中·㻐等曰,以獄情言之,大臣所達,是矣。以今日所見,見之,不可不加刑矣。義孫曰,諸臣所奏,皆是矣,加刑究問則好矣。上曰,榮采加刑與否,何如?壽鳳曰,不可不加刑,鞫得實情矣。壽國曰,卽今不無隱情之可問矣。榮國曰,必有隱情矣。上曰,龍祚,嚼舌凶矣。晦曰,或恐吐實,有嚼舌者,或不勝杖,而有嚼舌者矣。元仁孫曰,獄情必期於輸情,預論杖斃則獄體解弛矣。洪良漢曰,仁孫所達,是矣。元仁孫曰,假注書安寬濟,依例付軍職冠帶常仕事。出榻敎上曰,莫重軍號啓下之後,入直郞廳,不爲待令,其涉無據,汰去。上曰,親鞫姑罷,明日殿座時刻,以辰初三刻爲之,田榮哲囚捕廳,以待結末。上曰,今番犒饋中,若有參差者,當該大將及糧餉廳郞廳,當以軍法處之,以此分付。上曰,噫,親臨犒饋命下之意,若何,而不過以器械不備,欲爲差退。噫,禁酒之後,初則內試射,欲用醴酒,不爲用之。昔之犒饋時,用濁酒,而中使·大將,猶用旨酒,今之醴酒,焉知不爲旨酒,而與祭用醴酒,有異,猶有酒名,近百石措備,豈不爲多釀乎?此與昔酒,有異,人必呑酸,若不能飮,亦豈重天物之意乎?此爲君而導其多釀,代用之弊,豈不愈開酒之巨弊?其所請用,亦見其小,而不見其大也。況爲國之道,只見大體,訓將從重推考。當初命下日,齋戒相値,以二十日擧行。上曰,莫重下敎,不卽擧行,當該中官,從重推考。以上出傳敎仁孫曰,修撰金華鎭肅拜單子,入啓已久,而尙不下矣。上曰,然乎?下之。上還入大內,諸臣以次退出。
上在昌德宮。常參以代理停,經筵停。
顯宗大王忌辰齋戒。
夜自二更至五更,月暈。
親鞫罷後,政院·玉堂·藥房口傳問安。答曰,知道。
左議政申晩十度呈辭,傳于鄭尙淳曰,安心調理。
元仁孫達曰,左副承旨尹坊,不爲仕進,卽爲牌招,何如?令曰,依。
以左副承旨尹坊牌招不進罷職令旨,令于鄭尙淳曰,推考徽旨捧入。
傳于鄭尙淳曰,無逸篇寫進承旨尹坊,繼其祖而寫進,特賜大鹿皮一令。
洪良漢,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
有政。吏批,判書閔百祥藥房監劑進,參判金致仁牌不進,參議洪樂性進,右承旨鄭尙淳進。吏批啓曰,判書閔百祥以內局提調,監劑進,參判金致仁牌招不進,小臣獨政未安,何以爲之?敢稟。傳曰,只出緊任。以李世孝爲吏曹正郞,尹冕東爲吏曹佐郞,李一曾爲兵曹佐郞,具善道爲監察,朴鸞源爲東部都事,李惟秀爲安東府使,南泰著爲三陟府使,趙載得爲永川郡守。領議政金尙魯拜相事,承傳,雲山君單梄封君事,承傳,承文都提調單金尙魯。以尹泰衡爲幽谷察訪。
兵批,判書趙雲逵進,參判蔡濟恭侍衛進,參議柳謇入直進,參知李彦衡病,右承旨鄭尙淳進。以尹秉淵爲兼司僕將,韓光濟爲五衛將,朴昌新爲僉知,趙嶪爲訓鍊僉正,金廷遇爲都摠經歷,洪相殷爲司禦,權載紀爲忠翊將,邊海朝爲忠翊將,金德純爲忠壯將,尹輔商爲慶德將。副護軍任鏡觀·李奎章,副司果柳健,副司正安寬濟,同知單李繼興,僉知單南瑞五·李夢觀,副司直金孝大。
兵批啓曰,世子翊衛司洗馬申光履,素抱奇疾,有加無減,時月之間,無望供職,呈狀乞遞。今姑改差,何如?傳曰,允。
鄭尙淳達曰,卽者兼右贊讀鄭晩淳以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出,有異,推考警責,何如?令曰,依。
傳于元仁孫曰,都承旨入侍,兵判同爲入侍。
傳于尹坊曰,內乘依例入接,而使東所部將洗滌矣,其洗滌與否,該曹郞廳摘奸。
尹坊,以兵曹言啓曰,依下敎內吹螺赤處,木綿依例施賞之意,敢啓。傳曰,知道。
尹坊,以兵曹言達曰,景福宮假衛將金光濟,素患痰癖之症,輒復發作,旬月之間,萬無起動供仕之望,呈狀乞遞,不可强令察任。今姑改差,何如?令曰,依。
洪良漢,以扈衛廳別將,以三廳大將右議政意啓曰,一廳大將前領議政金尙魯,今有罷職之命矣。其所帶軍官,宜有區處之事,何以爲之?敢稟。傳曰,二廳大將兼察。
洪良漢,以義禁府言啓曰,罪人金龍祚,全羅道濟州牧大靜縣勿限年定配事,命下矣。以傳敎內辭意,具罪目依例發遣府羅將,押送配所,何如?傳曰,允。
己卯八月十七日辰時,上御內太僕親鞫入侍時,右議政李,判義禁趙榮國,知義禁申晦,同義禁蔡濟恭·南泰著,行都承旨元仁孫,左副承旨尹坊,右副承旨洪良漢,同副承旨趙榮進,司諫李壽鳳,掌令具壽國,假注書安寬濟,事變假注書許洉,記事官李台鼎·金載順,問事郞廳副應敎李福源,修撰金華鎭,副司直金應淳·元義孫·任㻐,前持平李仁培,兵曹正郞李徽中,前司書尹光國,別刑房都事李命杰·趙德成,文書色都事金光默·李章祜以次進伏訖。上具翼善冠·衮龍袍乘輿出宣化門,上曰,莫重殿座,承旨不可不備員,左副承旨尹坊只推,牌招入侍。上曰,羲經尙書旣云,與勿藥有慶之爻,同,則可謂眚也。國體攸在,雖示飭勵,奚可曠日?司僕一提調前領議政金尙魯敍用,提調李益炡爲先給牒。上曰,前領議政金尙魯拜領相。上曰,旣拜相,政事,當日爲之,政官牌招開政。上曰,下敎旣諭,今番之事,予已料外,卿等其亦夢想之外,國體攸在,雖先大官,旣伸廉隅,何過引咎?方戒太康,玆事,予則曰,此亦彼蒼之玉成于予也。噫,彼御乘,旣非自犯,況提擧乎?三公不備,猶悶叢脞,況有一相?卿須體此意,安心勿爲過自引咎,卽爲視事之意,遣承旨傳諭于領相。上曰,左承旨往領相家,傳諭。以上出傳敎藥房提調閔百祥曰,聖體連日撼頓,諸節,若何?上曰,一樣矣。百祥曰,申後湯劑,何處待令乎?上曰,入于帳殿。殿座後,榮國曰,問事郞廳沈履之以親病,有頉,修撰金華鎭新除肅拜矣。上曰,金華鎭問郞差下,仍爲傳命。上曰,榮采上之。榮采納招後,上曰,下之。錫祚·龍祚上之,錫祚·龍祚面質。上曰,判義禁詳爲分付,問目情狀絶痛,竝刑兩罪人。錫祚·龍祚面質納招後,上曰,錫祚恐或龍祚之亂招,如是謊辭矣。上命判義禁曰,除他曲折,錫祚限出示冊子於龍祚,納招刑訊,龍祚限見其冊子,納招刑訊,一杖承款,執杖申飭。上仍閉戶而下敎曰,速爲檢杖,兩罪人直招後,停刑以奏。上曰,龍祚初則不知錫祚云矣,今則旣以知錫祚冊子妖誕,而嚴問之下,終不直招,情狀尤爲無狀矣。杖聲不猛,羅將遞立,罪人准次不服,上命問郞下敎曰,錫祚前則曰,龍祚初見其冊而責之云矣,今則曾不出示云云,龍祚前則曰,見錫祚妖言冊子而責之云矣,今則不知云云。今予之問,不過見冊示冊一款,而蓋欲付之生道也,渠等忍杖不服,今日之刑,渠等自取,寧不痛心?錫祚初則若死人,今則惺惺,豈不奸惡?上曰,罪人下之。上開戶,上曰,問郞持草紙以來,書錫祚問目,錫祚上之。良漢曰,錫祚病勢危急云矣。晦曰,危急云矣。上曰,單子,幾上乎?晦曰,姑不如是云矣。上曰,令救療官詳見,而救療之。榮國曰,一向危殆云矣。上曰,然則下府。榮國曰,臣等頻頻招問救療官,則極殊常云矣。曰,已殊常然後,每來告急矣。上曰,必然矣。上命書龍祚問目,榮國曰,問之則罪人胸部有微溫,而脈則已無云,可慮矣。上曰,物故狀勿由金虎門,由宣仁門事,分付。上曰,龍祚上之。上曰,問目姑置之,問郞以言語,分付,使之直招,上曰,汝居鄕,故官家每誘問,而末乃欺之,帳殿則不然,若直招則生矣,龍祚納招,上曰,今則似是眞情矣。予之如此,蓋出於指示生道之意,渠今則知之矣,龍祚直招。曰,以此見之,好生之德,洽于民心,故今始盡吐矣。以昨日擧措,見之,豈意今日曲盡直招乎?以此推之,外方獄事,可知其冤矣,此皆官長之過矣。官長臨民,以權術捧招,勒罪,或入此輩奸術中見欺,故此輩多年官任,經歷無不詳,故前後納招,皆舞奸,而今始直招矣。以錫祚之面質也,必脫給龍祚見之,龍祚之鄕任中,難公可見矣。鄕人一族,軍役還上,皆關於鄕所,故必有日後之慮爲之,龍祚之難,可知矣。上曰,榮采上之,與龍祚面質,龍祚直招。曰,如此巧惡之人,今日輸情矣。榮進曰,此等之人,官長視以事知,每信用之,故弊生於此等處矣。榮國曰,視其情狀,則雖已解縛,一次加刑,斷不可已矣。濟恭曰,龍祚訊問,宜准次矣。上曰,卿等之言,是矣,而王言當信矣。曰,金吾堂上所達,是矣,而當初取服時,下敎曲盡,付之生道,則不必加刑矣。榮國以傳敎分付龍祚曰,宜自捕廳訊問,而爾是鄕所,故帳殿訊問矣。不爲直招,故至於三次刑訊,以爾罪狀,三次亦小矣。當用知情不告律,而特爲參酌,大靜縣勿限年定配。壽國曰,減死定配云,則好矣。上曰,律名太重,勿限年,爲好矣。榮國曰,獄體宜准次矣。曰,自本府例刑,似宜矣。上曰,親訊之後,本府例刑,事體不然矣。榮國曰,此是知情不告者矣。上曰,覽其冊子,直投之,與知情異矣。榮國曰,臣於昨日,龍祚則似減等之意,陳達矣,以今日擧措,見之,絶痛,欲殺之目前矣,在下者執法之論,當用知情律矣。上曰,執法之臣,當如是矣。上曰,錫祚之面質也,脫給龍祚,以此見之,鄕權壯矣。曰,江流石不轉矣。上命書龍祚大靜縣勿限年定配,傳敎。傳敎在下壽鳳曰,錫祚可斬矣,二字凶言,爲正犯,一縷未絶之前,快正王法,然後可以鎭外方人心矣。錫祚定律後,龍祚之罪,亦可以議律矣。壽國曰,錫祚非狂也,二字凶言,情節陰慘,或以爲妖言,而此則異於妖言,若徑斃,則將失刑,一律斷不可饒貸矣。曰,臺言是矣。壽鳳曰,二字亦是結案矣。上曰,臺臣得體,不負特除之意矣。榮國曰,臣考律文,則大明律曰,造妖言及惑衆者,斬矣。上曰,錫祚誤入雜術之人矣。壽國曰,此雖出於好生之德,而法意則不如此矣。福源曰,妖言自有其律,臺臣一律之請,是矣。晦·濟恭·泰著等,齊請一律,此等妖惡之類,若杖斃,則外方人心,無以懲礪矣。渠之妖言及他說,便是結案,今者正法,何關結案與否乎?上曰,於錫祚,殺之無惜之語,猶是歇後,而予之所持難者,曾自戊申正法者,渠之結案,必讀而言之,使知渠罪,今不結案而正法,則日後之弊,無窮矣。華鎭曰,雖未勘,宜用妖言惑衆之律矣。榮國曰,猶有生意,則自本府結案,好矣。上曰,何必如是耶?守幕救療官,來乎?榮國曰,下本府時,途中物故云矣。上曰,幾年後謁先聖設科,此等凶漢出矣。今聞物故之報,心甚爽然矣。曰,臣未見冊子,故不敢爭執,而正法之不行,可惜矣,獄事則失體矣。上曰,旣物故後,何可正法乎?非不欲正法,而不捧結案,無可論矣。單子,何不來乎?泰著曰,必經相位手決,然後入啓矣。上曰,今見龍祚之直招,敷心腹以及,則人皆盡情矣。大畏者民志,必也使無訟。仍命書龍祚處分傳敎,使都事讀而分付。榮國曰,臺臣旣堅執,不可發配。龍祚姑爲仍囚,何如?上曰,不可仍囚矣。所懷與所達,有異,若不決,而臺臣發論,則卽一斗齡也,此豈可爲乎?曰,臺臣所懷,宜允從矣。上曰,是則是矣,予意則不然矣。壽鳳曰,錫祚徑斃,不勝絶痛,不可不用亂言律矣。上曰,王者守法,不捧結案,則不可正刑矣。上曰,錫祚,有子女乎?壽鳳曰,聞有二子皆已死,無他子女云,而雖有之,大明律曰,亂言者,只誅其身,籍沒家産矣。榮國·晦曰,執法之論,適中矣。上曰,榮喆·榮采上之。上下敎曰,爾等不必親問,而不可不問,故捉來矣。錫祚·龍祚,今已處分,爾等放送歸鄕,今已收殺,勿爲生怯事,曉諭鄕人。榮國曰,榮采,以文案見之,不可全然無罪矣。上曰,錫祚假託鬼神,猥告帳殿,至於杖斃,往傳國法至嚴,龍祚帳殿親問之下,敢爲欺罔,受刑定配,亦傳國君之不可欺,榮喆,賜笠四拜,榮采亦放送。上曰,渠能四拜矣。曰,鄕中校生,於校中行四拜,故能知之矣。上命判義禁,錫祚冊子令本府燒火。上曰,此庭洗滌,該所書員,爲之耶?兵曹入直堂上,問于司僕以達,兵曹參議柳謇,出問而還奏曰,兵曹判書出軍五十名,東所司僕,眼同爲之云矣。上曰,五十名,太過矣,兵判勤幹,故如是矣,部將不來見,誠無狀矣。上命宣傳官,兵曹前排斯速入之,東所部將拿入。上曰,問名。對曰,李觀鎭矣。上曰,此庭洗滌,自是東部之役,而頃者因大臣陳達,令軍門爲之,不過一時之事,部將則越視,所當決棍,而參酌放送,此後眼同爲之。上命書酌處收殺傳敎,上曰,噫,世道日下,人心叵測,人怪物異,式月斯現,述人景躍·爾恒之輩,雖不足道,已見人心之叵測,而今者田錫祚,以遐方蟣蝨之徒,敢以托神,張皇冊子,其欲誑感一世,非徒此也,敢生非分之心。欲爲恐動,究其心,萬萬陰慘,事當快正王法,以樹國綱,而冊子中有不可不究問者,故帳殿親問矣。幾次嚴訊,半吐半呑,猶不直招,節節狡譎,今已物故,已無可論,而至於金龍祚,當初就捕,無他也,錫祚招中,叱其狂誕,挽止駭擧云,故欲問眞僞拿來,則於渠之道,事當一一直招,而敢以猾鄕之手,欲掩其迹,不爲直招,故以此嚴訊矣。今日乃爲直招,其初若此,雖編配,其何施也,而此等人心世道,此等之類,若不嚴懲,何以礪世?大靜縣勿限年定配,使遐方執鄕權能猾之輩,知國法之存焉。出傳敎上曰,今日不爲殿座,更爲詳問龍祚·榮采,其將加刑後已。以此推之,欽哉之政,其不重歟?噫,曾己申飭,凡京外,一自同推之後,不究黑白,只以刑訊爲事,其中焉知無龍祚·榮采乎?思之及此,不覺寒心。將此予意,自備局嚴飭京外,以示恤刑之意。上曰,噫,漢用良吏,是爲善道。噫,身爲守令,以能吏己任者多,其不剛明之守令,專用能猾鄕所,以今金龍祚推之,執鄕權弄官長之弊,可知,若此之故,飢蝨龍祚輩,熟於其鄕,敢售其習於莫重帳殿。噫,若此之際,令何以爲令,民何以爲民?此非細故,令備局將此意,申飭諸道。出傳敎上曰,田榮鐵·田榮采放送,捕廳拘留人,本官捉囚人,一竝放送事,分付捕廳。出傳敎問事郞廳沈履之減下,修撰金華鎭差下。出榻敎上曰,捕將具善復入侍。上曰,田榮鐵·榮采自捕廳救療,覓給糧資,下送本土。曰,司僕提調及諸內乘,竝皆被罪,而正則有一內乘之稱,不入同被之中,故司僕正朴相喆,以此爲嫌,不爲行公矣。右副承旨良漢曰,正之一內乘,年前有下敎定式之事,不當撕捱矣。上曰,然矣。曰,年少名官,不嫌其過於廉隅,故如是矣。上曰,當初已爲區別矣。今則提調旣已敍用,更無引嫌之端,而況經大臣陳達,旣伸廉隅,何可撕捱乎?卽爲申飭,使之行公,可也。兵曹判書趙雲逵曰,犒饋禮畢後,罷陣節次,待標信擧行乎,以大旗擧行乎?上曰,以大旗擧行。雲逵曰,親臨犒饋時,亦當有前排及挾輦軍,自該營待令意,分付,何如?上曰,挾輦軍六十名,前排五雙,以犒饋外軍待令。雲逵曰,凡犒饋時,例有號砲·號笛·跪鼓吹打之節,先行列坐號,次行擧床號,次行初再三盃號,次行撤床號矣。今番以餠代酒,宜無三盃號之節,以此擧行,何如?上曰,號砲·號笛·跪鼓爲之,吹打除之。雲逵曰,親臨犒饋時,多有稟定之事,故敢此仰達矣。在前自軍門設饋時,大將以下服色,例以隨駕時服色,參饋矣。今亦依此擧行乎?上曰,諸大將,以戎服參見,中軍以下,隨駕時服色擧行。雲逵曰,龍虎營及訓·禁·御四營大將以下,次次橫列成班,則在後之營,必抵於把子橋前路,其間稍遠,中軍以下叩頭起去,應聲似難相聞,不無差誤之弊。臣意則各營大將,率中軍以下,縱列成行,立於紅馬木外,而中左龍虎營,中右訓局,左禁營,右御營,以待掌號笛,次次參見,似近便宜,如是擧行乎?敢稟。上曰,依爲之。雲逵曰,各營大將,各其陣頭受饋乎,入參於臺上乎?上曰,大將及龍虎將入侍,受饋中軍及各番將,率軍兵,信地受饋。雲逵曰,今此親臨犒饋時,臣亦以侍衛進參乎?上曰,以犒饋進參。禁衛大將具善復曰,禁衛營都提調,隨率與隨駕軍兵,有異,親臨犒饋罷後,自本營擧行乎?敢稟。上曰,親臨一體擧行,槍劍軍,亦爲犒饋,可也。善復曰,今此親臨犒饋,以禁衛西營軍兵排立事,命下矣。西營入直軍兵,不過四十名,左右排立,似不成樣,以他軍兵加數侍衛,似好矣。上曰,本營入直軍一百名擧行,西營軍置之,可也。善復曰,紅馬木外左右屛門,旣無把守,此甚疎虞,何以爲之乎?敢稟。上曰,作門,可也。良漢曰,今此入侍有命,而兵曹堂上,久離侍衛之班,不卽待令,推考警責,何如?上曰,依爲之。壽鳳·壽國等曰,徑斃罪人錫祚,假託妖魔,做成冊子,陰凶情節,畢露於帳殿親問之際,而未及正法,遽致徑斃,王章莫伸,與情益憤,請罪人錫祚,亟命王府,施以亂言不道之律。上曰,臺臣執法之意,雖是,旣不正刑,其何追施?不允。壽鳳·壽國曰,罪人金龍祚,參看錫祚冊子之說,旣已直招,則陰邪情狀,決無不知之理。雖以聖上好生之德,卽下酌處之命,而其在嚴鞫體杜後弊之道,節次究問,斷不可已。請罪人龍祚,亟命王府,更加嚴刑,期於得情。上曰,臺體雖是,旣命酌處,何可收還乎?以上出擧條上曰,兵判留待,待下敎入侍。上還入大內,諸臣以次退出。
己卯八月十七日酉時,上御熙政堂。都承旨·兵判同爲入侍時,行都承旨元仁孫,兵曹判書趙雲逵,假注書安寬濟,記事官李台鼎·金載順以次進伏訖。上命注書出去,持犒饋綸音草以來,賤臣持入,上命承旨書犒饋節目。雲逵曰,吳道亨·李策,勿汰仍任,何如?上曰,依爲之。雲逵曰,自前犒饋時,各營大將至哨官,例以平盤設饋,將校軍兵,則用展布,而今番則親臨,事體自別,其在與士卒同甘苦之意,不可異同,臣意則大將以下,皆用展布,似好矣。何以爲之乎?上曰,臺上進參者及予供,以盤爲之,可也。雲逵曰,龍虎營犒饋,自前肉太外,亦以果品饋之,而他軍門元無此例。今此親臨時,四軍門不可異同,龍虎營實果除之,何如?上曰,所達是矣,依爲之。上命承旨,書南關王廟致祭文,上曰,南關王廟,十九日遣武臣具善復致祭。諸臣以次退出。
上在昌德宮。常參以代理停,經筵停。
顯宗大王忌辰。
自巳時至未時,日暈。
中宮殿,藥房口傳問安。答曰,知道。
趙榮進達曰,明日常參,取稟。令曰,停。
洪良漢達曰,大司憲徐命臣,執義柳思欽,掌令南彦彧,持平南玄老在外,姜必履呈辭,掌令具壽國呈辭,今日以監察茶時之意,敢達。令曰,知道。
藥房都提調李,提調閔百祥,副提調元仁孫啓曰,夜涼漸緊,伏未審聖體調攝,若何?連日帳殿,親臨鞫囚,靜攝之中,不瑕有損乎?寢睡·水刺之節,何如?臣等久未入診,今日與諸御醫入侍,詳察聖候,爲宜。臣等不勝區區伏慮,敢來問安,竝此仰稟。答曰,知道。氣則一樣矣。
左議政申晩十一度呈辭,傳于趙榮進曰,安心調理。
傳于趙榮進曰,領敦寧爲扈衛大將。
趙榮進啓曰,將任塡差城外祭官,則往還間,都提調兼察,命召仍佩往來事,曾有定式矣,禁衛大將具善復,今方以南關王廟祭官進去矣。都提調兼察事,發牌郞廳,分付兼任,右邊捕盜大將無摠察之人,何以爲之?敢稟。傳曰,知道。
鄭尙淳啓曰,右捕將獻官進去,代令左捕將兼察事,命下矣。左邊捕盜大將李潤成,卽爲牌招,以爲聽傳敎之地,何如?傳曰,允。
傳于鄭尙淳曰,明日朝講爲之,時刻以辰正三刻爲之。
注書朴相老病,代以金光魯爲假注書。
己卯八月十八日卯時,上御熙政堂。藥房入診入侍時,都提調李,提調閔百祥,副提調元仁孫,記事官朴相老,記注官李台鼎,記事官金載順,醫官金履亨·方泰輿·許礈·李以楷·金德崙·金履貞·鄭允協以次進伏訖。曰,日氣不佳,聖體調攝,若何?上曰,一樣。曰,寢睡·水刺諸節,亦何如?上曰,一樣。曰,湯劑亦連進御乎?上曰,强進。曰,近來日候,朝冷晝暖,中宮殿氣候,若何?上曰,安過矣。曰,王世子氣候,何如?上曰,一樣。曰,嬪宮氣候,何如?上曰,安在。曰,王世孫氣候,何如?上曰,無恙。曰,請令醫官診察,何如?上曰,唯。履亨入診退伏曰,脈候不數不滯,度數亦調均,而右寸關胃脈,虛軟沈遲,則比前一樣矣。泰輿·礈·以楷·德崙·泰遠·允協,以次入診,所奏同焉,上曰,理中建功湯前方中,白芍藥·桂枝·乾薑依前前方,加劑五貼以入,自今日爲日次事。出榻敎曰,依前下敎,一體煎入,何如?上曰,依爲之。上曰,明陵丁字閣事,洪鳳漢所幹事,極爲周詳縝密,亦用此術於他陵,則尤好也。召見安再健詳問,則弘陵白虎邊,有一處,頗入意云,果然則幸甚。上曰,卿向奏請遞扈衛大將之任,而乃以意外事作窠,世間事類多如是,誠異矣。曰,臣所請遞之任,卽爲許遞,誠合事面矣。仁孫曰,右捕將具善復,以關王廟獻官進去,出城外,兼察之人,何以爲之乎?上命書曰,右捕將獻官進去,代令左捕將兼察。出傳敎仁孫曰,昨日傳敎中,有慶之慶字考見,則非慶字,乃喜字矣。上曰,昨日傳敎中,勿藥有慶之慶字,以喜字改下。出榻敎上命書之曰,領相前兼都提調,提調當仍兼,以此分付銓曹。出傳敎曰,臣待罪禁衛營都提調,故敢達。槍劍軍,例自禁衛營待令,而只用於城內擧動時,故今番陵幸時,無隨駕之事,而昨日下敎中,槍劍軍亦入犒饋矣。旣不隨駕,則似不當竝入於犒饋中矣,何以爲之?上曰,旣不隨駕,則置之,可也。曰,昨日禁將以都提調隨率軍,有所仰達,而此是若干名矣。上曰,數雖小,軍兵則豈可不犒饋乎?此則一體犒之,可也。出擧條上曰,他承旨入侍,玉堂上下番,持召對冊子入侍。出榻臣相老趨出,引同副承旨趙榮進,校理鄭光漢,修撰金華鎭,持入近思錄第三卷進伏,·百祥·仁孫,率醫官退出。上命光漢,讀自伊川先生曰,慰亦不安矣,華鎭讀之,榮進讀之,相老讀之,台鼎讀之,載順讀之,至一留是而已,上曰,陳文義。光漢曰,大中行狀,多有可觀處,而其家法之謹嚴,尤可法矣。上曰,我朝家法,亦至嚴矣,下番闋服後,今始入侍,而容貌言音,恰似乃父,予思乃父,怳若故事,於心感愴矣。華鎭曰,自古聖主時,必有無臣之歎,今也有君無臣之歎,又復如古,致敬盡禮而招來賢士,則于于而進,必有濟濟之美矣。上曰,巖穴之人,亦不得見面目,何以招致朝廷乎?上掩卷,榮進曰,臣有所懷,敢此仰達。湖南·湖西·咸鏡南道帥臣以捉虎人加資事,連有狀聞,而湖南帥臣,則一狀之中,殆近十人,事甚猥越,此固流來謬弊,而一人之捉五虎,已不成說,況非境內人,皆是京人,則尤極無理。金玉之濫雜,亦甚可悶,故臣竝不捧矣。上曰,所陳誠是,退却亦得宜,此後若有如此狀聞,則當該道帥臣,各別重繩之意,令備局申飭,可也。出擧條諸臣遂退出。
上在昌德宮。常參以代理停,只朝。晝·夕講。
昧爽,有霧氣,自巳時至未時,日暈。
司諫李壽鳳,掌令具壽國達曰,臣等於今日朝講入侍時,伏覩大朝,以法外追律事,親製綸音,著爲深戒。大哉王言,孰不感歎,而第其前達中,所請追律者,無非罪犯至重,關係不輕者,則有不可遽然卽停,故敢以不可停達之意,再三陳達,而未蒙開納,至承不敢聞·不忍聞之嚴敎。臣等章皇震越,相率逬退,纔已求對离筵,區別停仍,其不能强爭之罪,臣實惶恧,無地自容。且伏聞臣等退出後,大僚以臣等擧措之失,當深加非斥云。筵席語祕,雖不得其詳,而臣等不職之失,於此益著,以此以彼,俱不容一刻仍冒於臺次。請令遞斥臣等之職。答曰,勿辭。
尹坊達曰,明日親臨犒饋,再明日國忌齋戒,二十二日正日相値,此三日常參,頉稟。令曰,知道。
趙榮進達曰,司諫李壽鳳,掌令具壽國,再達煩瀆,退待物論矣。令曰,知道。
左議政申晩十二度呈辭,傳于金勉行曰,安心調理。
傳于金勉行曰,今下弓矢,委曲僉使金德鉉處給送。
尹坊達曰,今日朝講,經筵無進參之員,知經筵李喆輔·申晦,同經筵趙暾·黃景源竝卽牌招,以爲推移入參之地,何如?傳曰,允。
趙榮進達曰,司諫李壽鳳,掌令具壽國依大朝筵敎,來詣求對矣。令曰,入對。
趙榮進啓曰,刑曹判書金尙翼,參議金勉行,理馬以下勘律事,依下敎來待矣。傳曰,入侍。
下直,寧越府使金尙耉,楊根郡守李憲鎭,委曲僉使金德鉉,花梁僉使朴泰熀,文山萬戶金景佑,豆毛浦萬戶金再昌,平山浦萬戶李啓運。
有政。吏批,判書閔百祥以御藥監劑進,參判未差,參議洪樂性進,右副承旨趙榮進進。吏批啓曰,判書閔百祥以御藥監,煎進去,參判未差,小臣獨政未安,何以爲之?敢稟。傳曰,只出緊任。以朴相德爲行都承旨,金勉行爲同副承旨,金致仁爲右尹,朴道源爲禮曹參議,趙明鼎爲同義禁,洪鳳涵爲刑曹佐郞,曺命喆爲禁府都事,李德觀爲樂安郡守。訓鍊都提調單金尙魯,司譯都提調單金尙魯,司僕都提調單金尙魯。
兵批,判書趙雲逵入侍進,參判蔡濟恭呈辭受由,參議柳謇病,參知李彦衡進,右副承旨趙榮進進。副司直金致仁·元仁孫·尹東暹,同知單金德純。
傳于尹坊曰,犒饋後解嚴,只蛟龍旗待令,標旗,置之。
趙榮進達曰,依大朝筵敎求對矣。令曰,入對。
趙榮進,以兵曹言啓曰,今八月二十日,文臣朔試射日次,而親臨犒饋相値,不得爲之之意,敢啓。傳曰,知道。
金勉行,以宗簿寺官員,以提調意達曰,觀此慶尙監司趙曮狀達,則太白山璿源閣,上下層滲漏,朽傷處頗多,不可不修改,令該曹急速定奪分付,以爲及時修改之地矣。依例發遣本寺郞廳,以趁卽修改之意,分付該曹·該道,何如?令曰,依。
金勉行,以兵曹言啓曰,今八月十七日,武臣堂上以上朔試射日次,而國忌齋戒相値,不得爲之之意,敢啓。傳曰,知道。
領敦寧金漢耉書曰,伏以臣,家本寒素,性又迂拙,資地最居人下,而只以跡忝肺腑之故,超躐崇班,榮寵已極,私心懍惕,至于今靡定,深淵薄氷,不足喩此危懼之情矣,今於千萬夢想之外,忽伏承扈衛大將特授之命,臣驚惶隕越,益不知措躬之所也。夫人品之不稱,堪承之無望,固不暇言,而若臣之所大懼則有之,前輩之如臣地處,而膺是命者,固或有之,率皆踐履旣久,德望素著,而臣則渺然一年少書生耳。庸騃湔劣,無所肖似,向者尙方·摠府之除,惶恐趑趄,一味承膺,每自循省,惶汗浹背。況此半千衛士之摠領,是何等重任,而乃反畀之於如臣者之庸品駑才,不少難愼耶?福過災生,古人攸戒,一身顚躓,雖不足恤,豈不有歉於天地生物之仁乎?反覆揣量,惟有循墻而走而已,玆敢畢露肝膈,仰瀆睿聽。伏乞离明,察臣由中之懇,導達聖聰,收還新命,使重務無至虛縻,微分得以粗安,千萬幸甚。臣無任涕泣祈懇之至,謹昧死以聞。答曰,覽書具悉卿懇。卿須安心勿辭,其卽察任焉。仍令曰,史官往諭。
慶尙道儒生幼學蔡景沈·韓學愈·朴聖有·鄭之垕·崔慶魯·徐運恒·禹命熙·蔡命五·申鎭元·南道輪·柳漢齡·成志一·蔡景淵,生員李允·南道完,幼學李齊白·申儼,生員柳鳳齡·蔡景晦·申光緖·蔡膺祥·申鎭運·朴泰有·李重炯·徐師夏,生員趙浹,幼學黃一圭·朴道有,進士具文漢,幼學申光宅·申光允,進士李若采,幼學李齊晟,生員朴光輔,幼學金載麗·金重元·沈鍓·孫慶徵·朴慶益·閔涵洙·沈鈗·河有一等書曰,伏以喆王勵世之規,必以崇奬儒賢,爲先務,賢祠腏食之典,必以摯量道德爲準則,苟有後來之賢,可以統承於前賢者,則世雖遠而享雖舊也,必同祠而竝尊,以闡揚其同德之盛焉,不暇遠引前代。粵在我肅廟朝,以先正臣文正公宋時烈,特許追享於先正臣文正公趙光祖尸祝之所,一以爲息邪距詖之道,一以爲尊賢尙德之地者,非但士林之陳請,實出聖考之特斷,猗歟休哉,此豈非文子文孫之所當繼述者乎?臣等所居道內蔚山之府,嘗有前朝儒宗文忠公鄭夢周,及先正臣文元公李彦迪竝享之院,卽所謂鷗江書院者,是已。恩額之宣,亦在我肅廟朝,使窮海遐鄕,得以回天荒樸陋之俗,被聖代菁莪之化者,秋毫皆聖考之恩賜也,逮至宋時烈沒後,又有追享之議者,于今六十有餘年,而迄未之果焉。蓋箕子之後,惟鄭夢周傳其道,而爲東方理學之祖,入我朝以來,儒賢輩出,道統相繼,至于宋時烈,而實得其嫡傳,斯文一脈,貫若繩珠,吾儒大統,燦如日星,則時烈之於夢周,世之相後也。雖隔二百餘年之久,而所以道夢周之道,學夢周之學者,溯其淵源,槪亦有自。一道士林之議,必若追享於夢周已成之祠者,實非苟然,而況先正之慍于群小也,鞮騎所歷,適在此鄕,碩膚几舃,在人耳目,山川草木,尙帶餘馥,所以景仰之誠,不以地僻而有間,尊慕之情,比諸他邑而尤切。以論乎其世,則道統之遠紹於夢周也,旣如彼,以言乎其地,則遺迹之未沫於本邑也,又如此,卽此地而妥靈,同一祠而薦享者,此之謂道相配也,此之謂德不孤也。士林公共之論,久已停當,俎豆竝享之議,豈容少緩,而第惟宣額之院,係是國庠,追享之禮,不敢擅斷,每擬一造登聞,諧此盛典,而瞻望君門,因循到此,臣等不誠之罪,可勝贖哉?夫先正祀典,旣已躋附於聖廟,固知一院祀之追享,未足增光,而臣等之必爲此祈請者,誠以士子藏修之所,固莫切於書院,而朝夕之所瞻慕,出入之所觀感,不啻若臨之在上。質之在傍,聲容色笑,僾然如昨,休光懿範,仰之無斁,感發盻蠁之間,而怳承辟咡之誨,興起於觀瞻之際,而能全秉彝之好者,自有所不能已焉,則其爲蒙士敎養之益,窮鄕作新之助者,夫豈淺尠也哉?臣等雖跧伏遐鄕,無足齒數,而有不忍忘大賢顧眄之光,負聖朝作成之化,玆與道內章甫,同聲合辭,千里裹足,仰籲於貳極之下。伏乞离明,深軫先正道學之相契於昔賢,特察先正享儀之當在於本邑,仰稟大朝,亟降兪音,則前乎聖考,旣許追享於光祖之祠,後乎邸下,又令竝祀於夢周之院,而息邪距詖之意,尊賢尙德之盛,前聖後聖,其揆一也。此豈但臣等一道之幸也?實斯文世道之幸也。臣等不勝瞻天望雲激切屛營之至,謹昧死以聞。答曰,覽書具悉。先正之道德學行,余固知矣,事體至重,不可輕議,故不得煩稟,爾等退修學業。
京畿道·忠淸道·全羅道·江原道·黃海道·平安道·咸鏡道儒生生員李,進士李仁龜·朴泰儉,幼學閔光運·金光遇·申覺民,進士南宅寬·金鎭恒·李憲國·奉光廈·柳最·李錫祜·李奭濟·梁學淵·廉達瑞·鄭維泰·李厚軾·李德履·朴師說·金龍漢·金聲大·朴師謙·梁亨復·任道亨·朴東楫·李相裕·朴采鳳·李彦復·許·尹瓛·金甲孫·姜若興·李鎭夏·成元翼·金大礦·安聖一·李光暐·崔倫·趙德夔·許琪·李馨最·李範朱·安致亮·陳達垕·崔益禎·愼命天·尹昌老·尹㒆·崔益和·李寅佑·崔宇觀·陳亨祿·陳亨復·朴振道·任昌郁·魏文德·鄭奎煥·金夢龍·金重九·李揚世·韓德鉉·韓重燝·韓錫觀·魏泰始·韓宅离·韓錫大·李德溥·安錫佺·朴質·李國觀·李旺藎·韓泰會·金塤·金世億·權潢。幼學閔祜·朴宗輝·李松年·朴致中·朴東尙·金鳴魯·權一揆·韓錫濟·文始龜·朱亨魯·朴廷最·徐致賢·趙經濟·尹東奎·崔可大·金甲祖·朴敬一·安命宅·田載龍·黃楙·尹昌來·蘇爾老·李冶·朴師郁·金命大·金一曾·安體乾·申恢·安光一·趙正一·林星鎭·丁埴·李之白·李載白·任珣等,伏以臣等,僻在遐陬,伏聞我大朝,以堯·舜倦勤之年,當商闇三霜之餘,先行文廟祗謁之禮。臣等不勝區區慶祝之忱,相與歌鹿鳴,于于而來,獲廁章甫之列,晨入太學,仰瞻盛儀,則我大朝薦灌興俯之節,有可以見尊仰聖師之誠,而繼又歷拜啓聖祠,始擧積年未遑之典,甚盛擧也。臣等相與謀曰,我聖朝崇儒重道之誠,若是其至,而士林之尊尙斯文,欽崇先哲之心,不能副聖朝右文之化,至使向來文烈公臣趙憲·文敬公臣金集從祀聖廡之請,尙未蒙允許者,實爲士者之罪,盍謀所以齊籲申請,期蒙兪音乎?玆敢瀝血陳章,復申前懇,伏願我邸下垂察焉。夫聖廟從祀之典,蓋所以重吾道,而所謂道者,卽孔·孟·程·朱以來相傳之道也。自夫吾道東來,而孔·孟·程·朱嫡傳,間世而相承,所以維持世敎,扶植民彝者,何莫非列聖朝培養表章之功,而獨趙憲與金集之尙未躋腏享之列者,誠有歉於昭代崇奬之道,而亦似有待於今日者也。噫,兩臣學問之純正,事業之光顯,前後書陳,備悉無餘,而邸下亦以余已知之爲敎,則臣等今不必疊陳,而多士抗章,至再至三,睿聽漠然,經靳兪允,竊恐邸下之所謂已知者,猶有所未盡而然也。臣等請復,以兩臣之道德功烈,有得於孔·孟以來相傳之道,而克臻乎天理民彝之至者,申言之。趙憲,稟天地剛陽之氣,而從事於聖賢爲己之學,非堯·舜·禹·湯之道,則不陳於君,非孔·孟·程·朱之言,則不出於口,游於文成公李珥·文簡公成渾門下,淵源深遠,根基完實,造詣日進於高明,踐履漸臻乎純篤。每讀書,至爲人子止於孝,爲人臣止於忠一句,未嘗不三復詠歎,居家則孝弟通于神明,事君則忠誠貫於金石,內外之分定,而富貴貧賤不能移,操守之志確,而刀鉅鼎鑊不能奪,發之於言議事爲者,一皆光明正大,慤實精切,眞孟子所謂居廣居立正位行大道之大丈夫也,孔子所謂篤信好學,守死善道之君子也。若擧其言論事業之可指者,則其爲香室官也,自以口讀聖賢之書,而手封供佛之香,爲深恥,其爲質正官也,又以周·程諸賢,反居王·胡之下,而象山異學,獨免荀·楊朱之黜,爲大駭,陳疏本朝而極言之,貽書禮部而正責之,此則孟子閑先聖,闢楊朱·墨之道,請斥秀吉問其弑君之罪,請斬玄蘇折其射天之謀,此則孔子討陳恒,尊周室之義也。用夏變夷,吾爲東周之意,已著於東還一疏,而逆料龍蛇之變,預陳桑土之策,不啻若燭照龜卜,鑿鑿符合,則倘所謂至誠通神者非耶?至於痛兩師之受誣,而沫血封章,踰嶺血脚,萬死靡悔者,尤可見信道不惑之意,而及夫海寇之豕突也,一呼而義旅雲集,竟以身殉,而七百義士,同日騈命,無一人旋踵,自非平日道義忠烈,有以孚格乎衆心者,其何能及此乎?世之論憲者,或以其所在致死之義,特稱其節義二字,此有大不然者,夫道無往而不在,惟在於隨時隨處,盡吾道而已,此夫子所以許三仁者,而孟子所以有舍生取義之論者也。如憲之平生,讀聖賢之書,學聖賢之道,蘊之爲德行,則至誠可以感豚魚,而質神明,發之爲事業,則懿烈又足以軒天地,而炳日月,彼以一節論憲者,眞淺之爲知也。先輩名賢之稱憲道德者不一,今不可備陳,而惟是先正臣宋時烈之言曰,先生之道德,規模甚正,綱領甚大,水臨萬仞,無復礙滯,論天下至大者,而如說門內事,就天下至難者,而如食息於日夜,不讀春秋,則不知先生之功,不讀朱子之書,則不知先生之所以爲先生也。惟此數語,可見有得於孔·孟·程·朱相傳之道者,而足以配食於孔·孟·程·朱之廟矣。其若金集,則先正臣文元公長生之胤子,而文成公李珥之嫡傳也。胚胎法度之家,服習詩禮之訓,姿稟和粹,如精金美玉,氣象溫雅,如祥麟瑞鳳,淸而不激,介而不矯,以忠信孝弟,爲修身之本,以窮理居敬,爲進學之基。嘗謂所貴於學者,爲其言行相顧,幽顯一致,甚愛眞西山獨行不愧影,獨寢不愧衾之語,扁齋曰,愼獨,以爲終身警省用力之實。嘗病世之學者,處下窺高,自大無得,嘗曰,寧卑無高,寧拙無巧,程·朱以後,道理大明,只當謹守勉行而已,聞人有創設新奇,立異於先儒者,甚不韙之。是故,進修有度,操履甚正,自灑掃應對之細,以至聖學王道之大,而一以家學爲主,及其晩歲,道尊德成,精明之氣,粹於面目,嚴溫之色,見於望卽,自然之中,成法井井,闇然之中,日有章華,聽其言者,放心自收,聞其風者,眞誠感服,至有凶徒相戒,不敢過其廬,亦可見德威之盛也。蓋其爲學,專用心於內,故所存益固,所履益篤,克闡家傳之學,有光統承之緖,則其有功於斯文先賢,有裨於天理·民彝者,爲如何哉?長生旣以李珥之道,篤行於身,遂成大儒,集又克述於後,蔚爲儒宗,長生所纂禮說,疑文變節,剖析精密,而編次梳洗之功,不能無待於後人,厥後補釐損益,咸得其宜者,實集繼志述事之孝也。國朝五禮儀,多所杜撰,詳考朱子議,作一書以進,一洗千古之陋,此又長生所未遑而追成者也,天秩大明,後學永賴,則豈但爲家庭間善繼而已耶?晩際寧陵大有爲之日,首膺旌招,感激恩遇,知無不言,愛君憂國,一心耿耿,前後登對論治,皆本於人主之心,首陳精一之訓,卽堯·舜之心法也,繼以誠敬之說,卽程·朱之旨訣也,以之明天理而正人心,庶幾伸大義而贊一治,此其眞實見得,非空言可比也。素性謙退,不以師道自居,而及其年德益邵,遠近學者,翕然宗師,至若先正臣文正公宋時烈·文正公宋浚吉,以長生之高弟,俱以所事長生者師之,其啓迪成就之功,集爲多焉。噫,孔·孟·程·朱之道,未墜於地,文忠公鄭夢周啓之於前,我朝諸儒賢,相繼闡明,而文成公李珥,集厥大成,實爲東方之後朱子,而文元公長生,實爲李珥之嫡傳,集以長生之子,承長生家傳之緖,則集之踵長生之後,躋配聖廡,父子同祀,則尤有光焉。又況宋時烈·宋浚吉兩先正,俱荷大朝重道之義,得有一時竝享之儀,則宋時烈之平日尊慕趙憲,誠心悅服,泰山喬嶽之仰,累發於言外,則憲之可以從祀於文廟者,非臣等之言,卽宋時烈之意也。宋時烈·宋浚吉,又嘗以所事長生者,事集,江漢秋陽之思,久而罙篤,則集之可配於文廟者,亦兩文正之意也。臣等遠取兩文正百世之公案,近因章甫八路之齊誦,有此合辭仰籲之擧,而我邸下,又復如前持難,不賜兪音,則不但臣等之缺望,抑恐有欠於扶植世敎之道也。嗚呼,堦夷級降,人亡敎弛,人心日陷,士趨靡定,向所謂天理民彝者,幾乎熄矣。于斯時也,不有以作興而激礪之,則將何以挽回而扶將得耶?定須如趙憲之篤信古道,不顧利害者出而後,庶可以作其氣矣,又須如金集之不忝家承專心彝倫者出而後,亦可以光斯道矣。此後學之慕仰愈久而彌切者,而門墻旣閴,薰炙無路,則所可表奬而矜式之者,惟在於亟擧躋享之典,使一國之人,皆知兩賢碩德大節實功篤行之可尊可師,則此豈非聖世鼓舞作興之一大關捩耶?伏願我邸下,深察兩臣道德之允合從祀,一世風敎之亶在此擧,仰稟大殿,特賜允從,以重斯道,以光斯文,則士林幸甚,國家幸甚。臣等不勝屛營祈懇之至,謹昧死以聞。答曰,覽書具悉。兩先正之道德學行,余固知矣,而事體至重,不可輕議,故不得煩稟,爾等退修學業。
己卯八月十九日辰時,上御熙政堂。朝講入侍時,領事李,特進官洪鳳漢,知事申晦,特進官趙雲逵,參贊官鄭尙淳,侍讀官李潭,檢討官金華鎭,司諫李壽鳳,掌令具壽國,假注書安寬濟,編修官洪敍箕,記事官金載順以次進伏訖。上講大學傳十章訖,潭講中庸御製序文,上亦講中庸御製序文訖。曰,中庸一篇,是精一爲主宰,故朱子序,已申言之,學者固宜服念,而人君治天下之法,尤莫過於此矣。晦曰,所謂道統,不過精一之學而已,堯之後,舜復益以此三言者,可見聖人之深思矣。潭曰,中庸本序,旣以道統,提精一之法,而三代前後道統之傳,旣詳矣,御製序文中,亦以此爲重,而我朝聖聖相傳,精一二字,便爲家法矣。伏願殿下深體焉。上曰,所奏皆好矣。予已日暮道遠矣,何以及此乎?潭曰,血氣有時而衰,而聖人志氣,則自少至老,一也,殿下勿爲退托,是區區之望也。華鎭曰,旣言精一執中,而中庸中所言,一一暗合,然朱子又擧天命率性時中而言之者,所以明其理也。御製序文中所敎,亦無非自此而推之,可見聖學之深造高明,而德貴益進,聖不自聖。伏願殿下,益勉焉。上曰,所奏好矣。曰,夜氣漸涼,聖體,若何?上曰,一樣矣。曰,寢睡·水刺之節,若何?上曰,亦一樣矣。曰,明日殿座還宮,則必致日晩,湯劑,煎入於殿座前乎?上曰,還宮後煎入。上曰,今日兩司入侍,予有事矣。上曰,噫,作法於涼,其弊猶貪,況人君以法御下,若或隨意低仰,人何能措手足?昔之文帝·太宗,漢·唐中主,而除肉刑除笞背法,予之除壓膝·烙刑,意蓋此也。噫,乙亥之事,何忍言哉?其情節之已露,而頑忍抵賴者,豈不憤駭,而終不復此刑者,意蓋深矣。大抵我國用法,一則大明律,一則大典,而其後或有一時受敎者,而法司仍以爲用,律官因此低仰,公私闊狹,一任在下,有勢者,雖重能免,無勢者,雖輕被律,所謂續大典,由此而成也。噫,於杖於配,其雖闊狹,不甚關也,於一律,何?大抵一律正法,卽有司之事。軍門梟示,卽行陣之事,而噫,彼戊申,往牒所無,用兵於外,扈衛於內,故不獲已用此,而其後仍以爲用者多。且不待結案正法之事,卽庚子以前所無之事,一番行之,仍以爲例,非徒不待結案,以一傳旨正法,此大明律攸載乎,此大典攸載乎?噫,戊申·乙亥凶逆之輩,雖用此法,固不足惜也,而猶有此敎。況於日後爲君者,因使氣而爲此,爲臣者因黨私而爲此。吁嗟,流弊,卽我導之,思之及此,不覺懍惕,且非徒不承款而物故。至於未及結案而物故者,古無追律之事,戊申·乙亥,人心憤菀,其所爲請,雖見秉彝,噫,畜乘之人,猶有長遠之心,況爲國而謀者乎?此流之弊,甚於不待結案,何則不待結案?豈乎多也,而至於未結案追律,目今世道,或有小人挾私吹覓。其用此法,不過一論啓之間,可不懍然?自今日事係王府·秋曹者,不待結案正法軍門梟示傳旨正法,追施逆律等事,一竝永除。此後爲人君者,有此擧,有司執法之臣,將此敎而爭之,在下之臣,不遵此敎,迎合助君,承順爲事之人,此宵小苟容之輩,王章昭昭,其猶難逭。況甘心違敎,挾私逞志之人,是乃大奸巨慝,天網恢恢,尤何敢逃也?昨於帳殿,略略提起,靜以思之,夜不能寢。噫,昔之人猶戒開荊棘,白首暮年,豈不爲一國而立萬世之法乎?噫,按律用法,其猶足也,況法素無者乎?噫,衰耄雖甚,此敎不衰。吁嗟,有司之臣,執法之官,固遵此敎,其勿少弛。噫,國之興亡,惟係乎此,遵則興,不遵則亡,將此下敎,令王府·秋曹及兩司,大書刊置,永垂其後。上曰,注書出去,編次人趙明鼎入侍。出榻敎賤臣偕趙明鼎入侍,上曰,今日之事,卽爲後王立法,是予苦心,臺達中追施諸件,臺臣持此綸音入對而收殺。壽鳳·壽國等曰,臺達請追施之類,皆關係惡逆。且臣等未能詳知事實,上敎雖如此,不敢遽停矣,雖黽勉停達,外人以爲如何,則誠可悶矣。上命注書,持此傳敎出去,令政院使之卽速正書,入之東宮,賤臣出去,傳命而還爲入侍。上曰,所謂追施之類,幾人耶?壽國歷數某某以達,上命書傳敎曰,臺體碌碌,予不梯而收殺,收殺無期,追施之類,竝依啓。壽國曰,此則追施乎?上曰,非也。上又曰,事甚苟且,王者處分,不可如此,傳敎爻周,其卽停達,如是然後,可以妥帖矣。壽國曰,臣等雖死,決不敢奉承矣。上曰,日已午而尙未水刺,諸臣不知苦心相持,此固予將閉閤,自今日諸公事,竝留院。諸臣皆起立曰,殿下何爲下此不忍聞之敎也?臺臣豈敢不奉承耶?鳳漢謂兩臺臣曰,今日綸音,請還收則可也,而旣不請還收,則停達下敎,不爲奉承,極爲非矣。聖上本意,如麟熊稱兵之類,雖徑斃,宜施追律。至於鏡虎輩,生前未施逆律,則追施則勿爲之意,若仰揣此意,則停達一款,何必持難乎?壽國曰,臣等出去,當停達矣。上曰,注書出去,分付承旨,持今日綸音本草,求對元良,卽爲收殺。壽鳳·壽國先退,賤臣出去,傳命而還入,曰,臺臣事體,誠苟艱矣。旣承碌碌之下敎,不爲引避,事實不知之說,人或謂何之說,俱涉苟且,臺體則無可言,臣忝居百僚之首,不能董務,皆臣之罪也。上曰,卿何必引咎也?今日綸音,予則以爲祈天永命之本矣。雖近來人心,必有披閱昭鑑,欲爲抉摘請罪者,若不如此,則安知無後弊乎?元景夏於昭鑑,多有所爲之事矣。其時或有爲逆賊立傳,若非元景夏,則此亦不善爲之矣。鳳漢曰,昭鑑出後,其時事實,極爲要約詳備,故臣亦時時披見,多見其效矣。上曰,昭鑑卿果見之耶?鳳漢曰,見之矣。雲逵曰,豈有不見之理乎?曰,吏曹參判金致仁,前則其父有他子,故乘閑供職於國事矣,今則便是獨子,而其父病亦不輕,都政聞當從近擧行,將不得離捨行公云,孝理之下,宜有體恕之道矣。上曰,許遞。出榻敎上曰,都承旨元仁孫入侍。尙淳曰,元仁孫呈辭入達,左承旨尹東暹亦以親病,陳書下鄕矣。上曰,竝遞差。上曰,今日晝講爲之,時刻隨時爲之。出榻敎諸臣以次退出。
己卯八月十九日午時,上御熙政堂。晝講入侍時,知事申晦,特進官趙雲逵,武臣申璆,參贊官鄭尙淳,侍讀官李潭,檢討官金華鎭,假注書安寬濟,編修官洪敍箕,記事官金載順以次進伏訖。上講中庸御製序文,潭講中庸朱子本序,上又講中庸朱子本序。上命注書出去,持中庸輯略以來,賤臣入告,玉堂本無輯略爲名冊云矣。上曰,重而遠云者,任重道遠也,予已日暮道遠矣。華鎭曰,殿下何必如是退托耶?潭曰,血氣有時而衰,志氣未嘗或衰,殿下春秋,雖已晼晩,聖學高明,伏願勿爲退托,而益勉時敏之工,是臣等之祈祝。上曰,注書出去,秋曹堂上入侍。賤臣偕刑曹判書金尙翼,參議金勉行入侍,尙翼讀奏司僕·養馬等招辭,上命承旨,書判付於秋曹啓目末段,處分養馬等,又命書判付於秋曹私奴禮男訟案啓目末端。雲逵曰,犒饋日,御供進盤,自臺下臣當捧持,傳於司饔副提調,副提調傳於中官,以爲進御之地,盤器及箸子,以司饔院件取用,何如?上曰,令司饔院進排,兵判先退。尙翼曰,杖八十之律,可謂太輕矣,今此上敎,雖出於守法之盛意,而今番御乘驚逸,前所未聞,伊時驚遑罔措,當復如何?常時不能調習之致,臣待罪法官,故不可不如是仰達矣。大抵此罪此律,可謂罪重罰輕,以律文末端,臨時奏聞區處之意,見之可知矣。上曰,臨時奏聞云者,可謂曲盡矣。法不可低仰,若低昻,則永爲定律,豈不可悶乎?尙翼曰,本曹照律之際,不可無大明律,而見存冊子刓缺,殆不能考閱,分付冊板所在邑,精印一本,以爲上送行用之地,何如?上曰,依爲之。尙翼曰,啓覆當前,文書預當修正,每度十二件所入紙地,殆至四五百卷,而本曹事力,末由措辦,每年請買戶曹舊陳白綿紙而用之,今則防塞不許,以若干贖錢,決難及時經紀,方欲報備局變通矣,若使三南,量宜劃助則似好,適當入侍,故敢達。上曰,三南區處,爲弊必多,令備局從便劃給。以上出擧條上曰,都承旨元仁孫,左承旨尹東暹竝許遞,其代政官牌招開政。上曰,新除授承旨朴相德·金勉行牌招察任。上曰,今日綸音,令入侍承旨繕寫,使芸館刊印,而政府·政院·玉堂·金吾·秋曹·兩司各一件藏置,板本藏于芸館。上曰,明日殿座時,右副承旨留院。以上出榻敎秋曹堂上先退,上曰,夕講爲之。出榻敎賤臣出去,引夕講經筵·玉堂入侍,承·史仍爲入侍。
己卯八月十九日未時,王世子坐德性閤。兩司入對時,同副承旨趙榮進,事變假注書許洉,記事官鄭枋,記注官李益輔,司諫李壽鳳,掌令具壽國以次進伏訖。枋曰,睿候,近亦未寧矣。榮進達曰,睿氣不平之候,比來,若何?令曰,一向未寧,可悶。榮進達曰,今日入侍,臣依大朝傳敎,持綸音而來待矣。令曰,進前讀之。讀訖,達曰,聖意攸在,法外勿施,爲萬世立法盛意,永以定式。令曰,一字一句,豈敢食息放忽乎?當仰體聖意,銘心服膺耳。壽鳳達曰,請充軍罪人李時蕃依律處斷。令曰,勿論。又達曰,請恒延·命垕,仍令鞫廳,嚴鞫得情。令曰,勿論。又達曰,請卜連亟令王府,拿鞠鞫嚴問,以正王法。令曰,勿煩。又達曰,請稟于大朝,收還罪人天大酌處之命,快正王法。令曰,勿煩。又達曰,請稟于大朝,還收罪人益源定配之命,更加嚴鞠得情,快正王法。令曰,勿煩。又達曰,請罪人匡師,更加嚴鞠得情,快正王法。令曰,勿煩。又達曰,請絶島安置罪人來復,稟于大朝,還寢發配之命,仍爲嚴〈鞫〉得情,以正王法。令曰,勿煩。又達曰,請故校理申致謹,故大司諫尹尙任亟施追奪之典。令曰,勿煩。又達曰,請還收印信僞造罪人崔景進·李無應·崇之酌處之令,依律處斷。令曰,勿煩。又達曰,請罪人張俊乞,稟于大朝,依律處斷。令曰,勿煩。又達曰,請罪人鄭得彪,稟于大朝,依律處斷。令曰,勿煩。又達曰,請稟大朝,還寢罪人鄭起世酌處之命,依律處斷。令曰,勿煩。又達曰,請新除授大司諫沈鏽,時在江原監營任所,獻納李弘稷時在公淸道忠淸道公州地,正言金載祿時在京畿交河地,請竝斯速乘馹上來事,下諭。令曰,大司諫沈鏽,交龜後上來,勿爲下諭,其餘依施。壽國達曰,請其時干連人英梅,更令鞠廳,嚴刑窮問,期於得情。令曰,勿煩。又達曰,請尹宅履·德喜等,更令王府,拿鞠嚴訊,以正王法。令曰,勿煩。又達曰,請島配罪人鼎九,亟令王府,依律正刑。令曰,勿煩。又達曰,請還收罪人桂永放送之命,亟令有司,依律處斷,又達曰,請罪人彦杓·陽祚等,仰稟大朝,更加嚴鞠得情。令曰,勿煩。又達曰,請稟于大朝,還收柱泰·昌翼酌處之命,更加嚴鞠得情,依律處斷。令曰,勿煩。又達曰,請定配罪人孝曾·孝順,稟于大朝,亟令王府,更加嚴鞠得情。令曰,勿煩。又達曰,請稟于大朝,還收崔守仁定配之命,更加嚴訊,期於得情。令曰,勿煩。又達曰,請仰稟于大朝,爟·爣諸子絶島移配。令曰,勿煩。又達曰,請還收罪人應昌酌處之令,依律處斷。令曰,勿煩。又達曰,請稟于大朝,還收減等罪人柳東垣·尹光纘·吳命佑·吳重觀·趙載敏等放送之命,依本律還令仍前定配。令曰,勿煩。又達曰,請殺獄罪人老秋,僞印信罪人梁德秋稟于大朝,竝令依律勘斷。令曰,勿煩。措語見上更達曰,新除授大司憲徐命臣,時在咸鏡監營任所,執義柳思欽,時在京畿長湍地,掌令南彦彧,時在全羅道井邑,持平南玄老,時在開城府地,請竝斯速乘馹上來事,下諭。令曰,大司憲徐命臣,交龜後上來,勿爲下諭,其餘依施。令曰,綸音,卽爲謄入。諸臣退出。
己卯八月十九日申時,上御熙政堂。夕講入侍時,知事申晦,特進官趙雲逵,參贊官鄭尙淳,侍讀官李潭,檢討官金華鎭,假注書安寬濟,編修官洪敍箕,記事官金載順以次進伏訖。潭講自中庸編題至第一章章下註,上亦講儒臣所講文訖,潭曰,中庸一篇之旨,皆在第一章,以工夫言之,皆自愼獨中出來,愼獨,果是徹上徹下之工矣。上曰,愼獨亦是中道矣。潭曰,聖學高明,臣等不敢仰贊。華鎭曰,大學·中庸,相爲表裏,平天下,乃是極功也。上曰,不誠無物,誠是一篇之樞紐,愼獨果是誠矣。晦曰,人或忽於人所不知之中,故所以愼獨之貴也。上曰,所奏,好矣。雲逵曰,宣傳官·別軍職,皆在臺上床,進止無可使之人,有廳忠贊衛着帽帶爲之,何如?上曰,依爲之。諸臣以次退出,上命承·史還入,上命注書出去,入對承旨入侍,賤臣引右副承旨趙榮進入侍,尙淳先退。上曰,臺臣入小朝,何以爲之乎?榮進曰,臺臣以大朝綸音仰陳,而追施之類,竝停達矣。小朝下令曰,大朝下敎,出尋常萬萬,眞百世不易之典,敢不銘心服膺,爲敎,而仍令速爲正書以入矣。上曰,予於潛邸時,有犯罪之人,而其時宗簿寺,有發牌直治之規,自宗簿寺推治矣,轉輾由秋曹,至於上聞,則或慮勘律之過重,有所下敎,故揭之壁上,恤刑愼法之德,尙今欽仰矣。今番御乘之驚逸,豈人之所犯也?頃日傳敎中,玉成之敎,意有所在矣。今日秋堂入侍,見大明律,則以杖八十斷之,其下又有臨時奏聞區處之文,法意之愼重,從可知矣,若或臺臣有律輕加罪之請,切勿依施之意,承旨求對于元良而傳之,可也。雖一杖,若加於律,則猶可愼,況刑推與定配乎?雖徒年之請,此亦法外,若或聽從,則非今日製下綸音之本意也。諸臣以次退出。
己卯八月十九日酉時,王世子坐德成閤。求對入對時,同副承旨趙榮進,假注書安寬濟,記事官鄭枋·金載順以次進伏訖。榮進曰,大朝下敎曰,予在潛邸時,有犯罪人,而其時宗簿寺,有發牌直治之規,自宗簿寺推治矣,轉輾由秋曹,至於上聞,則或慮勘律之過重,有所下敎,故揭之壁上,恤刑愼法之德,尙今欽仰矣。今番御乘之驚逸,豈人之所犯也?頃日傳敎中,玉成之敎,意有所在矣,今日秋堂入侍,見大明律,則以杖八十斷之,其下又有臨時奏聞區處之文,法意之愼重,從可知矣,若或臺臣,以律輕有加罪之請,切勿依施之意,承旨求對于元良而傳之,可也。雖一杖,若加於律,則猶可愼,況刑推與徒配乎?雖徒年之請,此亦法外,若或聽從,則非今日製下綸音之本意也,使臣求對而以達矣。令曰,其時大朝,有揭壁之事,余深欽仰,余亦欲揭壁服膺,承旨出去,正書以入。諸臣以次退出。
上在昌德宮。常參以代理停,經筵停。
自昧爽至辰時,有霧氣,夜一更,有霧氣,自三更至五更,月暈。
下直,利城縣監李容普,安興僉使金永綬,善積僉使元德杓,文城僉使盧重彬,南桃萬戶李天柱。
趙榮進達曰,備邊司郞廳來言,今日,賓廳坐起日次,而殿座相値,頉稟。令曰,知道。
朴相德達曰,今日賓廳坐起,旣已頉稟,所當持公事入對,而殿座相値,頉稟。令曰,知道。
趙榮進達曰,大司憲徐命臣,執義柳思欽,掌令南彦彧在外,具壽國引避退待,持平姜必履牌不進,南玄老在外,今日以監察茶時之意,敢達。令曰,知道。
朴相德達曰,左副承旨洪良漢同姓四寸祖姑故牧使鄭錫疇妻洪氏身死,服制出嫁降等,已行四日,出仕,何如?令曰,依。
趙榮進達曰,司諫李壽鳳,掌令具壽國引避退待,已至經宿,事甚未安,憲府監察茶時,亦涉未安。憲府除在外外,持平姜必履,卽爲牌招處置之地,何如?令曰,依。
親臨犒饋罷後,政院·玉堂·藥房口傳問安。答曰,知道。
趙榮進,以都摠府言啓曰,今日入直內三廳武兼·禁軍及軍兵等,當爲中日習射,而陵幸時隨駕軍兵等,親臨犒饋相値,不得爲之之意,敢啓。答曰,知道。
以持平姜必履牌不進罷職令旨,令于洪良漢曰,推考徽旨捧入。
假注書金光魯在外,代以權恢爲假注書。
尹坊,以內醫院官員,以都提調·提調意達曰,今年冬至使行,貿易唐藥材中,遺儲有不緊而有裕者,有緊要而不足者,減其有裕而換貿不足,自是前例,今亦就其元數中,參酌加減,別單書入之意,敢達。令曰,知道。
洪良漢,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
洪良漢達曰,明日次對,兩司無進參之員,諸在外·呈辭·受由·引避退待外,持平姜必履,待開門牌招,以爲入侍之地,何如?令曰,依。
己卯八月二十日巳時,上御敦化門。親臨犒饋入侍時,行都承旨朴相德,左承旨鄭尙淳,右承旨尹坊,右副承旨趙榮進,同副承旨金勉行,記事官朴相老,假注書安寬濟,編修官洪敍箕,記事官金載順陪從。上具翼善冠·衮龍袍,乘輿出仁化門。兵曹判書趙雲逵曰,各軍門旗隊摠入來,則受饋處甚窄,何以爲之?上曰,左右排立。上曰,軍禮兩跪一揖,而宣傳官,有兼爲跪揖者,記過而四軍門大將,各親上一盤。上進御後,下一盤,饋承·史·儒臣及文臣侍衛,上親製四字文二句,令入侍承·史·儒臣·侍衛文臣賡進。諸臣以次賡載,各進讀於上前以奏。上又親製諭諸軍門四字文二句,令兵判刊揭各軍門,上曰,幾年愛恤之意,今日乃伸矣。軍兵比常時,犒饋多寡,何如?雲逵曰,似多矣。上曰,以大旗解嚴。上曰,扈輦隊旣已許赴觀武才,則蛟龍旗·標旗奉持之不參,亦豈無向隅之歎?此後一體許赴事,定式施行。出榻敎上曰,備局次對,明日爲之。出榻敎上還入大內,諸臣以次退出。
上在昌德宮。常參以代理停,經筵停。
貞顯王后忌辰齋戒。
尹坊達曰,今日所當持公事入對,而時無公事,頉稟。令曰,知道。
左議政申晩十三度呈辭,傳于尹坊曰,安心調理。
金勉行啓曰,副校理李潭以其親病,陳書出去,原書以國忌齋戒,纔已退却矣。所當直捧禁推傳旨,而此與無端徑出,有異,推考警責,何如?傳曰,允。
傳于洪良漢曰,大臣·備局堂上詣閤。
朴相德達曰,左承旨鄭尙淳,今日不爲仕進,卽爲牌招,何如?令曰,依。
以左承旨鄭尙淳牌不進罷職令旨,令于洪良漢曰,推考徽旨捧入。
傳于洪良漢曰,畿伯在京,則同爲入侍,若不在,則置之,
傳于朴相德曰,京畿監司,下敎日入侍。
傳于洪良漢曰,二十四日懿陵親傳香,以仁政殿月臺擧行。
吏曹口傳政事,尙衣僉正金相良,
持平姜必履達曰,司諫李壽鳳,掌令具壽國以臣等於今日朝講入侍時,伏覩大朝以法外追律事,親製綸音,著爲深戒。大哉王言,孰不感歎,而第其前達中所請追律者,無非罪犯至重,關係不輕者,則有不可遽然卽停,故敢以不可停達之意,再三陳達,而未蒙開納,至承不敢聞不忍聞之嚴敎,臣等章皇震越,相率逬退,纔已求對离筵,區別停仍,其不能强爭之罪,臣實惶恧,無地自容。且伏聞臣等退出後,大僚以臣等擧措之失當,深加非斥云,筵席語祕,雖不得其詳,而臣等不職之失,於此益著,以此以彼,俱不容一刻仍冒於臺次,竝引嫌而退,擧措失當,重被筵斥,揆以臺斥,勢難仍在。請司諫李壽鳳,掌令具壽國遞差。令曰,依達。
傳于金勉行曰,夜對當爲之,儒臣持冊子來待。
洪良漢,以義禁府言達曰,卽接月令醫員金益彬手本,則時囚罪人徐仁修,本以抱病之人,素患疝證,累日處冷之餘,挾感添劇,外寒內熱,上吐下泄,食飮全廢,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
己卯八月二十一日辰時,上御熙政堂。大臣·備局堂上引見入侍時,右議政李,判敦寧李昌誼,行司直洪鳳漢,左參贊李喆輔,廣州留守鄭翬良,戶曹判書李益輔,行副司直吳彦儒,刑曹參判尹東度,行副護軍具善復,戶曹參判趙明鼎,左副承旨趙榮進,持平姜必履,副校理李潭,假注書安寬濟,事變假注書許洉,編修官洪敍箕,記事官金載順以次進伏訖。曰,日氣陰冷,聖體,若何?上曰,一樣矣。曰,寢睡·水刺之節,一向平順乎?上曰,一樣矣。曰,昨日煎進湯劑,果卽進御乎?上曰,進御矣。予衰暮靜攝之中,日三講筵,又爲次對,而備堂多懸病者,誠甚未安矣。曰,趙榮國以判義禁,呈辭入達而不入,趙雲逵似以其父之不入而不進矣。上曰,趙榮國,呈辭太忙矣,呈辭勿施,今日不進諸堂,竝從重推考。出擧條呈辭捧入,承旨遞差。出榻敎注書出去,引他承旨入侍,左副承旨洪良漢入侍。曰,此咸鏡監司徐命臣申本也。以爲,工曹下送新尺,頒布列邑,公私行用,而新尺·舊尺,長短懸殊,今當兩邑開市之年,各邑布木,以新尺輸納,則各種換貿之際,必多有不足之數。至於元贈給禮單之物,若以新尺計給,則彼必嫌短,決無順受之理,終以舊尺贈給,則將未免臨時窮急生事之慮,令廟堂急速稟處,爲請矣。鳳漢曰,蓋此新尺,卽編輯廳稟處者,而出於同律度之意也,然而新舊之長短稍異,古今之事勢不同,保布,親兵衣資也,大同,各司貢價也。眞若一切裁損,無所留難,則軍兵之稱冤,貢人之難支,有不可以勝言,而當初未及關由於廟堂,該曹循例先布於諸道,以致掣礙之至此矣。上曰,諸道道·帥臣,不請稟處,竝從重推考,當初循例分送,矇然不察,當該堂上,從重推考。以此觀之,惟正之供,不若開市之重乎?當該道臣罷職,鍮尺,分付諸道,上送該曹,以前尺用之。曰,此卽全羅監司洪獜漢狀啓也。以爲,道內以陳爲起之守令,所當依傳敎,査啓論勘,而抑有事勢之難處者,今此空起,蓋不但虛報之致,近來則徒責還起,不許其還陳,故一報還起,不復許頉,以至於多年白徵者,其來久矣,非徒一二邑爲然,道內各邑,殆莫不然。若必窮覈,則數十年來,五十州守令,得免勘處者,恐無幾人,縱令詳覈,而重勘,無補於旣往,而徒致目下之紛紜,守令査治,今姑參酌,自今以後,嚴立科條,雖片土以陳爲起,雖一把以起爲陳,俱以其律罪之,則所謂虛起,自可永絶,請令廟堂稟處矣。以起爲陳,以陳爲起,俱以其律罪之者,已在年分事目之中矣,此則依狀請施行,何如?上曰,依爲之。曰,嶺南御史李潭所啓,今年嶺南年事,可謂大登,而且有陳田給災之事,前頭覆審,不可不付之道臣,敬差官下送一節,姑停似好,而臣不敢直請,令廟堂稟處,何如?上曰,不無意見,明日大臣入侍時稟處事,下敎矣。臣與僚相意見各異,臣則以爲宜付道臣,領相則以爲宜送敬差,而臣今獨入,不敢權對,下詢諸堂,何如?上曰,諸堂各陳所見。昌誼曰,今年穡事,眞俗所謂穴農也,正宜擇送敬差官,使之遍審精覈,而以大體言之,則毋論敬差與道臣,唯在於得人,今因嶺南御史陳達,旣欲專付於道臣,則其餘諸道,恐不宜異同矣。鳳漢曰,敬差官之間間差送,槪出存羊之意,而常年固未見其實效,至於今年,方當査陳之時,田政磨勘,又當付之於道臣,以責其成效矣。喆輔曰,此事已於閤外相議矣,敬差官終是有名無實,臣意亦以付諸道臣,爲宜矣。翬良曰,臣於頃年,待罪地部時,廟議欲差送敬差官,故臣以不當送之意,爭之矣,臣意本以爲,勿論常年·凶年,敬差官覈審,不如專委於道臣矣。益輔曰,臣於頃日筵中,以敬差官差送事,定奪,而諸臣之意,皆以勿送敬差,爲便好,且今年卽査陳之時,道臣亦當詳知其災實,付之道臣,亦似無妨矣。彦儒曰,敬差官若得人,從災實善覆審,則豈不好也,而得人固難,不能逐邑遍審,而徒貽廚傳之弊,則反不如付諸熟手之道臣,且今年穴農,道臣似有預先商量於田政者,臣意則今年年分,毋寧付之道臣,爲宜矣。東度曰,敬差官之無實效,諸堂所奏皆然,臣意亦同矣。明鼎曰,敬差之行,逐邑巡審,親自査勘,故災實之區別,似有勝於道臣之勒令比摠矣,然此惟在得其人。且今年則三南,皆行査陳,雖專付道臣,何妨乎?上曰,今年異於他年,敬差官之名實不同,業已知之,豈徒嶺南?他道一體,令道臣擧行。曰,嶺南御史李潭啓曰,近來軍丁之難充,實爲民邑之巨弊,而變通無策,臣於今行,略聞嶺南物情,則軍摠有加於戶摠之邑,而小邑尤甚,以數小之戶摠,充數多之軍額,其勢必有不可行。今若通融一道,量其戶數,而平均分排,無使軍額,踰於戶摠,則軍額無減削之慮,各邑有支保之望,令道臣通一道,比戶摠釐正,實合便好,而事係大變通,俯詢廟堂而處之,何如?上曰,令備局稟處,此則備局亦已爲之,而所奏得宜,依此施行,何如?上曰,依爲之。曰,嶺南御史李潭所啓,慶州額外私募屬事,已爲論列於書啓中,而不特慶州爲然,道內各邑,必多有如此處。令道臣一一比准於刊冊實摠及營門磨勘案,額外之數,盡爲釐正,何如?上曰,令廟堂稟處矣。私募定數,雖不入於刊冊之中,而曾自備局已定其額數,額外數,宜卽釐正,依所陳施行,何如?上曰,依爲之。曰,嶺南御史李潭所啓,嶺南各營屬沿海各邑,封山禁松,而本爲造船材木設置,而間或以稚松五六株始生處,亦稱封山,烙印摘奸往來之際,多有弊端,封山近處,民不願居,故良田美畓,或不無陳廢之患,可合船材處外,不緊封山。令道臣一一摘奸,啓聞存罷,何如?上曰,令備局登對稟處矣,旣爲船材封山,則法意甚重,固難存罷,而烙印摘奸之際,其爲弊端,誠如御史所奏矣。自前所封之山,只有五六株,則其不能禁養,據此可知,而摘奸之弊,至於民不願居,則常時之不能檢飭,尤爲可駭。當該帥臣,從重推考,另加嚴飭,何如?上曰,依爲之。此後封山處,令備局摘奸後封標。曰,此廣州留守鄭翬良狀啓也。以爲,本府出鎭以後,一城之內,三處官府支放難繼,故其時守臣,不得不加定納米軍千餘石,本府軍額,本自過多之中,更添此數,甚至於兒弱黃口,無所區別,又重以軍餉斂散之弊,流亡督徵之患,逐歲轉深。今雖不能盡罷納米之法,而至若庚午加定之額,不可一日留置也,兒弱亦不可不稍減也,然此皆有實數,不可不充代,而他無推移之勢,抑有一事變通者,結錢固是諸道通行之例也,本府民之應田大同者,一如他邑,則結錢本無獨免之理。且境內田畓,盡是土豪及京中士夫之土,一結五錢,必無招怨之理,依他邑收捧,令均廳計給加定軍革罷之代,則民瘼可以少紓,府弊可以少祛。況水原結錢之中間還徵,亦爲減軍保充代之地,則今於本府,何可爲拘哉?令廟堂稟旨指揮,爲請矣,水原結錢,亦已許之矣。加定軍額之弊,若因此而可以變通,則似爲便好,結錢給代一款,下詢均堂而處之,何如?上曰,均堂陳之。鳳漢曰,當初良役減半時,守禦廳元不給代,仍令出鎭山城,其時守臣,以其營門需用之近於無麵不托,加定軍官以爲支過之地,以此之故,廣州之民,獨不知均役實效,蓋其免結錢之益,反不及於加軍額之苦故也。水原則引廣州之例,初減結錢矣,旋因該府所請,減其摠戎廳收米軍額,更捧結錢,仍爲給代,隋民之爲惠莫大,今此守臣之又引水原例,而請其變通者,實爲官民俱便之政,而又可無結錢或捧或不捧參差之弊矣。上曰,軍官減數之代,若行結錢,則可以相當耶?翬良曰,此則臣已通融計量,始敢狀聞,給代之數,大體無不足之慮矣。鳳漢曰,以本州結錢之數,較之於軍官當減之額,則設如守臣之言,而無不足之患,均廳則貽害不些,蓋給代,則元無加減,結錢則間或蕩減,蕩減之年,均廳自當損失,以均廳利害言之,所當防塞,而本廳設立,旣爲均民役之地,則些少損益,有不可顧,故守臣相問時,臣亦勸成矣。上曰,旣已詢問,依狀請施行,可也。鳳漢曰,軍官所減之額,及給代磨鍊之數,自本廳往復酌定後,草記擧行,何如?上曰,依爲之。曰,此東萊暗行御史李潭別單也。捉得潛商人,嚴問後,以爲館守差備譯官玄商禎家所捉,人蔘二斤六兩中二斤,則雖諉公文所付,而六兩則無辭遲晩,四斤蔘之潛商買賣,受銀受金,旣已承款,居間通事金正貴,隨從通事朴渭太·金重華等,亦皆遲晩,竝依律處置,斷不可已。別差譯官金重禹所捉人蔘四錢,雖謂被執所餘,而許多金銀之潛出,渠旣遲晩,贓物亦已現捉。雖以前被執之價,作爲自明之端,旣不載於出門記,則其潛相與受之罪,自有當律,則訓導譯官朴宗大,人蔘四兩四錢,雖爲現捉於設門之內,渠以補縮所用納招,而禮單蔘茶禮未行前,不由地方官,潛自預給之狀,不可無罪。商賈金行健,蔘銀出處,雖不明白,商賈去來,不是異事,似不可以潛商,一例論斷,竝令廟堂,分輕重依法勘斷,而地方官及訓別以下論罪,一依續大典施行,倭人責諭一款,亦令照例稟處,爲請矣。潛商玄商禎,則御史旣捧遲晩矣,竝與訓別通事等,俱各有當勘之律,而其外罪人,不無可問之端,令道臣更加究覈狀聞後,與元犯一體勘處,何如?上曰,所奏是矣,令道臣當査者更査後,一倂更爲稟處。鳳漢曰,牛廛,亦一仰哺之都民應役,與各廛同,又有駝駱牛進排之役,而近來懸房人,直爲買賣於松坡場,故本廛則公然失業。且懸房之每牛一隻,給稅五錢,卽流來舊規,而乙丑年因典僕呼訴,自廟堂減定二錢,廛人已多稱冤。頃日國子長陳達,竝與此二錢稅而又減,雖出於曲念典僕之意,廛人則外而旣不禁松坡之亂廛,內而又失此懸房之納稅,則罷廛之外,更無他道。依乙丑年例,勿減其稅,何如?上曰,旣已顧恤之事,其雖存仍,令備局特減其半。翬良曰,臣莅任以後,詳察本府事勢,則各樣所捧,雖在平年,量入計出,尙患不足,而若當災年,則屯結之減縮,軍額之懸頉,勢所必至,留守每等內添餉事,已有定式,而臣意則有所不然。蓋本廳出鎭之後,營樣凡百,破壞旣想,率是以往,本廳必將自革而後已,故其後守臣,長慮却顧,作爲新件事例,大小零瑣,無不分排酌定,使不得加減移動,今之僅僅挨過者,亦此效也,然以其餘地無存,着手沒策。且各屯所捧穀價,定以凶年市直,仍爲定式遵行,故每當平歲,則太半見縮,此則留守勢當自備塡充,然留守亦何以無中生有耶?其勢不得不料理辦,而南漢至狹之地,若開此路,則其弊止於何境?臣意則每等內添餉一款,決是行不得之事矣。惠堂深知本府事情,一番下詢,則可以仰達矣。上曰,重臣達之,可也。鳳漢曰,小臣待罪本府時,與御史營府式例,承命釐正,此蓋防舊儲之濫用也。至於一年所捧,較諸一年所用,不無不足之慮,而硬定規式,使之節用遵行,前後守臣之以此爲難,實有所據,而旣定之法,不可小撓,至於式例外添餉一款,誠是行不得者,如或强以行之,則必開料理害民之患,此亦不可不念矣。上曰,豈可以此,以開料理?添餉一節,置之,可也。翬良曰,本府諸般公廨與寺刹,殆至數千餘間,其中寺刹,是軍物器械所儲置之所,曾前義僧立番之時,則修補之事,渠輩自當矣。卽今雇僧變通之後,營門不得不照管,而旣無事力,一任頹廢。且行宮殿閣翼廊,擧皆傾圮,頃年寧陵行幸時,自上亦嘗駐蹕本城,其櫛比之狀,想已俯察矣。一自出鎭之後,十年之間,頹垣破壁,滿目蕭然,所見誠甚可悶,及今略略修補,勢不可已,而臣知朝家事勢,雖欲請得某物,決無得施之理,若得空名帖,則可以從便隨毁補葺。且僧徒輩春秋賞試射及三十年久居僧,例給僧帖,自是節目,近來此請之非賑恤勿許,臣非不知,而前留守時,亦旣請得,故敢此仰達,而其數則亦不敢多請,加設同知帖三十丈,加設僉知帖三十丈,納粟堂嘉善帖二十丈得之,則庶有經紀之道,故敢達矣。上曰,雖有定式,南漢則與他有別,依爲之。翬良曰,近來舊逋蕩減之令,連下本府,各樣舊還,皆入其中,而流來量縮米八百餘石,皆是指徵無處,而以其名色之稍異,故不得入於蕩減,此旣罪錄,不可不及今釐正,故敢達。上曰,一體蕩減,可也。翬良曰,本府營將,旣兼討捕使,其任不輕,而只以狀聞啓下,初不關由於兵曹,故事面苟簡,不成鎭營體段,自今以後,自本府自辟備望,送于兵曹,使之出付政事,作爲落點差出之窠,似宜,故敢達。上曰,依爲之。益輔曰,郡主房元結,頃有一百結劃給之敎,又有內需司移文中,免稅三百結啓下,而續大典,郡主房結數,無酌定之事。下詢大臣,處之,何如?上曰,依前下敎,只給百結,可也。喆輔曰,尙衣院郞廳,當以取漆事,發送,而僉正有闕未差,主簿刈柴事出去,直長受由下鄕,姑未上來,院中只有別提一人,若以取漆出送,則院直將空,不可無變通之道。僉正有闕代,令該曹口傳差出,何如?上曰,依爲之。尙方甚多事,直長亦以閑官換差,可也。潭曰,臣於頃日入侍時,以蔚山·豐基兩邑事,陳達,有大臣入侍稟處之敎矣,其後大臣久未登對,尙未稟處,當此秋務方殷之時,一日曠官爲悶,大臣今方入侍,下詢處之,何如?上曰,大臣之意,何如?曰,蔚山,不必永作蔭窠,依晉州例,勿拘文·蔭,通擬擇差,似好,豐基則今已出代,而聞銓曹亦擇擬云矣。上曰,誰也?曰,柳萬健云矣,旣已新除,以此試之,何如?上曰,依爲之。以上出擧條上曰,尙衣僉正有闕代,令該曹口傳擧行,直長亦以閑官換差。上曰,判義禁呈辭勿施,當該捧入承旨遞差。上曰,凡事有循環之理,王者用人,體元而行,晉州·蔚山,旣作蔭窠,其代昔蔭窠,而可作文窠者,令備局別單啓下後,分付該曹。上曰,北道當該道臣罷職。以上出榻敎鳳漢曰,晉·蔚變通之代,令備局別單之命,臣實欽仰。蓋遐方文官,其數甚多,而因其窠窄,實無沾祿之望,向日平市令之作蔭窠,雖出於趁念市民之政,而文官則又失一窠,必益抑鬱,亦宜以他職,有移施之道矣。上曰,令備局一體擧行。必履曰,臣有區區憂愛之忱,敢此仰達矣。我殿下寶算,已登七耋,方在靜攝之中,保嗇頤養,實爲第一急務,而殿下不以衰老自居,每當事務,過自憂勤,臣民憂迫,曷有其極?以近日事論之,陵幸時御乘驚逸,玉體幾至損傷,省拜園·陵,終日勞動,侵夜回鑾,又復歷臨關王廟,旋又親臨帳殿,累日鞫囚,再昨一日三講,昨又親臨犒饋,連日勞悴,聖躬不瑕有傷?雖强壯之年,尙難支吾。矧在倦勤之日,若是勞攘,豈無虧損天和之慮乎?臣昨年待罪郞署時,以兼史與侍衛,昵侍耿光者,半年有餘,今夏又累添陪班,仰瞻天顔,則一歲之間,顯有非昔時之歎,臣之私心隱憂焦慮,有不可勝喩矣。卽今悠悠萬事,無過於保護聖躬,繼自今頤養精神,保嗇筋力,凡係勞動之事,一切勿爲,無貽損傷之憂,千萬伏望。上曰,大體是矣。以上出擧條上仍笑曰,臺臣所懷,大體則雖是,喝導聲,誠可愧矣。諸臣以次退出。
己卯八月二十一日初更,上御熙政堂。夜對入侍時,參贊官金勉行,侍讀官沈履之,檢討官鄭遠達,假注書安寬濟,編修官洪敍箕,記事官金載順,各持夙興夜寐箴以次進伏訖。上曰,上番儒臣,先講御製序文。履之講至呼寫,上曰,下番儒臣,講圖下小識至篇題。遠達講,上曰,承旨講自鷄鳴至精一。勉行講,上曰,注書講自乃啓至勿參。賤臣講,上曰,兼春秋講自讀書至精明。敍箕講,上曰,翰林講自夜久至乾乾。載順講訖,上曰,陳柏不知何許人,以此箴見之,有實功於學問者也。履之曰,此人於學問之功,得其要領,以第一段言之,澹字極有味,註云,澹,恬靜也,此心先恬靜,然後次第條理,可能瞭然而知之矣。上曰,孔明以淡泊戒其子,持心之道,莫先於淡泊矣。遠達曰,上番所陳,是矣,而以第四段論之,事應旣已,我則如故云者,此心不易,聖上工夫,雖已躋,以此八字,加勉伏望。上曰,此八字於予着題矣,此則事過後,恬然之意也,予之一心憧憧,工夫甚難矣。若能如故,勝於建功湯矣。勉行曰,養以夜氣,貞則復元,卽循環不已之意也,以學者工夫言之,無所間斷然後,可以成功矣。上曰,夏至一陰生,冬至一陽生,此是至理存焉者也。勉行曰,念玆在玆,日夕乾乾云者,工夫皆在其中矣。上曰,不但四時,晝而復夜,夜而復朝,皆貞則復元之理也。履之曰,日暮人倦,昏氣易乘者,以一日之內,言之也,若以一生言之,則暮齡衰暮之時也,聖人血氣,雖衰,志氣未嘗衰,且古人云,夜對勝於晝訪,伏望深思振拔精明之道焉。上曰,間以游泳者,意思甚好矣。履之曰,拘迫則不成,故必參以游泳矣。上曰,今人拘迫,亦自不易矣。勉行曰,判義禁趙榮國呈辭,捧入承旨遞差事,下敎矣。其時趙榮進以同副,在院參攝,故自當現告,而實則左承旨鄭尙淳主張捧入,故以鄭尙淳現告矣。趙榮進亦一體現告乎?上曰,一體捧傳旨。出榻敎諸臣以次退出。
上在昌德宮。常參以代理停,經筵停。
貞顯王后忌辰。
尹坊達曰,明日常參,取稟。令曰,停。
洪良漢達曰,大司憲徐命臣,執義柳思欽,掌令南彦彧在外,一員未差,持平姜必履呈辭,南玄老在外,今日以監察茶時之意,敢達。令曰,知道。
尹坊啓曰,卽者副修撰鄭遠達,以其親病,陳書徑出,原書以國忌正日,纔已退却矣,所當直捧禁招傳旨,而此與無端徑出有異,推考警責,何如?傳曰,允。
尹坊達曰,漢城府左尹金致仁,禮曹參議朴道源除拜後,過三日不爲出肅,依定式推考警責,仍卽牌招察任,何如?令曰,依。
尹坊達曰,臣與同副承旨金勉行伴直矣,以其親病,陳書出去,原書以國忌正日,纔已退却矣,院中只有臣坊,今日伴直無人,左副承旨洪良漢,卽爲牌招伴直,何如?令曰,依。
尹坊達曰,左副承旨洪良漢牌不進罷職令旨,今方捧入,而同副承旨,以其親病出去,承旨二員未差,今日伴直無人,都承旨朴相德,所當牌招入直,而拘於廳規,不得請牌,何以爲之?敢稟。令曰,牌招。
以左副承旨洪良漢牌不進罷職令旨,令于尹坊曰,推考徽旨捧入。
己卯八月二十二日酉時,王世子坐德成閤。承旨持公事入對時,同副承旨金勉行,假注書安寬濟,記事官鄭枋·金載順,以次進伏訖。令曰,公事達之。勉行曰,此禮曹參議朴道源牌不進罷職徽旨也。令曰,推考徽旨捧入。勉行曰,此漢城府左尹金致仁牌不進推考徽旨也。令曰,踏達字。諸臣以次退出。
上在昌德宮。常參以代理停,經筵停。
中宮殿,藥房口傳問安。答曰,知道。
下直,木浦萬戶金天章,呂島萬戶崔漢柱。
尹坊達曰,明日國忌齋戒,再明日正日,三明日國忌齋戒相値,此三日常參,頉稟。令曰,知道。
洪良漢達曰,大司憲徐命臣,執義柳思欽,掌令南彦彧在外,一員未差,持平姜必履呈辭,南玄老在外,今日以監察茶時之意,敢達。令曰,知道。
藥房都提調李,副提調朴相德啓曰,雨餘夜涼尤緊,伏未審此時,聖體調攝,若何?寢睡·水刺之節,何如?湯劑連爲進御乎?劑入貼數已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣矣,建功湯五貼加劑以入。下敎日入侍,宜矣。
以承傳色,口傳下敎曰,湯劑依前煎入。
左議政申晩十四度呈辭,傳于朴相德曰,安心調理。
尹坊,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
尹坊,以都摠府言達曰,副摠管孫鎭民,以禁衛中軍軍兵等,中日試放事,南別營晝仕出去之意,敢達。令曰,知道。
傳于尹坊曰,來初一日徽寧殿當親行,而通慶門詣殿,侍衛只入直,正時前待令文政門外,承旨·贊禮,待令通慶門外,酌獻正時,當詣殿矣,依此擧行。
傳于尹坊曰,初一日祭文當親製,分付香室官員,姑徐正書,明日當只行傳香,今日代押。
傳于洪良漢曰,初一日親祭時,侍衛只入直擧行,禁軍置之。
傳于尹坊曰,今番觀武才出身,只在京人,分付訓鍊院,待令于協陽門。
朴相德啓曰,今日政新除授承旨,以在京無故人差出,何如?傳曰,允。
朴相德,以吏批言啓曰,禮曹正郞呂弘㦿,受由過限未上來,依例改差,何如?傳曰,允。
有政。吏批,判書閔百祥進,參判未差,參議洪樂性進,右承旨尹坊進。吏批啓曰,臺諫闕員,今當差出,而擬望之人乏小,外任竝擬,何如?傳曰,允。又啓曰,蔚山府使以蔭窠變通矣,不可不擇差,同道及他道有聲績守令竝擬,何如?傳曰,允。以李泰和爲左承旨,金光國爲右承旨,尹東度爲吏曹參判,李基德爲司諫,鄭述祚爲掌令,鄭昌聖爲正言,趙明鼎爲副提學,任㻐爲副校理,金致讓爲說書,洪準海爲刑曹參議,徐志修爲同經筵,朴明源爲繕工提調,洪述海爲禮曹正郞,李廷老爲刑曹正郞,申䌖爲工曹正郞,金普淳爲禮曹佐郞,李章祐爲工曹佐郞,愼爾復爲左通禮,黃仁謙爲司僕僉正,宋載心爲儀賓都事,趙德浩爲宗廟副奉事,鄭至良爲昭寧園守封官,南泰普爲蔚山府使,尙衣直長文鳳集,義盈直長金履一相換,柳山鎭爲孝章墓守衛官,成均博士單韓東岳,學諭單裴聖兪,書題單金泰爀,兼春秋單洪鳳咸。
兵批,判書趙雲逵進,參判蔡濟恭呈辭入達,參議柳謇入直進,參知李彦衡病,右承旨尹坊進。兵批啓曰,平安兵虞候,今當差出,未準朔禁軍將竝擬,何如?傳曰,允。又啓曰,訓鍊院正,今當差出,而擬望之人乏小,外任竝擬,何如?傳曰,允。以金相玉爲訓鍊院正,李應赫爲都摠經歷,金時訥爲副率,沈潭爲平安兵虞候,趙爲北評事,趙重呂爲景福將,田光勳爲全羅監營中軍,副護軍李壽鳳·具壽國,副司直鄭尙淳·趙榮進·鄭光漢,副司果金魯鎭,同知單邊海朝,僉知三單李邦緯·金廣允·申睍。
洪良漢,以兵曹言達曰,忠壯衛將李繼興·金德純,素患痰癖之症,近又添劇,差復無期,俱爲呈狀乞遞,宿衛輪番之任,不可久曠,今姑改差,何如?令曰,依。
尹坊,以兵曹言達曰,卽接武臣堂上軍職廳牒報,則武臣堂上李鳳徵,以挾輦將,累次劃出事,發怒於該廳,至有所任亂打之境云,莫重差備之任,如是厭避,事極駭然,而況臣爲朝官,有此悖擧,不可不嚴懲其罪狀,令攸司從重勘處,何如?令曰,依。
同副承旨金勉行書曰,伏以,臣年衰病痼,實不合於夙夜近密之任,而特除之恩,出於夢外,嚴畏分義,黽勉冒膺,在直三日,憒憒尸素,當前應行之事,亦不能自盡其職,循省反顧,罪合重誅。仍因蹲據,旣無其望,而此際得接家信,則臣之九耋老母,關格之症,又發於宿病沈淹之中,氣息綿綴,呼吸牽痛,實有懍然之憂云,臣聞來五內失守,不能頃刻按住,投進短章,徑出禁門,而昨値淸齋,未克入達,玆復哀籲。伏乞睿慈,俯賜諒察,亟治臣擅離之罪,以昭法紀,仍削臣所帶之職,以便救護,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
領議政金尙魯書曰,伏以,日朗辰吉,百靈擁護,大朝殿下靜攝之中,祗謁園陵,還駕萬安,區區下忱,曷任抃喜?第其淸蹕初戒,法乘驚逸,思之至今,心掉而神駭,罪關不職,萬殞猶輕,恩出曲貰,薄示譴罷,曾不數日,又伏蒙大朝殿下至仁至慈,敍復如舊,眷顧出常,俯命承宣,溫諭鄭重,伏枕危喘,獲此異數,惶霣感泣,不知所出。略控三條血懇,附陳書啓之末,而最是墜傷甚重,傷在左臂,呼吸轉側,動輒叫楚,貼臥城南旅次,不復有生人事,急於歸死,舁到郊棲,天地厚渥,冥然若不省,君臣大分,頑然若不顧,臣誠死罪死罪,目下證形,一倍越添於擔病作行之餘,口不絶痛聲,身便作僵屍,不分晝夜,雜試鍼焫,了無一半分減,自量氣力,萬無一敵,一日二日,若此不已,幾何不凘絶也?奄奄床玆,百慮都灰,而惟其職名尙縻,將爲不瞑之恨,寤寐至願,只在於劃卽卸解,安意就盡而已。儻我邸下哀之憐之,導達聖聽,亟許鐫改,俾國事幸,而病心安,則雖死之日,猶生之年也。臣不勝流涕懇扣之至,謹昧死以聞。答曰,覽書具悉卿懇。大朝靜攝之中謁陵,聖候萬康,慶幸曷諭,而法乘驚逸,焦遑罔措,心神駭越,至今不能自定,頃者重卜之後,聖上特爲敦諭,慇懃之盛意,出尋常萬萬,又透金石,卿豈不感動乎?且鼎席雖備,左揆連尋辭單,只有右揆,心甚悶焉,而況今聖上,月三次對,不憚聖躬之憊,卿以首揆,其可暫時,豈忍恬然乎?卿須仰體聖上之至意,顧小子日夕之望,安心勿復控辭,量其少減,幡然登途,用副如渴之望。仍令曰,史官往諭。
禮曹參議朴道源書曰,伏以,臣身命窮獨,情跡危,頃叨諫長,罪在違慢,猥蒙大朝慈覆之恩,曲垂矜諒,特許遞免,臣於是感祝洪私,涕泗交逬,庶幾絶迹當路,避遠駭機,不意春曹佐貳之命,遽下千萬夢想之外,奉旨驚惶,若隕淵谷,含恩畏義,益不知措躬之所也。噫,臣本庸懦,全沒氣力,橫逆之來,直爲順受,未嘗出一言相較,而向來一書,不過申暴亡子誣衊之冤,則其情誠亦慼矣。但其遣辭之間,語逼實際,洪趾海之發怒詬辱,都是粧撰無理之語,臣雖疲劣,豈不能逐條分柝?第惟臣子之誣枉,已盡昭晳於天日之下,而其弟之不淑,又是世間之慘變也。今若一一分疏,追提往事,則無或傷其慈父之心乎?況其構捏,旣關生存之臣身,自有一世之公議,臣皆任之,不欲與之呶呶也。仍念臣素抱奇疾,源委已深,疚懷於喪慼之餘,驚心於讒誣之場,神情耗失,志氣銷鑠,平居視息,便一喪性之人,加以九耋老母,長時病臥,頃刻離捨,固非情理之所敢出,則以此以彼,萬無從宦供職之勢,昨違召令,未蒙例勘,一向泯伏,尤切兢惶,玆敢短章陳籲。伏乞离明,俯諒情勢之難强,特遞臣職名,以安微分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
慶尙道儒生進士趙浹·李若采,生員朴光輔,幼學李昇海·禹命鄕·李東曄·李益海·裴相福,進士具文漢,幼學金益堅·徐光濂·金鍟·金載麗·權世重·金世鳳·文命大·鄭相一·金聲澄·張天旭·成鳳周·金瑗·朴彩鳳·文益彩·鄭相兼·李重絅·金弘烈·朴正遠·張漢瑞·金鋌·徐道一·韓思國·鄭處權·韓斗杓·蔣慶泰·鄭斗彬·李元根·尹應東·金道性·具萬範·禹命濟·全道光·鄭一海·崔興仁等,伏以,先正臣文烈公趙憲,文敬公金集請享之擧,外而各道,內而館學,連章累牘,冀蒙天聽,而兪音愈邈,尙靳開許,臣等側聽歲餘,相顧失圖,有未知睿志之攸在也。夫國家祀典,莫重於聖廟從享,重其祀,所以尊其道也,若使兩先正之道,小有歉於從祀之列,則臣等雖至愚無所知識,亦嘗沐列朝培植之化,生先賢輩出之鄕,竊願無負我國家崇儒右文之盛意,安敢以淳文虛禮,爲此莫重之請哉?臣等請以兩先正學問德業之純明光大,允合於祀典者,爲邸下極言之,伏願垂察焉。噫,趙憲之所稟者,天地純陽之氣也,所事者聖賢爲己之學也,所從師而傳受者,文成公李珥·文簡公成渾是也,一生所酷好而如誦己言者,朱子大全書也。造詣臻乎高明,踐履極其純篤,讀書至爲人子止於孝,爲人臣止於忠,未嘗不三復玩味,是故入而事親孝悌,通於神明,出而事君忠誠,貫於金石,富貴貧賤,不能淫移其所操,刀鉅鼎鑊,不能撓奪其所守,眞孟子所謂居廣居立正位行大道之大丈夫,孔子所謂篤信好學守死善道之君子也。若擧其言論事業之昭的可指者,則其爲香室官也,自以口讀聖賢之書,而手封供佛之香,爲深恥,其爲質正官也。又以程·朱諸賢,反居王·胡之下,而象山異學,獨免荀·楊之黜,爲大駭,或陳疏本朝而極言之,或貽書禮部而正責之,此則孟子閑前聖,闢楊墨之功也。請斥秀吉,問其弑君之罪,請斬玄蘇,折其射天之謀,此則孔子討陳恒,尊周室之義也。若其用夏變夷,吾爲東周之意,則已著於東還一疏,而且其前知之明,在龍蛇之變,而鑿鑿符合,則儻所謂至誠如神者非耶?至於痛兩師之受誣,而沫血封章,至死靡悔,憤海寇之直搗,而倡率義旅,竟以殉國,殺身成仁之義,尤爲卓然矣。方其錦山之立慬也,七百義士,同日捐軀,無一旋踵,其貞忠大節,莫非學問中成就之一端。而先輩名賢之稱其道德義烈之盛,不一其辭,先正臣宋時烈之言曰,先生之道,規模甚正,綱領甚大,水臨萬仞,無復凝滯,語天下至大者,而如門內之事,就天下至難者,而如食息之常,不讀春秋與朱子之書,則不知先生之爲先生也,惟此數語,明知爲後世之公案,而其學之得於聖賢相傳之正者,尤可驗矣。至若金集,則先正臣文元公長生之長子,而文成公李珥之嫡傳也,胚胎法度之家,服習詩禮之訓,姿稟和粹,如精金·美玉,氣象溫雅,如祥麟·瑞鳳,淸而不激,介而不矯,以忠信孝悌爲立身之本,以窮理居敬爲進德之基,嘗謂所貴於學者,爲其言行相顧,幽顯一致,甚愛眞西山獨行不愧影,獨寢不愧衾之語,扁其齋曰愼獨,以爲終身警省之資。又深病世之學者,處下窺高,自大無得,嘗曰,寧卑無高,寧拙無巧,程·朱以後,道理大明,只當謹修勉行而已。聞人創設新奇,立異於先儒者,甚不韙之,是故進修有序,操履甚正,自灑掃應對之細,以至聖學王道之大,一以家學爲凖,及其晩歲,道尊德成,淸明之氣,達於面目,溫粹之色,見於酬酢,聽其言者,放心自收,聞其風者,至誠感服,其學之積於己,而德之及於人者,爲如何哉?以其有光於聖賢之門者,又如何也?況集父子之間,道統相承,繼往開來,爲萬世吾道之宗師,則繼述之美,尤有大焉。蓋長生學於珥,而珥之所學,卽孔·孟·程·朱之道也。長生旣以此篤行於身,遂成大賢,集又以此克述於後,蔚爲儒宗,傳授之正,淵源之深,固已無間焉。長生深於禮學,晩來所撰禮說,疑文變節,剖柝精密,而編次梳洗之功,猶不能無待於後人,集或釐或補,損益得宜,克成其遺志。國朝五禮儀,多所杜撰,詳考朱子儀禮,作一書以進,一洗千古之陋,此又長生所未遑之意,追成於集者也,天秩大明,後學永賴,此則不但爲家庭間善繼之孝而已。晩際寧陵大有爲之日,首膺旌招,感激恩遇,知無不言,言必有稽,至誠孤忠,神明可質,雖時命不偶,而進退以義,愛君憂國,一心耿耿,未嘗以旣退而有間也。前後登對論治,皆本於人主之身,首進精一之訓,繼以誠敬之說,以之明天理而正人心,庶幾伸大義而贊一治,及其年德益邵,遠近學者,翕然宗師,至若宋時烈·宋浚吉,以長生之高弟,師沒之後,俱以所事事之,其啓迪成就之功,集爲多焉。蓋其上承父師嫡傳之統,下就兩賢授受之功,使道學世敎,久而維持者,莫非集之力也,猗歟盛矣。嗚呼,惟此兩臣,雖各因其質,所造有異,雖各隨其時,所就不同,而考其事,則皆出於天理民彝之極,問其學,則同得於孔·孟·程·朱之道,苟曰從祀之典,不以道學爲重則已,不然配食聖廡,舍兩臣而誰哉?臣等請又以兩臣道學之同於文元與二宋文正,而不可不竝享者反復焉。吾東道學,始於文忠公鄭夢周,而我朝儒賢,相繼闡明,若言其道德經綸之兩美而兼之者,則未有如文成李珥,蓋朱子,孔·孟後一人,文成,又朱子後一人,可謂合群儒而大成,俟百世而不惑矣。是以文成之門,最多名賢,其學傳之無弊,文元之純實工夫,二宋文正之正大事業,相繼卓犖,丕闡斯道,故國家躋配之典,旣以文元而繼文成,又使文正而繼文元,斯皆傳文成之道,而與文成同享者也。若憲·集之於文成,則其親炙·私淑,實與文元·文正無異,而光明篤實之業,老成純粹之德,皆足以有光於前,則其於隆報之道,恐不可以取舍於其間,使聖世尊賢之禮,猶有所未盡也。抑臣等又有所感激者,自夫群賢云亡,世級益頹,士趨靡定,人心日陷,天理民彝,幾乎熄矣。噫,人才下,而吾黨無直前任道之士,氣節消,而緩急無循義守正之人,于斯時也,正須如趙憲之篤信古道,不顧利害者,然後庶可以振其氣也。俗學騖外,旣無自得之工,新說創奇,又多師心之學,于斯時也,又須如金集之專心實工,謹守成法者,然後亦可以救斯弊也。後學之追慕兩臣,於是尤切,則所可表章,而儀刑之者,惟在於亟擧躋享之典,使一國之人,皆知兩賢碩德大節,眞工篤學之可尊可師,暴棄者自奮,矯僞者反眞。此乃聖世鼓舞作興之一大關捩,而我邸下崇儒重道之美,尤有光矣。伏願邸下,深察兩臣道德之允合從祀,一世振作之亶在此擧,仰稟大朝,特賜允從,以重斯道,以光斯文,則士林幸甚,國家幸甚。臣等無任屛營祈懇之至,謹昧死以聞。答曰,覽書具悉。兩先正之道德學行,余固知矣,而事體至重,不可輕議,故不得煩稟,爾等退修學業。
吏曹判書閔百祥,參議洪樂性等書曰,伏以,今日政,以開城經歷邊致明,通擬司諫,而追聞與政廳承旨尹坊,有舅甥應避之嫌云,臣等不能覺察,矇然擬入,做錯之失,無所逃矣。伏乞离明,亟下威罰,以嚴格例,不勝幸甚。臣等無任屛營祈懇之至,謹昧死以聞。答曰,覽書具悉。一時做錯,其何過嫌?卿等其勿辭察職。
上在昌德宮。常參以代理停,經筵停。
景宗大王忌辰齋戒。
親傳香罷後,政院·玉堂·藥房口傳問安。答曰,知道。
尹坊達曰,大司憲未差,執義柳思欽,掌令鄭述祚,持平南玄老在外,姜必履呈辭,今日以監察茶時之意,敢達。令曰,知道。
朴相德達曰,掌令鄭述祚帶軍銜,任自下鄕,依定式遞差令旨及禁推徽旨捧入之意,敢達。令曰,知道。
注書朴相老病,代以李行源爲假注書。
以李永暉爲左承旨。
朴相德達曰,新除授左承旨李永暉,卽爲牌招,何如?令曰,依。
尹坊達曰,編次人午後來待事,命下矣。編次人具允明受由在外,蔡濟恭呈辭受由,元仁孫以獻官受香進去,趙明鼎本職未肅拜,他無入侍之員,副提學趙明鼎,卽爲牌招,何如?令曰,依。
己卯八月二十四日辰時,懿陵親傳香入侍時,行都承旨朴相德,左承旨李泰和,右承旨金光國,左副承旨尹坊,右副承旨洪良漢,記事官朴相老,假注書安寬濟,記事官李台鼎·金載順陪從。上具翼善冠·黑黲袍,步出仁和門,詣仁政殿月臺,親傳香後,仍詣東庭版位,祗送乘輿。相德曰,同副承旨金勉行,以其親病陳書受由,故今日親傳香,不得備員矣。上曰,遞差,前望單子入之。相德曰,判義禁趙榮國呈辭則勿施,而姑不更爲行公,牌招察任,何如?上曰,依爲之。以上出榻敎兵曹判書趙雲逵曰,今番觀武才時,新榜出身金容雲爲名人,伏地,以爲渠本平市署典僕,今已登科,免賤補充隊事仰達,而自上有特爲免賤之敎矣,分付該院,使之成給,何如?上曰,依爲之。雲逵曰,今番別試·謁聖·庭試三榜武科出身等,特除赴防事,下敎矣,在前除防時,多有納米之例,今亦使之納米乎,竝與納米而減除乎?敢稟。上曰,竝與納米而減除,可也。以上出擧條上曰,兵房承旨入侍。上曰,禁軍·服色·器械,逐月點考乎?光國曰,四孟朔點考矣。上曰,編次人午後來待。出榻敎上還入大內,諸臣以次退出。
上在昌德宮。常參以代理停,經筵停。
景宗大王忌辰,莊烈王后忌辰齋戒。
尹坊達曰,大司憲未差,執義柳思欽,掌令南彦彧在外,一員未差,持平姜必履呈辭,南玄老在外,今日以監察茶時之意,敢達。令曰,知道。
李永暉達曰,左副承旨金光國,右副承旨尹坊,同副承旨洪良漢,今日俱不仕進,竝卽牌招,何如?令曰,依。
以右副承旨尹坊牌不進罷職令旨,令于金光國曰,推考徽旨捧入。
李泰和達曰,卽者檢閱金載順,以其親病,陳書徑出,原書以國忌齋戒,纔已退却矣,今當直捧禁推徽旨,而此與無端徑出有異,推考警責,何如?令曰,依。
以左議政申晩十五度呈辭。傳曰,安心調理。
李泰和達曰,判義禁趙榮國,昨日違召,今日又不行公,事甚未安,卽爲牌招察任,何如?令曰,依。
傳于李泰和曰,懿陵進去,編次人,使之入來,右相及備局有司堂上·惠堂,使之入侍。
又傳于李泰和曰,右相及備局有司堂上·惠堂·編次人,竝入來,待下敎入侍。
又傳于洪良漢曰,詣閤。
李泰和啓曰,假注書李行源,時無職名,令該曹依例付軍職,冠帶常仕,何如?傳曰,允。
傳于金光國曰,禁衛大將具善復,使之入來,聽傳敎。
李永暉,以都摠府言達曰,副摠管孫鎭民,以禁衛中軍,新番軍士點考及舊番軍士賞中日事,南別營晝仕出去之意,敢稟。令曰,知道。
己卯八月二十五日申時,上御熙政堂。右相·備局有司堂上·惠堂·編次人同爲入侍時,右議政李,行司直洪鳳漢,司直申晦,戶曹判書李益輔,吏曹判書閔百祥,編次人元仁孫,右承旨李泰和,記事官朴相老,記事官李台鼎,記注官安正宅,以次進伏訖。曰,日來聖候,若何?上曰,一樣。上命泰和,呼寫御製親臨犒饋興感而記,又書感懷訖。仁孫讀奏較正訖。上曰,少退。諸臣少退,更入。上命書勸講小學綸音曰,予以晩學,尙今受用,其惟一部小學,正若先正稱小學童子者也,灑掃應對,卽修齊治平之本,自筋骸軟時能習,然後可無及長扞格之歎也,曾有申飭,而近甚解弛云,令禮曹申飭京外,俾有實效。出傳敎又命書誕日停陳賀綸音曰,程子旣云況于今予心乎?誕月在近,一倍于中。噫,在銅闈時,告皇兄,而不受賀,州載一不行之事,況尤今日,思之及此,予心難耐,何待草記?誕日陳賀,特爲權停。出傳敎又命書徽寧殿朔祭祭文訖,仁孫讀奏較正訖。曰,頃日備局覆奏中封山事,注書所出擧條,失其事實,不可不更爲定奪後擧行,故敢達。其時有備邊郞摘奸之敎,而備局成冊所付,過二百餘處,竝與私封山一時摘奸,則恐有騷擾之弊,先問道臣私封山有無,爲先査出狀聞後,發遣摘奸,何如?上曰,依爲之。出擧條益輔曰,度支經費,以一年之入,不能當一年之用,而今年則三經都監,又過觀武才,卽今所餘木,只是百餘同,前頭需用,萬分渴悶,關西木二百同,兵曹木一百同,稅需米二萬石,移來取用,何如?上曰,爲先許其半,可也。大臣之意,何如?曰,戶曹之渴急,誠如戶判所達,而關西米木之年年取用,亦可憫,來頭雖有更請之事,爲先許其半,似好矣。鳳漢曰,近來戶曹專靠於關西,則道臣別備之,不可不申飭,於此可驗矣。春間本曹請得外,前道臣別備,尙有餘數,卽今地部形勢,萬分渴悶,米則二萬石,不但太過,作錢之際,動費累朔,雖得其半,似無目下損益,以臣淺見言之,錢一萬兩,亦爲加劃,以繼時急需用,爲好矣。上曰,依爲之。出擧條益輔曰,今年年分,令道臣爲之事,命下矣。至於比摠,則依前擧行乎?下詢大臣處之,何如?上曰,大臣之意,何如?曰,若不比摠,則無依據加減之道,入侍備堂,曾經道臣,下詢便否,何如?上曰,備堂之意,何如?鳳漢曰,年一戶曹,遙度比摠,未必全然合當,而若無比摠之令,則便同無題之文,道臣·守令,無以憑據,如其不足,則雖許其狀請,先爲比摠,斷不可已矣。上曰,比摠,依前爲之,可也。出擧條上命書曰,頃者下敎中,有遺漏者雖已諭,後弊宜杜,此後鞫問人,勿爲兼問於捕廳事,永爲定式,雖應坐之類,名係璿泒者,勿爲奴爲婢事,一體受敎,該府同刊綸音下段。出傳敎曰,今下傳旨,實有光於聖德事也,不勝欽歎。曰,今日備局坐起出令,而擧皆懸病,無一人進者,此是近所未有之事,不可不飭勵,應頉外不進人員,宜施譴罷之典矣。上曰,所陳得體,依爲之。出擧條曰,公頉外如洪鳳漢,則自上旣許調息,閔百祥則監劑內局,趙雲逵則本來情勢,不行備堂,此三重臣,竝宜在分揀之中矣。益輔·晦退出。鳳漢曰,他人退出,而臣獨漏焉,旣懸病而乃分揀,臣心惶感。百祥曰,雖以監劑進,內局罷後,足可進備局,而懸病不進,臣願同被。曰,旣以公頉奏之,當在分揀,筵席未罷,何敢分疏?上曰,此事實關紀綱,俄見戶判先退去,卿必不顧職任之緊歇,所陳尤宜得體,予欲下敎,而豈顧顔情乎?洪鳳漢則久勞國事也,懸病獨漏,亦涉苟且,吏判若以監劑進,則猶可成說,而乃懸以病字,兵判則每每如是,何時歇泊?厥父旣入現告,則厥子不可獨漏,三重臣一體譴罷,可也。鳳漢·百祥又退出。曰,臣以無才無能,忝居匪據,不能憚壓百僚,莫非臣罪,臣非欲便訣殿下,而一退之外,無他策,明日臣將呈辭,臣雖在遠,若有緩急,卽當趨入矣。上曰,是何言也?坐起令知委郞廳爲之乎,下吏爲之乎,且自下達上乎?曰,事當自下達上,而家住有遠近,從便往傳,故不得自下達上,且稟於大臣,則郞廳爲之,知委諸堂,則下人爲之矣。上曰,若自下達上,則必有進者,郞廳何不自爲,而督使下人乎?雖云有規,予旣聞之,當汰去矣。命書曰,今日乃聞備局次對進不進,一任下隷云,其涉寒心,雖曰,謬例,旣聞之後,不可不飭,當該備邊郞竝汰去。出傳敎上曰,卿欲尋單,可謂不顧國事。曰,臣雖欲仍冒,羞對下人,大臣出令,一無進者,十年以來,所未見所未聞之事云,寧不赧然乎?上曰,古云四境之內不治,如之何,今日之事,咎實在予,予實無面對群下也,領相引入,左相呈辭,右相又如是,國無大臣,而能爲國乎?卿若必欲尋單,則雖明燭達曙,聞卿停單云後,當許退矣。曰,臣誠迫隘矣。上曰,予旣如是下敎,當以予所經歷言之,予在摠府時,有些情勢,欲爲呈辭,則其時同官力挽之,故予果不爲之,今者予旣力挽,則卿何不效予之事乎?曰,以臣之故,夜將深矣,而尙不進夕水刺,死罪死罪,下敎至此,退有商量矣。上曰,予知卿之固執,面對時必欲使卿回心,若上書東宮,則予許之。曰,聖敎至此,無辭可達。上曰,卿不食言,則予亦不食言。上曰,今日備坐,公故應頉外,不進諸堂竝罷職。出榻敎命書曰,今日大臣所奏,可謂得體,雖允可,數遞宜顧,吏·兵·戶判·將臣,勿出,其代,訓局,令禁將兼察,御營廳,令都提調摠察事,分付郞廳。出傳敎諸臣遂退出。
上在昌德宮。常參以代理停,經筵停。
莊烈王后忌辰。
金光國達曰,明日常參,取稟。令曰,停。
洪良漢達曰,大司憲未差,執義柳思欽,掌令南彦彧在外,一員未差,持平姜必履呈辭,南玄老在外,今日以監察茶時之意,敢達。令曰,知道。
金光國達曰,吏曹參判尹東度,刑曹參議洪準海,除拜後過三日,不爲出肅,依定式推考警責,仍卽牌招察任,何如?令曰,依。
傳于金光國曰,召對爲之,座目單子,斯速入之。
金光國啓曰,卽者修撰南綺老,以其親病,陳書經出,原書以國忌正日,纔已退却矣,所當直捧禁推傳旨,而此與無端經出有異,推考警責,何如?傳曰,允。
洪良漢,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
洪良漢,以戶曹言達曰,卽接廣興倉所報,則以爲九月朔頒料次,倉官進去于左議政申晩家,請受祿牌,則同祿牌不爲出給云,何以爲之?敢稟。令曰,令倉官輸送。
八月二十六日未時,上御熙政堂。召對入侍時,參贊官金光國,侍讀官鄭晩淳,假注書李行源,記事官李台鼎,記注官安正宅,以次進伏訖。上曰,儒臣讀之。晩淳讀近思錄第三卷,自孟子辨舜·跖之分至待別時說止。上曰,承旨讀之。光國讀自漢策賢良至誠何心哉止。上曰,注書出去,持來詩傳唐風卷。臣行源持入,傳于承旨。上曰,注書,誰也?光國曰,李吉輔之姪也。上曰,注書讀之。臣行源讀自不資其力至唯義所在。上曰,止之。彼注書,講經科乎,製述科乎?臣行源起伏曰,製述科矣。上曰,今番專經,雖云有效,吾未信也,今儒不但不讀,亦復不做云矣。光國曰,今之士風,誠可悶矣。上曰,小學雖淺近,修齊乃治平之本,予於小學,多有所得矣。光國曰,豈可以淺近道哉?先賢皆以此踐履矣。上曰,儒臣讀匪風下泉章。晩淳讀訖。又命讀章下註,仍命承旨讀蟋蟀章。上曰,唐,至小國,而風俗如此,是可美也。仍命讀秦風·檜風,至權輿章。上曰,不承權輿易矣。漢時穆生曰,醴酒不設,王之意怠,不承權輿,故穆生所以去也。光國曰,有始有終,無少間斷不易矣,當以此爲勉矣。上曰,仁廟國舅姓本,與趙榮順同乎?注書出去,持來譜略。臣行源持入,傳于承旨。上又命注書出問,漢原府院君奉祀孫,誰也?臣行源還奏曰,奉祀孫,卽故縣監趙鴻逵子台鉉云矣。上曰,於府院君幾代孫,而與趙雲逵幾寸耶?光國曰,似爲五世孫,而於雲逵不遠之親矣。上命儒臣先退,仍命承旨書綸音曰,噫,今日卽徽陵忌辰也,惟我聖后,母臨三朝,永享長樂,人子以親心爲己心,昔年奉歡盛事,怳若今睹,中夜興思,追慕冞切,國舅漢原府院君奉祀孫,其令銓曹,卽爲錄用。上曰,左相呈辭,今至幾度乎?光國曰,幾至十九度矣。上曰,已至此乎?注書出去知來。上曰,此兼春秋,與左相何爲而爲六寸乎?台鼎曰,左相外祖,卽臣四寸大父也。上曰,外祖,誰也?台鼎曰,李揆一也。上曰,然矣。臣行源還奏曰,左相呈辭,今爲十六度云矣。上曰,今日已下安心調理乎?注書復出知入,宣傳官一員,亦令招待。臣行源還奏曰,十六度呈辭,以國忌正日,留院微稟矣,自內有入之之敎,尙未下批云矣。光國曰,注書奏語做錯,推考,何如?上曰,生疎之致,勿推。上命兼春秋出去,招入宣傳官,出給標信,招來禁軍將,待于閤外,命注書出導入。上曰,禁軍將,誰也?對曰,申胤洸也。上曰,曾有禁軍聚待之敎,而以標信不下,不爲奉行,故今日以標信招汝,明日雖無標信,早食後禁軍聚待于靑陽門,可也。胤洸退去。上曰,近來侈風,誠爲可悶矣。以今番參榜人見之,能預備善裝而出,此則人人務勝而然矣。光國曰,奢侈可悶,誠如聖敎矣。上曰,朝臣中,以一貫爲飯饌者有之乎?光國曰,或有之矣。上曰,自古入承大統之君,備知民間疾苦云,而予則七年侍湯,朝夕問安,晝夜奔走,不知城外爲某地,若備飮食,豈無可備之力,而平日與貞聖所進,不過半貫矣,自奉之如是薄略者,追先志也。聞黃河一淸之報,欲飮馬於鴨綠江之水矣,今則已老矣,將與草木同腐矣。光國曰,聖上此心,若無少解,則猶爲富國强兵,庶盡自强之策矣。上曰,臥薪嘗膽者,志事能成,而予則不然矣。上曰,唐明皇之添六,更何爲也?予則一更難過矣,趙正萬合眼而臥云,而予則不能臥矣,若使承史侍予,雖一夜必走矣。光國曰,萬機至繁,必勞聖慮,克思靜養,以盡保嗇之方,是區區望祝矣。上曰,右相其已陳書乎?注書出問,若上書而有下答,則下答持入,可也。臣行源還奏曰,右相姑無陳書之事云矣。上曰,領相落傷處大段乎?光國曰,非但病重,以內乘之尙未勘律,尤爲難安云矣。上命承旨書傳旨曰,凡事豈事同而飭異,理馬以下,旣以勘律,內乘二人,依此律草記勘處放送事,分付該府。上曰,禁堂無行公之人,誰是無故,禮判方在何處耶?光國曰,奉命往北道矣。上曰,何當還歸?光國曰,高城沐浴後,當還云矣。上曰,欲見金剛山乎,此重臣曾經何道伯乎?光國曰,只經平伯,北道則初行矣。上曰,尹東度累經亞銓乎?光國曰,二次矣。上命承旨書傳旨曰,旣諭該府,而該府無擧行之人,且銓曹只有一人,同義禁有闕代,吏曹參判尹東度除授,與本職牌招察任,此非初授,此等之時,奚循常例隨俗?辭章勿爲呼望。上曰,左相安心調理批答,命中官勿下,將有手答之意故也,予於人,不爲沓沓之事,而今則所顧大矣,不得已爲之,勢將敦勉以出矣。仍下手書。答曰,卿之爲單,今已十六,噫,卿之此擧,予則曰,人子當然之心,而觀今國事,予心若何?且首揆料外處江郊,只有右相,而昨日之事,亦是料外,右揆因此過爲自劃,半夜挽止,僅爲勸諭,雖有首·右揆,國事寒心,況今日乎?予意初則寬其敦勉,伸卿孝心,到于此,奚循常例?噫,卿之此擧,爲卿父而然,目今國事若此之時,卿父勸卿造朝乎,勸卿護予乎?卿父覽此手書,必不待使予懃勉,卿將此手書,以示卿父後,體小子之意,從卿父之言,亟寢其單,卽爲造朝,其不令偕來,卽卿父見此,必有深勸,予何又敦迫之急也,齟齬手諭,企待造朝。命承旨讀之,下敎曰,此手答,承旨傳諭于左相。上曰,領相處,亦欲手書,所住處,果川何地也?光國曰,邑內矣。仍下手書曰,噫,往日之事,實是夢想之外。噫,予之所倚,其惟輔相,況元輔乎?重卜于卿,暮年共濟,奚意萬萬料外,乘逸生事,使卿惶悚,使卿勉相,欲伸卿忠於太僕,而相職同解,寔是夢想之外,寔是夢想之外,雖然事過之後,卿何介滯?意謂其所撕捱,必非多日矣。頃者敎諭,卿辭已過,轉向果川,邈然造朝,此皆由予,深自恧焉,顧今國事,其雖默焉,含笑手諭,須體小子懃懇之意,卽日入城,副我企望。命承旨讀之。下敎曰,此手書,承旨傳諭于領相,仍爲偕來。光國曰,聖敎如是懇惻,領相似不可久爲撕捱矣。上曰,未知矣,豈可過爲撕捱乎?光國曰,右副承旨尹坊,以生母病,陳書下鄕矣,領左相偕來,誰當去耶?上曰,右副承旨尹坊許遞,其代,行副司直兪漢蕭除授,牌招察任,右承旨李泰和牌招,領相偕來進去事。出榻敎上曰,右承旨往領相處,同副承旨往左相處,可也。諸臣退出。
上在昌德宮。常參以代理停,經筵停。
下直,椒島僉使林成蕃,蛇梁萬戶黃海雲,馬島萬戶曺漢臣。
金光國達曰,明日常參,取稟。令曰,停。
洪良漢達曰,大司憲未差,執義柳思欽,掌令南彦彧在外,一員未差,持平姜必履呈辭,南玄老在外,今日以監察茶時之意,敢達。令曰,知道。
傳于金光國曰,前後內乘一體擧行。
備忘記,前知中樞府事李益炡敍用,
傳于李永暉曰,今日新舊軍職試射時,南行軍職安擎國,柳葉箭十巡居首,直付殿試。
又傳于兪漢蕭曰,軍職朴尙復,以朴世梓子,新差試才,騎芻連中居首,特爲加資。
朴相德達曰,假注書李行源,身病猝重,勢難察任,今姑改差,何如?令曰,依。
傳于兪漢蕭曰,偕來承旨,昨日出去,宜有狀聞,而尙無所聞,政院申飭。
又傳于兪漢蕭曰,所下上言,分付各該司,使之卽爲回啓。
又傳于兪漢蕭曰,月三次對,行二次而有一次,爲國之道,豈有常例?下旬次對,明日爲之,知中樞府事李益炡,備堂差下,使之進參,副提學趙明鼎,待開門牌招備員。
兪漢蕭達曰,明日次對爲之事,命下矣。兩司無進參之員,除在外外,持平姜必履,待開門牌招,以爲入侍之地,何如?令曰,依。
兪漢蕭,以弘文館言啓曰,新除授副校理任㻐,卽爲牌招察任,何如?傳曰,允。
又以備邊司言啓曰,日昨筵中,有晉州·蔚山旣作蔭窠,其代昔蔭窠,而可作文窠者,令備局別單啓下,平市令作蔭窠代,亦令一體擧行之敎矣,晉州代綾州,蔚山代靑松,平市令代宗簿寺主簿,別單書入之意,敢啓。傳曰,知道。
又以吏曹言達曰,新除授平海郡守李永輔呈狀內,矣身新除本邑,有壯奴婢十二口,法不當冒赴,入達變通云。機張縣監具世德呈狀內,矣身本以抱病之人,傷於暑濕,又添毒痢,轉側須人,以此病狀,時月之內,萬無赴任之望,卽速入達遞改云。李永輔則旣爲壯奴婢十口以上,在法當遞,依例改差,具世德則身病如是危重,有難等待其差歇,依例罷黜,何如?令曰,依。
又以兵曹言啓曰,來九·十月當上番騎兵二百五十名,依定式本曹點考後,仍令該曹襦衣先給之意,敢啓。傳曰,知道。
洪良漢,以禁府言達曰,傳敎內,凡事豈事同而飭異,理馬以下,旣已勘律,前後內乘,依此律草記勘處放送事,命下矣。時囚罪人前後內乘金致龜·徐有大·鄭翼濟·曺學臣等,依理馬以下勘律,各杖八十私罪,竝奪告身三等,而杖則依法典收續放送之意,敢達。令曰,知道。
又以禁府言達曰,前掌令鄭述祚禁推事,徽旨達下矣。鄭述祚下去京畿富平地云,依例發遣府羅將,拿來,何如?令曰,依。
兪漢蕭,以禁衛營言啓曰,來十一月當,九番右部左司屬全羅道五哨軍兵,十月二十五日,京中逢點,依例準二朔立番次,趁期調送事,本道監·兵使處,預爲知委,何如?傳曰,允。
又以禁衛營言啓曰,來九月當,八番右部前司屬全羅道五哨軍兵逢點,實數六百五十二名,已爲點閱整齊,來九月初一日,與內外各處入直軍兵,依例替代後,舊軍放送之〈意〉,敢啓。傳曰,知道。
又以禁衛營言啓曰,各軍門中日時,軍兵等單巡沒技者,與將校一體草記別單書入事,曾有定奪矣。今八月二十五日,本營下番軍兵等,賞中日時,金城軍閑良任俊承,鳥銃貫三中沒技,原單中付籤以入之意,敢啓。傳曰,直赴。
又以御營廳言啓曰,今此下番軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來十一月·十二月兩朔應立,右部後屬江原道五哨軍兵,十月二十五日,京中逢點,十一月初一日,與右司軍兵替代立番趁期調送事,本道監司處,依前知會之意,敢啓。傳曰,知道。
又以御營廳言啓曰,本廳來九月·十月兩朔應立,右部右司屬忠淸左道五哨軍兵六百七十名,已爲逢點整齊矣。九月初一日,與中司軍兵替代後,舊軍放送之意,敢啓。傳曰,知道。
右議政李書曰,伏以,臣之無似,臣自知之矣,豈可一日居於三事之列?而特荷聖眷,至渥寵諭出尋,非不知物議之所不容,私義之至難冒,而亦不暇恤,一意拚進,隨行伴食,居常慙懼,若無所措。適當僚相俱入之時,日前備局之坐,臣獨出令,而諸堂無一人來參,一切懸病,事未前聞,臣不得不以警飭之意,仰陳前席,而十七卿宰,一時竝罷位著殆空,聽聞驚怪,國事之泮渙,朝體之不尊,罔非臣故,反顧循省,祗增恧蹙,惟願退伏畎畝,不復爲嗤點於廊廟具瞻之間。伏乞亟賜斥退,改卜賢德,以勵不職,以振頹綱,不勝萬幸云云。答曰,覽書具悉卿懇。且今鼎席雖備,左揆連尋辭單,首揆連處郊外,登途茫然,心深悶焉,況卿以藥院都提擧,保護之任,至重且緊,卿須安心勿辭,卽起視事焉。仍令曰,史官往諭。
行副提學趙明鼎書曰,伏以,臣通籍立朝,今三十年矣,自惟迂愚鈍劣,無足比數,而猶蒙大·小朝知照之恩,內外華要,敡歷殆遍,臣旣無他才能,可以稱塞,惟以筋力奔走,爲報效之一端,遂乃不擇燥濕,有除輒膺,節次推遷,遽紆命德之秩,其玷名器,而踰涯分極矣。臣每中夜興思,愧懼靡容,乃於本月二十三日政,以臣爲弘文館副提學,恩誥誕頒,方寸益隕。噫,是任也長於論思之列,卽所謂行道之職,其淸要榮顯,在搢紳殆無兩焉,雖以前輩之宿德峻望,尙且逡巡辭避,臣是何人?敢當是選,臣卽十載前經幄舊物耳,方其年少志壯之時,資乏啓沃,裨蔑絲毫,疎疎汎汎,不免爲備員隨行之歸,矧今齒髮凋零,舊業荒頹,回顧茫然,無一餘存,尤何敢擬議於進一步之地乎?伏惟我大朝殿下,聖學已明,寶算方高,而月三之筵,夜晝之對,弗懈益勤,所進講者,不出乎庸學近思之間,其將該合聖賢之旨,參互先後之見,究到眞正義理,求得的確知解,以爲成就晩工克明峻德之本,則正合廣求經術之儒,以資顧問之益,如臣無似,早宜在刋汰中,公議之地,必有駁正之論,亦何待臣言之畢乎?昨違嚴召,未蒙例勘,一日虛帶,兢惶冞增,玆敢略暴微悃,仰瀆睿聽。伏乞离明,俯賜鑑燭,亟許鐫遞,以重官方,以安賤分,公私不勝萬幸云云。答曰,覽書具悉。卿其勿辭,從速察職。
慶尙道幼學郭之垕等書曰,伏以,臣等迺者請以先正臣文正公宋時烈躋享於蔚山鷗江書院,文忠公鄭夢周,文元公李彦迪列享之祠,相率叫國,靳蒙允兪,而及承下批,以先正道德學行,余固知矣,事體至重,不敢煩稟爲敎,臣等於此,竊不勝訝鬱於中心,繼之以憮然失圖矣。先正道學之正,惟我大朝,旣令陞配於聖廡,則其於崇報之典,已至矣,其於事體之重,固蔑以加矣,臣等豈以此一院祠之追配,可以爲光於先正之道學,而必爲是區區之請哉?祗以道統之傳,有光於前後,則共一祠而腏享,杖屨之馥,不沫於永久,則卽其地而揭虔,此固後學尊師先賢之至,而亦朝家之所必許焉者也。今日臣等所請,不過因前人已成之祠享,後來傳道之賢奉行,不過煩於一邑之長,吏儀節,不過講於一院之儒林擧措,固無甚難事體,不是較重,大朝旣許其大,而以之陞廡,則邸下抑何過愼而不許耶?臣請反覆詳陳之,蓋吾東理學之統,鄭夢周實啓之於前,自是以後,群賢輩出,道脈相接,曁我先正,獨得其宗,世之相後,雖累百年之久,而道統之傳,若合符契,則溯百載之淵源,合一堂之妥靈,吾道增其光輝,士林永有依仰者,豈非上之人所以明道統一士趨之一大根柢也?昔朱夫子,祀先聖於滄洲,必以周·程·張子配食,則以周·程·張子之接統於先聖也。粵我肅廟,亦嘗以宋時烈,特許追享於先正臣文正公趙光祖之祠,則固以宋時烈道統,能紹趙光祖之統也。斯乃前聖之徽軌,後王之柯則,豈非邸下今日之所當法者乎?且先後學之興慕前賢,固無久近遠邇之殊,若其立祠揭虔之儀,必欲於其遺跡之所及者,誠以警咳親承,耿光密邇,而碩膚几舃,在人耳目,山川草木,尙帶餘馥,則于以俎豆,而欽崇之,于以尸祝而祗事之,朝夕之所瞻慕,出入之所觀感,夫豈逖聽其風聲,徒誦其緖論者比哉?有如文敬公金宏弼·文正公趙光祖之祠於熙川,如文元公李彦迪之祠於江界,如文正公宋浚吉之祠於尙州,或以其遷謫,或以其來往,使窮海遐鄕之地,奉先賢盻蠁之靈,士林之趨向,由是而大定,一方之文化,由是而丕興,遂得以回天荒樸陋之俗,賁聖代菁莪之化,則其有補於我列朝作士興化之本者,果如何哉?此列聖前後之表章之賁飭之,未嘗少有靳於多士之請也,惟彼蔚之爲州,雖在遐陬,而最是先賢遺跡之所及,又是先正鞮騎之所歷,故其鄕人士之遊於庠序者,知所趨舍,不眩於邪說,尊道慕德之誠,尤能眷眷而不能自已,則必欲以先正臣宋時烈,竝享於文忠公鄭夢周之祠者,其意夫豈偶然也哉?此臣等之闔道士論之所以同聲相應,齊發共趨,裹足千里,合辭籲誠,期必得請而後已者也。噫,士子莊修之所,固莫切於書院,則列祀傳道之大賢,克致景慕之深誠,聲容色笑,僾然如睹,休光懿範,仰之無斁,瞻言楝宇,怳承辟咡之誨,祗循門墻,若接顧眄之光,則其爲蒙士敎養之方,窮鄕作新之助,夫豈淺尠也哉?伏乞睿慈,深窮先賢相繼之統緖,俯循一道士林之顒望,仰稟大朝,亟降兪音,以明道脈,以重斯文,則非但臣等之幸也,實世道之幸也,瀆冒煩縷,罪當萬死云云。幼學李標·朴聖有·蔡景沆·崔慶嶨·徐運恒·李時垷·申鎭元·蔡景淵·申光胤·南道輪·申鎭運·李齊白·申光緖·蔡景晦·李齊晟·柳鳳齡·蔡膺祥·南道輐·趙復·柳漢齡·柳祥星·申儼·李允·金聖標·蔣時中·李珍·李商雨·朴鳳時·徐就恒·李聃老·徐師喆·金邦俊·金尙大·朴鳳紀·高景瞻·黃一繪·李瑀·崔慶魯·朴赳雄·成道常·朴泰有·李宗國·金聲昊·徐師道·李彦國·金址·鄭錫權·李德海·柳鳳采·尹衡壽·鄭萬相·成滿·柳鳳陽·李德培·閔光洙·沈鈗·閔涵洙·文命大·李東·金世鳳·金鍟·宋錫後·鄭東衡·金德進·朴昌龍·金戆·姜鳳五·蔡鼎夏·李恒春·禹命權·李華春·全昌俊·徐孟獜·孫慶益·沈鍓·金重元·許構·金重成·李安仁·蔣碩垕·黃演·成碩昌·朴増一·李獻吉·李元爕·朴增茂·朴尙節·芮思義·李思爕·朴增馨·朴景熙·朴增祉·朴增孝·芮興福·金顯相·李暹·李潤·郭慶徽·李建·朴大熙·朴重圭·芮德新·金世復·金纘文·李碩翬·閔廷龍·李夏爕·李慶聃·芮宗文·李慶福·李升淵·朴重寅·李重茂·芮恒新·李周爕·金德海·芮聖臣·李遇春·崔昌德·李鳳佐·朴重祿·崔道天·李碩權·李遐齡·芮德興·李聃齡·金重聲·朴重址·李碩枵·李東爕·朴淨·金德漢·李益慶·徐珀·李重萬·玄德純·朴淵·芮道文·孫繼曾·朴容·金善文·李道淵·崔昌續·崔格天·李仁宅·芮就文·朴源·郭宗玄·朴潛·李誠·芮興來·李鼎爕·李運·朴重胤。答曰,覽書具悉。業已諭矣,爾等退修學業焉。
上在昌德宮。常參以代理停,經筵停。
下直,平薪僉使黃武秀,阿耳僉使洪觀海。
洪良漢達曰,明日常參,取稟。令曰,停。
兪漢蕭達曰,大司憲未差,掌令南彦彧,執義柳思欽在外,持平姜必履牌不進,南玄老在外,掌令一員未差,今日以監察茶時之意,敢達。令曰,知道。
李永暉達曰,今日持公事入對,而時無公事,頉稟。令曰,知道。
藥房副提調朴相德啓曰,霜寒日緊,伏未審此時,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣與諸御醫入侍,詳察聖候,議定繼進當否,爲宜。臣不勝區區伏慮,敢來問安,竝此仰稟。答曰,知道。氣則一樣矣,湯劑加劑五貼以入,下敎日入侍,宜矣。
中宮殿,藥房口傳問安。答曰,知道。
以承傳色,口傳下敎曰,湯劑依前煎入。
以副校理任㻐牌不進罷職傳旨,傳于兪漢蕭曰,只推,更爲牌招。
李永暉達曰,左副承旨金光國,今日不爲仕進,卽爲牌招,何如?令曰,依。
洪良漢達曰,檢閱金載順,由限已過,卽爲牌招,何如?令曰,依。
金光國,以侍講院言達曰,本院新除授說書金致讓,時在京畿水原地,書筵入番事緊,斯速乘馹上來事,下諭,何如?令曰,依。
傳于兪漢蕭曰,一月三對樂爲,而爲今日次對之令,意蓋深也。予有所定,左相手書中,旣無聽面諭之敎,肅拜之前,予何應對?右相承答之後,日次問候,只副提調行之,次對有命,尙今寥寥,今日國事,可謂末若之何,今日次對之令,若中止,予亦有下敎,政院知悉。
兪漢蕭啓曰,左議政申晩,承命來詣矣。
傳于兪漢蕭曰,大臣·備堂引見。
假注書李行源改差,代以申益彬爲假注書,
金光國啓曰,假注書申益彬,時無職名,令該曹依例付軍職,冠帶常仕,何如?傳曰,允。
以副校理任㻐牌不進罷職傳旨,傳于金光國曰,推考傳旨捧入。
傳于兪漢蕭曰,明日入直武臣·將官武經殿講時刻,辰正初刻爲之,試官,文·武擧行。
又傳于〈□□□曰〉,部將,只南北所,守門將,只弘化門·敦化門守門將磨鍊。
洪良漢啓曰,訓鍊大將金聖應,時無職名,令該曹口傳付軍職,何如?傳曰,允。
傳于洪良漢曰,明日入侍,只受點承旨入侍。
金光國,以奉常寺官員,以都提調意啓曰,東籍親耕田所種皮稷打作,則所出六石之意,敢啓。傳曰,知道。
洪良漢,以義禁府言達曰,卽接月令醫員林益彬手本,則時囚罪人李國賢,本以抱病之人,久處冷地,素患痰癖之症,挾感竝發,四肢不仁,外寒內熱,食飮全廢,上吐下泄,氣息奄奄,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
判決事尹鳳九書曰,伏以,國家哀慶連荐,兩殿祥·禫次第告訖,大·小朝痛隕追慕,曷有其已?惟我聖上耆年居憂,外除萬吉,已是臣民莫大之幸,至於錫爵回甲,壼位載正,而世孫亦旣冊封,則正天祿鼎至,諸慶輻臻也,八域騰賀,歡忭頌祝,當如何哉?念臣以八耋之年,癃廢已極,而重以纔經慘慼,益致摧剝,形殼徒存,百病交極,無處不病,無日不痛,沒沒昏昏,只俟溝壑之顚矣,忽於千萬夢寐之外,伏承去二十七日批下隷院新命,惝怳感惕,繼之以驚惑也。今臣老病垂死,雖閑司漫局,尙不足以擬議,況此詞訟劇地乎?本院必鎭日坐衙而俊,民無滯訟之弊,官免酬用之艱矣。然而以此單堂劇務之職,委之於窮山老廢之臣,身轉動無路,膺命無日,則一日瘝曠,實有一日之害,公私俱受其弊,臣未知朝廷之意果何謂也。伏願邸下,勿以臣言爲出例讓,亟許鐫遞,俾令臣得以安意,畢命於丘壑,千萬幸甚。答曰,覽書具悉爾懇。日月如流,兩魂殿禫事倏過,愴慕一倍于中,大朝封爵甲年載回,賀儀已擧,邦慶荐疊,慶忭之忱,曷有其極?屢次別諭,招致漠然,心實忸怩。今覽爾章,尤愧余誠之淺,況爾以世祿之臣,兼乎山林宿德之士,今當竭誠招致山林儒賢之時,捨爾而誰,捨爾而誰?爾其思余日夕佇立之企,其勿固辭,卽速上來,補我不逮。
副應敎李福源書曰,伏以,母衰年貞疾,長在床席,禁省供職,情實難堪,而畏義戀榮,黽俛出入,除非甚不得已,未敢猥有控籲,卽於直中,得聞母病宿症之外,又添寒感,牙頰浮腫,頭目煩疼,飮啖幾於全却,神氣殆不收拾,煎迫之私,歸視是急,而番次苟簡,須至徑出,瀆擾擅輒,罪合萬殞。伏乞邸下,削臣職而勘臣犯,以便救護,以昭法綱,不勝幸甚。答曰,覽書具悉。爾其勿辭,救護母病焉。
金光國啓曰,卽者副應敎李福源,以其親病,陳書徑出,原書纔已捧入矣,所當直捧禁推傳旨,而此與無端徑出有異,推考警責,何如?傳曰,允。
己卯八月二十八日未時,上御熙政堂。大臣·備局堂上引見入侍時,左議政申晩,右議政李,吏曹參判尹東度,行副護軍崔鎭海·具善復,副提學趙明鼎,修撰金華鎭,右副承旨兪漢蕭,假注書申益彬,事變假注書許洉,記事官李台鼎·金載順,諸臣以此進伏訖。晩曰,秋序漸屆,聖體調攝,若何?上曰,一樣矣。晩曰,寢睡·水刺之節,亦何如?上曰,亦一樣矣。晩曰,中宮殿氣候,何如?上曰,一向平順矣。晩曰,王世子氣候,何如?上曰,如前矣。晩曰,王世孫氣候,何如?上曰,益加自强矣。又曰,觀此備堂之形,予心甚恧矣,如是而國事何望有爲?老年自强之意,亦將不成,不可使聞於隣國也,以史記見之,無只餘一人君,而爲國者矣。晩曰,伏承今日傳敎與今下敎,惶悚震懍,無辭仰對矣。曰,此皆由臣不肖無狀也。上曰,四境之內不治,如之何?此豈輔相之過,寔予之咎,卄五次對,卿等宜日來待而不爲,大官如此,在下者之心弛,勢所固然,左右尋單,予以爲過矣,而予不敦勉者,欲少伸其意矣,蓋領·右揆在故也,今則不得已召卿矣。手書不曰,聽我一面諭,及不遣偕來者,俱有意矣,卿等今已入來,今日之事善成矣,若不入來,則將欲深臥矣,以備堂事言之,如是而爲國乎?元良初次次對時,時敏堂充滿矣,厥後漸不如初,此皆予不能主綱之致也。晩曰,臣之陳懇,出於不得已也,意外恩數曠絶,宜卽承命,而臣父之病,月餘沈頓,欲觀一兩日造朝矣,臣父不可云,故入來而今日入侍後,欲更陳懇,而如許情理,俯詢諸臣,則可知矣,永久行公,無可望矣。上曰,卿心予豈不知,而輔相不必捨去矣。晩曰,旣有領·右揆,則雖無臣,國事無憂矣。上曰,鼎折一足,亦難自立,況輔相闕一乎?晩曰,領揆病已承命,則願蒙體下之恩矣。請入診。上曰,置之。晩奏前咸鏡監司徐命臣狀聞,慶源·穩城開市時淸差贈給事。上曰,頃者下敎,欲知大略而然矣,今覽前北伯狀聞,昔無今有,若是夥然,事之寒心,莫此爲甚。而此則惟在新伯·新帥之奉令周旋者,豈可指揮,而八百石之特給,蓋爲穩城,則若是所請,未知得當,只聞大略而已。雜物成冊,亦捗煩屑,莫重朝廷,何行此等之事乎?令初之時若此,來頭何言,若不奉行,當遣宣傳官,何諭金吾郞?前道臣徐命臣,令該府處之,其令新伯·新帥着意奉行,旣知其濫之,若是浩多,則事在令前,軍律雖參酌,當該北兵使,前慶源·穩城兩府使,亦令該府處之,新伯·新帥,令備局催促下送,辭朝日入侍。出榻敎晩曰,黃海前監司趙明鼎弊瘼狀啓,白翎鎭各年公用未上下之數,以水營留布折半上下事,覆奏分付矣。卽見前水使李國賢狀啓,則以爲白翎鎭,自辛酉至今年,各樣未上下,多至三十三同二十九疋零,雖以臣營留布,盡數出給,猶不滿其半數,同鎭當年條各樣未上下折半之數,以留布上下事,請廟堂稟處矣。本鎭之凋弊難支,雖甚可悶,而水營一年上下外,時留在布,不過爲三同零數,則許多未下之數,無以充給,而亦無從他區劃之道,本鎭當年條未上下之數,未滿二同,姑先以水營遺在布,準此數劃給之意,分付,何如?上曰,依爲之。晩曰,此吉州前防禦使申光翼狀啓也,以爲臣營軍兵,今年秋操,當依定式擧行,而臣已遞職,新防禦使到任後,勢將擧行,趁今月啓稟,然後可免後時之慮,請令廟堂稟旨分付矣。北兵營習操,旣令依例爲之,此亦一體擧行之意,分付,何如?上曰,依爲之。竝出擧條晩曰,頃日備堂事,寧有如許事體乎?小臣曾亦待罪備局,而故相趙顯命,以諸堂不進坐起,至請禁推,合九人,而臣亦在其中,此等之事,間間有之矣,數多備堂,如是譴罷,朝著殆空,不成樣矣,罰已行,宜有處之之道矣。上曰,非大遽乎?曰,臣亦其時一兩日勅勵之意也。上曰,勿出代者有意也,右相之引嫌,予以爲過矣。又曰,頃日之事,不過勅勵,前備局諸堂竝敍用,本兼一依前任,此乃公事,今日特敎之下,何敢撕捱?其若撕捱,此亦紀綱攸在,其辭宰政院,勿爲呼望,吏·兵判旣已敍用,都政卽爲擧行,當爲親政,以此分付,兵判·訓將·御將·守禦使,一倂牌招,傳授命召密符,而密符,以前密符傳授,前大提學金陽澤敍用,仍差備堂,豈可事同而飭異?同時試官違牌人,一體敍用。竝出榻敎上曰,捉虎狀聞之弊,頃者趙榮進陳達,而其加資之路,只餘捉虎,不可一切防塞,濫雜之弊,亦不可不禁,何以則可矯弊乎?晩曰,一啓中無過二三人,定式似好矣。曰,捉虎者,安有定數乎?此不可定數矣。善復曰,西關則兩營相議,故不得濫數,他道則兵營自爲,故自臣〈至〉濫數,卽爲定數,令兵曹親審虎皮連頭骨者用之,則雖有縫造之弊,亦可以知之矣。明鼎曰,雖申飭而定數,宜矣。鎭海曰,無賞典以後,捉虎者甚少矣。曰,鎭海之言,是矣。上曰,頃聞承宣所奏,湖南帥臣捉虎狀聞,至於十人之多,事之寒心,莫此爲甚,宜有申飭。此後過三人者,政院勿施下送,連頭骨眞僞,亦令兵曹詳察,俾有實效,則京外無永禁,抑鬱之歎,亦爲民除虎之一助矣,另加申飭。出榻敎上曰,駕後三人,卽領役部將云是耶?善復曰,然矣。上曰,今聞駕後三人,卽領役部將,而名·編駕後,除初試中,故遺漏云,分付兵曹,相考其時文書後,其果然,日後登對時,稟處。出榻敎晩曰,都承旨朴相德,以本司副提調,纔已陞資矣,備局堂上差下,使之仍察有司之任,何如?上曰,都承旨朴相德,備局有司堂上差下事。出榻敎鎭海曰,本廳乙巳年間,水原宿城面泥生處,築筒換捕,以爲屯畓,而土品異於全地,生穀不實,然以量外之畓,只納稅於本廳,無他結役,故居民稍稍起墾矣。昨年本府改量時,盡入於打量中,而竝徵田三稅云,旣納稅於本廳,又捧三稅,則土薄稅重,民不願耕,前頭其陳廢之患,勢所必至矣。今則改量,與前有異,依本廳他屯及各衙門屯田例,戊寅條爲始,免賦出稅之意,分付,何如?上曰,依爲之。出擧條華鎭曰,臣有區區所懷,敢達,何如?上曰,奏盡,可也。華鎭曰,備堂事,大臣旣已論罪,而三十備堂,無一人進參坐起者,朝廷紀綱,可爲壞㧪無餘矣。昨下次對之命,而今日晩後,始爲登對,無一別操憂國計之說,只各道數三狀啓矣,全書都兪吁咈之意,可謂寒心,伏願殿下留神焉。上曰,儒臣所陳得體,是矣。諸臣以次退出。
上在昌德宮。常參以代理停,經筵停。
下直,蝟島僉使韓遇聖,全羅右水虞候柳聖協。
兪漢蕭達曰,明日徽寧殿親祭齋戒,再明日正日,此兩日相値,常參,頉稟。令曰,知道。
又達曰,大司憲,掌令一員,持平一員未差,南玄老,掌令南彦彧,執義柳思欽在外,今日以監察茶時之意,敢達。令曰,知道。
金光國,以弘文館言啓曰,副校理任㻐,旣有只推之命,卽爲牌招察任,何如?傳曰,允。
兪漢蕭,以都摠府言啓曰,今日入直內三廳武兼·禁軍及軍兵等,當爲中日習射,而親臨武臣殿講相値,不得爲之之意,敢啓。傳曰,知道。
兪漢蕭達曰,兵曹判書趙雲逵,昨日特敎之下,不卽膺命,事甚未安,卽爲牌招察任,何如?令曰,依。
又達曰,兵曹判書趙雲逵牌招不進推考徽旨,今方捧入,而特敎之下,如是違牌,事甚未安,更卽牌招察任,何如?令曰,依。
金光國,以侍講院言啓曰,來九月初一日,徽寧殿酌獻禮親臨時,王世子陪參事,有令矣,敢啓。傳曰,知道。
洪良漢啓曰,今此徽寧殿奠酌禮親行時,承旨不可不備員,而右承旨李泰和,以領議政金尙魯偕來進去,在前如此之時,有姑令入來之例,今番則何以爲之?敢稟。傳曰,偕來承旨入來,仍爲齋宿。
傳于洪良漢曰,明日正時,當詣徽寧殿,禮房承旨,正時前一刻,傳祝于殿司。
洪良漢,以祔廟都監儀軌廳,郞廳以都提調意啓曰,本都監儀軌,今已修正,粧䌙以入之意,敢啓。傳曰,知道。
洪良漢,以摠戎廳言啓曰,鑄錢今已畢役,來九月爲始,依例行用之意,敢啓。傳曰,知道。
洪良漢,以義禁府言達曰,慶尙監司狀達,據刑曹粘目內,昌城前府使趙載彦,移本府處之事,達下矣。趙載彦,今方待令於本府,卽爲拿囚之意,敢達。令曰,知道。
又以義禁府言達曰,咸鏡前監司徐命臣拿處事,傳旨啓下矣。徐命臣時在任所,發遣府都事,交龜後拿來,何如?令曰,依。
己卯八月二十九日辰時,上御熙政堂。親臨武臣殿講入侍時,右議政李,行司直兪最基,行副護軍具善復,吏曹參議洪樂性,護軍申光翼,校理李潭,修撰金華鎭,左副承旨金光國,記事官朴相老,假注書申益彬,記事官李台鼎·金載順,諸臣以次進伏訖。上曰,頃者文臣殿講設於此堂耶?金光國曰,然矣。曰,夜來,聖體調攝,若何?上曰,一樣矣。曰,試官肅拜時,引儀一次失禮,推考,何如?上曰,生疎而然也,勿推,可也。又曰,注書呼入武臣,次第進講,可也。都摠府經歷李應爀進講。上曰,誰也?曰,故統制使李得濟之孫也。講訖。收栍五略二粗,都摠都事金履達五略二粗,宣傳官孫相龍六通一略,鄭弼臣三通四略一粗,申㬚一略六粗,李彦不,武兼宣傳官金重文五通二略,宣聖獜三略四粗,韓弘柱四略三粗,李彦愼一略六粗,金天澤一略六粗,具世元六略一粗。諸臣以次小退時,上曰,申光翼進伏。申光翼進伏後,上曰,履歷陳奏,可也。光翼一一奏之。上曰,吉州,卽領相前日所去地耶?光翼曰,然矣。上曰,大體凡百,何如?光翼曰,中間兼判官罷後,只單牧使矣,領相去後,還出防禦使矣。上曰,地勢,何如?光翼曰,此邑在磨天嶺北,卽其道樞要之地,脫有不虞之變,賊人必過吉州,而踰磨天也。上曰,端川亦在磨天嶺底乎?光翼曰,然矣。上曰,軍摠,幾何?光翼曰,五千七百餘名矣。上曰,只此而可禦賊乎?光翼曰,此係將之能否,而五千軍,豈曰少乎?上曰,曾聞卽今築城處,水泉甚少,果何如?光翼曰,潦雨時掘之,則雖有皮水,大體水泉不足,且有窺峯矣。上曰,窺峯有害於守城乎?光國曰,此甚有害,大炮則可以入城矣。上曰,京城以北鷹峯後,所見諸峯,此於都城爲窺峯乎?光國曰,此峯稍遠,不是俯臨京城者,不必爲窺峯矣。以次退出,更爲入侍時,文弘道進講一通六略,魚成鱗進講純粗,朴洙進講四略三粗,李光浹進講一略六粗,金始奎進講三略四粗,金復元進講五通二略,金命河進講不,劉錫謙進講六粗一不,金彭齡進講二略五粗,以次講訖。曰,具善復,名家之人也,姑無實職,令該曹參判差用,何如?上曰,依爲之。將臣帶其實職後,將任自重矣。光國曰,吏曹判書閔百祥除拜後,一向在外,申飭上來,何如?上曰,吏曹判書閔百祥,催促上來,榻前下敎。出榻敎上曰,居首宣傳官孫相龍,熟馬一匹賜給,不通宣傳官李彦,訓鍊都監哨官金命河,雖有定例,今番與元講有異,頃於入直文臣殿講,亦有已行之例,竝下義禁府推考,因此而武臣講經,一體申飭。出榻敎上曰,明夜正時,當詣徽寧殿,時刻,以酌獻禮前二一刻正時入之事,分付。出榻敎光國曰,明夜陪祭時,侍衛·陪衛,何以爲之?上曰,元良陪祭時,亦以自內詣殿,侍講院官員,皆待令於門外,陪衛,翊衛司官員,只入直,待令於崇德門外,禁軍·武兼·陪衛置之。出榻敎請入診。上曰,置之。又曰,武臣講經榜目,試官出去,正書入啓。諸臣以次退出。
上在昌德宮。常參以代理停,經筵停。
自巳時至未時,日暈。
金光國達曰,備邊司郞廳來言,今日賓廳坐起日次,而領議政金尙魯在外,左議政申晩,右議政李,方在陳箚控免中,不得來會云矣,敢達。令曰,知道。
又達曰,左議政申晩箚子到院,而以親祭齋戒,留院之意,敢達。令曰,入之。
兪漢蕭達曰,大司憲未差,執義柳思欽,掌令南彦彧在外,一員,持平一員未差,南玄老在外,今日以監察茶時之意,敢達。令曰,知道。
洪良漢達曰,右議政李箚子到院,而以親祭齋戒,留院之意,敢達。令曰,入之。
朴相德達曰,今日賓廳日次,旣已頉稟,所當持公事入對,而時無公事,頉稟。令曰,知道。
又達曰,吏曹判書閔百祥,自鄕上來云,卽爲牌招察任,何如?令曰,依。
又達曰,吏曹判書閔百祥牌不進推考徽旨,今方捧入,而特敎之下,如是違牌,事甚未安,更卽牌招察任,何如?令曰,依。
金光國達曰,兵曹判書趙雲逵,特敎之下,連日違召,無意膺令,其在事體,極爲未安,卽爲牌招察任,何如?令曰,依。
又達曰,兵曹判書趙雲逵牌不進推考徽旨,今方捧入,而一向違召,無〈意〉膺令,其在事體,極爲未安,更卽牌招察任,何如?令曰,依。
傳于洪良漢曰,元良連未陪參,今番則攝行,祝文以常時祝文,傳于弼善,而贊禮·承旨不當淸齋,省記勿爲書入,百官亦不陪祭,留門置之。
傳于金光國曰,以崇化門擧行,禁軍置之。
左議政申晩箚曰,伏以,臣之情理,豈有一分可强之勢,而日昨伏蒙大朝殿下特下手書,命近侍傳宣,辭旨勤摯,恩數曠絶,有非無狀賤臣所敢當者。臣惶隕感泣,他不暇顧,雖不敢不蹶趨命,而區區情懇,實有强抑不得者,亦已略陳於前席天地體下之恩,臣方日夕顒望而已。仍念臣猥以無似,久叨匪據,一味憒憒,不能事事,不待人言,臣自知愧,而儒臣譏斥之語,果發於賓筵矣。勤政之來,臣固喜之,而若其私心之慙恧,有難勝言,其何可晏然仍冒於具贍之地,以益其嗤點也哉?今日是賓對日次,而臣情地兢蹙,未免頉稟,尤不勝悚惶之至,玆敢略入文字,仰瀆睿聽,伏乞亟賜退斥,以安微分焉。取進止。答曰,覽箚具悉卿懇。此等之語,何過介意?卿須安心勿辭,卽起視事焉。
右議政李箚曰,伏以,臣畸危之跡,重叨匪據,居然且數月矣,憒憒猶昔,醜拙益露,國體多損,廊廟日輕,控免未蒙諒察,私心冞切惶懼。日前儒臣之譏斥,廟堂,語甚切至,臣瞿然慙悚,所宜引伏自訟,而親臨武臣之講,叨承考官之命,臣若不進,講經將不成矣。事有輕重,勢且窘急,不得不冒沒入參,而揆以處義,已極郞當,賓對頉稟,尤切兢蹙。玆陳短箚,仰干离明,伏乞亟令斥退,以安微分焉。取進止。答曰,覽箚具悉卿懇。此等之語,何過介意?卿須安心勿辭,卽起視事焉。
上在昌德宮。常參以代理停,經筵停。
下直,宣川府使金渲,三水府使李邦燁。
徽寧殿朔祭攝行罷後,世子宮·嬪宮,政院·玉堂口傳問安。答曰,知道。
朴相德達曰,明日常參,取稟。令曰,停。
兪漢蕭達曰,大司憲未差,掌令南彦彧,執義柳思欽,持平南玄老在外,一員,掌令一員未差,今日以監察茶時之意,敢達。令曰,知道。
朴相德達曰,吏曹判書閔百祥,特敎之下,屢違召令,尙不承膺,卽爲牌招察任,何如?令曰,依。
又達曰,吏曹判書閔百祥牌不進推考徽旨,今方捧入,而特敎之下,連違召令,尙不膺命,事甚未安,更卽牌招察任,何如?令曰,依。
金光國達曰,兵曹判書趙雲逵,日事違召,無意膺令,其在事體,極涉未安,卽爲牌招察任,何如?令曰,依。
又達曰,兵曹判書趙雲逵牌不進推考徽旨,今方捧入,而特敎之下,如是違召,極涉未安,更卽牌招察任,何如?令曰,依。
朴相德達曰,執義柳思欽,持平南玄老,正言金載祿,下諭後過限不爲上來,依定式遞差令旨及禁推徽旨捧入之意,敢達。令曰,知道。
兪漢蕭,以長生殿郞廳,以提調意達曰,本殿所在內梓宮板材可用者絶少,事極可慮,今年又當年限,不可不發遣敬差官於慶尙·江原兩道,使之斫來,令該曹差出敬差官,趁速擧行之意,敢達。令曰,依爲之。
兪漢蕭,以義禁府言達曰,前北兵使李柱國,令該府處之事,傳旨啓下矣。李柱國時在任所云,依例發遣府都事,交龜後拿來,何如?令曰,依。
金光國書曰,伏以,臣家有七耋偏母,積年沈痼,實無離捨之望,而嚴畏分義,黽勉承膺,今已累日矣。卽接家信,則母病自昨夕,猝然添劇,本病之外,兼以咳喘失汗之症,食飮專闕,眞元澌陷,澟然有朝夕之慮,臣聞來心神焦迫,按抑不得,玆敢投進短章,徑出禁門。伏乞睿慈,亟遞臣職,以便救護,仍令攸司,重勘臣罪,以警具僚,不勝萬幸。臣無任屛營之至,謹昧死以聞。答曰,覽書具悉。爾其勿辭,救護母病焉。
修撰金華鎭書曰,伏以,臣於日昨入侍,適因言端,略陳近日賓對籌坐之多涉應文塞責,有欠着實講確,區區之意,只欲上贊奮勵,下勉對揚而已,不料大僚之因此引嫌,相繼陳箚,至於譏斥嗤點等語,尤非臣意慮之所及,一何過也?臣之筵奏,亦不免爲應文塞責之歸,臣方自笑,而一自兩相箚後,居然爲勤攻廟堂之人,無其實而受其名,重可愧也。然緣臣一語,致使纔出之大僚旋入,而將行之次對遽停,臣之惶悚亦大矣。玆敢略具短章,仰瀆睿聽,伏乞邸下,亟削臣職,以安私心,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
己卯九月初一日四更一點丑時,王世子徽寧殿朔祭攝行入對時,同副承旨洪良漢,事變假注書許洉,記注官鄭枋,記事官金載順,以次陪從。王世子具翼善冠·黑圓領袍,自內由文政門·崇化門,步出入小次。四更一點,出小次入崇化門時,良漢曰,崇化門外,相禮,不卽來待,推考,何如?令曰,依爲之。入齋室詣板位前,行酌獻禮,趨蹌立拜所,行拜禮時,令曰,相禮誰也?良漢曰,實官適下鄕,此則假相禮,而北道人金世珩也。令曰,贊請之聲,低微不分明,另加申飭。良漢曰,從重推考,何如?令曰,依爲之。出擧條禮畢,因親詣望燎位,禮訖。還入內,諸臣以次退出。
上在昌德宮。常參以代理停,經筵停。
朴相德達曰,大司憲,執義,持平二員,掌令一員未差,南彦彧在外,今日以監察茶時之意,敢達。令曰,知道。
洪良漢達曰,明日常參,取稟。令曰,停。
兪漢蕭,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
洪良漢達曰,吏曹判書閔百祥,連日違召,尙不膺令,其在事體,誠極未安,卽爲牌招,何如?令曰,依。
又達曰,吏曹判書閔百祥,特敎之下,連日違召,無意膺令,事甚未安,更卽牌招,何如?令曰,依。
兪漢蕭達曰,兵曹判書趙雲逵,連日違召,無意膺令,事甚未安,卽爲牌招察任,何如?令曰,依。
傳于洪良漢曰,今年逢此月,一倍此心,十三日先禮于殿,當展拜毓祥宮,而自內行禮,百官安徐,侍衛仍,馬軍二哨,禁軍二番,步軍二哨隨駕,禁·御兩營留營,元良祗迎隨駕安徐,道,仁政門,三嚴,午初初刻擧行。
又傳于曰,晝講明日爲之,時刻則以午正三刻擧行。
傳于兪漢蕭曰,北道帥臣,使之今日辭朝,道臣下直後留待,與帥臣同爲入侍,大臣同爲入侍。
兪漢蕭啓曰,左議政申晩,右議政李,依下敎來待,咸鏡監司李彛章,北兵使李殷春,同爲留待矣。傳曰,詣閤。
傳于兪漢蕭曰,中官推考,擧條置之。
洪良漢,以弘文館言啓曰,本館下番副修撰李瀰,以身病,陳書受由出去,修撰金華鎭·南綺老,以其親病,陳書入達,下番無他推移之員,將未免闕直,事甚未安,副應敎李福源,校理鄭晩淳,竝卽牌招,以爲推考,姑降入直之地,何如?傳曰,允。
又以弘文館言啓曰,今日政新除授玉堂,侍下批牌招察任,新除授校理李溵,時在京畿楊州地,經筵入番事緊,請斯速乘馹上來事,下諭。傳曰,知道。
又以吏曹言達曰,永禧殿參奉尹養厚呈狀內,身病甚重,不得察任云,依例改差,何如?令曰,依。
又以吏曹言達曰,卽接禮曹移文,則佐郞金普淳,身病甚重,不得察任云,改差,何如?令曰,依。
有政。吏批,判書閔百祥進,參判尹東度病,參議洪樂性病,同副承旨洪良漢進。
吏批啓曰,今日入侍時,慶源府使,以前水使李國賢首擬事,稟定矣。前任甕津府使時解由,尙未成出,何以爲之?敢稟。傳曰,勿拘解由。
以宋昌明爲大司憲,李壽鳳爲執義,崔台衡爲掌令,金和澤·任瑎爲持平,黃榦爲正言,鄭光漢爲副修撰,金致仁爲戶曹參判,元仁孫爲兵曹參判,尹鳳五爲刑曹參判,沈翼雲爲禮曹佐郞,黃㰔爲典簿,兪彦爲典牲奉事,李潢爲敦寧參奉,李國賢爲慶源府使,李弘器爲平海郡守,南綺老爲扶安縣監,金尙孝爲南平縣監,韓嶺天爲機張縣監,注書單邊得讓,尹選東爲永禧殿參奉,學正單李寬。
兵批,判書趙雲逵病,參判未差,參議柳謇入直進,參知李彦衡病,同副承旨洪良漢進。
副司直金陽澤·蔡濟恭·徐命膺·尹坊·黃仁儉·閔百行·沈履之,副司果鄭遠達,副司正申益彬單付,知事單李益炡。
兪漢蕭,以兵曹言達曰,同知中樞府事金福齡·尹亨理,俱以身病猝重,呈狀乞遞,西樞雖是閑局,不可一向虛帶,竝今姑改差,何如?令曰,依。
又以義禁府言達曰,慶源府使朴奎晃拿處事,傳旨啓下矣,朴奎晃時在任所,依例發遣府書吏,交代後拿來,何如?令曰,依。
修撰金華鎭書曰,伏以,臣之區區情勢,纔已仰陳,今不欲更事煩瀆,而顧臣老母素患痰癖之症,越添於換節之際,委臥呻痛,殆過屢日,忽自去夜,重患毒感,寒熱交作,飮啖全廢,氣息危綴,實有難保之慮,情私煎迫,萬無離側之勢,番次苟簡,而就直無路,玆不得不短章控籲。伏乞睿慈,俯垂矜察,亟許鐫遞,俾得以便意救護,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
副修撰李瀰書曰,伏以,臣忽於直中,重得感患,風寒之所觸,頭痛如碎,溫痰之所凝,肢節如刺,關格宿病之症,乘時發作,達夜叫苦,轉益危劇,雜試藥物,迄無分減,僵臥直廬,一味籧篨,都不省事,四到人事,顧此病狀,實有汚穢淸禁之慮,玆敢疾聲哀籲。伏乞离明,俯賜矜諒,治臣之罪,遞臣之職,以肅朝綱,以延危喘焉。且臣所帶春秋兼銜,與知春秋臣閔百祥,有內外兄弟應避之嫌,亦令該曹照例遞改,不勝幸甚。答曰,覽書具悉。書辭,令該曹考例稟處。調理察職。
修撰南綺老書曰,伏以,臣母貞疾,入秋以來,轉益沈痼,寒熱頻作,而失汗過多,飮啖專却,而眞元澌綴,諸般症情,殆同氣瘧,連試藥餌,亦無分效。臣之情理,豈有離捨從宦之望,而職事之擸掇,控辭無路,番次之苟艱,須資亦難,黽勉供職,亦且屢月矣。頃自直中,歸視病狀,則宿祟新症,挾感陡劇,神識昏迷,轉側須人,床第縷息,奄奄朝夕,臣方左右扶將,煎泣度日。此際僚員徑出,下番告闕,在臣分義,固當循例持被,而情私如右,勢難暫離,玆敢略控短章,哀籲於貳極之下。伏乞睿玆,俯垂矜諒,亟遞臣職,以便救護,仍治臣罪,以警具僚,不勝幸甚。答曰,覽書具悉。爾其勿辭,救護母病焉。
咸鏡監司李彛章敎書,王若曰,西塞折獄,頃旣煩卿,北門按藩,今又托重,豈獨予意?寔循僉諧,惟卿,趾美名家,儲望經幄,飭躬簡嚴,而尺寸不踰規矩,綜物明透,而毛髮皆有精神,向也鎭萊府而威慴島夷,肆乃擢方岳而化宣嶺服,謙謙不伐,雅志常戒於浮奢,恢恢有餘,利器宜試於盤錯。眷玆關北一域,寔是海東名藩,風雲護豐沛之鄕,鬱葱佳氣,山河按靺鞨之境,表裏重關,雖云俗樸而風淳,號爲易治,然惟土瘠而民窶,常患屢歉,卿嘗以繡衣而行,民尙賴衽席之奠,轉輸數千里財穀於嶺海之外,拯濟三十萬生靈於水火之中,旣措劃之甚多,宜惠澤之不竭,惟其疆服之最遠,近致邊禁之或疎。蓋商胡不情,莫守金石之約,伊互市爲弊,漸增布帛之求,疲氓力竭於征徭,哀彼無告,邊州日就於凋瘵,是予攸虞,顧在得人之如何,今將捨卿而誰可?玆授卿以咸鏡道觀察使兼兵馬水軍節度使·巡察使·咸興府尹,卿其祗服寵命,克壯遠猷,撫綏軍民,則必先以恩信,愼守封域,則必嚴其約條,毋徒尙文,奮厥武衛,毋或過猛,濟以寬弘,惟黜陟一循於公,可以服衆,惟弛張兩盡其道,可以化民,其餘稟裁,厥有典憲。於戲,淸香畵戟,豈無運甓之間,熟路輕車,宜勵攬轡之志。故玆敎示,想宜知悉。
八道儒生進士安衡,幼學黃·黃壜·朴光胄·柳孤徵·柳基垕·沈宅洙·宋有弼·李延厚·林增·宋道吉·金光淵·柳奎煥·崔道淸·柳亨徵·柳春徵·崔命華·宋顯洙·柳顯徵·朴光垕·柳世輝·金汝濟·李學曾·柳源·柳元輝·宋啓後·宋道垣·姜昌震·宋之鏽·朴玄胄·宋道洙·李益烜·朴升垕·李震根·李齊白·崔景嶨·金爾堅·孫後章·曺·宋大傳·徐道貫·朴泰有·姜柱南·趙英稷·白一淸·李亮采·金若垕·蔡碩休·成箕柱·金始秋·南烌·李仁垕·金始春·梁聖恒·金元麗·閔鼎洙·文濬吾·文聖吾·李舜星·閔衡臣·南煥·朴重暉·李恒齊·梁德租·宋宗洙·崔命恒·朴成胄·李台孟·洪允和·安邦彦·朴秀文·金櫶·金萬玉·黃應直·李斗文·崔容九·柳文輝·柳再輝·朴達厚·李敏爕·李敏好·朴承文·金恒錫·姜永植·柳萬甲·姜昌姫·李性直·宋心休·柳會極·柳埻·朴慶垕·柳友松·柳友桂·林埏·林道夏·宋仁洙·李奎文·金弘德·崔命基·柳寅協·李晟·閔仁洙·李崇榦·李鵬程·宋洙源·李馨最·李積·李明謙·朴器大·具文行·宋煥文·李師宣·黃仁恢·許琪·宋漢相·金漢鵬·李濬·李啓朱·柳元文·崔復世·金恒重·任相周·黃楙·宋保相·具廷麟·李邦一·朴振道·鄭諧·慶亨運·趙繁·尹思涵·慶奎運·徐秉健·李載元·南鵬翰·李文徽·徐徽達·趙時陽·權恕·徐命健·安廷稷·李相齡·鄭彦相·李景濬·安致磐·朴奎東·鄭錫元·李弘積·李聖禧·柳頤和·李廷煃·李恒林·陳達垕·李斗元·鄭愨臣·安致亮·李聖晉·金杰·安允長·柳夏馥·金在豐·高馨彦·金應南·權重韓·愼師翰·宋爕·朴台恒·柳英顯·金昌德·金維寅·羅道玉·崔命觀·崔萬嶺·金維玉·金維鍾·黃啓徵·高敬說·羅道全·宋啓極·崔聖集·朴乃賢·金維甲·金普浹·羅聖震·高命說·宋啓華·金敬直·金埴·金德升·李壽煥·具顯行·具沈·柳浩·任商楫·吳昌周·金光中·李友松·韓胄烈·嚴啓泰·尙齊根·柳景元·姜柱臣·洪重烈·元重運·權啓泰·黃益河·申思伋·安處寬·金德馨·朴致中·成道純·金塤·李國藎·韓泰會·李國觀·朴質·安錫佺·朴始謙·朴泰儉·柳鎭泰·陳亨祿·林瑞雨·陳亨福·吳大爀·崔宇觀·朴世漙·崔益和·尹㒆·兪彦緝·鄭有良·尹昌老·尹得健·盧以貞·南柱宅·金粲慶·愼命天·崔昌德·李壽斗·朴奎錫·閔進洙·梁宗錫·成元翼·鄭錫孝·安大升·李彦復·申德垕·金修大·柳恒·李後松·朴鳳擧·任時垕·吳浣·鄭亨·黃挺梓·金日省·吳允泰·尹世衡·羅處大·趙觀震·姜瀁·柳文鵬·朴受埰·兪彦誠·柳復興·南觀垕·吳尙益·兪致中·鄭宅中·金憲柱·李天福·柳熙祖·李喬相·蘇爾老·全命祚·李廷熻·全五福·權鐸·丁應甲·閔匡洙·安鎭宅·宋興佐·崔祉億·李恒壽·趙爾欽·金道泰·李邃·金·金德垕·文德謙·趙成采·金東爀·羅應九·趙和璧·蔡膺海·任益中·崔可大·申習·閔鎭成·柳溟·具碩勳·朴昌晉·金弘儒·韓東衡·黃得中·韓東烋·趙濯·金振輝·盧廷顯·李燀·金尙樞·崔得柱·金宗鐸·邊海晉·丁履爀·崔瓘·房述玄·崔瑗·盧熀·李參老·金啓萬·安命圭·陳光旭·韓宇箕·房遠謩·盧熽·崔集賢·安克聖·柳春明·丁南爀·李惟沆·韓東佐·盧得璘·李廷德·李烜·許·崔後世·曺文栻·李東植·姜甲世·朴正遠·李胤文·鄭國泰·權世重·盧瑀光·尹守宅·徐昌祿·辛履和·權乃銓·申晊·權道中·權漢中·曺命啓·金道賢·楊濬·朴正新·申光朝·張大旭·姜澤·尹邦佑·李標·韓益芳·盧慶淑·全元性·徐昌慶·禹洪龜·鄭燦益·朴致佐·裴尙祖·李益海·尹守稷·郭昌道·具性玉·金載麗·權尙甲·崔佑德·禹命熙·宋垕傳·沈元之·李鼎爕·盧慶濬·鄭祖毅·蔡景沈·郭之垕·具文漢·鄭重謙·李若采·朴光輔·趙浹,進士李德漙·韓德鉉,幼學魏樂祖·吳景祖·金應采·李載栢,進士金重九,幼學朴萬格,進士韓重燝·方友廉·李楊世,幼學李仁老·金德涵·尹在正·金鳳埰·金天植·玄始垕·許葆·李有演·鄭峕·李光澤·金復昌·李慶漢·金甲祖·白文相·金彦昌·李命甲·安命宅·許恢·李鳳鳴·許穟·金壽德·李沆明·尹沆·安處岳·李恒德·李健春·崔光錫·李鳳漢·金東柱·梁濟邦·尹光瑞·白大興·金鎭恒·趙慶夔·金顯周·曺元伯·金命大·李萬和·朴泰祐·林光皜·金重瑞·金相晶,進士崔倫,幼學李思心,生員朴東楫,幼學邊浻基·金采河·白采良·金秀華·金德涵·李爕·韓宗尹·李東郁·金麗洙·尹晩升·沈命喆·洪允聖·李德明·李彝勳·李觀普·韓思大·李道極·金尙說·李漢甲·柳爾培·崔雲行·宋廷弼·金遇洙·蘇大頤·白師術·黃履吉·蘇重道·兪彦濟·蘇明集·曺一昇·吳泰有·鄭時會·李甲訥·崔昌受·李永東·具宅鉉·李處垕·閔奎應·林泰赫·魏啓徵·金始秋·閔挺泗·南烌·宋·金始春·李膺齊·朴鼎鎭·李日曄·文濬吾·李舜星·李永薰·閔衡臣·南煥·文鳳雲·張憲柱·朴重暐·李恒齊·梁德祖·辛鼎復,進士安聖一·閔光運,幼學李宅揆,進士金大礦,幼學李宗基·權潢,進士金世億,幼學張後良·申重曄,進士李道榮·金漢,幼學鄭必完·洪尙鉉·黃尙烈·權拱,進士李鎭夏·姜若興·金甲孫·柳㝡,幼學尹德基,進士奉光夏,幼學金致精,進士李憲國,幼學姜泰世,進士李光緯,幼學李泰彬,進士李仁龜,幼學崔佑德,生員金光遇,進士宋啓煥,幼學李衡澤·金浻礪·姜齊興·尹聖徵·李翼龍·安錫珽·金光禧·權世重·鄭夢弼,進士申道湖·李英祚·柳榮健·韓東甲·吳時裕·鄭擇等書曰,伏以,臣等以先正臣文烈公趙憲,文敬公金集,從祀文廟事,上瀆睿聽,冀垂察納,及承睿批,未蒙兪音,臣等相顧屛營,繼之以憂歎也。夫兩先正道德之純正,事業之煒燁,允合於文廟腏食之烈者,前後章甫之仰籲,悉陳而無餘,今不必疊床架屋,更煩於睿鑑之下矣。第伏讀睿批,有曰兩先正道德學行,予固知矣,而事體至重,不可輕議,故不得煩稟爲敎。前後書批,每每如是,有若一向退却者然,此莫〈非〉臣等誠意淺薄,不足以感回睿聰,徊徨踧踖,無地自容,而亦有所不敢終默者焉。伏惟我邸下,以聰明特達之姿,膺大朝付託之重,代理萬機,十有一年矣,凡於政令注措之間,大朝之所已行者,所當遵而守之,所未行者,所當稟而行之,此豈非負荷之丕責,而承順之大節乎?今此兩先正之道德,邸下旣敎以已知,則一者啓達,何若是持難乎?惟我大朝重道之盛意,迥出百王,自踐祚以來,文敎儒化,靡不用極,列朝未遑之典,次第擧行,向在丙子春,特循兩宋先正從祀之請,環東土服儒之類,孰不敢鼓舞而欣踊也?顧其兩宋先正之素嘗尊慕於兩先正者,不啻若高山之仰止,而于今兩宋先正,旣已躋享,惟此兩先正,獨不在腏食之列者,豈非闕典之大者乎?今以兩先正道德之純美,八路章甫,一辭呼籲之意,仰稟於大朝聰聽之下,則其將允兪之不靳者,亦必如兩宋先正之於廡享矣。伏願邸下,無復持疑,卽爲仰達于大朝,承奉兪音,亟擧彝典,以幸斯文,則大朝崇儒表章之盛德,邸下先意將順之美事,將擧一國,欽仰感祝之靡極矣。答曰,覽書具悉。前批已諭,爾等退修學業焉。
己卯九月初二日未時,上御熙政堂。大臣·北道道臣·帥臣,同爲入侍時,左議政申晩,右議政李,咸鏡監司李彛章,北兵使李殷春,右副承旨兪漢蕭,假注書申益彬,記事官李台鼎·金載順,諸臣以此進伏訖。晩曰,霜寒漸至,聖體調攝,若何?上曰,一樣矣。晩曰,湯劑連爲進御乎?上曰,未能如一矣。晩曰,中宮殿氣候,何如?上曰,一向平順矣。上曰,道臣·帥臣進伏,可也。道臣·帥臣進伏後,上曰,北伯,今日辭朝,故帥臣同爲辭朝之意,下敎矣。頃日旣有處分,而慶源·穩城兩邑開市時,贈給之弊,爲民軫慮者也,卿今下去,何以則可乎?彛章曰,彼人亦人也,若聞朝家禁止之道,則似有差勝之道矣。上曰,帥臣之意,亦何如?殷春曰,臣以臣父之子,奉國調令之心,常耿耿乎寢食之間也,況飭令之下,焉敢忽也?而彼地之人,知其釐革之事,則自然有禁止之端矣。上曰,道臣·帥臣之言,誠是矣。晩曰,然矣。曰,道臣·帥臣,知其善處之道矣。彛章曰,慶源本是大邑,而卽今凋弊不成樣,其中差需庫原初設立之意,卽所用於淸差接待者,而守令不善擧行,他岐濫下者,比比有之,土豪輩,亦有私食不納之弊,故此庫卽一空殼,此後則列邑差需庫,各別釐正,而如有私自犯用者,繩以重律,何如?上曰,此後嚴飭守令,犯用差需庫者,無論多寡,用贓汚律,可也。出擧條晩曰,嚴飭各邑守令,以定規模,一切防塞則誠好矣。上曰,然矣。彛章曰,大臣所達,先定規模之說,誠好矣。大凡開市,先自會寧始,會寧善爲之,則所經各邑,得蒙其力,會寧不善爲之,則各邑亦弊,凡百申飭,當自會寧始矣。會寧開市,以其最先設行,故接待物種,皆自各邑,分定輸送,數頗優厚,鍾城邑樣亦稍優,故會·鍾兩邑每當淸差,自有規模,不甚煩民力矣。卽今朝家,深軫穩城·慶源之民散力竭,有此嚴飭而會寧·鍾城所接待贈給者,若一照前例,而獨於穩慶,厚薄不齊,則反爲彼人執言之端,臣意則會·鍾兩邑贈給之數,竝加裁抑,俾有一統規模,而彼人例入之物,隨宜損益,以爲相資之地,似合事宜矣。上曰,所奏誠是,依爲之。出擧條晩曰,北評事趙,今方在外云,當此急務之時,合有變通之道矣。曰,以玉堂擇差,似好矣。上曰,北評事爲一助乎?殷春曰,北評事若有威令,則彼地之人,實有畏憚之道矣。上曰,此時北評事,不可遲滯,而今聞趙在外云,遞差。此時此任,豈循常例?其代,校理李潭除授,其令明日辭朝,入侍晝講。出榻敎曰,慶源府使,亦各別擇差,催促下送,亦宜矣。晩曰,吏兵判,日事違牌,終不膺命,其在事體,誠極未安,從重推考,卽爲牌招,何如?上曰,北道守令有擧行事,政事,當日爲之,吏兵判同爲入侍。出榻敎晩曰,秋事方張,此時守令,不可遲滯,卽爲催促下送,何如?上曰,守令一司旣已署經云,此時守令,不可遲滯,一司除署經,與未下直人,竝令明日辭朝,晝講入侍。出榻敎彛章曰,開市之善不善,專在於守令之能否,而慶源,本以大邑,近來凋弊特甚,民散力竭,殆無餘地。今年又是慶源開市之年,時府使旣有拿處之命,其代必得可堪之人,然後可以無弊開市,臣意則毋論曾經閫帥防禦使,必以剛嚴廉簡之人,極擇差出,而卽今開市不遠,除朝辭急急下送,似合事宜矣。上曰,依爲之。彛章曰,慶源府使各別擇差事,旣已陳達,而茂山又報瓜矣,此邑處地深僻,江流甚淺,犯越之弊,甚多可慮,亦一體擇差,何如?上曰,依爲之。竝出擧條彛章曰,開市時,我國接待,多失其道,犧牢飮食,極其麤惡,非人所食,初頭挑怒生頉,專在於此矣。彼人接待之需,自有朝家所區劃,彼人亦稔知其實數,故見其薄劣,輒疑其廋匿,其受侮逢辱,亦多有由此。此則臣與帥臣,當極意嚴飭,而最所可駭者,開市之法,本來嚴重,留館若干日,約定開市日子,其日地方官與通官輩,眼同開坐於市場,始許彼此交易者,此開市常規,而近來法綱解弛,該邑守令,夤緣兵房,軍官通事輩,私相交易,此路一開,閑雜無賴之輩,又復效襲,未開市前,買賣狼藉,種種百弊,皆由於此,此則不可不嚴防矣。臣到營後,當卽發關嚴飭,而如或摘發,則繩以重律,何如?上曰,此後守令,若犯私市,則用潛商律,可也。彛章曰,差需庫雖釐正,而若又一委本邑,則決難保其遵守,此後則自巡營照管,察其來去出入之數,何如?晩曰,自巡營照管,然後可無如前之弊矣。上曰,所奏然矣,此後御史摘奸時,如有此等事,當用贓汚律矣。出擧條上曰,校理有闕代,南平縣監李溵除授,其若在京,牌招察任。又曰,前北兵使李柱國,勿爲拿來,以丁丑淸差時當該兵使,捧傳旨事。竝出榻敎上曰,注書出去,率吏兵判入來,可也。吏曹判書閔百祥,兵曹判書趙雲逵,追後入侍時,上曰,俄者北道道臣,帥臣入侍特,慶源府使擇差之意陳達,而曾經水使中有誰?晩曰,安允復,似好矣。百祥曰,相五之姪也。貪吏之姪,朝家之擇差,似涉未安矣。上曰,然矣。百祥曰,方在拿囚人李國賢,似好矣。上曰,載恒之子耶?晩曰,然矣。上曰,囚徒記入之,囚徒記入之,時囚罪人李沃·趙光璧·李國賢·洪福基·白義煥·沈鑧·鄭述祚·李彦·金命河·柳思欽·南玄老·金載祿竝放送,李弼大決杖放送,李昌元·宋德中·高裕,事在赦前,竝放送,李鳳徵放送,令該軍門決棍事,榻前下敎。出榻敎晩曰,戶曹判書李益輔,判義禁趙榮國,一向在鄕云,催促上來,似好矣。上曰,戶曹判書李益輔,判義禁趙榮國,催促上來事,榻前下敎。出榻敎上曰,頃者科場時,一儒生伏地矣,問之則乃慶州府尹尹學東仍任事也,國家若有法令,則如有此等之事乎?晩曰,事極駭然,而學東則必無預知之理矣。上曰,事在拿囚前,殊常矣。雲逵曰,學東之邑恤民之政,異於凡人也,儒生之伏地仍任之請,合宜矣。上曰,然耶?晩曰,纔見咸鏡前監司徐命臣狀本,以爲南關穡事,未免凶歉,凡係擾民之政,一切嚴防,而此時軍兵之裹糧聚待,列邑之廚傳糜費,俱不可不念,南兵使所管習操及臣營獨鎭習操番操,限明秋一竝停退,各其官門聚點,依定式擧行,而北關農形,不至如南關,北兵使所管各邑及防營行操,依例擧行事,請令廟堂稟處矣。北關及防營行操,纔已稟定分付,今無可論,而南關習操,則旣行於昨秋,今年穡事,又未免告歉,則許多軍兵之裹糧赴操,多日留滯,不可不念,依所請許停,何如?上曰,道臣之意,何如?彛章曰,詰戎之政,北路尤重,而聞今年南關穡事,未免失稔云,舊監司之請停,誠有所見,南關秋操停退,似無妨矣。上曰,依爲之。出擧條百祥曰,前日伏蒙沈翼雲郞署差下之命,而今方有窠,臣欲奉行,而至於淸宦,則臣不奉行之意,敢達矣。上曰,何故也?百祥曰,益昌之孫也。上曰,聞甚殘忍矣,不然則竟不至於何宦耶?晩曰,然矣。諸臣以此退出。
上在昌德宮。常參以代理停,只晝講。
下直,慶州府尹鄭存謙,三陟府使南泰著,安東府使李惟秀,永川郡守趙載得,興海郡守具宅柱,蔚珍縣令鄭宅濟,樂安郡守李德觀,砥平縣監安宗茂,楊口縣監李慶甲,安陰縣監李聖中,開寧縣監朴師亨,豐基郡守柳萬健,麟蹄縣監黃稙。
藥房都提調李,提調閔百祥,副提調朴相德啓曰,伏未審夜間,聖體調攝,若何?寢睡·水刺之節,何如?湯劑其已進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼劑入。下敎日入侍,宜矣。
以承傳色,口傳下敎曰,都提調入侍晝講。
中宮殿,藥房口傳問安。答曰,知道。
兪漢蕭達曰,明日常參,取稟。令曰,停。
大司憲宋昌明牌不進,執義李壽鳳遞差令旨未下,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
又達曰,憲府連日監察茶時,諫院許久闕達,俱涉未安,除在外外,未肅謝人員,竝卽牌招,何如?令曰,依。
洪良漢達曰,執義李壽鳳,帶軍銜任自下鄕,依定式遞差令旨及禁推徽旨捧入之意,敢達。令曰,知道。
又達曰,新除授注書邊得讓,卽爲牌招,何如?令曰,依。
傳于兪漢蕭曰,騎判同爲入侍。
洪良漢,以弘文館言啓曰,副修撰鄭光漢,時在京畿高陽地,經筵入番事緊,請斯速乘馹上來事,下諭。傳曰,知道。
傳于兪漢蕭曰,今覽中宮殿司鑰手本,年例排設所用,謂以上下於大禮,不爲磨鍊云,大禮自大禮,定例自定例,不爲上下,該曹駭然,招致戶郞,使之依例上下。
又傳于兪漢蕭曰,今覽手本,朝官傔人,毆打掖屬,紀綱攸在,有如此之事,則政院嚴査治之,司鑰請謁,則小則自政院推治,大則啓辭而稟,例也,而政院掩寘,至有手本之擧,事甚寒心,其下人,令該曹勿爲徵贖,從重科治,如是下敎之後,此等事,勿爲掩護
兪漢蕭,以兵曹言啓曰,李鳳徵放送,令該軍門決棍事,命下矣。此是軍職堂上,非軍門所屬者,決棍十度,自本曹擧行之意,敢啓。傳曰,知道。
又以義禁府言達曰,前執義李壽鳳禁推事,徽旨達下矣,李壽鳳下去京畿果川地,依例發遣府羅將,拿來,何如?令曰,依。
又以義禁府言達曰,穩城前府使金永綬,令該府處之事,傳旨啓下矣。又以義禁府言達曰,穩城前府使,金永綬以安興僉使,時在任所,依例發遣府書吏,交代後拿來,何如?令曰,依。
有政。吏批,判書閔百祥進,參判尹東度牌不進,參議洪樂性牌不進,同副承旨洪良漢進。以南惠老爲執義,李命植爲副應敎,洪趾海爲校理,金鍾正爲副校理,沈履之爲修撰,元義孫爲副修撰,鄭亨復爲工曹判書,金陽澤爲禮曹參判,白義煥爲禮曹正郞,李德鳳爲禁府都事,李寬鎭爲漢城主簿,朴宗亮爲慶尙道黃腸敬差官,安正宅爲江原道黃腸敬差官,兼右諭善單金陽澤。
兵批,判書趙雲逵進,參判元仁孫未肅拜,參議柳謇入直進,參知李彦衡病,同副承旨洪良漢進。以兪㝡基爲都摠管,具允鈺爲副摠管,金相奭爲知中樞,張采維爲知中樞,李漢昌爲兼羽林將,權相殷爲蒜山僉使,金汝豪爲同知,趙德謹·金始重爲忠壯將,金相曠爲忠翊將,同知單權載紀,僉知單尹秉淵·韓光濟,護軍李福源·柳思欽·鄭述祚·具性五·張齊白,司直金勉行·鄭晩濟·任㻐·南玄老,司果李瀰·金華鎭·金載祿。
領府事兪拓基書曰,伏以,臣屛伏郊坰,疾病沈頓,頃當大朝謁陵之時,猥膺留都之任,而左右思量,無計趨詣,幸承許改之命,旋蒙醫藥之恩,且感且惶,無地措躬,惟是月廩之賜,卽所以優待耆碩之臣者,雖在常日,固非如臣譾劣所當,況臣前之素餐尸祿,亦已多矣。思之至今,尙有餘罪,乃於覆餗退蟄之後,尤何敢費縣官之粟,而竊非分之食乎?臣雖無恥義,不敢冒承,日夕隕越,惟竊冀离明之俯燭,而猥煩恩私,每下輸送之旨,此不但在臣賤分,萬萬兢悚,其於朝家事體,亦不宜屑越至此,玆不得已冒死,仰籲於貳極之下。伏乞睿慈,亟令還寢,俾臣心粗安,而朝體稍尊,不勝萬幸。答曰,覽書具悉卿懇。卿之疾恙,尙今未瘳,心用慮念,不腆常廩,其何過辭?卿須安心,勿辭領受焉。仍令曰,史官往諭。
正言黃榦書曰,伏以,殷闇制訖,周梁禮成,大朝封爵之甲載回,壼聖靡寧之候遄復,繼以王世孫冊禮載擧,臣民歡忭,曷有其極?仍念臣,卽嶺海罪累之餘喘耳,雖蒙我大朝天地之洪造,雨露之殊私,生還京國,而顧其分,則惟有沒齒訟愆,以爲息補之圖而已。只以兩老在堂,不敢遽然自廢,未免隨衆應擧,僥倖一第,已是意外,引對恩數,尤爲曠絶,臣是何人,而得此於聖明之世也?涯分已溢,志願且畢,至如復通朝籍,冒躡榮塗,實非臣所自期也。向者東幕之除,冒沒一肅,非欲因是而媒進,惟聖上終始抆拭之恩,有若偏厚於賤臣,急於叩謝,他不暇顧,至今追思,顔有餘厚,不意薇垣新命,忽下於杜門恧縮之際,臣於是,雙擎除旨,惝怳驚感,不知所以自措。夫淸朝言責之任,上以補衮闕,下以糾官邪,固不可人人輕授,況今世道日下,百怪層生,有不勝其隱憂而永歎者矣,雖身名無玷,言議有素,猶當逡巡却步,若臣者,庸愚譾劣,百無肖似,而些少志業,摧剝於瘴癘風霜之餘,存者無幾矣,非分之職,忽地來逼,內自循省,非榮伊懼,縱欲收召魂精,灑濯釁累,以效一日之責,尙可得乎?重念臣,賦性疎迂,與世抹摋,一行作吏,遭罹非常,所以爲牽架補漏之計,終歸於襲謬違法之科,誠不但爲辱祖先而羞搢紳,其何可以歲月之稍久,罪名之已滌,揚揚冒進,自同無故之人哉?官職去就,姑無可論,玆於召牌之下,隨詣闕下,冒死陳章。伏乞睿慈,特察臣情勢萬萬難强,遞臣之職,治臣之罪,以重官方,以安私分,千萬幸甚。答曰,覽書具悉。歲月如流,兩魂殿禫事倏過,祔廟盛禮順成,愴慕一倍于中,大朝封爵甲年載回,壼聖愆候,不日康復,賀儀已擧,慶忭之忱,曷有其極?爾其勿辭,從速察職。
己卯九月初三日午時,上御熙政堂。晝講入侍,大臣·騎判·北評事·守令,同爲入侍時,同知事黃景源,特進官具善復,參贊官趙明鼎·李永暉,侍讀官任㻐,記事官朴相老,記事官李台鼎·金載順,武臣副護軍申思儼,持入中庸。右議政李,兵曹判書趙雲逵,三陟府使南泰著,慶州府尹鄭存謙,安東府使李惟秀,樂安郡守李德觀,永川郡守趙載得,豐基郡守柳萬健,興海郡守具宅柱,蔚珍縣令鄭宅濟,麟蹄縣監黃稙,楊口縣監李慶甲,安陰縣監李聖中,砥平縣監安宗茂,開寧縣監朴師亨,北評事李潭,以次進伏訖。上讀朱子序文,明鼎讀仲尼曰君子中庸,至第五章,上繼讀訖。明鼎曰,中庸大旨,要不出知行二字,臣請陳之,竊覵殿下知之工太過,行之工亦太過,雖以御製中笑指靑霄一片雲一句語觀之,此知之工也,雖以奉先祭祀時觀之,不顧聖躬,過自勞動,至有社壇之事,此行之過也,伏願反省惕念焉。知行之過,恐有違於中庸之知行矣。上曰,所陳雖是,奉先之節,安有太過處乎?予不敢窺止於至善之域也,豫讓云,將以愧天下後世爲人臣者之心,此誠格語,孟子亦豈不云孝衰乎?予所强勉自力,亦將以愧天下後世爲人子之心也。明鼎曰,十三年以後,臣始登經筵,敢有所達。向者勿爲追律綸音書下之後,大哉王言,事光簡冊,而以臺臣之爭執,至下不忍聞之敎,又以備堂之譴罷,大臣之引嫌,至下予欲臥之敎,何不思呂祖謙克將來之語乎?兩日下敎,未免過中,此亦反省處也。上曰,古云韓休知否,伊日副學,以備堂在坐,意謂必有言,今果然矣。所陳得體,而以成湯·文·武爲君,以伊·傅·周·召爲臣,則必不爲此等下敎也。明鼎曰,近來臺閣規避,又得妙方,帶軍銜下鄕,或下諭過限,此皆禁推而止,臣謂罷職,可也。上曰,帶軍銜下鄕及下諭過限不上來臺臣,竝罷職。出擧條明鼎曰,諸備堂仍任單子入啓後,吏兵判皆肅謝,其餘如徐志修入闕不謝恩。臣見志修曰,不謝非矣,吾當奏之。對曰,聞君之言,始覺非矣云,或謝或不謝,事甚異同,宜有定式施行,且政院不稟承旨推考,不謝人亦宜一體,下敎矣。上曰,吏兵判之謝恩,誠得體,而事異常例,承旨勿推。曰,此事臣與左相,有所酬酢,若曰,不謝不可,則不謝人,非矣,承旨之不稟,亦非矣。若曰,不謝,可矣,則不謝人與承旨,竝無非矣,似有指一定式,可以遵行矣。上曰,單子入啓,則當有謝恩。仍命永暉書之曰,今日副學所奏得體,而其時事,事異常例,故雖命勿推,規模宜正,單子啓下後,入闕不爲謝恩者解見任,此後復授前任之人,皆令謝恩。出傳敎㻐曰,番次苟簡,敢此仰達。上曰,副學入直,可也。卽命書曰,頃者玉署上番之闕直,昨日下番之闕直,其在事體,不可無飭,無故不入直儒臣,竝特遞其職,其代,政官牌招開政。出傳敎上曰,晝講旣罷,儒臣先退。景源·善復·明鼎·㻐·思儼退出。曰,近來聖體,若何?上曰,一樣矣。曰,八味元,經夏味變,更劑,何如?上曰,加減八味元,一劑加劑以入。出榻敎卽命書曰,昨日湯劑,今日進御,自明日當爲進御,以此爲日次問候。出傳敎又命書曰,雖與程子所云張樂有異,與六禮時以三日不擧樂之意,陳而不作同,況今年此日乎?十三日回駕時,軒架鼓吹,一體陳而不作磨鍊事,分付儀曹。出傳敎雲逵曰,捉虎加資濫雜之弊,誠如向來承宣所奏矣。其後傳敎中,連頭骨眞僞,亦令兵曹詳察,俾有實效爲敎,謹當依聖敎奉行,而諸道帥臣狀聞中三人,或有京人姓名,則似宜一例防塞,故敢此仰達矣。上曰,帥臣狀聞,旣有申飭,兵曹親捧,俾有實效,亦無京外永禁抑鬱之歎。雲逵曰,向日傳敎中,駕後三人二中,卽領役部將,而名編駕後,除初試中,故遺漏云,分付兵曹,詳考文書,日後登對時,稟處事,命下矣。臣卽招三人,査問曲折,又考其成冊,則其中一兼駕後李德胤,再昨年兩陵因山時,一番則初雖入於成冊,末乃以金履福代入,一番則追入於金尙兌之代,實無終始領役之勞。且渠以爲,旣入於駕後除初試中,更爲移入於領役成冊中,則勢將見漏於駕後軍摠,故迷劣所致,或慮生頉,不得錄名云,此不成說矣。臣於其時,伏奉領役除初試傳敎,以勿論駕後,禁軍見差於領役者,別錄名於成冊中,以領役赴試之意,申明分付於各番書員,則渠豈獨不知,而乃以駕後參試,設或慮其生頉,而不入於領役成冊中,則數字懸註,何憚不爲?而到今領役部將二中賜第之後,敢生希覬之心,有此稱冤者,誠極無據,而至於一羽駕後劉道潤,二內駕後朴泰根,不過因山時傳語而已。此是駕後輪次通行之役,非可與論於領役之勞,武科雖與文科有異,賜第體段,何等嚴重,而渠輩之唐突干冒,亦甚猥屑,直赴一款,更無可論矣。上曰,然則勿施。竝出擧條上命書曰,軍門將官,一任顔私,以雜技閑散苟充,訓局亦有此弊,其涉寒心,用此等之輩,不若登科健壯者抄用,以此嚴飭諸軍門。又命書曰,慶源府使李國賢,其令明日辭朝。竝出傳敎泰著進伏。上曰,卿以宰班出,不問七事。承旨讀宣諭別諭。泰著退,存謙進伏。上曰,出自從班,予無憂慶州事,亦不問七事。承旨讀宣諭別諭。存謙退,惟秀進伏。上曰,曾於溫幸時,御史,已任用之,今又出自從班,不問七事。承旨讀宣諭別諭。惟秀,柳萬健進伏。上曰,七事。萬健誦對。上曰,晩登科特陞六,百里分憂,非小事,努力圖報,可也。萬健退,載得進伏。上曰,七事。載得誦對。上曰,在國思君,在家思父,則斯過半矣。承旨讀宣諭別諭。載得退,德觀進伏。上曰,七事。德觀誦對。上曰,汝身爲田畯,可也。承旨讀宣諭別諭。德觀退,宅柱進伏。上曰,七事。宅柱誦對。上曰,居官誠且勤,可免罪過,汝其勉之。承旨讀宣諭別諭。宅柱退,宅濟進伏。上曰,七事。宅濟誦對。上曰,汝其愼之,虎狼隨汝而送矣。承旨讀宣諭別諭。宗茂進伏。上曰,七事。宗茂誦對。上曰,讀書之人,必善治。承旨讀宣諭別諭。宗茂退,聖中進伏。上曰,七事。聖中誦對。上曰,汝其勉之。承旨讀宣諭別諭。聖中退,慶甲進伏。上曰,七事。慶甲誦對。上曰,汝何以治民?慶甲曰,以誠行之矣。上曰,承旨讀宣諭別諭。慶甲退,稙進伏。上曰,勸農謹慢,自有廉問,汝其勉之。承旨讀宣諭別諭。稙退,師亨進伏。上曰,此人頃者特召見之,實有深意,不入抄選中,予亦有意,第以何術,興學校乎?師亨曰,敎化行然後,學校乃興,此是極功臣,何敢堪當乎?上曰,是讀書人之言也,予俄講中庸,庸之要旨,何也?此人異於他人,雖陳文義,亦何妨也?師亨曰,先儒拈出一箇誠字,以爲中庸宗旨矣。上曰,庸不云乎?道之不行也,何爲而不行也?師亨曰,道之不行,是人之咎,非書之罪也。上曰,何爲而爲聖人,何爲而爲衆人?師亨曰,天理勝人慾則爲聖人,人慾勝天理則爲衆人矣。上曰,所陳明白,眞讀書士也。儒術治民,則予無憂也,承旨讀宣諭別諭。師亨退,潭進伏。上曰,予於諸臣中,特揀汝一人,兼帶暗行御史之任,可也。潭曰,臣登科數年,過蒙聖恩,拔之坑塹,置之衽席,頂踵毛髮,罔非鴻造,在臣分義,雖湯火,將不避,而今又承命,是國之重任,何敢堪當?且家有病父,無他兄弟,而今往絶塞,如赴樂地,臣敢不竭心力奉行乎?又曰,北評事,本無用刑之例,若事關開市,則便宜自斷,恐似好矣。上曰,開市時用刑,開市後暗行,可也。旣兼御史則六鎭守令,亦當戒嚴矣,道帥臣·北評事皆得人,予於北關事,可謂無憂。潭退。曰,北伯分數極分明,必善爲之矣。上曰,李潭是年少多氣人,欲遍覽邊防,如赴樂地固是也。諸臣遂退出。
上在昌德宮。常參以代理停,經筵停。
下直,慶源府使李國賢,靈山縣監鄭僑良,濟州判官韓有樞。
以備忘記,傳于金光國曰,今下弓矢,慶源都護府使李國賢處,給送。
兪漢蕭達曰,明日常參,取稟。令曰,停。
又達曰,大司憲宋昌明未肅拜,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
以吏曹參議洪樂性牌不進罷職傳旨,傳于兪漢蕭曰,推考傳旨捧入。
洪良漢達曰,兼春秋李台鼎,身病猝重,勢難察任,今姑減下,何如?令曰,依。
吏曹口傳政事,兼春秋李一曾單付。
洪良漢,以弘文館言啓曰,新除授修撰沈履之,時在京畿龍仁地,經筵入番事緊,請斯速乘馹上來事,下諭。傳曰,知道。
金光國,以義禁府言達曰,時囚罪人李弼大,決杖放送事,命下矣。龍媒前僉使李弼大,決杖一百放送之意,敢達。令曰,知道。
又達曰,明日次對,兩司當爲進參,除在外外,未肅拜人員,竝待開門牌招,何如?令曰,依。
知事李益炡書曰,伏以,月前大朝殿下,行幸園陵之時,法駕初戒,銜橛有警,凡在陪扈之列,孰不驚惶震懍?而況臣忝居太僕提擧之任,魂心掉,惶駭罔措之狀,有倍他僚,論其不職之罪,萬殞難贖,儒臣糾劾之論,至爲嚴正,而特荷天地寬貸之仁,畢竟勘律,只施譴削,曾未幾何,恩敍遽降,繼有備堂特差之命,仍令入參賓對,臣誠惶霣感泣,不知措躬之所也。顧臣職掌,專在於馴調法駕,峻戒徒御,則致有驚逸之患,自歸溺職之科,至今追思,餘悸靡定,今何敢以已經薄勘,有所自安,而揚揚冒出乎?且臣本以羸弱之姿,素抱癃痼之疾,添傷於今夏毒暑,日夕澟綴,若將顚仆,重以自數十日前,濕痰流注,遍體成膿,晝夜刺痛,寢食俱廢,了無分減,種種穢惡之證,雖不敢煩溷,最是下部不仁,跬步之間,不敢運動,奄奄床第,作一殭尸,諸般症形,一向危劇,將不免爲廢疾之人,束帶趨朝斷無其望,一味稽謝,益增悚蹙,玆敢疾聲哀籲於貳極之下。伏乞睿慈,俯垂矜察,將臣西樞新銜·籌司兼任,亟行鐫遞,俾便調息,得尋生路,以卒天地生成之澤,千萬幸甚。答曰,覽書具悉。法乘驚逸,焦遑罔措,心神駭越,至今不能自定。卿勿過辭,調理行公。
上在昌德宮。常參以代理停,經筵停。
洪良漢達曰,明日常參,取稟。令曰,停。
又達曰,大司憲宋昌明牌不進,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
金光國,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
蔡濟恭達曰,右副承旨兪漢蕭,今日不爲仕進,牌招,何如?令曰,依。
以右副承旨兪漢蕭牌不進罷職令旨,令于李永暉曰,推考徽旨捧入。
以副應敎李命植,副校理金鍾正牌不進罷職傳旨,傳于洪良漢曰,竝只推,更爲牌招。
傳于金光國曰,守禦使密符及敎書仍前。
傳于金尙國曰,大臣·備局堂上詣閤,冬至使同爲入侍。
令于李永暉曰,持公事承旨,休日召對,同爲入對。
傳于洪良漢曰,夜對爲之。
洪良漢達曰,春防上下番俱空,事甚未安,文學李晉圭,卽爲牌招入直,何如?令曰,依。
又以弘文館言啓曰,校理洪趾海,書批已下,卽爲牌招察任,今日政新除授玉堂,待下批亦爲牌招,何如?傳曰,允。
又以刑曹言達曰,毆打掖屬下人,令該曹勿爲贖徵,從重科治事,命下矣。毆打人安潤文等十二人中十一人,發差捉來,遲晩取招,一傡嚴囚,申目入達,而其中張泰逸一人,在逃未捕,故今方嚴飭刑差,待其捉得,一體勘罪之意,敢達。令曰,知道。
有政。吏批,判書閔百祥進,參判尹東度進,參議洪樂性式暇,同副承旨洪良漢進。啓曰,玉堂及春坊闕員,今當差出,而擬望之人乏少,相避竝擬,何如?傳曰,允。以蔡濟恭爲都承旨,鄭晩淳爲副校理,金華鎭爲修撰,李溵爲兼司書,朴相德爲左尹,李鼎輔爲判義禁,成胤儉爲禮曹正郞,金致讓爲佐郞,李厚達爲宗簿正,李永培爲掌樂主簿,宋宅休爲益山郡守,黃仁儉爲敦寧都正,學錄單孫萬逸,待敎單金載順。前監役黃運河今超通政,年七十侍從臣父加資事,承傳。左尹李吉輔,右尹朴相德。兵批,判書趙雲逵病,參判元仁孫病,參議柳謇入直進,參知李彦衡病,左副承旨金光國進。副護軍李壽鳳,副司直徐志修·朴相德,同知金始重,僉知朴尙復。
說書金致讓書曰,伏以,臣爲省父病,淹在鄕廬,此際除命遽下,馹召有令,情私雖難離舍,嚴限不敢踰越,來伏私次,而第臣父,方爲春秋館領事,臣之見帶兼銜,在法當遞,則本職亦當視兼銜有無矣。伏乞离明,亟令有司,照例鐫改,以存公格,不勝幸甚。答曰,覽書具悉。書辭,令該曹考例稟處焉。
校理洪趾海書曰,伏以,臣空疎鈍劣,最居人下,雖無情勢之可言,自知榮塗之非分,玉署論思之職,固非可以視若儻來,苟然冒據者,況臣家之昨年顚擠,究厥禍祟,實由臣弟之隨參圈坐,則一聞瀛館二字,便覺心骨俱竦,至於臣弟夭枉,雖其窮命所迫,有非章子厚所爲,每念驚湍怒濤,埋沒結鬱之冤,如以鐵杵搗胸,枕席之涕淚成痕,魂夢之煩冤彌苦,忽忽倀倀,人理都絶。父子弟兄,息影杜門,進取一念,灰冷已久,而我大朝至恩盛澤,曲賜涵濡,恩綸所被,日月回照,宸誄所頒,泉壤銜恩,當是時,適承恩召,急於叩謝,黽勉膺命,亦非有因仍蹲冒之意也。不料朴道源之前後醜辱,靡所不至,前書之張皇噴詈,全無倫脊,後書之冷語隱鋒,深加一節,前旣以人子不忍聞之說,盡意搏噬。後乃曰,不分析不追提,其操縱陵轢之心,自在於依俙隱映之間,設計藏機,吁,可怕矣。昨歲以前,彼此世好,不可謂不厚,而忽有其弟之白地㦧誣,其非出於公正之憤,卽擧世通朝之所共知,方其闔門泥首,火色燃眉之日,祭文句語,旣有丁寧來傳之人,則以臣弟崩迫罔措之心,安得不一一悉陳於天日之下哉?嗚呼,臣弟所陳,不過直擧所聞而已,初非有戛逼於其亡子者,道源之稱以子誣,誠不知其何說也。蔡緯夏之搆捏臣弟,陵踏噴嚷,殆若報復,已可見其明有所受,而道源之自陳又如此,直驅臣弟於譖人之科,嘻噫,痛矣,在己則因子之事,而辱人父兄,略無所難,在人則訟父之冤,而一語所及,橫肆怒罵,此何倫理,此何氣勢?街詈巷辱,非臣所能,架虛鑿空,非臣所忍,孤根弱植,無恃而無援者,只有任他拳踢而已,順受橫逆,果屬之誰也?公議輿論,其必有能辨之者矣。嗚呼,臣弟今旣沒矣,宿怒舊恚,迄可已矣,今乃一書再書,愈往愈狠,抑何心哉?駭機所觸,祗宜自靖,束帶彈冠,尤無其望,乃於此際,新除又降,召牌踵臨,隨詣禁局之外,略申悲痛之辭。伏乞离明,俯垂諒察,亟命刋臣姓名於侍從之列,以快人心,以安私分,千萬幸甚。答曰,覽書具悉。爾其勿辭,從速察職。
校理金鍾正書曰,伏以,臣空疎譾劣,最居人下,玉署論思之職,非可擬議,而前後叨冒,非止一二,嚴畏分義,黽勉趨承,絲毫莫補,愧懼徒積,頃蒙恩由,因卽鞶遞,私分粗安,感祝方深,不意玆者,新除又降,乍解旋復,華銜長縻,拜命惝怳,靡所容措。召牌之下,宜卽竭蹶,而第念臣母宿病,長在床簀,比因涼燠交節,將攝失宜,新感頓劇,舊症挾發,神氣日爍,寢食全減,臣以獨身,無他兄弟,扶將左右,尋問醫藥,離側供仕,斷無其望,昨犯違傲,尙靳例勘,惶隕悶蹙,不知所出,玆更隨詣闕外,冒控私懇。伏乞离明,俯賜矜察,亟遞臣職,仍治臣罪,以便救護,以安微分,不勝幸甚。答曰,覽書具悉。爾其勿辭,救護母病焉。
司書鄭枋書曰,伏以,臣之見職,昵侍离明,論說經史,任固重矣,選宜愼焉,而如臣謏見淺識,重以遐土疎蹤,前後忝叨,已爲再遭,宜卽畢露肝血,以請鐫改,而適緣闕直,召牌屢降,嚴畏義分,輒皆冒膺,今玆持被,居然兩箇月矣。涯分已踰,裨益全蔑,每自循省,不啻如集木隕淵而已。況臣寒暖之交,脫着失宜,自數日前,偶得重感,昨朝講筵,强起趨參。及至退出之後,諸般症形,一倍添劇,頭疼如碎,臂麻不良,冷汗遍體,而精神如煙霧之迷瞀,頑痰痞膈而積聚,似針箚之交加,達宵叫苦,都沒省識,作一籧篨而止耳。審醫問藥,若失今時,不但在臣有死生之慮,汚穢淸禁,亦所大懼,玆敢疾聲哀籲於貳極之下,諒臣阽危之疾,遞臣見帶之任,俾得安意調治,千萬至禱。答曰,覽書具悉。爾甚勿辭,調理察職。
己卯九月初五日辰時,上御熙政堂。大臣·備堂·冬至三使臣,同爲入侍時,左議政申晩,右議政李,行司直金聖應·洪鳳漢,左參贊李喆輔,廣州留守鄭翬良,吏曹判書閔百祥,司直申晦,護軍具善復,訓鍊都正鄭汝稷,吏曹參判尹東度,江華留守元景淳,行副提學趙明鼎,冬至正使海春君栐,副使趙明鼎,書狀官權噵,左副承旨金光國,記事官朴相老,事變假注書許洉,記事官李一曾,記事官金載順,以次進伏訖。晩曰,日氣陰冷,聖候,若何?上曰,一樣。晩曰,寢睡·水刺諸節,亦何如?上曰,一樣。晩曰,湯劑·丸劑·瓊玉膏,連爲進御乎?上曰,間間進御。晩曰,中宮殿氣候,何如?上曰,安寧。晩曰,王世子氣候,何如?上曰,一樣。晩曰,王世孫氣候,何如?上曰,安順。上曰,今日有事乎?晩曰,有事將奏。仍奏曰,此卽忠淸兵使趙啓泰啓本也。以爲上黨山城東南門樓體城二十餘把及四面女堞三處舖樓頹毁處,全數改築,而虞候李鼎秀,監蕫監官折衝李東·李命說,出身申光赫,策應監官高允昌等,首尾六十餘日,竭誠效勞,趁完大役,論賞一款,令廟堂稟處矣。此等論賞,自前令該曹考例,稟處矣。今亦依例移送該曹,何如?上曰,依爲之。晩曰,此卽忠淸監司金尙喆狀啓也。以爲永春各樣軍額之逃故,從實査出,則物故軍爲一百十一名,逃亡軍爲一百五十二名。本縣監李敬玉上書中,雖請移額,而民小軍多之弊,無邑不然,決無減此移彼之勢。雖以丹·懷·淸三邑言之,逃故軍布,限數年姑爲權減事,狀聞蒙允,次次塡充,今方徵捧,此其已驗之效。今此永春縣逃故軍布,自今年限明年,姑爲權減,至於淸風府,則丙子條未捧還穀,爲三千四百四十七石零內,流亡未捧,爲二千九百七十四石零,時存民未捧,四百七十二石零,依永春例施行。丹陽·永春·淸風·堤川,通稱四郡,僻立嶺底,民業之貧薄,少無彼此,而丹陽,永春之民,旣蒙優恤之大德,淸風之民,又與永春同惠,而彼堤川之民,獨不被澤,則其所觖望冤鬱,姑勿論,使永春·淸風,而一傡置之則已,前有丹陽,後有永·淸,而況此堤川,民之舊還未納,爲四千七百三十五石零,則與永春·淸風之民,糴弊同矣。軍布舊未捧,爲二十九同十七疋,此又永淸所未有之痼弊,此邑之未入其中,決是事理之所不忍。堤川舊還穀舊軍布,一體蠲減事,竝請令廟堂商確,稟處矣。永春軍額事,本道軍勢,果如此,則有難强令移定。淸風則旣有狀聞之聖敎,軍糴之弊,與永春無異,竝依所請施行。至於堤川,其所論列,無間於永春·淸風,而同是嶺底四郡,弊亦一般,則獨未蒙一視之澤,殊甚可矜,合有一體蠲減之道矣。上曰,永春,道臣狀聞,是矣,依狀請施行,淸風旣聞之後,其何靳乎?一體依狀聞施行,堤川亦未聞之淸風也。嶺底四郡之名,已登於前席,道臣狀請若此,一依淸風例施行。晩曰,前月晝講入侍時,刑曹判書金尙翼所啓,啓覆當前,文書預當修正,每度十二件,所入紙地,殆至四五百卷,而本曹事力,末由措辦,每年請買戶曹舊陳白線紙而用之。今則防塞不許,以若干贖錢,決難及時經紀,方欲報備局變通,若使三南,量宜劃助則似好。上曰,三南區處,爲弊必多,令備局從便區劃事,啓下矣。三南劃助之弊,誠如聖敎,在前自本曹某條措備,或請買地部紙地用之,未有自備局區劃之擧,無前之事,今難創開矣。本曹形勢,果如此,則御覽件外,自大臣政院件以下,竝低其紙品,字小行密以書之,必多省費,以此分付,何如?上曰,自御覽件以下,竝低紙品,可也。晩曰,向者備堂被罪時,郞廳有汰去之命,聞本司規例,自前堂上之進不進,郞廳無與知之事云。前例旣如此,則合有分揀之道矣。上曰,前例如此,則勿汰,可也。晩曰,備堂朴相德,以職在政院,不得行公於備局事,本職今姑許遞,使之專意備局,何如?上曰,依爲之。晩曰,判義禁趙榮國,方在江外,日前陳達催促,而聞有實病非細,姑難入來云。金吾滯囚,誠可悶矣,宜有變通之道,故敢達。上曰,許遞,政官牌招開政,差出其代。晩曰,江原監司李基敬,除授已久,且有飭敎,而一向在外,尙不上來。其在事體,極爲未安,禁推,何如?上曰,所陳誠是,依爲之。曰,卽今秋務方殷,而水原府使李㝡中,以覲親下鄕,而久未上來矣。晩曰,聞以親病方重,猝難上來云矣。上曰,其何一任等待?遞差,其代擇差。竝出擧條上曰,前望之副,誰也?曰,尹東昇而方任谷山府使矣。光國曰,臣於今春,沿路得聞,爲治之法,極剛明極精鍊,民頌洋溢,果善治矣。上曰,承旨爲御史時,必詳知之,而初任守令,爲治能如是,誠嘉嘉。鳳漢曰,尹東昇本是硜硜之人。上曰,果是硜硜人也,末望,誰也?鳳漢曰,兪漢蕭矣。鳳漢曰,觀此咸鏡道北靑·洪原·利城·端川等海尺金華伯等上言,則以爲均役應稅外,進上凡節,監兵營本官所納如前,尤有一難支之痼弊。明太所捉之時,稱以行狀,自營幕分給各船,徵價太重。初則一船所納,不過五級,間爲二十級,今爲錢一兩一錢。均廳之後,宜蠲此等之稅,而乃反加徵,民不支堪,請其革罷云云。槪聞所謂行狀者,凡於行人,各給帖文,陸路則謂之步行狀,海路則謂之船行狀,始捧魚束,今直捧錢云。雖均役之前,已有違於關市譏而不征之義。況一自設均廳之後,諸道商船,一納均廳之稅,受其均廳掌表,則監營·兵營,決不可因其曾有之例,而更爲加稅,分給其行狀也。統營點船之規,乃所以主管船政,以備緩急者,而爲其均法之歸一,一切革罷,則北道船隻,安可獨納均廳外加稅於營門乎?事之驚駭,莫此爲甚,取考本廳事目,則以爲北道商船·點船二稅一年所捧,修成冊報本廳後,折半上納,折半仍屬本營云云。今此行狀捧稅,無或憑籍此條目而然乎?設或如此,二稅捧上時,自當給本廳掌表,則本營之行狀,又何加?今當節徵捧之政,當付各邑,則營裨之恣行貽弊,又何故也?若無均廳之法則已,旣已設廳而立法,則決不可不査實稟處,以爲法立弊祛之地矣。上曰,聞涉駭然,嚴査狀聞後,稟處,可也。鳳漢曰,今臣所請査者,卽行狀之謬例也。其上言所謂進上及監·兵營本官所納,亦如前云者,亦甚可怪,兩南進上之數,亦從他條變通,俾不得加責海民於應稅之外。本道進上之規,亦不可不釐正,此亦令道臣消商狀聞,至於監兵營本官所納物種,一一使之査啓,如係本稅外加徵者,則一竝論罪禁斷,而非特此四邑,乃是通一道之謂也。以此分付道臣,何如?上曰,依爲之。鳳漢曰,前年摠廳鑄役垂畢之際,松都留守,仍其鑢繼鑄之意,陳達蒙允,兵曹爲龍虎營借物力,訓鍊都監,亦爲協力設始,而旋因松都之事多難便,筵稟摠廳之依前句管,逮臣遞將任時,大臣以其各處同力,頭緖多端,仍請臣終始與聞矣。今則鑄役始了,觀其摠廳文書,則摠廳本剩,自歸摠廳,餘數四萬兩,而二萬五千,分屬於出財合力之諸衙門,其餘一萬五千之數,姑無屬處,付其某衙門,仍爲句管,於備局似好,大臣之意,亦如此矣。晩曰,姑令付之於賑廳,仍爲句管,於備局,以爲不時之需,好矣。翬良曰,守禦廳事勢,旣甚悶急,財力經紀,又無其策,而摠廳利餘,本非經費之需,如松都之閑漫外營,亦蒙劃得,自本廳如得五六千兩許劃,則臣當不至於孟浪消融。前頭城牒公廨,雖有大役,恐不當更煩,請得於朝家,故敢此仰達矣。上曰,此則似宜許之,大臣之意,何如?晩曰,守禦廳形勢,有異於前,而此錢旣是分俵外餘數,依所請許其五千無妨。上曰,依爲之。景淳曰,本府年事,以蟲災孔酷,將於歲前,欲爲設賑,而穀物無可辦之路,方爲渴悶。摠廳餘錢五千兩,旣許守禦廳,則本府形勢,尤爲萬分切急,以五千兩劃給本府,立本取剩,以爲補賑之地,何如?上曰,大臣之意,何如?晩曰,守禦使旣已請得,則江留之爲賑事,如是仰請,固無怪,而但守禦廳卽五軍門之一,鎭撫營係是外營門,宜有差等許施之道。景淳曰,如使立本取剩,則雖五千,所剩亦不大段,只劃三千兩,則名存實無矣。鳳漢曰,江都事勢,誠如守臣所達,如不劃給則已,五千之數,似不必減矣。且初餘則其數甚多,雖議其管,屬於備局,兩守臣,又旣請得,則所餘將甚零星,毋寧趁卽區處,以資實用,度支形勢,近益罄竭,所見切悶。臣意則五千兩,許給江都,其餘則又給於戶曹,似好矣。上曰,重臣之言,公矣,依爲之。鳳漢曰,廣州結錢之捧,軍官之減,專爲重保障也。臣與守臣,消商往復,軍官則減一千八百,給代,定以四百三十石。但給代之數,無所減,而軍官又或有加,則不但非變通之意也。廣民亦何以支堪?宜有嚴防後弊之道矣。上曰,所奏誠是,此後雖一名加定,則令備局隨現重繩。鳳漢曰,守禦給代之規,一從摠廳給代規模而爲之好矣。上曰,依爲之。鳳漢曰,南漢還上之耗縮,專由於移換之弊,凡官用之未捧於民間者,移錄於糴逋,取用其軍餉官需米而如是,軍官米而如是,不但餉穀之日縮,其違朝令名不正,莫此爲甚,宜有嚴禁之道矣。翬良曰,其弊誠如重臣所達,此必痛禁,然後軍餉可無耗縮之患矣。上曰,此後則各別嚴飭。景淳曰,江華中軍,例兼守城將,責任不輕。況且四處外倉,府內三倉,還上收捧,來頭賑政,將使與經歷分監,而卽今中軍尹鳳廷,老病之人,恐難堪任,遞差,其代,各別擇差,何如?上曰,依爲之。景淳曰,所得五千兩,所剩補賑後,其本錢則付之修城所,似好矣。晩曰,付之修城所,備局句管,何如?景淳曰,臣固欲以修城所事仰達,修城所事多虛疎,使備局照管似宜。鳳漢曰,備局句管,一如北道差需庫例,何如?上曰,依爲之。百祥曰,講書院左右勸讀設官之初,定以實職,故不得擧擬他職,每有掣肘之端,一依侍講院贊善進善例,無他實職,則以實職施行,有他實職,則以兼職施行,恐合事宜矣。上曰,依爲之。百祥曰,黃海監司鄭玉,向者飭敎開釋之下,莫重殿最,至今不爲封進。其在事體,極涉未安,爲先推考,催促封進之意,分付,何如?上曰,從重推考,申飭,可也。百祥曰,外方上言,率多虛實相蒙之弊,政院之拔去猥濫固也,而今番老職上言中,年九十外,一竝拔之,其子若孫來訴臣者甚多,雖下該曹,亦有考帳籍辨虛實之道,更令政院,盡下該曹,恐宜矣。上曰,下該曹後,詳考眞贗,在吏曹,則政院豈以有前例者,更爲酌定乎?當該承旨,從重推考,一體下該曹。栐曰,自前奏請使行時,秩高解事譯官中,啓請帶去,已成前例,奏請事體重大,今亦不可不帶去,故仰達。上曰,欲帶去者誰?栐曰,張釆維。上曰,依爲之。竝出擧條栐曰,臣於使行,有所達,自前奏請使行,皆有面幣之銀貨。今番事體甚重,不可空手而往也。請得若干公貨,似可無弊。上曰,大臣之意,何如?予以中庸一箇誠字言之,甲辰·乙卯年,則事異常規,使行之請得,固不怪也,而今也則應行之典也。何用物貨爲哉?然而不虞備千兩,足可推移用之,官銀四萬兩中,亦可推移貸用也。若於此事,駄銀而請,則事涉苟且,依爲之三字,豈有難乎?然於此事,斷不可許也。明鼎曰,彼國此弊,實非一朝一夕之可防,若有難處之端,則前例所給,何可防塞乎?上曰,不虞備中,量宜用之後,歸來奏予,當卽會減,此事闊狹,惟在使行。曰,今此使行,竣請歸來,則臣等之幸,誠萬萬,若或有難處,則其憂,如何?不虞備則還渡栅門,方可開封,規例如是,此斷不可用之物也。官銀四萬兩,又復犯手,則此路一開,後弊難防。臣之賤見,不如劃給公貨若干,當用則用之,不用則還納,此誠萬全之計矣。上曰,右相所奏,大體雖是,予之不許,意有所在,應行之請,安用貨物,守經之道,不爲苟簡。晩曰,備堂仍任人員,皆爲謝恩,則見帶外任人,亦當有下直乎?上曰,下直則勿爲之也。翬良曰,守禦使出鎭山城以後,弊端不貲,誠難堪矣。晩曰,南漢,卽保障重地,而出鎭之後,爲弊多端,保障本意,今幾掃如矣。鳳漢曰,其爲弊也有巨細,聖志堅定,群下嚴不敢縷陳,而府尹時,或有犯法,則守禦使在京禁之,城中若聞敎鍊官摘奸而來,則一城鼎沸恐怯,不敢斬一木盜一石。今則守禦使,身親犯之,無所禁止,爲弊,可勝言哉?喆輔曰,夫號令之行,不必迫令,莫如遠禁之有效矣。翬良曰,目今城中,山皆濯濯,木將盡矣。此非細慮,一城中守臣在焉,營將在焉,經歷在焉,號令雜出,民不堪命,當自朝家,從長變通矣。晩曰,諸臣皆有復舊之意,而聖志守定,故不敢煩達矣。上曰,出鎭之初,皆曰城中有實無弊,今乃如許乎?從長變通,亦有何策?鳳漢曰,此不過罷經歷存府尹,守禦使在京遙制而已。上曰,若依摠戎使例,而復舊則何如?晩曰,誠好。諸臣僉曰,若然則誠非難變之事,必無後弊矣。上曰,當俟領相,有消商之策矣。諸臣遂〈退〉出。
己卯九月初五日辰時,王世子座德成閤。承旨持公事入對時,左承旨李永暉,記事官邊得讓,編修官李厚達,記事官金載順,以次進伏。永暉曰,此全羅監司,以光陽縣敗船守令,指名現告申本也。踏達字。諸臣退出。
己卯九月初五日初更,上御熙政堂。夜對入侍時,參贊官趙明鼎·洪良漢,檢討官元義孫,記事官朴相老·李一曾·金載順,以次進伏訖。持入夙夜箴。明鼎讀御製序文。義孫繼讀箴訖。上曰,陳文義。明鼎曰,此書累次進講,無別樣文義可陳,而不作思惟,心神歸宿,於殿下爲對症之劑,事應旣已,我則如故,亦於殿下爲要訣,伏乞體省加勉。上曰,兩句語正爲緊切,所陳誠是,可不體念。上命內侍賜饌訖。上曰,判金吾洪啓禧爲首望,予所不點,亦有深意。洪景海之入金吾也,予不得已命之,其父入金吾,必思其事,傷其心之故也,豈予疎而遠之乎?洪景海十拜御史,而向於北評事難其人之時。予又思景海,中心藏之,今乃言之,洪述海聞大臣之言,通於事務云,洪趾海果何如人也?明鼎曰,景海敏捷,述海周通,趾海沈深有文學,資品則勝於兩弟矣。上曰,其下又有二人,亦何如人也?明鼎曰,念海經學出群,纘海文才名世,皆善人矣。上曰,洪纘海·趙宗鉉·李,年雖少,髥則多,依然皆老成人也。明鼎曰,前參判魚錫胤已作故,誠可矜矣。上曰,故字是何言,宣懿之至親登顯者,只有此人,此人淳實可用,予未及盡用,有時思想,方欲進用,豈意至於作故乎?年幾何,亦有子姓乎?明鼎曰,此人常有爲國之心,常敬服其爲人,年則辛巳生,有子二人,伯子已登小科矣?上命良漢書曰,今聞前參判魚錫胤,已作故人,追憶再昨年陞擢時事。噫,懿陵至親,官至亞卿,只有此人,愴懷曷喩?其單入春邸,故意謂尙存,曾夜惟思,欲命甄用。今日聞故參判之稱,却疑非眞,雖已致賻,加厚題給,以示予意,其子待闋服,卽爲錄用,伸予追慕懿陵之意。出傳敎又命良漢,呼寫興慨自勉御製,憶鴻門事深慨范增御製,見秦皇逐客古圖而作御製。又命明鼎較正訖。明鼎曰,臣有所懷,敢達。近來科事頻數,文臣濫多,故判書·參判中,未經職名者,或至三四年。故人皆曰復職,此科第濫多之弊也。古之偏論,今也則無,目今風習,非黨論,乃所謂傾軋也。傾軋之習,實由於人多窠小之致。臣愚淺見,一切不出科事,小杜此弊矣。上曰,誠然。雖以目下事言之,魚錫胤予欲進用,而自致沈滯,亦由於人多窠小也。明鼎曰,此非徒爲朝廷猥雜,銓地難公之弊,卽貽害生民,亦極矣。上曰,何爲而害及生民?明鼎曰,不讀書不製文,好衣好食之士,卒然借人之文,一登第後,淸官美職,無所不至。初無見識,何能治民?民以是受害無餘地。且文臣旣彌滿,百人爭一窠,或二十年,或三十年,僅得一縣若一郡,任意貪饕,爲衣服飮食之資,以至田宅奴婢,極其豪侈,此皆生民之膏血也。民以是大困,此弊不杜,則民何以堪居乎?上曰,何以則救此弊也?明鼎曰,爲先貴其科第,稀設簡選則好矣。明鼎曰,番次苟艱,日事違牌,此亦非美事矣。上命書曰,違牌儒臣竝只推,待開門卽爲牌招察任,而近來違牌,俱涉無端,事體寒心,今番只推儒臣,政院申飭,違牌呼望勿捧傳旨,下諭儒臣,亦爲申飭,其令卽爲上來。又命書曰,備局諸宰中,在外者居多,事體寒心,今日次對,欲下敎而未果,政院申飭,其令卽爲上來。竝出傳敎諸臣遂退出。
上在昌德宮。常參以代理停,經筵停。
初昏,雷動電光。夜一更,雷動電光。二更三更,電光。
金光國達曰,明日國忌齋戒,再明日正日,此兩日常參,頉稟。令曰,知道。
又達曰,大司憲宋昌明未肅拜,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
李永暉達曰,右副承旨兪漢蕭,今日又不仕進,卽爲牌招,何如?令曰,依。
以右副承旨兪漢蕭牌不進罷職令旨,令于李永暉曰,推考徽旨捧入。
傳于金光國曰,禁·御兩營騎士將以下,親臨慕華館設立後初見,令兩營大將,本營騎芻試取,得中人書啓事,分付該營。
以京畿監司狀達,領府事兪拓基月廩不受事,令于洪良漢曰,令本道更爲輸送。
又以京畿監司狀達,刑曹判書金尙翼,病重上去不得事,令于洪良漢曰,調理上來事,回諭。
工曹判書鄭亨復書曰,伏以,兩魂殿祥禫已訖,日月流邁,霜露旣降,伏惟大小朝追慕益新,哀餘慶臻,聖上封爵之年重回,坤殿正位之禮吉成,繼以有王世孫授冊之擧,喜溢宗祊,懽騰匝域。臣於今春罹疾沈頓之中,伏承守宮之命,而床簀危喘,無計轉身,不得已付標改啓,雖緣病狀之萬分難强,論其辜犯,萬殞猶輕,而聖度寬假,薄施譴罷,曾未幾何?收敍如故,罰輕恩重,感惶交摯。今於時月旣久之後,何敢以一時匪怒之敎爲自引之端,而第臣篤老殘齡,病日常多,寄命床簀,人事殆絶,一切官職,言論緊漫,非所擬議。特以身在京輦,名係朝籍之故,今玆新命,又下於夢想之外,惝怳震悸,不省所措。顧此水部,雖曰閑局,一曹之長,責任自別,臣追思舊戾,尙有餘悚,揣量癃殘,決難堪勝,以情以病,斷無冒進之勢,坐違嚴召,彌增惶悚。玆敢略入文字,猥控衷懇,伏乞离明,俯垂諒察,亟令遞臣見叨之職,治臣違慢之罪,以肅朝綱,俾安私分,不勝幸甚。答曰,覽書具悉。日月如流,兩魂殿禫事倏過,愴慕一倍于中,大朝封爵甲年載回,壼聖盛禮順成,賀儀已擧,慶忭之忱,曷有其極?卿其勿辭,從速行公。
上在昌德宮。常參以代理停,經筵停。
世祖大王忌辰齋戒。
夜一更,月犯南斗第二星。
金光國達曰,大司憲宋昌明未肅拜,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
李永暉達曰,右副承旨兪漢蕭,今日不爲仕進,牌招,何如?令曰,依。
以右副承旨兪漢蕭牌不進罷職令旨,令于金光國曰,推考徽旨捧入。
李永暉達曰,戶曹判書李益輔,自鄕上來云,度支重務,不宜久曠,牌招察任,何如?令曰,依。
傳于洪良漢曰,召對爲之。
傳于金光國曰,左右相·備局有司堂上入侍。
金光國啓曰,左議政申晩,右議政李,備局有司堂上申晦·朴相德,依下敎來待矣。傳曰,詣閤。
以御營廳·禁衛營騎士及領率將校試取單子,傳于洪良漢曰,加資者書入傳旨,弓矢賜給者當內出,分付兩營,使之來待于內弓房。
本院達曰,嗚呼,比年以來,天災時變,式月斯生,罔非可驚可愕,而今此轟燁之異,又發於收藏之節,此殆仁愛之天,警告我邸下,玉成我邸下,丁寧反復,靡不用極也。嗚呼,天人之際,雖云杳邈,感應之妙,捷於影響,此非漢儒傅會之言,經史所載,不可誣也。惟我邸下,上承大朝付畀之重,下係億兆延頸之望。凡於一身之動靜語默,一念之操捨幾微,皆足以判國家之榮懷,致生民之休戚,則人事之失於下,天譴之應於上者,蓋理之必然,不可諉之於玄遠難諶也,決矣。邸下試反躬而自省焉。噫,胄筵討論,卽邸下問學之工,而一日兩講,有時乎作輟,賓對延訪,卽邸下聽斷之所,而一月三接,或至乎曠廢,惟此兩事,實爲邸下進德出治之大端,而猶未能勤勵不怠,推以至於威儀動作之著於外者,不能無闕遺,喜怒愛慾之動於中者,難保其中節,則求諸洪範五事之徵,不可謂人事之無失矣。惟彼仁天之警,安得不諄複,災沴之來,安得〈不〉荐仍乎?以邸下明睿之姿,深遠之誠,不待愚淺之言,而靜夜默省,必有所惕然而懼,藹然而感者矣。雖然,消弭之道,不在多言,惟在一轉移之間耳。邸下方講大易矣。發雷之象曰,君子以恐懼修省,夫恐懼者,遇災警動之謂也,修省者,側身自治之謂也。自古人辟,孰不知遇災警動,而苟不能側身自治,則災異之見,必有其應,而危亡之禍,可以馴致也,可不懼哉,可不戒哉?伏願邸下,勿以災祲之屢臻,而視以適然,勿以天道之幽遠,而謂以無徵。奮發氣志,克治私己,如雷之迅,充擴善端,日進光明,如火之烈。內而進德修業之功,無一時之間斷,外而發號施令之間,無一事之過誤,則轉災爲祥之機,將兆於是,而實爲億萬年祈永之本,惟邸下深留睿念焉。臣等職忝近密,不勝憂懼之忱,略效忠愛之悃,惶恐敢達。令曰,知道。今尤方切懍惕之中,所陳切實,可不銘諸心骨焉?
校理鄭晩淳,修撰金華鎭等箚曰,伏以,近年秋冬之雷,無歲無之,而昨夕轟燁之異,又何爲而作也?天道高遠,雖玆難測,而災不虛生,必有所召。臣等伏未知朝廷之上,有何闕失,而仁天之警告,若是其丁寧耶?臣等愚迷,雖不敢指陳某事,以效漢儒之傅會,而謹按易卦,九月爲剝,剝者,群陽剝盡之卦也。今此雷異之作,在於旣剝之會者,何也?噫,邸下近日所講者,非一部羲易乎?剝之變爲復,復之初九曰不遠復,無祗悔,元吉,先儒以爲,復,乃見天地之心者也。邸下試於淸燕之暇,取復之初卦,一言之行,或有一毫未慊,則思所以不遠復之道,一令之發,或有一毫未誠,則思所以無祗悔之道,留心於天地生物之仁,用工於寬大和平之域。講經傳則以實心而講之,應政務則以實心而應之,以至于言動視聽之際,事爲施措之間,無一不出於正,則復之所謂不遠復無祗悔元吉之美,亶在是矣。豈不休哉,豈不休哉?臣等忝在論思,目見非常之災,敢以復之一卦獻焉。伏願邸下,留神省察,以爲轉災爲祥之道焉。取進止。答曰,覽箚具悉。今尤方切懍惕之中,所陳切實,可不銘諸心骨焉?
己卯九月初七日午時,上御熙政堂。召對入侍時,參贊官金光國,侍讀官鄭晩淳,檢討官金華鎭,記事官邊得讓·金載順·安正宅,以次進伏。儒臣讀近思錄訖。上曰,近思錄襯切於時弊者,多矣。上曰,自庶士至何其可一也之句,正合今時之弊,此句書付政院壁上,使來人見之,可也。上曰,伊川曰當世之務,所先者三。一曰立志,二曰責任,三曰求賢,此句節,誠好矣。承旨以擧條紙,書入此句,以爲上下交勉之資,可也。上曰,春坊官員入侍也。司書李晉圭入侍。上曰,春坊近日講筵,連爲之乎?晉圭曰,連爲之矣。上曰,汝獨直乎?晉圭曰,弼善在外,司書陳病,輔德未差,臣今獨直矣。上命書傳敎曰,春防官員,或在外或受由或未差,只有一人,事體寒心,在外人,不可一任其時日,禁推。上命儒臣·春坊官員先退。又命承旨書傳敎曰,噫,卿之處鄕,今幾月,特以手書,諭小子之意,命承宣偕來。覽其書啓,非徒不爲造朝,卿恙可悶,故留其書啓,寬其敦迫,冀卿勿藥。今則時日已久,昔者之疾,庶可瘳矣。噫,頃日卿則在外,廷無輔相,爲國事其心若何,而左右相僅已敦勉,與共國事,三公若三台鼎足也。三台闕一,奚有其光?足鼎闕一,鼎何立乎?謂今之世,其君處於闕一之鼎,其國在於未光之時,若是而能爲國乎,能爲國乎?況卿國之元輔,今講近思錄,君相若此,何做國事?仁愛之眷顧提醒,若耳提而面命,奚徒察其影乎?噫,國事已無可謂,人心日趨浮囂,元元日益困窮,紀綱解弛無餘,有一於此,國必亡矣,況兼此四者乎?此等之時,君相雖與誠心共濟,猶有不及之歎,卿須觀今日,能爲國乎,否乎?懍惕之中,心不能耐,召儒臣而講讀,特取一二切實之句,一則特命書入,一則其命書付喉院,而仍爲呼寫,復竭予心,雖未快瘳,秋風已高,齟齬鄕郊,何便調攝?從容入城,便車在焉。卿須體小子之此意,顧今日之國事,安心卽爲偕入,聞卿入城之報,然後心可少弛,食可小甘。須體此意,須體此意事,令偕來承旨,傳諭于領相,期於偕入。上曰,圓點儒生竝書入,而掌議·色掌名字及點數,亦書入,可也。上曰,近來圓點者不多矣。光國曰,近來則雖朝官,多準點矣。上命書傳敎曰,曾已申飭,而近亦解弛,時任掌議·色掌,令太學書入,若有其令懸註,而圓點儒生,亦爲書入。諸臣以次退出。
己卯九月初七日未時,上御熙政堂。左右相·備局有司堂上,同爲入侍時,左議政申晩,右議政李,司直申晦,右尹朴相德,左承旨李永暉,記事官朴相老,記注官安正宅,記事官金載順,以次進伏訖。晩曰,夜霜稍冷,聖體調攝,若何?上曰,日涼故氣頗愈。晩曰,中宮殿氣候,何如?上曰,安寧。晩曰,王世子氣候,何如?上曰,一樣。晩曰,王世孫氣候,何如?上曰,安過。晩曰,當此換節之際,調攝諸節,益加愼護,區區之望。上曰,當體念。晩曰,昨夜轟燁之異,又作於收藏之月,災不虛生,必有所召,如臣無似,四年中書,無所補裨,請退臣身,改卜賢德焉。曰,如臣無德量無才識無聲望,其中最無似者也。當退不退,宜有天譴,先斥臣身,區區所望。上曰,若有賢德,則卿等之讓固也,而今此引咎,咎實在予,尤覺懍惕,朝召儒臣,則乃以紀綱勉予,而渠輩日事違牌,身壞紀綱,而陳勉則是也。近者違牌,古所未聞,此亦時體之弊,予欲申飭,至於侈風,予無導率,而頃見武出身,衣裝極鮮明,亦侈風所使,至於飯饌等物器數,或不如他人,則至以爲大羞恥事,心竊慨然。上曰,紅袍髢髻,紋緞與酒禁,今能行之乎?曰,擧皆從令,少無驚怪,省費大矣,令亦行矣。上命永暉,呼寫飭中外御製綸音曰,噫,涼德無能,卅載臨御,年近望七,無一繼述,無一修擧。中夜思之,若隕淵谷,高高仁愛,豈無示警?今日先召儒臣,復召相臣,實由懍惕,國之四弊,已悉於領相傳諭之批,而比猶擧綱,不祛浮囂,國必亡矣,不祛侈風,國必亡矣,浮囂之習,綱紀樹立,處置得宜,自可祛矣,而以予否德,不能導率而然也。寔予之愆,此正君相交勉者,而其於侈風齊髻廣袖,古人攸譏,予雖不誠,敢欺彼蒼,此則予無導者,而因何而然?今之奢,非古之奢,於食於衣,皆欲同然,以此之故,非分之心,從此而生,此弊不祛,其流之弊,可勝道哉?其由何?述編旣云,卽時體二字也。一人衣長百人效之,一人數器,百人亦效,衣或參差,以此爲羞,器或不齊,以此爲羞。噫,物之不齊,物之情也。勿論貧富,人皆效之。噫,時體,人君之命乎,朝廷之令乎?非人君之命,非朝廷之令,則文緞猶禁,麴糱猶禁,況此弊乎?然此非令而禁者也。予有一敎,今世之人,舍己從彼,爲羞恥事,則其於衣服飮食,以此從彼,何不羞哉?顔子安貧樂道,雖不能效,以貧從富,豈不羞哉?時體二字,以此爲心,不令自無矣。噫,貧者從富,賤者從貴,不守分之弊,亦由乎此。予則曰此弊不祛,國必亂,國亂必亡,理之常也。莫曰過矣。噫,五倫之重,可以從衆,衣服·飮食之末,其何從衆?以此推之,人之羞恥,莫大於此,比諸羞恥衣食之不同,輕重奚似?此謂風俗也。若言其大體,因循之至此,紀綱之陵夷,亦由時體也,何爲而然也?幼時已見,今之撕捱,非古之比,今之違牌,非古之比。子雖曰事君盡禮,人以謂諂,不俟駕行,亦云諂乎?牌雖小,書以命字,非君命而何?近者以違牌爲高致,慢命爲能事,不懼其犯,猶恐不隨俗,若此而紀綱,何不陵夷乎?噫,彼牌不進,漢唐所有乎,勝國遺制乎?豈云漢唐勝國,此等違牌之制,國初所無,曾於昔年,亦不至此,若此而國綱不振,自然之勢也,此以紀綱言之也。以國事言之,亦有時體,笑其勤職,效其意慢,若此而甚事可做,此弊之大者。噫,是誰之愆?卽予不能導率之致,仁愛示警,焉可誣也?思之及此,不覺懍惕,衣服·飮食之弊,爲今痼弊,亦祛奢之一端也,其雖竝諭,此惟在讀書士夫,有識庶民,覺其羞而自勉者也。予何勤飭?而其下數件事,若不深飭,國何爲國?君何爲君?噫,卅載臨御,不能勉飭,于今衰暮,其亦言敎,中夜興歎,自製自勉,高高示警,又復若此。何敢曰衰而不爲董飭乎?吁嗟,大小臣工,體予此意,亟祛舊習,精白一心,挽回國事,豈徒恐懼仰答他日?以有世祿之臣,將奏于陟降,呼寫于此,不覺飮涕,其宜銘心,其宜銘心,輔我晩暮之政。永暉書訖。命晩·較正訖。晩曰,今此所下御製綸音,遇災警惕之意,溢於辭表,不勝欽仰。自政府頒布中外,以爲對揚明命,俾有成效,何如?上曰,依爲之。出擧條上曰,使臣今行,請得官貨事,終涉苟且,尤於副使,職在論思,不飭而乃請,惜哉,事若不竣,則爲使者雖埋骨燕山,何敢請駄銀而往乎?卽命書曰,古無此規,而近年以來,有事必請,卽是謬例,以此之故,譯輩必以得去爲長計,使臣拘於顔面,必請乃已。今番奏請,國之當然事,其何費心,而伊後定給,曲軫爲譯輩而許之,此亦古無帶去者,正若府庫財,非其財者也?有此加請,已涉過矣。因此求對,其亦過矣,副使所奏,其心可尙。惜乎,爲玉署之長,兼臺銜而爲書狀,其亦隨焉。本事其雖據理而不許,靜夜思之,若或許之,其所苟且,不可使聞於隣國。非徒今使宜飭,此後旣思之後,不可無飭,頃者求對三使臣,竝從重推考。出傳敎上曰,今日特召卿等,不言民事,只言侈風違牌之弊,蓋欲先飭士大夫也。晩曰,世孫今已八歲矣,嘉禮盍爲留念乎?上曰,領相頃亦勸以冠禮,意欲維係人心,而今也異於癸亥也。十歲前斷不欲嘉禮,且近來邦慶稠疊,亦欲裁抑也。曰,聖敎實出於惜福之意,不勝欽歎。曰,遇災求言,古例然也。目今先務,宜開言路,廣求直言極諫之人,何如?上曰,予何嘗使之不言乎?彼皆逡巡不能言。曰,有能敢言君德上闕失之人,特加優容,則當有進言者矣。上曰,所陳大體是,可不留意。曰,臣愚死罪,竊謂聖上,假借之恩數有餘,振勵之政注不足焉。如此不已,將不免委靡不振之地矣。上曰,諸葛治蜀尙嚴,今世亦可以尙嚴之治,而稍加奮勵,則人必曰君道日亢矣。曰,今年年分文書,雖未及來,蓋多災荒,前頭似有設賑之擧,中外財力,節用儲畜,然後可以有用,申飭京外,何如?上曰,依爲之。出擧條曰,近來閭閻早婚之弊,不可勝言,此實壽夭所關,亦爲感傷和氣之一端,自今著爲禁令,各別申飭,何如?上曰,早婚少聘,敎人以偸,古人所戒,先賢攸譏,今聞卿奏,可謂切實,各別申飭,可也。出擧條諸臣遂退出。
上在昌德宮。常參以代理停,經筵停。
世祖大王忌辰。
金光國達曰,明日常參,取稟。令曰,停。
又達曰,大司憲宋昌明未肅拜,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
又達曰,左議政申晩,右議政李箚子到院,而國忌正日,留院之意,敢達。令曰,入之。
洪良漢,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之〈之〉意,敢啓。傳曰,知道。
李永暉達曰,戶曹判書李益輔,昨日違召,今日又不出肅,度支重務,不宜久曠,卽爲牌招,何如?令曰,依。
傳于金光國曰,許多圓點之類,必有通經博文者,依漢古事,明日當親臨試取,取人節製,同試官,依柑製例擧行,侍衛只入直擧行,承旨皆入侍,掌議·色掌,一體應試,殿座時刻,辰初初刻爲之。
又傳于金光國曰,當於春塘臺上爲之,試官待令於南邊。
蔡濟恭啓曰,明日春塘臺圓點儒生,親臨試取時,何承旨留院乎?傳曰,右副承旨。
又啓曰,明日春塘臺圓點儒生親臨試取時,承旨不可不備員,而右承旨李泰和,方在領議政金尙魯偕來所,在前如此之時,有姑令入參之規,今番則何以爲之?敢稟。傳曰,今番置之。
傳于洪良漢曰,讀劵官右相有頉代,左相爲之。
金光國,以奉常寺官員,以都提調·提調意言啓曰,東籍親耕田所種稻皮唐黍皮粘粟豆太等穀,今九月十一日間,當爲成熟之意,敢啓。傳曰,攝刈。
左議政申晩箚曰,伏以,近來雷災示警,無歲無之,去夜轟燁之異,又發於收藏之節。嗚呼,此曷故焉?目今國勢民憂,茫無涯畔,環顧中外,無一可恃,而仁愛之警告,玆荐疊,殆不啻耳提而面命。臣蹶然驚起,震隕危厲,直欲尙寐而不可得也。古人云災不虛生,必有所召。顧今召災之端,固非一二,而究其大者,又專在於輔相之不得其人也。臣以萬萬無似,猥冒非據,燮理贊化,有非擬議於如臣者,而雖簿書期會之末,猶未能粗效其職,一味憒憒,了無半分仰禆聖治者。上而負匡弼之責,下而積尸素之譏,宜去不去,尙此苟蹲,遇災祈免,亦覺支離,有相如此,雖欲無災,烏可得也?爲今應天以實之道,只在於黜退臣身,改卜賢德,以濟時艱而已。惟願亟賜斥罷,以答天譴,亦望邸下深思其致異之故,穆然遠覽,惕然警省,一意奮發,無如前日之因循,以爲回天怒祈永命之圖,不勝幸甚。取進止。答曰,覽箚具悉卿懇。方切懍慄兢惕之中,所陳切實,可不猛省?卿須安心勿辭,亦勿引咎,卽起視事焉。仍令曰,史官往諭。
右議政李箚曰,伏以,臣憒憒伴食,宜退不退,冒居一日,徒增一日之罪,循省自悼,憂悔山積,求去一念,如水滾滾。昨日雷電之異,又發於收藏之時,仁天警告之意,夫豈偶然哉?如臣無似,久叨重任,國事茫無涯際,人心日益婾靡,而旣無一言補禆,一事施措,竊祿貪榮,受人嗤點,責勵之道,宜先臣身。伏乞亟賜斥罷,以謝天意,邸下亦宜惕然驚顧,懋新睿學,察納雅言,以昭令德。取進止。答曰,覽箚具悉卿懇。方切懍慄兢惕之中,所陳切實,可不猛省?卿須安心勿辭,亦勿引咎,卽起視事焉。仍令曰,史官往諭。
上在昌德宮。常參以代理停,經筵停。
卯時,日有兩珥。夜三更四更,電光。五更,雷動電光。
藥房都提調李,提調閔百祥,副提調蔡濟恭啓曰,伏未審日間,聖體調攝,若何?寢睡·水刺之節,亦何如?劑入貼數,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。予則一樣,湯劑加劑五貼以入,下敎日入侍,宜矣。
中宮殿,藥房口傳問安。答曰,知道。
親臨春塘臺試取罷後,政院·玉堂·藥房口傳問安。答曰,知道。
洪良漢達曰,明日常參,取稟。令曰,停。
又達曰,大司憲宋昌明陳書入達,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
傳于洪良漢曰,巡監軍卽爲入之,承旨先詣,一劑入之。
兪漢蕭達曰,戶曹判書李益輔,連日違召,尙不行公,其在事體,極爲未安,卽爲牌招察任,何如?令曰,依。
又達曰,明日次對,兩司當爲進參,除在外外,未肅拜人員,竝待開門牌招,何如?令曰,依。
又以義禁府言啓曰,江原監司李基敬,侍講院弼善閔塾等禁推事,傳旨啓下矣。李基敬,時在全羅道全州地本家,閔塾,下去黃海道金川地云,依例發遣府書吏·羅將,竝拿來,何如?令曰,依。
又以義禁府言達曰,京畿監司狀達據刑曹貼目內,宗簿郞廳朴通源,移本府處置事,達下矣。朴通源,下去慶尙道奉化地,未及上來云,依例發遣府羅將,拿來,何如?令曰,依。
備邊司薦望,以尹東昇爲水原府使。
大司憲宋昌明書曰,伏以,聖算無疆,歲回封爵,百祿天申,禮成周梁,王世孫冊禮,繼以順成,臣民慶忭,曷有其極?仍伏念,臣以癃殘之質,駑劣之姿,濫蒙洪造,玷汚顯隆,逐隊隨行,補蔑毫絲,居常負愧,以榮爲懼,不意玆者,又叨移除都憲之命,驚惶震惕,抑有甚焉。蓋臣之愚鈍,其於任職居官,無論大小閑劇,無一可稱,而至於臺閣之任,風釆骨骾,自在少壯時,猶不若人,及今年殘氣退之後,雖欲振刷精神,扶將筋骸,以無負職責,而決知其不能矣。況此風憲之長,地望自別,責任甚重,尤豈可使如臣譾劣蔑用者,苟然充位,以至辱名器,而招厚譏也哉。夫若衰老之轉甚,疾病之難强,猶是第二件事。日者荐違召命,徒增罪悚,而一味虛縻,尤切悶蹙。伏乞睿慈,亟賜鐫改,以重官方,以安愚分,千萬幸甚。臣旣不以臺閣自處,而目下災異,不勝驚惕,敢以瞽說尾陳焉。嗚呼,挽近以來,天災時變,無歲無之,再昨轟燁之異,何爲而又發於收藏之節也?傳曰,災不虛生,必有所召,未知何樣禍機,伏在冥冥之中,而仁天警告,若是荐疊也。臣竊謂災異之作,未必便亡人國,惟遇災而無恐懼之心,然後國亡,懼災而無修省之實,然後國亡。然則弭災之道,消異之方,亶係於我邸下一心上敬怠之間而已。臣未敢知我邸下恐懼之心,或有所未盡歟?修省之實,或有所未至歟?宋景公有君人之言三,而熒不爲災,夫一言之善,能致妖孛之徙度,則況以邸下英明之姿,果能誠心對越,奮發猛省,凡於施措之間,粹然無瑕,日臻於高明之域,其爲效應,豈止於熒惑之徙度而已哉?將見轉災爲祥,臣民咸囿於薰腴之中矣。惟邸下懋哉戒哉。答曰,覽書具悉。大朝甲年載回,邦慶無前,賀儀已擧,慶忭之忱,曷有其極?今尤方切懍惕之中,所陳切實,可不銘諸心骨乎?卿其勿辭,從速行公。
校理李溵書曰,伏以,臣於本月初三日,在楊州村舍,忽伏奉承政院有旨,以臣爲弘文館校理,斯速乘馹上來者。恩出特簡,事異常格,臣聞命驚疑,精爽飛越,實不省所以自措也。念臣愚魯空疎,最居人下,僥倖一第,曾非所期,乃於唱名之日,猥蒙賜對之恩,恩諭鄭重,眷顧出常。因臣之科,而追念臣父,因臣之父,而追念臣祖,昭回雲漢,近侍臨宣,榮極幽明,光動簪紳,不知自古人臣之遭遇聖明者,有此事否乎?臣祗奉恩言,歸告楸原,瞻天百拜,淚盡以血,方將治任南還,惟殫竭吏事,少酬涓埃之報,千萬不虞,乃有此非常之誤恩。夫邇英講讀,地分淸峻,論思是何等責任,苟非學術文藝,有足以備顧問而煥王猷,則莫宜居之,雖地處資望,超出輩流,必付之公議,以嚴其選者矣。若臣者少而失學,見識謏淺,中罹荐喪,神精摧剝,塵埃筆硯,潦倒已甚,一切榮塗,初非臣夢想所到。況今釋褐纔二旬,直從墨綬之列,遽廁金華之班,不但近所創見,抑亦前未多聞,其爲乖公格而招物議,非細故也。噫,以臣家之所欲圖報於國者,生死隕結,猶未足以諭之。儻責臣以可堪之事,筋力之效,則蹈赴湯火,是臣素心,矧又百無肖之身,當此不世有之數,其所以眷臣至此者,蓋以先臣之故,則臣非木石,尙有秉彝,其所感激承奉之道,曷敢爲應文飾讓之計,而卽今所叨,不但爲職名之萬萬不近似,抑臣有怵然自警于心者。臣之父祖,兢抑畏懼,視寵若驚,家庭之間,自有訓則,此不惟一世之所知,亦或爲明主之所俯燭。頃臣之承命入侍,咫尺天陛,以臣祖積善餘慶,俯垂華衮,臣莊佩中心,隕越無地,惟其先庥所曁,如臣等不肖,相繼登朝,臣仲弟瀰,昨年猥被峻選,臣又一朝,驟叨名塗。侍讀檢討,竝列一館,殆若臣家之靑氊者然。嗚呼,以臣父祖平日兢畏之心,視臣兄弟一時之僥冒,則其爲踧踖不寧於冥冥之中者,復當如何?臣自聞特恩,五內失守,皇皇墓域,若無所歸,況此兄弟同館,先輩之所常力辭者。雖以故名臣李明漢·李昭漢之文學地望,尙引宋臣蘇軾之言,逡巡前却,終治掉脫,則況臣等蔑蔑劣下,無可論比者乎?此猶未暇申複,惟臣之矢心自劃者,徒以父祖之蔭,叨竊淸顯,乃反弁髦父祖之戒,揚揚看作儻來之物,則是不特爲造物者之忌,其爲荒墜先訓,復當作何如人也?空山靜夜,反復揣量,有死而已,不敢承命,臣以新進小官,初當格外恩數,顧安敢過費辭巽?自犯違傲,仰孤聖上之至意,重損朝廷之大體,而思之爛熟,迷執莫回。惟願速被辜恩慢命之罪,毋得罪於泉下之父祖,以少安臣方寸而已。斷斷此心,神天臨之,玆敢披瀝肝血,從縣道大聲疾籲於貳極之下。伏乞睿慈,哀之憐之,收還臣新授職名,以重名器以全微諒,不勝萬幸。臣於治書封發之際,又伏承春坊,兼任之除,恩旨聯翩,寵數過越,臣是何人?叨冒至此,若其必辭之義,本兼無異,卽又特敎繼下,促臣上來。臣於是,一倍悶隘,徒增惶汗,惟有伏地戰恐,恭俟大何。至於自來病情之癃痼,目下轉動之無望,亦未暇陳之,惟亟賜刋汰,俾經幄書筵,毋事苟簡焉。答曰,覽書具悉。爾其勿辭,從速上來察職。
敦寧都正黃仁儉書曰,伏以,臣病犯違慢,罰止勘罷,銜恩訟罪,杜門悚伏,乃者甄叙之命,忽下意外,繼而有敦府除旨,臣誠驚惶感激,不知何以得此於聖明朝也。臣雖積病委頓,不類生人,而一縷猶未絶,固當不計顚仆,奔走肅命,以盡叩謝之忱,而第念敦寧之職,厥有定限,故法不當冒授者,輒皆辭免,自有成例。臣亦限外之人,而不可濫冒也。玆敢引例自列,伏乞睿慈,俯加諒察,亟賜遞改,以存公法,以安私分,不勝幸甚。答曰,覽書具悉。書辭,令該曹考例稟處。
己卯九月初九日辰時,上御春塘臺。親臨圓點儒生試取入侍時,行都承旨蔡濟恭,左承旨李永暉,左副承旨金光國,同副承旨洪良漢,記事官邊得讓·朴相老·安正宅·金載順,試官左議政申晩,判敦寧李昌誼,行司直黃景源,副司直徐命膺·兪彦民,修撰金華鎭,副修撰元義孫,以次進伏訖。上曰,升諸儒生於臺上,試官肅拜,卽爲擧行,侍衛皆坐。晩曰,朝氣甚冷,聖候,若何?上曰,一樣。仍命濟恭書藥房啓辭批答曰,知道。予則一樣,湯劑加劑五貼以入,下敎日入侍,宜矣。上曰,侍衛·承史姑退,只留下番翰林,廳注書持入題紙。仍命華鎭·義孫書題曰,擬本朝經筵官,請寫漢董仲舒三對,付諸座右箋,卽命題懸于板上,頒賜試紙于諸生。上曰,同成均申晦入侍。出榻敎晦進伏。上曰,掌議·色掌,誰也?晦曰,掌議兪漢師·李蓍敬,色掌朴左源·金寧·李得永·尹承烈矣。上曰,入門士子數,幾何?晦曰,爲一百七十餘人矣。晦退。上曰,禮曹判書洪象漢入侍。出榻敎象漢進伏。上曰,卿於北關往來之路,歷觀金剛山乎?象漢曰,得蒙恩暇,遍覽諸名勝地矣。上曰,北道諸陵形地,圖畫以來乎?自政院入啓,可也。象漢曰,依敎入啓矣。象漢退出。兵曹判書趙雲逵進伏曰,西北別付料等上言以爲,付料今至南關,於北關人,落料居多,事甚可矜矣。上命光國書曰,西北武士設置,蓋爲北道六鎭·關西七邑。噫,塞外武士,裹糧來京,故昔年頻爲內試射,十巡爲定,已直赴居首者加資,未直赴居首者直赴殿試,卽爲邊地之盛意,而幼時見之,應射之人,以付料之應射,故不過若干人,嗣服後,其數增加於昔年,近者尤甚。昔之十巡,今爲五巡,此已非古例,南關內地之人,昔無而今有,心常慨然。頃者筵中,已爲下敎,今聞兵判所奏,邊地之人,果以此上言,內地之人,亦以此抑鬱,以此相爭云。謂其大體,不如復舊,而噫,白首暮年,以爲武士之心,於西於北,豈開爭端乎?自今西北付料二十六窠中二十窠,永作邊地之窠,六窠作爲內地之窠,而其所付料,各從定式,於內試射時,依舊例以付料者應射,久勤邊地二次,內地一次擧行,而其於所任,必取邊地事,定式施行。噫,今者下敎,卽體昔年爲武士之深意,此後爲兵判者,豈敢以循顔面,隨時低仰乎?其有不遵,令備局隨現,非徒勿施,嚴繩以飭。出傳敎雲逵曰,西北別付料等上言事,旣承傳敎,謹當依聖敎遵行,而西北內外地界,限以何邑乎?上曰,北則磨天嶺,西則淸川江爲定,可也。雲逵曰,北則以磨天嶺爲限,固好矣,而西則以淸川江爲限,終涉太近。內地之人,亦多參入,若然則實非傳敎中,區別之聖意。臣意則江邊七邑外,以未率眷龜城·龍川·鐵山·宣川·郭山·熙川·雲山等邑爲限似好,而所任當以邊地差定矣。上曰,依爲之,而卽今所任,聞是定州之人云,勿爲改差,待其久勤遷轉後,依定式擧行,可也。雲逵曰,西北廳別付料上言事,旣承傳敎,回啓一款,置之,何如?上曰,依爲之。雲逵曰,今番啓下上言中,武藝別監金澤徵之父鼎夏,癸酉年昭寧園擧動後,以挾輦別試射時,鳥銃邊三中沒技,而未蒙直赴之恩典矣。其後兩次昭寧園擧動後,挾輦軍鳥銃邊三中之類,俱蒙直赴之命。其矣父鼎夏,同是挾輦軍三中,而獨未蒙恩澤爲請矣。渠旣以挾輦軍三中沒技,則其所稱冤,不無所據,而賜第體重,非臣曹所敢援例請施者,何以爲之乎?敢稟。上曰,一體直赴,可也。雲逵曰,本曹所屬靑坡蘆原兩驛卒,逐日立待,爲役偏苦,故若經陵幸或鞫獄,則連有米太題給之例。去春幸行時,畿驛卒則自本道狀請,米太各一百石題給,而京驛卒則未及受食,已涉可矜,而又經今番陵幸與鞫獄,似當有依例顧恤之道,故敢達。上曰,米太題給之數,果幾許乎?雲逵曰,考見前例,則不過戶曹太·惠廳米各五十石矣。上曰,其數不多,依例題給,可也。雲逵曰,各道捉虎狀聞,旣以三人爲定。謹當依聖敎奉行,而令前已達下,未及回啓者亦多,則何以爲之乎?上曰,此是令前,一傡施行回啓,可也。晩曰,聞兵判所奏,虎皮看捧之際,有頭骨縫連者而見退云。如此之類,則回啓時,不可一例施行,拔去,宜矣。上曰,此則拔去,可也。竝出擧條上命書曰,五衛將韓光濟,以安川府院君之後,爲人可用。令銓曹,守令調用,此後亦令兵曹,循次調用。出傳敎上曰,試軸盡捧,則試官進來,榻前合考,可也。良漢曰,門限已迫,鑰金,何以爲之乎?上曰,金虎門·通弘門仍留,其餘流鑰,可也。合考訖。上曰,入格試劵上之。上親坼皮封曰,洪九瑞·鄭粹德·李德履·李崇祜。卽命濟恭書曰,居首生員洪九瑞,直赴殿試之次進士鄭粹德,直赴會試,生員李德履,生員李崇祜,各給二分。出傳敎上曰,惜乎,若使鄭粹德之製,不違格則優於居首,而乃獨違格,居第二也。上仍起入內。諸臣遂退。
上在昌德宮。常參以代理停,經筵停。
蔡濟恭達曰,明日常參取稟。令曰,停。
兪漢蕭達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
藥房副提調蔡濟恭啓曰,涼雨通宵,伏未審夜間,聖體調攝,若何?昨日親臨試士,侵夜還內,寢睡·水刺之節,不瑕有損乎?臣不勝區區伏慮,敢來問安。答曰,知道。氣則一樣矣。
中宮殿,藥房口傳問安。答曰,知道。
蔡濟恭達曰,左副承旨金光國,今日不爲仕進,卽爲牌招,何如?令曰,依。
李永暉達曰,戶曹判書李益輔,連日違召,尙不膺令,其在事體,極爲未安,卽爲牌招察任,何如?令曰,依。
令于洪良漢曰,大臣·備局堂上引接。傳于李永暉曰,昨日被抄儒生四人,掌議·色掌入侍。
金光國,以弘文館言啓曰,修撰沈履之,自鄕上來,卽爲牌招察任,何如?傳曰,允。
右諭善金陽澤上書曰,伏以,臣於月前,賤疾沈篤,坐違試牌,自速勘罷,重擔得解,病若祛體,安分適願,寬心調息,以罪爲恩,且感且幸,跧伏荒郊,頌祝聖渥,曾未幾何?恩敍復降,特差籌司提擧,繼有春曹除命,感惶怵惕,不敢久淹田間,纔還私次,而感觸風寒,呻喟涔涔,未卽出肅,祗切悚懍,抑臣之兼帶諭善,旣是宿硏,不宜煩事控免,而目下委折,竊有難便者,蓋是職之初除也。大朝特命創設,非由選部之備擬,故間坐罷散,旋蒙差除,而或因大臣提稟,或以特旨擧行,銓曹則初無定式應差之例,而日昨還付,未聞有傳敎,又未經筵稟,而遽然單付,殊非恒規,揆以事理,宜屬改刊。臣何敢諉以已經,晏然冒膺乎?乞賜鑑諒,亟令鐫削,以重公格,以安私分焉。答曰,覽書具悉。卿其勿辭,從速察職。
獻納李弘稷上書曰,伏以,殷闇制訖,附廟禮成,聖算齊崗,封爵之舊甲重回,坤德配天,迎渭之縟儀載擧,繼而有王世孫授冊之禮。伏惟我邸下,愴慕之餘,懽慶益切,凡在臣民,孰不蹈忭?仍伏念臣,草土餘喘,重以孱疾,孑然孤露,更無人世之念,而不意納言新命,忽下於淹病鄕廬之日,繼以馹召,聯翩下辱,臣誠驚惶感激,不知措躬之所也。含恩畏義,不敢久淹,力疾登途,寸寸前進,昨來伏於京輦之下,而第臣之逖違天陛,倏已六載,區區寤寐之願,豈不欲竭蹶趨承?一瞻耿光,以伸微悃,而顧臣向來落馬重傷之症,越添於驅馳撼頓之餘,左脚痿痺,澌痛苦劇,僵仆私次,蠢動無路,不免爲廢疾之人。官職去就,姑無暇論,當此皇天示警,上下憂遑之日,臺閣重地,何等責任,而一向虛帶,以速瘝曠之罪乎?玆於召牌之下,不敢坐違,擔舁隨詣於禁扃之外,冒死陳章,儻蒙邸下,俯察危懇,亟令鐫遞臣職名,俾得專意調治,則實天地生成之德也。臣不勝大願也,臣於病伏中,不能無漆室之憂,而適當遇災警懼之日,不容泯默,敢於乞免之章,略陳狂瞽之說,伏惟邸下留神焉。嗚呼,挽近以來,天災時變,無歲無之,式月斯生,而去夜轟燁之異,又發於收聲之月,臣不知何樣禍機,伏於冥冥之中,而天所以警告提命者,若是其丁寧也。災異之作,若必以爲某事之失,致某災,某政之闕,致某異,則誠近於漢儒之傅會矣。然人事失於下而後,天變應於上,未嘗有無所召而自至者,則此自然之理也,而有不可誣者也。其應天之道,必須誠心敬畏,若恫在躬,克察某事之爲過,某政之爲欠,而改之革之,不俟終日,然後庶可以感回天意,消弭沴氣也。若所以惕厲者,不過備數之故事,而不思省躬補過之道,下之所以進言者,不過應文之陳言,而不盡隨事矯弊之道,則是猶治病而藥不對症也。將何益之有哉?噫,邸下之代理,亦已久矣。邸下之憂勤,亦已至矣。仁心仁聞,宜其上格下慰,而災䘲之告警,一至於此,此必由於睿躬有闕失,朝政有疵累,而以臣之愚慮,隱度于中,則亦不可無言者矣。睿候多時違和,則其可謂節宣之盡其道乎?淵默一向太過,則其可謂情志之無所壅乎?胄筵講論,作轍無常,則不可謂典于學也。賓對引接,曠廢有時,則亦不可謂勤於政也。以至筵席之奏,公車之書,間有忠愛之語,而只以留意體念,便作例答而已,則翕受力行之宜,其無實效也。必有是數者,然後乃有以召災而致異。伏願邸下,深自刻責,惕念改圖,凡於出言行事之際,常若皇天上帝,臨之在上,宗社神靈守之在傍,不敢有一毫人慾,留於心目之間,而亟召講官,日開离筵,以盡修己進學之誠,頻接朝臣,深究廟謨,以爲應天救民之實,則前後之疾風迅雷,安知非今日之景星慶雲乎?臣猥以疎賤,過蒙洪造,忝在耳目之列,未效一日之責,而目見非常之災,不勝憂愛之忱,敢陳瞽說,皆陳腐之常談也。固知不槪於睿心,而然念自古哲辟,爲治之道,不在於高遠新奇之事也。所以開廣聰明,補益德業,轉災爲祥,亶不外是矣。伏願邸下懋哉懋哉。答曰,覽書具悉。日月如流,兩魂殿禫事倏過,祔廟盛禮順成,愴慕一倍于中,大朝封爵甲年載回,壼聖盛禮順成,賀儀已擧,慶忭曷有其極?今尤方切懍惕之中,所陳字字切實,可不銘諸心骨乎?爾其勿辭,從速察職。
己卯九月初十日辰時,王世子坐德成閤。大臣·備堂,引接入對時,左議政申晩,行司直金聖應·洪鳳漢,左參贊李喆輔,司直申晦,吏曹參判尹東度,司直具善復,訓鍊都正鄭汝稷,行副提學趙明鼎,右尹朴相德,同副承旨洪良漢,副校理金鍾正,記事官朴相老,事變假注書許洉,記事官李晉圭·金載順,以次進伏訖。晩曰,近來日候不佳,睿候何如?令曰,一樣。晩曰,外氣,何如?令曰,尙今彌留,無差勝矣。晩曰,大朝昨日竟夕試士,勞動之餘,聖體若何?令曰,一樣矣。晩曰,中宮殿氣候,若何?令曰,安寧矣。晩曰,嬪宮氣候,何如?令曰,安順。晩曰,王世孫氣候一向安順乎?令曰,一樣。晩曰,天災荐疊,歲以爲常,臣心如是懍惕,睿念恐懼,亦當如何?災不虛生,終必有應,一切對越修省,應天以實。每念宋景公三言之頃,妖星徙度,則一意奮發,事之善者必爲之,事之不善者必改之,則天人一理,必有感應之效矣。令曰,所陳切實,可不銘心?晩曰,此卽全羅監司洪麟漢狀達也。以爲修城倉,屯牛斥賣後,所當趁時買土,而穡事連値不歉,土價騰高,兼以願賣者絶少,許多畓庫,決難容易買得,近萬重貨,公然留蓄,則該倉修城之具,無以經紀。且各庫之那移取用,監色之乘間幻弄,難保其必無,待秋成貿米,明年爲始,取耗補用事,請令廟堂稟旨,分付矣。當初屯牛許賣時,使之買土者,蓋欲其收稅添補於修城之資矣。土地旣未卽買取,則許多錢貨之留置,不無爲弊之慮云者,誠如道臣所論。姑令依所請貿米,以爲取耗補用之地,前頭若値凶歲,則依常平例,發賣民間,還作本色,仍爲買置屯畓爲宜,以此分付,何如?令曰,依爲之。晩曰,此卽京畿監司金相福狀達也。以爲水原以畿輔重鎭,積月曠官,檢田執災之政,尙未始作,災年民事,誠爲愁痛。待新府使差出,不數日內下送事,請令廟堂稟處矣。府使薦望,纔已入啓,待下批卽爲催促下送之意,分付,何如?令曰,依爲之。晩曰,今日次對,乃是災異後初筵,而兩司無一人進參。事極寒心,不可無飭勵之道,不參兩司,竝罷職,何如?令曰,依爲之。竝出擧條明鼎曰,雷變乍霽旋作,耿耿愚衷,敢此陳達。今日先務,不越乎勤學勤政二者,而睿學長進,自外探知,則率多應文備數,此已憂歎之大者。一月三次對,亦有停輟之時,而一未有飭勵之令,此又憂歎之一端也。堂箚下答。有曰,銘諸心骨,此旣懇倒之意,而言雖切實,行無踐履,則天心豈感回,群下豈聳動乎?令曰,所陳切實,各別體念。明鼎曰,講學之要,只在講官之得人,而在外儒臣,無意上來,書筵賓客,亦不入參,亦有宮官空直,無聊違牌闕直,間或有之,此亦邸下自反飭勵之處矣。令曰,當有自反矣。鍾正曰,堂箚數日,又有雷動電光,上天之丁寧告戒,實非偶然,須於言動視聽之際,必求方寸之天,無有闕失,可矣。且以顔子非禮勿動,克己復禮等語,反覆自省,則私慾克斷,天理流行。日用事爲,動合於禮,則自有感動天心之效矣。凡人之心,偏處爲病,此亦省察地矣。爲今之務,勤學爲上,此亦銘念處矣。令曰,可不銘念?良漢曰,兩儒臣所達,明白剴切,字字切實,克己復禮,非禮勿動等語,誠至矣盡矣。人所不知,己所獨知,而一念之發,上天監臨,而況睿德若有闕失,則上天必以災異警告之乎。伏乞日間事爲之際,必猛加省察曰,此事善乎,不善乎?必至於不遷怒不貳過之域,千萬伏望。令曰,可不留念。諸臣遂退。
己卯九月初十日午時,上御熙政堂。被抄儒生,館學掌議·色掌,同爲入侍時,同副承旨洪良漢,記事官邊得讓,記注官安正宅,記事官金載順,直赴洪九瑞,之次李粹德·鄭德履·李崇祜,掌議兪漢師·李蓍敬,色掌朴左源·金寧·李得永·尹承烈,以次進伏。上曰,姓名·年齒,各各以奏也。儒生以次仰對。上命誦科作。亦以次誦讀訖。上顧李得永曰,予任使汝父,今見汝,心甚愴然矣。上又命齋任進前曰,太學,賢士所關也。汝等夙夜不怠,必有作成之實效。且圓點前已申飭,而汝等率多士,着實準點,可也。此不但不負培養之意,頃者丕闡堂殿坐之意,亦須不忘,懋哉懋哉。上曰,儒生先退。良漢曰,昨日親臨試士之時,圓點儒生書啓,至於五百餘人之多,而及見入門擧案,則不過百七十人矣。臣問其委折,則以爲十數年來,圓點之人,一番入錄之後,雖有身故之人,不得刪去云。莫重御覽文書,不宜如是,以此意分付成均館,使之精加釐正,何如?上曰,依爲之。出擧條上曰,都承旨如在院則入侍。元仁孫亦入侍也。蔡濟恭·元仁孫以次進伏。上命書傳敎曰,卯酉之法,近來解弛,後復若此,其當嚴飭,另飭各司。上曰,此傳敎,注書持去,先爲分付也。上命編次人進前,書飭籌司兩銓綸音曰,頃者飭諭,已擧大略,而餘意耿耿,亦有未盡者,故不獲已追諭焉。噫,三代以上,堯舜禹湯文武爲君,皐·夔·伊·傳·周·召爲臣,此則猗歟太上,雖漢唐以後,創業中興之時,必有君必有臣,然後能成其事。雖有君,若無臣,國事何做?雖有臣,若無君,國事何言?豈徒創業中興?雖漢唐少康之時,有君有臣,然後能成其治,而然以漢武之英明,蕫子止於江都相,可勝惜哉?古人云才不借於異代,其君若誠心國事,世豈無賢?世豈無才?人君所嚮,必有其臣,此正堯舜桀紂之令,民皆從焉者也。無德無能,而能爲國能有臣,予莫之聞也。噫,此卽自道也。噫,以無德無能,承艱大之業,卅載臨御,旣不能正其心,敎焉能行于國?旣不能修其身,政焉〈能〉行于國?國綱之解弛,百隷之怠慢,究其本,卽在於一人,一人其誰?亦予也。以此之故,陰陽不協,風雨不調。噫,不見其形,願察其影,以風氣觀之,或夏北冬南,或朝南暮北,而昔年侍湯之時,今則南風之盛,非徒甚於昔年,朝南暮北,若相薄者然。噫,紀綱行於下,政令施於國,氣之不順,奚至於此哉?予之所以恒澟于中者,而此乃願察其影者也。便殿次對,已無吁咈,今日引對,有何嘉謨?噫,昔日則五日次對之外,本司赴坐,無日無之。近年以來,應爲日次,其猶僅行,況本司例坐乎?王禹偁待漏院記,徒付於政事堂塵埃之中,近三十備堂,勞者偏勞,逸者偏逸,每於次對,過十人則謂多。噫,彼籌司國之本也,而猶尙若此,不可使聞於隣國也。噫,以予涼德,旣不能正心,何望其正朝廷?旣不能正朝廷,何望其正百官?亦何望正萬民?寔予之過,寔予之過。噫,其君雖不能仰體陟降,吁嗟,世祿之臣,抑何負乃祖乃父?思之及此,不覺呑聲,吁嗟諸臣,心亦奚似?噫,彼三講追慕而行。何敢曰衰,而至於次對,旣非丁酉故事,亦非追慕而然也。後復若此,予決不爲苟且之君矣。其雖觀後,澟惕自强之日,豈無董飭之事乎?三對旣行,何牽末節,此後元良,下旬三對之單,本司坐單,其皆關由于予,此則猶節目間事,頃者飭諭,只擧浮囂,而躁競之風,莫甚於近世,此亦興亡之攸係也。若究其本,不在於下,備局薦望,銓曹擧擬,其若循其公,抑躁競而進恬靜。雖有滿腔躁競之心,孰敢售於靑丘?弊本不祛,筵奏之間,躁競爲難,其旣勸成,抑何其歎?欲祛此弊,不過一公字也。昔之董子,以正心正朝廷正萬民爲請,而予雖無德,不能正心。吁嗟搢紳,抑何心引躁競開倖門,壞我三百年法制乎?不能耐懷,復竭餘蘊,吁嗟,籌司兩銓之臣,其餘群工。莫曰其君之已衰,思乃祖乃父,洗滌舊習,精白報國。上又命書傳敎曰,捉虎之弊,嗣服初有陳者,一切禁矣。伊後筵臣請曰,防捉虎之後,虎弊轉甚,故定其頭數。又命連頭連頭骨,復開其路,近因承宣之奏,聞一閫所請,將近十人云,欲復永禁,而京鄕爲親之心,亦難皆過,故次對下詢,又爲定式,而予則初以爲京鄕爲親之輩,不過閫帥,而然其時聞副學之奏,宰相名士,亦以代求云。噫,抱才徒勞,抱牌飢寒之人,俱不引進,拘一時之顔私,欲一人之感余,紛紜循私,金玉滿國,聞來不覺寒心,此亦非渠之故,有識士大夫,導其弊也。于今酌定三人,其亦末節,此後此等干請之人,予不以士大夫待之。今者下敎,一洗搢紳之羞,雖不禁自可無,予何嚴法而設禁,以虧禮史臣之道乎。上又命書傳敎曰,明日中旬,晝講爲之,時刻依前,三旬法講,一日宜皆稟也,而初旬法講,該房不稟,下敎爲之,其時承旨推考。又命書傳敎曰,此時水原曠官久矣。新除水原府使,待下批令備局催促上來後,其日仍令辭朝。上曰,傳敎則卽爲分付,可也。諸臣以次退出。
上在昌德宮。常參以代理停,經筵,只晝講。
兪漢蕭達曰,明日常參取稟。令曰,停。
洪良漢達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
蔡濟恭達曰,左承旨李永暉,今日不爲仕進,牌招,何如?令曰,依。又達曰,判義禁李鼎輔,自鄕上來云,卽爲牌招察任,何如?令曰,依。又達曰,戶曹判書李益輔,連日違召,尙不行公事體未安,卽爲牌招,何如?令曰,依。
洪良漢,以兵曹言啓曰,訓鍊都監砲手崔萬成,內中日試才時,鳥銃無間連三次三發三中,似當依法典直赴殿試,所受賜馬帖,亦當還收,而係于恩典,自下不敢擅便,上裁,何如?傳曰,直赴殿試。又以義禁府言啓曰,今此毓祥宮擧動時,大駕各差備都事,當爲備員,而咸鏡監營出使都事兪彦容,令該曹口傳換差,以爲分排之地,何如?傳曰,允。
吏曹口傳政事,禁府都事兪彦容,長興奉事朴玄源相換。
本院啓曰,嗚呼,昔周之詩人,眷係王室,憂念天災而曰式月斯生,蓋極言其災異之荐臻,而不寧不令之歎,所由以發也。今我聖明在上,天心克高,而乃於收藏之節,轟燁之災,昨日而生,今日而又生,反有甚於衰周之式月斯生者,此曷故焉?若使周之詩人當之,竊恐其仰屋流涕,不止爲不寧不令之歎而已。嗚呼,聖上之對越,亦已至矣,脩省亦已備矣。雖以日昨遇災綸音見之,立綱禁奢之旨,反復勤摯,有足以警動中外,移易風俗,枯桑退星之理,可以執契而俟,而可驚可愕之災,又隨以至者何也?無乃聖上所以修省者,或未能對證於譴告之所由生而然耶。臣等繞壁徊徨,靜思厥咎,蓋不能無說焉。何者,聖學已臻高明,治道亦底小康,廷臣莫贊夫下風,則於是乎,有獨運之漸矣。淵衷有時觸激,辭敎或至暴發,群下惟急於承奉,則於是乎,無可否之濟矣。躬御澣濯,而侈風日盛,則貴近之地,敎化未行也。政務節省,而經費猶竭,則尾閭之泄,靡文太盛也。爵賞未免驟濫,則朝著之間,日長躁競之風矣。言者屢被譴罰,則臺閣之上,漸成巧避之習矣。凡此數者,皆不可謂人事之無失,則臣等死罪,不敢以今天之示警爲無所召,而直歸之於適然耳。噫,天道玄遠,若難窺測,然先儒言,君子以人合天,不諉於天,以義制命,不委於命,則可以轉災而爲祥。以此觀之,天人相與之際,其機如是,焉可誣也?儻殿下,不以臣等之言爲無稽,則於上數事,亟加惕厲。修己則無或自聖,治心則專務和平,省繁文而講實政,杜倖門而開言路。無規規於細微,無泄泄於時日,必大警惕大振作,以益仁愛之天,則和氣致祥,諸福畢至,無纖過而有鴻號矣,豈不休哉?董子曰國家將有失道,天乃先出災異,以譴告之,不知自省,又出特異以儆懼之。尙不知變,而傷敗乃至,其言痛切,一節深於一節,今日之事,不幸近此,豈不懼哉。昨日伏見親臨試士之際,乃以董子三對命題,臣等竊仰聖意之惕然,有感於斯文。固不待愚淺之言,而職忝近密,不勝耿耿憂愛,竊附故事以陳,惟聖明留神省納焉,惶恐敢啓。答曰,專由涼德,方懍于心矣。其勉若此,深用嘉之,當益加自勉焉。
吏曹判書閔百祥書曰,伏以,臣忝居銓地,殆過半年,隨事憒憒,已招尸素之譏,再罷輒仍,徒積淟涊之愧,而路阻呼籲,望斷鐫解,只自意捱過大政,不勞可遞,乃以望間擧行之意,至稟於向日筵中矣。日作忽遭臣子婦之喪,制限未盡,又將愆期,使許多貶窠及仕滿應遷之類,一任其積滯,固不勝其萬萬惶悶,而況臣慘慼悲哀之餘,些少精力,消盡無餘,莫重親政,尤無彌綸成樣之望,以公以私,莫如趁速變通,不至稽滯僨誤之爲得,此際得伏見禮曹參判金陽澤之書,以諭善單付之違於格例,引義辭免矣。臣之愚意則以爲大臣一番筵稟之後,不必每每陳稟,遂乃率爾單付,而及見宰臣之書,始覺其做錯,則此亦臣難安之一端。玆敢短章控懇於貳極之下,伏乞睿慈,曲加俯諒,特許遞免,使重任毋曠,私義粗安,不勝幸甚。答曰,覽書具悉。卿勿過辭,從速行公。
持平金和澤書曰,伏以,歲序屢變,制闋殷廬,邦慶維新,禮成周梁,擧國臣民,愴喜交切,況又大朝受爵之歲旣周,坤殿違和之候遄復,繼而王世孫冊禮載擧。伏惟邸下歡忭之心,嘉悅之情,當復如何?竊念臣庸騃陋劣,百無一能,參外所叨,罔非踰分,每自循省,愧悚無地,不意柏府新命,又下於歸省病父之日,驚惶踧踖,益無所措。國家設官,孰非不重,而至若是職,君違是匡,官邪是糾,苟非剛方正直,爲一世所憚服者,莫宜居之。臣則稟性至愚,最居人下,知識淺短,聞見蒙昧,決不可一日僥倖冒據,其在淸朝愼揀之道,亟宜收還新除,移授可堪之人,公私萬幸,仍念臣有至苦之情,伏遇我大小朝以孝爲治,不敢自阻於慈覆之天,仰首鳴號焉。臣之父母,年老病癃,日迫西山,氣息澟澟,加以八九年來。兩兄繼沒,哀傷薰心,寧日尤稀,臣是晩出,最被鍾愛,藥餌扶將,惟臣是仗,誠非臣出,而從仕之時,而偶竊科第,久叨翰苑,蒙被國恩,絲毫莫報,而欲殫臣分,則私心難抑,欲行子職,則公暇有限,未效就養之方。輒犯逋慢之罪,伏荷聖代逮下之仁,曲賜涵貸,得逭大戾,今則親年日益高,而臣情日益急矣。臣父今年七十有七,痰鬱風眩,手痿脚痺。臣母今年七十有五,神精旣耗,榮衛俱鑠,奄奄床蓐,朝夕難保。人生一世,常不滿百,屈指餘齡,其久幾何?臣不及此時,少效爲子之道,則一朝無幸,當抱終身之恨。顧今朝廷之上,群材如林,侍從之臣,以數百計,如臣一介賤品,不足有無於其間。若其兩老臨年,情理迫切,宜無出臣之右者,烏鳥微情,敢乞歸養,臣之血誠,天神共鑑,玆從縣道,仰暴至懇,儻蒙离明,憐而許之。俾養父母,以終天年,則顧臣至死之年,無非報國之日,情溢辭迫,不避猥越,臣當萬死。答曰,覽書具悉。日月如流,兩魂殿禫事倏過,祔廟盛禮順成,愴慕一倍于中,大朝封爵甲年載回,邦慶無前,壼聖愆候,不日康復,賀儀已擧,慶忭之忱,曷有其極?爾其勿辭,上來察職。
副提學趙明鼎,副應敎李命植,校理洪趾海,副校理金鍾正·鄭晩淳,修撰金華鎭,副修撰鄭光漢·元義孫等箚曰,伏以,嗚呼,日前轟燁之變,固已可驚可愕,而昨夜之異,又何爲而作也?近來冬雷,無歲無之,而畢竟無大段符驗,人心忸安,看作故常,遂不知其爲變爲異,此其可憂,有遭於外至之災矣。迺者聖心,大加警惕,旣召儒臣,又召大臣。廈氊孜孜之講,不出於振勵修省之意,又下十行綸音,頒示中外,歷數時弊,至三至四,欲以爲上下交勉,丕變民風之要。大哉王言,孰不欽仰?臣等竊伏念紀綱之不振,人心之浮囂,習俗之侈靡,誠爲今日之痼然。天下之事,有本有末,不先立乎其本,而徒規規於其末,則用力勞而收效遠矣。蓋爲治之要,莫先於紀綱,所謂紀綱,亦不可以徒立。朱子之言曰臺省之紀綱,係於朝廷,朝廷之紀綱,係於君心。臣等未敢知殿下之一心,果能大公至正,無一毫偏私之係,廟堂之訏謨,果能奮庸亮采,有百僚表準之望耶,至於言路之杜塞,則萬口一談,皆以爲無復餘地。噫,國家之元氣,專在言路,而其壅閉也如此,朝廷上下,靡所忌憚,則紀綱何自而可立乎?今之臺閣,無甚遴選,便同輪差之官,雖使有言,未必一一是當。況今所言,或出於黨伐傾軋之私,則宜殿下輕且忽之,以爲有無不足爲輕言也。然成湯之盛德,必曰從諫不咈,大舜之生知。必曰好察邇言,從古聖王,未嘗以君德之無闕,而或忽於聽言,又或不幸而君上有過擧,朝廷有權奸,而積畏消爍,無敢有言,則國之不亡,必無幸矣。以殿下之明聖,豈不念及於此,而今不憂言路之永塞,只歎紀綱之不立,可謂得其要乎?治忽之機,惟在人心,而人心之浮囂,莫甚於近日,殿下之憂也固矣。然究厥弊源,則科甲太多,官職有限,銓注遍擬,眩於取捨,加以進用無漸,名器不重。故人皆不知經術文學之爲何物?名義行檢之爲何事?而一登科第,惟意進取,擠排成風,恬靜無聞,如是而尙可望浮囂之自靖耶?奢侈之害,甚於天災,而俗尙之靡,日以益甚,民安得不窮且困也?惟我聖上,躬行儉素,菲衣貶食,追聖王之軌,高髻廣袖,永絶古人之譏,宜有觀感之效,庶革侈汰之風,而惟其用財之道,殊乖撙節之方,財帛尾閭,多在賜與,而地部經費,歲益增倍,殆如古所謂無三年之畜,國非其國,則如是而尙可禁下民之糜財乎?惟玆三弊,聖上旣知之矣。又旣深憂承念,思所以矯之,而惟不能用力於其本,故綸音徒懇,聖心徒勞,而其效漠然,可勝惜哉?伏願自今,益加聖意於本源之地,而飭勵廊廟,克恢公道,開廣言路,旁達四聰,前後以言獲罪者,亦復一切疏蕩,以彰維新之化,則紀綱自此而可立矣。簡取士之規,愼用人之方,抑躁競而勵廉恥,則浮囂自此而可靖矣。遵絜矩之道,嚴式貢之法,躬節約而導萬民,則奢侈自此而可革矣。噫,今日國事,可謂痛哭流涕之不足,上而衮職闕遺,下而官師得失,豈無可言者,而臣誠鹵莽空疎,有不能倉卒指陳,只就綸音中三條而反覆之,言乏新奇,益增惶愧。嗚呼,殿下以倦勤之年,復三講三對之規,其對越之誠,自强之工,無愧於古先哲王,而一念操舍,其機可畏,若以爲此亦足矣。不復進竿頭之步,則一簣之虧,行且見矣。仁天警告,亦未必不由於此,伏願殿下,深留意毋忽焉。取進止。答曰,已諭政院之批,懍切于心,交勉自强,其勉切實,何曰衰乎?益宜自勉矣。
己卯九月十一日午時,上御熙政堂。晝講入侍時,知事洪象漢,特進官元仁孫,參贊官金光國,侍讀官金鍾正,武臣行副護軍李鐽,檢討官元義孫,記事官邊得讓,記事官李一曾,記事官金載順,以次進伏。上讀中庸前受音右第二章。上番儒臣,讀新受音,自第六章止第九章。上繼讀訖。鍾正曰,舜以生知之姿,豈有擇淺近之言,而好問而好察邇言?蓋淺中有可取,近中有可擇,至有隱惡而揚善,此所以舜之爲聖也。以厚薄言之,厚中有過,薄中有不及,故必擇其大小厚薄,量度以取,則此爲執兩端用其中之道也。如是後,可謂擇之審而行之至,故求其大旨,則惟在於好問好察,執端用中矣。昨日箚子,亦有所奏,而伏望益勉其察邇之方焉。上曰,儒臣所奏甚嘉,當銘念,而近來所謂邇言,多出於傾軋之心,是何有擇其中也?鍾正曰,言之之道,異於古人,果或出於傾軋之心,而古亦有惡言,故有隱惡二字矣。言不必盡用其中,而若有挾雜之言,則一倂被罪,氣像愁沮,此非用中隱惡之意,故臣常區區伏悶矣。上曰,今則官師相規亦無之,予所悶也。鍾正曰,聖敎然矣,官師相規,亦目以讎嫌,故寧其取冤於小,不如取冤於大,畢竟譖謗出矣。以此有傾軋之言,而臣則知疎通相規之路,則少可益矣。上笑曰,此則儒臣之言太過矣。義孫曰,此冊累次進講,別無文義之可達,而近日連有雷災,昨下綸音,臣亦伏見,不勝感歎。惟願君臣上下,益加交勉,以思消弭之方,臣所區區也。上曰,所奏是矣,不在於他,而在於一人矣。義孫曰,不以文而以實,伏望體念焉。上掩卷。儒臣先退。上命特進官進伏,讀昨夜御製籌司綸音。上顧象漢曰,卿亦備堂,而此御製下後,卿等亦必有愧於隷儓下賤矣。仁孫讀至乃祖乃父之句。上曰,見此句而猶不垂涕,則亦難矣。予自聽政後,雖憊臥必起者,爲民之心有之,故所謂三對三講爲之,而予旣如此,卿等亦入來,道理當然,若使予當之,則君上如此之時,必不如卿等矣。象漢曰,此皆群下之罪,而進不進單,關由於我之句,還收伏望。上笑曰,卿則素勤,故知是以奏矣。仁孫讀奏訖。上曰,此亦浮文,有何效也?象漢曰,此後必有效矣。上曰,予皆見之矣。上曰,卿纔從北道來,農事,何如?象漢曰,北關則豐登,南關則自八月,陰雨連霔,未免慘凶,而停捧令下矣。今則民庶安矣。象漢曰,七陵表石,皆築墻繞之,設小箭門,以通出入,而獨純陵,則繞墻不設門,揷箭窓於墻間,使不得開閉出入,不可不依他陵例設門,故敢達。上曰,依爲之。出擧條象漢曰,德安陵舊碑,因其時道臣李鼎輔狀啓,設碑閣,而卽今八陵表石,只以短墻繞之而無閣,敢此仰達。上曰,舊碑旣建閣,則旣聞之後,何可已乎?務令體小,從容爲之,可也。象漢曰,待明春爲之,似好矣。上曰,依爲之。出擧條象漢曰,濬源殿洞口植木障蔽事,乙亥夏,右相以禮判奉審後筵稟,發關申飭矣。臣於今番往見,則五年之間,全無所種,事甚未安,自翌年春,至今年春,道臣及地方官,宜有警飭之道矣。上曰,當該地方官,令該府處之,前後道臣,從重推考。出擧條象漢曰,先朝御製萬歲橋詩,樂民樓宜揭,而壬寅年間,本州士民輩,刻揭於鄕校,恐不當如此,竝與昨年御製,同爲揭板於樂民樓,似合事宜,故敢達。上曰,依爲之。使徐命膺寫洪武定韻體,精書下送,令道臣鐫揭。出擧條象漢曰,濬源殿參奉準數後,遷轉京陵參奉,其代,以八陵參奉中,計其久勤,備三望送吏曹,八陵參奉之代,以南北關生進,或幼學中,監司,繡衣褒薦人差出事,戊午年筵敎,定式擧行矣。近年以來,濬源殿參奉,準朔已久之人,銓曹全不調遷,八陵參奉有闕之代,本道亦以白徒差出,北關有生進四人,而不得與焉,群情頗抑鬱,故敢達矣。上曰,此等命令,不行若此,其涉寒心,申飭銓曹。今都目調用,生進調用,旣有定式,而白徒差定,亦涉寒心,前後道臣,從重推考。出擧條象漢曰,北關人,頗有抑鬱之情,俄已略陳矣。武士輩,有來見者,而其中咸興人金象鼎,曾入抄上禁軍登第,以科前上護軍,陞折衝經僉使,五考五上,作散稍久,弓馬見稱,身手亦好,而空老關外,宜乎稱冤。定平出身吳宇天,傍近皆稱壯士,能擧十七斗沙於臣之目前,故敢此仰達。上曰,分付兵曹調用。出擧條象漢曰,臣過鐵原,則前府使崔日衝,率去其妻孥,渠旣作故,公債亦多,無返葬之道,事甚矜惻,故仰達矣。上曰,爲人可惜矣。卽命書傳敎曰,鐵原府使崔一衡,以北道武士,將用於閫任。今聞作故於任所云,聞甚嗟惜,又聞不能償債,妻孥尙在於本府云,尤涉可矜,分付惠廳,未下者準數上下,返葬時給駕牛,葬需令道臣從厚題給。其子溪,令銓曹待闋服,卽爲調用,而閫帥雖未及爲,其所待之,只有一間而作故,於調用,一依曾經閫帥之子調用。象漢曰,臣踰鐵原嶺,則百姓以府使之欲來,擁訴於臣。臣及到館,本倅來見,臣問以何事欲去云,則答以聖上軫老,至撥承宣之望,則衰老之人,當此百里之任,有所惶悚,故欲遞歸云矣。上曰,果拔之乎?此非可拔之人,筋力則雖同副,足可行也。年限在何時乎?象漢曰,六十六歲,故年限尙餘數年矣。上曰,爲人太實,比右相尤實矣。如此之人拔之,則果無入侍之事矣。仍命書傳敎曰,今聞重臣所奏,乃知鐵原民人之請留府使,又問曲折,則其涉過矣。令道臣嚴飭察任,此人筋力猶强,其何拔望?此後承宣之望,其令銓曹,年限前依例檢擬。象漢曰,咸興中軍,摠領一道軍政,且管治盜,爲任之重,如關西中軍,而時任中軍申光宅,老悖不能事事,固已可悶,而臣以武士等事,有所分付,而漫不知頭緖,終不能擧行,不可置之,卽爲汰去,令兵曹極擇可合人,以送,何如?上曰,依爲之。出擧條象漢曰,數十年前,咸興營府,出十餘萬兩錢及百二十同木布,給債民間,以什三利,年年捧用,爲民巨弊,害及隣族故。故判書尹得載,爲監司時,蕩減捧徵無處者五千餘兩錢及十餘同木,而其餘未捧者,以田畓典當,逐年計捧賭地。本府,則卽今判官沈廷最,沒數蕩減,而營債之典當田畓者,尙多未償,民不支堪,七年所納,幾準本數云。其在恤民之道,宜有處分,故敢達。上曰,所謂什三,其涉寒心,一竝蕩減。出擧條象漢曰,定平府進上靑魚·連松魚等物,非土産,皆以民大同貿取,頗有弊端。故丙寅年故左相宋寅明,自義陵修改還歸,陳達筵中,以所産邑分定事,定奪知委矣。行之不過數年,旋卽變改,如是而朝令何以行?民弊何以祛乎?一依大臣所達擧行,似合事宜,故敢達。上曰,依爲之。出擧條象漢曰,安邊人姜渭敬,丁丑年國恤時,民間所納祭需錢數百兩,渠自備以納,不煩收斂於邑民。年前凶荒時,本府世淸·永春·上道三社飢民,自願獨當私賑,其他濟活流丐,焚却債劵亦多。故民人輩,處處成群擁馬,冀其一番仰達天聽,蓋聞此人貲饒而尙義矣。民情如此,故敢達。上曰,果若所奏,其涉嘉之。令道臣更爲査問狀聞後,承旨入侍以奏。出擧條象漢曰,八陵遠在關外,奉審等節,專委於道臣矣。凡事若無朝家之察飭,則春秋巡審之際,其所擧行,恐不無循例而已之患,故敢此仰達。上曰,以此推之,疎虞可知,其涉寒心,嚴飭道臣。出擧條象漢曰,臣奉審咸興本宮,則凡百,十分潔精,一塵不動矣。細聞物情,則祭享之時,別差李之成,齋沐致誠,異於他人,凡事無不躬自爲之,見者皆感歎云。此等之人能如此,誠可尙,故旣有所聞,敢此仰達。上曰,聞甚可尙,分付內需司,雖報爪,加年仍任。出擧條象漢曰,義陵望燎石三面築墻,此是各陵所無也。待節祀兼告撤毁,何如?上曰,卽令撤毁,可也。出擧條象漢曰,德源府湧珠里,卽翼祖大王誕降舊基也。五百年指點相傳矣。自黑石里立碑以後,愚氓認以等閑之地,乃敢作舍入處云。事當禁斷,而當初許入之守令,不可無責矣。上曰,禁之,當該地方官,令該府處之。出擧條象漢曰,各陵圖形,旣已睿覽矣。依二去己未年例,圖出兩件,一則留置本曹,一則送置本陵,何如?上曰,依爲之。出擧條象漢曰,王世孫生辰日,百官陳賀,載於續五禮儀補編矣。今月二十三日,卽王世孫生辰日也。將草記擧行,而此是冊封後初,故敢此仰稟。上曰,冠禮前權停,而草記亦置之。出擧條上命書傳敎曰,中旬次對,進定於明日。上曰,右承旨李泰和,入來則留院。出榻敎諸臣以次退出。
上在昌德宮。常參以代理停,經筵停。
金光國達曰,明日動駕相値,常參頉稟。令曰,知道。
兪漢蕭達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。又達曰,戶曹判書李益輔,連日違召,尙不出肅,事甚未安,卽爲牌招察任,何如?令曰,依。令于金光國曰,承旨持公事入對,召對同爲之。傳于洪良漢曰,下敎之後,單子懸註者多,極爲駭然,盡爲來會後更稟。
洪良漢,以備邊司言啓曰,本司堂上懸頉中,前判尹李昌壽,時無職名,令該曹卽爲口傳付軍職,以爲進參次對之地,何如?傳曰,允。以寶劍望筒,傳于洪良漢曰,以有頉〈之〉代,新除人爲之。以承傳色,下敎本院曰,噫,暮年自强,其效愈邈,元輔逡巡郊外。昔之柳綽,慷慨以請,特爲加資,而今日耳目,旣開進身之途,百計以免,自京大夫,下至百隷,日益解弛,心腹之諭幾下,猶視尋常。今日備局之單,意謂前日撕捱之人,其皆進矣,猶有懸註,昨已諭,心不可欺,況欺彼蒼,更命齊會,亦涉苟且,次對置之,此後復遵丁酉故事,只行元良。噫,今日其雖僅齊,後必若此,身爲世臣,輔我暮政,豈忍泛看?備堂中李益炡·趙雲逵,猶有可恕之端,李益炡常日可矣,今日不可,趙雲逵例兼以進,其何弗爲?其外未謝者,昨已命,朝何不謝?今日懸註稱頉諸堂,一體禁推,使今日搢紳,少知國有君。又以承傳色,口傳下敎曰,今日禁推備堂在外者外,無論未肅拜與否,懸註者,勿以徽旨擧行,竝捧傳旨。又以承傳色,口傳下敎于賓廳曰,諸臣處分,已下敎于政院,而向者右相不先飭,而亦過爲之矣。予則再次下敎矣。心雖欺,彼蒼可欺乎?湊合苟且之次對爲之,豈可南面乎?其皆退去,決不爲矣,亟寢次對。
蔡濟恭啓曰,諸承旨有稟達事,來詣請對矣。又啓曰,副提學趙明鼎,副校理金鍾正,修撰沈履之,來詣請對矣。又啓曰,副校理鄭晩淳,副修撰元義孫,來詣請對矣。
李泰和啓曰,大臣今方入城,臣則以留院,先爲入來之意,敢啓。傳曰,知道。
賓廳口傳啓曰,伏承聖敎,辭旨至嚴,臣等不勝萬萬震惶。今此備堂之不爲齊會,莫非臣等不能董飭之罪,臣等方惶懍俟譴之不暇,而有不可不急時仰達者,暫許入侍,千萬伏望,惶恐敢啓。以承傳色,口傳下敎,答政院·玉堂曰,心在明日動駕與行禮,勿爲困我,政院儒臣竝退去。又答賓廳曰,次對進定而如此,如比而國事何可爲乎?日氣如此,故心憧憧,其退去。又以承傳色,口傳下敎曰,中官吳俊謙·朴鳳興,慢蹇特甚,令該府處之。
蔡濟恭等,口傳再啓曰,臣等伏見俄下備忘,不勝驚惶,相率求對矣。卽伏承退去之敎,而備忘中此後以下十二字,未蒙還收之前,聖敎雖如此。臣等決不可退去,冒萬死更爲請對矣。
賓廳口傳再啓曰,臣等震惶之極,他未暇計,敢請入侍,及承下答,未蒙允許,反以退去爲敎,此尤臣等無狀,不能仰格之罪,益不勝萬萬悚懍。今此下政院及賓廳之敎,實非臣等所敢承聞者,臣等宜卽走伏金吾,恭俟鈇鉞,而急於仰達所懷,未卽自處,此又臣等之罪也。今復求對,極知其萬萬不敢,而臣等所欲陳達之事,有不容遲待者,敢又仰請,伏乞暫許入侍,惶恐敢啓。以承傳色,口傳下敎,答政院·玉堂曰,予豈倦而然哉?心有所執,其止之。答賓廳曰,昨日下敎之時,豈不知如此乎?代理今幾年乎?予則欲遵丁酉故事,而依前例爲之,其止之。
蔡濟恭等,口傳三啓曰,聖敎至此,臣等雖不敢更爲求對,而備忘中,此後以下十二字,決不可奉承頒布,亟賜收還,千萬伏望。以承傳色,口傳答曰,已下敎於大臣矣。此豈加於代理之擧而如此乎?聽聞有駭,其退去。以玉堂箚子,傳于蔡濟恭曰,職在儒臣,此等事,不知糾正而爲此乎?其箚給之。
蔡濟恭等,口傳四啓曰,聖敎之下,累次煩瀆,極知死罪,而臣等之仰請收還者,只是備忘中十二字而已,未蒙允許之前,臣等雖死,決不敢退去,惶恐敢啓。以承傳色,口傳答曰,其已下敎于大臣·政院,儒臣其退去。
蔡濟恭等,口傳五啓曰,下敎荐嚴,臣等實不勝惶懍震剝,而未蒙還收之前,臣等有死而已,不敢退去,惶恐敢啓。
兪漢蕭啓曰,卽者議政府錄事來言,左議政申晩,右議政李,洊承不敢承之嚴敎,求對而又未蒙許,不勝萬萬悚懍,走伏金吾門外,恭竢鈇鉞之誅,仍納命召,何以爲之?敢稟。又啓曰,卽者義禁府都事來言,左議政申晩,右議政李,今方待命於金吾門外云,係是大臣去就,敢啓。傳曰,勿待命。又達曰,卽者義禁府都事來言,左議政申晩,右議政李,今方待命於金吾門外,係是大臣去就,敢達。令曰,知道。以來納命召啓辭,傳于兪漢蕭曰,有下敎事,左右相入來,命召使入直注書傳授。
蔡濟恭啓曰,左議政申晩,右議政李,依下敎來詣閤外矣。傳曰,入侍。
兪漢蕭啓曰,明日動駕時,本兵多有擧行之事,而兵曹判書趙雲逵,旣已放送,卽爲牌招,傳授命召,何如?傳曰,允。傳于李永暉曰,戶判曠任已久,前單入之。傳于金光國曰,咸興·永興位版無櫝云,故今日次對,欲爲下敎,次對無謂,旣問之後,何敢事已久矣,而一刻放忽焉?令禮曹下送卞爾珍,令道臣看役,善爲製櫝奉安事,卽爲分付,只分付儀曹。
洪良漢,以內乘,以一二提調意言啓曰,本寺正,例爲進輿差備,而正朴相喆,今方受由在外矣。明日毓祥宮動駕時,莫重差備,不可不備員,正朴相喆,今姑改差,其代,令該曹口傳差出,何如?傳曰,允。
吏曹口傳政事,司直李昌壽單付,以鄭光漢爲司僕正。
行副提學趙明鼎,副校理金鍾正·鄭晩淳,修撰沈履之等箚曰,伏以,臣等伏見下政院之敎,不勝驚惶憂迫,乃敢章皇求對,欲效匡救之忱,而旣不允許,又令退去,臣等聚首悶鬱,方寸益激,不得不略控短箚,仰瀆聖聽焉。嗚呼,殿下以倦勤之齡,復三對之規者,亶出於奮厲自强之意,是爲國事也,非爲群下也。況於災異荐疊,庶事叢脞之餘,益加警惕,渙發綸音,以爲飭勵群工,講究消弭之策者,聖意甚盛,諸備堂之不能齊進,誠有其罪,則董責譴罰,何所不可,而今忽因此,而過加激惱,欲罷賓對之例,豈不有乖於大聖人物來順應之道耶?嗚呼,天災屢警,民憂方棘,雖使聖心冞奮,三接愈勤,猶恐不足以挽回世道,修明庶政,況因諸臣之罪,而反沮大有爲之志,至下不敢聞之敎,國體之虧損,紀綱之解弛,尤豈有一分可恃者哉?嗚呼,以殿下之明聖,念今日之國事,其何忍發此敎也?擧朝之憂遑,群情之愁沮,猶是餘事,而其於宗國何哉?生民何哉?動駕在明,聖慕方深,臣等非不知瀆擾之爲萬萬惶悚,而義急激還,未暇緩聲,伏願亟加三思,收還傳敎焉。取進止。批答見上
行副提學趙明鼎,副校理金鍾正·鄭晩淳,修撰金華鎭·沈履之等箚曰,伏以,傳敎之下,憂迫罔措,冒上短箚,或冀有反汗之命。及承下敎,以臣等之不能糾正,責諭甚嚴,原箚仍命還給,臣等惶隕震越,覓死不得。噫,飭敎之下,備堂之不得齊進,是備堂之罪也。備堂有失,而臣等不能糾正,是臣等之罪也。無論備堂與臣等,惟當以其罪,罪之而已,何爲而過自損抑,至有此萬萬非常之擧哉?臣明鼎,頃於初旬講筵,因聖上退托之敎,有所陳勉,則玉音溫淳,深示嘉納之意。又於翌日夜對,以事應旣已,我則如故八字,仰備對證之劑,則聖上以物來順應之義,俯賜開納,採蕘之盛,臣實中心感歎,迄今不能忘,曾未幾何?又有此過中之敎,而執之冞固,拒之冞牢,殊無虛受之量,反有頻復之咎,此豈大聖人知之未嘗復行之義哉?經筵所講,是一部中庸,臣等之所期望者,正在於中和位育之極工,而殿下之不能受用如此,臣等重爲之慨惜也。臣等陳箚,而未蒙一字之批,方在待勘之中,宜不敢以經幄自處。更有論說,而今日之事,不得請則不敢退,玆敢擺脫常規,冒死伸喙。伏願殿下,穆然深思,淵然遠覽,亟寢朝下傳敎,以光聖德,重勘臣等不職之罪,以勵頹綱焉。取進止。批答見筵說
己卯九月十二日辰時,王世子座德成閤。承旨持公事入對時,右副承旨兪漢蕭,記事官邊得讓,記事官鄭晩淳,記事官洪鳳咸,以次進伏。漢蕭曰,此江原監司沈鏽狀啓,而金化縣監兼任狼川縣監金相肅,牒呈罪人醉梅,可信人處,保受狀達也。踏達字。以次退出。
九月十二日二更,上御養心閤。左右相入侍時,左議政申晩,右議政李,行都承旨蔡濟恭,記事官朴相老·李一曾·金載順,以次進伏訖。晩曰,日間風寒,聖體調攝,若何?上曰,一樣。晩曰,寢睡·水刺諸節,亦何如?上曰,安寢善食。晩曰,湯劑進御乎?上曰,如是勞攘,故不善進矣。晩曰,臣等庸劣,不能董飭,致有非常之嚴敎,惶恐萬萬。上曰,有何嚴敎,莫非予力不能,才不能,德不能之所致,不然,治道豈止於斯乎?收藏之月,雷電又作,天心譴告,若耳提面命,曷勝懍惕?三講三對,此非節目間事,而予乃行之,雖已復講復對,而國事少無其效。紀綱陵夷,恬憘成習,朝無濟濟之美,國有澟澟之勢,綸音再下,而無一分感動之人,故毋寧復遵丁酉故事之爲愈也,此非嚴敎也,非辭氣也。大臣胥命,亦可謂倒置。無曰今日下敎收還,寧曰前日綸音收還,可也。今日雖苟且會合,明日必如是,再明日亦如是,則徒傷國體,宜收三對,可也。李益炡則一提調,未行公之前,其所撕捱,猶可成說,而今日則當入來,趙雲逵則本來情勢,猶可成說,而今日則當入來,朝者,欲拔此二人,而亦涉荀簡。故果一體下敎,而閔百祥則擔當國事之人也,亦應入來,而懸註則必有實故也。李昌壽則解職後,卽當草記付軍職,事理當然,而昨旣不爲,今日乃請,此卿等之咎也。如李益輔·徐志修,則何故而不肅謝?何故而待特敎?此人則非矣。晩曰,臣等旣承嚴敎,敢請收還而不得,又請求對而不得,門限已迫,故走伏金吾,恭俟鈇鉞,忽承入侍之命。蒼黃入來,而今不必多言仰陳,惟冀嚴敎之收還,而綸音再下之後,群下一任怠慢,皆臣之罪,而今日備堂十七人,來詣賓廳,不爲不多,而如閔百祥·金致仁,則家有實故,身旣犯染,故不得入闕。如李益炡,情勢之外,實病甚重,乘轎來禁府待罪,病狀如此,不得入闕。如趙雲逵,雖有自來情勢,朝承飭敎,果卽入來。如徐志修,方帶諭善,未及肅謝,故不得入來矣。上曰,趙雲逵之入來是矣。徐志修·李益輔,何不肅拜,何不入來?此二人獨不見綸音乎?晩曰,特敎之後,李益輔·徐志修,亦相繼入來矣。群下有罪,則擧而罪之,何所不可,而每下非常之敎,臣竊爲殿下慨然也。上曰,卿等每言明日當賀予,而今日何爲而困予?許多備堂,一時禁推,亦可見衰世事也。卿宰雖有罪,其於傷紀綱虧國體,非細故也。何不一心奉公?至使辭氣過中也,予亦爲卿等慨惜矣。譬如私家子弟,有屈强不入範圍者,則始乃恐動,然後或有感服,此於私家旣不可,而況道千乘之國乎?收還之後,又必蕩然無忌憚矣。卽命濟恭書曰,噫,復三講之意已下敎,此專由於追慕,而至於次對,代理之後,非徒丁酉故事,國朝古例班班,旣不追慕,其何復也,而勉循其請,亦爲國之苦心也,三對雖復,恬愒尤甚。噫,望七其君,苦心復對,則視若尋常,抑何意也?因仁愛之示警,竭心曲而綸音,而感動漠然,因循若前,昨日綸音中,不爲苟且之君六字,今日下敎中,元良次對,一遵丁酉等十二字之敎,蓋相表裏之語也。旣知請寢之義,則何不體敷心之綸音?若此之故,聽聞想必爲駭,此非鎭世道之意。因此相臣,連爲求對,近密玉署,竟夕守閤,擧措尤極殊常,其方商量,相臣胥命,其亦意外。予雖衰耗,奚動於此,而追憶壬申臘冬十四日,勉承慈敎之事,又憶翌日奏我慈聖之語,愴懷冞切。觀其擧措,止泊無期,其將竝與元良引對,而莫知何日行焉。且今不下敎,只稱十二字,中外疑惑,不可不慮,强允入侍大臣,承宣之請,而人君處分,亦不可糢糊。今日下敎中亦諭,專由乎二人無義未肅拜而然,事雖駭然,八重宰之就理王府,不可使聞於隣國。李益輔·徐志修之無端以未肅拜懸註,其涉寒心,罷職放送,其餘六人,洪啓禧旣行公於內局,一時强忍,其何難也?申思建之一向撕捱已過矣,而綸音之下,何不一動?其在國體,決不可一時申飭而分揀,竝越俸三等放送。李益炡·趙雲逵,處分時已下敎,而亦不可循例例放,越俸一等放送。閔百祥·金致仁,予意此兩人,決非無端懸註,而不問之前,其難差等,況今日懸註,不可無飭,故一體下敎。今聞大臣所奏,果非無端,竝分揀放送。再昨日綸音中,決不爲苟且之君七字,今日下敎中,豈可南面四字?此後復遵丁酉故事,只行元良十二字,竝刪去。出傳敎又命書玉堂初箚批答曰,此乃古例,何駭聽聞。又命書再箚批答曰,相臣入侍時,已下敎矣。晩曰,徐志修之不卽入來,聞有委折。蓋其向來,以未肅拜解見任時,只解本職,其兼帶經筵諭善,亦是肅拜之職,而不爲竝解。到今出肅,事涉未安,終至於懸頉云矣。曰,如是陳達,雖涉分疏,而聞其意則以爲,旣參講席之後,又行相見禮,則去就未安,故如是云矣。上曰,今聞所奏,尤涉駭然,不感動於綸音,何敢自重乎?不可罷職而止,罷職不敍。出擧條晩曰,爲國事收還嚴敎,誠爲萬幸,而再明日臣等當齊會入來矣。上曰,任意爲之。上曰,今此下敎,諸臣不爲撕捱,道理當然也。曰,內局提調閔百祥,家有實故,有難行公云矣。上命書曰,閔百祥內局之任許遞,其代,行司直洪啓禧除授。出傳敎上曰,谷山府使,令該曹口傳擇差,下批後卽爲辭朝。出榻敎諸臣遂退出。
上在昌德宮。常參以代理停,經筵停。
午時雷動,自初昏至一更電光,二更·三更雷動電光,三更雨雹電光。
大殿誕日,大殿,政院·玉堂·朝廷二品以上·六曹堂上單子問安。答曰,知道。
中宮殿,政院·玉堂·朝廷二品以上·六曹堂上口傳問安。答曰,知道。世子宮·嬪宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。大駕歷臨景福宮舊基時,王世子遣宮官問安。答曰,知道。王世孫遣講官問安。答曰,知道。大駕詣毓祥宮後,王世子遣宮官問安。答曰,知道。王世孫遣講官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
金光國達曰,明日常參取稟。令曰,停。又達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。以承傳色,口傳下敎曰,今年定都漢陽之八年,今日動駕,乃是料外,追慕之心一倍,歷路欲奉審舊闕景福宮,光化門作路,當由神武門,以此分付漢城府。
李泰和,以備邊司言啓曰,度支重務,不容暫曠,年分比摠,一時爲急,新除授戶曹判書洪啓禧,令政院卽爲牌招察任,何如?傳曰,允。又以宗簿寺官員,以提調意。言達曰,慶尙道太白山璿源閣修改事,本寺郞廳朴通源發遣矣。以驛馬濫把事,京畿監司金相福狀達據,旣有拿來之令,以他郞廳,更爲給馬下送,斯速修改之意,敢達。令曰,知道。傳于李泰和曰,新除授戶曹判書洪啓禧,以藥房提調,當爲隨駕,卽爲牌招。
李永暉啓曰,戶曹判書洪啓禧牌不進,推考傳旨今方捧入,而特敎牌招之下,不卽承膺,如是違牌,事極未安,更卽牌招,何如?傳曰,允。
吏曹口傳政事,以李彦衡爲谷山府使,前望,以洪啓禧爲戶曹判書。
判府事李天輔箚曰,伏以,臣一病支離,尸居餘,不復有生人之事。今日大朝誕辰動駕,百僚奔走,而臣獨偃伏在床,虧分闕禮,惟願速死,國有常憲,豈可一向曲貸,益積其罪戾乎?伏乞离明,亟令攸司,重勘臣罪,以肅朝綱焉。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
領議政金尙魯箚曰,伏以,臣於大朝殿下前後恩諭之下,不敢久淹鄕廬,不遑自恤賤疾,昨纔擔舁入城,而忍痛撼頓,症形一倍越添,無復有生人事,誕辰起居之班,淸鑾陪扈之列,竝未進參,情虧禮廢,臣誠死罪。見今收聲之節,災異荐作,大朝殿下,大加警惕,續降絲綸,對越上天之誠,勅勵群工之意,藹然於十行之間,而如臣,無狀,叨冒非據,曾無一半箇仰贊聖治者,近又疾病濱死,僵臥床簀,玆中書一席,久作曠瘝之地,有相如此,其可以行實政,而答天譴乎哉?伏乞离明,亟賜威罰,以幸國事,是臣所顒俟也。答曰,覽書具悉卿懇。卿恙尙今未瘳心用慮念,以疾未參,於卿其何所傷?聖上前後恩諭,亶出尋常,卿豈不感動乎?況今災異荐疊,方切懍惕之中,卿以職在元輔,尤豈不幡然造朝乎?卿須體聖上慇懃之盛意,顧小子日夕佇企之望,勿復固辭,亦勿引咎,量之少減,卽速造朝,弘濟時艱。仍令曰,史官往諭。
己卯九月十三日午時,上詣毓祥宮。擧動入侍時,行都承旨蔡濟恭,左承旨李永暉,左副承旨金光國,右副承旨兪漢蕭,同副承旨洪良漢,記事官邊得讓·朴相老·李一曾·金載順,以次陪從。上具衮龍袍·翼善冠,乘步輿出仁和門,由仁政殿出仁政門外,降輿乘輦。藥房都提調李曰,夜來,聖體若何?上曰,一樣。上進發出敦化門詣光化門,入詣勤政殿·思政殿舊墓,降輦步過訖,乘輦出神武門詣毓祥宮,降輦乘輿以入。上命濟恭書曰,回駕時,當於勤政殿舊基殿座,隨駕中文武二品以上,其具來待。出傳敎上還出乘輿時。上曰,侍衛百官軍兵雨具。出駕敎上曰,兵曹判書趙雲逵落後。出駕敎上曰,文武二品以上,明日明政殿來待。出駕敎上曰,明日明政殿二品以上來待,置之。出駕敎上降輿乘輦,由神武門,出光化門進發,入敦化門,詣仁政門,降輦乘輿時。良漢曰,小民之駕前上言,事甚驚駭,當該禁喧兵郞及該府都事,不能檢察,致此闌入,所當論罪,而本院請推之外,他無可施之罰,何以爲之乎?上曰,令該府處之。濟恭曰,當部官員,亦當一體勘處矣。上曰,依爲之。濟恭曰,京兆堂上,亦有不能檢飭之失,從重推考,何如?上曰,依爲之。良漢曰,上言人,則卽令下該曹科治,何如?上曰,依爲之。出擧條上入仁政門,由仁政殿詣仁和門,還入大內。諸臣遂退出。
上在昌德宮。常參以代理停,經筵停。
藥房都提調李,副提調蔡濟恭啓曰,昨日動駕展禮,侵夜還宮,勞動之餘,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。中宮殿,藥房口傳問安。答曰,知道。
兪漢蕭,以都摠府言啓曰,今日入直軍兵等,中日習射,徽寧殿望祭親行齋戒相値,不得爲之意,敢啓。傳曰,知道。
洪良漢啓曰,卽者備邊司郞廳來言,大臣·備局堂上,依昨筵稟來會矣。傳曰,大臣以下詣閤。傳于洪良漢曰,今日次對,宜無不參者,而戶判及李益炡懸頉,戶判待下批牌招,使之入來,李益炡下敎之後,撕捱亦過矣。使之斯速入來,同爲入參,齊到後更稟。傳于李泰和曰,今夜徽寧殿當親行,正時前二刻,當詣明政殿後,小頃自建福門入行禮,侍衛只入直擧行,禁軍置之,受香祭文,置于香室,此後用之,前製祭文,正時前承旨傳香。
蔡濟恭啓曰,明日徽寧殿親祭時,何承旨留院乎?敢稟。傳曰,同副承旨。令于兪漢蕭曰,方此懍惕中,大朝旣下減膳之敎,自今日爲始,一體減膳十日。傳于兪漢蕭曰,承旨入侍。又傳于兪漢蕭曰,承旨入侍。
洪良漢達曰,明日親祭正日,常參頉稟。令曰,知道。又達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢敢。令曰,知道。又達曰,今日所當持公事入對,而時無公事,頉稟。令曰,知道。又啓曰,卽者修撰沈履之,以其親病,陳書徑出,原書纔已捧入,而所當直捧禁推徽旨,而此與無端徑出有異,推考警責,何如?傳曰,允。
本院達曰,人事失於下,而天乃出災異而警告之者,此理甚明矣。臣等之以是陳戒,固已屢矣。邸下之以是責躬,亦已切矣。今天之動威,愈往而愈甚,此殆臣等陳戒,應文而已。邸下責躬,亦不以實,故不惟不能感天,乃反益天之怒,可不懼哉,可不懼哉?噫,天人之際,甚可畏也。凡吾日間所用之事,人未必見,而天必監焉。凡吾方寸所萌之念,人不得知,而天必臨焉。今邸下日間所爲之事,方寸所萌之念,固非臣等所敢見知,而天已監臨矣。噫,凡吾一毫虛僞不誠之事,皆屬自欺欺人,而彼監臨之天,則終不可欺也,可不懼哉,可不懼哉?噫,善惡休咎之徵,災祥禍福之應,在凡人匹庶,亦有不可誣之理,故能知不自欺者,皆畏天自修者也。況我邸下,上承大朝付畀之重,下膺臣民愛戴之望,億萬年無彊之托,擔着於邸下身上,則其所以畏天自修者,當何如也?今於臣僚之陳戒也,無論緊漫,一例答之以猛省銘心,是邸下固知虛受之爲美德矣。若初無眞箇猛省銘心之事,而徒取虛受之名,則是乃上所云自欺欺人欺天也。始雖眞有猛省銘心之意,而遂不免因循遷就而無其實,則是亦終歸於自欺欺人欺天也,可不懼哉,可不懼哉?今夫一日兩筵,一月三對,亦或有作輟間斷之歎,則固已不誠,而雖不至作輟間斷之時,亦不過略綽講讀,循例擧行,實無上下交修誠心求助之美,則是亦徒有書筵賓對之名而已。此是就著於外者言之,而上所陳邸下日間所爲,方寸所萌,人不見知,天所監臨之際,苟不能勇加着力,則竊恐終歸於自欺欺人之科,尙何望天心之底豫乎?儻邸下省察於方寸纔萌之際,點檢於日用常行之間,則發諸中者,自無非僻之干,而發於外者,將有和順之美,豈不休哉,豈不休哉?伏願邸下,勿以臣等之言,視以應文,而深留睿念,以爲應天以實之圖,則億萬年無彊之休,自此而基矣,此實宗社臣民之幸也。臣等不勝憂愛之忱,更陳狂瞽之說,惟邸下懋哉懋哉,惶恐敢達。答曰,知道。兢惕之心,至今不已之際,尤切驚懍,憂愛陳勉,言深切實,余當益加猛省焉。
行副提學趙明鼎,副應敎李命植,校理洪趾海,副校理金鍾正·鄭晩淳,修撰金華鎭,沈履之等箚曰,伏以,災異之荐疊,莫近於近日,而昨夜轟燁之異,又何爲也?一之不足,至于再,再之不足,至于三,伏未知人事之失於下者,何如,而警告之見於上者若是也。噫,群陽剝盡,陰氣方盛,是月之雷,其爲災也,無異於冬月,今若究其致災之端,則豈無所召而然也。臣等頃以復卦中不遠復三字,微發其端,而猶有未盡,復此陳之。程子釋復之義曰先而後有復不失,則何復之有?臣等竊以爲邸下於視聽言動之際,事爲施措之間,或不無一念之差,一毫之失,則猶當翻然悔悟。推擴善端,喜怒之發,或有不得其正,則思所以中節,辭氣之間,或有不得其平,則思所以中度。纔知之未嘗不改,纔改之未嘗復行,然後方可謂之復,而遷善必也如雷之猛,改過必也如風之速,然後又可謂之不遠而復也。苟或不然,知而不能改,改而不能久,朝悔其失,暮而復然,則豈曰復云乎哉?又或悠悠泛泛,荏苒歲月,事過而改,未免有不及之悔,時久而遷,不能無難追之歎,則亦豈曰不遠乎哉。邸下於斯二者,反躬自省,則可知復之之道,而轉災爲祥之機,亶不外是矣。臣等職忝論思,目見荐災,義難終默,敢以不遠復之義,不憚煩複,而爲邸下陳之,惟邸下懋哉懋哉。取進止。答曰,覽箚具悉。兢惕之心,至今不已之際,尤切驚懍,憂愛陳勉,言深切實,余當益加猛省焉。
戶曹判書洪啓禧書曰,伏以,臣於月前,獲蒙恩暇,洩哀嬴博,伸情松楸,隨處洪私,祗自感祝。日昨大朝賓對之命,乃在綸音飭勵之餘,凡厥臣僚,孰不感奮,而臣則不幸,遭罹罔極,雖欲冒出,公議可畏,兼之疾病沈頓,無計蠢動。嚴敎之下,自知臣罪,而旋蒙恩宥,僅止薄勘,先咷後笑,感悚靡極。惟玆內局之任,亦豈不緊重,而與他職事有別,前此未敢辭,故侵曉仕進,仍詣候班矣。不意地部特除之命,忽下此際,臣狼狽跼蹐,退伏私次,繼以藥院隨駕,特召復降。以藥院則義在竭蹶,不容少遲,以本職則事關廉愧,決難遽進。臣於是,惶惑靡定,氷炭交中,竟不免進伏闕外,再違召旨。臣罪至此,益無所逃,嘗藥承候,是臣區區效勞之地,而祗緣官銜縻身,亦不能自盡微分,臣誠迫隘窮蹙,不知所以自措也。夫度支,爲一國財賦之所出入,而國計之盈〈縮〉民生之休戚係焉,固非如臣之疎黯迂拙,所可承當,而今臣之不敢膺命者,特以僇辱在身,欲全咫尺之守也。職事之可堪不可堪,在臣猶屬第二義,故不以不能之實,羅列悉陳,只以難進之義,仰溷崇聽。大夫士之辭受出處,蓋不但爲一人事,而關世道之汚隆,非小事也。伏願邸下,俯垂諒察,亟令鐫改臣新授職名,使臣得以低徊散秩,隨分效力,千萬幸甚。答曰,覽書具悉。藥院提擧,何等重也,而況日昨聖敎,極爲嚴正,又特除之下,其何敢如是?卿其勿辭,從速行公。
修撰沈履之書曰,伏以,臣老母,宿病沈篤,當寒尤劇,寒熱互作,嘔泄兼發。臣方在直,未卽省視,急報踵至,尤迫罔措,歸護是急,不暇他顧,惟願俯賜矜察,惟天地父母是恃。伏乞亟削臣見帶職名,俾申至懇,重勘臣徑情之辜,以肅朝綱焉。答曰,覽書具悉。爾其勿辭,救護母病焉。
己卯九月十四日辰時,上御崇文堂。大臣·備堂引見入侍時,左議政申晩,右議政李,行知中樞府事李益炡,行司直金聖應,判敦寧李昌誼,行司直李鼎輔·洪鳳漢,行戶曹判書洪啓禧,左參贊李喆輔,行禮曹判書洪象漢,行司直李昌壽,吏曹判書閔百祥,行司直吳彦儒·申晦,刑曹判書金尙翼,吏曹參判尹東度,摠戎使崔鎭海,御營大將鄭汝稷,禁衛大將具善復,副司直金善行,江華留守元景淳,戶曹參判金致仁,禮曹參判金陽澤,行副提學趙明鼎,右尹朴相德,同副承旨洪良漢,記事官朴相老,事變假注書許洉,記事官李一曾,記事官金載順,以次進伏訖。上曰,當該承傳色,越俸一等。出榻敎卽命良漢書曰,噫,懍猶在,日益乖常,轟燁之異,無異盛夏,又加雨雹。噫,再次綸音,其若孚感,奚至此乎?若究厥由,非寡躬而誰?頃者入侍,非徒已諭,大臣此時,何循常例?命元良侍坐,强召諸臣,而噫,若此不已,國必不振而後已,思之及此,何敢少弛飭躬?自今日減膳十日,只予擧行,而噫,仁愛示警,若是勤摯,今日大小臣工,何敢復循懈怠乎哉?出傳敎晩曰,傳敎中强召二字,卽與熙政堂一燭一審之意同焉,臣罪尤重矣。上曰,强字有何深意?晩曰,再昨酬應,昨又勞動,夜來雷動,聖體調攝,若何?上曰,此時何諭氣乎?天晴日朗,則予氣不藥而自愈矣。曰,搔痒之症,亦何如?上曰,今則無傷。晩·曰,去夜轟燁之異大作,與盛夏無異,天災如是,皆臣等之不能董率百僚,調和陰陽之致,乞斥臣等,改卜賢德焉。上曰,若誠且勤而爲國事,則可回將亡之世道,而目下國勢,澟澟有朝夕之憂,此曷故焉?昨日還宮時,欲於慶會舊基,召見卿等,使之目見遺墟古礎,則必感愴懲創,思古之勤政,變今之怠習也。彼重臣與戶判,懃懇勉出者,意欲除一病字也。領相亦欲召來,而恐致日晩未果焉。晩曰,若自上召之,則必入來矣。上曰,兼春秋往諭此意,與之偕來,今日之事,非爲簿書期會,蓋欲遇災警惕故,欲見卿耳。李一曾退出。晩曰,領相旣入城,早晩當造朝,而在外大臣兪領府事·趙判府事,亦宜此時召來矣。上曰,趙判府在京時已難致,況在春川乎?李領府事若在世,當此時,必不召自來。晩曰,此人向來有分數,近者則爲國。常曰以臣見之,可驗殿下建極之功效云者,可謂切實矣。今日則許多備堂,盡數入侍,而獨二人在外,如趙榮國所遭後,只承命於藥院,進參於親鞫,其他一切,不行公矣。上曰,此則太過,兵判昨日駕前奏事時,欲起還仆,傳笏記於承宣,故卽命落後,而此人年雖少,內外國事,勤勞多矣。仍命良漢書曰,兵判家,遣內醫看病。出傳敎晩曰,如尹汲,則連在江郊矣。上曰,距京遠乎?晩曰,不遠地矣。可用之人,如是空老,心甚可惜。向來薦望事,於渠實無干預之事云矣。上曰,大抵薦望,可謂不緊也。厥父癸巳年,御前通事時,見其爲人,誠美且佳,其子固不若厥父也。上曰,此人査滓,尙未點檢也。晩曰,小也,雖或有査滓,而今也則已無有矣。此人第進用之,何如?曰,査滓之敎,臣竊仰揣,殿下所指,似指尹汲小年時事也。向在乙巳年間,其時之心,臣亦不讓於尹汲,尹汲亦未必加於臣矣。上曰,其時則卿兄在耳,卿豈固如是乎?曰,臣則今當建極之後也。人情世態,隨時而變,月異歲不同,尹汲獨非今世之人乎?殿下試用之則可知矣。臣嘗以疑之一字,仰勉於殿下,聖明豈用疑字於群下耶?然而閑司之望亦靳點,臣愚妄意,殿下有疑字於尹汲故然耳。上曰,元良方侍坐,勿言疑字,此不可使元良聞之也。爲人君而有疑,則群下何以容其身乎?其害可勝言,予實無一疑字待臣下也,雖不洞見此人之心竅,而自然有現露處,然而爲人最美,決不爲悍惡事也。乃柔善之人而柔中有隘處,昨冬之夜,始見其考文時,則其心公平仁善,伊後悔前日所知者,未免太過也。曰,本來公平仁善之人,而殿下只以外面形迹間事視之,故失之易矣。上曰,語次之間,多見隘處。晩曰,此人則捨短取長,而第用之,何如?上曰,曾經吏議乎。曰,果經銓地,而熟於政格,多識古政格,無過此人,政注之際,灑然多可觀矣。上曰,當有思量。晩曰,消弭之策,下詢諸宰,以次陳達,好矣。上曰,依。李一曾入來進伏曰,臣承命往諭于領議政臣金尙魯則以爲,冒衾試炙,末由承命云矣。上命書曰,領相家,遣御醫看病。出傳敎明鼎進伏曰,昨夜轟燁之變,實今年所未有,臣心一則懍惕,一則多幸,何謂幸也?恬憘成習,而遇災後,警惕,聖心少弛,而遇災後警惕,以至修省奮發,則其事誠不少,第目下急先務,言路也,科弊也。殿下只見言路之弊,不見言路之效,故壅閉極矣。此弊不捄,何以爲國乎?顧今人心之浮囂,世道之壞敗,實由於科第之濫雜,此弊不祛,生民難支,何者?士夫家子弟,不讀一字書,不做一句文,借人之作,一登第以後,挾勢陞用,淸官美職,任意做去,人家無讀書聲久矣。此非細憂矣。上顧元良曰,多士豈皆不讀書?此言其弊也,汝勿盡信也。明鼎曰,向來別試講經,頗有其效,此亦無他,蓋有用情律之敎,故爲試官者,一切嚴飭矣。上顧元良曰,用情律之敎,爲一時飭敎,終是過中也,汝勿效此等事也。上曰,副學旣陳其弊,諸堂次次奏捄弊策也。益炡曰,稀其設,簡其數,選其試官,好矣。上曰,彼重臣,以太僕事,尙今撕捱,誠過矣。今日次對,必爲勉出,然後更不撕捱,故屢下飭敎,今果入來矣,晩曰,李益炡累次嚴敎之後,何敢更爲撕捱,而聞有實病,再昨乘轎往來金吾門外云矣。上曰,然乎?近來朝臣之有病云者,幾至於禮單之入,而有翌日入肅者,官職撕捱,輒稱鐵限在前云者,亦有不數日而出肅者,予何可信之乎?益炡曰,臣無他職任,惟以月三次對,獲瞻耿光,少伸犬馬之誠,如非疾病之萬分難强,則嚴敎之下,豈敢以情勢爲言乎?竊有區區所懷,敢此仰達。臣於年前,待罪禮官,適値國家之多事,不顧一身之勞若,夙夜奔走,竭盡心力。積瘁所祟之病,果發於經年之後,首尾四十日,出入死生,近幸少甦,而以臣至賤之身,未及篤老之年,勞瘁所傷,猶尙如此。則況我殿下,以至尊之體,春秋今至望七,而自丁丑以後,不念玉體之傷損,過自勤勞,至于今無少暇息。且以近日事言之,連日勞動,不憚其憊,不知不覺之中,必多受傷之節,臣民憂慮之忱,當復如何?竊覵殿下,凡於事爲,專不致愼,雖當祁寒盛暑,不計侵晨犯夜,必欲强而行之,每以奉先之事,爲拒塞群下之爭執,臣竊慨然。當其時,大小臣僚,莫不焦遑悶迫,而終不敢發一言仰陳,蓋上下情志不相孚而然也。天人一理,本無間焉,則天地之氣,亦何能孚感於上乎?今此天災之荐疊,未必不由於是矣。殿下何不念丙子九月藥院直宿之時乎?臣於伊時,以提調入侍于此堂,使鄭趾彦童便調進蘇合元,東宮侍側,焦遑罔措之狀。思之至今,骨顫心掉,其間已四載矣。聖算彌高,三年之制纔畢,聖體之受傷,必倍於前。今日熙熙萬事,毋過於保嗇聖躬,聖躬康寧,然後國事可做,廟謨可議。今此賓對,猶屬閒漫事,億兆臣民,日夜顒祝,惟在於吾王庶幾無疾病,則殿下雖欲自輕,於宗社之托。臣民之望何哉?上曰,此重臣,每以半宗臣自處,凡於朝議,不爲參涉。今日所奏誠切實,可謂骨鯁之言也。晩曰,其言切實,可見眷眷血誠矣。上曰,縷縷陳達,可見出於斷斷忠悃。益炡曰,縷縷陳達,極知惶恐,而特下一兪字,然後臣雖退塡丘壑,可無餘憾矣。上曰,言甚鯁直矣。切實之益,似涉文具,予當勿忘卿言,而當其奉先事,何敢顧予躬乎?上曰,諸臣少退。少退還入。聖應曰,李益炡所謂稀設簡選擇試官之說,好矣。昌誼曰,聖明在上,凡於弊瘼,勿論巨細,漸就釐革,而獨於科弊,今日痼弊。人皆曰一變通,斷不可已,而卒次之間,未思善策,俯詢諸宰,從長變通,好矣。鼎輔曰,古語曰宰相須用讀書人,取人專係於科甲,臣意大比科外,稀設簡取,遵守古法,好矣。啓禧曰,臣於科弊,有所論列。名之曰,私議,以式年科外,他科一切革罷,取明經三十人,製述六十人,合爲九十人,以三年一設爲言矣。上曰,今見卿,尤思卿子矣。又有代立者,而向於北評事時,又思卿子,於心愴感,監劑事重,提調先退。啓禧退出。鳳漢曰,正欲變通,豈無善策?講經有效,亦依此法,有所闊狹,而第又稀設簡取,爲先務矣。喆輔曰,取人之本在試官,試官中,公心善文者擇定,則少捄此弊矣。象漢曰,古者銓地用人,自有等分,無文學則必塞淸職,臣意何必變通科制,不如嚴立銓法矣。昌壽曰,科甲之貴,方謂科甲,而近來科甲之不貴極矣。欲貴之道,莫如稀設簡取而已。百祥曰,物極則變,理之常也。臣弟百興,常時不讀書,今番講經,始讀商書上經,謂臣有效云。以此可知講經之效,而第又稀設簡取之說,亦好矣。彦儒曰,人有偏才,文有各體能於此者,不能於彼,故文宰爲武所試官,防奸不如武臣。臣意必擇試官中遍長各體文之人,使之各考各體之文則好矣。上曰,雖使之各考各文,張三作文,李四參榜之弊,亦何能禁乎?晦曰,臣意十年一設科,爲捄弊之策,而講與製竝試之,何如?尙翼曰,稀設簡取擇試官之說儘好,而勿出雜題,可得善文矣。東度曰,科法欲嚴,必也選之又選,試之又試,期於極精,好矣。鎭海曰,文宰已達,武臣何敢議也?善復曰,諸臣所達,儘好矣。汝稷曰,科場重事,臣何敢與議乎?善行曰,面試不行,倖第終難防矣。景淳曰,講規,通一經以上爲定式,而稍降講規,兼試製述而後,選之則好矣。此乃臣外高祖故判書李植文集中論科制也。致仁曰,稀設簡取擇試官之說,儘好矣。陽澤曰,盡革他科,只存式年科,以講經少取,以生進多取,則是亦古之科制矣。相德曰,稀設簡取,爲目下救急之方矣。上曰,正士習爲上,而吏判之言誠實,而子弟之不讀書,卽父兄之過也。閔百祥越俸一等。上曰,昔年仰覩試望均點之後下敎曰親舊之文,親舊人能知之,各色之人,各取各色之文可也爲敎。至今思之,不覺欽仰。鳳漢曰,爲今之弊,士不讀書,欲使之讀書,莫如取通一經以上矣。上命良漢,呼寫勸士讀書綸音。槪曰,式年科謁聖科外,凡於諸科出榜後,特召入格人,背講三經中自願一經,取粗以上爲參榜。不者拔去,講規一依明經例,試官一依殿講例,卽日唱榜科,則呼名後,放榜前,講經爲之,凡製述,勿出四字題爲敎。僉曰,好矣。鳳漢曰,謁聖獨不爲講經,則倖門自在,不讀之人,必待謁聖,則此弊何防乎?臣意一體施行,好矣。上曰,此綸音一下,多士必讀書,而一切之法,可謂太野俗,故特開一路,以存闊狹之計耳。上曰,綸音旣下,吏判越俸之敎置之。晩曰,科弊旣已捄得,可謂萬世永久之法,爲效必多矣,而耳目之官,爲弊莫甚,宜有變通矣。上曰,予有思量,而雖使予當之,誠難堪矣,欲言則恐記過,不言則有責敎,何以則好乎?近來官師相規,亦漸無聞,此則可慨,如李亨逵,眞一鄙夫,不足責也,而大抵有所失,然後有所言,無所失則果不言之,而副學言路之塞云者,適中今日之弊也。卒次之間,何能變通乎?晩曰,備堂金致仁,今日雖不敢不入來,而其親病近又添劇,合有軫念之道矣。上曰,姑解備堂,以便護焉。晦曰,今於武科事,旣有言端,敢達。武技試取之法,必先六兩,而後他技者,意有所在,而近來試場,則爲其趁速出榜,擧皆先試柳葉箭,入格者仍射六兩,未入格者初不試六兩,旣非古例,且爲遐方武擧稱冤之端,宜有申飭之道矣。上曰,此後依受點次試取。百祥曰,諭善初無單付定式之事,故向來大臣,筵稟單付,其後又因特敎單付,而日前金陽澤敍用後,循例單付矣。金陽澤以未經稟定,陳書辭免,臣亦有做錯之失矣。上曰,諭善非多望之窠,單付宜矣。百祥曰,旣承下敎,此後則單付,仍爲定式乎?上曰,依爲之。竝出擧條諸臣遂退出。
上在昌德宮。常參以代理停,經筵停。
徽寧殿望日親行奠酌禮罷後,大殿,政院·玉堂·藥房·朝廷二品以上·六曹堂上口傳問安。答曰,知道。
兪漢蕭達曰,明日常參取稟。令曰,停。又達曰,大司憲未差,執義南惠老,掌令南彦彧·崔台衡,持平金和澤·任瑎在外,今日以監察茶時之意,敢達。令曰,知道。
蔡濟恭達曰,掌令南彦彧下諭後,過限不上來,依定式遞差令旨及禁推徽旨捧入之意,敢達。令曰,知道。
本院啓曰,嗚呼,臣等昨因雷異,略貢憂愛之見,而曾未數日,轟燁之災,又甚於前日,流電飛雹,無異盛夏,嘻噫,此何異也,此何徵也?臣等相顧震愕,繼之以太息流涕也。自古言災異者,皆祖於洪範五行,其說甚長,而要之人事失於下,然後咎謫見於上,此必然之理也。惟我聖上臨御以來,敬天事神之道,至誠盡禮,靡或少懈,雖於一雨晹之愆,一念憧憧,憂形於色,此皆臣等之所,常仰瞻而欽歎者也。然而天心猶未克享,災沴若是荐臻者,何也?臣誠莫曉其故也,然私竊反復乎天人之際,默察乎召災之源,亦有一二可言者,蓋雷者,天之號令也。所以振動萬物,鼓舞群生,在人主則凡恩賞威罰,政令辭氣,皆是也。雷之爲物,發於春夏而藏於秋冬,譬諸人君之賞罰政令,各得其當,無過不及也。人主亦一天也。雖於一擧措之間,苟不能體天順時,則陰陽失其軌,邪沴奸其間,爲災爲怪,各以類應。董子所謂,天人之際,甚可畏者,正謂此也。臣等竊觀殿下恩賞之施下也,蓋欲無物不沾,而不免太廣而無節,有違於愛嚬笑之意焉,威罰之取衆也。蓋欲儆飭群工,而或多以言獲罪,反遜於恢聽納之道焉,至若政令之頒,更易太速,實有眩於奉行之嘆矣。辭氣之發,間多失平,殊欠聖人中和之德矣,試以日昨事言之,諸臣儘有罪矣。罪之斥之,何所不可,而胡乃過自損抑,至下不敢聞之敎,上下相持,至於終日徹夜,雖幸轉環之量,卽許反汗,而國體損傷,觀瞻驚惑,非細故也。由此推之,雷雨之當收而不收者,未可謂無所召而致也。至若民憂時弊,難以毛擧,而以其最著者言之,則廉愧掃地,朝無退食委蛇之節,科擧雖頻,士乏思皇以寧之美,國無半年之蓄,民有愁苦之聲。雖無目下之災異,眞所謂無一可恃,而上下恬嬉,伈伈俔俔,視之若已安已治。思之及此,寧不寒心,以殿下之明聖,惕然自省,穆然深思,則應天以實之道,不在多言,先就聖德上痛加自治,政令辭氣之間,發必中節,恩賞威罰之間,必愼其始。一念之微,一事之作,無不體天而動,以之董飭群僚而百度貞,以之講究實政而庶事康,陰陽順軌,神人俱和,何有乎災沴?何患乎雷異?臣等知識淺短,實無嘉謨良計,仰裨修省之策,而職忝近密,略陳愚見,惟聖明財察焉。答曰,昨已諭,由予一人,其勉切實,益加猛省
副應敎李命植,校理洪趾海,副校理金鍾正·鄭晩淳,修撰金華鎭·沈履之等箚曰,伏以,雷之收聲,已在於仲秋之月,而今此屢發於是月陽剝之會者何也?其爲災也。一猶驚心,況至於再,再猶驚心,況至於三乎?方今聖化彌隆,諸福畢集,是宜導迎和氣,鼓舞群心,而數日之間,咎徵之來,若是荐疊,臣等愚迷,誠莫曉其所以也。噫,疾威之警,雖由於人事之或失,而消弭之道,亶係於君道之懋修,以殿下格天之誠,必將加勉於畏威時保之圖,而臣等之所憂者則有之,雖以近日事言之,辭敎失平,而每有國體虧損之歎,恩賞太濫,而有違明主嚬笑之愛。言路杜塞,而士氣全消,財用匱竭,而民窮轉甚。況今穀蟲告災,諸道失稔,而廟堂之上,恬憘成習,尙未聞出一言發一策,以爲極濟生民之實,則凡此數者,皆足爲致災之端也。然而其所以轉移之機,唯在於殿下之一心。苟於方寸之地,虛明靜一,政令之發,剛毅中正,頻接群工,博詢治謨,引進讜言,克恢聖聰,務令誠信交孚,實惠下究,則國事可濟,民憂可紓,而轉災爲祥之道,亶不外是矣。古語曰應天以實不以文,臣愚死罪,伏未知我殿下,於政務事爲之間,果皆一出於誠,而無一毫之以文歟。近日經筵,連講中庸,究其要旨,不出於一誠字。伏願殿下,用工於至誠之道,留神於成物之訓,以是而董飭群下,愼嚴賞罰,俾一世之人,咸知大聖人修省奮發之盛意,則斯豈非應天以實之道哉?臣等非不知殿下警懼之念,固無待於加勉,而憂愛之衷,不敢自弛,復以誠字獻焉。惟邸下懋哉懋哉。取進止。答曰,昨已諭,由予一人,其勉切實,益加猛省。
領議政金尙魯疏曰,伏以,近歲以來,秋冬之雷,如期而發,至於今秋,七日三作,兼之以雹,此則又近歲之所未有也。上天所以驚懼之者,丁寧反復,有若危急之禍,薄在朝㒲。臣於病裏,戰震憂慄,直欲尙寐而無聽也。日昨聖上,遇災驚惕,連下絲綸,對越之誠,勅勵之意,藹然於辭旨之間,斯可以格天心回天怒,而去夜轟燁之異,尤有加焉。天心之愈咈如此,天怒之愈甚如此,臣誠愚昧,莫知天意之所以然也。然人事失於下,然後疾威必見於上,今者災異之荐疊,旣若是非常,而如不有大警動大振奮,以盡夫恐懼修省之道,則其何以弭此非常之災乎?惟殿下,審用舍以礪世道,務包容以開言路,節用災以濟生民,絶假借以杜僥倖,惜恩賞以戒濫觴,喜怒必愼,而無或頻失,法令必信,而有如四時,以之紀綱日立,治化日隆,使在廷臣工,精白淬礪,奔走率職焉,則轉災爲祥,在於此,傾否回泰,在於此,此在殿下一轉移〈間〉事耳。臣病未入覲,心焉如灼,敢以此言進,如臣不肖,厚沐洪造,出入中書,八載于今,未常有一言一事,仰裨淸明之治。近又疾病纏身,支離沈痼,雖因恩諭鄭重,擔入脩門,而於鄕於京,僵臥牀席,虛縻職名,一任曠瘝,陰陽乖盭,災異之發,皆臣之故也。臣而不先被黜,其可曰答天譴乎?亦願亟退臣身,改進名德,是爲應天以實之第一政也。臣不勝悚霣竢命之至。答曰,承旨敦諭。
己卯九月十五日四更一點,上詣徽寧殿。望日奠酌禮親行入侍時,行都承旨蔡濟恭,左承旨李永暉,右承旨李泰和,左副承旨金光國,右副承旨兪漢蕭,記事官邊得讓·朴相老·李一曾·金載順,以此陪侍。上具翼善冠·衮龍袍,乘步輿出賓陽門詣建福門,降輿入小次。上曰,承旨入侍。出榻敎右副承旨兪漢蕭,記事官朴相老·李一曾·金載順進伏。上曰,今日科制綸音,姑未頒布乎?正士習擇試官爲先務,而予忽思之。父兄之不勸子弟讀書,是父兄之過,而晩暮之政,又創無古例之一法,有所不忍也。不文之人,勿許淸顯,則倖第可防,何必勒令讀書乎?予有思量,當下敎,科制綸音,卽爲爻周,可也。遂退出。上步入建福門,入詣神位前,行禮訖。上還出建福門,乘輿入賓陽門,詣涵仁亭前住輿。上曰,承旨入侍。出榻敎右副承旨兪漢蕭進伏。上曰,綸音爻周事,卽爲分付,使明日祭班諸臣,知之可也。若踰今日,則必渡漢江,無人不知矣。漢蕭曰,謹當依下敎,卽爲爻周矣。遂退出。
上在昌德宮。常參以代理停,經筵停。
下直,谷山府使李彦衡。
兪漢蕭達曰,明日常參取稟。令曰,停。又達曰,大司憲未差,執義南惠老,掌令崔台衡在外,一員未差,持平金和澤·任瑎在外,今日以監察茶時之意,敢達。令曰,知道。又以弘文館言啓曰,校理李溵,自鄕上來,卽爲牌招,何如?傳曰,允。
金光國,以禮曹言達曰,因江原監司狀達,鐵原府鄕校東西廡修改時,告由祭香祝,磨鍊下送事,雖已回達,而未及下送矣。卽接鐵原府使所報,則冬節已迫,修改之役,勢難了當於未凍之前,待開春擧行云。依所報修改後,香祝更待狀聞後,磨鍊下送之意,分付,何如?令曰,依。又以禮曹言啓曰,取考五禮儀,則眞殿祭享時,獻官諸執事,以所在邑長官,或佐貳差定,贊者以下,亦以本邑學生差充事,明白載錄矣。臣象漢,今番北道陵殿奉審時見之,則濬源殿祭享時,贊謁者,以他邑儒生塡差。遠地往來之際,廚傳有弊,害及民邑,有違於五禮儀本意。且以京各陵言之,陵官有故,則必以忠義差送假官者,意亦在矣。本邑所居四王孫,其數甚多,今後依五禮儀,濬源殿贊謁者,以本邑所居四王孫中,極擇塡差,永爲定式事,分付本道道臣及本邑,何如?傳曰,允。又以吏曹言啓曰,今日本曹再坼座起時,考見諸道褒貶啓本,則鎭海縣監金國杓八字之目,無一褒意,而書之以上,政院曾以此請推道臣,而道臣亦以錯書等題,陳書自首,則自當以下考施行。長興府使沈瑴,以盍勉聽斷爲目,寧遠郡守李邦五,以門館不嚴爲目,固城縣令任毅中,以威束宜勉爲目,則竝宜置下考,而置諸中考,殊無嚴明殿最之意,三道道臣,推考警責,三邑守令,竝罷黜,何如?傳曰,允。又以吏曹言啓曰,曹所屬司饔院·宗簿寺官員等矣。今己卯年春夏等褒貶,當爲等第,而因本寺提調有故,不得磨勘之意,敢啓。傳曰,知道。又以吏曹言啓曰,昆陽郡守金好謙以三年窠守令,兩次居中,雖因赦令蕩滌,其不治可知,依例罷黜,何如?傳曰,允。
兪漢蕭,以兵曹言啓曰,今九月十七日,武臣堂上祿試射日次,而當此減膳之時,有不敢循例擧行,今姑停止之意,敢啓。傳曰,知道。又以義禁府言達曰,前掌令南彦彧禁推事,徽旨達下矣。南彦彧時在全羅道井邑地本家云,依例發遣府羅將,拿來,何如?令曰,依。以江原監司狀達,道內各邑會案,還穀逋欠,未卽覺察,惶恐待罪事。令于兪漢蕭曰,勿待罪事,回諭。又以咸鏡監司狀達,安邊等邑居李召史等燒死事,令于李永暉曰,囕死·燒死·壓死人等,令本道恤典擧行。
副修撰元義孫書曰,伏以,臣鹵姿蔑學,百無肖似,謬忝瀛館,玷汚名器,臣實自愧,人謂斯何?含恩怵義,有除輒膺,匪分氷銜,奚啻登仙?雖甚無狀,亦豈無願忠圖報之誠,而實緣性資庸鈍,材識淺短,奔走供職,了無一事可以酬答聖恩。前後侍講,亦無一言可以啓沃聖心。臣常惶悶,繼以自悼,惟有遜避名途,退守拙分,或可免虛冒寵利之歸。此臣所以夙夜耿耿,不敢自安者也。抑臣竊有區區之懇,玆敢冒死呼籲於孝理之下,伏乞睿慈,少垂愍察焉。臣之父母,今年俱六十有二,臣父痰火奇疾,閱歲沈頓,蒙恩致仕,杜門調息,羸癃凋衰,通朝所知。臣母宿痾危痼,委身床簀,藥餌爲命,左右扶將,方寸如熬,離側供仕,臣實無望。嗚呼,臣之情理,其亦悶且慼矣。公私恩義,本無二致,隨其緩急,互爲輕重。古人云事君事親,日有長短。臣每讀此,不覺涕下,凡爲人子,欲養其親,是固秉彝之心,顧臣僥倖竊科,歷敡淸班,而終未得一日之養,則徒自榮身而已,有子如此,顯達何心?目今親年漸深,疾恙旣痼,食飮動作,日覺減損,烏鳥賤悃,喜懼冞切。苟於此際,儻得畿湖間一小縣,供養父母,且便定省,則劬勞之報,庶可以少紓,而聖朝錫類之仁化,臣當攢手感頌矣。臣嘗見故相臣李畬乞郡之疏。有曰父母年深病痼,臣之情事,最爲窮隘。諸臣爲親乞恩,皆蒙矜許,特畀臣一縣,則推宣德意,少效涓埃,奉職之外,捐俸備毳,以伸便養。又曰,竊考前事,凡係爲養,不論其親將往與否,臣敢誦先輩疾痛之訴,反復流涕而仰陳焉。伏惟离明,深推體下,特賜矜憐,俾伸人子至情,千萬幸甚。答曰,覽書具悉。書辭,令該曹考例,稟處焉。
左議政申晩箚曰,伏以,非常轟燁之異,荐作於數日之內,而至於再昨之夜,聲光之駭懍,又非前日之比,兼以雨雹交加,尤極非常,未知何樣危兆?迫在朝夕,而仁天警告之丁寧反復,乃至於此也。臣戰悸危厲,歷日靡定,直欲溘然而不可得也。噫,夫事失於下,咎現於上,此必然之理也。臣於日前筵中,略陳憂愛之悃,仰請睿德之加勉,而若其恐懼修省之方,不須他求。惟我大朝殿下,屢下綸音,辭旨懇至,遇災飭躬之聖意,藹然於十行之間,有足以動天地而貫金石。邸下昨又侍坐,親承警惕之聖敎矣。在邸下仰體之道,尤豈不益自勉勅,思所以承奉對揚乎?伏願邸下,大加警動,無復因循,內而幽獨得肆之地,外而政令施措之際。事事點檢,念念對越,無或放忽,不少間斷,以至日監之天有所孚格,則應天以實之道,豈不外於是哉?臣不勝眷眷祈祝焉。仍念臣前後遇災,輒申策免之請者,非敢苟飾虛辭,欲效古事而已。臣四載非據,乍入旋出,觸事有憒,辜負職責,反顧循省,無往非罪,而一任苟蹲,尙靳斥退,使國事日非,賢路久妨。若論召災之由,臣實當之,唯是早黜臣身,仰答天譴,實爲今日消弭之急務,亦乞亟賜罷免,以幸公私,千萬幸甚。取進止。答曰,覽書具悉卿懇。兢惕之心,亦已之中,災異荐疊,尤極驚懍,憂愛陳勉,字字是切,可不銘諸心而猛省焉?卿須安心勿辭,亦勿引咎,卽起視事焉。仍令曰,史官往諭。
右議政李箚曰,伏以,雷異,發於收藏之後,未有如近日之荐者也。旣始警之,又再警之,又至於三警而不已,雨雹風霧,日候之乖常,皆天之所以戒飭之者也。仁愛之意,若是丁寧,此豈無所致而然也。國勢之委靡如此,民生之困瘁如此,百工之懈惰亦如此,實是大振作大奮勵之會,而以大朝殿下憂勤不遑之念,所以責勵輔弼之任者,乃在於如臣庸憒,皇天之示警,烏可已乎,而臣衰深病痼,可以休矣,備受嗤點,可以去矣。今又天災非常,尤不敢不退矣。伏乞亟賜斥罷,擇任賢德,以幸國事焉。臣又有區區仰勉於邸下者,前後大小臣工之所進言,莫非切於治修之方者,竝宜深留睿念,其可行者行之,可勉者勉之,可改者改之,以令旨之猛省二字,益加猛省焉。此是一國上下之所冀願,而轉災爲祥,亶在於此。臣不必指事陳勉,惟以此獻焉。取進止。答曰,覽箚具悉卿懇。兢惕之心,不已之中,災異荐疊,尤極驚懍,憂愛陳勉,字字是切,可不銘諸心而猛省焉?卿須安心勿辭,亦勿引咎,卽起視事焉。仍令曰,史官往諭。
諮議洪啓能書曰,伏以,喪紀易終,隙駟難駐,兩魂殿象設遽撤,徽音永閟,仰惟大小朝,餘慕嬛嬛,益無憑依,何幸天祐宗祊?邦慶稠疊,賀儀屢成,帀域騰欽,,區區蹈抃之,曷有其極?臣之忝叨見職,于今歲且周矣。間嘗披瀝肝血,一暴情實,而誠意淺薄,未蒙準許之恩,辭旨隆重,反被優異之渥。臣於是,益切惶愧,不敢再煩朝聽,誠以疎迂之蹤,未可遽同朝士,糞土之賤,亦恐徒勤隆旨也。竊念离筵勸講,爲任不輕,況今睿學精進,日新又新,所以成就允德,以自輔翼者,正不在尋數顧問之間,必也親近正士,朝夕承弼,益求其所未至,而又必求其慈祥篤厚端良豈弟之賢,使之從容納誨,薰習漸染。如周詩所稱有孝有德,以引以翼,然後方可以潤色溫文之徵,躋臻高明之域,而德譽俱隆矣。如臣伉拙,氣質粗厲,旣闕根本之地,又乏康和之色,而其躁率麤擾之意,常無以勝其溫裕寬平之味,於以導揚遜敏之盛,承佐悌讓之風末矣。所宜排擯斥逐,不使廁跡於藹告之列,安足以仰裨絲毫,少效一日之責乎?抑臣以凡庸之姿,濫荷非分之榮,命奇福過,災病相挻。越自夏初,重罹奇疾,閱朔沈頓,證形弔詭,臣之無似,本不合於玆選,而加以癃廢之餘,分自甘棄,玆於尋鄕之日,略申情狀。伏乞睿慈,亟降明旨,特許遞改,俾臣得以優遊於造化涵育之中,則天地生成之澤莫量矣。答曰,覽書具悉爾懇。日月如流,兩魂殿禫事倏過,愴慕一切之中,邦慶稠疊,賀儀已擧,慶忭之忱,曷有其極?因余誠淺,未能感孚而招致,心甚忸怩,況爾以世祿之臣,豈不幡然造朝乎?旣來入城,而還尋鄕路。此尤意慮之外,意慮之外,勿復固辭,卽日回途,用副余日夕虛佇之意,余聞爾日夕回道之報,然後食息可安,須體此意,須體此意,顧余如渴之望。
校理李溵書曰,伏以,臣向從縣道,齎誠控籲,鞶帶之禠,顒首以俟,及承睿批,不惟不許,以上來察職爲敎。臣捧讀以還,狼狽失圖,與其彷徨郊坰,未得遞免之路,毋寧進伏京輦,遄被違傲之罪。昨纔扶策病體,歸伏私次,始伏聞長僚,以臣驟躐之無漸,恩數之太濫,至有公廳中坐之歎,顯示筵席仰陳之意,傳說狼藉,爲日已久,特臣僻在鄕曲,而未之聞也。夫以臣之魯劣無似,論其釋褐,則不越乎二旬,語其踐履,則未離乎蔭塗,而不待都堂之公擧,徑升金華之邇列,歷數前後,如臣者幾人哉?官師之規,自是美事,假令臣易地而處,長僚之論,臣當先之。況今言路杜塞之日,有此名器重惜之論,臣誠爲世道幸,爲朝著賀,而不容以撞着在已,敢陳僥倖之心也?然此猶臣樂聞之意而已,若其所以自處之道,則論思之地,公議如此,薦紳之間,傳聞如此。決不當以言未上徹,苟且自恕,惟玆非分之職,不待臣費辭,可以永謝,而向所陳家庭畏愼之戒,兄弟同館之嫌,猶落第二義耳。玆於召牌之下,敢陳自劾之章。伏乞睿慈,俯垂鑑諒,將臣所帶本兼職名,永行刊汰,以謝物議,以安賤分,不勝大願。答曰,覽書具悉。此等之言,何足介意,爾其勿辭,從速察職。
八道儒生·進士吳時裕等書曰,伏以,我大朝及我邸下,遇災修省之日,苟非陳戒之言,不宜煩瀆於睿鑑之下,而臣等以文烈公趙憲,文敬公金集,從祀文廟之請,八路齊會,累月相守,至再至三而不知止者,非不知瀆擾之爲罪,而前批亦以退修爲敎。臣等相率彷徨,指日將歸,而臨發復有獻焉,惟冀邸下之澄省也。夫兩先生從享之論,其發已久矣。上自縉紳,下至山林,八路章甫,公議之行於世者,固非一朝一夕之所創,而第緣兩先生宋時烈·宋浚吉,未及腏享之前,不敢遽然竝發,尙此遲延者,積有年矣。幸賴我大朝崇儒重道之盛意,特允兩宋先生躋享之請,其光聖德幸斯文,爲如何哉?今此兩先生道德學問之嵬燁,不待臣等之縷縷煩陳,而前後批旨,皆以予已知之爲敎,今不必疊床條列,而竊恐臣等言辭疎略,有所未燭於睿鑑而然也。臣等請復略擧其實德實行之允合於從祀者申告之,文烈公趙憲,則道學淵源實自文成公李珥,文簡公成渾,而其踐履之篤,造詣之卓,寔闡孔孟程朱之餘緖,畢竟成就,又足以撑宇宙而炳日月。故文正公宋時烈之言曰先生之規模甚正,綱領甚大,不讀春秋,則不知先生之功,不讀朱書,則不知先生之爲先生也。惟此數語,可以見其深有得於孔孟程朱相傳之道,而必有以配食於孔孟程朱之廟矣。至若文敬公金集,則以文元公長生之胤子,得文成公李珥之嫡傳,以和粹之姿,溫雅之質,服襲家庭詩禮之訓,有以成就造詣者,尤如何哉?此兩宋先生,以文元之高弟,乃以所事長生者事之,則師道之相傳,亦可見矣。夫近世儒宗,莫高於兩宋先正,而兩宋先正,旣以師道,尊此兩賢,則其道學之高明,奚待臣等之言而知哉?兩宋先正,旣蒙躋配之典,而惟此先正師事之兩賢,獨未蒙腏食之義者,豈非聖代之欠典也哉?此臣等之所以繼發此請者,容有所不得已也。三朔淹滯,復申前懇,伏乞睿慈,仰體大朝躋享兩宋之盛意,及時仰稟,仍修彝典,以擧百年未遑之儀,以慰八路多士之望,則斯文幸甚,國家幸甚。進士南宅寬·鄭夢弼,幼學崔佑德·尹宗賓,進士李英祚·洪鳳淵·鄭義健·柳學中,幼學閔潤洙·曺文栻·李星燦,進士安衡·李德履·金煊·朴纘赫·宋啓煥,生員申道湖·鄭擇,進士鄭粹德·金聲大,生員金光遇,進士梁學淵,幼學權世重·柳榮健,進士安世光·南宮獻·李綏萬·權采興·李相裕,生員李奭濟,幼學文致龜·尹沆·吳時卨·柳益顯,進士廉達瑞,幼學鄭榮福·金達元,進士吳時垕,幼學羅正誼·柳頤和·吳時一,進士趙浹·朴光輔·李若采·鄭重謙·具文漢,幼學郭之垕·蔡景沈·鄭祖毅·盧慶濬·李鼎燮,進士沈元之·宋垕傳,幼學禹命熙·金弘烈·金爾堅·崔慶嶨·許構·權尙甲·金處良·朴聖有·金載麗,生員具性玉,幼學郭昌道·尹守稷·李益海·裵尙祖·朴致佐·李益宗·姜沈·李有仁,進士鄭燦益,幼學成鴻道·趙錫漢·鄭纘陽·曺善建,進士禹洪龜,幼學朴增澤·徐昌慶·全元性·徐昌震·盧慶淑·韓益芳·李標·徐運恒·金重海·尹邦佑,進士姜澤,幼學張天旭,進士朴泰儉·朴始謙·安錫佺·朴質·李國觀·韓泰會·金塤·李國藎,幼學成道純·金德馨·安處寬·李玄騭·朴致中·金澳·朴實·李鏜·申恂·安錫儆·申思潝·朴敦仁·黃益河·申思汲·元重寅·洪重烈·朴敦性·姜柱臣·金聲振·閔百敬·黃萬大·柳星五·蘇爾老·李喬相·柳熙祖·金憲柱。答曰,覽書具悉。業已諭矣,爾等其退修學業。
上在昌德宮。常參以代理停,經筵停。
兪漢蕭達曰,明日常參取稟。令曰,停。又達曰,大司憲未差,執義南惠老,掌令崔台衡在外,一員未差,持平金和澤·任瑎在外,今日以監察茶時之意,敢達。令曰,知道。
金光國,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。又以弘文館言啓曰,校理李溵,書批已下,卽爲牌招察任,何如?傳曰,允。以副修撰元義孫箚子,傳于金光國曰,纔已申飭,何如是乎?如此之箚,豈不可聯名乎?誠爲寒心,其箚給之。
副修撰元義孫箚曰,伏以,臣待罪論思,目今諸僚,以雷異荐疊,續有進規之言,而臣則有區區私義,未得致身下列,與聞末議,臣誠悚惶,不知所以措躬也。伏惟我聖上,遇災震惕,奮勵自强,責躬之敎,恤民之德,藹然於十行絲綸,有可以格皇穹而弭時災也。九月陽剝之節,虩虩之聲,燁燁之光,丁寧譴告,至再至三而猶未已,則宜殿下憂遑廈氊,乃有十日之減膳。嗚呼,仁天之示警,臣不敢曰無所以也,古人有言,災不虛生,必有所召,苟或人事失於下,則疾威見於上,顧今國勢民憂,可謂流涕而痛哭也。歲歉荐饑,八路愁嗷,公私財用,枵然懸罄,此時濟急,宜如拯溺,而人心泄泄,恬憘姑息,惟使至尊,獨勞於上,風習如此,而天譴其何以仰答?民瘁其何以俯紓?臣嘗於前席,以察民隱行實政六字,仰陳修省之要,捨實尙文。今日痼病,而應天以實不以文,往哲警災之至戒,雖以日昨賓對言之,其所講確,不及於民國,而煩瑣之事,散漫之談,以至竟晷,終未聞實政之仰贊,臣未知科制之改舊,閑司之靳點,其果爲消弭之急務耶?臣竊浩歎,伏願聖上於伊後賓對,飭勵廊廟諸臣,刊落浮文,懋修實績,孶孶汲汲,持以至誠。臣必知大小群工,不敢復以翫愒偸惰,仰承殿下恐懼振發之政,苟如是,則天譴可弭,民瘁可蘇,可不勝耿耿愚衷,妄效獻芹之誠,伏乞殿下,留神省察焉。取進止。批答見上
行副提學趙明鼎書曰,伏以,臣卽伏見校理李溵之書,以臣向來直廬酬酢,自引頗緊,噫,其過矣。然玆事不無苗脈,不言則無以破其惑,臣請詳之,溵以大家子,才望素著,唱名之夕。臣方爲公而喜得人,第其通籍,未滿二旬,亦不及一經文職,則瀛館特除,恐有欠於儲養之道,故欲於前席一陳之,果有所云云矣。伊日入侍,適未從容,且念彼若不諒而過引,則殊非臣愛惜之本意,仍遂含默而退,本事委折,不過如斯。昔宋臣蘇軾之選制誥也,韓琦請老其才而用之,此實琦愛人以德之意,而未聞軾之以此爲嫌。臣之初意,不出於此,而況未曾發之於筵席,則溵之執以爲說,不欲遽進者,誠亦意外,然僚臣旣緣臣而撕捱,則臣之不安,其當如何?玆敢冒陳短章,略暴事實,伏乞离明,亟令鐫改臣職,以安私心,不勝幸甚。答曰,覽書具悉。卿其勿辭,從速察職。
上在昌德宮。常參以代理停,經筵停。
夜五更,月犯東井星,有霧氣。
兪漢蕭達曰,明日常參取稟。令曰,停。又達曰,大司憲未差,執義南惠老,掌令崔台衡在外,一員未差,持平金和澤·任瑎在外,今日以監察茶時之意,敢達。令曰,知道。又達曰,卽者下番翰林金載順,左贊讀李普溫,以其親病,陳書徑出,原書纔已捧入,所當直捧禁推徽旨,而此與無端徑出有異,竝推考警責,何如?令曰,依。傳于金光國曰,相臣·備局句管堂上·畿伯,使之入來。
金光國啓曰,左議政申晩,備局句管堂上李昌誼·洪啓禧·洪鳳漢·洪象漢·閔百祥·申晦,依下敎來待矣。傳曰,詣閤。以校理李溵牌不進罷職傳旨,傳于金光國曰,只推,更爲牌招。
李泰和,以吏曹言達曰,禮曹正郞金致讓呈狀內,身病甚重,勢難察任,依例改差,何如?令曰,依。以全羅監司狀達,同福等官居馬夫束伍別隊劉官同等壓死·渰死事,令于李永暉曰,壓死·渰死人等,令本道恤典擧行。
左贊讀李普溫書曰,伏以,臣得聞臣母,宿病猝添,食飮專却,神氣危綴,促臣歸覲,投章徑出。伏乞睿慈,亟削臣職,仍治臣罪,千萬幸甚。答曰,覽書具悉。爾其勿辭,救護母病焉。
待敎金載順書曰,伏以,臣之偏母,痰火宿症,秋來倍劇,寒熱交戰,寢食專廢。臣以孑孑獨身,自聞此報,方寸煎灼,投章徑出。伏乞离明,亟削臣職,仍治臣罪,以安私分,以肅朝綱,千萬幸甚。答曰,覽書具悉。爾其勿辭,救護母病焉。
己卯九月十八日申時,上御熙政堂。相臣·備局句管堂上入侍時,左議政申晩,判敦寧李昌誼,行司直洪鳳漢,行禮曹判書洪象漢,吏曹判書閔百祥,司直申晦,右承旨李泰和,記事官朴相老·安正宅·李長泰,以次進伏訖。晩曰,數日來,聖體何如?上曰,一樣。晩曰,中宮殿氣候,何如?上曰,安過矣。晩曰,王世子氣候,何如?上曰,一樣。晩曰,王世孫氣候,何如?上曰,安穩。上曰,秋事已訖,年分雖未上來,消息何如?各陳所聞。昌誼曰,臣見忠淸道道臣私書,泰安等邑,蟲災孔酷,未免慘凶,誠甚罔措云矣。鳳漢曰,平安道則尤甚六邑,當設賑,而不必煩朝家云,非甚凶年矣。象漢曰,黃海道蟲災,比諸道尤甚,晩移秧處,專不掛鎌者,居多云矣。百祥曰,湖南大登,而木花失稔云矣。晦曰,關東則最勝於八路云矣。上曰,大抵不如初料,良可歎也。上曰,副學箚子,卿等見之乎?頃日綸音。副學則曰恰好,而事有不然者,端本爲上,敎化爲上。予旣衰年復講,則不讀之弊,何如是乎?若如前日綸音,則京華子弟,元不製述,借來製述人,以製參榜,渠則以講應之,則只誦一經者,將焉用哉?不然則明經者,多挾製述人而入場矣。且若卽日唱榜,則尤難誦矣。人之一心,不可二用,而入場後一心在講。一心在述,此非人君敎人之道也。副學之言,可謂固執,而予則改初意矣。兪領府·李判府·趙領敦,皆曰,面試,然後可救科弊,此可見不可不一變通也。頃日綸音若頒布,則多士必張目大驚矣。予欲下敎,而諸堂各陳所見,可也。昌誼曰,京儒初不製述,率多借作,必變此弊而後已,節目間事,消詳定制,何如?鳳漢曰,衣服髢髻,不過一時之弊,科場借作,其害無窮,面試面講之間,宜有定制,而通一經爲式好矣。象漢曰,向者奏以銓法不嚴,乃有此弊矣。上曰,古者用人,自有聲價,文學才局,各有器使。今也不然,雜然用之,無所不爲矣。百祥曰,代述萬萬不佳,副學之箚,大體是矣。晦曰,近來山堂,不見讀書人,講經之規,好矣。鳳漢曰,必欲講經,則稍降講規,諺解訓誥懸吐,則活略之好矣。百祥曰,不然,若降其規式則法必稽緩矣。上命泰和,呼寫科弊釐正綸音曰,科場之弊,其聞熟矣,而予則曰此非靑衿之過,爲父兄不能敎子弟讀書,古人豈不云乎?有子不敎,父之過,奚專歸過於子弟,而爲子弟者,其若讀書,豈歸父兄於不敎之科?予則曰父兄子弟,俱有過矣。躁競之弊,頃已詳諭,此亦非在下之過,旣引導以躁競,下焉不倍之乎?噫,莫云科弊,試官一公取士,父兄禁子弟以不正,亦焉有此弊。或謂面試,或曰大比之科外,切勿取士云,而所謂面試陶穀之子,張奭之外,予所罕聞,白首暮年,豈忍行齷齪之事,而此非端本也。或國有慶,應行謁聖,豈不取士乎?予則曰此亦難行也,故頃日筵中,略略定制,諸臣未過閤外。忽然而思。非徒景象之不佳,此開倖門之一道,心無二用,而令多士一場之中,思製述之文,誦應講之經,此二用以導之也。特命勿布者,蓋此也,其何新規?此後明經科及謁聖觀武才儒生對擧外,增廣初試後除臨講,三經中自願一書,除釋背講,取粗以上,重試對擧庭試,亦依此例。此外雖慶科稠疊,每於其年季秋,合設庭試,必也初試後講經,而九月之後,雖有邦慶,切勿再設,翌年九月設行,亦依定規。謁聖則觀國之光,取士毋過五人,觀武才儒生庭試重試對擧庭試,俱無過三人,此端本也。雖然,其雖端本,用人不綜核,倖門何可杜?躁風何可止乎?此後每榜抽栍,親試其才,應爲芸閣分館者外,雖當付槐院者,不能者當付國子,當付國子者,當付芸閣。若此,其本自可端,其躁自可止。噫,今者下敎,救末世之弊,名雖嚴,意則寬,而導靑丘章甫於正本忠厚之意。莫曰暮年一敎,其欲更張者,宰輔臺閣之官,張目嚴斥,使今定式,永久遵行,場中淆雜,亦由乎三字之題,今後則書題,取稟。特除箴銘頌,此意一體定式。出傳敎又命書副提學趙明鼎箚子批答曰,省箚具悉,今日下敎,卿須見焉,頃者之敎,孰勝孰負焉?若有所懷,其求對,予無適莫,其宜講確,箚中勉戒,言甚剴切,其宜自勉。出傳敎昌誼曰,今下綸音,法意寬嚴,不勝欽仰,士子不必嚴立科法,雖已登科者,亦有試講試製,好矣。上曰,當有思量,而姑不指的下敎也。上曰,如是變制後,亹亹,讀作疊疊者,兎罝讀作免置者,輾轉反側,吐誤讀者,似不敢入場應講矣。冒頓閼氏誤讀之類,弘文吏部,任意陞用,今後必無此弊也。上曰,予於副學,實爲慨然,士子不讀之弊,能言之,試官不公之弊,獨不言之矣。上曰,元義孫之嫌避,太過矣,朝行間,何以避沈履之乎?象漢曰,問安單子,列書姓名云矣。上曰,問單旣列名,則箚子何不聯名?象漢曰,沈履之,第峻攻之云矣。上曰,是乃靑衿時事,豈可用立朝後乎?晩曰,日前領相上疏入啓,而以承旨敦諭答之,未知聖意果何居。上曰,此則予欲守之。晩曰,臣等達于大朝之路,復開,何如?上曰,呈辭與箚子已許之,何嘗防之乎?上曰,都政何時行之乎?百祥曰,兵判有病,卄日不行,故以卄五日欲行之矣。上曰,卽速擧行,可也。鳳漢曰,臣以覲親受由,方往全羅道,而本道最多均廳所管。民人輩,聞臣下去,似或有呈訴之事,亦不無看審之處,一經稟定,然後可以爲之,敢達。上曰,好矣。百祥曰,旣無指的之事,不必別下傳敎,旣已筵稟,則亦不必別齎奉使印,均廳印信,使之持去使用,何如?上曰,依爲之。出擧條上曰,禮判明日入侍。出榻敎諸臣遂退〈出〉。
上在昌德宮。常參以代理停,經筵停。
自昧爽至辰時,有霧氣。
下直,扶安縣監南騎老。
兪漢蕭達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。
蔡濟恭達曰,明日常參,取稟。令曰,停。
藥房提調洪啓禧,副提調蔡濟恭啓曰,伏未審此時,聖體調攝,若何?寢睡·水刺之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,下敎日入侍,宜矣。
中宮殿,藥房口傳問安。答曰,知道。
蔡濟恭達曰,左副承旨金光國,今日不爲仕進,卽爲牌招,何如?令曰,依。
傳于李永暉曰,都承旨,持昨日草入侍。
傳于兪漢蕭曰,禮判使之入來。
兪漢蕭啓曰,禮曹判書洪象漢,依下敎來待矣。傳曰,入侍。
承旨前望單子,以成天柱爲同副承旨。
金光國,以禮曹言啓曰,本曹郞廳六員內,二員奉命在外,一員受由下鄕,一員在外未肅拜,二員未差,本曹時無仕上直之員,未差之代。令該曹以在京無故人,卽爲口傳差出,以爲入直之地,何如?傳曰,允。
吏曹口傳政事,以金㙔·金世珩爲禮曹佐郞。
兪漢蕭,以御營廳言達曰,本廳軍器所在,黑角弓一百九十五張,長箭一百三十三部,片箭九十部,筒兒八十部,鉛丸八萬五千三百箇,大緞大旗幟三十八面,十哨方絲紬旗一百四十八面,大緞巡視令旗二十六面,三升巡視令旗八十面,竹二十六箇,號衣七十五箇,木綿水靴子五十一部,黃燭四千四百四十五柄,紙籠三百三十四箇,紗籠三十二雙,軍幕八十六部,布城七部,挾袖三百九十一領,掛子三百四十六領,戰韋三百九十一箇,油芚五十浮,帳幕雨備十三浮,新造矢子弓七百張,十哨五色號衣一千一百三十領修補,而令敎鍊官司果柳光晉·高尙禧監董矣。在前軍物監董人論賞,已多前例。今此柳光晉·高尙禧,監造之數,如是夥然,其在激勸之道,似當有賞論之典,令該曹考例,稟處,何如?令曰,依。
又以義禁府言達曰,卽接月令醫員林益彬手本,則時囚罪人宋徵相,本以抱病之人,月餘處冷之餘,寒痰上衝,症勢十分危劇,實有頃刻難保之慮云。自前罪人,病勢如此,則有保放救療之規,敢此仰稟。令曰,知道。
右議政李上書曰,伏以,臣冒膺匪據,當聖心憂勤之日,未有一言一事,對揚休命,不職之咎,臣固自知,而迺者儒臣之箚,又言之矣。其所謂煩瑣散漫之斥,自是實際,夫以冗細沒緊,浩汗無要之說,張皇移晷,不足以蘇民國之瘼,則罪彰慢嬉,理宜策免,且其中一轉語,尤爲箚着。臣身如是,而又復冒沒盤礴,則不但不能贊消弭之急務,夫豈不重爲召災之端乎?噫,臣之當去,固已久矣,而瘡疣百出,動輒得咎,今於論思之譏斥,益可見公議之不容矣。情勢窮隘,昨日入侍之命,旣不敢祗承,今日日次及特敎備坐,明日次對,亦末由進參,臣分都缺,邦憲難逃。伏乞亟削臣職,仍令攸司,勘其辜犯,以警群工焉。答曰,覽箚具悉卿懇。聖上以次對及備坐,申飭之下,不必如是,且一時之言,何足過嫌?卿須安心勿辭,亦勿引咎,卽起視事焉。仍令曰,史官往諭。
副提學趙明鼎箚子曰,伏以,仁天警告,聖心奮發,渙降綸音,飭礪群工。昨日崇文之堂,春邸侍坐,卿宰咸造,廈氊終夕之講,不出於憂畏儆戒之意。此實十數年來所未見者,以臣無似,忝叨論思之長,愚衷自激,乃敢以一初二字,仰勉修省之政。又以開言路改科制,爲救時之急務,言雖齟齬,而區區憂愛之忱,庶可以上質神明。迺蒙天鑑俯諒,玉音如響,辱賜反覆,竝被開納。至於科制,則俯詢入侍諸臣,終以試取後面講,爲定式新制,臣竊不勝欣幸感歎而退矣。今曉陪祭之班,得聞筵臣所傳,則所講新制,聖敎以爲不便,傳旨俾勿頒布云。筵席語祕,雖未得其詳,而又不勝憮然太息。噫,新制之行,明經之類,雜然代述,生心竊科之弊,誠如聖慮,而經儒輩,借述希科,自前已然,固不待面講之有命。則此恐非可憂,自治講經,倩人代述之弊,誠如聖慮,而今之科制,多有不讀一字書,而白地代述者,其代述則等也,而猶能着力於治經,則豈不勝於初不讀書耶?未知聖慮之所及,又有何弊,而若不出於如右數者,則臣恐聖念,或失於三思也,科制變通,是有國大事,固不害於熟思廣謀,務歸至當。惟此新制,雖不可謂循本大正之規,而亦自至要至約,可以目下收效,久遠無弊,苟能嚴立科條,斷然決行,則荊圍之中,決無濫進之弊。秋燈之下,必有誦讀之聲,如是數年而無其效,則臣請伏妄言之誅。伏願殿下,深思遠覽,更加裁處焉。若夫言路之杜塞,大大諸臣已言之,臣亦屢陳於前席,而殿下之只見其弊。未見其效者,恐是受病之源,陸贄所謂矯訐狂誣,皆可容者,實爲今日對證之良劑。且所謂開言路,雖非一朝可以襲取者,而亦不可無所施爲,坐責實效。伏願殿下,明降詔旨,深悔旣往,前後以言獲罪者,竝施疏蕩之典,以示來諫之意,以垂貽燕之謨焉。嗚呼,殿下之心,誠亦苦矣。以望七倦勤之年,復三講三對之規,寅畏之志,對越之誠,未嘗一日或懈。此意甚盛,此會難得,若或乍奮旋沮,有志無成,終不免爲遲徊遷就之歸。則千載之下,志士之所歎惜者,爲如何哉?伏惟殿下,念到于此,亦必怵然警瞿,其所以自强而自勵者,不待臣言之畢矣。臣於昨筵,引小學中今日行一難事,明日行一難事之語,仰贊懋實之謨矣。及聞科制之寢閣,竊自慨惜,不耐耿耿,秉燭草箚,待朝書呈,惟殿下恕其愚,而察其忱焉。恥進止。批答見於筵說
己卯九月十九日巳時,上御熙政堂。都承旨入侍時,行都承旨蔡濟恭,記事官朴相老·安正宅·李一曾,以次進伏訖。上曰,禮判入侍。臣相老承命趨出,引行禮曹判書洪象漢進伏。上曰,科制旣變通,增廣亦欲除之,何如?甲辰年大臣奏予,增廣物力倍入,不可行之云矣。濟恭曰,我國科制中,惟增廣,竝取大小科。又出各題,故實才只望增廣,法亦纖密無弊,此則恐不可變除矣。上曰,然則勿除,好矣。上命濟恭讀科弊釐正綸音,較正訖。仍命書曰,下旬晝講,進定於明日,時刻依前。又命書曰,校理李溵,頃者特敎,非爲渠也。乃思其父,則其在分義,何敢違牌?只推牌招,入侍夜對。又命書曰,頃者飭諭之下,備局本司坐起,止于一次,其涉慨然,籌司若此,甚事可做,另加申飭,旣飭之後,宜有其效。明日則元良次對相値,今雖日晩,本司坐起爲之事,分付。竝出傳敎濟恭曰,同副承旨洪良漢受由在外,上來無期,合有變通矣。上曰,許遞,前單入之。出榻敎上曰,卞爾珍入侍。臣相老趨出,引爾珍進伏。上曰,汝卽馳往咸興,各殿主櫝,卽爲造出,善爲奉安,俾無遷動,而一與道臣,相議看役,可也。爾珍趨出。象漢曰,北道髢髮之弊,極矣。其爲價,今幾至近萬金,宜有分付,申飭矣。上卽命書曰,今聞禮判所奏,嘉禮時髢髮,古則六十丹,而戊戌特減三分之一,伊後又減其半,今存之價,至於近萬金云。聞來寒心,髢髮申飭之時,國婚若此,此豈風行之敎乎?今番亦已自京貿用,此後永除北道卜定,自京貿用者,又減十而存十。北道追來之丹,自可用於來頭,嘉禮,精置度支,以除日後京貿。出傳敎象漢曰,今春因江原監司沈鏽狀啓,平康所在弘陵香炭山,依伊川例,以每結八兩二錢定式,勿送差人,令本邑上納,此外香炭所在之邑,竝依此擧行事判下,故知悉於各陵香炭山所在邑矣。陵下屬輩,失差人之後,侵徵於香炭所納之際者,弊端罔有紀極。今番臣北道往來時,畿邑民人,到處呼訴,以坡州牧使牒報見之,持往三石,則百般執頉,以五斗捧之云。若不及今變通,則炭民決難支保矣。貞陵官員,則以折衷兩便之道,炭一石酌定價錢六錢,移文該邑捧之,故民甚便之。今若竝用每結八兩二錢之例,則必以打量爲請,將有搔擾之弊。自前亦有直捧錢穀處,此則因前爲之,而捧炭處,則依貞陵例定式似好,故議於大臣,敢達。上曰,依爲之。象漢曰,進上藥材,乃是御供至重之物,故或出於民結,或令各邑醫生輩採納。凡係進上物種,元無充納於僧徒之規,而獨磁石一種,令楡岾寺僧徒充納,故其爲弊端,雖不必論,而名甚不正,宜有變通之道,敢達。上曰,此亦扶持僧徒之一道也。其令道臣,分排所産邑,備納,可也。象漢曰,近來繼後上言猥濫者漸多,尋常婦女之爲本家立後上言,已是法外,至於八寸親之替呈,尤極駭然,勿施禁斷,何如?上曰,依爲之。永爲定式。象漢曰,甲山貿蔘,曾前所無,而年前通信使禮單蔘燒燼時,事出急遽,罷格卜定,而以邊禁之至嚴,其後更不擧論矣。昨年自戶曹,卜定三水六斤甲山四斤,而兩邑僅納十二兩,民弊孔劇。今年又卜定三水七斤甲山五斤,而萬無貿得之勢,三·甲民人,出來咸興,涕泣呼訴,不但民弊如此,邊禁亦可慮,敢達。上曰,三·甲貿蔘,永除,可也。象漢曰,永興平湖·仁弼浦兩社,自是濬源殿祭享物種所納之地,庚子年間,金自鎰爲名人,稱以自己立案,潛賣於宮房,自宮房,其地所居民人,使不得出役。故避役之輩,皆投入於此地,其役侵及於本居之地。到今宮房次知之處,雖不可還屬本府,至於居民,則與他民一體應役,似合事宜。上曰,依爲之。象漢曰,永興府大淑·小淑兩社,所産物種,皆是濬源殿祭享進排者也。甲午年間,張德業·梁三福爲名人等,各稱自己之物,互相爭訟。其時監司,謂以彼此不當,而屬公於咸興養士庫,年年收稅,故莫重祭享物種,未免責出於民庫。事體未安,還屬本府,依前擧行,何如?上曰,依前還屬,可也。象漢曰,楡岾義僧番錢,雖蒙減除之恩,而長安·表訓兩寺,南漢義僧三名所納之錢,尙自如也。欲罷則南漢所送番錢,兵曹必無推移之道,不罷則兩寺事勢,決無支堪之勢。臣意則其番錢,令道內分排各寺,而長安·表訓,依楡岾例永減,兩便,故敢達。上曰,令道臣分排他寺,可也。象漢曰,安邊釋王寺,不但國初創建奉安三聖御製御筆,事體自別,而疲於責應,將至罷散之境,府內有善賢寺,自是富刹,而以屬於本官之故,不爲分勞,宜爲均役之道,分付地方官,使之成節目均役,而亦安保其永久遵行乎?上曰,申飭均役,可也。象漢曰,北道各陵,雖有參奉,多出假官之故,守直修掃,不無疎虞之端,令道臣照察嚴飭,俾無如前之弊,何如?上曰,依爲之。象漢曰,北道各陵守護軍位田及給復,自有定數,而近年以來,陳廢尤甚,至於定和陵守護軍,則給復之田,己酉水災,盡爲沙礫之場,全無可收,所見可矜。分付道臣,依定式變通劃給,以爲保存之地,何如?上曰,依爲之。竝出擧條諸臣遂退出。
己卯九月十九日初更,上御熙政堂。夜對入侍時,參贊官兪漢蕭,侍讀官洪趾海,檢討官沈履之,記事官邊得讓,記注官安正宅,記事官李長泰,以次進伏。趾海讀夙興夜寐箴御製序。上曰,夙夜箴中所云手札,後日江華曝曬時,令史官實錄中考來。出榻敎履之繼讀大文訖。上曰,文義陳之。趾海曰,御製中天人一也,以自强不息爲敎,伏望益勉自强之道焉。上曰,所奏好矣,而予實愧於自强之功矣。履之曰,工夫若間斷,則昏惰易乘矣。聖人血氣衰,而志氣未衰,惟願加勉焉。上曰,今番科制,必欲使士子讀文,而承旨·儒臣之意,何如?兪漢蕭曰,當初綸音,則多有掣礙之端,畢竟則果善爲變通矣。趾海曰,依古別試之規,而今則法制,甚好矣。履之曰,近來科弊極矣。今此新制,可謂善變而爲士子者,必讀書見科,與先儒立法之意,暗合矣。上曰,以今番圓點見之,勝於他科矣。漢蕭曰,今番則出表題,故有勝矣。履之曰,近來連出賦題,非但倖科之多出,不辨聲韻之高低者甚多,其弊大矣。上曰,古風根本,而近來則兒無作者矣。漢蕭曰,自兒時入於捷徑,不作古風,而直入於六字之工矣。趾海曰,四字亦倖科多出矣,永去無妨矣。漢蕭曰,古有之文字,何以永去耶?上曰,去之是矣。趾海曰,明經之士,則雖誦三經,不能作尺書者或有之,而製述者,則若明經則必有大效矣。諸臣以次退出。
上在昌德宮。常參以代理停,只晝講。
夜自二更,至五更電光。
金光國達曰,明日常參取稟。令曰,停。又達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。
蔡濟恭達曰,新除授同副承旨成天柱,今日不爲出肅,卽爲牌招,何如?令曰,依。令于兪漢蕭曰,大臣·備局堂上引接。
成天柱,以兵曹言啓曰,今九月二十日,文臣朔試射日次,而當此減膳之時,有不敢循例擧行,今姑停止之意,敢啓。傳曰,知道。又以內醫院官員,以提調·副提調意言達曰,駝酪粥,自十月初一日爲始封進,依前例預爲分付司僕寺之意,敢達。令曰,知道。以領敦寧金漢耉掃墳呈辭,令于成天柱曰,給由馬,澆奠床備給。
己卯九月二十日辰時,王世子坐德成閤。大臣·備堂,引接入對時,左議政申晩,判敦寧李昌誼,行司直李鼎輔·洪鳳漢,左參贊李喆輔,行禮曹判書洪象漢,行司直李昌壽,吏曹判書閔百祥,行副司直吳彦儒·申晦,刑曹判書金尙翼,吏曹參判尹東度,行司直具善復,訓鍊都正鄭汝稷,禮曹參判金陽澤,行副提學趙明鼎,右尹朴相德,右副承旨兪漢蕭,記事官朴相老,事變假注書許洉,記注官李晉圭,記事官李長泰,以次進伏訖。晩曰,曉來霧氣,晩來風寒,睿候何如?令曰,一樣。晩曰,寢睡·水刺之節,亦何如?令曰,一樣。晩曰,近來滯症,亦何如?令曰,非滯也,乃氣也。外感不大段,而但以大便難放爲悶矣。晩曰,數令醫官,診察調治,何如?令曰,依。晩曰,大朝聖候若何?令曰,一樣矣。晩曰,中宮殿氣候,若何?令曰,安寧矣。晩曰,嬪宮氣候,何如?令曰,一樣。晩曰,王世孫氣候,何如?令曰,一樣。晩曰,近來災異,至再至三,臣心懍惕如何。伏乞益思修省之方,消弭之策,而充擴善端,耑改過失,一念在玆,常常思想臣言,勿以善小而不爲,勿以惡小而爲之,古語切當,更乞體念焉。令曰,何敢一時忘之?當各別銘心焉。晩曰,此卽全羅監司洪麟漢狀達也。備陳道內木花失稔之狀,仍以今年條各樣軍布身布,純錢代納事,請令廟堂稟處矣。本道綿農若是失稔,有難責之以純木,而純錢代納,軍門亦以爲悶。若令以木錢,參半上納,則誠爲公私兩便之道,以此分付,何如?令曰,依爲之。晩曰,此卽黃海監司鄭玉申本也,以爲松禾縣改量後,加回欠縮,五百十八結中,特許半減。其外二百八十結,永作續田,隨起隨稅,故從實釐正。今纔了當,較諸舊摠,別無加減,磨勘正案。上送該曹,帳付摠數,再錄於後,請令廟堂稟令,分付矣。松禾縣田政之紊亂,虛結之白徵,曾因臺臣陳達於大朝筵中,有改量之命矣。今已畢量,而所謂加回結,亦且釐正磨勘,該邑事,誠可幸矣。依狀請施行,分付該曹,何如?令曰,依爲之。晩曰,此黃海監司鄭玉狀達也。以爲本道內奴婢,推刷磨勘後,漏現奴婢身貢,丁丑條爲始,元奴婢,一體上納事,戶曹關文來到,而本道連歲荐饑,民間形勢,萬分渴急,如良役之年年代定。當身見存者,徵布之際,逋逃相續,徵隣徵族。況此漏現奴婢,當初推刷時,旣不能明覈虛實,或以流丐之類,强爲錄案,則雖其當年條身貢,尙難逐口準捧。今乃以三年身貢,一時竝督,決是行不得之政,在前推刷後,漏現奴婢身貢,自朝家或蕩減或停退,只捧當年條,而蓋此三年貢徵捧,旣是令甲,則蕩減一款,不敢仰請,漏現奴婢當年貢,卽令徵捧上納,兩年貢限明秋停退事,請令廟堂稟處矣。所謂漏現奴婢,多是流丐無依之類,當此連歲饑荒,三年身貢,一時備納,其勢誠難。在前亦有停退之例,今年身貢,依元奴婢例徵捧,而兩年條,依所請限明秋停退爲宜,分付,何如?令曰,依爲之。鼎輔曰,時囚罪人熙川前郡守金行一,以軍官匠格等隱漏加捧罪,纔已照律,而本道狀聞中,無加捧錢都數計錄之事。且當初關西節目中,此等所犯,以贓汚律施行,有大朝特敎,而本府未奉承傳,故以次律勘斷矣。新定節目,如是嚴重,則不可循例處之,前照律今姑置之,行關本道,其加捧數爻多少,更査申聞後,計贓勘律,何如?令曰,大臣之意,何如?晩曰,判金吾所達,是矣。令曰,依爲之。明鼎曰,當初特敎,若自政院,卽捧承傳於該府,則必無到今更査之擧,當該承旨,從重推考,何如?令曰,依爲之。竝出擧條諸臣遂退出。
己卯九月二十日午時,上御熙政堂。晝講入侍時,知事申晦,特進官朴弼榦,參贊官趙明鼎·金光國,檢討官沈履之,記事官朴相老·安正宅·李長泰,武臣副護軍趙威鎭,持中庸,以次進伏訖。上讀前受音,自子曰舜其大知止中庸不可能也。明鼎讀,自子路問强。止惟聖者能之。上讀新受音訖。上曰,知仁勇三者中,若闕一,則無以造道成德,故舜其大知也一句語,該得仁勇許多道理矣。舜則尙矣無可議,而顔子則知仁勇三者,皆不及聖人之知仁勇乎?明鼎曰,三月不違仁而一違字,乃所以未達一間之意矣。上曰,所陳誠是,上掩卷。上曰,副學,見科製綸音後,若有所懷,今日陳達,可也。明鼎曰,綸音法意,名正言順,比前尤好,不勝欽歎,而節目間事,亦有商確處,試官宜加申飭,六品之人登科者,亦宜有區別處分,好矣。大科旣釐正,小科之規亦當一體釐正,而學禮講,有名無實極矣。臣意則除學禮,只存小學,一依講經例,何如?上曰,副學所奏,正合予意,除家禮存小學,則必將有益無弊,而將來必至解弛矣。明鼎曰,必也嚴立科條,庶幾永久遵行矣。上命光國,呼寫小科勸講綸音曰,噫,大科旣已釐正,小科其何泯默?況大科若大學,小科若小學,紫陽朱夫子小學書題,豈不云乎?敎人以灑掃應對進退之節,愛親敬長隆師親友之道,皆所以爲齊家治國平天下之本。以此觀之,修齊治平之本,卽灑掃應對也。勸讀小學之敎,曾已多諭,頃日亦諭,而其效漠然。因此時不爲勸講,更待何時?此後凡於小科初試後,除照訖禮講,令大司成試講初試諸生,而以小學除釋背誦,取粗以上,一依大科自願三經例。噫,以士夫之子,不讀小學,其何以事君事親?儒衣儒巾,不讀一經,抑何心?志于淸顯,今者大小科綸音。莫曰言耄,意實端本,雖然,法久則弛,人皆能遵守其法,古之金科玉條,豈若是解弛乎?予之懼者,一則日後,或有沮戲者,而此則前諭旣云,爲宰輔臺閣之臣者,若不張目嚴斥,非徒素職,此負法令也,其豈有哉,而其次一則講規解弛,一則背誦爲臨講。設法之初,不可不嚴立科條,其令宗伯之臣,就議大臣,成節目啓下,大科中直陞六者,於分館,其無干涉。此輩親試時,其若不能,勿擧淸顯事,節目中亦爲添補焉。出傳敎明鼎曰,李溵特敎之下,一向違牌,臣亦有不安之端,以乃祖乃父之子,聲望素著,謹厚有器量,當其決科也。臣亦喜其得人,而其爲特除館職,適在初旬講筵前一日,故臣與數三知舊,直廬之中,果有酬酢,以爲其登科未滿二旬,又未及一經文職,玉署之擢除,似有違於儲養之道,欲於登筵一陳,以爲當來之戒云,而又慮彼若不諒臣愛惜之本心,過爲撕捱,則不但有違於特除之聖意,亦非臣儲養之本意。故果含默而退,傍聽者,遽有傳說,致此葛藤。臣甚不安,昔蘇軾選制誥也,韓琦請老其才而用之,此實琦愛人以德之意,未聞軾之以此爲嫌。臣之本意,不出於此,而亦未發說於筵席,則至今撕捱,毋乃太過乎?李溵果引嫌上書,故臣亦陳章,尤無可嫌之端矣。上曰,果然矣。副學之言,出於公心,旣無他意,則坐席未暖,卽往傳說,此亦時體也。此人乃父之子,雖不足於敏捷,必有餘於忠厚,欲用此人,故果爲特除也。卽命書曰,校理李溵,特敎之下,又爲違牌,其涉寒心,欲爲下敎。今聞副學所奏,其無意義,副學亦以此上書,則更無撕捱之端,只推,更爲牌招察任。出傳敎弼榦曰,誕日纔過,臣敢有古人獻芹之忱,敢進一冊子。上曰,是欲效張九齡耶?上曰,王者無私受,承旨讀其冊子。弼榦自袖中出一冊。光國開卷見之,書名春秋大義,採錄四傳之闡明經旨者,各三十段,首載先儒說及凡例。光國讀訖。仍奏曰,先儒說中,有莊子·文中子,莊子何可稱以先儒?敢獻於經筵,誠爲迂活矣。明鼎曰,雖出效古人之義,而可謂迂活莫甚矣。履之曰,今無進講春秋之事,而乃進此冊,無要領甚矣。上曰,諸臣所達皆是,此冊還給,可也。光國仍傳授于弼榦。光國曰,頃日禮判入侍時,王世孫冠禮前生辰陳賀及權停禮,旣已稟達停止,而政院·玉堂及朝廷問安,似當擧行,故敢達。上曰,嬪宮生辰日,朝廷旣不問安,世孫冠禮前問安,只政院·玉堂爲之,朝廷則勿爲之。此後永爲定式,可也。出擧條諸臣遂退出。
上在昌德宮。常參以代理停,經筵停。
夜四更,流星出天中淡雲間,入西方天際,狀如掌,尾長四五尺許,色赤,五更月暈。
成天柱達曰,明日國忌齋戒,再明日正日,兩日常參頉稟。令曰,知道。又達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。
成天柱達曰,待敎金載順由限已過,牌招入直,何如?令曰,依。
金光國啓曰,今九月二十五日,都目政事爲之之意,敢啓。傳曰,知道。傳于金光國曰,詣閤。又傳于金光國曰,二十五日次對,都政相値,且有下敎事,今日爲之。
己卯九月二十一日申時,上御熙政堂。大臣·備堂引見入侍時,左議政申晩,判敦寧李昌誼,行司直李鼎輔·洪鳳漢,左參贊李喆輔,行禮曹判書洪象漢,行司直李昌壽,吏曹判書閔百祥,司直吳彦儒·申晦,刑曹判書金尙翼,吏曹參判尹東度,行副司直具善復,禮曹參判金陽澤,行副提學趙明鼎,右尹朴相德,左副承旨金光國,記事官朴相老,事變假注書許洉,記注官安正宅,記事官金載順,以次進伏訖,晩曰,日間,聖體若何?上曰,一樣,晩曰,寢睡·水刺之節,何如?上曰,一樣。晩曰,湯劑進御乎?上曰,間間進御。晩曰,丸劑瓊玉膏,亦爲進御乎?上曰,姑未進御。晩曰,中宮殿氣候,若何?上曰,安過。晩曰,王世子氣候,何如?上曰,一樣。晩曰,王世孫氣候,何如?上曰,安過。晩曰,此慶尙監司趙曮狀啓也。以爲本道沿江海邑稅大同米太,以木錢代納便否,及其餘邑弊民瘼之可以變通者,開坐于後,請竝令廟堂稟處矣。其一,沿海各邑稅大同米太之代捧木錢一款,採問民情,則皆不樂從。今不可硬定,而京船之巨蠹,又不可不痛革,故廣議守宰,思得矯捄之術,漕船之法,最爲可行事也。本道地土船之弊,難一二言,當初事目,非不詳嚴,自該邑造船隻,給京江所居船漢,載運時下去,卽爲載來,則可免晩發濫載之患,而近來船漢輩,奸弊百出,先運兩湖大同,受食其船價,最後始爲下去本邑,故每致過時,臭載相續,拯劣之弊,又不可勝言。今此道臣所論,深得捄弊之道,地土船四十五隻外,若新造十五隻,則新造者亦不多,且地土船價米,其數夥然。以此米準其復戶保米格糧之數而給之,則必將有餘,而無不足事,似便好,而凡係擧行等事,令該廳往復本道,成節目啓下,分付爲宜。此是大變通之事,下詢惠堂處之,何如?上曰,惠堂之意,何如?鳳漢曰,當初地土船之創出,非不好矣,而近來弊端孔劇,今此漕船變通,亦安保其無弊乎,至於道臣所論列,則極其詳盡,姑爲試可,恐無所妨。百祥曰,地土船之弊,臣亦稔知,此不可不一變通,而兩湖漕倉,亦多有公私受弊之端,此亦安保其必爲十分完全之道,而目下捄弊,旣無別般善策。道臣之不請朝家之加畫,只以船價條及除留米,分排區處,極甚詳密,許其試可恐好。上曰,依狀請施行,而行之果便,令道臣往復惠廳,消詳講確,節目啓下。此則不過若此之後,惠廳盡數下送地土船,而道臣若或不能奉行,或雖奉行,而惠廳若不能盡數下送,自備局隨現請以重勘。晩曰,其一,梁山郡稅大同,勿使上納,直爲下納于甘同倉,而或以梁米之納于梁倉,諉之太便,則沿海十九邑,有釜倉納位太米及大同條魚價米,與本郡稅大同千餘石之數,不相懸殊,專使梁山,輸納萊府,以梁山之上納,分屬於十九邑,使之上納事也。梁山近來弊邑,殆至莫可收拾之境,宜有軫念之道,釜倉所納位米太,名色有異,不可輕議。甘同倉旣在本邑,以本邑大同,輸納於甘倉,以他邑之納於甘倉者,使之上納,則別無大段難便之端,依狀請許施似好。鳳漢曰,以道臣所請論之,梁民之蒙惠大矣。他邑別無弊端,惠廳亦未有損益之可論,許施似好。百祥曰,甘同倉之設專爲統水營,及各鎭浦射炮糧給代之需,而每年道臣以沿江邑儲置,區劃輸運者也。梁山稅大同,則以地土船,運納京倉,故梁山之民,每以甘同倉區劃之捨近取遠,呼訴不已。且梁山,以至殘之邑,處於關防孔道,民役最重,故臣之待罪嶺南時,亦以此狀聞,而其時惠堂,以惟正之供,不可推移變通防塞,惠廳之防塞,大體固有所據,而此事在惠廳無所損,在梁民爲莫大之惠矣。上曰,依爲之。晩曰,其一各驛難支之弊,專由於位田之欠縮,而馬額則無減,庚量以前,欠縮位田一千一百三十八結九十三負二束,計以立馬之定式,減去其大馬六十二匹,及卜馬一百四匹,而商量驛道之孔歇加減事也。驛騎減額,事甚重難,兵曹乃是各驛主管衙門,令兵曹往復本道,商確便否後,更爲稟處,何如?上曰,此非古人數馬以對之意也。置之。晩曰,其一,咸陽·山陰·安陰,竝以麻布上納,載錄於續大典,居昌亦以純麻布上納事,成命已下,而參半之令,遽下此際,窮峽殘民,辦錢無路,將至難支之境,咸陽等三邑,一依續大典施行,居昌依昨年成命遵行事也。咸陽等三邑之以麻布上納,載於續典,居昌亦以麻布上納,纔有成命,而今此以布錢參半變通者,意有所在。今難續續改之,此亦下詢惠堂處之,何如?上曰,惠堂之意,何如?鳳漢曰,大同納布邑之半布半錢,譬如納木邑之參半,實爲均平之道,而若論布與木之難易,則四邑民役,反有歇於他邑,且朝家政令,貴在持大體定民志,何可續續變改,以長僥倖之習乎?道臣所請,恐未深思。百祥曰,純布旣載續典,民人之稱冤,固其宜矣,而第錢邊旣入於蔘貢變通之中,今難撓改。且大同事,以七斗米,或作布或作木一疋,則今此捧錢,不過依定式米代捧錢,作布代捧錢也。上曰,居昌則過矣。至於三邑,則今聞所請,豈不欲許施,而其本專爲東民,此非加賦,名無不正。置之。晩曰,其一,晉州·昆陽之所納白土,卽分司饔院春秋燔器之用,而事例漸異,民弊日劇,自明年爲始,廚院郞下送一款,永爲停廢,使各該邑,待農隙監掘,而雖或有破船之事,勿令陸運,別船載納,一依年例,添載稅船,昆陽之供給郞官儲置米二百石內一百石,則移給晉州牧,均給役價,其餘一百石,則逐年會錄事也。白土上納之際,其爲弊端,誠如所陳。自明年昆陽掘土時,勿送郞廳,令地方官掘取上納,晉州所掘,有倍於昆陽,而軍價無劃給之事,此亦斑駁,以昆陽所劃米軍價二百石外,一百石移給晉州,一百石會錄爲宜,依狀請許施,何如?上曰,依。道臣狀請施行。其令定差員上納,此後其雖停燔,勿爲再取事,定式施行,晩曰,其一,長鬐縣在浦倉,七十里之遠,糶糴之際,耗費不貲,本縣包伊浦設置倉舍,屬之浦項,使別將句管,牧場一面,屬之本縣,使之兼領,則於太僕,似無損益,在本縣,稍可成樣事也。設倉舍分屬一面,俱涉難便,此則置之,何如?上曰,置之。晩曰,其一,各衙門句管眞麥二萬石,米牟二萬石,依常定作租事也。其爲民弊,果如此,則宜有變通之道。上曰,仍舊貫,可也。晩曰,其一本道虎患狼藉,懸賞募獵,一如甲戌年例施行事也。近來虎患尤甚,誠可悶也,募獵之道,莫如施賞,依狀請許施似好。上曰,依爲之。鳳漢曰,捉虎論賞,關於常賑廳,嶺南旣已許施,則他道一體當許施,而更爲申飭,好矣。上曰,依爲之。出擧條晩曰,此平安監司李成中狀啓也。以爲臣以巡審事,到順安,則節度使李泰祥牒呈以爲,本營虞俟,領率大旗幟,五里程出待,已有前例,而虞候身病方劇,以車嶺僉使秦益化,差兼中軍,使之出待云,故以虞候之出待,已極苟簡,而今乃以邊將代行乎?兵使出待之意題送,則又以兵使之五里程出待,諸道所無之規,而戊辰有備局定式論報,故以曾以全羅監司巡到兵營,則其時兵使五里程出待,所謂戊辰定式,亦是誤引題送矣。及到兵營,兵使虞候,俱不出待,致令敎諭書,不得備儀以入,此乃威令不能檢束之致,惶恐待罪,而所謂戊辰定式,不過迎命後私見時,有甲冑與否而已。則其所證據,誠亦孟浪,而欲以一邊將替行,實是國綱攸關,不可以節度使之威望,比他道最重,置而不聞,令廟堂稟處爲請,平安兵使李泰祥,又以此狀聞,而論列道帥臣爲上副將之意,自前道臣巡到時,虞候迎接之由,仍以爲卽者巡察使,巡過臣營,爲虞候趙德濬身病極重,不得已以車嶺僉使秦益化,差定兼中軍,使之出待矣。臣所帶是房軍官,拿入重棍,至有狀聞請罪之擧,旗鼓迎接,卽中軍之任,非副將之事,節度使之五里程出待,若有可據之前例,則何不出待,以傷體例也哉?今當秋操,在都試設行之日,未勘之前,不敢晏然擧行,惶恐待罪,令廟堂稟旨處分爲辭矣。諸道兵使於監司巡到時,已經迎命,則至於客舍門內,祗迎敎諭書,未迎命則出待五里程,祗迎後前導入來,已成通行之規,而至於大旗幟迎接,自是中軍之事,故虞候擧行矣。蓋兵使卽是副將,則不可使之行中軍之事,宜有一番定式矣。臣意則敎諭書,事體至爲嚴重,祗迎之禮,不可以已迎命未迎命,有所差殊,此後大旗幟迎接,使虞候擧行,而兵使之敎諭書祗迎,毋論迎命與否,必令出待五里程,似爲得宜。李泰祥之不爲迎接,誠不無所據,而方在待勘之中,偃然馳狀,有若對訟,體統所在,極爲駭然,平安兵使李泰祥,罷職何如?上曰,備局諸堂,各陳所見,可也。昌誼曰,率旗幟迎接,雖是中軍應行之事,而至於敎諭書祗迎,事體至重,非爲道臣之迎侯,則勿論前例有無,道臣之如是論列,恐不可已矣。鼎輔曰,已迎命之兵使,不爲出待於五里程,及中軍有故,則以虞候代行,大旗幟迎接者,旣是各道舊例,則兵使所爲,似無所失,此外更無所達。鳳漢曰,巡使巡到時,兵使五里程出待與否,例以未延命已延命爲限,若其率旗幟迎接。自是虞俟之事,而大旗幟迎接之處,未延命兵使出待,則或認以兵使之率迎旗幟如此,界限不可不分別,第聞西伯之祖父爲西伯時,兵使之已延命者,旣已出待,西伯爲完伯,而巡歷時,兵使雖已延命,亦爲出待云。未知緣何致此,而雖曰,其時兵使之矇然,今番西伯之狀聞,槪有所據,因兵使之不爲出待,有實病之虞候,至於狀罷,恐太過矣。喆輔曰,延命後旣無出待之例,則兵使之不爲出待,不是異事,而道臣狀啓未覆啓之前,兵使之遽陳對狀,事體未安矣。象漢曰,臣常待罪關西,三次巡歷,而兵使五里程出待,輒以未迎命已迎命爲限,今此李泰祥所執,亦以此例。昌壽曰,毋論未迎命已迎命,監司巡到時,則兵使出待,近多有之,平監今番事,恐非創行者矣。百祥曰,臣意則與洪鳳漢所陳,無異矣。彦儒曰,臣則未詳本道事例,何敢遽然仰對乎?晦曰,已迎命者,無出待之規,則兵使之不欲擺例,不是異事,而每以此等事,諸道監·兵使,或不無相較之端,今若定式則好矣。尙翼曰,兵使之以僉使替行,事體如何,而已迎命之後,果無出待之例,則不爲出待,亦非異事,此後則定式,好矣。東度曰,兵使之不爲出待。雖曰,無本道前例,而外方體例固自別,都元帥奉敎諭書,入副元帥衙門,則無出待迎導之節,事體則如何矣?善復曰,玆事曾有他道論難,而臣於待罪海西水閫時,以副將不得行中軍之事,論報而不行矣。近規之或行者,有違上副將體例矣。雖未迎命兵使,敎諭書遠望祗迎後,先到館所而已。元無率旗幟迎接之規,監司之或認以率旗幟迎接者,亦不是異事矣。陽澤曰,本營前例,已延命兵使,無出待之規,則李泰祥之不爲出侍,亦非異事,而但道臣狀聞請罪,則帥臣當縮伏俟勘,而乃互相爭較,語多分疏,事體未安矣。明鼎曰,監司巡到時,兵使之出待五里程,以未迎命已迎命爲限者,八道同然,則兵使之不欲擺例,似非異事。但臣意,則敎諭書祗迎,事體至重,毋論未延命已延命,竝出待於五里程事,定式施行,好矣。相德曰,已延命而不出待,旣是諸道通行之規,則兵使之不出待,非異事矣。上曰,道臣狀聞,雖若此,今聞諸議,已延命未延命有異云,而此則不然。予則曰,謬例矣。徒謂道臣,敎諭書祗迎,豈可行於官門乎?此後皆以五里程爲之事,分付,大旗幟迎接,卽中軍之事,虞候其亦中軍,虞候若有故,則旣有兼營將守令,而以邊將代行,事體不可,道臣之不受,其雖得體,曾前帥臣之自率大旗幟迎接,不知副將之體。道臣不必以此爲非,而雖然,道臣若是狀聞,則雖帥臣,方在待勘之中,對擧狀聞,國體所關,其涉寒心,當該兵使罷職不敍,勿待罪下諭,判付只下道臣,而兵使狀聞混下,當該中官,從重推考。出擧條晩曰,頃因北道暗行御史鄭晩淳別單,鏡城所納,兵營柴炭草剋減事,有自備局,問于道臣,登對時稟處之命矣。卽見本道前監司徐命臣狀達,則以爲與北兵使李柱國,往復商確,酌量一年用下之數,不緊名色,一倂減削,而柴木一萬五千一百束內減五千,米炭九百石內減五百石,而穀草一千二百束,元數不多,依前置之爲辭矣。其所減削,數亦不貲,依此施行,何如?上曰,依爲之。以此觀之,初何濫捧,以貽民弊,若非御史,其何以減乎?以此推之,諸道可知,吁嗟,御史,雖觀北關而奏,位在其君,何偏視一?此亦除民弊之一端,分付諸道若此,而爲民弊者,卽爲量減,其令狀聞,而齊到後,承旨持奏,不爲奉行之道,政院察推。晩曰,筵中史官,例不敢奏語,而事變假注書許洉,敢有奏語,推考警責,何如?上曰,依爲之。晩曰,筵體不嚴,備堂多有私酬酢,推考警責,何如?上曰,依爲之。上曰,奏語糢糊,吏判推考。鳳漢曰,臣於捉虎請賞事,常有所慨者,聖敎適及於此,敢達。蓋捉虎狀啓,有不可一切防塞,而但其猥雜者,專由於各道兵使之各自狀聞故也。關西則兵使獨巡營後,監司始爲狀聞,諸道不當異同。自今以後,一依關西例施行事,定式好矣。上曰,依爲之。鳳漢曰,驛路凋弊,何道不然,而京畿尤甚,此專由於驛位田之先賭地放賣故也。重臣金尙翼,爲畿伯時,請得兵曹錢,另加釐正,而至成節目云,後至者,着意遵行,然後可以得力,臣未知尙翼遞來後,亦能不懈其法否也,而自朝家更爲申飭,則似有實效矣。上曰,依爲之。竝出擧條上命光國書曰,今番大小科綸音,爲世道之一助也。莫曰,謁聖春塘臺對擧,無講毛詩鹿鳴章,亦疎通情義之意,今講夙夜箴,讀書之暇,間以游泳云者,意亦在焉。今予之意,卽此義也,今番兩次綸音之後,小學三經,雖懶儒必讀,謁聖春塘臺對擧,應試之人,其亦讀書之人,而其於一二件事於節目,有不可不下敎者,節製入格之人,其若追講於殿試之前,此無異於庭試日已直赴者講經,此路不飭,倖門易開,前則節製居首,不過會試,而中間爲殿試,此亦慰諸生之聖意也。今難遽爲會試,而因此亦豈無規正之道乎?此後節製入格居首者,勿設試官,予當召試其專經之講,能誦者,仍前直赴殿試,不通者,依舊例直赴會試,若不親試,當依下敎圓點儒生五十點,雖非舊規,而準點之後,亦豈無慰悅之道?若循近例,豈飭讀書之意乎?此後圓點儒生試取時,先爲殿講一經,取粗以上製述賜第,而至於到記儒生,古則有講無製,而嗣服之後,見生進儒生之自不者多,講經·製述,分而試取。故昔之二三人講經直赴者,今爲一人,非徒有違於古例,此開不讀書之門,旣勸讀書,分而試取,亦非端本之意也。此後到記儒生殿講,乃復舊例,而講經儒生試取,亦復舊例,無過二人,純通者若居多,比較以製述爲之,則此亦明經科製述初試之意也。以此添入節目。出傳敎又命書曰,今番大小科綸音節目,令禮曹活印,一件內入,一件置政府,一件置禮曹,一件置國子,一件分藏史庫,而十一件頒布于八道三都,今日下敎,一體添入於節目事。出傳敎上曰,校理鄭晩淳入侍。出榻敎臣相老趨出,引校理鄭晩淳進伏。上曰,此人歷試內外,可也。仍命書嶺南馬位田摘奸御史傳旨。上曰,兼察守令,便宜潛行,軍官亦帶去,可也。晩淳承命退。晩曰,鄭晩淳爲人淳實,當善爲之矣。昌壽曰,玉署之臣,摘奸馬位田,此非審獄·量田·督運·廉察之比也。名目不正,觀瞻有駭,成命雖下,敢此仰達。上曰,諸臣之意,何如?僉曰,所奏得體矣。昌誼曰,旣以暗行命送,則恐無不可矣。上曰,李昌壽所奏,誠得體矣。相德曰,自兵曹擇送郞廳,則事面甚好矣。上曰,最是矣。大政日,命兵判擇送騎郞,可也。卽命御史定送傳旨爻周訖。鳳漢曰,俄伏見科制綸音中,若不親試,則依例下敎一句語,雖仰揣聖意之寬弘,而或親試或不親試,則或講或不講,事涉斑駁,故宜有一定之法,皆以命大臣試講,少無妨矣。上曰,此一路,欲存闊狹矣。晩曰,造化在上,或講或不講,此是一弛一張之道,有何妨乎?上曰,此誠予意也。雖然,每日入侍,輒下科制綸音,多士若聞入侍之命,則必無限搔首驚心矣。諸臣遂退出。
己卯九月二十一日申時,王世子座德成閤,承旨持公事入對時,左承旨李永暉,記事官邊得讓,記事官李晉奎,記注官李長泰,以次進伏。永暉曰,此禮曹,以幼學朴載瑞無後,以同姓二十四寸弟朴沈第二子德慶,立後申目也。此一張,禮曹以魏昌祖無後,其妻金氏,以同姓四寸弟應祖之第二子光龜,爲繼後申目也。俱踏達字。諸臣退出。
上在昌德宮。常參以代理,經筵停。
申時,日有兩珥,日上有背。
神德王后忌辰齋戒。
王世孫誕日,大殿·中宮殿·世子宮·嬪宮,政院·玉堂口傳問安。答曰,知道。世孫宮,政院·玉堂單子問安。答曰,知道。
兪漢蕭達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。
金光國,以奉常寺官員,以都提調意言達曰,本寺祭享所用西籍田粢盛各穀,使募民等,各以農牛,載運出浦,然後船卜上京矣。今年牛疫熾盛,籍田所養農牛,幾盡致斃,只餘五六隻,而亦皆染痛。萬無載運浦口之路,前己巳庚午兩年,因該籍牛疫,使開城府及長湍·豐德兩邑,分定卜馬,輸出後刷價,自其地方官,依例會減矣。今番亦依此例,令開城府,長湍·豐德,分定實卜馬,趁時出浦,而刷價則依前例從實數會減之意,分付道臣,急速知委,俾無莫重粢盛,不能繼用之弊,何如?令曰,依。
李永暉達曰,卽者文學李晉圭,以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。又以侍講院言達曰,本院文學李晉圭,連日姑降入直矣。以親病,陳書徑出,兼文學鄭晩淳,卽爲牌招,姑降入直,何如?令曰,依。
上在昌德宮。常參以代理停,經筵停。
神德王后忌辰。
成天柱達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。傳于李泰和曰,召對爲之,以校理李溵牌不進罷職傳旨,傳于李泰和曰,下敎之下,何如是耶?只推,更爲牌招入來後詣閤,此後勿捧罷職傳旨。
李泰和啓曰,校理李溵,今方來詣闕外,而身旣犯染,不得入闕事,微稟。傳曰,入直,玉堂詣閤,傳于成天柱曰,朔下進排燒木,十二朔弗齊,此後每三日減三丹,存四十二丹,十二朔一體進排事,只分付工曹。
成天柱啓曰,卽者修撰金華鎭,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?傳曰,允。
己卯九月二十三日辰時,上御熙政堂。召對入侍時,參贊官李永暉,侍讀官洪趾海,撿討官金華鎭,記事官邊得讓,記事官安正宅,記事官金載順,以次進伏。趾海讀近思錄訖。趾海曰,此冊連爲進講,別無文義之可達,而治道治體。凡百處事,皆得當,在下之事,則無可仰奏,而在上之道,則惟在以誠御下矣。伏望留念焉。上曰,無誠不能孚矣。上曰,近思錄多引羲經用之矣。趾海曰,然矣。上曰,節目當爲之,而今番大小科規何如云耶?永暉曰,古亦有講別試,今番變通果好矣。華鎭曰,聞士子之言,除釋之前甚難之。除釋之後,士子之心頗悅矣。上曰,小學近來無談之者,而雖六十者讀之,必有效矣。趾海曰,頃者亦奏之,而科場連出表題,則似好矣。上曰,予頃於春塘臺,見鄕儒之多,不忍出表,其後聞之,雖鄕人,亦多作表者矣。上曰,以近來表觀之,寒心矣。華鎭曰,玉堂下番元義孫,有情勢不入,沈履之亦中在,番次甚苟簡矣。趾海曰,義孫之深嫌,乃是沈履之之罰其親之事,而履之亦以此不安,不爲入直矣。上命書傳敎曰,副修撰元義孫,特敎之下,一向撕捱,分義寒心,其事件旣踰堦,況靑矜時事,尤不當若此,而今聞修撰沈履之,因此齟齬館職云,分義事體,不可若此,元義孫若行公,沈履之無可飭之端,副修撰元義孫,牌招察任,趾海曰,李溵以犯染不入,而館職以自畫爲定云矣。上曰,一番欲伸廉隅,固不異矣,而自畫則過矣。華鎭曰,今方來於闕外,政院方微稟,而渠亦未聞下敎之前,不敢退去云矣。上命書傳敎曰,校理李溵,特敎之下,不爲膺命,今則不無稱頉者,而其在事體,不可一例督迫而無飭,罷職。上命書傳敎曰,自有內府之飭,而諸葛之表旣云,近者紀綱之陵夷,內府尤甚,故頃雖處分,民若無恥之人,飭已行,置諸王府徒涉案則過矣。頃者投畀中官朱德弘,特爲放送,頃者疎決時雖靳,此已處分,投畀中官朱彝德·李永新,一體放送事,分付該府,諸臣以次退出。
上在昌德宮。常參以代理停,經筵停。
夜五更,月入太微西垣內。
李泰和達曰,明日親臨都政相値,常參頉稟。令曰,知道。又達曰,大司憲,掌令一員未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。
藥房提調洪啓禧,副提調蔡濟恭啓曰,近日日候不佳,伏未審此時,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等久未入侍,今日不可不與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。中宮殿,藥房口傳問安。答曰,知道。以副修撰元義孫牌不進罷職傳旨,傳于李泰和曰,只推。
金光國啓曰,禮曹判書洪義漢,依下敎來待矣。傳曰,下敎日入侍,又以兵曹言達曰,羽林衛將申胤洸,身病猝重,部將柳爾胄,身病甚重,因歸本家,無望上來云,竝今姑改差,何如?令曰,依,又以兵曹言啓曰,陞資拜營將者,以不職遞罷,則勿計朔數多少,還收資級事,載於續典矣。慶州營將尹弼德,旣已不職居下,所授加資〈帖〉,依定式還收之意,敢啓。傳曰,知道。
成天柱,以戶曹言達曰,各道檢田之役,頃因朝令,付之敬差官都事,則事目中,不當比摠,故無所擧論矣。其後以不送敬差官爲定,則當依常年例比摠,故前判書臣李益輔,略爲所料量,而因罪罷,不得擧行矣。臣當此任後,與前判書,有所往復商量,而但以數十年比摠,反覆較絜,未有比摠之可與爲例者,曾於戊午年,有比年給災之規,若用此例,則可無掣肘之端,試以六道摠,比於各年,則京畿比壬戌當給七千二百三十七結,忠淸道比壬申當給七千四百二十結,全羅道比庚申當給九千一百六十三結,慶尙道比丙辰當給八千九百三十五結,黃海道比庚申當給三千一結,江原道比丁丑當給一百十六結,給災之數,爲三萬五千八百七十二結,實結當爲六十八萬三千九百八十四結矣。西北兩道,與六道有異,北關則只當比丁丑,關西則只當比辛未,而今此元給災之外,全羅·慶尙·忠淸三道,有査陳給災,故其數不少,而不入於此給災之中,竝計此數,則災結之數,當比慘凶之摠,若又多數給災,則災結之摠,將不免猥多。以此意嚴飭道臣,大加裁酌,俾無一毫濫給之弊爲宜,以此分付八道及三都,何如?令曰,依。
兪漢蕭,以義禁府言達曰,全羅道海南縣投畀罪人朱德弘,羅州牧黑山島投畀罪人李永新,咸鏡道三水府投畀罪人朱彝德等,放送承傳啓下矣。朱德弘·李永新·朱彝德等放送事,分付各該道臣之意,敢達。令曰,知道。
上在昌德宮。常參以代理停,經筵停。
李泰和達曰,明日常參,取稟。令曰,停。
兪漢蕭達曰,大司憲·掌令未差,崔台衡,執義南惠老,持平金和澤·任瑎在外,今日以監察茶時之意,敢達。令曰,知道。又以侍講院言達曰,本院下番,連日闕直,事甚未安,文學李晉圭,由限已過,卽爲牌招,姑降入直,今日都政新除授,待下批仍卽牌招察任,何如?令曰,依。
金光國,以兵曹言達曰,知中樞府事張采維,素患痰癖,近又越添,差復無期,今姑改差,何如?令曰,依。
兪漢蕭,以義禁府言達曰,固城縣監任毅中,憑閱處之事,徽旨達下矣,任毅中,時在任所,依例發遣府羅將,拿來,何如?令曰,依,又以禁衛營言達曰,本營所管,江華城門樓改建事,曾有稟旨分付矣。令別軍官折衝具聖臣監董,敎鍊官嘉善朴道元策應,門樓改建後,留營火藥庫六間,移建庫舍三十六間,又令修改,今已畢役矣。在前門樓改建時,有監董策應將校論賞之例,至於今番,則門樓外又有庫舍營建之勞,令該曹考例,稟處,何如?令曰,依,以說書金載順牌不進罷職令旨,令于李永暉曰,推考徽旨捧入。
親臨都政。吏批,以李萬宗爲兵曹參知,許紞爲氷庫別提,趙東彬爲司僕主簿,李復圭爲北部都事,任薖爲蔚山府使,鄭志浩爲金山郡守,朴鸞源爲抱川縣監,鄭壽延爲漢城判官,金聖休爲富平府使,李圭恒爲溫陽郡守,尹得說爲鎭川縣監,洪大源爲比安縣監,洪相宜爲永同縣監,李殷福爲鐵山府使,許愈爲長興府使,柳光宅爲茂山府使,金宗爀爲柒谷府使,尹象厚爲敦寧主簿,金履信爲歸厚別提,金鍾卨爲司圃直長,任璨爲宗廟直長,李彦章爲尙瑞直長,鄭致儉爲槐山郡守,閔百奮爲白川郡守,趙晸爲永柔縣令,崔台鎭爲扶餘縣監,李邦緯爲鳳山郡守,李台鼎爲忠淸都事,李一曾爲慶尙都事,沈翼雲爲江原都事,金致讓爲司書,宋載心爲定山縣監,李德弼爲安奇察訪,鄭錫達爲燕岐縣監,張學龍爲陰城縣監,金坦行爲司議,鄭昌順·李之晦爲兵曹佐郞,李蓍廷爲禮曹佐郞,徐廣修爲尙瑞副直長,李宅源爲禮賓奉事,權獻爲內贍奉事,閔百寅爲刑曹正郞,南鶴耉爲社稷令,金基正爲兵曹正郞,金載順爲說書,白義煥爲兵曹佐郞,趙鵬逵爲司評,朴泰均爲長興主簿,丁昌裕爲引儀,朴宗益爲居昌府使,具世績爲中和府使,洪相直爲橫城縣監,金光緯爲黃山察訪,趙泰喆爲延曙察訪,朴師行爲泰仁縣監,尹象厚爲監察,李俊永爲廣興副奉事,趙戆爲儀賓都事,蘇大恒爲監察,南重爲金郊察訪,宋欽明爲麻田郡守,金謹行爲金浦郡守,崔世輔爲龜城府使,具彩五爲寧遠郡守,黃景源爲大司憲,兪彦民爲大司成,金普淳爲正言,洪啓能爲司饔主簿,朴載大爲引儀,鄭國臣爲監察,趙城鎭爲山陰縣監,黃㝡彦爲掌令,鄭昌順爲咸鏡都事,曺命喆爲求禮縣監,韓光濟爲洪原縣監,趙漢紀爲鎭海縣監,李宗謙爲龜陽郡守,申旭爲熙川郡守,田見龍爲寶城郡守,尹一復爲靈光郡守,李仁采爲高山察訪,李彦章爲東部都事,安昭爲司畜別提,柳應祥爲宗廟令,韓光綮爲刑曹佐郞,洪啓能爲平安都事,崔宗大爲義盈主簿,韓翼謩爲判尹,李得宗爲同義禁,徐廣修爲尙瑞直長,朴載大爲禁府都事,鄭存成爲司饔主簿,李永培爲禁府都事,成胤儉爲兵曹佐郞,黃槃爲尙瑞副直長,崔宗大爲監察,李碩九·柳榟爲禮曹正郞,徐有慶爲濟用副奉事,鄭存成爲刑曹佐郞,文道恒爲監察,田祥雨爲義盈主簿,李命杰爲平市令,趙恒彦爲稷山縣監,金應淳爲校理,鄭光漢爲輔德,沈履之爲兼中學敎授,洪趾海爲兼東學敎授,尹得轍爲引儀,李忠國爲高敞縣監,元義孫爲獻納,李章祜爲永禧殿令,洪鳳咸爲社稷令,張錫履爲監察,申爲南部都事,金仁權爲固城縣監,李溵爲副修撰,韓大勳爲監察,鄭德純爲安奇察訪,李思國爲禁府都事,金履信爲工曹佐郞,金相戊爲掌樂主簿,宋煥世爲司饔主簿,徐命敷爲敦寧主簿,尹勣爲敦寧都正,林梓爲繕工主簿,尹東啓爲司䆃直長,李宗明爲典籍,朴孝源爲刑曹佐郞,尹汲爲左副賓客,李命楫爲鴻山縣監,沈錪爲龍安縣監,林箕彬爲直講,方喆謩爲奉常主簿,全繼曾爲司宰主簿,高必河爲義興主簿,權弼衡爲歸厚別提,朴載素爲活人別提,柳翼星爲引儀,車亨道爲掌苑別提,金濟恭爲活人別提,金孝大爲敦寧都正,權掆爲廣興奉事,鄭松爲繕工假監役,金鍾正爲義城縣令,朴起采爲執義,李德海爲司諫,張淀爲掌令,金永爕爲掌令,嚴璘爲持平,李蓍廷爲持平,鄭昌順爲正言,邊得讓爲典籍,朴相老爲典籍,吳道鈺爲贊儀,盧彦邦爲全羅都事,金宅礪爲典籍,李昌顯爲王孫敎傅,李顯白爲翼陵參奉,任邁爲掌樂主簿,徐有慶爲司圃別提,申一淸爲禮曹佐郞,具壽國爲司成,趙衡中爲假引儀,李宜楫爲長陵參奉,李黃中爲敬陵參奉,趙台鎭爲顯陵參奉,魏泰始爲思陵參奉,鄭壎爲順康園守奉官,李之晦爲江原道黃腸敬差官,李徽中爲慶尙道黃腸敬差官,尹鳳五爲大司憲,前郡守朴良藎,折衝李命說,今加嘉善賞加,兼春秋金世珩單付,順川郡守朴聖浹仍任事承傳,待敎金載順,典籍朴沁·朴命球,贊善尹鳳九,東學訓導金龍翰單付。兵批,以李長爀爲兼廣州營將,黃沇爲同知,李枝榮·李命圭爲忠壯將,李宜祿爲僉知,金夏九爲同知,兪彦鐸·黃運河爲僉知,權拭爲都摠都事,李邦鳳爲五衛將,金箕彬爲同知,洪若水爲全羅兵使,安宗奎爲江華中軍,金元錫爲忠翊將,洪泰斗爲南兵使,李鳴漢爲所斤僉使,李東琦爲西生僉使,朴尙淳爲牛峴僉使,許浹爲羽林將,金良弼爲忠淸兵虞候,金瑞采爲思游澗僉使,李儒弘爲尙州營將,姜尙台爲忠壯將,趙聖洙爲忠翊將,沈鳳徵爲全羅右水使,趙必大爲忠壯將,韓光國爲惠山僉使,朴聖梓爲長峯萬戶,李德祖爲全羅左水虞候,成胤燁爲波知僉使,劉道明爲忠翊將,孫光錫爲忠翊將,李行彬爲統虞候,韓日遠爲咸鏡監營中軍,李始大爲忠壯將,金彦耆爲訓鍊判官,閔頤壽爲別害僉使,許任爲淸江僉使,李漢雄·鄭國弼·權相信爲忠翊將,申思民爲羅州營將,安聖履·康恒道爲景福將,孫世茂·金觀瑞·金壽健爲忠壯將,金重河爲五衛將,金相玉爲慶州營將,李漢豐爲訓鍊副正,金道鼎爲玉江萬戶,李基聖爲安義僉使,李世珪爲忠翊將,李泰燁·金象鼎爲五衛將,陳昌垕爲慶德將,金時模爲忠壯將,尹世佐爲防垣萬戶,金采萬爲靑水萬戶,李雲康爲淸州營將,文道新爲訓鍊僉正,許任爲都摠經歷,金天澤爲乶下僉使,李柱海爲兼司僕將,李彦邦爲中樞都事,尹重淵爲都摠經歷,尹興彬爲造山萬戶,朴光濂爲溫萬戶,全世彬爲廢茂山萬戶,洪命豪爲魚游澗僉使,鄭碩蕃爲蒜山別將,孫翼龍爲中樞經歷,徐挺彬爲新門別將,金應淸爲仇寧萬戶,張漢傑爲阿吾地萬戶,李賢宅爲金城山城別將,李喜集爲安興僉使,李宜白爲夞怪萬戶,具世元爲伐登萬戶,金昌齡爲慶德將,朴奎煥爲都摠都事,申周尙爲鎭東萬戶,柳鎭說爲訓鍊副正,李宜柱爲仁遮外萬戶,朴奎五爲訓鍊判官,尹珖爲釜山僉使,李以楷爲知事,朴聖浹爲訓鍊正,李希松爲訓鍊判官,南宮㯖爲訓鍊主簿,鄭世周爲楊下萬戶,柳達源爲訓鍊主簿,李守彬爲內禁衛將,李弘郁爲訓鍊主簿,成碩臣爲公州營將,李夏祥爲訓鍊判官,金起老爲訓鍊主簿,金晉慶爲僉知,申光一·洪相宇爲訓鍊主簿,尹復淵爲訓鍊正,李瀰爲文兼,沈渻·田益顯·金章魯·李邦和爲宣傳官,馬之好爲部將,申大顯爲宣傳官,徐敬修·秦益封·李載郁·金宅沂·金道光·姜起周·李錫倫·曺德輝·全仁壽爲守門將,崔顯祚爲訓鍊主簿,陳盛漢李完基·朴洙·趙德觀·朴文浹爲武兼,韓尙訥爲五衛將,全始奎爲部將,李海文·盧載垕·禹弼正·李燁爲武兼,申大顯爲訓鍊主簿,柳載熙·鄭彦衡爲武兼,孫大亨爲部將,李瀚爲洗馬,趙維鎭爲副率,金麟瑞爲部將,李得永爲洗馬,金仁大爲左長史,趙德章爲侍直,朴師郁爲翊贊,洪益喆爲翊衛,李邦仁爲西道參軍,權管秩廟坡崔益德,三千金明來,大坡兒李致元,小吉號里金龍運,西水羅李萬瑞,梁永萬洞姜聖濱,甲巖李淑單付,同知趙德謹單付,前營將尹弼德,今降禦侮,加資還收事啓下,忠淸兵虞候李鼎壽,宣傳官李廷默,及第申光赫,今加折衝賞加,副護軍黃運河·李命植,副司直韓翼謩·李㝡中·黃仁儉·洪良漢,副司果朴相喆,同知單韓光國,僉知單李道普·魚有成·柳春稷,赴戰嶺別將單朱宅重,訓鍊主簿單鄭世周,僉知單鄭智世·張德紹,副護軍李命峻·金汝豪·趙世述·尹亨理·金選慶·李山斗·朴昌新·安光福·沈鑛·趙偰·任文正·許汲,同知單李喜集·鄭國弼,副司直林象元,同知單申璆,副護軍李樀·梁世絢·梁世純,副司直李裕身。
戶曹參判金致仁書曰,伏以,臣之父病,經年沈篤,自遭意外慘境,益復危劇,朝夕凜凜。臣以孑然一身,醫藥喪葬,獨自焦心,晝宵憂遑,莫知攸極,頃日筵席,大朝殿下,特垂矜憐,許解臣備堂,以便救護,臣歸語老父,相對感泣,且臣區區悲懇。今將營窆於一宿之地,臣兄死而無子,亦須臣躬往幹當,其亦慼矣。格外請由,非不知惶悚,而前後朝臣,亦或有陳聞而蒙兪者,玆敢冒死哀籲於貳極之下。伏乞俯加愍念,賜臣數日之暇,俾得來往,則幽明之感,豈勝言喩云云?答曰,覽書具悉。卿其依所陳往來焉。
刑曹參判尹鳳五書曰,伏以,臣於七月動駕之時,待罪京兆,職當淸道,而病情適苦,煩稟恩遞,仍卽舁還鄕廬,任便將息,雖在床簀之中,感頌方深,忽於此際,伏奉本月初二日敎旨,以臣爲刑曹參判者,鞶遞未幾,氊復旋加,恩從上天,榮動下里。臣以首頓地,惝怳感驚,不知所容,寵命之下,含恩畏義,所當不敢俟屨,蹶趨謝,以伸犬馬之忱,而顧臣於向者半年供劇,卯申作忙,屬又朝家,連有慶禮,不遑告暇,黽勉驅策,淫潦虐暑,觸冒衝犯,衰氣殫盡,蔑有餘遺,兼且慘遭妹喪,情理悲怛,目今疾勢沈頓,證兆危惡,右耳感風,頻時郭索,聲大聲小之不聞,左臂停痰。惟日疼痛,或擧或垂之俱妨,旣根於勞瘁,重以哀感,舊病新恙,輾轉深痼,雖於溫房燠室,抱枕宛轉,尙且凜然,況可以冒此初寒,勞動於數百餘里地乎?臣之春間入對也。親承聖上勤仕之敎,玉音丁寧,寸心自激,惟以筋力奔走,爲一分報效之道者,耿耿如結,則豈敢假托做慢,以負初心,而干嚴誅哉?誠以病有所難强,情有所當暴而然也。臣聞人情所迫,仁天之必號,父母之必呼,如或以瀆擾爲懼,不以盡懷,則是自外於仁天之覆,慈母之愛也。亦非臣子之所敢安,故不憚縷列,以溷睿聽,而矧玆秋曹詞訟劇務之職也。不可委之以樵牧之社,一任其瘝曠也。儻或姑與假借,不卽許免,以之悶縮惶隕,苟度時月而莫之恤,則微臣私義,雖不足道,其於公體,所損亦大,此豈非公私兩妨之甚乎?伏乞离明,曲賜諒察,亟命鐫遞,俾得安意調息,以尋生路,千萬幸甚。答曰,覽書具悉。卿其勿辭,調理上來察職。
己卯九月二十五日辰時,上御熙政堂。都政入侍時,行都承旨蔡濟恭,左副承旨金光國,記事官邊得讓·朴相老,記注官安正宅,記事官金載順,吏曹判書閔百祥,參判尹東度,參議洪樂性,兵曹判書趙雲逵,參判元仁孫,參議柳謇,參知李萬宗,吏曹正郞尹冕東·沈勖之,佐郞李世孝·元啓英,兵曹正郞李徽中·李東泰,佐郞李台鼎·李一曾,以此進伏訖。百祥進伏曰,說書望,難以分排,其中居中者,合有變通之道。上曰,居中蕩減。出擧條雲逵曰,今番則邊將窠窄,各處久勤,無以排擬,十月窠取用,何如?上曰,依爲之。雲逵曰,釜山僉使李樀,聞有實病,赴任無期,夫馬留滯,亦甚可悶,今姑改差,何如?上曰,依爲之。竝出擧條百祥曰,前府使兪彦鐸,今年七十,侍從臣父纔闋服,未及加資矣。上曰,依例加資。百祥曰,推恩同僉知外方人,今始修整以來,依例單付,何如?上曰,單付。百祥曰,蔚山府使南泰普,年限已過,依例改差,何如?上曰,允。上命濟恭,書曰,西北人及松都人錄用事,申飭銓曹,嶺南武士沈滯,莫若近年,另加錄用事,一體申飭。又命書曰,漢帝豈不云乎?守令之本,專在於初仕,另加擇擬事,申飭銓曹。又命書曰,噫,生民休戚,係於守令,況親政乎?爲官擇人事,申飭銓曹。又命書曰,廉吏,爲國效節人之後,戊申樹功人,另加錄用事,申飭兩銓。又命書曰,十考十上,五考五上,純褒抄啓守令·邊將,另加調用事,申飭兩銓。又命書曰,入侍注書,尙瑞院官員,依例陞六。又命書曰,新除授兵曹參知牌招,先入侍後謝恩。兵曹郞廳,先入侍後謝恩,又命書曰,沈滯人官案,親書常御覽三字,時在座側,大政雖異於例政,若有復職之窠,其或應付之類,先爲擇擬事,分付。又命書曰,臺閣不備,未有甚於近日,其皆在外,應行常參,不爲者久,事之寒心,莫此爲甚,薇垣長外,在外臺臣,一傡爲先遞差,今日政擧行。又命書曰,此後吏兵曹,常御覽官案中,前未經而今除居其任者,隨點拔去事,分付。又命書曰,飭已行,前校理李溵敍用,又命書曰,前水原府使金孝大,丁丑暮春爲此任,追憶往年,一倍此心,今則交龜不遠。豈可以作發納符乎?頃除此任,因仍任置之,今聞新除敦寧都正,年過七十云,難以行公,許遞,其代今政備擬。又命書曰,前府使金孝大,前校理李溵,解由勿拘。又命書曰,順天郡守朴聖浹,以應陞之窠,雖爲訓鍊正,數遞可悶,其遞訓正,仍任本郡。又命書曰,諸臺在外,寒心事已下敎,不可遞差而止,竝禁推,準一朔後勘律。又命書曰,黃腸敬差官,事體重矣,不可不擇差,兵禮曹中,已通淸人備擬。又命書曰,訓鍊判官朴奎五,以嗣服初登科武臣,官案中尙在,故特命調用,更問因下敎,今年春初,旌義縣監調用云,遞訓鍊院職,仍縣監之任。又命書說書通淸,更爲定制綸音曰,頃者以翰林召試次上人說書通淸事,下敎矣。意蓋深也。今日政,無次上人,不爲通淸云,因此更恩,人君擧措,其何苟且,次上下敎置之,自今政爲始,以召試入格人,通淸說書事,更爲定制,將此敎永久遵行。又命書曰,陞補通讀,每於歲末爲之,非徒苟且,多士之弊不貲,新除授大司成兪彦民,卽爲牌招察任,不待歲末,卽爲從容擧行事,分付。又命書曰,左右史不備,莫若近來,說書金載順,更付翰苑事,分付。又命書曰,觀象監方外天文學兼敎授之官,可謂孟浪,因領事所奏,以本館官員爲之,此則歸正,而本館官員中,本學之勤苦,予嘗知之,而每都目二窠,其涉過矣。今番一政之內,兩人陞六,若不校正,將至於三四人,其中一人,丁丑以後,已知功勞,故點下,而一人則越之,寫字官則筆法若李翊臣,且有功於國役,則陞六可也而近者上言開路,倖得訓長,作爲其梯,亦涉過矣。今亦越之,政曹知悉,後勿濫觴,寫字官,令承文院取畫多者,備三員望報後,以此備三望,每三年一擧,觀象監各學窠,皆無過一人,則於渠無缺望之歎,官方無淆雜之慮,分付該曹,奉承傳擧行。竝出傳敎濟恭曰,注書被薦人,已盡出六,今無可付之人,新薦不可不速令擧行,在外人催促上來,使之趁卽新薦,何如?上曰,依爲之。東度曰,臣兼帶同義禁而方入侍,故敢達。本府律學敎授田祥雨,今日都政,差義盈庫主簿,而律官此人外,無可代差之人,還差律學敎授,何如?上曰,依爲之。竝出擧條濟恭曰,政筒出納之際,多有不審之失,該堂推考,何如?上曰,一時做錯,勿推。雲逵曰,政筒,郞廳多有誤書之失,推考,何如?上曰,勿推。濟恭曰,吏批下直,光國曰,兵批下直。上曰,知道知道。上命內侍賜饌,諸臣饌退訖。雲逵曰,臣不欲干預本曹事,而捉虎狀啓,多有濫觴,一切防塞,何如?宰相名士請囑,雖云紛擾,而臣何敢欺罔殿下乎?此實孟浪之事矣。上曰,所陳誠是,命光國書曰,兵判以捉虎狀聞之濫觴,皆請勿施,下敎之下,可謂得體,而予意事在令前,其欲許施,取覽申聞單抄,今年七度申聞中請加者,至於四十三人之多,事之寒心,莫此爲甚,決不可以令前施行。其中五度則下送,更令以本道人精抄以聞,慶尙左兵使李漢膺,三朔之內,申聞稠疊,其所請者,至於十三人之多,尤涉無據,噫,一年之內,捉虎二百十五頭,則虎幾無矣。何慮囕殺,此亦紀綱攸在,于今特甚,不可事在令前而無飭,前兵使李柱國,前南兵使許汲,全羅前兵使金聖遇,黃海兵使李景說,忠淸兵使趙啓泰,竝令攸司緘辭從重推考,慶尙左兵使李漢膺罷職其請則申聞,故予莫之知,因前承旨趙榮進所奏乃覽,若是濫請之申聞,其何濫下乎?當該承旨,亦涉不察,竝從重推考,李漢膺二度申聞竝勿施,開城留守申聞,不過二人,其數不濫,令該曹依例,回啓。出傳敎上曰,古者儒臣陳疏乞郡,則米布題給,今也則不然矣。今政初入仕甚小矣,公薦,何如?百祥曰,公薦之故,士習日卑云矣。上曰,然乎?諸臣以次退出,時已四更矣。
上在昌德宮。常參以代理停,經筵停。
夜二更,流星出天中淡雲間,入東方天際,狀如拳,尾長三四尺許,色赤,光照地。
李泰和達曰,明日常參,取稟。令曰,停。
成天柱達曰,大司憲尹鳳五,掌令張淀·金永爕在外,持平嚴璘奉命在外,李蓍廷,執義朴起采牌不進,今日以監察茶時之意,敢達。令曰,知道。
藥房提調洪啓禧,副提調蔡濟恭啓曰,昨日親臨大政,夜分乃罷,伏未審聖體調攝,若何?寢睡·水刺之節,何如?湯劑連爲進御乎?臣等之不得入診,已過月餘,今日雖非日次,卽與諸御醫入侍,詳察聖候,有不可已。臣等不勝區區伏慮,敢來問安,竝此仰稟。答曰,知道。氣則一樣矣。中宮殿,藥房口傳問安。答曰,知道。
金光國,以都摠府意啓曰,今日入直內三廳,武兼禁軍及軍兵等,中日習射,請出標信。傳曰,知道。
李泰和,以弘文館言啓曰,新除授副修撰李溵,卽爲牌招察任,何如?傳曰,允。
成天柱達曰,憲府連日監察茶時,諫院許久闕達,俱涉未安,兩司除在外外,未肅拜人員,竝卽牌招,何如?令曰,依。
以執義朴起采,持平李蓍廷,正言鄭昌順牌不進罷職令旨,令于成天柱曰,竝推考徽旨捧入。
李泰和達曰,待敎金載順,旣已付職,卽爲牌招,何如?令曰,依。
李泰和達曰,陞補通讀,特敎申飭之下,不卽膺命,事甚未安。大司成兪彦民卽爲牌招,以爲擧行之地,何如?令曰,依。
以大司成兪彦民牌不進罷職傳旨,傳于蔡濟恭曰,只推。
傳于李泰和曰,藥房入診,大臣及禮判,同爲入侍。
左議政申晩,禮曹判書洪象漢,依下敎來待矣,傳于李泰和曰,詣閤。
李泰和啓曰,卽者副校理鄭晩淳,以其親病,陳書徑出,原書纔已捧入矣,所當直捧禁推傳旨,而此與無端徑出有異,推考警責,何如?傳曰,允。
注書邊得讓陞六代,以洪景顔爲假注書,注書朴相老陞六代,以趙文宇爲假注書。
蔡濟恭啓曰,假注書洪景顔·趙文宇,時無職名,令該曹依例付軍職,冠帶常仕,何如?傳曰,允。
李泰和,以侍講院言達曰,本院新除兼贊善尹鳳九,時在忠淸道德山地,輔德鄭光漢,時在京畿高陽地,書筵入番事緊,竝斯速乘馹上來事,下諭,何如?令曰,依。
李泰和,以吏曹言達曰,本曹正郞沈勖之,佐郞尹冕東呈狀內,俱以身病甚重,勢難察任云,竝今姑改差,何如?令曰,依。
副校理鄭晩淳書曰,伏以,臣母素患痰癖之疾,每遇秋冬之交,輒如期而發,頃因日候之不適,諸般症形,觸寒乍劇,而旋試藥餌,幸有少減,臣果黽勉就直者,今已數日矣。卽於直中,得接家信,則又因飮食痞滯,宿病一倍添劇,氣喘而膈煩,神昏而痰肆,促臣歸視,急報踵至。臣聞來方寸煎灼,按住不得,敢陳短章,徑出禁門。伏乞睿慈,亟削臣職,以便救護,仍治臣罪,以肅朝綱,不勝幸甚。答曰,覽書具悉。爾其勿辭,救護母病焉。
獻納元義孫書曰,伏以,臣情地兢蹙,違傲特牌,只推恩旨,九頓感泣,薇垣新除,忽下於此際,繼以本院闕達,召牌辱臨,臣誠跼蹐悚惶,罔知所以措其躬也。本來情勢,姑未暇論,目下情理,懇迫冞切。臣母痰喘宿病,近因風冷,觸感忒重,委頓床簀,症形危苦,左右扶將,方寸焦灼,邀醫論藥,實無頃刻離捨之勢。玆敢隨詣禁扃,疾聲哀籲於貳極之下。伏乞睿慈,曲賜矜諒,亟許鐫遞,俾得救護母病,千萬顒祝,抑臣於臺銜,鐵畫在心,以資性則愚騃,以言議則巽懦,淸朝耳目之責,千不襯而萬不似,而況末俗嘵嘵誠可悶憂,不風吹浪,不火噓焰,此何風習也?昔范祖禹,拜右正言,以其婦翁呂公著當國,引嫌辭職,終公著在位,不復爲諫職,今臣乃當國大臣之甥也。翁壻舅甥,其所處義,似無異同,人臣事君,只是進退語默四字,苟且尸職,東察西覵,畏納情外之謗,三司華銜,不知力避,將爲祖禹之罪人。臣雖朽鈍無操,決不爲此,自甘虞人之誅,而惟嶺海鈇鉞是俟焉。答曰,覽書具悉。爾其勿辭,救護母病焉。
大司成兪彦民書曰,伏以,殷闇制訖,而聖上受爵之甲仍回,周梁禮成,而坤殿違和之候遄復,繼以有王世孫授冊之儀,哀餘慶荐,愴忭交切。仍念臣,曩叨喉司,適於登筵之際,因一奏辭之不能達意,至被特遞之嚴敎,雖荷聖度天大,旋命汗收,而所下備忘,辭旨轉益截峻,有非臣子所可承聞。臣戰惶慙愧,不敢以一蒙寬假,自爲寵倖,杜門縮伏,俯訟愆尤,殆半歲于玆,乃於夢寐所未到,忽伏承國子新除,仍以課製之稽滯,別下傳敎,特降恩召。臣聞命隕越,罔知攸爲,不得已冒犯違慢之誅,而例勘不下,令牌復臨,臣尤惝怳驚懼,不知何所自措也。臣旣情地恧蹙,凡係除命,皆不當遽爾趨承,則官名大小,職事輕重,宜不在所論,而第玆所叨之不似,實有一日不可冒其名者。我國右文之治,逈邁前古,而其誘掖章甫,成就俊造之責,專在於師儒之長,苟非詞學兼備,名實俱隆,則無以愜士望而稱物議,自昔老師宿儒,猶欲逡巡退讓,顧臣何人,敢或濫廁。臣自來荒嬉,迄玆摧頹,經傳章句,有甚墻壁之當面,科臼文字,又屬色塵之過目,徒然一空虛頑鄙之物耳。以此譾劣,進據皐比,已足爲名器之辱,士林之羞,矧今科制有改,策礪方新,敎導振作之效,人將拭目以俟,此時此任,尤宜十分遴選,而倉卒注擬,承乏苟充,致令除目之下,供一訝笑之資。臣雖無狀,亦有廉愧,其尙可安於此,而靦顔承當乎?玆敢隨詣禁扃,畢暴情悃。伏乞睿慈,俯垂諒察,特令刋汰臣新授職名,以重官方,以安微分,仍治臣辜恩逋命之罪,以戒他人,不勝幸甚。答曰,覽書具悉。日月如流,兩魂殿禫事倏過,愴慕一倍于中,大朝封爵甲年載廻,邦慶無前,大禮順成,慶忭之中,壼聖愆候,不日康復,賀儀已擧,慶忭之忱,曷有其極?爾其勿辭,從速察職。
司書金致讓書曰,伏以,春坊官,不見帶春秋兼御,則不得行公,法例也,而臣父方領館事,故臣前後拜命,輒引例去者此也。今於新除之下,在法當遞,固無異焉。伏乞离明,俯令有司,照例鐫改幸甚。答曰,覽書具悉。書辭,令該曹考例,稟處焉。
文學李晉圭書曰,伏以,臣母年近七耋,疾亦深痼,風眩宿症,積年辛苦,長委床褥,劇歇無常矣。日昨臣在直中,得聞母病添重之報,焦煎陳懇,蒼黃歸省,則本症之外,又患非時暴泄,度數無節,眞元大陷,兼以嘔逆交劇,粥飮全未嚥下,連試藥物,如水投石。今至屢日,諸般症形,有加無減,老人筋力昏昏,殆不收拾,臣方左右扶將,罔措度日,以此情理,雖欲離捨而供職,何可得也?顧臣抱玆煎迫之私,而前後鎖直,動輒數旬,旣不得在側而調護,又未及隨症而療治,馴至於輾轉層加,漸就危篤,日夕焦遑之餘,罪悔之心,靡有其極,臣之情私,亦云窮且慼矣。玆於召牌之降,敢陳疾痛之呼,誠以邸下至仁至慈之德,少垂憐察於斯,則豈無所以深憫而矜許哉?伏乞离明,特罷臣職,俾專救護,仍治臣罪,以肅朝綱,千萬幸甚。答曰,覽書具悉。爾其勿辭,救護母病焉。
己卯九月二十六日午時,上御熙政堂。藥房入診,大臣·禮判,同爲入侍時,提調洪啓禧,副提調蔡濟恭,左議政申晩,禮曹判書洪象漢,假注書洪景顔,記注官安正宅,記事官金載順,醫官李以楷·李世珪·鄭允協·秦泰興·白文昌·金世彦,以次進伏訖。晩曰,昨日親政,夜深乃罷不審,聖體,若何?上曰,一樣矣。晩曰,水刺·寢睡諸節,若何?上曰,此亦一樣矣。晩曰,湯劑連爲進御乎?上曰,時時進御矣。啓禧曰,近日劑入而不爲煎入,故似時時進御矣。晩曰,丸劑瓊玉膏進御乎?上曰,不爲進御,而氣則如常矣。晩曰,搔癢之症,何如?上曰,近日則有勝矣。晩曰,昨日亦終夜酬應,下情不勝悶迫矣。上曰,都政遷延,昨日始行矣。晩曰,中宮殿氣候,若何?上曰,好過矣。晩曰,王世子氣候,若何?上曰,一樣矣。晩曰,王世孫氣候,若何?上曰,安過矣。啓禧曰,醫官入診,何如?上曰,唯。入診後,李以楷曰,脈候左右三部不沈而緩,右寸關胃脈虛軟,比前一樣矣。諸醫所奏,與以楷同。啓禧曰,今日非日次,湯劑無更定之事,而丸劑兼進,似好矣。上曰,服之則順下而頗苦矣。啓禧曰,必也兼進丸劑然後,有益矣。上曰,服之何益耶?晩曰,何如是下敎乎?八味元無泥滯之弊,進服則尤有效矣。上曰,有效則將何如耶?晩曰,臣等則以爲,必尤有所勝矣。上曰,於飮食無誠,自少時,必一如三匙而止矣。晩曰,近日進御如常乎?上曰,不無欲進之意,而如米麵等物,必數匙而止,水刺亦然矣。上曰,禮判進前。象漢曰,臣持草節目,往議大臣,則大臣以爲,背講,於勸講實矣,而五十以上,聰明有減,難於成誦,五十則臨講或除講然後,可赴擧云,故來言于備堂,則亦相亦以爲然矣。上曰,戶判之意,何如?啓禧曰,大體似好矣。上曰,卽今唱榜科,若於其日受講,則必設巧計,一榜必全然不誦,五十者若除誦,則少年外,必不讀矣。晩曰,雖使臨講,可辨其能否矣。象漢曰,旣承綸音,若登筵則欲陳所懷,蓋誦一經無益,如明經例,俱誦七書,而不必能文,此則徒取聰明者也。以古人言之,故判書李安訥使行時,常誦北征,回還時忘却皇帝二載秋之句,如金得臣,每文讀一億二千番,而終不成誦,人才優劣,不必以此辨別,莫如臨講三經爲好矣。上曰,好矣。盡講三經,比背講一經尤難。晩曰,若臨講,則後必漸爲照訖講矣。象漢曰,領相以爲,若立紀綱,則可無弊端云矣。晩曰,此則大臣之言,啓禧曰,久而漸弛,則將爲照訖講矣。上曰,承旨之意,何如?濟恭曰,臨講則必將如典禮照訖講矣。上曰,予欲親試,聞者必㤼,而蓋能文者善讀,不能者不能善讀矣。象漢曰,然矣,面試則臨講,好矣。上曰,若使臨講,而試官非公心,則如大學中彼爲善之句,擧子雖讀之,試官必掩覆,亦或有初不知衍文者矣。象漢曰,議論參差,領相則欲臨講,右相則欲區別五十以上矣。上曰,科規速定然後,可知所從讀,一經及小學,則此異於明經講,必有所益矣。晩曰,然矣。上曰,六七十者,讀小學難矣。啓禧曰,先正臣金宏弼,自稱小學童子矣。象漢曰,先正臣金尙憲,一生收用小學一部矣。上曰,洪趾海頃言,故判書李縡,敎人必先小學云,此實美矣。啓禧曰,講註,好矣。濟恭曰,註則難矣。象漢曰,如小學必難講註矣。上曰,故判書金始烱嘗云,自柏洞來路,士夫家滅燭而睡,中人則曉燭讀書云矣。今則士夫家,亦當焚膏矣。晩曰,五十者登科後,亦有無一資升六之法,講規亦一區別矣。啓禧曰,明經亦無老少區別之事,老儒中講與不講,亶在於聰明有無,何傷之有?濟恭曰,國法宜用畫一矣。啓禧曰,嶺儒七十,尙能治經矣。濟恭曰,前則來路,不聞讀書聲矣。近日曉路,聞讀書聲,果有效矣。晩曰,外論以爲,五十中有可用之人,而今則坐於講規,局而不見云矣。濟恭曰,訓誥定數,好矣。晩曰,三訓誥,何如?啓禧曰,不可三而止,以字數計之,十字內外,或二十字內外,好矣。象漢曰,有訓誥處三,而無訓誥處半行,可也。啓禧曰,一行,好矣。晩曰,無過半行,可也。濟恭曰,立法則輕,而守法則固宜矣。上曰,以五六字內外,爲定,好矣。濟恭曰,篇題今古文以下,多則爲三四字,此亦以此定式,似好矣。上曰,至於今文古文,可也。象漢曰,臣與領相以爲,詩傳只六義,而書傳只今古文爲好矣。上曰,禮判讀奏節目,可也。象漢讀奏。濟恭曰,詩之大旨,不可不講矣。上曰,如書之盤庚等篇,俱誦上中下三篇耶?晩曰,講規盡講之矣。上曰,凡百一如明經例,而講章註,俱以五六字,書之篇題,自初頭,止今文古文,詩則止六義大旨,易則止卦體序卦,以此節目,可也。象漢曰,槐院國子分館前,何以知其等級?降付一款,似掣礙矣。啓禧曰,不通者,分館時降等,好矣。濟恭曰,直出六者,勿礙淸顯,則將不得爲臺侍,而國子或有臺通者,此不均矣。晩曰,顯字改以選字,何如?象漢曰,此則只指玉堂矣。上曰,此言好矣,其改以選字,又敎曰,人之氣質,類萬不同,質鈍者或不能善讀,則以此難分優劣矣。如兵郞李東泰,爲人極精矣,而初聞所對,則不免鈍矣。至於李溵,以口訥見之,亦似鈍矣。象漢曰,小學則除訓誥,可矣,而單章除註,便成臨講,此則講註,似好矣。啓禧曰,此甚斑駁,一篇竝使講註,好矣。上曰,小學何可講註?若逢單章,俱令講註,而無過一行,可也。又敎曰,出此節目後,儒生輩咸曰,詳備,禮判該博,戶判又從以贊助云矣。象漢曰,臣於政院,得見平壤居車成老上言,則其父慶弼,爲叛奴輩所威喝,不知死生者十餘年,尙未推尋,必是陰害之致,請令本道,嚴査重繩推尋云,此實莫大之變怪也。果如其言,不知其父之死生,則今過十年,始欲上言推尋者,關係風化,其父若生存,或在家物故,而誣罔天聽,意在推奴,則尤極萬萬痛駭,不可尋常處之。令本道各別明覈明處,何如?上曰,所爲叵測,依爲之。噫,爲人子,十年果若不知其父,則此何等事也,而循例下該司,不爲特稟,當該承旨遞差。出擧條上曰,平壤車成老上言,不爲持奏,混下該曹,當該承旨遞差事。榻前下敎象漢曰,臣於頃日,以長安·表訓兩寺義僧番錢陳達時,楡岾寺義僧二名番錢,猶未盡減之狀,頓然忘却,未及仰稟矣。令道臣一體分排於道內他寺乎?敢稟。上曰,依爲之。令道臣分排他寺,可也。出擧條啓禧曰,頃因禮曹判書洪象漢所啓,三甲,貿蔘永除事,命下矣。今春初平安監司李成中,本曹判書時,以前頭馬島大差倭所入單蔘措備事,筵稟後,爲先江界二十斤,北道十斤分定矣。前判書洪鳳漢,在本曹時,又爲陳達,五斤加定於北道,而尙未貿來矣。北道蔘弊旣如此,單蔘措備,亦不可已之事,則北道分定十五斤,不可不加貿於江界,而價本則自本曹拮据無路,關西米木間區劃,貿來,何如?晩曰,江界蔘採於廢四郡,此是我地,而三甲則必採於彼地,此是犯越,市上所賣,渠輩稱以田頭蔘而不可信。若使卜定,則是導以犯越也,決不可爲,三十斤蔘,盡爲卜定於江界爲難,則關西中山蔘,亦可堪用,往復箕營,變通,似好矣。上曰,依爲之。出擧條諸臣以此退出。
上在昌德宮。常參以代理停,經筵停。
李泰和達曰,明日常參,取稟。令曰,停。
兪漢蕭達曰,大司憲尹鳳五,掌令張淀在外,金永爕上書入達,執義朴起采,持平李蓍廷牌不進,嚴璘奉命在外,今日以監察茶時之意,敢達。令曰,知道。
李泰和達曰,憲府連日監察茶時,諫院許久闕達,俱涉未安,兩司除在外·陳書受由外,未肅拜人員,竝卽牌招,何如?令曰,依。
以執義朴起采,持平李蓍廷,正言鄭昌順等牌不進罷職令旨,令于兪漢蕭曰,竝推考徽旨捧入。
李泰和達曰,大司成兪彦民,書批已下,卽爲牌招,以爲陞補通擧行之地,何如?令曰,知道。
以大司成兪彦民牌不進罷職令旨,令于李泰和曰,推考徽旨捧入。
以副修撰李溵牌不進罷職傳旨,傳于李泰和曰,只推。
傳于李泰和曰,畿伯留待。
傳于李泰和曰,畿伯入侍。
傳于兪漢蕭曰,今番都政所除,宣傳官·武兼守門將·部將,竝爲待令,去己卯年十二朔日記,盡爲待令。
成天柱,以內醫院言啓曰,御醫前富平府使方泰輿,旣遞外任,依例還屬本院,令該曹付軍職,冠帶常仕,何如?傳曰,允。
兪漢蕭,以義禁府言達曰,前執義南惠老,前掌令崔台衡,前持平金和澤·任瑎,前司諫李基德,前正言鄭昌聖等,禁推準一朔後,勘律事,傳旨啓下矣。南惠老下去忠淸道忠原地,崔台衡下去京畿南陽地,金和澤下去京畿安山地,任瑎下去京畿通津地,李基德下去京畿驪州地,鄭昌聖時在京畿果川地云,依例發遣府羅將,竝拿來,何如?令曰,依。
兪漢蕭,以義禁府言達曰,卽接月令醫員李燦國手本,則時囚罪人金行一,閱月處冷之餘,素患疝症,輒復重發,晝夜亘痛,不能屈伸。兼得寒感,時時戰慄,四肢床木,呼吸喘促,粥飮全廢,精神昏瞀,實有死生可慮云,自前罪人病勢如此,則有保放救療之規,敢此仰稟。令曰,知道。
己卯九月二十七日辰時,上御熙政堂。京畿監司留待入侍,校理洪趾海,宣傳官·武兼·守門將·部將,同爲入侍時,京畿監司金相福,右副承旨兪漢蕭,假注書趙文宇,記注官安正宅,記事官金載順,以次進伏訖。上曰,卿巡察各邑,農形,何如?相福曰,沿海被災尤甚,而喬桐便成赤地,海坊重地,不可無別樣濟活之道矣。上曰,其他各邑,何如?相福曰,如南陽·金浦·驪州·利川等邑,被災甚矣。上曰,皆可設賑耶?相福曰,大體然矣。似當有設賑之擧,而收穫後,可以的知矣。上曰,玉堂入直誰耶?相福曰,洪趾海入直云矣。上曰,校理洪趾海入侍。出榻敎上曰,予有一事,欲問於卿者久矣。沈翼雲之祖誰也?相福曰,臣之外祖無嗣,故以益昌之孫師淳爲後,事在辛壬前矣。上曰,沈一鎭生家誰也?相福曰,與益昌遠矣。上曰,益昌不入於四祖耶?相福曰,然矣。上曰,頃聞吏判所奏,蓋欲爲弦韋,而翼雲旣有地望,有難終枳也,益昌以中官爲弟子,行己不測,廷玉亦至凶,而不係於翼雲之生養家,而但有祖義,則似可容恕矣。漢蕭曰,不可以祖義言之,益昌於翼雲,爲祖之祖,豈不爲先祖耶?相福曰,爲祖則審矣。上曰,儒臣之意,何如?趾海曰,人家累世繼後,則或有三祖四祖矣。上曰,始可悟矣,翼雲兄弟,幼時從右尹夫人入闕,故予曾見之,長而登第,心甚可嘉,而無他好道,惜哉。上曰,堂后實官無人,在外注書主薦人,政院催促,其令齊到後,卽爲擧行。出傳敎上曰,內三廳使之入來,宣傳官田翊顯沈·李邦和,武兼陳盛漢·李完基·朴洙·朴文浹,守門將金宅泝·李載郁·秦益封·姜起周·全仁壽,部將孫大亨,承命進伏訖。上命進前,各陳職姓名後,先退出。上曰,畿伯纔來,故欲問道內農形,使之入侍,諸邑則當待分等啓聞,而其於喬桐,聞甚慘焉。本水使亦轉聞云,其果若所奏,彈丸小島民,何以得活?其若散去,王者豈忍立視,校理洪趾海,爲喬桐農形巡審御史,詳察田野,先爲慰諭島民而來面奏,御史入來日,大臣·備局有司之臣,同爲入侍。出傳敎上命趾海進前曰,喬桐農形,聞甚慘然,爾其馳往審察,仍諭島民,以朝家濟活之意,兼爲反庫而來,水使南正五,予知之熟矣,初認以不能於吏事矣。近見之則似是長者,亦察其能否,來奏可也。御史有軍官乎?擇可合人而帶去,宜矣。趾海承命退出。上命相福先退。上曰,副修撰李溵,頃於撕捱,已涉過矣,而旣伸廉隅之後,又復違牌,分義所在,其涉寒心,更爲牌招察任。出傳敎上命承史,取考去己卯日記,朝參展謁等處,上親覽後還下。諸臣以次退出。
上在昌德宮。常參以代理停,經筵停。
夜五更,流星出鬼星下,入坤方天際,狀如拳,尾長二三尺許,色赤,光照地。
蔡濟恭達曰,明日常參取稟。令曰,停。
兪漢蕭達曰,憲府連日監察茶時,諫院許久闕達,俱涉未安,而守令署經,一時爲急,兩司除在外·呈辭受由·書批未下外,未肅拜人員,竝卽牌招,何如?令曰,依。
以正言鄭昌順牌不進罷職令旨,令于金光國曰,推考徽旨捧入。
蔡濟恭達曰,陞補通讀,特敎申飭之下,大司成兪彦民,日事違召,尙不膺令,事甚未安,卽爲牌招,以爲趁時擧行之地,何如?令曰,依。
蔡濟恭,以弘文館言啓曰,本館上番校理洪趾海,纔已奉命出去,副校理鄭晩淳,由限未盡,上番將未免闕直,事甚未安。新除授校理金應淳,卽爲牌招入直,何如?傳曰,允。
蔡濟恭,以侍講院言達曰,本院下番,連日闕直,事甚未安,新除授輔德鄭光漢,自鄕纔已入來云,卽爲牌招,姑降入直,何如?令曰,依。
傳于蔡濟恭曰,宗簿提調及敦寧都正金孝大,左長史金仁大,使之入來。
蔡濟恭啓曰,宗簿提調綾昌君橚·李昌壽,敦寧都正金孝大,左長史金仁大,依下敎來待矣。傳曰,入侍。
傳于成天柱曰,壬午年嘉禮謄錄持入,儀軌則在於藝文館,亦爲持入。
金光國,以訓鍊都監言啓曰,新造旗麾祭,今月二十九日子時,放砲大吹打,設行於三淸洞之意,敢啓。傳曰,知道。
掌令金永爕書曰,伏以,日月流邁,殷闇制闋,伏惟我大朝殿下曁小朝邸下,追慕慨廓,曷有其極?聖算無疆,封爵歲回,壼德配乾,呼嵩禮擧,繼以王世孫冊禮誕成。臣民慶幸,何可勝喩?仍伏念臣,言議拙軟,本不合於淸朝耳目之任,而年前一書,只就目下數事,妄效一口之責矣。誠未格天,遽伏承大朝責敎非常,至有緘問之擧,臣素疎臺體,加以震迫,不善周旋,重被譏劾,至今追思,不覺愧汗,至於臣所論諸人之供辭緘答,張皇發明,不復顧臺言之體重。臣於日月旣久之後,雖不更與呶呶,以增其疲劣,而若論去就,則臺端一步,便同鐵限,且臣之待罪襄陽時,解由文書,尙未成出,而政曹未及照檢。至於誤擬而受點,揆以格例,不宜仍冒,玆敢隨詣闕外,露章自引。伏乞睿慈,俯垂諒察,亟令該曹稟處,千萬幸甚。答曰,覽書具悉。日月如流,兩魂殿禫事倏過,愴慕一倍于中,大朝封爵甲年載回,邦慶無前,壼聖盛禮順成,賀儀已擧,慶忭曷有其極?書辭,令該曹考例,稟處焉。
己卯九月二十八日申時,上御熙政堂。宗簿提調·敦寧都正·左長史入侍時,宗簿提調綾昌君橚·李昌壽,敦寧都正金孝大,左長史金仁大,同副承旨成天柱,假注書趙文宇,記事官李長泰·金載順,以次進伏訖。上命孝大·仁大進前曰,冥然至此,又當明日,興懷愴感,是以召見矣。聖后誕生之第,則予曾見之矣。壬午年自順安上來,出入揀擇時,留於何家耶?仁大曰,是臣舊第,而在於長興洞矣。上曰,長興洞在何處耶?天柱曰,南山底會賢洞近處矣。上曰,長興洞家舍,今誰主之?仁大曰,其後易主,而遭回祿之災,今爲空垈矣。天柱曰,是故判書金南重之舊第也。上曰,國舅本無家舍,則留接何處?孝大曰,俄所陳長興洞,卽臣宗家,故府使金必振,卽臣祖之季父也。延陽府院君,卽臣祖之外外祖也,或居於宗家,或居於季父家,或居於延陽家矣。上曰,考見在內謄錄,則壬午大婚時,國舅未及上來矣,未上來之前,誰爲主人之事乎?孝大曰,臣祖則趁六禮前上來云,其前臣祖之從兄故副正金鼎臣主之,卽左長史之祖也。上命橚·昌壽進前曰,王妃世譜,意謂在於敦府矣。今番見之,則在於宗簿云,而予曾未見之矣。橚曰,奉安於譜閣矣。上曰,然則予爲提調時,未曾見之,豈不可怪乎?無乃修正於中年乎?橚曰,臣則未詳,而似是自古修正矣。孝大曰,曾自宗簿,來問聖后世系於臣家矣。上命昌壽出去,詳問於書吏而來奏,昌壽承命出去回奏曰,先朝辛酉年間,王妃世譜,始爲釐正,而乙卯年間,更爲釐正云,敦寧都正所奏者,似是釐正時也。上曰,然矣。橚曰,璿源譜閣,本是東向,且多頹圮,方移建于北庭,而間架狹窄,當廣其制而改建,而物力則曾有八路監兵營求請之例矣。上曰,此甚苟且矣。上曰,宗簿寺譜閣前,則地形狹窄東向矣。今聞地形已闊,奉安苟簡,請以依舊例監·兵營求請云,雖有前例,莫重譜閣,豈若是苟且,度支有預備材木,從實數添補造成,而造成時,權奉大廳,解凍後擧行事,分付。出傳敎橚曰,譜牒釐正事,曾有下敎者,故今因入侍,敢達矣,卽今譜略,中廟以上,則無子孫入錄之事有違譜規不可不一番釐正,而自太祖朝爲始,子孫限五代入錄,何如?上曰,宗室代盡後,不無冒錄之慮,限四代入錄,而勿爲捧單,可也。橚曰,釐正時校正官,不可不多差矣。上曰,欲差幾人乎?橚曰,欲限十員差之矣。上曰,十員則過多,擇差六人,可也。出擧條上曰,譜略之略字有意,而今則便一族譜也。修正之後,卷秩當減乎?橚曰,自當減之,校正官例以堂下宗班差出,而堂下無人,勢將以稍解譜法者,勿拘資級差出,而一品亦入其中,則校正官禮數,於提調之例,不可爲之,故如是定奪矣。上曰,依爲之。金孝大曰,譜牒修正時,寫字官各一人,限十朔輪廻給料布書役,而今式年,則六月有各編修正之特敎,故功役倍入,而員役料布,凡百物力,該曹則未及致察於事勢之與前有異,一從前例上下,故自本府亦嘗往復,而不許加下,首堂上欲爲變通未及,而受由下去云矣。譜牒正中案草中草,合爲四十四卷,書役浩繁,只一書寫。今年內萬無畢役奉安之望,寫字官一人,書寫一人加出,限今年給料布使役,而元付料寫字官·書寫與員役,亦爲限今年,一倂仍給料布,俾於今年內畢役之地,何如?上曰,依爲之。出擧條金孝大曰,本府譜牒,只限敦寧寸數載錄,而若近寸之人,出繼於遠寸,從譜法,書其子孫於所后家,則寸內有敦寧人,便不得載錄矣。此與族譜有異,此後則雖有出繼者,只從寸近處載錄,恐爲合當,宜有一番定式之道,故敢達。上曰,依所達從敦寧寸數載錄。出擧條上曰,鼇興家,與慶恩宅,旣是同姓,則亦爲敬順王子孫耶?孝大曰,臣家則爲敬順王子孫,而鼇興家則分泒於敬順前,始祖則仕於新羅矣。上曰,同姓誠不偶然矣,鼇興君號之不用慶字,爲有慶恩故耳。天柱曰,自新羅初,至今冠冕不絶,故三韓甲族,必首稱慶州金氏矣。上曰,予嘗欲諭而忘之矣。曾聞洪鳳漢之言,則壬子年國舅家所用,尙今載錄於軍門重記云,豈不異乎?天柱曰,重記文書例如此矣。上曰,頃年嘉禮時,聞都監提調所奏,則軍門重記,尙有慶恩國舅宅五字所載處云,其時欲爲下敎而未果,雖在蕩滌之中,何可尙錄於重記乎?噫,今日召見敦寧都正左長史興懷,明日欲知壬午故事而然也。因此乃覺,重記中一竝蕩滌事,分付。出傳敎上曰,左長史入直,而見世孫乎?仁大曰,對冊講筵,故不得瞻望矣。上曰,予於辛丑往國舅家時,聖后敎以訪見二人,一則李宜馣之父,一則左長史之父,沈深有局量,而左長史克肖其父每一見之,輒思其父矣。左長史純厚,出入講筵,則世孫,沖年,多所裨益,故必除長史者,意蓋深矣。諸臣以次退出。
上在昌德宮。常參以代理停,經筵停。
藥房提調洪啓禧,副提調蔡濟恭啓曰,日氣稍寒,伏未審此時,聖體調攝,若何?寢睡·水刺諸節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟,答曰,知道。其於今日,一倍此心,氣則一樣,湯劑五貼,加劑以入,下敎日入侍,宜矣。
李泰和達曰,明日常參,取稟。令曰,停。
兪漢蕭達曰,大司憲尹鳳五,掌令張淀在外,一員未差,執義朴起采,持平李蓍廷呈辭,嚴璘奉命在外,今日以監察茶時之意,敢達。令曰,知道。
金光國,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
以副修撰李溵牌不進罷職傳旨,傳于兪漢蕭曰,禁推傳旨捧入。
傳于蔡濟恭曰,御史使之入來日入來。
傳于蔡濟恭曰,都承旨入傳于齋室。
李永暉達曰,明日懿陵擧動爲之事,命下矣。承旨當爲齋宿,右承旨李泰和,左副承旨金光國,同副承旨成天柱,竝卽牌招,何如?令曰,依。
兪漢蕭啓曰,明日擧動時,本兵多有擧行之事,兵曹判書趙雲逵,卽爲牌招,何如?傳曰,允。
兪漢蕭啓曰,兵曹判書趙雲逵牌不進推考傳旨,今方捧入,而動駕隔宵,如是違牌,事甚未安,更卽牌招,何如?傳曰,允。
傳于兪漢蕭曰,巡令手五雙擧行,金鎗置之事,分付。
傳于蔡濟恭曰,都承旨入侍。
金光國啓曰,兵曹判書李昌壽牌不進推考傳旨,今方捧入,而動駕隔宵,不可無本兵之長,更卽牌招,以爲傳授命召之地,何如?傳曰,允。
兪漢蕭,以兵曹言啓曰,明日陵幸時,監軍巡將,勢難入啓受點,今二十九日受點人員,三十日至,竝爲仍察,何如?傳曰,允。
金光國,以兵曹言啓曰,在前陵幸時,例以忠淸·江原·京畿驛馬,補把取用矣,明日懿陵行幸敎是時〈時〉刻迫頭,萬無知委之路,京畿驛馬,限六十五疋補把,以充不足之代事,本道監司處,分付,何如?傳曰,允。
成天柱,以司僕言啓曰,明日懿陵擧動事,命下矣。莫重差備,不可不備員,本寺正有闕之代,令該曹卽爲口傳差出,何如?傳曰,允。
吏曹口傳政事,以李堣爲司僕寺正。
金光國啓曰,明日懿陵擧動時,左邊捕盜大將李潤成,以都監中軍,領軍隨駕,依前例右邊捕盜大將具善復,限回鑾間,姑爲兼察事,兵曹節目入啓矣。右邊捕盜大將具善復,待開門牌招,以爲聽傳敎之地,何如?傳曰,允。
金光國,以扈衛留都大臣李天輔意啓曰,臣承命留都,一依啓下事目,率領扈衛三廳軍官軍士,今日三更量,結陣於金虎門·曜金門,至大報壇前路,排列扈衛之意,敢啓。傳曰,知道。
李泰和,以禮曹言啓曰,今此懿陵展謁出宮時,王世子闕門外祗送,還宮時城門外祗迎及隨駕等節,何以爲之?敢稟,以休紙還下。
己卯九月二十九日午時,上御璿源殿齋室。都承旨入侍時,都承旨蔡濟恭,假注書趙文宇,記事官李長泰·金載順,以次進伏訖。上命濟恭,呼寫記懷齋室文,寫畢,仍命讀過一遍後。上曰,懸板于大廳東邊,可也。仍命臣文宇,持入陳賀謄錄,取考誕日致詞,命濟恭讀之。上曰,堯·舜之道,孝弟而已。有子曰孝弟也者,爲仁之本。噫,其拜懿陵,今已幾年,頃於忌辰日,雖拜殿庭,何伸情禮?況來月皇兄皇嫂誕彌之月也。丁丑以後,尙今莫慰陟降,而今日此心,將訴于何?明年雖欲行,一年再行,其勢難矣。以予之氣,亦何期必?召承宣寫懷之時,忽然以思,心懷難抑,已有頃年故事,咫尺園陵,何循常例?明日當拜懿陵,京畿差員進排等事,一依其年例除之,只道臣祗迎,其道蕩蕩,勿爲修治,當只設大次,齋室修理亦置之。隨駕人侍衛外,除揷羽只佩劍,堂郞一員,每品隨駕,依例擧行,亦除京師之弊,步軍五哨,馬軍二哨,禁軍二番,頃者不爲隨駕人擧行,留都大將,守宮大將,以八月留都大臣·守宮大將擧行,三嚴以辰初初刻爲之,道由弘化門,以此擧行,禁御兩營留陳。出傳敎濟恭曰,日氣猝寒,觸冒動駕,不任下情之憂慮矣。上曰,情禮有不能自已也。濟恭曰,湯劑連爲進御,千萬伏望。上曰,今日則雖湯劑,亦不忍呑下矣。諸臣以次退出。
己卯九月二十九日申時,上御熙政堂。都承旨入侍時,都承旨蔡濟恭,假注書趙文宇,記事官李長泰·金載順,以次進伏訖。上命臣文宇,取考八月明陵親祭祝文句數以來,臣文宇,取本草而入奏,上命濟恭,取讀一遍後,上命濟恭,呼寫懿陵親祭祝文畢,仍命讀過一遍。濟恭曰,兵判有實恙,而動駕隔宵,不可無別樣飭出之道矣。上曰,兵判實恙已知,郊外動駕之時,豈無本兵?許遞,其代行司直李昌壽除授,卽爲牌招,傳授命召。出傳敎上曰,元良祗迎隨駕等節,置之。出傳敎上曰,同副承旨留院。出傳敎諸臣以次退出。
上在昌德宮。常參以代理停,經筵停。
大駕詣陵所入齋室後,藥房·政院·玉堂·朝廷二品以上·六曹堂上口傳問安。答曰,知道。王世子遣宮官口傳問安。答曰,知道。王世孫遣宮官口傳問安。答曰,知悉。
金光國達曰,備邊司郞廳來言,今日賓廳坐起日次,動駕相値,頉稟。令曰,知道。
成天柱達曰,今日持公事入對,而動駕相値,頉稟。令曰,知道。
李泰和,以禮曹言啓曰,卽接懿陵參奉所報,則本陵出番參奉李復永,以其親病之猝重,下去于忠淸道結城地云,今當親祭之日,陵官不可不備員,參奉李復永,今姑改差,其代令該曹以在京無故人,卽爲口傳差出,以爲備員之地,何如?傳曰,允。
蔡濟恭啓曰,吏曹判書閔百祥牌不進推考傳旨,今方捧入,而陵官差出,一時爲急,更卽牌招,以爲擧行之地,何如?傳曰,允。
酌獻禮罷後,藥房·政院·玉堂·朝廷二品以上·六曹堂上口傳問安。答曰,知道。王世子遣宮官口傳問安。答曰,知道。王世孫遣宮官口傳問安。答曰,知悉。
成天柱達曰,兵曹郞廳來言,今日闕內各處入直軍士,晝巡檢之意,敢達。令曰,知道。
成天柱達曰,都摠府郞廳來言,今日闕外各處入直軍士,晝巡檢之意,敢達。令曰,知道。
大駕還宮後,藥房·政院·玉堂·朝廷二品以上·六曹堂上口傳問安。答曰,知道。
李泰和達曰,明日常參,兩司當爲進參,除在外外,未肅拜不爲行公人員,竝待開門牌招,以爲推移入對之地,何如?令曰,依。
李泰和達曰,明日常參,六曹長官,當爲進參,兵曹判書李昌壽,刑曹判書金尙翼,竝待開門牌招,何如?令曰,依。
以京畿監司申本,領府事兪拓基月廩不受事,令于兪漢蕭曰,令本道更爲輸送。
以全羅監司狀達,來十月朔進上及薦新乾柿,節候尙早,限內不得封進,惶恐待罪事,令于李泰和曰,勿待罪事,回諭。
右議政李箚曰,伏以,時値初寒,大朝殿下法駕早戒,日吉辰良,康福是祝,而郊野風冷,得無傷損之節乎?區區下忱,伏不勝憂慮之至,臣旣在保護之地,不幸有情勢,又有瘡癤,遍于肢體,不得運動,前後診筵,俱闕趨參。今日陪班,亦未進身,瞻望屬車之塵,不但伏地耿結而已。分義情禮,虧闕無餘,朝綱有損,邦憲宜加,玆敢露章自列。伏乞亟令攸司,重勘臣罪,以嚴國體焉。答曰,覽箚具悉卿懇。以疾未參,其何所傷?卿其安心,勿辭善攝焉,仍令曰,史官往諭。
己卯九月三十日辰時,懿陵擧動入侍時,都承旨蔡濟恭,左承旨李永暉,右承旨李泰和,左副承旨金光國,右副承旨兪漢蕭,假注書洪景顔·趙文宇,記事官李長泰·金載順隨駕上具戒服,出自暎花堂乘馬。藥房提調洪啓禧進曰,日來猝寒,聖體,若何?上曰,一樣矣。啓禧曰,茶飮連爲進御乎?上曰,今當進御矣。光國進曰,吹打取稟。上曰,停。上出明政門外乘轎,由弘化門詣陵所。上曰,吏曹判書閔百祥牌招,懿陵參奉口傳差出。出駕前下敎上入齋室,具淺禫服乘步輿,詣紅箭門板位,行禮訖。上曰,懿陵參奉李復永勿遞。出駕前下敎上步詣陵上奉審,次詣碑閣奉審後,仍詣丁字閣奉審。上曰,柱塗紙渝色,令戶曹改塗事,分付。出擧條上入小次後,禮曹判書洪象漢,都承旨蔡濟恭,左承旨李永暉,右承旨李泰和,左副承旨金光國,右副承旨兪漢蕭,假注書洪景顔·趙文宇,記事官李長泰·金載順,以次進伏訖。上曰,奇哉,道峯之峯巒也。書院在其中耶?光國曰,不深入而有院矣。上曰,書院有扁額乎?光國曰,未詳矣。上曰,詳問以奏之,可也。上曰,校理金應淳入侍。出榻敎上行酌獻禮訖,還詣齋室。上曰,兵曹判書李昌壽入侍。出駕前下敎兵曹判書李昌壽進前。上曰,以旗鼓延接,閱武於沙河里事,分付,還宮時,上具戎服乘馬。上曰,自雨裝峴至興仁門,捧上言。出駕前下敎回鑾時,歷臨關王廟事。出駕前下敎上曰,西北人之兩廳,於渠足矣。今者上言,又請加設一廳,猥濫甚矣。狀頭人,使之待令於將臺。出駕前下敎上曰,新除宣傳官,點墨未乾,而使之傳命,行首宣傳官付過。出駕前下敎上詣沙河里,到作門外,兵房承旨金光國,稟旗鼓延接在前,請駐蹕,宣傳官止螺後,放信砲三聲,上詣幕次,具甲冑登將壇,都承旨蔡濟恭,左承旨李永暉,右承旨李泰和,左副承旨金光國,右副承〈旨〉兪漢蕭,假注書洪景顔·趙文宇,記事官李長泰·金載順,以次入侍,光國稟小開門吹打,宣傳官行號令,兵曹判書李昌壽,具甲冑先行參現禮,光國稟召各營大將,宣傳官持信箭召來,各以軍禮現,昌壽稟吐丸號令,宣傳官行號令,昌壽稟放升帳砲升旗,宣傳官行號令,昌壽稟行聚官旗聽發放,待官旗齊到,直到壇前傳云,官旗過來,待官旗齊跪,壇前暫跪,先報發放,宣傳官行巡視發放畢,昌壽稟官旗下地方,宣傳官行號令,光國稟鳴鑼,宣傳官行號令,昌壽稟放肅靜砲,宣傳官行號令,昌壽稟掌號下營,宣傳官行掌一號後,兩營敎鍊官壇前跪稟行營號令,上命駕前駕後衝突,行營間追擊後,放信砲一聲,立紅令旗收入,駕前駕後,仍爲行營,昌壽稟落旗,宣傳官行號令。上曰,西北狀頭人,自兵曹決棍,可也。上曰,日勢已暮,道臣償典,自政院擧行。上曰,還宮時植炬事,分付。上曰,地方官明日入侍。出駕前下敎上曰,兵曹判書李昌壽,訓鍊大將金聖應,龍虎大將田雲祥,入侍于春塘臺。出駕前下敎上乘轎歷臨關王廟行禮訖,乘馬還御春塘臺,兵曹判書·訓鍊大將·龍虎大將入侍時,兵曹判書李昌壽,訓鍊大將金聖應,龍虎大將田雲祥,都承旨蔡濟恭,左承旨李永暉,右承旨李泰和,左副承旨金光國,右副承旨兪漢蕭,假注書洪景顔·趙文宇,記事官李長泰·金載順,以次進伏訖。上命昌壽·聖應·雲祥進前。上曰,兵判則昨夕新除,能不生疎於軍旅之事矣。訓將則久於將任,頗鍊熟於用兵矣,龍虎大將則承上接下之際,軍法頗熟矣。仍命親授熟馬各一疋,光國曰,御史金應淳待令矣。上曰,入侍。應淳承命進前。上曰,役民與否,果廉察乎?應淳曰,臣奉命往廉於民間,則以爲楊州牧使三更量,始聞動駕之報,而馳進待令,則大駕已抵陵所,何暇役民云矣。上曰,水刺間所入,能不取用於民間耶?應淳曰,皆自京司取用云矣。上還入大內,諸臣以次退出。
上在昌德宮。常參以代理停,經筵停。
夜二更電光,三更雷動電光,雨雹狀如小豆。四更五更雷動電光,五更流星,出天中淡雲間,入艮方天際,尾長二三尺,色赤光照地。
蔡濟恭達曰,明日常參,取稟。令曰,停。
大殿,政院·玉堂·朝廷二品以上·六曹堂上,口傳問安。答曰,知道。中宮殿,藥房口傳問安。答曰,知道。世子宮,政院·玉堂口傳問安。答曰,知道。世孫宮,政院·玉堂口傳問安。答曰,知悉。
藥房提調洪啓禧,副提調蔡濟恭啓曰,昨日展謁園陵,侵夜還宮,伏未審勞動之餘,聖體調攝,若何?寢睡·水刺之節,亦何如?臣等不勝區區伏慮,敢來問安。答曰,知道。少伸情禮而一倍此心,氣則一樣矣。
兪漢蕭啓曰,校理金應淳,修撰金華鎭,因執義朴起采上書,謂意情勢,陳書徑出,原書纔已退却矣。所當直捧禁推傳旨,而此與無端徑出有異,推考警責,晝講命下,玉堂上下番俱空,事極未安,校理金應淳,副校理鄭晩淳,修撰金華鎭·沈履之,竝卽牌招,何如?傳曰,允。
傳于兪漢蕭曰,晝講今日爲之,時刻依前擧行,楊州牧使同爲人侍,單子先爲書入。
以吏曹判書閔百祥三度呈辭,令于蔡濟恭曰,給之。
吏曹口傳政事,檢閱單申益彬。
兪漢蕭達曰,檢閱申益彬,旣已付職,卽爲牌招入直,何如?令曰,依。
傳于李永暉曰,暮年只爲三講,而若此乎?極爲駭然,政院申飭入來,則正時已過,只習講,隨時入正時。
傳于兪漢蕭曰,今已日晩,晝講停。
傳于兪漢蕭曰,明日備局日次爲之,楊州牧使姑爲退去,明日次對,同爲入侍。
以正言鄭昌順,持平嚴璘等牌不進罷職令旨,令于兪漢蕭曰,竝推考徽旨捧入。
金光國達曰,明日次對爲之事,命下矣。兩司當爲進參,除在外外,執義朴起采,持平李蓍廷·嚴璘,正言鄭昌順,竝待開門牌招,以爲推移進參之地,何如?令曰,依。
兪漢蕭,以吏曹言達曰,尙衣院僉正金相良,除拜後過限未肅拜,依例改差,何如?令曰,依。
李永暉,以戶曹言達曰,頃因大朝特敎,貢人舊遺在年限,一從市民例蕩滌事,命下矣,取考曾前蕩滌年限,則貢人遺在庚午以上,市民遺在辛未以上,蕩滌,令此各司貢人各貢物種,依市民例,辛未舊遺在,抄出蕩減實數,別單以入之意,敢達。令曰,知道。
金光國,以禁衛營言啓曰,各軍門中日時沒技人別單書入事,曾有定奪矣。今九月二十九日,本營軍兵等番中日時,領軍哨官前郡守韓世增,片箭邊三中沒技,依例別單書入之意,敢啓。傳曰,知道。
執義朴起采書曰,伏以,臣之情勢,旣不以臺職自處,頃以守令署經,召牌屢臨,不得不冒沒出肅。昨因大朝親幸園陵,見差祭官,隨參陪班,而臣之素患關格之症,重觸風寒,昏倒叫苦,不省人事,未免落後,雜灌藥物,僅得少蘇,駄病還歸,此實同僚之所目擊,今以常參,召令又降,而以此病狀,萬無起動供仕之望,乃犯違傲之罪,病裏惶隕,罔知攸措。伏乞离明,亟削臣職,俾尋生路,仍治臣罪,以肅朝綱,千萬幸甚。臣於乞免之章,不宜贅及他說,而區區憂愛,素所蓄積,敢此付陳焉。近者天災屢降,世道之憂,有不待識者而知之也。每年冬雷,便是常行之事,人心旣狃,殊不以爲災,喉院·玉署之陳戒,不過爲應文,邸下勉惕之敎,亦不過循例,下不以實心糾繩,上不以實心惕勵,此所以天怒無已時,世事無可爲者也。廉隅,士夫之大防,而躁競爲上策,紀綱,國家之眞元,而恬憘爲成習,臺諫則輒稱在外,以就理圖遞爲妙方,廟堂則數三備員,不過爲閑說話而止,此可謂實心做事誠意奉公也哉?此亦在於群下之過而著於外者也。至於邸下本原之工方寸之微,則有非外人之所可見,而獨邸下自知之耳。每於一動靜一施爲之際,以實心行實政,不歸於自欺,則顧今日悠悠萬事,何其非我邸下一心上體行做得耶?臣之此言,亦不免爲隨例塞責之歸,而若邸下俯賜省察,不以人廢言,則其不爲國家之福而臣民之幸歟?惟邸下,懋哉懋哉,臣於目下事,竊有所慨然者,臺臣厭避,近間痼習,而至有昨日新除,今日捧單,臣未知有何意見,而曲從之至此耶?臣謂當該承旨,不可不譴責也。答曰,覽書具悉。所勉切至,可不銘心猛省焉,承宣譴責事推考,可也。爾其勿辭察職。
領議政金尙魯書曰,伏以,臣一疾支離,兩月沈頓,不生不滅,無復有生人光景,恩命之久稽而若不悟,重任之虛縻而若不省,以至於大朝殿下冒寒謁陵,而亦且偃伏牀玆,不知轉動,則臣尤死罪死罪。伏乞离明,遄降威罰,以儆有位幸甚。臣不勝惶恐待罪之地。答曰,覽書具悉卿懇。以疾未參,其何所傷,卿須安心勿辭兼攝焉,仍令曰,史官往諭。
左承旨李永暉,左副承旨金光國,右副承旨兪漢蕭聯名書曰,伏以,臣等俱以無似,忝叨近密,尸素度日,居常愧懼,迺者憲臣之書出,而以臣等之日前陳戒,斥之以應文,噫,數行匡格之言,固不免爲艸艸陳腐之歸。雖微人言,臣實自愧,今於譏斥之來,無以爲解,何可晏然蹲冒,以益其嗤點也哉?玆敢聯章自列,仰請譴罰。伏乞睿慈,亟削臣等之職,以爲人臣不職者之戒焉。答曰,覽書具悉。爾等其勿辭,從速察職。
己卯十月初一日辰時,王世子具翼善冠·黑衫袍,坐時敏堂,常參入對時,諸臣入庭行禮訖。右副承旨兪漢蕭,假注書趙文宇,記注官李晉圭,記事官金載順以次進伏。臣文宇下堂宣諭曰,有達事官進前,無達事官退去,諸臣以次退出。持平李蓍廷進伏曰,請尹宅履·德喜等,更令王府,拏鞫嚴訊,以正王法。令曰,勿煩。請島配罪人鼎九,依律正刑。令曰,勿煩。請還收罪人桂永放送之令,亟令有司,依律處斷。令曰,勿煩。請罪人彦杓·陽祚等,仰稟大朝,更加嚴鞫得情。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,還收崔守仁定配之命,更加嚴訊,期於得情。令曰,勿煩。請仰稟于大朝,爟·爣諸子,竝令絶島移配。令曰,勿煩。請還收罪人應昌酌處之命,依律處斷。令曰,勿煩。請稟于大朝,還收減等罪人柳東垣·尹光纘·吳命佑·吳重觀·趙載敏放送之命。依本律還令,仍前定配。令曰,勿煩。請殺獄罪人老秋,僞造印信罪人梁德秋,稟于大朝,竝命依律勘斷。令曰,勿煩。請其時干連人英梅,更令鞫廳嚴刑窮問,期於得情。令曰,勿煩。措辭竝見上蓍廷曰,新除授大司憲尹鳳五,時在忠淸道德山地,掌令張淀,時在京畿廣州地,司諫院司諫李德海,時在慶尙道善山地,正言金普淳,時在安東地,請竝斯速乘馹上來事,下諭。令曰,依。漢蕭曰,注書出入之際,不爲直拜,推考,何如?令曰,依爲之。漢蕭曰,今日常參,東西班中憲臣外,無一人陞堂奏事者,事甚未安,推考,何如?令曰,依爲之。以上竝出擧條諸臣以次退出。
上在昌德宮。常參以代理停,只晝講·夕講。
下直,機張縣監韓命天。
成天柱達曰,明日常參,取稟。令曰,停。
兪漢蕭達曰,大司憲尹鳳五,掌令張淀在外,一員未差,執義朴起采,持平嚴璘·李蓍廷牌不進,今日以監察茶時之意,敢達。令曰,知道。
金光國,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金光國,以都摠府言達曰,副摠管孫鎭民,以禁衛中軍軍兵等,中日試放事,南別營晝仕出去之意,敢達。令曰,知道。
以執義朴起采,持平嚴璘·李蓍廷牌不進罷職令旨,令于金光國曰,推考徽旨捧入。
傳于成天柱曰,暮年三講·三對,其樂爲乎?命講若此。命對若此,今曰,日氣,可謂孚應,今日晝講爲之。
傳于兪漢蕭曰,副修撰李溵放送,卽爲牌招。
傳于兪漢蕭曰,副修撰有闕,代持平嚴璘除授,卽爲牌招,進參晝講。
傳于金光國曰,楊州牧使入侍。
以正言鄭昌順牌不進罷職令旨,令于金光國曰,推考徽旨捧入。
金光國達曰,今日次對,兩司當爲進參,執義朴起采,持平李蓍廷,正言鄭昌順,旣有只推之令,竝更卽牌招,以爲推移入侍之地,何如?令曰,依。
本院啓曰,嗚呼,雷之爲異,今至于四矣。天之示警,亦已至矣。上之所以警省,下之所以規勉,亦不可謂全然無攸爲,而風雨之侵淫,電雹之暴薄,非但雷異而止耳。天譴若是荐疊,以臣等愚陋之見,顧以何辭,可以答天心而補衮闕乎?雖然臣等,旣失盡言之責,殿下亦欠躬行之實,則災何以不荐而言可以終默乎?嗚呼,今日之勢,可謂末如之何矣,以外面觀之,邊塵不動,扎瘥不行,雖謂之少康,可也。雖謂之無事,可也,而夷考乎其中,則君勞而朝廷日益恬憘,上令而風俗終不丕變,山林之士,不立於朝,蔀屋之愁,不達於上,言路杜絶,綱紀頹弛,躁競成風,貪侈肆行,使祖宗朝數百年積累之基,日有懍綴之勢,而莫可救藥,此何故也?臣等死罪,竊以爲此莫非臣下之罪,而苟求端本之道,則不可不反之於聖躬焉。竊覵殿下聰明首出,文理密察,盈廷之臣,旣無以當聖心者,於是乎上心,有自聖之漸,而啓中朝之歎,外雖假以色辭務示優容,而實無至誠求助之意,寤寐賢俊之志,由是而眞正切實之言,不陳於前,由是而眞正可用之才,不登於朝矣。率是道而日復一日,憂歎而止,牽補而過,則臣恐天之示警,不止於是,而今日壞一紀綱,明日墜一政令,必至於莫可收拾而後已,寧不懍然心寒哉?殿下每以寶算已高,聖聰不逮,形於辭敎,而臣等竊以爲天之所畀於殿下者,卽大聖人之姿也,天之所期於殿下者,卽大聖人之事也。何可過爲退沮,不思所以大奮勵而升大猷哉?伏願殿下,毋以聖學之已臻高明而留心乎遜志,群言之近於腐陳而加意於察邇,才之可用也。雖疎逖而毋拘於常規,必與之共天職也,言之可採也,雖逆耳而必求諸道,以之利吾病也。毋以貴近而貰其罪,毋拘小節而傷大體,祛彌文而節財用,奬恬靜而惜名器,則綱紀何憂乎不立,四維何患乎不張?躁競之風,可坐而靜也。貪侈之習,可立而革也,今日消弭之策,恐不外乎是數者矣。伏願殿下,毋以臣等之人微而忽之,試常採擇而留神焉。臣等職添近密,目見洊雷之非常,通宵不寐,略貢芻蕘之說,惶恐敢啓。答曰,尤切懍惕之意,纔已下敎,而職在喉院,其勉切實,心庸嘉之,其宜自勉。
本院達曰,嗚呼,天之所以警告我邸下,仁愛我邸下,何若其諄切而頻復也。雖然,天之所以警告雖切,而邸下之所以修省者不以實,則仁愛之天,豈不赫然以怒,而大驚動之乎?推此以觀,則昨日之雷,必有所致,而來頭之慮,有不可勝言矣。噫,邸下受大朝付畀之重,係八域愛戴之望,億萬年無疆之休,實在於邸下之一身,則邸下之所以自期,群下之所以仰望者,果何如哉?邸下今日之責,不過勤學與勤政而已。學與政雖是兩件事,而苟求其實,則學爲本而政事次之,蓋學者,非謂口讀而止耳,觀美而止耳。對黃卷則儼然若親炙乎聖人,見法語則惕然若躬承乎聖訓,以至於義理精微之蘊,視聽言動之節,罔不反身而體驗,發一言則以爲無違乎經傳乎?行一事則以爲無背乎義理乎?怒之暴發也則以是而裁之,慾之難遏也則以是而制之,推以至乎帝王興喪之路,天人向背之機,罔不反復而硏究焉。以爲吾之今日之言與行,果如古先哲王,合乎否乎?如有合焉,則一意進步而必以聖人爲準,如或一毫不合於是,則此乃聖狂之判也,治忽之幾也。惕然而懼,赫然而動,一疵不存,萬理俱到,純而至乎昭曠之域,則堯之所以爲堯,舜之所以爲舜,亦不越乎是矣。奈何以我邸下不世出之姿,大有爲之度,仍循翫愒,度了時日,不思所以答天心而祈永命乎?噫,書筵,所以進睿學也,而作輟無常,賓對,所以出治道也,而講確無實,甚至於日前常參,僅行於停廢之餘,而東西之班行,無一人出奏者,登筵之臺臣,無一言陳勉者,此固群下之失,而若邸下至誠求助,一心圖理,則亦豈無效忠者乎?臣恐邸下之誠心,未孚於下,而有以致此耳。伏願邸下,於右二者,一以誠與勤行之,則天怒可回,而景福可致矣。臣等職在喉舌,不勝憂愛之忱,敢貢膚淺之見,惟邸下,懋哉懋哉,惶恐敢達。答曰,知道。兢惕之心不已之中,尤切驚懍,所勉切至,可不銘心猛省焉。
傳于金光國曰,日寒若此,守衛軍襦衣,其已題給乎?空石給之。
金光國,以宗簿寺言達曰,今此懿陵幸行時,宗臣西淸君煋,每品啓下之後,無端不爲陪從,事之駭然,莫此爲甚。從重推考,以懲日後,何如?令曰,依。
兪漢蕭,以禁府言達曰,卽接月令醫員李喜倍手本,則時囚罪人徐有祐本以抱病之人,處冷之餘,寒痰上衝,病勢十分危劇,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
吏曹判書閔百祥書曰,伏以,不肖如臣,幸遭聖明,殊恩過寵,涯分已溢,矧此銓部之長,秩是上卿,任惟太宰,夫豈愚下庸劣所可一日而承當者哉?惟是感激洪私,不敢圖便,事有牽迫,逃遁不得,再遞再授,因仍冒竊,今者大政再過,辭單三上,而不意還給之命。又出常格之外,臣於此惶愧踧踖,不知置身之所也。顧今艱虞溢目,百無可恃,惟其一分扶救之道,莫先於收拾人才,而其所得失,專在於銓衡之重,視他時有加,雖使望隆才優登明選公者居之,猶懼其不堪,況臣首尾七八朔之間,未有涓露之補,而注措之際,動輒乖宜,徒使官方淆雜,人心難平而已。則其爲辜恩負國,孰大於此?臣之祖先遺訓曰,好官美職,不可久居,持心處身,必主謙退,祖先之期望於子孫,如是丁寧,而臣若憑恃寵靈,淟涊盤礴,上下於通塞之地,冥摘於睢盱之場,坐妨賢路,不自知返,弁髦謙退之先訓,甘作貪戀之鄙夫,則臣心之慙恧,固不可言,而狗彘亦必不食臣之餘矣。臣之乞解一念,夙夜烱烱,可質鬼神,實非大政後例讓之比,而且臣向來待罪關西江邊巡審,適當早春,塞路險阨,單驂跋涉,朔風甚獰,寒氣觸襲,不知之中,受傷甚緊,及至冬間,忽有左邊床木之症,多試鍼灸,幸得少蘇,今年春夏,則幾乎如常,近日以來,微有不仁之漸,源委已痼,如期輒發,則深冬之添劇,可知,畢竟之不得爲完人,亦可知矣。以情則不宜久據匪任,以病則實難堪勝劇務,玆不得不冒死申籲於貳極之下。伏願邸下,特垂憐察,將臣本職,及籌司惠局之任,竝許鐫改,俾臣得以稍釋重務,少安私分,則此實天地父母之賜也。答曰,覽書具悉。卿勿過辭,從速行公。
己卯十月初二日午時,上御熙政堂。晝講入侍時,知事申晦,特進官具允鈺,武臣申光翼,參贊官兪漢蕭,檢討官嚴璘,假注書趙文宇,記事官金載順·申益彬,以次進伏訖。上讀先受音訖,璘讀自君子之道費而隱,止引孔子之言以明之訖。上曰,陳文義,可也。璘曰,費者,言匹夫匹婦易見易知之理也,及其至則包括巨細,至於廣大之域,而聖人亦有所未能焉。自易見易知處用工,則可以至於極盡處,惟望聖明之體念焉。上曰,是矣。予自少至今,不惓於開講,而自昨有晝講之命,今日僅得一儒臣而開講,寧不寒心哉?晦曰,聖學高明,而仁愛之天,丁寧視警者,未知何所戒告也。上曰,人事修於下而天應在上,災豈虛生耶?璘曰,臣六朔奉命在外,未詳朝廷事,而或慮聖心狃安,有欠奮勵矣。上曰,儒臣之言誠然,而次對尙不爲之,僅得一儒臣,一開法講,若此不已,國將亡矣。漢蕭曰,儒臣之言,好矣。中庸之道,以誠爲主,消弭之道,不外於誠之一字矣。上曰,儒臣之撕捱,何故也?漢蕭曰,因執義朴起采書中語也。上曰,書中有何語?漢蕭曰,有應文之語矣。上曰,應文之語則誠好,而朴起采亦能自勉耶?儒臣之撕捱則過矣。上曰,大臣·備堂引見,臣文宇承命出去,引領議政金尙魯,判敦寧李昌誼,行司直李鼎輔,戶曹判書洪啓禧,左參贊李喆輔,禮曹判書洪象漢,副司直吳彦儒,吏曹參判尹東度,副司直具善復,訓鍊都正鄭汝稷,副司直金善行,漢城右尹朴相德,假注書洪景顔以次進伏,允鈺·光翼·璘,先爲退出。上曰,夕講爲之。出榻敎尙魯曰,臣之未入侍久矣。近來日氣乖常,聖體調攝,若何?上曰,一樣矣。尙魯曰,兩年來每當冬節,聖候未寧,故臣於此時,尤爲悚懍焦灼矣。保嗇之道,十分加意,毋過勤勞,宜爲愼攝之道矣。寢睡·水刺之節,何如?而湯劑連爲進御乎?上曰,寢睡安穩,水刺,雖覺食量之大減,而亦平善,湯劑,殆覺支離,不欲連進。尙魯曰,藥力亦不少,湯劑之進御,不宜間斷也。上曰,忍見三昨,悲懷何言?尙魯曰,聖孝何得不然乎?啓禧曰,丸劑盡爲進御乎?上曰,丸劑似有效而亦不難於進御,但以支離不進,御瓊王膏則似不利矣。尙魯曰,中宮殿氣候,何如?上曰,一樣矣。尙魯曰,王世子氣候,何如?上曰,一樣矣。尙魯曰,王世孫氣候,何如?上曰,好過矣。予之不見卿久矣。病已差復乎?尙魯曰,臣臂痛如也,轉側須人矣。久乃少減,而終未如常矣。上曰,卿病果深矣。曾謂卿肥,今頗瘦矣。尙魯曰,臣病旣痼,實無陳力行公之望,陳跡路阻,亦無辭免之道,誠爲可悶也。矧今天災告警,至再至三,莫非臣身爲輔相,不善輔道之致,惟望早賜斥退。上曰,倏然而晴,倏然而陰者,眞若面命而耳提,良可驚心矣。仍命漢蕭呼寫曰,噫,餘懍未解,閉藏之月,又有轟燁之異,而無異於去月初,異若耳提面命焉。尤切懍惕,應天以實之道,何敢飾文?予當益加自勉,而吁嗟,大小臣工,快滌因循舊習,務盡職事,仰答仁愛之示警。出傳敎上曰,校理金應淳,副校理鄭晩淳,修撰沈履之,副修撰金華鎭,竝禁推。出榻敎上曰,儒臣不備,李商芝,副校理除授,牌招察任。出傳敎上曰,道臣·楊牧賜物,中官滯傳,推考。出傳敎上曰,頃日取覽政院己卯日記,頻開晝講·召對,猗歟欽仰。今年亦己卯,故其時晝講·召對冊子,問于玉堂,則晝講卽聖學輯要,召對卽宋鑑云。逢其年,聞進講冊子,追慕冞切,聖學輯要,予則只召對爲之,故欲行講筵,其卷浩多,暮年誠難,而旣已追慕,可無聊表。今後則近思錄,代以此書召對進講,而自止首大文,予當體昔親讀,其下,依召對例,儒臣以下讀之,以此分付。出傳敎上曰,今聞湖西御史所奏,不待分等,以卿之目覩八邑,聞甚慘焉。頃者因畿伯所奏,喬桐,遣御史慰諭,一邑猶然,況八邑乎?今日大臣·備局諸宰入侍,其當講磨,聞此而若見八邑之民,先爲下諭者,意蓋深矣。設賑,雖來春爲之,着意撫摩,俾無歲前流散之弊事,政院,下諭于道臣。出傳敎尙魯曰,當今之務,節財用爲急,目今國用蕩竭,殆難支吾,如臣不信,則殿下試命有司之臣,謄出錢穀見在之數,一經睿覽,則可知無一年之畜矣,寧不悶然哉?上曰,然矣。尙魯曰,消弛之道,莫要於收用人才,而朝廷之元氣,亶係於是矣。上曰,收用人才,誠爲最難矣。尙魯曰,如臣庸下,將焉用哉?在外兩大臣,若能招致,則誠爲朝廷之幸矣。上曰,兪領府事,齟齬於朝堂,而夫趙判府事,何曾行公乎?然亦豈無入來之日乎?尙魯曰,招致山林之士,廁之冑筵,則誠可有益於輔導矣。上曰,山林之士,雖或招致,必有從傍而逐之者何?洪啓能,今爲何職?漢蕭曰,方爲江原都事矣。上曰,下直時,稟達,可也。上曰,右相之病,何如?其果實病耶?尙魯曰,不無身病,而以元義孫上書,不安云矣。上曰,儒臣撕捱尙過矣。況大官乎?尙魯曰,殿下之喜怒,或失於過中,旋卽悔悟,孰不欽仰聖德,而曷若初無過中之擧也?其在貽燕之道,宜愼嘉怒之所發也。上曰,是矣。尙魯曰,近來恩償太濫,雖出於殿下慈愛之德,而除職承傳,最宜愼惜矣。上曰,是矣。尙魯曰,將壇具甲,雖出於安不忘危之盛意,而至於還宮時,則恐或有損於禮貌矣。上曰,最是最是,予亦自知其非矣。上曰,近來人心,同底於和平乎?尙魯曰,一點柒染,在肚裏,非一朝之可滌也。上曰,染柒於心,則能不發外而爲瘢耶?昌誼曰,領相大失言矣。豈謂人人有是心乎?尙魯曰,彼重臣,無怪有是言也,自前本無染柒之心矣。上曰,金相福,備陳喬桐慘凶之言,故纔遣御史審察,而命送洪趾海時,心甚惻然,洪景海若在,則予必委任矣。漢蕭曰,楊州牧使依下敎來待矣。上曰,引見,臣文宇承命出去,引楊州牧使李之億進伏訖。上曰,有所懷則陳之,可也。之億曰,旣當凶歲,加以牛疫,北漢軍餉,若督運於此際,則民間騷擾,恐有流散之患,誠可悶然。捧留本官,旣有前例,道臣必當以此狀聞,而其在軫恤之道,不可無變通之道矣。上曰,此事誠難矣。北漢之民,絶在山頂,專以糶糴資生,此亦難矣。尙魯曰,此江原監司沈鏽狀啓也。備陳道內農形得失,而奉天畓之初不付種,豆田之全不掛鎌處,宜許給災,鐵原·春川·高城·通川·歙谷五邑被傷處,亦宜軫念,竝令廟堂稟處爲請矣。田政災實,至爲嚴重,當此陳田勸耕之時,初不付種之災名,不可上聞朝廷,旱田,以一年再耕之故,從前雖或被歉,未嘗給災,該曹年分事目中不爲擧論者,良以此也。事係民情,非不矜念,而事目之外,不可加許,災名竝置之,至於蟲災,事目中,旣許於兩西·畿湖,則有不可異同,且五邑被災之最甚處,必不爲多,此則令道臣,依頒下事目所論蟲災條件,各別詳覈執災爲宜,以此嚴飭分付,何如?上曰,依爲之。出擧條尙魯曰,臣病難强,惶恐請退。上曰,先退,可也。尙魯先爲退出。象漢曰,交濟倉穀,乃是移轉他邑之物也。移轉之時,若有久縮於斗量,則監色輩被罪,故捧糴之際,濫捧罔有紀極,民不能支堪,咸興以南六七邑之民,到處呼訴,稱冤無比,其他可推而知也。當此捧糴之時,分付道臣,嚴飭交濟倉所在各邑,各別禁斷,隨現重繩,以除民弊,何如?上曰,依爲之。出擧條象漢曰,己未年間司圃署郞廳,松都出使時,持去本曹所在奉使印一顆,仍留不爲還納矣。近因本曹點檢文書,而始爲發覺,事極驚駭,其在懲後之道,不可不重勘,其時齎去郞廳,及仍留不還之圃署,當該掌務官等,竝拿問嚴處,何如?上曰,依爲之。出擧條鼎輔曰,啓覆不遠,罪人安相五貪贓結案,詳覈施行事,允下,而王府元無啓覆罪人擧行之例,其文案,移送秋曹,以爲啓覆時一體擧行,何如?上曰,依爲之。出擧條鼎輔曰,茂朱幼學金德鉉上言,下於本府,而德鉉,以其九代祖金宗漢,卽故相臣金宗瑞之親兄也。當端廟朝,以吏曹判書,爲宗瑞緣坐,投配於錦山地,仍死配所,至今未蒙伸雪,今則金宗瑞,已命伸雪復官,則其先祖宗漢,一體解籍復官事,有此呼籲,冀蒙天恩矣。金宗瑞旣已伸復,則宗漢事當一體復官,故敢此仰達矣。上曰,依所達,特爲復官爵,可也。出擧條昌誼·鼎輔·啓禧·喆輔·象漢·彦儒·東度·善復·汝稷·善行·相德·之億·景顔先退。上曰,儒臣入侍開講,可也。臣文宇承命出去,引特進官具允珏,檢討官嚴璘進伏訖。璘讀自子曰道不遠人,止下章倣此。上讀新受音訖。上曰,陳文義,可也。璘曰,中庸之道,固在於卑近易知處,而人聞視以高遠難行,故以至於日漸違道,帝王爲治之道,亦猶是矣。上曰,然矣。璘曰,丘未能者,以孔子之聖,豈不能哉?特自謙之辭也。上曰,言顧行行顧言,自不易矣。上曰,道峯書院扁額,誰書之乎?漢蕭曰,光風樓·霽月樓,先正臣宋浚吉,書之矣。上曰,誰爲主享乎?晦曰,先正臣趙光祖也。趙光祖嘗獨居讀書於其中云矣。上曰,望見道峯,今已多矣。況暮年乎?特爲遣禮官致祭。出傳敎諸臣以次退出。
己卯十月初二日未時,王世子坐德成閤。持公事入對時,同副承旨成天柱,事變假注書許洉,記注官李晉圭,記事官金世珩,進伏訖。天柱曰,此據全羅監司洪麟漢狀達粘連禮曹申目也。寶城郡鄕校聖殿雨漏處,修改時,告由·移還安祭香祝,令該曹照例下送事矣。令曰,進之,覽後還下,天柱曰,去夜雷異,尤極非常矣。以邸下對越之誠,恐懼修省之方,宜無所不用其極,而古人云災不虛生,必有所召,又云應天以實,不以文,實之一字,卽誠之謂也,勤學·勤政兩件事,固當以實,而至於方寸隱微之間,幽獨得肆之地,當猛加省察,隨事加勉焉。令曰,當各別銘諸心骨焉。式月斯生,豈不懍然乎?天柱曰,一猶可驚,況至再至三乎?況在於純陰之月一朔之吉乎?實爲悚然懍然矣。銘諸心骨之敎,可見睿念之十分懍惕,而今日消弭之道,豈外於以實心行實政乎?大朝殿下丙枕靡安,惕然奮勵,晝夕兩講,賓廳次對,竝行於今日,警動奮勵之盛意,足以感回天怒,轉災爲祥,在邸下仰體之道,尤當以大朝之心爲心矣。令曰,唯。諸臣以次退出。
上在昌德宮。常參以代理停,經筵停。
夜二更,流星,出天蒼星下,入南方天際,狀如拳,尾長二尺許,色赤。
下直,仇寧萬戶金應淸。
成天柱達曰,明日常參,取稟。令曰,停。
兪漢蕭達曰,大司憲尹鳳五,掌令張淀在外,一員未差,執義朴起采,持平李蓍廷呈辭,一員未差。今日以監察茶時之意,敢達。令曰,知道。
兪漢蕭達曰,持平李蓍廷再達煩瀆,退待勿論矣。令曰,知道。
傳于兪漢蕭曰,今下弓矢,仇寧萬戶金應淸處給送。
成天柱啓曰,卽者副修撰嚴璘,謂有情勢,陳書徑出,原書纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以正言鄭昌順牌不進罷職令旨,令于兪漢蕭曰,推考徽旨捧入。
持平李蓍廷達曰,臣學識空疎,言議骫骳,淸朝耳目之任,本非如臣庸陋者之所可堪承,而頃因署經之坐,冒沒一出矣。適見目下災異之荐疊,不勝憂愛之忱,略陳草草陳腐之言,以效芹曝之誠,而睿批諄諄,特垂開納,臣雙擎奉讀,不任惶感之地,卽伏見喉院陳戒達辭,則以日前常參時,登筵之臺臣,無一言陳勉,大加譏斥。臣於伊日,初登筵席,不過謄傳古紙而已。終未效一言補闕之責,巽軟之失,臣固自頌,非斥之語果發於近密之地,不言之罪,至此而尤著矣,臣何敢一刻晏然仍冒於臺次乎?請令遞斥臣職。答曰,勿辭。
以黃海監司狀達文化人,幼學吳相麟等燒死事,令于成天柱曰,燒死人等,令本道,恤典擧行。
都承旨蔡濟恭書曰,伏以,臣伏見憲臣書,以日前納言辭單之捧入,至請當該承旨譴責,臣不勝惶蹙之至,臣於伊日,賤疾適苦,不得仕進,而以納言之單,不無送言於院中,則臣亦不可謂不與聞。今豈可以問備之罰,獨歸於當該,而臣則晏然而已乎?且憲書中所謂應文陳戒,不待臺言,臣實自愧,以此以彼,其不可久玷喉院長席也決矣。玆敢露章自列,伏乞离明,亟遞臣職,以重臺議,以安賤分,不勝幸甚。答曰,覽書具悉。卿其勿辭,從速察職。
右承旨李泰和書曰,伏以,臣本以謏才,年且衰暮,猥當喉舌之任,輒多疎謬之失,迺者憲臣之書,以諫臣辭單捧入事。請加譴責於承宣,而睿度天大,只下問備之令,臣於此不勝悚恧之地,蓋諫臣辭單之捧入,適在於長僚病未仕進臣在院中之日,則今於攻斥之來,臣固當之,臣何敢不恤臺言,以薄勘爲幸,而晏然仍居於職次乎?玆敢略上短章,仰請譴何。伏乞离明,亟令斥罷臣職名,以謝人言,以靖私義,千萬幸甚。答曰,覽書具悉。爾其勿辭,從速察職。
持平李蓍廷書曰,伏以,臣猥以庸陋,濫蒙洪造,才超簪筆之班,猥叨持憲之任,臣見識鹵莽,言議巽軟,本不合於淸朝耳目之責,而日前一出,只爲守令署經之地,因仍蹲冒,斷無是理。今以大朝次對,召牌儼臨,揆以分羲,蹶趨承之不暇,而昨於常參罷歸之後,素患痰癖之症,遇寒猝劇,宛轉叫苦,轉動無路,玆不免坐犯違傲。伏乞睿慈,亟刋臣職,仍治臣罪,以爲人臣慢命者之戒,千萬幸甚,臣於乞免之章,不宜贅及他語,而敢控草草之說,以效一日之責,惟邸下澄省焉。噫,冬雷之異,無歲無之,而今年則自九月至于今,凡三次告警,甚至於海西雷震而極矣。又於前宵,轟轟燁燁,無異於盛夏,不知何樣禍機,伏在於冥冥,而上天之示警,若是其諄復耶?邸下學非不講也,而燕閑蠖蠖之間,人欲易肆,政非不勤也,而幽獨隱微之際,此心難持,以致政令有失,天心未預而然耶?目今消弭之責,惟在邸下反躬修省之,如何?苟究其實,不過曰一誠字而已,對越〈之〉際,或有所未盡其誠歟?施措之間,亦有所未盡其誠歟?念念必以誠,事事必以誠,無一毫間斷,則以此心而可以格天矣。以此心而可以消災矣,惟邸下懋哉?臣嘗聞道路之言,沿海蟲災之慘,畿甸尤甚,方當秋成之時,間多流移之患,若無及時安集之擧,則將有十室九空之患,亟令廟堂,講究救濟之策,以示朝家德音,實爲今日急先之務,惟邸下,不以人廢言,竝加採納焉。答曰,覽書具悉。兢惕之心,不已之中,尤切驚懍,所勉切實,當銘心,而所陳,令廟堂稟處焉,爾其勿辭,從速察職。
兵曹判書李昌壽書曰,伏以,臣謬荷洪造,冒玷崇顯,前後忝竊,罔非踰分,而今玆夏官之命,尤是萬萬不似者。夫詰戎兵而管轄三營,掌邦政而鑑別萬弁,爲任之重,卽所謂國之司命也。矧今師律浸弛而驕惰成習,武士猥繁而淹滯轉甚,雖使古人居是職,猶懼其不能稱塞,是豈如臣無似,所可承當者乎?臣本迂拙儱侗,疎於世務,軍旅之事,尤無可論,兼又半生貞疾,杜門坯蟄,罕接人客,全昧物情,甚至窠資例格,亦多未曉,戎垣董統之責,不惟非臣夢想攸及,世亦未嘗以此期臣,而今乃出自特旨,畀以斯任,其忽中權之寄而駭四方之聽,果何如?噫,用人,不問當否,任職,漫無識別,此固近世痼弊,而亦未有如今臣所叨之太不着題,臣若不自揣量,妄荷重擔,則必將僨國事累聖簡而後已。臣之一身狼狽,固不足恤於朝家,顧何利焉?日昨除旨之降,適在於謁陵隔宵,羽衛將戒,牌召荐臨,雖不得不嚴畏義分,顚倒出膺,而反顧恧蹙,訖未自安,又何敢仍因蹲冒,以重其罪戾也哉?伏乞离明,念本兵之不可輕授,察臣言之非出外飾,亟賜鐫改,以幸公私,不勝大願。答曰,覽書具悉。卿勿過辭,從速行公。
忠淸道觀察使金尙喆書曰,伏以,臣於見任,瓜後蹲冒,行且及歲矣,若固有之,不思所以自處者,雖其靦然無恥,亦何顔,對守令而臨士民哉?只是當初還仍,旣爲査陳一事,而旋又特遣御史,使之董飭者,莫非我聖上爲生民矜恤之至意,則此時祈免,有非臣分之所敢出,故藩維準限之不可踰,而未敢力辭也。儒臣論責之不可略,而亦未暇自引者,誠以玆事了勘之後,自有去就究竟之期故耳。今則繡衣旣已竣還,成命得以奉行,則臣固無所事乎其間,而區區必遞之羲,於是乎益較然,朝家處分,亦何待臣辭之畢也?況臣狗馬之疾,已成癃痼之形,一身動作,尙未爲完人,而不幸一路告歉,災邑民事萬分遑急,旣在其職,不敢爲便身之計,遂乃歷巡山海,周行殆數千餘里,金火換節之處,原隰馳驅之餘,種種症樣,一倍添加,雜試灸藥,少無分寸之效,而年分大政,旣有令道臣專管之命,則目今事勢推諉無處,雖不得不力疾句檢,其他公務之瘝廢則多矣。公格之不當放倒旣如此,賤疾之決難遲淹,又如此,則安得不仰首呼籲,冀得鞶帶之褫也?玆敢悉暴情實,冒死自列。伏乞离明,俯垂矜憐,亟賜鐫遞臣職,以便公私,不勝幸甚。答曰,覽書具悉。卿其勿辭,從速察職。以下十二行刀割
左議政申晩箚曰,伏以,雷作於收聲之後,已爲莫大之災,況於閉藏之節乎,一有之,尙不勝其驚懍,況至三而至四乎?臣誠愚魯,莫知致災之故在於某事之失,而若其上天之丁寧告戒反復不已,可推而知之矣。臣之遇災仰勉,箚陳筵達,前後非一,雖其言膚淺,無足可聽,儻我邸下,俯察憂愛而深留睿意,則亦豈不爲修省之一助也?凡人之情,易於狃安,方其災異之作,孰不懍然警惕,而時日稍久,輒復怠弛,此上下之通患也。臣未知邸下寅畏警動之心,一如向來値災之初否乎?苟或不然,仁天之示警,安得不至此也?顧其再三諄復,不啻若耳提而面命者,是乃愛我邸下也。在邸下仰答之道,豈不益加恐懼,一念無怠,以爲回天怒祈永命之圖乎?伏願邸下,懋哉懋哉。仍念臣宜去不去,尙此蹲冒,昏憒之譏,尸素之愧,已不勝言,日前憲臣之書出,而臣之罪益著矣。勤攻之言,臣固樂聞,而第其私心之慙悚,決難晏然於職次,有相如此,國事可知,咎徵之來,烏可已乎?惟有黜退臣身,改卜賢德,誠可爲應天以實之道矣。亦乞亟賜罷斥,以答天譴,以謝臺言,千萬幸甚。答曰,覽箚具悉卿懇。兢惕之心,至今不已之中,尤切驚懍,所勉切至,可不銘諸心骨,卿須安心勿辭,亦勿引咎,卽起視事焉,仍令曰,史官往諭。
右議政李箚曰,伏以,災異之驚愕,時氣之乖戾,莫有甚於今年,而朔日雷變,尤爲非常,達宵不寐,懍悚罔涯。噫,自昔天之降災,不在危亂已判之後,而必在於將危將亂之際,所以先之以警告,以啓人辟戒懼轉移之機,若或以爲其理玄遠,其應杳邈,恬而玩忽焉,則天必不復動威,而危亂隨至。嗚呼,可不懼哉?今玆疾威之荐仍,可見天意之眷顧,而一之再之丁寧不已者,尤可見仁愛之至,必欲警惕我邸下者也。惟邸下,益加省修,慄慄祗承,雖燕閑幽獨之中,罔懈對越之一念,常若中夜轟訇之時,勿以其屢而狃之,勿以其久而忘之,深軫轉危爲安之道,以基億萬年無强之休焉。臣於向來,旣被堂箚譏斥,而至今蹲冒,消弭之策,茫無所措,追理其言之有驗,曷勝慙恨?兼且疾病沈劇,奄奄床席,聖心憂惕,賓對有命,而以情以病,致身無路,罪犯違慢,玷累聖簡,瘝負相職之罪,至此而尤無所逃。伏乞特賜斥退,擇任賢轉,以答天譴,以副群望焉。答曰,覽箚具悉。卿懇,兢惕之心,至今不已之中,尤切驚懍,所勉切至,可不銘諸心骨,卿須安心勿辭,亦勿引咎,卽起視事焉,仍令曰,史官往諭。
上在昌德宮。常參以代理停,經筵停。
下直,靑水萬戶金采萬。
藥房提調洪啓禧,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等與諸御醫入侍,診察聖候,議定繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。中宮殿,藥房口傳問安。答曰,知道。
蔡濟恭達曰,明日冬享大祭齋戒相値,常參頉稟。令曰,知道。
兪漢蕭達曰,大司憲尹鳳五在外,執義朴起采陳書入達,掌令張淀在外,一員未差,持平李蓍〈廷〉引避退待,一員未差。今日以監察茶時之意,敢達。令曰,知道。
蔡濟恭達曰,右承旨李泰和今日不爲仕進,卽爲牌招,何如?令曰,依。
兪漢蕭達曰,持平李蓍廷引避退待,已至經宿,諫院許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以正言鄭昌順牌不進罷職令旨,令于成天柱曰,推考微旨捧入。
蔡濟恭啓曰,玉堂上下番俱空,事甚未安。校理金應淳,副校理鄭晩淳,修撰沈履之·金華鎭,旣已帶職蒙宥,竝卽牌招,推移入直,何如?傳曰,允。
傳于金光國曰,今下弓矢,靑水萬戶金采萬處給送。
以海興君橿揚墳呈辭,令于李泰和曰,給由馬·澆奠床備給。
傳于李泰和曰,御製編次人,承旨外諸承旨,竝詣閤。
傳于李泰和曰,編次人使之入來,編次以入。
成天柱啓曰,臣依聖敎,馳往典獄署,取考囚徒案,則承傳罪人十二名,刑曹罪人二十四名,來關罪人十三名,各司罪人四名內,其中崔時運,黃海監營移文據,均役廳所納錢二百兩,中間偸食不納罪,奴大甲老味,龍仁居壓良爲賤人李時喆捉送事,累次發關,而稱以出他,終不捉納罪,金慶將,廛人布米偸取逃走罪,李克孝,其矣父盜賣馬位畓,逃走不現,現出間囚禁罪。崔次卜,臺侍出入時,其矣上典犯馬罪,婢連伊,其矣上典別監金國良不入番罪,以上六名,罪名不至大段,竝直爲放送。其餘罪人等,關係重罪,竝爲仍囚之意,敢啓。傳曰,知道。
成天柱以戶曹言達曰,正供事體,何等嚴重,而上納之愆期,未有甚於近日,冬節已屆,尙多不納,紀綱所在,誠極寒心,至於宜寧縣,則以其丁丑條之不納,自臣曹草記論責之後,終不準納者,尤涉未安,戊寅條最多未收,昌寧·靈山·咸安·金海·晉州·河東·興陽及丁丑條未收宜寧等邑守令,竝令本道,指名現告,拿問處之,何如?令曰,依。
己卯十月初四日未時,上御熙政堂。諸承旨入侍時,左副承旨金光國,右副承旨兪漢蕭,同副承旨成天柱,假注書趙文宇,記事官金載順·申益彬,以次進伏訖,上以懿陵擧動時,所捧上言,命光國·漢蕭·天柱,分閱以奏,親自抄下。上曰,今此上言中,多稱前例,此由於政院下人,受其賂物,瞞引前例,有時得請故耳。上言由此而紛紜,故今番則召見承宣,親自拔去其猥濫者,可矯其弊耶?上曰,今番上言中一丈,卽胡斗弼之孫廷佐也。此卽嗣服初已爲褒嘉者,伊後又問斗弼存否,今覽上言,斗弼已故,有其子德恒云,六十餘年之間,見祖孫上言,可謂稀有,德恒,令軍門,相當窠調用。出傳敎上曰,道成,眞乙亥逆魁也。逆賊情節,多由道成而綻露,不然則致雲佯狂之言,幾乎見瞞矣,鼎衍無能人也。何能獨辦投書耶?是皆惠致雲·道成之所爲也。上曰,今覽李顯祉上言,其父卽道成學長,指示者嚴處,則今日若有國綱,渠焉敢若此?令該曹嚴刑一次後湖沿定配。出傳敎上曰,今覽朴貴才上言,果若此,關係風化,不可以尋常壓良爲賤律處之,而一張上言,眞僞難辨,令該曹嚴査以處。出傳敎上曰,上言中二張,卽金海胄·劉景德,爲其父上言,而頃年推恩後,未及同知者。若此之類,今番都政時已考籍者,一體單付同知,未考籍者,卽爲擧行事,下敎,此亦下該曹,考籍後一體單付同知。出傳敎上曰,秦應福之特爲賜第,卽追惟昔年之意,而其時有伏地者,故帳殿嚴飭矣。禹喜得·韓天得,又爲上言,事之無據,莫此爲甚,不可拔去而止,令兵曹決棍。出傳敎上曰,今覽朴秀采上言,雖違籍法,旣漏推恩,一體下該曹。出傳敎上曰,吏胥之上言陞資,莫若近日,內試射直赴,惟在特恩,則上言許施,亦近僇弊,故今番一倂拔去,政院及該曹,以此知悉。出傳敎上曰,今番抄上言時,做錯特甚,承傳色中官,當該中官,越俸三等。出傳敎上曰,昨日筵中,已言吳學士之節矣。考見南漢日記,方三學士之入侍也。自備局,催促其速出,仁廟下敎曰,何若是督迫耶?仍有人心可惡之敎,其忠節炳炳,卓冠千古,不覺悚然欽歎,而南別宮門外被殺者誰也?天柱曰,卽義州府尹黃一皓也。上曰,誠慘矣,後孫誰也?天柱曰,故持平黃尙老,卽其後孫也。上曰,遵文會書院故事,道峯書院四字,當書下致祭,遣承旨,揭板後擧行。出傳敎天柱曰,先正臣趙光祖,卽己卯史禍人也。今年適當己卯,事若有待,誠非偶然也。上曰,然耶?予則全不覺悟,而望見道峯山勢之有精,而忽思先正之道德,有此書額致祭之命者,出於無心底事,而若非同副承旨之言,則予幾忘之矣。凡事之暗相感者,間或有如此,誠可異也,誠可異也。上曰,左承旨再度受由云,許遞前望單子入之。出傳敎上命臣文宇,持入金吾囚徒,臣文宇承命出去,取囚徒以奏。上曰,禁旨囚徒中徐有祜,草記本律勘處放送,李基德·崔台衡·鄭昌聖·金和澤·任瑎,竝放送,其餘在外臺臣未及拿來人,竝放,該署官員傳旨未啓下人,歲久多人,一體分揀。出傳敎上曰,値此冬節,承旨馳往囹圄,輕囚放釋。出傳敎上曰,玉堂之承牌者誰也?漢蕭曰,鄭晩淳·金華鎭矣。上曰,昔年摠管一人,厭避入直,徑出待命於金虎門外,摠府之溫堗入直,豈不愈於闕門外待命耶?近來玉堂之不欲行公,甘心禁推者,正類此也,諸臣以次退出。
上在昌德宮。常參以代理停,經筵停。
兪漢蕭達曰,明日常參取稟。令曰,停。
成天柱達曰,大司憲尹鳳五在外,執義朴起采書批未下,掌令張淀在外,一員未差。持平李蓍廷引避退待,一員未差。今日以監察茶時之意,敢達。令曰,知道。
蔡濟恭達曰,左副承旨金光國,右副承旨兪漢蕭今日不爲仕進,卽爲牌招,何如?令曰,依。
成天柱,以都摠府言啓曰,今日入直內三廳,武兼禁軍及軍兵等,當爲中日習射,而冬享大祭齋戒相値,不得爲之之意,敢啓。傳曰,知道。
傳于金光國曰,常參之行,六朔之內,只行二次,此亦予之惓怠而然。夏行朝參時已下敎,明日朝參,當行於明政門,只文武官堂上以上進參,郞廳,只六曹待令,侍衛,仍禁軍入直擧行,時刻,三嚴辰正三刻,傳于金光國曰,朝參時刻,改以辰初刻,傳于金光國曰,左相,今夜將事,軍兵,亦當食代,朝參初嚴,改以辰正三刻。
兪漢蕭達曰,明日明政門朝參時,兩司當爲進參,除在外·陳書·受由外,正言鄭昌順,待開門牌招,以爲進參之地,何如?令曰,依。
傳于成天柱曰,五部有識民人各三人,明日待令于弘化門事,分付。
傳于成天柱曰,民人等五部官員,領率來待。
傳于兪漢蕭曰,書院扁題書下,以此鐫揭,文當製下矣。
傳于成天柱曰,承旨有闕,代敦寧都正金孝大除授。
傳于成天柱曰,新除授承旨,待門牌招察任,房則順房,留院,卽今右承旨爲之。
吏曹,左承旨李泰和,右承旨金孝大。
金光國,以義禁府言達曰,卽接月令醫員李仁浩手本,則保放罪人徐有祜病勢,今已向差云,還囚之意,敢達。令曰,知道。
金光國,以義禁府言達曰,傳敎內禁府囚徒中,徐有祜,草記中本律勘處放送。李基德·崔台衡·鄭昌聖·金和澤·任瑎,竝放送,其餘在外臺臣未及拿來人,竝放事,命下矣,取考續典則虛錄守令,徒三年定配·五年禁錮,時囚罪人永春前縣監徐有祜,以還上虛錄罪,依法典徒三年定配·五年禁錮,前司諫李基德,前掌令崔台衡,前正言鄭昌聖,前持平金和澤·任瑎等,竝依傳敎放送,而在外臺臣未及拿來人前執義南惠老,前掌令南彦彧等拿來羅將所到處,竝放送事,分付於各該道臣之意,敢達。令曰,知道。
成天柱,以義禁府言達曰,平安監司狀達,據刑曹粘目內,柔院前僉使崔鎭崗,移本府處之事,達下矣,崔鎭崗,今方待令,卽爲拿囚之意,敢達。令曰,知道。
成天柱,以司僕寺言啓曰,濟州判官牟景觀遞任進上馬三疋,今纔上來,禾毛色別單書入,而依例內廏立養之意,敢啓。傳曰,知道。
兪漢蕭,以奉常寺言啓曰,東籍親耕田所種稻打作,則所出二石十斗,皮粘粟打作,則所出一石十三斗,皮唐黍打作,則所出一石十斗,豆打作則所出一石五斗,太打作則所出一石十斗之意,敢啓。傳曰,知道。
執義朴起采書曰,伏以,臣昨以大朝次對,召牌儼臨,臣苫塊餘喘,積違天陛,以爲一瞻耿光之計,而隨詣閤外,則賓對已罷,不免自外退歸,私心耿缺,益不勝惶霣之至。顧臣姿性疎迂,言議拙訥,本不合於言責之任,而適當災異荐臻,上下憂遑,乃敢以陳腐之說,粗效一日之責,而玉署之徑出,大僚之引嫌,實出於萬萬意料之外,益添臣難安之端,去就一節,非所可論。日前區區陳勉之言,不過隨衆應文,而及承睿批,辭旨隆重,至有銘心猛省之令,臣俯伏莊誦,感愧交竝,益仰邸下擇蕘之量,敬天之實也。嗚呼,天之告譴,何若是丁寧?一之不足,至于再三,無陽之月,轟燁之災,無異盛夏,有若耳提而面命者然,高穹赫臨,災不虛生,未知在下者,未盡匡格之責而然歟。抑恐邸下不盡修省之道而然歟?顧今艱虞溢目,民生困瘁,補闕之責,修省之道,此是上下之所共勉,而臣之所望於邸下者,不在於他。日昨批答於臣書中銘心猛省四箇字而已。義理無窮,事爲交至,凡於施措號令之際,必也精思而力踐之,旣勉而又益勉,旣省而又益省,以臻夫義理之正大,事爲之光明,則是豈非我邸下銘心猛省之實也耶?伏願邸下,隨事加勉,俾有實效焉。玆以僚臺處置,召令俯臨,而臣之八耋偏母,重觸風寒,宿症之外,又添新恙,氣息危綴,食飮全却,臣左右扶將,實無晷刻離捨之勢,自速違傲之科,惶隕踧踖,罔知攸爲。伏乞睿慈,亟削臣職,以便救護。因治臣罪,以嚴邦憲,千萬幸甚。臣旣忝臺端,目見災異之非常,其於消弭之責,無一事自效,則其何可論到於他人,而雷異之餘,登筵臺臣,以無一言陳勉,見斥喉院,則物議已發,臺體有損,臣謂遞罷之罰,斷不可已也。答曰,覽書具悉。方切兢愓之中,尤極驚懍,所勉切至,益加體念,臺臣譴罷事,依達,爾其勿辭,救護母病。
上在昌德宮。常參以代理停,經筵停。
下直,金浦郡守金謹行,牛峴僉使朴尙淳。
蔡濟恭達曰,明日常參取稟。令曰,停。
朝參罷後,政院·玉堂·藥房口傳問安。答曰,知道。
兪漢蕭達曰,大司憲尹鳳五在外,執義朴起采陳書受由,掌令張淀在外,一員未差。持平二員未差,今日以監察茶時之意,敢達。令曰,知道。
以正言鄭昌順牌不進罷職令旨,令于金光國曰,推考徽旨捧入。
傳于金孝大曰,朝者令該府處之之中官,推考傳旨捧入。
蔡濟恭,以吏曹言達曰,新除授江原都事沈翼雲呈狀內,矣身與道內歙谷縣令沈一鎭,有父子應避之嫌,法不當冒赴,照例遞改云,未赴任都事,與已赴任守令相避,則都事改差,載在法典,江原都事沈翼雲,依例改差,何如?令曰,依。
蔡濟恭,以吏曹言達曰,新除授活人別提金國鍊呈狀內,身病甚重,勢難察任云,今姑改差,何如?令曰,依。
蔡濟恭,以吏曹言達曰,新除授熙川郡守申旭戶奴呈狀內,矣上典老母,今年七十六,新除本邑,旣是三百里外,法不當冒赴,卽速變通云守令之親年七十者,勿許三百里外邑事,載在法典,依例改差,何如?令曰,依。
金光國,以御營廳言啓曰,因兵曹草記,明政門朝參時,東營入直軍兵,使之排立於弘化門外左右,雜人禁斷事,命下矣。本廳東營入直步軍一哨,該哨官,領率把守,防禁雜人,事畢後,還爲入直之意,敢啓。傳曰,知道。
右議政李書曰,伏以,臣積罪未勘,呻病委席,日夕惶懍,殆忘寢食,非不知屢瀆之爲懼,而偃伏虛帶,爲罪滋大,疾痛之呼,安得不復伸於睿慈之下哉?顧臣身名已辱矣,出處皆罪矣。對朝班則有靦,履崇位則若驚,而尙不能引分自屛,從他笑罵,苟然伴食,居然已半年矣。方今聖上,振勵憂勤,此政大有爲之會,而臣本憒憒無能,欲效裨補之誠,則才識空疎,欲彈奔走之勞,則筋力衰悴,生而不免折足覆餗之譏,死而將爲孤恩負國之鬼,中夜興思,不覺悲涕,微臣去留,旣無異江湖之鳧雁,則與其久益僨誤,孰如早自斂退,不至重辱淸朝,且妨賢路也。況臣神精已耗,形骸僅存,加以瘡癤將遍,半體肢脚,不得運用,癢疼不可堪耐,是亦殆天之所廢也,時月之內,斷無起動之望,而虛縻重任,一向曠廢,至於次對日次,未克趨參,亦已久矣,而今日朝參,亦末由致身,疾病而憂死,瘝曠而懼罪,每値朝會之日,輒增跼蹐之情,撫躬憚歎,尙何言哉?玆敢披瀝肝血,仰干离明。伏乞俯賜矜憐,亟將臣本兼諸任,盡行罷免,仍許退屛田畝,以卒餘生,千萬幸甚。答曰,覽書具悉卿懇。輔相之任,與他奔走之職有異,而以一時之,況當今聖上月三賓對,不憚聖躬勞憊之時,何忍恬然引退乎?以疾未參,於卿別無所傷,卿須安心,勿復固辭,體小子如渴之望,自量所愼視事焉,仍令曰,史官往諭。
海春君栐書曰,伏以,臣奉命出彊,只隔數旬矣。父母墳山,在於京畿楊州地。未辭陛前,一往省揚情理之所不可已。乞蒙數日之暇,以伸人子之情,且臣之曾祖父寧城君臣㻑,祖父檜原君臣倫墓,俱在一局之內,同時展省,區區之願。伏乞离明,俯諒至懇,特許所請,千萬至祝。答曰,覽書具悉。卿其依所陳往省焉。仍令于李泰和曰,給由馬·澆奠床,備給。
己卯十月初六日巳時,朝參入侍時,行都承旨蔡濟恭,左承旨金孝大,左副承旨金光國,右副承旨兪漢蕭,同副承旨成天柱,假注書洪景顔·趙文宇,記事官金載順·申益彬,以次排立。上具翼善冠·衮龍袍,乘輿出賓陽門,御明政門,百官行禮訖,左議政申晩,戶曹判書洪啓禧進伏。晩曰,近日日氣不適,聖體調攝,若何?寢睡·水刺之節,何如?上曰,一樣矣。上曰,部官,率民人等待令乎?漢蕭曰,方待令矣。上曰,川渠之壅閼,愈往而愈甚,比之於人,殆同血脈不通,不有疏通,其何以堪乎?議已久行,而甲乙未定,尙此遷延,將若之何?晩曰,聖敎誠然矣。此事不可一日緩也。上曰,謀及衆庶,不可不廣詢而決之也。啓禧曰,苟利於民,何嫌役民耶?荒歲募民,亦一王政也。上曰,凡事,今日行一事,明日行一事然後,國事可做矣。若沁沁泄泄,不能斷然行之,則豈有可成之理也?濟恭曰,一番開渠,雖不可已者,而我國事,徒尙文具,若不得善策,則恐爲徒勞之歸矣,此不可不慮也。上曰,是矣。若徒耗財而無實效,則而又害之。啓禧曰,世宗朝開渠時,使民裹糧赴役矣。晩曰,外方民丁及城外防民,若使一日赴役,則將至屢巨萬人,何患不能開乎?上曰,洪鳳漢,嘗作保於開渠之議矣,今若在此,則必擔當矣。晩曰,洪鳳漢,若聞此議,則必欣喜矣。光國曰,水道之塞,殆同人之血氣不通,故城中多有土疾矣。上曰,然矣,禁中水亦有土臭矣。兵曹判書李昌壽進伏曰,此事甚重難,不可不審愼,其在作事謀始之道,莫如先試一處,以觀其功用之難易也。上曰,此周密之論也。晩曰,功用雖鉅,而旣濬之後,則民將受賜矣。上曰,民心不足信也,渠輩亦自知其利於已,而當其赴役時,則必有怨言者,民情然也。天柱曰,甲戌四月,以開渠事,有臨門詢謀之擧,而其時,以城外則役畿民之意,自上難之矣。上曰,城外之役,亦不難也。門外居民,可以當城外之役,而但如都承旨之言,作事無實,則豈非可慮乎?仍命天柱,出詢于防民,天柱承命詢問,後還奏曰,防民等齊聲言川渠之爲民害者久矣。今日濬開之議,不容少緩也云矣。上曰,自甲戌已有此議,而尙未決矣。今此節目,講磨後當始役,爾輩勿復有怨之意,更爲出諭於防民,可也。天柱承命出宣。校理金應淳進伏曰,向者以董子三對策,揭諸壁上之意命題,臣實欽仰,而此不但爲消災之策也。奚爲治國之要道?其中正心正朝廷正萬民之道,只在於敬之一字,而敬者,不但在於正衣冠尊瞻視之時,雖於幽獨得肆之地,必加勉,伏望。上曰,言甚切實矣。校理洪趾海進伏曰,殿下遇災修省,綸綍累下,辭旨惻怛,臣實欽仰,如臣愚魯,固不敢有所仰勉,而謹以勵廉恥崇名節節財用愼償罰四事,誦以陳之矣。上曰,所陳要略矣。應淳曰,正言鄭昌順,當此朝參之日,旣無情勢,不爲行公,事極未安,從重推考,何如?上曰,依爲之。出擧條副校理鄭晩淳進伏曰,執義朴起采,頃於次對之日,追後入來,旣入詣閤之稟,而入侍之久不命下,殊非待臺閣之道矣。以臺臣言之,則次對雖罷,旣入微稟,則宜竢下敎,而無端退去,有損臺體,請執義朴起采,從重推考,何如?上曰,當該中官,令該府從重勘處,此卽予之過,非臺臣之過,勿推。出擧條上曰,儒臣有開渠之策乎?應淳曰,此則不可輕議矣。地利不如人和,今若加勉正心之工,使正萬民之效益著,則川渠之開不開,非足可慮矣。上曰,言則好矣。凡大議,有甲乙之爭,好矣。修撰金華鎭進伏曰,凡事先治根本然後,可以長久有效,川渠雖年年開鑑,而四山若濯濯,則旣濬而復閼,必無功效,四山養木之政,亦宜兼講也。上曰,此言是矣。上曰,召對爲之。出傳敎上曰,左相及備局稟事堂上·喬桐御史·編次人,今日召對時,同爲入侍。出傳敎上曰,聖學輯要朝講,下敎已久,而冊子不卽內入,諸儒臣,竝從重推考。出擧條昌壽曰,本曹二軍色,專管錢布,爲任不輕,正卽李徽中,詳明綜核,可謂得人,而都政,見差黃腸敬差官,此行動經三四朔,其間久曠,誠爲悶慮矣。上曰,敬差官改差,使之專意二軍色,可也。出擧條昌壽曰,上言猥濫者韓天得·禹喜得,有令本曹決棍之命,而俱是十餘歲童蒙,何以爲之?上曰,勿施。出擧條上乘輿,自賓陽門,還入大內,諸臣退出。
己卯十月初六日午時,上御熙政堂,召對,大臣·備局稟事堂上·編次人·喬桐御史同爲入侍時,左議政申晩,判義禁李鼎輔,副司直吳彦儒,副司直申晦,刑曹判書金尙翼,漢城右尹朴相德,編次人具允明·元仁孫,參贊官金孝大,侍讀官鄭晩淳,檢討官沈履之,喬桐御史洪趾海,假注書趙文宇,記事官金載順·申益彬,以次進伏訖。晩曰,自上只講大文後,儒臣以下以次輪講章下註,似好矣。上曰,依爲之。上讀親製序文後,讀自天命之謂性,止萬物育焉訖。晩淳讀自臣按聖賢之說,止爲首篇。履之讀自朱子曰天以陰陽,止亦此意也。孝大讀自朱子曰道者日用,止須臾之頃也。臣文宇讀自朱子曰隱暗處也。止只在愼獨。載順讀自朱子曰喜怒哀樂,止已發之後。翼彬讀自致推而極之也,止本然之善也訖。上曰,陳文義,可也。晩淳曰,致中和天地位萬物育,是聖人之極工,而靜無不敬,是致中,動無不敬,是致和,動靜相爲表裏,而其效至於如此。董子所云正心以正朝廷,至於陰陽和風雨時,諸福之物,畢至,當此災異荐疊之時,尤宜省察而加勉聖工矣。上曰,言甚切實矣。今講聖學輯要,先正,每於章末,必三復致意,先正之用工,槪可見矣,去己卯所講之冊子,今又進講,心甚愴然,而序文,乃壬子所製也。近三十年後,豈意今日,又講此冊也?仍命仁孫,呼寫聖學輯要小識,仁孫書畢,讀過一遍。上曰,儒臣中,誰有善書者乎?相德曰,沈履之善書矣。上曰,予講此書,怳若對先正,相與講論也。晩曰,聖敎誠好矣。上命仁孫,呼寫道峯書院致祭文,仁孫書畢,讀過一遍。上曰,喬桐御史來前。趾海進前伏。上曰,爾往審察,則農形果何如?趾海曰,農形,始有豐登之望矣。晩後被災特甚,大豆稍勝,而禾穀則全無所收,民無擔石,見方荷擔而立,所見誠慘矣。島民,始聞御史之來,齊會水邊,若有呼訴者,臣以聖敎慰諭以爲,朝家方爲濟活之策,汝等勿爲散而之他之計也。民皆欣喜雀躍,至有感泣者,庶有安堵之望矣。上曰,十聞不如一見,金相福則不曾目擊,故其言,不至如此之甚矣。今聞御史之言,心甚慘然,南正五,可以濟民乎?趾海曰,不擾民不善事,不害爲循良,而第公穀多犯禁令矣。上曰,犯禁者何?趾海曰,喬桐留庫穀物反庫,旣承下敎,故一一出庫,計石入庫,則軍餉米留庫中那移爲三百六十石十斗七升,元還上租留庫中那移爲二百五十四石十二斗三升四合八夕,春牟留庫中欠縮爲十九石十一斗六升八合,故査問於該色吏庫子,捧招以來,喬桐府使南正五,似宜照法勘處矣。上曰,令該府處之。出擧條趾海曰,以臣所見,歲前不可不設賑矣。上曰,何處穀物,可以船輸以哺耶?晩曰,勢將以附近處穀物接濟,而若其善賑之策,專在於守臣,而第難其人矣。上曰,卿等各擧可合之人,可也。晩曰,南兵使許汲,可堪此任,而未及遞歸,臣於閤外,往復於領相,則領相以爲武弁中,無可堪之人,以文官差送則好矣,而李裕身爲可云,臣意亦然矣。上曰,最好矣。李裕身,足堪此任,而當品中權一衡,亦豈不好耶?二人優劣,諸宰各言之,可也。鼎輔曰,李裕身則臣不相知,而權一衡則爲人牢實矣。彦儒曰,二人才各有長短矣。晦曰,權一衡,於淮陽,盡心民事,不負國恩。李裕身,於江原監司,有能聲,今於喬桐之賑政,俱足堪任矣。尙翼曰,二人,臣皆與之相親,皆可堪於荒歲賑民之政矣。相德曰,臣則二人,皆不相識,而李裕身,旣能於江原監司,則知其可任使矣。上曰,前任監司後爲水使,便是左遷,外爲淮陽府使,內不過該曹參判,足可惜也。仍命孝大呼寫曰,今聞御史所奏,喬桐府使南正五,旣犯禁令,且此時此人,難以責任,先罷後拿,吁嗟,此島,亦豈一時曠官,不可徒循常例,旣問大臣,司直權一衡,京畿水使除授,使之明日辭朝,仍令入侍。出傳敎上曰,今聞喬桐御史所奏,食豈甘乎?聞此若無特諭,亦豈慰諭之意乎?凡身布還上稅大同及雜色身貢之類,依淮·金·丹·懷例,限明秋一倂停捧事,令備局卽爲分付。出傳敎相德曰,還上停捧之命,雖出於恤民之盛意,而一倂停捧,事體未安矣。尙翼曰,朴相德之言,是矣。趾海曰,全數停捧,亦非臣始望之所及,而卽今所見,雖剝膚推髓,似無可捧之勢矣。鼎輔曰,姑待水使區劃,酌量停捧,未爲晩也。晩曰,備堂之言,是矣。然欲捧而未捧,雖或捧之,亦恐不實矣。上曰,民吾赤子,旣遣御史而慰諭,今豈可罔之乎?上曰,開川渠,姑未得好策,而以洪鳳漢·李昌誼·洪啓禧,爲句管堂上,使之講確,可也。上曰,明日京畿水使入侍時,大臣同爲入侍,秋判亦有下敎事,一體入侍,戶曹判書洪啓禧,判敦寧李昌誼,亦爲一體入侍。出傳敎諸臣以次退出。
上在昌德宮。常參以代理停,經筵停。
下直,淸江僉使許任。
金孝大達曰,明日常參,取稟。令曰,停。
兪漢蕭達曰,大司憲尹鳳五在外,執義朴起采陳書受由,掌令張淀在外,一員未差,持平二員未差。今日以監察茶時之意,敢達。令曰,知道。
傳于兪漢蕭曰,今下弓矢,淸江僉使許任處給送。
金孝大啓曰,左議政申晩,判敦寧李昌誼,戶曹判書洪啓禧,刑曹判書金尙翼,京畿水使權一衡,依昨日下敎來待矣。傳曰,詣閤。
兪漢蕭,以義禁府言達曰,京畿水使南正五,先罷後拿事,傳旨啓下矣。南正五時在任所,依例發遣府都事,交龜後拿來,何如?令曰,依。
己卯十月初七日未時,上御熙政堂。左議政·判敦寧·戶曹判書·刑曹判書·京畿水使入侍時,左議政申晩,判敦寧李昌誼,戶曹判書洪啓禧,刑曹判書金尙翼,京畿水使權一衡,左承旨李泰和,假注書趙文宇,記事官金載順·申益彬,以次進伏訖。晩進曰,日氣不適,聖體調攝,若何?寢睡·水刺之節,亦何如?上曰,一樣矣。晩曰,湯劑連爲進御乎?上曰,有時進御矣。晩曰,中宮殿氣候,何如?上曰,一樣矣。晩曰,王世子氣候,何如?上曰,一樣矣。晩曰,王世孫氣候,何如?上曰,好在矣。上曰,京畿水使進前,予每用卿於如此之任,可以淮陽手段,濟活島民乎?一衡曰,臣厚蒙聖恩,敢不爲酬報之圖,而揣量才能,恐難堪當矣。上曰,卿於濟活之策,有所區劃耶?一衡曰,臣自郊外,忽蒙特除,且昧物情,何暇區劃?惟當盡心濟活,而至於賑穀,則只竢廟堂之區處矣。蓋見御史私書,則儘是赤地矣。上曰,洪趾海之私書往復,可見眷眷於島民之意,誠可嘉也。一衡曰,賑穀必於流澌前區劃運致然後,可以及時爲用矣。上曰,然矣。晩曰,江華穀物旣多,道里且近,似便於運移矣。不然則以海西穀劃給,似好矣。上曰,江都則保障重地,非可輕議也。仍命泰和書傳敎曰,旣問大臣,海西詳定米管餉穀中米一千石,雜穀二千石,以海邊運易,邑,流澌前區劃,定差員船運喬桐事,自備局,卽爲分付道臣,用下區處,水使旣承下敎,便宜狀聞,而關係玆事者,海西喬桐,皆以啓聞爲之,啓聞來到日,承旨求對持奏。出傳敎上命一衡,親受密符,一衡先爲退出。上曰,喬桐賑穀,旣已劃給,句管堂上,以刑判差下,可也。晩曰,刑判爲例兼,仍差備堂,何如?上曰,依爲之。頃者右相,亦言其爲人之質實矣。晩曰,以例兼堂上,着意仕進,誠質實矣。上曰,秋判金尙翼,旣令句管京畿,仍差備堂。出傳敎晩曰,災異荐疊,不覺震懍,領相纔已出肅,國事可幸,而病尙不差,臣則庸下,一味伈伈,誠可悶也。上曰,右相何過撕捱?晩曰,有身病云,而以元義孫之言,終爲不安矣。上曰,右相自有李亨逵之言,每有自歉之意,誠過矣。晩曰,當今之務,莫先於用人,而用人之道,何必別求,當求於在廷之臣,各授職事,則亦爲用人之一道也。洪啓禧已畀重任,而趙榮國·尹汲·李成中,俱是可用之人,而趙榮國則久未收用,尹汲則尙未一試,至於李成中,自嶺伯入來屬耳,旋授西伯,在廷日少,誠可惜也。上曰,卿言是矣。晩曰,言路杜塞,爲今痼弊,以昨日朝參言之,正言鄭昌順,無端撕捱,豈不可悶也哉?上曰,言路之杜塞,實爲亡國之兆,而人皆厭避臺職,其可脅迫耶?晩曰,在謫臺臣,宜有疏決之道矣。上曰,予於黨習之人,不得不嚴堤防矣。晩曰,諸人皆已蒙放,而獨金時燦,尙未蒙宥,頃已出陸,日後赦典,必當全釋,而蓋箚中之不提慰語者,以其前上書,已爲措語故耳。上曰,凡干慶弔,問其子而不問其父可乎?晩曰,江原監司李基敬,就理蒙宥之後,爲日已久,而尙無動靜,事體誠極未安,宜有各別催促之道矣。上曰,分義事體,俱極寒心,從重推考,其令明日謝恩,仍爲辭朝。出擧條上曰,判敦寧·戶判,當爲句管濬渠之事,如有所懷則進奏,可也。昌誼曰,三軍門大將,同爲句管,加差堂上一員後,可以合坐商確矣。上曰,堂上誰可爲者?晩曰,李喆輔·閔百祥,可合矣。上曰,閔百祥儘好矣。仍命泰和書傳敎曰,濬川渠事目,其令講定有人然後,可以擧行,判敦寧李昌誼,戶曹判書洪啓禧,行司直洪鳳漢,吏曹判書閔百祥,句管堂上差下,三軍門大將·漢城府堂上,同爲句管,其令消詳講確,就議大臣後求對以奏。出傳敎上曰,吏曹判書閔百祥三度給之,陳書承答云,而尙不行公,分義事體俱涉寒心,況旣兼濬渠句管堂上,從重推考,卽爲牌招察任。出傳敎晩曰,黃海監司鄭玉,向者撕捱已涉過矣,而近日則凡係狀本報狀等節,循例擧行,至於殿最,頃者催促之後,尙無動靜,事體誠極未安,從重推考,使之趁卽封進,何如?上曰,事體寒心,從重推考,卽令修啓。出擧條晩曰,此平安監司李成中狀啓也。以爲本道詰戎之政,比他道尤重,而今則節屆初冬,十九邑巡操之際,自至深冬,且淸北習操,旣行於昨年,今年則姑爲停止,別武士都試則依例擧行事,令廟堂稟處爲請矣。本道習操依例爲之事,頃旣稟定分付矣。間因兵使之待勘,未卽擧行,而今則冬節已屆,勢難設行,依狀請,特令停止,至於都試,則與習操有異,使之擧行爲宜,以此分付,何如?上曰,依爲之。出擧條晩曰,此黃海監司鄭玉狀啓也。備陳本道穡事大歉民間赤立之狀,仍以爲臣營牙兵之冬三朔入防,自是戎政之例行者,而雖非如此大無之歲,特軫民隱,寢停不行,已多前例,朝家深軫災年,今秋水陸操,一倂停止,則牙兵入防,尤無可論,依水陸兩操例停止事,請令廟堂稟處矣。本道穡事旣如是告歉,牙兵入防之停止,且多前例,依所請施行,何如?上曰,依爲之。出擧條晩曰,此平安監司李成中狀啓也。道內災實,分三等開錄,而以爲山峽沿海,旣被蟲霜之災,還上代捧,雖爲可悶,豆太則以米代捧,木麥畓穀則以相當穀代俸,尤甚邑,折半,稍實·之次邑,三分一,酌量淺深,折米代捧,山城餉還,捧留平倉,殊涉重難,而入秋以來,牛疫大熾,十斃七八,殘民負戴,不可不念,山倉附近面則輸納,居在百里外者,限三分一捧留邑倉,待明秋還納本所,舊還上·舊軍餉·舊身布,凡係舊逋,毋論尤甚·之次·稍實,一倂停捧,推奴懲債,限明秋防塞事,令廟堂稟處爲請矣。分等依狀請施行,還上代捧,事甚重難,而被災旣如此,則不可無軫念之道,尤甚邑折半,之次邑限三分之一,以精實相當穀,特許代捧,待明秋還作本色,稍實邑置之。山城餉還,附近處則輸納,居在百里外者,限三分一捧留邑倉,待明秋還納本所事,及推奴懲債防塞事,竝依所請施行,舊逋則不可全然停捧,稍實邑勿論,尤甚邑停捧,之次邑,亦許折半停捧爲宜,以此分付,何如?上曰,依爲之。出擧條上曰,江原監司李基敬,從重推考,其令明日謝恩,仍爲辭朝。出榻敎上曰,未下直守令,一司旣已署經,一司除署經發送。出榻敎上曰,刑曹判書金尙翼,明日入侍。出榻敎上曰,吏判之撕捱,何也?五月後罷職而旋除乎?晩曰,然矣。上曰,然則撕捱過矣,諸臣以次退出。
上在昌德宮。常參以代理停,經筵停。
下直,橫城縣監洪相直,西生僉使李東琦。
李泰和啓曰,昨日筵中,江原監司李基敬。今日辭朝事,特敎申飭之下,不爲肅謝,事體極爲未安。從重推考,何如?傳曰,允。政院申飭,使之今日內辭朝。
兪漢蕭,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
又以都摠府言達曰,副摠管孫鎭民,以禁衛中軍軍兵等,中日試放事,南別營晝仕出去之意,敢達。令曰,知道。
又達曰,憲府連日監察茶時,諫院許久闕達,俱涉未安。兩司除在外外,未肅拜不爲行公人員,竝卽牌招,何如?令曰,依。
又達曰,明日常參,取稟。令曰,停。
又達曰,大司憲尹鳳五,掌令張淀在外,一員未差,持平二員未差,執義朴起采陳書受由,今日以監察茶時之意,敢達。令曰,知道。
又達曰,吏曹判書閔百祥,昨日特招之下,不爲應命,事甚未安。卽爲牌招察任,何如?令曰,依。
傳于李泰和曰,江原監司李基敬辭朝,政院催促乎?何至今寥寥乎?連爲催促。
又傳于曰,江原監司李基敬,使之卽速入來。
又傳于曰,江原監司李基敬,連爲催促。
又傳于曰,江原監司李基敬,連爲申飭,而尙不入來,極爲駭然矣。有申飭事,其令卽爲入來。
傳于李泰和曰,濬川堂上來待。
又傳于曰,濬川渠堂上,率徐克悌·方應文來待。
又傳于曰,日昨明政門待令坊民中,五部各一人來待事,分付。
刑曹判書金尙翼,依昨日下敎來待矣。
傳于成天柱曰,入侍。
傳于兪漢蕭曰,濬渠堂上摘奸宣傳官,竝入侍。
傳于金孝大曰,吏曹判書閔百祥,特敎之下,不爲行公,牌招入侍。
以正言鄭昌順牌不進罷職令旨,令于成天柱曰,推考徽旨捧入。
金孝大,以弘文館言啓曰,本館下番修撰臣沈履之,以中學兼敎授,今日儒生試取事,晝仕出去,而一日之內,勢難畢試,今後則除草記往來之意,敢啓。傳曰,知道。
又以吏曹言達曰,掌苑署別提車亨道呈狀內,身病甚重,勢難察任云,依例改差,何如?令曰,依。
禮曹判書洪象漢,三度呈辭。令于金孝大曰,加給由。
執義朴起采書曰,伏以,臣卽迂騃劣品,本無所比擬者耳,況經草土,身外悠悠,擧屬一念之灰冷,惟其葵藿傾陽,素性不泯,日者隨牌詣闕,亶出於一覲耿光之計,而筵對已罷,日勢且暮,咫尺雲陛,躋攀無緣,徊徨耿結,當作何懷,不意非斤之言,遽發於論思之地。雖蒙聖度天大,曲加涵貸,至以臺臣無過爲敎,臣於是,惶霣感激,繼之以恧蹙,第伏念臺官進止,自有代理後,一件成規,則彼若易地,將何以處之?其果入對,不待中使之徹稟也。抑亦坐留,以致臺廳之經宿耶?如臣志氣消沮,論議軟懶,不敢以言責自任,則有何開口出聲,可以見殫於人,而到令風色,尙被以臺端目之,誠不滿一哂也。雖然問備之請,庶副乞免之願,則受賜已是多矣。其敢曰,相規相阨之雙行其間也。臣之所遭,非比尋常,一書乞遞,在所不已,而不知承宣,因何扶抑,必欲鉗臣之一籲,呈書輒拒者,此果惟允之道耶?已則應文二字,非涉緊重,而張皇聯章,惟恐不及,人則臺閣請勘,所關,如何?而一以阻搪爲家計者,此非古常之所有,則未知是新創之有規而然耶?況臣老母之病,一阽危劇,扶將焦遑,實無暫時離捨之勢,玆陳短章,略控危忱。伏乞离明,亟削臣職,以謝人言,以重臺體,千萬幸甚。答曰,覽書具悉。爾其勿辭,從速察職。
喬桐府使權一衡書。王若曰,三路統備禦之權,旣重海上之鎭撫,一島任拯濟之責,庸施格外之揀掄。煩卿一行,活我百姓。惟卿謹勅有素,悃愊無華。恂恂若不言然,持論則平和而獨在標榜之外,粥粥如無能者,任事則周通而皆稱履屐之當。眇然一郵官,而當兇賊歷路之衝,斬逆豎於陣上,乃以九品班,而兼巡撫從事之任,贊戎畫於軍中。知卿於十餘年銀臺邇班,試卿於五六邑銅符外紱。綏氊羯於坐鎭之日,奬彼隱之詗陳,屈金貂於臥治之州,喜吾民之安奠。惟其成效之久著,是以無適而非宜。眷焉一隅喬營,實是三輔巨鎭。人和爲地利之本,恩政非忽於撫摩,民命有壑塡之憂,良策奈乏於調賑。繡衣回奏,心豈忘於若恫?前席周詢,簡不由於咨岳。玆授卿以京畿水軍節度使,兼三道統禦使·喬桐府使。卿其祗服予命,益殫乃思。欲藉唐閫撫禦之威,自有禁中之頗牧,宜兼漢吏摩蘇之政,可借穎川之寇君。小島殆同於彈丸,奚異割鷄之用?新恩方懋於挾纊,須體惠鮮之治。於戲,予旣破格而用才,卿宜竭忠而報國。遲廻亞卿之列,予猶惜其去朝,專畀司命之權,民必歌於來暮。惟賑政區劃之策,已委廟謨,若施措稟裁之方,自有彝典。故玆敎示,想宜知悉。弘文館修撰知製敎金華鎭製進
己卯十月初八日未時,上御熙政堂。濬渠堂上人侍時,判敦寧李昌誼,戶曹判書洪啓禧,副司直具善復,訓鍊都正鄭汝稷,漢城右尹朴相德,右副承旨兪漢蕭,假注書趙文宇,記事官金載順·申益彬,以次進伏訖。上曰,江原監司李基敬,幾次特敎之下,一向撕捱,無意膺命,分義事體,俱涉寒心,先罷後拿。出傳敎上曰,李基敬之固執,誠過矣。不得不爲此處分,而亦非終棄之人矣。蔭官方伯李萬稷之外,更有誰乎?漢蕭曰,金鎭玉亦爲之,而其外間多有之矣。上曰,此時道臣瓜滿之代,其曠久矣。江原監司有闕之代,右承旨金孝大除授,其令不多日內辭朝。出傳敎上曰,吏判之違牌,其涉過矣,莫知何由。今聞其所撕捱,亦涉過矣。初不行公則已,已過都政,仍爲行公,有何大防,而特敎之下,若是違召,分義道理,俱涉寒心。今者句管之任,其雖重矣,決不可以此,許解本職,徒傷分義而已。從重推考,待開門牌招察任。出傳敎上曰,部官領率坊民入侍,中部奉事李命玉,東部都事李彦章,西部奉事李國亨,南部都事申,北部都事李復圭進伏。上命相德,諭防民曰,濬渠之議,專爲吾民,非予樂爲,爾等可樂赴耶?防民曰,川邊人家,不免昏墊之患,濬川之議,在所不已,今日民庶,仰體朝家爲民之至意,孰敢言勞也?上曰,部官亦有所懷乎?命玉曰,川沙運致於訓鍊院空虛處,造山似好矣。上曰,防民董率之道,亦何以爲之耶?命玉曰,民之不用命者,勢將用鞭扑矣。上曰,役民之道,予甚難之,何用鞭扑耶?命玉曰,以恩而不率者,是化外之民也。何可恤乎?上曰,予不欲以威使民也。彦章曰,部屬下人輩,皆以爲造山爲好云矣。上曰,爾意,何如?彦章曰,臣之所見,亦如是矣。國亨曰,須得空虛處而後,可以移置川沙,朝家議將移運於訓鍊院空虛地云,此甚便好矣。上曰,李國亨誰也?昌誼曰,故參判李匡德之子也。上曰,予不忘爾父,而今見汝,心甚愴然,湖南人,尙不忘爾父之治績,今汝善爲董役,使民無怨然後,可以無愧汝父矣,曰,運沙一節,塡於訓鍊院汚陷處,而餘土則更塡於東門外空虛處,似好矣。復圭曰,臣於濬川方略,全無講究者,不敢仰對矣。上曰,然則部官,欲何爲耶?復圭曰,自廟堂講確,成出事目之後,部官則不過董率坊民,奉行朝令而已。上曰,坊民董率之道,亦何以爲之耶?復圭曰,但當依事目,領率赴役矣。上曰,部官領坊民退出,啓禧曰,坊民獻議,有行舟運沙之說,此非渠創說也,乃閭巷間流行之議也。上曰,舟則似迂也。昌誼曰,亦非不可成道矣。善復曰,臣營曾作小車,可載六七石,而運行用四人者有之,依此制加造,則可以便用矣。啓禧曰,竝用舟車不妨矣。上曰,車制予當一見,明日待令,可也。啓禧曰,造山儘爲便好,而東城稍低處,運沙內托,尤好矣。中國城堞則廣厚,上可馳五馬隊,今積土與城齊,則城必完且固,不害爲兩便之道矣。上曰,戶判內托之言,好矣。善復曰,深濬大川之後,防曲之小川,自可疏通,似不必用力濬小川矣。上曰,然矣。昌誼曰,其本,都在於仁王山養木,而松木可欠遲長,錯樹以雜木爲好矣。上曰,城中禁溫堗之議,爲養木之第一策也。上命臣文宇,傳宣別軍職李宜培·李仁培入侍之命,宜培·仁培承命,進伏於楹外。上曰,二人中誰可任使者,堂上自擇之,可也。善復曰,二人皆可用,領役,本無定額,竝用二人,似好矣。上曰,好矣。今此大役,予雖親操坂鍤,亦將不辭,所以命汝領役者,意蓋深矣。汝須體此,凡於役民,使民無怨,可也。宜培·仁培承命退出。善復曰,冬前,先治行車之路然後,明春之役必便易,先役沿川居民而治之,可也。上曰,愚氓一番應役之後,必以爲不復疊役於明春矣,將若之何?啓禧曰,今此治路之役,借用當番鄕軍,似好矣。上曰,此則決不可也。鄕軍,烏可用乎?啓禧曰,防民,亦不可先用於冬役矣。上曰,右尹馳往廣通橋上下川邊,試諭以自今始役之意,以觀民情之從違,明日來奏,可也。相德先退。上曰,御將·禁將,亦同往可也。上曰,句管之人,不必多人,左尹有闕,代司直具善復除授,有先審形止之事,其令卽爲謝恩,與右尹同爲看審,明日入奏。出傳敎汝稷·善復,承命先退。上曰,金應淳,曾有地利不如人和之言矣。今此濬川,卽予嗣服後大役也,何以則使民,樂赴而無怨耶?啓禧曰,領相,有私書於臣曰,自我唱之,多出家丁云矣。昌誼曰,然矣。自卿宰始然後,小民可無怨矣。上曰,卿等商確善處,速出事目,可也。漢蕭曰,秋判依下敎來待矣。昌誼·啓禧先退。上曰,承史小退,諸臣退待於閤外。上曰,秋判入侍,刑曹判書金尙翼,右副承旨兪漢蕭,假注書趙文宇,記事官金載順·申益彬,以次進伏訖。尙翼,持各道道臣狀啓,進前以奏。上曰,旣已淫奔,投托淫夫,而現捉,無異奸所,渠旣自現,則旣刺其項,何問加功,珏則自有其律,而雖璞事一耳,其何分異?珏依本律施行,璞則奸所捕捉律太輕,特減一律定配。出傳敎上曰,今覽嶺伯狀聞,放砲敺逐,自有其律,況持銃暗伏,欲殺官長者乎?呂楨,本牧官門外,盛軍儀裊示,使遐方之人,知官長之重,賤得,不過隨行,以招辭觀之,稚騃可知,特減一律,嚴刑一次後島配。出傳敎尙翼曰,凡重囚完決,皆出於首堂之手,一番獄成之後,究竟無期,如臣不明者,初不詳審,遽爾勘決,則恐有欠於審愼之義。自今以後,必待三堂合坐,詳覈完決事,永爲定式,何如?上曰,依爲之。出擧條諸臣以次退出。
上在昌德宮。常參以代理停,經筵停。
夜一更月暈,廻木星。四更流星,出婁星下,入坤方天際,狀如鉢,尾長三四尺許,色赤,光照地。五更流星,出井星下,入西方天際,狀如拳,尾長二三尺許,色赤。
下直,洪原縣監韓命濟。
蔡濟恭達曰,明日常參,取稟。令曰,停。
兪漢蕭達曰,大司憲尹鳳五,掌令張淀在外,一員〈未差〉,持平二員未差,執義朴起采牌不進,今日以監察茶時之意,敢達。令曰,知道。
藥房提調洪啓禧,副提調蔡濟恭啓曰,伏未審夜來,聖體調攝,若何?寢睡·水刺諸節,復何如?湯劑,連爲進御乎?劑入貼數,已盡於昨日,臣等,卽與諸御醫入侍,詳察聖候議定繼進當否爲宜。臣等,不勝區區伏慮,敢來問安,竝此仰稟。答曰,知道。氣則一樣,湯劑,加劑五貼以入,下敎日入侍,宜矣。
蔡濟恭達曰,左承旨李泰和,左副承旨金光國,今日不爲仕進,竝卽牌招,何如?令曰,依。
兪漢蕭達曰,憲府連日監察茶時,諫院許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以執義朴起采,正言鄭昌順牌不進罷職令旨,令于金光國曰,竝推考徽旨捧入。
蔡濟恭達曰,吏曹判書閔百祥牌不進推考傳旨,今方捧入,而特敎之下,無意承膺,事體誠極未安,更卽牌招,何如?令曰,依。
兪漢蕭啓曰,左尹具善復,右尹朴相德,依昨日下敎,看審後來待矣。傳于成天柱曰,京兆堂上入侍,相臣同爲入侍。
傳于蔡濟恭曰,有下敎事,右相亦爲入來。
蔡濟恭啓曰,卽者議政府郞廳來言,右議政李,以脚病瘡腫,不能運動,不得膺命云矣,敢啓。傳曰,知道。
傳于金光國曰,入來之人,先爲詣閤。
蔡濟恭啓曰,卽者吏曹郞廳來言,今日爲政事命下,而判書閔百祥,身病未出仕,參判尹東度,參議洪樂性,俱以病不來,不得開政,而判書閔百祥,參判尹東度,參議洪樂性,竝卽牌招,何如?傳曰,允。
金光國達曰,明日次對,兩司當爲進參,除在外·未肅拜〈外〉,不爲行公人員,竝待開門牌招,以爲推移入對之地,何如?令曰,依。
兪漢蕭,以兵曹言達曰,新除授魚游澗,僉使洪命豪,老母今年八十五歲,法不當遠離赴任云,邊將之親年七十五歲以上者,許遞其任,已有定式,依例改差,鎭東萬戶申周尙,以無兄弟獨身,望七老父宿病添劇,氣息綿綴,實無赴任之望,呈狀乞遞,親病旣如此,則不可强令赴任,依例罷職,何如?令曰,依。
金光國,以兵曹言達曰,新除授玉江萬戶金道鼎老母,今年八十歲,朱乙溫萬戶朴光濂老母,今年七十九歲,法不當遠離赴任,俱爲呈狀乞遞,邊將之親年七十五歲以上者,許遞其任,已有定式,竝依例改差,何如?令曰,依。
右副承旨兪漢蕭,同副承旨成天柱聯名書曰,伏以,臣等伏見執義朴起采書本,則以其辭書之不卽捧入,爲言深緊,不勝訝歎之至。蓋憲臣,旣是行公之臺,而遭論事之斥,則詣臺引避,事理當然,以書代避,曾有禁令,故臣等果相議退却矣。今其言如此,雖其急於呈徹之致,臣等亦安得晏然乎?玆敢聯章仰籲。伏乞离明,亟賜鐫遞焉。答曰,覽書具悉。爾等勿辭,從速察職。
校理洪趾海書曰,伏以,臣日前承命,宣諭海島而歸,伏聞憲臣遇災陳戒,以應文二字,譏斥堂箚,數三僚員,皆陳章撕捱。臣亦隨參中一人,則其不當冒進,與諸僚固無異同,第緣急於反命,暫登文陛,而因仍蹲冒,有關廉隅,循例就職,寧不汗顔?且臣母病,尙在澟綴之中,而又自日昨,一倍添劇,蓋以日候寒暖不適,調將失宜,觸感非細,宿症新疴,輾轉沈綿,飮啖全廢,眞元澌鑠,連試藥餌,苦無顯效,目下情理,萬萬焦灼,玆敢略陳訟愆之章,仍暴請急之私。伏乞睿慈,俯垂諒察,遞臣之職,以便救護,治臣之罪,以謝臺議,不勝幸甚。答曰,覽書具悉。爾其勿辭,竢母病間,從速察職。
己卯十月初九日未時,上御熙政堂。相臣·京兆堂上,同爲入侍時,左議政申晩,左尹具善復,右尹朴相德,同副承旨成天柱,假注書洪景顔,記事官金載順·甲益彬,以次進伏訖。上曰,摘奸堂上進前先奏,善復。進川渠圖曰,臣承命摘奸時,宣布聖意於坊民,則民人等以爲,一年內七八次濬役,況於朝令之下,何敢告勞云矣?上曰,俄觀車制甚善,軍中,足可運糧矣。晩曰,其車甚好,果有意見矣。上曰,比太平車,如何?善復曰,異矣。上曰,其車甚輕甚疾,而載五人則稍重遲矣,晩言及造山事。上曰,樹木則洪鳳漢,果勤種矣。善復曰,臣意則川渠之役,秋間爲之,雖或未畢,開春繼役,可以完固,夏則潦雨可慮矣。晩曰,解凍後卽爲之,則可以畢役於霖雨前矣。善復曰,卽今先試一處,則可知難易矣。晩曰,再擧爲難,待春宜矣。上曰,募民事難矣。大抵役民之用力與不用力,亶在於任事者之精誠矣。此役後必多上言稱勞任事者,尤宜詳審,可也。善復曰,故將臣張鵬翼,有號令,爲漢城判尹時,申飭御路,路上甚高,其後臣大轝習儀時,稍加削平矣。上曰,召對爲之。出傳敎臣景顔,承命出往引入,校理金應淳,修撰沈履之進伏。上講聖學輯要,自大學明明德,至爲萬世開太平。應淳講程子曰親當作新,至何時做得成。履之自朱子曰物格者,至深有望於殿下焉。天柱講自按大學曰,至按學莫先於立志。臣景顔,自朱子曰志者心之所之,至以聖賢爲己任。載順,自朱子曰人能有爲,至諸君勉旃不是少事。益彬,自葉氏曰天地以生生爲心,至右立志之目,以次讀訖。上曰,先正之昔日奏語,亦今日謂也。先朝己卯之晝講,亦此書也。今逢此年,又講此冊,追慕一倍,庸·學相爲表裏,觀致中和以下,則此非泛語,予心甚恧。晩曰,聖學輯要云者,聖學中要約,而與庸學相表裏,殿下常常體念則好矣。應淳曰,何冊非好,而此乃聖學中要語,臣望殿下非堯舜,則非所望,而願殿下留心焉。上曰,言甚好矣。晩曰,儒臣之言,誠好矣。履之曰,立天地爲心以下,卽我殿下今日急務,殿下追慕己卯,收用此書中先正未盡之懷,臣所望也。上曰,誠是矣。晩曰,儒臣之言,果好矣。應淳·履之,以次先爲退出。上曰,右相之病,何如?天柱曰,以脚部瘡,不得運動送言矣。晩曰,右相脚部果有病矣。上曰,吏判,何過撕捱耶?晩曰,有先訓云矣。上曰,已過都政,何過撕捱?晩曰,故相李畬雖有先訓,曾已行公矣。上曰,一日三牌,有傷事體,故止之,而今番則都政後政亦無矣。亞銓亦何撕捱耶?晩曰,自上欲出吏判,故亞銓亦違牌,如此時例爲無義之違牌矣。上曰,此非無義也。上曰,嚴璘何違牌乎?天柱曰,以朴起采書中,有每年字,而金應淳旣引嫌,故璘亦引嫌矣。李溵旣伸廉隅,何其過耶?晩曰,辭書中,以先訓及兄弟同館爲言,而又以副學言,引嫌矣。天柱曰,今則專以副學言引嫌,而聞渠言,則一覲耿光之忱,耿耿于中,而至於館職,自劃云矣。上笑曰,以禮郞兼春秋,休一翰林而方爲入侍耶?上曰,嚴璘之違牌,其涉過矣。李商芝之違牌,分義事體,俱涉寒心,李溵則其雖過矣,旣伸廉隅,其若思其君思其父,豈敢一向違牌?竝只推,卽爲牌招。出傳敎上曰,玉堂牌不進去來,勿爲呼望事。榻前下敎上曰,藥院批答,下敎曰,三字,更以待備員。出傳敎上曰,予欲一見李溵之面矣,其面,何如?晩曰,相好矣。諸臣以次退出。
上在昌德宮。常參以代理停,經筵停。
巳時午時,日暈兩珥,暈上有冠。
夜二更,月下有履。三更,月暈兩珥。
下直,鳳山郡守李邦緯,永柔縣令趙晸,固城縣令金仁權,鎭海縣監趙漢紀,蒜山僉使權尙殷。
蔡濟恭達曰,明日常參,取稟。令曰,停。
兪漢蕭達曰,大司憲尹鳳五在外,執義朴起采牌不進,掌令張淀在外,一員〈未差〉,持平二員未差。今日以監察茶時之意,敢達。令曰,知道。
兪漢蕭啓曰,臣依定式,今日進詣仁政殿月臺,入直禁軍等戎器服色點考,則皆無頉,仍以傳敎內辭意,依例勞問,則俱皆好在云矣,敢啓。傳曰,知道。
令于兪漢蕭曰,大臣·備局堂上引接。
傳于李泰和曰,今日召對爲之,昨日謝恩儒臣,竝入侍。
蔡濟恭啓曰,副修撰李溵,入侍罷後,自直中,無端徑出,依定式禁推傳旨捧入之意,敢啓。傳曰,知道。
以副修撰李溵禁推傳旨,傳于金光國曰,下敎之下,駭然,初卷畢講後擧行。
傳于兪漢蕭曰,前道臣李基敬,飭已行矣,放送。
以備忘記,傳于金光國曰,承旨有闕,代前監司李基敬除授。
蔡濟恭啓曰,新除授承旨李基敬,方在罷散中,何以爲之?敢稟。傳曰,敍用,卽爲牌招察任。
以執義朴起采,正言鄭昌順等牌不進罷職令旨,令于兪漢蕭曰,竝推考徽旨捧入。
金光國啓曰,吏曹判書閔百祥再招不進,參判尹東度,參議洪樂性牌不進推考傳旨及罷職傳旨,今方捧入,而開政命下之後,如是違牌,事甚未安。參判尹東度,更爲牌招,判書閔百祥,所當一體牌招,而一日三牌,有傷事體,何以爲之?敢稟,傳曰,特敎之下,分義道理,焉敢若此?待開門,一體牌招開政。
以吏曹參議洪樂性牌不進罷職傳旨,傳于金光國曰,只推,一體牌招。
金光國,以兵曹言啓曰,今十月十一日,武臣賓廳武經講書日次,而中日相値,不得爲之意,敢啓。傳曰,知道。
金光國,以義禁府言達曰,卽接月令醫員朴春煥手本,則時囚罪人蔡挺夏,本以抱病之人,累日處冷之餘,寒痰上衝,呼吸不通,食飮全却,實有頃刻難保之慮云,自前罪人病勢如此,則有保放救療之規,敢此仰稟。令曰,知道。
又以義禁府言達曰,金海兼任昌原府使鄭肅良,玄風縣監金光泰等拿來,全羅監司狀達,宣惠廳粘目憑閱處之事,徽旨達下矣。金光泰,今方待令於本府,卽爲拿囚,而鄭肅良,時在任所,依例發遣府羅將拿來,何如?令曰,依。
右議政李書曰,伏以,臣情跡危臲,疾病轉劇,前後朝班,一未趨造,不得不冒上請譴之章,而未蒙矜許,病裏惶隕,益無所措,況於昨日大朝殿下特下入來之敎,繼以有藥院備員之命,而半身瘡疾,轉動不得,偃伏私次,徒犯違慢,論以國體,萬殞難贖,噫,臣之孤恩已多矣。負罪亦深矣。臣雖頑如木石,豈不知分義之至重,朝綱之難犯,而身任保護,曠廢至此,夫豈臣所樂爲哉?顧其情,亦有不獲已者,吁,亦慼矣。离照之明,雖欲曲加寬容,邦憲所關,亦不可屢恕,玆將窮迫之懇,仰首哀號。伏乞亟令有司,治臣有犯,以嚴國法,千萬幸甚。答曰,覽書俱悉卿懇。日昨大朝有備員入侍之命,卿以藥院都提擧之任,何敢一時晏然在家乎?況而鼎席雖備,首揆之蜣,猶爲未瘳,卿又如此,只有左相,一人之獨賢,亦甚悶然,卿須安心勿辭,量所愼之少減,其卽造朝焉。仍令曰,史官往諭。
禮曹判書洪象漢書曰,伏以,臣受恩如天,報答無地,一分自效,惟在筋力奔走,故不計寒暑,早夜在公,未嘗引疾圖便矣。向以北闕陵殿奉審,驅馳數千里,風雨之所觸冒,險阻之所跋涉,胸膈挑動之火,肢體流注之痰,一倍添劇,頭目有時眩暈,手足間多痿痺,若不及今調治,易致永作癃痼,尋單請急,蓋出萬不獲已,而三度加由之命,特降於萬萬格外,臣誠驚惶感激,繼以愕貽失圖也。此殆臣忱誠,未格於貳極睿照,視之若例遜而然,狼狽慙恧,罔知所以自措也。仍念臣見識荒鈍,聰明衰耗,不合於見識,而適値國家有事之會,不敢辭避,因循荏苒,居然歲周矣。今若一向蹲冒,罔念不能者去之義,則一身廉隅之喪倒,雖不足恤,早晩必將僨誤邦禮而後已。思之及此,疾病之難强,猶屬餘事,反復揣量,一遞明甚,恩暇之下,復膺無路,益增罪戾,玆敢疾聲哀籲。伏乞离明,俯垂諒憐,亟賜遞改,俾便調息,千萬幸甚。答曰,覽書具悉。卿其勿辭,調理行公。
待敎金載順書曰,伏以,臣與弘文館副校理李商芝,爲姨從兄弟之親,臣以兼春秋記事之任,揆以法例,自有應避,而在下者遞,旣是常規,則臣固在當遞之科矣。伏乞离明,亟令照例遞改,以存公格,千萬幸甚。答曰,覽書具悉。書辭,令該曹考例,稟處。
副校理鄭晩淳書曰,伏以,臣卽伏見執義朴起采書本,則以臣向來請推一語,辭氣噴薄,旨意深緊,臣於是,始而訝惑,繼不滿一哂也。伊日臺臣,旣入闕中,至稟詣閤,則筵對雖罷,宜竢稟下,日勢或暮,門限將迫,則又言送喉院,俾請更稟,以竢進止,體例當然,而不此而爲,無端退出,似涉顚倒,故臣果有問備之請,臺臣自失其體,臣言不得不然,此不過一時官師之規,則何其疑怒之至此也。況其相阨之說,尤是意外,臺臣帶推行公,旣有定規,苟有可言之事,開口出聲,極言竭論,有何不可,而今其爲言,有若緣臣而自沮者然,臣誠莫曉其所以也。然人之太不相諒,旣如彼則此於臣,爲難安之端,而且臣母病,自日昨,重患寒感,咳嗽添劇,神氣昏綴,臣方左右扶將,目下情理萬萬焦迫,敢暴難冒之義,仍陳請急之私。伏乞睿慈,俯垂諒察,亟遞臣職,以便救護,以安私分,不勝幸甚。答曰,覽書具悉。近日以儒臣之撕捱,大朝特敎申飭之下,其何敢若是?爾其勿辭,先察職後護焉。
己卯十月初十日辰時,上御熙政堂。召對入侍時,參贊官李泰和,侍讀官金應淳,檢討官沈履之,侍讀官李商芝,檢討官李溵,假注書洪景顔,記事官金載順·申益彬,以次進伏訖。上曰,今日召對之命,欲見昨日肅拜儒臣矣。四儒臣竝入下敎,似錯傳而然矣,彼新肅拜儒臣,具上下番讀之,宜矣。上讀聖學輯要大文,自子曰仁遠乎哉?止足容重,商芝讀自朱子曰仁者心之德,止自是人不爲之。溵自朱子曰暴猶害也,止殿下留念焉。應淳自按敬者聖學之始終,止陳氏曰舒遲。履之自陳氏曰重不輕擧移也,止大率若此。進講訖。上曰,大賢必無窺見之理,儒臣次第文義,可也。應淳曰,退而省其私之意。上曰,呂與叔六月來,故欲觀其所爲耶?又敎曰,此必非程子文也,乃門人書也。應淳曰,必無窺見之理。上曰,此窺字怪矣,以小人之心,度聖人,似窺矣。履之曰,非窺見之窺,退而省其私之意。商芝曰,此窺字,必退省私之意。溵曰,臣伏承思其君思其父之聖敎,感泣無地,一身之廉隅,有不暇顧,冒沒入肅,只欲一伸叩謝之忱而已。何敢以儒臣自居,仰對文義乎?上曰,彼儒臣過矣。事體不然,欲推不爲,其陳之。仍敎曰,一儒臣,固執太過,一儒臣,無端撕捱矣。仍命書傳旨曰,新除玉堂,自今日入直,限進講冊子一卷畢講,勿爲替直事。榻前下敎溵曰,聖敎至此,臣實悚惶,敢不仰對乎?窺字之義,諸儒臣所達,是矣。恐非窺於隙之窺字矣。商芝曰,此章,言立志之效,與程子曰,以下,意思甚好,志於仁之旨,伏望省察焉。上曰,好矣。溵曰,今朱子之言道本固有,而人自絶之說,此宜體念處,須以此聖學輯要一書言之,先正臣當日編進之誠,有足可見矣。如臣鹵莽,雖欲敷陳,有所不敢,聖學雖高明,此書實切近,殿下每讀此書之時,常若先正臣之在左右啓沃,則其豈不有味耶?此臣之所仰望也。上曰,所陳切實,略而盡矣。應淳曰,儒臣之言,好矣。上曰,然矣。應淳曰,商芝立志之文義,亦好矣。上曰,然矣。應淳曰,聖學晩來猶不弛,而李延平,一生用力,無疾言遽色,殿下於此等處,宜加勉矣。上曰,所陳誠是矣。履之曰,九容·九思工夫,誠好矣。伏望加勉爲。上曰,儒臣之言,誠好矣。大抵九容·九思工夫極矣。應淳曰,留意九容,則心必正矣。上曰,然矣。商芝曰,臣之入侍災異後初也。近來天災無月無之,上下危懼,遇災修省之道,固靡不盡,而惟求言一事,獨不行,求言,卽列朝應行之事,卽今言路之杜塞,亦可悶矣。伏望下旨求言焉。上曰,耳目喑啞,不亡而何?竝與官師相規而無之矣。然未有公言,每以現身爲務,此可悶也。應淳曰,耳目喑啞不亡而何之聖敎?殿下一言,有足以興邦矣。近來臺閣之言,雖未必盡公,每論時政得失,則自上輒先加疑阻矣。此後則必平心省察,是臣之望,而儒臣求言之請,誠好矣。第儒臣,今方入侍,不待求言,如有可達事,自陳似好矣。群下雖有懷,每以見疑於君父爲慮,仍成喑啞,豈不可悶耶?履之曰,崇奬言路,採擇芻蕘,則嘉言格論,自可日進之矣。臣等昵侍前席,亦豈無區區愚衷,而每以或見疑於君父,趑趄不敢爲矣。上曰,誠之一字最好,臣下以誠則自上自有所見處,而誠之所到,金石可透,群下先察自己誠不足處,則無此弊矣。商芝曰,臣之求言之請,實開言路之道,而可採則採,不可用則不用,不至摧折,則此爲來諫之道矣。上曰,一人言則人人,各有意見,彼儒臣與李潭之事,予則無疑,人歸之疑字,誠難矣。應淳曰,近來事,人皆懷囁嚅不言矣。上曰,今豈有直截事乎?張目而奏之等語,予於絲綸,再次用之,卽今世道,只可悶矣。應淳曰,適有言端,臣有時弊之可達者矣。向日朝參,洪趾海以崇名節勵廉恥等節,有陳未畢矣。大抵近來世道漸下,士氣漸消,而躁競日甚,廉恥日壞,此實大可悶者也。凡言事者,皆以挾雜疑之,遭彈者,必也迫出乃已,間或有激惱而陞擢者,豈不可悶乎?卿宰重任也。雖以臣所及見言之,判書·參判,未有如近日之多者,昔則判書一望,擬望苟艱,今則六曹判書,雖令一時差出,反有餘,參判則尤多,堂上則有不可勝數。此專出於驟用群下之故,其在惜名器之道,決不宜如是,此則不可不審愼矣。抑躁競之道,無過於斯矣。近來躁進之習,異常,自第布時,不能培養,及至立朝,專以做得功名爲心,人皆翹足而立,豈不可悶乎?退計數十年前,人或以無廉恥稱之,則聽之者爲大辱矣。今則無廉之稱,視以常茶飯矣。勵廉恥惜名器,誠急務矣。上曰,無廉之稱,古則以大辱知之,今則視同例事矣。資級之太多,誠爲可悶矣。日昨大臣,喬桐水使,欲以李裕身陞擢,而予不許之,難於陞擢而然矣。應淳曰,聖敎甚好,日昨江原監司李基敬處分,亦好矣。此等處,宜伸廉隅,如是然後,可以伸四維矣。上曰,李基敬事,或以爲有傷紀綱,而予則曰,不然,廉隅之伸,有或勝於紀綱之立,予之處分時,有所思矣。儒臣果認得矣。第近來文勝之故,儒臣所云云之說,彼下番,或以此爲撕捱之端耶?此則泛論也,非指儒臣也。應淳曰,臣與李溵本來相親,此則非李溵可當者也。李溵之連爲撕捱,蓋是逡巡不敢當之意,臣頃見其弟李瀰,亦言之,而其處義則誠貴矣。其去就,臣之在外時,亦與之相議,而今旣一伸,豈可終不出乎?決無如此之理也。上曰,彼儒臣語訥,甚於李瀰乎?次次勝矣之說然矣。李瀰則比李瀚尤勝乎?溵起伏。上曰,彼儒臣,監造官時見之乎?唱榜時霎見,而今又見之,依然有乃父之風,語音雖訥,何用喋喋利口爲哉?故重臣與李瀰則讀書時不訥,此儒臣,讀書時亦頗訥矣。應淳曰,初登筵席,故語音亦似訥矣。上曰,語訥何傷?溵曰,臣監造官時,一番入侍矣。,今承聖敎,不勝隕越而積中者,不能盡達矣。上遂命退出。溵曰,臣之今日入侍,至願已畢,分義亦已伸矣。退出後當以文字仰瀆矣。上曰,儒臣非矣。仍敎曰,副修撰李溵,筵中辭免,從重推考。如有陳書到院之事,政院勿爲呼望。出擧條應淳曰,儒臣初爲入侍,故未諳不得面辭之例而然矣,此則無怪矣。溵曰,俄者儒臣所達惜名器勵廉恥之說,實爲至當矣。上笑曰,予已料此言之出矣。諸臣以次退出。
己卯十月初十日辰時,王世子坐德成閤。大臣·備局堂上引接入對時,左議政申晩,戶曹判書洪啓禧,行司直申晦,兵曹判書李昌壽,吏曹參判尹東度,訓鍊都政鄭汝稷,右尹朴相德,校理金應淳,左副承旨金宇國,假注書洪景顔,事變假注書許洉,編修官閔塾,記事官申益彬,以次進伏訖。晩曰,近來日氣乍解矣。昨今以來,日氣頗寒,而今日比昨稍寒,氣體,若何?令曰,一樣矣。晩曰,寢睡·水刺之節,亦何如?令曰,一樣矣。晩曰,腹部不平之候,何如?令曰,猶不差矣。晩曰,甚悶然矣。近來湯劑,連爲進御乎?令曰,湯劑不爲進御矣。晩曰,藥餌不進,此甚可悶,而湯劑雖不進御,旣有丸劑,久爲進御,則自有責效矣。晩曰,臣等昨日入侍大朝矣。夜間,聖體,若何?令曰,一樣矣。晩曰,中宮殿氣候,若何?令曰,安寧而過矣。晩曰,嬪宮氣候,何如?令曰,一樣矣。晩曰,王世孫氣候,一向安順乎?令曰,好過矣。晩曰,月初災異後,臣始入對矣。今方純陰閉藏之時,陽氣漏泄如此,臣等之懍惕,已不暇言,而邸下警惕之心,必不弛矣。仁天之警動時君,使之敬懼,俾盡修省之道如此,古人云無災之災,天下之福也。邸下遇災修省,一日二日,使餘念不弛,則災還爲祥矣。令曰,雖日久,豈少弛,災異式月斯生矣?晩曰,睿敎,好矣。邸下仰勉之心,臣等孰不欽仰哉?晩曰,近伏聞兩筵,連爲陳設云,甚盛事矣。令曰,講官備故然矣。晩曰,進講之冊,誠好矣。此聖人之極工,講讀時發問,討論講磨,是所望也。令曰,然矣。啓禧曰,月初災異,實爲異常矣。以邸下修省之心,留念於勤學勤政,今日行一政,明日行一政,使餘念不弛,則此實轉災爲祥之方也。令曰,所陳是矣。各別銘心焉。晩曰,此卽全羅監司洪麟漢狀達也。備陳道內年事被災之狀,仍以爲毋論公私,災處減給,宜無異同,各衙門諸宮家屯田畓,從實執災,一一減給,毋得勒徵事,請令廟堂稟處矣。各衙門各官房屯田畓,所謂差人輩,不問災實之如何,惟以勒徵爲事,其爲弊端,罔有記極,道臣所請,是矣。依此施行之意,分付,何如?令曰,依爲之。出擧條晩曰,此卽慶尙監司趙曮狀達也。以爲本道木花,慘被水災,一路同然,而沿江海諸邑,視山郡尤爲甚焉。各樣身布,見方收捧,而措辦無地,皆願代錢,目下民情,實有渙散之慮,三軍門及其他各衙門上納身貢布,沿江海諸邑,純錢代納,山郡各邑,錢·木參半捧上事,令廟堂稟處矣。本道綿農,旣如是告歉,道臣有此狀請,合有軫念之道,而如以純錢代捧,則軍門事勢,亦多有可悶者。日前湖南道臣,以此爲請,而特加參量,以錢·木參半捧納事稟定,分付矣。此亦依湖南例,無論沿邑山郡,竝以參半上納之意,分付,何如?令曰,依爲之。出擧條晩曰,此則京畿前水使南正五狀達也。備陳本府今年穡事大歉之狀,仍以還上賑穀區劃事,請令廟堂稟處,而日前因畿伯之陳達大朝,別遣御史,看審農形後,南正五因軍餉那移事被罪,特差權一衡,卽卽下送,而穀物區劃,已有成命,今無可以稟處者,此狀本置之,何如?令曰,依爲之。出擧條晦曰,臣方待罪同成均,於本館事,有所仰達者矣。昨年大朝筵中,因大司成陳達,賑廳錢一千兩貸去矣。事當以均廳今年十月奴婢給代者,卽爲還報,而卽今本館形勢,極甚凋殘。凡百需用,全不成樣,非但七月以後每朔應下之一不擧論,莫重養士之需,移推無路,將未免闕供之境,事勢實多可悶。故今朔均廳所下給代,依數上下,而明年六月,又有魚鹽稅給代之錢,以此計減之意,屢次移文於賑廳,則以爲此非本廳所可擅便,必經筵稟而後,可以許之云。本館形勢則旣如是渴悶,賑廳則差退,還捧,似無所妨,下詢大臣而處之,何如?令曰,大臣之意,何如?左議政申晩曰,不過六七朔之間,可以還償,姑令差退無妨矣。令曰,依爲之。出擧條諸臣以次退出。
上在昌德宮。常參以代理停,經筵停。
夜一更,月暈兩珥,白氣出自右珥,迤邐暈上,良久乃消。
下直,楊下萬戶鄭世周,夞怪萬戶李宜白,別害僉使閔頤壽。
成天柱達曰,明日常參,取稟。令曰,停。
成天柱達曰,大司憲尹鳳五在外,執義朴起采牌不進,掌令二員·持平二員未差,今日以監察茶時之意,敢達。令曰,知道。
金光國,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于金光國曰,今下弓矢,楊下萬戶鄭世周,夞怪萬戶李宜白,別害僉使閔頤壽處給送。
蔡濟恭達曰,左副承旨兪漢蕭,同副承旨李基敬,今日不爲仕進,竝卽牌招,何如?令曰,依。
李泰和達曰,憲府連日監察茶時,諫院許久闕達,俱涉未安。兩司除在外外,未肅拜不爲行公人員,竝卽牌招,何如?令曰,依。
蔡濟恭達曰,司憲府掌令張淀,下諭後過限不上來,依定式遞差令旨及禁推徽旨捧入之意,敢達。令曰,知道。
以執義朴起采,正言鄭昌順牌不進罷職令旨,令于兪漢蕭曰,竝推考徽旨捧入。
蔡濟恭啓曰,吏曹判書閔百祥,參判尹東度,參議洪樂性牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
以吏曹參議牌不進罷職傳旨,傳于蔡濟恭曰,只推,更爲牌招。
有政。吏批,判書閔百祥牌不進,參判尹東度進,參議洪樂性進,同副承旨李基敬進。以趙·李奎徽爲掌令,以李之晦·洪秀輔爲持平,以嚴璘爲獻納,洪述海爲司書,徐命天爲兼輔德,任珓爲兼弼善,鄭遠達爲兼司書,鄭弘淳爲兵曹參判,李得宗爲刑曹參判,徐命膺爲副提學,以李仁培爲吏曹正郞,洪亮漢爲吏曹佐郞,朴奎壽爲右通禮,兪彦鐸爲敦寧都正,申㬦爲尙衣僉正,李潚爲掌苑別提,李彦中爲活人別提,李爲河東府使,具世亨爲熙川郡守,金漢吉爲龍潭縣令,李勉爲咸鏡都事,趙世選爲江原都事,李世孝爲慶尙道黃腸敬差官,以權噵單付爲兼持平,金龍漢單付爲東學訓導,權一衡單付喬桐水使。兵批,判書李昌壽病,參判未差,參議李萬宗病,參知柳謇入直進,同副承旨李基敬進。副護軍方泰輿·鄭德載·朴性善·元重會·鄭德鳴·南惠老·李基德·崔台衡·黃㝡彦·金永燮,副司直趙雲逵·元仁孫·黃景源·李吉輔·趙明鼎·鄭弘淳·李永暉·元義孫·金和澤·任瑎,副司果鄭昌聖·金致讓,副司正趙文宇·洪景顔·申思彙。以李繒爲長山別將。
上在昌德宮。常參以代理停,經筵停。
辰時,日有右珥。巳時,日暈兩珥重暈。
下直,長峯萬戶朴成梓。
李基敬達曰,明日常參,取稟。令曰,停。
兪漢蕭達曰,大司憲尹鳳五,掌令李奎徽·趙,持平洪秀輔在外,李之晦奉命在外,執義朴起采牌不進,今日以監察茶時之意,敢達。令曰,知道。
李泰和達曰,右副承旨成天柱,今日不爲仕進,卽爲牌招,何如?令曰,依。
兪漢蕭達曰,憲府連日監察茶時,諫院許久闕達,俱涉未安。兩司除在外外,未肅拜·不爲行公人員,竝卽牌招,何如?令曰,依。
以執義朴起采,獻納嚴璘,正言鄭昌順牌不進罷職令旨,令于李基敬曰,竝推考徽旨捧入。
李基敬達曰,吏曹判書閔百祥,連日違召,尙不膺命,事甚未安。卽爲牌招察任,何如?令曰,依。
以中旬晝講,取稟,傳于兪漢蕭曰,明日爲之,時刻則依前擧行,晝講後備局次對,仍爲之。
李基敬達曰,明日次對,兩司當爲進參。除在外外,執義朴起采,獻納嚴璘,正言鄭昌順,竝待開門牌招,以爲推移入侍之地,何如?令曰,依。
成天柱達曰,事變假注書許洉,身病猝重,勢難察任,今姑改差,何如?令曰,依。
傳于李基敬曰,日寒如此,副修撰李溵,付過放送,卽爲牌招。
李基敬,以侍講院言達曰,本院新除授兼弼善任㻐,除拜之下,不爲出肅,卽爲牌招察任。新除授兼輔德徐命天,時在忠淸道槐山地,司書洪述海,時在京畿楊州地,兼司書鄭遠達,時在廣州地。書筵入番事緊,竝斯速乘馹上來事,下諭,何如?令曰,依。
江原道觀察使金孝大書曰,伏以,臣庸騃疎劣,無一可取,而濫被洪造,早通蔭籍,前後履歷,罔非踰涯。郞寮州縣,尙多不稱,而偏荷聖上拂拭之恩,超陞緋玉,擢置近密,事出格外,寵加匪分,居常愧懼,無地自容。至於畿輔重鎭,遴剡自別,而怵分畏義,恬然冒赴,待罪二朞,醜拙畢露,竟速論罷,只自訟愆。詣闕納符,曾未數日,遽承銀臺除旨,適値朝參在卽,不敢他顧,顚倒出肅,若固有之。臣方循省恧蹙,尤不知置身之所,乃者東藩特授之命,忽下千萬夢想之外。噫嘻,臣卽年少一蔭吏耳。內外歷試,率多僨誤,今此拔之於人望之外,畀之以不襯之任,伏未知聖上,何所取於臣,而有此非常之恩耶?臣始則惝怳戰悸,五內失守,終焉怵然而懼,惕然而傷,上而爲朝廷憂,下而自悼其不幸也。夫方岳之重,自古難愼,苟非地望才猷足以彈壓列邑,足以承宣一路,則莫宜居之。至若以蔭選,膺玆命者,雖有一二,或以老成,或以人望,自近古以來,絶無而僅見,則蓋其愼簡之嚴若是,而今乃擧而畀之於無才無能之身,不少留難,名器之汚濫,觀瞻之嗤點,姑舍毋論,其爲貽累於聖朝大矣。奚但微臣過福之災而已也?念臣家世,受國厚恩,頂踵毛髮,罔非造化,赴湯蹈火,實所甘心,若使處臣以驅策奔走之地,責臣以材力可堪之事,則殫竭圖報,乃分之宜,何敢爲一毫飾讓之計,而顧此所叨,謂之千不近萬不似,猶爲歇後語也,直欲攢地以入而不可得也。且念臣父·臣祖,平生謹畏,一切仕宦,輒皆逡巡,每以保全門戶,毋負國家,爲第一義諦,戒飭子孫,無敢或墜。臣雖不肖,常服斯訓,夙夜兢懼,惟恐忝辱。今若嚴畏分義,貪戀榮寵,冒膺於不敢當之地,則是忘先訓也,辜國恩也,臣豈忍爲此?噫,官至刺史,昔人所榮,今此聖眷,出尋常萬萬,則顧臣無狀,亦有秉彞,感激恩私,涕淚無從,而人臣報答之道,不在趨承,私心艮畫之義,可質神明。君臣之間,義同父子,體下之仁,寧不曲諒?臣聞命以來,繞壁彷徨,枕夢猶驚,閉門縮伏,恭竢物議,而側聽有日,尙無駁正之論,催促有命,益增虛縻之懼。慈敢披瀝肝血之懇,仰首哀號於貳極慈覆之下,伏乞睿明,憐其志而察其懇,亟許刊改臣新授職名,以安賤分,以重公器,不勝萬幸。答曰,覽書具悉。卿其勿辭,速往欽哉。
上在昌德宮。常參以代理停,經筵停。
下直,抱川縣監朴鸞源,稷山縣監趙恒彦,鴻山縣監李命楫,定山縣監宋載心,永同縣監洪相宜,扶餘縣監崔台鎭,陰城縣監張學龍,靈光縣監尹一復,南平縣監金尙孝,泰仁縣監朴師行,龍安縣監沈錪,比安縣監洪大源,鐵山府使李殷福,龜城府使崔世輔,寧遠郡守具彩五。
李基敬達曰,明日常參,取稟。令曰,停。
成天柱達曰,大司憲尹鳳五在外,執義朴起采牌不進,掌令李奎徽·趙,持平洪秀輔在外,李之晦奉命在外,今日以監察茶時之意,敢達。令曰,知道。
右議政李初度呈辭。以手書答曰,此何等國事,此何等世道?卿之此擧,決知其過矣。卿之此擧,決知其過矣。何循常例?手書諭,一單一答,二單二答,徒使予困憊而已。身帶保護,備員命下之後,何困予之若此乎?卿須瞻望象設,何萌此心乎?諒予諒予焉。仍傳于蔡濟恭曰,此手書,右副承旨傳諭于右相,仍爲偕來。
蔡濟恭達曰,左承旨李泰和,右承旨金光國,今日不爲仕進,竝卽牌招,何如?令曰,依。
以右承旨金光國,執義朴起采,獻納嚴璘等牌不進罷職令旨,令于兪漢蕭曰,竝推考徽旨捧入。
蔡濟恭達曰,吏曹判書閔百祥,連日違召,無意膺命,其在事體,極爲未安。卽爲牌招察任,何如?令曰,依。
李基敬達曰,判尹韓翼謩自鄕上來云。牌招察任,何如?令曰,依。
以吏曹參議洪樂性牌不進罷職傳旨,傳于兪漢蕭曰,推考傳旨捧入。
以賓廳坐起進不進單子,傳于李基敬曰,改修正以入。
以李胤伋爲事變假注書。
李胤伋在外代,以兪彦脩爲事變假注書。
傳于兪漢蕭曰,副應敎有闕代,今日政擧行。
有政。吏曹判書閔百祥進,參判尹東度進,參議洪樂性牌不進,左副承旨兪漢蕭進。以徐命天爲應敎,鄭遠達爲校理,李宜馣爲副校理,鄭光漢爲副修撰,宋明欽爲執義,朴致隆爲獻納,金尙集爲正言,李世澤爲副修撰,李昌壽爲軍器提調,以許采單付爲翊禮,文衡中單付爲養賢主簿,金載玉單付爲成均博士,文始龍單付爲成均博士,孟儒龍單付爲學錄,以李福源爲副應敎。兵曹判書李昌壽進,參判鄭弘淳在外未肅拜,參議李萬宗病,參知柳謇入直進,左副承旨兪漢蕭進。以李邦鵬爲訓鍊僉正,許淳爲守門將,鄭光周爲司禦,張志豐爲慶尙左兵使,陳盛漢爲魚游澗僉使,趙宅鎭爲鎭東萬戶,副司果徐命天。
兪漢蕭,以義禁府言達曰,慶尙監司狀達據,刑曹粘目內,河東前府使李杞齡,昆陽前郡守金好謙,鎭海前縣監金國杓等,移本府處之事,達下矣。李杞齡·金好謙·金國杓俱在任所云,依例發遣府書吏·羅將,竝拿來,何如?令曰,依。
正言鄭昌順書曰,伏以,臣本庸陋,重以罪謫之餘,不宜復與薦紳齒,而迺蒙聖慈,滌其舊愆,加以陶鎔,郞署諫省,除旨聯翩,雨露之恩,若偏於臣,臣誠隕越震駭,不知所措。苟有可以奔奏率職,仰答聖眷者,顧安敢爲辭遜之計,而第此所叨,以諫爲名,君違是匡,官邪是糾,其爲責任,不輕而重,雖情勢之無可言,風裁之有可觀者,猶且逡巡,況臣之以情地則萬萬難强,以人器則萬萬不稱者乎?揣量已熟,承膺無路。天災民憂之孔棘,而旣不敢開口論事,朝參賓對之有命,而亦不敢進身末班,荐犯違傲,恭竢譴何,迺者非斥之言,果發於論思之地,罪擬當罷,罰止問備者,可謂推恕太深,而其在臣身,益增疲惱之端。今臣自處之義,便同已罷之人,去就一節,初無可論,而且臣目下情私,亦難强抑。臣之老母自來虛勞之症,已成難醫之病,新從南邑,又祟風土,寒感外襲,而飮啖專却,眞元內虛,而氣息危綴,臣方左右扶將,藥餌是事,離側供職,實無其望。玆於召牌之下,隨詣禁扃之外,略控短章,徑歸私次,臣罪至此,益無所逃。伏乞睿慈,俯垂諒察,削臣之職,以便救護,勘臣之罪,以謝公議,千萬幸甚。答曰,覽書具悉。爾其勿辭,救護母病焉。
己卯十月十三日巳時,王世子坐德成閤。承旨持公事入對時,左副承旨兪漢蕭,右副承旨成天柱,假注書洪景顔,編修官閔塾,記事官李長泰,以次進伏訖。漢蕭持義禁府申目,讀奏訖。諸臣以此退出。
己卯十月十三日午時,上御熙政堂。晝講入侍時,知事洪象漢,特進官具善復,參贊官李基敬,侍讀官李商芝,檢討官金華鎭,假注書趙文宇,記事官金載順·申益彬,武臣張德紹,以次進伏訖。上讀先受音訖,商芝讀自君子素其位而行,止凡章首無子曰字者倣此訖。上曰,陳文義也。商芝曰,君子無往而不自得,故安於富貴貪賤,小人蔽於利慾,厭貪賤而慕富貴,故徼幸之心生矣。上曰,素其位而行,不願乎其外,則躁競之心自消矣。象漢曰,聖敎至當矣。富貴貪賤,人若安其分,則豈有躁競之心乎?華鎭曰,人主導率以正,則徼幸二字,自可滅矣。上曰,然矣。大臣·備局堂上引見事。出榻敎臣文宇承命出去,引左議政申晩,判敦寧李昌誼,司直李鼎輔,戶曹判書洪啓禧,左參贊李喆輔,禮曹判書洪象漢,司直吳彦儒,兵曹判書李昌壽,司直申晦,吏曹參判尹東度,漢城左尹具善復,訓鍊都正鄭汝稷,司直趙明鼎,漢城右尹朴相德,事變假注書許洉,以次進伏訖。晩曰,自數日日氣猝寒,聖體調攝,若何?上曰,氣差勝矣。晩曰,寢睡·水刺之節,何如?上曰,一樣矣。晩曰,湯劑連爲進御乎?上曰,方進八味元矣。晩曰,八味元誠好,而湯劑亦進御,而瓊玉膏,同爲進御好矣。上曰,連以瓊玉膏,和進八味元矣。晩曰,中宮殿氣候,何如?上曰,一樣矣。晩曰,王世子氣候,若何?上曰,一樣矣。晩曰,王世孫氣候,何如?上曰,好過矣。上曰,今番大小科定制,非自下爲之者,俱是綸音未刊之前,陳其所懷,夫誰曰不可,而頃者儒臣所奏一公字則誠是,而噫,公字能行,紀綱若擧,則有何定制乎?頃日綸音,非樂爲也。諸臣盛陳科弊,故不獲已而然也。訓誥五六字,雖云歇矣,亦爲便行,臨講一節,予意初若此,而目今紀綱,其弊將若學禮講,故以背講爲敎,而雖定五六字,其於文義,不讀而何?其讀五六字者,卽望不公而然,何奏筵中?旣刊之後,臨講之請及更爲消詳之請,事體寒心。若此而甚事可做?此等之人,其何能他日,張目而嚴斥乎?不可以一公字,是之無飭,校理金應淳罷職,以嚴事目。出傳敎上曰,李溵之日昨登筵也,多陳躁競之弊,予得聞嘉言矣。觀其貌則頗有乃父之風,而其口訥,有甚於李瀰矣。李瀚則予不曾見,其訥,何如?晩曰,瀚之訥,不至甚矣。上曰,其兄弟皆可嘉矣。溵之入對也,予知其有徑出之意矣。日寒猝劇,故特命放釋,而其固執,不可無飭也。上曰,副修撰李溵,當初撕捱,其雖過矣,不無所執,而旣伸廉隅,亦謝其朝之後,無義撕捱,違牌爲事,分義事體,其涉寒心。不可一任其固執,成歡察訪除授,當日辭朝,時任察訪,遞付京職。出傳敎商芝曰,金應淳之有懷必陳者,罷職過矣。李溵則特敎之下,終不膺命者,雖甚無義,而亦出廉隅,則補外之命過,請還寢兩儒臣之處分。上曰,立法不難,而行之爲難。營護之習,不可無懲也。上曰,金應淳處分,不嚴則已,旣嚴之後,校理李商芝,乃敢營護。應淳則不審而雖犯,商芝則旣知而反護,此等界限,其若不嚴,將有守城事目,均役節目,更請消詳者,不可事同而飭異,一體罷職。出傳敎上曰,頻開講筵之時,玉堂多闕,政官牌招開政,以在京無故人擧行。頃日之政,應敎有闕,而無端不擬,當該政官推考。出傳敎上曰,閔百祥自畫圖遞者何也?晩曰,吏判,以今番都政見之,其所用人,少無苟且之態,而謂有先訓,必欲圖遞矣。上曰,先訓,豈必有一都目後必遞之語乎?予不必强之以後都目,而其所撕捱,殊無義意。予亦有固執,決不許遞,斯速一出之意,戶判,以私書通之,可也。吏判聞此下敎,則必以一番政事,爲瓜滿矣。上曰,吏曹參判,出去參政,可也。昌壽曰,兵曹亦有及時差出之窠闕,退出開政,何如?上曰,依爲之。昌壽·東度承命退出。晩曰,近日兩司,無一行公者,頃日次對·朝參,俱無臺諫,今日亦無入來之員,誠可寒心。上曰,無故違牌者誰也?基敬曰,執義朴起采,獻納嚴璘也。晩曰,事體可駭。罷職不敍,何如?上曰,依爲之,而以榻敎,分付,可也。上曰,國事不可無飭也。今日次對,有座目改修整以入之命,則有聞命追到者矣。晩曰,吳彦儒追到,而此外亦多有懸頉者,極爲未安矣。上曰,懸頉者誰也?晩曰,李益炡有病,趙雲逵病外有情勢,金聖應有親病,趙暾,以本病吐血不進矣。上曰,今日備局諸宰之衆所共知實恙外,竝從重推考。行司直吳彦儒,今日入侍,無恙可知,而申飭之下,隨他懸頉,不可以入侍而無飭,推考。特敎次對,臺臣之違牌,其涉寒心。大臣雖請罷職不敍,而適中其願,竝削職。正言鄭昌順,頃者儒臣,旣已請推,則今日次對命下之後,一登前席,其何違護,而其所陳章,可謂不先不後,亦不可無飭,罷職。出傳敎晩曰,日前有輕囚放釋之命矣。外方獄事,亦宜申飭也。上曰,啓覆,例於何時爲之耶?啓禧曰,必以立秋後爲之矣。上曰,頃聞秋判所奏,日次罪人,至於四十人之多,而仍請三堂合坐完決,其議,何如?彦儒曰,一決於首堂一人之見,則臣亦以爲未安矣。晩曰,日次罪人審理爲急,而秋判已遞,獄囚稽滯,誠可悶也。上曰,金尙翼已遞耶?晩曰,今日已三度呈辭遞差矣。上曰,今日次對,秋判不爲入侍,故欲問矣。聞大臣所奏三度遞職云,頃者入侍之秋判,俄頃之間,已遞其職,若此而擧甚事乎?辭單捧入承旨,從重推考,其三度勿施,此後無義辭單,不緊上書,竝嚴飭。出傳敎上曰,刑曹重囚四十餘人云。若此而豈不感傷乎?判書三度,旣已勿施,卽爲牌招,持文案問議于大臣,可疑者,其令登對以奏。出傳敎晩曰,秋判仍任處分,誠好矣。上曰,金尙翼爲人質實,克有乃父之風,誠牢確不撓之人也。晩曰,此平安監司李成中狀啓也。以爲卽接理山府使李邦一牒報,則以爲山羊會把守將等所告內,彼邊波猪江山林馬一疋,爲虎所逐,投江漂斃,來掛江涯云。旣是彼人之馬,則依癸亥年例,皮張連頭尾,移送灣府,使之入送鳳城,未知何如事,請令廟堂稟旨分付矣。旣是自彼邊所漂來者,則皮張連頭尾之入送鳳城,亦有前例,道臣之如是稟請,誠有意見,依所請,移送灣上,使之成馳通,入送鳳城爲宜,以此分付,何如?上曰,依爲之。出擧條晩曰,此江原監司沈鏽狀啓也。枚擧楊口縣監李慶甲牒報以爲,本縣量田,旣有成命,所當卽爲擧行,而縣監到任屬耳,土品高下及境內物情,姑不得詳探,莫重田政,草草了當,則實有誤事之慮。旣始之後,若有積雪,則萬無尺量之勢,待明春擧行事,請令廟堂稟處矣。量田重事,不可責之於新到生手,況又節晩,難於始役,依狀請,待明春擧行,何如?上曰,依爲之。出擧條晩曰,此京畿監司金相福災實分等狀啓也。備陳道內失稔之狀,南陽等十三邑,置之尤甚,交河等十二邑,置之之次,朔寧十邑,置之稍實,仍以爲北漢平倉·大興軍餉,毋論尤甚·之次·稍實,捧留本邑,待明秋輸納,南·北漢·江都移轉未收,仍爲捧留,舊還上·舊軍餉·舊移轉·奴婢身貢舊未收,尤甚·之次,則限明秋停退,稍實邑則最近一年條,分數徵捧,當年還上,難以本色準捧,毋論尤甚·之次·稍實,依前例代捧,敗船拯米,毋論新舊,特令停退,待明秋徵捧,而船人無面,移囚原籍官者,亦一體停退,推奴徵債,限明秋一切防塞事,竝請令廟堂稟處矣。分等依狀請施行,畿內今年穡事,大體失稔,凡係軫恤之道,難容少忽,北漢平倉·大興軍餉,特許捧留,而北漢將校料下,皆以餉耗上下,耗條則依近例,使之輸納本所,南北漢·江都移轉未收,則與當年所受有異,不可每每捧留,此則卽令輸納,各樣舊未收,尤甚邑停捧,之次邑折半停捧,稍實邑勿論,還上代穀,事甚重難,而其勢旣難,以本色準捧,則不可無參量之道,稍實邑置之,尤甚邑折半,之次邑三分一,特許代捧,而必以精實穀捧上,待明秋還作本色,拯米,船人無面停退及推奴徵債,限明秋防塞事,竝依所請許施爲宜,以此分付,何如?上曰,依爲之。楊·高兩邑,近年以來,最當國役,依尤甚邑例擧行。出擧條晩曰,右相久不行公,今又呈單,誠可悶也。上曰,三度不允,四·五度後,承旨敦諭例也,而予則將以安心調理四字,隨其單而手書連下,豈不動念乎?昌誼曰,日前以濬渠事,諸堂會于備局,有所節目商確者矣。啓禧曰,此固大綱,而若其細節,則當臨時便宜裁酌矣。仍持節目草以奏。上曰,自松杞橋,至五間水門形止,圖畫以入,以爲一覽之道,可也。啓禧曰,功役浩大,決不可以一二次役民而可成,將至五六次之役,而今此濬渠,民皆願之,必不以役繁而有怨矣。且除點考,則亦無異於一次大役矣。上曰,此在任事之臣,善爲督役也。郞廳不可不別樣擇差,洪景海若在,則必擔當善爲之,而今也則亡,惜乎。以洪述海塡差,可也。啓禧曰,役民之政,都在於申飭戶籍矣。上曰,此則騷撓必多,決不可輕議,置之,可也。晩曰,陞學之斯速擧行,頃有特敎,申飭矣。外方亦有公都會試取之擧,都事下去後始爲設場,而諸道都事多未署經,尙不得下去,事殊可悶。令政院申飭署經後,卽令辭朝,何如?上曰,依爲之。出擧條上曰,江原監司金孝大旣已陳書受答云,其令卽爲謝恩,不多日內辭朝。出傳敎上曰,金奉朝賀家,遣御醫持藥物,不離看病。出傳敎諸臣以次退出。上曰,承史姑留,戶判更爲入侍。戶曹判書洪啓禧進伏。上曰,郡主房免稅,比王子減半。出擧條啓禧曰,兵判以爲,上言人決棍後,有所稟達事云矣。上曰,兵判入侍。臣文宇承命出去,引兵曹判書李昌壽進伏。上曰,戶判言,卿以西北廳人上言事,有所達事云,有何所達事乎?昌壽曰,臣於上言人決棍時,觀其色辭,則見有冤鬱之意,故問其情願,則以爲,久勤之法,外地二次之間,內地一次輪回事,曾有定式下敎,而外地則至於百餘人之多,內地不過二十餘人,故內地久勤之輪次,乃反頻數於外地,所以稱冤云云。邊人僥倖之心,雖不可啓,而其情則可憐矣。上曰,渠輩所願云何?昌壽曰,渠輩以爲中邊地之人,皆屬於外邊地,故其數至於如此之多,若分設內·中·外三廳則爲便云矣。上曰,入直宣傳官一員入侍。宣傳宣,承命進伏。上曰,宣傳官誰也?曰,沈矣。上曰,街衢乞人有無,馳往摘奸以來。諸臣以次退出。
上在昌德宮。常參以代理停,經筵停。
下直,茂山府使柳光宅。
藥房提調洪啓禧,副提調蔡濟恭啓曰,伏未審夜來,聖體調攝,若何?寢睡·水刺諸節,亦何如?湯劑連爲進御乎?劑入貼數,已盡於昨日,臣等與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,五貼加劑以入,依下敎,備員後入侍,宜矣。中宮殿,藥房問安。答曰,知道。
兪漢蕭達曰,大司憲尹鳳五,執義宋明欽,掌令李奎徽·趙,持平洪秀輔在外,李之晦奉命在外,今日以監察茶時之意,敢達。令曰,知道。
蔡濟恭達曰,刑曹參判李得宗,除拜後過三日不爲出肅,依定式推考警責,仍卽牌招察任,何如?令曰,依。
右議政李再度呈辭,以手書答曰,卿雖固執,予亦固執。昨日之答,其欺心乎?國事因此多滯,銓對何時爲之?鼎席惟一,內局拱手以待,此何景象?且卿恒日爲國之心,何不諒,〈何〉不諒?傳于李泰和曰,此手書,使偕來承旨傳諭。
兪漢蕭,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
兪漢蕭,以都摠府言達曰,副摠管孫鎭民,以禁衛中軍軍兵等中日試放事,南別營晝仕出去之意,敢達。令曰,知道。
蔡濟恭達曰,右承旨金光國,今日不爲仕進,卽爲牌招,何如?令曰,依。
蔡濟恭,以弘文館言啓曰,新除授應敎徐命天,時在忠淸道槐山地,校理鄭遠達,時在京畿廣州地,副修撰李世澤,時在慶尙道禮安地。經筵入番事緊,請竝斯速乘馹上來事,下諭,副校理李宜馣,副修撰鄭光漢,卽爲牌招察任,何如?傳曰,允。
兪漢蕭,以侍講院言達曰,本院上番輔德鄭光漢,連日入直矣,移拜館職出去。文學李晉圭,卽爲牌招,姑降入直,何如?令曰,依。
李泰和達曰,判尹韓翼謩,昨日違召,今日又不出肅,事甚未安。卽爲牌招察任,何如?令曰,依。
兪漢蕭啓曰,事變假注書兪彦脩,時無職名,令該曹依例付軍職,冠帶常仕,何如?傳曰,允。
傳于兪漢蕭曰,禁衛軍中戊申年上番人,使之持器械,待令於明光門。
李基敬達曰,明日常參時,兩司當爲進參,而兩司多官,俱在外,無進參之員。在外人員,合有變通之道,何以爲之?敢稟。令曰,抄選外竝改差。
傳于金光國曰,昨已開政,其可徒爲開政而已乎?置之。
傳于金光國曰,徽寧殿奠酌禮時,咳唾之聲,再出於正殿,而監察不知申飭,極爲駭然。事當警責,而姑爲分揀,政院卽爲粉牌招來,使之聽傳敎。
傳于金光國曰,望燎望瘞,大祝爲之,分付禮曹,此後則獻官擧行。
傳于金光國曰,濬渠有下敎事,五部坊民中老少,竝使之多數待令於光政門,承旨差晩,以時服,來待于明政殿月臺,濬渠諸堂,亦爲來待。
判尹韓翼謩書曰,伏以,日月迅邁,兩魂殿祥禫奄過,霜露已降,仰惟大小朝孝思追慕,何以堪抑?未死賤臣,尤不任悲戀也。重哀之後,邦慶荐臻,聖算靈長,封爵之舊甲重回,坤殿正位,無妄之愆候遄損,世孫冊封,萬億年邦基益鞏,臣民慶忭,曷有其極?仍念臣罪大惡極,獲戾于天,天不勦厥命,奪其所恃而爲命者,冥頑苟延,奄及外除,人理都盡,俯仰慙痛。不自意京兆恩命,忽降於三年不過之餘,驚感摧隕,惟有涕淚。臣決科從宦,只爲悅親,偏荷恩造,猥躋卿班,涯分踰溢,每懷逡巡,矧今風樹無及,孑然孤露,彯纓結綬,誰爲爲榮?且臣半生貞疾,重嬰巨創,春間一疾,屢阽危死,幸蒙天地之恩庇,得以生全,症形已痼,元氣凋落。前月更見女息夭閼,逆理之慼,摧剝亦甚,卽此情境,實無供劇之望。抑臣有萬萬惶恐不敢自恕者,南漢行宮,許令守臣入處,蓋百有餘年矣。其間豈無遭喪慼者?特事微而不著,若其得罪神天,至於大故者,獨臣一人耳。當臣母病革之日,焦泣迫急,未暇離次,每一念至,五內潰裂,唯願速被刑章,少贖其罪,苫塊之身,無計仰聞,掩抑哀懼,以至于今矣。三載離違之餘,入覲文陛,豈非所願,而竢勘之蹤,無以蠢動,玆敢冒死拜章,據實首罪,伏乞離明,亟遞臣職名,仍下臣司敗,勘以重律,千萬幸甚。答曰,覽書具悉。歲月如流,兩魂殿祥禫倏過,愴慕一倍于中,大朝封爵甲年載回,賀儀已擧,壼殿愆候不日康復,慶忭之忱,曷有其極?卿勿過辭,從速行公。
刑曹判書金尙翼書曰,伏以,臣年衰病痼,百無肖似,而猥被洪造,濫躋峻列,乘軒之誚,在梁之刺,正若拶逼於臣身者然。每自循省,常有餘愧,詞訟劇務,豈癃殘瞶眊者,所可僥冒?而仰戴恩顧之深,俯怵義分之嚴,黽勉驅策,行且半年,尋常按決之際,率多昏憒,等閑議奏之間,動輒乖謬,疵短畢露,重以貞疾在身,供劇無路,尋單乞遞,非敢爲自便之計,而大朝特命還給,繼辱嚴召,惶隕踧踖,益無所措。向來籌司之隨行,雖曰本職之例兼,猶愧其不稱,矧今所叨,視前有別,親承溫音,益激危衷,不知聖明,何所取而有此誤恩也?噫,臣之立朝,洽滿三紀,從前踐歷,已踰涯分,而節次推遷,冥升至此,殘年報效之道,雖以奔奏爲期,至於坐廟堂而參機務,決知其不可强,則百爾思量,萬無堪承之望,玆陳短章,仰暴微懇。伏乞睿慈,俯賜矜諒,亟許刊遞,俾幸公私,不勝萬幸。答曰,覽書具悉。卿其勿辭,從速行公。
上在昌德宮。常參以代理停,經筵停。
下直,中和府使具世勣,平海郡守李弘器,昆陽郡守李宗謙,求禮縣監曺命喆,防垣萬戶尹世佐。
蔡濟恭達曰,明日常參,取稟。令曰,停。
兪漢蕭達曰,大司憲未差,執義宋明欽在外,掌令二員未差,持平二員未差,今日以監察茶時之意,敢達。令曰,知道。
傳于金光國曰,今下弓矢,防垣萬戶尹世佐處給送。
李基敬達曰,今日常參,當爲擧行,而兩司不備,不得爲之之意,敢達。令曰,知道。
李泰和達曰,判尹韓翼謩書批已下,今日不爲出肅,事甚未安。卽爲牌招,何如?令曰,依。
兪漢蕭達曰,刑曹判書金尙翼,昨旣承批,今日又不出肅,事甚未安。卽爲牌招察任,何如?令曰,依。
以校理李宜馣,副修撰鄭光漢等牌不進罷職傳旨,傳于李基敬曰,竝只推。
傳于蔡濟恭曰,左承旨留院,諸承旨竝來待。
李基敬啓曰,濬渠堂上金聖應·李昌誼·洪啓禧·閔百祥·具善復·鄭汝稷·朴相德,依下敎來待,五部官員,領率防民,亦爲待令矣。傳曰,入侍。
傳于兪漢蕭曰,侍衛置之。
以兼弼善任㻐牌不進罷職令旨,令于李泰和曰,推考徽旨捧入。
以文學李晉圭牌不進罷職令旨,令于李泰和曰,推考徽旨捧入。
傳于李基敬曰,承旨入侍。
金光國,以司饔院言達曰,生鮮廛人等,連日來訴以爲,卽今冬節已屆,魚族隱入不出,故設網累日,未免空還,闕供生事,迫在朝夕云。每年冬節如此之時,以雜魚及活鷄,有參半代捧之規,而莫重御供,自下不敢擅便,惶恐敢達。令曰,參半代捧。
兪漢蕭,以御營廳言啓曰,各軍門中日時沒技人別單事,已有前例矣。今十月十四日本廳中日時,敎鍊官閑良李邦喆,片箭邊三中沒技,依例別單書入之意,敢啓。傳曰,知道。
以江原監司狀達,原州居私奴金銀金妻,私婢今切等囕死·渰死事,令于金光國曰,囕死·渰死人等,令本道恤典擧行。
副提學徐命膺書曰,伏以,臣杜門跧伏,忽伏奉玉署除命。任非其人,爲愧爲恐,歷數日而靡措也。夫三司之職,孰非淸顯,而經幄爲重,經幄之官,孰非華要,而長席爲最,非有才猷聞望,超出等夷,則未嘗敢擬議,自古遴選之法,大抵然也。況今聖算彌高,典學愈篤,一月三講,晉接頻繁,則必其博通經術者,可以居是任也。災異洊臻,上下恐懼,賓對·朝參,顧問勤摯,則必其鍊達治體者,可以居是任也。舍此而曰,爵祿而已,進取而已,則朝廷命官之道,人臣事君之義,豈其然乎?臣學則墻面,材則樗散,前後登筵,長短畢露,重以身抱貞疾,足未窺戶,蟲蠹之葉,不風將墜,玄黃之蹄,伏櫪猶蹇。閑司漫職,尙且不能陳力,辭遞乃已,則此時此任,臣顧其人哉?決知其爲非也。夫違命涉乎偃蹇,濫吹疑乎盜竊,臣無寧舍盜竊而取偃蹇也。自畫近乎固滯,冒進均乎躁競,臣無寧舍躁競而取固滯也。全淸朝之名器,守懦退之本分,以是爲塵刹之報,不亦可乎?恩除之下,祗承無路,披露情悃,顒竢嚴命。伏乞先遞臣職,仍治臣罪,以重官方,以肅朝綱焉。答曰,覽書具悉。爾其勿過辭,從速察職。
己卯十月十五日巳時,上御明政殿月臺。濬渠堂上入侍時,行司直金聖應,判敦寧李昌誼,戶曹判書洪啓禧,漢城判尹韓翼謩,吏曹判書閔百祥,副司直具善復,訓鍊都正鄭汝稷,漢城右尹朴相德,行都承旨蔡濟恭,右承旨金光國,左副承旨兪漢蕭,同副承旨李基敬,假注書趙文宇,記事官金載順·申益彬,以次進伏訖。啓禧·濟恭進前。啓禧曰,日寒甚酷,聖體調攝,若何?寢睡·水刺之節,何如?上曰,一樣矣。啓禧曰,湯劑連爲進御乎?上曰,以瓊玉膏,和進八味元矣。上曰,部官領率民人等,待令於殿庭。仍命濟恭,呼寫諭五部民人綸音曰,噫,以予涼德,臨御卅載,無一惠及于民,加以國役稠疊,民多受困,夙宵思民,若恫在己。噫,其雖涼德,仰覩于昔矣。列朝爲民聖德,莫體萬一,而其當盛暑,悶吾民之何以耐暑,其當隆寒,憫吾民之何以耐寒,廣廈細氊,此心豈弛于中?噫,濬渠一節,非如土木之比,一則爲民,二則爲民,不過一號令而行矣。何煩于心,而此等鉅役,卽嗣服後初也。欲令而爲爾等而泯默,欲施而爲爾等而趑趄,臨門廣詢,道中又詢,謀及鄕士,親問章甫,而尙未果焉。靜而思之,及今不爲,民受其弊,將來用民,困民必倍,故不獲已欲行玆事,而其若講定節目之後,食不甘而寢不便,其由何故?亦爲爾等也。亦爲爾等也。此異於軍行,雖欲親操版鍤而聳衆,其勢末由。明春雖始役,于今預整而後,可以行矣。若令部官,預受成冊,部隷必操縱,任掌亦操縱。其若此,爾等,當先受困於部隷·任掌,次受困於國役。噫,文王之靈囿·靈臺,意雖爲民,以王在靈沼·靈囿觀之,非比濬渠,而經始勿亟,庶民子來。此文王之德,浹于民,而民樂赴而不怨故也。噫,列朝深仁厚澤,浹于元元,其何遠求乎周文?此正前聖後聖其揆一也,而予則無文王之德,亦無繼述之孝,庶民子來,不日成之,尤何望哉?節目中,一則嚴飭漏籍,而此亦非爾等之辜也,紀綱不立而然也,國役繁重之致也。此亦予之過。修籍旣訖之時,今因玆事,想必有一場侵爾等之擧,予所不欲。一則先受成冊,而部隷洞任之憑籍操〈縱〉,其何勝道?予所不欲。今當隆冬,臨月臺召爾等,予有一諭。噫,予雖涼德,爾等其果從令否?予所欲諭者,惟願爾等之思昔年愛恤之德意,爲今日民生之受弊,人人樂赴其役也。噫,國中之民,卽吾赤子也,於爾等,亦同胞也。爲同胞而應役,何分川邊之民,遠居之人乎?予且有一諭,川邊之民受困,卽山底之民,犯松冒耕,沙礫之堆積川渠也。以此觀之,爾等,以何語辭役乎?亦莫曰,旣已漏籍,何敢自現而赴役?予雖涼德,決不因其事,治漏籍之律。噫,常時則君在廈氊,民在蔀屋,雖若霄壤,借文陛下一庭,罄心開諭,爾等亦莫曰,面誘乎吾。予雖涼德,決不欺爾。昨召爾等,今日眞殿望日之拜,已有奏者,其奏伊何?今將爲民濬渠,其若貽弊于民,是負陟降矣。其奏于何,而若不曉民,此非徒負元元。于今呼寫,涕隨聲下。爾等亦昔年遺民,聞此而豈不感動乎?不煩節目,洞諭爾等,爾等勿論部與洞,其欲願赴者,自願成冊于當部,以聞于予,觀其多寡,可知其君之誠不誠,其民之樂不樂。大抵凡事,提綱挈領而已。聞此敎後,爾等,若懷不便之心,各陳所懷,其勿强循而退悔焉。寫畢,濟恭,讀過一遍。上曰,承旨以此綸音,釋義洞諭於民人等也。基敬,承命釋諭於臺前。上命翼謩,諭民人等曰,如此大役,不可無領役,而予意本不欲撻汝一人,何煩領役?汝等,若自來赴役則好矣。民人等曰,川邊人,自聞朝家有濬渠之議,方雀躍相慶,雖至愚之賤,亦知爲民之聖意,其敢言勞而不赴耶?翼謩曰,自首成冊,自該部督捧,然後可成矣。上曰,姑置之。以觀其從違,可也。善復曰,然則綸音,當頒布於防曲乎?上曰,依爲之。聖應曰,節目中郞廳,以武弁,依都廳例差出,似好矣。上曰,成出節目,可也。上曰,兵曹郞官,領率騎兵上番軍,待令于殿庭。兵曹佐郞成胤儉,承命來待。上命胤儉,躬審騎兵等得着襦衣與否。胤儉,躬審後前奏曰,襦衣皆已得着矣。胤儉退出。上曰,承旨前讀海伯狀啓,可也。漢蕭進讀。上曰,頃者下敎,非不爲本道之意,則特敎之下,全然不爲奉行,事體所在,其涉寒心。當該道臣,從重推考,此狀啓,卽爲下送。出傳敎上曰,副校理李宜馣,副修撰鄭光漢禁推。出榻敎漢蕭曰,每年啓覆,以九·十月啓稟擧行事,載在續大典,而各道文書齊到後,始爲擧行,故每每延至十一月,事甚未安。方自本院,申飭該曹,而諸道文書連續入來,未及修整。今月內亦無吉日,萬無及期擧行之道云,故敢達。上曰,定式之後,事甚稽緩。諸道道臣及秋判,竝從重推考,啓覆日字,以開月望後擇入。啓禧·濟恭,進前伏。啓禧曰,日寒如此,風氣甚急,靜攝中觸冒冷處,恐有傷損之慮,卽還大內,惶恐伏祝。上曰,行當罷矣。漢蕭曰,奉朝賀金在魯,今方病亟氣窒云矣。上曰,慘矣慘矣。諸臣以次退出。
己卯十月十五日四更,上御惺惺閣。承旨入侍時,同副承旨李基敬,假注書趙文宇,記事官金載順·申益彬,以次進伏訖。上曰,噫,金奉朝賀以昔年舊臣,事予三十年,元輔輔予亦十餘年,首尾協贊,調劑時象,年過七耋,以禮經致仕,可謂稀有。年雖篤氣猶强,豈意近年益衰,到于此乎?頃聞大臣所奏,君視東首,加朝服拖紳,古禮有焉。君臨臣家,往牒亦有,服闋之後,一不見焉。兼欲臨視,心有所諒,而思大臣起居之難便,悶三軍隆冬之整待,有志未果,書啓又到。予已知矣,而又聞承宣所奏,心甚嗟愕。書啓其令不奏,意蓋不忍,聞此之後,半日無語。噫,相臣凋零,莫若近年,而況追思頃年耆社臣宣醞之日下敎,尤切此心。却疑非眞,傷悼曷喩?禮葬等事,依例擧行,柩材,令該曹卽爲擇送,月廩,限三年仍給,而噫,三十年知遇之心,其伸於何?頃者臨視之意,其亦伸何?第四日成服後,當率元良親臨,令儀曹擧行。噫,大臣夫人,事體重矣。衰年逢此,澌綴可知,扶元之劑,令藥院送之,以示予意。出傳敎上命基敬,呼寫紀懷文。寫畢,基敬讀過一遍。上曰,噫,以昔年舊臣,位至于相者,卿與金奉朝賀二人,故頃年宣醞時,今日入侍之中,只有金·兪兩人之敎。若承今日,噫,奉朝賀先去,只卿在焉。中夜思之,予心若何?卿之逡巡江郊,非卿樂爲,卽予之過。噫,每見卿等,心有所慰。金奉朝賀已作古人,卿在郊外,予將誰倚?思卿之心,于今冞篤。其愈自慨者,幾年江郊,辛勤以致,因予之過,又作齟齬也。特遣史官,諭予此意,卿須體昔年稱卿等之敎,思今日小子慇懃之意,卽日入城之意,傳諭于兪領府事。出傳敎上曰,頃者領·左揆有所請而知卿固執。卿之處外,由予之過,一諭難致,欲諭自恧,尙今未果。今則時·原任六相之中,一相已作古人,而追思卿叔幾年同志之語,尤切愴心。噫,目今國事,在京大臣,其幾人?予雖不諒乎卿,卿宜思先卿爲國之心,此時豈位在大臣,逡巡於外之日乎?特遣史官,諭予思卿之意,卿須體小子慇懃之意,思先卿向國之誠,卽日登途事,傳諭于趙判府事。出傳敎上曰,大臣家,率元良親臨有命,三司·春坊在外人,抄選外,一竝解見任,開門後政官牌招,以在京無故人備擬,禁推儒臣,付過放送,牌招察任。出傳敎上曰,君臣之間,當以誠爲重,聞喩大臣之敎,卽爲膺命,事體是矣。臣旣事誠,君何不誠?旣過其政,吏判本職,特爲許解。出傳敎上曰,判尹韓翼謩,吏曹判書除授,一體牌招開政。出傳敎上曰,趙豐原,亟稱韓翼謩之器,其言誠是矣。其於世務,予亦不謂之通達,而其爲人牢確不撓,誠可用矣。諸臣以次退出。
上在昌德宮。常參以代理停,經筵停。
夜自三更至五更,月暈。
蔡濟恭達曰,明日停朝市齋戒,再明日動駕相値,此兩日常參,頉稟。令曰,知道。
兪漢蕭達曰,大司憲未差,執義宋明欽在外,掌令二員,持平二員未差,今日以監察茶時之意,敢達。令曰,知道。
蔡濟恭達曰,右承旨金光國,今日不爲仕進,卽爲牌招,何如?令曰,依。
蔡濟恭啓曰,諸承旨有稟達事,請對矣。傳曰,詣閤。
蔡濟恭啓曰,左議政申晩,有稟達事,來詣請對矣。傳曰,詣閤。
金光國啓曰,藥房提調洪啓禧,副提調蔡濟恭,有稟達事,請對矣。傳曰,詣閤。
又啓曰,禮曹判書洪象漢,有稟定事,來詣請對矣。傳曰,詣閤。
傳于李基敬曰,陳箚儒臣入侍,金致仁上書,持入。
又傳于李基敬曰,左相·禮判·戶判·都承旨更爲入侍。
傳于兪漢蕭曰,禁·御留陣置之,步軍三哨·馬軍三哨·禁軍三番隨駕,騎曹守宮仍。
傳于兪漢蕭曰,侍衛仍,守官,領敦寧爲之。
假注書趙文宇出使代,以鄭槃爲假注書。
蔡濟恭啓曰,假注書鄭槃,時無職名,令該曹依例付軍職,冠帶常仕,何如?傳曰,允。
李基敬,以侍講院言達曰,本院兼弼善任㻐,文學李晉圭旣有只推之令,兼文學鄭晩淳,竝卽牌招,以爲推移姑降入直,何如?令曰,依。
有政。吏批,判書韓翼謩牌不進,參判尹東度式暇,參議洪樂性進,行都承旨蔡濟恭進。
吏批啓曰,通禮院相禮朱炯質,受由過限未上來,依例改差,何如?傳曰,允。
又啓曰,判書韓翼謩牌不進,參判尹東度式暇,小臣獨政未安,何以爲之?敢稟。傳曰,只出緊任。
以沈星鎭爲大司憲,任瑋爲大司諫,柳健爲司諫,吳奉源·鄭恒齡爲掌令,高夢聖·尹得孟爲持平,沈履之爲獻納,韓必壽·柳敍五爲正言,李命植爲應敎,李瀰爲校理,任㻐爲副修撰,李堣爲輔德,李命植爲兼輔德,李瀰爲兼司書,申益彬爲說書,閔百祥爲判尹,沈勖之爲司書,申一淸爲禮曹正郞,趙時謙爲兵曹佐郞。
兵批,判書李昌壽病,參判鄭弘淳在外未肅拜,參議李萬宗入直進,參知柳謇病,同副承旨李基敬進。
副護軍張淀,副司直閔百祥·沈墢,副司正兪彦脩單付,前郡守韓世增,今加折衝賞加。
李基敬,以禮曹言啓曰,卒奉朝賀金在魯,曾經世子師傅。五禮儀,曾經師傅之喪,王世子有擧哀臨弔之禮,何以爲之?敢稟。傳曰,筵中,已下敎矣。
又以禮曹言啓曰,五禮儀大臣喪,自上有擧哀之節,而取考謄錄,則或因特敎擧行,而不敢循例,取稟矣。今此奉朝賀金在魯之喪,擧哀一節,何以爲之?敢稟。傳曰,筵中,已下敎矣。
草土臣金致仁書曰,伏以,臣父死未殯,身在免括之中,豈宜有所省識陳列,以干淸嚴之地,而今有事關臣父,時不可緩者,不敢不拊心抆血,冒萬死哀鳴焉。臣罪惡窮天,移禍臣父,以不能卒承聖朝惠養之恩,臣方叫叩冤憊,無所控訴,而乃者伏奉大朝綸音,所以傷悼褒奬者,迥出尋常,至於成服後率元良親臨之敎。臣伏覩未終,驚號震愕,不覺五體之投地也。嗚呼,臣父平生謙畏一節,爲事君行己之符,昔年於臣祖延諡之日,聖上特命賜樂,臣父懇辭蒙許,今纊息未冷,而臣若謂其無能,晏然承當於前古所未有之殊恩,則臣之不孝之罪,雖不足恤,而在臣父生而辭賜樂於父諡,歿而受躬臨於己喪,其所怵惕惶懼者,當復如何?臣寧受逾分犯禮之罪,不忍使臣父,以其不能自言,而抱此踧踖之心於幽冥之中。玆敢代父陳情,略暴危懇,崩隕迫切,不知所云。伏乞睿慈,俯賜諒察,導達大朝,卽寢成命,使臣父謙畏之素心,得以終守於身後,則臣父子幽明,將永受天地生成之澤矣云云。答曰,覽卿之書,思卿之心,傷悼之中,若見卿父。噫,卅載今成一夢,追憶昔年,愴懷冞切。所陳懇者,特爲勉循,慰卿父於九原,伸孝子之至懇,而特答卿書,以代臨視,書臨奚異?須將此答與手書,諭卿父未殯之前。噫,雖切此懷,九原難作,其旣考終命,庶可無憾矣。
領議政金尙魯箚曰,伏以,元老新喪,聖心衋傷,累百言綸音,迥出尋常,恩遇之曠絶矣,哀榮之備至矣。闔門之感激泣涕,曷有其旣?至於成服後親臨之命,臣不勝萬萬震惶,萬萬憂迫焉。夫閭巷殮殯之所,有非至尊降臨熏染之地,而今我聖上,春秋已高,凡於靜攝之節,不可不十分愼重。況節屆冬序,天氣甚寒,此時動駕,尤有違於大聖人保嗇之道矣。且以臣從兄平日愛君忠國之誠,謙退畏愼之心,生死無間,如其有知,遽當此不敢當之恩禮,其所以怵惕悚懍者,當如何哉?玆敢離次拜箚,而悲擾之中,驚懷靡定,私心之兢懼戰隕,未遑竝陳。伏乞聖明,亟寢成命,上而愼護聖體,下而使幽顯銜感,是臣之所泣祝也。取進止。答曰,省箚具悉卿懇。今覽卿箚,若見卿從兄,傷悼之中,小慰此心,而玆事旣命寢,卿須弛心焉。仍傳曰,遣史官傳諭。
右議政李箚曰,伏以,邦運不幸,元老大臣,遽邇喪逝,殄瘁之悲,擧朝同情。卽伏聞殿下敦念簪履之舊,任使之久,十行哀綸,備示悼衋之意,繼下臨弔之命,終始恩禮迥絶千古,凡在瞻聆,莫不感泣。第念卽今日氣甚寒,無異隆冬,聖候久在靜攝之中,此時親擧玉趾,哀臨喪次,實爲萬萬悶迫。臣職忝保護,宜卽求對,敷陳誠懇,冀回成命,而病狀尙苦,轉動無路,萬不得已短箚陳聞,伏乞聖明,亟寢前旨,以重愼護之義。如以眷遇之盛,必欲施之以優異之意,則率百僚擧哀,亦有其禮矣。更望深留聖念焉。取進止。答曰,省箚具悉卿懇。噫,今番予意,非爲觀瞻者也,意蓋深矣。入侍大臣·諸臣,苦口力請,故不獲已從焉。旣不能親臨,何勞百官焉?仍傳曰,遣史官傳諭。
校理洪趾海,修撰金華鎭箚曰,伏以,臣等伏見下政院之敎,將親臨相臣之喪,甚盛擧也。孰不欽仰,而臣等有區區愚見,不敢不略有陳列,以冀聖明之垂察焉。君臨臣喪,固是古禮,我朝五禮儀,亦有擧哀臨喪之文,而第自國初,大臣有喪,只行擧哀,而無臨喪之例。曾在孝廟朝,聞文正公臣金尙憲卒逝之報,將依五禮儀擧哀,因諸臣爭覆而止。先正臣宋時烈,甚恨其不能將順,則擧哀一節,亦隨而廢,此臣等所嘗慨惜者也。今殿下憚衋元老之喪,苦行孝廟所欲行而未行之禮,臣等固當將順之不暇,而至於臨喪之儀,雖著禮典,旣無列聖朝已行之事,且念近日風寒澟烈,當此靜攝之中,動駕臨哭,恐有乖於節宣之道。伏乞亟寢親臨之命,不勝幸甚。取進止。答曰,箚陳者,已勉從矣。
己卯十月十六日未時,上御熙政堂。左相·藥房提調·禮判·諸承旨請對入侍時,左議政申晩,藥房提調洪啓禧,行禮曹判書洪象漢,行都承旨蔡濟恭,左承旨李泰和,右承旨金光國,左副承旨兪漢蕭,同副承旨李基敬,假注書鄭槃,記事官金載順·申益彬,以次進伏訖。晩曰,聖候若何?而寢睡·水刺之節,亦若何?丸劑連爲進御乎?上曰,寢睡終不能穩矣。丸劑,亦姑不進矣。晩曰,日候不適,丸劑尤不可不進御之意,頃日陳達,而不爲進御,臣不勝悶慮之忱矣。晩曰,日氣如此,無時求對,極爲惶悚,而臣伏見昨日下敎,則將哭臨金奉朝賀家,不勝驚慮,敢來請對矣。君臨臣喪之禮,雖在於五禮儀及史記,而列聖朝以來未嘗行之,雖或有已行之前例,而當此寒節,豈循前例而行之乎?閭巷殯殮之所,至尊辱臨,則許多難便之端,固甚悶迫,而此則不奏,聖躬方在靜攝中,若必動駕於如此日氣,則死者亦豈安乎心哉?伏願亟寢成命焉。上曰,卿見昨日記懷乎?仍命承旨曰,如持入,讀之,可也。濟恭讀訖。上曰,予近日無意於世事。日前爲開諭坊民而殿坐矣,書啓踵至,故聞之而半日若癡,此是老人心動之致也。雖於宰相之喪,猶可悼傷,而況此大臣,有卅載知遇於予乎?東首加紳,卽孔聖之所得於時君也。晉武亦英主,而親視羊祜之病,則薦以杜預,宋祖亦雪夜訪趙普矣。予豈爲觀瞻而爲之乎?予於文字上,實無一字半句之過實者,却疑非眞之說,亦似人事而果如是矣。此等處文字,亦不能成,故若啞者良久,夜深後始下敎矣。上曰,予旣無禹湯之德,奉朝賀亦豈有伊·傅之德,而初目薇垣長及戊申年忠牧時,已知其可用,至于今日,久任爲大臣數十年,爲相十五年領相,卅載知遇,豈有如此大臣者乎?奉朝賀太過於細故,予亦有不合意處,而非奉朝賀,則不能爲三十年調劑矣。齋室耆社宣醞時,敎以金·兪兩相,卽舊臣,見之可喜矣。今則一人已作故人,得隨仙馭,奉朝賀八字則可謂好矣。仁平君,訣豐原君曰,好去好去。予謂是言,快矣是矣。彼領相之兄,亦甲戌生中好八字矣。海恩之喪,只爲擧哀,蓋其時喪出郊外,故不得臨弔。今番事,書之史冊,足爲貽後之謨,而豈不爲將順其美者乎?爲師傅擧哀,亦在於五禮儀,故曾於崔錫恒之喪,行之。今此元老之喪,豈可不行之乎?奉朝賀雖一番見辱於李彦世,而八字則好矣。予無固執於此等事,故吏判之許遞也,亦不待卿等之陳達,而以誠心許之矣。晩曰,領相之箚,亦曰,臣從兄平日行己謙畏,死若有知,則亦必踧踖矣。象漢·啓禧·濟恭等,亦請寢成命焉。上曰,旣下敎而不爲臨哭,則是爲己之學也。啓禧曰,殿下初欲行之,而因諸臣苦請不行,則是何異於行之乎?皇明三百年,只於魏國公徐達之喪,臨哭矣。上命承旨,取讀金致仁上書,濟恭讀訖。晩曰,致仁辭意懇惻悲憐,可謂金奉朝賀有子矣。上曰,然矣。上命承旨書之曰,昨日陳箚儒臣,使之入侍。出榻敎槃出來,與校理洪趾海,修撰金華鎭,偕入進伏訖。晩·象漢等,以不但臨哭之不可,擧哀之禮,亦不可爲之之意,仰達。上曰,故相尹趾完之喪,亦有先朝擧哀。此亦不爲,則不但欺心,亦欺彼蒼矣。象漢曰,丁丑年,殿下豈期有今日,而欲爲此擧乎?上曰,所陳之言,誠然矣。濟恭曰,古有臣見小君之禮,而今可以古例行之乎?上曰,引諭之言,好矣。啓禧曰,右相,亦送言于臣曰,病不得求對,而必爲某條得請矣。上問右相曰,卿父亦往弔乎?對曰,不能生意於此等人事久矣。啓禧曰,故柳寬喪時,世宗朝只擧哀於禁淸橋矣。故文正公金尙憲喪時,先朝不爲擧哀,先正雖非之,而其時允從則可知矣。且先正,若當今日,則亦必如臣等之請,而必不以不行禮爲非矣。華鎭曰,雖臣僚,若犯染則不得入侍,蓋出於愼重之意,況聖躬親臨乎?啓禧曰,周禮有巫·祝桃茢者,亦是愼重之義,而禮記檀弓亦曰,惡之也,惡字,亦此意也。上曰,儒臣·戶判之言,皆俗忌也。上默然良久,命蔡濟恭書之曰,昨夜下敎,非徒追思故臣,欲擧禮文,大臣·諸臣之苦請,非徒日寒,望七其君,闋服屬耳,欲行是事,焦憫秉彞之心,領相陳懇,可代其從兄。又聞金致仁,又爲陳書云。吁嗟,金奉朝賀,可謂有子矣。禮典之不擧,此心之未洩,其雖可惜,豈可强拂乎?特寢其命焉。又下手書曰,此有勝於祭文矣。一本謄于述編,可也。手書載錄於述編上曰,予當親爲批答於金致仁書矣。命濟恭書批答。濟恭曰,右相又陳箚,故持待矣。上曰,讀之。濟恭讀訖。上曰,諸臣小退。諸臣以次退出。二更,諸臣又爲入侍,以次進伏訖。上曰,右相之箚,有率百官擧哀之言,故予使諸臣小退而思之,右相之意,非欲行擧哀,而欲以擧哀,挽止臨哭也。且事勢終難,故仍爲停止矣。上曰,領相,本有痰病,受傷可慮矣。上曰,喬桐御史,注書出去,更使入侍。槃與洪趾海偕入進伏。上曰,延白之於喬桐,果爲相望之地乎?趾海曰,延白果是相望之地,比江華尤近矣。上命濟恭書之曰,海伯狀聞,其雖下送而中飭,其穀之及期船運,未可預料,其前濟世之穀,勿論軍餉雜穀,留庫中量宜取用,以海西穀充數事,令備局卽爲分付喬桐。上曰,入侍注書誰也?晩曰,故承旨鄭栻之孫也。何榜科也?晩曰,今年謁聖科也。濟恭曰,前縣監鄭東明之子也。上曰,然乎?東字兄弟多矣。東良,於注書爲誰?晩曰,叔父也。象漢曰,諭善金陽澤受由下鄕,尙不上來。當此王世孫勤講之日,諭善,不宜久處於外,令政院催促上來,何如?上曰,依爲之。出擧條上曰,注書出去,使宣傳官沈入侍。槃出來,與沈偕入進伏。上謂沈曰,鍾樓流丐果爲幾人乎?曰,五六人而其中最爲矜憫者數名,則姑使住着於市廛虛間而來矣。上曰,其外則皆不欲得住着處耶?曰,其外則皆以遊乞成習,不欲住着於一處矣。諸臣以次退出。
上在昌德宮。常參以代理停,經筵停。
午時,日暈左珥,暈上有冠。
金光國達曰,明日常參,取稟。令曰,停。
兪漢蕭達曰,大司憲沈星鎭,掌令鄭恒齡未肅拜,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
兪漢蕭,以都摠府言啓曰,今日入直內三廳武兼·禁軍及軍兵等,當爲中日習財,而停朝市相値,不得爲之之意,敢啓。傳曰,知道。
傳于金光國曰,內局日次,今日爲之。
金光國啓曰,藥房提調洪啓禧,副提調蔡濟恭,依下敎來待矣。傳曰,詣閤。
傳于金光國曰,禮判同爲入侍。
傳于李基敬曰,入侍旣頻,而只有左史,雖開政前,下番翰林,分付該曹,單子書入。
己卯十月十七日未時,上御克綏齋。藥房入診,禮判同爲入侍時,提調洪啓禧,副提調蔡濟恭,禮曹判書洪象漢,假注書洪景顔,記事官李長泰·金載順,醫官方泰輿·李以楷·金履貞·李世珪·鄭允協·金福齡,以次進伏訖。啓禧曰,昨日侵夜酬應,聖體若何?上曰,連三日失睡之故,頭部有痛意。昔年仰聞,敎以頭部擡擧,則若重若大。予雖仰聞所敎,而未知症形,果若何矣。予今如此,擧頭若大矣。且痰注膝中牽痛,有妨於坐矣。啓禧曰,聞甚驚憂,卽爲入診,似好矣。上曰,唯。方泰輿診候後進伏曰,脈候左右三部闊大,而度數不調,胃脈不足,一樣矣。諸醫所言,如泰輿同。泰輿曰,無寒縮之氣乎?上曰,寒氣則無之矣。泰輿曰,腹部如常乎?上曰,如常而所進無損矣。啓禧曰,膈間,無不平之氣乎?上曰,無不平者矣。泰輿曰,前日耳部郭索之症,何如?上曰,近則少減矣。啓禧曰,湯劑稟定,何如?上曰,加錢數以進,何如耶?近日所進人蔘錢數,比前不減乎?泰輿曰,不減數矣。上曰,干桂則已減,而此則今不必加入矣。泰輿曰,或有外氣乎?上曰,外氣則無,似是痰祟矣。頭部與眉稜之氣,不能形容矣。以楷曰,氣弱之致,兼有痰祟矣。上曰,全是氣不足之致也。連三夜失睡,故昨夜有睡意,而解衣而臥,則還無睡矣。泰輿曰,全是氣不足之中,寒痰作用矣。不可用治外氣之劑,理中建陽湯,桂枝,加錢數以進,似好矣。以楷曰,眉稜之氣,似是氣不足之致,非由外氣也。泰輿所陳加桂枝云者,是矣。諸醫所奏一般。上曰,從前氣弱則如此矣,亦有頭眩之意矣。啓禧曰,諸醫所言如一,以此煎入,何如?上曰,理中建功湯,加桂枝五分,五貼劑入,自今日爲日次事。榻前下敎啓禧曰,日次,雖自今日計之,不可不日日問候矣。上曰,明日則問候,而姑觀勢爲之,可也。上曰,禮判進前。濬源殿位板,三位竝奉一椅子耶?象漢曰,竝奉安於一椅子矣。上曰,開櫝時置櫝於何處耶?象漢曰,無可置處,故所置處苟艱矣。上曰,櫝子改造則制度,何如?象漢曰,與北伯往復商確,則以爲,卞庸晉言內,櫝樣,如私家櫝樣,厥後面,位板下,則又以別板,夾之於跌方上,似無虛疎之弊云矣。上曰,如是則可遮塵埃矣。象漢曰,戶判,昨奏講書院講規,一日所講,卽二十餘行云,而其時未能詳知,故不敢質言矣。今日往復於講書院,則以爲不過十餘行云矣。上曰,然乎?八歲兒讀小學十餘行,非歇工夫也。象漢曰,然矣。上曰,非但學問也,姿質之美甚難。以世孫言之,不以不學爲悶,卽生長於無事時者可悶矣。象漢曰,世孫姿質,蓋精明,似無慮乎泛濫,使端方之士,日侍講筵,自內遊戲,亦爲愼擇其人,則可以成就矣。上曰,昨日諸臣之爭執,是矣。不爭則不是,在群下之道,不當使望七之君,臨弔也。必欲行之,故至深夜思量而不爲,至今耿耿不忘矣。仍命濟恭,呼寫金奉朝賀祭文時,上曰,注書出去,取考耆社諸臣案以來。臣景顔,承命出去,取考耆社案進伏。上曰,今聞耆社諸臣之時,乃知知事權相一之已故。亞卿之後,欲見未見。今聞于此,予心傷悼。在鄒魯之鄕,淸介素知,特遣禮官致祭。出傳敎上曰,欲臨而未果,何以敍懷?明日成服後,以製下祭文,遣承旨,致祭于金奉朝賀家,以代親臨,左副承旨進去。出傳敎上曰,爲動駕而遞職,下諭嶺南,半道撤馹,豈憶先正之意乎?適復有窠,前修撰李世澤,復除修撰,其令仍爲乘馹上來,而頃者大政時下敎,而尙不擧行,李世泰,待佐貳有闕,卽爲調用。出傳敎上曰,湖洲集卷數幾何?濟恭曰,三卷矣。上曰,卷數何少也?濟恭對曰,平生未嘗裒集己作,或於送人宴席,乘醉有吟,則但於人之扇面,灑墨書之而已,而其詩輒膾炙於人矣。知臣從祖父故提學彭胤,始乃鳩集散帙於人所誦傳者,付之剞劂,故編卷,由是不敷矣。臣嘗聞領府事兪拓基之言,則以爲其家多藏湖洲詩箋,而考之集中,漏而不載。又聞奉朝賀元景夏之言,則以爲其家所藏湖洲詩,亦不載於集中。以此推之,散而不能收者,若此類甚多矣。上曰,不拘拘於裒集己作者,誠好矣。先朝覽湖洲集御詩,知申誦達,可也。濟恭誦達曰,歷事三朝被遇殊,平生詩酒自爲娛,觀文益覺文章信,於此其人可想夫。上曰,其時靜攝中,欲爲寓懷,命予得來湖洲集,故予艱得以進。其集之不廣布,可知。板本在何處耶?濟恭對曰,在咸鏡監營矣。上曰,使北伯,印進一本可也。濟恭曰,然則自政院,以上敎,分付於道臣乎?上曰,分付,可也。
上在昌德宮。常參以代理停,經筵停。
下直,義城縣令金鍾正,山陰縣監趙城鎭,所斤僉使李鳴漢。
金光國達曰,明日常參,取稟。令曰,停。
成天柱達曰,大司憲沈星鎭,掌令鄭恒齡牌不進,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
藥房都提調李,提調洪啓禧,副提調蔡濟恭啓曰,伏未審夜間,聖體調攝,若何?寢睡·水刺之節,亦何如?煎入湯劑,其已進御乎?今日臣等入診之意,昨已仰請矣。卽與諸御醫入侍,詳察聖候,議定繼進當否爲宜。臣等不勝終宵憂慮,敢來問安,竝此仰稟。答曰,知道。當下敎于入侍宜矣。
中宮殿,藥房口傳問安。答曰,知道。
成天柱達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
以掌令鄭恒齡,獻納沈履之,正言韓必壽·柳敍五牌不進罷職令旨,令于金光國曰,竝推考徽旨捧入。
金光國,以弘文館言啓曰,新除授應敎李命植,校理李瀰,竝卽牌招察任,何如?傳曰,允。
又以侍講院言達曰,本院新除授輔德李堣除拜累日,不爲出肅,卽爲牌招察任。新除授司書沈勖之,時在忠淸道公州地。書筵入番事緊,斯速乘馹上來事,下諭,何如?令曰,依。
以輔德李堣牌不進罷職令旨,令于金光國曰,推考徽旨捧入。
吏曹口傳政事,檢閱單申益彬。
金光國達曰,新除授檢閱申益彬,旣已付職,卽爲牌招入直,何如?令曰,依。
金光國,以吏曹言達曰,本曹正郞李仁培呈狀內,身病猝重,勢難察任云。依例改差,何如?令曰,依。
兪漢蕭,以兵曹言啓曰,今十月十七日武臣堂上以上朔試射日次,而停朝市相値,不得爲之之意,敢啓。傳曰,知道。
金光國,以兵曹言啓曰,禁軍來春夏等都試,因政府及本曹有故,不得設行,今已過時,且當冬寒,勢難擧行。自前如此之時,有仍停都試,設行錄試射之規。今亦依此擧行,何如?傳曰,允。
又以兵曹言達曰,新除授阿吾地萬戶張漢傑,老母今年八十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?令曰,依。
成天柱,以義禁府言達曰,卽接月令醫員卞再希手本,則保放罪人宋徵相,病勢今已向差云,還囚之意,敢達。令曰,知道。
左贊讀李普溫書曰,伏以,臣父方在交河地,素患痰癖之證,越添於日候不適,脫着失宜,頑痰橫肆而坐臥俱妨,膈火上升而寢食專減,晝夜叫苦,宛轉床席云。臣自聞此報,心神飛越,按住不得,玆敢忙投短章,徑尋鄕路。伏乞睿慈,俯垂諒察,亟削臣職,仍治臣擅行之罪,以昭法紀,以便救護,千萬幸甚。答曰,覽書具悉。爾其勿辭,救護父病焉。
己卯十月十八日辰時,上御克綏齋。藥房入診時,都提調李,提調洪啓禧,副提調蔡濟恭,假洼書洪景顔,記事官李長泰·金載順,醫官方泰輿·李以楷·金德崙·金履貞·李世珪·鄭允協,以次進伏訖。曰,聖候如何?上曰,日寒如此,頭部·眉稜似疼矣。曰,夜來寢睡,如何?上曰,數三日不寐之餘,今夜則思睡,不覺解衣而臥矣。曰,昨日劑入湯劑,今日果進御乎?上曰,已進御矣。啓禧曰,頭部痛症,如何?上曰,昔日如何如何之下敎,不能無惑,如此時有此疼氣而然矣。曰,脚部,如何?上曰,自膝至脛,洗手時則蹲坐甚難矣。請診候。上曰,唯。泰輿診候訖,進伏曰,脈候左右三部闊大而度數不調,比昨日無減,而胃脈不足,亦一樣矣。諸醫所奏與泰輿同。曰,湯劑調護之節,比前加進,是所望也,而日寒如此,伏想昨年事,則甚可懼矣。殿下常不用臣等之懇,伏乞留念焉。曰,理中建功湯,更爲煎入乎?上曰,宜矣。啓禧曰,明日必許入診,是所望也。曰,何待明日,今日午後,更爲入診,斷不可已矣。上曰,理中建功湯一貼,更爲煎入,勿爲問候,明日入侍事。榻前下敎上曰,右相今日入來,勝飮建功湯矣。曰,世孫近日連爲勤講云,甚欣悅矣。上曰,然矣。曰,講官朴聖源,善文義矣。上曰,朴聖源,爲弘錄乎?啓禧曰,以不參弘錄,一世以爲慨然矣。上曰,欲一觀所陳文義,而想必善爲矣。上曰,講書院官員入侍事。榻前下敎臣景顔,承命出往,引入朴聖源進伏。上曰,予常好如彼人質樸矣。仍問曰,世孫講學如何,而誦後問文義乎?文義則何如?聖源對曰,文義亦多善益,而或有未暢處,則隨卽仰達矣。至於讀書聲,若出金石矣。上曰,果善讀書矣。上曰,何以出栍?聖源對曰,音讀與文義,俱善則告通,而且念講規,三日一次新受音,一番釋白後,過三日始入講,初雖詳白,安保其久爲領會不錯乎?是以小臣等,請休日別爲召見,或二日一次,或連日入見,將前受音,文義更爲釋白。如昨日,則小臣逐句問之,世孫隨問答之。故今日講學時,前受音文義,最善答矣。上曰,好矣。聖源,以三日所讀十餘行,分爲三四行,一日課講,而且以頻接講官事,條陳仰請。啓禧曰,程子所謂接賢士大夫之時多者,正謂此也。上曰,接賢臣,豈可奏之於此時乎?啓禧曰,正宜自幼時而如是矣。濟恭曰,讀書之法,切忌務多,而間斷尤可㦖。若減其行數,逐日開講,則誠爲進益之道矣。上曰,世孫以行數之減而喜之乎?以日日新講而喜之乎?聖源對曰,臣不敢知世孫之意果何在,不厭之意,可見矣。上曰,然則自今爲始,減其行數,而逐日講學,以此敎,往傳于世孫,使知之,可也。又敎曰,行數必少,如韓文公作董生行,則至隱居行義於其中,而止之,可也。上曰,文義外如閭巷間民事疾苦,因文義及之而使知之,可也。又敎曰,世孫與世子,事體有別,雖粗略之栍,尤無可嫌矣。又敎曰,講學,自是餘事,先就一身上行動擧止,隨事規正,是爲第一義,如所着之冠,少有不正,亦可警之也。啓禧曰,隨事規正,聖意至當,而如諫折柳等事,其在沖年則近於太苛,易有扞格厭苦之意,似當有優遊漸漬之道矣。上顧聖源曰,此言,何如?對曰,隨事規正,惟在沖年,而以防其豫怠,尤宜矣。上曰,是矣。戶判所言,亦自有如許道理矣。聖源,先爲退出。上曰,彼講官年幾何?啓禧曰,丙子生矣。上曰,爲人確碌矣。啓禧曰,彼善爲文義,必無支煩之慮矣。上曰,然矣。曰,臣本庸駑,極其無似,兼有賤疾,累犯慢命,而不特不以爲罪,乃反以曠絶之恩數加之,不知死所,正爲臣道也。然人君御世,不過恩威賞罰,而於臣無似,侈之以過濫之恩,竊恐聖上恩數,不免爲猥越之歸矣。恩數若猥越,則當之者感則感矣,而亦不可謂榮矣。此後若得賢臣,不知聖上,何以加其恩數乎?伏乞留念焉。上曰,卿自以爲不似,而予則不以爲然矣。予若以卿爲不似,則豈至大拜乎?向日卿之所爲,未免過當,故予之所爲,亦從以過矣。人君待輔相之禮,固當如此,加減恩數之說,不亦過乎?曰,今當診筵,不能盡達,後當一進情懇矣。·啓禧先爲退出。上曰,湖洲集印來後,以空張,知申書御詩於卷首以進,可也。仍親製小識曰,此集,昔甲午年靜攝中,命予得來,故艱辛求得於宗臣家以進,而初則莫知湖洲之何人,得來之後,乃知其人事實,俱在御製中,而近因無睡而思,問知板本之在咸營,其命印來,而知申書御製於卷首以進,意蓋深矣。其欲奉和而於詩句,予已憶昔而辭之。噫,二十一歲所得以進者,于今六十六復見,非徒不偶然,雖欲復聽命旨,焉可得也?追憶昔年,一倍此心,豈可無識?略記其槪云耳。歲己卯孟冬識。仍命書之於御詩之下。製訖,敎曰,知申,以奉敎書,書之下方,宜矣。濟恭曰,人臣之蒙被異恩於君父者,世豈有如臣家者乎?昔臣從祖父彭胤登第之後,亦未得入侍,嘗有詩曰,平生不識君王面,一夢尋常繞玉墀。肅廟聞之,命入侍於夜對而敎曰,予聞爾有不識君王面之句,今日命爾入侍者,乃欲使爾仰瞻耳,爾須擧頭視之也。人臣之得此異數,固是罕有,而今聖上,又興感於湖洲集,御製至以雲漢之章,侈之卷首,此乃千古所未聞之盛恩,臣之闔門榮耀,當復如何?感祝之極,實不知所云矣。上曰,一夢之句,予亦嘗聞之矣。卿之從祖銀臺陞擢,在予嗣服之後乎?濟恭曰,其時方爲襄陽府使,而殿下特擢銀臺矣。上曰,然矣。諸臣以次退出。
上在昌德宮。常參以代理停,經筵停。
下直,居昌府使朴宗益,長興府使許愈,漆谷府使金宗爀,寶城郡守田見龍,安興僉使李喜集,釜山僉使尹洸。
金光國達曰,明日常參,取稟。令曰,停。
成天柱達曰,大司憲沈星鎭,掌令鄭恒齡牌不進,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
成天柱達曰,憲府連日監察茶時,諫院許久闕達,俱涉未安。除在外外,大司憲沈星鎭,掌令鄭恒齡,獻納沈履之,正言韓必壽·柳敍五,竝卽牌招,何如?令曰,依。
以掌令鄭恒齡,獻納沈履之,正言韓必壽牌不進罷職令旨,令于成天柱曰,竝推考徽旨捧入。
以輔德李堣牌不進罷職令旨,令于成天柱曰,推考徽旨捧入。
李基敬,以侍講院言達曰,本院上番,連日姑降入直,事甚未安。兼司書李瀰,卽爲牌招入直,新除授輔德李堣,旣有只推之令,亦爲牌招察任,何如?令曰,依。
金光國啓曰,藥房都提調李,提調洪啓禧,副提調蔡濟恭,依下敎來待矣。傳曰,詣閤。
成天柱達曰,明日次對,兩司無進參之員,除在外陳書受由外,未肅拜人員,竝待開門牌招,推移入對之地,何如?令曰,依。
金光國,以禮曹言啓曰,來十一月初四日冬至,大殿·中宮殿陳賀時,王世子致詞陳賀之節,依例磨鍊乎?敢稟。傳曰,與百官賀而權停。
又以禮曹言啓曰,來十一月初十日,中宮殿誕日,王世子陳賀,依例磨鍊乎?敢稟。傳曰,只百官行禮。
以全羅監司狀達,濟州船人高元萬奴之必等渰死事,令于金光國曰,渰死人等,令本道恤典擧行。
李基敬,以內醫院官員,以提調副提調意啓曰,進上年例臘藥所入牛黃六十三部三分及加劑牛黃十二部,世子宮供上臘藥牛黃十部,嬪宮供上臘藥牛黃五部,世孫宮供上臘藥牛黃五部,合九十五部三分進上,各宮供上臘藥所入麝香二百二十九部八分,竝令戶曹及宣惠廳,卽爲依例進排,何如?傳曰,允。
成天柱,以義禁府言達曰,京畿廣州府良才驛徒配罪人蔡膺祜放送,承傳啓下矣。放送事,分付道臣之意,敢達。令曰,知道。
判尹閔百祥書曰,伏以,臣於向來,慘遭子婦之喪,今方營葬於廣州地,而臣子病弱,不能幹事,臣若不隨往,則實無克完之望。玆敢不揆僭猥,冒死號籲於貳極之下,伏願邸下,特許數日之暇,俾得往來焉。答曰,覽書具悉。卿其依所陳往來焉。
正言柳敍五書曰,伏以,殷闇制闋,聖上之封爵年回,周梁禮成,坤聖之愆候翌瘳,繼而世孫冊禮載擧,擧國臣庶,慶忭曷極?仍伏念臣少業功令,徒習尋摘之工,晩竊科第,幸遂僥倖之願,而才識空疎,家世單寒,祿仕是期,名塗非望。豈意天降雨露,不擇其地,翰苑登選,已極濫吹,春坊兼銜,別是洪造,匪分之榮猥叨,不稱之實畢露,職責多僨,罪戾自速,而聖度天大,曲賜涵貸,纔施薄勘,旋許陞品,轉眄之頃,以罪爲榮,臣常悚恧,若無所容,迺者薇垣新命,忽下於千萬夢想之外。噫,臣之從前踐歷,涯分已踰,目今除拜,職任尤別,臣於是雙擎除旨,百拜恩命,惶霣感激,繼之以惝怳驚惑,不知所以自措也。夫臺閣言責之任,卽淸朝耳目之寄,上以補衮闕,下以糾官邪,凡國家一政一令之失得善敗,靡不與聞,則其責之不輕而重也審矣。自非言議風稜,有足以聳動一世者,莫宜居之。若臣疎賤之蹤,譾劣之質,最居人下者,安敢當其責乎?苟或貪榮冒進,揚揚乎行〈中〉,呼唱於道路,直爲一身寵耀之地,則其如玷公器而累聖簡,何哉?反復思惟,實無唐突承膺之望。且臣偏母年今七十六,宿嬰沈痾,當寒猝劇,飮啖全却,叫痛滋甚,委頓床席,轉側須人。臣終鮮兄弟,獨自扶將,目下情理,實難離捨。玆於召牌之下,隨詣闕下,露章陳懇,伏乞離明,俯垂矜察,亟許鐫削臣職名,以重名器,以便救護,不勝萬幸。答曰,覽書具悉。日月如流,兩魂殿祥禫倏過,愴慕一倍于中,聖上封爵甲年載回,賀儀已擧,壼聖愆候,不日康復,慶忭之忱,曷有其極?爾其勿辭,救護母病焉。
校理李瀰書曰,伏以,臣於見職,自來情勢,理難冒膺。昨者一肅,蓋欲少伸義分而已,非敢爲因仍蹲據之計也。迺於退歸之路,冷雪沾濕,風寒外襲,遍體起粟,頭目眩暈。素患痰癖,又從而乘機闖發,炙灼外爇,藥物內攻,達宵床玆,未有分寸之減。今以春坊番次之連日姑降,庚牌狎臨,而區區情諒,姑置不論,以此病狀,萬無自力持被之路。伏乞睿慈,俯垂憐矜,許臣數日之暇,假臣將息之便,俾尋生路,以安私分,千萬幸甚。且今知春秋臣閔百祥,卽臣外兄,修撰官臣徐命膺卽臣內兄,而與臣之春秋兼銜,俱有應避之嫌,亦令該曹照法變通,以存公格焉。答曰,覽書具悉。爾其勿辭,調理察職。書辭,令該曹考例稟處。
己卯十月十九日辰時,上御熙政堂。藥房入診時,都提調李,提調洪啓禧,副提調蔡濟恭,假注書洪景顔,記事官金載順·申益彬,醫官方泰輿·李以楷·金德崙·金履貞·李世珪·鄭允協,以次進伏訖。曰,夜間,聖候若何?上曰,有勝矣。曰,寢睡之節,何如?上曰,不無睡意,而就寢後則每不能睡矣。曰,湯劑昨今竝爲進御乎?上曰,昨午煎入者,不爲進御,而今日則進御矣。曰,已過水刺之時,進御,何如?上曰,水刺每不早進,故只進粥水刺矣。曰,殿坐便好則可知聖候之有所勝,而無乃太遽乎?上曰,氣候有勝,則臥見卿等,似涉如何,故坐此堂矣。曰,醫官診候,何如?上曰,三人以上診候,可也。泰輿診候訖,進伏曰,脈候昨日浮大者有勝,而度數猶不調均,胃脈則一樣不足矣。以楷·德崙所奏與泰輿同。上曰,今日別無議藥之事矣。曰,諸醫之意,何如?泰輿曰,胃脈,終是不足,今日亦爲再進,似好矣。曰,眉稜疼氣,何如?上曰,頭疼減,故此亦有減矣。上曰,諸醫中前日入侍之人,今在內局者鮮。非徒已知其術業精詳,追憶再昨年,豈可一向作散,而且有舊例,前議藥同參蔡膺祜,特爲放送,更付該廳,權着常仕。出榻敎啓禧曰,昨日午后所煎入湯劑,不爲進御云,此甚可悶。上曰,諸醫則每欲再進而無所益矣。日次,依前下敎爲之,可也。啓禧曰,依頃日下敎,則二十二日,將爲日次矣。湯劑則何以爲之乎?上曰,今日差勝,湯劑勿爲再煎,日次日問候。出榻敎曰,日次,雖依前下敎爲之,而明日則更爲入診,似好矣。上曰,何用更診?醫官輩所言,每一般,此則予亦自知之矣。啓禧曰,臣有稟定者矣。頃日在鄕時,承賓客之除矣。入城後黽勉肅謝本職,而賓客兼銜則忘漏,不書於肅單,今將更爲肅謝,入書筵,而相見禮一節,終涉不安,此後則已經相見禮者,其後書筵,更勿爲之,似好矣。上曰,此是古例也。亦欲使元良,知賓客體重矣,重臣之言過矣。大臣之意,何如?曰,當之者,似以爲不安,而如欲變通,則自禮曹啓稟爲可。此禮,非獨爲戶判而設,卽重賓客之意也。重臣所請,未知如何耳。曰,戶判本職肅謝時,兼帶賓客之任,事當竝爲肅謝,而肅單中見漏云,捧入承旨之不察,宜施推考矣。上曰,依爲之。不但承旨,戶判竝爲推考,可也。出擧條曰,臣之病,卽肢體之病也。一脚不能運動,昨日盡力登筵,一倍添劇,實無自力之勢,後日日次,當某條入侍,而差歇間特許調理,是所望也。上曰,此等病,運動則有勝矣。不於備局日次登筵,而欲入侍於內局日次云者,似有甚麽意思矣。領相以臂病,卿以脚病,每有解免之意,心甚可悶,而輔相如此,而國事可做乎?曰,臣病是瘡疾,故運動十分艱辛矣。上曰,依所懇調理,可也。諸臣以次退出
上在昌德宮。常參以代理停,經筵停。
下直,燕岐縣監鄭錫達,造山萬戶尹興彬。
李基敬達曰,明日常參,取稟。令曰,停。
兪漢蕭達曰,大司憲沈星鎭,掌令鄭恒齡牌不進,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
李泰和達曰,右承旨金光國,今日不爲仕進,卽爲牌招,何如?令曰,依。
兪漢蕭,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李基敬,以侍講院言達曰,本院新除授輔德李堣,旣有只推之令,卽爲牌招察任,何如?令曰,依。
備忘記,傳于兪漢蕭曰,今下弓矢,造山萬戶尹興彬處給送。
令于兪漢蕭曰,大臣·備局堂上引接。
以大司諫任瑋,掌令鄭恒齡,獻納沈履之牌不進罷職令旨,令于兪漢蕭曰,竝推考徽旨捧入。
兪漢蕭,以都摠府言達曰,副摠管孫鎭民,以禁衛中軍軍兵等操鍊事,露梁晝仕出去之意,敢達。令曰,知道。
又以義禁府言達曰,永興前府使金致龜·李觀祥·沈鳳徵等拿處事,傳旨啓下矣。金致龜·沈鳳徵,今方待令於本府,卽爲拿囚,而李觀祥,以黃海水使,時在任所,依例發遣府都事,交龜後拿來,何如?令曰,依。
成天柱,以義禁府言達曰,德源前府使趙重藺拿處事,傳旨啓下矣。趙重藺,旣已身故云,勿論,何如?令曰,依。
又以義禁府言達曰,卽接月令醫員卞再希手本,則時囚罪人朴通源,素患痰癖之症,添劇於累日處冷之餘,食飮全却,昏倒不省,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
前副司直尹鳳九書曰,伏以,臣於八月末,伏承隷院辭書之批,旨意勤懇,有踰常例,愧仄之心,一倍增深。今月初贊善除命,忽下於千萬夢寐之外,馹召繼至,臣祗拜驚惶,莫知所以爲喩也。念臣謏學倥侗而無自得之實,悠泛而乏力踐之效,平日儕友尋常講學,旣蔑一半分可以及人,其何敢備數於講筵顧問之列耶?是以兩筵官稱,身縻許久,至於講院實銜,亦十數年虛帶,終不得一者進身,周旋於宮僚之末,非不知積逋召命,臣分虧缺,顧以名實之不稱,萬萬難冒,他不暇恤也。乃者新授院職,卽講官首席,位望特絶,又不啻前日職秩之稍下者,而無端躐躋,臣心之惶赧兢惕,至欲逃遁而不可得也。臣今年近大耋,百疾侵尋,閉戶涔居,跬步難動,終日兀然若木偶人,雖以分義之重,欲竭蹶趨承,其勢末由議擬,第揆以職責,則侍講筵席,前後無異,而向來書冊之工,不全抛廢之日,猶不敢進膺召旨。況此神枯志退,少日見聞,已都忘散,將何藉手,仰資討論之一二也。且以臣去就言之,則揣分量力,屛居丘壑,餘三十年,到今懸車之限,已過七年,曳此癃醜之身,晩作鍾漏之行,不但臣行止之無據,人之嗤罵,其將如何?隷院瘝曠之弊,已悉前書,伏想邸下,俯察之矣。詞訟劇地,四朔廢衙,訟民之無處可訴,已多可慮,而院隷長飢,日益渙散,將不成衙門模樣,亦莫非以臣之故也。何止臣病廢窮廬,孤恩慢命之爲悶懼而已?誠宜朝家,亟思所以變通之道也。伏乞离明,特察臣肝膈之懇,卽遞臣本兼兩職,使癃老之臣,得以優閒自在於未死之前,實天地生成之德云云。答曰,覽書具悉爾懇。屢次別諭,招致漠然,心實愧怩。今覽爾書,尤愧余誠之淺。尤愧余誠之淺。況爾以世祿之臣,兼乎山林宿德之士,今當竭誠招致山林儒賢之時,捨爾而誰?捨爾而誰?爾其思余日夕佇立之企,其勿固辭,卽速上來,補我不逮。
江原監司金孝大書曰,伏以,臣猥膺藩命,辭遜不獲,將爲冒赴之計,而臣之亡父墳山,在於廣州地,臣之祖父母墳山,在於高陽地。今當遠離,益不勝霜露之感,敢將私懇,仰瀆崇聽,伏乞睿慈,俯賜諒察,特許由暇,俾於辭陛之前,得以往省,以伸至情,千萬幸甚云云。答曰,覽書具悉。卿其依所陳往省焉。
己卯十月二十日辰時,王世子坐時敏堂。大臣·備局堂上引接入對時,左議政申晩,行司直金聖應,判敦寧李昌誼,行司直李鼎輔,左參贊李喆輔,行禮曹判書洪象漢,兵曹判書李昌壽,漢城判尹閔百祥,行司直吳彦儒·申晦,刑曹判書金尙翼,吏曹參判尹東度,副司直金善行·趙明鼎,校理鄭晩淳,正言韓必壽,左副承旨兪漢蕭,假注書鄭槃,事變假注書兪彦脩,記注官李晉圭,記事官申益彬,以次進伏訖。晩曰,近來日氣不適,睿候若何,而或不有外氣乎?令曰,姑無外氣矣。晩曰,丸劑連進乎?令曰,姑不進矣。晩曰,藥餌雖不可一時責效,而久不進則誠可悶矣。申晩曰,日前大朝有有外氣之敎,臣等不勝憂慮。日來調攝,若何?令曰,日氣稍解之故,外氣亦差勝矣。申晩曰,中宮殿氣候,若何?令曰,一樣矣。晩曰,嬪宮氣候,若何?令曰,一樣矣。申晩曰,王世孫睿候,若何?令曰,一樣安過矣。申晩曰,頃因黃海前監司趙明鼎狀啓,金川郡改量,待秋擧行事,筵稟分付矣。觀此新監司鄭玉狀達,則枚擧金川郡守柳惠基牒報以爲,本郡改量,纔過十年,民怨旋起,細究一邑民怨之所由起,然後自可有弛張之道,而大小民情,姑未及採探。且本郡,孔道弊邑,公私蕩殘,年事極備,民憂溢目,未有一分懷保之道,而設此量田大役,反行收斂之政,有所不忍,姑令停止,稍待年豐擧行事,請更令廟堂稟處矣。本郡改量,僅過十年,民怨又如此,必詳知其所以然之弊源,然後可免如前之患,而時任郡守到任未久,未及採探民情。且今年穡事失稔,此時擾民,其勢亦難。姑令待明秋擧行爲宜,以此分付,何如?令曰,依爲之。出擧條申晩曰,此廣州留守鄭翬良狀達也。以爲本府軍餉各穀應捧之數,近四萬石,今年穡事最被凶歉,許多捧糴,比常年倍難。目今窮民祈望者,唯在代穀一事,而餉還名色,不過米租豆太而已,此皆精實之穀,就此四種,推移換納,待明秋還作本色事,請令廟堂急速稟旨分付矣。今年畿農,大抵失稔,而至於廣州,則濱海處被害尤甚,軍餉各穀,近四萬石之數,似難以本色準捧,守臣之狀請代捧,蓋以此也。聞其卽今所捧,已過三分之二,餘數旣不多,且有前例,就其所未捧中,特許折半,以實代捧,待明秋,還作本色爲宜,以此分付,何如?令曰,依爲之。出擧條申晩曰,此卽京畿監司金相福狀達也。以爲都事覆審,旣已停止,則校生考講,其弊不貲,依前例停止事,令廟堂稟處爲請矣。都事旣停覆審,則校生考講之隨而許停,前例皆然。頃以此定奪,知委於諸道,畿伯亦必見之,而又有此請,殊有不察之失,道臣推考,何如?令曰,依爲之。出擧條申晩曰,槐院分館,連爲申飭,而尙不擧行,事甚未安。不但許多科榜之遲滯爲可悶,在鄕文官之留京等待,亦多其弊。各別嚴飭,使之卽爲擧行,何如?令曰,依爲之。出擧條李鼎輔曰,京畿監司金相福,以宗簿直長朴通源,爲濬源閣修改,下往奉化時,濫把驛騎事,狀請拿處,而觀其供辭,則縷縷發明,有難直勘,故明査狀聞之意覆達矣。査狀,昨始下本府,而兩驛所報,極甚矛盾,濫把與否,亦無決辭,不成査體,無以憑處。京畿監司金相福,從重推考,其狀本,還爲下送,使之明白更査狀聞,以爲照勘之地,何如?令曰,大臣之意,何如?申晩曰,濫把驛騎,其罪不輕,明其濫把實狀,然後可以勘律,而査狀旣如此,則判金吾更査之請,勢似然矣。令曰,依爲之。出擧條閔百祥曰,內局牛黃貢人,以戶曹別貿,移作惠廳元貢上言,而戶判以許施之意,覆達矣。元貢·別貿,不但條件之各異,此路一開,則別貿之欲屬元貢者,必將紛然而起。後弊所關,不可不念,此上言勿施,何如?令曰,大臣之意,何如?申晩曰,惠堂所達,是矣。此路一開,則別貿貢人之圖屬於元貢者,必將紛紜,惠廳將無支堪之勢矣。令曰,依爲之。出擧條金尙翼曰,外方訴冤之民,或有擊鼓上言者,則本曹以詳査稟達之意,覆達行會,而該道不卽査聞,因循置之者多,成命之下,事體未安。另飭諸道,卽爲擧行之意,分付,何如?令曰,大臣之意,何如?申晩曰,諸道之不卽擧行,事體誠極未安。當該道臣,從重推考,依重臣所達,另飭宜矣。令曰,依爲之。出擧條申晩曰,近日連開書筵,臣亦聞以知之矣。下情豈勝喜幸乎?大抵工夫之間斷,最爲可悶,自此以後,連爲日課而接續不斷,則不但於文字上工夫,有所將進也。其在收斂之道,亦當有所益矣。令曰,當依所陳加勉焉。洪象漢曰,王世孫講規,三日一次新受音,而三日所讀之書,盡學於一次,故行數過多矣。再昨講官朴聖源,以行數多則自然支離,文義不明矣,減其行數,而定爲日課之規,仰達于大朝,改定講規,故敢此仰達,而邸下亦於兩筵之暇,隨時提撕,臣所望也。令曰,當依所奏爲之矣。正言韓必壽曰,請充軍罪人李時蕃,依律處斷。令曰,勿煩。必壽曰,請恒延·命垕,仍令鞫廳,嚴鞫得情。令曰,勿煩。必壽曰,請卜連,亟令王府,拿鞫嚴問,以正王法。令曰,勿煩。必壽曰,請稟于大朝,收還罪人天大酌處之命,快正王法。令曰,勿煩。必壽曰,請稟于大朝,還收罪人益源定配之命,更加嚴鞫得情,快正王法。令曰,勿煩。必壽曰,請罪人匡師,更加嚴鞫得情,快正王法。令曰,勿煩。必壽曰,請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。必壽曰,請故校理申致謹,故大司諫尹尙任,亟施追奪之典。令曰,勿煩。必壽曰,請還收印信僞造罪人崔京進·李無應崇酌處之令,依律處斷。令曰,勿煩。必壽曰,請罪人張俊乞,稟于大朝,依律處斷。令曰,勿煩。必壽曰,請罪人鄭得彪,稟于大朝,依律處斷。令曰,勿煩。必壽曰,請稟于大朝,還寢罪人鄭起世酌處之命,依律處斷。令曰,勿煩。措辭見上必壽曰,新除授司諫柳健,時在京畿富平地,司憲府執義宋明欽,時在忠淸道懷德地,掌令吳奉源,時在京畿果川地,持平尹得孟,時在長湍地,持平高夢聖,時在抱川地。請竝斯速乘馹上來事,下諭。令曰,依達。必壽曰,臺閣者,耳目所寄,國不可一日無此職,而近來兩司,以不行公,爲高致,識者之憂歎,固已久矣。日前常參,亦以臺官之不備,至於旣令還停,今日次對,又皆違牌,國綱朝體誠可寒心。請今日違牌兩司,一倂遞差。令曰,依達。以上新達。鄭晩淳曰,違牌臺臣,因諫臣所請,有遞差之令,而其所飭勵,不可遞差而止。一倂罷職,何如?令曰,依爲之。晩淳曰,正言韓必壽筵中傳達之際,不無疎漏做錯之失,從重推考,何如?令曰,依爲之。韓必壽曰,臣言議巽軟,見識孤陋,本不合於淸朝耳目之任,而適叨新除,初當賓對,分義是懼,冒沒入參,而傳達之餘,忽忘在外多臺下諭之啓,旣退復入再瀆之失。臣固自訟,而儒臣請推,此莫非臣新入臺地,生疎遺忘之致,臣何敢一刻晏然於臺次乎?請令遞斥臣職。令曰,勿辭。左副承旨兪漢蕭曰,正言韓必壽再達煩瀆,退待物論。令曰,依達。申晩曰,近來臺閣絶貴。今日始見臺臣於筵中,雖有生疎做錯之失而猶勝矣。大抵臺閣之於國家,如人之有血脈,人無血脈而可以爲人乎?近日則只有臺閣之名,而無其實矣,豈不可悶乎?臺閣之慢蹇不出者,誠爲非矣,而此亦不無所以然,其責則在乎上矣。伏願深思,開言路之道,何如?令曰,當留念焉。令曰,大司憲沈星鎭,掌令鄭恒齡,大司諫任瑋,獻納沈履之,竝罷職。諸臣以次退出。
上在昌德宮。常參以代理停,只晝夕講。
夜三更,流星,出王良星下,入乾方天際,狀如拳,尾長二三尺許,色赤,光照地。五更,月入太微垣。
兪漢蕭達曰,明日常參,取稟。令曰,停。
成天柱達曰,大司憲未差,執義宋明欽,持平尹得孟·高夢聖,掌令吳奉源在外,一員未差,今日以監察茶時之意,敢達。令曰,知道。
以輔德李堣牌不進罷職令旨,令于金光國曰,推考徽旨捧入。
金光國,以侍講院言達曰,本院新除授輔德李堣旣有只推之令,卽爲牌招察任,何如?令曰,依。
傳于金光國曰,下旬晝講,今日爲之,時刻,依前擧行。
傳于蔡濟恭曰,漢城判尹,晝講同爲入侍。
兪漢蕭,以兵曹言啓曰,今十月二十一日,武臣賓廳講書日次,而落點單子,纔已啓下,晝講相値,不得爲之之意,敢啓。傳曰,知道。
己卯十月二十一日午時,上御熙政堂。晝講入侍時,同知事黃景源,特進官金善行,參贊官蔡濟恭,侍讀官洪趾海,檢討官任㻐,假注書鄭槃,記事官金載順·申益彬,武臣護軍李長燮,以次進伏訖。上講自君子素其位而行,至章首無子曰字者放此。洪趾海自君子之道,至包大小而言,進講新受音,上亦講新受音。講訖,趾海曰,君子之道,浩浩蕩蕩,似若大矣,而其本則不過宜其室家等事也。內而父子兄弟,旣得其倫,則外而君臣朋友,亦可以得其序矣。雙峯所論先後,亦似爲非矣。上曰,頃亦言之,而予只讀而不能行其道矣。此云父母其順矣乎,此言是矣,雙峯所言爲非云者,是矣。任㻐曰,每以不能行爲敎,不必徒事謙抑,益勉自强爲宜矣。上曰,予非謙抑也。黃景源曰,誠之不可揜如此夫。蓋天之道,卽誠也,聖人之道亦誠也。至於言事天之道曰,洋洋如在上,此亦誠也。向來災異後聖心警懼,未知警懼之心,純一無間,如天道之循環,聖人之不己否也。伏願益勉焉。趾海曰,鬼神之德,卽天地充滿之理也。鬼神之德其盛云者,卽指天地運化之機也。人主在上,亦可以體天行道,故臣曾以誠之一字,仰勉矣。伏願益加留神焉。上曰,所陳是矣。上曰,特進官,亦舊時儒臣,可陳文義也。善行曰,法講體重,上番外,雖下番玉堂,亦不敢直陳文義,特進官之體,尤與下番有間矣。冒進文義,極惶悚矣。上曰,下番,豈有不陳文義之理乎?此則錯認矣。名爲特進官,而不陳文義,則特進之意,亦安在哉?善行曰,雙峯之言,上番則以爲非矣,而臣意則不然。大抵此段,卽齊家事也,以下則治國事也。故君臣父子,豈不在五倫,而上文旣盡言之,至此而始言齊家,故言妻子等事也。蓋修身齊家,只言人道,自治國,始言王者之事,而中間文勢斷絶,故以此章連脈矣。凡誠之道,卽中庸一篇中要領,故曰,兼費隱包大小而言也。帝王爲學之道,無過於誠之一字,伏願益留聖心焉。上掩卷。經筵官退出時,上曰,他承旨持海伯狀啓入侍。注書鄭槃出來,與左副承旨兪漢蕭,持喬桐水使權一衡狀啓偕入。漢蕭曰,有海伯狀啓持入之敎,而海伯則無狀啓,似是喬桐水使狀啓,故持入矣。上曰,讀之。漢蕭讀訖。上命漢蕭書之曰,今覽喬桐水使狀聞,海穀旣命嚴飭,更無稟處之事,給代一款,令備局卽爲稟處,分付。上曰,夕講爲之。出榻敎上曰,東部都事入侍。出榻敎諸臣以次退出。
己卯十月二十一日申時,上御熙政堂。夕講入侍時,同知事黃景源,特進官金善行,參贊官蔡濟恭,侍讀官洪趾海,檢討官任㻐,假注書鄭槃,記事官金載順·申益彬,武臣護軍李長燮,以次進伏訖。上講自君子之道,至包大小而言。洪趾海自舜其大孝也,至十八章。進講新受音,上亦講新受音。講訖,洪趾海曰,上云大德必得其位必得其壽,下云大德必受命,此是上下照管處也。每章文義首尾相照,可見用心處矣。上曰,予於此章有愧矣。序文旣云無德得壽,無如予者矣。趾海曰,只言文義,可矣。何必每自過謙耶?㻐曰,講筵體重,特進官,旣有所言,臣仰陳文義,誠未安矣。上曰,所言過矣。㻐曰,今年正月序文中,言大德得壽之事矣。每自過謙,故臣曾有所奏矣。景源曰,上下番所奏之言,皆是矣。上曰,武王未受命云者,其意深矣。蓋自太王·王季·文王,積德累仁,至武王而始受命矣。趾海曰,末猶老也。至武王,且老而受命矣。上掩卷。趾海曰,副應敎李福源,謂與李命植有嫌,而不爲行公,李命植及李宜馣,俱有實病,合有變通之道矣。上曰,儒臣,豈可隨聞許遞乎?景源·善行·趾海·㻐·長燮先退。上曰,部官如已來待,注書出去,使之入侍。鄭槃出來,與東部都事李彦章偕入。上曰,日前召諭坊民之後,或有自願之民,而成冊持待乎?彦章曰,持待矣。上命濟恭,讀成冊。讀至於東村則上曰,東村,卽李哥輔字村矣。上曰,東村及壯洞,素多中官家,而中官之奴,不多入於成冊,中官之所爲非矣。曾聞趙領敦寧之言曰,貧窮兩班家婦人,夜則親自汲水。如此之類,自爲赴役之外,似無可送之奴,勢家則部隷洞任輩,不敢有無,只責於無勢之家,而最是壯洞士夫之任意斫木浮石者,圖避於國役,其習甚可痛也。李喆輔則至以挾戶,使之赴役,此則尤有勝於漏戶自願者矣。仍命濟恭書之曰,噫,深冬召民,特下綸音,意蓋爲民。濬渠一節,當行之事,一號令可行,其何辛勤,而此等大役,嗣服後初也。其或侵民,民或怨咨,卅載體昔年恤民之意焉在?噫,文王之民,不諭子來,而予則勸諭子來,其雖自愧,一片此心,欲從容用民而然矣。下敎有日,其果自願否?五部之中,抽栍東部官而召問,覽其成冊,其自願者,一部之內,無慮近千,而其中或有四父子三父子自願者。以此推之,誠可謂三代之民,直道而行也,而因予否德,不能直道導民,而民猶若此,亦不覺忸焉。其中禁衛軍自現者多,深嘉。爲大將而兼京兆,善勸也,而其中慨然者,諸葛之表曰,宮中府中,俱爲一體。名爲內侍,居東部者夥然,而幾日之內,無一自願者,敎不能行於中官,誠不能信於近習。以今日中庸所講觀之,齊家一節,在於修身治國之間。若此而何能用民巨役乎?且不拘節目,自現其奴之士夫多,其雖可尙,五部之內,其果若此否?令京兆更飭各部,其勿督飭,依此令民自願,其中父子兄弟三四人自願者,臨時當有下敎,而以此推之,恐或吾民之怯而從令也。又問漏籍而自現者云。吁嗟,下敎何信乎民,而民之誠,可尙也。收成冊之後,本籍漏籍,切勿計之,使予綸音,無歸于不信之科。若是下敎之後,或有毫分民弊者,則當該部官,宜施制書有違之律,部隷則當從重以處,京兆堂郞,亦豈無飭?以此更爲申飭。上命李彦章曰,汝則勿以多得爲意,臥待其自來者,好矣。彦章先退。上曰,今番講規,予豈樂爲之乎?後人若見此法,則足以知我國之盛衰。思之及此,予心實有愧矣。濟恭曰,聖敎誠然矣。世道已下,國綱已解,欲以法弛張於其間,則法安得行乎?都在於得其人矣。上曰,背講則將有效,而面講則未免爲禮講矣。上曰,今番節使方物中,只奏請禮物,盡數御覽。出榻敎諸臣以次退出。
上在昌德宮。常參以代理停,經筵停。
金光國達曰,明日常參,取稟。令曰,停。
成天柱達曰,大司憲掌令一員未差,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
藥房都提調臣李,提調臣洪啓禧,副提調臣蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?煎入貼數,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。予則一樣。湯劑五貼,加劑以入,後日次入侍,宜矣。
以承傳色口傳,下敎曰,氣亦差勝矣。湯劑,勿爲煎入,而只劑入。
中宮殿,藥房口傳問安。答曰,知道。
蔡濟恭達曰,吏曹判書韓翼謩,特除之下,尙不出肅,事甚未安。卽爲牌招察任,何如?令曰,依。
成天柱達曰,正言韓必壽引避退待,已至多日,尙未處置,諫院許久闕達,亦涉未安。除在外外,正言柳敍五,卽爲牌招,以爲處置之地,何如?令曰,依。
以輔德李堣,正言柳敍五等牌不進罷職令旨,令于金光國曰,竝推考徽旨捧入。
成天柱,以侍講院言達曰,本院新除授輔德李堣,旣有只推之令,卽爲牌招察任,何如?令曰,依。
傳于李泰和曰,燒木每三日五丹,熟設木每三日五丹,炭每三日五斗,自正月加進排于中殿茶房,徽寧殿進排炭·燒木,其入,至十二月旣受價云。自正月,永爲停捧事,分付工曹。
以黃海監司狀達,康翎縣一道面居朴自安等渰死事,令于李泰和曰,渰死人等,令本道恤典擧行。
成天柱,以義禁府言達曰,咸鏡·忠淸兩道監司狀達據,刑曹粘目內,前北兵使李柱國,懷德縣監趙載遇等,移本府處之事,達下矣。李柱國·趙載遇等,今方待令於本府,卽爲拿囚之意,敢達。令曰,知道。
兪漢蕭達曰,輔德李堣牌招事,依下,而闕門已閉,待明朝出牌之意,敢達。令曰,知道。
上在昌德宮。常參以代理停,經筵停。
金光國達曰,明日方物封裹相値,常參頉稟。令曰,知道。
又達曰,卽者待敎金載順,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
李基敬達曰,大司憲,掌令一員未差,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
金光國達曰,吏曹判書韓翼謩昨日違召,今日又不出肅,事甚未安。卽爲牌招察任,何如?令曰,依。
成天柱達曰,諫院闕達,已至屢日,正言韓必壽引避退待,尙未處置,事甚未安。除在外外,正言柳敍五,卽爲牌招察任,何如?令曰,依。
成天柱,以都摠府言啓曰,今日入直內三廳禁軍及軍兵等,中日習射,請出標信。傳曰,知道。
金光國,以弘文館言啓曰,本館上番校理臣洪趾海,以東學兼敎授,今日學製出榜事,晝仕出去之意,敢啓。傳曰,知道。
成天柱,以都摠府言達曰,副摠管孫鎭民,以禁衛中軍軍兵等,中日試放事,南別營晝仕出去之意,敢達。令曰,知道。
傳于金光國曰,相臣·濬渠堂上,使之入來。
金光國啓曰,濬渠堂上金聖應·李昌誼·洪啓禧·具善復·鄭汝稷·朴相德,依下敎來待矣。傳曰,詣閤。
以京畿監司狀達,領府事兪拓基,去六月以十月至六朔月廩,不爲領受事,令于李基敬曰,令本道,更爲輸送。
待敎金載順書曰,伏以,臣於前月,得蒙恩由,出省母病,臣母病狀,一味凜綴,委頓床褥。臣以孤孑一身,寧有離捨供職之勢,而直次久曠,義分是懼,抑情持被,今又月餘矣。卽接家信,臣母宿病之外,又添寒疾,證情非細,痰升眩作,寢啖俱廢。邀醫問藥,不可不及時,而將護無人,促臣歸視。臣自聞此報,方寸煎熬,有不容一刻按住,玆敢忙投短章,徑出禁扃,罪犯擅離,合被大何。伏乞睿慈,削臣之職,俾得安意救護,亦令攸司勘臣罪負,以振朝綱,不勝幸甚云云。答曰,覽書具悉。爾其勿辭,救護母病焉。
己卯十月二十三日申時,上御熙政堂。濬渠堂上入侍時,行副司直金聖應,判敦寧李昌誼,戶曹判書洪啓禧,漢城左尹具善復,訓鍊都正鄭汝稷,漢城右尹朴相德,右承旨金光國,假注書鄭槃,記事官金世珩·申益彬,以次進伏訖。啓禧曰,日候不適,聖候若何?上曰,一樣矣。啓禧曰,湯劑進御乎?上曰,往往進之矣。啓禧曰,丸劑進御乎?。上曰,亦往往進之矣。啓禧曰,寢睡·水刺之節,若何?上曰,水刺則近來稍勝,而寢睡則終無所勝矣。上曰,濬渠之役,將行於明春,而再昨,取見東部成冊,則他部可知矣。大體自願赴役者多乎?善復曰,昨今所到成冊,已至於七八千,匪久將過萬矣。昌誼曰,京兆不敢知委於民間,只示日昨綸音於坊曲,故初頭多有未及見者矣。卽今則擧皆知之而自願矣。相德曰,士夫家則皆當赴役矣。上曰,此所謂直道而行也。昌誼曰,果如聖敎矣。上曰,予恐民人輩多備器械而來。只持版鍤則好矣。善復曰,役事雖始於明春,歲前,先定其界限,使民間預知之,好矣。啓禧曰,有一方略焉。立長木於川邊左右,長木之間,又種浦柳,貯水於其中,則似無如前覆沙充塞之患矣。上曰,植柳則好矣。昌誼·啓禧等曰,川邊閭家門外及木柵之間,別作小水道,則大川自在而不塞矣。昌誼又曰,洪鳳漢,抵書於臣曰,聞有濬渠之策云,都民可免於沈溺矣。不勝聳喜。卽欲奮飛上去,而均廳事有未及了當者,晦前某條復命之意,使臣轉達矣。聖應曰,柵木,可用眞木,勢將取用於安民島等處,而運來一節,自軍門,得船運來,好矣。昌誼曰,金光國,自是多讀書解事人也。方爲入侍,下詢,何如?上曰,堯舜之治,不過吁咈二字,承旨亦陳所見,可矣。光國曰,臣未見形止,而第伏念木柵,亦非長久之道矣。上曰,再昨晝講特進官,以舊日玉堂入侍,故命陳文義,則以爲古例無之而不陳。參贊官·下番玉堂,亦因此而不欲陳之。講筵諸臣,若以無前例,皆不陳文義,則予將孰與講磨乎?古則雖承旨皆讀之,文義有未暢處,則至問於翰注,而今聞此言,皆過矣非矣。或恐元良書筵時,亦有此言矣。啓禧曰,豈有不陳文義之前例乎?臣則疎妄,以賓客,屢登講筵,輒皆陳之矣。上命金光國書之曰,噫,耳目喑啞,國必亡之兆。況暮年月三講之時乎?噫,不過名爲法講,無講討之事,則何三講之有哉?法講體重,與召對異焉。故只侍讀官侍讀,下番雖不侍讀,名爲檢討官,而同爲講討,卽舊例也。且承宣,法講召對,俱稱參贊官,而頃日召對時,因下問參贊官陳文義,則其時一儒臣非斥。再昨法講,下番儒臣,循例陳文義,而特進官,以古無其例譏之。若此,於法講,領事入侍,則夫經筵以下,其當緘口,只侍讀官文義外,其當措手,而夫若此不已,喑啞之風,將復見於法講,非細故。其例不然之意,略先下敎抑之。其弊果見於卽景,下番儒臣,稱以紀綱,不陳文義,故雖又爲下敎,果若特進官之言,檢討官,亦一儒臣,而將作冗官。昔唐太宗,初開弘文館之時,或召或臨而講討。果若特進官之言,十八學士中虞世南之外,其無講討之人。我國講官,倣此而備數,亦將一人外,無講討之人乎?目下下番若此法講胄筵,大小雖異,事體則同,春坊下番,必將效此,而亦爲緘默矣。緘默之道,爲人謬弊,而弘館若此,予將誰與講磨?何望元良進就?決不可一時筵敎而止,以開其弊。今乃以此曉諭本館,其令知悉。啓禧曰,田稅事體,何等嚴重,而船人輩幻弄偸竊之弊,逐歲增加,事之痛駭,莫此爲甚。雖以今年言之,稅穀分劃後,見其倉官論報,則晉州三隻船,咸安二隻船,巨濟順天等稅穀分劃元數爲二千餘石,而船格監色輩或稱逢風投水,或稱作錢造船,及其納倉之時,初不入庭之數,殆居其半,紀綱所在,誠極寒心。此等之類,若不依法嚴懲,則日後之弊,有不可勝言。監色·船主·沙工等,依前擧條移法司,各別嚴訊,期於準捧,而當初裝發之時,各邑守令,其浦邊監載,仍令實監色領運,則莫重正供,肆然犯用,豈至於此乎?該邑守令,亦宜有嚴飭之道,四邑守令,令本道指名現告,拿問處之,何如?上曰,下敎之後,幺麽等,事不爲擧行,事極寒心。四邑守令,令該府從重勘處。出擧條諸臣以次退出。
上在昌德宮。常參以代理停,經筵停。
金光國達曰,明日國忌齋戒,再明日正日,三明日拜表相値,此三日常參,頉稟。令曰,知道。
兪漢蕭達曰,大司憲,掌令一員未差,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
金光國達曰,吏曹判書韓翼謩連日違召,不爲出肅,事甚未安。卽爲牌招察任,何如?令曰,依。
金光國啓曰,卽者議政府郞廳來言,領議政金尙魯,病不得承命,左議政申晩,重痛寒感,癖氣添劇,見方委席叫苦,轉動無路,召命之下,末由趨承,右議政李,脚部瘡瘇尙苦,不得入來云矣。敢啓。傳曰,知道。
以副應敎李命植牌不進罷職傳旨,傳于金光國曰,只推。
考覈承旨望,傳于金光國曰,右承旨·左副承旨爲之。
傳于金光國曰,御覽方物,斯速入之。
傳于金光國曰,滿花席色渝,以新捧改備,白細苧布,有點染處,故拔之,亦爲改備,黃細苧布,升數不均,且渝色,竝除御覽,直爲改備,白綿紙,多有摺處,亦爲改備,封裹。
李基敬,以議政府言啓曰,御覽還下黃細苧布二十疋,白細苧布十一疋,滿花席四十張,及白綿紙中有摺處者,一一極擇改備後,依傳敎直爲封裹之意,敢啓。傳曰,知道。
兪漢蕭,以義禁府言達曰,卽接月令醫員卞再希手本,則保放罪人金行一,病勢,今已向差云。還囚之意,敢達。令曰,知道。
校理李瀰,修撰金華鎭等箚曰,伏以,正言韓必壽,以臣言議巽軟,見識孤陋,本不合於淸朝耳目之任,而適叨新除,初當賓對,分義是懼,冒沒入參,而傳達之餘,忽忘在外多臺下諭之啓,旣退復入。再讀之失,臣固自訟,而儒臣請推,此莫非臣新入臺地,生疎遺忘之致,臣何敢一刻晏然於臺次乎?請令遞斥臣職,引嫌而退。做錯之失,旣被筵斥,揆以臺體,勢難仍在,請正言韓必壽遞差。取進止。答曰,覽箚具悉。處置事,依達。
領中樞府事兪拓基書曰,伏以,臣情地危蹙,疾病沈頓,蟄伏田里,飾巾待盡,日昨忽伏承聖上特降別諭,至擧頃年東朝宣醞時下敎,慰勉深摯,命卽造朝。臣誠不勝其惶感涕泣,宜卽竭蹶趨承,少伸分義,而顧臣所被罪名,非比尋常,有未敢以暫承薄譴,旋蒙恩召,遽自同於無故之人,終不免孤負聖諭,罪上添罪,尤合重勘。且臣嚮以還寢月廩事,冒上一書,而忱誠淺薄,未格睿聽,臣尤悚恐,不知所出。抑臣犬馬之齒,將滿七旬,據禮納祿,只隔數月,雖微罪戾,尙不宜無事而食于上,況方退伏俟譴,尤何可猥當不敢當之恩賜乎?伏乞离明,俯加照燭,亟令攸司,治臣前後罪犯,仍收月廩輸送之令,以肅朝綱,以安微分,千萬幸甚云云。答曰,覽書具悉卿懇。卿之疾恙,尙今未瘳,心用慮念。不腆常廩,其何過辭?卿須安心,勿辭領受焉。俟素恙之少減,其卽入來。仍令曰,史官往諭。
吏曹判書韓翼謩書曰,伏以,臣草土餘喘,望絶榮祿,重以半生貞疾,纔經巨創,眼眵而不辨近物,脚攣而難於跬步,陳力就列,其勢實難。京兆劇務,非敢自謂可堪,而一徹辭本,未蒙準許,再下庚召,無計逃避,三年離違之餘,一覲文陛,亦義分之所不可已者,遂乃不量己分,章皇入肅,適値我大朝親臨籲衆之日,隨諸臣後,得以瞻近耿光,少慰從前戀結之懷。雖卽日退塡丘壑,亦無所恨,千萬不自意,伏奉銓部移拜之命,恩出特簡,事異常格,臣於是惝怳悚懍,罔知所措。念臣庸愚鈍拙,最居人下,兼之迷性多滯,偏心直遂,與世齟齬,動招尤悔,偏蒙如天之洪造,節次推遷,濫躋卿列,絲毫莫效,涯分踰溢,每一循省,若隕淵谷。今玆新命,又何爲而及於賤臣也?六官之長,孰非爲重,而選部爲最,卽周官所謂冢宰,而爲治官之首者也。位望甚隆,職任甚大,始就用人一事言之,仕路之通塞,士夫之進退,實專其柄,惟其得失人,而治道之汚隆,由之,關係之重,有如是者。臣旣素鮮親友,罕接人士,人品之賢能才智,有萬不同,而實所眛眛,則臣雖欲貪榮冒進,將以何術藉手,而稱塞於銓衡之任乎?矧今世道日下,風習多巇,一資之崇庳,而衆目睢盱,一人之用舍,而浮議翻騰,黨習似革而藏心之柴棘,未知其盡祛,朝象似協而暗地之機關,難保其必無,此時此任,尤宜難愼。環顧時髦,鑑識精明,名論素定者,本自有人,而今乃拔之於人望之外,授之以莫重之任,臣誠莫曉其所以也。國不擇人而委任,謂之虛授,臣不量分而承命,謂之冒受。與其冒受而獲僨事之罪,曷若終辭而受不恭之誅?僨事之罪大,不恭之罪小,進退皆罪,則無寧捨大就小。臣於二者,思之爛熟,數日來積罪違傲,犯典憲如飮食者,夫豈得已哉?司直之地,宜有駁正之論,而亦未有聞,情窮理極,玆不得不略暴衷懇,控訴於貳極之下。伏乞仰稟大朝,還收臣新授職名,以重銓任,以安賤分,仍令有司,勘臣前後違慢之罪,千萬幸甚云云。答曰,覽書具悉。卿其勿辭,從速行公。
持平尹得孟書曰,伏以,日月駛逝,兩魂殿祥禫之制已訖,天休滋至,我大朝封爵之歲重回,坤殿有正位之慶,世孫行授冊之儀,大小朝愴慕之餘,懽欣之心,儻復如何?仍伏念臣學蔑才疎,百不猶人,隨衆赴擧,僥倖竊科,自顧欿然,愧懼交中,名塗自畫,心有定計。向於臺職之始叨也,果陳不稱之實,敢祈曲遂之恩,而喉司不諒,終被見却,適當國有大慶,義難偃息,黽勉出肅,一再參班,至今慙恧,無所容措。蓋伊時乍出,爲伸義分而已,非敢以言責自居,故果不能詣臺傳達,自未免蹈襲謬例,壞損臺規,罪在難貰,畢竟大僚筵奏,辭嚴義正,譴削薄罰,固所甘心。臣於是杜門鄕廬,蟄伏訟愆,自分爲聖世之棄物,不意聖度天大,特垂容覆,夬滌前辜,復授宿趼,恩諭遠降,馹召有旨,春回枯荄,榮動蓬蓽,臣誠且惶且感,不知死所。噫,風憲之任職,在正官邪而論是非,正己而後可以正人,而臣旣處事顚倒,自失臺體,則尙何繩糾論劾之可以暇議也哉?臺端一步,便成鐵限,區區去就,非所可論。反復思惟,轉動無路,玆不得不從縣道入文字,瀝血哀籲,仰瀆睿聽,臣罪至此,益無所逃。伏乞离明,俯諒臣踪地之難安,亟勘臣慢謇之重誅,以肅朝綱,以安私分,不勝幸甚云云。答曰,覽書具悉。日月如流,兩魂殿祥禫倏過,愴慕一倍于中。大朝封爵甲年載回,賀儀已擧,壼聖愆候,不日康復,慶忭之忱,曷有其極?爾其勿辭,從速上來察職。
上在昌德宮。常參以代理停,經筵停。
仁敬王后忌辰齋戒。
成天柱達曰,大司憲未差,執義宋明欽,持平尹得孟·高夢聖,掌令吳奉源在外,一員未差,今日以監察茶時之意,敢達。令曰,知道。
蔡濟恭達曰,右副承旨成天柱今日不爲仕進,卽爲牌招,何如?令曰,依。
又達曰,吏曹判書韓翼謩陳書承答之後,不爲出肅,事甚未安。卽爲牌招察任,何如?令曰,依。
傳于兪漢蕭曰,大臣·備局堂上,引見。
傳于蔡濟恭曰,禮房承旨,明陵·翼陵奉審後,只點考入來。
又傳于蔡濟恭曰,奏請奏文新舊本,竝入之。
成天柱,以兵曹言啓曰,來十一月·十二月當上番騎兵二百五十名,依定式,本曹點考後,仍令該曹襦衣先給之意,敢啓。傳曰,知道。
兪漢蕭,以義禁府言達曰,卽接月令醫員卞再希手本,則時囚罪人趙載遇素患痰癖之症,添劇於處冷之餘,食飮全却,昏倒不省,實有頃刻難保之慮云。自前罪人病勢如此,則有保放救療之規,敢此仰稟。令曰,知道。
己卯十月二十五日辰時,上御養心閤。大臣·備局堂上引見入侍時,領議政金尙魯,行司直金聖應,判敦寧李昌誼,行戶曹判書洪啓禧,左參贊李喆輔,行禮曹判書洪象漢,兵曹判書李昌壽,行副司直吳彦儒·申晦,刑曹判書金尙翼,吏曹參判尹東度,副司直金善行,禮曹參判金陽澤,副司直趙明鼎,漢城右尹朴相德,左副承旨兪漢蕭,校理李瀰,假注書鄭槃,事變假注書兪彦脩,記事官金世珩·申益彬,以次進伏訖。尙魯曰,近來日候寒煖不適,聖體若何?上曰,日氣稍溫,故氣亦稍勝矣。上曰,昔陶潛曰,忘世間之甲子。予亦近日,不能計日子。今日次對,不當爲而爲之。予亦知其誤,而領相之强疾入來,心旣嘉尙,且備堂事體甚重,故不爲停止。俄者所以欲召他承旨而仍寢者,良以此也。尙魯曰,今日次對,臣等宜稟而不稟,誠萬萬惶悚。上曰,此後又與拜表日相値,故今日次對,仍爲之矣。尙魯曰,向伏聞有外氣,不勝悶慮。近日果已差勝乎?上曰,差勝而屢日徹夜之故,頭部有疼氣,脚部有痰痛,自然發痛聲,故不能穩睡矣。尙魯曰,中宮殿氣候,若何?上曰,一樣矣。尙魯曰,王世子氣候,若何?上曰,一樣。尙魯曰,嬪宮氣候,若何?上曰,一樣。尙魯曰,王世孫睿候,若何?上曰,一樣無病,而近來講規變易,未知前頭之效,果何如也。陽澤曰,再昨仰問則以行數小,故文義有勝爲敎矣。上曰,然矣。上曰,朴聖源,可謂至誠矣。日昨入侍奏曰,文義有未暢處,予則爲未暢者不妨矣。陽澤曰,未暢,卽實際語也。上謂領相曰,今日見卿,予心益覺悲愴矣。卿之從兄弟存矣,今則卿獨存矣。尙魯曰,聞此下敎,不勝悲感矣。臣之諸從兄弟受國家恩注,竝登台列,相依以過矣,臣兄與從兄,相繼喪逝,餘此一身,孑孑無依矣。臣之從兄,年滿八十,固無不足者,而以臣言之則痛矣痛矣。前後絲綸之爲從兄降下者,迥出尋常,而其中臨弔之敎,生者死者,俱爲驚惶矣。特思從兄平日之心,乃寢成命,又下十六字,而別爲批答於金致仁,辭意悲惻,闔門感泣。臣之所以仰謝國恩者,無他道,卽欲陳箚,而有藉位之嫌而不得焉,欲登筵席仰陳,而亦以狗馬之疾,不能遂誠,今始入對,若負前後國恩矣。過去事,更不必煩達,而殿下聖壽,豈可臨弔之時乎?雖以閭巷言之,年老父兄,爲作此等人事,而子弟挽止,則亦强從矣。殿下初何出如此下敎乎?上曰,欲伸卅載知遇之心矣。尙魯曰,金致仁,於其父未殯之前,仰陳一書,蓋出於思先兄之心而爲之矣。上曰,昨日封裹,卿進去乎?對曰,臣不能進去矣。上曰,左相進去乎?尙魯曰,左相亦以癖積及腰痛,不得進去,右相則以脚腫,不得進去矣。上曰,三大臣,一有臂痛,一有腰痛,一有脚病,國事,誰將爲之乎?上曰,近來加資之典太多,殆至於金玉遍朝,蓋多孟浪之上言故也。尙魯曰,此亦不可不留念處也。金玉之遍滿,固非美事,所謂同知,以都政言之,則此望筒,旣出同知,彼望筒,又出同知,一都政所出,同知無數,此則都在於兵判之爲不爲,而近來仍成謬規,甚非矣。上曰,此非但兵判之故也,專由於推恩科。且寫字官·畫員之加資狼藉,實禮判之過也。上曰,湖西伯,何時當遞乎?尙魯曰,湖西伯,以査陳姑留,而本事旣已了當,冬末歲初,似當遞來矣。上曰,湖南伯,亦當於何時遞歸乎?尙魯曰,匪久當遞來,而湖南伯情理亦難矣。上曰,卽今道臣,皆已眷率,無可以情理言矣。尙魯曰,此全羅監司洪麟漢災實分等狀啓也。盛陳本道被災之狀,珍島等六邑,置之尤甚,全州等十八邑,置之之次,綾州等二十九邑,置之稍實,仍以爲地部比摠外給災,只爲九千餘結。以此零些之數,雖略略分俵,將無以遍及於五十三州,畓災,限二萬結,特爲加劃,各樣舊逋,毋論稍實·之次·尤甚,竝停捧,新還米太,分數代捧,尤甚六邑,京外新發配罪人,限明秋勿定配所事,竝請令廟堂稟處矣。分等,依狀請施行,本道年事,晩被諸災,大違始料,大體未免爲歉歲,而通一道幅員爲甚廣,以此九千餘結,決難俵分,勢所固然。元給災外一萬結,特爲加許,使之詳察均俵,各樣舊逋,尤甚邑,停捧,之次邑,折半停捧,稍實邑,勿論,新還米太,尤甚邑折半,之次邑三分一,以相當精實穀代捧,待明秋,還作本色,稍實邑,勿論,京外發配事,依狀請許施爲宜,以此嚴飭分付於本道道臣及該曹他各道,何如?上曰,依爲之。出擧條尙魯曰,此忠淸監司金尙喆災實分等狀本也。備陳道內穡事被災之狀,而鴻山等十二邑,置之稍實,德山等三十四邑,置之之次,泰安等八邑,置之尤甚,仍以爲當年各樣新還,如非尤甚邑決難刻督處,則使之準捧,舊還,通一道一竝停退,拯劣米,則今此尤甚邑,不過內浦若而邑,竝與當年條停捧,其餘諸邑,當年條外,舊未捧,亦令停捧,之次·尤甚邑中各樣新還,決難以本色徵捧者,姑許代捧,各樣軍·身布,錢木間從民願收捧上納,推奴徵債,限明秋防塞,各司奴婢推刷,亦令待明秋擧行。戶曹比摠外給災,只爲七千四百二十結,而今年農形,無異丙子之凶,雖査之又査,十分精抄,必加得一萬結,然後庶可以塗抹分俵,特爲依此數加劃事,竝請令廟堂稟處矣。分等,依狀請施行,至於災結,本道之今年凶歉,雖有淺深,今此狀語,不可謂過實,以此七千餘結,實無俵災之道,元給災外七千結,特爲加許,使之詳察均分,各樣新還,毋論收捧之難易,各別檢飭,期於準捧,舊還,尤甚邑停捧,之次邑折半停捧,稍實邑勿論,極劣米之分數停捧,還上之量宜代捧,身軍布之從民願捧納,推奴徵債之限明秋防塞,各司奴婢之待明秋推刷,竝依請許施,而稍實邑代捧,勿論,災邑代捧之穀,待明秋,還作本色爲宜,以此嚴飭分付,何如?上曰,依爲之。丹·懷·淸·堤,纔蘇之餘,年事又復若此,比諸他邑,加一等擧行,至於淸安,今年僅爲安集之民,又入於尤甚之中,顧其民心豈弛乎?當年條軍布·身布,特爲停捧,俾無復散之弊。出擧條尙魯曰,此黃海監司鄭玉災實分等狀本也。盛陳道內穡事災荒之狀,而海州等十一邑,置之尤甚,康翎等七邑,置之之次,谷山等五邑,置之稍實,仍以爲地部比摠外餘結,只爲三千一結,以今年之凶歉,將無以俵給萬結之災,田災許給之例,指不勝屈,而只論畓災,不論田災,其爲白地徵稅一也。特許癸酉摠施行,海州等十二邑田結詳定,依癸酉例,以小米收捧,海州等六邑,今年條牟麥還中三分一之當作租者,待明年,還以本色收捧,各樣舊逋,勿論三等邑,竝許停捧,還穀代捧,尤甚邑三分二,之次邑折半,稍實邑三分一,各以相當穀代捧,推奴徵債,通一道,限明秋防塞事,竝請令廟堂稟處矣。分等,依狀請施行,本道畓結,雖至小,今年被災特甚,三千結則勢難俵分,而癸酉許災,未免太過,至踰畓摠,今不可引以爲請,元給災外四千結,特爲加許,使之詳察均俵,至於旱田災給,嚴防已久,非所可議,田結詳定米之捧小米,牟麥換租條之還本色,推奴徵債之限明秋防塞,竝依請許施,各樣舊逋,尤甚邑停捧,之次邑折半停捧,稍實邑勿論,新還則尤甚邑折半,之次邑三分一,以相當精實穀,特許代捧,待明秋,還作本色,稍實邑勿論爲宜,以此嚴飭分付,何如?上曰,依爲之,而民事分等,旣已狀聞,而莫重殿最,尙不擧行,事體所在,其涉寒心。從重推考,其令今月內擧行。出擧條尙魯曰,此江原監司沈鏽狀啓也。以爲道內年事,統以言之,固可謂免凶,至於畓農,則無異慘凶,而該曹比摠一百十六結之災,不足當一二邑之災處,則波及道內,更無可望,毋論田畓之初不付種,全不掛鎌,該曹給災外限六百結,特許加給事,令廟堂稟處爲請矣。本道畓結,雖至小,旣有被災之邑,則百餘結給災,未免不給,元給災外三百結,特爲加給爲宜,而至於旱田之混請許災,初不付種之又復擧論,事體未安。道臣從重推考,何如?上曰,依爲之。出擧條尙魯曰,此咸鏡監司李彛章災實分等狀啓也。備陳本道年事之歉不歉,而鏡城等十六邑,置之稍實,定平等六邑,置之之次,咸興等二邑,置之尤甚,仍以爲端川以南之次六邑及德源·文川·高原三邑推奴徵債,限明秋防塞,身米布舊逋,一倂停退,往還上,尤甚邑,固無可論,而之次邑,從最小年,折半徵捧,吉州以北及安·永等十二邑,從最多年條準捧,德·文·高三邑,折半徵捧,鏡城以南十四邑,貢物中六司人蔘·牛黃價,尤甚之次,一竝裁減,明川以南進俸吏,依近例姑停事,竝請令廟堂稟處矣。分等,依狀請施行,身米布舊逋,尤甚邑停捧,之次邑折半停捧,稍實邑勿論,舊未捧還穀,尤甚邑停捧,之次邑以下,分數徵捧。狀辭旣有詳量,依此施行。至於端川以南六邑及德·文·高三邑之推奴徵債防塞,鏡城以南十四邑之蔘黃價裁減,明川以南進俸吏之姑停,竝令依狀請許施爲宜,以此分付,何如?上曰,依爲之。出擧條尙魯曰,此京畿水使權一衡狀啓也。以爲卽接黃海監司鄭玉移文,則本道移轉穀三千石,以道內穀物不敷之故,已爲防啓云。目今流澌迫頭,如是相持,則實無及時運來之勢,令廟堂更爲稟旨,分付。本府稅大同身布,旣已停捧,戰兵船器械什物新造修改與防軍給代,諸將校員役料布賞格之資,實無推移之道,軍米布·屯稅租·軍餉耗停捧之數,令廟堂,急速區劃給代事爲請,而有海穀,旣命嚴飭,更無稟處之事,給代一款,令備局卽爲稟處之命矣。海西穀物,纔有該道擧行之報,不必更飭,至於給代事,元無一一準劃之例,而本營形勢本來凋殘,如不拔例顧念,則不無難支之慮,京賑廳米一百五十石,本司所在赴操木十同·錢三百兩,畿內附近邑常賑穀五百石,特爲劃給,何如?上曰,依爲之。出擧條尙魯曰,此摠戎使崔鎭海狀本也。以爲北漢平倉移轉餉米,因京畿監司狀啓,捧留本邑,只耗條輸納事,命下,而但捧留則每石捧耗一斗五升,輸納,則每石只一斗,故民皆遑遑,將至渙散。平倉軍餉,毋論災實,依例輸納北漢軍餉,尤甚邑捧留,稍實·之次邑,輸納,而楊州之西高陽之東,距山城,或爲五里,或爲十里,山城附近面居民,納于山城,本邑附近面居民,納于本官事,請令廟堂稟處矣。本營事勢,雖如此,畿內災荒旣劇,移轉捧留之命,出於憂恤窮民之意,朝令纔頒,今難變改,狀辭置之,而稍實邑則與災邑,猶有間焉,稍實邑移轉,使之輸納本所,何如?上曰,依爲之。出擧條尙魯曰,僉知金選慶之頃請陞資,所重有在,而蔭官之經正職陞資者,始許擬於隷院該曹事,新有特敎定式,故政曹不敢直爲照望云,此則政格然矣。待判決事·參議有窠,循次通擬事,分付政曹,何如?上曰,依爲之。出擧條尙魯曰,兵曹正郞李東泰,纔經臺侍,而所後家親不在,只有本生父年踰七十云,使之依他例,特許推恩,何如?上曰,依爲之。出擧條尙魯曰,交易咨文,纔已啓下矣。回咨,令槐院依例撰出後,別定禁軍騎撥,追送於使行所到處,使之齎去,何如?上曰,依爲之。出擧條上曰,前判書李益輔,前參判徐志修,敍用。上曰,吏曹判書韓翼謩,前判書李益輔,前參判徐志修,備局堂上還差。出榻敎上曰,黃海監司喬桐移劃詳定米,不卽奉行,惶恐待罪事狀啓,勿待罪事。出榻敎上曰,洪重孝,東萊事後,棲遑於外方,此等之人,銓曹調用,好矣。尙魯曰,近日王世子連爲勤講,至留賓客而講討,此出於至誠矣。上曰,果然乎?賓客相見禮,卽禮敬臣僚之意,近來賓客之不行公過矣。明鼎曰,臣以爲竝行不悖,故頃日小朝筵中,亦陳達矣。上曰,然乎?隨事提醒,好矣。尙魯曰,左副賓客尹汲,方在外,卽爲催促上來,申飭行公,右賓客尹鳳朝,老病有難行公,今姑許遞,待政出代,使之輪入書筵,何如?上曰,依爲之。出擧條諸臣以次退出。
己卯十月二十五日未時,王世子坐德成閤。承旨持公事入對時,左副承旨兪漢蕭,假注書洪景顔,記注官李晉圭,記事官申益彬,以次進伏訖。漢蕭持內醫院手本,讀奏訖。諸臣以次退出。
上在昌德宮。常參以代理停,經筵停。
仁敬王后忌辰。
自昧爽至巳時,有霧氣。
李基敬達曰,大司憲,掌令一員未差,吳奉源,執義宋明欽,持平尹得孟·高夢聖在外,今日以監察茶時之意,敢達。令曰,知道。
蔡濟恭達曰,吏曹判書韓翼謩,日事違召,無意膺令,其在事體,誠極未安。卽爲牌招察任,何如?令曰,依。
又達曰,待敎金載順,由限已過,卽爲牌招,何如?令曰,依。
成天柱,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
成天柱,以內醫院官員,以都提調·提調意啓曰,頃年御醫北京入往時,別貿唐鹿茸以來,則正如紫茄,絶勝於我國所産者,且唐材中犀角·朱砂·黃連·肉桂·琥珀·使君子等種,皆是要材,雖有年例貿易,元數不多,每患不足,使戶曹貿納,故曾前御醫入往時,多令別貿,以省地部之弊矣。今此謝恩奏請兼冬至正使隨往御醫處,管餉銀子中,限二百兩,依前出給,此等藥材,使之精擇貿來,而本銀則還後會減宜當。以此意,分付于平安監兵使,義州府尹,何如?傳曰,允。
上在昌德宮。常參以代理停,經筵停。
夜自一更至三更,有霧氣,五更,火星入太微西垣內。
金光國達曰,明日儲慶宮忌辰祭齋戒,再明日正日,三明日日食相値,此三日常參,頉稟。令曰,知道。
成天柱達曰,大司憲,掌令一員未差,吳奉源,執義宋明欽,持平尹得孟在外,高夢聖陳書,今日以監察茶時之意,敢達。令曰,知道。
藥房都提調李,提調洪啓禧,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已進於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯劑五貼,先爲劑入,拜表後入侍宜矣。
中宮殿,藥房口傳問安。答曰,知道。
下直,廢茂山萬戶全世彬。
蔡濟恭達曰,吏曹判書韓翼謩,一向違召,尙不出肅,事甚未安。卽爲牌招察任,何如?令曰,依。
金光國,以弘文館言啓曰,應敎李命植,旣有只推之命,卽爲牌招察任,何如?傳曰,允。
備忘記,傳于兪漢蕭曰,今下弓矢,廢茂山萬戶全世彬處賜給。
金光國啓曰,今日拜表時,兩司當爲進參,而憲府則多官或在外,或陳書,以監察代行,諫院則或在外,或未差。雖無諫院,仍爲行禮之意,敢啓。傳曰,知道。
傳于金光國曰,奏文有下敎事,拜表,姑徐爲之。
傳于金光國曰,三使臣留待。
傳于金光國曰,三使臣詣閤。
傳于金光國曰,俄者奏文事下敎,置之,拜表,斯速爲之。
李基敬達曰,持平高夢聖言事上書,昨日到院,而以國忌正日留院矣。持入承答之意,敢達。令曰,入對。
令于成天柱曰,當該中官高德新,莫重公事,掩置不達,推考。
以慶尙監司狀達,十一月令薦新及朔膳生靑魚,日候溫煥,迄未捉得,限內不得封進,惶恐待罪事,令于金光國曰,勿待罪事,回諭。
傳于金光國曰,雖三年內,殿講爲之,服色則動駕時亦然矣。科次,當以便服爲之,侍衛繖扇,置之。
傳于金光國曰,禮房承旨,傳香後,順康園奉審入來。
李基敬,以兵曹言達曰,同知中樞府事金益顯,身在遠鄕,病狀且重,末由上來肅謝,宣傳官具秉勳,素患痰病,當寒添劇,勢難察任,俱爲呈狀乞遞。竝今姑改差,何如?令曰,依。
李基敬,以兵曹言啓曰,武藝別監朴枝彭,內中日試才時,鳥銃無間連三次三發三中,似當依法典,直赴殿試,所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
又以禁衛營言啓曰,來十一月當九番右部左司屬全羅道五哨軍兵逢點實數六百五十二名,已爲點閱整齊,來十一月初一日,與內外各處入直軍兵,依例替代後,舊軍放送之意,敢啓。傳曰,知道。
兪漢蕭,以禁衛營言啓曰,來庚辰正月當九番右部中司屬全羅道五哨軍兵,今十二月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,今此下番別破陣步軍試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳來十一月·十二月兩朔應立右部後司屬江原道五哨軍兵六百七十名,已爲逢點整齊矣。十一月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,本廳來庚辰年正月·二月兩朔應立後部前司屬江原道二哨·京畿左道三哨合五哨軍兵,十二月二十五日,京中逢點,正月初一日,與右部後司軍兵,當爲替代立番,趁期調送事,兩道監司處,依前知會之意,敢啓。傳曰,知道。
金光國,以觀象監官員,以領事提調意達曰,天文學兼敎授朴載素遷轉代,本監正李埮,術業頗精,卽爲差下,使之付軍職,冠帶常仕,何如?令曰,依。
持平高夢聖書曰,伏以,歲序屢變,兩魂殿象設遽掇,伏惟大小朝餘慕,益無憑依。何幸天佑宗祊,邦慶稠疊,賀儀屢擧,臣民懽忭之忱,曷有其極?臣年紀衰邁,志業摧頹,已無當世之念,而忽於非意,獲添耆老之科,柝號之日,至蒙我大朝曠絶之渥,特許陞六,又叨郞署,恩榮至矣,涯分溢矣。居常感戴,報答無路,千萬意外,柏府新命,奄及於病伏鄕廬之中,馹召繼降。臣不敢久淹,擔舁病軀,昨始來伏私次,而仍伏念臺閣之職,受人主耳目之責,上以補衮闕,下以規官邪,苟非年少氣銳剛方正直者,莫宜居之。如臣無似,雖在膂力方强之時,尙有僨職之慮,況今鬢髮凋零,神精消亡,雖欲策勵疲鈍,其路末由。今若感激恩數,冒昧出膺,則其所顚敗,可以立俟。臣之一身,縱不足恤,其奈貽羞於聖世,何哉?伏乞离明,特察微悃,亟削臣職名,以幸公私焉。臣於乞免之章,不宜贅及他說,而竊有所憂慨者,敢此尾附焉,伏惟邸下察納焉。近來言責之地,喑啞爲主,而金時粲,以白首老臣,屢經風霜之餘,不勝憂愛之忱,復效匡弼之責,罪出無情,譴罰過重,南州瘴癘,有生行死歸之慮,實非聖朝優容之道,而又有乖於來諫之方。伏願邸下,稟于大朝,特放金時粲之量移。銓衡之地,責任不輕,而參判尹東度,僚席之間,請托苟簡,注擬之際,物情未厭,人皆嗤點,搢紳傳笑。臣以爲吏曹參判尹東度,亟施譴責之典。全州爲邑,物衆地大,素稱難治。況當災年,尤宜擇人,而判官徐魯修,不體分憂之聖意,全肆肥己之私慾,莅官多年,無一善狀,屢被營門之督過,而蹲冒不去,吏民愁怨,南來之人,無不傳說。臣以爲全州判官徐魯修,罷職可也云云。答曰,覽書具悉。日月如流,兩魂殿祥·禫倏過,歲律將暮,哀慕之忱,久而益切。邦慶洊疊,聖上封爵甲年重回,坤殿愆候平康,賀儀連擧,慶忭之忱曷喩?金時粲事,大朝處分之下,焉敢若是?誠極駭然。宰臣譴責事,其亦過矣,而徐魯修事,遠外風聞,何可準信?爾其勿辭察職。
己卯十月二十七日巳時,上御熙政堂。三使臣入侍時,上使海春君栐,副使趙明鼎,書狀官權噵,左副承旨兪漢蕭,假注書鄭槃,記事官金載順·申益彬,以次進伏訖。栐曰,近來日候不適,聖候若何?上曰,一樣矣。栐曰,中宮殿氣候,若何?上曰,一樣矣。栐曰,王世子睿候,若何?上曰,一樣矣。栐曰,嬪宮氣候,若何?上曰,一樣矣。栐曰,王世孫睿候,若何?上曰,好在矣。上曰,上使幾番作此行乎?栐曰,三次矣。上曰,彼書狀之父,曾爲奏請使行副使矣。其子今又入去於奏請使行,事不偶然矣。明鼎曰,節使之行,每於至月晦間渡江,而今番則欲於二十五·六日間渡江矣。噵曰,彼地帽子數優,然後四萬兩官銀,可卽貿易,庶無狼狽之患,故聞昨年使行時,時憲曆齎咨官行,則只限以二百隻,使之貿取,而有各別申飭,然後似可爲永久遵行之道矣。上曰,依昨年定式,無過此限事,嚴飭灣府。出擧條明鼎曰,近日日候甚不適。前頭未知如何,而以近日見之,前頭之不適,亦可推知矣。聖躬保嗇之道,固是藥院諸臣之責,而聖上,於調攝之節,終有所未盡其方者。臣等一辭前陛,瞻望雲天,不任耿結。此後節宣之方,伏望深留聖意焉。上曰,保嗇一節,固非不足,何以加此乎?自量予氣,今日幾乎憊臥,而能自强矣。蓋平日自奉淡薄,故到今大有效矣。卿之所奏,當眷眷留念矣。明鼎曰,三講·三對之復行,卽爲宗社臣民之盛意也。聖算,今至倦勤,而於學於政,一味孜孜,不一闕焉,臣固欽仰。近日則追慕昔年,於召對,進講聖學輯要,無容於更爲仰勉,而毋論學問·政事,無以應文爲事,必以實心做去,然後始有實效矣。伏望以實心實效,深留淵衷,而且召對,旣講輯要,夜對則講夙夜箴,此固有補於爲學之道,而此兩書,俱是學問上事,且夙夜箴則旣累次進講矣。至於歷代治亂興亡,具在史策,此尤人君之所可鑑者。夜對則進講宋鑑或他史記簡略者,則必有補於爲治之道,伏望留念焉。上曰,卿等之所期望於予者不淺,而不能副其望矣。欲聞河淸之報,而漠無消息,瞻彼三田渡,心焉若隕矣。至於三講,則予非樂爲,卽追慕而爲之。旣爲三講,故三對,亦從而復舊矣。雖非三對,爲民之事,予豈不爲耶?其他所奏甚好矣。史記,豈不欲進講,而予有愧於古帝王,若覽史記,則古帝王,必笑我矣。先朝己卯年召對,進講宋鑑。予亦喜覽宋史,而自今更始,帙多者甚難矣。上宣醞於三使臣及入侍諸臣,又以耳掩扇子等物,面賜三使臣後,上曰,無事往還,可也。諸臣以次退出。
己卯十月二十七日巳時,王世子坐德成閤。承旨入對時,右副承旨成天柱,假注書洪景顔,編修官閔塾,記事官李長泰,以次進伏訖。天柱持持平高夢聖上書讀奏。令曰,金時粲,何時量移乎?天柱曰,大臣陳奏量移矣。令曰,尹東度請托何事?天柱曰,不知矣。令曰,所謂請托,謂請囑耶?天柱曰,似然矣。令曰,吏參果有此事耶?天柱曰,臣固不知,而臺書未下批前,自下例不敢有言矣。令曰,雖然,果有此等事耶?天柱曰,非但不知,亦不聞矣。令曰,徐魯修褒貶,何以耶?天柱曰,上考矣。仍命書批答。諸臣以次退出。
己卯十月二十七日午時,上御熙政堂。藥房入診時,都提調李,提調洪啓禧,副提調蔡濟恭,假注書洪景顔,記事官金載順·申益彬,醫官方泰輿·李以楷·金履貞·李世珪·鄭允協·蔡膺祜,以次進伏訖。曰,日氣不順,聖候若何?上曰,一樣矣。曰,寢睡之節,若何?上曰,終不善睡矣。曰,此甚悶矣。專由夜長而然矣。水刺之節,亦如何?上曰,差勝矣。曰,甚欣悅矣。湯劑,連爲進御乎?上曰,有時進御矣。曰,差勝之節,專由於湯劑漸進,而有時間斷之敎,此誠悶慮矣。上曰,此外何以加進乎?曰,丸劑瓊玉膏,亦爲進御乎?上曰,其亦有時進御矣。曰,湯劑或丸劑有時間斷爲敎。藥力,雖異於飮食,似或有苦時,而連爲加進,誠好矣。啓禧曰,下敎如此,湯劑·丸劑間斷,則其效不長,湯丸,連爲進御,誠好矣。曰,臣等所率醫官術業,未知如何耳。上曰,前年果回予病矣。曰,藥物進御後可以責效矣。上曰,予之一心,專在於民,而此外無他心矣。曰,湯劑進御後,可望胃脈之勝矣。脚部,如何?上曰,一樣矣。瘙癢症,如何?上曰,今則差矣。腹部,如何?上曰,似差而不知差,今則不關係矣。請診候。上曰,唯。上曰,右眼如何如〈何〉,而亦不關係矣。曰,如何如何之下敎,臣實未曉矣。上曰,眼胞似燥矣,而思睡未睡,曉鼓後則終不善睡矣。曰,夜長故曉鼓後甚遲矣。泰輿診候訖,進伏曰,左右三部雖不沈,度數猶不調均,胃脈虛軟一樣矣。諸醫所奏與泰輿同。曰,醫官所奏如彼,而湯劑有時間斷,下情不勝悶迫矣。上曰,醫官先爲退去。上曰,儒臣持詩傳蟋蟀·蓼莪等篇,使之入侍。臣景顔,承命出往,引入校理李瀰,副修撰任㻐進伏。濟恭曰,臣持持平高夢聖言事書批入之矣。上曰,注書出去,高夢聖,使之入侍。出傳敎上曰,寥寥之時誠貴矣。高夢聖誰也?此應爲掌通,而爲持正通者耶?啓禧曰,非也。卽有門閥者也。上曰,金時粲事極非矣。且救金斥尹,卽自現其身者也。徐魯修事,果如何,而此人,何必如是耶?頃日,點下徐有慶之副望而飮涕矣。㻐曰,臺臣言事者,必入侍獲罪,有欠待臺閣之道矣。上曰,儒臣言是矣。予非欲罪之,欲問事實之如何。言雖非矣,而若摧折,則沮來諫之道矣。其請托事實,閔百祥似知之矣。啓禧曰,見閔百祥問之,則不知云矣。上曰,然則閔百祥,似陳章矣。閔百祥許遞可惜,而政事善爲之矣。韓翼謩,連爲牌去來耶?濟恭曰,連爲牌招矣。上曰,似聞自畫云,〈然〉耶?曰,未聞矣。上曰,有固執矣。曰,何其固執也?上曰,卿亦有固執矣。曰,無固執故行公矣。上曰,予僅爲使之出仕矣。曰,咸鏡監司李彛章,以開市變通事,狀啓矣。上曰,注書出去,持北關狀啓來。臣景顔,承命出往持入進伏。上曰,承旨讀奏,可也。濟恭讀奏。上曰,聽其文,足知李彛章之文矣。文豈不由中出乎?彼人分數甚明矣。濟恭讀訖,上曰,便宜旣付道臣,依狀請施行事。出擧條上曰,高夢聖必來矣。使之入侍。臣景顔,承命出往,引入持平高夢聖進伏。上曰,金時粲事,予不欲聞,宰臣,不可置之䵝昧,請托之苟艱,政注之不善,指何事也?夢聖對曰,請托監役官於長僚而見無聊,且十上五上者多,而年前畿邑下等者,擬南邑守令矣。上曰,徐之肥己,何事耶?夢聖對曰,槪聞貪婪而未詳事實,且監司累治吏房,使之上去而不去云矣。上曰,此是爾自現者,朝鮮不亡,則決不使自現之輩,受其效矣。夢聖曰,惶恐莫甚矣。上曰,退去。夢聖退出後,上曰,惶恐莫甚,壞損臺體無餘地,朝鮮可謂亡矣。上曰,今召憲臣者,申飭銓曹之時,位在宰臣者,不可置䵝昧之科。果若不公,其飭宜先。此等人今問,不覺一哂。當之者聞之者,自可陳白,予何知之?徐魯修事,申飭守令之時,亦不可付諸風聞,故雖命拿問,臺書糢糊,無可聞者,故欲知其貪矣。其所糢糊,書對無異,而以貪爲臣,再治吏房,其令去之而不去云。此等廉恥,予所未聞。令該府,以此嚴問捧招後持奏。出傳敎上曰,今聞憲臣上書,全州判官徐魯修,果若其書,不可付諸風聞而置之。令該府處之,供辭後,該堂持奏。出傳敎上曰,今覽喬桐水使狀聞,問于入侍大臣,重玆事。若請目,備局旣已分付海營云,此狀啓下送,旣得穀物,其尤竭心濟我元元事,政院仍爲下諭。出傳敎啓禧曰,臣頃以各邑稅穀之初不入倉,請重繩船漢,拿問守令,而若其以作錢造船納招者,別樣重繩,然後可使船漢畏法矣。上曰,此極驚心矣。前所未聞,如此之類,不可不用法矣。儒臣所見,如何?瀰對曰,事極驚心。如此之類,重施法律,然後似當爲懲後之道矣。㻐曰,作錢造船,極爲驚駭。施以一律,然後始可懲後矣。上曰,然矣,而守令,若能親往懷載,定送實監色,則船漢輩雖欲爲此,得乎?當該守令,勿限年,卽其地定配,可也。曰,懷載後造船云者,前所未聞。近來船漢輩,或有初不入庭,入其査治之時,則假飾納招。今此造船之說,亦安知不如此乎?守令則査問後勘處,似好矣。啓禧曰,守令則觀其供辭,不能發明,然後處之好矣。上曰,拿問受供後持奏,可也。出擧條上曰,頃者欲諭不諭。李時蕃,若不物故,則臺臣爭執,可也。其若物故,則依律處斷,將施奈何?尙今爭執,登諸日記,亦不可使聞於隣國。此亦兩司不詣臺,而臨時謄傳故紙而然也。不可不査正,其令兩司知之。出傳敎·啓禧先爲退出。上曰,儒臣進講。瀰講蓼莪章,㻐講四牡章,濟恭講蟋蟀章,臣景顔講山樞章,載順講匪風章,益彬講下泉章。上曰,承旨馳往太學,夕到記取來。出傳敎上曰,成均館到記儒生,四學儒生,明日當親臨殿講。規矩,今年內依前擧行,時刻,以辰正三刻擧行。出傳敎上曰,殿講處所,以熙政堂擧行,只執冊承旨入侍事。榻前下敎上曰,明日殿講時製述,從自願爲之事。榻前下敎諸臣以次退出。
上在昌德宮。常參以代理停,經筵停。
蔡濟恭達曰,吏曹判書韓翼謩,一向違召,無意出肅,事甚未安。卽爲牌招察任,何如?令曰,依。
以全羅監司狀達,十一月朔進上小海衣,限內不得封進,惶恐待罪事,令于李基敬曰,勿待罪事,回諭。
兪漢蕭,以義禁府言達曰,卽接月令醫員卞再希手本,則保放罪人蔡挺夏·朴通源等,病勢今已向差云,竝還囚之意,敢達。令曰,知道。
持平高夢聖達曰,臣年衰病痼,志氣摧殘,本不合於淸朝耳目之任,而愚忠所激,以草草數語,粗效一日之責矣,言辭拙訥,誠意淺薄,非但不賜採施,至以金時粲事,以誠極駭然爲敎,宰臣譴責事,以過矣爲敎,徐魯修事,以何可準信爲敎,臣於是尤不勝愧懼之至。若使臣言論風采,粗有可觀,則豈無開納之望,而靳許至此耶?臣之無似,於斯益著矣。臣何敢一刻仍冒於臺次乎?請令遞斥臣職。答曰,勿辭。
李基敬達曰,持平高夢聖,再達煩瀆,退待物論矣。令曰,知道。
李基敬達曰,卽者文學李晉圭,以其親病,陳書徑出,原書,以順康園忌辰祭齋戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
己卯十月二十八日辰時,上御熙政堂。親臨到記儒生·四學儒生殿講入侍時,執冊承旨兪漢蕭,假注書洪景顔·鄭槃,記事官金載順·申益彬,以次進伏訖。上曰,試官使之斯速入侍。行司直李鼎輔,禮曹參判金陽澤,行副司直黃景源,副司直韓光會·金時默,弘文館副修撰任㻐·鄭光漢肅拜後,以次進伏。上曰,到記儒生讀書,只今日矣。上曰,製述儒生,東庭入之。漢蕭曰,講生及製述儒生有頉不來者,三四人云矣。上曰,大司成誰也?漢蕭曰,兪彦民也。上曰,入來乎?漢蕭曰,似領率儒生而來待矣。上命任㻐·鄭光漢,書題擬唐朝十八學士謝躬臨弘文館表,揭之。上曰,講經儒生,以次進講,而講冊則以周易爲之。諸生以次進講。上曰,近來鄕儒,亦能做表矣。陽澤曰,果有能做者矣。上曰,近來講規變通後,果多讀書者乎?景源曰,今冬則儒生輩着實讀之矣。上曰,聞闕內有呼唱聲,高夢聖,似入來矣。在道理卽當避嫌,而今始爲之非矣。上曰,以今日見之,科規背講似難矣。光會曰,雖有製述之善爲者,年至四十,則以無路應講,自停者多云矣。上曰,諸臣少退。以次退出,更爲進伏。上曰,比較時可用崇文堂故例矣。上曰,出栍之際,通不相雜,當該試官推考。出擧條上命注書曰,高夢聖避嫌持入。槃出來,持高夢聖避嫌進伏。上命承旨讀之。漢蕭讀訖,上曰,高夢聖,以惶恐莫甚四字,作侤音,而今始爲此避嫌矣。諸生講罷。上命漢蕭書之曰,殿講居首幼學洪龜瑞·崔慶裕,竝直赴殿試,之次生員李奭濟,幼學鄭弘逵·沈埮·李敏垕·李亨元,竝直赴會試,洪夏正·李翼龍·李衡澤·金宗珏·車大彦·元修良·黃樟,各給二分,尹性忠·李東明·鄭鴻羽,生員金光遇,各給一分。上曰,講經旣已出榜,製述試券,合考,可也。合考拆榜訖,上命漢蕭書之曰,製述居首生員尹承烈,直赴殿試,之次進士權以綱·閔瑜,各給二分。上命漢蕭書之曰,太學·四學,以通讀取材塡入事,旣已定式,已載續大典,則今日親臨殿講時,有不通者,雖因一時不能,不可無飭,當該大司成,從重推考。上命漢蕭書之曰,飭已行,所陳,由於無隱。前校理金應淳敍用。金應淳事在無心,而李商芝,其雖有心,不可事同而飭異,一體敍用。光漢曰,臺閣之風,惟貴切直,日昨憲臣之書,首請金時粲之放釋,則其言有足可尙。當其登筵之時,所當力爭,而未嘗一言及此,此已慨然。且伊日聖敎誨責旣多,則今於避辭之中,宜有自引之語,而亦復闕焉。以此以彼,虧損臺體甚矣。臣謂持平高夢聖,罷職不敍,宜矣。上曰,依啓。出擧條上曰,前有崇文堂,以便服臨,比較之前例,故俄者,亦以便服爲之矣。諸臣以次退出。
上在昌德宮。常參以代理停,經筵停。
成天柱達曰,大司憲,掌令一員未差,吳奉源,執義宋明欽,持平尹得孟在外,一員未差,今日以監察茶時之意,敢達。令曰,知道。
成天柱,以都摠府言啓曰,今日入直內三廳武兼·禁軍及軍兵等,當爲中日習射,而儲慶宮忌辰祭定日相値,不得爲之意,敢啓。傳曰,知道。
蔡濟恭達曰,吏曹判書韓翼謩,一向違召,無意出肅,卽爲牌招察任,何如?令曰,依。
金光國,以侍講院言達曰,本院文學李晉圭連日姑降入直矣,以親病,陳書徑出。兼弼善任㻐,卽爲牌招,姑降入直,何如?令曰,依。
傳于李基敬曰,在外濬渠堂上,亦已上來,他堂上,其令竝爲入來,今日入對,領相入來云,令入直史官傳諭留待,使之同爲入侍,製述人三人,午間來待事,分付。
又啓曰,領議政金尙魯,濬渠堂上李昌誼·洪鳳漢·金聖應·洪啓禧·閔百祥·鄭汝稷·具善復·朴相德,依下敎來待矣。傳曰,引見。
令于李基敬曰,大臣·備局堂上引接。
備邊司薦望,以李潤成爲統制使,以尹泰淵爲平安兵使,以林象元爲義州府尹。
己卯十月二十九日辰時,王世子坐時敏堂。大臣·備局堂上引接入侍時,領議政金尙魯,行司直金聖應,判敦寧李昌誼,行戶曹判書洪啓禧,左參贊李喆輔,行禮曹判書洪象漢,兵曹判書李昌壽,判尹閔百祥,行副司直吳彦儒·申晦,刑曹判書金尙翼,訓鍊都正鄭汝稷,右尹朴相德,修撰鄭晩淳,右副承旨成天柱,假注書鄭槃,事變假注書兪彦脩,編修官閔塾,記事官申益彬,以次進伏訖。尙魯曰,近來日候不適,睿候若何?令曰,一樣矣。尙魯曰,臣以狗馬賤疾,不得入對者,已三朔矣。近來或不有外氣乎?令曰,外氣則姑無之,而近有煩熱之症,不得穩睡矣。尙魯曰,下詢於醫官伏望。令曰,當依所陳爲之矣。尙魯曰,大朝聖候,若何?令曰,一樣矣。尙魯曰,中宮殿氣候,若何?令曰,一樣矣。尙魯曰,嬪宮氣候,若何?令曰,一樣矣。尙魯曰,王世孫睿候,若何?令曰,一向好在矣。尙魯曰,近來日氣甚乖常,毋或有觸傷之節,伏望。啓禧曰,近日痔證加減,若何,而連爲薰洗乎?洗法,下問於醫官而爲之,如何?令曰,當下問矣。尙魯曰,此證,或不妨於久坐乎?令曰,有癢氣而不妨於坐矣。尙魯曰,元老喪逝,於國不幸矣。臣則同氣同堂,只有一從兄在世矣。今又喪逝,下懷益痛矣。伏想睿懷,亦必悼衋矣。令曰,多年帶師傅之任矣,今聞卒逝,慘傷之懷,有不可言。尙魯曰,自大朝,下問元良,別有下令與否,而臣以大朝已盡禮爲之,故小朝更無下令仰陳,則更無下敎矣。尙魯曰,此江原前監司沈鏽狀達也。備陳寧越府各年還穀虛留逋欠之數,仍請當該守令勘罪,而又以爲道內丙子舊逋,以最多年條,纔已蕩減,則本府丙子虛留八百八石零之民間未捧者,一體擧行事,令廟堂稟處爲請矣。還穀,何等嚴重,而虛留逋欠之若是夥然,誠甚可駭。當該守令,令該府從重勘處。丙子虛留,果是民間未捧,則蕩減之政,不宜異同,使之一體蕩減,如何?令曰,依爲之。出擧條尙魯曰,此江原前監司沈鏽狀達也。以爲道內還穀會案磨勘時,各邑色吏之濫增用下潛拔實穀者,自甲戌至戊寅,通計爲一萬二百餘石,故嚴飭畢捧,添錄會案,各邑色吏,已自臣營,或嚴刑或定配,而甲戌以後二十四邑前後守令,至於六十餘人之多,一倂論罪,事甚搔擾,當此秋務方殷之時,各邑之一空,亦可悶,現告一款,今姑參酌,自今以後,更有如前之弊,則十石以上,這這狀聞,勘以當律事,請令廟堂稟處矣。莫重還穀之恣意弄奸,至於如此,當該守令,固有不察之罪,而年久數多,勢難盡勘者,誠如狀語。依湖南近例,今姑參酌安徐,此後復有此弊,則當該守令,隨現狀聞,從重勘律爲宜。以此嚴飭,分付,如何?令曰,依爲之。出擧條尙魯曰,此黃海監司鄭玉狀達也。枚擧白川郡牒報以爲,管理營所屬泰安倉軍餉米太爲五千餘石,而本郡之距山倉,乃是一日餘程,況今年則以尤甚災邑,民情遑急,牛疫大熾,督令運納於本所,誠有所不忍,依癸亥例,捧留邑倉事,請令廟堂稟處矣。該邑被災旣甚,則軍餉雖重,窮民亦可矜,使之輸納遠地,勢固難矣。依狀請,捧留本郡事,分付,何如?令曰,依爲之。出擧條尙魯曰,頃因禮曹判書洪象漢所奏,以濬源殿植木事,永興前後三倅,有拿處之命,而在京二人,先爲就拿,以事實不然,卽已分揀,其一則黃海水使李觀祥,而姑未拿來矣。雖拿來,亦當分揀,則只使閫任數遞而已,事涉可憫,分付該府,勿爲拿來,何如?令曰,依爲之。出擧條尙翼曰,各道編配罪人之不得擅離,法意甚重,而近來受由及逃躱之弊,無所懲畏,外方保授之民,以此受弊多端,此專由於守令不能檢飭之致,事之寒心,莫此馬甚。今後則父母歸葬外,勿爲許由,各別嚴飭之意,分付道臣,何如?令曰,大臣之意,何如?領議政金尙魯曰,刑判所達誠是,嚴飭,宜矣。令曰,依爲之。出擧條尙魯曰,近來時氣如此,故非時災異,種種有之,保嗇之道,十分加意,何如?令曰,當依所陳留念矣。尙魯曰,邸下凡於當爲之事,盡爲之,其外他事,勿爲用慮,伏望。令曰,所陳當留念矣。諸臣以次退出。
己卯十月二十九日午時,上御熙政堂。領相·濬渠堂上入侍時,領議政金尙魯,行司直金聖應,行司直洪鳳漢,判敦寧李昌誼,行戶曹判書洪啓禧,判尹閔百祥,左尹具善復,訓鍊都正鄭汝稷,右尹朴相德,右副承旨成天柱,假注書鄭槃,記事官金載順·申益彬,以次進伏訖。尙魯曰,聖候若何?寢睡·水刺之節,若何?上曰,水刺則近日,少有所勝,而寢睡則,終無所勝矣。尙魯曰,丸劑進御乎?上曰,不進矣。尙魯曰,冬節,尤不可不進矣。上曰,予非難進而不進也,故不進矣。尙魯曰,中宮殿氣候,若何?上曰,一樣矣。尙魯曰,王世子睿候,若何?上曰,一樣。尙魯曰,嬪宮氣候,若何?上曰,一樣。尙魯曰,王世孫睿候,若何?上曰,一向安在矣。上曰,予心不弛於濬渠一事。今則堂上已備之中,濬渠主人又入來,凡事可以講定於今日矣。上曰,昨日命官落點,右相則日前藥院入診時,匍匐入來,雖落點必不出,故不爲落點,領相則欲用於國家大事,故不爲落點矣。尙魯曰,聖敎每如此,臣不勝感泣之地矣。上指洪鳳漢曰,彼重臣來伏於近處,可矣。鳳漢進伏。上曰,頃聞判敦寧所達,知卿往見沿海矣,可謂血忱矣。第先言均廳事,可矣。鳳漢曰,右沿則臣果盡見,左沿則以路遠,未及盡見,而以兩布減半,民皆誦聖德,而但以破傷船隻之不卽頉給,爲冤矣。上曰,浦民輩果以爲便乎?鳳漢曰,然矣。上曰,濬渠事,果何如?鳳漢曰,年前李潭,以濬渠策登科,其時臣亦有料量者。大抵宮闕·都城·川渠,於國爲大。今若爲此擧,則聖功,可至於億萬年,而但所入太多,以是爲慮耳。上曰,物役及軍丁,何以爲之乎?募軍則不可矣。鳳漢曰,區劃十數萬財,許用六道民人,然後可以完役矣。上曰,予非惜此也。但時異於英廟朝開創之時,欲效其時事,則恐致大敗矣。啓禧進讀濬渠議議曰,我國都之川,自西而東,環都皆山,山皆有溪,而竝注于是,出五間水門,度永渡橋·箭串橋,與楊津下流,合於兩項浦,而爲漢江。川之在城內者,名曰,開川,卽我英廟朝所命開也。建都旣久,山壞沙積,川路遂堙,以至溝渠壅塞,泉脈不通,少有水潦,村閭墊溺,疏濬之議,厥惟久矣,而無人擔當,以致因循。我殿下爲民生慮,特命諸臣,而疏鑿之始,殿下臨門俯詢也,臣啓禧進曰,是誠不可已之事也。然臣之所慮,在役夫,有役夫則斯可爲矣。但英廟朝開川之時,用鄕軍累百萬名。此則開創時事,今不可引例,多出金帛,以募役丁,則可以訖役,而目下經費,不可以議,此惟有用坊軍耳。京兆民戶僅三萬有餘,未知役幾日,可以了事,臣之所慮在此矣。上意亦難之。後數日,召判敦寧李昌誼,禁衛大將具善復,御營大將鄭汝稷,漢城右尹朴相德及臣啓禧於便殿,反復俯詢,乃以用民丁十五萬爲定,仍命成出節目。時行司直洪鳳漢,同被命而適在外,臣等,請待其還。上姑令草其大略,臣與訓鍊大將金聖應,吏曹判書閔百祥及昌誼·善復·汝稷·相德,會于公廨,議成草本以進矣。及鳳漢,自鄕還,臣卽往議焉。鳳漢曰,此是大役。試以長闊及深,算役夫負土多寡,則非一百數十萬不可,而公乃以十五萬當之,無乃不可乎?臣曰,始吾亦以塹堵法計之,其所量度,殆過於公謂,當用三百萬矣。其後更加思量,三百萬役夫,旣難卒辦。且用役夫,不在多,在善用。若以十五萬,日用千五百名,排以百有餘日,用役夫少,則不敢游惰,費日子多,則漸得機宜。百日之間,又必有旱有澇,旱則因旱爲用,澇則因澇爲功,此以旱澇而爲役丁耳。又參用歐陽玄所謂疏濬塞三策,如此則十五萬人,豈不可爲百萬人之功乎?鳳漢曰,公何其不深思也?始事之後,善用役夫,則容或有如公言者,萬一事不如意,旣始而不能了當,將若之何?百數十萬役丁,雖不可得,五十萬,不可不姑先試用,都民雖子來赴役,不可恃此。又不可役多日,欲用五十萬,不得不募丁以繼之,今經費雖可恤,豈可惜小費而誤大事乎?國力雖竭,億萬年爲民大計,豈難辦十數萬錢乎?如此然後,可無敗事之慮矣。設或事役速了,一如公言,則留此以補經費,庸何傷乎?臣聞此言,始覺臣前日之不能周思也。臣則只欲事半而功倍,僥倖之計也,鳳漢則蓋是臨事而慮終,萬全之術也。臣相與駁難半日而後,議始定。臣等始參差,卒爛熳之實狀,有難以奏事仰陳,故略成文字以獻,惟殿下,深留聖意焉。昌誼曰,奏議,謄書於日記好矣。上曰,使注書書於日記。上曰,判尹進前。百祥進伏。上問曰,兩重臣議,何如?百祥曰,坊民則不必限日用之,雖一二日用之,亦必有效。臣亦與鳳漢相議,而其言誠是矣。上曰,首堂李昌誼亦奏之,可也。對曰,兩重臣所奏是矣。臣前聞朴文秀言,則川渠不可不濬,而動四五道之民,而後可以完役矣。兩重臣之言,不甚過矣。上又曰,訓將以下諸堂及承旨,各奏其懷,可也。以次進懷,而皆曰,兩重臣所奏,是矣。且鳳漢,似有已定之策,依其言爲之,好矣。上曰,大臣意,何如?尙魯曰,兩重臣所言,必欲極盡爲之,而此雖大事,臣則知之爲第二件事矣。募軍則有傷國體,坊民可以倍日用之,而朝士則每避坊役切痛,故臣家則凡於坊役,盡爲之矣。上曰,日前左相,亦坐更云矣。尙魯曰,近來人心,不可預度,臣則以爲先用坊民,末乃不足,則方可募軍矣。上曰,募軍則財力,何處得來乎?鳳漢曰,此一事,於國家於都民,俱是莫大之事也。財力取用之道,不可不先爲經紀,故臣已有所思量者,敢陳矣。上曰,奏之。鳳漢曰,雙樹·上黨山城餉穀,其數太多,實爲附近邑民生莫大之痼弊。今番臣行之歷過也,方伯以爲,及此災年,若爲除出作錢,則不但救得巨弊,亦可爲飢民救活之惠云。臣於閤外,以此相議於大臣,雙樹一萬石,上黨五千石,自賑恤廳句管,令道臣,趁歲前從便作錢之意,分付,何如?上曰,依爲之。出擧條鳳漢曰,諸道儲置,其數甚多,而本無糶糴之規,故年年積置,區處無路。雖以今番臣行時列邑守宰所言,言之,及此荒年,從便作錢,則不但國穀之不至全失,許多飢民,亦可因此蒙惠云。臣以此意,已議于大臣矣。三南儲置中,量宜分排,及時發賣,而所關甚重,令道臣及守令,各別惕念奉行之意,申飭,何如?上曰,依爲之。出擧條上命成天柱書之曰,今則濬川堂上,旣已齊會,歲將盡矣。及今預定,然後開春可以擧行,而有其所,亦可專一,定一公廨,名曰,濬川所,而堂上,以頃日下敎堂上擧行,三公句管而爲先分五所,都廳五員,以武臣堂上以上,郞廳十員,以堂下武臣啓下,而以勤幹解事人擇差,領役部將,特敎者外,以幹事者,臨時啓下,吏隷,三軍門及京兆,從便使用。噫,此雖爲民,嗣服之後,大用民力,夙宵奚弛?其所用民,量宜分排,毋過三日。此非節目者,些少擧行之事,自本所便宜擧行,不可不啓聞者,草記擧行事,分付。尙魯曰,吏曹判書韓翼謩,果有固執,鎭日違牌。如此之人,無端不出,則誰將出乎?此人,有各別申飭,然後可以出矣。上曰,果固執矣。此人曾入吏判望乎?尙魯曰,然矣。上曰,上書乎?尙魯曰,承答久矣。上命成天柱書之曰,吏曹判書韓翼謩,名雖特除,實則舊望,而今聞陳書承答之後,鎭日違牌云。分義事體俱涉寒心,從重推考,卽爲牌招察任。上謂尙魯曰,科制變通後,初見卿矣。卿意,果何如?尙魯曰,臣意則以爲,四書·三經突誦者,未必盡爲文學之士,四書·三經爛讀,當其面講之時,文義通暢,則其效不必不如背講,自兒時,常於經書中,從事而不忘,則其效大矣。且年至四五十者,皆欲廢科云。人才何必盡在於少年乎?此亦不可不念處。上笑曰,頃日金應淳所奏,言則是矣。至於李商芝之營護則過矣。如此少年,不可不摧抑其氣,故有處分矣。上曰,昨日金一淳,以講經入之而不通。此則可謂都令實學也。初有國子長越俸之處分矣。旋思,方生不折,故更下國子長推考之命,而夜臥思之,如此而科規將何以行之乎?上命成天柱書之曰,爲今之弊,法不行也。雖若此,其所遵行者,只續大典,而以昨日講讀時不通一人觀之,不遵法典,可知。重推之後,更以思之,今定科規,日後將若此矣。不可不嚴飭,當該大司成,罷職。啓禧曰,大小科釐正節目,註限五六字云者,竝指三經,而其下,有詩則只六義大旨,易則只卦體·序卦等語,故儒生輩多以爲詩·易不誦註。宜以註限五六字竝指三經九字,註於書頭,故敢達。上曰,依爲之。出擧條上曰,高夢聖事,此何事也?閔百祥曰,臣實愧矣。臣以爲辱朝廷甚矣。臣與尹東度,同終始,無一事相忤者矣。尹東度人品簡略,凡事皆推於臣,而必不爲獨政,故政事,臣皆爲之。此其本來規模,而無一分角勝之意矣。臣亦無偏係之意,況此事乎?臣亦見其書而疑之矣。聞以監役事陳達云,臣當陳之矣。頃於依幕中,尹東度問臣曰,監役望定乎?又薦一人,臣亦以爲好矣。此酬酢,臣與尹東度而爲之,孰聞而孰知之乎?且臣雖不敏,其在相敬之道,豈以面駁彼宰臣乎?此莫非臣平日言行,不能見孚於人之致也。上曰,其言是矣。是矣。尙魯曰,次堂之初入仕,公擧固也。守令事亦可怪矣。啓禧曰,金漢吉當初下等,擧世稱冤矣。尙魯曰,以此二事,欲逐銓官,不亦難乎?上曰,再昨入侍時,先以尹東度事問之,則渠以爲,東度愷弟人也。以愷弟而見辱乎?此說亦怪矣。啓禧曰,再昨筵中,高夢聖,以臣亦愛惜東度,故爲此擧云云,其言尤可怪矣。上曰,以如此大帽子,着人頭上,人可堪乎?其帽子中所容者,非只一二人而止也。尙魯曰,尹·徐兩人駁語,用之於何人不可乎?尹東度,非疎遠之臣也,殿下固已稔知其可用矣。臣則常以爲尹東度,不可止於吏曹參判而已也。其爲人,若有傳笑之弊,則臣豈愛之乎?此只出於作窠之意也。且欲使尹東度,不得雜處,世道豈不可憫乎?上曰,尹東度事,只出於作窠之意,此非細事也。且亞銓雖作窠,高夢聖不得爲之,渠豈不知乎?必有使之爲之者矣。上曰,此則高夢聖,欲以逐尹,爲現身之資矣。上曰,戶判之心,予已知之,而至於閔百祥,予疑有査滓矣。已於嶺伯時見之,又聞今日之言,快矣。是矣。其言足以使我感歎而飮涕也。上曰,金漢吉誰也?百祥曰,故金奉〈朝〉賀之從姪也。啓禧曰,以十考十上言之,則金漢吉,於英陽時,亦爲十考十上矣。尙魯曰,金漢〈朝〉吉,豈以一番點下罷歸,不得復職乎?上曰,戶判之言,誠公矣。上曰,徐魯修事,何如?鳳漢曰,臣下往完營時,與臣弟麟漢,自然語及於道內守令,臣弟以徐魯修,稱以善治。且監司再治吏房,則雖欲仍坐,其可得乎?此則臣亦未聞之說也。上曰,高夢聖,宜卽避嫌,而只以惶恐莫甚四字爲言而退,天下寧有如許臺閣乎?昨日儒臣請罪,予以依啓二字答之,而寒心寒心矣。尙魯曰,前縣令徐有祜,以前任永春縣,還穀虛錄事,纔被徒配禁錮之律,而國舅享祀,無主者矣。追思向時,誠甚惻傷,禁錮則以示法懲罪,而徒配則本非重律,特許放釋,使之主〈祀〉恐好,故敢達。上曰,依爲之。出擧條尙魯曰,頃日李明煥之所陳,出於無隱,不必深罪。如此則他人,必將懷囁嚅之心矣。上曰,軍門郞廳特差,非有他意,而外人,則必以爲欲棍矣。尙魯曰,近日頗靳點矣。上曰,非有深意也。領相先退。上命注書曰,製述被選人,出去率來。槃出來,與尹承烈·權以綱·閔瑜,偕入進伏。上曰,壯元進前。承烈進前而伏。上曰,尹承烈,何如人也?成天柱曰,尹益東之從姪,而於臣,亦爲一家矣。上曰,能文乎?天柱曰,文士也。上曰,汝他日將爲翰林,先見翰林所伏之席,可矣。仍命誦試券,承烈誦一句。上曰,止之。上曰,權以綱進伏。以綱進伏。上曰,在京乎?以綱曰,在京矣。上命誦試券,以綱誦二句。上曰,止之。上曰,閔瑜進伏。瑜進伏。上曰,在京乎?瑜曰,在京矣。上命誦試券,瑜誦二句。上曰,止之。上曰,尹承烈,頗可矣。諸臣以次退出。
上在昌德宮。常參以代理停,經筵停。
李基敬達曰,明日常參,取稟。令曰,停。
又以達曰,大司憲·掌令一員未差,吳奉源,持平尹得孟未肅拜,一員未差,執義宋明欽在外,今日以監察茶時之意,敢達。令曰,知道。
李泰和達曰,右承旨金光國,今日不爲仕進,卽爲牌招,何如?令曰,依。
傳于李泰和曰,禮房承旨,來詣于萬安門。
傳于李泰和曰,禮房承旨若不在,則都承旨·左承旨中入侍。
李基敬達曰,吏曹判書韓翼謩,昨日特敎之下,又爲違召,殊甚未安。卽爲牌招察任,何如?令曰,依。
成天柱達曰,司諫柳健下諭後,過限不上來,依定式遞差令旨及禁推徽旨捧入之意,敢達。令曰,知道。
傳于成天柱曰,再明日,皆仁政殿月臺,親傳香擧行,只傳香矣。
傳于成天柱曰,初六日三嚴,辰正三刻擧行,自內爲之,百官行禮,今番安徐。
李泰和,以濬川所言啓曰,本所都廳五員,郞廳十員,別單書入之意,敢啓。傳曰,知道。
李泰和,又以濬川所言啓曰,闕內待令郞廳,以入直武臣,兼宣傳官,輪回察任,何如?傳曰,允。
又以濬川所言啓曰,本所所用各樣鐵物器械,依筵稟分定於外方,空石,量宜取用於戶曹三軍門及南·北漢·畿營·江都之意,敢啓。傳曰,知道。
又以濬川所言啓曰,本所處所,定於平市署,行用印信一顆,以禮曹所在,取用之意,敢啓。傳曰,知道。
己卯十一月初一日辰時,上御璿源殿。承旨入侍時,左承旨李泰和,事變假注書兪彦脩,記事官金載順·申益彬,進伏訖。上命承旨抽草紙,仍書傳旨曰,初六日,當展拜毓祥宮,令儀曹擧行,元良祗迎,禁·御兩營留陣置之,步軍五哨·馬軍二哨·禁軍二番隨駕,侍衛仍,摠府侍衛守宮,以八月十五日擧行相仍。以次退出。
上在昌德宮。常參以代理停,只晝講。
下直,安義僉使李基聖。
金光國達曰,明日儲慶宮·毓祥宮冬享大祭齋戒相値,常參頉稟。令曰,知道。
成天柱達曰,大司憲未差,執義宋明欽在外,掌令吳奉源牌不進,一員未差,持平尹得孟牌不進,一員未差,今日以監察茶時之意,敢達。令曰,知道。
金光國達曰,左副承旨兪漢蕭,同姓四寸大父通德郞應基妻恭人申氏身死,服制已行四日,出仕,何如?令曰,依。
成天柱達曰,憲府連日監察茶時,事甚未安。除在外外未肅拜人員,竝卽牌招,何如?令曰,依。
蔡濟恭達曰,吏曹判書韓翼謩,日事違召,無意膺令,事體誠極未安,卽爲牌招察任,何如?令曰,依。
金光國,以侍講院言達曰,兼弼善任㻐,姑降入直矣,以本職移直玉堂,文學李晉圭,由限已過,卽爲牌招,姑降入直,何如?令曰,依。
傳于成天柱曰,晝講今日爲之,時刻依前擧行。
傳于金光國曰,今番動駕,途由敦化門,分付儀曹。
李基敬啓曰,刑曹判書金尙翼,持文案問議大臣後,依前日下敎來待矣。傳曰,入侍。
傳于李基敬曰,濬川都廳·郞廳待令。
成天柱,以兵曹言達曰,去十月朔,各廳堂下武臣等試射,連因有故,今已逾月,不得爲之之意,敢達。令曰,知道。
李基敬,以禁衛營言啓曰,中日時砲手無間連三次沒技人啓稟直赴事,載在續大典矣。本營別破陣砲手兼司僕金明成,今十月初八日中日時,鳥銃貫一中邊二中,十一日中日時,鳥銃邊三中,十四日中日時,鳥銃貫一中邊二中,無間連三次沒技,依定式別單書入之意,敢啓。傳曰,知道。
成天柱,以義禁府言達曰,全州判官徐魯修,嚴問捧招後,持奏事,傳旨啓下矣。徐魯修時在任所,依例發遣府羅將,拿來,何如?令曰,依。
李基敬,以義禁府言達曰,卽接月令醫員卞再希手本,則時囚罪人李柱國,本以抱病之人,數千里作行之餘,素患風症添劇,左邊手足不收,食飮全却,昏倒不省,實有頃刻難保之慮云,自前罪人病勢如此,則有保放救療之規,敢此,仰稟。令曰,知道。
判尹閔百祥書曰,伏以,臣蒙恩受暇,獲伸至情,感戴洪私,隕結難報,臣於臺書一句語,初不知何事之指的,竊自默究,臣與宰臣,首尾周旋,臣則虛閑而無係着,宰臣則簡約而好推讓,彼此無所營而無所求,全無一毫近似於此者,誠不勝訝惑矣。追聞臺臣入侍,以監役窠,屢托於臣,而見詈於臣,有所云云,筵席語祕,雖不得其詳,而臺臣之言,一何誤也?向於都政之日,臣等會坐閤外,以待正時之際,語及監役窠,宰臣謂有可薦者,臣亦頷之矣。僚席之間,同議大政,苟有可合者,則薦之固其當矣,謂之曰可,曰否,容或可也,而彼旣無屢托,則其曰詈之者,非但傳說之虛誕,自顧慙恧,有不足呶呶爲辯者矣。臣雖不敏,粗知同朝相敬之義,設有不愜於心,詈僚堂若無難焉,其擧措之顚妄,當如何,而以臣其可爲之耶?況伊日酬酢,不過單辭泛說,而忽地傳訛,至及於臺臣之耳,臣竊怪之,此莫非臣言行無素,致使老臺臣,遽信傳者之言,臣固愧蹙,而亦爲世道憂之也。得伏見大朝傳敎,尤萬萬悚凜者,敢暴情實,以冀离明之照察焉云云。答曰,覽書具悉。臺臣誣妄之語,大朝照燭無餘,且聖敎至極嚴正,卿其勿辭焉。
吏曹參判尹東度書曰,伏以,臣再叨銓職,三月蹲據,臣固自知其迂,勢亦終必無幸,簡書之來,尙云晩矣。第其遣辭至深,專事侮辱,臣驟看駭懍,不知何犯而至此,及聞筵對聲罪之語,則又何其歇後也?凡初仕之窠,長席主之,次堂與聞臨政,酬酢內外,其擧前輩風流,臣亦竊聽其一二,豈料傍伺之釣,以是爲之餌哉?甚矣,臣之迂也。南邑之擬,臣嘗添按嶺臬,稔知金漢吉爲治英陽十上,厥有茂績,畿縣中考,特其適然,欲以適然者,而掩其茂績,則連抱之見棄尺朽多矣,此亦臣見知之昏謬,有以致然。甚矣,臣之迂也,臣之顚髮已種種,經歷亦非不久,而尙不知兩事之爲罪,信心而行之,若此而其能周旋鑑衡之間,上下其可否也哉?譴責之請,可謂太恕,唯當屛跡息影,斂避要津,不復貽薦紳之羞也。玆敢悉暴危悰,仰干崇聽,伏乞邸下,重勘臣罪,以謝臺議,永黜臣身,以靖私義,不勝幸甚云云。答曰,覽書具悉。玆事大朝照燭無餘,且聖敎至爲嚴正,此等臺臣誣妄之語,何足掛念?卿其勿辭,從速察職。
己卯十一月初二日午時,上御熙政堂。晝講入侍,濬渠都廳·郞廳,追後入侍時,知事申晦,特進官具允明,參贊官李基敬,侍讀官鄭晩淳,檢討官任㻐,假注書鄭槃,記事官金載順·申益彬,武臣行護軍金養性,以次進伏訖。上講中庸,自子曰舜其大孝也,至十八章,講畢。晩淳讀自子曰武王·周公其達孝矣乎,至十九章。上亦自子曰武王·周公其達孝矣乎,至十九章,講訖。晩淳曰,此章自言繼述以下,無非仁孝誠敬之意也,無一毫私意,然後方可行此章之道矣。上曰,人孰無敬宗廟之心,而其敬之之道,專在於誠之一字矣。晩淳曰,殿下以文武之孝,極繼述之工,臣無以仰勉者,而體天建極,王者之道也。推勉建極之工,於示諸掌三字,則尤有益於聖工矣。㻐曰,殿下旣受體天建極之名,此實我殿下得其顯名者也,天下事不進則退,堯齡漸高,舜治倦勤,如或有退託之嘆,則其非今日群下之所望也。益加推廣於建極之道,則不但於治國如視掌,而尤有光於繼述之道矣。上曰,儒臣所達雖好,予豈有建極之效乎?上曰,儒臣及武臣先退,以次退出。上曰,注書出去,率來濬渠都廳郞廳,可也。槃出來,與濬渠都廳郞廳偕入,禁軍別將田雲祥,都監別將金聖遇,內乘具秉勳,摠戎千摠閔百福,都監把摠李永輔·柳,訓鍊僉正李邦鵬,中樞經歷孫翼龍,都監哨官柳鎭普,御營把摠李纘徽,禁衛把摠鄭景曾,宣傳官南舜喆,以次進伏訖。上曰,汝等宜有方略,陳達,可也。雲祥曰,臣別無方策,當一從堂上指揮矣。上曰,今日下敎,是予苦心,汝反復曉喩於役民輩,使之樂爲赴役,而民者至愚而神,汝有誠心,則民亦可以知之矣。雲祥曰,聖敎若此,臣敢不盡心董役乎?聖遇曰,臣往役所,身自爲之,則民可不勸而樂爲矣。秉勳曰,民間已知此役之不可已矣。似當樂赴,而臣則凡事,一從堂上指揮爲之之外,無他策矣。其餘諸人,以誠心奉行陳達。上曰,予雖於一寒一煖之間,無不思民處也,汝等亦體此意而爲之可矣。上曰,都廳郞廳,可謂擇人矣。金聖遇曰,都廳郞廳,不以文蔭差出,而以臣等差出,仰認聖意之有在矣。敢不仰體乎?上曰,射場本無貴賤之別,汝視濬渠役所以射場,手持煙竹,足着草鞋,身自先之,則民豈不樂爲乎?上命李基敬書之曰,儒臣召對,今日爲之。出榻敎諸臣以次退出。
己卯十一月初二日未時,上御熙政堂。召對入侍,刑判追後入侍時,參贊官李基敬,對讀官鄭晩淳,檢討官任㻐,假注書鄭槃,記事官金載順·申益彬,以次進伏訖。晩淳讀近思錄,自伊川先生曰,人惡多事,至不敢隨四益也。上曰,下番玉堂讀之,可也。㻐讀自濂溪先生曰,剛善爲義,至豈小補哉。上曰,參贊官讀之,可也。基敬讀自濂溪先生曰,仲由喜聞過,至此言却最是。上曰,注書讀之,可也。槃讀自伊川先生曰,閱機事之久,至一例看大小大快活。上曰,上番翰林讀之,可也。載順讀自釋氏以不知此,至計得失哉。上曰,下番翰林讀之,可也。益彬讀自明道先生曰,堯與舜,至欲學聖人,讀訖。晩淳曰,近來昇平日久,聖心惟當加勉於學問,而學問階梯,盡在於近思錄一秩,正義·明道等語,固不可泛然看過處也。上曰,董仲舒,則固可謂知王道,而諸葛武侯,則予未之知矣。基敬曰,前漢後漢,雖有此二人,其前後治規,所以不同矣。上曰,儒臣先退,注書出去,刑判使之入侍。槃出來,與刑判金尙翼偕入,進伏訖。尙翼曰,殺獄文案,旣已就議於大臣,故持待矣。上曰,大臣所議,讀之,可也。尙翼讀訖。上命李基敬書之曰,金彭周,道臣旣已狀聞,相臣之議傅生,皐陶曰可殺,帝曰宥,其何査乎?趙益江,非徒大臣之意若此,以覆檢官所報觀之,益江之招,亦不爲無據,而因一事者音卜旣已物故,則不無參酌之道。崔汗貴,則命男旣已元犯,則以加功,一向滯囚,不無參酌之道。卞彦長,則李召史之自經,似由於因懷孕見侮,不耐其羞之致,而其所自經,由於彦長,三十次刑訊,於渠不足惜也,而威逼之目過矣。金秀兌,今聞秋官所奏,泰起之含憾無疑。皐陶曰,宥,而帝曰,殺乎?相臣之議若此云,龍成注,則自甲禮·㐥禮之相鬪無疑,而辱及其母,成注設或加功,不過爲其母乘憤而然也,四十次刑訊,不無參酌之道。金世奉,秋官起疑,雖難一一,果若此而世奉自現一款,世間豈有殺人,而自現者乎?此一款,宜有參酌之道,一竝減一律遠配。梁召史,大臣獻議,不付三省,與予意同,令秋曹考律勘處。出榻敎上命李基敬書之曰,明日親奠香侍衛,以入直擧行。出榻敎諸臣以次退出。
上在昌德宮。常參以代理停,經筵停。
金光國達曰,明日常參,取稟。令曰,停。
金光國達曰,大司憲,掌令一員未差,吳奉源,持平尹得孟牌不進令旨未下,一員未差,執義宋明欽在外,今日以監察茶時之意,敢達。令曰,知道。
藥房都提調李,提調洪啓禧,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,後日次入侍,宜矣。
親傳香罷後,大殿,藥房·政院·玉堂口傳問安。答曰,知道。
中宮殿,藥房口傳問安。答曰,知道。
蔡濟恭達曰,吏曹判書韓翼謩,鎭日違召,無意膺令,事極未安。卽爲牌招察任,何如?令曰,依。
兪漢蕭,以都摠府言啓曰,今日入直內三廳武兼禁軍及軍兵等,當爲中日習射,而冬至前一日相値,不得爲之之意,敢啓。傳曰,知道。
以文學李晉圭牌不進罷職令旨,令于金光國曰,推考徽旨捧入。
金光國,以侍講院言達曰,本院下番,連日闕直,事甚未安。新除授司書沈勖之,自鄕纔已入來云,卽爲牌招入直,文學李晉圭,旣有只推之令,一體牌招察任,何如?令曰,依。
李基敬啓曰,明日冬至望闕禮,依例爲之之意,敢啓。傳曰,知道。
蔡濟恭,以吏曹言啓曰,今此宗廟各陵·殿冬至祭親傳香時獻官,皆以從二品塡差,而老病應頉外,實無推移分排之路,刑官通融塡差之意,敢啓。傳曰,知道。
成天柱,以兵曹言啓曰,今此毓祥宮擧動時,問安官所騎馬及各差備應把之數,無以推移,依前例京畿驛馬限十匹補把,以充不足之代事,本道監司處分付,何如?傳曰,允。
蔡濟恭,以宗親府郞廳,以有司堂上意達曰,卽者前判書李春躋等,聯名來訴于本府,以爲惟我世宗朝愼嬪金氏墓山,在於南陽府飛鳳山下,歷世守護,以至于三百年之久矣。不意今者,有黃世龍·沈義昌爲名常漢,謂有銀脈,瞞告地部,潛自採礦於墓所主脈至近之地,左右穿堀,傷破山麓,至有延犯兆域之憂。春躋等俱以後裔,不勝驚心痛骨,而控急無處,玆以齊訴于本府,當初陳告兩漢等罪狀,乞卽論列入達,令該曹照律重繩矣。愼嬪墓山,係是朝家禮葬之所,則事體與他自別,而奸民牟利輩之肆然開礦,極涉駭痛,上項黃世龍等,令該曹從重勘律,懲勵日後之地,何如?令曰,依。
成天柱,以義禁府言達曰,京畿長湍府東坡驛徒配罪人徐有祜放送〈事〉承傳啓下矣。放送事分付道臣之意,敢達。令曰,知道。
己卯十一月初三日辰時,上詣仁政殿月臺。親傳香入侍時,行都承旨蔡濟恭,左承旨李泰和,右承旨金光國,左副承旨兪漢蕭,右副承旨成天柱,同副承旨李基敬,假注書洪景顔·鄭槃,記事官金載順·申益彬,諸臣以次侍立訖。上具翼善冠·衮龍袍,自仁和門,步詣仁政殿月臺。傳香祗送後,藥房都提調李曰,近日聖候,若何?上曰,一樣矣。曰,湯劑進御乎?上曰,姑不進御矣。上命金光國書之曰,上旬次對,以初八日擧行。出榻敎上以乘輿還入大內時,命承旨曰,禮房承旨,取讀祭報府。光國讀訖。上曰,禮房承旨,宗廟·永禧殿奉審,儲慶宮·毓祥宮進排官,摘奸以來。出榻敎上由仁和門,還入大內後,諸臣以次退出。
上在昌德宮。常參以代理停,經筵停。
冬至,大殿,政院·玉堂單子問安。答曰,知道。
中宮殿,政院·玉堂單子問安。答曰,知道。
世子宮·嬪宮,政院·玉堂單子問安。答曰,知道。
世孫宮,政院·玉堂單子問安。答曰,知悉。
大殿,朝廷二品以上·六曹堂上單子問安。答曰,知道。
中宮殿,朝廷二品以上·六曹堂上單子問安。答曰,知道。
金光國達曰,明日常參,取稟。令曰,停。
成天柱達曰,大司憲,掌令二員,持平二員未差,執義宋明欽在外,今日以監察茶時之意,敢達。令曰,知道。
蔡濟恭達曰,吏曹判書韓翼謩,鎭日違召,無意膺令,事體誠極未安。卽爲牌招察任,何如?令曰,依。
蔡濟恭啓曰,再明日毓祥宮擧動時,何承旨留院乎?敢稟。傳曰,同副承旨留院。
以司書沈勖之牌不進罷職令旨,令于李基敬曰,日事違召,事極寒心,況逐日講筵之時,尤涉未安,從重推考,卽爲牌招。
令于李基敬曰,司書待明朝牌招牌不進令旨,勿爲捧入。
李基敬,以侍講院言達曰,本院司書沈勖之牌不進,兼司書·說書·兼說書俱未差,下番他無推移之員,不得已以上番姑降入直之意,敢達。令曰,知道。
兪漢蕭,以都摠府言達曰,今此毓祥宮擧動時,侍衛不可不備員,而副摠管茂春君堉瓜滿,孫鎭民身病猝重,勢難進參,一員未差,將不得備員,身病人員,合有變通之道,令政院稟旨變通,竝與瓜滿及未差之代,卽速口傳差出,以爲備員侍衛之地,何如?令曰,依。
兪漢蕭達曰,因都摠府草記,今此擧動時,侍衛不可不備員,副摠管孫鎭民身病猝重,勢難進參,令本院稟旨變通事,依下矣。孫鎭民合有變通之道,何以爲之?敢稟。令曰,改差。
金光國,以禮曹言啓曰,今此冬至諸道箋文,開拆看詳,則龍川府使李彦熙,嘉山郡守崔挺天所封箋文,紙品甚爲薄劣,俱欠敬謹之道,竝推考警責,何如?傳曰,允。
兪漢蕭,以備邊司言啓曰,本司武郞廳閔惠洙,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
兪漢蕭,以備邊司言啓曰,本司武郞廳李文燮,奔走勤仕,已滿十五朔,依例六品遷轉事,捧承傳施行,何如?傳曰,允。
李基敬,以濬川所言啓曰,本所雖未始役,看審經紀之際,自多仕進之日,都廳郞廳,依他例除本司仕,差祭安徐之意分付,何如?傳曰,允。
兵曹參判鄭弘淳書曰,伏以,日月奔邁,兩魂殿祥·禫奄過,節序屢更,仰惟大·小朝孝思追慕,何以堪抑?臣不任耿結悲念之至,重哀之後,邦慶荐疊,聖上封爵歲回,壼殿愆候翌瘳,繼以世孫冊禮載擧,邦基益鞏,臣庶慶忭,曷有其極?仍念臣生世險釁,早失嚴父,只有偏母,相依爲命,罪深惡極,延禍所恃,冥然視息,奄闋喪制,人理窮酷,俯仰增痛,不意騎曹恩命,遽下此際,驚惶之極,繼以摧霣,親不在矣。伊誰爲榮?手奉除書,惟有悲咽,顧以一縷殘喘,雖被天地之澤,獲蒙收錄之恩,豈有餘念,及於當世,復起爲人,彯纓束帶之望,而況念禍釁震剝之餘,形殼僅存,神志都失,索然無蠢動之氣,重以痰眩之疾,積有根委,小襲外邪,輒致昏塞,尋常動作,尙患顚仆,筋力奔走,尤難自期。雖欲感激洪造,黽勉供仕,其勢末由,情旣悲苦,言出肝膈。伏乞睿慈,俯垂哀憐,亟許鐫免臣職,俾公務無曠,私分獲安,不勝萬幸云云。答曰,覽書具悉。日月如流,孝昭殿·徽寧殿祥禫倏過,愴慕一倍于中,大朝封爵甲年載回,邦慶無前,壼聖愆候,不日康復,慶忭之忱,曷有其極?卿其勿辭察職。
副提學徐命膺書曰,伏以,陽升於下,日永于上,天且更始,人可不新,履長迓休,此其時矣。竊聞离筵講易,睿心開發,所以反覆疑難者,日新又新,臣請以復生之日,講復卦之義,而邸下試聽之。夫五陰之方消,而微陽始生,此天心之復也。衆欲之潛退,而善端初萌,此人心之復也。天心之復,潤之爲風雨,結之爲露霜,生物成物,皆一氣爲之,權輿,文王,所謂來復是也。人心之復,存之爲仁義,發之爲忠信,治己治人,皆一念爲之端倪,周公所謂不遠復是也。然天心无妄,人心有欲,故來復則出入無疾,朋來无咎,而不遠之復,失之頻數,遂爲頻復之厲,俯仰上下,貫通動靜,無非一部自然之易,而至若易書所載,悔吝休咎,憂虞得失,特因其自然者而示之占也。今邸下一念之善,卽乎半始生之陽,抑不知邸下其將明乎天合乎人,以求自然之易耶?不然而但欲識其名義,曉其訓誥,以求辭占之易耶?由後之說,則此古人之糟粕,非易之蘊,由前之說,則願邸下反觀乎思慮云爲之間,留意體易之方也。夫體易有道,先明乎理,明理有道,先求乎仁,何以求仁?以易之爲卦,仁而已,卦畫三者,木之生數也。卦位八者,木之成數也,至於兩其三而爲六,亦木之生數也,八其八而爲六十四,亦木之成數也。木於時爲春,於德爲仁,滿天地無非生物之春,遍卦爻亦無非生物之仁,故有吾心之仁,然後可以知卦爻之仁,先儒云,黃鍾土,土性厚,故惟德性深厚者,可以得黃鍾之聲,仁然後知易,其理亦由是也。邸下如欲知卦爻之仁,必先求仁於睿心,靜則遏慾,如坤之闔,動則育物,如乾之闢,盎然其肫,溫然其和,則不待說庖犧談孔·姬,而卽夫一身之中,可以得易之妙也。臣隨身一疾,言亦支離,況此所叨,尤是分外,泯伏竢遞,非直爲疾病而然也。前章自畫之言,蓋出肝膈之懇,今若怵畏義分,冒昧承膺,則是不唯自欺其心,又從而上欺君父,臣雖無狀,豈爲是哉?喉司不諒,長告未徹,虛銜伴身,行且旣月矣,惟一日快解職名,得免於濫竽竊吹之譏,然後名器可重,私心可安,玆又仰首一鳴號焉。伏乞將臣所帶之職,亟施刊汰之典,以全微諒,區區之願也云云。答曰,覽書具悉。所陳切至,可不體念?爾其勿辭,從速察職。
上在昌德宮。常參以代理停,經筵停。
蔡濟恭達曰,明日動駕相値,常參頉稟。令曰,知道。
兪漢蕭達曰,大司憲,掌令二員,持平二員未差,執義宋明欽在外,今日以監察茶時之意,敢達。令曰,知道。
蔡濟恭達曰,右承旨金光國,右副承旨成天柱,今日不爲仕進,卽爲牌招,何如?令曰,依。
蔡濟恭達曰,吏曹判書韓翼謩,日事違召,無意膺令,其在事體,誠極未安。卽爲牌招察任,何如?令曰,依。
兪漢蕭啓曰,因本院達辭,今此擧動時,侍衛不可不備員,副摠管孫鎭民,身病猝重,改差事,依下矣。摠管有闕及瓜滿之代,令該曹卽爲口傳差出,何如?傳曰,允。
兵曹口傳政事,以海運君槤爲都摠管,李益炡·朴相德爲副摠管。
以別雲劍望筒,傳于兪漢蕭曰,何時命下,而今始付標,難於酬應,以之次及預差爲之。
蔡濟恭,以禮曹言啓曰,來十一月初十日,中宮殿誕日,百官賀及命婦朝賀磨鍊節目,依所啓施行事,判下矣。在前陳賀時,依例行禮於外庭,而至於命婦朝賀則權停,今則何以爲之?敢稟。傳曰,今亦依此爲之。
傳于蔡濟恭曰,三書宜入中殿者,且幾年之後,復有下直,自今年三書,則依白粧日課,一體封進中殿之意,只分付觀象監。
兪漢蕭,以內乘,以一二提調意啓曰,明日毓祥宮擧動事,命下矣。莫重差備,不可不備員,本寺正有闕之代,令該曹以在京無故人,卽爲口傳差出,何如?傳曰,允。
吏曹口傳政事,以李壽德爲司僕正。
上在昌德宮。常參以代理停,經筵停。
金光國達曰,明日常參,取稟。令曰,停。
成天柱達曰,大司憲,掌令二員,持平二員未差,執義宋明欽在外,今日以監察茶時之意,敢達。令曰,知道。
蔡濟恭達曰,吏曹判書韓翼謩,日事違召,無意膺令,其在事體,誠極未安。卽爲牌招察任,何如?令曰,依。
大駕入齋室後,世子宮遣宮官問安。答曰,知道。
世孫宮遣講官問安。答曰,知道。
政院·玉堂·藥房口傳問安。答曰,知道。
傳于金光國曰,承旨推考,遞差置之。
傳于兪漢蕭曰,三軍毛具。
傳于兪漢蕭曰,諸司預備。
傳于兪漢蕭曰,秋夕與卽予誕日,及今辰,皆少伸情禮,而追憶九月卄九日,有何伸禮?此心一倍,依敦寧府例,瞻拜宗簿,璿閣奉審,壬午慈聖世譜之意,旣已曉奏。自神武門行,往拜奉審,由東門外回駕,百官仍留光化門外,先廂仍留其處,只駕前·駕後隨駕,步軍一哨扈衛。
大駕,入譜閣後,世子宮遣宮官問安。答曰,知道。
世孫宮遣講官問安。答曰,知道。
大駕入宗親府後,世子宮遣宮官問安。答曰,知道。
世孫宮遣講官問安。答曰,知道。
大駕還宮後,政院·玉堂·藥房口傳問安。答曰,知道。
以承傳色,口傳下敎曰,俄者書下之後,如是煩稟,當該承旨從重推考。
己卯十一月初六日辰時,上詣毓祥宮擧動入侍時,行都承旨蔡濟恭,左承旨李泰和,右承旨金光國,左副承旨兪漢蕭,右副承旨成天柱,假注書洪景顔·鄭槃,記事官金載順·申益彬,諸臣以次隨駕。上具翼善冠·衮龍袍,以乘輿出仁和門,仁政門外乘輦。藥房都提調李曰,近日聖候,若何?上曰,一樣矣。曰,湯劑進御乎?上曰,不進矣。上詣毓祥宮,自毓祥宮,歷臨宗簿寺時,命成天柱書之曰,不當稟而稟,當該承旨遞差。駕前下敎上入譜閣時,上命成天柱書之曰,宗簿提調,入侍于譜閣。駕前下敎上入譜閣後,上曰,譜冊奉安床,古則一耶?綾昌君橚曰,古則一,而臣之所造者五也。上曰,王妃世譜,在於此處,予今始知之矣。昌壽曰,丁丑年世譜中草,進覽矣,上曰,己未年狼原君,進世譜矣。上曰,世譜改時,只一張改乎?橚曰,盡改矣。上曰,此重於敦府譜閣矣。上曰,故左相宋寅明,亦礪山宋氏耶?天柱曰,然矣。上自譜閣,詣宗簿寺大廳。上命注書曰,提調·編次人,竝入侍。注書臣鄭槃出來,與橚·濟恭·允明偕入進伏訖。上書下御製,使濟恭讀之。濟恭讀訖曰,題以何書之乎?上曰,以題宗簿寺大廳,書之,可也。上曰,癸巳今爲幾年乎?濟恭曰,四十七年矣。上曰,豈意今日,復臨此軒乎?封爵之年,臨此大廳事,不偶然矣。上曰,今日亦夢拜慈聖,故來拜譜閣矣。上以乘輿,出宗簿寺時,歷臨宗親府事。駕前下敎上詣宗親府,諸臣進伏訖。上曰,都承旨,進讀先生案序文。濟恭讀訖。上曰,予爲有司堂上之望單有之乎?橚曰,果有之矣。上曰,持待,可也。上曰,今年三伸情理,今日又爲臨此,無恨矣。上命承旨書之曰,今覽昔日望單,予心興懷,孝章廟,遣知申致祭,今覽先生案,介弟焉,在延齡君房,遣承旨致祭,旣覽世譜,予心一倍,慶恩國舅家,亦爲遣承旨致祭。道望其祠,今日何懷?贈領相家,遣禮官致祭,頃欲臨焉,道過其門,豈無表意?金奉朝賀家,亦爲致祭,而祭文皆當製下矣。李瀰·洪趾海等請對,以次進伏訖。瀰曰,神武門外,道路之險窄,實非輦輿可行之路,而往事勿說,伏願速爲還宮。上曰,方欲還宮,而儒臣亦思其父,則可爲絜矩之道矣。趾海曰,俄者事,思猶心驚,而不爲煩達,卽今夜色已深,寒氣如此,久臨空廨,豈不可悶乎?伏願速爲還宮。上曰,儒臣所達,皆是矣。今當還宮,且困於酬酢,退去宜矣。上曰,予不知金奉朝賀家,在此近處,而鼓吹而來,心甚歉然,此意當及於祭文矣。上曰,懿昭廟,仍令知申,同爲致祭,上以乘輿,出宗親府大門外,乘輦還宮,仁政門外下輦,以乘輿入大內時,編次人明日午後來待事。駕前下敎上還入大內後,諸臣以次退出。
上在昌德宮。常參以代理停,經筵停。
下直,熙川郡守具世亨,伐登萬戶具世元。
金光國達曰,明日常參,取稟。令曰,停。
李基敬達曰,大司憲,掌令二員,持平二員未差,執義宋明欽在外,今日以監察茶時之意,敢達。令曰,知道。
藥房都提調李,提調洪啓禧,副提調蔡濟恭啓曰,昨日動駕伸禮,侵夜還宮,伏未審勞動之餘,聖體調攝,若何?寢睡·水刺之節,何如?臣等不勝區區伏慮,敢來問安。答曰,知道。情禮皆伸,氣亦頗勝,而追惟昔年,心則一倍矣。
中宮殿,藥房口傳問安。答曰,知道。
蔡濟恭達曰,左副承旨兪漢蕭,今日不爲仕進,卽爲牌招,何如?令曰,依。
以左副承旨兪漢蕭牌不進罷職令旨,令于李泰和曰,推考徽旨捧入。
蔡濟恭達曰,吏曹判書韓翼謩,日事違召,無意膺令,其在事體,誠極未安。卽爲牌招察任,何如?令曰,依。
備忘記,傳于李基敬曰,今下弓矢,伐登萬戶具世元處給送。
令于李基敬曰,飭已行矣,中官高德新放送。
金光國啓曰,編次人具允明·元仁孫,依下敎來待矣。傳曰,詣閤。
己卯十一月初七日午時,上御熙政堂。編次人入侍時,編次人具允明·元仁孫·蔡濟恭,假注書鄭槃,記事官金載順·申益彬,以次進伏訖。上命濟恭書祭文,諸處祭文製下後,上曰,國舅之祭,可用官享矣。允明曰,不得眷率矣。上曰,然則國舅之祭,誰可主之乎?仁孫曰,金孝大有子,可以主祀矣。上曰,東伯,似於賀班後發行矣。允明曰,又有致祭之命,似於致祭後辭朝矣。上命濟恭書之曰,孝章廟致祭,初八日擧行,慶恩府院君家致祭,初九日擧行,贈領相家致祭,十二日擧行。出榻敎上曰,先生案,書小諱乎?允明曰,然矣。上曰,延齡君致祭文中,以今日闋服,慈顔永隔,皇兄曁君,今侍慈聖,旣窮且孤,無與予儔,追惟曩歲,可謂盛時,四句揷入,好矣。上曰,吏兵批所在,摠管·司饔提調·宗簿提調望單子,注書持來,可也。槃出來,兩單子奉入以進。上取覽後,上曰,親點者政院粧纊,付標者還下本曹。上命承旨書之曰,來月何月?予心愴焉。徽寧殿望祭,當爲親行,其令儀曹,若例擧行,三更五點,當詣齋殿矣。諸臣以次退出。
上在昌德〈宮〉。常參以代理停,經筵停。
自昧爽至辰時,有霧氣。
李基敬達曰,明日常參,取稟。令曰,停。
兪漢蕭達曰,大司憲,掌令二員,持平二員未差,執義宋明欽在外,今日以監察茶時之意,敢達。令曰,知道。
藥房都提調李,提調洪啓禧,左承旨李泰和啓曰,冬雨乖常,伏未審此時,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳〈察〉聖候,議定繼進當否,爲宜。臣等不勝區區伏慮,敢來問安,竝此,仰稟。答曰,知道。氣則一樣,湯劑五貼加劑以入,入侍宜矣。
中宮殿,藥房口傳問安。答曰,知道。
蔡濟恭達曰,右承旨金光國,今日不爲仕進,卽爲牌招,何如?令曰,依。
蔡濟恭達曰,吏曹判書韓翼謩,日事違召,無意膺令,事體誠極未安。卽爲牌招察任,何如?令曰,依。
傳于兪漢蕭曰,大臣·備局堂上詣閤。
蔡濟恭啓曰,慶恩府院君家,初九日遣承旨致祭事,命下矣。何承旨進去乎?取稟。傳曰,右副承旨進去。
傳曰,明日慶恩府院君家致祭承旨,卽令下直,嘉林府夫人致祭,內侍進去,而祭文當製下,祭物分付奉常寺,卽爲擧行,都承旨入來,編次〈人〉下敎時入侍。
金光國達曰,預備兼春秋李長泰,身病猝重,勢難察任,今姑減下,何如?令曰,依。
兵曹口傳政事,以吳爲左邊捕盜大將。
傳于李基敬曰,左邊捕盜大將,吳落點矣。若在外,則使右邊捕盜大將兼察。
兪漢蕭啓曰,右邊捕盜大將兼察事,命下矣。右邊捕盜大將具善復牌招,以爲聽傳敎之地,何如?傳曰,允。
傳于兪漢蕭曰,十二日贈領相家致祭時,當竝爲致祭于貞敬夫人,分付奉常寺,使之着實擧行,宗簿·宗親府洞名,同稱與否問知,都承旨入侍時以奏,宗簿·宗親府殿座處所及門,依前以用事,分付。
李基敬,以禮曹言啓曰,三名日陳賀習儀,磨鍊於節目中者,乃是流來謄錄,故今番中宮殿誕日陳賀習儀一節,亦依例磨鍊於節目中矣。以依所啓施行判下,而考見壬寅前例,則以命婦朝賀權停之故,百官習儀,亦不爲之,卽者本曹命婦朝賀權停取稟草記,有今亦依此爲之之命矣。命婦朝賀旣停,則百官習儀,亦當一體依例不爲擧行,而自下不敢擅便,何以爲之?敢稟。傳曰,依爲之。
有政。吏批,判書韓翼謩進,參判尹東度病,參議洪樂性病,左副承旨兪漢蕭進。
吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。
以黃慶源爲大司憲,金尙喆爲大司諫,李厚達爲司諫,李光溭·李運海爲掌令,徐有良·李徽中爲持平,朴致隆爲獻納,申大脩·李普溫爲正言,徐命天爲應敎,李德海爲輔德,徐命天爲兼輔德,洪樂純爲說書,李明煥爲兼司書,李興宗爲左贊讀,鄭彦儒爲戶曹參判,金選慶爲戶曹參議,閔百祥爲同經筵,朴相喆爲檢詳,尹汲爲右賓客,兪最基爲奉常提調,金相奭爲內贍提調,權瑞東爲相禮,尹冕東爲吏曹正郞,韓必壽爲佐郞,申熤爲禮曹佐郞,李鎭翼爲司饔直長,金會明爲軍器僉正,曺命徽爲繕工監役,朴道源爲全羅監司,李思觀爲忠淸監司,徐命善爲陜川郡守,李商舟爲靈山縣監,鄭光忠爲同義禁,成胤儉·朴孝源兼春秋單付,金載順奉敎單付,通德郞李仁徽,今加通政,年七十侍從臣李東泰父,加資事承傳。
兵批,判書李昌壽進,參判鄭弘淳入直,參議李萬宗病,參知柳謇病,同副承旨李基敬進。
兵批啓曰,忠淸水使,今當差出,而擬望之人乏小,他道守令竝擬,何如?傳曰,允。
兵批啓曰,新除授魚游澗僉使陳盛漢,素患痰癖之症,近又越添,時月之內,萬無蠢動赴任之望,呈狀乞遞,不可强令赴任,依例罷職,何如?傳曰,允。
以鄭夢圭爲都摠都事,閔惠洙·趙觀國爲武兼,趙鼎耉爲文兼,朴載河爲忠淸水使,嚴慶胤爲同知,金聖遇爲宣傳官,金處謙爲訓鍊主簿,金汝豪爲內禁將。同知單金重河,僉知三軍李邦鳳·李泰燁·金象鼎,漢江別將李漢俊,副司直尹鳳五·沈鏽·洪麟漢·金尙喆·洪重一·李思觀·洪秀輔·李之晦,副護軍吳·具秉勳·金普顯·李徽圭·趙·李德海·徐命天,副司果金普淳·金尙集·韓必壽·李普溫·李埮·金仁大·兪彦鉉,副司正鄭槃單付。
己卯十一月初八日辰時,上御熙政堂。大臣·備局堂上引見入侍,藥房提調,同爲入侍時,領議政金尙魯,左議政申晩,右議政李,行知中樞府事李益炡,行司直金聖應,判敦寧李昌誼,行戶曹判書洪啓禧,行司直洪鳳漢,左參贊李喆輔,行禮曹判書洪象漢,兵曹判書李昌壽,判尹閔百祥,行副司直吳彦儒·申晦,刑曹判書金尙翼,左尹具善復,訓鍊都正鄭汝稷,江華留守元景淳,右尹朴相德,校理洪趾海,左副承旨兪漢蕭,假注書鄭槃,事變假注書兪彦脩,記事官金載順·申益彬,以次進伏訖。尙魯曰,日氣不適,近日聖候,若何?上曰,一樣矣。尙魯曰,再昨侵夜還宮,聖候不瑕有損傷之節乎?上曰,小伸情禮,氣亦差勝矣。尙魯曰,中宮殿氣候,若何?上曰,一樣矣。尙魯曰,王世子睿候,若何?上曰,一樣矣。尙魯曰,嬪宮氣候,若何?上曰,一樣矣。尙魯曰,王世孫睿候,若何?上曰,好在,而近似勤學矣。上又笑曰,世孫勤學,朴聖源知之,非予所知也。尙魯曰,此人誠講官材也。上曰,初見已知其純實矣。尙魯曰,此人素文人也,吏治則似爲迂闊,而往長淵時,善治,蓋由於愛民如子也。上曰,此後則政院,勿捧朴聖源單子,可也。晩曰,以勿移他職之意,分付銓曹,如何?上曰,豈有移職之慮乎?上曰,奉朝賀之先世,已賜諡乎?晩曰,已爲延諡,向來賜樂時是也。上曰,奉朝賀諡狀,可及於葬前乎?尙魯曰,似難及矣。上曰,諡號,及書於銘旌則好矣。尙魯曰,終始絲綸如此,死者有知,必感泣矣。上命兪漢蕭書之曰,噫,金奉朝賀,以兩朝舊臣,耆府黃髮,豈循常例,節惠之典,焉可靷後?其令弘文館,不待諡狀,今日內議諡,議諡後署經一節,政院卽爲擧行。出榻敎趾海曰,故大司憲閔遇洙家,子孫幼稚,故尙未請諡,不待之典,固不可輕施,而催促則好矣。上曰,判尹,使之速請,可矣。上曰,故贊成朴弼周時,亦施不待之典乎?尙魯曰,施之矣。上曰,予自聞兪判府事不待之典,罕有之言,欲守舊例矣,今於奉朝賀許之,而此後則將欲守之矣。上曰,今則外方,無生祠堂乎?尙魯曰,甲午以後,生祠堂·書院·豎碑等事,皆禁之矣。趾海曰,生祠堂之弊,旣有言端,敢此陳達,當初禁令,非不嚴截,而頃聞北評事李潭之言,以御史在嶺南時見之,則方有生祠之新建者云,其不遵朝令,於此可知,事極駭然,宜有各別申飭之道矣。上曰,今聞儒臣所奏,不遵朝令,極爲無據,當該道臣,從重推考,守令令該府處之,身爲御史,見而不奏,使今日儒臣奏之,其涉不職,御史李潭,從重推考。出擧條上曰,當擧行而不能擧行,當該中官,從重推考。出擧條上曰,當該中官從重推考。出擧條尙魯曰,此慶尙監司趙曮災實分等狀啓也。尤甚·之次·稍實分三等,開列于後,仍以爲舊逋所餘者,不過丙子舊還,而其數不多,稍實·之次邑,一傡準捧,尤甚九邑,姑爲停退,推奴徵債,則尤甚邑,限明秋嚴禁事,竝請令廟堂稟處矣。分等依狀請施行,舊還之或捧或停,推奴徵債之區別防禁,所請簡精,甚有商量,亦竝依此施行爲宜,以此分付,何如?上曰,依爲之。左議政申晩曰,推奴徵債,勿論稍實·之次·尤甚,一倂嚴防,似宜矣。上曰,依爲之。出擧條尙魯曰,此江原監司沈鏽災實分等狀啓也。原州等二邑,置之尤甚,橫城等六邑,置之之次,旌善等十八邑,置之稍實,而各衙門·各宮房折受屯稅,各別嚴飭,從實給災。舊還尤甚·之次邑停捧,稍實邑,乙亥條千石以上,三分一徵捧,千石以下,折半徵捧,百石以下,使之準捧,各年吏逋,勿論尤甚·之次,嚴飭準捧,而寧越幻弄還穀,今旣還本色,則農事被災,雖不大段,舊逋徵捧,萬萬悶慮,此則停捧事,竝請令廟堂稟處矣。分等依狀請施行,各其屯稅,亦依請嚴飭,使之一從災實收捧。舊還尤甚邑停捧,之次邑折半停捧,稍實邑則不可分數區別,竝令準捧,至於吏逋,非所可論,而寧越舊逋,旣是吏胥輩所竊弄,則停捧之請,誠極未妥。此一款勿施,道臣從重推考,何如?上曰,依爲之。出擧條尙魯曰,此京畿監司金相福狀啓也。以爲本道農形,無異乙·丙之凶,沿海諸邑之蟲災,驪·利等五邑之旱災,實是挽近所無,而壬戌比摠外七千二百餘之災結,較量於齊到之災摠,則其所不足,猶爲三千結,依此數加劃事,請令廟堂稟處矣。今年畿農之被歉,視他道最甚,以七千餘結,分排災邑,果不足矣。元給災外一千五百結,特爲加許,使之詳察均俵,何如?上曰,依爲之。出擧條上命兪漢蕭書之曰,行司直李益輔,備局有司堂上,嶺南句管堂上還差。出榻敎上命兪漢蕭書之曰,吏曹判書韓翼謩,貢市弊瘼釐正堂上差下。出榻敎上命兪漢蕭書之曰,人君飭勵,臣不敢撕捱,分義當然,而以一時飭敎,敍用之下,今日備單,亦稱在外,若此君何能令一事乎?事之駭然,莫此爲甚。噫,下義禁府推考,豈可只行於堂下文臣乎?行司直李益輔,司直徐志修,傡下義禁府推考。出榻敎上曰,吏判何以爲之耶?尙魯曰,日事違牌矣。晚曰,嚴飭則當出矣。上命兪漢蕭書之曰,吏曹判書韓翼謩,頃者特敎之下,今聞一向違牌云,事之寒心,莫此爲甚。其雖特除,卽是舊望,此時此任。予則曰,得人,分義道理,焉敢若是?從重推考,更爲牌招察任,其所違牌,政院勿稟。出榻敎尙魯曰,忠淸監司金尙喆,全羅監司洪麟漢之當初仍任,蓋爲査陳之政,而今則此政已收殺,分等一事,亦且了當,竝許遞,何如?上曰,依爲之。出擧條上曰,義州府尹,仍任則好矣。尙魯曰,豈可久留於邊地,而且有方伯承傳矣?晩曰,臣於頃日筵中,以守禦廳不可不變通之意,有所陳達矣。領相今方入侍,下詢其便否,而處之,何如?上曰,頃已知之,其所靳持,意蓋在矣。何今日詢問乎?領議政金尙魯曰,守禦廳事,臣亦嘗以爲不可不變通,蓋所謂多少難便之端,姑舍之,守廳乃五營之一,而守禦使,以見帶留守之故,遞易太數,殆無主人,一年·二年,本廳凡百,漸至於莫可收拾,不成貌樣,大可慮矣。頃年禁營之分營,正爲此也,而此營,則變通未幾,已見其效,今之守廳,實類於此,何可無窮則變之道乎?然如使守廳,還設於京城之內,則一城多軍門之弊,將復猶昔,此則決不可爲也。只令守禦使,去留守之名號,而仍南漢之本鎭,留住京中,往來山城,不定其期限,不拘其疏數,一如摠使之例,除拜京職,無所礙掣,亦如摠使之例,成出節目,嚴立科條,使不敢違越,則不至大變通,而守廳難支之弊,自可去矣。至於廣州,罷經歷而復置府尹,還作畿邑,如前之爲,則在廣民,可除巨弊,在京畿,亦爲大幸。今若依此爲之,則旣無顚倒之嫌,又無復舊之慮,臣意則斷斷如此矣。上曰,其所靳持,意或若前,今聞卿奏,予心釋然,依爲之。出擧條尙魯曰,不但守廳之弊,不可不變通,卽今守禦使出去後,凡事多有沓沓處矣。昌誼等曰,三軍門,則先生不多,故無弊端,而至於廣州,則先生無數,故廣州之民難堪矣。鳳漢曰,府尹各別擇送,然後可以爲之矣。上曰,領相,當善爲之矣。尙魯曰,臣以爲元景濂好矣。上曰,此人太疎雅矣。尙魯曰,此人到處善治,而騎堂時事,乃見瞞於政院也,非渠之罪也。上曰,與彼江留爲幾寸乎?景淳曰,六寸矣。啓禧曰,醫官三人外,李泰遠亦爲來待矣。上曰,使之入侍,槃出來,與金履亨·方泰輿·李以楷·李泰遠偕入,以次進伏訖。上曰,診脈,可也。履亨診脈訖,退伏曰,左右三部均,而胃脈不足,則一樣矣。泰輿診脈訖,退伏曰,左右三部均,而脈處甚寒矣。上曰,本來寒矣。以楷·泰遠診脈後所達,與履亨同。曰,湯劑議定好矣。上曰,無可議定者矣。曰,今番動駕,神武門外道路,實非輦輿可行處也。當初臣不能周旋稟挽,此則臣罪也。過去事勿說,而此後則若有歷臨處,預爲分付,使之淸道好矣。上曰,其日儒臣,亦請對陳戒,其言是矣,卿言亦是矣。鳳漢曰,濬川之役,雖始於明春,若干水道,亦宜先試,禁·御兩營上番軍,除其中日私操,日氣不甚寒之時,從便使用,何如?上曰,依爲之。出擧條上命兪漢蕭書之曰,金奉朝賀祭文中,侍側之側字,以榻字書之事,分付。出榻敎上命兪漢蕭書之曰,政事,當日爲之。出榻敎昌壽曰,前水使朴載河,頃有水閫調用之命,臣曹捧承傳矣。載河前任湖南水閫,闒葺鄙瑣,全不事事,以最著者言之,松禁卽水營之大政,而不但不爲嚴飭。乃反憑公營私,惟意斫伐,以其犯手之故,又生防口之計,守令之以船材木水門筩報請者,皆以依施許題,湖左之沿海封山,擧皆童濯,殆無一株大松。此外貪饕不法之事,罔有紀極,臣之觀察湖南,在於載河遞去經年之後,而傳說狼藉,聞甚駭痛,以其罪配絶島之故,雖不得狀論按覈,而臣至今恨之。目下湖西水使有窠,而此等之人,決不可更擬於制閫之任,故敢此仰達矣。上曰,前日趙雲逵·閔百祥,亦如此奏之矣。卿等無以乙亥以前朴載河知之,知之以乙亥以後之人可矣。昌壽曰,聖敎縷縷之下,更此覆難,誠萬萬惶悚,而臣旣居銓衡之任,明知其決不可更議於宿趼,而不敢違咈聖敎,擬此閫任,則臣之溺職,姑勿論,竊恐大有累於聖朝則哲之明矣。伏願更加三思焉。上曰,渠必善爲之矣。載河若飮忠淸水營一勺水於科外,則渠非矣。卿等以爲載河,決不可復用閫任,予則明知其今番則善爲,卿姑從予之言可矣。昌壽曰,聖敎至此,惶恐不敢更達矣。昌壽曰,堂上武臣之積滯冤鬱,莫如近日,實緣陞資之多岐,而亦未必不由於堂上窠窄之致,足可爲感傷和氣之一端,誠非細憂矣。忠壯·忠翊兩將,卽古五衛之職固自不輕,而近爲閑雜人輪次之窠,濫猥屑越,罔有紀極,臣意此六窠,一依五衛將例擬差,而閑雜人實職之路,亦不可全塞。空闕衛將六窠中,慶德宮假將三窠,除假字,作爲遞兒實職,則其於疏通武臣之滯鬱,減省雜職之猥多,恐似兩得其宜,故敢此仰達矣。上曰,先試之,可也。依爲之。出擧條景淳曰,江華農形之凶歉,有甚於辛·壬年,勢將自來月設賑矣。頃日雖得五千金錢,而立本取剩,剩不滿爲二百石穀,而取考前例,則多有元軍餉請得於設賑之時,若得五千石,則立本取剩,可補賑資,敢此仰達。上曰,大臣之意,何如?領議政金尙魯曰,本府事勢誠然,且立本取剩之請,可謂有商量,而第軍餉甚重,五千石太多,以三千石許之,似好矣。上曰,依爲之。出擧條昌誼曰,有稟定事,敢達矣。先書大王邊,後書坤殿邊,至當宁,則書以當代,而當代二字文字,不如書之以主上殿下·中宮殿下,此後則以此書之,何如?上曰,當代二字,文字怪矣。昌誼曰,先書王世子,稍降書嬪宮,亦何如?上曰,依譜略法爲之,可也。諸臣以次退出。
己卯十一月初八日巳時,王世子坐德成閤。承旨持公事入對時,右承旨金光國,假注書洪景顔,記事官沈勖之,記事官李長泰,以次進伏訖。光國持漢城府粘目讀奏訖。光國曰,金吾近多罪囚,而久未坐起,冬月滯囚可悶,秋曹亦一體申飭,使之開坐,何如?令曰,依爲之。出擧條光國曰,頃日申飭之後,呈告違牌之弊,近復紛紜,申飭,何如?令曰,近來呈告違牌甚矣,一體申飭,可也。出擧條光國曰,臣離違書筵,今已半年餘矣。俄者召對時,伏聽講討之英音,睿學卓然,似臻高明之域,不但臣心之欣悅,有不可盡達,中外臣民之慶抃,曷有其極?更伏望勿以學問之將就自足,而益加日新日又新之工焉。令曰,所陳甚好,當書伸警惕,而益加勉勵焉。以次退出。
上在昌德宮。常參以代理停,經筵停。
自初昏至二更,有霧氣。
蔡濟恭達曰,明日中宮殿誕日陳賀相値,常參頉稟。令曰,知道。
成天柱達曰,大司憲黃景源,持平李徽中牌不進,徐有良,執義宋明欽,掌令李光溭·李運海在外,今日以監察茶時之意,敢達。令曰,知道。
蔡濟恭達曰,右承旨金光國,今日不爲仕進,卽爲牌招,何如?令曰,依。
成天柱達曰,憲府連日監察茶時,諫院許久闕達,俱涉未安,兩司除在外外未肅拜人員,竝卽牌招,何如?令曰,依。
以持平李徽中,司諫李厚達,獻納朴致隆等牌不進罷職令旨,令于兪漢蕭曰,竝推考徽旨捧入。
兪漢蕭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金光國,以弘文館言啓曰,新除授應敎徐命天,卽爲牌招察任,何如?傳曰,允。
金光國,以侍講院言達曰,本院新除授輔德李德海,兼司書李明煥,竝卽牌招察任,說書洪樂純,時在京畿坡州地,右賓客尹汲,時在京畿果川地,書筵入番事緊,斯速乘馹上來事,下諭,何如?令曰,依。
金光國,以講書院言達曰,本院新除授左贊讀李興宗,時在京畿富平地,講學入番事緊,斯速乘馹上來事,下諭,何如?令曰,依。
傳于李泰和曰,惠堂使之入來。
傳于蔡濟恭曰,都承旨先爲詣閤。
李泰和啓曰,宣惠廳堂上洪鳳漢·閔百祥,依下敎來待矣。傳曰,都承旨入侍,同爲入侍。
兪漢蕭啓曰,臣依聖敎,取考典獄署囚徒,則承傳罪人十三名,刑曹罪人二十六名,來關罪人二十二名,各司罪人四名中,朴三萬段,堂上手決囚禁事也。金鳳來·張元興段,他矣錢不報罪也,趙聖耉段,士夫家作挐罪也,永平京主人次知㗡今段,堂上分付囚禁事也。書吏皮聖仁段,檢詳分付囚禁事也。竝卽爲放送,而其餘罪人等,罪名俱係重大,不可輕議放釋,故竝仍囚之意,敢啓。傳曰,知道。
傳于蔡濟恭曰,爲金奉朝賀諡號,差出檢詳矣。今日不爲謝恩,政院申飭,使之卽爲謝恩。
吏曹判書韓翼謩書曰,伏以,臣於見職,豈有一分堪承之望?縮伏數十日,積罪違傲,不賜譴罰,固已萬萬惶恐,而前後大朝責敎,至嚴且截,至有違牌勿稟之敎,臣於是遑遑罔措,求死不得,情窮理極,不得不章皇入肅,去就卽當,姑不暇恤,畢竟僨事,臣亦自分,果然纔過一政,已做大錯,解由法意,何等嚴重,而前義州府尹李思觀除授藩任,雖有成命,思觀旣非在職移職,則解由拘礙,法例當然,臨政奉稟,必得勿拘之命。然後方可擧行,而臣乃矇然,初不稟承,循例備擬,致受恩點,違法失職,孰甚於此?邦有常憲,何敢逃罪?侏儒一節,卽此可驗,玆敢短章首罪,伏乞离明,亟降威譴,鐫削臣職,以彰其慢,仰稟大朝,收還思觀除命,以存公法,幸甚云云。答曰,覽書具悉。一時做錯,其何過嫌?卿其勿辭,從速行公。
己卯十一月初九日辰時,上御熙政堂。都承旨惠堂同爲入侍時,宣惠廳堂上洪鳳漢·閔百祥,行都承旨蔡濟恭,假注書鄭槃,記事官金載順·申益彬,以次進伏訖。上命濟恭書之曰,頃者元良冊封之年,豐昌府夫人詣闕時,我慈聖待以家人之禮,其所酬酢,侍坐親聞,怳然若昨。噫,今番奉審譜牒,追慕慈聖,而仁顯聖母世譜,同載一帖,嗚呼,再明年其何年?遙望西郊,予懷一倍,閔奉朝賀奉祀之人,作散已久,令該曹卽爲甄用,閔鎭永孫,亦令該曹錄用,以示予興感之意。出榻敎上又命濟恭書之曰,前判決事尹勉敎夫人,卽慈聖同氣,而一番判決事特除之後,尙不檢擬於佐貳,其令該曹待窠備擬。出榻敎鳳漢曰,徐魯修,以孟浪之事,臺言如此,言念貞聖王后本宅,實爲傷痛矣。上曰,其家只有徐魯修,而又如此矣。鳳漢曰,向來閔百祥,甄復徐有寧,而抵書於臣曰,悶其零替而爲之矣。上曰,閔百祥事,是矣。上命蔡濟恭書之曰,貞聖同氣,今有二焉,家甚零替,令該曹衣資食物,從厚題給。出榻敎上曰,都承旨先退,注書出去,他承旨使之入侍,槃出來,與同副承旨李基敬偕入進伏訖。上曰,惠廳前例,有留饋流丐者乎?鳳漢曰,方饋三人矣。上曰,近來日氣雖暖,予不能忘置,故頃使宣傳官摘奸以來,卿等亦爲種種搜問,善恤可矣。百祥曰,流丐又保授於人,使之救濟以出,仍使使役矣。鳳漢曰,頃因北道海民上言,所謂行狀收稅一款,筵稟査問矣。今觀咸鏡監司李彛章査啓,則行狀,卽商船往來時收稅者,而辛未年道臣李喆輔査實狀聞,自均廳覆奏許施云,此與科外收稅有異,而國內稅船,非均廳章標,則不得施行。獨於北道,乃以本營行狀代行者,有違立法本意,又有他道效尤之慮,自今以後,必以均廳章標施行,本營行狀成給之規,永爲革罷事,定式分付,何如?上曰,依爲之。出擧條鳳漢曰,他道之民,得蒙惠者多,而獨海西之民,未得蒙惠,尤甚邑結錢,斟酌減給,何如?上曰,湖民則連蒙惠政,而海西之民,果如所奏矣。百祥曰,畿內·海西同然矣。上命李基敬書之曰,噫,今年穡事,大異初料,其惜勝言,諸道或有減結錢之事,而海西獨未蒙惠。其所歲歉,甚於諸道,尤甚邑,今年結錢特減,之次邑減半,而畿甸曾雖施惠,歲歉無異海西。且近年以來,國役稠疊,尤甚邑今年結錢,特爲減半,喬桐特爲全減事,分付。出榻敎上命李基敬書之曰,承旨取覽囚徒〈案〉後,輕囚放釋。出榻敎上曰,頃日召對時,下番翰林,能讀近思錄,而上番翰林,又有提醒處,上下番所爲,俱可嘉矣。鳳漢曰,年雖少,而事可嘉矣。諸臣以次退出。
上在昌德宮。常參以代理停,經筵停。
中宮殿誕日,政院·玉堂單子問安。答曰,知道。
大殿·世子宮·嬪宮,政院·玉堂口傳問安。答曰,知道。
世孫宮,政院·玉堂口傳問安。答曰,知悉。
成天柱啓曰,卽伏見黃海水使李觀祥今春夏等褒貶啓本,則邊將無一人居下者,殊無嚴明殿最之意,推考警責,何如?傳曰,允。
成天柱達曰,備邊司郞廳來言,今日賓廳坐起日次,而陳賀相値,頉稟。令曰,知道。
金光國達曰,明日常參,取稟。令曰,停。
蔡濟恭達曰,今日賓廳日次,旣已頉稟,所當持公事入對,而陳賀相値,頉稟。令曰,知道。
傳于金光國曰,權停禮,待下敎爲之。
又傳于◆◆◆曰,行禮卽爲擧行。
又傳于◆◆◆曰,祭文有添入者,延齡君墓致祭,下敎日擧行。
以輔德李德海牌不進罷職令旨,令于金光國曰,推考徽旨捧入。
司諫李厚達,請充軍罪人李時蕃,依律處斷,請罪人恒延·命垕等,嚴鞫得情。請罪人卜連,拿鞫嚴問,以正王法,請罪人天大,夬正王法,請定配罪人益源,夬正王法,請罪人匡師,更加嚴鞫得情,夬正王法,安置罪人來復,嚴鞫得情,以正王法。請申致謹·尹尙任,亟施追奪之典,請印信僞造罪人崔京進·李無應崇,依律處斷,請罪人張俊乞,依律處斷,請罪人鄭得彪,依律處斷,請罪人鄭起世,依律處斷。要語見上請新除授大司諫金尙喆,時在忠淸監營任所,正言李普溫,時在京畿楊州地,正言申大脩,時在豐德地,司憲府掌令李運海,時在水原地,掌令李光溭,時在仁川地,持平徐有良,時在坡州地,請竝斯速乘馹上來事,下諭。答曰,不從,下諭事依達,金尙喆交龜後,自當上來,勿爲下諭。
判府事李天輔箚曰,伏以,臣疾病垂死,廢闕臣子常分,凡幾遭矣。揆以邦憲,罪合重誅,而至今曲加涵貸,頑然偃伏,每一循省,唯願速死。今日乃中宮殿誕辰,而賀儀載擧,臣本病之外,又添重感,委身床席,起動無路,終未得致身於大庭咸造之列,一息雖存,其可謂生人乎哉?臣罪至此,尤無所逃,伏乞离明,亟令攸司,重勘臣罪,以警具僚焉。答曰,覽箚具悉卿懇。以疾未參,其何所傷?亦勿引咎善攝焉。仍令曰,史官往諭。
工曹判書鄭亨復書曰,伏以,臣忝叨本職,居然爲數朔餘矣。殘骸病痼,而精神日消,水部事簡,而瘝曠猶多。每自省檢,愧懼冞切,迺於月前,偶罹〈寒〉疾,未卽治療,累日不汗,表邪入裏,證形屢變,寒止熱升,氷火交戰,頭暈膈痁,食飮全阻,首尾數十餘日。萬般辛苦,種種危惡之狀,煩猥不敢殫擧,而見方氣息凜綴,房闥之間,不自運轉。前後朝班,一未進參,今日中宮殿誕辰,百僚獻賀,慶忭維新,臣偃伏床玆,獨阻咸造之列,情禮俱虧,罪戾層積,有臣如此,不如無生。噫,臣年至未退,名係仕籍,凡有朝會,固當隨逐冠冕,周旋班聯,以效區區忱誠,而不幸病妨入朝,坐廢常分,揆諸典憲,合被重誅,宛轉呻藝之中,如添一病。枕席未寧,玆敢倩具短章,籲呼於貳極之下,伏乞亟令鐫削臣虛冒之職,重勘臣闕禮之辜,以肅頹綱,俾儆有位,公私不勝幸甚。答曰,覽書具悉。卿其勿辭,從速行公。
上在昌德宮。常參以代理停,經筵,只晝講。
自初昏至二更,有霧氣。
金光國達曰,明日常參,取稟。令曰,停。
成天柱達曰,大司憲黃景源呈辭,執義宋明欽,掌令李光溭·李運海,持平徐有良在外,李徽中未肅拜,今日以監察茶時之意,敢達。令曰,知道。
傳于成天柱曰,令日晝講爲之,時刻依前擧行。
傳于金光國曰,徽寧殿朔祭·望祭時刻單子,此後則以詣齋室書入。
傳于蔡濟恭曰,江原監司留待,晝講同爲入侍,戶工曹堂上,使之竝爲入來。
傳于李泰和曰,戶工曹堂上,來待于明政殿月廊。
傳于蔡濟恭曰,世孫講書,午後爲之事,分付講書院。
蔡濟恭達曰,假注書洪景顔,身病猝重,勢難察任,今姑改差,何如?令曰,依。
又達曰,假注書鄭槃,身病猝重,勢難察任,今姑改差,何如?令曰,依。
假注書洪景顔〈有頉〉代以兪恒柱爲假注書。
鄭槃有頉,代以金相翊爲假注書。
成天柱,以都摠府言達曰,副摠管朴相德,以漢城府右尹,本府坐起,今日晝仕出去,而逐日赴坐,煩達未安,依例入番間除草記往來之意,敢達。令曰,知道。
金光國,以侍講〈院〉言達曰,本院新除授輔德李德海,旣有只推之令,說書洪樂純,自鄕纔已入來云,竝卽牌招,何如?令曰,依。
以輔德李德海牌不進罷職令旨,令于成天柱曰,推考徽旨捧入。
成天柱,以兵曹言達曰,新除授鎭東萬戶趙宅鎭,老父年今七十歲,且無兄弟,法不當遠離赴任,呈狀乞遞,邊將之親年七十,獨子無兄弟者,許遞其任,已有定式,依例改差,何如?令曰,依。
〈敎〉江原監司金孝大敎,王若曰,朝廷用人,固非一道,藩維托重,不比列州,治著循良,則可以承流方岳,義同休戚,則可以作屛王家。惟簡予心,用寬東顧,惟卿,觀津之世,謙抑自持,秉心以愷悌端良,克守孝簡公懿範,律己則淸素雅飭,不失詩禮家遺風。佩墨綬於弱冠之齡,侈璽書於繡衣之最,進身不由科第,惜屈展驥之才,居官素著廉勤,祇奉濯龍之戒,擢置喉舌之司數月,出殿股肱之郡三年,中外之績庸旣彰,固知無官不可。州縣之歷試雖久,猶惜未究其能,眷彼東關一方,寔我上游重臬,地則分嶺爲界,大抵山田火耕,民或濱海而生,亦多漁商鹽戶,間者飢癘之相繼,兼之徭賦之益繁,田制有不均之嘆,蔘役爲難支之弊,公私俱病,莫若近年。撫禦孔艱,最甚諸路,在得人誠如何耳,其爲任顧不重歟?玆授卿以守江原道觀察使兼兵馬水軍節度使,卿其祇服寵章,淬勵利器,民有疾苦,無忽於周詢,政有便宜,無安於姑息,賑窮乏則審其緩急,嚴黜陟則恢以公明。惟當加意於表率憚壓之方,奚徒致力於簿書期會之末?其餘裁稟,厥有典常,於戲,方面畀權,予之用卿,不拘於常格,黑頭按節,卿之報予,宜別於他人,故玆敎示,想冝知悉。
己卯十一月十一日巳時,上御明政殿。戶工堂上入侍時,行戶曹判書洪啓禧,工曹參判申思健,工曹參議尹得徵,戶曹參議金善慶,左承旨李泰和,假注書兪彦脩,記事官金載順·申益彬,以次進伏訖。洪啓禧起伏曰,日氣甚不佳,聖候,若何?上曰,一樣矣。啓禧曰,湯劑連爲進御乎?上曰,間或進御矣。寢睡·水刺之節,何如?上曰,亦一樣矣。上曰,尹得徵尙且健矣。上曰,申思健退去,可也。上曰,明政殿,有滲漏處,不可不修葺,且慶德及諸闕內,戶判當往看審,今日晝講入侍,來復,可也。上曰,工曹參議,當往看審彰義宮·孝章廟·懿昭廟·潛邸等處,可也。啓禧·得徵承命而退,承·史亦以次退出。
己卯十一月十一日午時,上御熙政堂。晝講,江原監司同爲入侍時,知事洪象漢,特進官李昌壽,參贊官成天柱,侍讀官李瀰,檢討官任㻐,假注書兪彦脩,記事〈官〉金載順·申益彬,武臣具觀徵,江原監司金孝大,以次進伏訖。上讀中庸第十九章,李瀰賡讀二十章,上又講第二十章訖。瀰曰,九經一章,乃中庸篇中一大文字,而以爲政在人一句,爲上頭關軸。又以一誠字,掉尾於終始,是一章始終,只是得人與誠而已。爲政在人,䯀看似是尋常語,卽要而至理不外是焉,堯·舜之爲治,具載二典,而堯典之命羲仲·羲叔,與疇咨若采及舜典之命九官,只是得人分職事也。夫堯·舜爲治,可紀者甚多,蓋以人君許多典章·法度,雖是治危而美節,惟得人任職者,爲致治之大本,故只以此爲一篇之主宰,此亦當時史官眼目高處矣。大凡看史之時,見其人才衆盛,任用得宜,則不待終篇,可知其爲治之善,以此見之,爲政在人一句,的確渾圓,無可破綻處矣。至如誠,則中間所謂行之者一是也,一有表裏如一者,有言行如一者,有終始如一者,有不雜人欲,而一於天理者,有不雜虛僞,而一於着實者,必兼此數件事,然後方可謂之誠也,得人以任之,推誠而行之,其於爲政,何有哉?以此兩端,爲一篇綱領,然後自得人,而節節推本,以至於三達德。又自九經,而節節推本,以至於誠,中間說話雖多,摠不外乎此兩端。先儒云,書貴知要,知要則能守約,守約則足以盡博矣。伏願留神焉。上曰,然矣。爲政在人,雖是關軸,誠字尤重矣。瀰曰,聖敎中誠字尤重之敎儘然,蓋達道·達德,以功夫言之,生知·學知·困知,以效驗言之,然行之不誠,則雖欲責效,何可得哉?大文中所以行之者一,與及其成功一也終之者,蓋以此也。上曰,果然矣。以一字終之者,予欲提言矣,儒臣所陳,果合予意矣。㻐曰,至此章,備言治天下國家之道,而先儒亦謂比大學加詳矣。九經以上,言修身之道,九經以下,言修身之推,而中間復提修身,結上而起下,卽是大學以修身爲本之意也。修身之道,其要無過於修道以仁一句語,仁固萬善之長,四端之首,而以仁者人也之訓觀之,益見其親切,人所以爲人,卽是此仁,而盡仁之道,方可以盡人之道也。雖以三達德言之,知是知此仁也,勇是行此仁也。仁始於親親,而事事物物,無往而非仁,與天地萬物同體矣。九經之目,分屬於尊賢親親,而其中子庶民,亦自親親之殺而推之者也。文王之經始靈臺,庶民子來者,以文王之爲君止仁,視民如子之效也。今以濬川之役言之,五部坊民,爭願入錄,惟恐或後云,來頭之如趨父事,可推而知,此亦我殿下之仁心仁聞,浹民肌髓之致也。文王緝熙亹亹之工夫,不外此仁之一字,以其盡仁之故,至於與天爲一,若有一息之少間,一念之或違,則便不成仁,而不能至於純亦不已。此則又必誠而後,方可無一息之間斷,一念之差違,以至於純亦不已之境,乃所以三達德之行之者,一而誠之,貫乎三達德者也。殿下之仁心仁聞,旣周流浹洽,而朱子謂雖生知安行底資質,亦當用困知勉行底工夫。殿下勿謂寶算之已高,聖功之已至,以文王不遑之念,加文王不已之工,體天之健,自强不息,則自至於不勉而中,不思而得,肫肫浩浩之仁化,將與天地同流,無一事之不如文王,而與文王爲一矣。章首曰,文王之政,布在方席,其人存則其政擧,殿下亦一文王,則何憂乎其政之不擧乎?上曰,高明二字,實予所愧,至於子庶民,文王則不求而自來,予則求而來之,宋宗所謂堯·舜之事,朕何敢望之語,正合予也,予非不欲爲,自不能已也。象漢曰,七十人君之講學,古牒罕有,益加勉焉,則將有漸進之效矣。上曰,終無漸進之效,甚可愧也。象漢曰,殿下以無效爲敎,此誠爲學之高明也。上曰,以衛武公賓之初筵見之,武公之學高明矣。瀰曰,武公之學,莫非誠也。殿下亦以日孜孜勉焉,則於武公炳燭之學,何嘗少歉乎?上曰,百尺竿頭進一步,予常有兢兢若墜之心矣。上謂孝大曰,頃日寶閣之來,有致祭之事,而卿之爲水原倅也,卽我慈聖所臨時也,今日見卿,不覺愴懷。又曰,江原道臣,本不挈眷乎?象漢曰,江原道,本無器具,故不能挈眷矣。上曰,徐庶之言曰,方寸欲亂,彼道臣心事可想,予心亦悵,國舅祭祀,則自官必將供享矣。眷率今雖不爲,而其令則有之乎?天柱曰,本道有內衙造置之事,而亦有其令矣。孝大曰,聖敎縷縷軫念,若是眷眷,無異眷率也。上曰,非直爲試可乃已之意也。卿其欽往。孝大曰,臣本空疎,何能堪當?且臣不得按道,無所仰陳,而第淮·金之民,將何以安集耶?心甚悶悶,仍進伏啓淮·金安集之政,及此稍登之歲,尤宜加意,守令之數遞可憫,而淮陽府使尹得養,與臣有舅·甥應避之嫌,在法當遞矣。其代以曾經守令有聲績善治人,各別擇差,催促下送,何如?上曰,依爲之。出擧條又所啓,本道木禁,固當申嚴,而諸宮家·各衙門,每每請於廟堂,斫伐流下,上游諸山日漸童濯,以至沙頹水湮,此誠可悶。且累百年長養之木,年年許斫,其何以支當?誠非細慮,亦甚寒心,禁斫之道,臣當嚴加防塞,而似聞軍門與宮家。又有請得之擧云,若自廟堂,先爲申飭,則似好矣。上曰,限三年一切防禁事,分付備局。出擧條又所啓,各道公都會,例於六月設行,而至於本道,每當潦水,道路不通,道內儒生,不得齊赴。若爲退行則便當,而續典所載之限,亦難變通,該曹首堂,今適入侍,下詢處之,何如?上曰,禮判之意,何如?禮曹判書洪象漢曰,諸道公都會,定於六月,乃是法典,而續典曰,公都會當年內,不得畢試者勿施云,其不以六月,爲移易不得之限者,微意可見也。侍讀官李瀰曰,臣於昨年往湖南時,聞湖南則已自年前,因道臣狀請,改定式期以十月,今則設行於十月云矣。上曰,湖南已有前例,令廟堂稟處。出擧條上曰,江原道眷率事,道臣後日狀聞,可也。仍命承旨讀宣諭,聞于道臣,又命賜弓矢,孝大跪受而退。禮判洪象漢進啓曰,畫員輩公私大小之役,晝夜奔走,無使喚之人,故以掌務官一人之身,無以責應,生梗種種,難以支堪。向日上言,請依他各廳例,差出房直,故令兵曹稟處之意覆達矣。聞兵判之言,則此時創出無前之布,決不可爲之,若於各色雇立軍中,減一名差出房,則誠爲兩便,而雇立軍,亦不可任自減額云,兵判今適入侍,使之稟處,何如?上曰,稟處過矣。兵判直爲變通好矣。兵曹判書李昌壽曰,無前之布,誠難創出,若於不緊雇軍中,除出一名,以畫員廳房直差定,則於經費,似無所損矣。上曰,依爲之。出擧條兵判李昌壽進伏啓曰,龍虎營標下軍之登科者,乙亥年,因伊時本曹判書所達,火砲禁軍中,除二窠陞付。丁丑年,又因伊時本曹判書所達,禁軍七番中,各加定火砲一窠,以爲塡差之窠,而七窠中三窠,姑未塡差矣。向來觀武才,標下出身,至於七人之多,竝前後出身,合爲十五六人,標下軍,積勞出身,終無歸屬之處,雖甚可矜,隨其出身,輒出火砲名色,誠非可繼之道,臣意未補三窠外,加出三四窠,前後出身,一倂試取先補。此後則以試記次第,隨闕塡差,恐或得宜,故敢此仰達矣。上曰,初雖美矣,若此不已,將準七百窠,豈不過濫,然則以射登第之類,亦用此例乎?從今以十爲限,當付四窠,取才塡窠,此後依此擧行。出擧條又所啓,日昨次對,臣以慶德宮假衛將,非爲遞兒實職事,旣已陳達蒙允,時任,慶德宮假衛將除拜望單子,假衛將之假字,當付標以入矣。上曰,景福宮一體爲之,限六窠準十二朔,此予尋常慨然者,雲觀及譯院寫字官畫員,資高效勞者,豈不若白徒閑雜乎?此後問于本觀·兩院,該曹以嘉善以上人,時或擬望,而近者若開一門,衆門妄開之弊多,此後他岐或上言以請,未及嘉善者,亦或上言以請,政院直置猥濫,其若混下,該曹草記勿施。出擧條又所啓,堂上武臣之積滯沈鬱,莫如近日,實緣陞資之多岐,而亦未必不由於堂上窠窄之致,亦足爲感傷和氣之一端,誠非細憂矣。忠壯·忠翊兩將,卽古五衛之職,固自不輕,而公然爲閑雜人輪差之窠,濫猥屑越,罔有紀極,臣意此六窠,一依五衛將例,以前頭當爲內禁將者擬差,而閑雜人實職之路,亦不可全塞。空闕衛將六窠中慶德宮假衛將三窠,除假字,作爲遞兒實職,則其於疏通武臣之滯鬱,減省雜職之猥多,恐似兩得其宜,故敢此仰達矣。上曰,依爲之。此後內將之窠,復爲閑雜人,若此比前加三堂上,武士亦豈無爲羞之弊?後日內將復舊閑雜事,一切嚴禁,兵曹雖或因循許施,備局隨聞草記嚴處。出擧條又所啓,西北武士上言委折,有詳問稟處之命矣。向來親臨觀武才時,西北付料二十六窠內,二十窠作爲邊地窠,六窠作爲內地窠,久勤則邊地二次,內地一次,所任以邊地人差定事,有處分。聖意之爲邊地人至矣,而邊地猶以爲冤,蓋所謂邊地,以北言之,則以吉州·明川等四邑,付於邊地。西則以郭山·宣川等七邑,付於邊地。此外北之端川·利城等七邑,西之定州·嘉山等五邑,謂之內地,故邊地人之數,比前倍蓰,至於百餘人之多,內地人之數,本來至小。只是二十餘人,邊地付料二十之窠,非不多矣,而百餘人分食,反不如內地六窠之人小,而食專,邊地二次之久勤,非不厚矣,而百餘人循環遷轉之遲,反不及內地二十餘人一次之速,所任則本是邊地人窠,而今與新付邊地人均差,以此六鎭·七邑人,擧皆抑鬱,以至號籲於輦路矣。西北付料,專爲北六鎭·西七邑而設,至於所任之差,久勤之遷,莫非爲六鎭·七邑之人,而挽近以來,或因道臣狀請,或因御史陳奏,如北之吉州·明川等邑,西之宣川·郭山等邑,追許混入,歲增月加,今則至有外邊·中邊·內邊之稱,邊地只一而已。豈有中邊·內邊也哉?揆諸法意,殊甚無謂,中邊·內邊付料之窠,所當一竝革罷,而此則難以輕議,至於混稱邊地,不可不一番釐正,向來處分中,吉州·明川等邑,付於六鎭,郭山·宣川等邑,付於七邑一款。恐宜還寢,而料窠則二十窠,作爲六鎭·七邑人之窠,六窠作爲吉州·明川人及內地人之窠,所任則只以六鎭·七邑人差出,久勤則六鎭·七邑人一次,北之吉州,西之宣川等邑人內地人,亦合爲一次,每都目輪回遷轉,以此永爲定式,然後方可合於當初爲六鎭·七邑人創設之法意,故敢此仰達矣。上曰,依爲之。料窠,依前定式擧行,此後此輩,若或有呼籲,切勿聽施,當該所任,令兵曹重棍,內試射入參,依舊例,亦以料窠擧行,分付。出擧條戶曹判書洪啓禧,慶德宮及諸闕看審後,追爲入侍進伏曰,臣敬奉聖敎,馳審諸闕,而慶德宮,則塗排門窓板子,多有脫落而無之矣。上命書傳敎曰,今聞所奏,慶德宮外司,纔已修補,而門窓板子,時無者多云,此則曾已下敎。數日後,更令戶郞摘奸,執頉若夥然,當該衛將,今番初度,爲先令兵曹決棍後,分付營繕修葺,此後若復執頉,當該衛將,施以制書有違之律,外司則各門晝開,不無其弊,而中官次知內門之內人,誰飛入而偸乎?日後摘奸時,若或有見偸者,當該守直中官,施以徒年投畀之典事定式,於義本宮·彰義宮,亦依此例,申飭。出傳敎上曰,景福殿·眞殿南月廊及普春門外齋室,戶工曹堂郞,每於季春奉審,可以修補者修補,墻垣頹圮處,椽木腐朽處,待守直中官所報,該曹草記,郞廳監蕫,卽爲修補,而事係正殿,則堂郞眼同擧行,於義本宮,亦依此例擧行。出傳敎上曰,行〈司〉直李益輔,司直徐志修,下義禁府推考傳敎勿施事。出榻敎上曰,延齡君墓致祭時,商原郡夫人,一體擧行事分付,祭文添書,以十三日擧行,同副承旨進去。上曰,金奉朝賀擬諡,旣經政府署經,再明日,政官牌招開政。上曰,中旬次對,以十三日進定事,分付。竝出傳敎諸臣以次退出。
上在昌德宮。常參以代理停,經筵停。
巳時,日暈。午時,白氣起自乾方,掩日而過,良久乃滅。自初昏至二更,有霧氣。
兪漢蕭達曰,明日常參,取稟。令曰,停。又達曰,大司憲黃景源呈辭,執義宋明欽,掌令李光溭·李運海,持平徐有良在外,李徽中未肅拜,今日以監察茶時之意,敢達。令曰,知道。
成天柱,以都摠府言啓曰,今日入直內三廳,武兼·禁軍及軍兵等,中日習射,請出標信。傳曰,知道。
李泰和達曰,左副承旨兪漢蕭,今日不爲仕進,卽爲牌招,何如?令曰,依。
金光國,以弘文館言啓曰,新除授修撰李世澤,自鄕上來,卽爲牌招察任,何如?傳曰,允。
又以侍講院言達曰,本院新除授輔德李德海,旣有只推之令,卽爲牌招察任,何如?令曰,依。
以輔德李德海牌不進罷職令旨,令于成天柱曰,推考徽旨捧入。
成天柱達曰,明日次對爲之事,命下矣。兩司無進參之員,除在外陳書入達外,未肅拜不爲行公人員,竝待開門牌招,以爲推移入侍之地,何如?令曰,依。
金光國以吏曹言達曰,內資寺主簿崔致三受由,過限未上來,依例改差,何如?令曰,依。
成天柱以兵曹言啓曰,禁軍來春夏等祿試射,今月十二日,設行於慕華館矣。入直禁軍等,依前例除標信,出試後還爲入直之意,敢啓。傳曰,知道。
李基敬,以濟州防禦使狀達曰,以蠲減停退等事,一邊馳達,一邊擧行,事涉擅便,惶恐待罪事。令曰,勿待罪事,回諭。
兪漢蕭書曰,伏以,臣母衰年貞疾,寧日恒少,而近因日候乖常,脫着失宜,重添寒感,食飮全廢,氣息綿綴,諸般症情。俱繫不輕,目下情理,供職無路,玆敢隨牌詣闕,短章呼籲。伏乞睿慈,亟賜鐫遞,以便救護,仍治臣罪,以肅朝綱,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病焉。
判義禁李鼎輔書曰,伏以,臣待罪金吾,洽滿三箇月矣。區區報效之忱,惟在於筋力奔走,無公頉則不敢廢坐,不計顚踣,扶病供劇,自爾觸冒風寒,感傷忒重,頑痰凝結於腰膂之間,牽疼刺痛,屈伸不得,末由動作,曠癈職事者,已至多日,而呈告見阻,解遞無路,方切悚悶之際,伏聞筵中,以冬狴滯囚,久不開坐。飭敎申嚴,臣益不勝萬萬惶懼之至,卽今病狀,如有一分可强之勢,豈敢不仰體憫恤罪囚之聖念?忍死趨承,而痰結之症,添加於昨日賀班,一倍肆劇,恐不無成濃之漸,方雜試焫熨,轉側須人,時月之內,萬無赴坐之望,虛縻重任,許多罪囚,緣臣而久滯,臣罪至此,尤不容誅,玆不得不疾聲仰籲於睿覆之下。伏乞离明,俯諒臣病重實狀,亟賜鐫遞,使獄囚無滯,殘喘得延,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,調理行公。
全羅監司朴道源書曰,伏以,臣空疎劣,百無一能,通籍未久,歷踐淸華,恩深渥厚,過分招悔,年來橫逆,所遭奇怪,世念已冷,無復進取之望,閑曹供職,只出奔走之義,不意今者,猥荷寵命,畀之以南藩重任,臣始聞惝怳,若夢非眞,終焉惶感,措躬無地。夫方岳之職,統領一道之兵民,管轄列郡之財賦,承流宣化,屛翰王室,其所寄托,何等關係?況玆一路,卽豐沛舊鄕,保釐之政,視他尤別,區域廣而民情不一,簿牒繁而弊瘼多端,難治之稱,自古有傳,苟非地望素峻,才諝綽優,爲世所信服者,決無以居是任,而善其職矣。如臣疲孱衰劣之姿,曾任州縣,亦蔑治效,顧此雄藩按廉之責,寧有唐突承當之望乎?且臣喪戚以來,悲哀隕剝,軀殼雖存,神精都消,本患痰眩,已成痼疾,宛轉叫苦,便同癃癈,以此病狀,雖尋常簿書期會,亦難照管綜核,如是而其何可徒荷寵靈,冒據重寄,僨誤國事,自速罪戾乎?畢竟臣身之狼狽,固不足言,而奈孤聖朝委畀之意,何哉?思之及此,實有懍然,寧被慢傲之誅,不敢爲承膺之計者也。玆敢冒萬死,仰首披籲,伏乞离明,俯諒臣不稱之狀,特遞臣所帶之任,以重官方,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿勿過辭,速往欽哉?
右賓客尹汲書曰,伏以,國家今年哀吉相仍,兩殿祥·禫告訖,大·小朝追慕慨廓,曷有其已?至若錫爵回甲,壼位載正,實是臣民莫大之慶,而王世孫亦旣受冊矣。天祿鼎至,邦慶隨集,八域騰賀,歡欣頌祝,當如何哉?臣於春間,適忝憲職,坐違嚴召,自速重譴,善地編管,匪罪伊恩,曾未幾何,特霈放宥之典,旋紆收錄之眷,宮賓除旨,前後洊申,臣雙擎九頓,感淚被面,實不知何以酬報萬一也。臣性本鈍拙,當事迷謬,伊日試期隔宵,監臺不備,而身在臺端,未卽膺命,至勤聖念,深夜酬應。論臣辜犯,奚止薄竄而已,而猶荷天地之洪造,得免嶺海之淹死,歸還故里,偃息自在,於法已寬,於分亦足,若夫重入脩門,非臣夢寐之所到,而大朝特下筵敎,促令上來,如臣負罪之蹤,豈意得此於聖朝也?且感且惶,靡所自措。噫,臣雖至愚,亦不至全昧義分,顧何敢過引君父責勵之敎?作爲撕捱難進之端,而所被嚴旨,萬萬悚懍,追思至今,餘悸猶存,其何敢以時月之稍久,而晏然趨命,自同無故之人哉?況今坤殿誕彌之辰,賀儀載擧,百僚咸簉,而不得隨參末班,少伸情禮,邸下日開講筵,延接賓僚,而僚員不齊,每煩稟達,其爲蹐蹙不安,尤萬萬矣。召旨之下,不敢一向泯伏,玆將危迫之懇,仰瀆貳極之前,而他餘情病難强之狀,不暇縷陳,伏乞邸下,俯加諒察,亟賜鐫削,仍令選府,勿復檢擧,以肅頹綱,以安微分,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿·徽寧殿·祥禫倏過,愴慕一倍于中,聖上封爵甲年載回,邦慶無前,壼聖盛禮順成,賀儀已擧,慶忭曷有其極?卿其勿辭,從速上來行公。
修撰李世澤書曰,伏以,殷制旣闋,周休滋至,一歲中間,諸慶無前,日昨坤聖誕辰又過,賀儀載擧,臣民懽忭,曷有其極?仍念臣由來情勢,係關非常,翺翔榮途,已隔鐵限,頃年湖邑之除,幸副乞外之願,而未踰一朔,自速譴罷,職負分憂,計乖便養,狼狽歸來,病伏田廬,隨分淟涊,不敢復有當世之望矣。不自意猥被湔拂,恩除聯翩,雖因在外,輒施遞改,而尋常惶恧,若隕淵谷,乃者玉署甄復,又出意外,豈伊賤分,所敢承當?揆以公體,實無冒膺之勢,且在私情,兼有煎迫之懷,敢因縣道,瀝血陳章,旋伏聞適値倖會,卽蒙變通,不待控籲,獲遂微願,區區感幸,如釋重擔,而曾未數月,乍遞旋授,馹召再降,榮寵無比,伏況聖敎鄭重,追念先臣,繾眷之私,延及不肖,凡在聽聞,莫不欽歎,臣心感泣,當復如何?噫,臣本以畸孤踪跡,非有公朝資望,而徒藉家世,濫通華貫,前後承叨,罔非先臣之故,夙夜憂懼,焦心煎思,常自以負國忝先,爲一生至戒,而秪緣臣姿性愚騃,知識蒙陋,冥世路,動遭顚跲,以至重被惠文之彈。厚貽經幄之羞,上無以酬答殊私,下無以歸拜祖廟,永爲明時之棄物,無復遺蔭之可論,則不知聖明,尙何所取於賤臣者,而不恤公議,一向假借,至此之極也。恩出異數,事非常格,在家違傲,跡涉偃便,離捨病父,忍情登途,千里奔趨,纔到闕下,而廉義森然。自劃已定,反復揣量,進身無路。臣嘗記先臣之言曰,可進而進,以進爲恭,可不進而不進,以不進爲恭,可之所在,卽恭之所在。今臣之違命不進,罪雖難貸,可實有在,義非不恭,蓋欲持此藉手,補過贖愆,以爲晩後塵刹之報,而斂跡耕稼,護養老父,少伸人子烏鳥之情,斷斷血悃,此外無他。玆於天牌之下,瀝陳肝膈之懇。伏乞离明,俯諒臣難進實狀,亟令遞罷臣謬叨職名,俾遂其終始自靖之義,仍令選部,永鐫仕籍,以重官方,以勵廉防,千萬幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿·徽寧殿·祥禫倏過,愴慕一倍于中,邦慶荐疊,賀儀已擧,慶忭曷有其極?爾其勿辭,從速察職。
獻納朴致隆書曰,伏以,居諸迅邁,兩魂殿祥·禫奄過,伏惟大·小朝餘慕,一倍如新,何幸天佑宗祊,邦慶荐疊,我聖上封爵之歲載回,坤聖愆候,旋卽平復,王世孫冊禮已訖,賀儀俱擧,伏惟邸下慶喜之誠,儻復何極,而臣民懽忭之忱,曷其有已?仍伏念臣出入臺閣,非止一二,而動輒生疣,向於春間,忝叨納言,入侍于大朝次對,而誤奏一事,至蒙譴罷,追思至今,惶汗猶在,杜門省愆,自訟不暇,則臣之不可復厠於言責之任,不惟臣自知甚明,卽通朝之所共知,而只緣臣通籍臺職,已多年所。故銓曹泛察,循例備擬,而向者納言除旨,忽下於屛伏鄕廬之中,未及上來之前,以在外得遞,而曾未一月,復授前職,臣誠惝怳霣越,莫省攸措,臣之從前僨敗,不可勝記,而大虧臺體,卽臣罪名,則豈可以日月之稍久,而抗顔揚揚乎?百爾思量,萬無承膺之路,臣含恩畏義,冒沒出肅,其於臺閣之玷汚,朝紳之貽羞,何哉?且臣年迫七旬,疾病纏身,而素患痰癖之症,當寒添劇,呼吸喘急,跬步難運,雖無情勢之可論,而以此病狀,決難蠢動,玆陳短章,略暴危懇,獨願邸下,察臣情病之俱苦,亟下鐫削之典,以肅朝綱,以安賤分,不勝萬幸。臣旣不以言官自處,則不宜贅及他說,而區區愚愛之忱,豈後於人哉?玆敢略貢陳腐之說,伏惟邸下,不以人微而廢之,臣伏聞,王世孫天質岐嶷,德宇自成,吾東方億萬年無疆之休,實基於此,而臣聞易曰,蒙以養正,聖功也。書曰,罔不在厥初生,初設講書院,而首以抄選兩臣,差定左右勸讀者,聖意非偶,而汔未聞兩臣之造朝,臣竊惑焉。彼雖平日,不肯祿仕,俱是世祿之裔,則其於輔導我世孫之職,豈有遐擧之心哉?伏惟邸下,益篤旌招之禮,期致兩臣,使之時時出入,以盡其輔翼之道焉,頃者憲臣之請放金時粲者,言固可取,而終焉不能爭執於筵席,故儒臣大以爲非,而至有請罪之擧,則可見朝廷上公議之所在,而時粲汔未有蒙宥之事。臣竊以爲當此言路杜塞,喑呧成風之時,三司之臣,以言獲罪,而遠投者,恐非聖世之美事,伏惟邸下,仰稟于大朝,卽下收還之命,則庶有補於來諫之道矣。臣無任屛營祈懇之至,謹昧死以聞。答曰,覽書具悉。日月如流,孝昭殿·徽寧殿祥·禫倏過,歲律將暮,哀慕之忱,久而益切。邦慶荐疊,聖上封爵甲年重回,坤殿愆候,不日康復,賀儀載擧,慶忭曷有其極?勸讀招致事,體念,而金時粲事,聖上處分之下,焉敢若是?誠涉駭然,爾其勿辭察職。
假注書金相翊在外,代以李永中爲假注書。
李泰和啓曰,假注書兪恒柱,時無職名,令該曹依例付軍職,冠帶常仕,何如?傳曰,允。
金光國啓曰,假注書李永中,時無職名,令該曹依例付軍職,冠帶常仕,何如?傳曰,允。
成天柱啓曰,卽伏見黃海兵使李景說今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
上在昌德宮。常參以代理停,經筵停。
藥房都提調李,提調洪啓禧,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣,湯劑五貼加劑以入,待下敎入侍宜矣。
中宮殿,藥房口傳問安。答曰,知道。
金光國達曰,明日徽寧殿親祭齋戒,再明日常參頉稟。令曰,知道。
成天柱達曰,司諫李厚達,再達煩瀆,退待物論矣。令曰,知道。
傳于成天柱曰,大臣·備局堂上詣閤。
傳于成天柱曰,都提調入侍,提調監劑後入侍。
又傳于兪漢蕭曰,都提調,次對同爲入侍。
傳于李泰和曰,都承旨入侍。
金光國,以弘文館言啓曰,修撰李世澤,書批已下,卽爲牌招察任,何如?傳曰,允。
成天柱,以侍講院言達曰,本院新除授輔德李德海,旣有只推之命,卽爲牌招察任,何如?令曰,依。
以持平李徽中牌不進罷職令旨,令于金光國曰,推考徽旨捧入。
吏批啓曰,王孫敎傅李昌顯呈狀內,身病甚重,勢難察任云,依例改差,何如?傳曰,允。
又啓曰,穆陵別檢金夢華,受由過限未上來,依例改差,何如?傳曰,允。
又啓曰,今日政廳,考見黃海道褒貶啓本,則信川郡守宋翼洙,以胡取債謗爲目,長連縣監羅潤福,以輕肆宜警爲目,則竝宜置下考,而置諸中考,殊無嚴明殿最之意,當該道臣,推考警責,兩邑守令,竝罷黜,何如?傳曰,允。
有政。吏批,判書韓翼謩進,參判尹東度牌不進,參議洪樂性進,右承旨金光國進。故奉朝賀金在魯諡文靖,贈領議政金慶餘諡文貞,贈兵曹判書朴命龍諡忠愍。以洪獜漢爲禮曹參議,洪啓禧爲判義禁,南有容爲左副賓客,徐命敷爲戶曹佐郞,尹象厚爲戶曹佐郞,安復駿爲宗簿正,安國珍爲軍器判官,金弘濟爲典籍,申光履爲內資主簿,尹東質爲繕工假監役,韓重璟爲濬源殿參奉,金光國爲淮陽府使,李宜祿爲豐川府使,李漢泰爲長淵府使,趙靖世爲瑞興縣監,林馨遠爲延曙察訪,許溫爲平丘察訪,李宅鎭爲兵曹正郞,金應淳爲中學敎授,李瀰爲西學敎授,李明煥爲南學敎授,金基正爲江原都事,南彦彧爲掌令,張淀爲掌令,姜潤爲持平,金和澤爲正言,洪述海爲正言,慶基殿參奉李希夔,厚陵參奉李寅彬相換,舍人單朴相喆,左諭善單徐志修,兼春秋單盧聖中,治腫敎授軍崔源。兵批,判書李昌壽病,參判鄭弘淳病,參議李萬宗病,參知柳謇入直進,右副承旨成天柱進,副護軍柳健,副司直李益輔·徐志修·具善行·尹得養,副司果趙鼎耉,副司正李永中·兪恒柱。
傳曰,兩司備二員,署經爲之。
司諫李厚達達曰,臣以付籤諸臣,竝命還解事,今日大朝次對,有所仰請矣。區區微誠,未蒙開納,至以非矣爲敎,臣竊不勝惶隕之至。噫,諸臺付籤,幾至兩年,則當初處分,雖出於一時飭勵,而到今經年之後,籤紙尙存,誠有欠於優容言官之意,故臣嘗憂慨於中矣。及至前席,敢瀆天聽,而辭不達意,上煩聖敎,臣何敢一刻仍冒於臺次乎?請命遞斥臣職。答曰,勿辭。
己卯十一月十三日辰時,上御熙政堂。大臣·備局堂上引見入侍時,領議政金尙魯,左議政申晩,行知中樞府事李益炡,行司直金聖應,判敦寧李昌誼,行戶曹判書洪啓禧,行司直洪鳳漢,行左參贊李喆輔,行禮曹判書洪象漢,兵曹判書李昌壽,吏曹判書韓翼謩,漢城判尹閔百祥,行副司直吳彦儒·申晦,刑曹判書金尙翼,漢城左尹具善復,開城留守南泰齊,行訓鍊都正鄭汝稷,漢城右尹朴相德,大司憲黃景源,右副承旨成天柱,司諫李厚達,副校理鄭晩淳,假注書李永中,事變假注書兪彦脩,記事官金載順·申益彬,以次進伏訖。金尙魯曰,冬至後日候不適,聖體,若何?寢睡·水刺之節一樣乎?上曰,一樣矣。尙魯曰,連爲善寢乎?上曰,鷄鳴後則全不睡矣。申晩曰,瓊玉膏進御乎?上曰,進御矣。尙魯曰,中宮殿氣候,何如?上曰,一樣。尙魯曰,王世子,曁嬪宮氣候,何如?上曰,一樣。尙魯曰,王世孫氣候,亦何如?上曰,善過矣。尙魯曰,卽今日氣乖常,夜霧甚不佳,徽寧殿望祭,必欲躬行,恐有失於審愼之道,頃聞筵臣所傳,來月則不欲躬行云,苟以有損聖躬爲慮,則奚待來月而已乎?伏乞亟寢成命,以副區區。上曰,予非欲固執,雖不親祭,每日往觀,故禮判頃有所奏,而亦不允從矣。尙魯曰,不但親祭,自內觸冒躬臨,亦非節宣之道矣。上曰,不但爲貞聖,蓋欲復踐舊殿,頃以必來之意,已答于眞殿,此非徒爲情禮也。況明日,卽孝純忌日,一倍愴然矣。尙魯曰,終靳允許,誠慨然矣。上曰,非但卿等慨然,予亦爲卿等慨然。藥房都提調右議政李,追後入侍進伏曰,今日旣是日次,令醫官入診,何如?上曰,其止之。曰,醫官金履亨·許礈·金德崙以守令,今方爲入診待令矣。上曰,然則注書出去,率入,可也。賤臣率入進伏訖。上曰,其診之。履亨診左右脈候而退伏曰,左三部稍勝,右三部則頗沈微矣。礈與德崙鱗次進診,所言與履亨同。曰,近來脚部痰候,何如?上曰,一樣矣。每欲一焫而未果矣。曰,令醫官診議,而受焫則好矣。上曰,阿是穴受灸,則終涉重難矣。上顧謂尙魯曰,卿見德崙之子乎?尙魯曰,見之矣。上曰,其父則不細密,而其子頗精詳,頓勝於其父,可謂奇矣。仍謂德崙曰,爾莅邑已久,何以治之?德崙曰,一心撫濟矣。上曰,好矣,勤則優優矣。上又曰,頃日爲見漣川倅柳重臨治否,而送繡衣矣,繡衣則得蔡膺祜而來矣。柳重臨甚勤實,近來無酒,故尤有勝矣。曰,再明日徽寧殿親祭時,湯劑自外煎入乎?上曰,唯。仍顧謂曰,守令醫官,先爲退出,而卽爲下去,可也。上又曰,近來雜技,金玉遍滿,實不貴而濫矣,不可不出擧條而禁之矣。仍命成天柱書傳敎曰,爵賞,人君御世之大權,而近年以來,濫雜莫甚,若不規正,金玉將遍滿於國中,雲觀·譯院及寫字官,有領事都提擧有功者自當奏加奏賞,唱準懲勸,亦在法典。當依舊例施行,直赴殿試付標之際,有做錯者,則亦有將臣自可奏而釐正,良吏褒加,公廳軍器修補狀聞賞典,亦有舊典。此後守僕·弓矢人及工匠中年七十勤勞國役,有例上言者外,非特敎則凡諸請加請直赴上言,一切嚴禁,若是定式之後,其門宜正,禁旅中騎芻五中,先馬帖而後上言。直赴者,原單子中依軍門例草記,別單書入直赴殿試,御筆封進,其事雖重,設意則干恩,窮尋求得,褻越莫甚,此則旣聞之後,卽令奉入,勿施其賞,子爲其父,奴爲其主,以孝請褒,事體大不然。抄猥濫之際,一倂拔去,永付司果之法,非特敎則一切嚴禁事,政院·銓曹·禮曹,捧承傳施行,而此後拘於顔面,凡於上言,或有例下,或有循例回啓,或有草記之事,則備局隨聞草記,勿施,當該承旨·該堂,施以制書有違之律,備局雖不卽聞,耳目之官,其宜規警,名官之以軍器公廨狀聞陞資,名武之以雜技及捉虎陞資,名器不重,濫觴莫甚,往事勿論,此後若此者,勿許淸職,納粟以階嘉善者,亦勿許實職事。捧承傳施行,以示予重官方·杜濫賞之意,而此下敎,政院·該曹,大書以置,凡於抄上言回啓之時,遵而擧行。曰,傳敎中名官名武兩款語,恐涉,如何?上敎不必以名字稱之,改之,似好矣。上曰,名官或不免帶羞乎?諸臣耳目之意,何如?領左相曰,不必如是,稱名字,然後可以飭勵矣。景源曰,名官不專指侍從,則恐不必改之矣。厚達曰,臣亦與都憲之意同矣。晩淳曰,改以侍從,則似好矣。上曰,侍從之說太突矣,大抵此敎,似近於野俗,故詢問矣。晦曰,名字亦有戒飭底意,則不必改之矣。汝稷曰,今此下敎誠好矣,而雜技若皆防塞,則恐或難便矣。上曰,予亦知其然矣,聞此下敎,渠輩將一場落莫矣。今後則蔭官,若非爲侍從之父,加資亦難,而今番一張下敎之後,朝鮮金玉,將全減矣。翼謩曰,開政有命,臣方先退,心有所懷,故敢達矣。忠淸監司李思觀,纔遞灣尹,移拜藩任矣,旣非在職,移職則宜拘解由,而臣乃矇然不察,昨纔陳書首罪矣。追聞新灣尹林象元,亦未出靈光解由云,解由法意,本自嚴重,宜有處分,敢此仰達。臣旣做錯至此,惶恐待罪。上曰,解由勿拘,可也。晩曰,吏判筵中所奏,近於辭免,筵體未安,推考,何如?上曰,依爲之。上顧刑判曰,金始炯曾爲何官?天柱曰,爲判敦寧矣。上曰,刑判頗恰似矣。尙魯曰,此京畿監司金相福狀啓也。以爲本道二十四邑査陳田,爲一千五百七十結四十五負一束。先行隨起隨稅之法,起則收稅,陳則不稅,如水田之爲,而逐年査檢,行之數歲,然後乃許降續,則民無白稅之冤,地有漸闢之效。今年則給災,自明秋收稅事,請令廟堂稟處矣。通一道査陳,其數不多,可見其査政之精約,至於隨起隨稅之請,亦有意見,使之依狀請施行,何如?上曰,依爲之。尙魯曰,此平安監司李成中狀啓也。以爲戶曹所用大差倭禮單蔘,曾有分定於西·北兩道者,其時北道道臣,以卜定之數,卽已拮据爲辭,而今忽移定於江界者,此何故也?本道京納之數,合爲一百二十二斤十五兩,豈有餘儲,更備十五斤乎?北關卜定蔘十五斤,勿爲移送本道事,請令廟堂稟處矣。西路蔘政,轉益艱貴,旣納百餘斤之蔘,而今又責出十五斤者,果爲江民難支之弊,至於北關,初不卜定則已。已卜定之後,尙令不納,殊涉未安,而以此蔘,移送於關西,使之加納,恐不可爲也。道臣之如是爭執,不是異事,此則依前卜定,令北道上送,何如?晩曰,臣於頃日下詢時,略陳愚見矣。北關與江界有異,我地則無可採蔘處,十五斤卜定,似無準數覓納之路,而雖曰有前例,臣則以爲北關卜定,一切嚴防宜矣。閔百祥曰,關西所覓之數,尤可以接待大差。且大差出來,不過譯舌輩云云,其所必來,亦不可期,姑以關西前覓之數備待,北關十五斤姑置之,以觀來頭,似好矣。上曰,戶判之意,何如?洪啓禧曰,大差倭之必來,臣亦固不能知之,而聞對馬島主,傳於其子云,然則大差倭當來,大差倭還後,送渡海譯官,則彼又送來大差,卽今所儲蔘,僅可接待一大差。若又有渡海大差之往來,則必太半不足,不能預備,而臨事狼狽,則豈不萬萬可悶乎?洪鳳漢曰,大差倭眞若出來,則單蔘之猝難覓繼,誠有可慮者,而如或不卽出來,已貿之蔘,歸於閑漫需用,而又復臨急更貿,則國體之顚倒,邊民之至冤,當如何哉?今此北蔘之當貿與否,姑捨勿論,已貿之數,別爲典守,施至年久,則以新捧者次次換用。由舊蓄新,無減其數,必爲大差倭接濟之資而乃已,則地部始可有辭,經費亦可無匱矣。尙魯曰,馬島云云之傳說,不可準信,而國家事,貴在深思遠慮,該曹所預費者,雖數優,豈不愈於臨急難辦乎?北道已卜定之蔘,使之上送宜矣。上曰,依領相所陳,卽令北關輸納,可也。尙魯曰,此濟州牧使許瑬災實分等狀本也,以本州及大靜·旌義分坊里爲尤甚·至次·稍實,而陳島中慘被災荒之狀,以爲羅里舖所儲米,限三千八百七十五石,準數劃給,種太一千石,亦爲區劃,舊還上一竝停捧,新還上分等減捧。各寺奴婢身貢米減一斗,均役米減一斗,大同米減一升,山屯馬驅點,待年退行,軍兵操鍊,姑爲停退,各邑逃老故病廢雜頉,從便塡充,式年束伍,改都案,待明年擧行,推奴徵債,一切防禁事,竝請令廟堂稟處矣。分等依狀請施行,絶海窮島之連歲歉荒如此,誠極可慮。羅里舖米三千石,特爲劃給,種太一千石,以本道沿海邑常賑太擇給,無論米太,令道臣依近例別定差員,以本道地土船及本島船,待開春卽爲裝載入送,以爲及時齊運之地,其餘各件事,旣有災年前例,竝亦依狀請施行爲宜,以此分付,何如?上曰,耽羅非徒仰體,昔年庚子·丁丑,來赴陵役,其所竭心,予所目睹,羅里舖設置,專爲本島,何惜剩數?竝依狀請許施,今年歲貢馬,特令停捧,以示予意。已上竝出擧條上曰,柑橘進上,尙無消息,恐致漂風,予甚用慮矣。仍笑曰,儒生則其所待來,有甚於予矣。柚子亦不來矣。天柱曰,見濟牧狀聞,則本島早霜,柑橘全不成實云矣。尙魯曰,再昨筵中,戶判以慶尙監司趙曮狀請,水沈川反浦落災名事陳達,有令備局卽爲稟處之命矣。災名之不許於事目之外者,乃所以重田政·杜後弊也,而此則異於是,雖許此三災名,自可了當於該曹所許災摠之內,則在朝家不必靳難,使之依狀請許施,何如?上曰,依爲之。尙魯曰,因江原新監司金孝大,以木禁事,昨有筵奏,限三年嚴禁事,命下矣。近來本道木政,不勝其奸弊,惟當依此擧行,而第歸厚署內用板,及繕工外監進排木物,雖一年,決難防塞,此則爲杜奸弊,旣有定數節目,不可不依節目許之。摠廳爲修北漢行宮及公廨,纔有請貿之報,故備局參酌減許,而卽今摠廳事勢,如不得貿用於水上,則無以鳩材修葺。況行宮體重,事在令前,此亦不可不許之矣,此外則限三年一切嚴防,何如?上曰,依此爲之,而歸厚署,則節目定數中,折半許之,可也。已上竝出擧條尙魯曰,判義禁李鼎輔,病且勤仕久矣。今姑許遞,何如?上曰,比金聖應行公久速,何如?尙魯曰,有勝矣。上曰,李鼎輔許遞,其代今日政,一體擧行。出榻敎上顧賤臣而問曰,注書誰也?天柱曰,李永中矣。上復問此誰也?李益炡曰,李成中·最中之中字行矣。天柱曰,前龍潭縣令徐有祜,爲其甥侄矣。上曰,然乎?尙魯曰,灣尹林象元,催促下送,然後新湖伯可以交龜,故敢達矣。上曰,催促下送,可也。仍命天柱書傳敎曰,義州府尹林象元,不多日辭朝。出榻敎尙魯曰,日昨因戶判所奏,有田稅過限不納守令拿處之命。其中晉州·咸安兩邑,則以稅穀之初不入倉。又將就拿,二罪竝發,非所可論,至於金海·昌寧·河東·靈山·興陽六邑,則或爲災邑,或有漕倉之役,此時曠官,誠可悶,而拿來後雖勘律,亦不至遞職。今番則不可無爲民邑參酌之道,勿令拿來,竝姑從重推考,待緘辭處之,何如?上曰,依爲之。鳳漢曰,六邑守令中,興陽縣監李文德,前以他罪,方在拿囚中,而大臣旣以從重推考仰達,則似無更爲勘律之擧矣。待其供辭,卽爲放送,何如?上曰,依爲之。出擧條尙魯曰,臣於僚席事,有慨然者敢達矣。右相頃者勉出之後,只入內局日次,而賓廳備坐,一不進參,自上宜有勉飭之道矣。上曰,過矣。使入內局日次者,欲與之會同矣,頃者左相尋單,故纔已勉出矣。晩曰,右相雖日次入侍,至於廟謨,無一言可否矣。上曰,過矣過矣。可謂固執矣。首揆則病臂,左揆則病腰,右揆則病脚,三公俱有病焉,其亦怪矣,右相若勤行,則必愈矣。曰,僚席之間,情志不孚,有此,仰達。臣實愧忸,臣有實病,不能入次對,而若內局則無可推諉,故自力入來矣。尙魯曰,右相所奏如此,誠幸矣。李昌壽曰,日昨講筵,臣以北之吉州·明川等四邑,西之宣川·郭山等七邑人,不可混付於邊地武士之意。陳達蒙允,而其中三水·甲山·富寧三邑,旣是沿江極邊,則其地人,獨爲見漏,必有稱冤,此三邑武士,付料及所任差定久勤遷轉等事,一依六鎭例施行,何如?上曰,依爲之。晩曰,伏聞日昨筵中,以別付料廳久勤極邊與內地輪回用之事,有所下敎云,臣意則此廳之設置,專爲西北極邊武士地,則極邊自是主人。今若輪回用久勤,則殊有違於當初設廳之本意,依前下敎,極邊久勤二次用之後,內地久勤一次用之,似宜矣。上曰,依所奏施行。南泰齊曰,官帽節目成出之後,因今春回還,上使長溪君棅所達地部四分一七十八隻,關西三分一一百七隻,有分授松都之命,而近年以來,本府商民,漸益窮敗,不能成樣,故臣於今夏,抄出商賈外稍實民戶,無論願受與否,一倂分給,貿銀還納之際,不無呼冤之端,當初使行之以本府民願受陳達者,臣實未曉也。至於關西,則富商甚多,分俵甚易,故臣與道臣,私相往復,原數中三十三隻半,初不持來,此意曾已論報備局矣,以本府如掌之地。每歲辦出萬餘兩銀貨,實爲難支之端,臣謂地部四分一,依前因給松都,關西三分一,則自本道全數區處,以除松民一分之弊,恐合事宜矣。鳳漢曰,無論松民之願不願,旣已分排之後,猝然還給於關西,以致關西之爭難,則亦有傷於事體,一番更問便否於該道後處之,何如?上曰,所奏是矣,依爲之。已上竝出擧條黃景源所懷,自近日以來,時氣乖常,冬候甚暖,至日已經一旬,而片雪不下,江河百川無成氷,此雖與形見之災有異,而春秋亦以無氷爲戒焉,安知仁愛之天,不以是告戒於殿下哉?伏願聖上,克篤修省之道,以答天戒。上曰,當體念矣。又所懷,臣頃於晝講入侍時,以陵幸時乘馬事,有所陳戒矣。其後懿陵展拜時,殿下歷臨關王廟,以甲冑行軍禮而還,方內無警急之憂,而人主躬擐甲冑,非所以身敎東宮也。俄者以重宰禁推,不可示元良爲敎。嗚呼,聖子神孫,以殿下一動一靜爲儀則,而殿下不自愼重,乃喜爲軍旅之事,至御甲冑而馳驟之,何以示東宮·世孫也?臣竊惜之。且關羽雖有忠義,而其位不過漢諸侯耳,雖使羽親見殿下,固當用賓主之禮,則殿下何可具甲冑,行軍禮於羽之前乎?書之史冊,則天下後世之議,當如何也?而伊時三司諸臣,無一人論其不可者,臣誠不勝其慨然也。且日昨歷臨宗親府,逕路至狹,侍衛不能成列。嗚呼,殿卜如欲臨宗親府署,則宜令該部,淸道而後行,可也。豈宜以至狹之路,倉卒歷臨乎?臣待罪近密時,嘗以殿下心氣暴發,冒陳憂愛之言,幸蒙開納矣。近年以來,聖心之暴發,甚於前日,雖朝廷大事,往往有不問大臣而直行者,固知殿下聖學高明,閱天下之義理,亦已多矣。然仲虺之誥曰,以義制事,以禮制心,垂裕後昆,凡聖心所發,必制之以禮,然後動靜云爲之間,無一不合於道,而可以垂裕於後昆矣。上曰,所陳是矣,此後當留心惕念焉。又所懷,賞格釐正,不過微細之事,身爲留守,所當任怨減削,如或有難便之端,則稟議廟堂,可也,而今者筵席之上,至以松人斥呼閔百祥之說,上達宸聽,極涉猥屑,筵體不嚴,莫此爲甚,請開城留守南泰齊,從重推考。上曰,依爲之。李厚達所懷,陳賀國之盛禮,在前如此之時,雖在外諸臣,情病外竝入來進參矣。今番陳賀時,多臺皆稱在外,一不進參,其在國體,不可無飭,臣以爲抄選未交龜外,在外諸臺罷職,可也。上曰,所奏誠是,依爲之。又所懷,向來被罪臺臣,有放送之命,而尙在付籤中,今則日月已久,罰亦行矣,用之而復有罪,則罪之,可也。特命甄敍似好,故敢達矣。上曰,誰也?厚達曰,尹蓍東·柳戇·徐迥修三人矣。上曰,付籤意有所在,咫尺眞殿,已有所奏,臺臣所達誠非矣。上曰,今日抄選未交龜外,在外臺臣,臺臣旣請罷職,依啓。其代今日政,一體擧行。出榻敎大臣及備堂諸臣,先爲退出,承史留後。上曰,似已開政,注書出去,諡望先爲持入,賤臣持入。上拆見問承旨曰,金慶餘誰也?天柱曰,丙子名人而斥和後,仍爲廢官矣。上見奉朝賀金在魯諡望,以御筆取首·末望兩末字而落點曰,此諡可謂合矣。仍命天柱書傳敎曰,凡諡號,宜循實事。噫,金奉朝賀固辭文任,予已知矣,若金致仁之書陳中先諡辭樂也。近卅載輔相,款款其忠,休致而享望八,可謂寬樂令終,合首末望兩尾字點下,以遂相志,以表予意,此亦知遇之意也。上曰,注書出去,召都承旨以來,蔡濟恭進伏,上命書徽寧殿望祭祭文訖。又命改書金奉朝賀致祭祭文訖。上曰,祭文製下,金奉朝賀家宣諡日,遣近侍致祭,而同副承旨進去。天柱曰,都承旨入侍,臣則先爲退去之意,敢達。上曰,唯。上曰,諡望點下,待下批,兩司令招,卽爲署經。濟恭曰,宗親府揭板,將以今二十日爲之,諸宗臣爲迎板將設宴而請臣,故敢達矣。上曰,金奉朝賀之殯,在其只尺,設宴則不可矣,勿爲事分付,可也。承·史以次退出。
己卯十一月十三日巳時,王世子坐德成閤。承旨持公事入對時,左承旨李泰和,假注書兪恒柱,記事官洪樂純·成胤儉,以次進伏訖。泰和曰,此北兵使李殷春狀達也。令曰,讀之,泰和讀奏訖。仍爲踏達字。諸臣以次退出。
上在昌德宮。常參以代理停,經筵停。
獻納朴致隆達曰,臣累玷臺職,絲毫無補,動輒僨敗,徒積罪戾,濫荷洪造,又蒙恩除,而追思宿愆,鐵限在前,敢暴情實,陳章自劾,而其於時務之當先,公議之在前,則臣方帶臺銜,不可泯默,故略貢草草數條於辭書之末,而期致招選之請,則雖蒙採納,至若請放金時粲之事,則不惟不賜允可,至以焉敢若是誠涉駭然爲批。臣於是,竊不勝慨然,而繼之以訝惑也。蓋時粲條論時政之際,自多激切之言,故不槪於聖心,而雖下島配之命,旋卽量移,使之出陸,欽認我聖上包涵優容,不深爲罪之盛意,而竊伏念言路之杜塞,莫此時若也,含默之成風,莫此時甚也。三司之臣,以言獲罪,而久滯竄謫之中者,旣非聖世之美事,又乖來諫之道,故臣實採一國共公之言,而有所論列矣。及承睿批,誨責嚴切,臣雖疎逖疲劣,顧臣所叨之職,卽耳目之官也,言責之任也。誠不料邸下之輕視言官,至於如此也,此莫非臣人微言輕,不能見孚之致,其何可仍冒於臺次乎?昨緣夜深,今始來避,所失尤大,請令遞斥臣職。答曰,勿辭。
蔡濟恭啓曰,承旨有闕政事,取稟。傳曰,趙榮進除授。
蔡濟恭達曰,新除授同副承旨趙榮進,卽爲牌招齋宿,何如?令曰,依。
又達曰,明日徽寧殿親祭時,承旨不可不備員,而左副承旨兪漢蕭,以親病陳書受由,合有變通之道,何以爲之?敢稟。令曰,牌招。
以輔德李德海牌不進罷職令旨,令于李基敬曰,推考徽旨捧入。
兪漢蕭達曰,大司憲黃景源呈辭,執義宋明欽,掌令南彦彧在外,張淀呈辭,持平李徽中令旨未下,姜潤在外,今日以監察茶時之意,敢達。令曰,知道。
成天柱達曰,獻納朴致隆,再達煩瀆,退待物論矣。令曰,知道。
傳于成天柱曰,侍衛軍兵雨具。
己卯十一月十四日三更,徽寧殿望祭出宮入侍時,行都承旨蔡濟恭,左承旨李泰和,右承旨兪漢蕭,左副承旨成天柱,同副承旨趙榮進,假注書兪恒柱·李永中,記事官金載順·申益彬,以次陪從。上具翼善冠·衮龍袍,乘輿出賓陽門,下輿時,命蔡濟恭書傳敎曰,昔年敬寧殿進冊寶時雨下,故百官行禮於明政殿月廊,予亦一體行禮而目睹矣。雨勢若此,百官行禮,依舊例明政殿月廊爲之,此後亦依此擧行事,分付。上入齋殿敎曰,都承旨齋殿入侍,濟恭進伏。上命書興懷傳敎,上仍步詣殿內行禮,行禮後還宮乘輿時,上曰,戶判入侍。洪啓禧進伏。上曰,齋殿廳仰帳及門帳,卽廟殿齋室所無者,其令去之,後勿設焉。三年內所設,予亦曰過矣,此後齋室仰帳·門帳,切勿擧行事,分付。上回過回泰門外,見鄕軍排立,問曰,何邑軍乎?軍兵等仰答曰,全州軍矣。上曰,汝等近爲濬川役乎?仰答曰,三日爲役矣。上曰,汝鑿何所乎?仰答曰,爲第一所矣。上曰,所濬者幾許?仰答曰,廣一間深四尺矣。上入延英門回顧曰,此何室乎?天柱曰,此政院矣。上曰,堂后何在?天柱曰,彼乃堂后也。上曰,下番所居何在?天柱擧手而對曰,此一間是也,而所謂四仙閣也。上曰,何謂四仙?天柱曰,三堂后一翰林故稱之,而揭板矣。上曰,然則上番,則漏於四仙矣。仍命司直洪鳳漢·鄭汝稷,左尹具善復入侍。入侍時,上曰,俄聞鄕軍,三日濬川,卽今濬之何爲?鳳漢曰,姑先始役,以觀其形便矣。上曰,其沙將何以區處?雖積於兩邊,其間若雨,則必致頹圮,前功豈不可惜乎?鳳漢曰,姑令疏築於兩邊,中開水道,以待明春,則沙將自乾,似或爲前頭省功之道矣。上曰,幾日赴役乎?善復曰,只使三日,而三營各出二百五十名矣。鳳漢曰,今若仍置,或雨來則難免其頹圮,臣意則卽今日氣不甚寒,仍令先運其所濬之沙,築於閑曠之地則似好。且都監軍,乘此日氣稍暖,亦有願役者矣。上曰,難矣。仍由宣政門,還入大內,諸臣退出。
上在昌德宮。常參以代理停,經筵停。
夜三更四更,月暈。
徽寧殿望祭·親祭罷後,政院玉堂·藥房·朝廷二品以上·六曹堂上口傳問安。答曰,知道。
兪漢蕭達曰,明日孝章宮忌辰齋戒相値,常參頉稟。令曰,知道。
李基敬達曰,司諫李厚達,所當牌招,而闕門已閉,待明朝出牌之意,敢達。令曰,知道。
成天柱,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
李基敬達曰,司諫李厚達,獻納朴致隆引避退待,已至經宿,尙未處置,事甚未安。諫院除在外外,正言洪述海,卽爲牌招,以爲處置之地,何如?令曰,依。
兪漢蕭達曰,右副承旨李基敬,同姓五寸叔母故學生復烈妻孺人崔氏身死,服制已行四日,出仕,何如?令曰,依。
傳于兪漢蕭曰,恭陵·順陵奉審後,孝章墓奉審以來。
正言洪述海達曰,司諫李厚達,獻納朴致隆,有懷斯陳,臺體則然,聖敎誨責,不當過嫌,一時睿批,雖不宜嫌,旣欲引避,初何參署?請司諫李厚達出仕,獻納朴致隆遞差。答曰,依達。
趙榮進達曰,卽者檢閱申益彬,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
上在昌德宮。常參以代理停,經筵停。
兪漢蕭達曰,明日常參,取稟。令曰,停。
李基敬達曰,大司憲黃景源,掌令張淀呈辭,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
以承言色,令于李基敬曰,內官朴文興,當爲莫重公事,掩置不達,事極無據,從重推考。
傳于兪漢蕭曰,明日明政殿,賜柑儒生,殿座時刻,以辰正三刻爲之,科次崇文堂擧行,侍衛入直擧行。
李泰和啓曰,明日明政殿親臨賜柑儒生時,何承旨留院乎?敢稟。傳曰,只試所承旨來詣。
以讀券官改付標單子,傳于李基敬曰,左相代,戶判爲之。
李基敬,以兵曹言啓曰,禁軍祿試射沒技人別單中,依例懸註以入之意,敢啓。傳曰,知道。
又啓曰,今十一月十七日,武臣堂上以上朔試射日次,而親臨賜柑相値,不得爲之之意,敢啓。傳曰,知道。
又以義禁府言啓曰,明日明政殿親臨賜柑儒生時,本府都事十員內,九員赴擧,武臣都事一員本府入直,而當直入直及明政門·光政門禁亂都事各一員,公事回公都事一員,無以推移,假都事四員,令該曹依例差出,以爲分排之地,何如?傳曰,允。
以濟州牧使狀達,莫重節果進上,未免代封,果品亦甚不佳,極爲惶恐待罪事,令于趙榮進曰,勿待罪事,回諭。
上在昌德宮。常參以代理停,經筵停。
親臨賜柑罷後,政院·玉堂·藥房口傳問安。答曰,知道。
兪漢蕭達曰,明日常參,取稟。令曰,停。
李基敬達曰,大司憲黃景源,掌令張淀呈辭,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
以司諫李厚達牌不進罷職令旨,令于成天柱曰,推考徽旨捧入。
傳于蔡濟恭曰,昨日只試所承旨入侍事,下敎矣。旣已法殿殿坐,左副承旨留院,其餘竝爲來詣。
傳于趙榮進曰,免講之製,只於此製,京鄕各取一人,鄕儒名紙,書鄕字事,卽爲分付。
兪漢蕭,以侍講院言達曰,本院新除授輔德李德海,旣有只推之命,卽爲牌招察任,右副賓客南有容,時在京畿楊州地,書筵事緊,斯速乘馹上來事,下諭,何如?令曰,依。
又以講書院言達曰,本院新除授左贊讀李興宗,自鄕纔已入來云,卽爲牌招察任,何如?令曰,依。
以左贊讀李興宗牌不進罷職令旨,令于李泰和曰,推考徽旨捧入。
趙榮進,以備邊司言啓曰,守禦廳變通節目講定,書入之意,敢啓。傳曰,知道。
備邊司薦,以元景濂爲廣州府尹。
李基敬,以義禁府言達曰,京畿監司狀達據,刑曹粘目內,前正言金普淳,移本府處之事,達下矣。金普淳今方待令於本府,卽爲拿囚之意,敢達。令曰,知道。
又以義禁府言達曰,全州判官徐魯修,宣惠廳粘目憑閱處之事,徽旨達下矣。徐魯修前以他罪拿來,羅將發送拿囚後,添問目取招之意,敢達。令曰,知道。
京畿監司申本,領府事兪拓基月廩不受事。令曰,令本道更爲輸送。
濟州牧使狀達,人物渰死事。令曰,渰死人等,令本道恤典擧行。
行副司直李益輔書曰,伏以,臣頃蒙譴罷,不敢偃在輦轂之下,屛伏郊坰,杜門訟愆之中,特敍有命,旋差備堂,宜卽仰陳引罪之章,而時未付銜,不得入文字,大朝賓對,亦末由趨參矣。聖敎截嚴,畢竟薄勘,乃有禁推之命,臣悸懍震惕,章皇胥命,恭俟處分,不意聖度天大,旋霈恩宥,臣誠惶誠感,益不知措躬之所,臣之前後逋慢,罔非自作,豈敢倖其曲貸王章,晏然冒廁於班行乎?玆將短章,仰干离明,伏乞邸下,亟治臣罪,以肅朝綱,以安私分,千萬幸甚。臣無任屛營祈懇之至。答曰,覽書具悉。卿其勿辭行公。
己卯十一月十七日辰時,上御明政殿。親臨柑製出宮入侍時,行都承旨蔡濟恭,左承旨李泰和,右承旨兪漢蕭,右副承旨李基敬,同副承旨趙榮進,假注書兪恒柱·李永中,記事官金載順·申益彬,以次陪從。上具翼善冠·衮龍袍,乘輿出賓陽門,下輿時,上曰,試官徐命膺病,代,黃仁儉付標,仍殿座。上曰,今番儒生,倍於前日矣,高陽·交河儒生,亦盡來見乎?趙榮進曰,似然矣。上曰,儒生盡入,承旨出去,卽令閉門。試官洪啓禧·金陽澤·徐志修·兪彦民·黃仁儉·鄭晩淳·任㻐,次第進伏訖。啓禧曰,今日日候頗寒,聖體,若何?上曰,一樣。啓禧曰,湯劑進御乎?上曰,然矣。仍命任㻐·鄭晩淳書書題曰,若是曾出之題,仰達,可也。仍呼賦懷橘。啓禧曰,其出未久矣。榮進曰,尹得英爲壯元矣。上曰,漢挐山上,有白鹿潭乎?啓禧曰,然矣。其處仙人,曾有騎鹿,而來飮潭水,故名之云矣。上命書白鹿潭,限未時,仍曰,此則無做者乎?榮進曰,似然矣。上曰,親臨頒柑,事體有別,大司成,躬往善頒,頒柑訖,仍揭題。上顧謂啓禧曰,此明是濟州白鹿潭乎?啓禧曰,然矣。上曰,予慮儒生,或誤認中原白鹿洞而做之,承旨曉諭,可也。上又曰,此庭長廣,比仁政殿庭,何如?仍命都承旨,量而奏之。俄而來奏曰,明政殿庭,長二十九把,廣四十二把半,仁政殿庭,長十七把,廣四十一把矣。上還入大內,乘輿時,命漢蕭閱輿地圖曰,有白鹿潭乎?漢蕭曰,無之矣。上命濟恭改書興懷傳敎,讀訖。上愴然曰,爲人子者,當爲盡孝,諸臣其念之哉?仍問濟恭曰,鄭弘淳之父,曾爲贈職乎?弘淳以兵曹參判,在侍衛之列,濟恭召而進之。弘淳仰對曰,臣父前爲吏判追贈,乙亥年又贈贊成矣。上曰,然乎?此人卽予嗣服後調劑之人也,見卿入參判之望,不覺愴然矣。仍由賓陽門入大內,諸臣退出。捧券時,以口傳敎試所承旨曰,此乃免講前終科也,欲取京·鄕各一人,其令鄕儒,書鄕字於券頭事,知委。
己卯十一月十七日申時,上御崇文堂。賜柑儒生,試取科次入侍時,讀券官洪啓禧·金陽澤·徐志修,對讀官兪彦民·黃仁儉·鄭晩淳·任㻐,同副承旨趙榮進,假注書李永中,記事官金載順·申益彬,以次進伏訖。上曰,試所承旨出去限後所捧,別爲作軸以置,可也。又敎曰,試所承旨出去,他承旨入侍,左承旨李泰和入侍。彦民讀第一軸第一丈。啓禧曰,解題知而作之矣。上曰,此解題似不入來,而能知之,士子可謂窮窿矣。陽澤曰,此科異於到記,峻考,似好矣。上曰,唯。上曰,今番則非但爲柑科,專爲免講,故老儒多來矣。又曰,所捧幾許?注書出去,知而奏之。榮進書納收券數,限前八百六十丈,限後一百七十六丈,合爲一千三十六丈矣。啓禧曰,試法旣嚴,限前且多,竝考限後,恐涉如何矣。上曰,不諭則已,旣諭之後,豈可欺多士乎?盡考,可也。上入小次,復御問曰,所考幾許?啓禧曰,爲二百七十丈矣。上曰,今已夜深,若獨考則雖至天曙,亦難出榜,分三隊各考,可也。天曙時,合考科次,京則十六丈,鄕則五丈。啓禧曰,京多鄕少,京則抄三人,鄕則抄二人,似好矣。上曰,雨露不擇地而下,豈可此多而彼少乎?均取三人,可也。日出後,上親拆皮封,取李澤遂·洪檢·李東玉·金履鐸·李朝魯·孟至大,而仍問曰,李澤遂是誰也?榮進曰,今谷山府使李彦衝之子矣。上曰,靑陵君之子若孫,連爲登科,甚奇矣。金履鐸誰也?榮進曰,故承旨金文行之子,而方爲寢郞矣。上曰,此以承傳,頃爲參奉矣。仍命榮進書傳敎曰,居首幼學李澤遂·洪檢,竝直赴殿試,之次幼學李東玉,生員李朝魯,幼學金履鐸·孟至大,各給二分。上顧謂陽澤·志修曰,以世孫講事,已諭於朴聖源,而復此諭之矣。世孫近日課講以後,神氣凡爲,少損於前,自今以後,姑勿督課,漸次勸講,以存就將之益,好矣。啓禧曰,臣意則不然,雖凡人家子弟,未嘗以課學,有所損氣,卽今一日可惜,且旣命課講,又令間日,恐不合於勸學之道矣。志修曰,戶判所達儘好,若無逐日開講之命則已,旣定而復退,恐非惜陰之道矣。上曰,予亦非不知退之可悶,而自逐日督課觀,渠形容不無所損,蓋課講異於凡讀,每日着服粧束,多有局促之意,故漸致少損。見今悠悠萬事,專在於世孫,不宜一向督課,自今以後,姑爲間日開講,以待稍勝,而還爲課講,好矣。陽澤等曰,聖敎如是,謹當奉行矣。啓禧曰,臣等固不足言,徹宵觸寒,玉候不瑕有損乎?上曰,今夜則少睡矣。啓禧曰,今日卽日次,率入醫官診候,何如?上曰,又令入診甚難,待後日爲之,宜矣。啓禧曰,湯劑,何以爲之乎?上曰,自外煎入,可也。上曰,柑製披抄人六人,食後竝來待。出榻敎諸試官及承·史次第退出。
上在昌德宮。常參以代理停,經筵停。
巳時,日有重暈,內暈有右珥,暈上有冠。午時未時,日暈,色皆內赤外靑。
藥房都提調李,副提調蔡濟恭啓曰,日來寒事猝劇,伏未審此時,聖體調攝,若何?昨日親臨寒殿,不瑕有損乎?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,依前劑入,下敎日入侍,宜矣。中宮殿,藥房口傳問安。答曰,知道。
兪漢蕭達曰,明日常參,取稟。令曰,停。
李基敬達曰,大司憲黃景源,掌令張淀呈辭,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
成天柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以禁衛營言啓曰,今番濬川先試時,本營鄕軍,除中日私習,從便使役事,自本所筵稟定頉矣。水道之役,今姑停止,中日私習,依前設行之意,敢啓。傳曰,知道。
又以御營廳言啓曰,今番濬川先試時,因本所筵稟,本營鄕軍,除中日私習,從便使役矣。今則水道之役,姑爲停止,中日私習,依前設行之意,敢啓。傳曰,知道。
又啓曰,今番京外啓覆文書,今幾修正,初覆今月十九日,再覆二十日,三覆二十三日定行之意,分付該曹,何如?傳曰,允。
以輔德李德海牌不進罷職令旨,令于兪漢蕭曰,推考徽旨捧入。
兪漢蕭,以侍講院言達曰,本院新除授輔德李德海,旣有只推之令,卽爲牌招察任,何如?令曰,依。
以輔德李德海牌不進罷職令旨,令于兪漢蕭曰,推考徽旨捧入。
兪漢蕭,以講書院言達曰,本院新除授左贊讀李興宗,旣有只推之令,更爲牌招察任,何如?令曰,依。
李泰和啓曰,明日啓覆時,何承旨留院乎?敢稟。
傳于趙榮進曰,惠堂,禁·御兩將,使之入來。
趙榮進啓曰,惠廳堂上洪鳳漢·閔百祥,禁衛大將具善復,御營大將鄭汝稷,依下敎來待,而今日柑製被抄人,亦依下敎來待矣。傳曰,詣閤。
又以備邊司言啓曰,卽見濟州牧使許瑬狀啓,謄本,則彼人之漂到本州者,爲二十一名,所持卜物,爲二十一駄,而所騎船隻,漂失大洋,僅得一小艇,艱辛漂來云矣。異國人物,旣漂到我地,所當從陸路回送,而不但渠輩情願,請得完固一船,以水路回還,若以陸路領遣,則歷過五道之際,許多弊端,有不可勝言。依前例許給一隻船,自本州直爲回送爲宜,而本州無可合船隻,如欲新造以給,則此非時日所可辦,爲此久留,誠極可憫,本道右水營兵船中,依前例擇其完固一隻,修補入送於本州,捧手票後,從海路卽爲回送。當此冬寒,衣薄可慮,右水營休番木三十疋,卽爲入送,造給衣袴,海路回還,遲速難知,本道附近沿海邑儲置米三十石,亦令入送,從優計給,以示朝家優恤之德意。米·木用餘之數,令本州會錄,兵船入送之代,令該營卽爲新造,而此不容一刻淹滯,急速擧行之意,本州及本道道·帥臣處,竝馳驛嚴飭,分付,以此事具由撰咨,別定禁軍,下送灣府,使之傳送鳳城事,亦爲分付槐院,何如?傳曰,允。
左諭善徐志修書曰,伏以,臣愚蒙疎劣,自速罪戾,向日特罷時,嚴旨萬萬悚懍,衷情震薄,不敢偃處城闉,縮伏郊坰,追訟愆尤,仍以宿疾添劇,委頓澌綴,不意收敍有命,牽錄如故,銜恩怵分,雖欲蹶,病狀彌苦,未卽入城,日昨聖敎,又復嚴截,嶺海鈇鉞,泥首以俟,而置對之命,遽蒙寢還,惶感交竝,益不知措躬之所也。顧臣情實未暴,罪狀至重,論以邦憲,萬殞猶輕,薄罷旋敍,未足贖其萬一,何敢徒恃寵靈,晏然而已乎?玆敢冒陳微懇,仰干嚴誅,伏乞睿慈,俯賜諒察,亟令攸司,重勘臣罪,以安微分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
趙榮進,以備邊司言達曰,新除授義州府尹林象元,再呈辭狀,以其老母,年近七旬,宿病沈頓,離捨遠赴,實無其望,斯速遞改爲辭矣。旣以情理,屢辭如此,則有不必强令赴任,改差,何如?令曰,依。
正言洪述海達曰,請充軍罪人李時蕃,依律處斷,請恒延·命垕仍令鞫廳,嚴鞫得情,請卜連亟令王府,拿鞫嚴問,以正王法,請收還天大酌處之命,快正王法,請還收罪人益源定配之命,更加嚴鞫得情,夬正王法,請罪人匡師,更加嚴鞫得情,夬正王法,請還寢來復發配之命,嚴鞫得情,以正王法。請前校理申致謹,前大司諫尹尙任,亟施追奪之典,請印信僞造罪人崔京進·李無應崇,依律處斷,請罪人張俊乞,依律處斷,請罪人鄭得彪,依律處斷,請罪人鄭起世,依律處斷,措辭見上,新達,國家懲討之典,幾乎盡擧,而沈益昌獨逭王章,可勝痛哉?渠以逆鏡切姻,卵育妖儉,締結賊商,陰謀凶計,無不指揮,昭鑑所載,荊佐·廷玉之招,情節畢露,公案已具。噫,辛壬之禍,苟究根本,則益昌實爲之窩主,論其罪惡,有浮於鏡·儉諸賊,而天網恢恢,巨魁獨漏,生前之顯戮未加,死後之官秩自如,揆以王法,豈非失刑之大者乎?由是而逆孽,無所懲畏,輿憤久而愈激,請故府使沈益昌,亟施追奪之典,世良凶謀,實與輝·鏡諸賊,一而二·二而一,則凡今之北面者,苟有一分人心,則豈忍與之通媾而結姻哉?前參判吳遂采,以其子爲世良之孫壻,在其追奪之後,嘻噫,無識匹庶之所不爲者,時在法從,晏然婚娶,豈意此輩之無所懲畏?乃至於此,此而可恕,則朝家隄防之嚴,其將獨施於宋瑜乎?識者寒心,公議沸騰,請前參判吳遂采,削奪官爵,言路杜塞,未有甚於近日,大朝殿下,以臺閣之含默,屢發憂歎之敎,形諸絲綸之間,凡在臣隣,孰不欽仰,而以言獲罪者,未蒙蕩滌,則言路無可開之日。金時粲向來被譴,雖因事例,而朝奏夕竄,足以沮敢言之路,聖度包荒,旋命出陸,而諸臺伸捄,尙未霈全釋之恩,人情抑鬱,久而未已,至於尹蓍東·徐迥修·柳戇,被謫宥還,亦旣收敍,而一自從案之付籤。便作聖世之棄物,見今以言爲諱,視臺地如狴犴者,未必不由於是,請仰稟大朝,亟放金時粲遠配,還收尹蓍東·徐迥修·柳戇付籤之命,說書洪樂純,少而無賴,長益凶狠,發跡娼樓,爲衆惎之所歸,出入屠肆,與賤隷而爾汝,湖營子舍,恣行鄙悖,道院講規,肆口詆毁,奪人畜妓,醜聲喧藉,屛逐病弟,人理滅絶,及乎通籍未幾,奔走伺候,惟利是趨,譸張浮言,蹤跡跪祕,一心運用,不越于傷人而言物,終日揣摩,皆出於興訛而造訕,搢紳皆畏其交搆,儕友或恐其陰中,此而置之,朝著寧靖,必無其日。凶國害家,終非別人,請說書洪樂純,削去仕版,臺閣論人,雖許風聞,而粧撰變幻,以濟其私者,實爲搢紳之羞,日前高夢聖之論尹東度也。盛言干囑之非,政注之雜,及登筵席,反加奬許,便一褒啓,書奏矛盾,言議罷軟,足令人代羞,況其閤外酬酢,旣無他人之參聽,則豈可以虛謊無根之說,徑陳於筵席乎?風習之壞,臺閣之輕,專由於此輩之玷汚,請前持平高夢聖,亟令改正。新除授正言金和澤,時在京畿安山地,司憲府掌令南彦彧,時在全羅道井邑地,持平姜潤,時在慶尙道安東地,請竝斯速乘馹上來事,下諭。答曰,不從。益昌事及遂采事依達,金時粲等事,大朝處分之下,焉敢若是?殊極駭然,洪樂純事,亦涉過矣。高夢聖事,下諭事,依達。
正言洪述海達曰,臣姿本鈍滯,言又拙訥,顧其所存,百不踰人,潦倒蔭路,晩忝倖第,特荷洪造,得備臺閣,導之使言,臣固感激,必欲圖報,而言責之重,揣量已熟,顧安有一分承膺之望哉?第緣署經有命,召牌踵臨,臣於是,怵分畏義,逃遁不得,章皇出肅,不敢爲辭遜之計,臣旣已一出矣。誠不忍伈伈泄泄,隨衆泯默,以負職責,故敢以草草數事,妄效一日之責矣,及承睿批,得伏蒙末端事開納之敎,虛受之量,臣實欽仰,其餘關係之甚重,言路之有防者,則竝皆不賜唯可,乃反誨責之至以駭然爲敎。臣奉讀以還,旣甚愧恧,繼之以慨然也,言路之開閉,而國家之興替係焉。臣所以眷眷不能已者,誠以今日急務,莫過於開言路,而諸臣疏釋,實爲開言路之道故也。臣豈私於彼數臣者而然哉?所憂者言路,欲忠者國耳,以我邸下之明,何不念及於此乎?噫,今臣所論,或以嚴懲討,或以嚴隄防,或以開言路,而宮僚臺官,亦不可不請,故乃敢採撤一國共公之論,上以扶植王章,下以規正官邪,一字一句,皆有斟量,未嘗爲一毫乖激之言,雖使當之者,自評而自勘,亦必無辭,而服臣之言矣。今邸下過矣之敎,豈或未及照燭而然耶?臣竊爲邸下惜之,此莫非臣言議無素,不能見孚之致,其何可一刻仍冒於臺次乎?請令遞斥臣職。答曰,勿辭。
趙榮進達曰,明日啓覆時,兩司當爲備員,而諫院無進參之員,除在外引避退待外,司諫李厚達,待開門牌招,以爲推移入參之地,何如?令曰,依。
以統制使吳狀達,進上靑魚,冬至已過,不得封進,惶恐待罪事,令于趙榮進曰,勿待罪事,回諭。
己卯十一月十八日未時,上御熙政堂。柑製入格儒生·惠廳堂上,禁·御兩將,同爲入侍時,行司直洪鳳漢,漢城判尹閔百祥,右尹具善復,護軍鄭汝稷,同副承旨趙榮進,假注書兪恒柱,記事官金載順·申益彬,儒生李澤遂·洪檢·李朝岳·孟至大,以次進伏訖。榮進曰,儒生皆入來,獨第三被抄人李東玉,無去處,故使泮人推尋矣。上曰,先來儒生,使之入侍,諸生以次進伏訖。上以次問曰,汝李澤遂乎?對曰,然矣。上曰,汝年幾何?曰,二十一矣。鳳漢曰,自少有賦工程,畢竟以此成功,似有前定矣。上曰,汝有宿工云,能誦昨日之所作耶?澤遂誦至二句,上命止之曰,思汝祖與曾祖,不無愴懷矣。鳳漢曰,此人夙成矣。上曰,澤遂與判尹何間?鳳漢曰,判尹之女婿,臣之甥姪也。上笑曰,丈人緊乎,內舅緊乎?以情言之,則丈人似緊,以人事論之,則不然矣,卿等須善導善誨焉。鳳漢曰,壻與甥,豈有間隔哉?且此人必不爲非矣。上曰,凡今之人,實測也。澤遂退出,洪檢進前伏。上曰,誦文,可也。檢誦至入題,上命止之曰,汝父誰也?對曰,士人矣。上曰,汝祖誰也?曰,進士矣。上曰,洪廷弼誰也?曰,臣之三寸矣。上曰,廷弼至何官?曰,應敎矣。鳳漢曰,玉堂多年爲之矣。上曰,春坊亦多年爲之,故予能記憶矣。上又曰,以公道事君,可也。檢退出,李朝岳進前伏。上曰,誦文,可也。朝岳誦至二句,上命止之曰,汝居何鄕?對曰,居平澤矣。上曰,濟州,汝之外鄕也?曰,父之外鄕也。上曰,平日熟聞其潭名,故文亦熟矣。朝岳退出,金履鐸進前伏。上曰,汝何官?對曰,參奉矣。上曰,何陵官也?曰,泰陵參奉矣。上曰,誦文可也。履鐸誦至入題,上命止之。鳳漢曰,此人善爲文,人亦非常矣。履鐸退出,孟至大進前伏。上曰,汝居何鄕?對曰,居溫陽矣。上曰,忠淸道二人爲之矣。上又曰,故監司萬澤誰也?曰,臣之祖父矣。上曰,誦文,可也。至大不能誦,上笑曰,入侍命下之後,似必預誦,而不爲預習,鄕人之醇朴,可知矣。至大退出後,榮進曰,昨日拔去儒生鄭弘淵,有待令之敎,故自政院招來,而渠之高祖,卽故南行吏曹判書鄭世規云矣。上曰,然乎?弘淵今在待令所乎?榮進曰,招來給正草以送,而此後則勿以當今寓製之意,分付矣。上曰,其人,何如?榮進曰,特一迂疎士人矣。上曰,居何鄕云耶?榮進曰,居堤川云矣。鳳漢曰,鄭世規當丙子播遷之亂,八道勤王兵,擧皆不至,鄭世規一人,以忠淸監司,獨來勤王,此人精忠,古亦罕有矣。上曰,若早知如此,予必召見,而今已出去云,良可咄歎。上曰,昨日李徹祥,當爲及第矣,不知緣何而落,李澤遂,則初不擬議,亦不知緣何而爲,其亦數也。上曰,禁·御兩將進伏,善復·汝稷進伏。上曰,濬渠之役,今則止之乎?善復曰,姑爲始役,欲觀其形便,而雖不盡濬,以卽今所見見之,則正好矣。鳳漢曰,濬渠之役,不啻都民之樂赴,至於各軍門軍兵,亦願赴役,皆着軍服·躡草履,各操版鍤,以爲始役之地矣。上笑曰,着軍服·躡草屨,入水疏鑿之時,擧動,可想矣。鳳漢曰,今番之役,不過築沙兩邊,以開水道,以爲來春竣事之地矣。上曰,然則今之水道,馬槽可汎乎?鳳漢曰,然矣。上曰,深可四尺許乎?鳳漢曰,所鑿之深,似不及四尺矣。上曰,鄕軍之自來願役,豈非奇特哉?鳳漢曰,禁·御兩軍,則雖日後,多有賴於國家矣。上曰,禁·御軍,何邑兵多乎?善復曰,全羅軍多矣。鳳漢曰,都監軍自願者,勿以坊民例使之,皆以軍門使之,似好矣。上曰,所奏誠是矣。鳳漢曰,北漢僧軍,亦皆自願,以坊軍例使之乎?使渠輩,以爲自役之地乎?若以坊軍例使之,則不無調發董役之人,不若使渠輩自爲之矣。上曰,好矣。鳳漢曰,不啻此輩,市井亦多有自願者,而至於掖庭所屬,尤有勝癖云矣。上曰,然乎?百祥曰,泮漢亦皆願赴,而自受名帖,因爲成冊,自某至某,以定限界,以爲自濬之地云矣。上曰,予心常在於濬渠,故不無開始之意,而恐有當寒未竣之慮,而未果矣。善復曰,果如上敎矣,非時始役,若雨猝下,則兩邊築沙,必有頹圮之患,如是則前功豈不可惜哉?上曰,承旨書之。傳曰,禁·御兩營,鄕軍旣已開道,或以及此時,先區處其沙云,而冬暖雖若此,冬節用民,心以爲難,不許矣。靜以思之,雪未尙下,雪積解氷之時,川邊濬積之沙,必將復塡,若此,於鄕軍有功虧一簣之歎,於京民復新巨役之弊,濬積之沙,從自願觀日候,三日役內,先用一日,而此亦非固必之敎,聞其所願,稟俟擧行。出傳敎鳳漢曰,兩湖船隻,分爲九等,而每等遞減,多或四五兩,假令其尺數,不足於一等,有餘於二等者,入於二等,則僥倖甚矣。入於一等,則冤痛大矣,三等以下至九等,皆如此,故分等定稅之際,巧僞滋多,弊端無窮,臣於今行,採探民情,則最上最下之稅,自有定數,移易不得,而中間遞減之規,不必拘於九等,先計其高廣長,又量其容載之數,酌量定稅,則民情可便,弊端可祛云,以此分付道臣,深度便否,往復本廳後,改定式,何如?上曰,判尹之意,何如?百祥曰,嶺南船稅,專用尺量之法,兩湖則用分等之制,而嶺南行之無弊,兩湖之弊,誠如重臣所達,今玆釐正者,蓋欲傍照嶺南矣。上曰,依爲之。出傳敎鳳漢曰,湖南進上保,海邑均排,蓋出除民弊·防疊役之意也。至於牧子,初不擧論,而羅州之慈恩·長山·押海三島場內居民,不得免焉,故隣族侵徵之患,及於牧卒,本道牧卒,不但難支,村里日漸離散,牧場事誠可慮,其他沿邑浦民,亦多有難支之患。且其所捧之數,較其添價,尙多餘數,臣意則奴·良,竝限一千名,令本道酌量許減爲宜,令廟堂稟處,何如?上曰,依爲之。出傳敎明日初覆時,承旨分二次入侍,留院置之事。出榻敎明日初覆時,時·原任大臣·政府西壁·六曹·京兆堂上·三司,依例入侍事。出榻敎諸臣以次退出。
上在昌德宮。常參以代理停,經筵停。
趙榮進達曰,正言洪述海,再達煩瀆,退待物論矣。令曰,知道。
兪漢蕭達曰,明日常參,取稟。令曰,停。
傳于趙榮進曰,曾前則以挾窄之故,承旨分二次矣。今番則處所頗廣,左承旨留院,諸承旨竝入侍。
李基敬達曰,今日啓覆,兩司不可不備員,司諫李厚達,旣有只推之令,更卽牌招,以爲進參之地,何如?令曰,依。
以司諫李厚達牌不進罷職令旨,令于李基敬曰,推考徽旨捧入。
以司諫李厚達再牌不進罷職令旨,令于李泰和曰,莫重啓覆,焉敢若是?事體分義,殊極寒心,從重推考,更卽牌招牌不進令旨勿捧牌,去來,申飭。
兪漢蕭,以侍講院言達曰,本院新除授輔德李德海,旣有只推之令,卽爲牌招察任,何如?令曰,依。
成天柱,以備邊司言啓曰,守禦使鄭翬良所帶留守之任,今已減下矣。卽令該曹,口傳付軍職,何如?傳曰,允。
兵批口傳政〈事〉,副司直鄭翬良。
李泰和,以司饔院監膳提調之言達曰,濟州牧,去九月朔各殿所封柚子進上,今日來到,本院看品封上,則太半腐傷,雖緣海外進上,曾無退送之例,不得已捧入,而莫重享上之物,不善封裹,致傷如此,其在事體,誠甚駭然,當該封進官,從重推考,領來人,自本院各別治罪,何如?令曰,依。
成天柱,以禁衛營言啓曰,各軍門中日時,沒技人別單書入事,曾有前例矣。今十一月十八日本營軍兵等番中日時,領軍哨官出身金省身,片箭邊三中沒技,依例別單書入之意,敢啓。傳曰,知道。
成天柱達曰,明日次對,兩司當爲進參,除在外引避退待外,不爲行公人員,竝待開門牌招,以爲推移進參之地,何如?令曰,依。
以平安監司狀啓,不能嚴戢奸徒,致令邊民,冒禁犯科,惶恐待罪事,傳于李基敬曰,勿待罪事,回諭。
以平安兵使狀啓,戒邊不嚴,奸民犯科,惶恐待罪事,傳于李基敬曰,勿待罪事,回諭。
大司憲黃景源箚曰,伏以,昨者諫臣以說書洪樂純事,新發達辭,至請削版,自言行巨細本末,以及乎心術之徵,無不論列,必欲深詆而後已。嗚呼,諫臣之嫉樂純,胡至於斯也?臣伏見樂純爲人,忠信而敦厚,文章之美,卓絶當世,風儀之峻,度越衆人,早負士友之譽,蔚有國器之望,誠可謂材賢之士也,而諫臣極口詆毁,無一完行,臣實未曉也。近日朝廷之上,氣象不佳,搢紳之間,疑乖漸深,怒之所及,孤行者或受其詬,憤之所加,淸修者或被其詆,一樂純,固不足言,臣之所深慮者,世道也。若此不已,則淸朝臺閣之列,又不知浮囂之論,至於何境也?其在警責之道,宜少裁抑,以鎭世道,請正言洪述海,亟施罷職之典。取進止。答曰,覽書具悉。近來言路寂寥之時,洪述海之言,勿論過與不過,昨纔詣臺,而今日又若是陳箚,予莫曉其如此也。
己卯十一月十九日巳時,上御熙政堂。初覆入侍時,領議政金尙魯,行戶曹判書洪啓禧,左參贊李喆輔,行禮曹判書洪象漢,右參贊兪最基,吏曹判書韓翼謩,刑曹判書金尙翼,漢城判尹閔百祥,兵曹判書李昌壽,工曹判書鄭亨復,大司憲黃景源,刑曹參判李得宗,刑曹參議洪準海,校理洪趾海,修撰鄭光漢,行都承旨蔡濟恭,右承旨兪漢蕭,左副承旨成天柱,右副承旨李基敬,同副承旨趙榮進,假注書兪恒柱,事變假注書兪彦脩,記事官金載順·申益彬,以次進伏訖。尙魯起伏曰,日氣不順,寢睡·水刺之節,何如?上曰,寢睡則未穩矣。尙魯曰,湯劑連爲進御乎?上曰,間或進御矣。尙魯曰,中宮殿氣候,何如?上曰,一樣矣。尙魯曰,世子宮氣候,何如?上曰,一樣矣。尙魯曰,嬪宮氣候,何如?上曰,一樣矣。尙魯曰,世孫宮睿候,何如?上曰,亦不關係矣。啓禧曰,寢睡未穩,臣等伏慮之忱,曷有其極?尙魯曰,昨夜柑製出榜時徹宵,而不瑕有損乎?上曰,然矣。尙魯曰,莫重啓覆,兩司所當進參,而司諫李厚達,再牌不進,以致兩司不備,雖未知病故何如,而事體則萬萬未安,罷職不敍,何如?上曰,依爲之。出擧條上曰,卽今兩司,誰有可合之人乎?尙魯曰,吏判奏之,可也。翼謩曰,猝難思矣。上曰,春坊誰有之乎?翼謩曰,文學李晉圭有之矣。上曰,承旨書之。傳曰,司諫有闕,代,正李宜老除授,卽爲牌招入侍。出傳敎上命基敬讀奏前平山府使安相五結案。尙魯曰,以貪贓言之,則甚於相五者多矣,而特以文書,善爲修飾,故無事,而相五則不然,以人事未瑩之致,有此文書現捉之事,而盤問之下,旣已結案,則不卽自裁。苟活性命,至于今日,以爲希望一分生道之地,其爲人之庸騃無識,終可知也。渠之罪犯,在所罔赦,而然而好生之德論之,則惟在上處分之如何耳。上曰,相五則烹之,可也。古者烹阿,不獨貪矣,予不忍遽然烹相五,蓋心有所不忍故也。齊王烹阿之後,此路一開,茅焦將烹,酈生就烹,韓生亦烹,烹雖各異,鼎則一也。啓禧曰,世言贓法甚嚴,故人多有徵之者,而歷數則亦不無幸不幸之差耳。今番則雖或容貸,似不害於聖德矣。喆輔曰,若以好生之德言之,猶或可也。以國法論斷,則亦無可赦之端矣。象漢曰,領相之言,可謂的確矣,今日處分,惟在殿下矣。昌壽曰,臣之補外安州時也。曾聞其貪贓之太甚矣,錢貨輸送之際,調發官馬,狼藉以送,若無忌憚,此雖爲人儱侗之致,臣意則以爲國法之外,斷無可赦之端,而若以好生之德論之,則亦在上處分如何耳。上曰,相五之不似庸劣,予亦知之矣。其時若加刑,不啻爲如此結案矣。百祥·最基皆曰,大臣之言,是矣。上曰,果如所奏矣,渠則雖貪,其所持來之物,必爲奴輩偸食之地矣。亨復·翼謩曰,臣等亦別無他意見矣,而諸臣所奏,是矣。尙翼·得宗·準海曰,臣等,執法之臣矣,以爲國法之外,斷不可饒貸。景源曰,凡在貪贓,自有具律,今若屈法,貪吏將何以徵之哉?趾海·光漢曰,憲臣之言,果是矣。上曰,渠之至今不死,豈不可痛乎?予臨御卅載,幸無此等之事,今者意外,有相五之事,其爲不幸,莫此爲甚,豈不可痛也哉?仍命濟恭,持奉化罪人朴時兼文案讀奏訖。尙魯曰,若此置之,此後藉兩班之名,如此等事,比比有之,後弊難防,宜用逼殺之律。上曰,此與逼殺者,不無差別矣。啓禧·喆輔·昌壽皆曰,以法論斷,則雖若逼殺者,參酌處之,似好矣。上曰,時兼,名雖兩班,與相議取妾,豈不顯異乎?亨復曰,兪女之貞節卓然,宜有旌褒之典。上曰,其娚包石,未諳厥妹之心,與平恩驛人共來,將奪其貞操,此雖無狀,其妹則賢矣。百祥曰,兪女抱冤,絶可憐矣。尙翼曰,時兼之所爲,逼則逼矣,威則非矣。若使兪女,又知平恩之事而死,則雖有旌褒之典,未爲不可。得宗曰,兪女之志,實爲可嘉矣。景源曰,奉化縣監李翊胄,不無其責矣。若使翊胄,早治時兼之罪,以爲徵後之計,事豈至此乎?尙魯曰,憲臣之言,得體矣。趾海·光漢曰,翊胄之事,誠爲無狀矣。上曰,翊胄誰也?尙魯曰,故判書臣李玄錫之孫。上曰,此則翊胄不善治之過也。初若善處,豈有此事乎?命書傳敎。此傳敎爻周啓禧曰,翊胄之所爲,果無狀矣。今此啓聞中,臚列時兼之罪,與渠一而二·二而一也。上曰,工判旌褒之言,何如?昌壽曰,兪女之事,死雖近貞,若自朝家,徑用旌褒之典,恐有不然者矣。啓禧曰,彼重臣之言,不無意見,更使道臣査報後,議處,可也。昌壽曰,爲孝爲忠,本無二致,至於女子,旌褒之典,只觀其一節,而今以文案見之,則平恩之事,不無疑案,不可不審愼處之。上曰,兪女之死,與平恩事相値,予意則還以爲尤嘉矣。濟恭曰,旌褒之典,事體至重,臣意則以爲不可。上曰,然則恤典可乎?尙魯曰,今日諸臣議,雖有不同,論其情跡,則似有旌褒之典。喆輔曰,時兼,旣以逼殺之律磨鍊,則兪女之旌褒,似宜矣。象漢曰,忠臣烈女,各論其末節,旌褒,可也。昌壽曰,此等之事,何等重大?不査其虛實,只以渠之文案,遽然取信,至用旌褒之典,則外方居民聞之,而恐有後弊矣。尙魯曰,此言可謂曲且深矣。上曰,若如兵判之言,則時兼之所爲,非威逼而言耶?昌壽曰,非斯之謂也。時兼之罪,則自有當律,兪女之旌,則亦不可徑先爲之,故敢陳愚見。亨復·翼謩曰,時兼罪之,則兪女之旌,豈可因循不褒乎?百祥曰,諸重臣之言,是矣。尙翼曰,若使兪女,不知平恩之事,但聞時兼威劫之言,而憤恚自裁。則雖曰,旌褒,似是當典。得宗曰,以文案觀之,則貞節無疑。上曰,右參贊之意,何如?最基曰,旌典事體至重,令道臣更爲査聞,似好矣。景源曰,其死雖差晩,以其死觀之,則能保其末節,雖旌何害?上曰,憲臣之言,好矣。若使兪女,當其時兼來劫之夜,卽爲自決,其爲貞節,必是無疑,而但不死其夜,死在於平恩人馬來到之時,其死差晩之言,可謂的論矣。趾海·光漢曰,末節有之死云,早晩復何論哉?上曰,承旨各陳所見。濟恭曰,雖以渠之文案見之,亦不無疑端矣。晨登別太山,採食抑沙草,而不惟不死,終日如常,夕乃忽然嘔吐,奄奄自盡云,此其疑端也,且以平恩之事觀之,終不無疑惑之心,而渠之文案,亦不過兪女死後之言,而皆出於其娚包石之口,其言豈可以輕信乎?査報後擧行,不害爲審愼之道矣。漢蕭曰,晩節能保,旌褒何疑?天柱曰,重臣審愼之言,是矣。基敬曰,以文案取信,則宜用旌褒矣。榮進曰,若不治時兼之罪則已,旣治時兼之罪,何爲不可?上曰,聞都承旨所奏,則有親覽文案之意,今聞同副之言,理似然矣。上命下番儒臣,讀奏奉化縣監啓目草訖。上曰,若使翊胄,其時善處,事豈至此乎?原啓目入之,賤臣恒柱,承命出奉入之。上親覽曰,兪女之飮藥自斃,則無疑矣。尙魯曰,果如聖敎矣。上曰,若使兪女,不許時兼,而將歸平恩,則不爲貞矣。上曰,承旨書之。傳曰,雖有分辨奸未奸而然者,啓聞中舖張臚列,今於此案初見,當該守令,初而儱侗,復以生怯,末又受由,擧措荒雜,雖不足非,道臣之其不照檢,不無其飭,慶尙監司趙曮,從重推考,單抄時,不甚緊關,不察亦抄,當該承旨,亦爲推考,令秋曹使諸道一體知悉。出傳敎上又曰,承旨書之。傳曰,司諫李宜老違牌傳旨,旣已踏下,莫重啓覆,兩司不可不備,其代正李壽德除授,卽爲牌招入侍。出傳敎漢蕭讀奏驪州罪囚千七元文案訖。尙魯曰,七元之蹴殺乭伊無疑,而成愛則結案取招似過矣。上曰,故殺則非矣。啓禧曰,故殺焉得免乎?上曰,敺鬪之際,若使乭伊,先蹴七元而死,則亦用殺人之律矣,至於成愛,亦不無其罪矣。尙魯曰,常女之陰奸,何足怪乎?上曰,從前啓覆時,酒與淫兩件事多矣。今則雖無酒,安知七元,不飮酒而然乎?天柱讀奏水原罪人朴厚邑氏文案訖。上曰,此則强盜矣。尙魯曰,此則法外,小無可赦之道。諸臣皆曰,領相之言旣是,臣等別無他意,榮進讀奏尙州罪人徐尙官文案訖。尙魯曰,狼藉敺打,竟至殺人,不可屈法。諸臣皆曰,臣等亦別無他意,基敬讀奏義州罪人崔大宗文案訖。尙魯曰,以刃刺殺乻仁世,傷處狼藉,昭昭難掩,法外無他道矣。百祥曰,臣之待罪西藩也,曾所狀聞者也。其殺人形跡,丁寧無疑,不可屈法。得宗曰,臣往燕京時,得聞分明刺殺之言矣,用法之外,無他道矣。上命該房承旨讀奏安東罪人安必伊文案訖。尙魯曰,殺獄肯綮,專在於致命傷處矣。今見安東罪人安必伊文案,則初覆檢時,尸體被刃處,爲右腿,肚四處,右脚踝上足項一處,而必伊前後承款之招,則只曰,右腆䐐及足趾兩處而已。刃刺之五處·兩處,多少不同,至於傷處,又如是相左,違端若此,而何可輕斷大辟乎?更令道臣,明査啓聞,恐宜矣。上曰,依爲之。出擧條景源曰,安必伊獄事,文書多疎漏,證案不明,當該道臣及御史,難免其責,從重推考,何如?上曰,依爲之。出擧條司諫李壽德承牌入來,肅拜後因爲入侍。上曰,相五今日後若不死,則尤非人類矣。三覆則欲使元良攝行,而不欲親行矣。尙魯曰,凡國之大辟,不可不親行,豈使東宮攝行乎?上曰,大辟予曾已多決矣,三覆攝行,有何所妨哉?尙魯曰,可殺者殺之,可生者活之,惟在渠罪與不罪之間,殿下豈以一相五爲難哉?啓禧曰,如此大辟,豈使東宮替行耶?且代理節目,有刑人·用人親行之敎,而刑人則反重於用人之道,殿下不可不親行矣。上曰,此亦古例矣。濟恭曰,殿下若親行,則雖付之生道,未爲不可,而反使東宮替行,則殿下臨門時結案贓吏,東宮豈可從輕酌處乎?上曰,予豈爲活一相五之地,連日爲勞哉?啓禧曰,此夜已深,水刺漸晩,伏乞更思下敎焉。且諸臣不得命,則不敢退矣,上無發落。上曰,予忽思平恩之事,果有疑端,下番儒臣,往奉化·安東按覈以來,而再明日辭朝,卽爲發行,光漢承命退出。上曰,都憲雖有病,三覆日强疾入侍,可也。尙魯曰,冬非濬川之時,以俟來春,似好矣。上曰,承旨書之。傳曰,昨日濬川下敎中,已曰,不爲期必,而望雪之際,其雖時雪,董役誠難,將欲下敎,大臣所奏,正合予意,其下敎置之。出傳敎榮進曰,廣州留守,旣已變通,敎書何以爲之乎?上曰,承旨書之。傳曰,今聞承宣所奏,果若此,守禦使密符仍佩,敎書更撰,諭書更書。出傳敎諸臣以次退出。
上在昌德宮。常參以代理停,經筵停。
午時,雨雹狀如豆。夜三更,月入太薇西垣內。
藥房提調洪啓禧,副提調蔡濟恭啓曰,昨以慮囚,終日酬應,伏未審夜來,聖體調攝,若何?寢睡·水刺之節,亦何如?臣等不勝區區伏慮,敢來問安。答曰,知道。氣則一樣矣。中宮殿,藥房口傳問安。答曰,知道。
蔡濟恭達曰,明日常參,取稟。令曰,停。
李基敬達曰,大司憲黃景源,掌令張淀牌不進,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
蔡濟恭達曰,右承旨兪漢蕭,同副承旨趙榮進,今日不爲仕進,竝卽牌招,何如?令曰,依。
以右承旨兪漢蕭牌不進罷職令旨,令于成天柱曰,推考徽旨捧入。
令于成天柱曰,大臣備局堂上引接。
傳于成天柱曰,禁·御兩將,領率各哨鄕軍中旗隊將·旗摠,待令於光政門外,平市提調,率各廛市民各老少三名,亦爲待令,濟州柚子進上陪持人,亦爲率待,而入侍戶房承旨爲之。
傳于李基敬曰,下旬晝講,明日爲之,而領事亦令入侍,嶺南御史,同爲入侍,時刻依前擧行。
傳于成天柱曰,禁·御兩將·平市提調,先爲領率來詣。
以司諫李壽德,掌令張淀,輔德李德海牌不進罷職令旨,令于成天柱曰,推考徽旨捧入。
以修撰李世澤牌不進罷職傳旨,傳于李基敬曰,只推。
李基敬,以都摠府言啓曰,去十月二十三日內中日時,弘化門入直砲手良人郭世蕃·白孝魯等,鳥銃邊三中入格,而不得蒙付標,來訴本府,臣等取考曾前謄錄,則砲手良人鳥銃邊三中沒技者,皆以禁軍除授,乃是流來盛例,而郭世蕃等,獨漏於付標中,事涉不均,原單子,似當有還入之擧,惶恐敢啓。傳曰,原單子入之。
李基敬,以義禁府言達曰,咸鏡監司狀啓據,刑曹粘目內,慶源前府使朴奎晃,移本府處之事,達下矣。朴奎晃前以他罪,旣已拿囚,以此添問目取招之意,敢達。令曰,知道。
左議政申晩箚曰,伏以,臣之不忠無狀,猥玷師傅之列,轉導德性,匡正闕遺,乃臣之職,而誠淺辭薄,曾未有一言一事之粗效涓埃,每一點檢,無往非罪,玆者所被人言,語意至爲嚴截,臣之辜負職責,益無所逃其罪矣。臣誠悚懍愧恧,不知攸言,噫,臣雖萬萬愚劣,亦嘗粗聞引君當道之訓矣。區區所自勉,不外於此,而畢竟自陷於負國之科,臣實自悼,尙誰尤哉?臣旣不得卽日引義,以時公議,尙此冒罪包羞,偃然自在,反顧循省,無面可顯,玆不得不略暴危懇,仰瀆睿聽,伏乞亟加重誅,以爲人臣失職者之戒焉。仍念老父年迫九耋,居常纏病,玆經今夏無前毒暑,宿患泄痢,種種發作,或加或減,長時沈頓。日前慘遭重慼,老人情事,過加哀疚,病狀乘時越添,登溷頻數,食飮全却,眞元澌脫,氣且綿綴,兼又半面浮高,赤暈漸熾,醫言此是毒暑所祟,必須及時調治,可免肆毒。見今連貼藥物,尙無顯效,臣方左右扶護,焦遑度日,雖非踪地之兢蹙,卽此情理,實無離捨供職之望,亦願睿慈,俯垂矜諒,特許鐫免臣職,俾得安意救護,千萬至祝。取進止。答曰,覽箚具悉卿懇。卿勿引咎安心焉。仍令曰,史官往諭。
己卯十一月二十日辰時,王世子坐時敏堂。大臣·備局堂上引接入對時,領議政金尙魯,行司直金聖應,判敦寧李昌誼,行禮曹判書洪象漢,行司直李益輔,兵曹判書李昌壽,吏曹判書韓翼謩,漢城判尹閔百祥,行副司直吳彦儒,漢城左尹具善復,訓鍊都正鄭汝稷,左承旨李泰和,校理洪趾海,假注書李永中,事變假注書兪彦脩,記事官沈勖之·申益彬,以次進伏訖。金尙魯曰,雪來日寒,睿候,何如?令曰,一樣。水刺·寢睡,亦何如?令曰,寢睡則近益有損矣。尙魯曰,近來則脚部症候,何如?令曰,昨年所傷,慮復有症矣,方當今冬,姑無所損矣。尙魯曰,幸甚。又曰,大朝昨日,竟夕慮囚,不瑕有損。令曰,一樣矣。尙魯曰,中宮殿曁嬪宮氣候,何如?令曰,一樣,世孫宮氣候,何如?令曰,善過矣。尙魯曰,今番三覆,大朝欲令邸下替行,而臣等屢請,始有親行之命矣。其中奉化朴時謙威逼自斃事,有起疑之端,故按覈御史鄭光漢,俄已命送,明當下直,而安東罪人安必事,前日御史李命植,不能詳覈,故亦令光漢詳審以來矣。又曰,此慶尙監司趙曮狀達也。以爲旣設漕倉,則各邑稅大同,當輸入該倉,一時上納,而其中蔚山·機張,本屬萊府下,納稅米·太,則逐年劃給於供倭。大同則移劃於公作米相換,與二斗所減之代,餘在零星,間年上納者,其數合不過四五百石,以其需用應下之不足。隣邑儲置米,年年移劃,亦至四五百石,兩邑大同米,全劃儲置,而間年上納一款,永爲減除,其代則勿論山·沿,輪回移劃,或作木或以本米上納事,請令廟堂稟處矣。此則事勢便好,依狀請許施,而令道臣成節目,永久遵行,何如?令曰,依爲之。尙魯曰,此慶尙監司趙曮狀達也。以爲漕船變通後,兩漕倉,一於晉州之駕山浦,一於昌原之馬山浦,別定差員。今方新設,而兩倉間架,合爲三百餘間,漕船之不足,爲十三隻。地土船之限滿與破傷者,亦當改造,而所入材木,無路措辦,統營封山中,設倉之材,以風落屈曲松許斫,漕船新造改造之材,隨其隻數,亦爲許斫事,請令廟堂稟處矣。今此漕倉漕船之役,大役也,漕倉漕船所入材木,若不助給,則似難措辦,統營所管封山中,以風落自枯松,量宜許給,至於生松,雖一條,如或因此,而憑藉犯斫,則當該帥臣,難免重責,地土船修改之材,不可竝許,以此意嚴飭分付,何如?令曰,依爲之。尙魯曰,前後次對,以兩司之不參,屢有仰達,而以今筵言之,昨日啓覆入侍之兩臺臣,俱違牌不入,事體未安,竝從重推考,何如?令曰,依爲之。已上竝出擧條翼謩進伏曰,臣免喪後,初登筵席,其間兩魂殿三年倏過。凡人匹庶過喪後,尙有慰語,矧在君臣之間乎?臣伏聞近來邸下,勤勉講學,凡在臣隣,孰不動色相賀,而第年來天災時變,式月斯生,邸下警惕之心,顧當何如?邸下旣已受命代理,凡有所失,仁天示警,此理之常也。邸下若以仁天之心,仰體大朝,則天心自可悅豫矣。大朝期待邸下,顧何如?古語曰,養子方知父母恩,邸下於王世孫,期望,亦何如?仍嗚咽流涕曰,臣纔免喪,語及父母,咫尺筵席,自不覺如此,尤切惶悚,凡動靜云爲,一遵於孝,則曾·閔之行,文·武達孝,不越乎此。苟如是做去,則天災時變,自可爲景星卿雲矣,伏望邸下,以期望世孫之心,仰體大朝,以副區區之望焉。令曰,所達切實,可不銘念?仍顧謂尙魯曰,卿見都憲達辭乎?尙魯曰,見之矣。令曰,樂純是誰,而緣何而出此事乎?尙魯曰,樂純卽故監司昌漢之子,而是樂字行矣。樂純文翰優足,蔚爲士友之推詡,自中有望,而意外有此洪述海之所論,此是彼此不相得之致,而似非一時之相忤矣。令曰,然則都憲,何爲救之?尙魯曰,似是隣居相好故然矣。大抵無論彼此,其所論陳,俱未免過中,自上不可不鎭壓,而兩臺睿批,俱極好矣。令曰,吳遂采事,其何事也?尙魯曰,聞遂采與世良結姻云,世良之凶謀,人孰不知,而若其追奪之前,則猶或可也,而追奪,是死後極律,其與結姻,乃在追奪之後,固有罪矣,而臺言允從,亦無不可矣。令曰,益昌是誰也?尙魯曰,是尙儉之師也。益昌自科獄以後,爲世所棄,與尙儉隔墻而居,昏夜往來,凶謀綢繆,此乃昭鑑所載,而永爲棄物,則臺臣所論固是矣,而睿批亦好矣。諸臣以次退出。
己卯十一月二十日午時,上御明政殿月臺入侍時,平市提調洪鳳漢,禁衛大將具善復,御營大將鄭汝稷,右副承旨李基敬,假注書李永中,記事官金載順·甲益彬,以次進伏訖。上曰,注書出去,召宣傳官以來,濟州進上陪持人,亦使之來待,來待後,左承旨李泰和率入,可也。上又曰,禁·御兩將,率兩營旗隊長以入,使之分東西庭排立,排立後。上命禁御兩將諭之曰,濬川之役,國家不得已之事也。爾等累日赴役,可謂苦矣,明春復欲上來助役云,其心誠可尙矣,予欲施別賞,而京·鄕有難均給,不無班駁之歎,故賞試射則不爲,而以回糧米賞給,爾輩知此意,而善爲下去,可也。仍問曰,渠輩喜懽乎?鳳漢曰,喜歡矣,賞試則入格者,始可受矣。諸軍退出,上顧鳳漢曰,市民招入,招入訖。上命鳳漢諭之曰,爾等爲其坊役,又以各廛自願赴役云,爾固不負予矣,予則以否德,卅載臨御,無一惠政,予竊愧恧,爾輩之願雖如此,予豈忍疊役使之乎?且爾輩中,如有無男丁,而貧殘無佑者,切勿强使,可也。市民齊聲應答而出。上曰,宣傳官,持此標信,往招入直哨官,使之率入入直軍兵,可也。俄而哨官率入直軍兵以入。上曰,哨官之名爲誰?對曰,張齊斗矣。上曰,身手好矣。仍命鳳漢諭之曰,今番濬川,欲用坊民,而爾輩自願,以坊民應役。又以軍民赴役云,而不可疊役,故只以軍門,從自願應役,一如坊民自願例使之,而大抵軍門,元無坊役調發之擧,而今此應役,予以爾輩自願使之,非以軍門使之者矣,爾輩須知此意,而步軍馬兵·標下中,入成冊者,亦爲應役,可也。軍兵齊聲應答而出。上曰,左承旨率濟州人以入。仍諭之曰,汝等何時離發,何處漂風,而今始入來乎?予非爲柑橘,爲汝等漂溺而慮之矣,無事入來,可謂奇矣。仰答曰,九月十七日發船,還爲入去,又發而漂到楸子島,累日留淹,今始僅僅入來矣。又諭之曰,濟牧請賑穀,故如數給之,爾輩善歸,而得食可也。濟人退出。上謂鳳漢曰,濟人三朔而入來,今又召見殿庭,分付惠廳,回糧米別爲加帖以給,可也。鳳漢曰,各司員役之只有朔布,而無料者,請受平倉還穀於臣在摠廳時,故果爲許給矣。今年年事適歉,渠輩無路辦米,願以均廳所定米價,納于摠廳,均廳之摠廳給代者,計此數而加劃米還,此後年年受還,豐歲則以米直納,如値歉荒,則輒用今年之規云。此則糶糴可以無憂,耗條公下,亦可不乏,員役亦一都民,而藉此可以聊賴,依其願許施,甚爲便好,在均廳無一分損益,故敢此仰達。上曰,依爲之。出擧條諸臣以次退出。
上在昌德宮。常參,以代理停,只晝講。
夜一更,客星見於井宿度內,糧星之上,形體大如金星,色黃白。辰時,日有右暈。
李基敬,以義禁府言達曰,卽接月令醫員李萬爀手本,則保放罪人李柱國·趙載遇等,病勢今已向差云,竝還囚之意,敢達。令曰,知道。
兪漢蕭達曰,禮曹兼春秋金世珩,受由在外,今姑減下,何如?令曰,依。
又以侍講院言達曰,本院新除授輔德李德海,旣有只推之令,卽爲牌招察任,何如?令曰,依。
以修撰李世澤牌不進罷職傳旨,傳于趙榮進曰,推考傳旨捧入。
李基敬達曰,正言洪述海,引避退待,已至多日,尙未處置,憲府連日監察茶時,事甚未安,兩司除在外外,不爲行公人員,竝牌招,何如?令曰,依。
成天柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢蕭達曰,明日常參,取稟。令曰,停。
李基敬達曰,大司憲黃景源,掌令張淀牌不進,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
己卯十一月二十一日午時,上御熙政堂。晝講入侍時,領事金尙魯,知事閔百祥,特進官具允鈺,參贊官兪漢蕭,侍讀官洪趾海,檢討官金華鎭,嶺南按覈御史鄭光漢,武臣鄭德咸,假注書李永中,記事官金載順·申益彬,以次進伏訖。上讀前受音,自哀公問政,至雖柔必强訖,趾海讀自自誠明,至與天地參矣。上復讀新受音訖。趾海曰,第二十二章之,至誠,生知也,二十三章之,致曲,學知也,然致曲而有誠,至於形著動變之境,則便與生知之至誠同矣。至此然後,始可以贊化育而參天地也,學而不至於贊化育而參天地,則吾責未了也。殿下好學之誠,至今不衰,群下孰不欽仰,而猶不以參天地·贊化育自任,則是亦退托也。臣等之所望於殿下者,益勉衛武抑戒之工,必臻湯·武反之之域,以至於贊化育而參天地,伏願殿下留意焉。上曰,所奏是矣,中庸之無聲無臭,可爲聖人之極工矣。人若致曲,而至於此境,則可與天地竝立而爲三矣。趾海曰,穹然在上之天,今猶古也,隤然在下之地,亦今猶古也。惟人在天地之間,古則有堯舜禹湯文武周公孔子之聖,或性之,或反之,以至於與天地參而爲三,三代以後,則無聞焉,此則今不如古也。豈不慨然哉?臣不敢無望於殿下,此非臣妄爲高大之言也,惟殿下留意焉。華鎭曰,上番之言好矣。臣頃已仰達,殿下無少退托,惟益加勉,則天地自可位矣,萬物自可育矣,臣竊望焉。上曰,所言是矣。然寡人實無眞知,中庸一部,前後幾講,而漸覺其重,此實難矣。蓋人與天地,參三而爲一,若能盡人之道,則可以竝立矣。古詩曰,誰識乾坤造化心,一夜之間,日寒如此,可知天氣循序,而人不能如天矣。趾海曰,以日氣言之,一夜之間,能治天道,人君若能體天之道,加意勉行,則可以臻參天贊化之域矣,此顧不在於一誠字乎?體念是所望也。華鎭曰,書曰,爲山九仞,功虧一簣,顧今聖學工夫,臻於九仞,若或有退托之意,則恐難免虧簣之患矣。上曰,予之工夫,初不至九仞,則何慮虧簣也?上又曰,領事其陳之。尙魯曰,儒臣盡達,聖敎儘好,臣無容復陳,而第以目前事言之,日氣解弛,天道失常,一夜之間,變而凝藏,則其前溫暖如春,豈天之所欲爲耶?上曰,此則人事不修而然矣。尙魯曰,易曰,復見天地之心,又曰,不遠而復。殿下若能至誠無息,一日二日,終始如一,則可以與天地參,而自臻於無聲無臭之域矣。上曰,予非欲退托也,盛壯時亦不能爲,到今望七之年,豈可爲之耶?尙魯曰,此敎豈不近於退托乎?竊恐誠字工夫,未盡而然矣。百祥曰,天下萬事,不外乎誠,天道玄遠,而能以誠感動,金石堅剛,而能以誠透徹,伏願殿下,無以退托爲心,惟以一誠字加勉。上曰,非知之難,行之惟艱,予甚愧恧矣。尙魯曰,參贊官特進官,亦使之陳文義,何如?上曰,頃日金光國奏文義,而李明煥斥之,此甚不可,而便成時體矣。尙魯曰,此非時體,卽任便之意也。兪漢蕭曰,中庸一篇,卽誠字,而此章參天地,卽聖人之極工也,俄敎以非知之難,行之惟艱,凡工夫之不就,皆坐於此,殿下之聖學,旣已高明矣。明知而不行者,豈不慨然乎?上曰,參贊之言是矣。非不欲爲,而予無眞箇明知,其何能行之也。允鈺曰,領事以下,旣皆仰陳,惟望體念諸臣之言。尙魯曰,章內德輶如毛四字,其所形容之意,可謂至矣盡矣。上曰,聞其言,尤覺重矣。上又曰,嗣服後,每令中官,讀此書而聽之,卽衛武公誦抑戒之意,而其文極好矣。尙魯曰,無論微辭奧旨,文甚好矣。上曰,九經章甚大,而首尾關鎖,脈絡貫通,可謂極好,而顧今六十七歲,宜輕而反重,豈不難哉?尙魯曰,若知重,則漸覺重焉,今亦行之不已,至於其輕,則豈不好哉?上曰,但無可輕之期,故甚悶然矣。尙魯曰,殿下不必謙退,而尤當勉進矣。上曰,予非欲謙退也,昔衛武公,九十而誦抑詩,唐太宗,亦置十八學士,而終無其效,豈不慨然?予亦追慕,而爲此三講,尙無實效,予甚赧然,前則祁寒盛暑,時或廢之,而今則雖不擇而爲之。氣與年俱不逮,有日暮道遠之歎,其將奈何?尙魯曰,知事亦云矣,誠之所到,金石亦透,必以一誠字做去,則自可推以至極工,豈慮畢竟之無效也?華鎭曰,臣等入直,而不經講筵,則每有抑鬱之心,非但三講,召對與夜對,勿以文具知之,每以至誠行之,則聖學之畢竟功效,至於何境耶?群下皆以至誠仰勉,伏願留心焉。尙魯曰,儒臣所奏,誠是矣。上掩卷,尙魯曰,過暖之餘,日寒猝劇,聖體,若何?上曰,一樣矣。尙魯曰,水刺·寢睡,亦一樣乎?上曰,一樣。尙魯曰,丸劑連爲進御乎?上曰,無益故止之矣。尙魯曰,何如是下敎耶?無或間斷,是所望也。上曰,經筵官退去,大臣獨留,而御史進前。仍下敎曰,朴時謙文案中,威逼二字,實有疑端,厥漢事癡矣。病入相思,而終未成奸,則豈可謂之豪强而威逼乎?尙魯曰,此非渠用術,乃其太守用術矣。上曰,不爲明辨,而至於此境,翊胄事,甚無據矣,厥漢旣無許時謙之意,則平恩驛漢之率來,抑何意也?此最起疑之端矣。尙魯曰,御史已詳察其文案,可以善爲矣。光漢曰,臣見文案,多有可疑之端,臣下往後,或廉問,或盤詰,則自有詳知之道矣。上曰,時謙病出相思,踰墻而來,威逼二字,實不襯着,且兪女旣欲立節,則當初時謙成奸發說之時,何不自裁,而必於平恩驛漢送馬相邀之後,走入別太山,採食抑沙草而自斃乎?此等疑節,窮覈以來,可也。光漢曰,臣於啓覆時,伏覩聖上垂涕有敎,臣非木石,安敢不至誠究覈,以體聖上之意也。上曰,予之今番躬行啓覆,意蓋有在,予欲一烹相五,使爛其身,而其所不爲者,非無鼎也,蓋難開此路故也。向來治逆時,致雲·光喆及邵,則施之烙刑,固無所惜,而其亦不爲者,意蓋深矣。上又曰,安東安必事,亦怪矣,此則以强盜殺强盜,比如虎咬一虎,則亦當有殺虎之律乎?光漢曰,强盜自强盜,殺獄自殺獄,恐不宜執此而伸彼矣。上笑曰,其言誠是矣。安必之獄,鉤連者七人,而六人則致斃,所餘只是安必,今無更諉之人,則其所驅罪而抵死者,亦非異事,此亦詳覈以來,可也。光漢曰,聖敎至當,敢不奉行。上曰,兪女旌褒一款,亦宜詳査,而嶺南人,素有固執,凡事不可勒爲,亦必博採物議,而歸奏,可也。光漢曰,凡此究覈,例有自營門,別定剛明官之規,臣下往後,當與義城守金鍾正,眼同詳覈爲計矣。上曰,予得御史,爾得剛明官,可謂兩得矣。仍命賜胡椒·臘劑,光漢祇受而退,大臣及諸臣,以次趨出。
上在昌德宮。常參,以代理停,經筵停。
夜一更,客星見於參宿度內,犯玉井星,拒極九十八度,形體大如金星,色黃白,漸移於畢宿度內。五更一點,隨天園星西沈。
兪漢蕭達曰,明日,三覆相値,常參,頉稟。令曰,知道。
李基敬達曰,大司憲黃景源,掌令張淀牌不進,南彦彧,執義宋明欽,持平姜潤在外,一員未差,今日以監察茶時之意,敢達。令曰,知道。
又達曰,正言洪述海,引避退待,已至多日,尙未處置,憲府連日監察茶時,俱涉未安,兩司除在外外,不爲行公人員,竝卽牌招,何如?令曰,依。
以司諫李壽德,掌令張淀等牌不進罷令旨,令于趙榮進曰,竝推考徽旨捧入。
兪漢蕭,以侍講院言達曰,本院新除授輔德李德海,旣有只推之今,卽爲牌招察任,何如?令曰,依。
以輔德李德海牌不進罷職令旨,令于兪漢蕭曰,推考徽旨捧入。
兪漢蕭達曰,禮曹兼春秋金世珩減下事,依下矣。其代,令該曹口傳差出,何如?傳曰,允。
吏批,口傳政〈事〉,兼春秋單申熤。
趙榮進達曰,明日三覆,兩司當爲備員入侍,除在外引避退待外,不爲行公人員,竝待開門牌招,以爲推移入參之地,何如?令曰,依。
又以備邊司言達曰,守禦使,旣解分司之任,南漢重地,時無主管之人,目下凡事,委屬可慮,廣州府尹元景濂,各別申飭,使之不多日內辭朝,何如?令曰,依。
兪漢蕭,以觀象監領事提調言啓曰,今此客星,見於井宿度內,在前有星變之時,擇定各官數三人,與本營官員等,同爲測候矣。今亦以弘文館副應敎李福源,弘文館校理洪趾海,副司果金應淳,測候官啓下,使之輪直測候,何如?傳曰,允。
副司直鄭翬良書曰,伏以臣,受任居留,行及一年,才疎病痼,一味尸素,方擬引分祈解,庶免僨職之誅矣,乃者,營鎭之事,新有釐改,而臣之所帶守禦之任,特命在京仍兼,臣愕然驚惕,誠不知所以自措也。念臣疎懦拙鈍,百無一當,重以天廢奇疾,日成忱痼,其不堪更備任使之末者,臣實自分已久,向來保障之命,在臣豈非萬萬不稱?而第以分司之職,係是閑局,外鎭之重,稍異京營,故臣猶得以黽勉承膺,隨分遷就,而至於減留府之號,矯積久之弊,而通變宜費,斟酌損益,當戒窒礙,則此時此任,顧臣豈其人哉?噫,臣本衰門寒族,四無攀援,過蒙恩造,致位至此,宦跡所到,備極僥倖,每一循省,只有惶懼,而今又靦然於笠轂之地,若固有之,則假使臣眞有可堪之才。且無難强之病,將任之非臣本色,已自較然,而況本廳設置,恰過百年,遴選之重,皆極朝中之望,先輩經畫之蹟,今皆可按而覆也。目今明廷夙夜之賢,磊落相望,廟議之屬,不患無人,而弊局重釐之責,仍畀於已試蔑效之身,臣之一己狼狽,固不足言,而上關朝廷,所損非細,臣竊爲之慨然也。區區必遞之義,臣旣自信於方寸,非敢一毫欺飾。伏乞睿慈,俯垂諒察,將臣所授南城之任,亟行鐫免,以幸公私,不勝大願。臣無任屛營祈懇之至,謹昧死以聞。答曰,覽書具悉。卿其勿辭,從速行公。
上在昌德宮。常參,以代理停,經筵停。
夜陰雲,達宵四蔽,客星所在,不得看候。
藥房都提調李,提調洪啓禧,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼,加劑以入,下敎日入侍,宜矣。中宮殿,藥房口傳問安。答曰,知道。
以承傳色,口傳下敎曰,五貼劑入,一貼煎入,而劑入後,提調入侍,中宮殿臘劑中,安神丸一劑,依前劑入。
以承言色下令曰,當該中官,莫重徽旨混下,從重推考。
兪漢蕭,以弘文館言啓曰,修撰李世澤,旣有只推之命,卽爲牌招察任,何如?傳曰,允。
以修撰李世澤牌不進罷職傳旨,傳于李基敬曰,禁推。
兪漢蕭達曰,大司憲黃景源,掌令張淀牌不進推考徽旨及罷職令旨,今方捧入,而莫重啓覆,如是違牌,事體未安,大司憲黃景源,更卽牌招,何如?令曰,依。
以掌令張淀牌不進罷職令旨,令于李基敬曰,推考徽旨捧入。
李基敬達曰,掌令張淀,旣有只推之令,更卽牌招,以爲推移入侍之地,何如?令曰,依。
以輔德李德海牌不進罷職令旨,令于兪漢蕭曰,推考徽旨捧入。
傳于成天柱曰,宣傳官二員待令,騎馬六匹立之。
備邊司薦,以李基敬爲義州府尹。
李泰和達曰,預備兼春秋成胤儉,身病猝重,勢難察任,今姑減下,何如?令曰,依。
李基敬,以兵曹言達曰,卽接五衛將廳牒報,則五衛將金就行,受由在外,過限未上來云,依法典改差,何如?令曰,依。
兪漢蕭,以觀象監領事提調言啓曰,測候官金應淳,時無職名,卽令該曹,口傳付軍職,冠帶常仕,以爲輪直測候之地,何如?傳曰,允。
兵批,口傳政,副司果金應淳。
李泰和,以義禁府言啓曰,傳敎內,安相五,旣已酌處,令該府,次堂開坐,將此判付,曉諭相五,當日押送配所,渡海前倍道押送事,命下矣。同義禁鄭光忠,開坐本府,安相五拿入府庭,判付內辭意曉諭後,仍爲發遣府書吏,倍道押送于全羅道濟州牧大靜縣配所之意,敢啓。傳曰,知道。
司諫李壽德達曰,請充軍罪人李時蕃,依律處斷。請恒延·命垕,仍令鞫廳,嚴鞫得情。請卜連,亟令王府,拿鞫嚴問,以正王法。請罪人天大,快正王法。請益源,更加嚴鞫得情,快正王法。請罪人匡師,更加嚴鞫得情,快正王法。請罪人來復,仍爲嚴鞫得情,以正王法。請前校理申致謹,前大司諫尹尙任,亟施追奪之典。請還收印信僞造罪人崔京進·李無應崇酌處之令,依律處斷。請罪人張俊乞,稟于大朝,依律處斷。請罪人鄭得彪,稟于大朝,依律處斷。請罪人鄭起世,稟于大朝,依律處斷。措辭見上新達忠淸水使朴載河,前在閫任,貪饕不法之狀,前後按道之臣,旣已備陳於筵席,實非泛然風聞之比,而今番宿趼調用之命,雖出於滌垢之聖意。宰臣之言,重發於筵中,兩銓之長,覆難於注擬,公議拂鬱,據此可見,如此之人,不可復畀制閫之任。請忠淸水使朴載河,改差。正言洪述海,引嫌而退,睿批匪怒,雖不必嫌,憲長請罷,勢難行公,請正言洪述海,遞差。答曰,不從。朴載河事,大朝下敎之下,何敢若是?誠極非矣,處置,依達。
己卯十一月二十三日巳時,上御熙政堂。三覆入侍時,領議政金尙魯,戶曹判書洪啓禧,左參贊李喆輔,禮曹判書洪象漢,兵曹判書李昌壽,工曹判書鄭亨復,漢城判尹閔百祥,吏曹判書韓翼謩,刑曹判書金尙翼,參判李得宗,參議洪準海,都承旨蔡濟恭,右承旨兪漢蕭,左副承旨成天柱,右副承旨李基敬,同副承旨趙榮進,司諫李壽德,掌令張淀,校理洪趾海,修撰金華鎭,假注書兪恒柱·李永中,記事官金載順·申益彬,以次進伏訖。尙魯曰,日寒如此,聖體,若何,而水刺·寢睡凡節,亦何如?上曰,一樣,而心不安,故睡不穩矣。尙魯曰,今日湯劑煎入云,果已進御乎?上曰,兼爲鎭心而進御矣。啓禧曰,伏聞醫女所傳,則中宮殿氣候,以外氣不平云,不勝驚慮,蔘蘇飮三貼後,仍得快勝乎?上曰,然矣。尙魯曰,王世子曁王世孫氣候,何如?上曰,善過矣。尙魯曰,意外客星出現,不勝驚懼矣。上曰,時亦怪矣。尙魯曰,間夜則不留一處,其走甚速,非久似當消滅矣。上曰,都憲何不入侍?尙魯曰,違牌,似以病故矣。上曰,事體不然矣,若有實病,則陳書,可也。無端不入來,則甚非矣。仍命榮進書傳敎曰,此時三覆,意專在於審愼,故頃者初覆,更爲詳審,起疑以奏事,下敎于都憲矣。今日不爲入侍,雖儕友,旣諾之後,不敢二焉,況君臣乎?不知事故之若何,而吁嗟,其君,初不欲行三覆,而因其爭請,强而行之,則況臣乎?事體所在,不可無飭,意或欲免,尤涉非矣。大司憲黃景源,罷職不敍。尙魯曰,雖非若是下敎,臣欲仰達矣。處分誠好矣。上命都承旨,讀罪人安相五文案訖。上曰,僉議,何如?尙魯曰,初覆時,臣旣仰奏,情有可恕,而法無更論矣。啓禧曰,八十貫,在法當死,而此則幾爲三倍,雖置辟,固無可恕,而恐或有幸不幸之歎矣。諸臣所陳,大抵略同。上曰,都承旨,亦陳所懷,可也。濟恭曰,相五,眞所謂鈍賊,而在前巧賊,幾人得免耶?雖正法,渠不敢稱冤,而其情則似爲痛傷矣。上曰,所陳是矣,今番五人中,此人固先烹,以懲贓吏,而卅載臨御,何忍創出此法,以啓他日無窮之患也?予之初覆不決,意蓋有在矣。尙魯曰,傅之生意,亦天地造化之權也。上命濟恭書酌處判付曰,大靜縣定配,壽德·淀曰,今此酌處,雖出於好生之德,此人若生,贓法必隳,請依律處斷。上曰,臺言雖是酌處,意在不允。上又曰,安允福,頃日欲除慶源,而以相五之未及處分,未果矣。此後則允福與宗奎,勿以相五之至親,礙枳可也。尙魯曰,聖敎至當矣。上曰,安相五旣已酌處,令該府次堂開坐,將此判付,曉諭相五後,當日押送配所,渡海前倍道押送。出榻敎上命榮進書傳敎曰,此後勿限禁錮之類,雖蕩滌,更勿檢擬於字牧事,捧承傳施行。上命右副讀義州罪人崔大宗推案訖。上曰,僉意,何如?尙魯曰,旣非奸所執贓,而以劍刺之,至於致斃,則有難屈法容貸矣。諸臣所陳亦略同。百祥曰,此不過不知不覺之中,乘憤刺之者,而究其本心,則初無必殺之意矣。上曰,卿言是矣。當初街上執手,果無欲殺之意,而轉輾相詰,以至於拔劍刺之,其勢似然矣。尙魯曰,聖上明見,實出尋常萬萬矣。尙翼曰,聞西人之言,則此是崔孝一之後孫,而無賴輩云矣。上曰,然乎?孝一曾已枉死,其孫若又枉死,則豈不惻然?白首暮年,不忍爲此擧也。尙魯曰,若以孝一之後宥之,則容有可恕,而亦可爲邊上激勸之道矣。上曰,卿言好矣。命書遠配傳敎。兩臺臣曰,刺殺之跡,旣不可掩。孝一之後,又難明知,則決不宜宥貸,請依律處斷。上曰,臺言雖執法,孝一之後,重臣豈不知之乎?不允。上命右承旨讀驪州罪人千七元推案訖。上曰,僉意,何如?諸臣皆曰,此則別無起疑更問之端矣。上命書傳敎曰,依律,而以鬪敺殺律施行。仍敎曰,三覆前不爲照律,有此措辭,下敎。當該推官,從重推考。又命左副,讀水原罪人朴厚種·吉俊太推案訖。上曰,僉意,何如?諸臣皆曰,造意加功,俱有法律,用法之外,無他道矣。上命書傳敎曰,依律。又命同副,讀尙州罪人徐尙寬推案訖。上曰,僉意,何如?尙魯曰,渠旣結案,則在法固無可恕,而兩日捄療,扶歸其家,十二日而後自斃,則亦有可恕之道矣。象漢曰,渠有欲殺之意,則當初納溝,仍必踏蹴,而乃卽扶還救療,觀此事情,似有原恕之道矣。百祥曰,大臣之言,誠有意見矣。上命書傳敎曰,邊配可也。兩臺臣,請還收酌處之命。上曰,臺言雖是,旣已酌處矣。不允。啓禧曰,全州判官徐魯修原情,依頃日下敎持入矣。命讀訖。上曰,供辭知人事而作矣。予欲下送,大臣之意,何如?尙魯曰,在渠則似必迫隘,而臺言旣如是孟浪,則宜使之下去矣。上曰,丁丑年,見其爲人,甚周密矣。又曰,逐送可也。仍命書傳敎曰,當初臺章,已知其不近理,而今覽供辭,其無更問。末世此等之時,此人爲其廉隅而若遞,何以勵世道?其在國體,斷不若是。若或撕捱,民事可悶,卽爲放送。其令卽爲下去,還官日子,令道臣狀聞。啓禧曰,興陽縣監李文德,以災邑守令,曠官爲可慮,故頃日惠廳堂上,請不待現告拿處,纔已原情矣。議處則當以赦前分揀放送,而數日間,金吾開坐未易,故敢達矣。上曰,分揀放送,其令催促下送。出擧條尙魯曰,判義禁洪啓禧,連赴金吾之坐,見今臘藥監劑,事甚緊重,不無掣礙之端。今姑許遞,何如?上曰,依爲之。仍命書傳敎曰,判義禁洪啓禧許遞,冬月囹圄,不可不顧。其代,待開門,政官牌招開政,以在京無故人備擬,待下批,牌招察任。出榻敎尙翼曰,近來犯釀狼藉,編配者爲九百餘人之多,事甚可悶矣。上曰,頃者下敎後,尙復如此耶?尙翼曰,被捉者,家富則私和,貧賤則被配,部屬操縱,轉益有甚。一人之捧賂,至於半百金,此弊誠難祛矣。東部尤爲甚焉。當該部官,拿處,何如?上曰,予欲下敎而未果。予之所以深愧恧者,若有欺負陟降矣。何若是其轉甚也?尙魯曰,不出禁者,蓋慮貽弊,而今部屬之作弊如此,則反不如出禁之爲愈也。臣意則定時發牌,無令經宿而禁之,似好矣。上曰,莫重太廟,亦用醴酒矣。仍命書傳敎曰,噫,以涼德無能,卅載臨御,政不能擧,綱不能立。尋常愧懼,而至於禁酒。卽予苦心,非徒下布。莫重祭奠,旣用醴酒,而禁令尙不能行。此負陟降也,欺陟降也,尤切悚懍,而頃者臨門之後,其猶少息。自此而庶可望永禁,近者其禁復忽,頃日聞之,欲爲下敎,而多事未及矣。今聞犯釀勘律者,至於九百餘人之多,而前已諭,飮者若無,何有釀者?雖若此,犯釀雖多,使酒者無矣。今則甚至於道中使酒人被捉者云。是誰之愆?寔予之過。禁若嚴·令若信·心若誠,何至于此?誠無對臣民之面,以何顔拜陟降乎?子曰,雖賞之不竊,鄒聖亦問齊王以四境不治,此誠予過。此誠予過,何以伸其心於陟降乎?決不可文具飭喩而止。自今日減膳三日,君旣減膳,亦不無飭下。京兆·秋官諸堂,竝越廩三等,五部官員,下義禁府勘處,而聞秋官所奏,東部尤甚云。亦不可循例拿處而止。該部官員,竝先汰後拿,非徒不禁。部屬因此操縱,其中有勢者捧賂之弊,至於半百金之多云。都下猶若此,外方可知。噫,近者耳目,雖曰耳聾口啞,官師相規,亦不爲之。此等之事,在於九重者,雖不能聞之,若是狼藉之事,若不聞焉,若不覩焉,雖行公,無一陳書者,事之寒心,莫此爲甚。都憲·前司諫,因其公體,雖已處分,近者行公耳目之官,無筆而不能乎?果聾而不聞乎?不可不飭。竝施罷職不敍之典。噫,使酒禁行,而國無酒而後,奚徒減膳,奚徒食少?雖一匙之膳,庶可解心而食,不若此。無睡之眠,尤何能睡?不嗜之食,亦何能甘乎?噫,予雖否德,雖負庶民。吁嗟,庶民,抑何心不仰陟降?負我若此,使其君至於減膳之境乎?尤切恧焉,尤切恧焉。其雖甘飮,比諸其君不甘御膳,輕重奚似?自恧之中,心竊慨然,心竊慨然。其使酒被捉人,亦令秋曹,嚴刑三次後,限己身爲奴海島。尙魯曰,宜有申禁之道,而至於減膳,豈不過中乎?上曰,酒不禁,則國必亡矣。尙魯曰,不可不發牌出禁矣。京兆·秋曹,束手而坐,其何以禁之?上曰,自秋曹·京兆,必先探問的知,然後定時出禁,可也。尙翼曰,常出身及曾經同知者,自本曹不得推治。曾有定式,故多有掣礙之端。卽今江村,有一推治者,而以曾經同知,故方以爲難處矣。上曰,何事也?尙翼曰,其人有五子,而第四婦,卽貧家女矣。以其不能善養其舅姑,遂不得意矣。一日其姑,以砧杵打之,其婦出溺江水而斃。故臣曹方風聞推治,而以其不爲入庭,爲掣礙之事矣。上曰,此甚可駭。旣聞之後,不可置之。命趾海進來,爾以按覈御史,馳往江上,詳覈以奏,趾海奉命而退。上曰,此人好好,將代其弟而用之矣。仍又曰,渠往江上,必憶其弟矣。予已言之,何以强送?更令勿去。復曰,金華鎭進去,可也。今予一言,復懷啓禧之心也。昌壽曰,日昨傳敎中,以名武之雜技及捉虎陞資者,勿許淸職爲敎。拯活·捕賊·捉虎,以雜技施行事,曾已奉承傳,而名武與名官有異,軍器·城役·公廨加資,則恐不當入於雜技,不可不一經稟定。故敢此仰達矣。尙魯曰,軍器·公廨,似當入於雜技中矣。上曰,與文臣一體施行,而此一款,於武臣則令前事勿論。出擧條尙翼曰,啓覆中酌處三人,則今雖發關,依律三人,則待季冬後,行關,何如?上曰,是矣。初吉則太促,初二行關,可也。濟恭曰,柑製後,有怪事故,敢達矣。日前林川郡守鄭象仁,送言于臣等曰,柑製被抄第三人科作,卽渠所作,而未知其由云。故送示正草,則以爲,書與文及正草,皆渠所呈,而皮封有刀擦之痕云。故臣等見之,則果如此矣。上曰,第三者誰也?濟恭曰,李東玉矣。仍命入試券讀之,讀畢。上曰,何隙爲此擧也?榮進曰,似於書鄕字出給之際,有此事矣。上曰,然矣。其計巧矣。其時東玉之推尋不得,蓋以此也。象漢曰,此是換皮封矣。濟恭曰,莫重殿庭之科,奸僞如此,不可不嚴査處之矣。上命書傳敎曰,今聞今番製述被抄中李東玉,入侍命下之後,無其人,已涉怪矣。豈意作此駭擧乎?此前所未聞,不可拔去而止。令該曹,卽爲捉來,特施當律,此由於已捧之券。其令塡鄕之致,其時下敎者,只未捧而下敎之際,不爲明白。致有此弊,而其時承旨,亦不無不察之飭,從重推考。上曰,曾以金光進調用事,有下敎,而予欲以沈翼雲事,一問於卿等,其何以處之?尙魯曰,翼雲文旣優,才亦可惜。益昌本雖不當,旣繼其統,則何謂不爲其祖?今則雖難爲淸望,徐觀前頭而用之,似好矣。上曰,雖久遠之後,益昌則豈可消滅耶?政官之不爲調用,亦似然矣。僉意,何如?尙魯曰,雖歲久之後,似難以極望用之矣。啓禧曰,沈貞之孫,其時亦有用矣。尙魯曰,此則異矣。貞雖小人,豈可與益昌惡逆比之耶?上曰,其時何必得益昌孫,爲繼後耶?此實難曉矣。尙魯曰,臣亦以此,言于金相福矣。翼謩曰,渠豈不爲益昌後孫,而若是可用之人,則豈終枳之耶?百祥曰,臣則與之同閈,故熟知其人,文與才俱可惜矣。大臣徐觀前頭,漸次用之之言,誠好矣。諸臣及承旨之言,大體略同。上曰,淸職雖難遽擬,旣爲禮郞,豈不可爲兼春秋耶?吏判知此意,而付兼春秋,使予見其面則好矣。百祥曰,新有臺達,請益昌追奪之事,雖兼春秋,似不可爲矣。上曰,然乎?向來收殺時,益昌不入乎?漢蕭曰,數日前新發矣。上曰,此則翼雲事提醒矣。基敬曰,日前正言洪述海,有達辭矣。尙魯曰,述海之言,則無怪矣。濟恭曰,左副承旨成天柱,有親病,難以强令行公矣。上命書傳敎曰,左副承旨成天柱許遞,其代,明日政,以在京無故人差出。出榻敎諸臣以次退出。
上在昌德宮。常參,以代理停,經筵停。
蔡濟恭,以侍講院言達曰,本院新除授輔德李德海,旣有只推之令,卽爲牌招察任,何如?令曰,依。
傳于李泰和曰,下旬次對,今日爲之。
李基敬,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
傳于李基敬曰,大臣·備局堂上詣閤。
傳于李基敬曰,御史入來,則次對同爲入侍。
吏批啓曰,年九十婦人封爵事,載在法典矣。年百歲婦人,別單書入之意,敢啓。傳曰,知道。
賓廳啓曰,大提學圈點以入,而前大提學金陽澤,嫌不自書其名,依前例,添書圈點之意,敢啓。傳曰,知道。
吏批啓曰,通禮院右通禮朴奎壽,除授過限未肅拜,依例改差,何如?傳曰,允。
李泰和達曰,今日政,新除授承旨,待落點,仍卽牌招,以爲伴直之地,何如?令曰,依。
有政。吏批,判書韓翼謩進,參判尹東度,參議洪樂性竝牌不進,都承旨蔡濟恭進。以李裕身·尹坊爲承旨,申思建爲大司憲,南惠老爲司諫,金永燮爲掌令,李允郁爲持平,鄭遠達爲獻納,任珹爲正言,洪象漢爲判義禁,李長泰爲兵曹正郞,朴盛源爲掌樂正,李堉爲司僕正,申光履爲監察,李喜永爲敦寧主簿,尹光烈爲司僕主簿,李恭華爲引儀,金鍾卨爲東部都事,金恒鎭爲東部奉事,尹得觀爲王孫敎傅,安鼎大爲穆陵別檢,申㬦爲信川郡守,李永輔爲嘉山郡守,田始益爲長連縣監,全興君單李世珷,學正二單孫萬逸·金守咸,學錄單任光鉉,學諭單李胤伋,兼春秋二單金基正·李長泰,尙州牧使李時中,金加通政,善治賞加。東部奉事金恒鎭前官仍任,故還收。大提學金陽澤。
兵批,判書李昌壽進,參判鄭弘淳病,參議李萬宗病,參知柳謇入直進,都承旨蔡濟恭進。以鄭運喆爲全羅監營中軍,金礪高爲魚游澗僉使,李鼎炳爲都摠都事,黃寀·南益祥·邊聖澤爲忠壯將,崔元慶·李廷默·李奎章爲忠翊將,朴昌新爲五衛將,任益昌爲宣傳官,副司直成天柱·林象元。
己卯十一月二十四日巳時,上御熙政堂。大臣·備局堂上引見入侍時,領議政金尙魯,行司直金聖應,行戶曹判書洪啓禧,行司直洪鳳漢,左參贊李喆輔,行禮曹判書洪象漢,行副司直鄭翬良·李益輔,兵曹判書李昌壽,吏曹判書韓翼謩,漢城判尹閔百祥,刑曹判書金尙翼,漢城左尹具善復,行訓鍊都正鄭汝稷,行副司直徐志修,禮曹參判金陽澤,右副承旨李基敬,副校理鄭晩淳,江上御史金華鎭,假注書李永中,事變假注書兪彦脩,記事官金載順·申益彬,以次進伏訖。尙魯曰,昨日殿座,侵夜而罷,聖體不瑕有損。上曰,一樣。尙魯曰,寢睡諸節,何如?上曰,日夜以酒事,不能成睡矣。莫重享祀,則用醴酒,而國內猶有酒焉,其何顔拜陟降乎?尙魯〈曰〉,百姓無據,國法不行,臣竊痛惋。上曰,此非百姓之過,寔予之愆矣。尙魯曰,另加申禁,可也,而何乃自損聖躬,至有減膳乎?上曰,孔聖云,導之以政,齊之以刑,此不可以法禁之矣。尙魯曰,湯劑煎入者,進御乎?上曰,晩後進御矣。啓禧曰,前日劑入者,若已盡,則今日復爲劑入乎?上曰,唯。尙魯曰,此平安監司李成中狀啓也。以爲今番曆齎官人馬回還時,義州刷馬驅人李從之·李德永·金一寬·李其同等,潛買馬尾四隻,使張同伊·文莫男·姜多乫·金兄弟·張斗之等,暗地載來,與鄭震光·鄭震兼,潛賣一隻於宣川地,本府將校朴守山·李德三等,執捉之後,受賂故放,而到平壤地,又爲譏捕將校所捉,上項李從之等,夤緣曆行,挾帶闌出之罪,自有其律,而從之則以曾前小通事,作罪見汰。今番指揮,皆出於渠,不可不斷以首犯。李德三·朴守山,以追捕將校,逢着原犯,受賂故縱之罪,竝請令廟堂稟處矣。在逃之文莫男·張斗之·姜多乫·金兄弟,今方嚴飭跟捕,府尹李思觀,先自覺察,發校追捉,依辛未年例,不爲論罪爲辭,而兵使李泰祥,亦以此狀聞矣。見捉馬尾,旣非禁物。且與無時潛越,雖有間,而其挾帶燕貨,締謀潛賣之罪,不可不依法嚴繩。依續大典潛賣之文及辛未勘處之例,李從之杖一百,減死邊配,李德永·金一寬·李其同,竝杖一百遠配,張同伊,所犯差輕,徒三年定配,文莫男·張斗之·姜多乫·金兄弟,待捕捉嚴査後,竝與張同伊同律,鄭震光·鄭震兼及把守將卒,令本道,從輕重勘罪,李德三·朴守山,依潛商者受賂故縱之律,竝嚴刑後,徒三年定配爲宜,以此分付,而曆官之行,例有護送將校,回還人馬,領率以來,則潛出燕物之不爲檢飭,誠極可駭。其在懲後之道,不可獨免罪罰。亦令徒二年定配,護送將校之不爲請罪。殊涉疎漏,道·帥臣,竝從重推考,何如?上曰,依爲之。尙魯曰,此忠淸前監司金尙喆狀啓也。以爲道內査陳十九邑外,丹陽·懷仁·淸安,前旣査陳。沃川·永同,又行改量,而其餘三十邑,旣未改量,又未入於査陳中,其在一視之政,實爲斑駁。故明覈陳田,則合爲二千四百結,依十九邑例,隨起隨稅事,令廟堂稟處矣。本道本多陳田,而三十邑之爲二千四百結,其數不夥,精査可知,依狀請施行,何如?上曰,依爲之。尙魯曰,此京畿監司金相福狀啓也。以爲南·北漢·江都移轉未收之輸納本所,旣有朝令。各邑所在,雖不敢一倂請停·請留,而至於仁川·金浦·通津尤甚三邑,則舊捧留者仍留,舊未捧者仍停事,請令廟堂稟處矣。此三邑被災尤甚,則使窮民輸納之難,誠如狀辭,依所請許施,而移轉事面甚重,雖値凶歲,盡捧而仍留則有之,未嘗有未捧之事,而今此未捧之語,旣已上聞之後,不可置之。當該守令,令該府拿處,何如?上曰,依爲之。尙魯曰,此京畿水使權一衡狀啓也。以爲本府各樣米布停捧之代,朝家區劃者,未滿折半之數,諸般需用及料布給代,實無推移排過之勢,更令廟堂準給事爲請矣。外方給代,未嘗一一準給。且爲軫本營事勢,纔有區劃,其數不貲。至於收稅條,本無給代之規,而日昨所以參酌區劃者,亦出於曲念之意,則今不可隨請續許。今姑置之,何如?上曰,惠堂之意,何如?鳳漢曰,外方災減代之自京給送,曾無其例。向年北道田稅特減之時,不過以本道如干耗穀,略略區劃,使之支過而已。元無計數給代之事矣。今番喬桐給代之自京創給,旣違前例,且關後弊。況所給之數,幾充原數,則今此加請,事體未安。況松家屯收稅,近來不過數百石。今因給代之機,乃以最遠多捧之數,張皇煩聞者,亦甚慨然,臣意則置之,宜矣。百祥曰,本島被災,雖未知如何,而向者海西穀移劃,厥數夥然。且停捧代區劃,實出於廟堂之曲念,而數亦不貲。以此給代,軍校優足而有餘矣。若其本營需用,則稍損於常時,有何不可爲之事,而如是煩請,準給未知其得宜矣。上曰,依爲之。尙魯曰,日昨筵中,以洪鳳漢所奏湖南進上保一千名,令本道量減事,有令廟堂稟處之命矣。此則重臣所達誠是,依此許施,何如?上曰,依爲之。尙魯曰,行司直鄭翬良,備局堂上還差,何如?上曰,依爲之。尙魯曰,槐院有司堂上,久未差出。時無主管之人,禮曹參判金陽澤,本院提調還差。使之仍察有司之任,何如?上曰,依爲之。已上竝出擧條上曰,前大提學命招,使之圈點,圈點時牌招,依例擧行。出榻敎上曰,頃日下敎之後,犯酒者,又爲九百餘人云,此何景像?其謂酒必復開,而如是乎?法之不行,卽予誠不足之致。今者減膳,寔盡在我之道矣。啓禧曰,秋曹·京兆則不禁,而只令部官禁之,故法果不行矣。上曰,若無飮者,則釀者亦可息矣。尙魯曰,聖敎至當,而竊有愚見,故敢達矣。部屬旣已操縱,其所捧賂,至於半百之多,則雖使法府出禁,其爲貽弊,豈有加於此乎?上曰,予意則不然矣。此譬如大·小虎,其所傷人,雖無彼此之殊,若其爲害,則豈無淺深之別乎?啓禧曰,有出禁,然後似可止息矣。上曰,如此則城內之民,必不支堪矣。翼謩曰,出禁之弊,誠如聖敎矣。酒禁之律,豈有加於定配,而民之犯禁,視若尋常,寧不痛惋。此後則令各其洞內,五家作統,而禁之似好矣。上曰,若出此法,則士夫必難支矣。翬良曰,廣州本以保障重地,朝家之顧恤,自別於他邑。今此還作府尹之後,畿內輪回役民之事,似不免依出鎭前擧行矣。本府之民,皆是行伍團束之軍,則事體與他邑之民有異。自今以後,境內國役外,雖隣境,毋得分定役軍之意,永爲定式施行,何如?上曰,所奏誠是。依爲之。翬良曰,廣州本以京畿頭站,無使客行次出站之事,而守禦使出鎭以後,則嚴守此法矣。卽令本府,還作府尹,大小使客,若或責出支待於外站,則本府必無支堪之勢。王子·大臣濬源錄行次,本道監司·都事,本城御史外,一依出鎭時例,切勿出站之意,申明舊法,毋使違越,恐不可已。故敢此仰達矣。上曰,所奏誠是。依爲之。尙魯曰,昨以酒禁事,東部官員,有先汰後拿之命,聞奉事李壽圭,則以帳籍監蕫官,除本司之故,長在京兆,不管攝於當部事云。然則汰去,宜有分揀之道,故敢達。上曰,勿汰,可也。已上竝出擧條上曰,備堂皆退。大臣及秋判·御史留在。仍命華鎭曰,江上獄事其陳之。華鎭曰,所謂李枝郁,曾經實同知,其末子之婦,不得於其姑,果爲投水溺死。聞其三切隣招辭,則拯而視之,別無傷處。此異於戕殺,則似無成獄之事,而其姑則自秋曹,重杖勘罪,宜矣。上曰,丁召史致斃,專由於其姑,至於溺水,甚殘忍矣。論其罪狀,雖杖殺其姑,固無足惜,而想其五子之心,亦惻然矣。尙魯曰,枝郁旣經同知,則其妻當爲貞夫人矣。雖杖,似不屬秋曹而處之。臣意則勿杖而定配,似好矣。上曰,方長之木,有難傷折矣。仍命秋曹,先放其姑,亦勿檢屍。又命書傳敎曰,李枝郁之妻,砧椎敺婦溺水云。故果若此,政合續大典之律,關係風化,不可不嚴査。以入侍儒臣,特命御史而按覈。今聞所奏,殺婦之律雖過,由此丁召史,飮恨投水,無異孔雀詩。聞甚慘惻。着其舅之屨,於江邊,同書裹置,裹面投水,殘忍之中,擧措從容。其姑事,當復遣御史,嚴刑以配,而又聞其子五人之中,有禁旅軍官云。渠雖無狀,究其子之心,有所不忍。丁召史雖有知,因渠而其姑被刑,飮恨之中,其心若何?聞其所爲,雖殺雖刑,不足惜也,而噫,人君以孝爲治,不可以此傷人子之心。亦不可因此,貽累於可用武士。且旣不係於殺人,則以婦刑姑,亦非王政之所宜,特爲參酌。其夫旣經實職同樞,令該府海沿遠配。上曰,兵判入侍。昌壽進伏。上曰,今此丁召史致斃,旣非殺人。故欲刑其母,而恐爲累於五子,以勿刑沿配判下,而聞其子方任禁旅軍官云,或有該廳防塞之事,卿其禁之。上又敎昌壽曰,臺臣之論朴載河,可謂徑矣。方欲處分,而此後勿復枳塞,而檢擬,可也。昌壽曰,禁旅祿試射閑良之沒技者,依訓局中日貫三中例,直赴殿試,出身之沒技者,依軍門例加資事,定式施行。故每於別單,騎芻柳葉箭沒技人,各懸註以入者久矣。日前傳敎中,只以騎芻五中別單書入爲敎,而柳葉箭沒技者,則無書入之敎。柳葉箭沒技施賞一款,宜有稟定,故敢此仰達矣。上曰,添書,一體施行。出擧條上曰,秋判及御史退去,大臣亦爲退去,文衡圈點,卽爲擧行。又敎曰,李基敬,灣尹受點,其卽出去,他承旨入侍,左承旨李泰和進伏。上曰,俄見臺望,則獻納·正言,俱以遞差懸註,或呈單見遞耶?承旨曰,俱以引避處置,歸落科矣。上曰,朴致隆論何事耶?承旨曰,請放金時粲矣。上曰,洪述海以益昌事,不從引避耶?承旨曰,其下又有他事之彈論矣。上曰,注書出去,洪述海達辭持入。持入,上命承旨讀畢。上曰,洪樂純誰也?是昌漢之子乎?泰和曰,然矣。上曰,世良何時追奪乎?泰和曰,丙寅年追奪矣。上曰,吳遂采結姻於處分之後,則誠非矣。仍命書傳敎曰,近者臺望,遞差二字無矣。今日獻納·正言之望,俱以遞差懸註,故其涉訝之。問之獻納朴致隆本事,卽元良下答,而頃者司諫,因此事處置立科,故意欲必遞,先署經後引嫌,其意不是,所陳無嚴,罷職。正言洪述海,初則莫知某事,不過引一時下答,而强爲撕捱,處置之際,曲循以遞,取覽辭本。噫,金時粲事所重何,尹蓍東等事所奏何,而其所處分,其猶寬典,則其奏其書,可謂無嚴。若是論列,放恣莫甚。渠若遙望,焉敢若此?元良下答,其雖不審,其在正君君臣臣之道,事當投畀,而其他則益昌事,雖云晩矣,臺體則是,有浮鏡·儉之說。噫,鏡·儉亘古所無之逆,不可輕下筆於此。洪樂純事,莫知其人,亦莫知本事之若何?吳遂采事,果若此,追論乙亥以前事,其雖歲久,論則是矣。高夢聖事,其亦臺體,目今臺閣寥寥之時,有此鐵中錚錚,其宜參酌。前正言洪述海,亟施削黜之典,言事之章,竝下答以奏,已有下敎,而沈益昌·吳遂采事關係重,而元良下答又若此,則宜其奏也,而竝與朴致隆書而不奏,其涉非矣。若無因遞差懸註而下問,何能知之乎?事涉寒心,其亦不職,當該承旨遞差,旣已處分,獻納·正言之望,更爲書入。又命書傳敎曰,近者擧措,非徒莫測,怪怪者多,而今番洪樂純事,以洪述海彈駁觀之,則末稍所論雖慘薄,其他則果若所論,行已處身不足道也,而黃景源箚觀之,則許以文章風儀稱之乎淸修。噫,若述海所論,與淸修相反。若景源褒奬者,何受此彈?兩日之內,或錯或擧,孰是孰非?景像不佳,扶抑太偏,此慮世道乎?鎭世道乎?此亦怪怪之一端。世道若此,是皆其君不能導率之過。元良下答中,莫曉如此云者,其何以飭今世乎?雖然兩人,俱以他處分,其雖不諭,都憲之箚,比他言事之章,事體尤重,則亦不以奏。使予漠然無聞,而今乃知之,事之寒心,莫此爲甚。當該承旨,不可遞差而止,罷職。上曰,此後此等章與答,奏予,可也。仍有減膳十日傳敎後,命承·史少退。上曰,大提學圈點後,大臣入侍。出榻敎承·史退出。
己卯十一月二十四日午時,王世子坐德成閤。承旨持公事入對時,左承旨李泰和,假注書兪恒柱,記事官沈勖之·申益彬,以次進伏訖。泰和讀奏忠淸監司狀啓訖。仍爲踏達字。令曰,李德海有情勢乎?勖之曰,雖有實病,騎馬納牌,分義,是矣,而不爲矣。泰和曰,輔德李德海,日事違牌,分義事體,俱涉未安。從重推考,何如?令曰,依爲之。諸臣以次退出。
己卯十一月二十四日初更,上御熙政堂。大臣入侍時,領議政金尙魯,左承旨李泰和,假注書李永中,記事官金載順·申益彬進伏訖。上曰,予怪遞差而問之。朴致隆事甚非,故欲爲處分。洪述海亦謂只論益昌事而下敎矣。俄始聞之矣。世良曾用逆律乎?尙魯曰,乙亥追施矣。吳遂采結姻,其在追奪之前乎?尙魯曰,世良追奪,雖不知在於何時,而結姻,則似在追奪之後矣。上曰,吳遂采極非矣。尙魯曰,洪述海,卽臣至親,臣言似不爲公論,而世良事,則所論是矣。果如所達,則吳遂采,不可無罪矣。世良一疏,旣是大逆,則雖同硏親友,固當絶之之不暇,豈可與之結姻乎?述海之言,亦云晩矣,而其前不論臺臣,則極非矣。此不可置而不罪。罪之然後,世道可支矣。上曰,予亦以爲是矣。益昌事,所論亦是,而此則翼雲之科,提醒矣。乙亥不爲追奪,其亦異矣。卿知益昌之根本乎?尙魯曰,臣亦知之矣。上曰,儉之師矣。尙魯曰,穴墻往來,綢繆凶謀,無所不爲云矣。上曰,逆之本,實益昌,而臺書中,有浮二字過矣。此卽一鏡·儉,世間豈有有浮於鏡·儉者乎?尙魯曰,然矣。上曰,洪樂純曾爲說書時,予亦見之。卿亦謂以能文之士,其父亦以翰林任使,而頗多氣矣。卿詳知樂純本事乎?尙魯曰,樂純,卽親友之子,自韋布時,甚有文名,釋褐後,有自中之望,而若其所論事實,則臣固不知矣。上曰,若有果行倡樓之事,則亦豈有自中之望也。尙魯曰,近來若有此等事,臣豈不得聞之乎?述海亦非輕率妄着之人,而今此所論,極爲慘刻,臣亦不知其有何所激而乃至於此矣。上曰,曾以述海謂得人矣。今乃如此,予之見欺於人亦多矣。尙魯曰,述海爲人,本自寬厚,而蓋其父子,被人慘誣,故或因往來浮言,而爲此乖激之論耶?上曰,鰲城多氣,傳說以好色,而亦未聞娼樓事矣,娼樓則年少者,或無怪,而至若屠肆,則豈非可怪者耶?尙魯曰,此甚可怪之語,而其下屛逐病弟一款,尤極慘矣。上曰,何事也?尙魯曰,其弟素有狂疾,或發釼傷人,故爲飮長流水,送置江郊矣。今以此事爲言,此則人所不忍言者,而可謂慘刻矣。上曰,一筆句斷,欲廢其兄弟矣。尙魯曰,頃日次對時,小朝下詢,而莫測其本事。故臣亦未能詳陳,而都憲黃景源,又陳箚捄之,而亦未免太過矣。上曰,云何?尙魯曰,以文章淸修卓絶於當世爲言矣。上曰,此則過矣。仍命持入都憲箚,命讀畢。尙魯曰,一則置於墨池,一則置于雪嶺,扶抑過中,其何以知孰是而孰非也?上曰,此等人被論,雖慘刻,豈可棄而不用?予意則年少輩,必欲成就,而予已衰耗,此可傷矣。尙魯曰,俄者伏見下敎,則有減膳十日之命。臣不勝驚悶,敢此仰達矣。凡臣下有罪,則罪之,可也。何爲自損聖躬,至有減膳之擧耶?述海聞此下敎,渠豈能生乎?若以戰國士習氣言之,則述海必將自刎矣。今此下敎,豈非過中,而竊恐君綱,從此益隳,故俄者下敎,臣不敢頒布。謹此繳還矣。上曰,渠輩若知予苦心,則決不爲時粲言之矣。今此減膳,非爲制述海之意,而已奏眞殿,故只爲予謝過之意爾。上又曰,卽今景象甚不美矣。昨聞酒言,今見此擧,此而負陟降,彼而負陟降,是予不孝也。非徒減膳,實無下一匙之念矣。尙魯曰,聖敎轉至如此,罔非臣誠不孚之致。臣愚死罪,亟寢成命,千萬幸甚。上曰,予欲知樂純事而召卿矣。更鼓已深,今夜將失睡矣。非徒昨夜,對食而忘箸。今日夕水刺,又不進矣。尙魯曰,此何敎也?臣罪實合萬死,臣將退出庭下,席藁俟譴矣。仍再三泣陳。上曰,過矣。卿若下庭,則予亦有可爲之道矣。尙魯曰,曉鼓將動,臣罪轉深,速賜處分,是所望也。上曰,白首君臣,徹夜相持,此何景象,勉遵慈聖前日敬大臣之敎,特命還寢,俄者下敎還納,可也。尙魯曰,承此反汗之敎,不勝萬幸。雖已夜深,夕水刺進御後就寢,是所望也。上曰,當進粥矣。上又曰,灣尹首望好矣。予亦知其可用,而李基敬向日處義甚得宜,故予果點下矣。尙魯曰,李裕身曩任原伯時,政多剛硬,灣府異於東萊,欲送此人而鎭壓之,故果擬首薦矣。基敬亦甚詳明,足可以往冶矣。上曰,然矣。上又曰,李裕身年爲幾許?尙魯曰,今已六十餘矣。上曰,已老矣。予亦欲見,而俄果落點於承旨矣。尙魯曰,留念擢用,似好矣。上曰,江原監司眷率事,卿何以處之?尙魯曰,姑待新伯之下去,詳知事勢,然後更當仰稟矣。上曰,承旨有闕代,沈墢除授,卽爲牌招伴直。出榻敎大臣及承·史以次退出。
上在昌德宮。常參,以代理停,經筵停。
夜一更,客星移見於胃宿度內天廩星下,距極八十八度,形體比前稍微,如婁星,色黃白。二更,雲翳不得看候。三更,雲捲,暫移其所。至四更五點,西沈。
李泰和,以侍講院言達曰,本院新除授輔德李德海,旣有只推之令,說書洪樂純,臺達旣停,一體牌招察任,何如?令曰,依。
以吏曹參議洪樂性牌不進罷職傳旨,傳于李泰和曰,推考傳旨捧入。
傳于李泰和曰,聞義州下人上來云。義州府尹,使之今日謝恩,明日辭朝。
傳于李泰和曰,下敎之後,當謝恩而不爲謝恩,事體寒心。都承旨·在直承旨·承牌承旨外,竝遞差。儒臣中,在京不爲謝恩,事體寒心,一體遞差。
傳于李泰和曰,其君減膳,徹夜酬應,而身爲多臺,無一人謝恩,無乃未及聞知而然乎?其在國體,宜乎飭勵,在外外,不爲謝恩臺臣,一倂遞差。
傳于李泰和曰,承旨入侍。
沈墢達曰,新除授左副承旨安,時在京畿楊州地,斯速乘馹上來事,下諭,何如?令曰,依。
又達曰,掌令金永燮,帶軍銜,任自下鄕,依定式,遞差令旨及禁推徽旨捧入之意,敢達。令曰,知道。
李泰和,以義禁府言達曰,前東部都事李彦章,奉事李壽圭,西部都事李觀徽,奉事李國亨,中部都事金宗郁,奉事李命玉,南部都事申睷,奉事李世奭,北都事李復圭,奉事李壽羲等,勘處事,徽旨達下矣。李彦章·李壽圭·李觀徽·李國亨·李命玉·申·李世奭·李復圭·李壽羲等,今方待令,卽爲拿囚,而金宗郁,下去京畿振威地云。依例發遣羅將,拿來,何如?令曰,依。
沈墢,以義禁府言達曰,卽接月令醫員李仁浩手本,則時囚罪人朴通源,本以抱病之人,關格之症,猝然發作,呼吸喘促,勺水不下,實有頃刻難保之慮云。自前罪人病勢如此,則有保放救療之規云,敢此仰稟。令曰,知道。
承旨前望,安·李福源落點。
吏批,左副承旨安,右副承旨趙榮進,同副承旨李福源。
以承傳色,口傳下敎曰,俄已申飭,而掌令金永燮,帶軍銜下鄕,卽其地投畀。
吏曹判書韓翼謩書曰,伏以,臣於昨日政,以進士尹得寬,備擬王孫敎傅,得蒙恩點矣。追聞得寬之寬字,實是觀字,而臣則誤書。乃於夜闌更深之後,致有草記煩稟之擧,尤不勝惶懍悚恧之至。古人於奏御文字,一畫差錯,猶稱死罪。今臣所誤,不但點畫而已。則論以常憲,合被大何?念臣冒膺見職,才浹一念,觸事憒憒,動必稱誤,昏謬不察之罪,至是而尤難自掩,玆敢短章自首。伏乞离明,亟降威譴,鐫免臣職名,以爲臨政不審致誤奏御者之戒,千萬幸甚。臣無任屛營祈懇之至,謹昧死以聞。答曰,覽書具悉。一時做錯,其何過嫌?卿其勿辭,從速行公。
正言金和澤書曰,伏以,臣於前月,忝叨憲職,猥徹陳情之書,未蒙矜許。旋因置對之命,得解職名,呈告歸覲,以惶以感,不意薇垣除旨,又降此際,震惕駭悶,不知所出。噫,耳目之任,固非如臣庸愚所可冒膺,而此猶不暇言。顧惟情理懇急,通朝所罕,而數旬之內,旣遞復叨,私分迫蹙,職事瘝曠,臣實悶焉。竊念君臣猶父子也。子有所憂,父必察之,臣有所告,君必聽之,此天理人情所固然者。在詩四牡之三章曰,王事靡盬,不遑將父,四章曰,王事靡盬,不遑將母,其卒章遂曰,豈不懷歸?是用作歌,將母來諗。此古昔聖王,勞慰其臣,敍述其情,旣憂其將父將母之不遑。又言其懷歸之切,發爲歌詩,以養父母之志,來告于君也。然則君之於臣,未嘗不念其養父母之志。臣之於君,亦未嘗不告其養父母之情。臣嘗讀此詩,每歎君臣上下,情意流通。至於述其情而見於詩,導其言而使之告,則其許之之意,已在其告之之前,況旣告之者乎?臣之父母,年老病篤,情急歸養之狀,謹已具於九月之書矣。老人元氣,有退無進。入冬以來,宿疾尤劇,床第殘喘,不勝其危。人子之情,寧不懍然。朝省而憂,夜定而懼,當食忘飧,欲寢而寤者,日月久矣。雖欲貪榮懍利,勉强從仕,方寸已亂,誠無奈何矣。臣謹按大典,有七十歲以上親者,一子歸養,八十歲以上親者,二子歸養。臣之父母之齡,未滿八十只三四年耳。然其篤老之狀,懍綴之形,殆無異於八耋以上人矣。臣不於此時乞養,脫或一朝無幸,則不但永爲微臣終身之恨,實恐上累朝家孝理之政。且臣兄弟四人,伯仲俱歿,祇有一兄,繫官于外。惟臣於扶將之節,藥餌之方,庶可專心,臣實爲終養之身。且竊伏念成宗大王,愍兪好仁之母老,許其歸養,宣祖大王,矜盧守愼之父母俱老,亦許歸養,好仁之母,其年幾何?雖不可考,若守愼,則當其得請之時,其父母之年,纔踰七十。守愼之弟,厥有一人,特以疾病之甚急,情理之可矜,皆賜許副,以遂其願,不肖如臣,不敢望其感動睿念。若其情勢迫切,殆有甚於兩臣者,情旣苦矣,勢又急矣。安得不一告再告于慈覆之天哉?馹召有命,末由趨承,又從縣道,瀝血哀籲。伏惟离明,察四牡來諗之義,覽大典許養之文,仰體列聖錫類之至仁,俯念兩臣終養之故事,褫臣之職,許臣之歸。俾養父母餘年,則臣於此生,誠萬萬無憾。古人所云,生當殞首,死當結草者,政是臣今日心也。疾痛之極,不暇緩聲,冒瀆至此,罪當萬死。臣無任涕泣懇祝之至,謹昧死以聞。答曰,覽書具悉。爾其勿辭,從速察職。
兵曹判書李昌壽書曰,伏以,臣於昨日政,以崔元慶,首擬於忠翊將而受點矣。退聞元慶家有釁累,關係不輕,臣不勝悚縮之至。蓋元慶,卽臣所不識何狀者,而數昨來見臣,自言以宣薦出身,罷散十餘年,至今春,一擬於五衛將而止,稱冤不已。顧今衛將變通,專爲疏通淹滯,則如此之類,宜若在所收錄,遂乃充數於多窠檢擬之中矣。誠不料其人之掩匿來歷,若是肆然也。近來隄防之不嚴,臣心常憂歎,而今忽爲他所瞞,未免躬自壞之,其爲罪,有非一時做錯之比。玆敢露章自列。伏乞离明,亟令重勘臣辜犯,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。一時做錯,其何過嫌?卿其勿辭,從速行公。
開城留守南泰齊書曰,伏以臣,頃日猥隨諸臣之後,獲忝賓對之列,而逖違軒陛之餘,擧止未免生疏。指陳弊瘼之際,奏語自歸煩屑,果速臺評之發,至請問備之罰,彼憲臣之論臣,固無足怪,而第臣有區區所自訟者,臣本才疎識淺,百無寸長。重以衰年貞疾,逐歲沈痼,形骸徒具,精力已耗,謬膺聖簡,冒當重寄,百弊層生,軍民俱病,終至於莫可收拾之域,而一味伈伈,無所猷爲。以負聖明委畀之盛意,此臣之所大懼也。一時官師之規,臣何敢引而爲嫌,而卽此尸職之罪,固合斥退之科,衰癃之狀,尤無仍冒之勢。玆敢略暴情懇,仰瀆睿聽。伏乞离明,俯賜諒察,將臣職名,亟行鐫遞,以安區區私分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
忠淸監司狀達,判決事尹鳳九病重,上去不得事。令曰,調理上來察職。
己卯十一月二十五日午時,上御熙政堂。承旨入侍時,右承旨李泰和,假注書李永中,記事官金載順·申益彬,以次進伏訖。上曰,昨日落點承旨中,李裕身·尹坊在外乎?泰和曰,尹坊則在外,而李裕身則不知矣。泰和又曰,昨日有都憲書捧入承旨罷職之敎,而新灣尹李基敬,在其現告中,故今日不爲肅謝矣。上曰,洪述海書捧入,則誰當之?泰和曰,兪漢蕭當之。上曰,朴致隆書捧入,則誰當之?泰和曰,成天柱當之矣。上命書傳敎曰,初則三事,意一人下敎。今聞不奏承旨三人云,不可事同而飭異,只遞勿罷。旣命勿罷,則此等冬節,灣府人之遲滯,其涉可矜。義州府尹李基敬,今日謝恩,仍令辭朝。此時承旨,不可不備,前單入之。又命書傳敎曰,吏曹參判尹東度事,一欲下敎而未果。今則其日已久,行公無期,不可不諭。噫,其人已知,豈近似於高夢聖之彈劾,而況本事,今無可謂。此所謂皮不存者,其何撕捱?曲循廉隅,若解本職,此適中或逐之意,白首暮年,決不爲此申飭。其令卽爲行公,於政牌勿聞違牌。又命書傳敎曰,此時爲耳目而在外者,多抄選。及今聞李允郁·姜潤嶺南人云,一體勿遞,其餘竝遞,副司直申暐,大司諫除授,副司直尹光暹,正言除授,前持平趙重明,掌令除授,卽爲牌招察任。又命書傳敎曰,今朝下敎中,昨夜之事,喉院之臣,豈不聞之,而非徒新除承旨,坐次升降承旨,俱不謝恩。都承旨外,當謝不謝,特遞云者,都承旨無升降之事。故有此下敎。今聞同副承旨趙榮進,亦在其中云,此由於中官未瑩傳命之致,當該中官推考。承旨其亦不察,亦爲推考。趙榮進勿遞,與新除承旨,牌招察任。又命書傳敎曰,昨日處分,蓋爲其子,爲其婦也,而靜以思之,丁召史事,心切慘惻。其令該曹,恤典從厚擧行,以慰飮恨之魂。又命書傳敎曰,沈益昌事,其請已晩。吳遂采事,昨敎雖云旣聞之後,其何相持?元良下答中,於益昌事,謂以逆律,由於末諳之致,於遂采事,隄坊宜嚴,何論擬律?承旨將此下敎,求對元良,前答中受依而分付。噫,此所以嚴隄坊之意也。上曰,他承旨入侍。左承旨沈墢進伏。上命書傳敎曰,噫,以否德無能,叨承艱業,無一事繼述,無一事御下,無一事擧綱,無一事惠民,心常愧恧,若負陟降。噫,酒禁一事,其禁幾年?今猶不行。幾番綸音,幾番臨門?非徒酒猶不止,至於近來,尤爲甚焉。昔之不能使酒於道路者,今則放恣莫甚,頃已諭焉。是誰之愆?噫,雖若此,今日海東之民,非比昔周酒誥時,殷之頑民也。卽朝鮮民庶,而不信下敎,不遵法令,使其君有此減膳之擧。其雖無狀,此亦予之不能導率之故。予雖不能。三尺在我,其豈不能制頑民,有此自飭乎?此則予不爲也。今者之擧,祭用醴酒,國中有酒,此欺陟降也。不能誠心曉喩,使昔年愛恤之元元,編配相續,此負陟降也。自飭減膳,意在仰謝,豈爲民減膳乎?昔之夏禹,聞益之贊,用干戚於兩階之間,至悍有苗,猶能感格,而以予不德,誠不信於民,今不行國,將何顔以拜乎?一自減膳之後,食不甘而寢不便,奚意雪而又霜,覽昨夜洪述海之事乎?噫,世道日下,人心日乖,浮嘵轉甚,躁競成風之中,加以百怪層生,非徒舊習之欲售。其於近來舊黨之外,自中生蠹,暗中起惹,黑又食黑,白又食白,景象怪駭,風習不佳。於洪述海·黃景源之持一洪樂純,或扶或抑,擧措寒心。此亦其君自恧者,而猶今細事也。噫,誠孝淺薄,庚子龍髥莫攀而飮哀者,又逢丁丑仙馭莫隨之慟,忍過三年,今則若常,此亦異事。此亦異事,雖然身雖服吉,心若丁丑,遙望暮雲,自恨冥然。其使述海,問于時粲,望七服衰,古豈有哉?持衰之中,又兼杖期,亦豈古有?噫,曾經近密,官爲副學,初審其箚,一不陳慰於其君,雖於敵以下,決不若此。況君臣之間乎?下敎之後,不知自反自訟。乃敢游辭周遮,無嚴無憚,一何甚乎?處分之初,雖或循常例而護焉。其後幾巡下敎,非徒下敎。語及于此,淚隨聲下。時粲卽拂鬱不若意之一庸夫,不足道也。述海則其父其時,監敦匠之役,伊後聞前席之諭,聞必熟矣,而書奏不足,乃敢臚列,是誠何心?其猶不足。尹蓍東卽何人?陋矣。雖不足道。卽一黨心,柳戇則庭奏之時,以入侍注書,更不爲黨陳章。藏金櫃之人,而乃敢營護蓍東,非徒護黨。亦黨,乃欺其君,負陟降也。徐迥修,已見其人,亦不足道者。以渠之故,侍湯焦煎之時,伏於齋室庭中,取其章割其名,其時庭奏也。卽曰,其若復黨之人,不齒搢紳云,而顧謂元良曰,所謂不齒搢紳云者,我國無免庶人之法,非奏此也。貪吏其猶禁錮,況黨人乎?此禁錮終身之意也。噫,雖謂元良庭中回諭,陟降已聞。今若忘時粲之事,是負陟降也。於蓍東輩,若解其心,是欺陟降也。述編旣云,雖不能盡孝於昔年,亦何忍負先於今日乎?昨夜加命減膳之敎,非爲時粲也,非爲蓍東也,非爲戇也,非爲迥修也。所重在焉?至慟在矣,而相臣爭執,君臣相持,擧措不佳。漏鼓幾盡?誠難固執黽勉。此亦予之不肖。四人之名,若在臺袖,一番登諸朝紙,增予不肖,二番登諸朝紙,增予不肖。何心甘食,何心穩睡?近年以來,食少無睡之中,再昨因酒,尤爲減焉。其於昨日,尤爲減焉。噫,予雖否德誠淺,太不負於臣與民,而吁嗟,昔年愛恤之民庶,抑何心,不顧白首益衰之其君,一何負哉?吁嗟,昔年世臣,抑何心,不顧白首益衰之其君,一何負哉?噫,其何誰尤?寔予之愆。再昨竟夕酬應,昨日徹宵相持,今朝氣益憊而神益苶,莫知其晝其夜,而數時昏睡,無睡之中,其雖睡矣。覺而氣苶,其難强作,而亘于心亦難耐。召承宣而呼寫以喩。吁嗟,大小臣工·京外民庶,雖莫恤乎涼德之寡躬,宜遙望乎暮雲中象設。呼寫到此,心若霣而淚自零,群工·民庶,其能感動乎,否乎?若不感動,亦非爾等之過,其亦寡躬之愆矣。上曰,注書出去。灣尹下直肅拜後,使之入侍。李基敬進伏。上曰,見今灣府蕩殘,卿其竭心治之,頃見西伯狀啓,則亦有潛商往來者云。此亦各別檢察,可也。基敬曰,臣本譾劣,而敢不竭力奉公,以副聖上委畀之意也。上命賜臘劑及胡椒。基敬祇受而退,承·史以次趨出。
上在昌德宮。常參以代理停,經筵停。
夜一更,客星見於胃宿度內天囷星之內,形體比昨稍微。如天廩第二星,距極九十一度,色黃白。二更以後,暫移其所。四更五點,西沈。辰時,日有兩珥。
李泰和達曰,明日常參,取稟。令曰,停。
李福源達曰,大司憲,掌令一員未差,趙重明傳旨未下,執義宋明欽,持平姜潤·李允郁在外,今日以監察茶時之意,敢達。令曰,知道。
傳于李泰和曰,都承旨若不監劑,則食後入侍,若監劑,則他編次人入侍。
李泰和啓曰,編次人具允明,依下敎來待矣。傳曰,承旨·編次人詣閤。
又以觀象監領事·提調言啓曰,測候官李福源陞資代,以弘文館修撰金華鎭差下,以爲輪直測候之地,何如?傳曰,允。
李福源,以義禁府言達曰,傳敎內,俄者已申飭,而掌令金永爕,帶軍銜下鄕,卽其地投畀事,命下矣。金永爕下去京畿坡州地,依例發遣府羅將,卽其地投畀之意,敢達。令曰,知道。
又以義禁府言達曰,卽接月令醫員李仁浩手本,則時囚罪人李柱國,累日處冷之餘,素患胸腹痛,挾感重發,時時上衝,胸膈痞塞,勺水不下,寒熱交作,頭痛如碎,症情危㞃,實有死生之慮云。自前罪人病勢如此,則有保放捄療之規,敢此仰稟。令曰,知道。
又以義禁府言達曰,傳敎內,昨聞秋判所奏,李枝郁之妻,砧椎敺婦溺水云,故果若此。政合續大典之律,關係風化,不可不嚴査。以入侍儒臣,特命御史而按覈。今聞所奏,殺婦之律雖過,由此丁召史飮恨投水,無異孔雀詩。聞甚慘惻。着其舅之屨於江邊,同書裹置,裹面投水,殘忍之中,擧措從容。其姑事,當復遣御史,嚴刑以配,而又聞其子五人之中,有禁旅軍官云。渠雖無狀,究其子之心,有所不忍。丁召史雖有知,因渠而渠姑被刑,飮恨之中,其心若何?聞其所爲,雖殺雖刑,不足惜也,而噫,人君以孝爲治,不可以此,傷人子之心。亦不可因此,貽累可用武士。且旣不係於殺人,則以婦刑姑,亦非王政之所宜,特爲參酌。其夫旣經實職同樞,令該府海沿遠配事,命下矣。前同知李枝郁妻林女阿只,全羅道寶城郡遠配,而依例發遣府書吏,押送配所之意,敢達。令曰,知道。
說書洪樂純書曰,伏以,君臣猶父子,疾痛之極,必呼父母。今臣遽陷罔測,卽地欲死而不得,闔門痛冤,實有甚於一身之疾痛,不于鳴號於邸下,更將赴訴於何地乎?嗚呼,人之構誣,古今何限,而今日洪述海之誣臣者,誠千古之所無。世道之大變,涕泣而陳之,惟睿明之照燭焉。臣通籍纔三歲,有何結怨於述海者?惟其結怨之端,則一世之所喧傳,而臣則自在虛舟,付之於嘵嘵,而任他風浪之自起自滅,豈意構誣逞毒,若是之酷耶?年前朴志源,論劾述海父子之後,疑怒大張,交構百端,凡與志源稍熟顔面者,莫不爲其所仇視,而臣亦以與志源相知,出入於其中矣。至使其門客,宣言恐喝,傳說藉藉。則臣但知其不過乘憤而發,謂其情可哀而不足怒。不意述海之挺身肉搏於不當疑之人,自露肝肺,若是其無忌憚也。蓋其滿紙臚列,罔非亘古亘今至醜至陋,沒把捉無形迹之言耳。街巷醜俚之辱,臣雖無似,不欲與渠作對,喋喋分疏,自汚其口,而至若子舍鄙悖,所指者何事?講規詆毁,其言亦爽實,奪人畜妓之說,臣本無畜,夫有其人然後,奪與不奪,方可擬議,一番按問,虛實可辨。然此於臣今日所遭,猶屬細故,有不暇論,而第其中屛弟一言,有係倫常。渠雖有殺臣之心,豈忍爲此?臣看來不覺崩心痛骨,直欲溘然而無知也。嗚呼,臣賦命窮險,早失所怙,依以爲命者,惟偏母與兩弟耳。不幸仲弟,夙嬰怪疾,發作無時,百方鍼藥,終不見效,醫言試飮江心之水,疏蕩膈痰,庶幾萬一之效。故移寓江舍,以爲調治之計,如此事狀,非徒親黨知之,實亦一世之所共聞也。顧臣孝友之誠,不能上通,不得使病弟,復爲完人,老母隱憂于中,此臣之罪也。以此爲罪,則固所甘心,而今忽以渠所不忍爲之事,作爲逞憾之柄,述海亦有父母兄弟者,頂天立地,何忍以此等之言,發之口而加諸人乎?渠雖急於陷臣殺臣,不顧彝倫。肆口噴薄,若是憯毒,而獨不畏神祇在上,萬目昭布乎?使臣苟有一毫彷彿於此,則豈可容息於覆載之間哉?此而不白,則何以生爲?嗚呼天乎,此何人哉?匹婦抱冤,尙蒙昭晰之恩。臣雖罔測,異於編氓,亦豈可一任其䵝昧,而不一辨之乎?一自述海輩逞憾以來,前年傷一人,今年傷一人,毒鋒之下,次第薤粉,半世士大夫,爲志源親信者,人人自危,莫不重足,而臣以孤孑,先陷大戮,威焰所加,不知死日,而猶敢作氣出聲,必求其伸暴者,誠以所誣罔極,至痛關心故也。伏乞离明,亟降明旨,臣及述海,竝下司敗,嚴覈虛實,夬正其罪。此臣母子日夜叩地籲天之望也。嗚呼,述海之所以誣辱臣者,至此極矣。此猶不足,快口說去,巧飾虛影,無所不有,而結之以凶國害家之說。噫,亦甚矣。此等題目,若擬之於古所謂巨奸大慝者則可矣。若臣釋褐三歲,忝官一命,形單勢孤,墻壁無依,以此成罪,其可成說乎?此則不待臣索言,而自有一世之公議矣。抑臣有不可不陳白者。伏聞述海之父,重臣於稠坐之中,大言於數三卿宰曰,洪樂純若入臺地,則劾吾之說狼藉,故家兒不得已先爲此擧云。以此推之,述海之論臣,蓋動於無根之說,而實出於先發之計,則其言之全事構誣者,於是乎益彰著而難掩矣。蓋論劾重臣云云。臣未嘗萌於心而發諸口,未知重臣,得聞於何人,而爲此說乎?此必有交構之徒,譸張浮言,以爲陰中臣身之計,豈不痛哉?世道至此,寧欲無知也。嗚呼,臣以一介之賤,橫罹怨毒,讒言罔極,朝夕待死,冤枉之至,無所告訴,疾痛之呼,顧安得不急乎?情窮勢迫,蹙蹙靡容,玆於召牌之臨,略控血籲。伏願邸下,哀之憐之,副臣伸理之請,開臣昭洗之路,則臣謹當銜恩肉骨,畢命松楸,以爲結草圖報之地。臣無任血泣祈懇之至,謹昧死以聞。答曰,覽書具悉。臺臣過中之言,余已知之矣。心雖痛冤,臺體甚重,何可自爲其身,而請査實乎?亦不知穩也。
右副賓客南有容書曰,伏以,日月易邁,兩魂殿祥·禫已訖。伏惟大·小朝哀慕如初,曷其有極?天佑邦家,用休承恤,我大朝殿下封爵之慶,聿回一甲,坤聖·世孫受冊之禮,次第告成,八域含生,忭頌惟均。臣性本樸愚,情甚危蹙,前而僨事之咎,後而慢命之罪,俱屬罔赦,合置重誅,聖度如天,曲賜涵貸,南黜旣復,東謫旋宥,薄示威譴,終霈恩造。夫陽和之布,非私一物,蠢蝡之屬,如彼遍覆。昔聞其言,今乃信然。隕首刳肝,豈足爲謝?臣幸荷天慈,甫脫羈管,而罰不償罪,鬼責隨至,風痺痰暈,敗證皆具,誠恐一朝溘然。永負圖報之初心,床笫㱡㱡,萬念俱息,而惟此一事,耿然如結矣。不自意聖朝曠蕩,未忍便棄,宮賓華誥,馹召恩旨,自天有隕,帀日以宣。仰惟德意之隆厚,夢想亦不及此。雖臣冥迷,寧不知感。況伏聞睿志奮勵,兩筵日闢,典學之勤,足於聽聞。臣以胄筵舊物,竊伏畝畝,每承此報,喜而忘食,使其疾病情地,少有轉動之勢者,卽日趨命,一覲耿光,固臣大願,而今臣情地之難冒,殆甚於疾病之難强,每伏思,曩日聖敎之嚴重,如何?其時臣心之悚懍,如何?雖以日月之稍久,復霑甄錄之恩,臣之爲罪,固自如也。偃息田廬,在分已倖,尙何敢凭恃寵靈,委蛇周行,以自取貪榮忘罪之譏也哉?商量已熟,進身無路,而緣臣虛縻,或致講席之曠員,此在私心,尤極惶悶。玆敢略入文字,仰控危懇。伏乞睿慈,俯垂鑑諒,將臣見銜,亟行鐫削。仍令選部,勿復檢擬,以肅頹綱,以安賤分,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿·徽寧殿祥·禫倏過,歲律將暮,哀慕益切,而邦慶荐疊,聖上封爵,甲年重回,坤聖盛禮順成,賀儀已擧,慶抃曷有其極?卿其勿辭,上來察職。
己卯十一月二十六日申時,上御熙政堂。編次人入侍,他承旨,漢城左尹,追後入侍時,編次人具允明,行都承旨蔡濟恭,假注書兪恒柱,記事官金載順·申益彬,以次進伏訖。濟恭曰,漢城左尹具善復,有稟達事,來詣請對矣。上曰,承旨書之,漢城左尹具善復及他承旨入侍事。出榻敎上親製徽寧殿臘享大祭祭文,命承旨書之,編次人讀奏訖。上曰,承旨書之。傳曰,噫,徽寧殿大祭日,是何日?予心愴然,其日當親行,元良亞獻,依例擧行。今聞元良朔祭欲攝云,而旣有此命,日寒若此,只行大祭事,分付。出傳敎承旨·編次人退伏後,上命賤臣出。與同副承旨李福源,漢城左尹具善復入侍,恒柱承命出,與之偕入,進伏訖。承旨·編次人先爲退出。善復奏曰,昨日臣與漢城判尹,同爲坐起時,忽有一丈所志入之,見之則多有狂言妄說,而又有一字難置之字。故移囚捕廳,而敢來請對矣。上曰,兩班乎,常賤乎?善復曰,部將趙鳳岐之同生,而先正臣趙光祖之旁孫云矣。其所志中,以一逆字加於先正,而訓鍊大將金聖應,亦以金濯纓馹孫之子孫云矣。上笑曰,可謂慘辱矣。因取覽所志曰,語多有不成說處矣,而又有慘不忍見之言。善復曰,持此所志,往見三大臣,則皆曰,可殺云矣。上曰,所志辭緣,狂則狂矣。善復曰,臣捉致其弟鳳岐於捕廳,問之則曰,其狂已久云矣。上曰,付標字何字?善復曰,弑字矣。上曰,不可以狂置之,承旨書之。傳曰,聞捕將所奏,覽趙圓義所志,其狂無疑,而亦不可置諸人世之間,而大臣之意,亦若此云。圓義,令該廳嚴杖。出傳敎善復曰,其下有請斬厥兄之言矣。上曰,請斬厥兄,又辱其先,狂雖無疑,法難屈矣。正法之時,取招可也耶?善復曰,大臣之意以爲,紙本則付丙,渠則殺之爲好云矣。上曰,是言果是矣。上又曰,其弟名則鳳岐,渠名則圓義,何爲而改云耶?善復曰,初則以鳳鳴爲名,告祠堂後,改以圓義云矣。上曰,先正有怪子孫,見無限辱矣。善復曰,非親子孫矣。自前欲爲如此等事,非一非再,而每爲其在京甥姪所執,不得爲之云矣。上曰,捕將卽出,合坐杖問,而上廳則近闕,自下廳杖問,可也。善復曰,渠之弟鳳岐,雖無罪,渠兄旣已杖殺,則其弟不得如前爲部將矣。上曰,狂之連坐,奚用其弟?置之。因命承旨書之。傳曰,聞其所奏,覽其所志,其狂可判,渠雖狂,本則人也。極口誣陷其祖先正,其兄其族,皆請一律,不可一刻置諸人世之間。箇箇嚴杖,物故後草記。出傳敎又命承旨書之。傳曰,昨日特除之時,再昨夜事,孰不聞焉?況昨日下敎,尤若何,而焉敢違牌乎?違牌臺臣,不可循例踏下而止,亟施不敍之典。出傳敎諸臣以次退出。
上在昌德宮。常參,以代理停,經筵停。
夜一更,客星見於胃宿度內天囷星之內,形體比昨漸微,如天廩少星,距極九十二度,色黃白。二更以後,密雲不得看候。三更,流星出天中淡雲間,入南方天際,狀如拳,尾長三四尺許,色赤。巳時,太白見於未地。
李泰和達曰,明日常參,取稟。令曰,停。
李福源達曰,大司憲,掌令二員未差,執義宋明欽,持平姜潤·李允郁在外,今日以監察茶時之意,敢達。令曰,知道。
安,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
蔡濟恭達曰,左承旨沈墢,右副承旨趙榮進,今日不爲仕進。竝卽牌招,何如?令曰,依。
傳于李福源曰,漢城左尹,使之入來。
李福源啓曰,漢城左尹具善復,依下敎來待矣。
傳于李福源曰,左尹入侍,置之。
安,以左右捕盜廳言啓曰,罪人趙圓義,今十一月二十七日寅時量物故,令漢城府,依例檢屍之意,敢啓。傳曰,知道。
濟州牧使狀達,莫重節果進上物之代封薦新洞庭橘,體小品劣,未免苟充,惶恐待罪事。令于李泰和曰,勿待罪事,回諭。
沈墢書曰,伏以,日月迅邁,兩魂殿祥·禫奄過,節序屢改。仰惟大小朝孝思追慕,何以堪抑?臣不任懷念耿結之至,何幸邦慶荐疊?聖上封爵歲回,壼殿愆候翌瘳,繼而世孫冊禮載擧,臣民欣抃,曷有其極?仍伏念臣,才蔑質魯,百不猶人,而濫被洪造,而忝邊寄,觸事憤劣,無一補效。末乃以商禁之不嚴,至被置對之擧。臣惶懍愧恧,益不知措躬之所。曾未幾許,除旨遽降,召牌踵臨,伊時更鼓已盡,門鑰不下。在臣分義,他無假顧,章皇入肅,黽勉伴直,而第念僨職訟辜之蹤,纔經薄勘,旋叨華貫,倉卒副急。因仍蹲冒,則得無增放肆之罪,壞廉恥之防哉?臣不可晏然於近密之列者,於是較然矣。且臣素患痰癖之病,遇寒輒加,近又添感,種種危苦之症,雖不敢煩陳,而夙夜供劇,斷無是望。玆敢隨牌詣闕,拜章陳懇。伏乞睿慈,俯垂矜察,先遞臣職。仍治臣違傲之罪,以昭法紀,以便調息,不勝幸甚。臣無任屛營祈懇之至,謹昧死以聞。答曰,覽書具悉。日月如流,孝昭殿·徽寧殿,祥·禫倏過,歲律將暮,哀慕益切,邦慶荐疊。聖上封爵,甲年重回,坤聖愆候,不日康復。賀儀已擧,慶忭曷有其極?爾其勿辭,從速察職。
趙榮進書曰,伏以,日昨大朝筵中,以諫院達辭之承睿答後,不爲持入仰奏。有當該承旨遞差之命,前承旨兪漢蕭,以此遞職。臣於此,有惶惕不自安者,凡臺達捧入,該房不在,則入直下僚之替行,自是院規,伊日該房承旨,適不在院。臣是入直下僚,而入侍纔退,未及回旋,右僚替承,至入現告。臣則倖逭,獨漏重勘,臣心惶恧,顧當如何?揆以事例,參以處義,其何可諉之於右僚,而一刻晏然於職次乎?昨因大朝特召,嚴畏分義,冒沒承命,而因仍蹲據,斷無是理。今於召牌之下,進身無路。玆敢叩首陳暴。伏乞离明,俯垂諒察,遞改臣職,以靖私義,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
黃海監司鄭玉書曰,伏以臣,人微任重,跡畸勢窮,當遞不遞者,今已半年餘矣。前後人言之斥臣者,非止一再,不但人言如此,臣亦自知,而惟我大朝,聖度如天,無物不覆,不以人微而斥之,不以人言而退之。援之於衆棄之中,假借而羈縻之,前後陳章乞遞,不知其幾遭,而輒皆見阻喉司,屢下重推,微懇未暴,沈鬱莫伸。仍當年事大歉,登聞失時,擧一道百萬生靈,嗷嗷喁喁,如在沸鼎,不忍以一身之廉愧。恝視衆民之危命,晩以奔等之狀,陳達天聽,幸蒙我大朝,特施猶已之仁。拯民水火之中,恤患蠲役,德意洋溢,一路含生,轉災爲福,陰谷暖律,不足以喩其惠也。臣於是,如飢得飽,如渴得飮,深仁厚德,頂背浹洽,雖由此退顚丘壑,無復餘憾,而惟是本來情地之危蹙,不可自處以見職,則殿最一事,終有所不敢擧行者。此爲得罪當遞之端,而及其不被斥罷,又遭重推。則臣之情勢,轉益迫隘,分義尤復惶蹙,不得已抑心抗顔,封進考績。凡諸守宰之得課於臣者,固不足爲榮辱,而若其兩守令之居中者,蓋其憂民之誠,做事之精,俱有所可取者,而略示責備之意。要使知改,不意銓部鑑衡,竟置下科,問備之罰。又及於臣,則殿最不明之罪,臣何敢辭乎?以臣難冒之情,行此難强之事,果爲題品失當,自速郵罰,臣之不職之罪。到此而益彰著,則不可諉以殿最之已行,而因仍盤礴也決矣。況今冬課,又在不遠。以此難安之情勢,儻或冒沒復行,則人言之來,尤有倍於前日。臣雖有喙三尺,又何以自解乎?伏乞睿慈,察臣難强之情,特施體下之恩,亟命遞斥臣職,毋使公器久汚,私分得安。臣不勝血祝祈懇之至,謹昧死以聞。答曰,覽書具悉。卿勿過辭,從速察任。
上在昌德宮。常參,以代理停,經筵停。
夜一更,胃宿度內,所見客星,形色比昨尤微,距極度數,難以測得,二更以後,爲雲氣所翳,更不得看候。
藥房都提調李,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣。湯劑五貼,加劑以入。下敎日入侍,宜矣。中宮殿,藥房口傳問安。答曰,知道。
蔡濟恭達曰,明日常參,取稟。令曰,停。
趙榮進達曰,大司憲,掌令二員未差,執義宋明欽,持平姜潤·李允郁在外,今日以監察茶時之意,敢達。令曰,知道。
蔡濟恭達曰,左承旨沈墢,同副承旨李福源,今日不爲仕進,竝卽牌招,何如?令曰,依。
以左承旨沈墢牌不進罷職令旨,令于趙榮進曰,推考徽旨捧入。
蔡濟恭,以侍講院言達曰,本院說書洪樂純,書答已下,卽爲牌招察任,何如?令曰,依。
蔡濟恭啓曰,禮曹判書洪象漢,有稟定事,來詣請對矣。傳曰,下敎日,使之入來。
以濟州防禦使狀移,米涼藿所載兩隻船致敗,人物渰死,亦至於二十一名之多,惶恐待罪事,令于李福源曰,勿待罪事,回諭。渰死人等,令本道恤典擧行。
戶曹判書洪啓禧書曰,伏以臣,陳情乞歸,今至八年而未諧,自昨春以後,則潛深伏奧,息黥補劓,尤其分耳。豈復有一分世念,而前後恩私,迥出尋常,雖磨頂放踵,不足以酬報一二,身心塵刹之奉,旣未獲遂。筋力奔走之勞,庶期自效。遂不免爲壞廉喪恥言行不相顧之人。每一循省,只自慙恧,此際,臣子述海,新入臺地,妄有論列,而其中一事,致勤大朝嚴敎,至擧臣身爲諭。臣旣出入前席,屢奉聖旨,則歸語迷息,未必爲溫室之戒,而使渠不能習聞於平日,以致有妄發,此莫非臣罪也。臣於是,惶隕萬萬,靡所容措。惟願速被譴罰,退守本分而已。且臣伏見說書洪樂純書本,則以朴志源論臣事,爲藉口之端,未知樂純。有何關涉於志源,而有是言也,良可異也。且其書,擧臣酬酢之語,爲臣子論渠之證。然其所謂數三卿宰在焉,其可誣乎?臣之酬酢,不過曰,彼是故人之子。故戒述海以勿言,則答以機事不密。彼已先聞,到今止之,必被中傷,中傷及身,猶可說也。推上父兄,何以自立?以此不得不言云。此與樂純之言,何嘗近似,而乃反截去首尾,換易先後,有若臣子,初無論渠之意,而聞其將欲論臣,猝爲先發之計者然,苟如是也。臣當或恐人知,其肯自言於稠坐乎?是固無庸多辨也。臣自日前,重患寒感,宿病兼作,頭疼如碎,痎嗽苦劇,粥飮不下,轉側須人。今日是藥院日次問安,而亦不得趨參。臣罪至此,益無所逃。伏乞离明,亟令遞臣之職,治臣之罪,以嚴國紀,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭行公。
上在昌德宮。常參,以代理停,經筵停。
自初昏至五更,密雲,客星所在,不得看候。
李泰和達曰,明日常參,取稟。令曰,停。
趙榮進達曰,大司憲,掌令二員未差,執義宋明欽,持平姜潤·李允郁在外,今日以監察茶時之意,敢達。令曰,知道。
以說書洪樂純牌不進罷職令旨,令于李泰和曰,推考徽旨捧入。
沈墢啓曰,奉朝賀金在魯致祭日,同副承旨進去事,命下矣。其時同副承旨李基敬,今已移職,何承旨進去乎?敢稟。傳曰,同副承旨進去。
趙榮進啓曰,守禦使敎諭書,旣已改啓下。今當傳授,而密符置簿冊,當以守禦使仍受,改修正。守禦使鄭翬良,卽爲牌招,何如?傳曰,允。
傳于李泰和曰,相臣·禮曹判書入侍。
李泰和啓曰,領議政金尙魯,右議政李,禮曹判書洪象漢,依下敎來待矣。傳曰,詣閤。
李泰和,以吏曹言達曰,新除授淮陽府使金光國戶奴呈狀內,矣上典偏母,本患風眩之外,重添毒感,食飮專闕,氣息綿綴,旬月之內,萬無登程之路。卽速變通云,親病旣如是危重,則有難强令赴任,依例罷黜,何如?令曰,依。
傳于李泰和曰,開政卽爲擧行。
李泰和啓曰,卽者,吏曹郞廳來言,今日爲政事,命下,而判書韓翼謩病不來,參判尹東度,謂有情勢,參議洪樂性受由在外,不得開政云。判書參判,竝卽牌招開政,何如?傳曰,允。
又啓曰,吏曹判書韓翼謩牌招不進,推考傳旨,今方捧入,而參判尹東度,日昨旣有勿聞違牌之特敎。故出牌之後,連爲催促,而尙不承膺,事體極爲未安。從重推考警責,判書韓翼謩,更爲牌招,開政,何如?無批答。
有政。吏批,判書韓翼謩進,參判徐志修牌不進,參議洪樂性受由在外,右承旨李泰和進。以金尙翼爲大司憲,成天柱爲大司諫,李基德爲司諫,南彦彧·奎徽爲掌令,李堉爲獻納,李仁培爲正言,金應淳爲修撰,朴相德爲工曹參判,吳彦儒爲同經筵,尹汲爲藝文提學,邊得讓爲兵曹佐郞,金處謙爲戶曹佐郞,李萬育爲右通禮,李彦秀爲尙衣僉正,林正浩爲內資主簿,李養和爲司圃直長,宋在淵爲繕工監假監役,兪彦述爲淮陽府使,李埴爲醴泉郡守,尹得弘爲懷德縣監,李益輔爲判尹,閔百祥爲內醫院提調,承文提調單金陽澤,訓鍊監監提調單閔百祥,行副護軍洪重厚,以侍從臣生父推恩,今加嘉善。
兵批,判書李昌壽病,參判鄭弘淳病,參議李萬宗入直進,參知柳謇病,同副承旨李福源進。僉知單許浹,副護軍申光宅·南惠老·南彦彧,副司直申思建·兪漢蕭·徐命膺·金尙喆·鄭遠達,副司果李世澤·金和澤·任珹,南漢留營別將單李長赫,城機別將單金得煋。
李福源達曰,明日次對,兩司當爲進參,今日政新除授臺諫,下批後,待開門牌招,以爲推移進參之地,何如?令曰,依。
李泰和,以禮曹言啓曰,社稷祈穀祭,每年歲首上旬日,遣大臣攝行事,丁丑年永爲定式矣。來正月初五日上辛,社稷祈穀祭,遣大臣攝行,何如?傳曰,允。
趙榮進,以兵曹言達曰,新除授五衛將朴昌新,年迫八耋,病伏鄕廬,末由上來,呈狀乞遞,宿衛輪番之任,不可曠闕,今姑改差,何如?令曰,依。
敎南漢山城守禦使鄭翬良書曰,有沿有革,而置官惟稽於僉謀,其愼其難,而任人必責於成效。仍卿符節之舊,申予誥命之新。蓋京輔捍衛之形,莫南漢爲重,而山營便否之議,自昔年已然。內廳外府之規,是固創置本意,留鎭兼使之例,間亦乍行旋停。向者均役之初,遂有分司之擧。移本營而草創制度,事雖出於權宜,守信地而兼摠軍民,法或近於簡易。本謂變通之盡善,終奈掣礙之多端。中一城而設三衙門,民無不見吏之日,纔十年而易八元帥,兵有未識將之嘆。旣廷論皆謂不便,而官制何憚屢改?罷留司而遙加管領,體統視沁都差尊,董戎政而時許往來,節制與總營略等。財賦積儲之計,一仍外庫之委輸,幕府抛置之規,稍減前日之張大。惟事面殆同更始,顧生手難與圖終。惟卿,以謀王斷國之才,有說禮敦詩之譽。敏如遊刃而守之以簡謙,弱不勝衣而濟之以剛果。承志業於乃伯,知遇豈藉於吹噓?著聲績於列卿,政事亦本於文學。機神映徹,雅悉軍國之情,地級淸高,浸係中外之望。迺者春間之簡寄,非使漢上之回翔。惟半載撫綏之功,予已托重,況今日釐革之擧,卿實發端。營府復分,事有感於符昔,文武兼仗,人不待於求新。〈脫〉固予眷眷潛紆,又廟議之咸屬。玆授卿以南漢山城守禦使,卿其祗服寵命,益懋遠猷。練卒乘而擧其廢隳,峙錢穀而防其滲漏。府雖置尹,惟保障專責乃功,京不設廳,凡施措須識此意。莫謂儒者之昧軍旅,宜思古人之同戚休。於戲,政其官而仍其人,可見委任之眷,宜乎今而酌乎古,庶殫保釐之誠。故玆敎示,想宜知悉。同副承旨李福源製進。
己卯十一月二十九日未時,上御惺惺閣。相臣·禮判入侍時,領議政金尙魯,右議政李,禮曹判書洪象漢,右副承旨趙榮進,假注書李永中,記事官金載順·申益彬,以次進伏訖。尙魯曰,近來日候不適,日昨徹曉殿坐,聖體不瑕有損。上曰,氣無可問,其在于心矣。尙魯曰,水刺·寢睡,亦何如?上曰,一樣。曰,日昨有氣益苶然之敎,故今日兼爲藥院承候而入來矣。近日湯劑,連爲進御乎?上曰,進御矣。曰,中宮殿氣候,何如?上曰,一樣矣。曰,王世子曁王世孫氣候,亦何如?上曰,善過矣。尙魯曰,頃夜入侍時,示以初七日徽寧殿臘享親行之意,而曉鼓將動,精神昏迷,不能爭執而退矣。近日寒霧亘宵,此時徹曉將事,豈非萬萬悶迫者乎?伏望克加三思,亟命還寢,似好矣。上曰,此三年後初祭,故予欲行之,卿勿復言。上又曰,朝鮮有酒,寔予之不孝矣。尙魯曰,減膳下敎之後,勿論朝士士夫。苟有人心,孰敢復飮乎?上曰,有識士夫,予已見之矣。上又曰,頃日敎諭大小臣工,而終無其效,此後任置之外,無他道矣。尙魯曰,如是下敎,故君綱漸隳,豈不悶迫?上曰,卅載臨御,未豎之君綱,今何以豎之?黑食黑白食白,一人驅之於輕薄,一人譽之以淸修,頃刻之間,樂純判爲二人,氣象甚不佳矣。象漢曰,親祭旣已命下,自前有親臨受誓戒之例,今番則何以擧行乎?上曰,只令享官受誓戒,可也。行祭時服色,上則衮龍袍,下則黑團領,依補編擧行。象漢曰,出宮時,以何門爲之乎?上曰,以徽寧殿北門建福門爲之。初獻後入小次,元良祗迎,自可除之耳。曰,酒禁前後敎令何如,而自下奉行無狀,至有減膳之敎,此莫非臣等之罪也。臣則以爲酒禁,不爲不行。見今士夫及有識常漢,亦不敢飮之。此豈非令行之效乎?上曰,暗中飮者,亦何以知之?榮進曰,鄕中黑笠者,亦不敢飮之云矣。上曰,周南之化,非不美矣,而猶有標有梅三兮七兮之語矣。曰,董子曰,正朝廷以正萬民,見今朝廷如是不正,而何以禁萬民之不遵朝令乎?雖以今番洪述海事言之,實爲朝廷上羞恥事矣。上曰,卿則別人,其以公言奏之,孰是而孰非?曰,殿下不須問其是非,只當以彼此事理言之。臣若謂孰是而孰非,則其將爲彼此扶抑之人矣。上曰,世間豈有兩是之人也?樂純娼樓屠肆之說,旣甚怪矣。景源文章淸修之稱,亦太偏矣。曰,以日月之明,皎然下燭,則彼此曲直,豈難洞然明知,而第兩人,俱以交搆二字,互相陳之,此甚不美矣。上曰,樂純亦上書乎?曰,然矣。上曰,注書出去,其卽持入。持入,上命榮進讀訖。上曰,其書中今年傷一人,明年傷一人者,此何事也?尙魯曰,雖未能詳知,似指向來洪樂命事矣。上曰,此事漸至於一節深於一節,可謂寒心。仍乃蹶然而起曰,事將大段矣。予當着網巾而坐,爲處分矣。卿等少退,仍命持入洪啓禧上書。大臣及諸臣以次退出。
己卯十一月二十九日申時,上御熙政堂。大臣·禮判入侍時,領議政金尙魯,右議政李,禮曹判書洪象漢,右副承旨趙榮進,假注書李永中,記事官金載順·申益彬,以次進伏訖。上曰,予則不知矣。其戰可謂綽綽矣。洪啓禧書持入乎?榮進曰,持入矣。上命讀訖。復命讀洪樂純書。上曰,大臣之意,何如?述海若恐辱其父兄而爲此,則亦非異事,而戶判決不爲此言矣。尙魯曰,聖敎至當,啓禧必不爲此言,而亦非樂純所做之言,必聞之誤矣。上命讀樂純書答訖。上曰,戶判當以聖上減膳,不暇他顧爲言,可也。何復提說此等言乎?可謂不緊酬酢矣。曰,顧今世道,專以交搆爲事,誠非細憂矣。上曰,此予所謂黑食黑白食白者也。啓禧·樂純,今當處分,而若交搆輩,將何以處之?卿其陳之。尙魯曰,何以盡得交搆者而處之乎?上曰,若緘問樂純,則可以知之,而此非朝廷上美事。故予亦欲不爲矣。此非但口惡者所爲,乃心惡者所爲爾。曰,頃於朴志源·洪樂命事,臣已有陳達,而惟務鎭壓,毋致葛藤,此臣所望矣。尙魯曰,臣於此事,如兩手執餠,難以仰達,而此不過參下少官。一時相彈,元不關於朝家,而若或緘問,推以上之,則事將張大矣。右揆毋致葛藤之言,誠好矣。上曰,觀今事狀,漸至殊常,此不處置,則其漸難杜矣。尙魯曰,樂純見辱於述海,自上又復處分,則似以爲冤矣。曰,彼此相擠之計,甚不美,而雖以尹東度事言之,尹東度與沈星鎭,有時居銓,固是好事,而今欲必逐乃已,寧不寒心?榮進曰,今日爲政,命下,而判書牌不進。參判則闕外待罪,姑未開政,故敢達矣。上命書傳敎曰,開政命下之後,參判撕捱,分義不敢若此。況判書之違牌,亦涉過矣。參判違牌,旣已下敎,其稟無期。判書又若是違牌,則特敎開政,意非偶矣,而何日開政乎?事之寒心,莫此爲甚。吏曹判書韓翼謩,從重推考,卽爲牌招開政。又命書傳敎曰,吏曹參判尹東度,若頃者下敎,可謂皮不存,而特敎之下,終不膺命。其在國體,不可相持,罷職。上曰,每日欲聞好消息,如待黃河之淸,而今又有樂純事,誠怪矣。彼此若無翺翔者,則必無此事矣。此如酒事,飮者若無,則釀者自絶矣。設或有言者,聽者若拂袖而起,則其爲言者,自當止之,何必貪聽而起鬧乎?予欲處分,卿等之意,何如?尙魯曰,若査問則似必張大矣。曰,此如向來樂命事,彼此有聞,故以致如此,若査問則必致葛藤,竊恐國體之隳損矣。上曰,樂純職名自如,則又當上書,而必以戶判事爲言矣。且重臣事亦非矣。只以其事,謂之訛傳,可也。何必以截去首尾爲言乎?以此欲爲處分矣。尙魯曰,此在自上處分矣。上命書傳敎曰,頃者洪述海·黃景源事,已下敎。今覽洪樂純·洪啓禧之書。噫,頃者已諭於大臣者,予思果偶相符。且其後下敎中黑白之說,亦果相符矣。噫,黨之初起,其本甚微。予常曰,今雖無黨,必生一黨,若此何顔歸拜乎?夙宵耿耿,蓋此也。且其隙從何以生?一則躁競,一則浮嘵。若無浮嘵,交搆何生?若不躁競,孰敢坐使浮嘵?洪述海·洪樂純,皆以交搆陳之。其雖不陳,予已知之。況樂純之書所謂交搆者,不名而尤現周之八刑,造言其一,其在勵世之道,勿論彼此。其交搆者,一番緘問,懲一勵百,而轉輾推加,則恐或爲縉紳之査,雖爲世道,而不爲。洪樂純之以年少名官,使交搆之言,來言於耳。以交搆之說,登諸其辭,其涉不是。洪啓禧,則予之自飭,所重在焉。述海雖率着,爲其父者,其宜惶悚。今何暇問答他語乎?事必在於半夜下敎之前,而其問已涉不緊,則其答亦何詳陳乎?以此故傍立伺釁者,幻其說而交搆於人,雖或對擧陳書,陳其本事不然之由,自反不愼樞機,可也。雖截去首尾,其咎在於交搆者,則反詈於樂純,殊欠重臣之體,說去說來,或扶或抑,莫知止泊,予雖衰矣。白首暮年,又生葛藤於此世界乎?其非其是,其捨勿論。其宜防微杜漸,說書洪樂純,判書洪啓禧,竝罷其職。噫,朴志源之名,又何登於章奏?予見心恧,況當之者乎?予則曰,交搆之本,不外乎此,而旣不査乎從中交搆之人,何深治乎現名志源,惜乎,于今世道之爲父兄者,不敎子弟,使衰耗之君,强起殿坐,頃者何負之敎,無乃近乎?吁嗟,在廷之臣,以此爲鑑,深敎子弟,不使君用心。吁嗟,躁競浮嘵之輩,亦莫曰不治而放肆,予雖不治。魑魅之形,莫逃於蒼蒼。奔走交搆之際,神隨爾顚,其雖欺予,神祗可欺?前司諫李壽德之此等世界,何干於張·李之戰?設或有慨然者,臚列陳書,何所不可,而以入侍臺臣,雖處置,不敢爲先,況他乎?雖然遺其重而先其末,悤悤忙忙,自壞臺體,不可以他事已飭而止,亦罷其職。此後仍此,有或稱訟冤,或稱自辯,或稱揚淸,或稱激濁陳章者,此眼無君眼無國也。雖挾雜他語而陳之,政院一切勿捧。或有詣臺陳列者,不奏于元良,承旨持奏于予。上曰,注書出去,吏曹參判前望單子持入,持入。上命書傳敎曰,判尹閔百祥,戶曹判書除授,前參判徐志修,吏曹參判除授,竝牌招察任。又命書傳敎曰,承旨皆致齋。金奉朝賀家,遣禮官致祭。又命書傳敎曰,全州判官徐魯修,頃者下敎之後,尙不下去云。事體寒心,令該府處之。龍潭縣令金漢吉,其時銓官,其事已無謂。且十考十上,則與徐魯修無異,此時曠官可悶。令該曹申飭,其令明日辭朝。尙魯曰,前持平洪秀輔所後父,年未及七十,而本生父前僉知重厚,則年旣踰七十矣。旣有故執義南相夏前例,本生推恩,似當許之,而係是不常有之恩典,故敢達。上曰,特爲推恩,今日政擧行。榮進曰,此是,咸鏡監司狀啓,而乃安邊人姜渭敬事也。頃有後日入侍持入之敎,故敢達矣。象漢曰,見其狀本,則其所稱道論列,多於臣之所聞,誠爲嘉尙矣。上曰,特爲加資,可也。大臣及諸臣以次退出。
上在昌德宮。常參,以代理停,經筵停。
自初昏至二更,雲氣散漫掩遮,而三更以後,尤爲昏翳,客星所在,終不得看候。自昧爽至巳時,有霧氣。
下直,龍潭縣令金漢吉。
李福源達曰,明日常參,以兩司不備,頉稟。令曰,知道。
又達曰,大司憲金尙翼牌不進,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
李福源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
令曰,今日次對,兩司備員乎?知入。
令曰,今日則雖晩,兩司備員,然後當爲引接,正言李仁培只推,大司諫成天柱,大司憲金尙翼,一體更爲牌招,牌去來,申飭。
令于李福源曰,獻納李堉,一體牌招,牌去來,申飭。
令曰,莫重次對,臺諫何可不備乎?牌去來各別催促。
李福源達曰,大司憲金尙翼,正言李仁培再招不進,大司諫成天柱,獻納李堉牌不進。特令申飭之下,如是違牌,事甚未安。推考徽旨及罷職令旨,今方捧入,而旣有兩司備員後。當爲次對之令,則大司憲金尙翼,所當更請牌招,而一日三牌,有傷事體,何以爲之?敢稟。令曰,竝從重推考,更爲牌招。
又達曰,大司憲金尙翼,正言李仁培三牌不進,大司諫成天柱,獻納李堉再牌不進,推考徽旨及罷職令旨,今方捧入,而特令催促之下,一向違牌,事極未安,大司憲金尙翼,所當更請牌招,而係是一日四牌,何以爲之?敢稟。令曰,大司諫及獻納,只推,更卽牌招。
令于李福源曰,大臣·備局堂上引接。
沈墢達曰,戶曹判書閔百祥,昨日特召之下,不爲膺命。今日又不出肅,事甚未安。卽爲牌招察任,何如?令曰,依。
傳于沈墢曰,戶判,曾經戶判,且帶藥房提調,此時不爲肅謝乎?卽爲牌招察任。
李泰和,以弘文館言啓曰,新除授修撰金應淳,卽爲牌招察任,何如?傳曰,允。
李福源啓曰,明日常參,兩司當爲進參,而多官或在外或未差,無進參之員。政官卽爲牌招開政,差出闕員,何如?傳曰,不知人君,豈爲常參乎?置之。
以平安狀達,宣川等官居防禦軍官金昌壽等渰死事。令于沈墢曰,渰死人等,令本道恤典擧行。
大司諫成天柱書曰,伏以,臣於夜中,伏奉薇垣新命,繼以賓對,召牌曉臨,其在義分,固當竭蹶,而第臣〈父〉老病,非時泄痢,證狀甚劇,情理之無以離捨,卽通朝之所共知。日昨待罪喉院時,知申以此陳達。聖意矜憫,亟許恩遞,纔五六日耳。今則症勢益危重,神氣益危懍綴。少選離側,其勢末由,暫此隨詣,方寸交亂,哀籲之章,不敢長語。伏乞睿慈,俯賜矜諒,亟令鐫改,以便救護,不勝萬幸。臣無任屛營祈懇之至,謹昧死以聞。答曰,覽書具悉。先入對後護焉。
綾昌君橚書曰,伏以臣,年迫七耋,疾病侵尋,居常澟綴,若將顚仆。自數日以來,素患痰癖之症,觸冷發作,有時寒戰。頭疼如碎,委頓牀席,晝夜苦痛。此際以臣塡差太廟臘享大祭初獻官,以此病狀,實無趨詣將事之望。玆敢疾聲呼籲於貳極之下。伏乞睿慈,俯加諒察,亟令該曹,卽賜變通,俾無臨時窘急之患。仍治臣瀆撓之罪,以肅朝綱,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭調理焉。
獻納李堉書曰,伏以,日月流邁,兩魂殿祥·禫告訖。伏惟我大小朝追慕慨廓,曷有其已?至若聖上封爵歲回,坤殿愆候翼瘳,繼而世孫冊禮載擧,天休鼎至,邦慶隨集,臣民懽忭,當復如何?念臣家有偏母,年今八十七矣。常時氣息淹淹,長在床褥。自經今夏暑濕,重患毒痁,浹秋徂冬,乍歇旋劇,寒熱交攻,症情日就於沈毒,粥飮全却,筋力自至於凘綴,藥餌多方,罔有分效。日昨以來,外感乘虛挾發,大寒戰大發熱,加以嘔吐兼作。頑疾橫肆,諸般症形,一倍危劇。昏昏濫濫,實有頃刻之慮。臣終鮮兄弟,且無一子。孑然單身,獨在病側,左右扶將,煎泣罔措。今日廷臣,固多幸老之人,而情事之切急,豈有如臣者哉?此際除旨忽降,繼以次對,召牌踵臨,其在義分,宜卽竭蹶趨承之不暇,而以此焦遑煎急之狀,萬無暫時離捨之勢。玆敢疾聲哀籲於孝理之下。伏乞俯賜矜察,亟遞臣所帶之職。仍治臣瀆撓之罪,以肅朝綱,以便捄護,不勝萬幸。臣無任屛營祈懇之至,謹昧死以聞。答曰,覽書具悉。孝昭殿·徽寧殿,祥·禫倏過,歲律將暮,哀慕益切,邦慶荐疊,聖上封爵甲年重回,壼聖愆候,不日康復,賀儀載擧,慶抃曷有其極?先入對後護焉。
禮曹參議洪麟漢書曰,伏以臣,三載藩任,一味尸素,旣遞還仍,瓜熟猶滯,病劇情切,寤寐北歸。迺蒙體下之仁,獲遂褫鞶之願,渴者之飮,擔者之釋,何足喩臣今日之私幸耶?今方修簿俶裝,以待新伯之來,而第臣於向來前持平高夢聖書論全州判官徐魯修事,有所指證於臣營者,始不知其謂何?及聞其筵中仰對之語,卽是首吏治罪之事也。筵席話祕,雖不得其詳,臣於是,誠不勝驚惑也。魯修屢典州郡,已多聲績,及莅本州,特已謹約,爲治有法,臣實爲完民喜得人。臺臣云云,何其相反?臣之待罪是任以來,推治各邑下吏固多矣,而各以其罪罪之,未嘗有移咎替治之事,他邑皆然,則全州之無是事,亦可以推知。臣雖無似,職忝方岳,如使管下,眞有可去之狀,則狀罷貶下,何所不可,而乃爲此罷軟苟且之擧乎?司直之論,雖若箚著於魯修,而爲人柄之資者,臣實羞愧,則其何可諉之魯修之所遭,而晏然自在乎?此際忽伏承春曹佐貳之命,手奉除書,感隕冞切。臣之從兄臣象漢,方帶本曹長官,雖非臣之陳書,朝家自當變通,而在臣私義,有不敢一日虛帶,謹此仰籲。伏乞邸下,亟令該曹,照例遞改,以安私分,不勝幸甚。臣無任屛營祈懇之至,謹昧死以聞。
己卯十一月三十日午時,王世子坐時敏堂。大臣·備局堂上引接入對時,領議政金尙魯,右議政李,判敦寧李昌誼,行司直洪鳳漢,左參贊李喆輔,行禮曹判曹洪象漢,行副司直鄭翬良,兵曹判書李昌壽,吏曹判書韓翼謩,漢城左尹具善復,行訓鍊都正鄭汝稷,同副承旨李福源,校理李瀰,假注書李永中,事變假注書兪彦脩,記事官李明煥·申益彬,以次進伏訖。尙魯曰,近日日候,寒暖不均,睿候何如?令曰,一樣。尙魯曰,水刺·寢睡之節,亦何如?令曰,一樣。曰,臣以狗馬之疾,久未入對。聞醫官所傳,則薑橘湯,連爲煎入云。果爲進御乎?令曰,進御矣。尙魯曰,近有咽喉不平之節云。今日則何如?令曰,少勝而不快矣。曰,睿候如此,頻召醫官而入診,是所望也。令曰,當召見矣。尙魯曰,大朝氣候,夜來,何如?令曰,一樣矣。尙魯曰,中宮殿氣候,何如?令曰,一樣。尙魯曰,嬪宮曁王世孫氣候,亦何如?令曰,一樣矣。又令曰,今日違牌臺臣,非但不參次對,爲未安也。特令申飭之下,終不膺命,其在國體,不可置之矣。尙魯曰,今日次對,特令備員,實仰睿意之有在,而三違召牌,無一膺命者,事體極爲寒心,宜有處分之道矣。令書睿旨曰,大朝前後下敎,至爲嚴截,爲臺官者,豈不承聞,而今日特令申飭之下,三違召牌,終不入對。此何國體,此何道理?事之寒心,莫此爲甚,違牌臺臣,竝削職。尙魯曰,如此窮陰之節,徽寧殿臘享,大朝必欲躬行。臣等再三煩陳,終不允從。邸下亦當陪參矣。其時若日氣甚寒,則恐有致損。伏不勝憂慮之至。令曰,今番則情禮可展,誠幸誠幸。又令曰,明日常參,若無臺官,其□□之。尙魯曰,無臺則不行矣。令曰,政院,頉稟乎?福源曰,喉院則似以多臺不備,開政差出,仰稟矣。令曰,昨日纔出之臺,今何以不備更稟乎?尙魯曰,雖稟之,似不爲頉矣。曰,大祭迫近,而睿候尙未快復,湯劑連爲進御似好,故敢達矣。令曰,近日引飮甚頻,非但溫水。亦或時飮冷水,而頃日亦納冷風。故有咽喉之症,而尙不快解矣。尙魯曰,邸下每有如此失攝之事,故睿候常在不平。此豈不萬萬悶迫者乎?尙魯又曰,此黃海監司鄭玉狀達也。以金郊·靑丹·麒麟三驛吏等,上書復戶結錢事,備陣役價·賦稅各色各異之狀,結錢責徵田主之宜,請令廟堂稟處矣。雖未知諸道事例之果如何,而以各樣免稅言之。結錢出自田主,則今此驛復戶,與此無異。結錢宜徵於田主,不宜徵於復主,使之依狀請施行,何如?令曰,右相之意,亦同乎?曰,臣意亦與領相同矣。令曰,依爲之。尙魯又曰,此京畿監司金相福狀達也。枚擧果川縣監徐寬修牒報以爲,本縣公廨倉庫,擧皆頡毁,不可不及時改建,而所入物力,無以拮据。本縣常賑穀今年耗二百七石零劃給事,請令廟堂稟處矣。本縣,乃是畿內頭站最殘邑也。許多營建物力,誠無出處。耗穀量許,亦有前例。縣在常賑穀一百石,特爲劃給,何如?令曰,右相之意,何如?曰,臣意與領相意見同矣。令曰,依爲之。昌壽曰,忠壯·忠翊兩將,以前頭可爲內禁將者擬差事,纔已稟定於大朝筵中矣。兩廳,本以閑雜人輪差之窠,猝爲堂上,有□□□者□職之□員□凡百不能成樣。當此經費匱竭之日,雖不可□□□衛將廳例,而伺候使令等名色,不可不量宜畫給。故敢此仰達矣。令曰,依爲之。已上竝出擧條諸臣以次退出。
上在毓祥宮。常參,以代理停,經筵停。
夜一更,胃宿度內所見客星,稍移於天囷第三星之北,而形色比前漸微,距極度數,難以的測。三更,密雲灑雪,不得看候。其後天氣淸明,已爲西沈。
下直,豐川府使李宜祿。
大駕入毓祥宮後,政院·玉堂·藥房口傳問安。答曰,知道。王世子遣宮官,口傳問安。答曰,知道。王世孫遣講官,口傳問安。答曰,知悉。展拜罷後,政院·玉堂·藥房口傳問安。答曰,知道。王世子遣宮官,口傳問安。答曰,知道。王世孫遣講官,口傳問安。答曰,知悉。慰安祭親祭罷後,政院·玉堂·藥房口傳問安。答曰,知道。王世子遣宮官,口傳問安。答曰,知道。王世孫遣講官,口傳問安。答曰,知悉。朝廷二品以上·六曹堂上單子問安。答曰,知道。
李泰和達曰,明日常參,取稟。令曰,停。
安達曰,大司憲未差,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
蔡濟恭達曰,右副承旨趙榮進,今日不爲仕進,卽爲牌招,何如?令曰,依。
安,以弘文館言啓曰,修撰金應淳,書答已下,卽爲牌招察任,何如?傳曰,允。
吏批,口傳政〈事〉,檢閱單金夢華。
李泰和達曰,新除授檢閱金夢華,時在慶尙道善山地,斯速乘馹上來事,下諭,何如?令曰,依。
安啓曰,因兵曹啓目,廣州府尹所佩兵符,令本院造送事,允下矣。兵符旣已造成,左一隻及右隻,定禁軍下送畿營。左隻則營上,右隻則使之傳授于府尹,舊兵符收取上送,燒火之意,敢啓。傳曰,知道。
傳于蔡濟恭曰,承旨入侍。
傳于李泰和曰,時刻雖差晩,奉常寺祭物畢備後,正時入之。
傳于安曰,禁·御兩將入侍。
以寶釼望筒,傳于安曰,之次爲之。
李福源啓曰,藥房都提調李,提調閔百祥,副提調蔡濟恭,有稟達事,來詣請對矣。
傳于蔡濟恭曰,百官軍兵,毛具。
傳于沈墢曰,承旨入侍。又傳曰,都承旨奉審還來則入侍。
李泰和啓曰,禮曹判書洪象漢,有稟達事,來詣請對矣。傳曰,入侍。
安啓曰,兵曹判書李昌壽,有稟定事,來詣請對矣。傳曰,入侍。
沈墢啓曰,大駕還宮時,京兆堂上當導駕,而判尹趙雲逵受由在外,左右尹俱未差,未差之代,令該曹,卽爲口傳差出,以爲導駕之地,何如?傳曰,允,
李福源,以訓鍊都監言達曰,都監軍兵,乃是輦下親兵,其所抄選,事體自別。故每式年,各道陞戶,必以土着良民,另擇上送,而若以不合人。苟充代送,則隨現論責,事目嚴明矣。今式年全羅道求禮縣陞戶砲手,以李才順抄送,依例點立後,換面代點之狀,因事現發。故査問曲折,則才順所告內。渠以慶尙道河東居李庭芳,今番求禮縣陞戶抄擇時,以其同姓六寸李才順定送,而才順欲爲謀免,與監色相議後,冒名才順,換面代點,過爲的實云。事之驚駭,莫此爲甚。其在嚴軍政重法意之道,不可仍置。依事目,該道監司推考,當該守令罷職。次知色吏,自本道定配,懸保座首吏房吏,拿致。都監從重科罪,代點人李庭芳,自營門依律重治後退送。當初抄定李才順,執捉上送之意,分付本道。使之知委,何如?令曰,依。
安,以司僕一二提調意啓曰,今日毓祥宮擧動事,命下矣。莫重差備,不可不備員。本寺正有闕代,令該曹,以在京無故人,卽爲口傳差出,何如?傳曰,允。
吏批,口傳政〈事〉,以崔台衡爲司僕正,李應協爲同義禁,元仁孫爲左尹,李吉輔爲右尹。
備邊司薦,以金漢耉爲禁衛大將。
蔡濟恭,以吏曹言啓曰,親祭時典祀官,例以奉常寺正塡差矣。奉常寺正閔鎭龍,昨日動駕時,書進擧案,故依例以鎭龍。塡差典祀官入啓矣。卽者,鎭龍,忽然稱病不進,不得已以僉正朴敬行代差。鎭龍,莫重祭享,臨時托病之罪,令該府處之,何如?傳曰,允。
又以吏曹言啓曰,昨日政,繕工監假監役,以學生宋載淵,備擬受點矣。追聞載淵之載字,乃是在字,而誤書入啓,不勝惶恐。原單子中改付標以入之意,敢啓。傳曰,知道。
安,以義禁府言達曰,卽接月令醫員李弘杞手本,則時囚罪人金普淳,本以抱病之人,累日處冷之餘,重得傷寒,食飮全廢,實有難保之慮云。自前罪人病勢如此,則有保放捄療之規,敢此仰稟。令曰,知道。
左議政申晩箚曰,伏以,臣父病,一向危篤,殆浹兩旬,雜試藥餌,未有效應。寒熱咳喘諸症,乍歇旋劇,夜不能寐,晝不能食,委頓床席,元氣日陷。臣方左右扶護,煎泣罔措,前後賓筵,具未入參。此已萬萬兢惶。卽伏聞大朝動駕,百僚咸簉,而臣獨情理焦迫,萬無晷刻離捨之勢,竟未進身於班聯之間,虧分闕禮,罪實難逭。伏乞睿慈,亟賜重勘,俾臣得以安意救護,千萬幸甚。取進止。答曰,覽箚具悉卿懇。卿須安心善護焉。仍令曰,史官往諭。
全羅監司朴道源書曰,伏以,臣之無似,猥膺藩寄,陳情祈免,未蒙肯許。黽勉出肅,行將辭陛,而區區私悃,抑有難抑者。臣父墳山,在於開城府地,繫官于朝,久曠省掃之禮。今當遠離,益切霜露之感。玆敢冒陳微懇,仰瀆崇聽。伏乞睿慈,俯垂鑑諒,特賜省墓之暇,俾伸人子至情,千萬幸甚。臣無任屛營祈懇之至。答曰,覽書具悉。卿其依所陳,往省焉。
修撰金應淳書曰,伏以臣,猥以無似,久叨邇列,憒憒不職,無往非罪。向來筵奏,固亦妄矣。不自意聖度天大,恩言鄭重,薄罷實出匪怒,特敍別是殊渥,又不數旬,而除旨荐降。臣始驚終懼,只自瞻天九頓而已。噫,臣誠未上孚,言亦率爾。不但不能正科弊。徒使事目不嚴,臣之罪可勝言哉?幸荷洪造,雖不至於終棄,而追省私分,實有不敢遽進者。祗隨天牌,略控血懇,惶懍之極,靡所容措。且臣於成歡察訪李溵特補之命,尤爲萬萬難安。臣之其時所陳,不過泛論名器之不可不惜。溵亦同登一筵,親聽其言,而知其無他意,則以此過引,實非臣淺慮所及,而溵之被譴,旣由臣言,則臣何可獨自揚揚乎?反復自量,承膺無路。伏乞睿慈,特垂諒察,亟賜鐫削,以靖私義,不勝幸甚。臣無任屛營祈懇之至。答曰,覽書具悉。爾其勿辭,從速察職。
己卯十二月初一日巳時,上御萬安門。承旨入侍時,同副承旨李福源,假注書李永中,記事官金載順·申益彬,以次進伏訖。上曰,承旨抽草紙,命書傳敎曰,毓祥宮有奉審者,時刻隨時擧行,軒架鼓吹,兩營留陣,元良祗迎,百官行禮,置之。馬軍二哨·步軍三哨·禁軍二番隨駕。又命書傳敎曰,門則以興仁門·敦化門擧行。同副承旨留院,承史退出。
己卯十二月初一日午時,上御熙政堂楹外。承旨入侍時,訓鍊大將金聖應,御營大將鄭汝稷,摠戎使崔鎭海,右副承旨趙榮進,假注書李永中,記事官金載順·申益彬,以次進伏訖。上曰,昨夜巡邏,何營乎?注書出去,詳知以奏。賤臣還奏曰,禁衛營云矣。上曰,夜禁若嚴,豈有此事乎?注書出去。昨夜禁衛營巡邏牌將記過,協陽門外待令事,分付。諸臣退出。
己卯十二月初一日未時,毓祥宮擧動出宮入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,假注書兪恒柱·李永中,記事官金載順·申益彬,以次陪從。上具翼善冠·衮龍袍,由鄕仁門出宮,協陽門外駐輦,領議政金尙魯請對入侍。上命宣傳官曰,俄者記過禁衛營將校拿入。拿入。上曰,爾名誰也?對曰,金履信矣。上曰,爾不謹於巡邏,固當依法,而方當展拜之行,故姑爲安徐,令訓局決棍汰去,汝其知悉。履信有分疎之言。上曰,渠於下敎之下,敢爲分疏,極爲無嚴。決棍九度後拿出。尙魯曰,夜禁不嚴,致有此擧,不可無飭。其日捕將及當該大將,竝罷職,而其日捕校,則各別重棍,何如?上曰,依爲之。仍命濟恭書傳敎曰,當該捕將代,御將鄭汝稷除授,卽爲牌招。傳授命召及大將傳令牌,禁將代,爲先摠戎使兼察,而卽爲牌招。命召使之兼佩。仍進詣毓祥宮,展拜奉審訖。上曰,戶判入侍。閔百祥進伏。上曰,見偸處簾帳,卽速備懸。上入齋室時,命都承旨詣永禧殿奉審以來。上曰,領右相,御將兼禁將,留在門外,待下敎入侍。大臣及諸臣退出。
王世子在德性閤。常參停。
李福源達曰,都摠府郞廳來言,闕內各處入直軍兵,夜巡檢云矣,敢達。令曰,知道。
己卯十二月初一日夜,上御毓祥宮行閣。領右相·禮判入侍時,領議政金尙魯,右議政李,禮曹判書洪象漢,御營大將鄭汝稷,兼禁將崔鎭海,右承旨李泰和,假注書李永中,記事官金載順·申益彬,以次進伏。象漢曰,簾帳今將修改,似有慰安告由之祭,故敢達矣。上曰,予亦思之矣。其令卽爲擧行,祭文當親製以下,編次人亦爲待令。仍命書傳敎曰,告由兼慰安祭,不卜日初二日設行事,分付。上曰,中官守僕,昨日所失之物,今日始乃來奏,事極無據,當處置矣。仍命書傳敎曰,當該守直中官守僕,不卽以奏,事之無據,莫此爲甚。令該府·該曹,從重勘處。象漢曰,金吾堂上不齊,何以爲乎?上曰,同義禁有闕代,口傳擧行,牌招察任。又命書傳敎曰,秋判有闕代,判尹李益輔除授。此時京兆尹,不可曠職,其代,行司直趙雲逵除授,竝牌招察任。曰,其日巡邏,禁營旣不當之,則大將罷職,似有分揀之道矣。上曰,巡邏大將罷職傳旨,勿施,可也。上曰,一浮帳則固無足惜,而此甚怪矣。如此漆夜,苟非足習之人,決難踰入矣。帳有刀割之痕,此決非一人所爲矣。古語曰,盜不入於孝子之家,此皆予之不孝,寧欲無言。仍命兩將進伏,兩將承密旨而先退。上曰,在外捕將吳遞差,其代,前大將具善行除授,卽爲牌招,傳授命召。上曰,予得罪人然後,可以還宮矣。仍命書傳敎曰,慰安祭當親行,以此分付。上曰,都承旨如已奉審以來,使之入侍,濟恭進伏。上曰,殿內安穩乎?濟恭曰,例爲五日一奉審。今日又是朔朝,故果又奉審而無頉矣。仍命製慰安祭祭文訖。上曰,日寒如此,使各營設粥供饋事,分付。上又曰,今將行事,闕門下鑰事,卽爲分付守宮承旨。諸臣以次退出。
己卯十二月初一日二更,上御毓祥宮齋室。承旨入侍時,右副承旨趙榮進,典祀官朴敬行,假注書李永中,記事官金載順·申益彬,以次進伏訖。上曰,牲肉將幾許入來,而請留城門乎?敬行曰,獐猪及魚鮮等物,皆自城外封進,故敢請留門矣。上曰,當下符驗及標信,爾其退去。諸臣以次趨出。
己卯十二月初一日四更,毓祥宮告由兼慰安祭親祭入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,假注書兪恒柱·李永中,記事官金載順·申益彬,以次陪從。上具翼善冠·衮龍袍,進詣廟內,行酌獻禮訖,還入齋室。諸臣退出。
上在昌德宮。常參,以代理停,經筵停。
夜一更,客星微見於天囷星上。巳時,太白現於未地。
李福源達曰,明日常參,取稟。令曰,停。
又達曰,大司憲未差,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
傳于安曰,還宮時,當歷臨彰義宮,分付都監,使之依例擧行。
大駕入彰義宮後,政院·玉堂·藥房口傳問安。答曰,知道。王世子遣宮官,口傳問安。答曰,知道。王世孫遣講官,口傳問安。答曰,知悉。
傳于沈墢曰,都承旨入侍。
傳于李泰和曰,大祭旣命攝行,人君擧動,當若禮,還宮時,前後鼓吹,依例擧行,軒架置之,協陽門事,分付。
還宮後,政院·玉堂·藥房口傳問安。答曰,知道。
傳于沈墢曰,捕將入侍。
傳于趙榮進曰,大臣入侍。
傳于沈墢曰,戶判入侍。
傳于趙榮進曰,判義禁使之同爲入侍。
又傳于趙榮進曰,左副承旨留院。
傳于蔡濟恭曰,大臣以下暖帽。
趙榮進啓曰,左捕將具善行,右捕將鄭汝稷,合坐後來待矣。傳曰,入侍。
趙榮進,以鞫廳大臣言啓曰,問事郞廳沈履之·嚴璘,方在罷散中,卽令該曹,口傳付軍職,冠帶常仕,何如?傳曰,允。
兵批,口傳政,副司果沈履之·嚴璘。
趙榮進,以義禁府言啓曰,今此親鞫時,罪人往來,例爲軍兵排圍之事,令訓鍊都監擧行,何如?傳曰,允。
傳于趙榮進曰,守直中官,竝令該府處之,傳旨置之。
親鞫罷後,政院·玉堂·藥房口傳問安。答曰,知道。
李泰和,以觀象監領事提調意啓曰,測候官洪趾海除拜臺職代,以校理李瀰差下,使之輪直測候之地,何如?傳曰,允。
己卯十二月初二日辰時,上還宮入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,假注書兪恒柱·李永中,記事官金載順·申益彬,以次陪從。上歷臨彰義宮門外,乘輿時,上曰,再昨小朝次對時,臺臣入參乎?右議政李,以藥房都提調陪從,進奏曰,臺臣至於三牌不進。故下令削職,而次對則無臺而行之矣。上曰,削職,適足以中其願矣。三牌不進者誰也?濟恭曰,大司憲金尙翼,大司諫成天柱,獻納李堉,正言李仁培四人,而成天柱則以其親病,陳書不進云矣。上曰,金尙翼則不少矣。吳遂采·沈益昌事,旣已處分,則復何有畏忌之事,而如是違牌乎?仍命濟恭書傳敎曰,此時耳目之官,不可若此。行司直鄭光忠,大司憲除授,參議洪準海,大司諫除授,佐郞韓必壽,正言除授,卽爲牌招察任。又命書傳敎曰,其所下敎,蓋由於不卽奏之致,而旣有受敎。飭已行,當該中官守僕,則分揀放送事,分付。又命書傳敎曰,近來夜禁不嚴,所對可駭,決棍雖不足惜。計其日子,汰去,非渠之辜,禁衛哨官金履信勿汰。又命書傳敎曰,飭已行,全州判官徐魯修,分揀放送。今日內其令下去。上曰,龍潭縣令金漢吉下去乎?曰,已辭朝矣。上曰,道理是矣。仍入彰義宮。諸臣以次退出。
己卯十二月初二日未時,上御彰義宮。藥房三提調·領相·左右捕將,同爲入侍時,都提調李,提調閔百祥,副提調蔡濟恭,領議政金尙魯,左邊捕盜大將具善行,右邊捕盜大將鄭汝稷,假注書兪恒柱,記事官金載順·申益彬,以次進伏訖。曰,今於便殿,日寒如此,臣等伏慮之忱,曷有其極?水刺·湯劑連爲進御乎?上曰,此則進御,而予欲無生意矣。莫重祭享,連用醴酒,而今聞國中有酒。意謂朝廷無黨,而忽有洪述海之事,可謂無黨而然乎?尙魯曰,聖敎過慮矣。向日述海事,一則不過爲言路之地。一則亦不無率着之失而然矣。上曰,渠意則雖出於爲言路之地,而漸則深矣。尙魯曰,洪準海之除大司諫,固知聖意之攸在,而準海則於述海,寸數猶遠,納言今方有窠,述海最密處,實有可合之人矣。上笑曰,予於除正言時,洪述海果爲思得,而事近於野俗,故不爲矣。尙魯曰,日氣甚寒,昨日動駕,尙不還宮,伏不勝憂慮之忱矣。上曰,予旣以罪人斯得後還宮之意,奏于眞殿而來。今若徑入,則其於欺陟降何?尙魯曰,還宮前,雖或斯得,其實狀亦猝難査得,而且風日甚惡,臨此便殿,一時爲悶,何待斯得後還宮?上曰,予於此,恐或又有如毓祥宮之變,親自開視而來矣。今番罪人,若未斯得,則徽寧殿大祭,當使元良攝行。若能卽爲斯得,則予當鼓吹還宮矣。昨日出宮時,軒架鼓吹,雖陳而不作,未爲不可,而予意不樂,故初皆置之耳。仍命承旨書之。傳曰,噫,徽寧殿大祭,適値貞聖誕日,愴懷一倍,欲爲親行。將有行之之事,所重在也。難以七日戒,元良攝行事,分付。出傳敎尙魯曰,何必在此則獨快於聖心,而還宮則亦不快於聖心哉?上曰,卿言雖是,陟降不可欺也。尙魯曰,臣等雖無狀,豈欲使殿下,歸於欺陟降之科哉?曰,殿下之奏眞殿,初亦過矣。今若還宮,則可以慰陟降,豈有欺陟降之慮哉?尙魯曰,旣行慰安之禮,卽當回鑾,以待罪人之斯得,而用之以三尺之律,何必勞聖躬,至於此極耶?上曰,三尺之用,亦覺支離。尙魯曰,焉可饒貸?仍爲起伏曰,俄者傳敎,臣等不勝其訝惑之心矣。上曰,欲遵故例,何惑之有?尙魯曰,當今國事,豈遵故事之時哉?上曰,如此而後,予有歸拜皇兄之心矣。尙魯曰,殿下豈忍爲此敎哉?上曰,靜而思之,予之今日,莫非皇兄之賜也。仍誦潛邸時所作御詩,傍人欲問素心處,遙指九霄一片雲之句曰,予之本心,自少如此矣。尙魯曰,此非久處之室,伏冀卽下還宮之命。上曰,左右捕將進伏。善行·汝稷進伏。上曰,予於善復處,已爲下敎矣。頃年權之獄,則卽卽捉來矣,今番則稍遲矣。尙魯曰,旣捉之後則似易,未捉之前則似難矣。上曰,捕將之意,何如?此是守僕輩相嫉除去之致耶?善行曰,似不無生慾之心矣。若無生慾之心,則正間帳及中排廳落照遮帳,豈可撤去乎?上愕然曰,落照遮帳亦失乎?昨日懸帳時,又有一件,予果無心,不爲致察,亦不問其故。今聞卿言,始乃覺悟矣。此則非直爲盜也,近於爲辱,而中官守僕輩亦無狀,使予不知矣。尙魯曰,渠輩迷劣之意,以他件又失之言爲難,故似不仰奏矣。上曰,開鎖入之,從容撤去,決非外盜之事也。若使漢廷張釋之在此,必勸予嚴治矣。百祥曰,昨日戶曹別禮房,以靑帳兩件進排之意來告。故臣曹果以兩件進排矣。今聞捕將所奏,不覺驚心矣。上曰,帷帳之失,還可幸也。若使彼盜,搴出莫重祭器,其爲辱,甚於失帳矣。善行,持李廷翼·朴得完·金興九·德伊等招,讀奏訖。仍奏曰,昨夜都監機察,捉送一女子,卽德伊而馬直之婢也。所言與廷翼輩相左矣。上曰,設如渠言,八月以後,雖不在家,昨夕入來之說,不無疑端矣。善行曰,此漢輩以爲,投牋償債之地,爲此無據之事云矣。上曰,古語云,以一文錢殺人,雜技之害,至於此極矣。仍命捕將,卽爲出去合坐。周牢究問後,草記以奏,善行,汝稷承命趨出。上曰,端緖似得,予心稍勝矣。濟恭曰,朝者傳敎,不出朝紙,欲爲更待下敎矣。上曰,不爲頒布則是矣。尙魯曰,殿下不欲任使臣等,則黜之,可也。若無黜之之意,伏乞聖上,勿爲此擧。且蒼天在彼,有若諄諄然命之也。諸臣皆曰,此非特領相之言,臣等之意,亦如此矣。上曰,如此之事,天豈命之哉?尙魯曰,此理昭然矣。上曰,太靈哉?卿言。濟恭曰,風氣向晩益厲。且仰瞻揭扁,決非今時殿座處矣。上曰,予意亦以爲然,而此室,卽予辛丑居廬之處,故有若不忘者然。仍爲暫臨,此直一時,有何所妨哉?曰,聖意所在雖好,而第風日甚惡矣。上曰,日寒果如此,予當着煖帽,卿等亦以煖帽陪從。曰,奉朝賀金在魯家,發靷不遠,贈諡致祭之意,敢達矣。上曰,承旨書之。傳曰,金奉朝賀宣諡,頃聞今日云,尙不擧行云。今日卽爲擧行事,分付。出傳敎又命承旨書之。傳曰,大祭旣已命攝,金奉朝賀家,明日遣右副承旨致祭。出傳敎諸臣遂退出。
己卯十二月初二日申時,上御彰義宮堊室。大臣判義禁入侍時,領議政金尙魯,右議政李,判義禁洪象漢,戶曹判書閔百祥,捕盜大將具善行·鄭汝稷,左承旨沈墢,假注書李永中,記事官金載順·申益彬,以次進伏訖。上曰,今則端緖已露,罪人斯得,予當還宮而頗喜矣。還宮後,卽當親諭矣。仍命書傳敎曰,閔得成·玄昶·姜萬采·金泰章·朱得弘·姜遇聖·黃鳳熙·吳喜得·李錫祚·李廷益·千世福·柳盛根·柳萬枝·柳芳根,當親鞫,處所太僕爲之,扈衛勿爲擧行。時原任大臣·金吾堂上·兩司·左右捕將牌招,時刻隨時爲之。世輝·守萬·英新·億世·春卜·福起·靑山·泰石·三月·必中,令捕廳爲先拘留。又命書傳敎曰,昔日潛邸,身爲守直中官,不謹守直。今日所見,尤爲寒心,當該守直中官,竝令該府處之,以私律施行。上曰,前後鼓吹,自光化門爲之事,分付。上又曰,假都事十員差出事,分付。上顧謂戶判曰,此東邊有墻下小門,卽爲防塞,可也。上又謂右相曰,建功湯,還宮前煎入,可也。大臣及諸臣以次退出。
己卯十二月初二日酉時,上自彰義宮還宮入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,假注書兪恒柱·李永中,記事官金載順·申益彬,以次陪從。上曰,同義禁有闕代,參判鄭弘淳除授,一體牌招,校理洪趾海,獻納除授,亦爲牌招。上曰,諸司預備。由協陽門還入大內。諸臣退出。
己卯十二月初二日二更,上御內太僕,親鞫入侍時,領議政金尙魯,左議政申晩,右議政李,判義禁洪象漢,知義禁申晦,同義禁鄭弘淳·李應協,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,獻納洪趾海,問事郞廳修撰金應淳·金華鎭,吏曹佐郞尹冕東,副司直鄭遠達·元義孫,副司果鄭昌聖,前校理沈履之,前修撰嚴璘,前刑房都事趙德成·李永培,文書都事金光默·趙載述,以次進伏訖。尙魯曰,莫重聖敬之地,有此意外偸竊之變,伏不勝驚憤之至。上曰,未有如今番者,庚戌獄事復出矣。尙魯曰,問郞嚴璘,時在罷職中,給牒敍用,何如?上曰,依爲之。上命榮進書傳敎曰,左相旣已陳懇,知義禁申晦許遞,其代,工曹判書鄭亨復除授,牌招察任。上曰,罪人玄昶上之。上又曰,問郞金應淳,草紙持入,命書問目訖。上曰,玄昶擧法箇箇嚴訊,若不直招,汝父全成大,當正刑矣。玄昶直招後準次問目及招辭,在事變日記中。上曰,玄昶下之。左右相曰,今則罪人斯得,誠爲萬幸。上曰,慮有蔓延,今得正犯,誠幸誠幸。上又曰,罪人李廷益上之。仍命問郞,書問目訖。上曰,廷益擧法箇箇嚴訊。廷益抵賴,終無一言。上曰,面目可憎,獰悍莫甚矣。廷益準次問目及招辭,在事變日記中。上曰,廷益下之。罪人朱德弘上之。仍命書問目訖。上曰,德弘擧法。上聞德弘招辭後,上曰,汝之供辭,甚白直,末梢當爲處分,姑爲解枷而下之。問目及招辭,在事變日記中。上曰,罪人德伊上之。仍卽擧法,發問目訊問訖。上曰,厥女難矣。咫尺帳殿,終無爽語矣。仍曰,德伊下之。問目及招辭,在事變日記中。上又曰,罪人五月上之。訊問訖,卽下之。上曰,罪人玄昶復上之。上問曰,汝之所招,與汝之奴五月之招,一切相左,此何故也?仍命姑爲下之。問目及招辭,在事變日記中。上仍曰,親鞫姑罷,明日殿座時刻,以巳初初刻爲之。曰,湯劑煎入乎?上曰,煎入,可也。仍由協陽門,還入大內。諸臣退出。
上在昌德宮。常參,以代理停,經筵停。
夜一更,客星微見於天囷星上。巳時,太白見於未地。
藥房提調閔百祥,副提調蔡濟恭啓曰,節屆隆冬,伏未審聖體調攝,若何?再昨動駕,冒寒將事,昨日侵夜還宮。仍臨帳殿,連日勞動,不瑕有損乎?寢睡·水刺之節,亦復何如?湯劑劑入貼數,已盡於昨日,臣等卽與諸御醫入診,詳察聖候,議定繼進當否爲宜,中宮殿氣候,何如?王世子氣候,何如?嬪宮氣候,何如?王世孫氣候,亦何如?臣等不任區區伏慮,敢來問安,竝此仰稟。答曰,知道。氣則一樣。湯劑五貼,加劑以入,而中宮殿氣候一樣,世子·嬪宮·世孫,氣亦一樣。下敎日入侍,宜矣。中宮殿,藥房口傳問安。答曰,知道。
安,以都摠府言啓曰,今日入直內三廳武兼禁軍及軍兵等,當爲中日習射,而親鞫相値,不得爲之之意,敢啓。傳曰,知道。
李泰和,以弘文館言啓曰,本館上番副校理鄭晩淳,以徽寧殿臘享大祭大祝,今日議政府隷儀時,晝仕出去之意,敢啓。傳曰,知道。
李泰和達曰,明日,國忌齋戒,再明日,正日,初六日,大祭齋戒,初七日,正日,初八日,國忌齋戒,初九日,正日,此六日常參,頉稟。令曰,知道。
趙榮進啓曰,知義禁鄭亨復,昨日特除之下,不爲承膺。今日不爲出肅,事甚未安,卽爲牌招,以爲進參鞫坐之地,何如?傳曰,允。
以禁衛大將望筒,傳于李福源曰,命召,開門後,牌招傳授。
安,以義禁府言達曰,慶尙監司狀啓,據刑曹粘目內,醴泉前郡守尹昌東,移本府處之事,達下矣。尹昌東下去京畿積城地云,依例發遣府羅將,拿來,何如?令曰,依。
又以義禁府言達曰,卽接月令醫員李弘杞手本,則時囚罪人李復圭,素患關格之症,猝然發作,夙夜叫痛,飮啗全却。不省人事,實有難保之慮云。自前罪人病勢如此,則有保放捄療之規,敢此仰稟。令曰,知道。
安,以義禁府言啓曰,罪人玄昶,全羅道羅州牧黑山島減死定配,罪人閔得成,慶尙道機張縣定配,罪人朱德弘,京畿廣州府良才驛徒三年定配,罪人李廷翼,全羅道珍島郡勿限年定配,罪人五同,慶尙道巨濟府爲奴事,命下矣。以傳敎內辭意,依例發遣羅將,押送于各其配所,何如?傳曰,允。
親鞫罷後,政院·玉堂·藥房口傳問安。答曰,知道。
以京畿監司申本,領府事兪拓基月廩不受事。令于沈墢曰,令本道更爲輸送。
司書李明煥書曰,伏以臣母,年老氣衰,痰火咳喘,便成貞疾,一月床褥,長時藥餌,居常懍然矣。卽接家信,自昨夕重觸寒感,宿病新疾,多般作苦,終朝至午,汔無分減。臣聞此言,心思煎迫,無以自按,方當日再開筵,勤接宮僚之辰,片時闕直,極知未安,而情私似此,不得不陳章而出。擅離之罪,尤合萬霣。伏乞睿慈,俯諒微懇,遞臣所兼職名。仍治臣任情之辜,以正綱紀,幸甚。臣無任屛營祈懇之至。答曰,覽書具悉。爾其勿辭,救護母病焉。
安達曰,卽者,兼司書李明煥,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
己卯十二月初三日巳時,上御內太僕。親鞫入侍時,領議政金尙魯,右議政李,判義禁洪象漢,知義禁鄭亨復,同義禁鄭弘淳·李應協,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,正言韓必壽,問事郞廳修撰金應淳·金華鎭,副司直鄭遠達·元義孫,前校理沈履之,前修撰嚴璘,吏曹正郞尹冕東,副司果鄭昌聖,別刑房都事趙德成·李永培,文書都事金光默,趙載述,以次進伏訖。尙魯及藥房兩提調進曰,冒寒親訊,侵曉還宮,聖體若何?水刺·寢睡之節,亦何如?上曰,氣則一樣,而今夜頗沈睡矣。曰,湯劑進御乎?上曰,進御矣。上曰,彼都事誰也?象漢曰,卽趙德成,而故判書明履之子矣。上曰,與重臣,頗恰似矣。上曰,罪人吳喜得上之,仍卽擧法。上命問郞金應淳,書問目,訊問訖。上曰,能直告,稍有知識矣。仍卽下之。問目及招辭,在事變日記中。上曰,罪人閔得成上之。仍爲擧法,命書問目,嚴訊準次訖。上曰,今番爲鬪錢軍而親鞫矣。仍下之。問目及招辭,在事變日記中。上曰,罪人姜萬采上之。命書問目而訊問,上聞招辭訖。上曰,使中官皆如汝,則必謹愼矣。仍下之。問目及招辭,在事變日記中。上曰,罪人吳喜得復上之。仍發問目訊問。尙魯曰,其招頗直,容有恕矣。上曰,所告是矣。仍命下之。問目招辭,在事變日記中。上曰,乙亥鞫獄時,問郞尹東昇善爲矣。今番則尹冕東善爲矣。上曰,罪人黃鳳喜·金泰章·姜遇聖上之。竝發問目訊問訖,仍下之。問目及招辭,竝在事變日記中。上曰,罪人李碩祚·千世福上之。發問目訊問訖,仍下之,問目招辭,竝在事變日記中。上曰,罪人柳盛根·柳芳根·柳萬枝上之。發問目訊問訖。上曰,汝之三兄弟之混入此中,過矣。仍命解枷,竝先爲放送。問目招辭,竝在事變日記中。上曰,罪人朴守萬及其子得完上之。發問目訊問訖。上曰,彼父子,今無更問,竝解枷先放。問目招辭,竝在事變日記中。上曰,罪人玄昶上之。仍卽擧法發問目,箇箇嚴訊。上曰,如此嚴寒,兩日親臨,許多軍兵,連爲露處者,皆汝之罪也。仍令律官,受根脚後,仍爲準次,下之。問目招辭,在事變日記中。上曰,罪人李廷益上之。仍爲擧法發問目訊問,嚴刑四度後,因傳敎停刑,仍下之。問目招辭,在事變日記中。上曰,罪人李碩祚·千世福復上之。敎曰,鬪錢是中官,偸帳亦中官,汝輩則今無可問,令秋曹決杖放送,俾懲日後,汝宜各別檢飭,可也。仍命假都事於宣仁門外,各決杖六十度後放送。上曰,大臣·問郞·金吾堂上進來。進來訖。上曰,常時若能嚴飭,豈有此擧?是予不孝也。再昨初聞此報,慮無不到矣。昨日訊問,知此事之由於鬪錢,予心稍舒矣。若究律文,渠必難免一律。故予之不動辭氣,而從容處之者,意有所在,二次嚴刑,足懲其罪。若以此償命,而或復有殿內物偸竊之事,則將何以加其法乎?此張釋之所以執法而論之者也。李廷益·閔得成一次之刑,亦過矣。玄昶欲以次律處之,諸臣之意,何如?其各陳之。尙魯曰,渠旣犯法,三尺至嚴,其在懲後之道,固難容貸,而下敎至及於此,此亦天地好生之德也。惟望酌量處之爾,右相及判金吾所陳,與領相同,金吾諸堂及兩司問郞,則皆以不可屈法貸死仰陳。上命榮進,書判付曰,罪人玄昶,身爲中官,非無識下賤之比。則乃敢偸竊於莫重之處,箇箇直招,實往牒所無,放恣叵測,奚逭王章?且律文昭在,依法處斷,斷不可已,而仰體昔年仁心,特貸一律,黑山島減死定配。令內侍府,永刊其名於內府。鄭光忠曰,罪人玄昶,以守宮內侍,敢於至尊至敬之地,偸出簾帷等物,帳殿嚴訊,箇箇自服,則所當按法論斷,而今者減死島配之命,非但出於我聖上好生之至德。竊自欽仰體昔年之聖意,而論其負犯,豈可逭於漢廟盜玉環之律乎?三尺至嚴,決難容貸,請減死島配罪人玄昶,依律處斬。上曰,所奏誠是,而酌處意有所在,不允。韓必壽曰,罪人玄昶,身爲守宮內官,所犯萬萬叵測,殆往牒之所罕有者,昨旣承款,則當依律處斷,而今者減死島配之命,出於我聖上好生之至德。且有仰體昔年之敎,則臣等固欽仰聖意之攸在,而第以漢廟盜玉環之古事言之,張釋之只爭夷族,而猶置當殺之律。則今此玄昶之所犯,何減於盜環者乎?此而減死,則非但失之太寬,其在杜後弊懲奸宄之道,決難容貸。請島配罪人玄昶,亟施當律。上曰,所奏誠是,而酌處意有所在,不允。金應淳·金華鎭,亦爭執而竝不允。上曰,都監敎鍊官,邊將除授傳旨,今則無謂,勿施,可也。命書判付曰,罪人閔得成,雖不干涉於偸竊之事,究其本,則首倡雜技,放恣無嚴,令內府永刊其名,機張縣定配,又判付曰,罪人李廷益,以見汰守僕,肆然往來,雜技於莫重咫尺之處,已涉無狀,而推問之下,其所擧措,尤爲放恣。此等之輩,不可置諸都下,珍島郡勿限年定配。又判付曰,罪人吳喜得,其所供辭直陳,且有條理,而身爲守直中官,隨類雜技,不可無飭。放送,罷職不敍。又判付曰,罪人朱德弘頃者放送,可謂寬典,則其不蟄伏,恣意往來於莫重咫尺之地。事之無據,莫此爲甚,而觀其爲人,癡騃無比,特爲參酌,良才驛徒三年定配。又判付曰,內官李永暉·崔碩禧,身爲守直中官,任自開閉戶,莫重鎖門之處以開。今日之事,不可不嚴懲,竝罷職不敍。又判付曰,罪人黃鳳熙·金兌章,已非守直中官,而放恣往來,肆然雜技,罷職放送。又判付曰,罪人姜遇聖,乃敢往來於莫重咫尺之處,其涉無狀,而知畏先去,容有參酌,放送。又判付曰,罪人姜萬采,所犯雖無狀,親問之下,非徒直陳無隱。供辭之際,其見秉彝者,萬采一人,特爲分揀放送。又判付曰,罪人五同,以昶之奴,隨從使喚,雖不足論,昶之偸竊時,渠敢助力於昶,此等輩,其若置之,後將往來於至嚴之地,巨濟府爲奴。又判付曰,千世福·李碩祚,自秋曹決杖放送,德伊放送,世輝·億世·春福·福起·靑山·太石·必重·三同,令捕廳決杖放送。上曰,事已了當,分付諸軍門,以除機察。榮進曰,昨日鞫廳罪人拿來囚單子,有罪人姓名誤書之事,判義禁,仰請修正而蒙允,故今方改修正以入,而此雖出於蒼黃急遽之致,亦不無不察之失。判義禁洪象漢推考,何如?上曰,依爲之。象漢曰,金吾,乃是王獄重地,自衛所定送軍士,必送元軍,而雖鄕籍之人,不得代送。至於京居人,則尤不敢代送。使之出入於獄中者,法意甚嚴,而近聞代送京中雇軍,比比有之云。若値重獄,必生奸弊,事之寒心,莫此爲甚。各別嚴飭痛禁,此後或有此等之弊,則當該衛將及本府當該都事重勘之意,定式施行,何如?上曰,事極駭然,依爲之。華鎭曰,以今番事見之,無賴輩交結作奸之弊,多由雜技,承此時另飭法司,申嚴禁令,何如?上曰,所奏是矣。依爲之。命書判付曰,不無掣肘之端。令備局,只去不緊勿禁帖,有帖者施行。曰,前禁將具善復,以巡邏事見罷,今則似有分揀之道,故敢達矣。命書傳敎曰,前大將具善復,今則事非墻外,敍用。昌壽曰,日昨有當該巡邏牌將決棍之命,何以爲之乎?上曰,置之。上曰,捕將具善行入侍,入侍。上曰,見卿而思卿父,予心愴然矣。仍顧謂尙魯曰,此孝子矣。尙魯曰,善行今番禁將之望,以加資次第,雖不得參,前頭亦有可用之時矣。上曰,予亦量之矣。上曰,實注書薦,尙今不行,事甚稽緩,當薦在外不上來者,竝禁推。出榻敎仍由協陽門還入大內。諸臣退出。
上在昌德宮。常參,以代理停,只晝講。
夜二更,客星形痕,微見於天囷星上。
藥房提調閔百祥,副提調蔡濟恭啓曰,臘寒甚緊,伏未審夜來,聖體調攝,若何?連日帳殿,親臨鞫囚,靜攝之中,不瑕有損乎?臣等不任區區伏慮,敢來問安。答曰,知道。氣則一樣矣。中宮殿,藥房口傳問安。答曰,知道。
趙榮進達曰,大司憲鄭光忠呈辭,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
安達曰,鰲興府院君金漢耉,上書到院,而國忌齋戒,留院之意,敢達。令曰,入之。
蔡濟恭達曰,左承旨沈墢,右副承旨趙榮進,今日不爲仕進,竝牌招,何如?令曰,依。
安啓曰,禁衛大將金漢耉,纔已牌不進矣。將臣不得違牌,旣已定式。命召傳授,一日爲急,更爲牌招,何如?傳曰,允。
又啓曰,禁衛大將金漢耉,旣已承牌入來,摠戎使崔鎭海所授兼察禁衛大將命召,使之還納,以爲傳授之地,何如?傳曰,允。
傳于李泰和曰,上旬晝講,今日爲之,時刻依前擧行。
李福源啓曰,領議政金尙魯,右議政李,依下敎來待矣。傳曰,入侍。
李泰和,以吏曹言啓曰,今此太廟臘享大祭亞獻官,以行副司直鄭翬良·申晦,實預差,啓下,社稷同祭終獻官,以行副司直鄭光忠·李應協,實預差,啓下矣。鄭翬良,身帶將任,申晦,方有親病,鄭光忠,移拜都憲,李應協,新除金吾,俱不得進參。不獲已以慶興君栴·綾恩君具允明,改付標以入之意,敢啓。傳曰,知道。
李福源達曰,明日次對。兩司當爲進參,除在外傳旨未下外,不爲行公人員,竝待開門牌招,以爲推移入侍之地,何如?令曰,依。
領敦寧金漢耉書曰,伏以臣,卽於千萬夢想之外,伏承禁衛大將除命,臣驚惶霣越,至欲鑽地以入,而不可得也。顧臣立朝半年,受恩罔極,前後除拜,罔非分外,而特以朝家之所以待臣者,不以入取。故臣之所以自處者,亦皆有拜輒受。若固有之,不敢爲辭遜之計,而一心懍慽,若隕淵谷,每承恩數,只增危懼,尙若過福之災,迫在目前矣。今此將兵之任,又及於臣身。嗚呼,使臣廁跡於侍衛之列,奔走於起居之班,則乃其職分內事也,而至於此任,旣非年少書生之所可承當者,則揣量本分,有死而已。第念將臣違牌,前有大朝之嚴敎。故分義所在,雖不敢屢違召命,而豈可一日虛帶,以辱聖簡哉?臣若有一分可進之勢,而有此飾辭虛讓,則臣心猶可欺也,上天不可誣也。玆敢瀝陳肝膈,仰瀆睿聽。伏乞离明,俯察徵諒,導達聖聽,亟收臣新授職名,俾臣得以卒蒙生成之澤,千萬幸甚。臣無任涕泣祈懇之至。答曰,覽書具悉卿懇。卿須安心勿辭,從速行公。仍令曰,史官往諭。
己卯十二月初四日午時,上御熙政堂。晝講入侍時,知事閔百祥,特進官具允鈺,參贊官李福源,侍讀官鄭晩淳,檢討官金華鎭,武臣李柱海,假注書李永中,記事官金載順·申益彬,以次進伏訖。上讀前受音,自自誠明,至與天地參矣。晩淳,讀自其次致曲,至時措之宜也。上讀新受音訖。上曰,文義外,有字句間先問處,故問之矣。二十四章曰,禍福將至,善必先知之,不善必先知之。所謂必先知之者,蓋非謂其當之者知之。惟聖人爲能知之之謂乎?百祥曰,不特聖人能知之。雖凡人,若能至誠做去,志氣如神,則亦可以前知矣。晩淳曰,此篇專言誠字,惟天下至誠爲能化,化字,是中庸極工,竊伏覵殿下於國事民事,至誠爲治,功效似必綽如,而見今治效,尙不至於能化之域。此豈非聖學自反處乎?且群下不善奉承,未能對揚休命之萬一,則其未臻於能化之域者固也。從今以後,凡群下若有不誠底事,則克加警責,聖心亦勿退托,交相奮勵。毋曰吾誠之已足,念玆在玆,惟以一誠字加勉,是所望也。上曰,所陳好矣。予非不欲加勉,而學無根柢,其何能盡誠乎?初則中庸,泛然讀之,不知其重矣。讀漸熟而益覺其重,至若今日所講至誠二字,尤覺其難矣。雖以今番事言之,中官幾年任使,而至有偸竊之變,百姓幾巡戒飭,而猶多犯釀之人?此罔非予不能導率之致。今見章內爲能化三字,不覺靦然,平日若能至誠化之,豈有此事乎?華鎭曰,頃以漸重爲敎,故臣等,以勿以退托。惟益加勉之意,仰陳矣。章內致曲二字,是下學上達之要,若能推致一物,以造其極,則凡天下之萬事萬物,自底於能化之域矣。此豈非聖學所自勉處乎?上曰,予所以漸覺其重者,乃所以漸解中庸處矣。然其全體大要,亦何能知得也?望七之年,强爲三講者,只是追慕之意,而不專爲學問矣。此篇唯以一誠字,反復言之,章內所謂合內外之道者,指何而謂乎?成己仁也,成物知也,此所以合內外之義乎?福源曰,然矣。上曰,所謂時措之宜者,亦上章致曲之義乎?福源曰,所謂致曲,是只就其發見一處,便就上推致,以造其極也。所謂時措,卽冬裘夏葛,各有攸當之義也。顔子之簞瓢自樂,夏禹之三過不入者,乃是時措之宜,而易地則皆然矣。若能致曲而造極,則君子時中之宜,不患乎不行矣。上曰,伊尹之五就湯,五就桀,亦時措之宜乎?福源曰,伊尹,聖之任者,而有孔子轍環天下之志,必欲得君而行道,則其所不憚煩,而於湯於桀,俱爲五就者,蓋亦出於時措之宜矣。上曰,參贊之言,好矣。仍掩卷。百祥曰,生淸,最緊於藥用,冬則用處有倍,而聞醫官之言,則前捧已罄云。自前有加卜定之規,今亦依此爲之,何如?上曰,依爲之。上曰,領右相使之入侍。出榻敎講官先爲退出。上曰,禁將上書若入來,勿入元良,陳稟于予,可也。予欲處分矣。仍命注書出去。大臣如已入來,與之偕入。賤臣偕領右相進伏。尙魯曰,連日勞撼,侵夜乃還,聖體不瑕有損。上曰,予今憊,卿等亦必憊矣,而明日次對,必不使予休息矣。齋日相値,下敎然後,似可爲之矣。尙魯曰,前則一月六次,若値齋日,則雖有頉稟停行之規,而今則只是一月三次,有難以齋日停止矣。上曰,卿等於予之次對,每如執契而受之者然,爲卿等慨然也。仍命書傳敎曰,一朔三對,非比循例次對,雖値齋戒,昔年亦有來會之敎,其令備局,勿頉擧行。尙魯曰,下敎如此,則明日次對,將何以爲之乎?上曰,在此傳敎中矣。上又曰,予欲以禁將事,有所言,而召卿等矣。禁將再牌受命召云,必將有上書矣。尙魯曰,將臣牌不進,曾有申飭,而喉院循例再牌,誠非矣。上曰,此則書生不知其規例而然矣。二更還宮後,聞禁將望筒入來,謂以具善行入首擬矣。昨日柝見,國舅入之矣。予曾見其氣貌,終非書生,予以爲一佩將符矣。尙魯曰,臣亦見其爲人,則果非書生,而優可以大射官職矣。曰,臣亦曾聞其大有文名,人皆以大科儒稱之矣。尙魯曰,此人爲此任,實爲國家幸甚。上曰,今旣一佩命召亦足矣。昔宣懿王后,謂咸恩曰,卿若解腰間之將符,則吾心可解,此盛德事也。且孝純戒其叔豐原曰,勿佩將符,其意亦不偶矣。此人以一措大,至於爲國舅,若復爲將任,則此非爲內殿惜福之意也。爲他日濯龍之戒,欲爲許副,卿等之意,何如?領右相曰,此何敎也。此人決不可遞矣。將任甚重,臣等居此職,其所擇人,當如何?其人足可堪是任,且國舅帶一將任然後,國有倚重之望。若或一毫不足,則臣等初何敢薦擬也。殿下若或只爲惜福而許副,則恐或近於私意,而非爲國事矣。上曰,爲內殿惜福,亦非爲國之道耶?予若欲除將任,則謂其私,可也。今以許副,謂之以私,則豈不冤乎?尙魯曰,殿下知其人之可堪是任,而又欲許解,臣恐終不免於私矣。上曰,此若出於曲副其懇之意則果私也,而予欲爲內殿惜福,則此豈非爲宗社之意乎?尙魯曰,聖敎雖欲爲內殿惜福,而臣則決知其不然矣。上曰,古之戚里多有不居冢宰者,此亦私耶?尙魯曰,冢宰,卽權衡人物之任,果或有辭而不居者,而至若將任,則多有爲國倚重者,故故判書金錫衍,曾在先朝,居將任者,三十年所,則先朝委畀之意固深矣。今此金漢耉之任以此任者,實亦奉承先朝之意也。訓將則固是武將所居,而若禁御兩將,則多爲戚里之所居。顧今世道,國舅之帶一將任,斷不可已也。殿下苟有爲國之意,則此人此任,決不可遞矣。非但不可遞,仍以久任,誠好矣。上曰,卿等必爭之意,予始覺得矣。此等世道,以此人爲此任,將來元良,亦必有所恃者矣。予之初欲相持者,非爲私也,亦爲國矣。大抵將任,非勳非戚則難矣。予欲商確而處之,卿等之言如此,予今覺矣。尙魯曰,聖敎,誠好矣。曰,凡惜福者,若其人不堪當,則爲慮過分而惜之,而其人旣可堪,則不必過福之爲慮而遞之矣。上曰,予已聽卿等矣,何必縷縷爲言耶?上顧謂曰,明日次對,卿亦入來,好矣。尙魯曰,明日則右相出令矣。上曰,然乎?好矣。上又曰,今則禁將,旣以勿遞爲敎,禁將上書若來,入于東宮,可也。大臣及承·史,以次退出。
上在昌德宮。常參,以代理停,經筵停。
夜一更,別無雲氣,衆星皆見,而客星形痕,終不得見,似已消滅。流星出北極星下,入乾方天際,狀如拳,尾長二三尺許,色赤。自昧爽至辰時,有霧氣。
安達曰,大司憲鄭光忠牌不進,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
傳于安曰,大臣·備局堂上引見。
傳于李泰和曰,明日禮房承旨,仁政殿月臺傳香,當祗迎於庭中,而時刻辰正三刻,令儀曹擧行,侍衛入直擧行。
吏批,口傳政,以鄭克淳爲懷德縣監。
己卯十二月初五日辰時,上御熙政堂。大臣·備局堂上引見入侍時,右議政李,行司直金聖應,判敦寧李昌誼,行司直洪鳳漢,左參贊李喆輔,刑曹判書李益輔,兵曹判書李昌壽,吏曹判書韓翼謩,戶曹判書閔百祥,司直崔鎭海,訓鍊都正鄭汝稷,左副承旨安,校理鄭晩淳,獻納洪趾海,假注書李永中,事變假注書兪彦脩,記事官金載順·申益彬,以次進伏訖。曰,日氣陰寒,聖體若何?上曰,一樣。曰,水刺·寢睡之節,亦何如?上曰,比前少損,而右脚又痰入,頗苦矣。曰,令醫官入診則好矣。上曰,溫之則自可已,入診則不緊矣,曰,腹部症候,何如?上曰,姑無幾微,今冬則或可免矣。曰,丸劑其已試之乎?上曰,姑不始之矣。今日予欲臥休,而臥內接見卿等,亦似如何?着衣强起而據坐,則似有勝矣。曰,中宮殿氣候,何如?上曰,一樣。曰,王世子曁王世孫氣候,何如?上曰,善過矣。上又曰,各部濬渠軍成冊,其後更無入來者乎?鳳漢曰,連爲續續入來,而厥數漸多,方抄出疊入者矣。聖應曰,軍門亦方抄出疊入者,而此政甚難矣。益輔曰,臣有病先退,故敢達矣。上曰,唯。曰,此卽前江原監司沈鏽狀啓也,枚擧寧越府使金尙耉牒報以爲,本府之痼弊,卽軍政也。民戶未滿八百餘,而各樣軍保則爲一千三百六十名之多,一室之內,或有三四男丁兼役。白骨徵布之弊,隣族侵徵之擧,不一而足。若不趁今變通,則實無奈何?本騎兵一百六十一名折半之數,道內良丁有裕處,酌量移定,則或可爲一分支保之道,而至於某樣軍移定便否,不敢指的仰陳,請令廟堂稟處矣。依狀請,無論某樣軍,自本道量宜移定之意,知委施行,何如?上曰,依爲之。又曰,此平安監司李成中狀啓也。以爲熙川前郡守金行一,軍官漏報者,會付別餉庫,而本郡處於狄踰嶺下,其爲關重,與江邊七邑無間。向使行一從實盡報,則其時道臣裁削,必不至於二千餘名之多。狄踰嶺之外,又有蘇城等嶺,此皆築壘種樹,緩急防守之處,而把守軍官,只是十六名,何以分排於十四嶺隘乎?事同兒戲,慮在疎虞,別餉軍官參酌,以一千名定額,其餘則屬之把守軍,似合事宜,而刊冊旣頒之後,添增額數,有非一道臣所敢擅斷,請令廟堂稟處矣。其所論列,誠有意見,依狀請許施,而刊冊中,使之以此懸註,何如?上曰,依爲之。已上竝出擧條翼謩曰,近來弊邑守令之有除輒避,誠一痼弊,而至若懷德,尤爲甚焉。昨今年以後,除拜者,或以奴婢遞之。或以田結遞之,新除授縣監尹得弘,又以奴婢十口呈之,此在法典,雖難以勿拘仰請,而不可不各別申飭,故仰達矣。鳳漢曰,若以此法爲拘,則楊州似無可往者矣。上曰,今後則勿拘此法,何如?曰,臣曾任銓曹時,亦以此邑守之,辭避不往,果爲筵飭下送,而今則人皆苦避,幾乎廢棄,誠非細憂矣。然而旣有法典,則今難變改。尹得弘,姑爲改差,其代,擇送有聲績人,似好矣。上笑曰,邑若好,則雖有田奴,必不告之矣。仍命書傳敎曰,懷德縣監尹得弘遞差,其代,以曾經有聲績人,口傳擇差,當日內下送。出榻敎翼謩曰,冒濫上言之弊,未有甚於近日,丙子年年八十庶老,普加恩資,實出於無前之特恩。其時各邑,修報成冊於道臣。道臣狀聞,年滿見漏者,宜若絶無而僅有,設或有之,未及上言於當年,一年二年則優可爲之。丙子至今,實爲四年,而見漏上言者,其數甚多。只以今年言之,前後回啓,合爲五十餘人,未及回啓者,見餘百餘人。近來籍法不嚴,民多增年冒籍者,臣謂此路不防,則詐僞日增,恩資屑越,其弊不可勝言。自今爲始,如此之類,一切防塞,何如?上曰,所奏是矣。丙子前式年,相考施行。鳳漢曰,惠廳郞廳金仁大,方帶衛從司長史之任,本廳事務甚緊,勢難兼行,長史則改差,仍令該曹付軍職,何如?上曰,依爲之。鳳漢曰,適有事體間寒心者,敢達。前北兵使李柱國遞歸之時,路過監營,舊下官道理,所當進見監司。況今年開市,邊情等事,尤爲面對詳陳,而適値監司之對飯,未卽通刺,發怒徑歸。監司以事體之未安,發送旗手,推捉其軍官,則柱國,間路送裨。仍與其營卒肉薄,至於道臣之狀聞,雖未知實狀之一一眞的,而若其體統之壞損,擧措之駭妄則極矣。今方對吏,而恐不可不嚴處矣。百祥曰,柱國自明之說,則以爲,來時行色忙急,勢難留待,以不得不徑歸之意。言于北伯裨將云,而至於肉薄一款,全無是事,屢屢稱冤。然雖是遞來兵使,以其驛馬,私給裨將,橫發間路,極爲非矣。曰,北伯狀聞,不在備局。故臣則未知狀本辭意之如何,而今聞諸臣所奏,雖是遞來之人,豈可如是乎?況其使裨將騎驛,而從間路避去云者,尤爲非矣。上曰,初則體統雖非,末稍事者,尤涉駭然。從重,令該府施以濫騎律。以上竝出擧條曰,都目,國之大政,而連踰當朔,事體未安。今番則申飭,必於此月內擧行,何如?上命書傳敎曰,莫重都政,不可踰月。今月內爲之事,申飭兩銓。上曰,吏判之政,甚好矣。以鄭彦儒爲戶參者,誠公道矣。曰,以兪彦述爲淮陽府使者,亦公道,而可爲鄭彦儒之對矣。上曰,予則知以有求而得之。今聞所奏,亦知其公道矣。曰,近來之浮嘵,專由於躁進紛競,當此之時,奬用恬簡守靜之人,然後可以勵世〈俗〉而鎭躁競,此爲救弊之本,別爲申飭銓官,何如?上曰,當今浮嘵躁競,其欲矯弊,莫先于此。所奏是矣,申飭兩銓。曰,吏判旣承此敎,必當善爲矣。又曰,忠淸水使朴載河,旣有臺彈,自上不可不一有下敎,故敢達矣。上命書傳敎曰,忠淸水使朴載河,特命備擬,意蓋深矣,而不顧後績。臺臣之追提載河之前者事,其所彈劾,非徒徑先。予則曰,過又過矣。雖然,旣被其彈,難以赴任,旣除之後,往事洗滌,特遞其職,令兩銓,勿論閫任守令,待窠卽爲備擬。曰,江原監司眷率事,以擧條之不出,不敢擧行云,故敢達矣。上命書傳敎曰,江原道眷率事,曾已下敎。頃聞往者奉命承宣所奏,旣有制置者云。其所擧行,不過營將處置及節目間事,令備局問于道臣,卽爲節目啓下。鳳漢曰,原營旣已眷率,則需米不可不加數定給矣。上曰,卿已奏之,量宜加給,好矣。諸臣以次退出。
己卯十二月初五日午時,王世子坐德成閤。承旨持公事入對時,同副承旨李福源,假注書李永中,記事官沈勖之·申益彬,以次進伏訖。福源曰,此江原監司金孝大狀達,而歙谷縣令沈一鎭,不爲延命,先請受由,事體所在,不得不罷黜,而其代,令該曹擇差下送事矣。令曰,依。福源又曰,此平安監司李成中狀達,而以宣川·義州等邑別試射出巡矣。意外病重,今方還營緣由事矣。令曰,依。諸臣以次退出。
上在昌德宮。常參以代理停,經筵停。
終夜密雲,客星形痕之有無,不得詳察。
趙榮進達曰,大司憲鄭光忠呈辭,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
傳香祗迎罷後,大殿,政院·玉堂·藥房口傳問安。答曰,知道。世子宮,政院·玉堂口傳問安。答曰,知道。
安,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李泰和,以侍講院言達曰,明日徽寧殿臘享大祭攝行時,宮官不可不備員。兼司書李明煥,由限已過,卽爲牌招,以爲備員進參之地,何如?令曰,依。
傳于沈墢曰,都承旨入侍。
李泰和,以弘文館言啓曰,本館上番副校理鄭晩淳,移直講書院,校理李瀰以測侯官入直觀象監,副校理李宜馣,以不爲入直,自政院禁推傳旨,今方捧入矣,上番闕直,事甚未安。修撰金華鎭·金應淳,卽爲牌招,以爲推移姑陞入直之地,何如?傳曰,允。
安啓曰,訓鍊大將金聖應,有稟達事,來詣請對矣。傳曰,詣閤。
傳于李泰和曰,宣傳官二員待命,騎馬六匹立之。
傳于李福源曰,副司果鄭遠達·元義孫,明朝牌招。
李泰和,以禮曹言啓曰,卽接健元陵·顯陵·泰陵·康陵·穆陵·徽陵·崇陵·惠陵官員聯名所報,則近來惡虎,白晝成群,肆行轉甚矣,日昨噉害人命於穆陵陵內至近處。故各陵寢奉審巡山之節,不得如常,斯速變通云。陵內虎患,若是狼藉,誠極驚心。卽令該軍門發遣軍校,期於捕捉,何如?傳曰,允。
李福源,以吏曹言啓曰,昨日入侍時,懷德縣監口傳差出,當日內辭朝事,命下矣。新除授懷德縣監鄭克淳,謂有身病,連呈辭狀,特敎之下,不卽膺命,其在事體,極爲駭然。懷德縣監鄭克淳,令該府爲先拿問處之,何如?傳曰,允。
己卯十二月初六日辰時,仁政殿庭香祗迎出宮入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,同副承旨李福源,假注書兪恒柱·李永中,記事官金載順·申益彬,以次陪從。上具翼善冠·衮龍袍,由仁和門出宮時,上曰,東宮親祭時陪從,右副承旨進去,傳香則右承旨爲之。香祗迎訖。上曰,右承旨馳往宗廟·社稷·永禧殿,奉審以來。上乘輿時,藥房提調閔百祥,副提調蔡濟恭進曰,夜來,聖體若何?上曰,一樣。百祥曰,脚部痰注之候,今日則何如?上曰,過夜有勝矣。上仍進詣徽寧殿展拜訖。上乘輿,命都承旨讀興懷傳敎。兵曹判書李昌壽,駕前奏曰,卽今番次苟艱。參判鄭弘淳,以服制不爲入來,牌招入直,何如?上曰,依爲之。仍由光政門,還入大內。諸臣退出。
己卯十二月初六日辰時,王世子具翼善冠·黑衮袍,齋宿入對時,右副承旨趙榮進,事變假注書兪彦脩,記事官沈勖之,記事官申益彬。王世子入齋室後,政院問安。答曰,知道。香祝祗迎入對時,右副承旨趙榮進所達,祗迎處所舖陳行步席等物,不爲待令,雖緣急遽之致,事極駭然。當該司鑰,令攸司科治,而當該長興庫官員,宜有警責之道。而本院請推之外,無他可施之罰,何必爲之乎?令曰,司鑰依爲之,長興官員,從重推考。大駕親臨徽寧殿時,王世子祗迎仍立,大駕還入光政門時,王世子仍爲祗迎後,還入齋室。政院問安。答曰,知道。四更一點,王世子行酌獻禮,祭罷後還入齋室。政院問安。答曰,知道。仍爲還內乘輿時,右副承旨趙榮進所達,灌鬯時有不謹之失,執事李德海,從重推考,何如?令曰,依爲之。又所達,典祀官進膳時,有不善擧行之事,宜有警責之道,從重推考,何如?令曰,依爲之。還內集英門後,政院問安。答曰,知道。諸臣以次退出。
己卯十二月初六日辰時,上御寶慶堂。承旨入侍時,都承旨蔡濟恭,假注書李永中,記事官金載順·申益彬,以次進伏訖。上命濟恭書興懷傳敎,濟恭讀訖。上曰,今日香祗迎後,當展拜徽寧殿,侍衛以入直擧行,入宮則以光政門擧行。承史退出。
己卯十二月初六日二更,上御熙政堂。訓將請對入侍時,訓鍊大將金聖應,右承旨李泰和,假注書李永中,記事官金載順·申益彬,以次進伏訖。聖應曰,近來營門,有小小失物,故連爲譏察矣。今日得襢靑綿帳·靑布帳·靑邊白細木帳·熟麻條索,此非私家之物,而本營軍士偸竊,故臣果請對矣。上曰,捧招乎?聖應曰,然矣。上曰,然則玄昶脫矣。厥汗姓名誰也?聖應曰,左部右司前哨軍金碩泰矣。此乃弘化門入直軍,而卄九日出番,晦日夜偸竊云矣。渠之初招,則謂得於墻外路邊空石中矣,更招則自北墻越入,而墻爲三匝,墻下有登牀,故作梯而入云矣。上曰,設或踰墻,厥物旣不輕,則渠何以獨自負越乎?此一疑也,高高牢懸之物,渠何以獨自截斷乎?此二疑也,左右邊則果有梯,行祭時則置之,中則本無梯,渠何能下手乎?此三疑也。或與玄昶同事乎?此實難知者矣。予以玄昶竈下燒火之說,終以爲殊常,而不信之矣。此則明有贓物,厥汗曾行挾輦,而詳知其處乎?聖應曰,年旣少,似或行之矣。大抵厥汗,本非良種,其兄爲盜賊,接主人云矣。上曰,聞卿求對,意或得厥物,不然則意又有圓義輩矣。今聞此言,予心果靈矣。仍命書傳敎曰,金碩泰當爲親問,開門後,時原任大臣·金吾堂上·兩司·左右捕將牌招,扈衛置之,時刻以巳正三刻爲之。玄昶·閔得成·李廷益,令該府卽爲就捕,處所依前擧行,留院承旨亦爲依前。又敎曰,堂直都事,留門卽入,使之聽傳敎。諸臣以次退出。
上在昌德宮。常參以代理停,經筵停。
自一更而至五更,天氣淸朗,衆星皆見,客星形痕,達夜詳察,終不得見,消滅無疑。五更,有霧氣。
王世子攝行徽寧殿臘享大祭罷後,世子宮,政院·玉堂口傳問安。答曰,知道。
以承傳色,口傳下敎曰,昨日戶判留去之命,欲爲此下敎也。惠廳·戶曹貢價上下然後,可爲過歲之資,卽令上下事,分付。
傳于沈墢曰,留院承旨入侍。
傳于安曰,元義孫·鄭遠達,同爲入侍。
傳于李泰和曰,待下敎來詣後,只正時入之。
安,以御營廳言啓曰,因禮曹草記,健元陵·顯陵·泰陵·康陵·穆陵·禧陵·崇陵·惠陵陵內,虎患狼藉,卽令該軍門,發送軍校,期於捕捉事,命下矣。本廳將校,率領砲手五十名,明日出送之意,敢啓。傳曰,知道。
趙榮進,以鞫廳大臣言啓曰,問事郞廳中沈履之,方在罷散中,嚴璘,時無職名,卽令該曹口傳付軍職,冠帶常仕,何如?傳曰,允。
兵批口傳政,副司果沈履之·嚴璘。
趙榮進,以義禁府言啓曰,今此親鞫時,本府都事當爲備員,出使都事李德鳳·朴玄源·朴載大,令該曹卽爲口傳換差,何如?傳曰,允。
吏批口傳政,禁府都事李德鳳,司饔主簿柳澐相換,禁府都事朴玄源,禮賓奉事李宅源相換,禁府都事朴載大,訓鍊主簿具大勳相換。
趙榮進,以義禁府言啓曰,今此親鞫時,假都事十員,令該曹卽爲差出,何如?傳曰,允。
又啓曰,今此親鞫時,罪人往來,軍兵排圍之事,令訓鍊都監擧行,何如?傳曰,允。
親鞫罷後,政院·玉堂·藥房口傳問安。答曰,知道。
己卯十二月初七日巳時,上御惺惺閣。留院承旨·儒臣,同爲入侍時,左副承旨安,修撰元義孫·鄭遠達,假注書李永中,記事官金載順·申益彬,以次進伏訖。上曰,兩儒臣進伏。進伏。上授密旨曰,爾等以繡衣出去。兩臣承命而退。承史趨出。
己卯十二月初七日午時,上御內太僕。親鞫入侍時,領議政金尙魯,左議政申晩,右議政李,判義禁洪象漢,知義禁鄭亨復,同義禁鄭弘淳·李應協,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,正言韓必壽,問事郞廳修撰金應淳·金華鎭,副修撰任㻐,副司直沈履之,前修撰嚴璘,兵曹佐郞李宅鎭,吏曹正郞尹冕東,前正言鄭昌聖,刑房都事趙德成·李永培,文書都事金光默·趙載述,以次進伏訖。藥房三提調進曰,夜來,聖體若何,而水刺·寢睡之節,亦何如?上曰,一樣矣。百祥曰,今日親訊,將必犯夜,湯劑再煎以入乎?上曰,唯。尙魯曰,問郞尹勉憲聞有實病云,今姑改差,其代以兵曹佐郞李宅鎭差下,何如?上曰,依爲之。尙魯曰,今得贓物云,持入見之,則可以明知矣。上曰,其贓物使之持入。仍令捕校展視訖。尙魯曰,明是厥件,而私家則無此等物矣。上曰,玄昶竈下燒火之說,予以爲殊常矣。今見此物,決非納竈而燒之者矣。晩曰,此物留之無用,燒之於淨潔處,似好矣。上曰,令金吾郞率都監軍及書吏,射亭邊淨潔處,眼同燒之,可也。上曰,左右捕將入侍。具善行·鄭汝稷進伏。上曰,碩泰之兄壽泰,自捕廳合坐,取招以來,俄而兩捕將取招以奏。上令捕將讀之。上曰,其兄則無同事之事云乎?善行曰,多般訊問,終始發明矣。上曰,壽泰自捕廳上闕。上又曰,罪人碩泰上之。仍命金應淳書問目,箇箇嚴刑十度後,仍下之。問目招辭,在事變日記中。上曰,罪人壽泰上之。發問目訊問訖,仍下之。問目招辭,在事變日記中。象漢曰,罪人李廷翼押配者,已爲三日,而及其拿來,僅到衿川地云。莫重鞫囚之發配,何等嚴急,而若是遲滯,事極駭然。押配羅卒,令攸司從重科治,何如?上曰,依爲之。上又曰,碩泰之弟終泰,就捕上闕,碩泰之母,自捕廳嚴囚,可也。上曰,罪人李廷翼上之。訊問訖,仍卽下之。問目招辭,在事變日記中。上曰,罪人壽泰上之。訊問訖,仍卽下之。問目招辭,竝在事變日記中。上曰,罪人碩泰復上之。發問目訊問訖,仍下之。問目招辭,在事變日記中,曰,日寒雖不嚴劇,曉鼓將動,夜氣甚冷,今姑停鞫,以待明日,似好矣。上曰,當觀勢爲之矣。上又曰,都監軍士金文任金,旣發於碩泰之招,分付捕廳捉囚,可也。上曰,罪人閔老味上之。擧法訊問,與碩泰面質訖。碩泰擧法嚴刑準次,老味亦嚴刑準次訖,兩罪人竝下之。問目招辭,在事變日記中。上曰,捕將入侍。入侍。上曰,閔老味之父乭屎,方在杆城云,自捕廳卽速譏捕,可也。捕將承命而退。上曰,罪人終泰上之,罪人閔老味亦上之。與之面質訖,終泰先下之。上曰,罪人老味之妻同愛上之,與老味面質,可也。弘淳曰,同愛納招,旣已明白,則又令面質,似如何矣。上曰,所達是矣。同愛則下之。老味擧法施威訊問訖,仍卽下之。三罪人問目及面質時招辭,在事變日記中。上曰,向者玄昶之招,明白無疑,故處之矣。今又有此漢,此漢之招,非不明白,而恐復如向日之見欺,而一人之獨往,終涉可疑矣。尙魯曰,贓物旣明白,道路與偸盜節次,如熟讀然,今無更疑之端矣。右相及金吾諸堂·兩司諸問郞所達亦略同。上曰,渠以輦下親兵,作此罔測之擧,思之實懍然矣。尙魯曰,勿以輦下親兵,有少容貸,依律正法,以快人心,似好矣。上曰,捕將入侍。入侍。上曰,捕廳所囚金文任金取招以來,俄而來奏。上曰,罪人金文任金上闕,仍卽上之,擧法訊問。上曰,罪人壽泰上之,與之面質。面質訖,仍下之。上曰,碩泰上之。與文任金面質訖,仍下之。三罪人問目及面質時招辭,在事變日記中。上曰,罪人碩泰母甘丁上之。訊問訖。上曰,汝老而陰譎,終不直招,固當刑訊,而以子刑母,亦非道理,故特爲安徐,汝其知之。仍卽下之。上曰,罪人文任金上之。訊問訖。仍下之,兩罪人問目及招辭,在事變日記中。上曰,罪人皆下府,親鞫姑罷,明日殿座時刻,以未初初刻爲之。上曰,罪人廷翼,依前押配,罪人甘丁及同愛·終泰,竝下捕廳,罪人閔得成,亦依前押配。上又曰,宣傳官二員進來。仍敎曰,爾等出東西門外,酒之有無,摘奸以來。仍由協陽門還入大內。諸臣退出。
上在昌德宮。常參以代理停,經筵停。
藥房提調閔百祥,副提調蔡濟恭啓曰,伏未審夜來,聖體調攝,若何?撤宵臨鞫,不瑕有傷損之節乎?湯劑劑入貼數,已盡於昨日,臣等今日率諸御醫入侍,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則一樣。湯劑五貼加劑以入。下敎日入侍,宜矣。中宮殿,藥房口傳問安。答曰,知道。
傳于趙榮進曰,拿來都事記過,待令於帳殿。
安,以禮曹言達曰,司寒祭昨已設行,藏氷官亦爲辭朝出去始役矣。卽接東西氷庫官員所報,則近日薰風連吹,日氣甚溫,江氷消融,水流氷上,故役軍不得接足,雖或伐氷,片片散碎,姑待氷勢堅固擧行,而其間停役云。事勢果如此,則依前例停役,而主梗官亦令姑爲入來,以待日寒退行事,分付,何如?令曰,依。
安,以義禁府言達曰,傳敎內五部官員,以不能爲公律施行,卽爲放送事,命下矣。時囚罪人東部前都事李彦章,奉事李壽圭,西部都事李觀徵,奉事李國亨,南部都事申,奉事李世奭,北部都事李復圭,奉事李壽羲,中部都事金宗郁,奉事李命玉等,以不能爲事理重,杖八十,公律施行,竝收贖放送之意,敢達。令曰,知道。
趙榮進,以義禁府言啓曰,罪人閔得成,全羅道全州府參禮驛徒三年定配,罪人李廷翼,全羅道礪山府定配,罪人五同放送事,命下矣。閔得成·李廷翼等,依例發遣府羅將,押送于各其配所,而慶尙道巨濟府爲奴五同放送之意,分付道臣,何如?傳曰,允。
又啓曰,罪人李廷翼·閔得成,依前押配事,命下矣。仍前罪目,發遣府羅將,李廷翼,押送于全羅道珍島郡,閔得成,押送于慶尙道機張縣配所之意,敢啓。傳曰,知道。
李泰和,以觀象監領事·提調意啓曰,胃宿度內所見客星,連日測候,終不得見,其爲消滅,更無可疑。文官測侯及本監官員測侯,自今日竝停罷之意,敢啓。傳曰,知道。
親鞫罷後,政院·玉堂·藥房口傳問安。答曰,知道。
己卯十二月初八日來時,上御內太僕。親鞫入侍時,領議政金尙魯,右議政李,判義禁洪象漢,知義禁鄭亨復,同義禁李應協·鄭弘淳,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,獻納洪趾海,問事郞廳修撰金應淳·金華鎭,副修撰任㻐,副司直沈履之,前修撰嚴璘,兵曹佐郞李宅鎭,吏曹正郞尹冕東,前正言鄭昌聖,別刑房都事趙德成·李永培,文書都事金光默·趙載述,以次進伏訖。領右相及都承旨進曰,終日親訊,侵曉還宮,聖體不瑕有損?上曰,一樣。曰,還宮後,安寢乎?上曰,歸臥則無睡矣。曰,今朝煎入粟米飮進御乎?上曰,進御矣。上命宣傳官曰,都監前排入之,俄者記過金吾郞拿入。拿入。上曰,爾姓名誰也?仰對曰,朴玄源矣。上曰,都事三人中,汝何最後來到?玄源曰,罪人其間已到振威,而以所騎驛馬不實之故,自致稽緩,惶恐待罪。上曰,事甚駭然,欲令該府處之,而聞汝爲先正後孫云,故特爲分揀。仍命拿出。上曰,罪人玄昶上之。命解枷曰,汝何急爲遲晩?今則已得原犯,汝則白脫矣。上又曰,閔得成配何所?象漢曰,機張矣。上曰,全羅道初頭驛是何處?象漢曰,參禮驛矣。上命書判付曰,玄昶旣已白脫,依他中官例,罷職不敍放送。閔得成亦不無參酌之道,參禮驛徒三年定配,依前押配。尙魯曰,李廷益罪獨偏重,亦宜有減等之道,敢達矣。上命書判付曰,李廷翼礪山府定配,依前押配。玄昶旣已白脫,五同一體放送。象漢曰,今則碩泰之爲原犯,明白無疑矣。玄昶誣服,幾死而白脫見放,元來獄事之難信,類如是矣。應淳曰,玄昶則白脫,碩泰將正法,天理可謂昭昭矣。上曰,罪人碩泰上之。發問目箇箇嚴訊準次,仍卽下之。問目招辭,在事變日記中。上曰,罪人閔老味上之。發問目嚴訊準次,仍卽下之。問目招辭,在事變日記中。上命書傳敎曰,五部官員,以不能爲公律施行,卽爲放送。出榻敎上曰,罪人碩泰復上之,又準次與閔老味面質。問目招辭,在事變日記中。上曰,碩泰與閔老味竝下之。罪人趙台彬令捕廳取招後放送。上又曰,罪人壽泰上之。嚴訊準次。上曰,壽泰辭氣勃慢,各別嚴杖,又準次。問目及招辭,在事變日記中。上曰,親鞫姑罷,明日殿坐時刻,以未初初刻擧行。上問獄官及諸臣曰,壽泰事,何如?弘淳曰,雖不能詳知,杖斃則似過矣。光忠及趾海所達略同。華鎭曰,聞渠弟之言,則實無疑,而見其抵賴之狀,不無可恕之情矣。璘曰,此漢兄弟,俱是惡種,其同參情跡,雖難明知,終若杖斃,則恐欠審愼之道矣。上曰,二次刑則於渠,少無所惜矣。尙魯曰,明日殿坐,固當入參,而臣之從兄奉朝賀返魂入來,在臣私情,不得不出迎江頭,故敢達矣。上曰,歲月易矣,予亦慘然。卿其往來,可也。上顧趙榮進曰,今番鞫廳,善得該房承旨矣。尙魯曰,榮進甚勤檢,而且有精神矣。上命讀北評事李潭狀啓訖。尙魯曰,會寧府使鄭益良貪贓之狀,若是狼藉,待其査狀入來,可以明知嚴處,而第其論列,太近細瑣矣。苟有罪則條陳朝廷,隨罪勘處,固是當然,而若其二品帥臣之拿送兵營,則極非矣。且栍邑外封庫,旣有朝令,則今此封庫,亦似過矣。上曰,帥臣之拿送兵營,予亦曰非矣。此是李潭多氣之致矣。摘奸宣傳官二員復命,一則出往東門,而以無犯釀人來奏,一則出往西門,而捉犯釀者一人而來奏。上曰,犯釀者主戶姓名,明日更爲詳問以奏。仍由協陽門還入大內。諸臣退出。
上在昌德宮。常參以代理停,經筵停。
李泰和達曰,明日常參取稟。令曰,停。
安,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
吏批口傳政,以黃仁儉爲禮曹參議,以田雲祥爲會寧府使。
親鞫罷後,政院·玉堂·藥房口傳問安。答曰,知道。
己卯十二月初九日未時,上御內太僕。親鞫入侍時,右議政李,判義禁洪象漢,知義禁鄭亨復,同義禁鄭弘淳·李應協,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,正言韓必壽,問事郞廳修撰金應淳·金華鎭,副修撰任㻐,副司直沈履之,前修撰嚴璘,兵曹佐郞李宅鎭,吏曹正郞尹冕東,前正言鄭昌聖,別刑房都事趙德成·李永培,文書都事金光默·趙載述,以次進伏訖。上命都承旨書傳敎曰,北道暗行御史書啓中,不法守令,不懲于前,又貪于今,事之可駭,莫此爲甚。令該府嚴問取招後,持奏供辭。邊將則有帥臣狀聞,非處分之事,而大抵栍外封庫,已是禁令。此處卽面看交代之處,而御史旣已登聞,則渠焉敢行守令之事,而或送兵營,或爲拿送,此前所無聞,非徒太使氣欠從容。其雖一守令一邊將,亦命吏也,御史雖重,豈可任自創開無前之事乎?若此不已,將至於施棍之弊,國綱所在,大關後弊。事當處分,而開市方張,北評事李潭,爲先從重推考。身爲外帥,李潭雖兼御史,其本幕下,無前之事,若是輕率,而朝廷命吏,循例受之,有若受保授者然,其損體則大矣。北兵使李殷春,亦爲推考。此時邊地守令,不可一刻曠焉,其代令該曹口傳擇差,待朝下送。榮進曰,禮曹褒貶,判書則以判金吾連參親鞫,參判則以文衡不爲行公,參議則以相避見遞,時無行公者,不得擧行,故敢達矣。上命書傳敎曰,禮曹參議有闕代,卽爲口傳差出。出榻敎曰,終日臨訊,夜深還宮,聖體不瑕有損,而水刺·寢睡凡節,何如?上曰,一樣矣。榮進曰,昨日犯釀人主戶姓名,更爲詳問,則乃是士人安㒆,而挾戶李得普之妾云矣。上命捕將入侍。具善行·鄭汝稷進伏。上曰,頃日減膳下敎之後,又此犯釀,不可循例處之。李得普妾之婢子,自捕廳開坐取招,而如有常漢買飮者,捉囚推問,可也。上又曰,酒人不可不自捕廳推治,然後可以禁止矣。兩將承命而退。上顧謂右相曰,北評事俄有處分,卿已見之乎?曰,臣果見之,處分儘好,而下敎中使氣二字,似或如何矣。上曰,年少名官,不可一任其使氣,故如是矣。曰,爲國事盡心力,故渠亦有此等之擧矣。上曰,予亦知之矣。上曰,罪人碩泰上之。訊問訖,仍卽下之。問目招辭,在事變日記中。上曰,罪人壽泰上之。發問目訊問,嚴刑十度後仍卽下之。問目招辭,在事變日記中。上曰,罪人金文任金上之。訊問訖,仍卽下之。問目招辭,在事變日記中。上曰,罪人閔老味上之。發問目訊問。上曰,汝亦人也,何忍以與父無情之說,發諸口乎?人君以倫紀御世,此則非特本事,不識其父,不可尋常處之,蒙頭加刑,可也。應淳及㻐曰,旣關倫紀,則便同省鞫,自本府治之,何如?上曰,本府則過矣。仍嚴刑準次後下之。問目招辭,在事變日記中。上曰,碩泰復上之。訊問嚴刑準次後,仍下之。問目招辭,在事變日記中。上曰,罪人終泰上之。訊問後卽下之。上曰,罪人碩泰及終泰復上之。碩泰則發問目訊問,終泰則擧法訊問訖,竝下之。問目及招辭,竝在事變日記中。上曰,罪人壽泰復上之。訊問訖卽下之。問目招辭,在事變日記中。上曰,罪人壽泰妻母尙德上之。訊問訖卽下之。上曰,罪人壽泰之妻阿只連上之。擧法訊問訖,卽下之。問目招辭,傡在事變日記中。上曰,尙德及阿只連,今無更問,竝下捕廳,可也。上曰,罪人壽泰復上之。訊問嚴刑準次訖。上曰,罪人竝下府。上又曰,秋判牌招入侍。李益輔進伏。上曰,東門外捕廳所捉犯釀人柳橒,果是夏善君之壻乎?益輔曰,柳橒,雖是夏善君之壻,而居在水原,爲見其妻母而來,果爲見捉,而若其犯釀者,則非兩班,乃其婢子二梅云矣。上曰,二梅所釀與否,令捕廳詳問取招,可也。上又曰,酒事可謂寒心。今則非徒潛飮,亦有道中持壺賣之者云,減膳下敎之後,猶復如此,予欲無言。若出牌禁之,則民弊不貲,令捕廳時時譏捕,則似必爲懲畏之道矣。仍命書傳敎曰,噫,減膳之前,釀者飮者,牽於大利,雖不懲畏。雖隷儓下賤,卽海東民庶,減膳之後,猶復若前,不可尋常處之。柳橒,身爲士名,減膳之後,見酒而不能嚴禁,有此現捉,雖非家長,不可不嚴處。徐有仁·安㒆,非比常漢,則身爲家長,不能嚴禁,有此現捉,竝極邊定配。安㒆挾戶犯釀人及買飮人,竝依律勘處事,分付秋曹。若是狼藉,秋曹廉問,難以懲戢,此是盜釀,分付左右捕廳,譏察捉得,送于秋曹,依律勘處。家長其若朝官,草記後送秋曹事,一體分付。象漢曰,近來人心叵測,閭巷人或有謀害其家長之心,而故爲自釀現捉者,此弊不可不慮,故敢達矣。上曰,右相之意,何如?曰,此則自秋曹各別詳査然後,可無此弊。以此申飭,似好矣。上曰,依爲之。上曰,昨日東門外摘奸宣傳官沈,記過待令。出榻敎上曰,莫重莫大之事,碩泰陰譎不爲,到底直招,而多爲誣人證左,故推問之際,至及無識村嫗,申飭捕廳。其雖召問,若此之時,民必恐怯。今則幾乎了當,分付捕廳,勿爲譏察,靜其民心。上曰,莫重啓聞混下,當該中官越俸二等。出榻敎上曰,親鞫姑罷,明日殿坐時刻,巳初初刻爲之。上曰,俄者記過宣傳官拿入,拿入。敎曰,汝則曰,東門外無犯釀人云矣,捕廳則何爲譏捉乎?汝甚不勤矣。仍命決棍三度。又敎曰,汝待開門復出興仁門,依杖數捉納三人,可也。仍卽拿出。上顧謂右相曰,北評事雖是兵使幕下,今則兼爲監市御史,此後各別擇差下送,則似可爲戢彼人之道,後日與領相相議爲之,好矣。仍由協陽門,還入大內。諸臣退出。
上在昌德宮。常參以代理停,經筵停。
下直,會寧府使田雲祥,信川郡守申㬦,瑞興縣監趙靖世,靈山縣監李商舟,魚遊澗僉使金礪商。
李泰和達曰,明日常參取稟。令曰,停。
安達曰,備邊司郞廳來言,今日賓廳坐起日次,而殿座相値,頉稟。令曰,知道。
蔡濟恭達曰,賓廳日次,旣已頉稟。所當持公事入對,而殿座相値,頉稟。令曰,知道。
蔡濟恭達曰,同副承旨李福源,外四寸兄前縣令朴麟源身死,服制已行四日,出仕,何如?令曰,依。
傳于安曰,訓將使之入來。
安,以吏曹言達曰,新除授長連縣監田始益呈狀內,時年六十六歲,新授之職,係是六年窠,在法當遞,斯速遞改云。年限旣過,則揆以事例,不可仍置,改差,何如?令曰,依。
又以義禁府言達曰,副司果李祉承,前正言南玄老,兵曹佐郞邊得讓等禁推事,傳旨啓下矣。李祉承下去全羅道務安地,南玄老·邊得讓下去京畿開城府云,依例發遣府羅將,竝拿來,何如?令曰,依。
又達曰,會寧前府使鄭益良,令該府嚴問取招事,傳旨啓下矣。鄭益良時在任所,依例發遣府書吏,交代後,拿來,何如?令曰,依。
又達曰,寧越前府使洪宗海,從重勘處事,徽旨達下矣。洪宗海下去全羅道礪山地云,依例發遣府書吏拿來,何如?令曰,依。
又達曰,仁川前府使李箕重·宋晉欽,時府使金履福等拿處事,傳旨啓下矣。李箕重·金履福,今方待令卽爲拿囚,而宋晉欽,時在忠淸道懷德地云,依例發遣府羅將拿來,何如?令曰,依。
又以左右捕盜廳言啓曰,本廳拘留罪人奉化·有正等二名,因傳敎竝放送之意,敢啓。傳曰,知道。
蔡濟恭,以忠勳府言啓曰,本府近益凋弊,將成敗局,莫可收拾,而都事李彦秀,在任以來,勤幹綜練,府中凡事,一意修擧,頗有蘇殘之望,而伏見去月二十九日政目,則彦秀移拜尙衣僉正。目今本府事勢,非此人則無以成樣,都事李彦秀姑爲仍任,以責其成效,何如?傳曰,允。
安啓曰,訓鍊大將,以御營大將兼察事,命下矣。御營大將鄭汝稷,卽爲牌招,以爲聽傳敎之地,何如?傳曰,允。
兵批口傳政,以具善行爲訓鍊大將,以元重會爲禁軍別將。
以平安監司狀達,黃州等官居船漢李小斤者等渰死·燒死事,令于沈墢曰,渰死·燒死人等,令本道恤典擧行。
右贊讀鄭晩淳書曰,伏以,聖上親臨訊囚,積日勞動,伏惟睿情憂悶,當復何如?竊不勝區區伏慮之至。臣在此際,如非情理之萬不獲已,則豈敢言私,而卽於直中,得接家信,臣母宿病,自昨挾感添劇,痰涎壅塞,精神昏瞀,達宵呻痛,氣息澟綴。臣聞此報,方寸煎灼,忙陳短章,徑出禁門。伏乞睿慈,亟削臣職,以便救護,仍治臣罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護母病。
安達曰,卽者右贊讀鄭晩淳,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
吏曹參判徐志修書曰,伏以,臣重患寒感,蹙伏昏頓矣,千萬意外,伏承天官特除之命,臣誠驚惶踧踖,罔知攸措。念臣立朝二十年,本末長短,固莫逃於淵鑑之下矣。臣之庸下,凡係職事,百無一可,而疎才暗識,尤不近似於銓衡之任,自知甚明,自量已熟。故曾忝三銓,蓋嘗因分積逋,雖未免迫而承命,亦不過一再當政,而醜類輒露,竟以病遞。況玆所叨,位次稍進,職任之重,與長席相亞,尤豈臣所可堪者哉?已試蔑效,而猶且强授,則非所謂難愼之政也,掩其舊拙,而晏然冒膺,則非所以盡己之義也。一身寵榮,雖欲貪戀,四方嗤默,將奈之何?顧今叨除,適在訟辜之餘,揆以常分,豈敢偃逋,而左右思量,義在必辭。冒違嚴召,實合萬殞,悚懍悶蹙,迄不自定。且臣病狀,益復添劇,頭疼體束,氣息澟綴,時月之內,無望蠢動,引日虛縻,爲罪滋多,玆敢疾聲呼籲,仰干嚴誅。伏乞睿慈,特垂體下之仁,俯察由中之懇,亟令鐫改臣職,以安賤分,俾得任便調息,以延殘喘,千萬至祝。臣無任屛營祈懇之至。答曰,覽書具悉。卿勿過辭,從速行公。
領敦寧金漢耉書曰,伏以,自臣承不敢當之命,惶駴懍惕,覓死不得,略控肝血,涕泣陳懇,竊冀睿照俯諒,鞶禠有期。及承批旨,大失所圖,臣於是,跼蹐悶蹙,益不知措躬之所也。噫,戎垣司命,責任緊重,顧非人人所可濫竊,而亦未嘗以地居肺腑,必加擬議。雖有一二前輩之間或承當者,而率皆才望踐歷,爲世所推,非直爲地處而已,則不可以是,而引以爲例者明矣。臣本癡昧一書生耳,半年之內,兜攬戎權,此實往牒之所未聞,國朝之所未有,豈不駭四方之聽,貽當世之羞乎?向來扈將之除旨,亦非彷彿於臣者,而旣無將兵之權,而乃是宿衛之任,則猥屑煩籲,有所不敢,怵分畏義,黽勉承膺。然而顧其名則大將也。臣之晏然仍冒者,已是不量本分,而又承此千萬不近似之誤恩,此莫非臣初不力辭前命之罪也,俯仰慙悔,無面可顯。見今朝著之上,文武卿宰之可堪是任者,不爲不多,而軍國衆務,畀之於迂疎愚暗之臣,而不少難愼,一身顚躓,有不足顧,而其於國家之僨誤,何哉?區區必遞之義,非爲謀臣之私計,而實出爲國之苦忱也。且念臣處地,與他有異,凡有除命,豈敢爲飾辭崇讓之例套,以傷國體,以拂聖旨也哉?自知已明,自揣已熟,求遞一念,可質神明,違命之誅,實所甘心。凡係營務,無論緊漫,一切抛置,曠日虛縻,冞增罪戾。玆敢畢瀝危悃,更申哀籲。伏乞睿慈,俯垂矜憐,仰稟大朝,亟許鐫遞,俾重任無曠,微諒獲展,千萬幸甚。臣無任惶霣血祝之至。答曰,覽書具悉卿懇。卿其勿辭,從速行公。仍令曰,史官往諭。
敎三道統制使李潤成書曰,廟薦擧擬於中權,聲望夙著,閫寄最重於都統,委畀斯隆,玆宣綸綍之音,庸托笠轂之重。惟卿,以將門種,有儒素風,內蘊精明,盡祛蹶張之麤氣,衆推英果,素儲盤錯之全才。早習韜,傑然隴西之出,兼長翰筆,壯哉定遠之投。惟愨衷一視險夷,蓋峻譽迥出流輩。涉重溟而拯殿屎之急,惠澤遐宣,自亞將而兼譏捕之權,姦宄帖息。繭絲保障,州閫之績用咸熙,宵旰鼓鼙,緩急之眷注冞篤。眷玆南溟之巨鎭,實是東國之重關,管領嶺湖,統三道而節制甚重,控引蠻海,較諸路而關防最嚴。撫御得宜,金湯千里之足恃,扃鑰不固,颶風一踔之可虞,肆累朝每難於簡才,顧今日尤急於釐弊。沿海之漁鹽失利,旣殊曩日之豐饒,列邑之逋闕難充,曷應一朝之警急?虛擁簿籍,而倉庾之儲峙殆空,名爲繕治,而鎭堡之樓櫓多朽,苟欲綢繆戶牖之有備,莫如折衝樽俎之得人。玆授卿以三道統制使兼慶尙右道水軍節度使,卿其勉殫良圖,祗服寵命。益究實惠,須體減逋之深恩,極壯邊猷,毋忽備袽之遠策。海波雖晏,忍忘龍蛇衄師之羞?戎政自張,宜勵虎豹在山之勢。自餘臨機區劃之道,亦係隨時弛張之宜。於戲,五世六統是營,便同靑氊之舊物,數歲三遷諸閫,尤易輕車之熟途,益勉乃心,毋替前烈。故玆敎示,想宜知悉。副校理李瀰製進
親鞫罷後,政院·玉堂·藥房口傳問安。答曰,知道。
己卯十二月初十日未時,上御內太僕。親鞫入侍時,領議政金尙魯,右議政李,判義禁洪象漢,知義禁鄭亨復,同義禁鄭弘淳·李應協,都承旨蔡濟恭,左承旨沈墢,右承旨李泰和,右副承旨趙榮進,同副承旨李福源,假注書李永中,事變假注書兪彦脩,記事官金載順·申益彬,大司憲鄭光忠,獻納洪趾海,問事郞廳修撰金應淳·金華鎭,副修撰任㻐,副司直沈履之,前修撰嚴璘,吏曹正郞尹冕東,兵曹佐郞李宅鎭,前正言鄭昌聖,別刑房都事趙德成·李永培,文書都事金光默·趙載述,以次進伏訖。領右相進曰,連日殿坐,侵曉還宮,聖體不瑕有損,而水刺·寢睡之節,亦何如?上曰,一樣矣。上曰,訓將入侍。金聖應進伏。上曰,去月二十九日巡邏時,碩泰不往乎?聖應曰,不往矣。仍退出。上曰,罪人碩泰上之。仍卽擧法。上曰,旣有贓物,則汝之原犯,無可更問,而此非一人獨爲之事,欲知其同黨,而連日親訊,汝何云或有或無,而終不直招乎?仍施威訊問訖,卽下之。上曰,罪人壽泰上之。訊問嚴刑十度後,仍卽下之。問目招辭,竝在事變日記中。上曰,捕將入侍。具善行·鄭汝稷進伏。上曰,壽泰之母與妻,昨下捕廳矣。設或壽泰承款正法,旣無隨坐之律,其卽放送,而壽泰之母,旣是巫女,則不可冒禁在京,卽爲逐出城外,可也。兩將承命而退,曰,問郞固宜替相出入,而一時俱出,無一人在前者。此是前所未有,不可無飭,竝推考,何如?上曰,依爲之。象漢曰,聞捄療官之言,則罪人碩泰,氣息奄奄,今方垂絶云。今則有難加刑,姑爲下本府救療,何如?上曰,依爲之。光忠及趾海進曰,罪人碩泰偸竊一款,陰凶情節,渠旣一一承款,固宜依律處斷,而只以同黨之鉤問,尙遲典刑之快施。今若有徑斃之患,則其爲失刑大矣,請罪人碩泰,亟令王府卽捧結案,快正王法。上曰,所奏是矣,而渠今不言,何以取招?不允。上曰,罪人壽泰上之。訊問訖下之。問目招辭,在事變日記中。上曰,罪人碩泰手本,連爲急速探問,而如已物故,令本府卽爲來告,俄而本府來呈碩泰物故單子。上曰,大臣及金吾堂上·兩司問郞,竝進來。進來。上曰,雖得贓物,欲知同黨,而累日强氣臨訊,今已徑斃,雖或可惜,正法杖斃,其實一也。卿等勿以物故爲惜,可也。尙魯曰,聖敎雖如此,終不如正法之爲快矣。上曰,壽泰雖有其弟,同事之招,終無明白指的之端,則有難直爲勘律。閔老味於本事,更無可問,而以其言淺無倫,故加刑一次矣。何以處之則好乎?其各陳之。領右相曰,碩泰之招,至死不變其辭,則壽泰終亦可疑,而旣無現捉之跡,聖敎亦傅之生意,則似有可恕之道。而閔老味則雖不關於本事,渠之一言,有關倫紀,從重勘處,似好矣。金吾諸堂所陳亦略同。光忠及趾海曰,壽泰同事之狀,旣發於碩泰之招,則不可以抵賴不服,有所容貸。臣謂更加嚴覈,依律勘處,可也。應淳·華鎭曰,壽泰雖縷縷發明,有難直爲的處,更爲嚴覈處斷,好矣。履之曰,原犯旣已杖斃,壽泰輩不過隨從,其在罪疑惟輕之道,參的處分,固無不可,而閔老味·文任金,亦令攸司從重勘處,似好矣。上曰,諸臣皆各就坐。上又曰,罪人壽泰上之,仍命解枷。敎曰,汝弟旣已納招,至死不變,則固當嚴覈處斷,而累日刑訊之下,終不得指的之端,可見汝求說不得之狀矣。閔老味則不識其父,而汝能識其母,比諸老味,知有秉彝之心,特爲放送,以樹風敎,使汝作朝鮮知母之民矣。仍卽放出。命榮進書判付曰,罪人壽泰,其弟碩泰所犯之事,亘古所無,故必不無同黨,鎭日親問之際,以同黨樣納招,故推問則求說不得之狀,已爲目覩,而其日宿渠家之狀,明白無疑。今日帳殿親問納招之時,只知其母,不顧其妻,藹然秉彝,此等常漢,其可尙也,豈可以惟輕之律,施於壽泰乎?特爲分揀放送,以樹末世之風化。又命書判付曰,罪人閔老味,碩泰誣人,旣已遲晩,則事當白放,而當初面質時,曰其父於强盜,已無倫理。昨日親問之下,其所下語,下敎中其何提喩?無倫罔測,於老味初見,故其在懲末世之道,雖嚴刑一次,而人君以風敎爲先,不可尋常處之。黑山島勿限年定配。又命書判付曰,罪人金文任金,其所誣人,碩泰旣已自服,分揀放送。又命書判付曰,罪人終泰,非徒稚騃,今無可問之端,放送。又命書判付曰,捕廳拘留罪人竝放送。榮進曰,東門外摘奸宣傳官沈,捉犯釀人而來待,故敢達矣。上命召入。上曰,捉來幾許乎?曰,捉釀酒者一人及蓄麯者四人矣。上命書判付曰,宣傳官摘奸時所捉釀酒人,令該曹依律勘處,其餘勿問,其麴子令該部去之。上顧謂尙魯曰,將欲以北評事,兼監市御史,卿聞之乎?尙魯曰,聖敎儘好,今後則各另擇差,數年行之,以定其規模,宜矣。上命書傳敎曰,以今番事觀之,開市之時,其弊非徒通官輩,亦不無我國人從中銷瀜之弊,事之寒心,莫此爲甚。其在嚴交易杜其弊之道,不可不嚴立科條。此後北道開市時,評事另加擇差,仍兼監市御史事,定式施行。尙魯曰,今則事已了當,當該大將,不可無警責之道,故敢達矣。上曰,訓將難以將功贖罪矣。今欲仍此許解,以遂其至懇,卿等之意,何如?尙魯曰,訓將屢有至懇,每欲一陳,而其代實難其人,故未果矣。其老母年今九十餘,而頃日動駕時,訓將經夜不還,其母不寐而頻問云,情理可謂悶矣。聖敎及此,臣等固不敢仰請,而此在處分矣。曰,領相所陳,好矣。上命書傳敎曰,噫,予雖誠淺,體昔年之愛恤,爲三軍之心,夙宵靡解,何意今番有碩泰亘古所無之事乎?噫,碩泰亦人也,其常誠心撫恤,豈有此擧?其若誠孝感孚於人,碩泰何敢作此乎?若謂歉然,可謂歇語也。不覺瞿然之中,心尤一倍矣。雖然,於國體則本事了當之後,不可不處分。訓鍊大將金聖應,常時若能嚴束,何有此事,而若非其人,奚得碩泰?此則將功補過,而巡邏不嚴,其宜嚴飭罷職。前捕將具善復,玄昶則事在於晝,故分揀矣,今則事在於夜,而禁盜不嚴,不在於撤巡與否,依初下敎亦爲罷職。碩泰之撤巡前後,誠難準信,其夜巡邏牌將及捕校,令兵曹決棍。上曰,訓將有闕代,宜令兼察,而至懇知之久矣,其在以孝爲治之道,當遂其願。依例擬望,其前令御將兼察。尙魯曰,聖應今日得遂至懇,實有光於孝理之政,而第失福將,實悵然矣。上曰,渠聞此敎,則亦必感泣矣。上命書傳敎曰,碩泰贓物執捉都監軍池遇萬,令都監調用,指揮從事官金鳴魯,特爲準職除授。又命書傳敎曰,昔年有永嘉縣事御製,故心常欽歎。每於此等事,不憚其憊,首尾親問,意在欲辨黑白。今番玄昶孟浪遲晩,幾乎正法,而雖施寬典,其初承款,由於刑訊,此所謂桁楊之下,何求不得者也。不覺瞿然,今番尤爲詳審,不然壽泰·老味·文任金,其皆杖下物故。噫,其常審愼,猶有玄昶,外方同推時,其欲詳問,恐或不服,一番遲晩,亦不細究。今者之昶偶施寬典,故雖末梢生活,以此推之,尤爲懍然。吁嗟,諸道道臣,體予瞿然懍然之意,凡於重囚,十分欽哉恤哉。營將治盜,嚴酷特甚,故世稱亂杖不服者,甚於强盜。曾雖申飭,又飭諸鎭營,周牢亂杖,十分無疑,然後乃施,俾無無辜之民枉罹之弊事,下諭于八道道臣·兩都留守。尙魯曰,今十五日卽殿最開〈坐〉,故坐起,而有司廢坐,望日次對,宜有頉稟,何以爲之乎?上曰,以十六日爲之。曰,十三日入診,依例爲之乎?上曰,唯。上曰,尹冕東·嚴璘進來。榮進曰,鞫事已畢,故嚴璘則出去矣。上曰,金應淳進來。金應淳·尹冕東進伏。上曰,爾等以繡衣出去。兩人承密旨而退。榮進曰,吏曹郞廳皆有故,且有闕,尹冕東以單郞廳入直,今將出使,宜有變通之道,故敢達矣。上曰,吏曹郞廳有闕代,令該曹皆今日內以在京人,口傳備擬。出榻敎上曰,宣傳官一員進來。進來。上曰,汝持此標信留闕門,而都監入直軍及標下前排軍,竝令來待於銅龍門外,可也。濟恭曰,以注薦之不爲擧行,有在外人禁推之命,而南玄老亦入於現告中矣。玄老方在罷散中,則其在外不上來,別無可罪之端,故敢達矣。上曰,禁推則分揀敍用,使之擧行,可也。出擧條上還宮時駕到銅龍門外,令入直軍兵,擺立於路左。仍敎曰,予以否德,體昔年愛恤之德,撫汝恤汝,若當祁寒盛暑,念到汝輩,若恫在己矣。今者碩泰忽出於汝輩之中,此予誠不足之致,今對汝輩,予實靦然。碩泰旣已直招,則固當正法,而予不忍爲使之杖斃者,此非爲碩泰,而專爲汝輩矣。碩泰雖出於汝輩之中,予則少無疑汝輩之心,汝輩快釋疑懼之心,毋或自阻,以體昔年愛恤之仁,可也。仍由協陽門還入大內,諸臣退出。
上在昌德宮。常參以代理停,經筵停。
下直,嘉山郡守李永輔。
藥房都提調李,提調閔百祥,副提調蔡濟恭啓曰,伏未審夜間,聖體調攝,若何?親臨帳殿,連日鞫囚,勞動之餘,不瑕有損乎?寢睡·水刺之節,何如?臣等不勝區區伏慮,敢來問安。答曰,知道,氣則一樣矣。中宮殿,藥房口傳問安。答曰,知道。
安達曰,明日常參取稟。令曰,停。
沈墢達曰,右副承旨趙榮進,同副承旨李福源,今日不爲仕進,牌招,何如?令曰,依。
安達曰,憲府監察茶時,諫院屢日闕達,俱涉未安。兩司除在外外,大司憲鄭光忠,獻納洪趾海,正言韓必壽,竝卽牌招,何如?令曰,依。
又達曰,正言韓必壽上書到院矣。係是言事,持入受答之意,敢達。令曰,知道。
正言韓必壽書曰,伏以,國家哀慶荐疊,兩殿祥禫,倏焉已過,大小朝愴慕之懷,曷有其極?惟我聖上,禮訖殷廬,位正周壼,矧玆元孫冊封之慶,又是錫爵回甲之歲,則此實宗社億萬年無彊之休也。八域含生之類,孰不懽忭而頌祝也哉?仍竊伏念臣跡孤才疎,百無肖似,臺端一步,自劃有素。向來初除,黽勉一肅,不過爲粗伸分義之計,而賓筵乍出,觸事生疏,其所不稱,臣固自知,而唯以旋卽遞解,粗安私分。曾未一月,薇垣特除之命,忽下於動駕未還之際,臣誠驚惶感激,不知所措。而急於陪扈,他不暇顧,怵分畏義,倉黃出肅,繼以有訊囚之命,不敢言私,冒沒趨參,只欲效奔走之義,復豈有仍冒之理哉?況臣素患痰癖之症,觸寒重發,於累日參鞫之餘,見今落席叫痛,飮啖全却,昏昏終日,殆不省四到。卽者召牌儼臨,不敢坐違,扶曳病軀,隨到闕外,而旬月之內,萬無束帶趨朝之望。伏乞离明,亟察情病難强之狀,特賜鐫改,以幸公私焉。臣於祈免之章,不宜贅及他說,而第於目下事,有不可不言者,略效愚忱,惟邸下垂察焉。今番碩泰之事,所犯叵測,言之痛惋。渠以輦下親兵,擅行罔測之事,尤不勝駭憤,而其常時不能嚴束之罪,當該將臣,固所難免。只施罷職之典,雖出於大朝將功贖罪之聖意,而捉納之功,終不足以償其不善撿束之失,譴罷之罰,殊涉輕歇。臣謂前訓鍊大將金聖應,宜施削職之律。且罪人碩泰前後盜賊之狀,盡露於嚴訊之下,則不但帷帳一事也。比之所犯至重之罪,雖曰薄物細故,捕將不善治盜之失,於是益著,亦不可罷職而止。臣謂前禁衛大將具善復,亦施削職之典,可也。科場不嚴,莫近來若,至於今番李東玉事而極矣。此不但爲科賊之最甚者,亦實犯亡命之重辜,則伊日秋判親承筵敎,趁不捉納,實關國綱溺職之罪,在所難免。臣謂前刑曹判書金尙翼,宜試罷職之典,而更加嚴飭於該曹,使之卽速捉納,不可已也。工曹參議尹得徵,年紀衰邁,疾病癃痼,陳力奔走,實無自强之勢。冬官副貳,雖曰閑局,累歲虛縻,瘝曠可悶,臣謂宜施遞改之典也。外邑差輕,雖異內秩,廉偶所關,不可不顧,而泰川縣監趙宗濂署經之後,臺臣旣已誤出引嫌,則在渠自處之道,決難强赴,而冒沒之任,略不顧憚。臣謂斥罷之典,斷不可已也。茂長縣監高信謙,本以無識之輩,濫廁字牧之任。貪鄙無恥,固不足責,而遍奸邑婢,所言皆從,賄賂公行,闔境嗷嗷,南來之人,無不傳說。臣謂宜施刊汰之典也。保寧縣監李斗運,咸平縣監田晉祥,其貪鄙不法之狀,已露於向來臺章之彈劾,則在渠懲創之道,宜思自勵圖後之方,而不惟不悛舊習,益肆侵漁之政,民生不聊,怨聲播聞。臣謂兩邑縣監,亦施罷黜之典,可也。臣雖不敢以言官自居,恩除之下,報答無階,敢以草草數語,略效一日之責,惟邸下少垂察焉。臣無任屛營祈懇之至。答曰,覽書具悉。日月流邁,孝昭殿·徽寧殿祥禫倏過,歲律將暮,哀慕益切,而聖上封爵甲年重回,邦慶荐疊,歡忭曷有其極?兩將臣事,大朝旣已處分,所陳過矣。秋判事,所陳是矣。依施,而嚴飭該曹,期於捉得。尹得徵事及趙宗濂事,依施,其他守令,遠外風聞,何可盡信?爾其勿辭,從速察職。
以中旬晝講取稟。傳于李泰和曰,晝講今日爲之,時刻依前擧行。
傳于安曰,訓鍊都監捕捉人論賞,今姑置之。
李泰和,以吏曹言啓曰,本曹郞廳口傳差出事,命下矣。佐郞元啓英受由過限未上來,依例改差,竝與有闕之代,一體擬入之意,敢啓。傳曰,知道。
吏批口傳政,以任珹·朴漢暉爲吏曹佐郞。
李福源,以兵曹言啓曰,武臣賓廳講書及武經七書前後被抄之人,或外任遷轉,或汰去,或有頉,卽今應講見存之員甚少,依例加抄,別單書入之意,敢啓。傳曰,知道。
趙榮進,以義禁府言達曰,傳敎內注薦不爲擧行人禁推中,南玄老分揀事,命下矣。南玄老旣已拿囚,放送之意,敢達。令曰,知道。
又達曰,本府今秋冬等褒貶,定於今日,而知義禁鄭亨復,同義禁李應協病不進,無以備員。令政院稟令牌招,使之進參,何如?令曰,依。
李福源達曰,因義禁府草記,今日褒貶時,知義禁鄭亨復,同義禁李應協,令本院稟令牌招進參事,依下矣。知義禁·同義禁竝卽牌招,何如?令曰,依。
安,以兵曹言啓曰,巡邏牌將及捕校,令兵曹決棍事,命下矣。依傳敎,訓鍊都監巡邏牌將別武士趙藺璧,左邊捕盜軍官朴昌根,右邊捕盜軍官朴世耉等,各決棍十五度之意,敢啓。傳曰,知道。
又以義禁府言啓曰,罪人閔老味,全羅道羅州牧黑山島,勿限年定配,罪人金終泰·金文任金等放送事,命下矣。金終泰·金文任金,卽爲放送,閔老味,以傳敎內辭意,具罪目,依例發遣府羅將,押送配所之意,敢啓。傳曰,知道。
獻納洪趾海達曰,請充軍罪人李時蕃,依律處斷。請恒延·命垕嚴鞫得情。請卜連嚴問以正王法。請罪人天大,夬正王法。請罪人益源,夬正王法。請罪人匡師,夬正王法。請罪人來復,夬正王法。請前校理申致謹,前大司諫尹尙任,亟施追奪之典。請印信僞造罪人崔京進·李無應崇,依律處斷。請罪人張俊乞依律處斷。請罪人鄭得彪依律處斷。請罪人鄭起世依律處斷。措辭見上新達。新除授司諫李基德,時在京畿利川地,掌令南彦彧時在全羅道井邑地,掌令李奎徽時在江原道春川地,持平李允郁時在慶尙道咸昌地,請竝斯速乘馹上來事,下諭。答曰,不從。下諭事依達。
以黃海監司狀達,海州居能櫓軍金福述渰死事,令于李泰和曰,渰死人等,令本道恤典擧行。
行副司直李應協書曰,伏以,殷禮躋祔,大小朝哀慕冞切,周梁定祥,臣民之蹈抃曷極?聖上受爵之歲重回,世孫封冊之禮再成,帀域攢慶,久而靡已。臣於月初伏奉金吾除旨於親祭之夜,勘囚有命,召牌狎臨,含恩怵義,章皇竭蹶,旋値帳殿有事,黽勉奔奏,亦有日矣。第臣曩掌武試,榜目做錯,旣緣孤陋,且失照管,自速郵罰,荐被恩譴,揆厥辜犯,合被大何。迺蒙聖度涵容,恩言曲察,薄罷無幾,特敍旋降,惶懼靡容,駭汗浹背,縱荷洪造,幸蒙記識之恩,追省愆尤,只增踧踖。憶臣之滿腔熱血,銳於報國,舌硬隄防,厚媒仇疾,無事得謗,憎玆多口。頃年之待罪見職也,力主鋤根之論,必效執藝之爭,暗地私護之類,怨毒愈深,搆煽無根。畢竟煩言,而殆若報復,實出見哄於蜚語捃摭。至及於例率兵卒,其驀地揷入,架虛提誣之狀,已蒙天鑑之昭燭,恩諭曲垂,開釋筵臣,辨明事實,臣亦一付之於橫逆,常處之以無辯。今固無所事於濡舌更理,而每念漫地排笮,亶由於賃怒招訕,自蹈駴機,情蹤卼臲,如集于木,則冷虀之吹,尤倍於重縻之日也,副急乍出,而難進之義較然矣。連値淸齋,控籲路阻,今始露章陳暴。伏乞离明,曲加鑑察,亟令鐫遞臣兼帶金吾之任,俾安私分,不勝幸甚。臣無任屛營祈懇之至。答曰,覽書具悉。日月如流,祔廟盛禮順成,愴慕一倍于中,大朝封爵甲年重回,邦慶荐疊,賀儀已擧,慶忭曷有其極?卿其勿辭,從速行公。
檢閱申益彬書曰,伏以,臣母素抱痰癖之疾,居常癃痼,有澟澟之憂矣。臣之情理,豈有離捨供職之勢,而義分所在,不敢言私,抑情淹直,已屢朔矣。卽接家信,臣母舊患諸症,當寒添劇,氣息奄綴,寢啖全廢。臣旣無他兄弟之長成者,藥餌扶護,惟臣是竢,臣自聞此報,方寸煎熬,有不得一刻按住,忙投短章,徑出禁扃,擅離之罪,合被大何。伏乞睿慈,削臣職名,俾得安意救護,亦治臣罪負,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,救護母病焉。
李福源達曰,卽者下番翰林申益彬,以其親病,陳書徑出,原書纔已捧入矣。所當直捧禁推徽旨,而與無端徑出有異,推考警責,何如?答曰,依。
己卯十二月十一日午時,上御熙政堂。晝講入侍時,知事閔百祥,特進官元仁孫,參贊官沈墢,侍讀官李瀰,檢討官任㻐,假注書兪恒柱,記事官金載順·申益彬,武臣金汝豪,以次進伏訖。上讀中庸第二十三章,至二十六章後,瀰又讀奏。上曰,文義奏之,可也。瀰曰,穹然而上者,天之質也。隤然而下者,地之質也。至於六陰六陽,升降往來於兩間,而生物成物者,乃其元氣也。此章博厚,以地之質而言,高明,以天之質而言,悠久,以其元氣而言,不見而章,又以地之質而言,不動而變,又以天之質而言,無爲而成,又以元氣而言。今夫天以下,又以天之質而言,今夫地以下,又以地之質而言,今夫草木·禽獸·蛇龍·魚鼈之生,又以其元氣而言。雖先儒未嘗明言,而必合此三者,而分析襯貼然後,其義方明。上曰,然矣。知事之意,何如?百祥曰,上番旣已善奏,臣則別無他意見,而不見而章,則是不待有所示,而功用自然章著之謂也。上曰,一誠字不足,則無以見工夫之成就矣。此章之意甚大,盡言天地不息之誠矣。瀰曰,中庸言誠,自十六章始,二十章至,二十五章,言誠莫詳焉。至此章備說誠之功用矣。蓋誠有不雜之誠,有不貳之誠。所謂不雜之誠者,徹底洞然,不雜以一毫虛僞,此章所謂純,是也,所謂不貳之誠者,終始如一,未嘗有一毫間斷,此章所云不已,是也。天渾然理,其爲純也,固不待言,故但就不已而言之。文王終是人,故必言純然後,方見其渾然天理,與天合德,故擧純字而言之。然不雜則不已,一而二,二而一,故其下卽曰,純亦不已。此處先儒未有明白說破,故敢達。伏乞留神焉。上曰,特進官之意,何如?仁孫曰,經筵事體至重,臣不敢奏矣。上曰,下番之意,何如?㻐曰,上番之奏甚善,臣亦豈有他意見哉?上曰,文王之後,孔聖作焉,文王·孔聖,可謂代天而生矣。若工夫不掇,純一以誠,則人皆以爲堯舜,舜何人予何人之言,豈不是哉?瀰曰,天地之間,生物成物,皆由於氣,氣有正氣,又有戾氣焉。正氣之所鍾,在人爲忠良,在禽獸爲麟鳳焉。戾氣之所鍾,在人爲亂逆,在禽獸爲梟獍,此亦天地之至理也。上曰,然矣。百祥曰,連日親臨鞫囚,又開講筵,聖體不瑕有損乎?上曰,四日勞動,氣難强矣,今日則少差矣。百祥曰,湯劑殿座前進御乎?上曰,姑未矣。百祥曰,聞大臣之言,則以日再煎之意仰達云,何以爲之乎?上曰,日再服何以爲之?百祥曰,今聞氣難强之下敎,不勝其焦迫之忱矣。上曰,玄昶之事,予甚瞿然,而至於壽泰,必無同黨之理,儒臣之意,何如?㻐曰,莫重深嚴之地,渠安得獨爲偸竊乎?上曰,承旨之意,何如?墢曰,似非一人所爲,而一向牢諱,甚可怪矣。上曰,宰臣之意,何如?仁孫曰,承旨所對是矣。百祥曰,以事理推之,非獨生慾於一帳之爲,而獨之說,雖不成說,以抵死牢諱觀之,不無一分之疑矣。上曰,壽泰渠以都監軍,爲此叵測之事,此皆由予不德之致。舜命契曰,百姓不親,五品不遜,豈意輦下親兵,反爲如此無據之事乎?寔予之咎也。仍命承旨書之。傳曰,毓祥宮前面簾帳,一新修補事,分付。出傳敎又命承旨書之。傳曰,訓鍊大將具善行,牌招傳授命召。出傳敎仁孫讀奏王牌御製訖。上曰,編次人入來,則必袖御製而來,是矣。仁孫曰,臣有區區所懷,故不避越俎之嫌而敢達矣。大抵朋黨二字,卽世道之害,堯舜之治,亦以寅協爲要道,我聖上卅載苦心,在於調劑矣。乙亥以前,則以忠逆二字,爲是非矣,今則無義理之秉執者,而一事二事,轉輾層激,則將使生出一黨,豈不可憫哉?臣父曾以寅協仰贊,故敢此仰達。伏願聖上,各別調劑,俾無不承權輿之嘆。上曰,特進官之言,可謂有是父有是子矣。近來幾微似殊常,予雖衰矣,決不使更成一黨矣。百祥曰,如是而止,則不必上煩聖慮,而若或漸至層激,則豈不斲傷國脈乎?臣意則以爲扶抑太偏,則末梢之弊,有不可勝言者矣。仁孫曰,以東西黨言之,起於至微之處,竟至莫可收拾之境矣。上曰,以冷治冷之法甚好,若使無滋味,自當消矣。百祥曰,當初朴志源事非矣,而今番洪述海事亦非矣。洪樂純,蓋能文且爲人甚好,論人必不當若是矣。上曰,樂純自明之書,何引朴志源事耶?百祥曰,樂純與志源相親,故其言出後,嘵嘵者不能無辭說,是故述海事,尤是不善爲者矣。仁孫曰,臣於此事,亦欲自上調劑矣。上曰,洪景海之其時入侍訟冤,其在爲人子之道,是矣,樂純今番對擧則似是張皇矣。百祥曰,其所對擧之言,固是不善爲者,而至於逐弟一款,可見其至痛在心矣。上曰,疑樂純之參涉彈章,故以爲屛逐病弟,殆若報復者然矣。百祥曰,其弟之病,擧世皆知之,而至於橫走街市,拔劍刺人,則人多有目覩者,而出去江舍,蓋爲飮江心水云矣。仁孫曰,其時見樂純語及其弟之病,則輒泫然矣。蓋江心水,治此等之病爲好矣。上曰,以朴志源事,漸至層激矣。百祥曰,臣在外時得見其章,慘不忍讀矣。上曰,承旨書之。傳曰,飭已行,前判書洪啓禧,前說書洪樂純,竝敍用。出傳敎上曰,玉堂有闕乎?㻐曰,洪趾海爲獻納,故有闕矣。上曰,承旨書之。傳曰,飭已行,校理有闕代,成歡察訪李溵除授,其令乘馹上來。出傳敎上曰,予聞特進官所奏寅協二字,仍思上番之父與祖,翻然懷愴,不覺淚下。乙亥以後,儒臣之父與祖見之,必當喜之,予於其時有致祭之命,而若使今日世道見之,儒臣之父與祖之心,以爲如何?今日李溵之特除玉堂,意蓋深矣。瀰曰,聖敎至此,不勝感泣矣。臣兄決科屬耳,卽蒙特除之命,故感激曠數,一謝恩命,而竊有區區私義,已以自劃爲定,故終至補外之境矣。上曰,上番儒臣,爲其兄預爲此後撕捱之地,予雖不爲推考,可謂失言。㻐曰,李溵之當初撕捱,不可謂之無義,而今日下敎之後,豈不思所以變動乎?似當卽爲膺命矣。上曰,予之今日特除之下,其兄雖曰自劃,上番宜以此後則更勿以固執之意,勸之可也。李溵之及第,卽沈翼雲之同榜,若爲壯元,則可以承旨任使之,而不得爲之,故特除玉堂,果有意,而今以特進官之言,又有思焉。瀰曰,屢屢恩敎,至於如此,臣兄若聞此敎,必當感泣矣。臣當以今日下敎,傳于臣兄矣。上曰,儒臣以此下敎,傳于儒臣之兄,而此後若不行公,則是不但負君,乃忘其父與祖也。於敵以下,決不當如是,況君臣之間乎?若不行公,則是上番儒臣,不爲詳傳下敎也。上曰,下番翰林同榜誰耶?益彬對曰,卜台鎭也。上顧謂承旨曰,此後假官待闕擬入,以爲入侍之地,可也。墢曰,都監將校捉來罪人者,昨有論賞之命,當出擧條乎?上曰,然乎?承旨書之。傳曰,莫重下敎錯傳,當該中官,從重推考。出傳敎諸臣仍爲退出。
己卯十二月十一日申時,王世子坐德成閤。承旨持言事書入對時,同副承旨李福源,假注書李永中,記事官沈勖之·金載順,以次進伏訖。令曰,金時粲等事已停達乎?福源曰,獻納洪趾海昨已停達矣。福源,讀正言韓必壽上書訖。令曰,韓必壽誰也?福源曰,雖未能詳知,而士族云矣。令曰,李東玉事何也?福源曰,向日柑科時,盜他人之劵,換書渠名而參榜,故自大朝有捕捉勘律之敎,而尙未捉得,故有臺言云矣。令曰,怪矣。又令曰,尹得徽年爲幾許,而是尹得和之一家乎?福源曰,年則不知,而果是得字行矣。令曰,趙宗濂事何也?福源曰,宗濂以逆商外孫壻,誤越署經,仍有臺臣之避嫌矣。令曰,旣有臺言則似難行公矣。仍令書書答訖。又令曰,左相連爲參鞫乎?福源曰,以其親病,日昨朝入而卽出云矣。令曰,尹汲方在京乎?福源曰,不知矣。令曰,若以賓客牌招,則其何以爲之?福源曰,有特令則講院自當擧行矣。承旨以次退出。
上在昌德宮。常參以代理停,經筵停。
趙榮進達曰,明日常參取稟。令曰,停。
又達曰,大司憲鄭光忠再度呈辭入達,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
李泰和達曰,明日毓祥宮告安祭正日,再明日上前開拆,此兩日相値,常參頉稟。令曰,知道。
沈墢達曰,右承旨李泰和,左副承旨安,今日不爲仕進,牌招,何如?令曰,依。
趙榮進,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,今日入直內三廳武兼禁軍及軍兵等,中日習射事,標信,命下矣。雨勢如此,不得爲之之意,敢啓。傳曰,知道。
李泰和,以弘文館言啓曰,副校理李宜馣旣已帶職蒙宥矣。牌招察任,何如?傳曰,允。
以副校理李宜馣牌不進罷職傳旨,傳于趙榮進曰,只推,更爲牌招。
傳于李泰和曰,都承旨仕進則入侍,若不仕進,則禮房承旨入侍,家近編次人,同爲入侍。
安啓曰,編次人具允明,依下敎來待矣。傳曰,入侍。
趙榮進達曰,明日毓祥宮告安親祭事,命下矣。承旨當爲備員齋宿,同副承旨李福源卽爲牌招,都承旨蔡濟恭,左承旨沈墢,右承旨李泰和,所當請牌,而拘於廳規,不得請牌,何以爲之?敢稟。令曰,牌招。
又達曰,明日動駕時,兩司侍臣,無進參之員,除在外外,不卽行公人員,竝待開門牌招,何如?令曰,依。
傳于安曰,獻官二員,以宗臣擧行。
傳于安曰,俄者下敎宗親獻官事置之,今番帳殿入侍外,大臣·宗臣·都尉中塡差。
傳于趙榮進曰,大祝諸執事,今番問郞人,勿爲塡差。
傳于趙榮進曰,今番親祭,所重在矣,其宜若禮,莫重祭禮,豈可苟且?明日進詣先行望位禮齋宿,其夜依禮行祭,祭畢後卽爲回駕,則祭禮團圓,爲三軍之意亦施。依此擧行事,卽爲分付儀曹。
趙榮進,以禮曹言啓曰,明日毓祥宮親祭事,命下矣。禮文中親祭時,有散·致齋之節,而今此親祭,只隔一日,散齋則勢未及擧行,殿下今日致齋正殿,諸享官及近侍之官應從升者,亦爲致齋一日於本司,而陪祭百官諸衛之屬守衛宮門者,各於本司,淸齋一宿事,知委,何如?傳曰,允。
李福源,以禮曹言達曰,本曹今秋冬等褒貶,定於今日,而本曹參判金陽澤,不爲進參,令政院卽爲牌招,以爲備員磨勘之地,何如?令曰,依。
安,以兵曹言啓曰,明日毓祥宮擧動時,禁軍別將,當領軍陪駕,而兼將則不得領軍事,曾有下敎矣。新除授禁軍別將元重會,方在外,不可不變通,今姑改差,其代以在京無故人差出,以爲領軍侍衛之地,何如?傳曰,允。
兵批口傳政,以韓翼謩爲都摠管,許汲爲副摠管,李邦佐爲禁軍別將。
趙榮進,以吏曹言啓曰,卽接奉常寺牒呈,則明日毓祥宮親祭時典祀官,當以本寺正塡差,而正閔鎭龍,方在拿處中,急速變通云。奉常正閔鎭龍,今姑改差,其代口傳差出,何如?傳曰,允。
吏批口傳政,以柳健爲奉常正。
安,以兵曹言達曰,新除授惠山僉使韓光國,素患痰病,近又添劇,時日之內,萬無自力登路之望,呈狀乞遞。病勢旣如是危重,則邊上重鎭,不可久曠。依例罷黜,何如?令曰,依。
趙榮進,以義禁府言達曰,卽接月令醫員李仁浩手本,則保放罪人李柱國·金普淳等,病勢今已向差云。竝還囚之意,敢達。令曰,知道。
又達曰,巨濟府使徐行德,咸安郡守尹光億,晉州前牧使尹在謙,晉州兼任宜寧縣監金亨大等,拿問受供後持奏事,傳旨啓下矣。尹光億·金亨大等,今方待令於本府,卽爲拿囚,而尹在謙下去忠淸道溫陽地云,發遣府羅將拿來,徐行德時在任所,依例發遣府羅將,交代後拿來,何如?令曰,允。
禮曹參判金陽澤書曰,伏以,臣曩叨三館之任,非據冒據,求遞未遞,適當試事,病違坐牌,名器不至久玷,私分得以粗安。迺者復授之命,何爲而至哉?臣之不堪是任,初除已悉陳之,惟其恧蹙悚惕之心,在今尤有加焉。文衡之自擧其代,蓋出於讓賢之意。況今之擧,似無非超軼於賤品,而廟堂偶循前同薦之例,旣謬列臣名,公卿承謬,而注圈恩點,又從以謬加,終至以臣代臣,還他舊銜,文印相傳之義,今果安在?從古主文之人,不爲不多,而再典者罕有,有之而不間一人,自代其代,僅一二計,老成宿望,猶且逡巡,顧此譾劣,其敢冒居乎?噫,國家之設置此任,非不難愼,而苟有其人,亦宜周咨徧擧,以了一代之才。目今群彦濟濟相望,擧以試之,何所有靳,而乃反以如臣庸陋,一典再典,有若非臣莫可者然,得不异乎?臣之昨冬一出,非爲有分毫可堪之望,職緣庭候,義重束帶,暫進,而旣出之後,連値辭命,祈免無路,雖延挨時月,其心則未嘗不以已遞自居矣。今於無事之時,未有所效,而謂以舊趼,徒揚揚冒出,則從前辭避之意,都歸矯飾,對人爲說,何以自解?向來陳懇,章幾成軸,而未蒙察諒,畢竟薄勘,以病獲遞,是坐於逋慢之辜而已,不問不職之罪耳,今日之復叨,職由於此。恩命之失於前者,縱不可追,辱於後者,宜其不終日而亟收也。揆以事義,旣在必遞,計之分量,實難復膺,其勢不得不仰首嗚呼,如前之爲也。自承是命,衷情悶塞,數行辭本,未能締思,間値淸齋,又未卽籲,區區冞增悚惶。伏乞离明,俯垂鑑諒,亟許遞解臣新授提衡之任,以重公器,以安微分,不勝幸甚。臣無任屛營祈懇之至。答曰,覽書具悉。卿勿過辭,從速行公。
己卯十二月十二日午時,上御熙政堂。承旨入侍時,右承旨李泰和,假注書李永中,記事官朴孝源·金載順,以次進伏訖。上曰,承旨抽草紙。命書傳敎曰,爲親誠淺,乃有今番前古所未聞之事,當今思之,此心何抑?頃者雖行酌獻禮,宜有謝,誠孝之淺薄,陳本事之了當,明日當行親祭於毓祥宮。頃者旣行於夜,明日依告安祭例擧行事,分付。禁·御兩營留陳,依例擧行,步軍五哨·馬軍三哨·禁軍三番隨駕,道由敦化門,以此分付。守宮承旨,右副爲之。侍衛仍,時刻三嚴以辰正三刻爲之。仍命曰,注書出去,此傳敎先爲頒布。又命書傳敎曰,雖非大祭,親祭則例有具三獻,而頃者旣非酌獻。其各祭也則以酌獻儀擧行,其涉不察,當該禮判遞差。今番其宜行夜,而十餘日之內,三軍兩巡經宿,而告安祭晝行,亦有例,故以此下敎。今番具三獻擧行事,書入儀註,元良祗迎置之。又命書傳敎曰,此時宗伯之任,其可曠職?禮判有闕代,行司直洪鳳漢除授,牌招察任。又命書毓祥宮親祭祭文。編次人具允明追後入侍,仍命讀訖。又命承旨書傳敎曰,因此而思補編亦載,其載何?雖朔望,親行則具三獻也,於文廟·永禧殿,則名以酌獻,故卽單獻,謁陵親祭,名以祭,故具三獻。朔望及例祭,名雖祭,行以酌獻,於親祭,雖非大祭,皆具三獻,此所重在親祭故也。以此觀之,亦補編之意也。頃年因黃獷事,太廟親祭時,事在悤忙,以攝行例擧行,單獻爲之,故今番亦用此例,錯而又錯。於殿於陵親行時,非酌獻禮則皆具三獻。頃年,今番之事,此正錯而又錯,此後令儀曹知悉。雖徽寧殿,非酌獻禮,則朔望祭,一依此例,除鬱幣,具三獻以行事,分付。允明曰,臣則先爲退去矣。上曰,唯。泰和曰,正言韓必壽昨日上書受答,係是言事,故敢達矣。上曰,論何事也?泰和曰,禁·訓兩將罷職事,工曹參議尹得徵遞改事。上曰,曾見其形甚老敗,不堪行矣,終見此駁矣。泰和曰,泰川縣監趙宗濂罷職事。上曰,何事也?泰和曰,宗濂,以逆商外孫壻,曾於署經時,臺臣南鶴宗,以誤出署經避嫌而駁之矣。上曰,臺言是矣。泰和曰,茂長倅高信謙,保寧倅李斗運,咸平倅田晉祥,罷職事。上曰,何以論之?泰和曰,皆以不治論之矣。上曰,書答如何?泰和誦奏。上曰,最好矣。仍問曰,尹得徵,年今幾何?泰和曰,丁卯生云矣。上愀然曰,然則置之無妨矣。水部閑局,何必駁之?上又曰,昨日何臺詣臺乎?泰和曰,獻納洪趾海矣。上曰,論何事?泰和曰,金時粲·尹蓍東等事及朴載河事停達矣。上曰,無他所論否?泰和曰,然矣。上曰,帶將任不兼摠管,古例有之。禁衛大將,摠戎使兼帶,摠管許遞,其代令該曹口傳擧行。承史以次退出。
上在毓祥宮。常參以代理停,經筵停。
藥房都提調李,提調閔百祥,副提調蔡濟恭啓曰,伏未審日間,聖體調攝,若何?寢睡·水刺之節,亦何如?湯劑連爲進御乎?劑入貼數,已盡於昨日,臣等依前下敎,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安。竝此仰稟。答曰,知道。氣則一樣,湯劑五貼加劑以入,明日入侍,宜矣。中宮殿,藥房口傳問安。答曰,知道。
以獻納洪趾海牌不進罷職令旨,令于蔡濟恭曰,推考徽旨捧入。
傳于蔡濟恭曰,百官三軍毛具。又傳曰,百官軍兵雨具。
安,以兵曹言啓曰,在前經宿擧動時,大內巡檢等事,使入直兵曹·都摠府堂上,累次申飭事,例爲啓稟分付矣。今亦依此擧行,何如?傳曰,允。
大駕入毓祥宮後,政院·玉堂·藥房口傳問安。答曰,知道。王世子遣宮官口傳問安。答曰,知道。王世孫遣講官口傳問安。答曰,知悉。望位禮罷後,政院·玉堂·藥房口傳問安。答曰,知道。王世子遣宮官口傳問安。答曰,知道。王世孫遣講官口傳問安。答曰,知悉。
兵批口傳政,以徐命天爲副司果。
己卯十二月十三日辰時,毓祥宮擧動出宮入侍時,行都承旨蔡濟恭,左承旨沈墢,右承旨李泰和,左副承旨安,同副承旨李福源,假注書兪恒柱·李永中,記事官金載順·申益彬,以次陪從。上具翼善冠·衮龍袍,由仁和門出宮時,上曰,侍臣三嚴前,當預爲整班,而駕出仁政門之後,始爲來待,事極駭然。竝從重推考,可也。駕過光化門,上曰,程門立雪,古有之,而今見守宮內官,祗迎時,極爲慢蹇,令該府處之,可也。上降輿進詣板位,展拜奉審訖。仍入齋室。諸臣以次退出。
王世子坐德性閤,常參停。
趙榮進達曰,大司憲鄭光忠三度呈辭留院,執義宋明欽,掌令李奎徽·南彦彧,持平姜潤·李允郁在外,今日以監察茶時之意,敢達。令曰,知道。
又達曰,都摠郞廳來言,闕內各處入直軍兵夜巡檢云矣,敢達。令曰,知道。
又達曰,兵曹郞廳來言,闕內各處入直軍士夜巡檢云矣,敢達。令曰,知道。
己卯十二月十三日三更四點,上御毓祥宮齋室。承旨入侍時,同副承旨李福源,假注書李永中,記事官金載順·申益彬,以次進伏訖。上曰,諸中官昏睡,從重推考。承史退出。
己卯十二月十三日四更,毓祥宮告安祭親祭入侍時,都承旨蔡濟恭,左承旨沈墢,右承旨李泰和,左副承旨安,同副承旨李福源,假注書兪恒柱·李永中,記事官金載順·申益彬,以次陪從。上具翼善冠·衮龍袍,進詣廟內行禮訖,還入齋室。平明還宮乘輿時,上曰,孝章廟·懿昭廟,都承旨摘奸以來。上又曰,圮橋以下止鼓吹,過光化門後,復擧事,分付。上入仁政門時,敎曰,三軍門大將解嚴後,入侍于宣政殿,仍由仁和門,還入大內。諸臣退出。
上在昌德宮。常參以代理停,經筵停。
夜二更月暈,四更月暈。
毓祥宮告安祭罷後,王世子遣宮官口傳問安。答曰,知道。王世孫遣講官口傳問安。答曰,知悉。政院·玉堂·藥房口傳問安。答曰,知道。朝廷二品以上·六曹堂上單子問安。答曰,知道。
還宮後,政院·玉堂·藥房口傳問安,答曰,知道。
以承傳色,口傳下敎曰,長番內官明柱國承傳色差下,政院知悉。
趙榮進達曰,大司憲鄭光忠三度呈辭留院,執義宋明欽,掌令李奎徽,南彦彧,持平姜潤·李允郁在外,今日以監察茶時之意,敢達。令曰,知道。
李泰和啓曰,藥房三提調依下敎來待矣。傳曰,詣閤。
趙榮進達曰,持平姜潤,下諭後過限不爲上來,依定式遞差令旨及禁推徽旨捧入之意,敢達。令曰,知道。
安達曰,事變假注書兪彦脩身病猝重,勢難察任,今姑改差,何如?令曰,依。
李泰和達曰,預備兼春秋李長泰身病猝重,勢難察任,今姑減下,何如?令曰,依。
又達曰,因本院達辭,預備兼春秋李長泰身病猝重,減下事,依下矣。其代令該曹卽爲口傳差出,何如?傳曰,允。
又啓曰,春帖字製述官旣已抄啓,大提學金陽澤待明朝牌招,使之出韻課次,何如?傳曰,允。
又啓曰,春帖字製述官中,時無職名人員,令該曹口傳付軍職,何如?傳曰,允。
傳于趙榮進曰,三軍門大將入侍前,宣政殿月臺,當爲親傳香,禮房承旨先爲入侍。
親傳香罷後,政院·玉堂·藥房口傳問安。答曰,知道。
安,以兵曹言啓曰,卽接南道參軍牒報,則崇禮門北邊禁御營所授處體城二門許頹落云。依例令繕工監,把子圍排,分授軍門,急速修築,而把守軍兵,亦令該軍門多數定送,限修築間守直之意,分付,何如?傳曰,允。
安,以禁衛營言啓曰,仍兵曹草記,本營分授崇禮門北邊體城二間許崩頹處,令該營卽速修築,而定送軍兵,限完築間,着實把守事,自兵曹草記,允下矣。將校一員,出番鄕軍二十名,定送把守,而當此冬節,有難始役,以待日氣稍暖後,改築之意,敢啓。傳曰,知道。
蔡濟恭,以吏曹言啓曰,徽寧殿望祭獻官實預差,以工曹參判朴相德,行副司直趙暾,啓下矣。朴相德謂有親病,趙暾謂有身病,終不入來,不得已以兵曹參判鄭弘淳改付標以入,而莫重受香,如是遲滯,事甚未安。朴相德·趙暾,從重推考警責,何如?傳曰,允。
前縣監宋明欽書曰,伏以,臣於今春,猥蒙除召,卽上辭本,冒陳情私,及承睿批,不唯不賜準許,乃反益篤恩諭,有非蟣蝨微臣所敢承當,拜受九頓,五情惶駴。惟其惴分畏法,不敢屢瀆縣道,徊徨泯默,遂已閱歲。竊伏聞世孫冊禮已過,講筵頻開,而由臣愚迷,不早自免,以致左右不能備員,遺逸不得進用,臣之罪戾,於是尤大,夙夜惶蹙,恭俟誅譴。卽於萬萬意外。伏承柏府新命,兼帶講職如舊,因下馹召之諭,臣是何人,敢膺斯選?聞命驚惶,益不知置身之所。此蓋臣之前書,急於陳控隱痛之私,未暇言疾病難强之狀。故朝廷不盡諒察,意其尙可以筋力驅使也。臣請冒萬死披瀝肝血,以覬离明之俯燭,屑越之誅,臣實甘心。臣稟質脆弱,夙嬰奇疾,杜門靜養,苟延歲月,及玆衰年,又經巨創。雖以冥頑不卽滅死,而宿患諸症,迭發交劇,內而痰火壅盛,咳喘吐咯,疝癖矢血,往往厥塞,外而肢體癱瘓,不便持履,頭目暈眩,視聽茫昧,戶庭之間,傴僂蹩躠。今夏毒暑,再經瘇瘧,氣血雙虛,寢食俱廢,委身床笫,澟然欲盡。以此病狀,雖欲感激恩遇,冒沒承膺,奔走於殿陛之間,出入於法筵之末,其勢末由。重入脩門,獲瞻龍光,此生已矣。臣實自悼,不唯逋慢是懼焉。伏乞睿慈,察臣癃廢,已無可爲,念臣職任,不可久曠,亟命鐫改,永斷召旨,俾臣未死之前,得以安意養疴,公私幸甚。臣於本病之外,近添感寒,彌留月餘,神思昏憒,一陳辭章,亦不以時,臣尤死罪。臣無任恐懼兢惶屛營祈懇之至。答曰,覽書具悉爾懇。累次別諭,邈然無幡然之意,甚愧甚愧。爾以山林宿德之士,今當竭誠招致之時,捨爾而誰?況勸讀之爲任,緊且重矣。爾其思余日夕翹佇之企,其勿固辭,卽速上來。
己卯十二月十四日巳時,上御宣政殿。三軍門大將入侍時,訓鍊大將具善行,御營大將鄭汝稷,禁衛大將金漢耉,左副承旨安,假注書李永中,記事官金載順·申益彬,以次進伏訖。上曰,日寒如此,三軍皆無事經夜乎?漢耉曰,雪雖來,寒不甚,故皆無事矣。上曰,昨日饋粥乎?善行等曰,饋之矣。上曰,近來夜禁解弛,宮墻內外巡更,若限天明爲之,則必無今番偸帳之事矣。曾於張鵬翼爲捕將時,則時或身自巡,故夜禁極嚴,無此等之患矣。卿等亦時時身自出巡以飭,好矣。善行·汝稷曰,臣等亦無時暗地出巡矣。善行又曰,旣以巡邏事,言端已發,故竊有區區所懷,敢此仰達矣。凡宮墻外巡邏,自古有之,而訓局則南營·廣智營·集春營,禁衛營則西營,御營廳則東營矣。五處入直軍兵,各分一更巡邏,例當五更而止,別巡邏自戊申後始者,而三營略定軍卒,使營校率領,限天明巡邏矣。自今以後,原巡邏·別巡邏,一體限天明行巡,似好矣。汝稷曰,大凡巡邏,罷漏後撤還,而宮墻外巡警之罷漏後卽撤,恐涉疎虞。街上巡邏,則雖依前以曉鼓爲限,而宮墻外則無論別巡邏·原巡邏,限天明爲之,恐好矣。漢耉曰,街上巡邏,罷漏後皆卽撤還,宜於此時,益加行巡,訓將所奏,誠好矣。上曰,所奏好矣。依爲之。三軍門一體擧行,可也。諸臣以次退出。
己卯十二月十四日巳時,上御宣政殿。親傳香入侍時,都承旨蔡濟恭,左承旨沈墢,右承旨李泰和,左副承旨安,右副承旨趙榮進,同副承旨李福源,假注書兪恒柱·李永中,記事官金載順·申益彬,以次陪從。泰和曰,徽寧殿望祭獻官實差朴相德,預差趙暾,或稱身病,或稱親病,俱爲不進,致有臨急改付標之擧,依定式禁推,何如?上曰,今番則竝從重推考,可也。泰和曰,徽寧殿獻官臨時改塡,致有窘急之患,當該吏曹堂上亦不可無警責,推考,何如?上曰,依爲之。上又曰,昨日守宮中官拿處傳旨,置之,可也。承史退出。
己卯十二月十四日未時,上御熙政堂。藥房三提調入侍時,都提調李,提調閔百祥,副提調蔡濟恭,假注書兪恒柱,記事官金載順·申益彬,醫官方泰輿·李以楷·金履貞·鄭允協·蔡膺祐,以次進伏訖。曰,動駕後夜來,聖體若何?上曰,一樣矣。曰,伏聞入侍承旨言,則昨日達宵云,寢睡·水刺之節,亦何如?上曰,差勝矣。曰,陰氣如此,脚部痛氣,何如?上曰,不關係矣。曰,中宮殿氣候,何如?上曰,一樣矣。曰,王世子氣候,若何?上曰,一樣矣。曰,嬪宮氣候,若何?上曰,一樣矣。曰,王世孫感冒,其間,更何如?上曰,久而未差,深以爲慮矣,今則已差矣。曰,使醫官診候,何如?上曰,爲之。泰輿診畢退伏曰,左三部似有帶數之漸,右三部脾胃脈,小似虛軟,而諸候則一樣如前矣。諸醫皆如泰輿言。曰,醫官旣已診候,湯劑製入,如何?上曰,旣有前劑,安用更製?曰,日次則昨日,而入診則今日爲之,此後日次,何以爲之乎?上曰,承旨書之。傳曰,問候日次,以入侍日計之。出傳敎曰,歲除不遠,而守令之滯囚金吾者,甚爲夥然,而判義禁洪象漢遞其本職禮判,故不得開坐。使之付軍職開坐之地,何如?上曰,禁府囚徒案入之。恒柱承命出奉入之。上覽畢,仍命承旨書之。傳曰,因大臣請開政,聞時囚中守令多滯,取覽金吾囚徒,金履福·李箕重等,不過做錯,飭已行。鄭肅良,今聞惠堂事在宥旨前,李河述·尹光億·尹在謙·金亨大等,今覽供辭,非渠等之過,亦宥旨前事,竝分揀放送,其令明日還宮。出傳敎上又命承旨書之。傳曰,政事,明日爲之。出傳敎曰,臣頃以交搆二字仰陳者,蓋慮朝廷風習之或難鎭定,冀聖上之俯察耳。臣之所陳則不過交搆二字,而聞伊後筵席,至有分黨之說,此則分數過矣。上曰,此乃指特進官之言耶?特進官亦非以今日朝廷已分黨爲言,蓋其意在於寅協,故言東西分黨,亦不過因微事而成矣。百祥曰,元仁孫之意,專在於寅協調劑矣。曰,朴志源之彈洪啓禧,其遣辭絶慘,而無一人爲洪而言者,以此觀之,其不成黨可知矣。上曰,方以類聚,非黨而何?卿之交搆二字,卽浮嘵之謂,交搆與分黨,亦奚間焉?此後又安知無黃景源·李壽德耶?一扶一抑,則自然成黨矣。百祥曰,黃景源之箚,大段非矣。此不過年少輩之相爭,朝廷若不看作大事,置而勿論,則自可消融矣。上曰,元景夏嘗以寅協爲主,故元仁孫之言,亦如此,眞是乃父之子矣。上曰,北評事李潭多氣矣。曰,潭之初承命下往之時,以某條善爲云矣,以今番移囚守令等事觀之,使氣太過矣。上曰,卿言是也,而其時事誠怪矣。百祥曰,李潭果不善爲矣。上曰,此則雖然,御史則有風力矣。何時來乎?曰,非久當來矣。百祥曰,懷德縣自前逋欠甚多,故人皆厭避云矣。曰,本倅鄭克淳,能捧逋欠云矣。上曰,承旨書之。傳曰,懷德縣監鄭克淳勅已行。此時守令,其何曠官?附過放送,其令今日辭朝。出傳敎上曰,韓必壽今番事可謂善爲矣。今番帳殿時見之,眉睫瞭然矣。果爲此事,而尹得徵事,雖近於野俗,若無彈駁,則其遞無期,臺官則不可不言。曰,尹得徵事迫切矣。上曰,此則雖近於迫切,得徵之老昏,予亦知之矣。與戶參鄭彦儒同甲,而今番班行,見戶參則筋力尙强,而得徵則大不然矣。曰,鄭彦儒則雖老,筋力甚好矣。諸臣以次退出。
上在昌德宮。常參以代理停,經筵停。
初昏,流星出天中淡雲間,入乾方天際,狀如拳,尾長二三尺許,色白。
李泰和達曰,大司憲鄭光忠,三度呈辭入達,執義宋明欽,掌令李奎徽·南彦彧,持平李允郁在外,一員未差,今日以監察茶時之意,敢達。令曰,知道。
又達曰,明日常參取稟。令曰,停。
蔡濟恭達曰,左承旨沈墢,同副承旨李福源,今日不爲仕進,竝卽牌招,何如?令曰,依。
李福源,以弘文館言啓曰,本館下番修撰金華鎭,以掃墳事纔已下直出去,修撰金應淳,副修撰鄭光漢,俱爲奉命在外,副修撰任㻐,身旣犯染,不得循例入直,下番無他推移之員。校理李瀰卽爲牌招,以爲姑降入直,何如?傳曰,允。
安,以都摠府言啓曰,今日入直內三廳武兼禁軍及軍兵等,當爲中日習射,而上前開柝相値,不得爲之之意,敢啓。傳曰,知道。
事變假注書兪彦脩改差,代以卜台鎭爲事變假注書。
安啓曰,事變假注書卜台鎭時無職名,令該曹依例付軍職,冠帶常仕,何如?傳曰,允。
蔡濟恭啓曰,卽者吏曹郞廳來言,今日爲政事,命下,而判書韓翼謩病不進,參判徐志修未肅拜,參議洪樂性受由在外,不得開政云。判書·參判,竝卽牌招開政,何如?傳曰,允。
傳于蔡濟恭曰,殿最當開拆,該房承旨留在,待下敎入侍。
傳于李福源曰,吏兵房承旨詣閤。
安啓曰,慶尙左兵使李漢膺,雖在罷職中,殿最封進例也,而今秋冬等褒貶,不爲封進,亦無頉狀,事體誠極未安。推考警責,何如?傳曰,允。
蔡濟恭啓曰,吏曹判書韓翼謩,參判徐志修牌不進推考傳旨,今方捧入,而開政命下之後,如是違牌,不卽擧行,事極未安,更卽牌招,何如?傳曰,允。
又以吏批啓曰,通禮院相禮權瑞東,除授後過限未肅拜,依例改差,何如?傳曰,允。
又啓曰,社稷署令南鶴耉呈狀內,矣身湖邑十考中,以拿處未參一考,當初內遷,有違法典,卽速處置云。旣未準十考十上,則勢難仍置,改差,何如?傳曰,允。
有政。吏批,判書韓翼謩進,參判徐志修進,參議洪樂性受由在外,左承旨沈墢進。吏批啓曰,大司憲今當差出,而擬望之人乏少,承旨竝擬,何如?傳曰,允。以李應協爲大司憲,尹光國爲持平,申思運爲正言,黃仁儉爲副提學,李命植爲副應敎,洪樂純爲說書,任㻐爲左翊善,李徽中爲左贊讀,閔百行爲刑曹參議,尹鳳九爲工曹參議,洪啓禧爲左賓客,吳彦儒爲司圃提調,尹汲爲掌苑提調,洪啓禧爲校書提調,韓師得爲活人提調,金鎭一爲漢城庶尹,徐有寧爲尙衣僉正,金宗郁爲健元陵令,金恒鎭爲司饔奉事,李箕重爲潭陽府使,金宗範爲歙谷縣令,李海鎭爲泰川縣監,李再煥爲長連縣監,朴奎壽爲成歡察訪,高敬基爲昭顯墓守衛官。漢學敎授單朴相喆,學正單趙慶輔,校書副正字單成大中。忠勳都事李彦秀,仍任事承傳。兵批,判書李昌壽病,參判鄭弘淳服制,參議李萬宗入直進,參知柳謇病,同副承旨李福源進。副護軍朴載河·田光勳,副司直洪啓禧·洪象漢·徐命臣·尹得徵·洪麟漢·金光國·鄭光忠,副司果鄭槳·金仁大,副司正卜台鎭。以金潤九爲楊花別將。廣州中軍單具觀徵。
安,以兵批啓曰,新除授全羅監營中軍鄭運喆,素患痰火之症,輒復發作,旬月之內萬無起動之勢,呈狀乞遞。有難等待其差復,今姑改差,何如?傳曰,允。
趙榮進,以義禁府言達曰,景福宮守直內官,令該府處之,傳敎置之事,命下矣。內官朴以昌·李斗器等,纔以拿囚,卽爲放送之意,敢達。令曰,知道。
又達曰,北道暗行御使狀啓及北兵使狀啓據,刑曹粘目內,高嶺前僉使金光泰,移本府處之事,達下矣。金光泰時在任所,依例發遣府書吏,交代後拿來,何如?令曰,依。
又達曰,河東前府使李杞齡憑閱處之事,徽旨達下矣。李杞齡前以他罪,徒配於京畿永平縣梁門驛,依例發遣府羅將拿來,何如?令曰,依。
又達曰,前持平姜潤禁推事,徽旨達下矣。姜潤下去慶尙道安東地云,依例發遣府羅將拿來,何如?令曰,依。
蔡濟恭啓曰,本院今秋冬等褒貶,當爲磨勘,而時無實注書,不得磨勘之意,敢啓。傳曰,知道。
又以吏曹言啓曰,今秋冬等褒貶,當爲等第,而因堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今秋冬等褒貶,當爲磨勘,而堂上有故,限內不得磨勘之意,敢啓。傳曰,知道。
又以禮曹言啓曰,本曹今秋冬等褒貶,堂上有故,限內不得爲之之意,敢啓。傳曰,知道。
又以兵曹言啓曰,本曹今秋冬等褒貶,堂上連因公故,限內不得爲之之意,敢啓。傳曰,知道。
又以刑曹言啓曰,今秋冬等褒貶,當爲磨勘以入,而堂上有故,限內不得爲之之意,敢啓。傳曰,知道。
又以工曹言啓曰,本曹今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
安,以都摠府言啓曰,本府郞廳及部將等今秋冬等褒貶,當爲磨勘,而都摠管海運君槤有故,限內不得爲之之意,敢啓。傳曰,知道。
又以中樞府言啓曰,本府郞廳及醫員·錄事等,今秋冬等褒貶,當爲磨勘,而領府事兪拓基,判府事趙載浩在外,判府事李天輔身病,限內不得爲之之意,敢啓。傳曰,知道。
蔡濟恭,以議政府三公意啓曰,本府今秋冬等褒貶,當爲等第,而臣等俱有病故,限內不得設行,今月內以無故日退行之意,敢啓。傳曰,知道。
又以宗親府有司堂上意啓曰,本府郞廳今秋冬等褒貶等第,當爲磨勘,而首堂上有故,限內不得爲之之意,敢啓。傳曰,知道。
又以敦寧府言啓曰,本府郞廳等今秋冬等褒貶,當爲磨勘,而首堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以忠勳府言啓曰,本府今秋冬等褒貶,當爲磨勘,而有司堂上豐恩君趙載浩在外,限內不得爲之之意,敢啓。傳曰,知道。
又以義禁府言啓曰,今秋冬等府郞廳等褒貶等第,當爲磨鍊以入,而堂上有故,限內不得磨勘之意,敢啓。傳曰,知道。
又以漢城府言啓曰,本府郞廳及五部官員等,今秋冬等褒貶,當爲等第,而堂上有故,限內不得磨勘之意,敢啓。傳曰,知道。
又以宣惠廳都提調意啓曰,本廳郞廳及均役廳郞廳,今秋冬等褒貶,當爲等第,而臣等俱有病故,限內不得設行,今月內無故日退行之意,敢啓。傳曰,知道。
安,以訓鍊都監都提調意啓曰,本都監從事官·禁松參軍及諸將官等,今秋冬等褒貶,當爲等第,而臣尙魯有身病,限內不得磨勘,今月內無故日退行之意,敢啓。傳曰,知道。
又以禁衛營都提調意啓曰,本營從事官及諸將官,今秋冬等褒貶,當爲等第,而臣有故,限內不得磨勘之意,敢啓。傳曰,知道。
又以御營廳都提調意啓曰,本廳從事官及諸將校,今秋冬等褒貶,當爲等第,而臣晩有故,限內不得磨勘之意,敢啓。傳曰,知道。
又以摠戎廳意啓曰,本廳所屬京外將官等,今秋冬等褒貶等第,當爲磨勘啓聞,而臣鎭海以身病,限內不得磨勘之意,敢啓。傳曰,知道。
李福源達曰,明日次對,兩司當爲進參,除在外·呈辭受由·傳旨未下外,未肅拜不爲行公人員,竝待開門牌招,以爲推移入侍之地,何如?令曰,依。
刑曹判書李益輔書曰,伏以,日前諫臣,以科賊李東玉之不卽逮捕,至請前判書金尙翼罷職,臣誠不勝瞿然慙悚之至。東玉事出後,前堂之多般譏詗,靡不用極。移文京兆,考出帳籍,而無東玉名字之載錄,又送言捕廳,密加窺捕,而亦未斯得。臣又代其後,殆近一望,尙未見捉,則論其不職之罪,實無前後之別,而諫臣之只論前堂,不及臣身,何其恕之太過也?臣諉諸前堂,幸其獨免,因仍蹲據於職次,則是豈淸朝綜核之政也哉?區區私義,終有所不安,昨日陪扈之班,亦不得唐突進參,臣罪至此,尤合萬戮。伏乞离明,亟遞臣職,以治臣罪,以肅朝綱,以安私分,千萬幸甚。臣無任屛營祈懇之至。答曰,覽書具悉。卿其勿辭,從速行公。
刑曹參判李得宗書曰,伏以,臣卽伏見諫臣書本,以罪人李東玉之尙未捉得,論斥前判書臣金尙翼,至請罷職,臣於是不勝瞿然之至。蓋此事關係不輕,且出特敎,其所以盡心奉行,期於斯得者,元無首亞堂之別。而況臣於伊時,同承筵敎,則發差窮詗,按籍遍搜,雖是長僚之主管,及其命下踰月,尙未就捕,致使賊科之人,久逭當律,論以不職之罪,臣與首堂均矣。其何敢諉以臺言之偶漏竝論,而晏然於職次乎?日昨大朝動駕,亦未克唐突參班,臣罪尤萬萬矣。玆敢露章自列,仰請譴何。伏乞离明,亟令鐫遞臣職,仍勘臣罪,以肅朝綱,以靖私義,不勝幸甚。臣無任屛營祈懇之至。答曰,覽書具悉。卿其勿辭,從速行公。
行副司直具善行書曰,伏以,居諸迅邁,兩魂殿祥禫奄過,歲序且窮,伏惟大小朝孝思追慕,何以堪抑?重哀之餘,天休滋至,堯年彌高,封爵之舊甲重回,周梁禮成,無妄之愆候遄復,世孫冊禮,邦基益鞏,臣民慶忭,容有其極?仍念臣罪惡窮天,移禍先臣,頑忍不滅,苟延日月,祥制已訖,憑依無所。不自意捕將新除之恩,忽降於外除之翌月,而適會我大朝靜攝之中,親臨鞫囚,臣不敢言私,驚惶趨命。而咫尺帳殿,天語俯宣,悼舊之敎,慰撫之諭,丁寧悲惻,迥出尋常,有非蟣蝨小臣所敢承當。未死餘生,獲蒙曠世之異數,兢惶感泣,不知何以爲報也。顧臣命途險釁,幼失所恃,臣父身任慈母之事,抱哺敎育,俾臣得以成長。凡於在家立朝,行己事君之方,實惟父訓是聽,未或有一事之自由,而不孝無狀,獲戾于神,使老父未稀之齡,奄至中逝,使聖朝惠養之澤,未克卒承,三年苟活,一息依舊,世間凶毒,孰復如臣?俯仰穹壤,人理都絶,飄纓結綬,誰爲之榮?資父事君,誰爲之所?鮮民之生,不如死之久矣。今國家尙以臣或可以爲役於先臣,而乃擧將兵之任,委諸不肖之臣,嗚呼,此何事也?此臣命卒之秋也。事體嚴畏,不得不黽勉受符,又値動駕有命,顚倒趨參於陪扈之列,而自叨是命,寤寐震懍,若窮人之無歸焉。噫,臣之長短,惟我聖明,悉所鑑臨,未知臣之才,果可以任中權,臣之能,果可以冠三軍乎?臣固自知明矣。揆諸五材,無一寸長,論以十過,尙有餘短。年前禁帥之任,適當承乏,猥荷寵命,臣控辭莫遂,冒沒强膺,四載典兵,一味墮事,僨敗之虞,卽在朝夕。幸而上賴聖慈之庇覆,下受老父之訓勅,得不至於終陷大戾,今則臣身之有誤,誰復戒之,臣才之不逮,誰復敎之?顧此訓局之任,論事權則上將之重也,語地望則丈人之吉也。向叨禁營,已有蔑效之愧,況且進於是,而裒然冒居於輦下親兵司命之地者,臣之力量威律,其可以稱塞萬一耶?此臣所以自揣微分,死不敢承當者也。抑臣又有惶懼震恐之私。自臣五代祖綾城府院君臣宏,高祖綾豐府院君臣仁墍,曾祖綾平君臣鎰,曁于臣父臣身,俱經將兵之任。夫三世爲將,道家所忌,而臣則六世五將矣。先臣在時,常以是怵然兢懼,曩臣之初拜將任也,臣父聞命揮涕以語臣曰,汝無敢爲榮也,卽吾家傾覆之會也。憂悸所祟,疾病轉痼,臨纊之言,尙今在耳。嗚呼,冥迷苟全,今拜此命,臣父不昧之靈,想必愾然驚惕,不得瞑目於九地之下矣。思之及此,寧有一半分饕寵冒進之義哉?區區守株之愚,寧伏逋命之誅,不敢爲承命之計也。噫,臣之一身,非臣之所自有,赴湯蹈火,惟命之從,則臣之酬報,固不在爵任之有無。臣雖處散地,疆場有事,則執殳前驅,豈居人後哉?且以臣之貞疾言之,自來蒲柳之質,荐哭骨肉之喪,形肥外凋,榮衛內鑠,四體不仁之病,惟是少事,神識昏昧之症,最屬難醫。朝接之人,暮對輒忘,卽聞之事,俄已全遺。手足之有災者,古或爲將,而知覺之不省者,何由統軍政而察戎機乎?於國爲無用之物,於家爲不孝之子,而惟是國家如山之恩,亡父未卒之志,擔着臣身,而目下病形,望絶自力。惟願早隨臣父,結草泉下,而甚矣頑喘,死亦不得。嗚呼,此何人斯?懇實由中,辭非飾外。伏願邸下,軫元戎不禦之權,察小臣至悲之情,亟鐫臣所授將任,以幸國事,治臣慢命之罪,以勵朝綱,千萬幸甚。臣無任屛營祈懇之至。答曰,覽書具悉。日月流邁,孝昭殿·徽寧殿祥禫倏過,歲律將暮,哀慕益切。邦慶荐疊,聖上封爵甲年重回,壼聖愆候,不日康復,賀儀已擧,慶抃曷有其極?卿勿過辭,從速察任。
敎全羅監司朴道源書曰,江漢浮浮,憂常在於南顧,介臣斷斷,任誰托於雄藩?地旣處於要衝,選故軫於難愼。周王重屛翰之責,乃命召伯之還南,宋朝壯鎖鑰之謨,亦藉寇準之在北。眷言海東,按八路之職,最難湖南,當一面之才,境接嶺湖,五十州幅員斯廣,民統海陸,卄萬戶生齒寔繁。木道通燕齊之方,每虞朝暮之報警,土産竝魚鹽之利,更慮賦役之難平。物阜財饒,惟軍國經用之皆由此出,民渝俗詐,而方面治理之莫難於斯。近緣歲歉之頻仍,將見民力之易弊,匹布之役旣減,尙期王澤之普沾,陳田之稅且蠲,庶解蔀屋之胥怨。倘因是而撫摩之不失其道,庶從今而民生之或可少蘇,何以致一路之有福星?此專在明廷之咨方岳。惟卿,大家遺範,名祖肖孫,文學贍優,足贊山龍黼黻之飾,器局峻整,蔚有棟梁柱石之譽。跡自劃於玉署淸塗,深嘉沖操之獨保,望則峻於中書華貫,可見時論之咸推。才識周通,曾謂任用之無滯,風流宏遠,亦知憚壓之有威,故玆廟堂之壬章,累擬藩臬之公擧。身兼數器之奬,早識薛戇君於漢朝,才非百里之譽,昔稱龐士元於來邑。矧又盤根之險,必須游刃之恢,念湖事之孔艱,緬廷紳而誰與?玆授卿以守全羅道觀察使兼兵馬水軍節度使·巡察使·全州府尹,卿其祗服分釐之寄,庸勉專制之圖。懲貪汚而奬廉明,宜嚴黜陟,呴疲瘵而戢奸猾,竝施恩威。吐剛茹柔,若撓祝蘇天之語,登車攬轡,安有埋張輪之風?毋乖施措之方,益思鎭安之策。此豈非與我共理?是所謂得君爲治。政貴變通,豈每便宜之裁止?責在撫禦,惟可寬猛之得中。折獄論囚,念常存於哀敬,詰戎固圉,策詎忽於綢繆?易民風於淳庬,倘回漢沛之舊俗,寬主憂於宵旰,佇頌召南之遺詩。惟藩務大綱之若斯,豈治道細節之殫擧?卿足了此,予不多言。故玆敎示,想宜知悉。知製敎尹光國製進。
蔡濟恭達曰,假注書李永中身病猝重,勢難察任,今姑改差,何如?令曰,依。
假注書李永中改差,代以柳薰爲假注書。
己卯十二月十五日未時,上御熙政堂。吏兵房承旨入侍時,都承旨蔡濟恭,左副承旨安,假注書李永中,記事官金載順·申益彬,以次進伏訖。上命濟恭書傳敎曰,六曹·京兆,俱有堂上,而莫重殿最,不爲擧行,事體寒心,從重推考。又命書傳敎曰,頃聞奉審禮判所奏,莫知若此。惟以所重下敎,今覽道臣狀聞,其何開拓於莫重之處,或建或否?事體其亦不敢者,頃者擧條,一竝置之事,分付。濟恭讀各道殿最訖。濟恭曰,忠淸前監司金尙喆,平安監司李成中,全羅前監司洪麟漢秋冬等褒貶,守令無一人居下,殊無嚴明殿最之意。竝推考警責,何如?上曰,依爲之。讀各道帥臣殿最訖。曰,喬桐水使權一衡,忠淸水使張志豐,慶尙左水使李昌運,平安兵使李泰祥,黃海兵使李景說,黃海水使李觀祥秋冬等褒貶,邊將無一人居下,殊無嚴明殿最之意。竝推考警責,何如?上曰,依爲之。上命書傳敎曰,凡虞候·邊將有懸註之例,而慶尙左水使李昌運殿最中,船代將懸註,其涉支煩,推考。濟恭曰,以夜禁事,有掣礙之端,不得不一番稟定,故仰達矣。政院異於他司,凡干擧行,多在夜中,故院屬之勿禁帖,自本院成給,自是院規。今番夜禁申飭之後,院屬之勿禁帖,亦自備局成給,而書吏則二十五名內,帖則只許十五張,使令則三十五名內,帖則只許三十張。此後若有夜中時急擧行之事,則有帖者外,其餘書吏·使令,將不得一齊聚會,必有妨於傳命等節,事甚可悶矣。上曰,政院旣許勿禁帖,一依舊例,自本院成給。出擧條濟恭曰,大提學金陽澤,以春帖字科次,牌招不進,若又出牌,必致夜深,待明朝牌招,何如?上命書傳敎曰,大提學金陽澤,尙不謝命,今日亦爲違牌云,噫,春帖子科次,予豈所料?非徒本職,分義事體,不可若是。且有擧行之事,待開門牌招察任。益彬曰,竊有所懷敢達矣。翰圈旣有成命,固宜擧行,而見今三榜中可合者甚少,姑待來頭新榜而爲之則似好,故敢達矣。上曰,上番之意,何如?載順曰,三榜中無以廣取者,誠如下番所陳,而後榜姑無期限,亦難等待,而臣亦以爲今無廣取之道,待後榜合圈則似好矣。今者言端已發,竊有平日區區所蘊,故敢此仰達矣。蓋改薦爲圈,實出於聖上爲世道之苦心,則臣實欽仰,而在下者不善奉承,每致館閣之改圈,此旣非本館主圈之本意。且雖命廣取,自上亦必有斟量者,而館閣之圈,便無限節,殆同承文院分館之規,此豈聖上必欲公揀之本意耶?秉筆之任,本自至重,實非如臣無似,所可忝叨,古者翰薦時,必焚香祝辭,其辭曰,薦非其人,必有其殃,顧其難愼之意,果何如哉?今此新圈有命,臣居常以爲,若有一分未叶於意,而强圈以取,則此非徒爲負國也,亦恐有殃禍矣。斷斷愚衷,非敢有一毫他意,直爲聖朝惜名器而已。久欲一陳於筵席,今因言端,敢此冒陳,不勝惶悚矣。曰,下番翰林,無他發端,而乃敢筵奏,上番所陳,亦近辭免,竝推考,何如?上命都承旨書傳敎曰,翰薦爲翰圈,其亦苦心,而每於圈時不公,幾皆館閣,圈事之寒心,莫此爲甚。而特敎之下,不備三員,故尙今遲滯,則金夢華謝命之後,宜卽擧行。而且雖非新榜,漏於召試者,一體圈點,例也,則今日入侍翰林,或請待新榜,或陳其弊,新進小官,此等之習,不可不抑。若此翰圈,將復爲翰薦乎?有靑丘之前,決無是理,不可不嚴飭,一竝罷職。承史以次退出。
上在昌德宮。常參以代理停,經筵停。
李泰和達曰,明日常參取稟。令曰,停。
以承傳色,口傳下敎曰,幾年後春帖子抄製述官,其涉苟且,從重推考,不製人禁推。
傳于安曰,大臣·備局堂上詣閤。
傳于李泰和曰,御史同爲入侍。
沈墢啓曰,假注書柳薰時無職名,令該曹付軍職,冠帶常仕,何如?傳曰,允。
傳于李福源曰,御史入直,使之入侍時入侍。
又傳于李福源曰,御史入侍。
李泰和,以弘文館言啓曰,本館下番闕直,事甚未安。新除授副應敎李命植卽爲牌招,以爲姑降入直之地,何如?傳曰,允。
又以禮曹言啓曰,來庚辰正朝大殿·中宮殿陳賀時,王世子致詞陳賀之節,依例磨鍊乎?敢稟。傳曰,權停。
李福源,以講書院言達曰,本院新除授兼右翊善任㻐,左贊讀李徽中,除拜後不爲出肅,卽爲牌招察任,何如?令曰,依。
以右翊善任㻐,左贊讀李徽中牌不進罷職令旨,令于李福源曰,竝推考徽旨捧入。
安,以兵曹言達曰,同知中樞府事黃沇,年老病痼,末由上來肅謝,呈狀乞遞。西樞雖是閑局,不可一向虛帶,今姑改差,何如?令曰,依。
李福源,以義禁府言達曰,卽接月令醫員李漢興手本,則時囚罪人洪宗海,素患痰癖之症,處冷添劇,粥飮不進,氣息澟綴,昏倒不省,實有難保之慮云。自前罪人病勢如此,則有保放救療之規,敢此仰稟。令曰,依。
安,以司僕寺官員,以一二提調意啓曰,明年歲貢馬特令停捧事,命下矣。今方以聖敎辭意,宣布於濟州牧,而此外自濟州上納者,又有三名日進上馬六十匹,年例進上馬八匹,山屯馬一百匹,此則何以爲之乎?敢稟。傳曰,一體置之。
吏曹口傳政事,以元仁孫爲大司成。
持平尹光國達曰,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏放送之命,依本律還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。答曰,不從。措辭見上
正言韓必壽達曰,請充軍罪人李時番,依律處斷。請恒延·命垕,仍令鞫廳嚴鞫得情。請卜連亟令王府拿鞫嚴問,以正王法。請稟于大朝,還收罪人天大酌處之命,快正王法。請稟于大朝,還收罪人益源定配之命,更加嚴鞫得情,快正王法。請罪人匡師,更加嚴鞫得情,快正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請故校理申致謹,故大司諫尹尙任,亟施追奪之典。請還收罪人崔京進·李無應崇酌處之令,依律處斷。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。新除授正言申思運,時在全羅道珍山地,請斯速乘馹上來事,下諭。答曰,不從。下諭事,依達。
判義禁洪象漢書曰,伏以,臣愚迷魯鈍,凡百事爲,無一通曉,而尤昧於禮,其不襯於春官,殆甚聾者之責律呂,早晩罪戾,臣所自期。日昨大朝特遞之命,果降於兢惕恭俟之中,臣誠驚惶懍悚,莫省措躬之所也。噫,國之大事,莫重於祀典,而身爲禮官,不能斟酌裁度於儀文之際,以致禮節之欠闕,論其所犯,嶺海金木,猶不足以贖焉。而幸蒙天地涵容之恩,薄從末勘,臣於是,益不勝感激慙恧之至。念臣年紀衰邁,神識昏耗,應行不易之典,猶未免做錯,則其事事憒憒可知也。如是而其何敢矇然冒沒於議讞重地,以益其僨誤之罪乎?以公以私,官職去就,非所可論,玆敢略暴危懇於貳極之下。伏乞离明,亟令攸司,先治臣誤禮之罪,仍遞金吾兼任,以安賤分,千萬幸甚。答曰,覽書具悉。卿其勿過辭,從速行公。
己卯十二月十六日巳時,上御熙政堂。大臣·備局堂上引見入侍時,領議政金尙魯,右議政李,知事李益炡,判敦寧李昌誼,禮曹判書洪鳳漢,左參贊李喆輔,守禦使鄭翬良,兵曹判書李昌壽,吏曹判書韓翼謩,戶曹判書閔百祥,行副司直吳彦儒·具善行,訓鍊都正鄭汝稷,吏曹參判徐志修,校理鄭晩淳,持平尹光國,正言韓必壽,左副承旨安,假注書柳薰,事變假注書卜台鎭,記事官朴孝源·申熤,諸臣以次進伏訖。金尙魯曰,日氣陰濕,聖體若何?上曰,一樣矣。尙魯曰,寢膳·水刺之節,亦何如?上曰,一樣矣。尙魯曰,湯劑連爲進御乎?上曰,進服無效矣。李曰,脚部凝痰之症,何如?上曰,乍愈矣。尙魯曰,中宮殿氣候,何如?上曰,一樣矣。王世子氣候,若何?上曰,一樣矣。王世孫氣候,何如?上曰,比昨年似差勝矣。尙魯曰,日氣乖常,聖候愼攝,宜矣。上曰,中夜思之,有慨然者矣。翰圈甚重,當初設圈,意有所在,而今以翰林事觀之,專多沮戲。金夢華上來之後,宜卽擧行,而以爲可薦者小,當待明年九月新榜後爲之云,必欲待新榜者,可謂理外情外也。尙魯曰,翰圈以小爲主,多則汗漫,似當無廣其選。上曰,翰圈後說書一路,旣無故,興訛造謗,必欲沮戲,此等之習,當抑之。曾前翰林召試時,獨坐呈劵者,只見李潭一人矣。前者召試時,仁政門外,有伏地不入之擧,今番翰林又如此,年少翰林,必欲勝我,不可不痛抑矣。尙魯曰,此慶尙監司趙曮査啓也。以爲東萊府潛商罪人玄商禎及小通事等,御史旣已按覈,今不必擧論。其外金重禹·朴宗大·金行健等,更加究覈,而金重禹則其被捉五百兩銀子,六十片倭金,商禎納招於御史時,則謂無公文,而今於推問,則歸之於病重,慌㤼亂招誣告。故商禎·重禹,嚴訊窮詰,而終始以有公文立證。取考地部公文,則重禹名下,五斤蔘下來,是實入門記載錄亦明的,被執蔘價之受出云者,誠所謂可欺以方,而不待開市日,不載出門記,又不受守門將之告目,則潛與授受之罪,安敢免乎?次律嚴繩,斷不可已。訓導朴宗大,則被捉之四兩四戔蔘,地部下來,明有可據,單蔘之未行茶禮前,或因館守之推索,先爲入給,不是異事,而不稟地方官,徑先入給之罪,在所難免。金行健則商譯輩之爲父母藥用,擇置兩餘蔘於被執中者,旣無可疑,主管摠廳貿銅,則一百銀子之去來,亦無足怪,銀貨所出,相符於他商賈出門之記,則今無可疑之端。竝還囚萊府,以待朝家處分云矣。觀此道臣査狀,則金重禹·朴宗大潛商之罪,雖曰見脫,渠等身爲任譯,或潛相與受,或不稟徑給,其在懲後之道,卽當嚴繩,而亦不無參酌輕重之分。別差金重禹,遠地定配,訓導朴宗大,徒二年定配,商賈金行健,別無可罪之端,分揀放送爲宜。而至於玄商禎,則御史書啓,旣以潛商首犯論斷,故頃於覆奏更査時,只擧金重禹等,而商禎之不爲擧論者此也。但當初御史所執贓蔘銀中,二斤蔘,旣入於戶曹公文之數,二千二百五十兩銀,亦以被執價載於出門記,而渠所遲晩者,只是餘數之六兩蔘,此外無贓物。而以潛商納招者,初則曰,昨今年所持來一斤蔘內,四斤爲公文所付,六斤爲潛商,後則曰,六斤爲公文所付,四斤爲潛商,前後招辭中,公文·潛商數爻,相左若此,贓物之未見捉又如此。潛商一律也,不可不十分愼審,玄商禎及小通事等,令道臣反復親覈,狀聞後勘處。何如?上曰,依爲之,而玄商禎則執贓狀聞。出擧條上曰,北道犯越,東萊潛商,一樣矣。尙魯復跪伏曰,此北兵使李殷春狀啓也。以爲昨年開市時,通官輩醴甘革弊事,成給完文,本非好意,而身爲地方官,初不能致力於供餉之需,無緊文字,苟且得出,終歸於嗤點之科,其處事乖當之責,在所難免。會寧府使鄭益良,所當直請勘罪,而當此淸差到館之日,遞易難便,其罪狀,淸市了當後,請令廟堂稟處矣。當該府使鄭益良,旣因他事,有拿問之命,此一款,令該府添入問目,何如?上曰,依爲之。出擧條尙魯曰,禁衛大將金漢耉,帶重任引入,下敎申飭,使之行公,何如?上曰,一次下敎宜矣。下敎之意,非私意也。尙魯曰,將任甚重,申飭行公,似是矣。上曰,頃者下問大臣下敎,今聞禁將,尙不行公云,其涉過矣。將任體重,豈可一向曠職?申飭其令卽爲行公。出傳敎尙魯曰,戶曹判書閔百祥,向來拜此職時,所兼惠堂,因下敎特爲仍帶矣。今亦使之依前仍帶,何如?上曰,依爲之。出擧條尙魯曰,行司直洪啓禧,備局堂上還差,仍察關北句管之任,濬川堂上亦爲還差,何如?上曰,依爲之。出擧條尙魯曰,濬川例兼堂上,三軍門大將及京兆堂上爲之事有命,而京兆有三堂上矣。三堂俱爲例兼乎?一番稟定然後,可以擧行之,故敢達。上曰,只首堂例兼,可也。出擧條尙魯曰,太學今年課試,大司成兪彦民,連爲擧行,幾至了當,而身病猝重,勢難行公云。今姑許遞,其代令該曹以無故人,口傳差出,使之趁歲前畢試,何如?上曰,依爲之,而其代擇差。出擧條尙魯曰,新榜出後,卽爲分館事,曾有朝令申飭,而今年分館,尙不爲之,誠極未安。各別催促擧行,何如?上曰,依爲之。出擧條上曰,春帖子雖命製進,而已令權停,分付矣。尙魯曰,正朝受賀,自是祖宗朝盛典,而如是下敎,誠爲過矣。上曰,追惟昔年,此心一倍,豈有受賀之心乎?以洪述海事觀之,朝象不佳,自中交攻,此予誠淺之致,何心受賀?尙魯曰,至於洪述海事,可罪則罪之,何煩過用聖慮乎?此後元不擧論,以爲鎭定之道,似好。上曰,近有一事未了者,果已了當矣。尙魯曰,年少言官之啓達,不過無心底事,其兄旣爲停達,則其無心可知矣。上曰,韓必壽寥寥中可貴。尹得徵筋力甚疲,而鄭彦儒,尙强健矣。洪鳳漢曰,莫重賀儀,不可廢矣。上曰,卿又作怪論矣。明年異於他年,心甚愴悼,決不可爲之。尙魯曰,行禮亦追慕之意也。李益炡曰,陳賀一節,國之常典,不可不擧行矣。上曰,豈意又當此年?此後勿復稱賀字也。閔百祥曰,本曹經費漸至匱竭,雖在常年,必請得而後,可以繼用,而卽今本曹儲錢,不過三萬兩,木不過二百餘同,各司及貢市人加用條,年終畢下,春初大小上下,無以分排。況此兩勅行,非久當至,一勅所用,多至八萬兩,本曹事誠罔措矣。關西別餉庫所儲,近甚不敷,而此外亦無着手之道,錢三萬兩,木一百同,取來補用,關西稅收米二萬石,海西詳定米一萬石劃得然後,可以成樣矣。上曰,大臣之意,何如?尙魯曰,戶曹目下事,誠可悶矣。海西米不必一時竝擧,姑置之,其外則依其所請得,許之,似好矣。上曰,依爲之。出擧條上曰,水原中軍鄭重百,何地人耶?洪鳳漢曰,陽城人云,而其人善人矣。尙魯曰,鄭重百,善捧軍餉,爲人勤榦,收用,可矣。上曰,依爲之,而重百,予欲一次見之矣,後日入侍,使之招來,可也。鳳漢曰,重百似在水原府矣。上曰,昨見鄭玉褒貶,鄭玉難矣。尙魯曰,貶題雖不多用,而用中於延安,下於黃州,此兩邑守令,皆雄南行,而如是貶之,前所稀有者,不負聖上委任之意矣。上曰,非鄭玉不能矣。尙魯曰,鄭玉名望自此高一層矣。閔百祥曰,木綿需用甚緊急,兵曹木一百同,先爲貸用,恐好矣。上曰,依爲之。出擧條百祥曰,各道拯劣米,隨其所捧,添載上送,例也。該曹雖或催促,各邑謂以未捧,一味延拖。蓋近年以來,蕩減之令,多在於拯劣米,故各邑鄕色輩,以已捧爲未捧,希覬其蕩減,畢竟適中其計者,不無其弊云。守令之抛置不捧,全無照管,已極駭然,而鄕色輩之中間掩置,使朝家恩典,不歸於窮民,尤萬萬絶痛。此後則每歲末拯劣米捧未捧成冊,自各該道修送該曹,自該曹每道各抄居末,拿問嚴處,有不可已。以此定式施行,何如?上曰,所奏誠是,而此後當有廉問處之之道矣。爲先申飭諸道。出擧條韓翼謩曰,巨濟府使徐行德,以田稅不善裝載之罪,出代後拿來之意,自義禁府入達蒙準矣。昨日政固當擧行,而與行德同罪之晉州·咸安·宜寧三邑守令,旣蒙特敎分揀,故不敢遽然出代,敢此仰稟矣。上曰,一體分揀,可也。出擧條李曰,礪山竹林書院,世稱東方道統書院,而院儒遵守先正講規,講習不掇,斯文之尊仰,多士之作成,比他院尤有異焉。當此改定科制,申明取士之時,宜有勸勉講讀之道。湖南監營冊板中,訓義小學及他經籍可印者,使之印粧,而賜與于本院,以爲興起士林,資其講學之方,何如?上曰,依爲之。出擧條曰,近來外方之隣族侵徵,實爲小民難支之痼弊,而專由於守令不善照管之致,前頭繡衣廉問時,此一款亦爲審察爲宜。以此爲先申飭諸道,何如?上曰,所奏誠是,以此申飭諸道,可也。出擧條韓必壽所懷,向者科制變通之後,製述儒生,皆能讀書,實爲通變之美法,而尙有一節之未盡者,式年科規,若換初會試,則講生亦當知製述矣。古則生劃居多,故不專爲口讀之學,而近來則只取音釋之純通生劃,但用一二人,故明經之人,每多不文之患。若換初會試,則經生中亦必習製工,而可期實效矣。上曰,所陳好矣,而此不可猝然變通矣。出擧條尹光國所懷,詞訟衙門,卽都城民命所關,近來秋曹·京兆訟者之立落,專由該吏輩低仰操縱,而民多怨言,申飭京兆·秋曹堂郞,各別飭勵,俾無都民呼冤之弊,何如?上曰,此則細瑣末務,申飭郞官,可也。出擧條又所懷,各邑漕船臭敗之後,該邑守令拿處,而畢竟別無勘罪之擧,只煩往來,而無救於旣敗之船,且無任罪之人,則此皆文具。蓋漕船之致敗,專由於裝載節晩,値六七月之淫雨獰風之故也。此後則節晩而未及裝載守令,使道臣論罪,俾無旣敗後拿處之文具,何如?上曰,使之申飭,可也。出擧條上曰,副校理李宜馣許遞。出榻敎諸臣以次退出。
己卯十二月十六日未時,王世子坐德成閤。承旨持公事入對時,同副承旨李福源,假注書兪恒柱,記事官沈勗之·申益彬,以次進伏訖。福源曰,此全羅兵使洪若水狀達也。令曰,讀之,福源讀奏訖。仍爲踏達後,諸臣遂退出。
己卯十二月十六日初更五點,上御熙政堂。京畿御史入侍時,御史金應淳,同副承旨李福源,假注書柳薰,記事官朴孝源·申熤,諸臣以次進伏訖。金應淳曰,小臣出門外,賣柴者絡繹於道路,臣恐賣柴者之先泄禁令於其鄕里,急渡雇馬津,以爲人無在臣前者矣,旣至則已有傳知者矣。上曰,減膳事亦知之乎?應淳曰,知之矣。上曰,其間民何以知之?李福源曰,聖上減膳,而士大夫傳告相戒,民亦有知者矣。應淳曰,民旣前知禁令,故實難執得矣。前金浦郡守金聖休,誠心禁酒,布綸音於床上,曉諭愚民,故民不犯禁。厥後郡守,一遵前規嚴禁,故無所執得,而轉至海邊密廉,則有人指示吳哥兩班寡婦家矣。上曰,郡守誰也?應淳曰,金謹行,卽金善行之兄也。又往陽川廉問,則有人指示兩班寡婦家,而聞禁令,自再昨撤之云矣。上曰,守令誰也?應淳曰,白尙絢。上曰,松都人乎?曰,然矣。又往衿川廉問,則本倅至誠嚴禁,故無所執得,而窮探遍索,則有人言山村四五日前有之,今則無之矣。上曰,守令誰也?福源曰,前牧使申宗夏之子申暿也。上曰,讀書啓。應淳,高聲奏達。上曰,然乎?應淳曰,金浦則誦聲洋洋矣。上曰,敎小學乎?應淳曰,然矣。凡民俊秀,皆能課誦矣。上曰,甚可尙也。應淳曰,臣至金浦,欲買酒執贓物,而處之爲難,故密關本倅,使之捉囚,謹行爲人精詳,必能執捉矣。上曰,謹行,與其弟善行,何如?應淳曰,視善行差小,而元來用力於學問之人也。故師傅金時佐之子也。上曰,然乎?上曰,三邑皆善治矣。奇哉。松都之人白尙絢,非但禁酒,能善治也。應淳曰,三邑守令,皆至誠禁酒,而衿川倅則曾聞爲刑曹郞時善理矣,果然勵精爲治矣。臣非一道御史,故通津則不敢往,而廉問道路,則犯飮者在四五日前,而六七人云,臣亦有目見者矣。雖然係是風聞,以此若罷職,則數遞可悶矣。上曰,今覽御史書啓,陽川·衿川·金浦三邑守令,治績可尙,酒禁亦嚴云,而雖曰窮村,皆有被捉,旣命御史之後,不可無飭。陽川縣監白尙絢,金浦郡守金謹行,竝令該府處之,而功過相準,意在飭勵,就理後,直以不能爲公律勘處事,分付該府。衿川縣監申暿,御史書啓所奏,不無差等,令該曹緘辭,從重推考。聞御史所奏,通津則狼藉難掩云,事之無據,莫此爲甚。府使金光白,爲先令該府捧口招以奏,道臣亦不無不察之飭,從重推考。金浦前郡守金聖休之至誠禁酒,時郡守金謹行之誠心勸學,俱涉可嘉,宜有褒賞,而俱有犯禁之人,過掩其功。雖不下敎,此等之人,宜畀百里之任,而金聖休旣陞府使,可見成效。金謹行末稍金浦一境,果有興學校之效,令道臣狀聞後承旨持奏。出榻敎應淳曰,民聞減膳之令,相告以爲,上監抹樓下水刺不御,臣民何敢犯禁云。臣以道言,密爲求飮,則民皆熟視訝怪矣。上曰,古云直道使民,而予於濬川事知之矣。福源曰,聖上減膳,民心自然感化矣。上曰,禁令後釀酒漢多利,故不絶,夏禹疎儀狄而不禁酒,予固不能無感於古聖人也。福源曰,捕廳之令過矣,依前令三司·該曹禁之,可矣。今令捕廳禁之,或有士族一入,則終身廢棄,誠悶矣。上曰,民畏捕廳尤甚,而三司·該曹則侵虐之弊可悶矣。聞柳澐·徐有仁,捕將不爲捉入,直送秋曹云,誠是矣。福源曰,徐有仁表表士夫,而捕卒拘束而去云矣。上曰,捕卒無異羅卒乎?福源曰,其弊甚於羅卒矣。應淳曰,承旨所達,誠是矣。上曰,承旨所達有所見,當更思處之矣。上曰,入侍注書誰也?福源曰,柳薰也。上曰,柳薰誰也?福源曰,著隨錄人柳馨遠之曾孫也。上曰,隨錄入之耶?薰曰,已三次乙覽矣。上曰,敬陵令柳發,於汝誰耶?薰曰,臣之同生兄也。上曰,召試見屈人,更不赴召試耶?福源曰,然矣。上命入館略翰圈錄,一遍乙覽後,特稱柳薰名曰,已見召試見屈矣。上曰,金夢華何間當上來耶?福源曰,未久似當上來矣。諸臣遂退出。
上在昌德宮。常參以代理停,經筵停。
自巳時至申時,日暈。
夜四更五更,月暈。
下直,長淵府使李漢泰。
蔡濟恭達曰,明日常參取稟。令曰,停。
安達曰,大司憲李應協未肅拜,執義宋明欽,掌令李奎徽·南彦彧,持平李允郁在外,尹光國式暇,今日以監察茶時之意,敢達。令曰,知道。
趙榮進啓曰,都摠府郞廳來言,闕內入直軍兵夜巡檢云矣,敢啓。傳曰,知道。
蔡濟恭達曰,左承旨沈墢,右承旨李泰和,右副承旨趙榮進,今日俱不仕進,竝卽牌招,何如?令曰,依。
安,以都摠府言達曰,副摠管許汲,以濬川都廳,濬川雜物監捧役軍成冊考準事,今日平市署晝仕出去,而逐日煩達未安,限入番,除草記往來之意,敢達。令曰,知道。
李福源達曰,大司成元仁孫,特敎差出之下,今日不爲出肅,事甚未安,卽爲牌招察任,何如?令曰,依。
以大司諫洪準海,校理李瀰牌不進罷職傳旨,傳于蔡濟恭曰,竝推考傳旨捧入。
李福源,以弘文館言啓曰,校理李瀰旣有只推之命,卽爲牌招察任,何如?傳曰,允。
蔡濟恭,以侍講院言達曰,本院新除授左賓客洪啓禧,時在京畿楊州地,書筵事緊,新除授說書洪樂純,時在全羅道咸悅地,書筵入番事緊,竝斯速乘馹上來事,下諭,何如?令曰,依。
上在昌德宮。常參以代理停,經筵停。
自辰時至未時,日暈。
趙榮進達曰,明日常參取稟。令曰,停。
又達曰,大司憲李應協牌不進,執義宋明欽,掌令李奎徽·南彦彧,持平李允郁在外,尹光國式暇,今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而立春相値,不得爲之之意,敢啓。傳曰,知道。
又達曰,憲府連日監察茶時,諫院闕達,事甚未安。兩司除在外·式暇外,大司憲李應協,司諫李基德,竝卽牌招,何如?令曰,依。
又啓曰,今十二月二十日,祿都目政事爲之之意,敢啓。傳曰,知道。
李泰和,以講書院言達曰,本院兼右翊善任㻐,右贊讀李徽中,旣有只推之命,更爲牌招察任,何如?令曰,依。
沈墢,以濬川所言啓曰,本所都廳田雲祥外任代,守禦中軍元重會,郞廳李永輔外任代,都摠都事李鼎炳竝差下,使之察任,何如?傳曰,允。
趙榮進,以義禁府言達曰,通津府使金光白,令該府捧口招以奏事傳旨,及陽川縣令白尙絢,金浦郡守金謹行等,直以不應爲公律勘處事,傳旨啓下矣,金光白·白尙絢·金謹行,俱在任所云,依例發遣府書吏·羅將,竝拿來,何如?令曰,依。
又啓曰,判義禁洪象漢,持通津府使金光白口招,依下敎來待矣。傳曰,下敎日入侍。
又以義禁府言達曰,卽接月令醫員李震郁手本,則保放罪人洪宗海,病勢今已向差云,還囚之意,敢達。令曰,知道。
大司諫洪準海書曰,伏以,兩殿祥禫奄訖,歲色垂窮,大小朝感時追慕,曷有其已?何幸錫爵回甲,壼位載正,實爲臣民莫大之慶,而王世孫亦旣受冊矣,天祿鼎至,邦休無疆,欣忭頌祝,八域惟均。仍念臣鈍劣庸陋,最居人下,而過蒙渥恩,夤緣幸會,立朝八九年間,濫躋下大夫之列,每自循省,不勝愧懼。不意玆者,忽承諫長特除之命,臣誠惝怳震惕,莫省其何以也。以臣之愚,凡係職事,百無一當,而至於臺閣一步,自有鐵限,欲進而不可得。臣曾忝諫職,自速重譴,莫非臣不忠無狀之致,至今追思,死有餘罪,雖荷拂拭之恩,復廁縉紳之列,惶懍震怖,久猶靡定。間有臺除,輒皆牢辭,以爲一分補贖之圖,此實平日之所自矢,亦通朝之所共知也。顧此一院之長,中批之簡,在賤臣何等榮寵,而況承特召於陪扈之班,則尤當感激趨謝之不暇,而猶且怵焉。回想悚然自縮,徒知微守之難變,不覺違慢之爲罪,其情誠亦窮且慼矣。累日縮伏,恭俟誅戮,而聖度天大,尙靳例勘,悚悶抑塞,反又甚焉。若其職名之自別,責任之尤重,初非暇論,而義在必辭,言非假飾,則以睿慈體下之仁,豈令一味虛帶,以增其罪戾也哉?且臣於秋官論罷,有不敢獨爲晏然者。伊時筵敎,旣與同承,多日窺詗,亦且預聞,則今玆臺評之來,譴罰之加,不當諉之以事非專管,職旣遞移,有所自恕而幸免也決矣。自來情勢,已極兢蹙,卽此一款,亦宜同罪。伏願邸下,俯賜諒察,亟許鐫削,以安微分,以嚴法紀,千萬幸甚。答曰,覽書具悉。日月如流,孝昭殿·徽寧殿祥禫倏過,歲律將暮,哀慕益切。邦慶荐疊,聖上封爵甲年重回,壼聖盛禮順成,賀儀已擧,慶忭曷有其極?爾其勿辭察職。
上在昌德宮。常參以代理停,經筵停。
李泰和達曰,明日常參取稟。令曰,停。
安達曰,大司憲李應協未肅拜,執義宋明欽,掌令李奎徽·南彦彧,持平李允郁在外,尹光國呈辭,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房都提調李,副提調蔡濟恭啓曰,新春已屆,伏未審此時,聖體調攝,若何?寢睡·水刺之節,亦何如?湯劑連爲進御乎?診候日次在於今日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,五貼加劑以入,下敎日入侍,宜矣。
以校理李瀰牌不進罷職傳旨,傳于李泰和曰,只推,更爲牌招。
安達曰,明日次對,兩司無進參之員,除在外,未肅拜不爲行公人員,竝待開門牌招。以爲推移進參之地,何如?令曰,依。
李泰和,以忠勳府言達曰,本府書寫忠義衛李彦忠爪滿代,忠義衛林勳差下,依例假郞廳稱號,何如?令曰,依。
安,以兵曹言達曰,新除授忠翊衛將崔元慶,素患痰癖之症,近又越添,旬月之內,萬無起身供仕之望,呈狀乞遞。宿衛輪番之任,不可久曠,今姑改差,何如?令曰,依。
又以司饔院官員,以監膳提調意達曰,統制使封進三等生靑魚進上,今日來到,而色變腐傷,莫重進上,如是不謹,事體之未安,莫此爲甚。領來陪持人,自本院今方推治,統制使吳從重推考,靑魚退送,使之改備,何如?令曰,依爲之,捧入。
又以備邊司言啓曰,得見全羅前監司洪麟漢,兵使洪若水,右水使沈鳳徵前後狀啓,則異國人十五名,漂到於茂長縣上龍伏面浦口,渰死者十名內,七名拯出埋置,三名尙未拯得云。而右水虞候柳聖協問情記,今始來到,見其問情,考其票文,則俱是江南太倉州寶山縣商人矣。漂人所着衣袴,以右水營休番木,精造以給,朝夕供饋,使之各別申飭,以示朝家優恤之意。回還之路,則所騎船隻,破失無餘,渠輩情願,亦在旱路,依其願從旱路還送,而分付五道道帥臣,別定差員,領率上送於京城後,自京城轉送灣府,以爲入送燕京之地。沿路刷馬·供饋等節,亦從前例,着實擧行,而申飭所經各邑,嚴禁雜人,毋得相通。所拯物件之可以運致者,亦以刷馬,次次運給,而差員一同領來,俾無遺失之弊,或有卜重難運者,則從其願,以布木換給,破失船具之拯得者及所騎來之筏木,竝燒火。已拯之屍,渠輩旣願仍埋,右水營休番木及該邑儲置米,量宜除出,使之厚殮兼葬,而令地方官,親檢擧行,未拯三屍,更加嚴飭,斯速拯得後,一體埋瘞。未推物件,亦令嚴飭,或拯或推,一一覓給。漢學譯官一人,令該院擇定,給馬下送。更爲問情後,與差員一體領來,咨文亦令承文院,預爲撰出,以待齎官之行,何如?傳曰,允。
上在昌德宮。常參以代理停,經筵停。
李泰和達曰,明日常參取稟。令曰,停。
蔡濟恭達曰,同副承旨李福源,今日不爲仕進,卽爲牌招,何如?令曰,依。
以同副承旨李福源牌不進罷職令旨,令于李泰和曰,只推。
令于趙榮進曰,大臣·備局堂上引接。
傳于李泰和曰,御史入侍。
傳于趙榮進曰,明日晝講爲之,時刻依前擧行。
李泰和,以弘文館言啓曰,今日政新除授玉堂,待下批仍卽牌招察任,何如?傳曰,允。
有政。吏批,判書韓翼謩進,參判徐志修進,參議洪樂性受由在外,行都承旨蔡濟恭進。以趙爲司諫,崔台衡爲獻納,徐命天爲副應敎,朴盛源爲副校理,徐命臣爲右尹,鄭宲爲禮曹參議,金朝潤爲判決事,朴相德爲同義禁,邊得讓爲兵曹正郞,兪直基爲軍資正,黃最彦爲相禮,元重擧爲禮賓參奉。司饔奉事金恒鎭,氷庫別檢柳錫麟相換。兼春秋單李長泰,學錄單金躍河,左尹徐命臣,右尹李吉輔。
兵批,判書李昌壽進,參判鄭弘淳入直進,參議李萬宗病,參知柳謇病,右副承旨趙榮進進。兵批啓曰,忠淸水使今當差出,而擬望之人乏少,他道守令竝擬,何如?傳曰,允。又啓曰,高嶺僉使今當差出,而擬望之人乏少,未準朔禁軍將,竝擬,何如?傳曰,允。以洪重厚爲同知,李寅徽·洪樗爲僉知,鄭光忠爲副摠管,李敬懋爲內禁將,姜柱河爲都摠經歷,閔徵洙爲訓鍊主簿,金鍾厚爲洗馬,趙載翰爲左長史,金範魯爲忠淸水使,李守彬爲高嶺僉使,金泰淵爲忠翊將,李樀爲全羅監營中軍。同知單金重河,僉知三單李夢觀·申晛·金廣允,副護軍黃沇,副司直兪彦民·洪趾海·李宜馣,副司正柳薰單付。
趙榮進,以兵曹言啓曰,今十二月二十一日武臣賓廳講書日次,而中日相値,不得爲之之意,敢啓。傳曰,知道。
又以漢城府言達曰,本府今秋冬等褒貶,定於今二十日,而新除授左尹徐命天在外,右尹李吉輔,以陞降未肅拜,將無以備員。除在外外,右尹李吉輔牌招,以爲備員開坐之地,何如?令曰,依。
又以御營廳言啓曰,因禮曹草記,健元陵·顯陵·泰陵·康陵·穆陵·徽陵·崇陵·惠陵陵內捉虎事,本廳將校率領砲手出往矣,連接將校手本,則虎一頭捉得後,更無蹤迹云。當此冷寒,許多軍兵,累日露處,亦甚可慮,今姑撤還之意,敢啓。傳曰,知道。
又以義禁府言達曰,全羅右水使狀達據,刑曹粘目內,茂長縣監高信謙,移本府處之事,達下矣。高信謙時在任所,依例發遣府羅將,拿來,何如?令曰,依。
又以司僕寺官員,以一二提調意達曰,本寺分養馬,如有故失·瘦瘠·病傷,則每於畢上納後抄出,分授營邑,依法典施罰,而有赦令則例皆蕩滌矣。己卯年分養馬有頉,營邑現告成冊,今始齊到,而其間屢經赦典,似不當依例施罰,何以爲之?敢稟。令曰,蕩滌。
領府事兪拓基書曰,伏以,臣情地危蹙,疾病沈痼,屛伏鄕里,人事都盡,前後朝儀,一未趨參,論以邦憲,罪在難赦。冬夏考績,有國重典,而所領樞府及兼帶社稷署殿最,俱以臣在外而不得行,瘝闕職事,尤合重勘,日夕隕越,措躬無地。且臣屢以還寢月廩之意,仰陳微懇,而忱誠淺短,尙未蒙恩許,輸送之令,式月輒下。夫爲人臣,有賜於上,苟非有至難安大難强,則其何敢再辭三辭,自作違傲之誅哉?誠以上下分義,固爲莫嚴,而辭受一節,亦係廉恥大防。顧此逋外俟罪之身,乃欲饕冒稍食,決非賤分之所敢出者,倘蒙离明,俯垂照燭,則必不俟臣言之畢,而亟有所反汗矣。矧臣今方年至,自將刋名朝籍,則雖微罪戾,尤何敢爲冒承謬恩之計哉?非不知本罪之外,又添瀆擾之罪,而情窮理極,玆不得不復此仰籲於貳極之下。伏乞睿慈,亟令削臣職秩,論臣負犯,仍又令停月廩,以重國體,以安私分,不勝幸甚。答曰,覽書具悉卿懇。以疾未行,其何所傷,不腆常廩,亦何過辭?亦勿引咎領受焉。仍令曰,史官往諭。
兵曹參判鄭弘淳書曰,伏以,臣自日昨,重患輪感,肢體灑浙,頭腦如碎,身烘目暈,氣息昏瞀。重以痰癖之症,乘虛闖發,咳喘苦劇,飮漿都廢,雜試藥餌,未見效應,僵臥直廬,不省四到。顧此宿衛重地,旣非吟病之地,而亦恐有汚穢淸禁之慮,病中憂念,如添一恙,玆不得不倩人搆書,冒死陳籲。伏乞睿慈,俯垂哀憐,亟許鐫免臣職,俾延殘喘,仍命有司,勘臣瀆擾之罪,以昭法紀,千萬幸甚。答曰,覽書具悉。卿其勿辭,調理察任。
副應敎徐命天書曰,伏以,隙駟難住,喪制易終,兩魂殿祥禫奄過。伏惟我大朝孺慕之痛,曁邸下愴廓之懷,俱何以堪抑?臣不任區區悲戀之至。重哀之餘,邦慶洊疊,寶算無疆,封爵之歲重回,壺聖正位,无妄之候翌瘳,繼之以世孫冊禮,日吉順成,臣民慶忭,曷有其極?仍念臣春間待罪栢府也,以東堂監臺事,天牌儼臨,嚴旨隨下,他不暇顧,冒沒出肅,受點文所,纔竣試役。而至於翌日賓對及試牌,則適有萬萬悲切之私,俱不免坐違,去就郞當,臣亦自知。迺者大朝辭敎,果極嚴重,有非臣子所敢承聞者,而罪大勘輕,善地薄配,瞻天九頓,惶懍靡措。在謫未幾,竟聞長子夭折之報,雖是臣一身之積殃所召,而生離死別,至冤弸中,孑孑殊鄕,未捨一哀,將爲難暝之鬼矣。何幸環宥遽降,歸趁嬴博之期,恩私攸曁,感結幽明。噫,臣自放還以來,屛蟄訟愆,悲疚度日,間有館職宮銜之命,而不敢爲遽然呈身之計,一未趨承,俱蒙恩遞,私心悚蹙,汔玆靡已。曾不數旬,除旨如舊,以臣釁累之蹤,何以得此於聖明也?撫躬自悼,圖報無地。顧臣所叨,旣是宿趼,積違天陛之餘,豈無一近耿光之願,而喪威之所摧剝,疾病之所侵凌,人事都絶,形殼僅存,萬無自力蠢動之望,今臣情地,可謂窮且慼矣。迺於召牌之下,亦不敢一向泯伏,隨詣禁扃之外,猥陳悲苦之懇,臣罪至此,尤無所逃。伏乞睿慈,特垂矜憐,將臣職名,亟賜鐫削,以靖私義,以安賤分,不勝幸甚。答曰,覽書具悉。日月如流,孝昭殿·徽寧殿祥禫倏過,歲律將暮,哀慕益切。邦慶荐疊,聖上封爵甲年重回,壼聖愆候,不日康復,賀儀已擧,慶忭曷有其極?爾其勿辭,從速察職。
大司憲李應協書曰,伏以,臣向叨金吾之任,冀蒙鞶禠之恩,及承睿答,大失所圖,彌增兢蹙之私。迺者伏蒙大朝除旨,以臣爲司憲府大司憲,臣聞命震惕,惝怳驚感,罔省措躬之所也。念臣愚戇倥侗,百無肖似,文質無所當,重以賦受伉拙,不慣俯仰詭隨,性偏嫉惡,不能脂韋周容,孤立彳亍於標榜之外,斂跡駐足於馳騖之場。矧所秉執,自有本末,已成一副當家計,志銳酬國,謀拙衛足,每思辨涇而別渭,常恥同流而合汚,犯衆怒而靡悔,叢怨府而不恤。況且踽涼之蹤,信心冥墑,援乏葭莩,路多荊棘,捩手轉喉,無往匪咎,跋前㚄後,屢蹈駴機。過蒙聖明特達之知,覆幬而湔拂之,倘微天地之曲全,臣之陷坎窞,必無幸矣,頂踵毛髮,皆歸大化。華貫顯秩,節次排比,前後踐歷,踰溢涯分,撫躬兢畏,若履淵氷,漫司冗局,猶且逡巡。今玆所叨,尤屬匪據,地望之華雋,責任之隆重,又別於從前所叨玷者。自非見識風采,足以服行輩,其不可冒當也,尙矣前輩宿德,固非後人所可跂擬,挽近遴選,亦未有如臣庸陋,而竊廁於其間者也。第臣區區株守,自有所受,植脚橫流,銘戒助瀾,玄黃機括,未嘗褰裳。十年臺垣,一味鐵劃,噤烏寒蟬久矣,貽譏則稜骨太輭,志節無稱。今雖欲抖擻磨礪於桑楡之晩,決知其不能矣。抑臣之所爲媿爲訟者則有之。臣之熱腸苦心,斷斷可質,只在於嚴討復,峻隄防,憂深杞天,慮切霜氷,而幾辨先事,早見嬴豕之漸,迹謝言地,莫伸鷹鸇之逐。間嘗略效溯本源劈頭腦之論,而言未見行,仍自括囊,終不免爲孤恩負國之歸。到今窩窟雖破,白黑貿亂,婺恤癙憂,誠不勝其懍然。悶時慨世,半生空談,自致不悅者睢盱,衆媢群猜,載鬼張弧,巧言吹毛,怨家假手,積毁銷骨,遊身舁彀,駴浪推蘯,噩夢猶愕。縱荷洪造,與天無極,不忘簪履之舊,猶思管蒯之用,而以言乎言議,則屢試而蔑效,以言乎私議,則跡畸而釁深。顧其素性難化,未執靡改,羹熱而不懲,輟僨而猶駕,則澤麋蒙虎之患,乘雁矰弋之伺,必倍於前矣。臣身顚沛,固不足言,獨不累簡知之明乎?矧念言路崎嶇,諫諍杜絶,未有甚於近來,此誠今日之膏肓。言事兩臺,猶在錮籍,白首儒臣,遠投炎荒,言爲時諱,口呑膠漆,臺端一步,視若危穽,正宜簡擢諒直,奬翊忠規,競進讜言,仰裨衮闕。此時此任,尤何可以摧頹循默者,承乏苟充於長憲之席,來四方之譏,貽聖世之羞哉?參前衙衡,艮限難踰,屢逋嚴召,冞增惶隘。今因賓對,庚牌狎臨,隨詣闕外,承膺無路。玆敢悉暴決難冒之情,仰控必可遞之義,畢瀝肝膈之私,仰瀆离明之聽。伏乞睿慈,亟賜鑑諒,鐫削臣職名,以重公器,俾安私分,不勝幸甚。答曰,覽書具悉。書中辭煩事體,事甚未安。卿其勿辭察職。
己卯十二月二十日辰時,王世子坐時敏堂。大臣·備局堂上引接入對時,右議政李,禮曹判書洪鳳漢,右參贊李喆輔,司直洪象漢·鄭翬良,兵曹判書李昌壽,吏曹判書韓翼謩,司直吳彦儒·具善行,訓鍊都正鄭汝稷,吏曹參判徐志修,工曹參判朴相德,右副承旨趙榮進,副校理鄭晩淳,持平尹光國,正言韓必壽,假注書柳薰,事變假注書卜台鎭,記事官沈勗之·申煜,諸臣以次進伏訖。李曰,日氣甚寒,氣候若何?令曰,昨日取汗後差安矣。大朝氣候,若何?令曰,一樣矣。中宮殿氣候,若何?令曰,一樣矣。嬪宮氣候,若何?令曰,一樣矣。王世孫氣候,若何?令曰,一樣矣。曰,領相今日有故,未入對矣。令曰,有何故?曰,有私故,又以感氣未入來矣。曰,備局回啓回達連爲之,而只一丈持入,此忠淸兵使趙啓泰狀達也。備陳本營物力疲弊,不成貌樣之狀,仍以爲依兩南兵營例,某樣穀劃給,使之存本取耗,以爲添給代補公用,而軍器修改將士賞格事,請令廟堂稟旨分付矣。前者全羅兵營,仍道臣狀請,而有所稟處矣,今亦令本道道臣,商量兵營事勢,更爲狀聞後,稟處,何如?令曰,依爲之。出擧條韓翼謩曰,巨濟府使徐行德拿處事有特敎,其後政事,不敢遽然出代矣。頃日登對,已有稟定,依大朝下敎,一體分揀之意,敢達。令曰,知道。尹光國曰,其時干連人英梅,更令鞫廳,嚴刑窮問,期於得情。請宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏放送之令,依本律還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。令曰,勿煩。措辭見上韓必壽曰,請充軍罪人李時蕃依律處斷。請恒延·命垕仍令鞫廳,嚴鞫得情。請卜連亟令王府,拿鞫嚴問,以正王法。請稟于大朝,還收罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,快正王法。請絶島安置罪人來復,稟于大朝,還寢發配之命,仍爲嚴鞫得情,以正王法。請故校理申致謹,故司諫尹尙任,亟施追奪之典。請還收罪人崔京進·李無應崇酌處之命,依律處斷。請罪人張俊乞,稟于大朝,依律處斷。請罪人鄭得彪,稟于大朝,依律處斷。請稟于大朝,還寢罪人鄭起世酌處之命,依律處斷。令曰,勿煩。措辭見上諸臣遂退出。
己卯十二月二十日申時,上御熙政堂。京畿御史入侍時,御史鄭遠達,右副承旨趙榮進,假注書柳薰,記事官朴孝源·申煜,諸臣以次進伏訖。上曰,山城有幾倉乎?遠達曰,有二倉矣。上曰,試才已爲之,而入參人數幾何耶?遠達曰,百有餘人矣。上曰,山城形地,比之北漢,廣狹何如?遠達曰,此山城差廣於北漢矣。上曰,試射時,僧輩亦有之乎?遠達曰,有若干僧人矣。上曰,讀書啓,遠達奏達訖。上曰,今聞大興軍餉中,金·長兩邑,則其於糴糶,山城句管,而至於泰安倉,追後白川穀米本官句管云。若此,必有眞僞相紊之弊,其欠重軍餉之道。此後一依金·長例,松都句管事,令備局,分付。出傳敎趙榮進曰,鄭重百待令矣。上曰,水原中軍鄭重百入侍。出傳敎重百進伏。上曰,汝年幾何?重百曰,六十六矣。上曰,爲人剛矣。遠達曰,然矣。上曰,軍器修補等事,各別惕念擧行也。上曰,明日晝講,嶺南御史入侍,而大臣同爲入侍。出榻敎諸臣遂退出。
上在昌德宮。常參以代理停,只晝講。
李泰和達曰,左副承旨安,今日不爲仕進,卽爲牌招,何如?令曰,依。
又達曰,明日常參,取稟。令曰,停。
趙榮進達曰,大司憲李應協再達煩瀆,退待物論矣。令曰,知道。
又以都摠府言啓曰,今日入直內三廳武,兼禁·軍及軍兵等,中日習射,請出標信。傳曰,知道。
又以都摠府言達曰,副摠管許汲,以御營中軍,軍兵等中日試放事,南小營晝仕出去之意,敢達。令曰,知道。
李泰和,以弘文館言啓曰,副應敎徐命天,書答已下,校理李溵,自鄕上來,竝卽牌招察任,何如?傳曰,允。
趙榮進達曰,掌隷院,以詞訟衙門,屢月曠官,積滯可悶,新除授判決事金朝潤,卽爲牌招察任,何如?令曰,依。
李泰和達曰,檢閱金夢華自鄕上來云,卽爲牌招,何如?令曰,依。
吏曹口傳政事,奉敎單金載順,檢閱單申益彬。
傳于李福源曰,翰林小官而分義如此乎?牌招入直後下鑰。
又傳于李福源曰,兩翰林旣肅拜,圈點今夜內,斯速爲之。
又傳于李福源曰,編次人使之入來。
李福源啓曰,編次人具允明,依下敎來待矣。傳曰,入侍。
趙榮進,以兵曹言達曰,參判鄭弘淳連日入直,而身病猝重,纔已陳書受由矣。參議李萬宗,參知柳謇,勢當推移替直,而俱以身病,不爲入來。今日中日試射時,亦不可不進參,參議·參知,竝卽牌招,以爲推移入直之地,何如?令曰,依。
李福源,以戶曹言啓曰,本曹所屬各司,今己卯秋冬等褒貶磨勘之際,司宰監啓本中一字,五部啓本中十二字,水站啓本中一字,誤書擦改之意,敢啓。傳曰,知道。
又以戶曹言啓曰,本曹郞廳及所屬各司官員,今己卯秋冬等褒貶,依前例磨鍊以入,而軍資監·司䆃寺·內贍寺·內資寺·司圃署,都提調·提調有故,未及磨勘,而至於軍資監·司宰監去春夏等褒貶,仍各其司都提調·提調有故,不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
又以工曹言啓曰,本曹郞官今己卯年秋冬等褒貶,磨勘以入,而屬司繕工監·尙衣院·造紙署·掌苑署·瓦署·典涓司,今己卯年秋冬等褒貶,仍各該司提調之有故,限內不得磨勘之意,敢啓。傳曰,知道。
又以承文院官員,以都提調意啓曰,龍川漂民出送事,瀋陽禮部咨文出來,而自前漂人出來,則例有無方物謝表矣。今亦以待使行祗謝之意,撰出回咨,別定禁軍,給馬下送于灣府,使之傳給鳳城將處,以爲轉送瀋陽之地,謝表亦令撰出,付送於前頭使行,何如?傳曰,允。
大司憲李應協達曰,臣志氣骫骳,言議巽軟,本不合於淸朝耳目之任。矧今衰遲朽鈍,情危迹畸,濫叨長席,自知不稱,畢瀝肝血,略陳本末,申暴鐵畫之意。及承睿答,顯示未安之敎,責厲截嚴,臣誠惶霣恧縮,繼之以訝惑也。念臣半生家計,承述淵源,遵先軌於推助波瀾之戒,嚴秉執於陰陽黑白之分。顧今世變層生,涇渭混淆,恒切杞憂嫠恤,只思峻防塞源,自有本領,反成怨府,屢蹈駴機,罔非硬舌之興戎,不得不陳控危苦之衷,以伸自靖私義而已。遣辭之際,反復敷陳,自不覺其支蔓。每見古人章奏,煩簡殊體,陳情之辭,或多冗長,今此責敎,諭以事體,瀆聒之罪,臣固爲訟。至若言路開塞,實關邦家之榮捏,而以言獲罪者,前後相續,不啻烏鳶之傷卵,讜舌緘封,血脈壅閼,宜開不諱之門,大恢容直之量。而每緣如臣等輩濫吹言地,鳴鳳無聞,寒蟬貽譏。敢效自劾之義,要重臺閣之選,不自居以言官,無可論於語默,則初非刺口論事,不過丐免辭章。寂寥過境之語,斷斷無他,緣臣誠無素孚,辭未達意。因辭本而被鐫,責將自臣始,以惶以慙,無面可顯。何可一刻仍冒於臺次乎?請令遞斥臣職。答曰,勿辭。
校理李溵書曰,伏以,臣積犯逋慢,曲荷涵貸,湖堧薄補,匪罪伊榮,曾未幾何,綈召遽降,霜雪雨露,罔非陶甄。繼又伏聞中朝起感,天語鄭重,至有以臣祖臣父之故,特加收錄之敎,而仍命臣弟瀰,歸傳於臣。嗚呼,恩至渥也。從古人臣之得此於君父者,有幾人哉?俯仰感激,不覺血涕之被面也。臣雖不肖,亦嘗聞人臣出處之道,恩義廉隅,有時輕重,如權之有錘,隨其低仰,爲之推移然後,可以得其平,而若臣者兩重在衡,一錘難秤,抑將何執而可哉?以爲廉隅之不可略也,則臣祖臣父,受聖上委毗之眷,炳然一心,終始靡替,至其臨逝,猶以國恩之未報爲恨。臣今獲庇先蔭,廁迹邇列,雖微聖敎之及此,惟當以父祖未卒之志,爲結草含環之報。伏況咫尺前席,諭之以感舊,責之以忘先,臣於此,其敢曰徒循一己之廉隅哉?以爲恩義之不可孤也,則人是前日撕捱之人也,職是前日撕捱之職也。以前日撕捱之人,處前日撕捱之職,情勢之無所改,廉愧之無所變,而晏然自居,若固有之,則凡後之如臣去就者,未必不藉臣爲說,夤緣僥倖,以實僚臣之所譏斥。臣於此,又敢曰徒幸曠古之恩義哉?臣自聞命以來,氷炭交中,欲奉恩諭,則廉愧限之於前,欲守廉愧,則恩諭引之於上,彷徨踖踧,如窮人之無所歸,臣之情,其亦慼矣。雖然臣之欲全微守,非獨爲一身而已,實不敢以區區去就,上累淸朝四維之防,而以是爲塵刹之報也。伏惟上天仁覆,翹肖之微,亦莫不遂其性,豈獨於匹夫之諒,而反不獲自全哉?此臣所以恩數愈隆,而迷不知變,情地愈蹙,而猶求其伸者也。召牌之下,謹此隨詣,披瀝肝血,仰瀆离照,而疾痛之呼,未暇緩聲,兄弟同館之嫌,姑不敢竝陳。伏乞睿慈,俯垂鑑諒,遞臣新授之職,勘臣迷滯之罪,以爲孤恩負德者之戒,不勝大願。答曰,覽書具悉。爾之撕捱,其涉過矣。爾其勿辭,從速察職。
己卯十二月二十一日午時,上御熙政堂。晝講,大臣·嶺南御史同爲入侍時,右議政李,特進官李昌壽,同知事吳彦儒,參贊官安,侍讀官鄭晩淳,檢討官任㻐,武臣金養一,御史鄭光漢,假注書柳薰,記事官朴孝源·金夢華,諸臣以次進伏訖。上曰,翰林金載順·申益彬竝敍用,令該曹口傳付職牌招,令今日內圈點。上曰,判義禁使〈之〉入侍。上讀中庸二十六章,鄭晩淳讀二十七章,上復讀訖。晩淳曰,章首,言大哉聖人之道,此一篇綱領也。上章,以費之大者言,此章,以費之小者言之,待其人而後行一句,又一篇中要緊處。帝王之學,異於韋布,不可不服膺於此。上曰,書自書我自我,於儒臣之言,予甚赧然。晩淳曰,苟不至德,至道不凝之凝字,當玩味,尊德性一章,尤詳於學問之工矣。尊德性,存養之工,道問學,致知之事。朱子嘗眷眷於此,以鳥雙翼車兩輪爲譬,以示體用相須,知行兼進之意,此章之旨尤緊矣。末丈不驕·不倍四節,爲明哲保身之道。君子語默,關係治亂,盛世之言,無損於明哲,而但近日言者,或不合於聖意,則譴責隨至,非聖德事。上曰,其默足以容,政謂今之世矣。任㻐曰,侍讀官逐段已陳,而此章道字,卽率性之道也,發育萬物,卽道體流行之妙也。苟無至德,則難驗至道,凝之一字,尤當加意矣。上曰,是矣。李曰,雪餘猶寒,聖體若何?上曰,一樣矣。曰,脚部痰凝之症,何如?瓊玉膏連爲服御乎?上曰,似難堪抑矣。讀書此等人,不讀書亦此等人,服藥亦此等人,不服藥亦此等人,予意則然矣。曰,聖敎以讀書·服藥爲喩,臣請因此仰達矣。敬字之於爲學,猶藥餌之於衛生,爲學不可無敬,攝身不可無藥。如或間斷,則豈有效乎?上曰,晩學開講,意有在矣,而靑臺報春,此心一倍矣。曰,下敎每如此,不勝悶慮矣。上曰,判尹進前,無氷之文見於春秋,復見於今日矣。判尹趙雲逵曰,東氷庫四萬丈內,只伐二萬餘張,西氷庫十四萬四千餘張內,只伐一萬餘張,取見己酉年前例,則禮曹草記後,行關沿江邑,有浮聚之事。此後寒凍,則不必如是,而如或不凍,則使之申飭京畿,何如?上曰,此民之別弊,誰識乾坤造化心?天時不可知,姑待之,宜矣。雲逵〈曰〉,然則姑觀而分付禮曹乎?上曰,依爲之。上曰,酒禁事,何如?雲逵曰,頃下傳敎,或有含淚者矣。李昌壽曰,都政申飭,旣出特敎,則事當奉行,而聞吏曹僅僅成樣,臣曹則陞遷者十九人,而只貯三窠,若以此月擧行,則虛司果之出,至於十餘人之多矣。上曰,今月不可踰。安曰,虛司果之過十,非政體矣。上曰,然則如氷之姑待耶?姑觀七八日擧行,宜矣。昌壽曰,天時猶可待,此則人事不可待,此月不行,當待二月矣。上曰,歲末爲政,亦有前例矣。昌壽曰,歲前只五六日,然旣有姑待敎,不敢更達矣。且有仰達事。戶判閔百祥,未及待關西木之上來,請得臣曹木七百同矣。上曰,府庫財莫非財也,而此則戶判不肯爲矣。安曰,此事在外時,可以變通,不必煩稟矣。上曰,御史讀書啓。光漢曰,兪女之於節,可謂越邊矣。若旌閭,則幾貽羞一道矣。上曰,其女有節,則豈有人人求媒之事乎?光漢讀書啓訖,上命書傳敎曰,今覽御史書啓,奉化縣監李翊胄,頃於初覆時,欲爲處分,而命御史,故置之矣。其昏謬慌忙,莫此爲甚,令該府從重勘處,其代擇差。出榻敎上曰,今覽御史書啓,於時兼,幾乎過爲置法,於兪召史,幾乎孟浪旌門,而身爲士名,擧措無狀,其在正風化之道,不可不嚴懲。朴時兼特減一律,島配。出榻敎光漢又讀安東獄囚安必伊書啓訖,奏曰,必伊狀貌獰惡,赦之則又更殺人矣。上命書傳敎曰,安必〈伊〉事,今覽御史書啓,不知再査之意,與本事而牢諱,尤涉陰譎。令本道嚴加同推,取服以聞。出榻敎光漢曰,臣於潛行時,廉問兩縣,則奉化縣監李翊胄,多有民怨,致怨之由,則蓋以屢歲積逋,一時盡捧之故,多施刑獄而然也,其爲國事可見矣。上曰,翊胄案獄,生㤼而然,其人何如?光漢曰,甚精詳,且多櫛瘼之政,而今此按獄則可謂太疎,不可以微眚而置之。曰,御史今行,得其爲國之意,可謂善廉察矣。上曰,然矣。判義禁洪象漢入侍,進前奏囚徒案曰,金普淳,以仍把事,方在待勘中,而仍把與濫把有異,良才之於延曙,爲仍把,而其道場內,則不可謂仍把矣。此事當一番定式矣。上曰,仍把非矣,有無窮之弊矣。象漢曰,普淳若以仍把勘律,則爲徒三年,而其所犯不過越站矣。上命書傳敎曰,金吾時囚中朴通源,以本律草記勘處。金普淳仍把之法,卽越驛也。此則越站而非越驛也,事當分揀,而近者驛路凋殘之時,亦不可無飭。以制書有違律,草記勘處,此後依此定式。閔鎭龍,飭已行矣,放送。李宜哲罷職放送。尹昌東·金國杓·李杞齡·田晉祥事在赦前,分揀放送。宋晉欽一體分揀。洪宗海今聞供辭,其所着押雖曰疎闊,踏印磨勘,在兼官云,杖配之律,宗海焉敢逭也?而此則依本律,爲先草記,勘處。於禁錮之律,果若所供,當審當該兼官,令該府推問,兼官果當,則以兼官禁錮事,草記後放送。宗海之招,其若爽實,則兼官放送,宗海以曾經近侍之人,奚敢欺隱於供辭?本禁錮外,加一年禁錮。出榻敎上曰,以洪趾海了當觀之,洪述海之金時粲等事,率着可知,飭已行,特放門黜。出榻敎上曰,今聞通津行關時,用衿川印云,事體至重,御史金應淳推考。出傳敎上曰,飭已行矣,前大司成金善行,前大司憲黃景源,竝敍用。出傳敎上曰,前訓將金聖應,前捕將具善復,竝敍用。出榻敎上曰,承旨取覽秋曹囚徒〈案〉,輕囚放釋。歲律將暮,申飭用牌,各司其勿濫用,拘留人一倂放釋。出榻敎上曰,竹林書院印頒時,訓義小學五件具諺解,一體印進,二件內入,一件講書院,一件置于禮曹,童蒙考講時用之。一件聞御史金應淳所奏,金浦郡守金謹行之至誠興學,其涉可尙,特賜本郡,其令誠心勸學,聳動三百五十九州。出榻敎諸臣以次退出。
己卯十二月二十一日酉時,上御養心閤。編次人入侍時,編次人具允明,同副承旨李福源,假注書兪恒柱,記事官申益彬·金夢華,以次進伏訖。上命承旨,書報春起懷詩百句,允明讀奏訖。至何依何恃之句,允明曰,依字雖好,怙字似尤好矣。上曰,予則非此句之謂也。十二風中,似有何依何恃之句,卿或思得否?允明曰,此句則似無矣。上曰,上番翰林爲明經科,可以知之矣。益彬曰,猝難思矣。上曰,然則怙字之意好矣。上又命書記懷文,允明讀奏訖。上曰,今月二十四日則是予封爵之日,而來月十八日,則又予謝恩之日也。其間五服衰,四服朞,雖人家承重者,如予者似無矣。諸臣皆曰,寶算已高,國家慶福,曷有其極?上曰,明日入侍。諸臣遂退出。
上在昌德宮。常參以代理停,經筵停。
卯時辰時,有霧氣。
夜三更,流星出天中淡雲間,入艮方天際,狀如拳,尾長二三尺許,色白。五更,月暈。
李泰和達曰,明日國忌齋戒,再明日正日,此兩日常參頉稟。令曰,知道。
安啓曰,臣敬奉傳敎,取考典獄署囚徒案,則承傳罪人十二名,刑曹罪人二十九名,來關罪人二十二名,各司罪人六名內,罪人金昌麗段,其矣同生兄,身爲禁吏,屢次退時,終不捉納事也。罪人金儉乭伊,罪人婢十月福惠段,自儀賓府囚禁事也。罪人高龍豪段,身爲下人,官事不卽擧行事也。罪人李枝成段,其矣堂上囚禁事也。罪名旣歇,竝放送,其餘罪人等,罪名俱係甚重,竝仍囚之意,敢啓。傳曰,知道。
李泰和,以弘文館言啓曰,校理李溵書答已下,卽爲牌招察任,何如?傳曰,允。
傳于李泰和曰,翰林圈點中,在鄕人居住姓名書入,一點人亦爲書入。
李泰和,以侍講院達曰,本院下番司書沈勖之連日入直矣,以身病,陳書受由出去,兼司書李明煥,卽爲牌招入直,何如?令曰,依。
又以吏曹言啓曰,今日本曹開拆坐起時,考見諸道褒貶啓本,則德川郡守張志濟,永平縣令趙載世,新昌縣監李命啓,旣勤點下,龍仁縣令許礈,以謗或由病爲目,則宜置中考,而置諸上考,積城縣監洪奎漢,以宜戒暴發爲目,唐津縣監尹熙復,以糴失旣略,客謗宜察爲目,興陽縣監李文德,以跡其施措,或欠商量爲目,延安府使李徽之,以新莅久曠,事或多弛爲目,北靑府使申,以更勉操束爲目,順川郡守朴聖浹,以游衍宜節爲目,淸安縣監趙重選,三載居官而以治猶未鍊爲目,則竝宜置下考,而置諸中考,殊無嚴明殿最之意。諸道道臣,推考警責,十一邑守令,竝罷黜,何如?傳曰,允。
又以吏曹言啓曰,曹所屬宗簿寺·司饔院官員等矣,今己卯年秋冬等褒貶,當爲等第,而因本司提調有故,不得磨勘之意,敢啓。傳曰,知道。
又以禮曹言啓曰,今此本曹貶坐,所屬各司官員等參謁時,奉常寺正柳健,奉事金守咸等,或稱在外,或稱身病,不爲進參,事極駭然。以本寺褒貶不爲之致,本曹雖不等第,不可置之。當該官員等,依前例令吏曹中考施行,何如?傳曰,允。
又以禮曹言啓曰,各陵殿園墓及本曹郞廳,四學童蒙敎官·觀象監·通禮院·掌樂院·內醫院·司譯院·典牲署·司畜署·禮賓寺·曲醫監·東西氷庫·圖畫署官員等,今己卯年秋冬等褒貶,等第以入,而宗廟署·社稷署·弘文館·藝文館·春秋館·承文院·成均館·校書館·奉常寺·歸厚署·東西活人署·惠民署·東南關王廟官員等褒貶,各其司領事·提調堂。上有故,不得一時磨勘之意,敢啓。傳曰,知道。
安,以義禁府言達曰,傳敎內金吾時囚中朴通源,以本律草記勘處。金普淳仍把之法,卽越驛也。此則越站非越驛也,事當分揀,而近者驛路凋殘之時,亦不可無飭,以制書有違之律,草記勘處,此後依此定式。閔鎭龍飭已行,放送。李宜哲罷職放送。尹昌東·金國杓·李杞齡·田晉祥,事在赦前,分揀放送,宋晉欽一體分揀。洪宗海今聞供辭,其所着狎,雖曰疎闊,踏印磨勘,在兼官云,杖配之律,宗海焉敢逭也?此則依本律爲先草記勘處,而於禁錮之律,果若所供,當審當該兼官,令該府推問,兼官果當,則以兼官禁錮事,草記後放送。宗海之招若爽實,則兼官放送,宗海以曾經侍從之人,奚敢欺隱於供辭,本禁錮外,加一年禁錮事,命下矣。時囚罪人宗簿直長朴通源,以驛馬加把之罪,依法典決杖一百徒三年定配。前正言金普淳,以制書有違律,杖一百盡奪告身,而杖則以隆寒,收贖放送。前奉常正閔鎭龍,醴泉前郡守尹昌東,鎭海前縣監金國杓,河東前府使李杞齡,咸平縣監田晉祥,寧越前府使李宜哲,未及拿來,罪人仁川前府使宋晉欽等,竝依傳敎放送,而李杞齡前以他罪,徒配於京畿永平縣梁門驛,依前罪目,還發配所。寧越前府使洪宗海,依贖典徒三年定配之意,敢達。令曰,知道。
李福源,以義禁府言達曰,卽接月令醫員李仁浩手本,則保放罪人朴通源,病勢今已向差云。還囚後決杖發配之意,敢達。令曰,知道。
又以刑曹言達曰,頃仍慶尙前監司趙雲逵陳達,機張縣定配罪人等,移配他邑,更勿發配於此邑事,有所申飭矣。近或有發配之事,依前移配之意,分付道臣,何如?令曰,依。
持平尹光國達曰,請其時干連人英梅,更令鞫廳,嚴刑鞫問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂永放送之令,亟令攸司,依律處斷。請罪人彦杓·陽祚等,仰稟大朝,更加嚴鞫得情。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝舜,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請還收罪人應昌酌處之令,依律處斷。請稟于大朝,還收減等罪人柳東垣·尹光纘·吳命佑·吳重觀·趙載敏放送之命,依本律還令仍前定配。請殺獄罪人老秋,僞造印信罪人梁德秋,稟于大朝,竝命依律勘斷。新除授司諫院司諫趙,時在忠淸道連山地,請斯速乘馹上來事,下諭。大司憲李應協,以臣志氣骫骳,言議巽軟,本不合於淸朝耳目之任。矧今衰遲朽鈍,情危迹畸,濫叨長席,自知不稱,畢瀝肝血,略陳本末,申暴鐵畫之義。及承睿答,顯示未安之敎,責厲截嚴,臣誠惶霣恧縮,繼之以訝惑也。念臣半生家計,承述淵源,遵先軌於推助波瀾之戒,嚴秉執於陰陽黑白之分。顧今世變層生,涇渭混淆,恒切杞憂嫠恤,只思峻防塞源,自有本領,反成怨府,屢蹈駭機,罔非硬舌之興戎,不得不畢控危苦之衷,以伸自靖私義而已。遣辭之際,反復敷陳,自不覺其支蔓,每見古人章奏,煩簡殊體,陳情之辭,或多冗長,今此責敎,諭以事體,瀆聒之罪,臣固爲訟。至若言路開塞,實關邦家之榮捏,而以言獲罪者,前後相續,不啻烏鳶之傷卵,讜舌緘封,血脈壅閼,宜開不諱之門,大恢容直之量。而每緣如臣等輩濫吹言地,鳴鳳無聞,寒蟬貽譏。敢效自劾之義,要重臺閣之選,不自居而言官,無可論於語默,則初非刺口論事,不過丐免辭章。寂寥過境之語,斷斷無他,緣臣誠無所孚,辭未達意。因辭本而被鐫,責將自臣始,以惶以慙,無面可顯。何可一刻仍冒於臺次乎?引嫌而退。辭雖欠簡,猶存臺體,匪怒之敎,引嫌過當。請大司憲李應協出仕。
司書沈勖之書曰,伏以,君之於臣,恩猶父子,臣有疾痛,必呼而訴之也。臣本稟賦虛脆,居常善病,病日常多,寧日常少。見叨是職,今不過三朔,間經苦劇,實有萬萬難强之時,而一不言私乞免者,顧臣以蔑裂才學,旣未補衮於侍講討論之際,則必當以筋力奔走,鞠躬盡瘁,至死後已。此臣終身誠一是心,以事邸下之至願也,伏想邸下,倘或俯燭之爾。念臣所患疝癖之證,自昨夕猝發,何樣塊氣,自下腹,衝上胸底,則臥而不能臥,坐而不能坐,尸顚床席,倩人求救,呼吸不通,長夜辛苦,令人矜惻。自曉曙以後,膈氣又動於自下衝亘,吐出生血,幾過半升,精迷神昏,不省人事,今日書筵,亦不得隨入,卽此事,臣病之萬分危劇可知也。趁今不治,非但無復起爲人之望也,誠有時日垂盡之慮。伏乞邸下,亟許遞解臣職,俾得調治,以尋生路,千萬幸甚。答曰,覽書具悉。爾其勿辭,調理察職。
上在昌德宮。常參以代理停,經筵停。
成宗大王忌辰齋戒。
夜一更,有星見於軒轅第二星上,三更,流星出張星下,入坤方天際,狀如拳,尾長二三尺許,色赤。
安達曰,大司憲李應協,持平尹光國呈辭,李允郁,執義宋明欽,掌令李奎徽·南彦彧在外,今日以監察茶時之意,敢達。令曰,知道。
傳于李泰和曰,趙錫穆在於尙州云,催促上來,使之參召試事,卽爲分付。
傳于李泰和曰,召對爲之。
李福源達曰,假注書兪恒柱身病猝重,勢難察任,今姑改差,何如?令曰,依。
李泰和,以侍講院言達曰,司書沈勖之以身病陳書受由,兼司書李明煥牌不進,說書洪樂純在外,兼說書未差,下番他無推移之員,輔德李德海,文學李晉圭,兼文學鄭晩淳,竝卽牌招推移,姑降入直,何如?令曰,依。
安,以備邊司言啓曰,卽見全羅右水使沈鳳徵狀啓,則異國人二十八名,漂到於羅州牧黑山島,而見其票文,參以問情記,則乃是福建省興化府莆田縣商人之駕海遭風者矣。所騎船隻,幾盡漂失,渠輩情願,且在旱路。今此漂人,爲先移置於羅州牧後,依其願從旱路,還送爲宜,分付本道及沿道道·帥臣,定差員領來,自灣府入送。所經地方刷馬供饋,物件運致,或換給等事,一依茂長漂人例,嚴飭擧行。渠輩出沒風濤,當寒漂泊,其衣薄可知,所着衣袴,以右水營休番木,急速精造以給,朝夕供饋之節,各別申飭,以示朝家優恤遠入之德意事,亦卽騎驛分付,問情譯官,纔已下往茂長,今不必別送。今此譯官,茂長漂人問情後,仍爲馳往問情,而兩處漂人,使之一同領來,咨文亦令槐院合撰,俾一齎官,兼領入去,何如?傳曰,允。
趙榮進,以義禁府言達曰,奉化縣監李翊胄,從重勘處事,傳旨啓下矣,李翊胄時在任所云,依例發遣府羅將拿來,何如?令曰,依。
己卯十二月二十三日午時,上御熙政堂。召對入侍時,侍讀官李溵,檢討官金應淳,參贊官沈墢,假注書柳薰,記事官申益彬·金夢華,諸臣以次進伏訖。上講御製聖學輯要序,先讀大文,諸臣以次進讀訖。上曰,先正此書,皆要切之語也,三代以後,韋布間有行之者,而帝王家絶無聞。金應淳曰,漢唐以後,雖時運所關,由今之世,行古之訓,則何患三代之不復也。上曰,觀塔洞之塔,而悟爲學之工夫矣。有志者事竟成,塔之謂也。應淳曰,爲山九仞,功虧一簣,殿下觀於塔而有得,可無虧功之患矣。李溵曰,百尺竿頭進一步,伏願殿下加勉焉。上曰,成湯之日新,文王之罔遊于逸,可見其純,亦不已之妙也。應淳曰,此聖人進進不已之工也。上曰,不識道而望道,如在塔下面,而望塔上面也,升之則難,墮之則易矣。溵曰,先正此書,章章切實,致中和一句尤好,吾之心順,則天地之心順,吾之氣和,則天地之氣和,尤當加勉矣。上曰,所奏略而盡矣。應淳曰,臣以此書,再登筵席,前已陳之,別無更勉之語,而序文不云乎?莫曰無人,書卽其人,殿下講此書,如親聽,則是先正常在左右也。上曰,夫子在座,顔·曾後先,先正此書,布列聖賢之言,而不能服膺於斯,甚愧也。顔子曰舜何人也,而予則以爲顔子何人?應淳曰,殿下當以堯·舜爲期,顔子何必期也?上曰,欲之一字,有以坐也。應淳曰,先正之言曰,爲唐爲虞爲叔爲季,皆由我,此言好矣。人主一念,治亂係焉,其幾豈不畏哉?上曰,朱子貪道義之言,好矣。應淳曰,此書發聖賢之精華,以文義加勉,則何章不切,而此句則爲上下交勉之方矣。上曰,書自書,我自我,有日暮道遠之歎,此心有難制欲之故也。應淳曰,雖以漢武之大度,惡聞多欲之言,而聖上以欲之一字爲敎,不勝感悅矣。上曰,所謂欲,非徒食色也。應淳曰,然矣。喜怒得中爲難,而難制者惟怒爲甚,殿下試思之,不無激怒過中之時。伏願以中和之德,反復猛省焉。上曰,然矣,怒之不中,是亦欲也。應淳曰,先正契遇先朝,必不爲漫浪語進之,隱然有傳道統於先王之意,先正所望於先朝者,臣亦有望於殿下矣。上曰,先正三乙亥後講此書,而不能服膺,予負先正矣。溵曰,臣聞臣弟瀰之言,聖上念及臣父·臣祖,臣聞此報,感涕自零矣。上曰,如是爲心,當着實行公也。卽爲肅謝,是矣。上曰,成歡驛,何如?溵曰,此都會之地,故凋弊特甚,臣與前道臣金尙喆相議,欲爲分路均弊而未及矣。上曰,他驛皆然乎?應淳曰,何驛不凋殘,而彼儒臣若見金井,則必曰尤甚矣。上曰,奉翔·薪谷等處,多有船娼云。今亦有之耶?應淳曰,鳩浦·祖江等處,乃五道都會之地,故雜類多居之。趙暾爲畿伯時,盡逐雜類,或有歸農者矣。上曰,遊女行淫者皆投入,其害有甚於巫女矣。應淳曰,巫之惑衆,其害甚矣,而與娼女之害均矣。上曰,海西之巫,其妖惡甚矣。承宣亦見之乎?沈墢曰,其女之始稱巫也。遠近波蕩,自開城府捕捉時,城民塡街乞赦,人心撓動衒亂,甚絶痛矣。上曰,此亦浮囂之致,一人倡之,百人和之,朝著之上,近多浮囂之習,世道如此,誠可悶也。應淳曰,雨無正氣像,不幸近之。豈意聖明之世,有此事也?應淳曰,各道邑誌,纔已畢到,而其中人物所載錄者,甚多猥雜,請令各道道臣,更爲精覈,俾無濫錄之弊,何如?上曰,依爲之。出擧條諸臣以次退出。
上在昌德宮。常參以代理停,經筵停。
成宗大王忌辰。
夜一更,客星,見於星宿度內軒轅第二星上,形體似柳第二星,色白。
李福源達曰,明日常參取稟。令曰,停。
趙榮進達曰,大司憲李應協,持平尹光國呈辭,李允郁,執義宋明欽,掌令李奎徽·南彦彧在外,今日以監察茶時之意,敢達。令曰,知道。
中宮殿,藥房口傳問安。答曰,知道。
藥房都提調李,提調閔百祥,副提調蔡濟恭啓曰,伏未審日間,聖體調攝,若何?寢睡·水刺之節,亦何如?劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,五貼加劑以入。下敎曰,入侍,宜矣。
趙榮進,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
沈墢達曰,右承旨李泰和今日不爲仕進,牌招,何如?令曰,依。
假注書兪恒柱改差,代以李行源爲假注書。
李泰和啓曰,假注書李行源時無職名,令該曹依例付軍職,冠帶常仕,何如?傳曰,允。
傳于趙榮進曰,備局日次,今日爲之。
又傳于趙榮進曰,大臣·備局堂上詣閤。
李福源啓曰,編次人元仁孫,依下敎來待矣。傳曰,詣閤。
趙榮進達曰,備局日次,今日爲之事,命下矣。兩司當爲進參,除在外外,未肅拜不爲行公人員。竝卽牌招,何如?令曰,依。
吏曹口傳政事,以韓必壽爲吏曹正郞。
趙榮進,以兵曹言達曰,本曹褒貶,定行於明日,而參判鄭弘淳,參議李萬宗,俱以病不進,參知柳謇,今方入直,他無推移進參之員,參判·參議,待明朝,竝卽牌招,以爲同參磨勘之地,何如?令曰,依。
己卯十二月二十四日辰時,上御熙政堂。大臣·備局堂上引見入侍時,領議政金尙魯,右議政李,判敦寧李昌誼,禮曹判書洪鳳漢,左參贊李喆輔,行司直洪象漢,副司直鄭翬良,兵曹判書李昌壽,吏曹判書韓翼謩,戶曹判書閔百祥,司直吳彦儒,訓鍊都正鄭汝稷,吏曹參判徐志修,禮曹參判金陽澤,工曹參判朴相德,校理李溵,持平尹光國,右副承旨趙榮進,假注書柳薰,事變假注書卜台鎭,記事官申益彬·金夢華,諸臣以次進伏訖。金尙魯曰,日氣不適,聖體,若何?上曰,一樣矣。尙魯曰,水刺·寢膳之節,何如?上曰,一樣矣。尙魯曰,中宮殿氣候,何如?上曰,一樣矣。王世子氣候,何如?上曰,一樣矣。王世孫氣候,何如?上曰,一樣矣。李曰,脚部痰凝之症,近復何如?上曰,近似添劇矣。上曰,一張一弛,文武之道,頃則退定次對,今日則進定,意有所在矣。今日乃封爵之日,而環顧卅載,無一惠究,此所以召見卿等也。尙魯曰,臣等亦知聖意攸在,而只有舊逋一事矣。上曰,此予意也。仍命書綸音曰,今日進定次對者,意蓋深矣。噫,今年此日,卽予受恩爵之日也。噫,冥然過三年,又逢此日,予心若何,追憶昔年,難抑莫逮之懷,而尤爲恧焉者。叨承艱業,卅載臨御,於民無一惠究。仰負陟降,心常悚然,無德無能,莫能體愛民之聖德。中夜興懷,奚敢玉食?況於此日,思蔀屋之赤子,若恫在己。噫,卅載未施之惠政。一日之間,其何下究,而若無一事爲民弛張之道,則此非徒欺心也,亦欺陟降也。唐風蟋蟀章,每令儒臣讀之,古於鄕人蜡,孔子曰,一張一弛,文武之道。于嗟八域之民,連値歲歉,竝捧舊逋,艱苦莫甚,何暇作蟋蟀章,亦何能爲蜡?及今不諭,其雖除夕,徵租之使,督迫其門,難辦之民,鞭扑官庭,思之及此,如在眼中,豈忍踰一刻乎?旣曰大臣,諸道各樣舊逋中未捧者,特爲停捧,使吾民少息其肩,知予暮年中夜興懷之意事,令備局騎馹,分付八道道臣,兩道留守。出榻敎上曰,守令或有先捧舊逋者乎?尙魯曰,近來蕩減之典每下,故多希覬者矣。上曰,備堂一人,持此綸音出去,急急頒送也。上曰,明年卽謝恩之年,旣過明明年,又將見甲申,可謂忠乎,孝乎。尙魯曰,聖上何不算癸未年也?上笑曰,卿思之極矣。卿計年而置之耶?卿則思癸未,予則思丁丑矣。上曰,舊編次人李喆輔不老矣。尙魯曰,俄者閤外,豫爲致賀矣。明年則洽滿七十,當入耆社矣。上曰,然乎?於上於下,可謂稀異矣。尙魯曰,此忠淸監司金尙喆狀本也。以爲道內尤甚八邑及之次邑中,尤甚面里,精抄飢口,預辦穀物,然後開春,卽當設賑,而臣營物力,近益凋弊,實無生穀之道。道內營賑穀八千石,卽速許劃事,請令廟堂稟處矣。今此請得之數,不至過多。依狀請劃給,而畢賑後餘穀,使之還會錄,何如?上曰,依爲之。出擧條尙魯曰,此京畿監司金相福狀本也。以爲本道尤甚邑中,被災尤酷處,民間景色,萬分遑急,開春後設賑,不容少緩。道內營賑穀六千石特許劃給事,請令廟堂稟處矣。所謂營賑穀,本爲水旱備,而請得之數,亦不至過多。依狀請劃給,而畢賑後餘穀,使之還會錄,何如?上曰,依爲之。出擧條尙魯曰,犯夜勿禁帖,令備局,酌量緊歇,區給成給事下敎者,蓋爲嚴夜禁也。政院事勢,如有難處,則往復備局,固可也,而不此之爲,直煩筵奏,事體甚未妥。至於本院之直出勿禁帖,此路一開,各司紛然效尤,將致夜禁之解弛,又復猶前,此則不可許矣。政院吏隷未出之帖,自備局分付各軍門及捕廳,盡數成給,都承旨蔡濟恭推考,何如?上曰,依爲之。出擧條尙魯曰,邦慶無疆,聖算益高,正朝陳賀,乃國家常典,卽聞下敎,則正月又爲別恩之月。今此二事陳賀當應行,而頃有權停之敎。伏望俯聽臣等之請,俾伸上下之情,何如?洪鳳漢曰,當自臣曹,直出儀註,而不敢不仰稟矣。上曰,猶以今年爲依,而若送三四日,則竝與今年而失之,予心一倍矣。賀與宴,予有定心,今則尤無可論矣。尙魯曰,聖敎惻怛,孰不感動,而孝思雖無窮,國家常典,其可廢乎?傳敎中若去權停二字,則自當陳賀矣。鳳漢曰,明年異於他年,肅謝之月,尤不可虛過矣。上曰,六月封爵之賀,則予已受之矣。曰,臣等若以豐宴仰請,則殿下猶或不受,而此則非豫大之擧也。正朝之賀,三陽回泰,人君體天行仁之月,故自古行之,焉可廢也。上曰,方當設賑之年而受賀,則何異於豐宴耶?封爵謝恩,豈進賀之事乎?當慰而不當賀也,雖問安,予欲不受矣。上曰,頃者元良致詞陳賀草記中次對相値,故命中官竝權停,書傳竝字,卽指百官陳賀也,而今聞無竝字云,當該中官,從重推考。出傳敎尙魯曰,臣等仰請之餘,終得此傳敎,臣等誠淺之罪,尤切鬱抑矣。上曰,無氷,復見於今日矣。尙魯曰,天時豈長暖,而無凍寒之日乎?鳳漢曰,開春當始濬川之役,臣等合坐相議矣。上曰,已分付判尹矣。防築爲之耶?鳳漢曰,先爲木柵,宜矣。尙魯曰,以直木爲之,好矣。上曰,出仕宣傳官入侍。出榻敎宣傳官進伏。上曰,奏之。宣傳官奏曰,搜得鳳城內私奴張有福家酒來矣。上曰,宣傳官所捉來犯酒人,令該曹依律勘處。出榻敎閔百祥曰,向於筵中,以經費補用次,關西稅收米二萬石請得,而從前稅收米作錢之際,不無公私受弊之端。臣思得區處之道,大臣均堂之意,不以爲不可。蓋均廳錢儲稍優,故曾有稅收米貿得取耗之例矣。今亦依此例,自均廳貿置,關西則均廳旣不失本色,而年年取耗作錢加入,不害爲常平之道,在地部不無所益。故敢此仰達,下詢處之,似好矣。上曰,均廳首堂先陳之。鳳漢曰,此事在均廳,元無損益。以戶曹事勢言之,許多穀物,有難趁速區處。以朝家大體言之,西路軍餉,年年割劃,亦非深遠之意。今以此穀,移付均廳,常時則年年取耗補用,若有緩急,則朝家取用,何問此穀之屬於某處乎?此臣所以無靳於戶判之論矣。上曰,大臣之意,何如?尙魯曰,此事在均廳,別無所損,在戶曹大有所益,雖許不妨矣。曰,今聞諸臣所奏,臣亦以爲然矣。上曰,依爲之。出擧條鳳漢曰,廣州節目有疎漏者,敢此仰達矣。廣州軍官料,當以會付穀劃給,而續典防營軍官,以三員載錄,而水原則以五員會減云,事甚不當。廣州·水原,一依續典,竝以三員定額,何如?上曰,依爲之。出擧條尙魯曰,廣州府自是主鎭管之邑,而向來設置留守之後,主鎭管及所屬鎭管,移之於他邑矣。今則府尹旣已復舊鎭管,竝令依前還屬,何如?上曰,依爲之。出擧條李昌壽曰,以都政事有可仰達矣。上曰,大政之踰時,莫若近年,兩銓長無故行公之時,豈可踰月?雖百司果,大政不可踰。今二十八日,當爲親政,以此分付兩銓。出榻敎昌壽曰,今則進退遲速,已無可言。大政專爲陞遷,而惟有武窠守令一條路,分付吏批,何如?韓翼謩曰,毋論吏兵批,豈有爭窠之理,而守令武窠口七八窠矣。上曰,然則可以推移充數矣。翼謩曰,本曹參議洪樂性,方在外親政有命,自政院催促上來,何如?上曰,吏曹參議洪樂性,每於都政,皆稱在外,一欲申飭。況親政命下,自政院申飭,其令及期上來,親政前縣道封章勿捧。出榻敎金陽澤曰,寫字官訓長,以畫多者差出事,頃有飭敎,而該廳舊例,訓長有闕,則考出寫字官中祿仕最多者,列書其名,一廳圈點,取其多點,備三望塡出爲字啓下差定,此與劃多者差出,自然相符,似無復勤飭敎之端,而至於三十朔遷轉之命,蓋欲禁速出之路,而實則啓躁進之弊。訓長本有實預差,準三十朔後遷轉,東西班正職,則預差陞實差,復準三十朔然後,遷轉實職,通計朔數,合爲六十朔矣。今若以三十朔定限,則兩訓長,皆當混同遷轉,陵躐無節,有欠抑躁之道,依前以實預差,各三十朔計仕,次次遷轉,何如?上曰,實差訓長,三十朔遷轉,可也。出擧條尙魯曰,臣聞觀象監兼敎授,每於都政,只一人遷轉事命下,而兼敎授遷轉之規,計其仕日,準滿四十五朔然後,始許遷轉。故若有仕滿者,則一都政雖數人,自可遷轉,仕或未滿,則雖越累都政,不得遷轉,例也。向來都政時,兼敎授二人之同報政曹者,蓋有所以然之故,一人上年臘月,仕已準滿,而都政以窠少,不爲遷轉,一人今年六月又仕滿,故都政之竝擧二人,良以此也。今若每都政,遷轉一人,如軍門久勤之爲,則將有未仕滿徑遷轉之弊,此則大有違於法典矣。此後遷轉之法,依前爲之,何如?上曰,依爲之。出擧條尙魯曰,迎勅時,兩勅房首差備譯官,竝以資級稍高者擇定,例也。而今番則不赴燕,而無故在京者,只有邊憲一人矣。李禧仁,以堂上,方帶訓上,曾於燕行,且有功勞,特爲加資,使之塡差於差備之任,李命稷,方以資憲譯官赴燕,而獨未經知事實職,待其回還,隨窠擬差事,分付該曹,何如?上曰,依爲之。出擧條尙魯曰,臣於禁酒中一事,有可仰達者。犯酒之人,見捉於廊底及籬下,則竝罪家長,可也。如係散居奴婢,則此非上典不檢飭之罪也。勿罪家長,只罪其犯者事,定式爲宜。雖以今番徐有仁事言之,其婢之犯酒與否,旣未可知,設或犯之,渠本各居,而不爲使喚,則上典之坐此被謫,誠冤矣。的知其事實若此,似當有分揀之道矣。上曰,徐有仁放送,此後則依此定式,可也。出擧條上曰,編次人入來。出榻敎李昌誼曰,本府事體甚重,而自魚廛屬均廳之後,無成樣之道,不過米數百石而已。以此員役逃散,依廚院·工·禮曹加給代例,何如?尙魯曰,此路一開,爲無限之弊,決不可許矣。上曰,金光白事,何如?尙魯曰,非可罪事也。翼謩曰,親臨都政在近,在外郞廳改差,何如?上曰,吏曹正郞在外人,今姑改差,其代口傳差出。出榻敎諸臣遂退出。
己卯十二月二十四日未時,王世子坐德成閤。承旨持公事入對時,同副承旨李福源,假注書李行源,記事官金夢華,記註官李晉圭,以次進伏訖。福源曰,此乃永宗僉使田光國到任狀達也。令曰,僉萬戶亦爲直狀達乎?福源曰,永宗則兼防禦使,故直狀達矣。令曰,讀之,讀畢踏達字。諸臣以次退出。
己卯十二月二十四日酉時,上御克綏齋。編次人入侍時,編次人元仁孫,同副承旨李福源,假注書李行源,記事官申益彬·金夢華,以次進伏訖。上曰,綸音草持來耶?福源曰,持入矣。上曰,代雕圖銘,編次人讀之,刻木農形,是何時事,注書出去,令玉堂考出知入,可也。臣行源承命出,上曰,注書誰也?仁孫曰,李行源,卽重臣李喆輔之姪也。上曰,親姪乎?福源曰,小臣伯叔玄輔之子也。上曰,然乎?承旨父以舊編次人,今日綸音呼寫時,使之進前見之,亭亭矣。聞過數日後,當入耆社,甚貴矣。上曰,編次人讀綸音,近畿則今日內當知矣。仁孫曰,然矣。臣行源還入告曰,遍考諸書,不知所在云矣。上曰,史記則猝難考出,注書更出,使之考見彙語·事文等書,可也。臣行源還入告曰,累次催促,終不知有處,惶恐待罪云矣。上曰,草龍珠帳猶知之,以此言之,士難矣。仁孫曰,士則數多,故考出易矣。上曰,其間或有考出,注書更出問之,臣行源出去,持入綱目周世宗卷。上曰,果是周世宗事,而世宗乃是賢主,故有此事矣。上曰,承旨以憶昔爲題而書之,福源寫訖,編次人讀之。仁孫曰,訓義小學印進綸音持來矣。讀訖奏曰,此以綸音爲題,似入於御製編,而此傳敎竝爲編次,似如何矣。惶恐敢達。上曰,所奏然矣。勿爲編入,可也。上曰,陞學已畢乎?仁孫曰,升補通讀,臣果纔畢,而合製則姑未爲之耳。上曰,自春爲始,節製,當依定式爲之,士有讀講者乎?仁孫曰,然矣,而專主講誦,故未遑於製述,且老儒及從宦者,廢科可慮矣。仁孫曰,通儒一百六十將近,而他道皆得參,慶尙道獨漏,定式之後,不敢越次塡入,而嶺儒甚可憐矣。上曰,定式之後,難爲變通矣。仍爲以次退出,時則二更末矣。
上在昌德宮。常參以代理停,經筵停。
夜一更,客星見於星宿度內軒轅第七星上,而形體如柳第二星,色白,距極七十一度,五更,西沈。
下直,長連縣監李再煥。
李泰和達曰,明日常參取稟。令曰,停。
趙榮進達曰,大司憲李應協,持平尹光國呈辭,李允郁,執義宋明欽,掌令李奎徽·南彦彧在外,今日以監察茶時之意,敢達。令曰,知道。
又以都摠府言達曰,副摠管許汲,以御營中軍,新番軍士點考,舊番軍士賞中日事,南小營晝仕出去之意,敢達。令曰,知道。
李泰和,以侍講院言達曰,本院文學李晉圭,姑降入直矣。掃墳下直出去,下番闕直,事甚未安。司書沈勖之,由限已過,卽爲牌招入直,何如?令曰,依。
以司書沈勖之牌不進罷職令旨,令于李泰和曰,推考徽旨捧入。
李泰和,以吏曹言達曰,卽接議政府移文,則舍人朴相喆,身病猝重,不得供職云。依例改差,何如?令曰,依。
趙榮進,以兵曹言啓曰,本曹今己卯年秋冬等褒貶,追勘以入,而所屬訓鍊院·軍器寺部將等褒貶,因各其堂上及提調有故,不得一體磨勘。典設司今己卯年春夏等褒貶,其時官員已多遞易,禁軍將褒貶,今已過限,竝依例勿論之意,敢啓。答曰,知道。
李泰和,以禮曹言達曰,左議政申晩,當日遭親喪矣。取考謄錄,則自前大臣遭親喪時,例遣承旨致弔,優致貤賻,命一路護喪,本道給役夫矣。今亦依此擧行乎?敢稟。答曰,知道。
又以內醫院官員,以都提調·提調意言啓曰,議藥同參柳重臨,以漣川縣監,今秋冬等褒貶居中考,御醫許礈,以龍仁縣令,因吏曹草記罷黜矣。竝依前例,還屬本院,使之冠帶常仕,何如?傳曰,允。
趙榮進,以義禁府言達曰,時囚罪人通津府使金光白口招公事判付內供辭,與御史所奏相反,故令宣傳官廉問矣。其供之不爲泛稱可知,一依金衿陽例,勘律放送事,判下矣。金光白,依金浦郡守金謹行,陽川縣監白尙絢等照律,以不應爲事理,重杖八十,公律收贖放送之意,敢達。答曰,知道。
李泰和,以觀象監官員,以領事·提調意言啓曰,客星又見於星宿度內,在前有星變之時,擇定名官數三人,與本監官員等,同爲測候矣。今亦以弘文館校理李瀰,副司直洪趾海,弘文館副修撰任㻐,測候官啓下,使之輪直測候,何如?傳曰,允。
又以司譯院官員,以都提調·提調意言啓曰,譯官之職責,不輕而重,必得人才之可堪任使者,次第勸入然後,可免緩急僨事之患,而近來事多不古,生理倒懸。譯官子枝之稍有才異者,抵死圖避,爭趨他岐,前後筵飭,非止一再,而亦莫可禁遏。方來深遠之憂,無甚於此。故廣採院議,詳度事勢,譯官子枝中,抄得金履常·李衡胤·張志翰·洪仁福·金成九·金漢卿·金益瑞·李邦昱·李光益·趙達東等十人,此皆年少有才藝之類,而如無別般勸奬之道,則必將如前渙發,誠甚可悶矣。別設一遞兒,名之以別選,以此十人塡差,有闕輒補,按月譯試,各別成就,以備前頭任使節使·別使之行,一人或隨往,使之學習漢語,而去來廚傳之弊,亦不可不念。赴燕時自備糧馬,一依偶語別差例施行,何如?傳曰,允。
掌令李奎徽書曰,伏以,邦家哀慶,今年稠疊,居諸迅邁,兩魂殿祥禫奄過,殷禮躋祔,大小朝愴慕之懷彌切,區區微忱,不任愁係之至。聖算無疆,封爵之歲重回,壼闈正位,无妄之疾翌瘳,世孫封冊,縟儀順成,臣民蹈抃,曷有其極?竊念臣跧伏荒峽,謝絶世念,數十餘年矣。柏府新命,忽下於夢想之外,馹召繼降,固當竭蹶趨召之不暇,而顧臣母年九十有二,素患沈痾,氣息凜綴,臣常左右扶將,晷刻難捨。間有恩除,竟阻趨承,雖係冗官,一未祗謝,非不知臣分之虧闕,罪戾之層積,悲苦之情,殆同李密,同朝庶可諒悉矣。固宜畢控烏鳥之私,仰伸螻蟻之忱,得以名謝朝籍,長護病親,而嚴不敢請,自限誠孝之淺薄矣。今當新除恩召之下,母子相對,感泣無地,責臣以屢逋,勉臣以暫膺。臣不敢拂病裏之囈語,抑情趨命,昨始來伏私次,要當一伸義分,擬陳至懇而歸矣。玆者急足踵至,臣之母病,十分危劇,凜凜有朝夕之憂,蒼黃登途,疾馳歸省,臣罪至此,尤增死罪,玆敢疾聲呼籲於孝理之下。伏乞睿慈,優賜鑑諒,亟命鐫削臣職名,俾得省護病母,千萬幸甚。答曰,覽書具悉。日月如流,孝昭殿·徽寧殿祥禫倏過,歲聿將暮,哀慕益切,邦慶荐疊。聖上封爵甲年重回,壼聖愆後,不日康復,賀儀已擧,慶抃曷有其極?爾其勿辭,救護母病。
上在昌德宮。常參以代理停,經筵停。
夜一更,星宿度內所見客星,漸移西北,見於軒轅第八星之上,而形體比昨稍微,如郞小星,色白。距極六十九度,五更,西沈。夜一更,客星移見於軒轅第八星之上,而形體比昨稍微,色白。流星出少微星下,入巽方天際,狀如拳,尾長二三尺許,色白。
李泰和達曰,明日常參取稟。令曰,停。
安達曰,大司憲李應協式暇,執義宋明欽在外,掌令李奎徽受由在外,南彦彧在外,持平尹光國呈辭,李允郁在外,今日以監察茶時之意,敢達。令曰,知道。
蔡濟恭達曰,同副承旨李福源,今日不爲仕進,卽爲牌招,何如?令曰,依。
李泰和啓曰,延祥詩製述官中,時無職名人員,令該曹竝口傳付軍職,何如?傳曰,允。
又以侍講院言達曰,本院下番闕直,事甚未安。司書沈勖之,旣有只推之令,卽爲牌招入直,何如?令曰,依。
以司書沈勖之牌不進罷職令旨,令于李福源曰,推考徽旨捧入。
傳于蔡濟恭曰,承旨入侍。
李福源,以侍講院言達曰,本院下番,連日闕直,事甚未安。司書沈勖之牌不進,說書洪樂純在外,兼司書·兼說書俱未差,下番他無推移之員,不得已以上番姑降入直之意,敢達。答曰,知道。
李泰和啓曰,延祥詩製述官旣已抄啓,大提學金陽澤,明日待開門牌招,以爲出韻科次之地,何如?傳曰,允。
趙榮進,以兵曹言啓曰,卽者敦義門部將金尙俊來告,三更量二所巡將監軍,擲奸城門次來到,而巡廳軍士鼓打門扉,橫木所鎖之鑰,累次盡力鼓打,鑰內箭鐵,以致折傷,鑰開墜地,故破傷之鑰,持來以告云,看審則果如所告。蓋擲奸時鼓打門鑰,乃是例規,而今此鑰內箭鐵之折傷,專由於累次鼓打,不爲謹愼之致。元鑰雖如法閉鎖,而門扉橫木所鎖之鑰,未得同鎖。事之驚駭,莫此爲甚。卽令繕工監,改造箭鐵,當爲如前同鎖,未及改造之前,定送本曹將校,使之眼同守直,而傷破箭鐵之巡廳軍士,令攸司從重科治,當該巡將監軍,亦有不能檢飭之罪。竝拿問嚴處,何如?傳曰,允。
安,以扈衛廳別將,以大將右議政意言啓曰,一廳大將左議政申晩父在喪,其所帶軍官,何以處置乎?敢稟。傳曰,已下敎矣。
又以禁衛營言啓曰,來庚辰正月當九番右部中司屬全羅道五哨軍兵逢點實數六百五十二名,卽爲點閱整齊,來正月初一日與內外各處入直軍兵等,依例替代後,舊軍放送之意,敢啓。答曰,知道。
又以禁衛營言啓曰,來庚辰三月當十番右部右司屬全羅道五哨軍兵,來二月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來庚辰年正月·二月兩朔應立後部前司屬江原道二哨,京畿左道三哨,合五哨軍兵六百七十名,卽爲逢點整齊矣。正月初一日與右部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來庚辰年三月·四月兩朔應立後部左司屬京畿左道三哨,右道二哨,合五哨軍兵,二月二十五日京中逢點,與前司軍兵,當爲替代立番,趁期調送事,本道監司處,依前知會之意,敢啓。答曰,知道。
己卯十二月二十六日未時,上御熙政堂。承旨入侍時,同副承旨李福源,假注書李行源,記事官申益彬·金夢華,以次進伏訖。上命福源書曰,領相爲扈衛大將。又命福源書曰,知中樞申思喆,以昔日舊臣,幾年耆社。今聞此報,傷悼曷喩,柩材令該曹卽爲擇送。凡諸等事,依耆社臣特敎例擧行,以示此意。竝出傳敎福源曰,大臣遭故,而東宮致弔時,舊例則遣宮官,而領府事兪拓基,故相臣鄭羽良遭故時,連遣承旨致弔,今番禮曹,亦遵此例矣。上曰,以大朝擧行草記勿施,可也。福源曰,大臣致祭,皆代理後,故遣承旨矣。上曰,然乎?旣是代理後,則元良可使承旨,且是師傅,依草記爲之,可也。上曰,此重臣聞甚康强,而不可恃者如此,子弟之心雖無窮,而在重臣,豈有餘憾乎?甚有福矣。福源曰,以八字之好,名於世矣。上命福源書曰,莫重擧行事,稽滯分付,今乃知乎?尙今稽滯,事之無據,莫此爲甚。當該中官,令該府直以不能爲律,今日擧行。出傳敎福源曰,頃承下敎後,交年出處,不可考,而祭竈果有之,其說,以爲竈神以一歲事,往訴上帝,故祭之,此江東之俗也。上曰,何冊有之?福源曰,事文類聚有之矣。臣行源,承命出,持入小學訓義·事文類聚·韻府群玉等書。上曰,三彭之說怪矣。古人以一日所爲,焚香告天,此則是矣。竈者七祀之一,祭竈猶可,而守申則怪矣。中州之俗,一歲之終,而祭神農,蠶事之畢,而祭先蠶,此俗則是矣。若使今世,洗其一歲所爲,則必無浮囂之習矣。上命福源書,慨吳下之餘風,示有司綸音曰,古有儺禮,此孔聖所以鄕人儺,朝服而立於階者也。此禮自周有之,而昔於甲戌命除之,亦有春幡·艾俑之屬,而其來久矣,昔年亦除之。猗歟盛哉,只有歲末庭燎,而非徒貽弊貢人,有用靑竹一時燎焉。故予亦遵昔盛意,其命去之,而猶於交年·庚申,莫知本事,其欲一問矣。昨因御製入侍,命承宣而詳考,雖有古文,俱爲不經,其於交年事,近媚於竈也。昔宋趙抃,以一日所爲,焚香告天,或倣此意,將一年所爲,祭而告也。則其猶可也。恐或白過,前期以祭。噫,其若恒日戒愼恐懼,不愧屋漏,則有何禱神之事,不然,雖祭其竈,何益之有哉?此非求福不回者也。至於庚申,昔之文王日昃不遑,周公坐而待朝,以此意不眠,則奚特庚申日乎?此則不然。只此兩日,坐不眠而守申,恐或白過,亦祭竈之意也。設或免乎其日之夜,日監在玆,吾心之善不善,莫逃於蒼蒼,非徒不經,大有欠於誠字。噫,周禮所存儺禮,昔年猶命除之,況三代後吳下風俗,不去而何,其又一哂者,禁酒之前,有庚申日供酒者,此亦誠心悚過之意乎?今後庚申日進燭,交年日擧行,一倂置之,以示予守經,體昔年之意,一洗吳下之陋風焉。噫,目今浮嘵躁競若此。噫,此等之人,其所悚過,奚特兩日乎?予則曰,三百六十日皆庚申也。將此舊俗,亦勵末世焉,書訖,儒臣入侍事,都承旨入侍事。出榻敎都承旨蔡濟恭,侍讀官李溵,檢討官鄭光漢,同爲進伏訖,福源仍爲退出。上曰,祀竈守申之義,今始考見矣。仍命濟恭讀綸音曰,編次人·儒臣,各陳所見,可也。濟恭釐正字句而讀奏。仍曰,奉覽御製,聖意出尋常萬萬矣。光漢曰,御製末端,擧一誠字而爲言,警世之意,臣竊欽仰矣。溵曰,臣於御製,實有感歎,一誠字不徒勉人,用以自勉,實臣區區之望也。上曰,所陳好矣,吾心一太極,心之所爲,蒼蒼皆知之,何必守申也?上曰,儒臣旣入,聖學輯要,注書持入,他承旨入侍事。出榻敎濟恭曰,湖州集,依下敎卽其空張,而御製書進之意,敢達。上曰,入之。福源更爲入侍,上先讀大文,自詩曰,愼爾出話,止進學則在致知。溵讀自朱子曰柔,止侈然自大也。光漢讀自程子曰心,止右言收斂其心。福源讀自程子曰根本,止進步處。行源讀自又曰今人,止最有力。益彬讀自箴曰鷄鳴而窹,止日夕乾乾。夢華讀自臣按收放心,止願留睿念焉。溵曰,此章之旨,儘好矣。至於求放心三字,聖學高明,燭理無餘,臣不敢分析以達,而雖萬機紛悤之中,常存此心,益加省察之工焉。上曰,所奏,是矣。近來心氣全耗,初無可放者,亦何以求之乎?光漢曰,靜坐是學者之工夫,而至於人君酬應萬機,顧何以靜坐乎?雖事務沓至之際,使此心常靜而無動,則與學者靜坐之工無異矣。上曰,所陳,是矣。溵曰,薛氏所謂,靜中無限妙理皆見云者,實有無限意趣,此等處願加聖念焉。上曰,所陳,好矣。光漢曰,絲之於綸,綸之於綍,無大小,何如?一言之善,其效如此,則一言之失,其害可知矣。先正所謂利害之說,誠然矣。溵曰,王言雖微,其利害之效則甚大,此誠切至之論矣。上曰,然矣,躁競爲浮囂之根柢矣。福源曰,如意必固我之相爲終始矣。上曰,躁競之習,何以除之?光漢曰,求則得之,不求則不得,故其習漸長矣。上曰,頃諭于銓長,使用非親非友之人矣。溵曰,見今躁競如此,浮囂如此,而若用恬靜之士,則躁競之習,自可止矣。躁競止則浮囂亦可止矣。上曰,然矣。諸臣以次退出。
上在昌德宮。常參以代理停,經筵停。
夜一更,星宿度內所見客星漸移西北,見於軒轅第九星之上,而形色比昨無異,距極六十七度,五更,西沈。夜一更,客星見於軒轅第九星上,色白。
李泰和達曰,明日以親臨都政,常參頉稟。令曰,停。
安達曰,大司憲李應協初度呈辭入達,執義宋明欽在外,掌令李奎徽受由在外,南彦彧在外,持平尹光國呈辭,李允郁在外,今日以監察茶時之意,敢達。令曰,知道。
蔡濟恭啓曰,因禮曹草記,左議政申晩親喪,遣承旨致弔事,令下矣。何承旨進去乎?敢稟。傳曰,同副承旨進去。
安,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。答曰,知道。
又以都摠府言達曰,副摠管許汲,以正朝望闕禮習儀時侍衛事,議政府晝仕出去之意,敢達。令曰,知道。
李泰和,以侍講院言達曰,本院姑降入直,事甚未安。司書沈勖之旣有只推之令,卽爲牌招入直,何如?令曰,依。
吏曹口傳政事,遠接使行副司直鄭翬良,問禮官副司果洪趾海,館伴判尹趙雲逵,迎接都監提調戶曹判書閔百祥,郞廳八副司果李堣,奉常正柳健,戶曹正郞鄭一祥,禮曹正郞柳梓,兵曹正郞邊得讓,刑曹正郞閔百寅,工曹佐郞兪漢葛,濟用監判官宋載中,公事郞廳宣傳官申大顯,竝單付。
安,以兵曹言達曰,卽接忠壯衛將廳牒報,則忠壯衛將黃寀除授,過限未肅拜,忠翊衛將金泰淵重得輪疾,差復無期,同知中樞府事洪重厚病在鄕廬,末由上來肅謝,俱爲呈狀乞遞,竝今姑改差,何如?令曰,依。
又以兵曹言達曰,今十二月二十六日仰役奴白三稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李光浹,常時不能禁斷雜人,以致闌入,亦難免其責,推考,何如?令曰,依。
又以兵曹言啓曰,貶坐開坼各道褒貶啓本,則平安監司李成中啓本中,慈母山城別將李重白,以松禁或疎爲目,北兵使李殷春啓本中,乾原堡權管朴荊瓚,以防禁或疎爲目,則竝宜置下考,而置諸中考,全羅監司洪麟漢啓本中,格浦別將康益成,以加責松政爲目,則宜置中考,而置諸上考,殊無嚴明殿最之意。李重白·朴荊瓚,以下考施行,康益成,以中考施行。平安監司李成中,北兵使李殷春,全羅監司洪麟漢,竝推考警責,何如?傳曰,允。
李福源,以備邊司言啓曰,勅使牌文來到矣。京畿·兩西守令,毋論貶罷·瓜滿,其代卽令該曹口傳擇差,竝與未署經守令,而明日待開門給馬下送,何如?傳曰,允。
吏曹口傳政事,以兪漢葛爲龍仁縣令,閔百寅爲永平縣令,金彦耆爲价川郡守,徐有寧爲加平郡守,金漢禎爲延安府使,李漢昌爲慈山府使,金光國爲黃州牧使,李漢豐爲順川郡守,李命杰爲漣川縣監,柳應祥爲積城縣監,趙嶪爲德川郡守。
李泰和,以禮曹言達曰,卽接西氷庫官員所報,則本庫藏氷主梗官別檢柳錫麟,與司饔院奉事金恒鎭,頃日政相換云。原單中以金恒鎭改付標以入之意,敢達。答曰,知道。
又以禮曹言達曰,頃因東西氷庫所報,司寒祭設行後,以氷勢之消瀜,藏氷官姑爲入來,待日寒退行事草記達下矣。卽接東西氷庫內氷庫官員牒報,則近以數日之寒,沿江深處凝結之氷,可有收藏之勢云。依所報,明日出送主梗官,使之藏氷事,分付,何如?令曰,依。
安,以義禁府言達曰,中官禹益興莫重擧行之事,稽滯分付,今乃知乎,尙今稽滯,事之無據,莫此爲甚,令該府直以不應爲律,今日擧行事,傳旨啓下矣。時囚罪人禹益興,以不應爲私律,笞四十收贖,放送之意,敢達。答曰,知道。
副提學黃仁儉書曰,伏以,臣才學空疎,本不合於館職,疾病癃痼,已無望於奔走,積事撕捱,屢煩控籲。伏惟离照至明,亦必優燭其實狀矣。臣於夏間,忽被誤恩,濫叨見職,雖幸卽蒙鞶褫,而迄今追思,尙有餘愧。豈料銓曹之視以宿趼,一擬再擬,而重汚官方也哉?國家之置經幄,其遴選責任之重,果如何,而乃以如臣之千萬無似者,委之長席,不少留難,其爲貽羞於朝廷,致駭於四方,孰有甚於此者乎?臣自聞命以來,神精忽怳,寢食俱廢,誠不知措躬之所也。且念臣之咳喘本症,積有源委,辛苦四年,日加一日,肢體少或勞動,則喉急而吼高,心界乍有不安,則膈搗而神迷,膏肓深入,鍼焫無其效,元氣積敗,蔘朮不能補,奄奄如八九十垂盡之人。臣雖欲貪榮冒進,顧此病情,實無一分自力之勢矣。第以受國厚恩,涓埃未報,或恐溘先朝露,仍成至恨。故凡於軍銜差役,忍死趨造,日前春曹除命,亦嘗冒膺,蓋出於少伸義分之計耳。至於見任,非臣所可一刻僥冒者,惟願早伏刑章,以效虞人之死而已。玆敢略暴由中之懇,仰控貳極之下。伏乞睿慈,俯加諒察,亟令改正臣新授館銜,以重公器,以安賤分,不勝幸甚。答曰,覽書具悉。爾其勿辭,調理從速察職。
左尹徐命臣書曰,伏以,居諸易得,喪紀有限,三年制畢,七廟禮躋,仰惟大小朝孝思追慕,何以堪勝?天運泰來,神休鼎集,聖壽無疆,而重回始封之年,壼儀儼臨,而旋膺乃瘳之慶,世孫定號,邦命益鞏,臣於待罪北關之日,只有攢手稽首而已。念臣無似,猥叨藩任,威令不足以鈐束管下,材猷不能以剸理邊務,觸事憒憒,無往非罪,責敎連嚴,釁孽層出,上以孤委寄之聖眷,下以負報答之初心,撫躬自悼,尙何言哉?論其辜犯,誅殛亦輕,而曲賜原恕,薄從吏議,臣仰戴恩私,俯訟愆尤,屛伏郊荒,祗切兢蹙。千萬夢想之外,收敍之命纔下,甄復之旨又降,聞命以來,悄怳驚澟,屢日而靡定。臣本無才能,加以病衰,歷試前後,輒致僨誤,雖蒙寬大之恩,不加重典,誠宜投閑置散,更不檢錄,以光淸朝懲礪之政,而今玆之命,奚爲而及之也?臣有以見我聖上不遺一物之至仁至慈也。臣雖冥頑,豈不知感激趨承,而臣罪非止一二,其可以罷職之微譴,置對之輕罰,謂之已經勘處,而晏然冒進,以益其放肆之誅哉?且臣所患脚病,爲三十年痼疾,半載塞外,受風尤多,戶庭起居,已不如人,筋力奔走,斷無其望。況此京兆爲任,素稱劇地,以今病狀,實難自强,玆敢略陳肝膈之懇。伏乞睿慈,特垂鑑察,削臣職名,以靖私義,以安賤分,不勝幸甚。答曰,覽書具悉。日月如流,孝昭殿·徽寧殿祥禫倏過,歲聿將暮,哀慕益切,邦慶荐疊,聖上封爵甲年重回,壼聖愆候,不日康復,賀儀已擧,慶抃曷有其極?卿其勿辭,從速上來行公。
忠淸監司李思觀書曰,伏以,諒闇制訖,封爵歲周,哀終慶始,愴抃交切,伏況坤聖正位,仍奏康復之喜,世孫受冊,益鞏靈長之業,區區下情,曷勝攢祝之至?臣以無似,猥受邊寄,才疎任重,三載尸素,實無尺寸自效,可以藉手歸報,每自循省,如負大何。迺伏蒙大朝殿下,誤辱知顧,每煩記識,加之以華衮,擬之以方面,龍光遠被,萬出尋常,非臣淺劣所可承當。臣每奉恩言,但有感涕成血。惟是臣之本末長短,庶幾同朝共知,而筵席疇咨之地,未聞以空虛無用之實。仰陳於黈纊者,卒之以湖臬新命,臣誠驚愧,莫省所以。夫方岳藩宣,古難其人,挽近以來,雖其選寢不及於往昔,而蓋自抄簡一代之材賢,俾重四方之屛翰,苟非望實俱叶,績用素著者,莫宜輕授。顧臣何人,敢膺斯任?向來論思之言,可見難愼之意,而公議之來,實覺箚着於臣身,去就一節,自劃有素,而至於解由之法,國有匀石,請遞之章,實據公格,宜卽照例刊正,不待臣言,而反承勿拘之命。臣於是。一倍狼狽窮蹙,竊爲朝廷惜事體也。念臣前後所被恩遭,與天無極,糜身粉骨,無階仰答,管庫執鞭,亦匪敢辭,而祗緣藩任之重,終難冒膺,廉媿所關,不容放倒,含恩圖報,寸心雖切,而量力揆義,一遞已決。若不早蒙參諒,劃卽變通,終至於敢抗明命,自陷大戾,則非但堂堂國紀,緣臣虧損,亦恐有傷於天地曲遂之仁,玆敢瀝血陳籲於貳極之下。伏乞离明,俯賜鑑照,將臣藩職,亟行鐫遞,以重國體,以安私分,不勝萬幸。答曰,覽書具悉。日月如流,孝昭殿·徽寧殿祥禫倏過,歲聿將暮,哀慕益切,邦慶荐疊,聖上封爵甲年重回,壼聖愆候,不日康復,賀儀已擧,慶抃曷有其極?卿其勿辭,速往欽哉。
校理李溵書曰,伏以,臣以本職則有兄弟同館之嫌,以兼銜則有春秋應避之例,而靑綾淹直,殆過半旬,尙無一辭控免者,誠以所被恩敎,夐絶今古,不得不抗顔一出,少伸叩謝之忱然後,可以退念其微諒也。蓋臣與知春秋閔百祥,爲內外兄弟之親,在下之遞,自有該曹之故例,而若臣弟瀰,方又在侍讀之列,區區私義,實萬萬兢蹙,大違家庭戒盈之訓。又況數三名臣之終始力辭,已成淸朝之關石者乎?故判書李明漢事,臣於秋間丐免之牘,已略陳之。故相臣金壽興·金壽恒之竝據一館也,亦引先正臣金安國·金正國辭遞賓客故事,聯章祈免,其言曰,胄筵·玉堂,其無相避則一也。因其乞免而準許者,豈不以人情之所不安?法例亦有時而屈也。噫,先朝已行之例,固聖朝之所當遵,而先輩共守之義,亦臣等之所當援,此不待臣之畢辭,宜蒙睿鑑之照諒也。且有疾痛之至,玆敢昧死陳之。顧臣蒲柳易秋,貞疾乘之,年方强壯,凜若癃老。日者觸冒風雪,跋涉行路之餘,持被深嚴,未敢言私。力疾忍憊,滾到于今。昨夕筵退之後,前患疝癖之症,忽復大肆,衝亘刺痛,達夜叫死,僵臥直廬,生意索然,僚寀不諒,替直無路,玆不得不疾聲仰籲。伏乞睿慈,俯賜矜諒,亟遞臣職名,不勝幸甚。答曰,覽書具悉。兼銜,令該曹考例稟處,大朝特除之下,不可輕遞。爾其勿辭,調理察職。
上在昌德宮。常參以代理停,經筵停。
夜一更,星宿度內所見客星,漸移西北,見於軒轅第九星之上,而形色比昨無異,距極六十六度。五更,西沈。流星出天苑星下,入巽方天際,狀如拳,尾長二三尺許,色赤。
安啓曰,卽伏見北兵使李殷春封進,會寧府開市時贈給物種狀啓,則大年下不書日子,莫重奏御文字,如是不敬,殊涉未安,推考警責,何如?傳曰,允。
下直,延安府使金漢禎,順川郡守李漢豐,黃州牧使金光國,漣川縣監李命杰,德川郡守趙嶪,永平縣令閔百寅,龍仁縣令兪漢葛,价川郡守金彦耆,積城縣監柳應祥,慈山府使趙純臣,加平郡守徐有寧。
李泰和達曰,明日常參取稟。令曰,停。
李福源達曰,臣左議政申晩家致弔事,進去下直。令曰,知道。
又達曰,大司憲李應協,再度呈辭入達未下,執義宋明欽,掌令南彦彧在外,李奎徽受由在外,持平尹光國牌不進,李允郁在外,今日以監察茶時之意,敢達。令曰,知道。
李泰和,以侍講院言啓曰,來正月初一日徽寧殿朔祭,王世子攝行事,有令矣,敢啓。傳曰,知道。
安達曰,憲府連日監察茶時,事甚未安。除在外·呈辭受由外,持平尹光國卽爲牌招,何如?令曰,依。
傳于李泰和曰,遠接使問禮官,當引見,來待于宣政殿。
以司書沈勖之牌不進罷職令旨,令于李泰和曰,推考徽旨捧入。
李福源,以吏曹言啓曰,慈山府使口傳差出事,命下矣。未準朔禁軍將,竝擬以入之意,敢啓。傳曰,知道。
安,以兵曹言達曰,今此勅使出來時,平安道補把咸鏡道驛馬四十匹,黃海道補把江原道驛馬二十匹,急急分定,罔夜入送之意,兩道監司處,發馬知委,何如?令曰,依。
又以兵曹言達曰,在前勅使時館所立待馬例,以三南驛馬輪回矣。今番勅使時,則忠淸道驛馬限六匹,來正月初三日京中逢點之意,本道監司處,發馬知委,何如?令曰,依。
李泰和,以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳,依前例別單書入之意,敢啓。傳曰,知道。
親臨都政。以李顯輔爲司圃別提,權瑜爲中部都事,趙復彬爲典設別提,申光胄爲宗簿直長,李喜永·李珪爲監察,李性源爲新昌縣監,金守儉爲桃源察訪,李聖源爲廣興主簿,安祐爲典獄主簿,徐廣修爲敦寧主簿,柳義養爲社稷直長,南凡秀爲司宰直長,朴玄源爲長興直長,金載兵爲濟用奉事,朴相老爲兵曹佐郞,趙時謙爲興陽縣監,鄭壽延爲奉化縣監,崔福爲淸安縣監,許浹爲慈山府使,待敎單申益彬,李壽羲爲順陵直長,兪彦容爲禮賓直長,黃槃爲尙瑞直長,鄭棨爲司饔奉事,鄭景仁爲掌苑奉事,郭鎭億爲禮賓奉事,朴誠一爲平市令,柳發爲司宰僉正,趙純臣爲慈山府使,朴奎煥爲郭山郡守,趙重晦爲大司成,孫翼龍爲巨濟府使,申一淸爲鏡城判官,成胤儉爲康翎縣監,金敎大爲唐津縣監,邊儀夏爲靑丹察訪,李天穆爲尙瑞副直長,金履鐸爲北部奉事,李思源爲長興奉事,趙明勖爲尙衣僉正,徐日輔爲敦寧判官,林正湖爲禁府都事,申熤·金㙔爲兵曹佐郞,黃宅祚爲繕工副奉事,韓光肇爲工曹正郞,朴孝源爲禮曹正郞,李復圭爲工曹佐郞,李觀徽爲軍資判官,韓師悌爲宗廟令,宋煥世爲司評,金壽鼎爲丹城縣監,李應爀爲明川府使,李益普爲萬頃縣令,金繼曾爲司饔主簿,李瑞圭爲西部都事,柳泳爲戶曹正郞,李彦中·李師曾爲刑曹佐郞,愼爾復爲北靑府使,金匡國爲司藝,許紞爲敬陵令,朴沁爲禮曹佐郞,蔡挺夏·鄭彦輝·邊景鎭爲典籍,趙戇爲漢城判官,黃槃爲北部都事,柳發爲水運判官,金應文爲直講,柳德由爲儀賓都事,邊致明爲司僕正,閔塾爲掌樂正,典籍單韓東岳·金德元,學正單孟儒龍,學錄單裵聖兪,學諭單馬之徽·金學洙,李天穆爲尙瑞直長,沈達觀爲司宰僉正,李寬鎭爲監察,徐命臣爲同經筵,李鼎輔爲左副賓客,金聖應爲軍器提調,左賓客李鼎輔,右賓客洪啓禧,左副賓客尹汲,趙德浩爲尙瑞副直長,鄭存成爲刑曹正郞,宋煥世爲監察,趙東彬爲社稷令,金弘濟爲禮曹佐郞,禮曹佐郞金弘濟年八十加資事承傳,尹光宅爲宗廟副奉事,徐廣修爲司評,李商芝爲兼司書,任益昌爲昌原府使,金鐘卨爲刑曹佐郞,金應文爲禮曹佐郞,任邁爲漢城主簿,李溵爲南學敎授,盧瑞國爲翼陵別檢,李性遂爲萬寧殿別檢,徐有元爲麒麟察訪,全繼曾爲東部都事,李潚爲敦寧主簿,李聖源爲掌樂主簿,李宗明爲直講,趙榮進爲大司諫,洪啓能爲持平,朴師海爲正言,鄭錫敎爲茂朱府使,李顯輔爲司僕主簿,任㻐爲應敎,李憲默爲獻納,金亮行爲諮議,尹心韓爲丹陽郡守,韓濟爲平安都事,金㻐爲司饔主簿,南性五爲廣興主簿,金濟恭爲司宰主簿,柳燦爲掌苑別提,韓必壽爲開城經歷,宗簿直長申光胄,社稷直長柳義養相換,洪麟漢爲承旨,鄭良臣爲尙衣主簿,金世輝爲司圃別提,朴世文爲內資主簿,右副承旨洪麟漢,嘉山郡守李永輔仍任事承傳,白泰源爲氷庫別提,宋啓基爲活人別提,柳薰爲典籍,李行源爲宗簿主簿,南惠老爲弼善,李命祿爲金溝縣令,柳健爲大同察訪,韓厚增爲宣陵參奉,李善海爲靖陵參奉,李海圖爲厚陵參奉,金焴爲莊陵參奉,朴師厚爲泰陵參奉,曺命億爲光陵參奉,李東駿爲徽陵參奉,徐宗德爲齊陵參奉,李濟海爲典籍。
兵批啓曰,內禁衛將金汝豪,素患痰癖之症,近又添劇,時月之內,萬無起動之望,呈狀乞遞。宿衛輪番之任,不可久曠,今姑改差,何如?傳曰,允。又啓曰,新除授洪州營將申旭,老母今年七十五歲,法不當遠離赴任,斯速啓遞云。邊將之親年七十五歲以上者,許遞其任,已有定式,依例改差,何如?傳曰,允。又啓曰,新除授兎城僉使尹翊世,老母今年七十五歲,法不當遠離赴任,斯速啓遞云。邊將之親年七十五歲以上者,許遞其任,已有定式,依例改差,何如?傳曰,允。以申光宅爲同知,崔鎭海爲訓鍊都正,具善行爲知訓鍊,金得煜爲惠山僉使,閔愿爲博寨僉使,副護軍洪重厚·黃運河·崔錫佐,副司直金聖應·具善復·金善行·黃景源,副司正李行源單付,僉知單邊聖澤·李奎章·李廷默,忠淸水虞候尹泓,今加折衝賞加,崔之宗·鄭履曾爲武兼,盧勛相爲南虞候,尹復淵爲全州營將,徐弘遠爲訓鍊僉正,李泰夏爲內禁將,金鳳九爲武兼,李彦邦爲訓鍊判官,李永輔爲訓鍊正,趙慶祥爲內禁將,朴載洙爲羽林將,朴思億爲同知,南益祥爲白翎僉使,柳鎭說爲訓鍊正,申旭爲洪州營將,副護軍尹復淵·朴載洙,副司果李堣單付,申大顯爲都摠都事,李應爀爲訓鍊副正,任益昌爲訓鍊副正,許任爲宣傳官,成埜爲安東營將,鄭肅良爲洪州營將,李彦邦爲忠淸水虞候,安復和爲武兼,金纘魯爲五衛將,田德雨爲荏子島僉使,朴整羽爲訓鍊判官,趙重鼎爲訓鍊僉正,柳春馥爲都摠都事,崔峙克爲玉江萬戶,李重瑞爲古豐山萬戶,尹翊世爲兎城僉使,趙光麟爲鹿島萬戶,南元浩爲森森坡萬戶,兪弘德爲阿吾地萬戶,李東藎爲大峴山城別將,張鎭嵩爲舊頭九浦別將,李宇平爲羽林將,高尙柱爲吾老梁萬戶,孫命奕爲寅火堡萬戶,趙休爲水口萬戶,康晶圭爲朱乙溫萬戶,金弘昌爲格浦別將,李景春爲永達萬戶,許任爲宣傳官,李邦鵬爲都摠經歷,權時協爲中樞都事,李仁德爲訓鍊僉正,權拭都摠經歷,李潚爲忠壯將,趙景天爲忠翊將,副護軍全命佐·柳重臨·許浹,副司直元仁孫,副護軍鄭肅良·成埜單付,金麗海爲訓鍊判官,金履達爲都摠經歷,金處坤爲訓鍊判官,尹重淵爲訓鍊副正,申敬文爲中樞經歷,朴載大爲訓鍊判官,朴文浹爲兎城僉使,柳達源·具世恪爲都摠都事,徐弘遠爲都摠經歷,權拭爲宣傳官,沈禧鎭·南舜喆爲訓鍊主簿,李文國·曺允彬爲武兼,鄭世柱爲都摠都事,李文爕爲訓鍊主簿,金重文·李德夏·洪雨輔爲訓鍊主簿,李夏祥爲訓鍊僉正,金弘濟爲僉知,金廷遇爲訓鍊副正,趙·金相勳爲訓鍊主簿,李鼎炳爲都摠經歷,南宮德爲訓鍊判官,李海文·閔惠洙爲訓鍊主簿,訓鍊主簿鄭興周本院去官,朴根昌·陳泰恒·金允西·朴信熙爲武兼,李春華爲部將,李海文爲都摠都事,李旻煥·孫守宗·尹在復·趙應秀爲守門將,文天宗·鄭晶世·崔碩禧·安德鵬·崔奎亮·李光浩·蔡光益爲部將,洪復仁爲武兼,黃仁煐·李邦爀爲宣傳官,姜百能·許燦爲武兼,趙㠎爲宣傳官,鄭興周爲慈母山城別將,趙宅鎭爲武兼,金漢燁爲鎭東萬戶,金震光爲撫夷萬戶,李師重爲忠壯將,金宗一爲武兼,柳相熙爲部將,同仁權管柳光國,自作仇非權管全光天,乾原權管李光裕,座目載於筵說。
李泰和,以延接都監言啓曰,郞廳刑曹正郞閔百寅,工曹佐郞兪漢葛,今日政移拜外任矣,其代以司僕寺主簿尹光烈,刑曹佐郞鄭存成差下,使之察任,何如?傳曰,允。
又以延接都監言啓曰,都監事役煩重,不分晝夜擧行,故在前都監撤罷間,成給勿禁帖,俾三軍門·兩捕廳·左右巡廳,毋得拘禁矣。今亦依此例,分付各軍門·捕廳·巡廳,何如?傳曰,允。
以京畿監司申本,領府事兪拓基月廩不受事。令于沈墢曰,令本道更爲輸送。
安,以義禁府言達曰,金海兼任昌原府使鄭肅良憑閱處之事,徽旨達下矣。鄭肅良時在任所云,依例發遣府羅將拿來,何如?令曰,依。
己卯十二月二十八日辰時,上御宣政殿。遠接使問禮官入侍時,遠接使鄭翬良,問禮官洪趾海,右承旨李泰和,假注書李行源,記事官申益彬·金夢華,以次進伏訖。上曰,勅行何時渡江?翬良曰,似在晦間,而以牌文來到事觀之,則似遲矣。上曰,今日離發,可以及之乎?翬良曰,平安監司先已往待矣。上曰,注書出去,行中譯官招入階上。上曰,誰也?對曰,邊等矣。上曰,徐宗賢出來云,是初到者乎?曰,卽宗順之四寸,而初到矣。翬良曰,五處宴享,乃是前例,當出儀註矣。上曰,儀註問禮官持去以示,可也。上曰,倍道而往乎?翬良曰,自平壤以後,則倍道而探奇爲之矣。趾海曰,問禮官,則一站先於遠接使之行矣。翬良曰,沿路謹當隨事狀聞矣。上曰,依爲之。日氣尙寒,倍道可念,好爲往來。泰和曰,遠接使今當遠出,所佩密符,何以爲之?遠接使鄭翬良,守禦使密符仍佩往來事。出榻敎上命挾侍,賜遠接使·問禮官,丹木·蠟藥等物。翬良·趾海受而出。諸臣以次退出。
己卯十二月二十八日辰時,上御熙政堂。親政入侍時,都承旨蔡濟恭,左副承旨安,假注書柳薰·李行源,記事官申益彬·金夢華,吏曹判書韓翼謩,兵曹判書李昌壽,參判鄭弘淳,吏曹參判徐志修,參議洪樂性,兵曹參議李萬宗,參知柳謇,吏曹正郞李世孝·韓必壽,佐郞任珹·朴漢暉,兵曹正郞邊得讓·李宅鎭,佐郞白義煥·趙時謙,以次進伏訖。上命濟恭書曰,軍功人·西北·松都人,依前下敎,另加調用,廉吏爲國效節人,後調用事,申飭銓曹。又命書曰,十考十上·五考五上守令,邊將純褒抄啓人,另加調用,生民休戚,係於守令,況親政乎?爲官擇人,初入仕擇差然後,可爲字牧,一體擇擬事,申飭銓曹。竝出傳敎上命薰分付藥院,湯劑二貼,使之製入,今日下直守令竝入侍事。出榻敎上曰,兵批窠闕窄少云,武窠守令,盡以兵批移擬,作窠以給,可也。翼謩曰,三司望,極苟艱矣,大司諫今當差出,承旨備擬之意,敢達。上曰,允。曾經三司人居中蕩滌事。出榻敎命書曰,今方親政,吏兵曹居中,竝蕩滌。出傳敎昌壽曰,知訓鍊,以從二品備擬之意,敢達。上曰,允。又啓曰,營將今當差出,而內三品則經之,而限未滿守令,拘於政格,不能擬望,何以爲之?上曰,勿拘。上曰,趙時謙,入於沈滯官案,溫科今爲十一年矣,守令擬望,可也。翼謩曰,已入首望矣。命濟恭書曰,嘉山郡守李永輔到任屬耳,勅行當頭,仍任。出傳敎啓曰,南兵使洪泰斗,今秋冬等褒貶,邊將無一人居下,殊無嚴明殿最之意,推考警責,何如?上曰,依爲之。出擧條命濟恭書曰,入侍注書·尙瑞院官員,依例陞六。出傳敎上曰,注書,故承旨李正臣奉祀孫乎?臣行源起伏對曰,然矣。濟恭啓曰,前有注薦催促之敎,而李趾承以在外禁推,金載祿·崔台衡方在罷職中矣。上命濟恭書曰,李趾承分揀放送,其令卽爲注薦。又命書曰,注書當薦人不爲敍用者,敍用,其令一體應薦。竝出傳敎上曰,薦規,何如?濟恭曰,一人薦,二人次次升付矣。上曰,注書爲侍從,而今則翰林爲說書,亦爲侍從矣。濟恭啓曰,庠製所以勸士,而大司成遭服制,合製不能爲之,多士爲鬱矣。上命書曰,大司成元仁孫許遞,其代今日政,卽爲擧行,牌招察任。出傳敎上命薰下直守令引入。黃州牧使金光國進伏。上曰,以侍從出去,汝其勉哉。延安府使金漢禎,漣川縣監李命杰,德川郡守趙嶪,積城縣監柳應祥,永平縣監閔百寅,順川郡守李漢豐,康翎縣監成德儉,龍仁縣監兪漢葛,慈山府使李漢昌,加平郡守徐有寧,郭山郡守朴奎煥,以次進伏。上問職姓名七事後,下敎曰,有用汝之意,另恤百姓,汝其勉而愼之。仍命濟恭宣諭別諭。上曰,陵官幾盡爲守令矣。六品承傳,盡爲收用乎?翼謩曰,衛從司尙未爲之矣。上曰,終都監尙在耶?翼謩曰,然矣。昌壽曰,鄭肅良若升營將,則可得守令窠,而褒貶居中,且未準朔守令,不得升遷矣。上曰,旣勤撫摩,宜勉强克此題好矣。其中蕩滌營將望,擬入,可也。昌壽啓曰,邊將窠闕窄少,而各廳·各軍門久勤多,每當都政,無以盡用,至有二次陳·三次陳者,而三次陳則自該廳·該軍門例爲削仕,終末降座云,此非陳者之罪,實緣窠窄之致,而積年勤仕,終至削仕,誠萬萬可矜。此後則各廳及各軍門報久勤者,設或三四次陳,限遷轉勿爲削仕,定式施行事,各別嚴飭恐宜,故敢此仰達矣。上曰,聞涉可矜,申飭,可也。出擧條翼謩曰,諮議今當通淸,而擬望苟艱,則曾有二望擬入之例,敢達。上曰,允。承旨有闕,代以在京無故人差出事。出榻敎上曰,金弘濟誰也?翼謩曰,此是全羅道人,而放榜時,有直陞六賜樂之命矣。上曰,僉知有關乎?金弘濟特除謝恩時,政院稟啓。命濟恭書曰,朝官年八十加資,乃是法典,禮曹佐郞金弘濟,曾於放榜,以年過七十,特爲陞六,今聞年已八十云,依例加資。出傳敎昌壽曰,司果出六之人,今已盡付實職,此造化之力也。尙餘一窠,趙宅鎭聞有七十老母,而無故作散,甚可矜,當以此窠,授此人矣。上曰,欲用沈滯一人矣,然則授之。上曰,日氣如此,江氷極殊常矣,都政,每是季冬耶?濟恭曰,六月·十二月,卽都政月矣。上曰,越三朔計之,則懿陵服闋,卽十月也。仍命臣行源,持入丙午十二月日記。上曰,予於丙午,始親大政,今復臨政,實是料外,其時賡進之詩,命濟恭讀之。上曰,賡進之人,今無存者矣。仍下御製四字二句,命入侍諸臣賡進。濟恭讀延祥詩畢,啓曰,延祥詩,乃是入啓文字,而等第有遺漏不書處,大提學金陽澤推考,何如?上曰,依爲之。出擧條上曰,內乘郭廷垕,爲入純實,此是紅衣將軍孫也,仍命臣行源出問其入番,而使之入侍。廷垕進伏。上曰,紅衣將軍所用之物,尙在耶?對曰,冠纓·環刀銀飾·金貫子屬,遺存矣。上曰,紅衣有之而環刀,何如?對曰,紅衣,火燒,環刀,周尺二尺長矣。上曰,何以號紅衣也?對曰,自皇朝賜紅緞,仍有是號矣。上曰,有畵像乎?對曰,無之矣。仍退出。上命濟恭讀諸臣賡進之詩畢。吏兵批下直。上命皆序坐,仍賜宣醞。上曰,有志者事竟成,兵批成樣如此,予亦終日臨政,亦異矣。俄者賡進之詩中,兵判有勝昔之語,勝之一字怪矣。上曰,參知不老矣,試誦一大文,謇誦詩蓼莪章。上曰,求忠於孝,誦此詩,可知其心也。命濟恭書曰,今聞前知敦寧崔尙鼎,年今八十有三云。噫,此人豈可以軍職,老於鄕村?令該曹知中樞作窠單付。出傳敎兩銓先退。濟恭曰,夜已深矣,湯劑已爲進御乎?上曰,一貼進御,一貼終當進御矣。三十三親政,又過三十三年,復臨開政,是豈所料,明日乃是藥院日次,勢將臥內召見矣。諸臣以次退出,時已四更末矣。
御製熙政堂感懷,三十三年,親政此月六十六載,復臨憶昔。親操鑑衡,明恢日月,天顔如渥,豈曰非昔,都承旨臣蔡濟恭賡進來汝選部,臨以日月,願一終始,冞光于昔,左副承旨臣安賡進親臨政筵,重廻是月,煌煌御札,撫攬今昔,待敎臣申益彬賡進春生玉座,天廻臘月,愼始圖終,視今猶昔,檢閱臣金夢華賡進於皇我后,明竝日月,孜孜臨政,撫今感昔,假注書臣柳薰賡進熙政盛儀,丙己同月,敬攀宸章,若覩疇昔,假注書臣李行源賡進天臨寶座,時維臘月,禹祗湯慄,一揆今昔,吏曹判書臣韓翼謩賡進嘗藥侍政,兩年今月,臣心所喜,天顔勝昔,兵曹判書臣李昌壽賡進便殿視政,不憚寒月,聖德廣運,允邁古昔,吏曹參判臣徐志修賡進煌煌宸翰,燦然星月,念勤臨政,感深惟昔,兵曹參判臣鄭弘淳賡進熙政親政,前後是月,疇咨一堂,事曠于昔,吏曹參議臣洪樂性賡進一堂臨政,前後同月,光陰幾何,宸情愴昔,兵曹參議臣李萬宗賡進大政親臨,二陽建月,堯年彌高,文勤猶昔,兵曹參知臣柳謇賡進粵在丙午,親政此月,魚水一堂,樂同今昔,吏曹正郞臣李世孝賡進風雲一堂,濟濟卿月,斯辰斯夕,聖懷猶昔,吏曹正郞臣韓必壽賡進惟丙與己,十有二月,政開熙堂,視今猶昔,兵曹正郞臣邊得讓賡進午卯兩歲,政不踰月,聖慕方新,臣竊感昔,兵曹正郞臣李宅鎭賡進丙午親政,粵在是月,今臣獲覩,盛事猶昔,吏曹佐郞臣任珹賡進熙政親政,丙午斯月,聖懷興感,撫念今昔,吏曹佐郞臣朴漢暉賡進恩均雨露,明竝日月,熙政親政,撫念疇昔,兵曹佐郞臣朴相老賡進熙政開政,又於斯月,恭惟聖心,永言在昔。兵曹佐郞臣白義煥賡進
上在昌德宮。常參以代理停,經筵停。
辰時,日暈右珥。自巳時至未時,日暈。夜一更,客星微見於軒轅第十星上,色白,星宿度內所見客星,漸移西北,見於軒轅第十星之上,而形色比昨稍微,距極六十五度。二更以後,雲氣所翳,不得看候。
李福源達曰,大司憲李應協三度呈辭入達,執義宋明欽,掌令南彦彧在外,李奎徽受由在外,持平李允郁·洪啓能在外,今日以監察茶時之意,敢達。令曰,知道。
李泰和達曰,明日常參取稟。令曰,停。
藥房都提調李,提調閔百祥,副提調蔡濟恭啓曰,昨日親臨大政,夜分乃罷,伏未審聖體調攝,若何?寢睡·水刺之節,亦何如?劑入湯劑,已盡於昨日,而臣等之不得診候,已至多日,卽與諸御醫入侍,詳察聖候,議定繼進當否爲宜。臣等不勝區區伏慮,敢來問安,竝此仰稟。答曰,知道。氣則一樣,湯劑五貼先爲劑入,入侍宜矣。
中宮殿,藥房口傳問安。答曰,知道。
傳于李福源曰,詣閤。
蔡濟恭達曰,左承旨沈墢,右副承旨洪麟漢,今日不爲仕進,竝卽牌招,何如?令曰,依。
又啓曰,徽寧殿朔祭,王世子攝行時陪從,何承旨進去乎?敢稟。答曰,同副承旨進去。
假注書柳薰陞六,代以睦萬中爲假注書。
假注書李行源陞六,代以具庠爲假注書。
李泰和啓曰,假注書睦萬中·具庠,時無職名,令該曹依例付軍職,冠帶常仕,何如?傳曰,允。
傳于李泰和曰,新除授承旨牌去來催促,大同察訪,亦爲催促肅拜。
又傳于曰,領·右相命招卜相,政官牌招開政。
李泰和啓曰,領議政金尙魯,右議政李,有稟達事請對矣。傳于李泰和曰,內局入侍,同爲入侍。
以賓廳卜相單子封入。以承傳色,下敎曰,加卜。
李泰和,以侍講院言達曰,本院弼善閔塾,姑降入直矣。移拜掌樂正出去,下番闕直,事甚未安,司書沈勖之旣有只推之令,新除授兼司書李商芝除拜之下,不爲出肅,一體牌招,以爲推移入直。新除授弼善南惠老,時在忠淸道忠州地,書筵入番事緊,斯速乘馹上來事,下諭,何如?令曰,依。
又以弘文館言啓曰,新除授應敎任㻐,卽爲牌招察任,何如?傳曰,允。
以中宮殿信漢符單子,傳于安曰,以各六十入之,仍爲定式。
有政。吏批,判書韓翼謩呈辭受由,參判徐志修進,參議洪樂性牌不進,行都承旨蔡濟恭進。啓曰,判書韓翼謩呈辭受由,參議洪樂性牌不進,小臣獨政未安,何以爲之?敢稟。傳曰,仍爲之。
又啓曰,本曹佐郞任珹呈狀內,身病猝重,不得察任云,依例改差,何如?傳曰,允。
又啓曰,成均館學錄任光鉉,除授後過限未肅拜,依例罷職,何如?傳曰,允。
以元仁孫爲大司憲,嚴璘爲副校理,李商芝爲副修撰,李宅鎭爲吏曹正郞,任鏡觀爲左通禮,李宜老爲奉常正,卜相,以閔百祥爲右議政,以尹汲爲京畿監司,承文都提調閔百祥單付,李兼世子傅,洪鳳漢爲戶曹判書,訓鍊都監提調洪鳳漢單付。
兵批,判書李昌壽呈辭受由,參判鄭弘淳病,參議李萬宗入直進,參知柳謇差祭,右承旨李泰和進,副護軍李以楷,司直李應協,司果李商芝·鄭克濟,司正魚道采單付。
兵曹口傳政事。副司果崔台衡·朴志源·柳戇·尹蓍東·李鎭衡·南玄老·趙錫愚·金載祿·任珹單付。
李泰和,以禮曹言達曰,卽接東氷庫官員所報,則藏氷主梗官本庫別提許紞,昨日都政,移拜他職,其代白泰源除授,卽速入達變通云,原單子中改付標以入之意,敢達。答曰,知道。
又以觀象監官員,以領事·提調意言啓曰,測候官洪趾海奉命在外,代以弘文館副應敎徐命天差下,使之輪直測候,何如?傳曰,允。
以咸鏡監司狀啓,以御史被推事,惶恐待罪事。傳于安曰,勿待罪事回諭。
以慶尙左水使李昌運狀達,東萊府等官居進上軍金分石等渰死事。令于沈墢曰,渰死人等,令本道恤典擧行。
兼司書李商芝書曰,伏以,臣於杜門省愆之中,忽伏承春坊除旨,驚惶感激,罔知攸措,宜卽蹶趨承,以伸義分,而第臣之向來入侍筵席,適値兩儒臣處分之擧,率爾妄陳,所被大朝責敎,極其嚴截。雖緣未諳筵體,辭不達意,而畢竟薄譴,不足以贖此罪負,至今追思,惶汗浹背。伊後特敍之命,尤增兢蹙,豈可以時月之稍久,唐突冒進乎?且臣與奉敎臣金載順,爲姨從兄弟,臣所帶春秋兼銜,自在應避之嫌,以此以彼,承膺無路,玆隨召牌,陳章徑退。伏乞离明,亟令該曹照例遞改,仍治臣罪,以安私分,十萬幸甚。答曰,覽書具悉。兼銜,令該曹考例稟處,爾其勿辭,從速察職。
行司直金聖應書曰,伏以,臣不才無狀,待罪訓局,碌碌尸素,幾二十年,旣不能推誠心,以一士心,又不能嚴號令,以立師律,致今爪牙之卒,每肆姦宄之習,前後生事,非止一二,其爲辜恩負國,固已久矣。而以言于臣之私情,則百歲老母,只臣一子,日修未遑,豈堪在師?只緣聖度包容,每賜曲貸,誠意淺薄,不能上格,有罷而旋仍,求解而未得,黽勉蹲踞,徒貽公私之狼狽,乃者帷帳偸竊之變,起於至重之地,而罪人斯得,卽臣所領,則不職之罪,到此尤大。論以國法,合被重戮,而畢竟罷職,最從薄勘,已不勝萬萬惶懍,而聖念俯及於私懇,恩諭特推於孝理,辭旨懇惻,迥出尋常。臣奉讀未半,血淚被面,入語老母,闔門感泣,是則所以罪臣者,乃所以榮臣,而所以遞臣之職者,正所以爲臣之地,雨露霜雪,莫非生成,聖恩罔極,天高地厚,生隕死結,豈足仰報?惟是罪重罰輕,終咈公議,削職之請,國體當然,睿批靳許,益增悚恧,杜門縮伏,只自訟愆,不意甄敍之命,遽降於旬日之內,臣誠跼蹐隕越,不知所以自措也。噫,以臣罪戾,止於譴罷,寵榮獨偏於臣身,刑政終乖於國家,雖靡人言,固非私義之所敢安,況臺章峻發,罪名益章,而威罰不加,恩命旋降,爵秩自如,便同無故。臣雖含恩戀寵,思欲束帶而趨班,其於喪廉冒恥,重貽淸朝之羞,何哉?玆敢冒陳血懇,仰瀆离明。伏乞睿慈,俯賜鑑諒,亟賜鐫削,以謝臺議,以安私分,千萬幸甚。答曰,覽書具悉。卿其勿辭焉。
京畿監司金相福書曰,伏以,臣所患癱風,三載膠固,無望復爲完人,而猶且黽勉於職守,尸素之罪,臣果自訟之矣。乃於日前,因法禁之不察,致勤大朝殿下問備之敎,臣不勝其惶霣萬萬,仍念臣今於勅行之來,有私義之當遞者。臣之五代祖母徐,曾於亂離之歲,避兵江都,遂以身殉。嗚呼,自夫丙丁以來,孰不懷忍痛含冤之心?其在臣家,私痛益深,縱年代之寢遠,豈子孫之可忘?是以臣家凡係彼中接應之事,未嘗與言,而臣於頃年,待罪喉院,適當迎勅之時,亦且辭遞,誠不忍自臣身,而始爲臣家之所不爲也。然則臣之自處,朝家之所以處臣,宜無前後之異,而今臣所居之職,例於境上,躬迎勅書,非如承旨之陪從聖駕而已。又無可以推移之勢,則臣唯有遞耳。玆敢引義援例而陳之,伏乞邸下,俯賜諒察,亟令遞改臣職,回授無故之人,俾臣得以自伸私義,使公私毋至窘急狼狽之患,不勝幸甚,無批答達下。
己卯十二月二十九日未時,上御熙政堂。藥房入診。領相同爲入侍時,領議政金尙魯,都提調李,提調閔百祥,副提調蔡濟恭,假注書睦萬中,記事官申益彬·金夢華,醫官金履亨·方泰輿·李以楷·金德崙·李泰遠·金履貞·鄭允協,諸臣以次進伏訖。金尙魯曰,日氣比前差寒,聖體氣候,若何?上曰,一樣矣。李曰,昨日親政過半矣。上曰,過此大政,而尙餘一窠,有志者事竟成矣。上曰,三十三歲時,初政行於此殿矣。今當六十六歲,年倍之後,親政更行於此殿,而丙午則二十九日,今年則二十八日矣。其時人皆已作故,今見提調,思其父,不勝愴然。上曰,昨日大政之後,今以卜相,爲此擧矣。金尙魯曰,水刺之節,若何?上曰,厭進矣。金尙魯曰,丸劑連進乎?上曰,連服則無效,時時服之則有效矣。金尙魯曰,丸劑不然,日日進御好矣,昨日湯劑進御乎?上曰,今日進御矣。金尙魯曰,中宮殿氣候,若何?上曰,一樣矣。金尙魯曰,王世子氣候,若何?上曰,好在矣。金尙魯曰,王世孫氣候,若何?上曰,好過矣。李曰,近來流痰,若何?上曰,一樣,而今則比前似減矣。李曰,請令入診。上曰,診之。醫官入診訖。金履亨曰,脈左三部不沈而微數,胃脈則猶前矣。諸醫所陳略同。上曰,昨日湯劑,今日進御,自明日爲日次。出傳旨上問金履亨曰,新還捧之乎?履亨曰,盡捧矣。上曰,今則民生息肩乎?履亨曰,今歲不能免凶,舊逋停捧,人情皆悅矣。上命醫官先退。上曰,兪領府事將入耆社乎?閔百祥曰,明日恰滿七十矣。上曰,領右相進前。金尙魯·李進伏。上曰,大臣古有過三年不出代者,而今則與此有異,故有卜相之命矣。古語云,非成則璜。卿意何居?金尙魯曰,聖鑑至明,若賜指名俯詢,則臣等當陳愚見,而以臣等蒙陋,安敢先有所陳達乎?上曰,近日兩銓,或有闕,則難於其代,自然搔頭,況枚卜乎?金尙魯曰,枚卜至重,資級之差先差後,班品之差崇差畀,皆不可較計,若有輿望所屬,則雖今日擢正卿,明日拜相,亦未爲不可也。上曰,兪判府事明日將入耆社,非所可論,李判府事疾病,誠難强,趙判府事難於山林高蹈之士,趙榮國衰甚於予矣。故判書趙尙絅及右相之兄,予之注意久矣,而相繼作故,未及大用,予實惜之。靈城君以款款之忠,兼以周通有智,而或慮廷議之難以鎭定,終未得大拜。元景夏以故相元斗杓之孫,兼爲調劑行首,而氣象終欠沈靜矣。旣未卜相,故許其奉朝賀之請,以遂其志,以代卜相矣。卿等之意,第爲陳達可矣。金尙魯曰,枚卜,重事也,承·史之外,他臣不當參聞,請令出去,何如?上笑曰,然矣。閔百祥遂趨出。金尙魯曰,目今世道人心,小臣忝居首席,必欲得衆望所屬之人,以爲挽回之道矣。古語云,王侯將相,寧有種乎。而我國用人,則與中國有異,不可不擇其處地,而其人通達多公心,且能識務,豈不合於此任乎?上曰,又有之乎?金尙魯曰,大臣若偏係則難矣。殿下三十年,有二字規模,而廷臣中亦有此來歷,臣意則以爲如此人,不可不置之於廷中矣。此外更無可達矣。上曰,右相之意,亦與領相同乎?李曰,然矣。上曰,一品中有盡心國事,不諱他人過失者,而以卿所薦一人,如欲引物而比之,則彼如毛方席,此如涼方席矣。卿等之意以爲何如?金尙魯曰,臣等旣薦二人矣。上下酬酢,不必拖引旁及,以致外間辭說也。上曰,然矣。加卜單子,榻前書呈,可也。金尙魯遂加書閔百祥·鄭翬良名字於卜相單子中。上曰,上之。遂貼而上之。旣覽。上曰,好矣好矣。今日卜相甚精矣,卿等之意,予以爲貴矣。遂點下閔百祥。金尙魯曰,鼎席旣得人,儲望之人亦當次第用之,從今以後,臣雖退去,可以忘憂於揆地矣。上曰,相單體重,開政銓官,使之入來受去宜矣。仍傳曰,開政政官入侍。出榻敎臣萬中受命而出。命吏曹參判徐志修入侍。志修入來,跪受而出。金尙魯曰,儲望之人,前日掌銓也,政注雅潔,近所罕覩,臣意以爲今後銓地,若久畀此人,則於世道,大有裨益,使躡其兄之步武則好矣。上曰,閔家入相,幾人乎?金尙魯曰,五人矣。上曰,如具家大將矣。上曰,內局提調有闕,代行司直洪啓禧除授,其令卽爲入城。出傳敎上曰,畿伯金相福許遞,其代今日政擧行,其令明日辭朝。出傳敎上曰,注書主薦人,今日政付軍職。出榻敎蔡濟恭啓曰,注薦時,依例以假官回薦之意,敢達。上曰,依爲之。出擧條諸臣遂以次退出。旣出上曰,領相入侍。出傳敎
己卯十二月二十九日申時,上御熙政堂。領相入侍時,領議政金尙魯,都承旨蔡濟恭,假注書睦萬中,記事官申益彬·金夢華,以次進伏訖。上曰,俄者筵中酬酢,恐或有傳說間做錯之弊,故復命入侍,欲爲更喩矣。下敎中一品之人,乃指洪鳳漢也,毛方席·涼方席之喩,乃指兩臣之氣稟而言,非論人品之高下也。金尙魯曰,筵話直出則好矣,而次次傳之,則恐致誤傳之弊矣。上曰,領相初似未曉,故如是更喩矣。金尙魯曰,事極至重,故以愼重之道,不敢卽爲仰對矣。上曰,予苦心矣。上曰,承旨申飭史官,俾無誤傳筵敎之弊宜矣。金尙魯曰,俄者所敎,亦臣意中人也。儲次用之,豈不好乎?上曰,予心今已洞喩,於心安矣。不欺心,是余工夫也。金尙魯曰,重臣,豈可使長作均役廳主人,而卽今均廳,無如重臣者矣。上曰,靈城之後,擔當國事,無出於洪鳳漢之右矣。上曰,此時戶判,豈可曠職?待下批牌招察任。出傳敎上曰,西路察訪,竝催促下送。出榻敎諸臣遂以次退出。
上在昌德宮。常參以代理停,經筵停。
夜一更·二更電光。三更,客星微見於軒轅第十星上,色白。
夜一更·二更密雲。三更雲捲,客星見於星宿度內軒轅第十星之上,而漸移西北,距極六十四度,形色比昨銷微。四更·五更密雲,更不得看侯。
李泰和達曰,明日徽寧殿攝行祭正日,常參頉稟。令曰,知道。
安達曰,備邊司郞廳來言,今日賓廳坐起日次,而無時急稟達事,不得來會云矣,敢達。令曰,知道。
洪麟漢達曰,大司憲元仁孫,未肅拜服制,執義宋明欽,持平李允郁·洪啓能,掌令南彦彧在外,李奎徽受由在外,今日以監察茶時之意,敢達。令曰,知道。
蔡濟恭達曰,今日賓廳日次,旣已頉稟,所當持公事入對,而時無公事,頉稟。令曰,知道。
大殿·中宮殿·世子宮·嬪宮,政院·玉堂單子夕問安。答曰,知道。世孫宮,政院·玉堂單子夕問安。答曰,知悉。
大殿·中宮殿,朝廷二品以上·六曹堂上單子夕問安。答曰,知道。
安,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈墢達曰,戶曹判書洪鳳漢,昨違召命,今日又不出肅,事甚未安,卽爲牌招察任,何如?令曰,依。
傳于蔡濟恭曰,禮房承旨入侍于宣政殿。
李泰和達曰,孝章廟正朝祭獻官趙明勖,謂有身病,終不入來,以致臨急改塡之擧,事極駭然,依定式禁推徽旨捧入之意,敢稟。令曰,知道。
傳于李泰和曰,明日動駕相値,正朝箋文,今日入之。
傳于蔡濟恭曰,禮判有闕,代判尹趙雲逵除授,儀註及多有擧行之事,卽爲牌招察任。
安啓曰,明日動駕時,本曹多有擧行之事,而兵曹判書李昌壽,方在呈辭受由中,卽爲牌招察任,何如?傳曰,允。
又啓曰,兵曹判書李昌壽牌不進推考傳旨,今方捧入,而動駕隔宵,以本兵之長,而如是違牌,事甚未安,更卽牌招察任,何如?傳曰,允。
以吏曹參議洪樂性牌不進罷職傳旨,傳于蔡濟恭曰,只推,更爲牌招。
令于蔡濟恭曰,畿伯,大朝旣已許遞,辭書則不爲下答矣。
以司書沈勖之牌不進罷職令旨,令于李泰和曰,推考徽旨捧入。
以兵曹守宮望筒,傳于李福源曰,以之次爲之。
傳于李福源曰,明日差早,開門早爲之。
李泰和,以弘文館言啓曰,新除授修撰李商芝,卽爲牌招察任,副校理嚴璘,時在京畿楊州地,經筵入番事緊,請斯速乘馹上來事,下諭。傳曰,知道。
以大司成趙重晦,校理李瀰,副校理朴盛源,副修撰李商芝等牌不進罷職傳旨,傳于李福源曰,竝推考傳旨捧入。
李泰和,以侍講院言達曰,本院下番,連日闕直,明日徽寧殿朔祭攝行時執事,亦無以分排,俱涉未安。司書沈勖之旣有只推之令,卽爲牌招,以爲備員之地,何如?令曰,依。
李福源,以延接都監言啓曰,本都監都廳郞廳柳健,移拜外任,李堣今方在外,姑爲改差,其代以成均館司成具壽國,通禮院相禮黃最彦差下,使之察任,何如?傳曰,允。
李泰和,以延接都監言啓曰,本都監待令郞廳申大顯遷轉,代宣傳官田益顯差下,使之察任,何如?傳曰,允。
安,以內乘,以提調意啓曰,本寺正邊致明,時在開城府任所,明日擧動時差備,將無以備員矣。正邊致明今姑改差,其代,令該曹以無故人,口傳差出,何如?傳曰,允。
吏曹口傳政事。以朴相喆爲司僕正。
李福源,以觀象監官員,以領事·提調意啓曰,測候官李瀰,館職牌不進傳旨未下,任㻐,以兼弼善,徽寧殿朔祭攝行時進參,徐命天,毓祥宮正朝祭大祝進參,當日無入直之人。測候官李瀰,今姑改差,其代以副司直元義孫差下,使之輪直測候,何如?傳曰,允。
十二月三十日辰時,上御宣政殿。禮房承旨入侍時。右承旨李泰和,假注書具庠,記事官申益彬·金夢華,以次進伏訖。上命泰和曰,追惟昔年,豈意逢此歲,明日自內行禮後,自端暉門乘輦詣太廟,行春展謁,仍詣毓祥宮,行展拜禮,三嚴辰初三刻爲之。禁營留營,依前其處,御營留營,夜晝介爲之,禁軍二番·馬軍二哨·步軍五哨隨駕侍衛仍,左承旨守宮,回駕時當入仁政門,以此分付儀曹。又命書曰,曾已下敎,而永禧殿仲春冷節,當爲親行,今番儀注安徐。又命書曰,元良祗迎,今夜行禮,且有徽寧殿春享,旬後擇日展謁事,分付。竝出傳敎遂退出。
