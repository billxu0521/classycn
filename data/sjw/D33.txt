上在昌德宮。停常參·經筵。
大殿·中殿·世子宮,政院·玉堂·二品以上·六曹·兩司長官歲謁問安。答曰,知道。嬪宮,政院·玉堂歲謁問安。答曰,知道。
兵曹啓曰,來初五日仁政門,百官朝參,何如?傳曰,依所啓施行。
禮曹啓曰,太廟展謁,每年歲首,恒式取稟事,曾已定奪矣。展謁吉日,以何間推擇乎?敢稟。傳曰,今月旬日前推擇,可也。
備邊司郞廳,以大臣意啓曰,都目政,今已過時。且又歲翻,而吏曹判書趙泰采,以被人言,陳疏引入,無意出仕,考講取才坐起,亦未擧行,一向遷就,委屬可慮。且□進宴廳一提調□□□□□言者,所論已歸虛□□□□□□□泰采,卽爲牌招察任,何如?傳曰,允。
禮曹啓曰,太廟展謁吉日,以旬前推擇可也事,命下矣。令日官推擇,則今初七日爲吉云,以此日擧行,何如?傳曰,允。又啓曰,今此太廟展謁時,王世子隨駕一節,依例磨鍊乎?敢稟。傳曰,依爲之。以上朝報
侍講院啓曰,永昭殿春享大祭,王世子親行事,下令矣。分付該曹,擧行,何如?傳曰,允。侍講院謄錄
禮曹啓曰,太廟展謁,每年歲首,恒式取稟事,曾已定奪矣。展謁吉日,以何間推擇乎?敢稟。傳曰,以今月旬前推擇,可也。又啓曰,太廟展謁取稟草記,傳曰,以今月旬前推擇,可也事,命下矣。展謁吉日,令日官推擇,則今正月初七日,爲吉云,以此日擧行,何如?傳曰,允。又啓曰,今此太廟展謁時,王世子隨駕一款,依例磨鍊乎?敢稟。傳曰,依爲之。禮曹謄錄
上在昌德宮。停常參·經筵。
修撰李宜顯三度呈辭。入啓。遞差。
慶尙監司書目,靈山縣監李河,去月二十五日身死事。
政院啓曰,今日鞫廳,當爲開坐,而諫院無行公之員,除在外外,呈告未肅拜人員,竝卽牌招,以爲推移參鞫之地,何如?傳曰,允。又啓曰,吏曹判書趙泰采,昨日違牌之後,陳疏不爲行公,大政之遷就,委屬可慮,卽爲牌招察任,何如?傳曰,允。又啓曰,朝參擧動,只隔兩日,承旨不可不備員,而同副承旨宋廷奎,受由下鄕,回還遲速,未可知。左承旨兪命雄,以亡妻歸葬事,今又受由出去,宜有變通之道,何以爲之?敢稟。傳曰,竝改差。
忠淸都事書目,淸風呈,以吏曹參議權尙游辭職上疏上送事。啓。傳曰,還爲下送。
應敎李㙫辭職上疏。入啓。答曰,省疏具悉。爾其勿辭,救護母病。
獻納尹世綏啓曰,臣情勢杌隉,決難冒據臺次,而嚴畏分義,不敢每每違慢,乍出旋入,進退無據,連尋辭單,而喉司不諒,一例退却。方此慙惶悶蹙之際,又以參鞫事,召牌復降,不得不黽勉趨承,而臣於鞫獄,決不可參涉之狀,不但通朝之所共知,伏想聖明,亦必洞燭,臣何敢不顧嫌礙,晏然進參於鞫坐乎?請命遞斥臣職。答曰,勿辭。退待物論。
司諫李萬選,謝恩後啓曰,臣於去夏,忝居諫職,適當設鞫之日,僚員不齊,鞫獄事重,黽勉參鞫,亦有日矣。頃者憲臣之疏,極言鞫獄不遵法例之失,而參鞫諸臣,至皆引咎,則臣以其時同事之人,亦安得晏然復入於言議之地乎?此所以縮伏累日,未敢出肅矣。卽今鞫獄再設,兩司當進,召牌臨門,不得不强顔詣臺,而顧臣情勢,終不敢冒沒廉義,復參鞫事,請命遞斥臣職。答曰,勿辭。退待物論。
吏曹啓目,粘連啓下觀此忠淸監司尹星駿上疏,則素患瘴癖之病,襲冷猝劇,腰脅牽掣,痛楚如刺,兼有濕痺之症,乘虛益苦,脚膝癱瘓,轉動須人,一味委倒,人事都廢,時月之內,難期差復是如爲白臥乎所,尹星駿之素有宿病,此實同朝之所共知,而今其病狀,又復如此,則勢難趁速赴任,而湖營公務之曠廢,夫馬之久滯,俱涉可慮,似當姑爲許遞是白乎矣,藩臣遞易,非臣曹所可擅便,上裁,何如?啓。答曰,依回啓施行。
都承旨李震休上疏。大槪,三冬觸寒,强疾供劇,積瘁之餘,新恙更㞃。今此朝參及太廟展謁,期日已迫,而萬無自力奔走之望,乞蒙恩遞,以延殘喘事。入啓。答曰,省疏具悉。卿辭如此,本職許遞焉。
弼善洪景濂上疏。大槪,臣素患淋疝,諸症挾感添劇,日午發作,夜深轉苦,僵臥直廬,人鬼未分。前頭永昭殿王世子親祭時,尤無冒夜陪從之望,不避瀆擾,冒陳血懇,冀蒙恩遞,以便公私事。入啓。遞差。
吏曹啓曰,承旨及臺諫有闕,政事,取稟。傳曰,當日爲之。
政院啓曰,卽者,吏曹郞廳來言,今日爲政事命下,而判書趙泰采,參判黃欽,俱以病不來,參議權尙游在外,不得開政云。判書·參判,當請牌招,而日勢已暮,將致深夜,明日待開門,竝卽牌招開政,何如?傳曰,允。
鞫廳,罪人林溥,刑問六次,不服,林泓·姜履相更推。
義禁府啓曰,問事郞廳李喬岳,方在罷散中,令該曹卽爲付軍職,冠帶常仕,何如?傳曰,允。義禁府謄錄
上在昌德宮。停常參·經筵。
傳曰,昨因政院啓辭,諫院呈告未肅拜人員,牌招,推移參鞫事,巳時允下,諫官承牌入來,雖或有引避之擧,大司諫孟萬澤,自是無故之人,卽爲往赴鞫坐,則開鞫,當在午時,似不至夜深,而至酉初,推案始爲啓請,諫官皆有故而然耶?抑有他故,而致此遲緩耶?問啓。政院啓曰,命下矣。昨日諫官出牌後,大司諫孟萬澤,先爲入來,仍卽呈告出去,獻納尹世綏,入來,引避退待,司諫李萬選,肅拜後,又爲引避退待,正言李喬岳,違牌罷職,如是之間,已至未時。大司諫孟萬澤,更欲請牌,招問諫院下吏,則孟萬澤,知諸僚之俱有故不進,始赴鞫坐云。蓋兩司齊到,然後始爲請坐於大臣,大臣赴坐後,送言于本院,使請推案,故日勢自爾至暮矣。敢啓。傳曰,大司諫,先爲承牌入來,則又何必呈告出去乎?自今參鞫臺諫,毋得呈告事,定式施行,以杜紛紜請牌之弊。
禁府,推鞫問事郞廳李翊漢·羅學川病,代李喬岳·蔡成胤啓下。
鞫廳,罪人林溥,刑問七次,不服,呂必重·姜履相面質,林泓·姜以徵面質。
左副承旨朴弼明牌不進,依承傳罷職傳旨。傳曰,只推勿罷。
傳曰,推鞫姑罷。
謝恩,左承旨任舜元,右承旨崔重泰,同副承旨李坦,弼善柳重茂,司書林世儉。
兵曹口傳政事,司果李喬岳。
兼司書趙泰一牌不進,依承傳罷職傳旨。傳曰,只推勿罷。
左副承旨朴弼明再招不進,依承傳罷職傳旨。傳曰,只推勿罷。
兵曹判書李寅燁請對時所啓,因戶曹草記,觀武才時,軍兵入格賞布,依庚辰年例,自兵曹各軍門擧行事,命下矣。今當荐飢之後,地部經用,亦爲不敷,則各軍門合力施賞,未爲不可,而但兵曹,比緣飢荒,遺儲罄竭,故各色應下之需,極爲苟簡。日昨禁軍草價,亦無出處,以各色所儲及賑廳曾所貸去者,僅得推移充給,而湖南當年條番布,又因道臣狀聞,俱許作米,前頭經費,實爲切迫。在前觀武才時賞布,自戶曹擧行,自是舊例,今亦依前,自戶曹待令,宜矣。且禁衛營,則因年凶,五哨軍兵,不爲上番,故略有所儲,而若値年事稍豐之時,十哨俱爲上番,則實無推移之路,必須趁此時稍加節損,可以支用。今番賞格綿布,旣無成命,自本營當爲待令,而若每每如此,則誠有難支之慮,今後勿以爲例,自戶曹擧行,何如?上曰,兵曹賞格,自戶曹擧行,禁衛營賞格,自本營擧行,後勿爲例,可也。兵曹謄錄
上在昌德宮。停常參·經筵。
下直,黃海都事申,洪州牧使沈樘。
右副承旨柳徵龜上疏。大槪,連日供劇之餘,腰痛猝作,少無起動,跬步之間,未能自致,僵臥直廬,叫苦不絶,明日朝參擧動之日,末由自力陪從,不得不疾聲呼籲,伏乞聖慈,亟賜遞改,以便公私事。入啓。遞差。
工曹判書李基夏辭職上疏。入啓。答曰,省疏具悉。卿其安心勿辭,更加調理行公。
政院啓曰,右副承旨柳徵龜遞差事,命下矣。朝參只隔一宵,不可不急速出代,政官牌招,以在京無故人差出,仍卽牌招,何如?傳曰,允。
明日朝參時,殿座正時,辰正二刻,開門,罷漏後。
鞫廳,罪人姜履相,刑問一次,不服,姜以徵,刑問二次,不服,林溥,物故。傳曰,推鞫姑罷。
謝恩,左副承旨朴弼明,右副承旨元聖兪,校理宋正明,修撰趙泰億。
問事郞廳,以大臣意啓曰,問事郞廳六員內,今日鞫坐,蔡成胤·李喬岳二員進參,李㙫,以親病受由,趙泰一,以兼職未肅拜,南迪明·金興慶,俱以病不進。續續變通差出,極爲未安,不進人員,親病受由外,竝推考,令政院卽爲催促,使之參鞫,何如?傳曰,允。
傳曰,推鞫姑罷。
又啓曰,本府都事金盛道,今日政,移拜工曹郞廳,當此鞫獄方張之時,本府都事,不可不備員,其代,令該曹卽爲口傳差出,何如?傳曰,允。義禁府謄錄
政院啓曰,右副承旨柳徵龜,遞差事,命下矣。政官牌招,以在京無故人差出,卽爲牌招察任,何如?傳曰,允。
吏批啓曰,判書牌招不進,參議在外,小臣獨政未安,何以爲之?敢稟。傳曰,仍爲之。吏曹謄錄
有政。吏批,以李世瑜爲富平府使,許墀爲忠淸監司,權爲江界府使,李挺晳爲靈山縣監。
上在昌德宮。停常參·經筵。
巳時午時,日暈左珥。夜一更,有霧氣。
假注書尹鳳朝病,代以李端章爲之。
戶曹判書尹世紀上疏。大槪,母病猝劇,不忍離側。今日朝參大禮,竟不得進參。情理雖切,罪戾實大,伏乞聖慈,俯諒血懇,亟遞臣職,俾得專意救護事。入啓。答曰,卿其勿辭。救護母病。
判決事任堂再度呈辭,及修撰洪重休,文學黃啓河三度呈辭。入啓。遞差。
今日朝參時,吏曹判書趙泰采,推考牌招察任事,榻前下敎。
謝恩,禁府都事李鼎佐。
兼司書趙泰一辭職上疏。入啓。答曰,爾其勿辭。從速察職。
慶尙監司書目,豐基郡守孫萬雄,去月二十四日,遭母喪事。
政院啓曰,禁府郞廳來言,今日朝參罷後,大臣有胸脅痰痛之症,鞫廳不得開坐云,敢啓。傳曰,知道。又啓曰,因侍講院草記,兼實官有闕,之代,令政院稟旨差出事,允下矣。政官卽當請牌,而今日日勢已暮,牌招開政之際,必至犯夜,明日乃祈穀祭齋戒,而在前雖値齋戒,亦有變通開政之例,何以爲之?敢稟。傳曰,明日開政。
都承旨洪萬朝上疏。大槪,素有脚病,不善行步,少或勞動,喘息未定,今日朝參陪從,幾致顚蹶。前頭太廟展謁,必不免窘急失措之患,不得不仰暴實狀,冀蒙遞改事。入啓。答曰,卿其勿辭察職。
今日朝參時,右議政李頤命所啓,宰臣李光迪·尹以道,年今八十矣。堂上以上,有旨乃授,自前多因諸臣陳達,而有恩典,此二人,亦宜依例竝賜恩命,故敢達矣。上曰,竝爲加資,可也。
大司成李晩成所啓,臣於成均館職掌,有稟定之事,敢達矣。陞補·通讀等課試,乙酉條則才畢於歲前,丙戌條則僅始一二次,而至於四學製,連因兼官有故,乙酉·丙戌兩年條,惟西學完畢,而他學,亦多有未及爲之者,蓋一年條通讀,則必經二十四座,陞補則亦過十餘坐而後可畢,而歲前日字無多,旣未及畢試於當年。若遵曾前定式,則當爲蕩滌,而癸未·甲申條,因其時大司成陳稟,俱有翌年退行之命矣。今年通讀陞補學製,當年內未畢試者,依此例退後爲之,未知何如?上曰,依爲之。
兵曹判書李寅燁所啓,近來歲首,連下務農之敎,而天時不若,旱澇相仍,且外方守令,亦不能着實勸課,以體朝家之意,故未免有荐飢之患矣。夫農者天下之本,此聖上之所重,朝家之前後申飭,豈徒然哉?然以前年觀之,春間雨水頗洽,而趁不播種,以致災頉甚多,歲首之申令,不過爲文具而已,誠爲寒心。今當歲首,不可不別樣申飭,而秋成報災之時,初不付種最多之邑守令,摘發論罪,則似爲着念勸課矣。上曰,農者天下之本,年年申飭,終無實效,旱澇雖曰不適,而人事可容處,各別申飭,守令論罪事,亦依所達施行,可也。
侍講院啓曰,今初七日王世子宗廟陪從時,及初十日永昭殿親祭時,宮官不可不備員,而必趁今差出,可無臨時窘急之弊,兼實官有闕,之代,以在京無故人差出,仍卽牌招察任,何如?傳曰,允。
政院啓曰,因侍講院草記,兼實官有闕之代,令政院稟旨差出事,允下矣。政官卽當請牌,而今日日勢已暮,牌招開政之際,必至犯夜,明日乃祈穀祭齋戒,而在前雖値齋戒,亦有變通開政之例,何以爲之?敢稟。傳曰,明日開政。吏曹謄錄
朝參入侍時,大司成李晩成所啓,本館典僕,其數漸多,基址甚狹,將不能容接矣。末石橋下,有司贍舊基,而本館所折受南怡基,在於稍遠之處,以此相換,使之入接,何如?上曰,依爲之。又啓曰,蝟島,是本館賜予之地,每年送差收稅,其來已久,自本島設鎭之後,令本鎭收納于本館,而不能准納其稅,故又自本館送差矣。頃年本道監營,諉而賑資,有分稅之擧,故刑曹判書金宇杭,爲大司成時以爲,本館所屬,監營不宜橫侵,陳達榻前,仍命專屬本館,而前監司權尙游,又以設賑事,狀請分稅,該曹覆啓許矣。雖專屬本館,魚採之民,尙難支堪,監營又爲分稅,則不但有流散之弊,卽今監營,又無設賑之事,依前定奪,專屬本館,何如?上曰,令該曹稟處。
執義李德英所啓,本府有弊端,故敢達矣。憲府許多員役朔下,及鋪陳紙地朝報債等物,他無所藉,專以懸房贖錢支用矣。甲申冬間,因館官陳達,本館典僕蘇復間,懸房贖錢,姑令三法司半減,而其時廟堂,以憲府形勢,與漢城府有異,將以戶兵曹米布磨鍊,稟定給代,而事非緊急,故至今遷延,未及變通,難支之弊,有不可勝言。朝家若恤經費,不許給代,則懸房贖錢,宜速復舊,且減贖,已至三年,則館隷,長可蘇息,合有變通之道,故敢此仰達。上曰,令該曹稟處。成均館謄錄
政院啓曰,備邊司郞廳來言,今日賓廳日次,而朝參相値,頉稟。答曰,知道。
今日朝參時,大司諫孟萬澤所啓,雲觀提擧之任,與他司有異,從前或以亞卿兼帶,而必擇曾經銓部者,蓋所以重其任而淸其選也。提調李東郁,地望素輕,且多貲累,向者銀臺長席之除,已極濫竽,而今此所叨,尤駭物情。公議所在,不可仍置,請觀象監提調李東郁,遞差。上曰,此啓辭,當初旣知其已甚,不爲允從矣。又所啓,竝引嫌而退,不參鞫坐,亦自有執,何可以此,輕遞言官?前雖參鞫,今無可避,引此爲嫌,殊涉太過,請獻納尹世綏,司諫李萬選,竝命出仕。上曰,依啓。執義李德英所啓,司成崔啓翁之不合玉署,旣是輿論所在,則銓官之不敢擧擬,實循公議,而啓翁,怒其見枳,憾懟之言,至發對衆之際,凡在聽聞,擧駭其自處之無義。今乃假托音樂之論,粧撰虛妄之說,隱然售其逞憾之計,士夫風習,豈容如是?後弊所關,不可不論,請司成崔啓翁,罷職不敍。上曰,依啓。又所啓,爵以命德,人主之大柄,上不可以虛授,下不可以虛受也,明矣。兵曹判書李寅燁,當初寵擢,旣因金吾之命,而終不行公,旋卽辭遞,則仍畀峻秩,殊無意義,此雖與外任未赴,據例遞資者有無,而頃年兩重臣,辭遞判金吾之後,請還新資,亦有前事之可據,其在愼惜名器之道,不可仍授。請還收兵曹判書李寅燁所加崇政仍授之命。上曰,正卿陞擢,無還收之例。啓辭不當,勿煩。
二更,白雲一道如氣,起自乾方,直指巽方,長十餘丈,廣尺許,良久乃滅。啓。以上朝報
上在昌德宮。停常參·經筵。
院前啓,申潽事,停啓。
傳,前司諫李觀命,修撰朴鳳齡,正言李喬岳,司書李縡,竝敍用。
明日宗廟展謁時,大駕出宮正時,辰初三刻。王世子出宮正時,辰初初刻,開門,罷漏後。
傳曰,史官一員待命,騎馬三匹立之,祈穀祭所內摘奸。
獻納尹世綏牌不進,罷職傳旨。傳曰,只推勿罷。
鞫廳,罪人姜以徵,刑問三次,不服,姜履相,刑問二次,不服。傳曰,推鞫姑罷。
謝恩,文學李喬岳。以上朝報
義禁府啓曰,宗廟展謁擧動時,本府都事十員內,九員,大駕各差備隨駕,一員,本府入直,王世子考喧左右都事,無推移之道,假都事二員,令該曹差出,以爲調用之地,何如?傳曰,允。以上義禁府謄錄
上在昌德宮。停常參·經筵。
午未時,日暈。
持平閔鎭東所啓,臣以本府禁亂事,敢此仰達矣。大抵法司之出禁,所以禁濫僞於民間也。若有犯禁之人,則必一切據法,無所饒貸,法令可行,民亦猥戢,而近來紀綱解弛,三法司之官,旣已出禁之後,或成給勿禁帖於犯禁之人,使禁吏不得執捉,事之寒心,莫此爲甚。請自今以後,身居法司,如或復踵前習,隨現科罪之意,嚴明申飭,宜矣。上曰,依爲之。
大駕詣宗廟入齋室後,王世子問安。答曰,知道。大殿·世子宮。藥房·政院·玉堂問安。答曰,知道。展謁後,藥房·政院·玉堂問安。答曰,知道。大駕還宮正時,未初三刻,王世子還宮正時,未初二刻。大駕·王世子還宮後,藥房·政院·玉堂問安。答曰,知道。
判府事崔錫鼎箚子。大槪,臣情地危蹙,屛伏江郊,今此太廟擧動時,身忝保護之地,未克趨造於班行,循省義分,倍切惶悚,玆敢上章請罪,仍乞遞改內局軍門等兼任,以幸公私事。入啓。答曰,卿懇。卿其安心勿辭,亦勿待罪,從速入來,以副予意。仍傳曰,遣史官傳諭。
獻納尹世綏辭職上疏。入啓。答曰,爾其勿辭。救護母病。
政院啓曰,禁府郞廳,以大臣意來言,今日宗廟擧動相値,鞫廳不得開坐云矣,敢啓。傳曰,知道。義禁府謄錄
有政。吏批,以金克謙爲豐基郡守。
吏曹,咸鏡監司狀啓,據賑恤廳覆啓,慶興人金義碩·表順民·金信孫等三人,令該曹通政帖成給事。
上在昌德宮。停常參·經筵。
政院啓曰,禁府郞廳來言,今日鞫坐,大臣昨已出令矣,夜來,前患痰痛又作,不得開坐云矣。敢啓。傳曰,知道。
成均館官員,以同知館事意啓曰,今正月初七日,儒生上旬輪次,當爲設行,而大提學金昌協,在外未肅拜,限內不得爲之,今月內無故日,退行之意,敢啓。傳曰,知道。
明日王世子永昭殿親祭時,出宮正時,午初一刻。
府啓,日昨,臣以兵曹判書李寅燁加資還收事,論啓矣,聖明,以正卿陞擢,無還收之例,啓辭不當,爲敎,臣不勝惶悚之至。正卿陞擢,事體固重,而旣授旋遞,未有一日之行公,則因畀峻秩,有乖於愼惜名器之道。且頃年兩重臣之辭遞判金吾也,亦以未行公之故,臺臣有還收之請,恐不可謂前例之無據。國體所關,不宜仍授,請還收兵曹判書李寅燁所加崇政之資。答曰,勿煩。
大司諫孟萬澤辭職上疏。入啓。答曰,爾其勿辭。調理察職。
注書具萬理書啓,臣承命馳往于龍山村舍判府事崔錫鼎所住處,傳宣聖批,則以爲,臣情危跡蟄,未克參扈於擧動,冒上箚本,仰請誅譴,方深悚惕之私,不意史官儼辱,傳宣聖批,旣寬郵罰,又令入來行公,不勝惶感之至。向者臺臣之聲罪,事關鞫獄,方俟朝憲之勘處,其何敢徒恃寵眷,偃然趨命,有若無故之人哉?恩旨如此,而不得祗承,伏地戰越,不知所達云矣,敢啓。傳曰,知道。
謝恩,修撰鄭栻。
忠淸監司許墀上疏。大槪,臣於頃者,得解海臬,私心粗安,深切感幸,不意湖臬之命,又出人望之外,臣是何人,叨此異恩?聞命震越,不知所以自措也。有邦之所重者藩維,決非如臣庸陋,而所宜堪承,伏乞聖明,亟收成命,以重方面之任事。入啓。答曰,卿其勿辭,速往欽哉。
右議政李頤命箚子。大槪,敢陳情病之難冒,乞蒙恩遞事。入啓。答曰,卿懇。有疾未參,別無所傷,意外侵逼,不必爲嫌。須體至意,安心勿辭,速出行公。仍傳曰,遣史官傳諭。
京畿監司書目,廣州呈,以修撰任守幹辭職上疏上送事。啓。遞差。
政院啓曰,禁府郞廳來言,今日鞫坐,大臣昨已出令矣,夜來,前患痰痛又作,不得開坐云矣,敢啓。傳曰,知道。義禁府謄錄
吏曹啓曰,今日本曹大典考講時,軍器寺主簿邢繼雲,稱病不進,依例汰去,何如?傳曰,允。
上在昌德宮。停常參·經筵。
政院啓曰,今日鞫坐出令,而兩司多官,或在外,或差祭,或陳疏受由,無無故進參之員,掌令李裕民,未肅拜,持平閔鎭東,司諫李萬選,呈辭,竝卽牌招,以爲推移進參之地,何如?傳曰,允。
傳曰,史官三員待命,騎馬九匹立之,春享大祭所內摘奸。
掌令李裕民牌不進,依承傳罷職傳旨。傳曰,只推勿罷。
政院啓曰,司諫李萬選,承牌詣闕,仍呈辭疏,觀其措語,則前旣以此引避,今不可參鞫云,原疏不得捧入,而揆以事理,似難一向强迫。大司諫孟萬澤,昨雖陳疏受由,而莫重鞫事,不可遷就,大司諫孟萬澤,卽爲牌招,使之參鞫,何如?傳曰,允。
大司諫孟萬澤牌不進,依承傳罷職。
政院啓曰,禁府郞廳,以大臣意來言,諫院之官,或呈告,或違牌,今日鞫廳,不得開坐云矣,敢啓。傳曰,知道。以上朝報
觀象監,辰時巳時,日暈兩珥。午時未時,日暈。申時,兩珥。啓。
上在昌德宮。停常參·經筵。
王世子還宮後,藥房·政院·玉堂問安。答曰,知道。
假注書尹聖時病,代以金尙奎爲之。
禮曹,王世子敬寧殿展謁吉日,令日官推擇,則今月十二日爲吉云。以此日擧行,何如?啓。傳曰,依所啓施行。
吏曹啓曰,臺諫有闕,政事,取稟。傳曰,明日爲之。
政院啓曰,今日鞫廳,當爲開坐,而兩司多官,或呈辭,或陳疏,或在外,無無故進參之員,呈告人員,竝卽牌招,而大司憲崔錫恒,執義李德英,司諫李萬選,獻納尹世綏,皆有引避之端,不得參鞫,持平李裕民·掌令閔鎭東,正言韓永祚,竝卽牌招,以爲推移參鞫之地,何如?傳曰,允。
副修撰鄭栻上疏。大槪,敢冒萬死,猥陳血懇,冀蒙矜許事。入啓。答曰,疏辭,令該曹稟處。
鞫廳大臣以下請對入侍。入侍時,持平閔鎭東所啓,請還收兵曹判書李寅燁所加崇政之資。上曰,勿煩。正言韓永祚所啓,生民休戚,係於守令,不可不愼擇,而新除授豐基郡守金克謙,爲人愚騃,衆所嗤點,而前後居官,率多訾謗,曾任湖邑時,以貪汚不法,至於劾罷,則其不能律己治民之狀,亦可知矣。弊郡蘇殘之責,不可復畀如此之人,請新除授豐基郡守金克謙,遞差。上曰,依啓。又所啓,兵曹郞官,乃是淸選階梯,其不可人人而濫授也,明矣。兵曹佐郞趙之重,門地爲人,俱爲不合,況殿中越署經之人,又未經他曹郞官,而遽爾濫叨臺閣之上,劾論將發,則之重,旣知公議之未厭,而數次呈旬之後,仍復晏然行公,物情俱駭,不可仍置。請兵曹佐郞趙之重,汰去。上曰,勿煩。前啓,觀象監提調李東郁遞差事,停啓。罪人林演·申潽·朴泰春,邊遠定配,林泓,減死絶島定配,呂必重,還發配所,姜履相,減死極邊定配,姜以徵,移義禁府,不拘日次,嚴覈得情事,及李東彦事,令次官擧行事,榻前定奪。
判義禁姜鋧所啓,臣冒當千萬不似之任,荐加召命,辭不獲免,黽勉參鞫,幾至收殺,而臣於本府李東彦獄事,有嫌礙之端,臣待罪秋曹時,按治東彦獄事,其時,發論臺諫,謂臣緩治,陳疏攻臣,不遺餘力,至以刑政紊亂爲言,而東彦家,又謂臣峻治,侵及臣身,又無餘地,至有伸縮低昂等語,曾前按治此獄者,雖被一邊之侵斥,輒卽引嫌祈免,自上體下,特允其請,不令按治者,蓋所以重獄體而遠嫌疑也。臣前旣被左右之交攻,到今決難再按,而重獄,不可閱歲延拖,必須遞臣此任,以無故之人按治,然後可以速得完了,惶恐敢達。上曰,令次官備員按治,可也。
今日賓廳日次,而堂上不齊,頉稟。答曰,知道。
鞫廳大臣以下請對入侍時,右議政李頤命所啓,備局坐起,以小臣獨在,往來鞫廳之故,不得爲之矣。今日賓廳坐起出令,而趙泰采之外,無一書進字者。怠慢如此,不可不警責,除公故有實病外,推考,何如?上曰,依爲之。備邊司謄錄
上在昌德宮。停常參·經筵。
注書具萬理病,代以申世雄爲之。
假注書申世雄在外,代以文德龜爲之。
明日王世子敬寧殿展謁時,出宮正時,午初一刻。
正言韓永祚啓曰,昨日筵中,有罪人姜履相減死定配之命。臣於下詢時,以限輸情,不可不仍鞫之意,略陳所見,而及其勘斷之後,日勢已暮,筵席旋罷,倉卒之間,未及論啓矣,今聞物議,以當論不論,大加非斥,臣之不職之失,無以自解。何敢晏然於職次乎?請命遞斥臣職。答曰,勿辭。
傳曰,明日右相命招,使之卜相。傳曰,明日開政事,分付。
右承旨崔重泰三度呈辭。入啓。遞差。
禮曹,來戊子式年進士初試鄕·漢城試,八月二十七日,生員初試鄕·漢城試,八月二十九日,文武科初試鄕·漢城試,九月十八日,雜科初試,九月二十七日,推擇。啓。
院啓,請兵曹佐郞趙之重汰去事。措辭見上當初順命納招,親聽者必重也。以其招語,傳說於姜履相者,亦必重,而謀害二字之不出於順命之口,不但必重承款之招,縷縷自辨,雖以必重抵其弟笞簡,及往復李聖肇私書見之,諺書之不發於前日鞫獄,灼然可見,而履相之稱以傳聞於必重,捏造不道之言,狼藉傳播,馴致凶溥之投疏者,論其情狀,實浮於溥,其在鞫體,只當嚴覈得情而後已,且姜履相所稱必重附耳之言,無他參證云爾,則渠之從中做出,明若觀火,而前後鞫獄,輒變其說,夫謀害二字,何等凶言,而豈可慮其杖斃,不待輸情,而輒加酌處乎?王法至嚴,輿情咸憤,請還收罪人姜履相減死定配之命,仍爲嚴覈,期於得情。答曰,勿煩。
傳曰,頃因凶溥之疏,前後待命,凡幾月矣。前席面諭,開釋備至,而莫回長往之心,缺然思想,曷嘗少弛于中哉?矧今鞫獄,纔已收殺,凶溥誣告情節,不待承款,綻露無餘,而謀害二字之不出於順命之招,尤爲明白,則於卿,寧有一毫不安之端也?玆遣史官,諭予至意,卿其亟回遐心,從速入城事,遣史官傳諭于平川君·李判府事·金判府事。
正言韓永祚啓曰,昨日筵中,有罪人姜履相減死定配之命,臣於下詢時,以限輸情,不可不因鞫之意,略陳所見,而及其勘斷之後,日勢已暮,筵席旋罷,倉卒之間,未及論啓矣,今聞物議,以當論不論,大加非斥,臣之不職之失,無以自解。何敢晏然於職次乎?請命遞斥臣職。答曰,勿辭。司憲府謄錄
有政。吏批,以李禎爲豐基郡守,成任爲高山察訪。
上在昌德宮。停常參·經筵。
吏曹啓目,粘連觀此副修撰鄭栻上疏,則以爲,老母年已七十,衰病益痼,長在牀褥,奄奄有朝不謀夕之慮,而菽水之養,亦無以自供,特授一邑,俾得便養亦爲白有臥乎所,鄭栻,母病沈痼,家計寒薄,則其在錫類之政,宜許便養之願是白乎矣,儒臣外補,事體不輕,上裁何如?啓。傳曰,依回啓施行。
忠淸都事書目,尼山呈,以右贊成尹拯辭職上疏上送事。啓。答曰,卿懇。貳公祭酒,非卿莫可,則祈免雖懇,決難勉副。卿其宜遵前旨,安心就途,毋孤予意。仍傳曰,遣史官傳諭。
賓廳啓曰,今日卜相事,命下矣。臣方承牌,來詣賓廳,而命相體重,臣獨爲卜入,事甚未安,惶恐敢啓。傳曰,安心卜入。
賓廳,卜相封入。
判府事李畬上疏。大槪,臣之情迹,不敢遲留於近郊,疾病兼苦,急於歸死,退伏郊外,仍就鄕路,罪合萬殞,冒昧陳章,冀蒙矜許事。入啓。答曰,卿懇。纔悉至意於別諭矣,更何多誥?卿其體予虛佇之誠,亟回長往之心,卽速上來行公。仍傳曰,遣史官傳諭。
王世子敬寧殿展謁後,政院·玉堂問安。答曰,知道。
江原監司書目,崔日元山訟擊錚供辭中,橫被其誣詆,不得不略暴顚末,上疏上送事。啓。答曰,卿其勿辭。從速察職。
政院啓曰,新除授同副承旨洪萬紀,時在江原道原州地,斯速乘馹上來事,下諭,何如?傳曰,允。又啓曰,新差左議政金昌集,時在京畿楊州地,上來事,依例遣史官傳諭,上來時給馬事,京畿監司處,亦爲下諭,何如?傳曰,允。
持平閔鎭東啓曰,再昨筵中,有鞫廳諸囚酌處之命,臣亦入侍,猥承下詢,以姜履相限輸情仍鞫,林泓與以徵竝覈之意,略陳淺見,而筵席旋罷,未及論啓矣,退聞物議,則臣之當論不論,大加非斥,諫臣亦以此引避,臣以執法之官,不能爭論之罪著矣,其何敢晏然於職次乎?且臣賤疾適苦,今始來避,所失尤大,請命遞斥臣職。答曰,勿辭。
院啓,請兵曹佐郞趙之重汰去。措辭見上請還收罪人姜履相減死定配之命,仍爲嚴鞫,期於得情。答曰,勿煩。
傳曰,召對爲之。入侍,承旨李坦,玉堂李㙫·鄭栻·假注書文德龜·史官洪致中·申靖夏·持平閔鎭東。亦爲入侍時,持平閔鎭東所啓,罪人林泓,獄中通書情節,與姜以徵互相推諉,未得端緖之前,遽有減死絶島定配之命,揆以法例,事極徑先,以徵隱情,固可嚴覈,而泓之可疑可問之端,亦非一二,則前日停刑之敎,到今酌處之擧,雖出於聖上好生欽恤之德,而以獄體言之,必須兩造究覈然後,可以得情。請還收林泓減死絶島定配之命,仍令鞫廳,與以徵一體嚴問。答曰,勿煩。前啓,兵曹判書李寅燁加資還收事,停啓。
上在昌德宮。停常參·經筵。
申時,日暈。夜五更,有霧氣。
檢閱申靖夏書啓,臣承命馳往于楊州石串村舍行判中樞府事金昌集所住處,傳宣聖諭,則以爲,臣自鞫事更設之初,待命郊外者,倐爾經歲矣。日夜縮伏懍惕之餘,昨伏聞鞫獄諸囚,皆已參酌處分,而若其捏造二字凶言之罪,明有所歸,則臣之至冤極痛,庶可少伸,退塡溝壑,更無所憾。見方束裝還鄕之際,不意聖上,特遣史官,傳宣別諭,而十行綸音,丁寧勤摯,至以凶溥誣告情節,綻露無餘,謀害二字,不出於順命之招,尤爲明白,爲敎,臣於此,驚惶感激,不覺涕血之交襟也。噫,從古人臣之枉罹讒構者何限,而若其君上,燭破奸狀,夬賜昭釋,終始曲全者,卽千百之一耳。臣是何人,又負何等罪名,而蒙此千百之一所罕遇之聖恩哉?臣雖愚頑,到此地頭,赴湯蹈火,亦所不辭,第念臣之無狀,名位已極,涯分已溢,而不早斂退,冥行不休,宜其速災於身,見嫉於人,而亦豈料其致此罔極之誣哉?雖荷天地生成之德,得全性命,在臣今日之道,畢命田里,終身自廢,庶幾少贖前愆,得免大何,若又因罪媒寵,旣退復進,以重觸駭機,則聖上,雖欲每加覆燾,亦不可得,此臣之所以不敢祗承恩命,仍尋前路者也。孤負之罪,自知難免,從當以文字,仰請鈇鉞之誅云矣,敢啓。傳曰,知道。
待敎李澤書啓,臣承命馳往于東山洞村舍平川君申琓所住處,傳宣聖諭,則以爲,臣誠不幸,千萬意慮之外,荐遭罔極之誣,俟命於郊坰之外者,月五易而歲又改矣。恨不得剖心刳腹,以明此心,只願速自死滅而無知也。不料今者,史官來宣聖敎,臣於抆血求死之餘,伏讀天札,辭旨隆摯,以獄事收殺,誣告情節,綻露無餘,其不出於順命之招者,尤爲明白,爲敎,至令從速入城,臣於此,奉讀再三,惶隕感泣,涕血交零,不知置身之所也。凶溥,知其刑戮之在前,結舌而斃於杖下。履相,又復屢度變辭於桁楊之下,奸狀盡露,而猶復抵賴,其所以處心積慮,必欲甘心而後已者,聖明已盡下燭,而特推好生之德,貸其殘命,而群凶所以搆害者,又不知其有幾人,臣雖欲妄恃聖明,更爲進身於京輦,不知又將陷於何等坑穽,只當退守畎畝,以盡自靖之義而已。雖有明命,不敢仰承,伏地涕泣,不知所達云矣,敢啓。傳曰,知道。
假注書金尙奎書啓,臣承命馳往于廣州德豐驛判府事李畬行到處,傳宣聖諭,則以爲,臣之情迹,不敢擧顔復立於人世,退伏郊外,才上一疏,以請徑還之罪矣。不意聖眷彌隆,綸音特下,史官追宣於路次,十行諄切,反復開釋,令臣從速入城,臣奉讀天札,怳若復聆前席向日之玉音,望闕拜頓,不覺涕淚之盈襟也。臣之苦心悲懇,已略陳於前疏,庶幾聖明有垂諒,而疾病兼苦,誠恐殞絶於道途,重爲聖世之累。洪恩罔極,而無路酬答,明旨勤複,而不得奉承,臣罪至此,萬殞何贖?伏地悲咽,不知所達,但俟鈇鉞之加云矣,敢啓。傳曰,知道。
戶曹啓曰,頃因京畿監司狀啓,平川君申琓,判府事李畬·金昌集月廩,姑待下敎輸送事,命下矣。判府事金昌集,今日政,拜左議政,而時在楊州地,鞫廳旣已收殺,三大臣月廩,何以爲之乎?敢稟。傳曰,竝輸送。
假注書李端章出使,代以李濟爲之。
政院啓曰,臣等於日昨,齊會廳坐,本院使令齊聲訴冤,去夜一使令,持分撥夜出,爲禁衛營巡邏牌將所捉,覓出所勿禁帖之際,牌將無數亂打,結縛捉置於大將家,則大將,見其分撥,知其爲本院下人,始許放送云。本院使令,持帖犯夜,自是例規,而曾未有被捉巡邏之事,欲推問其捉去曲折,當該牌將,發牌使之進來,則牌將,往訴於大將,藏匿不出,數三發牌,牌將終不進來,此實前所未有之事也。本院發牌,則百司官員,莫不來聽,所以行命令而重事體也。今此幺麼牌將,憑依軍門,終至違拒,事之可駭,莫此爲甚,後弊所關,不可仍置,當該牌將,令攸司囚禁科罪。禁衛大將李寅燁,旣知本院出牌,而終始庇護,不爲起送,亦傷事體,大將李寅燁,推考,何如?依啓。大將,勿爲推考。
上在昌德宮。停常參·經筵。
假注書文德龜出使,代以金啓煥爲之。
假注書金尙奎書啓,臣承命馳往于楊州平丘村舍左議政金昌集所住處,傳宣聖諭,則以爲,臣昨在郊外,伏蒙聖諭,敢以違命惶恐之意,附達於史官之廻矣。千萬夢寐之外,有此不敢當之新命,又辱近侍,遠宣召旨,臣惶駭震悸,罔知攸措。臣之無狀,豈有一分近似於此任,而前此忝竊,已涉猥濫,今又收錄於罪釁之餘,實是物情之外,臣方恭竢公議,不敢卽入文字,尤增悚蹙云矣。敢啓。傳曰,知道。
禮曹啓曰,卽接永昭殿參奉牒呈,卽今雪消時,正殿北邊衝椽近處蓋板下處,南邊衝椽近處蓋板處,左右行三處,竝爲渗漏云。本曹堂上郞廳,卽當進詣奉審,而日勢已暮,有頉處不得詳審,明朝進去,奉審後稟啓,何如?傳曰,允。禮曹謄錄
備邊司郞廳啓曰,會寧開市,旣已完畢,令承文院撰出回咨,別定禁軍,下送于義州府尹,使之傳給于鳳凰城將處,以爲轉送北京之地,何如?傳曰,允。禮曹謄錄
鞫廳大臣請對入侍時,右議政李頤命所啓,有事關彼國者,欲於備局諸宰入侍時稟定矣,到今遷就,亦甚未安,故敢達矣。南桃浦敗船之物,漂海人入送後,自官拯出,則自初以爲不當矣,及今拯出,不過無用蘇木累萬斤及黑角等物耳。廟堂又以爲,不可通聞於燕京,以請處分矣,今見其回咨,則以黑角禁物,竝象牙帶·解蘇木,變價以送覆奏,皇帝以爲黑角,係是無用,且累驛遞蘇木,不必變價,令該國王酌量處之云,以其所謂無用累驛,不必變價等語觀之,則乃是不送之意,其所謂酌量處之云者,語意不明,玆欲觀察,何以處之者。然此事儘欲商量,以亂初事言之,雖如此少恩,亦當送使謝恩,近來則不必然矣。問于判府事崔錫鼎及備局有司堂上,亦不知何以處之則爲可,而凡事過謹則無傷。臣之迷見,則移咨該部,雖不必以轉奏爲請,而多稱謝其恩旨,仍言皇恩則至大,而弊邦雖貧弱,此乃海民息本,今旣拯得,何忍攪之,而理當還于漂民,皇旨如此,不可直爲輸送,何以爲之?上曰,以咨文觀之,無輸送之語,而無的知之道,一番咨文于禮部,可也。頤命曰,承文院,依此撰出咨文,令司譯院,差定䝴咨譯官,似可矣。上曰,依爲之。承文院謄錄
上在昌德宮。停常參·經筵。
忠淸監司許墀上疏。大槪,臣之父母,各葬千里,母墳在於海西之松禾地,而今當受命,出按湖右,一往展掃,情理攸切,伏願聖明,特許恩暇,俾得往省,千萬幸甚事。入啓。答曰,卿其依疏辭往省焉。
都承旨金演上疏。入啓。答曰,鞫事再擧,亶在明覈,用意低昂,決知其不然,則到今論責,豈予本意哉?卿其勿辭,從速察職。
兵曹判書李寅燁辭職上疏。入啓。答曰,臺閣所論,不過體例間事,何必深嫌?安心勿辭,從速行公。
全羅監司書目,靈巖郡守洪時九,身病猝重,不得已罷黜事。
禁府,金演金海府,金柅靈巖郡,申潽宣川府,朴泰春定州牧,邊遠定配,呂必重寧邊府,還發配所。啓。
掌令李裕民上疏。入啓。答曰,頃年備忘,明示予意,而今又提起,已未可曉,況所謂有辭於後世,豈係徽稱乎?牢定之志,斷無變改之理也,勿辭察職。
備邊司啓曰,今年水·陸操設行與否稟定事,外方連續啓聞,嶺南則亦請停止矣。今年年事,雖不至大凶,收穫不實,荐飢之餘,民力大困,歲翻而人多絶火,此時徵發赴操,實爲可慮。戎政雖不可一任其疏虞,民事亦不可不軫念,今年水·陸諸操,竝爲分付停止,令各其中軍·營將·虞候,巡歷點視,實合事宜。他大臣之意,亦如此,敢此仰稟。答曰,依爲之。備邊司謄錄
義禁府啓曰,鞫廳罪人姜以徵,移送本府,勿拘日次,究問可也事,命下,而臺諫,方以還收林泓減死絶島定配之命,仍令鞫廳,與以徵一體鞫問事,論啓矣。姜以徵,自本府究問,姑不得擧行之意,敢啓。傳曰,知道。
傳旨,鞫廳罪人林演·金柅·申潽等當爲,演段,以溥至親,勸還儒生,參溥凶疏,柅段,以溥疏下,呈疏之時,隨入闕中,潽段,旣見凶疏,不能力止,圖給寫手,三囚皆不無可疑之迹,而正犯旣死,更無可問之端,參酌施罪,竝邊遠定配爲只爲,下義禁府爲良如敎。傳旨,鞫廳罪人朴泰春當爲,傳播凶言,致有溥疏,前後變辭,眩亂獄情,極爲痛駭,邊遠定配爲只爲,下義禁府爲良如敎。傳旨,鞫廳罪人呂必重當爲,前日誣招之罪,極涉痛惡,還發配所爲只爲,下義禁府爲良如敎。
政院啓曰,罪人姜履相,減死極邊定配,林泓,減死絶島定配事命下,而臺諫,方以還收論啓,不得捧傳旨之意,敢啓。傳曰,知道。義禁府謄錄
禮曹啓曰,臣等進詣永昭殿,奉審渗漏處,則正殿北邊衝椽近處蓋板二處,南邊衝椽近處蓋板二處,中排設廳二處,左右行閣三處,竝有渗漏之迹,果如參奉所報,而大槪前冬,雨雪異常,氷水凝結,瓦縫渗漏之患,似由於水道不能順下之致,而卽今氷雪,未盡消瀜,不能詳審,姑待將來日氣稍暖後,更觀形止,使之牒報,以爲修改之地,何如?傳曰,允。禮曹謄錄
上在昌德宮。停常參·經筵。
夜二更,月入太微西垣內。
下直,晉州牧使申奎。
右承旨朴弼明,兼司書趙泰一三度呈辭。入啓。遞差。
政院啓曰,本兵曠務旣久,大政一向遷就,委屬可慮。兵曹判書李寅燁,昨日陳疏,疏批已下,卽爲牌招察任,何如?傳曰,允。
都承旨金演上疏。大槪,猥陳危悃,冀蒙斥免,反承溫批,備盡開釋,臣奉讀而還,感激涕零。分義攸在,所當竭蹶秪肅,而第鞫獄纔完,餘議未已。臣於此際,不可徒恃聖慈之寬貸,冒沒就列。且臣情勢之外,賤疾危苦,斷無自力供劇之望,喉舌緊任,不容一日虛帶,更申崩迫之懇,冀蒙鐫改臣職,仍治猥瀆之罪事。入啓。答曰,昨者疏批,已諭予意,須勿過辭,從速察職。
判義禁姜鋧辭職上疏。入啓。答曰,卿其勿辭。從速察職。
吏曹啓曰,承旨有闕,政事,取稟。傳曰,明日爲之。
右議政李頤命箚子。大槪,臣於憲臣之疏,有惶恧不敢自安者,乞蒙鐫削,以謝人言事。入啓。答曰,卿懇。憲臣疏語,雖未得當,於卿別無可嫌,安心勿辭,速出行公。仍傳曰,遣史官傳諭。
修撰趙泰億上疏。大槪,臣於臺臣李裕民之疏,有不勝慨然者,敢陳狂瞽之說,以備察納事。入啓。答曰,省疏具悉。頃年備忘辭意,本非出於一時撝謙,則今玆憲臣之疏,豈非未安之甚者乎?爾職在論思,有懷無隱,忠愛之誠,深用嘉尙,第假托等語,殊涉太過也。
工曹參判李光迪上疏。大槪,敢陳崩迫之懇,乞蒙鐫改臣職,仍刊姓名於朝籍,以卒生成之澤事。入啓。答曰,請竄之論,意在構捏,加階之命,寔遵舊例,卿其勿辭,從速察職。
兵曹判書李寅燁,牌不進後上疏。大槪,瀝血陳懇,未蒙兪許,轉益狼狽,罔知攸措。且於政院請治夜巡牌將之事,亦有不敢晏然者,召牌之下,竟未祗赴,分義虧缺,臣罪萬死,懇乞亟命回收新資,仍遞本兼諸任,以謝人言,以安微分事。入啓。答曰,前後疏批,已示予意,則其在事體,不可一向撕捱,使兵務久曠,大政遷就也。牌將事,再昨大將勿推之敎,蓋以偏護院隷,爲未安矣。觀卿疏辭,牌將元無可罪,使之勿治,安心勿辭,作速行公。
義禁府啓曰,卽接本府月令醫員鄭趾顯手本,則保放罪人金竑漢,所患消渴之症漸劇,多般救療,而症勢日漸危篤,食飮全廢,氣息奄奄矣,今月十六日巳時量,因至物故云矣,敢啓。傳曰,知道。
傳旨,出身崔汝崙當爲,本月十六日,自丹鳳門入來,差備門外擊錚,極爲駭愕,囚禁治罪爲只爲,下義禁府爲良如敎。義禁府謄錄
召對入侍時,檢討官宋正明所啓,臣於文義中,今之儒生,惟習科擧等語,有區區所懷,故敢達。近來科場,專尙儷偶·明經之科,只習只讀,全無實用,誠非祖宗朝取士之本意,前頭講經不遠,另加申飭,無令只取能誦者,必使七文文義,通曉無礙然後,使之試取,則似有一分之益矣。上曰,儒臣取文義之說,誠是。申飭可也。成均館謄錄
上在昌德宮。停常參·經筵。
夜五更,月暈。
左承旨任舜元,左副承旨元聖兪,右副承旨李坦上疏。大槪,臣等,於兵曹判書李寅燁之疏,旣難晏然,嚴敎之下,尤不可一刻蹲冒,玆敢略暴情實,乞遞臣等之職,仍治臣等之罪,以謝人言,以安私分事。入啓。答曰,爾等,勿辭察職。
謝恩,右承旨崔重泰。
禮曹判書徐文裕上疏。大槪,臣於憲臣之疏,有不敢晏然者,乞遞職名,以安微分事。入啓。答曰,已諭予意於大臣箚批矣。安心勿辭,從速行公。
備邊司郞廳,以大臣意啓曰,大政之至今遷就,極爲可慮,而兵曹判書李寅燁,臺啓旣停之後,再違召命,已涉太過,政院請推之啓,亦爲失體,聖批又已開釋,而今日尙不出肅,所管諸務,亦多曠廢,卽爲牌招察任,何如?傳曰,允。
兵曹判書李寅燁,牌不進。
京畿監司書目,楊州呈,以左議政金昌集上疏上送事。啓。答曰,卿懇。日者別諭,今玆重卜,實出於慰釋之意,倚毗之誠,則其在同休共戚之義,不宜過自祈免,恝視國事也,明矣。至於輸送月廩之命,可想予優禮之意,卿其安心,勿辭領受,幡然造朝,勉副至望。仍傳曰,遣史官傳諭。
兵曹,副護軍丁時翰身死,曾經臺侍。啓別致賻。
有政。吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
以李尙說爲靈巖郡守。
全羅右道暗行御史李喬岳別單,備局覆啓,備陳蘆嶺以上劇賊盤據之狀,井邑有闕之代,依年前振威武差例,以出入閫帥之人,擇差亦爲白置,南中賊黨之連結,實有滋蔓難圖之慮是白在果,一時縣邑之武差,不必爲止盜之善策,而奸息一條,自在七事中,苟得其人,則文吏何讓於武人?宜令該曹,隨闕擇差爲白乎旀,珍島一邑,文武間差,士民情願如此,今倅之代,以文官擇差,自此以後,間間差送事。吏曹謄錄
宣惠廳啓曰,本廳郞廳,曾無計朔之規,而湖西廳郞廳鄭載岳,稱以察任已滿三十朔,引病乞遞,久不出仕,本廳收租,今將上來,磨鍊之際,不可無郞廳。且本廳庫舍,亦甚狹窄,前秋,建立若干間於內廳,而猶未斷手,今春,又方經營江倉,而如此巨役,不可付之生手。其他廳務修擧之事,不一其端,連次督出,而一向撕捱,無意出仕,不可無警責之道。湖西廳郞廳鄭載岳,從重推考,使之卽速察任,何如?傳曰,允。宣惠廳謄錄
上在昌德宮。停常參·經筵。
政院啓曰,憲府無行公之員,連日監察茶時,事甚未安,除呈辭入啓,及服制及在外外,呈告人員,竝卽牌招察任,何如?傳曰,允。
大司諫洪萬朝上疏。大槪,臣於掌令李裕民之疏,有不敢晏然者,乞賜罷免,仍治臣罪,兼附區區所懷,以備財察事。入啓。答曰,今玆疏陳,大意固好,而遣辭之際,多不稱停,殊未曉也。勿辭察職。
執義李德英上疏。大槪,臣有一刻難冒之情勢,而服制未盡,不敢詣臺自列,敢此封章陳懇。伏乞亟削臣職,仍治臣罪,以謝人言,以安私分事。入啓。答曰,去秋鞫獄,按覈不明,疏謬之失,誠有之,循私蔑法,斷非本情,豈可以情外之說,勒加諸臣乎?日者判金吾之箚,亦有貸死之語,此皆出於用意低昂耶?然則疏中,安有其事如此而其心無私云者?已欠和平,而至以汲汲牽復,侵斥銓曹,欲惹鬧端,鞫事旣完之後,是誠何心哉?噫,國勢岌嶪,朝家泮渙,同寅協恭,一心共濟,猶懼其不克,而惟事攻擊,不念國事,予恐若此不已,朝無完人,位著殆空,今日深憂,實在於此也。勿辭察職。
判府事徐宗泰上疏。大槪,責罰宜嚴,不敢輒先自列,職名尙在,不得不仰首呼籲,伏乞亟命重賜勘處,以正臣罪事。入啓。答曰,卿懇,卿之本情之無他,予所洞悉,今於憲臣疏批,可以知予意也。卿其安心勿辭,速出行公,以副至望。仍傳曰,遣史官傳諭。
持平閔鎭東避嫌,大槪,臣於僚臺之疏,有不敢晏然,請遞事。及掌令李裕民避嫌,大槪,臣於修撰趙泰億之疏斥,有不敢晏然泯默,而適緣身病,今始來避,請遞事。及正言韓永祚避嫌,大槪,臣於憲臣之疏,有不敢晏然者,請遞事。入啓。答曰,勿辭。退待物論。
副修撰朴鳳齡上疏。大槪,嚴召之下,來詣闕外,而新授職名,決非已試蔑效者,所可苟然復叨,玆敢難安之勢,兼附憂愛之悃,以備察納事。入啓。答曰,人臣之罪,莫大於縱恣,而爾敢生營救之計,張皇投疏,略無忌憚,予實駭惋也。李裕民事,予志堅定,但當不用而已,曾未聞以此譴罰,而至於裕民之言,安知其不由於此等語?尤可異也。
領議政崔錫鼎上疏。大槪,屛伏俟譴之中,重叨恩命,驚惶震越,莫知攸措。向來憲臣之疏,實非尋常詆斥,今不敢輒煩控辭,伏乞亟命攸司,勘臣罪犯,以嚴邦憲。且於近日臺疏,亦不敢晏然,請治臣喑無一言之罪,以謝人言事。入啓。答曰,前冬勉副,蓋不獲已,今玆重卜,夫豈偶然?至於按獄時事,卿之本情之無他,予已洞燭。今於憲臣疏批,可以知予意也。疏末所陳,尤無可嫌,卿其安心勿辭,卽起視事,用副至望。仍傳曰,遣史官傳諭。
獻納尹世綏上疏。大槪,臣於憲臣之疏,有不敢晏然,乞遞臣職,仍治臣罪,以謝人言,以安微分事。入啓。答曰,予意已諭於朴鳳齡疏批,而日昨儒臣疏中,假托希覬等說,誠未得當也。爾其勿辭,救護母病。
京畿監司書目,廣州呈,以兵曹參判李墪辭職上疏上送事。啓。答曰,已諭予意於大臣疏批矣。卿其勿辭,從速上來察職。
掌令李裕民啓曰,臣以慕皇朝尊君父之義,激於愚衷,略控血辭,文辭拙訥,誠意淺薄,不能感回天聽,方且惶恧慨歎之不已,得伏見修撰趙泰億疏本,以臣疏陳,或謂之假托希覬,或謂之不識人間有羞恥,或謂之非渠所自辦,或謂之愚騃不文,專以惡言悖說,嘖發詬辱爲主。臣誠怪駭,莫究其致此之由也。臣早以明經闡科,不以詞翰自居,而曾亦以不文,被詆於泰億,今又以此力攻,則猶不以爲新奇也。朝家不以臣不文而斥去,使復置言事之地,苟有所懷,其敢自諉以不文,而不一言以補職責乎?況其假托希覬等說,語意極其回互。所謂假托,謂托何地,所謂希覬,謂覬何事?尤莫測其指意之所在也。夫尊號之擧,本非三代之所有,而唐宋以後,至我朝列聖,所以行之者,不待泰億之論列,人孰不知?帝王家豐功盛烈,有足以褒後世,則廷臣之齊聲力請,必擧乃已者,自是義理之所不已,歷代之所已行,苟以尊號之請,輒謂之交媚希覬,則如唐之姚崇·裵度,宋之王朝·富弼,我朝之名臣碩輔,皆不免爲交媚之歸耶?所謂交媚云者,無其實德之可稱,而敢請揄揚之謂也。交媚等語,其敢勒加於今日耶?噫,殿下於甲申春間引對諸臣也,深追惟神宗皇帝昊天罔極之恩,嗚咽感激,仍詢建廟之議。當是時也,滿庭臣僚之中,曾有一人,以一言先之者耶?當冠屨倒置之世,皮幣金繒,視爲常事,而至於語言漏洩爲諉,建廟之議,遂至設壇而止,然而微殿下之至誠能斷,則我皇朝六十年已絶之祀,其安得至今日而追擧乎?昔漢高之爲義帝發喪,非出純正,而朱夫子猶且大書特書者,誠以春秋大經,帝王盛節,無過於尊周之意也。噫嘻,皇朝之宗社墟矣,子孫絶矣。天下不復宗周,弱國之畏約無窮云者,誠如泰億之言,而我殿下之獨斷宸衷,築壇親祀,自是尊周之義,而出於無所爲而爲之,則今日殿下之廷臣,必欲揄揚顯號,使天下後世,明知我殿下尊攘之誠,亶出於無所爲而爲之之義也。彼泰億之以求知徼名等說,闖議於今日,何也?至若宣廟朝,沖謙巽讓之德,固至矣,而建號之請,旣發於一國臣民之至誠,則終至於俯從其請者,蓋緣衆情之難遏。今殿下撝謙之德,固殿下法祖宗之志,欲殿下俯從群請者,亦出於望殿下法祖宗之意也。竊怪夫戊子·甲辰間徽號之請,泰億,至謂之一國臣民歸美之至誠,而今日一國臣民之所顒望者,必欲歸之於交媚希覬之科者,抑獨何心哉?至於衰唐閹豎之引諭,尤極無謂。然則從古建此議者,皆不及薛季稜而然耶?臣竊哂之。臣誠讜愚,徒慕皇朝尊君父,爲人臣大經大義,而今泰億,則以顯揚君父之盛烈,爲人間羞恥事,何相反之若是也?凡今臣民之有血氣者,無不知我殿下實德之追配烈祖,宜膺大號,而含糊咨且,不敢建請者,不幸論議岐貳,人心陷溺,或恐有如泰億今日之醜詆,先及其身。寧使君父之盛德,終歸泯泯,而先動於自己利害,至今鉗默,猶爲國有人乎?緣臣一言之妄率,受人無限醜衊,更何顔面,蹲冒於臺次乎?請命遞斥臣職。答曰,勿辭。退待物論。司憲府謄錄
禮曹啓曰,去丙戌年秋冬本曹褒貶,堂上有故,限內不得磨勘,所屬中校書館官員等,去丙戌年春夏等褒貶,提調有故,限內亦不得磨勘矣。今始等第以入,而所屬中弘文館·藝文館·春秋館·承文院·成均館·歸厚署·觀象監·社稷署·東西活人署·東西氷庫·內醫院·東南關王廟·掌樂院·司譯院官員等,去丙戌年秋冬等褒貶,各其司提調堂上有故,不得一時磨勘之意,敢啓。傳曰,知道。禮曹謄錄
上在昌德宮。停常參·經筵。
大司憲崔錫恒,都承旨金演再度呈辭,及副校理宋正明初度呈辭。再呈入啓。傳曰,還出給。
假注書文德龜書啓,臣承命馳往于驪州北面睡谷村判府事李畬處,傳宣聖批則以爲,臣荷聖上生死肉骨之至恩,終逭刑章,則不敢暫時仍淹於郊坰,陳章乞身,而不得待批,在途承諭,而不得祗命,迷昧顚頓,投還故里,罪戾益重,萬殞是甘矣,不意史官又臨,天札遠宣,誅譴不加,恩禮冞隆,諭以虛佇之誠,令臣卽速上來行公。臣奉讀綸音,感極悲咽,但有涕淚之橫迸也。噫,臣違遠城闕,不得復瞻天顔,銜恩莫報,負罪如山,臣雖愚迷,尙有秉彝之性,則此豈臣之本心哉?顧臣情迹,聖明亦必下諒矣。擧顔對人,亦有不敢,況爲束帶行公之念哉?惟有速就溘滅,庶可少安,撫心於悒,更有何言?臣行路添病,方在昏昏垂盡之境,故欲復以一疏,仰陳血懇,而亦未能自力,伏地震越,但俟嚴誅云矣。敢啓。傳曰,知道。
假注書金尙奎書啓,臣承命馳往于楊州平丘左議政金昌集所住處,傳宣聖批則以爲,臣以罪釁之餘喘,遽膺重卜之誤恩,冒申危懇,未蒙矜許,又遣史官,傳宣聖批,而辭旨委曲丁寧,不翅提耳而面命,臣奉讀惶感,不覺涕泗之橫流也。臣以萬殞難贖之罪名,承此千古罕有之恩數,糜身粉骨,不足以圖報,惟當竭蹶趨命之不暇,而顧臣情迹,終有所不敢冒進者,只以竭誠呼籲,感回天聽爲期,伏地震越,冞增死罪云矣。敢啓。傳曰,知道。
義禁府啓曰,卽接本府月令醫員鄭趾顯手本,則本府罪人元始亨,本以年老抱病之人,傷於水土,痰火之症,乘時發作,頻頻昏窒云,故各別救療之意,分付矣。鄭趾顯再度手本內,元始亨,所患添㞃,晝夜咳喘,食飮頓却,連用湯劑,少無其效云。自前罪人病勢如此,則或有保放救療之規,敢此仰稟。傳曰,依爲之。義禁府謄錄
上在昌德宮。停常參·經筵。
下直,定平府使郭柄。
京畿監司狀啓,判府事李畬月廩米太不受事。啓。傳曰,更爲輸送事,分付。
假注書金尙奎書啓,臣承命馳往于豆毛浦判府事徐宗泰所住處,傳宣聖批則以爲,鞫獄旣完,臣當重被論正,悚蹙以俟威命,不敢徑先陳列,而亦不容累日泯默,敢上請譴之章矣,伏蒙聖度寬大,反賜溫批而開釋,史官遠臨於江郊。臣奉讀震越,繼以感泣,不知死所。臣於今日,蒙被責罰而後,可以明國體而謝臺言,罪戾之蹤,豈有重入脩門之望?無以祗承,益增戰慄,疾病昏憒,不能備陳衷情。軍門提擧,尤無一日虛帶之理,謹當冒昧復瀆,仰請嚴誅云矣,敢啓。傳曰,知道。
修撰趙泰億上疏。大槪,臣於臺避諫疏,有不可晏然者,略暴危懇,冀蒙鐫削,以快人心事。入啓。答曰,爾其勿辭,從速察職。
執義李德英啓曰,臣昨上一疏,略陳情勢之不安,伏蒙聖批,縷縷誨責,辭旨勤切,匪怒伊敎,奉讀以還,感涕自迸。念臣廁迹臺端,今已八九年于玆,固已淵鑑所洞燭,臣曷嘗喜爲矯激之論,惹起鬧端於朝廷之上哉?到今僅出一言,下以犯一世之怒,上以不見諒於君父,皆臣之罪,亦復何言?第聖敎旣若是諄切,臣亦安敢不暴情實,以阻聖明之下乎?臣之前日一疏,非臣一人之言也,實是國人之言,而臣適以問郞,終始參見,故及居言地,不敢不言,而其所條列,皆指事陳狀,無一毫浮實者,而只緣私意低昂四字,乃是摠論之話,非如直陳事實之比,故當之者易於發明,聖上亦疑其過重而然矣。治獄違例之失,筵席營護之言,聖明亦已照燭無餘矣。當死者生,當重者輕,此非低昂而何?雖聖明一時勉從,而旋覺其非,乃有拿還正刑之命,及今獄情畢露之後,前日按治之不嚴,益復著見,不但爲疏漏不明而已。若是而其可謂公無私適輕重乎?旣不能公無私適輕重,而求免於私意低昂之科者,難矣。殿下若平心舒究,則可知臣言之非過。嚴批之下,更提前說,極知不敢,而聖明旣責臣以情外之說,勒加諸臣,故不得不略擧實狀,以明臣言之非出於抑勒耳,誠非可已而不已也。至於判金吾貸死之請,方見非於公議,而殿下乃擧此而爲敎,豈以其言爲是乎?向來陰護林溥之徒,倡爲爲春宮之說,疑動群聽,姜鋧,亦見撓於此等說耳。泛然聽之則似矣,而以事理言之,則自古誣告人者,孰不以謀危宗社,謀危乘輿爲言,而及其反坐也,未聞以爲宗社爲乘輿而有所容貸也。今鋧豈不知此,而乃爲此前所未有之論,其可謂之公心乎?至於銓曹事,不過臣自爲引嫌之語,而聖明疑臣以起鬧攻擊,尤不勝悚惕之至。物情拂鬱於獄事久矣,豈以今番了當之故,便卽渙然,而銓曹不問公議之如何,擧條之啓下,一倂牽復,無復顧藉。此無非臣罷軟見輕之致,故略及於行語之間,而起鬧攻擊,實臣本情之外也。抑是是非非,可否相濟,乃所以同寅協恭也。若以相助匿非,無所刺擧,謂可以共濟國事,則是以水濟水,以火濟火,豈寅協之道乎?且臣伏見大臣·宰臣之疏,其所爲言,俱涉深緊,顧臣杌隉之勢,又加一層矣。今大臣,旣不逐條自辯,只曰未詳·未諳,臣亦無可據爲說,而第其延礭於問郞,强相唯諾,曾無駁難云者,莫知其何指也。豈或延礭,而臣未之記耶?臣不欲索言,以傷事體,而至於事異時移之語,譏嘲雖深,而臣則爲大臣惜其不弘也。事之是非,不係於言之早晩,而事後退論,亦無不可,則在大臣休休之量,唯當有則受之,無則辨之,而恐不宜以此藉口也。宰臣之疏有曰,恐終有黯黮不白之冤,有若遭讒誣而莫伸者然,甚矣。人之難於受過也。臣以眇然弱植,實無氣力,可以左右抵敵,而所恃者,聖明之在上,今聖明,不揆臣中情,有此嚴責,臣何敢自以爲是,而仍冒於職次乎?請命遞斥臣職。答曰,勿辭,退待物論。
京畿監司書目,楊州呈,以平川君申琓上疏上送事。啓。答曰,卿懇。日昨別諭,已悉至意矣,復何多誥?卿其體予思想之心,安心領受,須速上來行公。仍傳曰,遣史官傳諭。又書目,衿川呈,以掌令權辭職上疏上送事。啓。遞差。
備邊司啓曰,今日賓廳日次,而大臣有故,頉稟。答曰,知道。備邊司謄錄
觀象監,自巳時至申時,日暈。啓。朝報
上在昌德宮。停常參·經筵。
政院啓曰,兩司多官,引避退待,處置經宿,監察茶時,亦甚未安。大司憲崔錫恒,司諫李萬選,竝卽牌招,使之處置,何如?傳曰,允。
吏曹判書趙泰采上疏。大槪,臣於憲臣疏避,有不敢晏然冒據者,乞遞臣職,以謝臺議,以安微分事。入啓。答曰,仍舊擧擬,少無不可,意外侵斥,在我何嫌?卿其安心勿辭,從速行公。
吏曹參判黃欽上疏。大槪,臣於憲臣疏避,有不敢晏然者,乞蒙鐫改,以謝臺議,以安微分事。入啓。答曰,仍舊擧擬,少無不可,意外侵斥,在我何嫌?卿其勿辭,從速察職。
大司憲崔錫恒,牌不進。
副校理申鐔,司果洪重休,文臣朔試射時,稱病不進,依承傳罷職。
司諫李萬選啓曰,臣於尋單病伏之中,以兩司處置,承牌詣臺,而掌令李裕民之疏中,以三司之不請尊號,大加譏斥。夫贊揚君父之盛美,垂耀無極,此固臣子之至願,而聖心謙沖,挹而不居者,尤有光於數字之徽稱。今日在廷之臣,惟當將順其美,以彰聖德,而裕民,身居諫官,首發此議,臺閣風采,於是掃地,臣竊慨然也。然諸臺旣以此引避,則臣安得獨爲晏然?至於執義李德英事,則臣前被其疏斥,旣有嫌礙,今難可否。且本院,方有姜履相更鞫之啓,而臣旣是去夏參鞫之人,則今於此事,理難參涉。以此以彼,俱不可仍冒於臺次,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
濟州試才御史李海朝入來。
政院啓曰,濟州試才御史,旣已收取試券上來矣。藝文提學崔錫恒,卽爲牌招,使之科次,何如?傳曰,允。
京畿監司書目,平川君申琓,左議政金昌集,月廩辭而不受事。啓。傳曰,更爲輸送事,分付。
藝文提學崔錫恒,身病出仕。
判義禁姜鋧上疏。大槪,所患寒疾,一向彌留,尋單見却,方切惶悶,而今於憲臣之避,情地萬分危蹙,玆敢冒死哀籲,乞蒙譴罷,以安私分,以謝人言事。入啓。答曰,卿其安心勿辭,從速行公。
大司憲崔錫恒啓曰,賤疾危苦,浹旬沈淹,尋單請急,誠不獲已,再度還給之命,出於格外,惶感悶塞,不知所措。辭疏見阻,一倍兢蹙,適於此際,以諸臺處置事,召牌下降,而病未祗承,方此悚惕之中,又以藝苑兼任,天牌狎至,其在往役之義,不得不忍死來詣,而顧臣於執義李德英之避,惶怖危怕,有不敢晏然者。蓋德英向來一疏,專攻按獄大臣,而臚列罪狀,語意非常,在臣私義,已不可自安於同席。況其避辭,譏切臣兄,更無顧藉,臣何敢冒據臺席,而容喙於其間乎?請命遞斥臣職。答曰,勿辭,退待物論。
備忘記,居首幼學鄭敞遠,之次進士吳廷賓,幼學高萬瞻,竝直赴殿試。朝報
上在昌德宮。停常參·經筵。
靈愼君瀅,加資肅拜。
政院啓曰,兩司多官,相繼引避,久未處置。獻納尹世綏,陳疏受由,已過累日,卽爲牌招,使之處置,何如?傳曰,允。又啓曰,吏曹郞廳來言,今日爲政事命下,而判書趙泰采遭服制,參判黃欽病不來,參議權尙游在外,不得開政云。參判黃欽,卽爲牌招開政,何如?傳曰,允。
假注書李濟書啓,臣承命馳往于楊州東山洞平川君申琓所住處,傳宣聖批則以爲,臣於頃日別諭之下,不能仰承明命,只自泯默俟罪,玆因月廩之命,始敢上章陳暴,乞寢成命。臣罪戾,至此尤大,方俟威命之下降矣,不意今者史官,來宣聖批,辭旨丁寧,至有思想之敎,臣奉讀未半,不覺涕泣之交迸也。噫,臣之離違京闕,倏已經歲,而以此情迹,決無復入脩門之望,一念耿耿,長在象魏之下,瞻望雲霄,但有涕灑而已。況此月廩,乃是朝家優禮在外大臣之意,以臣踪地,何敢以大臣自處,晏然承受乎?只自惶隕縮伏,恭俟譴罰,伏地悚慄,不知所達云矣,敢啓。傳曰,知道。
吏曹參判黃欽,牌不進。
政院啓曰,吏曹參判黃欽牌不進,推考傳旨,今方捧入,而開政命下之後,不卽擧行,事甚未安,更爲牌招開政,何如?傳曰,明日開政。
京畿監司書目,水原呈,以副司直李東郁上疏上送事。啓。答曰,卿其勿辭,上來察任。
獻納尹世綏啓曰,臣被斥憲臣,纔陳一疏,仍附愚淺之見,得伏見儒臣之疏,臣竊瞿然,繼之以訝惑也。日昨臣之疏語,不以儒臣將順謙德之論爲非,至許以淸朝美事,而第其措辭之間,不但攻其事而已,凌藉詬詆,無復餘地,大失同朝相敬之風,故臣果慨然,略加規警矣,乃者儒臣,顯有不平之意,至發譏嘲之語,臣不欲更爲呶呶,以傷事體,而顧臣難安之勢,則於此轉加。今以諸臺處置,召牌遽降,不得不黽勉祗詣,而諸臺引避,旣因李裕民疏本,則臣亦被斥中一人,其何敢晏然處置乎?以此以彼,俱難仍冒,請命遞斥臣職。答曰,勿辭,退待物論。
傳曰,召對爲之。入侍,承旨崔重泰,玉堂金興慶·鄭栻,假注書金啓煥,史官洪致中·申靖夏。
京畿監司書目,楊州呈,以左議政金昌集上疏上送事。啓。答曰,卿懇。前後批旨,罄盡至意,謂卿體諒,卽起膺命,而連章巽讓,若是其太過,心切愕然,無以爲諭。卿其思王室之多艱,念鼎席之不備,亟回遐心,卽日就途,用副虛佇之望。仍傳曰,遣史官傳諭。朝報
上在昌德宮。停常參·經筵。
判義禁姜鋧初度呈辭。入啓。傳曰,還出給。
副修撰朴鳳齡初度呈辭。入啓。遞差。
政院啓曰,今日開政事命下,而吏曹參判黃欽,陳疏到院,才已退却,判書趙泰采,服制未出仕,參議權尙游在外,不得開政云。參判黃欽,卽爲牌招,何如?傳曰,允。
司直趙相愚上疏。大槪,經年席藁,尙稽威命,憲臣再疏,論罪益急,一倍兢惕,靡所容措。玆敢露章自列,伏乞聖明,將臣軍銜諸兼,一倂鐫削,仍勘臣循私蔑法之罪,以嚴國法,以謝人言事。入啓。答曰,已諭予意於諸臣疏批矣。安心勿辭,從速行公。
修撰鄭栻上疏。大槪,卽者兩司處置,歸於本館,而臣有不敢參涉之嫌,乞遞職名,以安私分事。入啓。答曰,爾其勿辭處置。
都承旨金演上疏。大槪,冒死請急,幸蒙恩暇,不意辭單還給之命,出於格外,臣誠惶駭罔措,直欲循墻而不可得也。臣之辭疏,只陳情勢之難安,有何一毫可怒之端,而憲臣提起前事,齗齗不已,至以牽復伸枉等語,移鋒政官,操蹙至此?況其避辭,尤復張皇,難冒之勢,轉加一層,在臣自處之道,不可徒恃寵靈,抗顔榮次。伏乞聖明,諒臣崩迫之懇,亟遞臣職,仍勘臣罪,以安私分,以快人心事。入啓。答曰,憲臣避辭,用意至深,必欲盡驅按獄諸臣於循私蔑法之科,予實駭然也。斷無許遞之理,須勿過辭,從速察職。
校理金興慶上疏。大槪,臣於兩司處置,意見與僚臣有不同者,乞遞臣職,以安愚分事。入啓。答曰,稱停二字,已極歇後,强欲請出,〈予〉所未曉也。勿辭察職。
修撰李夏源上疏。大槪,臣於執義李德英處置,意見與右僚有不同者,乞遞臣職,以安私分事。入啓。答曰,爾其勿辭處置。
京畿監司書目,廣州呈,以同副承旨洪萬紀辭職上疏,及果川呈,以正言沈宅賢辭職上疏上送事。啓。答曰,爾其勿辭,從速上來察職。
去秋冬等褒貶,兵曹正郞趙泰一,佐郞趙之重,司果李台佐·吳命峻·趙錫周,司勇李耉徵,宣傳官李碩寬·鄭鴻賓,武兼李晦根,守門將朴尙道·韓東休·崔致河,部將韓榏·黃萬昌,以上,中。朝報
上在昌德宮。停常參·經筵。
吏曹,行判書趙泰采,外四寸兄學生白時采身死,服制已行四日,出仕,何如?啓。傳曰,依所啓施行。
兵曹,觀察使薦,朴弼明·李坦·兪命弘。
假注書金尙奎書啓,臣承命馳往于楊州平丘村舍左議政金昌集所住處,傳宣聖批則以爲,臣敢冒萬死,再陳情實,竊冀聖明,或垂矜察,伏奉聖旨,愈益勤懇,而輒遣近侍,傳諭於莾蒼之外,不知聖明,何取於釁累之賤臣,而濫施恩數,至於此極也?臣雖愚蠢,豈不知王室之多難,鼎席之不備,而自顧情迹,終難冒進,又不免虛辱君命,臣之罪戾,又加一層,瞻望宸極,只俟嚴誅云矣,敢啓。傳曰,知道。
玉堂箚子。大槪,請持平閔鎭東,正言韓永祚,司諫李萬選,大司憲崔錫恒,獻納尹世綏,竝命出仕,執義李德英,掌令李裕民遞差事。入啓。答曰,依啓。
大司憲崔錫恒,獻納尹世綏,牌不進。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上又所啓,日昨大司諫洪萬朝,論斥憲臣之疏,闖生別語,語意悖謬,臣竊不勝駭惋之至。惟我祖宗嵬勳盛烈,固何待宋時烈之言,而有所增益哉?然而世道日下,義理漸晦,將使二祖之志事,無以昭暴於天下後世,故時烈,以孝廟同德之臣,贊聖上繼述之誠,追明大義,昭揭無極,則我殿下尊祖宗樹彝倫之功,蓋有光於簡策,而時烈之平日苦心至意,亦得以少伸矣。今萬朝,因憲臣引諭之語,而襲己巳戕賢之論,隨事逞憤,無復顧忌,至謂之貽祖宗之辱,關世道之害,噫嘻痛矣。此何言也?夫祖宗之烈,有赫乎上,則同德之臣,顯揚於後者,此正哲辟名臣,相得益章之美,而彼乃急於醜正,自不覺其語逼不敢言之地。如其言也,詩·書以來,贊頌聖王之功德者,率皆歸之於貽辱之科,而爲世之害耶?其無嚴悖理,莫此爲甚。公議所在,不可不論,請大司諫洪萬朝,罷職不敍。國家之設置活人署於東西兩部,而使救療官率隷屬,持藥物輪直者,蓋所以接濟都民之有疾病者也。近聞東活人署,屋宇頹毁,但有空址,醫生隷屬,無以容着,全不往來者,今至四年矣。卽今城中,癘疫頗熾,病人之出往東署者,無處依泊,無人救療云,此豈國家設署濟活之本意哉?事之無謂,莫此爲甚。請本署提調及當該郞廳,推考,以警其稽緩,速令重建東署,無廢舊規。新除授掌令李喜朝,時在京畿楊州地,請斯速乘馹上來事,下諭。答曰,不允。第三件事,令該曹稟處。下諭事,依啓。
吏曹啓曰,臺諫有闕,政事,取稟。傳曰,明日爲之。
獻納尹世綏,牌不進,依承傳罷職。
京畿監司書目,廣州呈,以兵曹參判李墪辭職上疏上送事。啓。答曰,憲臣疏避,俱無可嫌,卿勿過辭,從速上來察職。
禮曹啓曰,卽接昭顯墓守護軍朴龍一等所志,則本墓別監等,墓內雜木,無數斫出,而至於墓上前枯木二株,不報禮曹,任意斫伐,其他改備雜物,先自取用云。墓內樹木,私自斫伐,事甚驚駭,爲先發遣本曹郞廳,伐木處摘奸後稟處,何如?傳曰,允。禮曹謄錄
上在昌德宮。停常參·經筵。
禮曹佐郞韓世億,昭顯墓樹木斫伐處摘奸事,出去。
政院啓曰,今日賓廳日次,兩司當爲入侍,而諫院無行公之員。司諫李萬選,正言韓永祚,竝牌招,推移入侍,何如?傳曰,允。
假注書李端章書啓,臣承命馳往于尼山西面酉峯里左贊成尹拯所住處,傳宣聖批,則以爲,草莾賤臣,又蒙史官臨諭聖批,辭旨加溫,不許鐫免,臣不勝惶恐隕越之至。臣殘喘垂死,職名長在,若懼煩瀆,泯默縮伏,以俟朝廷之處分,則窮年沒世,鐫免無期,因循匪據,一日難安。若不獲已,冒死呼龥,則輒蒙近侍遠來,恩數彌加,臣實惶感悶塞,罔知所爲。噫,常仕在朝者,亦有年至告休之禮,則如臣溝壑微物,齒及八旬,盲聾癃病,人事已絶,安有尙係朝籍,一向虛冒之理哉?非但微臣之義分都喪,死不足以塞責,容此一介虛僞,久假天爵,苟備文具,亦豈不爲朝廷之一累耶?臣長負罪戾,寢驚夢愕,每聞命下,若隕淵谷,精識昏迷,未得畢龥。從當以文字,更冒萬死,申暴微衷,以冀聖慈天地父母之終賜哀憐焉云矣,敢啓。傳曰,知道。
傳曰,大臣·備局堂上引見。
領議政崔錫鼎上疏。大槪,冒陳請譴之章,反承溫批,開釋備至,惶隕感激,益無容措。至於近日臺臣疏避,情勢之難安,又加一層,更申危懇,乞命鐫削臣職名,以謝人言事。入啓。傳曰,遣承旨敦諭。
今日引見時,黃海監司李濟遞差事,及全羅兵使李宇恒推考催促發送事,及宣傳官李碩寬居中之代,大政前爲先差出事,榻前定奪。
朝臣病親呈辭外,由單一切勿捧,俾無前頭試官望苟簡之弊事,榻前定奪。
司諫李萬選所啓,臣於本院姜履相更鞫之啓,有應避之嫌,前旣以此引避矣。今日以備局引見,不得已入侍,而其於此啓,終難參涉。且臣昨年參在憲職時,與僚臺相議,劾罷李宇恒矣。今者大臣,以啓辭中,屛騶夜行一款,外議稱冤云,臣於此,不勝瞿然之至矣。夫宇恒縱恣不法之狀,臣亦聞知,而至於屛騶夜行等語,事涉重難。其時與發論之僚臺,再三商確,則僚臺所聞,丁寧無疑,故遂與聯名論啓,而其後亦未聞有外議之如何,今大臣之言如此,臣之論事不審之失,著矣。以此以彼,俱不可晏然於臺次,請命遞斥臣職。上曰。勿辭,退待物論。
持平閔鎭東所啓,請還收罪人林泓減死絶島定配之命,仍令鞫廳,與以徵一體嚴鞫,期於得情。上曰,勿煩。又所啓,請大司諫洪萬朝罷職不敍。上曰,遞差。前啓,活人署提調及當該郞廳推考事,停啓。
兵曹判書李寅燁所啓,全羅兵使李宇恒,頃因臺啓罷職,而收敍後擬差南閫,則以前日臺啓引嫌,屢呈本曹及備局,而連次催督,終不出肅矣。此是臺推之代,而趁不赴任,曠官可慮。且臺啓或稱過中,而朝家旣已收敍之後,則廉隅雖重,武臣事體,不當如是撕捱,亦不可一向强迫,今姑罷職,似宜矣。右議政李頤命曰,臺啓中有給債譯舌等語,人以爲屛騶夜行,蹤跡詭秘爲言,則武將之得此名,誠非細事。臺臣何以得聞,而有此論啓也?外議或多稱冤矣。邊帥異於他職,不可因其辭免而許遞,推考,促令赴任,宜矣。上曰,當初予知臺啓之過中,故卽爲收敍者,此也。今爲引嫌,必欲辭免,武臣廉隅,不當如此,推考後卽爲催促發送,可也。
大司成李晩成上疏。伏以,臣忝居本職,垂閱半載。敎迪之責,實非如臣庸蔑所可容議,而至於課試等事,亦以病趁未設行,溺職之罪,固無所逃,而竊有區區愚見,敢此冒陳焉。夫儒生通讀,實是造士之美規也。連因師儒有故,當年內不得畢試,臣於朝參時,以丙戌條退行於今年之意,陳達蒙允。今當依成命擧行,而第伏見通讀節目,除初抄講製外,必經二十四座而後,方可了勘。一年所取凡十人,而當初被抄,其數甚夥,一番講製,輒費多日,其間又有陞補·合製等試,又不無公私事故之動相礙掣,雖鎭日開坐,難以時月畢試。今又各設兩年條於一年之內,則漸次延拖,其勢易然。臣恐年年退行之不已,必將廢閣而後已,事體之苟簡,如何哉?況鄕外儒生,坌集京師,見抄者,日望其速定舊條,未見抄者,又冀繼設其新條,淹待亦甚有弊。見今只設講抄,未行製抄,猶可及時變通。臣意於此際,加抄講坐,竝與已講者而同試製述,過卄四坐之後,計其畫數,通兩年合取二十人,則於儒生,可無留待喫苦之患,在公家,得免逐歲退行之弊,豈非所謂兩便而俱利者耶?試以庠製言之,亦多有合數選取之例,倣而行之,似無所害,此非一時取便之計,實出於參量變通之意也。事異定式,不敢擅便,而職掌所關,不得不仰陳云云。答曰,疏辭得宜,可不依施焉?
今日備局堂上引見入侍時,戶曹判書尹世紀所啓,頃者前執義李德英,本府員役無料布難支之狀陳達,有令該曹稟處之命矣。蓋懸房贖錢,所納於三司者,限以三百兩矣,趙持謙爲大司成時,備陳泮人難保之弊,蠲減其百兩,厥後又減百兩,則卽今所納,只是百兩錢,故以此分給員役,誠爲苟簡,請令戶·兵曹,劃給料布,而無前之規,不可創開,懸房所減,亦不可復舊,惹起泮人號訴之弊。憲府本是徵贖衙門,旣有雜贖,且有推考贖,則自本府百兩錢外,不足之數,可以推移給之,此外似無他變通之道矣。上曰,依所達爲之。又所啓,大司成李晩成,以太學供士之米不足事陳達,有令該曹稟處之命矣。常時供饋士子,元定七十五人,而士子數少之時,亦以元定之數,給其供饋之米者,蓋欲推移用之之意也。卽今士子,多至百三十餘人,誠難接濟云。其在朝家待賢關之道,決難一依定式,不爲加給,而定式之外,若有戶曹創開百年所無之規,別爲加送,永爲定式,則亦涉難便。吏曹判書趙泰采,爲本曹判書時,五十石米,有貸送太學之事云。太學亦有應捧米布,隨貸隨報,相資之外,他無變通之道矣。吏曹判書趙泰采曰,元定七十五人供饋米,則士子雖數少,未嘗有減給之時,而年前則齋生數至百餘,以供士糧米不足之故,五十石貸去者,至於再巡矣。今又如前貸給,則可以繼用矣。禮曹判書徐文裕曰,元定七十五員之外,士子或至數多,國家雖無加給之規,賢關養士,事體重大,經費雖患不足,亦當參酌計給矣。世紀曰,加數定給,恐爲永式,從便稱貸則,似好矣。上曰,依前許貸,可也。又所啓,大司成李晩成,以蝟島專屬成均館事,頃有所達矣。蓋蝟島,本屬成均館,故曾前下送典僕輩,收稅島中,及其設鎭後,則令本鎭僉使,收稅三百餘兩而上納,定爲恒規矣,金宇杭·權尙游,爲湖南方伯時,啓請留作賑民之資,而本館收稅之路,絶矣。因此本館調度甚艱云,今後蝟島,依前還屬於本館,爲宜矣。上曰,依爲之。成均館謄錄
司圃署牒呈內,各殿供上菜物,上年不實之中,土卵尤甚被災,卽今絶種,蓼芽段置,亦爲絶種,依例代捧事據,本曹啓目,粘連牒呈是白有所,曾前供上所封土卵·蓼芽等物,卽今絶種,萬無貿得之路。曾前代捧,已有規例是白乎矣,係是供上之物,自下不敢擅便,上裁何如?右副承旨李坦次知。啓依牒呈施行爲良如敎。禮曹謄錄
備堂入侍時,兵曹李寅燁所啓,頃日七政曆撰出時,其推算員,許令兵曹給布矣。曆法則同,而時憲曆推算員,則本無給布之規。且近緣荐飢,國用漸縮,不可創開無前之規,七政曆推算員給布事,今姑置之,何如?上曰,依爲之。右議政李頤命所啓,臣於頃日,以宗廟大謄錄及儀軌纂集事,有所陳達,而今已畢纂進御,自此太廟凡事,可以考出,誠可幸矣。其時別定郞廳二人,終始主其事,盡心擧職,公私文籍,無遺搜出,逐日仕進,殆過半年,工役始訖。此事事體不輕,且其功勞,比諸工匠之營建數間家舍,而蒙恩典者,有加焉。似當有施賞之道,故敢達矣。上曰,令該曹參酌稟處,可也。禮曹判書徐文裕所啓,頃者以義州士人上疏,請於本州威化島及翊原堂等處封表事,使平安監司趙泰耉,詳審啓聞矣。狀啓今始上來,而此非循例回啓之事,故敢待登對仰稟矣。上送畵圖,下覽後俯詢于大臣而處之,何如?上曰,大臣所見,何如?頤命曰,威化島,若在隱僻處,則立碑亦宜,而但與彼地接界,大路不遠,當夏則水漲云,亦難繚以周垣,而立碑有所難便。太祖峯·犒軍川名稱,雖云以此流傳,而事不分明,故至於翊原堂,則以鄕校墻內壁後至近之地,謂其遺址云。若豎短碣,表其翊原堂舊基,記以去邠回鑾年月,大書深刻,俾傳永久,則似好矣。上曰,威化島,旣非立碑之所,其他又無表著之蹟矣。翊原堂則事在不遠,而事欠明白,是亦未可的知也。頤命曰,聖敎然矣。本堂頹毁之後,其地爲竝站邑,假家今爲鄕校云。旣無礎階之基,則今難的知,不甚分明,必詳審然後,可以立碑矣。文裕曰,當使本道監司,更加詳審矣。上曰,諸臣所見,何如?泰采曰,威化島,在於兩江之間,唐人往來之路,則不可立碑。翊原堂舊基,且在鄕校後至近處,則此非立殿之所,或立短碣,無妨矣。世紀曰,松都遺址,亦嘗立碑而繚垣,此雖逼近於鄕校,必有餘地,繚垣立碑,似無不可矣。寅燁曰,威化島,旣在兩江之間,不可立碑。翊原堂,如有徵信之端,則依海州芙蓉堂例,立碑似好,更令道臣,詳審啓聞,宜矣。文裕曰,道臣更加詳審啓聞,宜矣。文裕曰,道臣更加詳審事,才已仰稟矣,何以爲之?上曰,翊原堂則宣廟朝事,而猶欠分明,更爲下詢于諸臣者,以此也。禮曹參判李健命曰,威化島則事勢之難便,旣如諸臣所達,至於太祖峯·犒軍川,則事蹟不明,而必欲封表,則殊非闕疑之義矣。左副承旨元聖兪曰,北道,惟我太祖肇基之地,則似必有可以立碑處,而未嘗有立碑之事矣。頤命曰,玆事重大,令三司各陳所見,亦宜矣。上曰,各陳所見,可也。司諫李萬選曰,今聞大臣諸臣所達,略知其梗槪,而此事所當詳審,不可輕易爲之矣。持平閔鎭東曰,臣意亦必欲詳審矣。修撰李夏源曰,威化島,不可立碑,太祖峯·犒軍川,亦難封標云者,誠如大臣所達,而翊原堂立碑事,亦必明知其舊基,然後可以爲之矣。上曰,威化島·犒軍川·太祖峯,則不可立碑,翊原堂基址,亦分明然後,可以立碑,但未知其明白無疑也。頤命曰,此重事也。分付本道監司,知其明有徵信,然後更爲啓聞,其他餘事,置之可也。禮曹謄錄李寅燁所啓,前秋木花失稔,故初秋間,木價踊貴,都監軍兵,呼冤尤甚,因其累次牒報,砲保折錢,加定二錢,他軍布,亦視此盡加矣。其後八九月間,日氣甚暖,故木花比初秋頗勝,木價亦隨以稍低。以卽今上納軍布觀之,各邑皆以純木上送,折錢之過重,可推而知矣。蓋折錢,隨時低昂,不宜一定不改,以招民怨。前秋所加二錢,還爲減去,似合便宜。下詢大臣而處之,何如?頤命曰,當初折定,未知何如,而頃者忠淸道,則黃啓河疏陳民情,皆以爲過多云,而續續變通,極爲難便之意,臣果回啓矣。今者當初折定,有司之臣所達如此,似當減下其折錢矣。上曰,依爲之。司僕寺謄錄又所啓,司圃署眞西瓜添給事,昨年因閔鎭厚所達,自本署折受者,充給,宣惠廳所給之米,則減除矣。第丁亥·戊子兩年條引用者,自該廳所當推還,而旣已取用於御供,則今不可退捧,本署所引用兩年條米,竝蕩滌,何如?上曰,依爲之。吏曹判書趙泰采所啓,近來兩醫司貢物下人輩,以人蔘價高之故,將至流散之境矣。蓋貢物價,以卽今蔘價比論,則僅止米價。朝家豈宜不給准價,而取用於民,厚招其怨乎?惠廳所給價米二十五斗,以市直論之,則僅爲半價,宜有變通加給之道,故敢達。文裕曰,此言是也。蔘價比前三倍,而如前取用,則貢物下人輩,宜其難支而呼怨也。李寅燁,以惠廳堂上入侍,使之相議變通,俾無貢人呼怨之弊,宜矣。寅燁曰,近年以來,蔘價踊貴,上下以爲,推移進排之地,而昨今年來,蔘價騰貴,故極其稱冤矣。但貢物之規,一增其價之後,猝難復減,而民弊所關,亦不可不慮。當以蔘價之高下,隨時低昂,亦無不可。今姑增給米斗,待前頭蔘賤,須減所增之價,似爲便當。下詢大臣而處之,宜矣。上曰,此事何如?頤命曰,當初貢物磨鍊時,酌量折定,則似難容易增減,而蔘價日貴,醫司之人,勢難支保,則今姑變通,添給五斗米,以准二石之數,似好,此卽一時變通,不可永爲定式,待蔘價稍下,復舊宜矣。上曰,姑爲添給,可也。戶曹判書尹世紀所啓,次歲幣,自是戶曹主管之物,而大小好紙價,亦出於此矣。曾因三南年凶,次歲幣則姑減,而其代,以奴婢貢木計給,仍爲謬規。今則次歲幣,與惠廳分半,每年歲幣各樣物種,以一半數,萬無措備之勢。大小好紙價,則以惠廳次知,次歲幣一半之中計除減,而貢木則自戶曹取用,何如?寅燁曰,次歲幣價,入於大同磨鍊中,故納於惠廳,而惠廳不能一一移送於戶曹,其數甚多,不得已蕩滌其積年未移送之數。此後則分半上納於惠廳·戶曹之意,定奪施行。數年以來,次歲幣折半之價,自戶曹連爲取去矣。且戶曹所用大小好紙之價,自惠廳出給,則戶曹,亦當以奴婢貢木,移送惠廳,以爲還償之地,而年年所用,一不移送。蓋戶曹則以爲,次歲幣折半之價,自是戶曹之物,大小好紙之價,計除於其折半之中,奴木不當移送云,惠廳則以爲,次歲幣之價,曾前專用者,折半移送,而紙價,又復計減於本廳所得折半之中,則本廳所失甚多,不可不計減於移送戶曹折半之中,以此相爭,累年不決,而次幣折半之價,自戶曹年年推去,旣未及計減,奴木亦不移送,故惠廳未免兩失。尹世紀所達,蓋是此事,而其顚末,不過如此。自今計減於移送戶曹折半之中,宜矣。世紀曰,歲幣,本爲方物而設,則大同中物也。惠廳豈可分半主管乎?旣已定奪,則雖難盡推,大小好紙,則似當自惠廳給價矣。寅燁曰,此莫非國家之財,推移取用,固無不可,而戶曹必欲計減於惠廳折半之中,則惠廳亦不可坐失。大小好紙價,自戶曹給之,宜矣。李頤命曰,臣則不知曲折,而此非倉卒稟定之事也。自廟堂商確後,以草記稟處,似好矣。上曰,令廟堂稟處。宣惠廳謄錄
李寅燁所啓,堂上武臣試射時,片箭沒技者吳興望·崔斗萬·金命錫等三人,考例覆啓,有登對稟處之敎矣。未知何以處之乎?上曰,武臣堂上試射,每年爲之,與春秋試射有異,以此加資,則似涉重大,依內中日例,邊將除授,似好矣。寅燁曰,都監哨官李商任,騎芻沒技者,亦何以處之乎?上曰,此亦一體爲之,可也。兵曹謄錄
禁衛營啓曰,慕華館,十二番慶尙左右道五哨軍兵,及十三番海西別驍衛等點閱,下番別破陣及馬步軍兵等賞格試才,仍爲設行,而大將臣李寅燁,賓廳坐起進參,中軍洪時疇代行,內外各處入直將官馬步軍兵等,依例除標信出送,銅龍門把守,依前以入直訓鍊都監砲手,替把之意,敢啓。傳曰,知道。禁衛營謄錄
同日大臣·備堂引見時,戶曹判書尹世紀所啓,戶曹自前每年收稅取用鹽石,只恃瑞·泰二邑,而自泰安設置防營之後,本曹收稅鹽盆,渾入於節目磨鍊時劃給之中。泰安乃是沿海饒邑,雖設防營,自可排置,有何添給鹽盆之事乎?自本曹依前收稅,爲宜矣。上曰,戶曹鹽盆,則自本曹依前收稅,可也。
右議政李頤命所啓,外方水·陸操停止事,才已啓下,分付矣。卽見江華留守閔鎭遠報狀,則以本府船頭浦築堰時役軍,曾以上年秋操,今年春操,特許停止,而調發所屬各營軍,二日赴役之意,定奪矣。今有停操之令,當發遣中軍點閱,而旣有定奪之事,姑停中軍巡歷調發赴役,未知何如云矣。朝家旣以年事不實,特許停操,而當初窮春,動發軍丁,使之赴役,誠所難便。但大役,已始而中輟,若經春夏,則風潮所傷,前功盡廢,甚可惜也。以大同所給犒軍米,分給軍丁,以備役糧,使之依前定奪赴役,似好。至於他條募軍,則物力誠難辦出,下詢于諸臣而處之,何如?趙泰采曰,習操旣已停行,而獨爲徵發此軍,使之赴役,則非但呼冤而已,通計往返,將費一旬,方此東作之節,民事可慮,臣則以爲難便矣。頤命曰,何至一旬耶?李寅燁曰,船頭浦築堰事,實有關於軍國,曾前請築者,蓋以此也。今旣始役,多費財力,已開水門,役已半成,倘或停罷,則前功盡棄,豈非可惜之甚乎?雖民生蒙利之堰,朝家尙且發丁築成,況此關防重地乎?今雖停操,事係重大,固不可不調用。臣意則雖有勞役之弊,築堰之役,似難中輟。頤命曰,田土旣闢,則軍需外,亦多利益矣。戶曹判書尹世紀曰,先臣爲江都留守時,臣亦目見此處,而若其可築之所,則豈至今不成築耶?蓋堤堰之規,若受南風,則壞毁尤甚,故終難完築。今若以兩年始役而中止,爲可惜,則朝家,不可不許調用軍丁之事,而臣意則以爲,一時雖築,終必無功矣。頤命曰,人之意見,各自不同,而任事之臣,亦必詳量利害矣。禮曹判書徐文裕曰,臣則雖不知利害之如何,而但旣已停操之後,又以此調發赴役,則民怨必滋矣。禮曹參判李健命曰,臣曾經留守,其役處,臣亦目見之。難易則雖未的知,若於未始役之前,則固當商論其成不成,而今已始役,不可中輟,以棄前功也。春操雖已停止,赴役不過二日,則依大臣所達,各給犒饋米,使之完役,宜矣。寅燁曰,雖云二日赴役,豈無往來日字乎?今春不爲成築,則前功盡廢,雖有若干弊端,發軍完役,似不可已也。延白軍丁,上年已爲應役,仁川·富平·豐德等邑軍丁,以犒饋米,給糧赴役則似好,而弊亦不至大段也。左副承旨元聖兪曰,臣則不敢與知軍務,而若有不可成築之勢,則與其浪費功役,終歸無益,徒貽不均之怨,莫若觀勢停止矣。且聞前日赴役之軍,亦有致斃者云,此亦可慮矣。健命曰,若以此論爲然,則秋間觀勢停止,似可,而今則似難中止矣。文裕曰,如知其不可成,則何可以始役爲拘,而不爲停止乎?頤命曰,曾經留守之人,亦多入此筵席,而其論議如是矣。若或成築,使民耕作,則非但有關於保障之地,國家利益,非止一二矣。上曰,前頭之成敗,不可預知,而今春停役,則前功可惜,取用軍兵事,分付可也。又所啓,此乃慶尙監司李壄狀啓也。以統制使南五星,決棍三千土卒,致斃四名之事,有此馳啓矣。統營於監營,爲相等衙門,則監司之論啓,似涉殊常,而然監司,自是風憲之官,又係人命之事,則今玆論啓,亦未知其必不可矣。當初此事,三千權管,蓋有不善爲者,雖曰不知爲上司下人,而至於捉入周牢,則事體所關,爲上司者,當爲致責,雖拿致邊將決棍,未爲不可,而至於一鎭下人,沒數重棍,則喜怒不得其中,誠爲太過矣。決棍之擧,雖非出可必欲死之意,而人命至重,因此殞命,至於四名之多,則不至爲全然無失。且監司,旣有啓聞之事,南五星,從重推考,待其緘辭上來後處之,宜矣。禮曹判書徐文裕曰,以狀啓觀之,三千權管以爲,統營下人,來伐禁松,故有拿入周牢之事云。誠如其言,則五星所爲,未免爲失矣。吏曹判書趙泰采曰,一鎭下人,盡爲捉來決棍,而致斃者至於四人,則酷杖之責,果難免矣。上曰,因一事而致四人之殞命,誠有所失,而且以狀啓中腎囊拆裂等語觀之,似是酷杖矣。然而以此遂抵重罪,則亦關後斃。大臣所達,誠好,姑爲從重推考,可也。備邊司謄錄
兵曹判書李寅燁所啓,禁衛營,方造鳥銃一千柄,而加時木遺在數,只有三百柄,亦多不合用者,欲先貸用於訓·禦兩局,而兩局亦爲垂乏云。此等事,雖不無貽弊之端,軍需所用,亦涉關重,槍柄木一千箇,及鳥銃粧家加時木一千五百箇,分定湖南,以爲取用之地,何如?上曰,依爲之。
戶曹判書尹世紀所啓,鉛鐵事,兵曹判書李寅燁,才已仰達,而臣則待罪本曹屬耳,雖未知當初定奪之如何,而各軍門,若欲覓用,則其在共濟之道,固不當惜,故頃者以三百斤,送于守禦廳矣。卽今則所餘甚些,從當隨捧隨送,而至於弓角,則此是弓房每年春秋進排之物,亦多不時因傳敎進排之事,係是經費緊重者,而數年以來,訓別輩,趁不輸納,每患絶乏。卽今所儲,只是若干小角,而頃者兵曹判書李寅燁,不問臣曹,直請取用,事甚可悶矣。李寅燁曰,臣於弓角事,每欲一陳而未及矣。在前弓角,自倭館上納戶曹之外,各軍門,亦皆貿用,而不至踊貴矣。中間,因象譯輩設契專利,故自倭館出來者,其數甚少,其價漸至騰踊。莫重軍需所用,官府皆無所儲,而盡歸於象譯輩取利之契,誠可寒心。宜令革罷其契,然後似無弓角不足之患矣。上曰,創出無前之規,事極駭然,使之革罷其契,可也。
兵曹判書李寅燁所啓,各處銀店鉛鐵,例自諸軍門句管矣。數年以來,戶曹專管,故諸軍門則不得收稅,日用鉛鐵,亦無出處。一依前日定奪,鉛鐵則使軍門句管之意,分付戶曹,何如?上曰,依爲之。又所啓,禁衛營砲手韓學海,以外中日連三次三發三中事,因其上言回啓,有登對稟處之命矣。曾在辛巳年,內中日連三次三發三中者,有變通直赴之事,故學海以爲,此雖外中日,旣曰中日,則與內中日無異,一體蒙恩之意,上言矣。此輩一得兼司僕帖,則終身飽食優游,不習武藝,故當初有此變通之事矣。若又開外中日直赴之例,則必有前頭難處之弊矣。內中日直赴,今雖更難革罷,直赴之路,不宜其太廣。且外中日與內中日,亦似有間,韓學海上言內辭緣,宜勿施,下詢大臣而處之,何如?上曰,辛巳年定奪,乃內中日也。上言,以外中日爲言,而予意亦如此,故有稟處之敎矣。兵判所達,誠合予意,外中日則勿許直赴,似好矣。右議政李頤命曰,外中日與內中日,事體不同。以儒生言之,親臨及御製則賜第,循例節製,多不賜第,此可比例,而三次者,不可無論賞激勸,自軍門各別施賞,則豈不好乎?上曰,依此爲之,可也。寅燁曰,米布賞給乎?抑以他賞施之乎?頤命曰,豈有他賞乎?上曰,米布施賞,可也。又所啓,禁旅,或以武藝,或以捕賊,加資之類,其數甚多。皆是好身手有才藝,而旣陞堂上,更無屬處,自臣忝叨本兵以來,此輩之呼訴,誠不勝其紛紜。渠輩本以禁旅,旣蒙加資之典,則宜有區處之道。本曹堂上軍官,判書所帶,有十五窠,別將所帶,有十窠,禁衛校鍊官,亦有二十五窠,此三色中,各除出三窠,合爲九窠,以禁旅之陞堂上者,取才塡差,實合區處之道,大臣之意,亦以爲然矣。以此定爲法式,以爲日後遵行之地,何如?上曰,依爲之。禁衛營謄錄又所啓,臣以惠廳事,有稟定者矣。頃因吏曹判書趙泰采所達,內局加定,牛黃四十部,有依元牛黃例給價之敎矣。加定四十部,初自吏曹進排,而以其給價之太廉,因主人輩稱冤,有此移送惠廳之擧,而此是加定,與元牛黃有異,若以價廉而稱冤,則宜自戶曹添給,而不當移送惠廳,雖或移送,亦當分半給價,而今若皆自惠廳,比元牛黃價,則必有難支之弊,故敢此仰達矣。戶曹判書尹世紀曰,臣亦欲以此事仰達矣。內局牛黃,本曹進排,至於七十部,則加定四十部,宜令惠廳,擔當給價矣。寅燁曰,旣是御藥所用,則自下不敢有所煩達,而地部所供七十部,則乃是臘藥所用,而此則加定者也。各以二十部,分半給價,不亦宜乎?吏曹判書趙泰采曰,七十部,自前戶曹給價,而四十部,則頃年,以御供不足之故,內局稟定加定矣。元貢則惠廳給價,至於十五石,而戶曹,依臘藥牛黃例,只給八兩,故貢人輩,稱冤呼訴。臣待罪戶曹時,四十部價,則加給十兩,而七十部,則依前給價矣。四十部,若自惠廳·戶曹,分半給價,則戶曹上下,必不如惠廳之優厚,多少猶爲不均,必有如前稱冤之弊。若於戶曹給價,則自惠廳,準元貢例添給,則似無不均之端矣。上曰,戶曹給價,而其不足之數,自惠廳當之,何如?寅燁曰,臣於在外時,亦以此商確,而或以分授彼此,爲慮,故未及仰達,而戶曹給價之外,比元貢給價之數,自惠廳添給,則似爲便當矣。上曰,予意亦如是矣。四十部之價,以前價出給,而其不足之數,自惠廳添給,可也。惠廳謄錄吏曹判書趙泰采所啓,大臣,以宗廟官員功勞,旣有所陳,臣亦有欲爲仰達矣。上年十字閣改建時,繕工監役,別工作啓下,兵曹郞廳,監董其事。蓋改建一百三十餘間,而九月始役,歲前才畢,其功勞可尙。曾前東南兩大門之役,尙有酬勞之典。況此三冬勤勞,而其所營建,過於百間乎?下詢大臣,而參酌論賞,未知何如?上曰,新造處亦多,不可無論賞之道,考例稟處,可也。吏曹謄錄
上在昌德宮。停常參·經筵。
禮曹佐郞韓世億,昭顯墓樹木斫伐處,摘奸後入來。
慶尙監司書目,固城縣令尹東魯,營門行査之事,不以實報,事極可駭,不得已罷黜事。
政院啓曰,大司諫洪萬朝遞差事,命下矣,臺諫方以罷職不敍論啓,遞差傳旨,不得捧入之意,敢啓。傳曰,知道。
假注書金啓煥服制,代以黃龜河爲之。
禁衛營啓曰,十二番後部右司屬慶尙右道三哨,左道二哨,合五哨軍兵六百三十五名,十三番海西別驍衛五十六名,步軍標下一名,已爲整齊,來二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。又啓曰,來四月當慶尙左道軍兵,當爲連續上番,而四五月,係是農月,故依事目,十三番後部後司五哨,則四月一朔立番,一番前部前司五哨,則五月一朔立番,而當其番次,每於前月二十五日,京中逢點,十五番及一番海西別驍衛,一體調送,逐朔立番之意,兩道監·兵使處,預爲知委,何如?傳曰,允。禁衛營謄錄
御營廳啓曰,本廳來二三月兩朔應立前部左司屬慶尙左道五哨軍兵六百七十名,及京案雜色標下軍七百六十八名,已爲逢點整齊矣。來二月初一日,與前司軍兵替代後,舊軍放送之意,敢啓。傳曰,知道。又啓曰,本廳屬海西三番別馬隊五十六名,已爲逢點整齊矣。來二月初一日,與東營入直二番別馬隊替代後,舊軍放送之意,敢啓。傳曰,知道。又啓曰,本廳來四五月兩朔應立前部中司屬慶尙左道五哨軍兵,來三月二十五日,京中逢點,四月初一日,與左司軍兵,當爲替代立番,趁期調送事,本道監·兵使處,依前知委之意,敢啓。傳〈曰〉,知道。又啓曰,今此下番馬步軍兵別破陣射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。惠廳謄錄
吏批啓曰,判書式暇,參議在外,小臣獨政未安,何以爲之?敢稟。傳曰,仍爲之。又啓曰,侍從臣父年七十者,每於歲初,該曹抄啓事,曾已定奪矣。侍從臣父,前以年七十加資。至今年,年滿八十之人,亦依例別單書入之意,敢啓。傳曰,知道。加資。前正言金昌錫父折衝履基,年八十,今加嘉善吏曹謄錄
上在昌德宮。停常參·經筵。
謝恩,同副承旨洪萬紀。
右副承旨李坦書啓,臣承命馳往于龍山村舍領議政崔錫鼎所住處,傳宣聖旨則以爲,臣情迹危蹙,一味縮伏,初疏承批之後,未卽繼有控瀝,臺避出場,始得陳章,而惟以引罪請譴爲義,不敢畢其所蘊,方喁俟威命之加,不意玆者,近侍儼臨,敦宣聖旨,先之以開釋明切,申之以責厲諄至,恩禮優異,不翅提耳而面命。臣奉讀再三,稽首至地,且惶且感,罔知攸處。噫,鞫獄事體,何等嚴重?按治之臣,苟有循私蔑法之失,則論其罪犯,合被誅殛。前後臺言,旣如彼深峻,雖蒙聖德如天,曲垂仁恕,在臣自處之道,其何敢偃然冒進,徒以承命爲恭,以自喪其廉隅乎?敦召之下,未免祗承,臣尤死罪。賤疾方在苦劇,伏枕涔淹,容俟神氣少蘇,更以文字,仰陳衷款云矣,敢啓。傳曰,知道。
吏曹啓曰,來初二日,都目政事爲之之意,敢啓。傳曰,知道。
都承旨金演上疏。大槪,踪地危蹙,屢暴至悃,批旨開釋,尤出尋常,聖渥愈隆,臣情益蹙。且臣病狀苦劇,奄奄殘喘,有若朝夕莫保者然,萬無自力祗肅之望,敢冒萬死,更申崩迫之懇。伏乞聖明,亟賜鐫免,以靖私義,以延殘喘事。入啓。傳曰,還出給。
判府事徐宗泰上疏。大槪,冒昧自列,反承溫批,惶隕蹙激,罔知所措。臺言彌重,危蹙轉加,敢此復申情懇,伏乞亟命重勘罪名,以嚴邦憲事。入啓。答曰,卿懇。日者疏批,纔諭至意,更何多誥?憲臣避辭,用意至深,憲臣疏語,亦極未安,則引以爲嫌,無已太過?安心勿辭,卽速入來行公,毋孤虛佇之望。仍傳曰,遣史官傳諭。
京畿監司書目,楊州呈,以大提學金昌協辭職上疏上送事。啓。答曰,卿辭至此,賓客之任,今姑勉副,須勿固辭,安心上來行公。
吏曹啓曰,本曹正郞李宜顯,時在楊州地,除授之後,累度催促,而無意上來行公,事甚未安。大政當前,不可無實郞廳,李宜顯推考,使之急速上來之意,分付,何如?傳曰,允。吏曹謄錄
上在昌德宮。停常參·經筵。
巳時,太白見於未地。
禮曹觀察使薦,李坦·李徵龜·任埅。節度使薦,吳遂雄·元萬衡·申命尹。
京畿監司狀啓,判府事李畬,月廩辭而不受事。啓。傳曰,更爲輸送事,分付。
政院啓曰,司諫李萬選,引避退待,久未處置,監察茶時,諫院闕啓,亦已累日,俱甚未安。兩司呈告未肅拜人員,竝卽牌招,何如?傳曰,允。又啓曰,刑曹堂上,或陳疏或呈告,無行公之人,刑獄淹滯,委屬可慮。判書金宇杭,參判姜銑,參議李光佐,竝卽牌招察任,何如?傳曰,允。
謝恩,掌令韓永祚,正言李喬岳。
府啓,請還收罪人林泓,減死絶島定配之命,仍令鞫廳,與以徵,一體嚴鞫,期於得情。請大司諫洪萬朝,不可遞差而止,罷職不敍。新除授執義李箕洪,時在忠淸道延豐地,請斯速乘馹上來事,下諭。答曰,不允。下諭事,依啓。
院啓,請還收罪人姜履相減死定配之命,仍爲嚴鞫,期於得情。新除授獻納權,時在黃海道金川地,請斯速乘馹上來事,下諭。引嫌而退。不欲參啓,已涉太過,大臣所達,亦無可嫌,請司諫李萬選出仕。答曰,不允。下諭事及處置事,依啓。前啓,兵曹佐郞趙之重汰去事,停啓。
大司憲崔錫恒,牌不進。
吏曹啓曰,本曹正郞李宜顯,除授已久,而在外不卽上來,故昨日請推催促矣,稱以情勢難安,無意入來行公。大政已迫,不可一向等待,他郞廳一員,勢當差出,而前望中李台佐,褒貶居中,他無備擬之人。自前如此之時,或有中考變通之例,何以爲之?敢稟。傳曰,蕩滌。
持平閔鎭東,正言沈宅賢,牌不進,依承傳罷職
待敎李眞儉上疏。大槪,臣於兼帶春秋之任,旣有應避之嫌,伏乞聖慈,亟遞臣所帶職名,以存事例,以安微分事。入啓。答曰,疏辭,令該曹稟處。
吏曹口傳政事,以李台佐爲吏曹佐郞。
京畿監司書目,楊州呈,以左議政金昌集上疏上送事。啓。傳曰,遣承旨敦諭。又書目,楊州呈,以兼文學李宜顯辭職上疏上送事。啓。答曰,爾其勿辭,從速上來察職。
吏曹啓曰,因本曹草記,有中考蕩滌之命矣。大政只隔兩日,郞廳卽爲口傳差出,何如?傳曰,允。
備邊司啓曰,觀此義禁府啓目,則大靜前縣監金弘瑞,虛張穀數,受賞一節,都是其矣身要求恩榮是如爲白臥乎所,冒受賞典一款,令廟堂稟處亦爲白有置。向前金弘瑞冒受賞典,旣已自服,則所授加資,不可仍置,令該曹卽爲還收,何如?依允。吏曹謄錄
上在昌德宮。停常參·經筵。
自卯時至申時,日暈右珥。初昏,西方有氣如火光。
府院前啓,以國忌齋戒,今明日姑停。
備邊司啓曰,今日賓廳坐起日次,而堂上不齊,頉稟。答曰,知道。日記郞廳李益普書。郞廳愼爾復校。
上在昌德宮。停常參·經筵。
辰時,自西方至東方,地震。卯時辰時,日有重暈,內暈有兩珥。未時申時,日暈。
同副承旨洪萬紀書啓,臣承命馳往于楊州平丘村舍左議政金昌集所住處,敦諭聖旨則以爲,臣敢恃聖上矜恤之仁,包容之德,屢上辭本,仰瀆天聽,干冒之罪,在所難貰,而昨者一疏,出於窮迫之甚,罄其危苦之辭,張皇發露,全無裁酌,此眞同於死獸之不擇音矣。封上之後,彌日徊徨,屛息引領,祗俟誅譴矣,不意聖慈,曲垂矜恕,非惟不加之罪,乃更優以恩數,特遣承宣,傳宣諭旨於蓬蓽荒寂之濱,而十行綸音,丁寧勤摰,開釋責諭,有踰尋常,臣拜稽莊誦,惶隕感激,不覺汗淚之交瀉也。臣厚蒙聖上再造之恩,無以仰報於萬一,雖湯火在前,亦所不避。況玆再卜之命,亶出於薰沐拂拭之意,在臣榮感,又當如何,而顧敢力辭再三,撕捱不已者,非其中有萬萬不得已者,則宜不如此矣。昨疏所陳,亦旣包見情實,而猶未蒙聖上照察,臣誠抑塞悶鬱,跼天蹐地,不知所以自措也。臣冥迷已甚,不知變通。恩諭之下,纔未祗承,鈇鉞之誅,固所甘心,而聖上倘猶不忍加罪,則臣謹當更以文字,畢陳其區區之悃云矣,敢啓。傳曰,知道。
吏曹口傳政事,以柳鳳輝爲吏曹正郞。
兵曹啓曰,判府事李濡,昨才入城,故丁亥年祿牌,使本曹郞廳持傳則以爲,慘遭喪慽,雖以入城,而賤疾猝劇,舁還城外,不敢領受云矣。敢啓。傳曰,更爲持傳。
傳曰,今觀兵曹啓辭,卿遭慘慽入城,旋卽出城云,予實缺然。大臣之退處鄕園,本非事體之所宜,豈可還出城外,以孤予思想之心乎?須體此意,安心入來事,遣史官傳諭于李判府事。
吏曹啓曰,大政時不可無實郞廳,而正郞李宜顯·李台佐,俱在外,不得已以無故郞官差出之意,草記變通矣。卽聞新除授正郞柳鳳輝,亦在廣州地云。一夜之間,勢難入來,本曹事勢,委屬可慮。正郞李宜顯,今姑改差,其代,更爲口傳差出,使之及時參政,何如?傳曰,允。朝報
上在昌德宮。停常參·經筵。
吏曹口傳政事,以李海朝爲吏曹正郞。
假注書金尙奎書啓,臣承命馳往于楊州南面東山村平川君申琓所住處,傳宣聖批則以爲,卽者史官,傳宣聖批,臣奉讀以還,惶悚感泣,靡所容措。臣之前後違命之罪,已不容誅,而聖明非但不加之罪,反賜溫批,至有須速入城之敎。聖明之所以眷臣者,實出於特軫簪履之舊,不欲遐棄之意,臣含恩畏義,誠不知置身之所也。賴天之靈,若不滅死,則敢不扶曳趨命,而卽今病狀,實無轉動之勢,恐不得復起,終孤聖明之眷遇也。月廩則屛蟄之臣,不敢以大臣自處,晏然承受,而輸送之命,至於再三,一向違拒,亦增罪戾,不敢更辭,惶隕冞切云矣,敢啓。傳曰,知道。
府啓,請還收林泓減死絶島定配之命,仍令鞫廳,與以徵一體嚴鞫。答曰,勿煩。請大司諫洪萬朝罷職不敍。答曰,勿煩。
江原監司書目,原州牧使李昌齡,受由上京,久不還任,不得已罷黜事。
戶曹觀察使薦,李光佐·黃一夏·宋廷奎。節度使薦,李夔·尹慤·吳遂雄。
經筵廳,侍讀官宋正明,同生弟學生輔明身死,服制已行十五日,出仕,何如?啓依所啓施行。
禮曹,參議申銋,同姓庶八寸弟幼學鏞身死,服制已行四日,出仕,何如?啓依所啓施行。
校理宋正明上疏。大槪,頃上辭單,冀蒙恩遞,還給之命,又出格外,進退狼狽,一味惶縮。慘慽之餘,病勢添劇,且於李宇恒事,有不可晏然者,乞賜鐫斥,以安愚分事。入啓。答曰,爾其勿辭察職。
謝恩,吏曹正郞金興慶。
京畿監司書目,廣州呈,以兵曹參判李墪,病重上去不得事。啓。傳曰,還爲下送。又書目,楊州呈,以掌令李喜朝辭職上疏上送事。啓。答曰,爾懇。旣往之事,不必深嫌,侵侮之說,未滿一哂,爾其勿辭,從速上來察職。
全羅監司書目,谷城等二十邑呈,以正月十二日地震,事係變異事。
兵曹啓曰,判府事李濡祿牌,更爲持傳事,命下矣。今聞昨已出城,時在京畿楊州地云。自前在外大臣祿牌,例不得持傳,何以爲之?敢稟。傳曰,勿爲持傳。
忠淸監司書目,沃川等官呈,以大同米待秋退捧事,上疏上送事。啓。答曰,疏辭令該曹稟處。
成均館官員,以同知館事意啓曰,今正月初七日儒生上旬輪次,今月內無故日退行事,曾已啓達矣。大提學金昌協,在外未肅拜,限內不得爲之之意,敢啓。傳曰,知道。
吏曹啓曰,臣等來詣政廳,新除授正郞李海朝,使之卽刻出肅,則下吏還告,海朝於昨日,出往楊州,時未入來云。自前大政時,無實郞廳,則例不得開政,每每變通,事體未安,何以爲之?敢稟。傳曰,改差,卽出其代。又啓曰,本曹正郞李海朝,改差,卽出其代事,命下矣。擬望之人乏少,外任竝擬以入之意,敢啓。傳曰,允。
以金興慶爲吏曹正郞。
又啓曰,新除授正郞金興慶,使之卽刻出肅,則稱以情勢難安,呈狀不進。其所謂情勢,雖未知如何,而若以館職時事爲嫌,此非難冒之端,況移除他職,則尤無以此引嫌之事,而累度催促,無意入來,致令開政稽遲,其在事體,極涉未安。正郞金興慶,從重推考,卽刻內出肅參政之意,分付,何如?傳曰,允。
又啓曰,觀此待敎李眞儉上疏,則其父大成,以玉堂兼帶春秋,父子之間,比諸尋常相避,大有異焉。因子之職,減父之銜,揆諸事理,實涉乖謬是如,至引故事,以爲在下當遞之證是白乎所,在昔以奉敎兪命胤,疏其父承旨兼春秋,則故領府事李景奭上疏以爲,雖有前例,不宜再誤,明倫之道,豈容如是云云。其時領議政鄭太和,亦陳箚,歷擧曾前父子爲一時承旨·史官,減去其父春秋之前例,以爲證援。其後史官李玄錫·沈季良等,皆以其父兼帶,相避陳疏,則減去其父之兼帶。此爲近例之可據,似當依此施行是白乎矣,臣曹不敢擅便,上裁何如?康熙四十六年二月初二日,行都承旨臣金演次知。依回啓施〈行〉爲良如敎。
又啓曰,云云,令該曹參酌稟處事,命下矣。曾在庚辰年,宗簿寺主簿朴泰遠,直長兪道重,以璿源譜略校正官,俱蒙陞敍之典。今此郞廳宗廟直長柳搏,濟用監直長洪九采等,似當依朴泰遠等例,施以陞敍之典,而事係恩典,自下不敢擅便,上裁,何如?傳曰,依允。
又啓曰,云云,令該曹考例稟處可也事,命下矣。取考前例,則曾在己卯年戶曹正郞張世南,繕工監役趙廷淹·李涑等,以昌德宮修改時監役官,俱夢陞叙之典。似當依張世南·趙廷淹等例,施以陞叙之典,而事係恩典,自下不敢擅便,上裁何如?傳曰,依允。又啓曰,今都目政,各歧仕滿應遷者相避,及未準朔監察·禁府都事·刑曹·掌隷院郞官,各司久任時推人員,竝擬,何如?傳曰,允。
又啓曰,三司及春坊闕員,今當差出,而擬望之人乏少,外任竝擬,何如?傳曰,允。
又啓曰,黃海監司及江原監司瓜滿之代,今當差出,而擬望之人乏少,承旨及守令,竝擬,何如?傳曰,允
又啓曰,守令多窠,今當差出,而擬望之人乏少,未准朔禁軍將,及他道守令,竝擬何如?傳曰,允。
又啓曰,四館陞出六品之時,有九處講後遷轉之規,而承文院褒貶,如或有故過限,則自前雖未經九處講,亦有陞出之例矣。去秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,庇仁縣監許鉉,以拯救人命之功,加資事,命下矣。雖已資窮,未經准職,何以爲之?敢稟。傳曰,特爲加資。
傳曰,十考十上五考五上,連次褒啓守令·邊將,及討逆時別單人員各別錄用事,言于兩銓。又傳曰,前後扈從有功勞人,及淸白吏戰亡子孫各別錄用事,言于兩銓。又傳曰,初入仕各別擇用事,分付。
吏曹啓曰,吉州牧使,當以文臣差出,而堂上中可擬之人乏少,堂下曾經侍從人,竝擬何如?傳曰,允。
又啓曰,三司及春坊多窠,今當差出,而近來出入三司之人,或居中考,或在罷散,擬望之際,無以推移。似當有變通之道,何以爲之?敢稟。傳曰,別單書入。
又啓曰,宗簿直長李燾,以仕滿次第擬差,而從前本職,非生進則無得爲之。他直長中生進人,相換,何如?傳曰,允。
又啓曰,繕工監奉事趙匡漢,不爲受由於本曹,任自下鄕,已滿一朔,改差何如?傳曰,允。
以崔重泰爲黃海監司,任舜元爲江原監司,李徵海爲星州牧使,李益著爲羅州牧使,徐敬祖爲黃州牧使,任埅爲原州牧使,蔡以章爲永興府使,丁時潤爲吉州牧使,羅學川爲仁同府使,趙東陽爲河東府使,鄭復先爲礪山府使,朴昌潤爲甲山府使,黃鑌爲朔州府使,金翼八爲肅川府使,沈齊賢爲槐山郡守,李萬稷爲永川郡守,韓聖欽爲平海郡守,閔孝重爲郭山郡守,李世郁爲順川郡守,尙經周爲熙川郡守,尹楡爲文義縣令,朴守義爲慶山縣監,尹以泰爲巨濟縣令,李萬協爲南海縣令,鄭栻爲臨陂縣令,李嘉運爲咸鏡都事,閔震煥爲衿川縣監,許混爲漣川縣監,金聖重爲連源察訪,趙廷淹爲利仁察訪,洪得圭爲稷山縣監,呂必咸爲長水察訪,李濟爲自如察訪,金自光爲召村察訪,李益章爲巨昌縣監,趙正誼爲三嘉縣監,尹萬慶爲丹城縣監,徐文煥爲軍威縣監,魚史忠爲迎日縣監,元命龜爲昌寧縣監,廉公吾爲熊川縣監,宋相淹爲龍安縣監,沈宅賢爲鎭安縣監,柳東起爲海南縣監,李穳爲靑丹察訪,申義命爲康翎縣監,金盛道爲殷栗縣監,李萬春爲兔山縣監,申聖夏爲瑞興縣監,卞三彬爲平陵察訪,金園皓爲祥雲察訪,尹世謙爲慶基殿參奉,許鉉爲通政大夫庇仁縣監,金弘瑞通政,今降通訓,降資事承傳。吏曹謄錄
司饔院官員,以都提調意啓曰,本院舊規,外居燔造所匠人身役,例捧三疋,元數外五百三十名,則分院立役匠人,受其直,如其所捧之數,其餘三百五十二名,則內外各樣人夫物種之價,皆出於此,流來通行,未有變易矣。自上年,因釐正廳節目,身布凡納三疋者,皆減一疋。以此,不但役價,無以繼用,至於匠人雇立之價,不得准給,擧皆呼冤,將至徹役。不得已累報備局,則移給兵曹餘丁布十同三十疋,以此得以准給充役矣。今年則備局,稱以各樣餘軍成冊尙未齊到,無以充其額數,不得劃給分院,始役日期,諸道收布行會,將至過時,不得不急速變通。令備局,准其減縮之數,中外餘丁布中,趁卽劃給,以爲及時始役,行會諸道之地,何如?傳曰,允。備局謄錄
上在昌德宮。停常參·經筵。
檢閱申靖夏書啓,臣承命馳往于楊州蘆原村判府事李濡所住處,傳宣聖諭則以爲,臣於病伏田廬之中,遽遭三寸叔之喪,不勝驚痛,蒼黃入城,少得伸哀於就木之前,而觸冒風寒,賤疾添劇,旋卽舁還,方在委頓昏昏之境矣。不意因該曹煩啓,特降別諭,又辱近侍傳宣,辭意勤懇,至以缺然思想爲敎,仍令安心入來。自惟無狀賤臣,何以得此於聖明?奉讀未半,不覺感涕之盈襟也。念臣前秋所蒙恩數,實非尋常,而終不能仰承勉留之旨者,蓋緣私義之有所難安,而旣退之後,區區至願,惟在於守分養痾,沒齒畎畝,以卒被天地生成之惠而已。日昨妄動,雖是至情所迫,以臣屛處之蹤跡,非敢乍往乍來於京輦,已甚悚恧。因此而致勤聖諭,又復冒昧入城,則揆以私義,亦非所安。不但爲疾病之難强,坐違恩命,罪積辜負,只自伏地隕越,不知所達云矣,敢啓。傳曰,知道。
刑曹參議李光佐辭職上疏。入啓。答曰,爾其勿辭,救護母病。
謝恩,左副承旨李徵龜。
傳〈曰〉,前校理申鐔,司果洪重休,獻納尹世綏,持平閔鎭東,正言沈宅賢,竝敍用,司果吳命峻·趙錫周,正郞趙泰一,竝居中勿論。
京畿監司書目,驪州呈,以判府事李畲上疏上送事。啓。答曰,卿懇。前後批旨,罄悉予意,而情志不孚,莫回遐心,缺然思想,未弛于中也。至於繼粟之命,寔出優禮之意,卿其領受,安心就途,毋孤虛佇之心。仍傳曰,遣史官傳諭。
修撰趙泰億,牌不進,依承傳罷職。
政院啓曰,新除授左承旨朴弼明,時在京畿漣川地,斯速乘馹上來事,下諭,何如?傳曰,允。
府啓,請還收林泓減死絶島定配之命,仍令鞫廳,與以徵一體嚴問。請大司諫洪萬朝罷職不敍。答曰,勿煩。已上朝報
禮曹啓曰,來三月初六日大報壇親祭時儀註,前例以行祭臨時動駕,磨鍊,而王世子陪祭一款,亦爲磨鍊乎?敢稟。傳曰,依爲之。又啓曰,各陵殿參奉試暇假官,以付祿忠義差送矣。卽接忠義廳所報,則今此別試時,以二十員忠義,各陵殿參奉試暇之代,萬無推移差送之路云。其不足之代,依前例以三醫司差送之意,分付,何如?傳曰,允。禮曹謄錄
上在昌德宮。停常參·經筵。
史官一員待命,騎馬三匹立之,社稷大祭所內摘奸。
工曹判書李基夏再度呈辭,及大司憲崔錫恒三度呈辭,以社稷大祭齋戒,留政院。已上朝報
嘉禮廳啓曰,本廳郞廳禮曹佐郞尹徵三,昨日都目政,移拜直講,代禮曹佐郞金始鑌,改付標以入之意,敢啓。傳曰,知道。禮曹謄錄
備邊司郞廳,以大臣意啓曰,前月二十五日賓廳入侍時,黃海監司李濟改差事,定奪,今番大政,已出其代矣。今日始以擧行條件草注書,簡問于入侍諸人,招問政院吏則以爲,其時以榻前定奪,書出分付,擧條則當追後書入云,事甚不察。當該承旨·注書,竝從重推考,何如?傳曰,允。備局謄錄
上在昌德宮。停常參·經筵。
下直,安興僉使申命尹。
大司憲崔錫恒三度呈辭。入啓。只遞本職。
禮曹參判李健命上疏。大槪,新授賓客之任,萬萬不稱,揣量才分,決無承當之望。冒陳血懇,冀蒙恩遞,以重名器,以安私分事。入啓。答曰,卿其勿辭,從速察職。
謝恩,修撰李萬選。
領議政崔錫鼎上疏。大槪,俟罪屛伏之中,得見左相疏本,論斥前後按獄之臣,語意非常,心骨悚惕,莫知所以致此也。大臣疏章,與年少臺臣之言,其體自別,玆敢歷陳其時按獄之事迹,以冀朝廷之勘處事。入啓。答曰,卿懇。前秋按鞫,雖有疏謬之失,本情則斷斷無他,而臺臣之避,大臣之疏,遣辭至深,略不顧藉,此豈和平之福耶?予實慨歎也。噫,目今朝著之上,論議潰裂,雖十分調娛,難望保合,而鞫事才完,異論層生,必欲盡逐諸臣而後已,斷非公平之心也。卿之心事,照燭無餘,則決不宜一向引嫌,以孤日夕思想之至意。卿毋困我,卽起視事,用副予望。仍傳曰,遣承旨傳諭。
館學儒生李蓍德等上疏。大槪,臣等伏見洪萬朝之疏語,先正臣宋時烈,其所譏詆,不遺餘力,臣等不勝駭惋之忱。玆敢相率叫閽,伏願殿下,克篤尊賢之誠,痛斥醜正之說,快正是非,明示好惡,則斯文世道,不勝幸甚事。入啓。答曰,爲儒賢伸卞之誠,予用嘉尙焉。
吏曹啓曰,臺諫有闕,政事,取稟。已上朝報
禮曹啓曰,頃因永昭殿所報,正殿北邊衝椽近處蓋板二處,南邊衝椽近處蓋板二處,中排設廳二處左右行閣三處,竝有渗漏之跡,而氷水凝結,瓦縫未盡消瀜,未能詳審,姑待將來日氣稍暖後,更觀形止,牒報修改事,旣已啓下矣。卽接本殿參奉所報,則氷結處,已盡消瀜,昨日下雨時,上項渗漏等處,與前一樣云,修改之擧,在所不已。修改先告事由祭,今二月十五望祭,當爲兼行,祝文中以此措辭,添入撰出,始役吉時,同日辰時爲吉云,移安,同日同時,還安及還安祭,事畢後臨時設行,所用雜物,令該司急速磨鍊上下,亦令繕工監,別定監役官,趁卽擧行事,分付,何如?傳曰,允。禮曹謄錄
備邊司啓曰,今日賓廳坐起日次,而以大臣有故,頉稟。傳曰,知道。備局謄錄
上在昌德宮。停常參·經筵。
左副承旨李徵龜書啓,臣承命馳往于龍山村舍領議政崔錫鼎所住處,傳宣聖批則以爲,臣遭此意外罔極之言,不敢泯默,冒上文字,辭語支蔓,方切危厲之熏心矣。乃者特遣近侍,傳宣批旨於江郊寓次,十行天札,辭意溫諄,曲垂開釋,洞察本情之無他,諭臣以日夕思想,勉臣以卽起視事。臣莊誦再三,以首頓地,慞惶感激,不覺涕淚之橫集也。臣之所遭,若是等閑侵斥,則何敢一向引入,以孤虛佇之聖心?顧以前後被詆,俱極非常,方在俟罪請勘之中,聖諭勤切如此,而末由趨承,伏地兢隕,不知所達云矣,敢啓。傳曰,知道。
傳曰,政事當日爲之。
京畿監司書目,楊州呈,以左議政金昌集上疏上送事。啓。答曰,已諭予意,復何多誥?卿其須勿固辭,安心上來行公。仍傳曰,遣史官傳諭。已上朝報
吏批啓曰,判書呈辭受由,參議在外,小臣獨政未安,何以爲之?敢稟。傳曰,仍爲之。吏曹謄錄
備邊司啓辭,以司饔院草記,本院燔造匠人身布減一匹之代,令備局准數劃給事,允下矣。司饔院匠人減布之後,將以各軍門改軍制餘軍,充給其代矣。卽今各軍門餘軍成冊,尙未齊到,燔造日期甚迫云。不得已依上年例,本司句管餘丁布十同三十疋,卽爲移送之意,敢啓。傳曰,知道。備局謄錄
上在昌德宮。停常參·經筵。
下直,尙州牧使權,馬梁僉使李義隨。
傳曰,延齡君嘉禮時,主婚·使者及堂上以下,竝書啓。
吏曹判書趙泰采,兵曹判書李寅燁三度呈辭。入啓。加給由。
工曹判書李基夏三度呈辭。入啓。只遞本職。
判義禁姜鋧辭職上疏。入啓。傳曰,還出給。
黃海監司崔重泰上疏。大槪,新授海臬之任,有非臣窮厄病衰者,所敢承當。乞蒙鐫改,以幸公私事。入啓。答曰,卿其勿辭,速往欽哉。
備忘記,延齡君嘉禮時主婚臨昌君焜,鞍具馬一匹,使者全山君深,密城君栻,嘉禮廳堂上判書徐文裕,各熟馬一匹,堂上參判洪萬朝·李健命,參議申銋,各半熟馬一匹,參議李震壽·李徵龜,各兒馬一匹賜給,都廳弼善柳重茂,加資,正郞李會元,半熟馬一匹,郞廳佐郞尹徵三,上弦弓一張賜給,佐郞金始鑌,勿論,別工作監役官趙昌壽,修理官監役成僴·趙尙健,竝陞敍,員役·工匠等,令該曹米布磨鍊題給。已上朝報
上在昌德宮。停常參·經筵。
假注書申壽華書啓,臣承命馳往于楊州南面平丘左議政金昌集所住處,傳宣聖批則以爲,臣自承新命以來,前後疏籲,已至四五矣。庶蒙矜察,亟允所辭,不意特遣史官,傳宣聖批,而至以安心上來爲敎,臣不勝其惶感也。臣之前疏所云,亶出冤痛之情,非有一毫他意,而昨伏見領相疏批,辭旨嚴峻,有非臣子所敢聞者。臣之罪戾,至此尤萬萬矣。恭俟誅譴之不暇,豈有承命之理哉?伏地危懍,不知所達云矣,敢啓。傳曰,知道。
假注書金尙奎書啓,臣承命馳往于驪州北面睡谷村判府事李畬所住處,傳宣聖批則以爲,臣再陳血懇,罄暴危悃,庶幾聖明,終始垂諒,日夜祈祝,佇俟矜許矣。伏承聖批,辭旨益勤,史官又臨,禮意隆重,責以情志不孚,諭以安心就途。聖恩益厚,臣罪益增,震悸抑塞,但有涕汗之交瀉也。臣之情迹,豈以天日之鑑,有所未燭,而職緣臣平日事君不誠,區區忠赤,無以自達,臣罪至此,萬殞何贖?至於缺然思想之敎,臣奉讀未了,於悒不能成聲。臣不得復瞻天顔,違遠京闕,朝暮入地,誠犬馬之不如也,死目亦將難瞑,尙復何言?臣之不敢以大臣自居,非獨今日也,廩粟之典,亦豈負釁賤臣,所敢冒受者哉?臣欲更陳一疏,冀蒙矜察,而疾病昏迷,末由構成文字,惟願速就溘滅而已,伏地隕越,不知所達云矣,敢啓。傳曰,知道。
江原監司任舜元上疏。大槪,新授藩任,萬無承當之望,乞收成命,以重名器,以安微分事。入啓。答曰,卿其勿辭,速往欽哉。
吏曹判書趙泰采上疏。大槪,尋單病伏,恭俟處分,三度加由,出於格外,臣誠惶感,不知所出。應遞之端,不但才分之不稱而已,病狀危篤,實無陳力復出之望。玆敢瀝血哀籲,乞賜矜察,將臣本職,先許遞免,使政席毋曠,殘喘少延,公私幸甚事。入啓。答曰,卿其勿辭,安心行公。
政院啓曰,今初十日文武科別試開場時,兩司以監試官,分往四所,至於八員,且都目後,守令未署經者數多,必趁科前開坐,卽爲署經而後,可無遠方夫馬留滯之弊,而卽今兩司,無行公之員。大司憲宋相琦,執義李箕弘,掌令李喜朝,持平盧世夏,正言洪萬迪,俱在外,大司諫洪萬朝,被論,司諫尹世綏,獻納權,陳疏,掌令韓永祚,正言李喬岳,呈辭,持平林象德,未肅拜。呈告未肅拜人員,請卽牌招,使之署經,而在外人員,亦合有變通之道,何以爲之?敢稟。傳曰,依啓。掌令李喜朝,持平盧世夏,正言洪萬迪,竝改差。又啓曰,兩司臺官改差之代,必於今日內差出,明日監試官分往之際,可無窘急之患,政官卽爲牌招,開政,何如?傳曰,允。
吏曹判書趙泰采,牌不進。
謝恩,持平林象德。
府啓,請還收林泓減死絶島定配之命,仍令鞫廳,與以徵一體嚴問。請大司諫洪萬朝罷職不敍事。新除授大司憲宋相琦,時在忠淸道懷德地,請斯速乘馹上來事,下諭。答曰,不允。下諭事,依啓。
獻納權,牌不進,依承傳罷職。
判府事徐宗泰上疏。大槪,俟罪之中,又被大臣疏斥,語意至重,臣不勝心骨駭悚。文書間事,茫然不記,泯默以俟。按獄顚末,首席之疏,旣已詳陳,臣今無容復贅,只欲略暴情實,乞命削臣職名,下臣司敗,明覈勘處事。入啓。答曰,卿懇。領相疏批,才已備悉,卿可諒予至意,玆不多誥,而誠不料老成大臣之言,反有甚於臺避也。卿無可嫌,安心勿辭,速出行公,用副予望。仍傳曰,遣史官傳諭。已上朝報
政院啓曰,兩司臺諫改差之代,今日內差出,明日監試官分往之際,可無窘急之患,政官卽爲牌招開政,何如?傳曰,允。
吏批啓曰,判書牌招不進,參議在外,小臣獨政未安,何以爲之?敢稟。傳曰,仍爲之。
弼善柳重茂,今加通政,延齡君嘉禮時,都廳加資事,承傳。吏曹謄錄
上在昌德宮。停常參·經筵。
政院啓曰,昨日政除授正言洪好人,方在外云。文武科監試官,無以推移分往,合有變通之道,何以爲之?敢稟。傳曰,改差。又啓曰,正言洪好人改差事,命下矣。其代政官牌招,開政差出,何如?傳曰,允。
刑曹啓目,茂朱府使權持,旣犯濫率,所當營門決杖,而曾經臺侍,依新定事目,罷黜何如?啓依允。
京畿監司狀啓,判府事李濡月廩不受事。啓。傳曰,更爲輸送事,分付。
兵曹判書李寅燁上疏。大槪,尋單請急,非爲例讓,而三度加由之命,又下常格之外,臣誠惶感兢蹙,罔知攸措。本兵之任,旣難久據,崇政之資,亦難冒。玆敢冒死申籲於宸嚴之下,將臣本職及新資,竝命遞還,兼任諸務,次第卸免,以便公私事。入啓。答曰,卿其勿辭,安心行公。
明日別試初試,文科一所試官三,尹世紀·崔錫恒·李光佐,參試官四,李觀命·申鐔·李翊漢·李遂大,二所試官三,姜鋧·宋廷奎·兪命雄,參試官四,朴彙登·李頤晩·蔡成胤·李萬選,武科一所試官三,洪璛·金重器·金錫命,參試官三,柳龜徵·朴琳·鄭泰寧,二所試官三,李弘述·閔涵·金重元,參試官三,南迪明·柳濂·李森。
謝恩,掌令洪泳,正言李邦彦,持平沈尙尹。
試官趙相愚,李益壽·李墪·李震休·李晩成·尹淑,牌不進。
參試官李海朝·李德英·權詹·李夏源,牌不進,依承傳罷職。
監試官,文一所李宜顯·洪泳,二所尹世綏·韓永祚,武一所沈尙尹·李邦彦,二所林象德·李喬岳。已上朝報
義禁府啓曰,今此別試時,本府都事十員,竝皆赴擧。本府當直·公事都事各一員,文武科四所禁亂官各一員,合假都事七員,令該曹差出,何如?傳曰,允。禁府謄錄
禮曹啓曰,今此重試對擧別試試官,當爲磨鍊,而二品以上堂下,可擬之人乏少,依近例以堂上官通融擬望,而每望各二員,備擬以入之意,敢啓。傳曰,知道。禮曹謄錄
上在昌德宮。停常參·經筵。
校理宋正明上疏。大槪,冒陳私懇,冀蒙恩遞事。入啓。答曰,爾其勿辭,救護父病。
都承旨金演上疏。大槪,臣之冒昧一出,只爲粗伸分義而已,初未有因仍盤礴之計,又於大臣之疏,尤有惶怖震悸,不敢自安者。玆敢更暴危悃,兼陳病狀,冀蒙恩遞事。入啓。答曰,卿無可嫌,從速察職。
檢閱洪致中書啓,臣承命馳往于豆毛浦判府事徐宗泰所住處,傳宣聖批則以爲,臣之負犯,近日尤極,怵然驚心,而不敢形言,晩始略暴情悃,深冀朝廷之早賜處分,伏蒙聖批特溫,諭敎丁寧,史官齎宣,誤恩彌隆,臣伏地九頓,惶感交深。所被罪名至大,而區區衷臆,何以自明?只自悼其無狀,不能平素孚信於同朝,又自恨其不幸,而以不明之識,當無前難處之獄而已。抱此冤懣,日夕忉怛,惟望聖慈,亟准疏請,明敎有司,詳覈事實。今臣自處之義,只當悚息俟命,瞻望震越,不知所達云矣,敢啓。傳曰,知道。
備邊司啓曰,近日本司堂上,無故行公之員甚少,今日賓廳,明日本司,俱不得備員開坐。兩銓之長,三告加由之後,陳疏辭免,尙不出肅,本司事多積滯,曹務亦爲曠廢。吏曹判書趙泰采,兵曹判書李寅燁,竝卽牌招察任,何如?傳曰,允。
輔德朴行義上疏。大槪,臣常以近日違牌之紛紜,爲大弊,故忍死來詣闕外,而病狀,決無供仕之望,冀蒙恩遞,以幸公私。兼陳院中實兼官輪直不均之弊,及喉司出納不公之事,以備裁處事。入啓。答曰,爾其勿辭,調理察職。
吏曹判書趙泰采,兵曹判書李寅燁,牌不進。已上朝報
義禁府啓曰,卽接月令醫員韓益泰手本,則保放罪人李泰彦,病勢今已向差云,還囚之意,敢啓。傳曰,知道。禁府謄錄
文科一二所應辦官,以試官意啓曰,近來入場擧子,比前倍多,試券踏印之際,多有窘急紛紜之弊,以印信一顆,決難趁卽畢踏。生事之患可慮,印信四顆,依近例加數取用之意,敢啓。傳曰,知道。禮曹謄錄
侍講院啓曰,本院上番兼·實官六員內,或在外或未差,輪直之際,事甚苟簡,昨日不得已請牌矣。弼善權詹違牌罷職,輔德朴行義,肅拜之後,旋卽出去,仍又呈辭,不爲行公。當此逐日開講之時,無他推移行公之員,輔德朴行義,卽爲牌招察任,未差之代,後日政,以在京無故人差出,仍卽牌〈招〉察任,何如?傳曰,允。吏曹謄錄
上在昌德宮。停常參·經筵。
右承旨元聖兪三度呈辭。入啓。遞差。
謝恩,校理吳命峻。
吏曹啓曰,承旨有闕,政事,取稟。傳曰,明日爲之。
忠淸監司許墀上疏。大槪,臣之父墳,在於驪州地,請於辭陛後歷路,往省事。入啓。答曰,卿其依疏辭往省焉。
兼輔德李㙫上疏。大槪,臣於同僚之疏,有不敢晏然者,不得不陳疏徑出,乞蒙鐫罷,仍勘罪罰事。入啓。答曰,意外侵斥,不必爲嫌,爾其勿辭,從速察職。
都承旨金演,左副承旨李徵龜,右副承旨李坦,同副承旨洪萬紀上疏。大槪,臣等重被輔德朴行義之疏詆,不可晏然冒據於職次,乞命鐫罷臣等之職,以快人心,以安私分事。入啓。答曰,意外侵斥,不必爲嫌,卿等勿辭,從速察職。
領議政崔錫鼎上疏。大槪,敢陳一倍難安之情,乞賜鑑諒,先削職名,仍勘罪犯,以嚴公憲,以靖私分事。入啓。答曰,卿懇。日昨疏批,縷縷開示,亶出心腹,謂卿諒予至意,幡然造朝矣,情志不孚,巽讓愈懇,愕然且慙,無以爲諭。卿其體寡昧之思想,念國勢之杌隉,速出視事,弘濟時艱。仍傳曰,遣承旨傳諭。已上朝報
傳曰,觀武才之不行,今已八年之久,抛棄詰戎之政,未有甚於近日也。今月晦間,親臨觀武才事,言于本兵,而今番則以文臣庭試爲之事,亦爲分付該曹。
兵曹啓曰,云云事,命下矣。觀武才吉日,令日官推擇,則今二月二十五日,二十九日,爲吉云。以何日定行,而觀武才處所,則依前以春塘臺擧行乎?竝此仰稟。傳曰,依啓。以二十五日定行。又啓曰,曾前春塘臺觀武才時,文臣庭試,例於觀武才初日,設行矣。今亦依此擧行乎?敢稟。傳曰,依爲之。禮曹謄錄
上在昌德宮。停常參·經筵。
傳曰,史官二員待命,騎馬六匹立之,文科一二所內摘奸。
政院啓曰,卽者吏曹郞廳來言,今日爲政事命下,而判書趙泰采,參判黃欽,俱以病不來,參議權尙游,才已上來,時未肅拜,不得開政云。判書趙泰采,參判黃欽,參議權尙游,竝卽牌招開政,何如?傳曰,允。
吏曹判書趙泰采,參判黃欽,牌不進。
吏曹參議權尙游,牌不進,依承傳罷職。
政院啓曰,吏曹判書趙泰采,參判黃欽,牌不進,推考傳旨,今方捧入,而開政命下之後,不卽開政,事甚未安。判書趙泰采,參判黃欽,竝更爲牌招,何如?傳曰,允。
司直趙相愚上疏。大槪,杜門俟譴之中,又遭大臣疏斥,一倍惶怖,毛骨俱竦,賤疾沈篤,且違召命,合被重誅。伏乞聖慈,下臣司敗,亟治臣罪,以快人心,以伸王法事。入啓。答曰,卿無可嫌,安心行公。
待敎李眞儉上疏。大槪,臣於前秋檢史之行,伏見定宗大王實錄卷題,有大段疏缺之處。適値曝晒之當前,敢陳愚見,以備及時裁處事。入啓。答曰,疏辭,令本館稟處。
右副承旨李坦書啓,臣承命馳往于龍山村領議政崔錫鼎所住處,傳宣聖批則以爲,臣於前日承批之後,旣感聖恩之隆至,又悶僚相情地之不安,申上短疏,以請鐫勘之命,乃者近侍跋來,傳宣御批,責以情志之不孚,諭以國勢之臲卼,令臣速出視事,恩禮彌隆,詞旨愈懇,誠非無狀賤臣,所當得者。臣於此,尤不勝銜鏤悶蹙之至。以臣危心苦迹,決無造朝論政之望,疏中所謂惟當推分引義,以俟誅譴,是臣今日自處之義。虛辱盛眷,累逋嚴召,罪狀日增,無以自解。賤疾方此淹劇,伏枕昏昏,雖欲以文字,畢陳衷蘊,亦所未易,徊徨跼蹐,不知容措云矣,敢啓。傳曰,知道。
吏曹判書趙泰采,參判黃欽,再招不進。
政院啓曰,吏曹判書趙泰采,參判黃欽,再招不進,推考傳旨,今方捧入矣。所當更請牌招,而一日三牌,有傷事體,何以爲之?敢稟。傳曰,明日開政。
備邊司啓曰,試才日期甚迫,初試設場,當在於數日之後,兵曹·禁衛營,多有擧行之事,而兵曹判書李寅燁,連呈辭疏,尙不出仕,卽爲牌招察任,何如?傳曰,允。
假注書申壽華病,代金啓煥。
兵曹,今此春塘臺初試規矩,六兩三矢百三十矢,柳葉箭一巡三分,片箭一巡二分,騎芻一次二中,落點,四技取二技。
吏曹判書趙泰采上疏。大槪,賤疾日就危篤,實無一分陳力之望,再召之下,竟未祗赴,逋慢之罪,尤無所逃。且於政注之間,有昏謬不察之失,乞賜鐫遞臣職,仍勘罪戾,以爲人臣違命誤事之戒事。入啓。答曰,卿勿固辭,速出行公。
兵曹判書李寅燁,身病出仕。已上朝報
兵曹啓曰,取考近年觀武才規例,則堂上·堂下武臣,及各廳軍官·閑散武士等,竝爲初試試取,而禁衛營·御營廳·訓鍊都監軍兵禁軍等,亦自本軍門,只入格者入參矣。今亦依此擧行乎?敢稟。傳曰,依爲之。又啓曰,今此觀武才初試,所當分兩所試取矣。卽今慕華館·訓鍊院,則別試初試,旣已設場,他無可合處所,南小洞及慕華館·洗馬場,使之開場,而第念諸道擧子,今方咸聚,必欲盡爲觀光,而日子迫急,初試之際,似難周旋,何以爲之?竝此仰稟。傳曰,開月旬前,吉日亦爲推擇以入。又啓曰,因本曹啓辭,觀武才吉日,開月旬前,亦爲推擇以入事,命下矣。卽令日官,更爲推擇,則來三月初七日爲吉,初八日平吉云矣。敢啓。傳曰,以初八日定行。禁衛營謄錄
備邊司啓曰,觀武才日期甚迫,初試設場,當在於數日之後,兵曹·禁衛營,多有擧行之事。兵曹判書李寅燁,卽爲牌招察任,何如?傳曰。允。備局謄錄
上在昌德宮。停常參,只晝講。
下直,慶基殿參奉尹世謙,江原都事李相成,豐基郡守李禎。
傳曰,明日晝講爲之。
政院啓曰,吏曹郞廳來言,今日開政事命下,而判書趙泰采,參判黃欽病不來,參議未差,不得開政云。判書趙泰采,參判黃欽,卽爲牌招開政,何如?傳曰,允。
吏曹判書趙泰采,參判黃欽,牌不進。
政院啓曰,判書趙泰采,參判黃欽,今日又爲牌招不進,爲政命下之後,連日不得開政,事甚未安。判書趙泰采,參判黃欽,更爲牌招,何如?傳曰,允。
晝講。入侍,知事李寅燁,特進官徐文裕,承旨洪萬紀,玉堂吳命峻·李大成,假注書黃龜河,史官洪致中·申靖夏,武臣崔元緖。
今日晝講時,文科別試儒生講經,來三月初八日,春塘臺試才後退行事,榻前定奪。李寅燁所啓,今番都目政除授守令,當爲署經者十七人,諫院則已署經,而憲府則未及署經。各邑人馬留滯之弊,誠甚不貲,而憲府諸臣,分往文武科試所之外,只有大司憲·執義,而亦皆在外,臺官變通,事體重大。當此農節,守令不可不趁卽赴任,以未及署經之故,不得辭朝,曠官可慮。合有變通之道,令廟堂稟處,何如?上曰,令廟堂稟處,可也。又所啓,重試適當農節,外方守令往來之際,必將厚貽民弊矣。丁丑年,自朝家變通,有勿赴之令,而今年雖曰凶歉,與丁丑有異,其中有才者,若令勿赴,則似有抑鬱之歎,且無端不赴者,則例有推考,終至罷職,故雖有不願者,不得已上來。今番則許其從自願赴試,其不赴者,亦勿論罰,則可除劇農往來之弊。大臣之意如此,故敢達。上曰,所達誠是,依爲之。特進官徐文裕曰,此事當行會各道,自禮曹知委擧行矣。上曰,唯。又所啓,卽今設場,未知當罷於何日,而諸道擧子咸聚,市價日下,方有主客俱困之患。觀武才初試設場,若復淹延時日,則前頭民事,亦甚可慮,且試才則閑散出身,擧皆觀光,其數必倍於別試,故前期開場,然後可無窘急之患,而擧子錄名一款,最爲難便。若欲畢錄後爲之,則勢將費了四五日。前頭日子急遽,似未及擧行,今番則一邊開場,一邊錄名,未知何如?有同破格,故敢此仰達。上曰,依爲之。參贊官洪萬紀曰,近來人心,巧詐百出,若不畢錄名而開場,必有一二所互相冒錄亂雜之弊矣。寅燁曰,此言不無其慮矣。然卽今日子迫急,不可無變通之道,各別申飭試所,俾無亂雜之患,何如?上曰,各別申飭,可也。已上朝報
政院啓曰,吏曹郞廳來言,今日開政事命下,而判書趙泰采,參判黃欽,病不來,參議未差,不得開政云。判書趙泰采,參判黃欽,竝卽牌招開政,何如?傳曰,允。又啓曰,吏曹判書趙泰采,參判黃欽,今日又爲牌招不進,政事命下之後,連日不爲開政,事甚未安。判書趙泰采,參判黃欽,更爲牌招,使之開政,何如?傳曰,允。
吏批啓曰,判書牌招不進,參議未差,小臣獨政未安,何以爲之?敢稟。傳曰,仍爲之。
以姜植爲殷栗縣監。吏曹謄錄
晝講入侍時,文科別試儒生講經,以來三月初八日觀武才後退定事,榻前定奪。
講經三月十五日,殿試三月二十六日,重試四月初二日,放榜四月初十日,原粘目,改付標啓下。
文二所應辦官,以試官意啓曰,昨夜四更量,易書假家,爲燈火所延焫,其中七間,一時燒燼,而初場所收試券中,當日易書所分授者,則書吏等,各自抱持跳出云,而蒼黃收拾之際,似不無遺落被燒之患。監試官·謄錄官,與之眼同,字號張數,一一考校,則分授五十九軸內,全軸現存者二十四軸,其餘三十五軸,則每軸中間間見燒者。合以計之,則至於七軸四張,事極驚駭。火出意外,而所蓋乾薍,頃刻燒盡,其未及撲滅,勢雖使然,臣等不能檢飭之失,亦所難免,不勝惶恐。易書書吏等,不能愼火之罪,不可不重治,南邊假家初頭失火處,書吏八人,待出榜後,令攸司摘發科罪,以爲懲勵之地。且終場收券,人定前所捧,僅至數百軸,不可以此,科次出榜,而對策,與初場之文有異,滿庭多士,亦難一倂驅出,不得已差退時刻,而至於三更以後,擧子等,亂投試券,十七軸九張,則不愼字號,別爲收置。此則不得一體科次之意,敢啓。傳曰,知道。
晝講入侍時,特進官徐文裕所啓,儒生講經,退行於觀武才後,則其餘殿試·重試及放榜日子,亦當次次退行,以此付標以入之意,敢達。上曰,依爲之。知事李寅燁所啓,大報壇親祭不遠,伏聞輦路往來,必由於宜春門,而此路甚險,中夜登陟之際,極爲未便。且壇所稍遠,自至逶遲,久冒風露,不無勞傷之慮矣。聞西所局別將入直之處,正當永肅門路,若自此出臨,則距壇所之路,最爲便近云,而但未知內間輦路,無妨礙之處矣。上曰,壇所果近內路,看審後爲之,可也。寅燁曰,永肅門,甚爲狹窄,輦路往來,必將不便,此則改造亦不難,當看審內路險夷,然後爲之矣。特進官徐文裕曰,內路險夷,自外不得詳知,當待看審,然後可以稟定矣。上曰,若自永肅門直爲出去,則內外輦路,似無妨礙之事,內路不必看審矣。但門甚狹窄,步輦不可出入,改造其門,宜矣。寅燁曰,速爲改門,修治輦路事,自政院直爲分付,而似當不出於朝報矣。上曰,然矣。禮曹謄錄
又所啓,各軍門,罷三甲射,以騎槍交戰代行事,曾有傳敎矣。騎槍,旣爲三甲射之代,則等第,亦不可不定奪矣。未知以上上爲之乎?抑以中上爲之乎?上曰,以上上爲之,可也。又所啓,頃於習操罷後,試爲騎槍之法,則用槍生疏,不合槍勢者,多矣。蓋騎槍者,兩陣相對,兩將交爭之法也。二人馳馬用槍,較其勝負之際,有刃之槍,必有傷人之患。若去其刃,以綿氈等物,裹其槍頭,如三甲射之矢,以被點多少,定其優劣而等第,則似無傷人之慮,以此試取,何如?上曰,三甲射者三人,或衣紅,或衣黑,或衣白,交戰之際,各以他色,互相鬪點,以其多少,定其勝負,此乃兩陣相對馳馬交鋒之法也。蓋大明時則行之,而彼人則以戱於前而掩其後,故我國,亦久廢此法矣。騎槍,亦以被點多少,定其勝負,似好矣。寅燁曰,上敎然矣。水滸志,亦言其習槍之法矣。今若裹其槍頭,而塗以各色之物,以其被點多少,定其勝負,宜矣。傳曰,騎槍交戰取上上事,昨已定奪,而此與騎射有異,則只曰一次,似涉泛然,似當以某合爲一次,令兵曹稟處。
兵曹啓曰,傳曰,騎槍交戰取上上事,昨已定奪,與騎射有異,則只曰一次,似涉泛然,似當以某次爲一次,令兵曹稟處事,命下矣。兩馬交馳迎合之間,旣難其槍勢,雖或一二合,亦難分其優劣,以三合爲定式,則槍勢可以盡其才,馬力且不至大損,以三合定爲試取之規,似爲便當是白乎旀。至於交戰之際,不循槍勢,惟務刺敵者,亦必有之,此則雖或刺敵,旣失槍勢,當此習隷之時,不可以入格論。必有預爲定奪,然後可以等第是白置,上裁,何如?傳曰,竝依此擧行。
御營廳啓曰,各軍門罷三甲射,以騎槍交戰代行事,曾已傳敎矣。今此觀武才時,本廳則騎槍一款,何以爲之?敢稟。傳曰,一體爲之。禁衛營謄錄
上在昌德宮。停常參,只晝講。
都承旨金演三度呈辭。入啓。遞差。
禮曹,丙戌年重試對擧別試文科講經,來三月十五日,文武科殿試,同月二十六日,文武科重試,四月初二日,別試及重試放榜,四月初十日辰時,改推擇。啓。
忠淸監司書目,公州等十三邑,今月初八日地震,事係變異事。
傳曰,明日晝講爲之。
晝講入侍時,知事李寅燁,特進官李震休,承旨李坦,玉堂吳命峻·李大成,注書具萬理,史官洪致中·申靖夏,武臣李諿。
明日春塘臺試才初試,一所試官二,李喜茂·柳星彩,二所試官二,李震休·尹就五。
領議政崔錫鼎初度呈辭。入啓。傳曰,不允批答。
備邊司啓曰,昨日晝講時,因知經筵李寅燁所啓,未署經守令,合有變通之道,令廟堂稟處事,命下矣。當此分糶勸農之時,曠官之邑甚多,大政遷就,夫馬之上京留滯,亦久,事之可慮,誠如筵臣所達,臺官變通,事甚難便。從前如此之時,多有除署經之例,今番都目政除授守令,竝除署經發送,何如?傳曰,允。
右承旨李東馣上疏。大槪,銀臺除命,遽及於屛伏省愆之中,驚惶感激,罔知攸措。臣之情病,俱無强起供仕之望,乞遞臣職,以安私分事。入啓。答曰,爾其勿辭,從速察職。
吏曹啓曰,承旨有闕,政事,取稟。傳曰,當日爲之。
今日晝講時,玉堂罷散人員別單書入,榻前下敎。
侍讀官李大成所啓,本館書冊,近來士夫家,太半借去,而亦多閪失之弊,以數少官隷,一一推來,其勢實難,且事不着實。宜令各其借去人,定日來納,而此後本館書冊,勿爲許借事,永爲定式施行,何如?上曰,依爲之。
政院啓曰,吏曹郞廳來言,今日爲政事命下,而判書趙泰采,參判黃欽,俱以病不來,參議未差,不得開政云。所當卽請牌招,而日已向暮,勢難開政,明日待開門牌招,何如?傳曰,允。吏曹謄錄
今日晝講時,侍讀官吳命峻所啓,文義中,先儒譏王室,不謹於火備,不能救火。昔傅說,告商宗曰,有備無患。頃年萬壽殿火災之後,儲置鹽水,而不免始勤終怠。臣意則太廟及大內,備置十餘鹽石,且儲水於大甕·大釜累十坐,以爲不虞之備,則似爲合宜,未知何如?上曰,令該曹稟處。禮曹謄錄
上在昌德宮。停常參,只晝講。
下直,原州牧使任埅,星州牧使李徵海,黃州牧使徐敬祖,茂朱府使趙泰老,仁同府使羅學川,肅川府使金翼八,礪山府使鄭復先,靈巖郡守李尙說,昌寧縣監元命龜,鎭安縣監沈宅賢,延日縣監魚史忠,臨陂縣令鄭栻,靈山縣監李挺晳,三嘉縣令趙正誼,召村察訪金自光。
吏曹判書趙泰采,參判黃欽,牌不進。
政院啓曰,吏曹判書趙泰采,參判黃欽,牌不進,推考傳旨,今方捧入,而爲政命下之後,已至經宿,尙不得開政,事甚未安,竝卽更爲牌招,何如?傳曰,允。
假注書黃龜河病,代尹聖時。
領議政崔錫鼎初度呈辭不允批答,王若曰,近侍才還,謂開釋之已悉,遜辭遽至,愧情志之未孚。大臣之進退豈輕?首揆之去就尤重。公無困我,予豈捨卿?念今日國事之艱虞,況近來朝議之携貳?危亡卽目,錦玉何心?非賢相之輔一人,弘濟可望?非元老之摠百揆,鎭定無期。惟卿,華國文章,傳家相業,經邦論道,幾竭篤棐之忱,正笏垂紳,咸服端凝之器。肆前後卜立之至五,顧寡昧注擬之冞深。勞瘁積多,暫許休退之請,日月逾邁,久切霖雨之思。卿豈釋負而自便?予亦虛坐而以待。玆啓金甌之舊覆,庶期赤舃之重還,不圖控辭之章,又徹求助之日。承宣之遣交道,可見心腹之畢敷,機務之滯多時,豈容台席之久曠?安危所係,試看時勢之如何,神明所扶,非有疾病之難强。惟辛甘燥濕之劑,非卿而誰?雖震撼擊撞之來,在卿無失。豈以卿休休之量,遽因此望望於心?若大水之無涯,誰與共濟?如喬嶽之不動,卿可自期。所貴上下之情流通,實慙眷待之誠淺薄。於戱,裵晉公之綠野,此非其時,謝太傅之東山,豈予所望?須體至意,亟回遐心。所辭宜不允,故玆敎示,想宜知悉。知製敎李震殷製進
晝講。入侍,知事李寅燁,特進官徐文裕,承旨李徵龜,玉堂吳命峻·李大成,假注書尹聖時,史官洪致中·申靖夏,武臣李相頊。
傳〈曰〉,前應敎李海朝,修撰趙泰億·李夏源,弼善權詹,竝敍用。
吏曹判書趙泰采,參判黃欽,再招不進。
政院啓曰,吏曹判書趙泰采,參判黃欽,再招不進,推考傳旨,今方捧入,而一日三牌,有傷事體,何以爲之?敢稟。傳曰,過國忌後爲之。
京畿監司書目,楊州呈,以判府事李濡上疏上送事。啓。答曰,卿懇。日昨別諭,出於思想之至意,情志未孚,遐心莫回,缺然且慙,無以爲喩。卿其宜遵前旨,勿以情病爲辭,安心登途,以副予望。仍傳曰,遣史官傳諭。
武二所差備官,以試官意啓曰,今番二所擧子聚會之多,近來所無。一所則錄名,只是八十二字,而二所則多至二百二十二字,比諸一所,殆至三倍,故依前例移送四十六字,而憑校兩所多寡,則本所猶多五十六字,擧子名數之偏多,將近三千人。彼此不均之歎,姑且勿論,觀武才日字迫頭,而出榜杳無期限,前頭事勢,甚多掣肘,委屬可慮。稍爲平分,更加移送,何如?傳曰,允。
武一所差備官,以試官意啓曰,律字擧子文尙龜,六兩入格後,單子憑問之際,其四祖名字,多不曉解,其他疑端,亦非一二。意其代射,招問保擧,則保擧三人言內,當初受保者,尙龜,而試場代射者,任鎭五爲名者云,故所謂尙龜,使其保擧人現出,一處質問,則代射一款,無辭自服。文尙龜·任鎭五等,令該曹囚禁科罪,何如?傳曰,允。又啓曰,闕字擧子高尙彬,六兩入格後,抽問單子,則四祖名字,多有不通處。擧止殊常,疑其代射,招問保擧,則保擧三人內,兩人先到。其中折衝具元諿言內,當初受保者,高尙彬,而試場代射者,金孝贊稱名人云。故所謂尙彬,卽令現出,一處質問,則代射一款,果爲自服。高尙彬·金孝贊等,令該曹囚禁科罪,何如?傳曰,允。
今日晝講時,大司成李晩成牌招察任事,榻前下敎。特進官徐文裕所啓,上年春間,太廟各室金寶修改事,因大臣榻前陳達,以一時修改爲難,姑待事力稍裕,更設都監之意稟定,而自上有姑觀前頭,勿以時月爲限之敎矣。今年則連値設科,財力匱乏,與上年無異,勢難始役。大臣之意,亦以更爲稟定,宜當云,故敢達矣。上曰,更觀前頭稟處,可也。禮曹謄錄
備邊司啓曰,今日乃賓廳日次,而堂上不齊,頉稟。傳曰,知道。備局謄錄
今日晝講時,知事李寅燁所啓,全羅兵使李宇恒,以拿來之代,除授已久,而尙不辭朝。頃於筵中,陳達催促,則自上只有推考催促發送之命,而當初發論臺臣疏避,更提前事,其情勢誠有難安者,而朝家旣已開釋,武臣廉義,亦與文宰有異,不可太拘,故頃於辭狀中,臣以此意,題送矣。聞宇恒,尙無辭朝之意云,如使國家,少有紀綱,何敢一向撕捱至此乎?事體所關,合有別樣懲處之道。南閫曠務,亦且許久,敢此仰達矣。特進官徐文裕曰,宇恒之事,極爲非矣。武臣雖不無廉隅,將兵之官,則異於他人,本無辭職之規。朝家旣畀閫帥之任,則雖有情勢之難安,何敢一向撕捱,終不赴任乎?今若因其辭職,仍爲許遞,則將無以使他武臣,而其在事體,亦未知果何如也。寅燁曰,自上曾已推考催促,尙不辭朝,今雖更推,更復如前,則徒傷體統矣。李宇恒,則別樣差出其代,催促發送,似宜矣。上曰,近來廉隅太勝,分義不嚴,予嘗寒心矣。武臣與文宰有異,而推考之後,尙不赴任,國有紀綱,則何敢如是?事極寒心,李宇恒拿推。禁府謄錄
上在昌德宮。停常參·經筵。
領議政崔錫鼎再度呈辭。入啓。傳曰,不允批答。
假注書金啓煥書啓,臣承命馳往于楊州蘆原村舍判府事李濡所住處,傳宣聖批則以爲,臣旣承別諭,終未能應命,浹旬病劇,亦未卽陳悃,才上一疏,以請違慢之誅矣。伏奉聖批,辭旨勤懇,愈出常倫,又遣近侍傳宣,此豈臣賤分之所當得者?感激涕泣,益不知死所也。噫,聖上之於微臣,前後所以寬假慰釋者,無以復加,生死骨肉,未足以喩其恩,則臣以何心,一向屛伏,以自絶於慈覆之下哉?顧念釁累之蹤,衰杇之質,其進其退,實無輕重於朝廷,此臣之惟以守分畢命於畎畝爲期,不敢復入周行者也。矧今狗馬之疾,日就沈痼,委頓床席,決無起動之望,雖欲冒昧强進,亦難自力,伏地震越,罔知所達云矣,敢啓。傳曰,知道。
禮曹,來四月初九日,行宗廟夏享大祭親行,取稟。傳曰,敬依。已上朝報
傳旨,全羅兵使李宇恒,當爲〈肅謝,而〉近來廉隅太勝,分義不嚴。武臣與文宰有異,而推考之後,尙不赴任,國有紀綱,則何敢如是?事極寒心。拿推爲只爲,下義禁府爲良如敎。禁府謄錄
上在昌德宮。停常參·經筵。
領議政崔錫鼎再度呈辭不允批答,王若曰,朝野之想望方切,喜鼎路之重光,君臣之情志未孚,愧巽牘之相繼。昨已多誥,今何再辭?念玆時事之孔艱,實由朝論之多貳。民憂國計,已付筌蹄,甲是乙非,日事蠻觸。發一言而互加疑怒,措一事而動遭拘牽,大小莫不睢盱,疇與協力?國家獨受病敗,是所痛心。予方懷奔駒馭索之憂,孰能任砥柱障瀾之責?惟卿,瑚璉美器,氷蘖淸名。邃學高文,有博古通今之識,夷襟雅量,無傷人害物之心。三紀立朝,未見克伐之迹,一念憂國,每思和衷之謨。所以十載倚毗,至於七拜輔相。屢入旋出,雖未展李德裕之才猷,相得益章,何嘗忘張九齡之風采?暫許前冬之釋負,蓋待今日之促裝。戈戟一室之相尋,待卿以鎭定,辛甘五味之不適,待卿以調和。始謂隔歲之戀君,必不竢駕,曾無一日之視事,已思奉身。以卿休戚之與同,豈忽大義?殆予誠禮之未篤,莫回遐心。藉令僚寀之間,有未相悉,豈於進退之際,遽爾自輕?顧念古大臣之有容,毋爲小丈夫之見面。宰相是百責所萃,宜思鞠躬,國勢有萬分可憂,寧容袖手?江郊冷落,雖或霜露之爲邪,春氣暢舒,行見天和之自復。所冀臥閤而論道,胡乃引疾而求閑?於戱,時望難孤,國事至重。消瀜蕩滌,當思夙夜之共貞,屼,毋以情迹而自阻。勉遵前旨,宜斷來章。所辭宜不允,故玆敎示,想宜知悉。知製敎李大成製進
檢閱洪致中·申靖夏,牌不進,依承傳罷職。
政院啓曰,卽聞平川君申琓,以身病,醫治入城云。係是大臣去就,敢啓。傳曰,遣御醫不離看病,書啓。
奉敎金相元·洪禹瑞,待敎李澤·李眞儉,牌不進,依承傳罷職。已上朝報
禮曹啓曰,來四月初九日,宗廟夏享大祭親行事,啓下矣。依此擧行事,分付各該司,而永寧殿,依前例同日遣大臣行祭事,知委,何如?傳曰,允。
又啓曰,宗廟大祭親行時,王世子行亞獻禮者,乃是禮文所載。今當依此磨鍊以入乎?敢啓。傳曰,依爲之。禮曹謄錄
上在昌德宮。停常參,只晝講。
下直,衿川縣監閔震煥,慶山縣監朴守義,祥雲察訪金園皓,五叉浦僉使金尙,呂島萬戶崔斗恒,甘浦萬戶韓碩昌,寅火堡萬戶韓貴益,包伊萬戶宣舜文,丹城縣監尹萬慶,漣川縣監許混,平海郡守韓聖欽,軍威縣監徐文渙,熙川郡守尙經周,海南縣監柳東起,順川郡守李世郁,河東府使趙東陽,居昌縣監李益章。
領議政崔錫鼎三度呈辭。入啓。傳曰,不允批答。
禮曹啓曰,宗廟夏享大祭親行時,王世子行亞獻禮者,乃是禮文所載,而今當依此磨鍊以入乎?敢稟。傳曰,依爲之。
備邊司啓曰,近來吏曹二堂上,累違召命,雖不知其情病之如何,開政命下之後,不卽擧行者,多矣,其在事體,至爲未安。判書趙泰采,參判黃欽,竝從重推考,本司亦以堂上不備,久未開坐,吏曹判書趙泰采,卽爲牌招察任,何如?傳曰,允。
吏曹口傳政事,兼春秋二單,申弼賢·明廷耉。
謝恩,兼春秋申弼賢·明廷耉。
吏曹判書趙泰采上疏。大槪,鎭日嚴召之下,一向違逋,分義惶悚,不得不忍死擔曳於闕外,而勞動之餘,昏眩不省,咫尺天陛,致身無路,玆敢投疏徑退,臣罪至此,萬殞猶輕。乞命削臣職名,治臣罪戾,以肅朝綱,以安微分事。入啓。傳曰,還出給,更爲牌招。
政院啓曰,明日晝講爲之事命下,而宗廟奉審單子,才已啓下,視事頉稟。傳曰,知道。
吏曹判書趙泰采,身病出仕。
京畿監司書目,漣川呈,以左承旨朴弼明辭職上疏上送事。啓。傳曰,還爲下送。已上朝報
政院啓曰,奉敎金相元·洪禹瑞,待敎李眞儉·李澤,竝爲牌招不進,罷職傳旨,今方捧入,而史局重地,不可暫曠,當以兼春秋,推移入直,而卽今見帶三員內,宗簿正南迪明,以武所試官進去,禮曹正郞李會元,文所謄錄官進去,承文院判校蔡獻徵在外,他無推移之員。兼春秋未差之窠,令該曹卽爲口傳差出,以爲入直之地,何如?傳曰,允。
吏批啓曰,判書陳疏,參議未差,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,相避竝擬,何如?傳曰,允。又啓曰,新除授殷栗縣監姜植呈狀內,昨於路上,落馬重傷,左脚違骨,全不運用,委頓寢席,轉側須人,斷無差復赴任之勢,斯速入啓處置云。姜植病勢如此,則不可等待其差歇,依例罷黜,何如?傳曰,允。吏曹謄錄
上在昌德宮。停常參·經筵。
午未時,日暈。
下直,文義縣令尹楡,熊川縣監廉公吾,自如察訪李濟,玉浦萬戶李恒白,南桃萬戶朴悌輝,幕嶺萬戶尹志道,豆毛浦萬戶金重起。
傳曰,明日晝講爲之。
注書具萬理上疏。大槪,臣與新除授都承旨,有應避之嫌,乞遞職名,以安私分事。入啓。遞差。
領議政崔錫鼎三度呈辭不允批答,王若曰,曩者姑許丐閑,旣出慰藉之意,今日又復乞退,實切愕眙之心。卿何爲乎輒辭?予莫曉其所以。三閱來章之遜讓,益增我臆之鬱紆。念予忝位以來,一惟拜相爲重。興衰理亂之攸判,誰是倚仗之臣?元首股肱之相須,久切寤寐之念。惟艱危得人之是急,故寡昧置相之最多。至如卿七入台司,可想予一委國事。夙眷遇於簪筆之日,粤從巷謠之詢咨,冞倚毗於柄銓之年,遂勤時務之延訪。知卿溫玉之質,足以儀表乎朝紳,謂卿喬木之家,足以夾輔乎王室。所以累置於首揆,必欲登庸,不幸每困於人言,輒遭顚躓。不曾暫安於位著,幾歎未展其才猷。前冬之不待累單,勉副之志有在,近日之必復重卜,虛佇之誠可知。始謂廉義之已伸,宜不日而視事,豈料眷注之方切,又聞命而告休?昔疾今瘳,是非圖便之計,厥故靜省,豈有不安之情?若夫鞫獄之難平,實是寡躬之所悉。固異於大逆之急變,縱致節目之或疏,每憫夫諸臣之本情,寔著筵奏之至懇。雖疑謗不復相恕,而苦心亦可想知。不見諒於僚席之間,有未曉者,況被詆於臺章之上,寧不慨然?苟引此爲去就之機,非所以致和平之福。卿若必去,顧左揆亦豈自安?心固無他,而弘量不必爲介。無可嫌而初旣許副,予本曲慰卿心,以一事而每欲控辭,卿胡不諒予志?予不多誥,卿其深思。於戱,機務多積滯之歎,方待卿而裁決,朝著無寅協之望,庶賴卿而調劑。病隔君臣,倏籥黍之已改,勸同魚水,佇衮舃之遄歸。亟斷遜辭,用副至望。所辭宜不允,故玆敎示,想宜知悉。知製敎吳命峻製進
忠淸監司書目,尼山呈,以左贊成尹拯上疏上送事。啓。答曰,卿懇。前後傳宣之批,已悉予意,而連章控辭,一至於此,心切愕然,無以爲喩。卿其體予虛佇之誠,亟回遐心,須速登途,勉副至望。仍傳曰,遣史官傳諭。
武二所差備官,以試官意啓曰,衣字海州擧子李仲起,六兩入格後,憑問單子時,疤記相左,疑其代射,多般究問,則終始發明,以爲渠與從兄弟起斗·起善·起得等,同住一處,招問主人,則可知云,故招致其主人前僉使金憲章詰問,則起得,初不自鄕上來云,而取考試冊,則起得名字,在羽字入格中。其間必有隱情,故右人等,一處嚴覈,則起善招內,爲起得代射之狀,箇箇吐實,而仲起·起斗之言,如出一口。仲起則無他可問之端,只以疤記相左,拔去。起善·起得等罪狀,令該曹依法科罪,何如?傳曰,允。已上朝報
晝講入侍時,知事李寅燁所啓,臣於今番觀武才時,竊有區區所見,敢此仰達。柳葉箭,以强弓弱矢,雖宜平時試才之具,而至於臨敵實用,則似不及於長箭,故祖宗朝,以長箭,或落點於科場,或試於賞〈射〉矣。近來全廢其用,故以雜竹造作,揷諸矢弓房,以爲致飾之資。自今以後,科場及賞射時,間用長箭,則庶有他日之實效,與武將相議稟定,何如?上曰,內弓房長箭觀之,其長不及柳葉箭,故長箭,常時不得試射者也。蓋射者,雖於臨敵之際,勿論長箭·柳葉箭,必有實效,而但以雜竹,苟充造作者,誠無所用,申飭各軍門,使之精造,宜矣。守廳謄錄
韓城君李基夏疏曰,軍門戰馬,最爲緊重,而近來太僕分養,漸不如前,體小才駑,不合戰陣。若無變通,何以成樣?曾前將臣,陳白此弊,就濟州入山馬中,擇其骨體壯大者,加數上送,分給軍兵矣。貢馬之期,又復不遠,令太僕行會本牧,山馬中擇其體大可合戰騎者,限百匹趁歲貢,一時上送,分給於都監馬兵,幸甚。上曰,令太僕依施焉。太僕謄錄
上在昌德宮。停常參,只晝講。
五更,月犯心前星。
下直,忠淸監司許墀,造山萬戶安永達,丑山萬戶丁良佐。
領議政崔錫鼎四度呈辭。入啓。傳曰,卿之請急,亶出不安,則予之勉出,豈在多誥?噫,前冬之姑許勉副,非謂卿眞有可嫌之端,意蓋有在矣。不料重卜之後,疏避相繼,遣辭非常,致令卿益不自安,世道至此,寧不慨然?昨年按鞫之事,前後章箚筵奏,予已詳悉,此所以洞察本情之無他,而倚毗冞篤也。以卿平日體國之誠,胡不諒予至懇,而必欲奉身而退耶?殊非所望於元輔者也。噫,目今朝著之上,論議三分五裂,百孔千瘡,而不幸鞫事才完,添一鬧端。若於此時,苟不善爲調劑,則轉益渙散,無復可爲,是予所以反覆敦勉,期回遐心者也。更遣喉舌之臣,申誥心腹之辭,卿其體寡昧之寤寐思想,念廊廟之機務多滯,卽起視事,用副至望。仍傳曰,遣承旨傳諭,與之偕來。
注書具萬理遞差,代假注書洪尙賓。
假注書金啓煥出使,代成起寅。
晝講。入侍,知事趙泰采,特進官李益壽,承旨李徵龜,玉堂金興慶·趙泰億,假注書洪尙賓,記事官申弼賢·明廷耉,武臣朴思敦。
傳曰,忠淸監司許墀,留待引見。
全羅兵虞候書目,兵使權詢,今月十三日身死事。
今日晝講時,視事縕繹間頉稟事,及前奉敎金相元·洪禹瑞,待敎李眞儉·李澤,檢閱洪致中·申靖夏敍用,令該曹口傳付職事,榻前定奪。
吏曹口傳政事,奉敎二單,金相元·洪禹瑞,待敎二單,李眞儉·李澤,檢閱二單,洪致中·申靖夏。
檢閱申靖夏上疏。大槪,臣於召命之下,不敢偃然坐違,趨詣於闕門之外,而目下臣父病勢,一味㱡㱡,以此煎迫之情理,決無離側供仕之望,玆敢冒陳血懇,徑自退歸。此雖出於萬不獲已,而跡其逋慢,罪在不赦。伏乞聖慈,亟削臣職,仍治臣慢命之罪,以重國法,以安私分事。入啓。答曰,爾其勿辭,救護父病。
奉敎金相元·洪禹瑞,待敎李眞儉·李澤,檢閱洪致中,牌不進,依承傳罷職傳旨,傳曰,禁推。
忠淸監司許墀留待引見時所啓,卽今道內近峽尤甚之邑,民多顚連,飢餒最甚,曾年賑餘帖價米會付留儲者,各邑之有無多少,固爲不一,而如淸風等邑所儲,幾至百餘石云。此穀,本爲賑濟,給帖募得,而畢賑之後,有此贏餘。雖曰會錄,如此之時,不爲分賑,則更待何時乎?尤甚邑中,隨其所儲,抄擇飢民,使之白給,以示朝家德意,何如?上曰,所達得宜,依爲之。已上朝報
備邊司啓曰,今日賓廳日次,而堂上不齊,頉稟。傳曰,知道。
忠淸監司許墀留待引見時,許墀所啓,湖右上年農事之失稔,比他有加,而猶不如乙酉年,故朝家雖無議賑之事,卽今民間形勢,飢困特甚,至於近峽之邑,尤爲孔棘,各邑倉儲不敷,無以接濟。且當大同·田稅·上納之節,收捧之難,有同括龜,守令及士民之自南來者,無不以爲慮。此際若無方便救濟之道,則民安所得賴乎?道內楊津·貢津·安興三倉所儲軍餉,頗優云。軍餉雖重,民事亦急,當此之時,似難膠守。合三倉五六千石之米,許令分糶於尤甚之邑,以爲田稅·大同備給之地,則亦爲救恤之一端,故敢此仰達。上曰,令廟堂稟處,可也。又所啓,雙樹山城倉穀,幾至三四千石云。此則雖是本道句管之穀物,而似當稟定後,可以賑貸,此亦量宜一體分給,何如?上曰,依爲之。備局謄錄
參贊官李徵龜所啓,永肅門改建改標事,曾有下敎,而厥後又有永肅門別立他門之敎。新建之門,仍以永肅建額乎?必須預爲稟定,然後可以擧行,故敢此仰達。上曰,永肅門,迫近局廳,若因舊門基而改建,則局廳,將爲毁撤,其弊不貲。其南邊則形勢便好,故使之移建矣。永肅門則築墻以塞,仍以永肅門額號,大書移揭於新建之門,爲可矣。禮曹謄錄
備邊司啓曰,因忠淸監司許墀所啓,道內楊津·貢津·安興三倉米五六千石,分給尤甚各邑,以爲田稅·大同備納之地,令廟堂稟處事,命下矣。本道峽邑失稔,比他特甚,道臣有此請得,軍餉雖重,不可不許。通三倉合三千石,許令分給,而某倉幾石,令本道參酌緩急,定數出給,然後數爻報本司之意,分付,何如?傳曰,允。惠廳謄錄
上在昌德宮。停常參·經筵。
下直,羅州牧使李益著,槐山郡守沈齊賢,康翎縣監申義命,兔山縣監李萬春。
全羅假都事書目,監司洪重夏,今月十五日,遭母喪事。
右承旨李東馣書啓,臣承命馳往于龍山村舍領議政崔錫鼎所住處,傳宣聖批,則以爲,臣情迹杌隉,疾病淹頓,相職之重,有不容虛縻而曠帶,不得不冒上辭單,意謂聖鑑,必有以照諒而矜許矣。玆於千萬意想之外,又遣承宣,特降御札,十行諄諄,誨諭勤摰,至以洞察本情,倚毗冞篤爲敎。其所以慰藉期望者,逈出常格,臣誠驚惶感悚,汗涕交迸,繼之以悶蹙抑塞,不知所以容措也。噫,臣之今日踪地,實非尋常所遭,其不可抗顔而冒出,卽擧朝之所共悉,以聖上日月之明,寧有不燭於斯乎?只緣臣誠素淺薄,無以上格於天聽,致有此非分之恩綸,惶愧交切,不知所達。臣之一身進退,有不暇於自閱,況可以仰承責勉之盛心,以爲一分裨益之圖也哉?至於寤寐思想之敎,臣於此,尤有不能爲意者。臣之乍違天陛,倏及半載,區區犬馬之戀,豈無瞻係之私?顧以情病有萬分難强,職名無一分可冒,所以泯然屛伏,期於必免,而不敢趨承者也。疾病近又添劇,神思昏綴,不能備陳,徐竢稍間,當以文字,仰暴危懇云矣。臣旣承偕來之命,姑爲仍留之意,敢啓。傳曰,知道。
武二所差備官,以試官意啓曰,壹字江西擧子金成發爲名者,六兩入格後,單子憑問時,擧止殊常,多有疑端,故多般盤問,則成發語窮,納招以爲,渠則乃弔字擧子金泰永,而今番則爲其六寸金成發,代射的實,箇箇吐實,而成發,亦無辭自服。金成發·金泰永等,令攸司,依法科罪,何如?傳曰,允。又啓曰,海州夜字擧子李仁起,及羽字擧子李起善,·李起斗等,初頭入射,不入格矣。右三人等,又爲掛錄於體字,其弟起善則代射現露,旣已移刑曹,而仁起·起斗等疊錄之罪,令該曹囚禁處置,何如?傳曰,允。
備邊司啓曰,全羅監司洪重夏在喪,前兵使權詢身死,道內方無制閫之人,事極可慮。新除授兵使金重元,以武二所試官,方在試所,卽令兵曹,他試官改付標啓下,俾卽肅謝後,仍爲下直,急速赴任。監司有闕之代,亦令政院稟旨開政,各別極擇差出,催促辭朝之意,分付吏曹,何如?傳曰,允。
政院啓曰,以備局草記,全羅監司有闕之代,令政院稟旨開政事,允下矣。政官牌招,開政差出,何如?傳曰,允。
吏曹參判黃欽,牌不進。
韓城君李基夏上疏。大槪,敢陳病勢癃痼之狀,冀蒙恩遞,俾免曠務之弊,且付所懷,以備財幸事。入啓。答曰,卿其安心勿辭,益加調理行公。疏末事,令太僕依施焉。
政院啓曰,同副承旨洪萬紀,同生兄故參判萬鍾妻貞夫人尹氏身死,服制已行四日,出仕,何如?傳曰,允。
武一所,出榜,詣闕。
正言李邦彦啓曰,臣情迹杌隉,不可復玷言地,而除命纔下,恩召繼臨,旣迫嚴命,試事且急,黽勉祗謝,卽詣試所,挨過累日,今始復命,而第臣於前執義李德英事,實有萬分難安者。當初酬酢之際,意見相符,至欲聯疏,則到今凡有咎責,理無異同,近日德英之輾轉疏避,不過說出前日所欲陳者,而遂至於屢承嚴敎,多被譏詆,狼狽轉頓,殆無餘地。臣旣同志,實恥幸免,情地危蹙,固不可論,而朝家用舍,恐不當若是乖謬也。臣於本院姜履相更鞫之啓,有不可參涉者,臣之亡父,曾被構誣於履相,幸賴天鑑孔昭,終底伸白,而履相之前後齮齕,必欲擠陷者,甚於私讐。至今思之,冤憤冞切,其所構嫌,不比尋常,此實通朝之所共知也。今於此啓,何敢諉以公共之論,而容議於其間乎?以此以彼,俱難一刻苟冒於臺席,請命遞斥臣職。答曰,勿辭,退待物論。
京畿監司書目,陽川呈,以修撰權世恒辭職上疏上送事。啓。答曰,爾其勿辭,從速上來察職。
禁府,金相元·洪禹瑞·李眞儉·李澤·洪致中拿囚。啓。
傳曰,史官一員待命,騎馬三匹,卜馬二匹立之。
武一所差備官,以試官意啓曰,今此別試初試定額二百人內,入格,只是一百五十八人,故不得已以入格數出榜之意,敢啓。傳曰,知道。已上朝報
備邊司啓曰,全羅監司洪重夏在喪,前兵使權詢身死,道內方無制閫之人,事極可慮。新除授兵使金重元,以武二所試官,方在試所,卽令兵曹,他試官改付標啓下,俾卽肅謝後,仍爲下直,急速赴任。監司有闕之代,亦令政院稟旨開政,各別極擇差出,催促辭朝之意,分付吏曹,何如?傳曰,允。備局謄錄
吏曹啓曰,今丁亥年年例守令薦,應薦不薦人員,抄出之意,敢啓。傳曰,允。又啓曰,全羅監司,今當差出,而擬望之人乏少,承旨竝擬,何如?傳曰,允。
以李光佐爲全羅監司,李漢佐爲殷栗縣監。
又啓曰,敬陵參奉朴弼夏,身病甚重,不得察任云。依受敎改差,何如?傳曰,允。吏曹謄錄
上在昌德宮。停常參·經筵。
假注書尹聖時改,代鄭來周,假注書成起寅改,代嚴慶遂。
持平沈尙尹上疏。大槪,臣於臺職,萬萬無似,而迫於試事,黽勉冒出矣,臣之老母,塊脹之症,挾感猝劇,決無離側供仕之望。乞蒙恩遞,俾得專意救護事。入啓。答曰,爾其勿辭,救護母病。
文一所,出榜,詣闕。
獻納李宜顯啓曰,臣之情地,凡於關係向日鞫獄之事,有不敢參涉之嫌,頃忝是職,旣已具由引避。伏想聖鑑,亦或識有之矣。本院,有罪人姜履相更鞫之啓,而臣之不敢參涉,猶夫前日,且今僚臺處置,歸於臣身,而不參前啓,只爲處置,旣無是理,況其引避,亦以向日鞫獄之事,則尤何敢可否於其間乎?臣蹤跡罣礙,觸處臲卼,不容一日苟帶,請命遞斥臣職。答曰,勿辭,退待物論。
傳曰,今此觀武才時,鳥銃·鞭芻,依近例,慕華館,命官爲之事,分付。禁營謄錄
司僕寺官員,以都提調意啓曰,因韓城君李基夏疏陳,依舊例濟州入山馬一百匹,以體大骨駿者,各別擇捉,今年歲貢馬,一時上來,分給訓局馬兵事,命下矣。以此意,分付全羅監司及濟州牧使之意,敢啓。傳曰,知道。太僕謄錄
上在昌德宮。停常參·經筵。
自卯時至酉時,日暈。
京畿監司書目,驪州呈,以判府事李畬上疏上送事。啓。答曰,卿懇。一時錯認,何至深嫌?至於月廩,不宜過辭,卿其安心,勿待罪領受,須速登途,以副予望。仍傳曰,遣史官傳諭。
文二所出榜,詣闕。朝報
上在昌德宮。停常參·經筵。
五更,坤方有氣如火光。
政院啓曰,大司憲宋相琦,執義李箕洪在外,掌令韓永祚·洪泳呈辭,持平沈尙尹親病受由,林象德方在武科試所,連日監察茶時,事甚未安。呈告人員,竝牌招察任,何如?傳曰,允。
掌令洪泳啓曰,臣奇疾纏身,轉至沈痼,自分癃廢,無望供仕,掌憲除命,適下試期迫頭之日,陳疏丐免,見阻喉司,天牌踵臨,事勢急遽,未及言病。不得已應命,仍赴試院,神精怳惚,脚膝攣蹇,公坐之中,必須扶掖出坐,少頃暈眩欲倒,同事諸臣,莫不危愍,挨過累日,僅僅復命,而宿患諸症,一倍添劇,呈單請急,一向見却。虛帶職名,方切悶縮,不意此際,召命又降,分義所在,不敢坐違,扶曳病軀,黽勉承命,而非但目今癃疾,決難强策,且臣於本府洪萬朝請罪之啓,意見有不同者。請上徽稱之是非,姑舍勿論,惟我二祖盛烈弘猷,不待宋時烈之揄揚而昭暴。我聖上稀世之盛擧,寔由於睿念之出尋常萬萬,尤不宜一歸於時烈實贊之,則萬朝之疏辭,蓋執己見而已。遣辭之際,雖或有未盡稱停者,以此爲罪,臣未知其穩當也。臣之迷見,旣如此,不可苟同,勢難仍在,請命遞斥臣職。答曰,勿辭,退待物論。
司諫尹世綏啓曰,臣之情勢,萬分難安,屢叨言地,輒事瀆擾,寧被違慢之誅,不敢爲冒當之計者,蓋不獲已也。且臣於鞫獄凡事,不敢參涉之狀,通朝之所共知也。本院,方有姜履相更鞫之啓,臣以不得隨參之意,詣臺引避。政院,諉以試日已迫,據例退却,不得不黽勉冒赴試院矣。昨於復命之時,院吏,以僚臺處置,來告於臣,而臣以應避之人,固當自列之不暇,其何敢晏然可否乎?適値日暮,今始來避,所失尤大,以此以彼,決不可一刻冒據於臺次,請命遞斥臣職。答曰,勿辭,退待物論。
平安監司書目,冬至使先來,本月二十日出來事。
檢閱申靖夏,牌不進,依承傳罷職。
上在昌德宮。停常參·經筵。
下直,朔州府使黃鑌。
全羅監司李光佐上疏。大槪,昨自試院,隨榜詣闕,而不敢冒肅新銜,從闕下退歸,迹涉蹇慢,冞增悚慄。顧念南藩重寄,決非如臣年少不經事,空疎薄劣之才,所敢承當。伏乞亟命遞改,俾公私俱幸事。入啓。答曰,卿其勿辭,速往欽哉。
假注書嚴慶遂出使,代尹聖時。
武二所差備官,以試官意啓曰,本所擧子,纔已畢試,而兩技入格三百二十三人,榜額元數二百外,見落者,當爲一百二十三人,旣入試格,而終歸落科,已甚可惜,而從前雖或有如此之時,入格未參,未有如今番之多。臣等,取考該曹文書,庚申年庭試武科初試元額一百內,一所入格,僅三十八人,二所則額數外,尙餘近百人,其時特命該曹稟處。該曹請以二所額外入格人,移充一所不足之數,則自上以武才可惜爲敎,而二所入格之類,盡許參榜。丙子年慶科初試時,武一所入格,只是六十人,未滿定額,故自試所啓稟,下該曹,因覆啓判付,以二所元額外,餘數三十七人,盡爲移充一所未滿之數矣。今此本所入格,旣如是過多,推移充額,亦有前例之當稟,而非但一所,今已出榜,事係科場,立落有不敢率爾仰稟。只從元額出榜之意,敢啓。傳曰,元額二百人外,加取四十二人,以充一所未滿之數,可也。
議政府右議政李頤命,同姓五寸姪學生性之身死,服制已行七日,出仕,何如?啓依所啓施行。
謝恩,左承旨朴弼明。
領議政崔錫鼎上疏。大槪,日昨伏奉恩旨,有承宣偕來之命,惶感之中,一倍悶蹙,敢伸不敢冒進情勢,乞命輟還近侍,將臣職名,亟行遞免,俾全微臣之廉義,更卜賢德,以重國事事。入啓。答曰,卿懇。日昨特遣承宣,諭予心腹之辭,仍與偕來之命,而實非偶然,而卿胡不諒,連章丐免,若是其邁邁耶?愕然之極,不知所以爲諭也。卿其體寡昧倚毗之誠,勿復以情勢爲辭,速出視事,勉副至望。仍傳曰,此批答,使偕來承旨傳諭。
京畿監司書目,楊州呈,以左議政金昌集上疏上送事。啓。答曰,日者辭疏中云云,非出公平之意,其不諒大臣之心事,甚矣。今見卿疏,辭說張皇,疑怒轉加,直驅按獄大臣諸臣於用意構害之科,欲惹無限不靖之端,實不曉其意之所在也。噫,國勢之岌嶪,朝象之泮渙,夙夜憂歎,錦玉靡安,而惟老成大臣之夾輔,王室是賴矣。今大臣所爲如此,豈但首相之不幸而已?國家之亂亡無日,不覺心寒也。已上朝報
禁衛營啓曰,取考甲午年謄錄,則春塘臺親臨別試時,禁衛營·御營廳上下番軍士,一體赴試事,傳敎矣。本營新番別驍衛五十七名,旣已上來,今番則何以爲之?敢稟。傳曰,一體赴試。
御營廳啓曰,取考前例,則甲申年親臨別試時,新舊番軍兵,因傳敎,有一體赴任之規矣。今此觀武才初試時,本廳新舊番別馬隊五十六名,何以爲之?敢啓。傳曰,一體赴試。禁營謄錄
備邊司啓曰,今日賓廳日次,而堂上不齊,頉稟。傳曰,知道。備局謄錄
上在昌德宮。停常參·經筵。
假注書尹聖時病,代趙聖復。
政院啓曰,兩司多官,退待累日,尙不處置,事甚未安。掌令韓永祚,持平沈尙尹·林象德,正言李喬岳,竝卽牌招,以爲處置之地,何如?傳曰,允。
掌令韓永祚啓曰,臣於病伏請急之中,以僚臺處置,召牌遽降,分義所在,不敢坐違,不得不扶病承詣,而第臣於此事,有不可晏然可否者。當初洪萬朝之疏,外託論辨憲臣之疏,而侮辱先正,語極悖慢,罷職之啓,公議之所不已,而今僚臺,專襲萬朝之餘論,强自引避,敢爲崖異之計,臣不勝慨然。觀其避辭,旣涉苟且,固不足多辨,而乃以臺啓,謂未穩當,則臣以參啓之人,何可處置乎?旣不得處置,則又不宜仍冒,請命遞斥臣職。答曰,勿辭,退待物論。
禮曹,平川君申琓,去夜卒逝云。自今日二十八日至,停朝市,禮葬及弔祭,依法例擧行,何如?啓依所啓施行。傳曰,新喪大臣,震悼曷喩?祿俸,特爲限三年仍給,以表予意。棺板,令該署擇送。
禮曹啓曰,平川君申琓,曾經世子師傅。五禮儀,曾經師傅之喪,王世子有擧哀臨弔之禮,何以爲之?敢稟。傳曰,只行擧哀之禮,可也。
王世子擧哀正時,申正初刻。
院啓,請還收罪人姜履相減死定配之命,仍爲嚴覈,期於得情。措辭見上竝引避而退,當初酬酢,旣無所失,共公之論,何顧私嫌?嫌難參涉,勢所固然,不可以此輕遞言官。請正言李邦彦,獻納李宜顯,司諫尹世綏,竝命出仕。答曰,不允。處置事,依啓。
府啓,請還收林泓減死絶島定配之命,仍令鞫廳,與以徵,一體嚴問。措辭見上竝引嫌而退,當初論啓,旣涉過重,不欲苟同,固有意見,嫌難處置,其勢固然,不可以此輕遞言官。請掌令洪泳·韓永祚竝命出仕。答曰,不允。處置事,依啓。前啓,大司諫洪萬朝罷職不敍事。停啓。
王世子擧哀後,藥房·政院·玉堂問安。答曰,知道。
禁府,具文游·崔振起拿囚。啓。已上朝報
禮曹,平川君申琓之喪,第四日成服後,依古例,遣近侍致弔,何如?啓依所啓施行。
禮曹啓曰,宗廟夏享大祭親行事,已爲啓下矣。禮文內,大祀後陳賀訖,行飮福宴之文,而近年以來,竝爲停止矣。今此親行時,陳賀飮福宴等,何以爲之?敢稟。傳曰,姑停。禮曹謄錄
上在昌德宮。停常參·經筵。
五更,流星出河鼓星上,入北方天際,狀如鉢,尾長四五尺許,色赤。
右承旨李東馣書啓,臣敬奉聖批,傳諭于領議政崔錫鼎,則以爲,臣情地危蹙,虛帶職名,有不敢一刻自安,冒上疏章,乞蒙諒察,俾遂微臣之私義。卽伏承批旨,誨諭丁寧,一向諄懇,敎之曰,勿復以情勢爲辭,速出視事。臣莊誦感歎,十惶九悚,實不知所以自措也。噫,臣之今日所遭,係是罕有之逆境,雖蒙天日之照臨,不加郵罰,豈復有進退去就之可論?聖諭勿令以情勢爲辭,而舍此情勢一款,更以何辭,而呼籲於天聽乎?側聞左相疏本,昨已上徹,雖未及得見全文,臣之悚仄不安,轉加一層,旣不得率意而逃遁,則惟當以文字,竭誠祈扣,而病憒日甚,不遑於造次陳聞,謹當俟神氣少間,更陳危迫之懇,以冀天衷之俯格云矣。臣以前後批旨,開釋無餘,而聖意勤懇,日夕虛佇,不可不承命之意,反復勸諭,而每以所遭非常,決難冒進爲辭,尙無造朝之期。臣旣承偕來之命,姑爲仍留之意,敢啓。傳曰,知道。
掌令韓永祚就職後啓曰,大凡臺閣處置,是非立落,明白然後,進退可以無拘。今此洪萬朝罷職之啓,連參者臣也,立異者洪泳也。昨伏見本府啓辭,萬朝之啓,旣謂過重,而停論洪泳之避,又許其意見而請出,其所是非,旣如彼森嚴,則前日參啓之人,何不置之落科,而一邊寢啓,一邊竝出?如許處置,曾所未聞,臣不可幸其請出,而苟然仍冒。況且前啓,自是公議之所重發,而不復消詳於發論參啓之人,猝然擅停於處置獨啓之日,是何臺體也?此亦如臣疲劣見輕之致,尤何敢一刻抗顔於臺席乎?請命遞斥臣職。答曰,勿辭,退待物論。
掌令洪泳就職後啓曰,臣於本府洪萬朝請罷之啓,未知其穩當,不可苟同,故以此引避矣。處置請出,出於意外,召牌降臨,不得不承詣,而伏見僚臺避辭,譏斥臣身,無少顧藉,臣不勝訝惑焉。僚臺所論,苟得和平,則夫孰不從,而旣涉過當,則責人必從,果是允當底道理乎?臣之避辭,只陳請罪之不當,則所謂專襲者,果指何事也?意見不同,則固當引避。旣不隨參,則自歸崖異,而勒下强自敢爲等語,以爲凌侮之資,信口遣辭,快則快矣,獨不念相敬之道乎?毋論可不可,必須一從過激之論,然後方可免受人之凌侮耶?以臣避辭,至謂之旣涉苟且,固不足多辯,其所慢忽,更無餘地矣。自守己見,不受人低昂,而反受苟且之目,實臣意慮之所不到也。如臣無似,忝居臺端,厚被同席之譏侮,何可晏然仍冒乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
政院啓曰,右副承旨李坦,同姓三寸叔故通德郞喜榮妻恭人尹氏身死,服制已行七日,出仕,何如?傳曰,允。
持平林象德啓曰,臣於昨日承牌詣臺,適當諸僚,以洪萬朝事,相繼引避,處置歸於臣身,妄不自量,輒以愚見,論列竝出,而仍停其啓矣。卽伏見掌令韓永祚,張皇再避,譏切臣身,極其深緊,臣竊不勝瞿然駭惑之至。向者李裕民之疏,實爲臺閣之大羞恥。其時身居言地者,所當齊聲合攻,倡明公議,而一時臺閣,靡然引避,望風摧謝,若其陳疏抗言,力辯其非,稍持臺體者,蓋萬朝一人耳。雖其下款措語,固有乖當,而其罪不過言語。全疏主意,則只是力攻裕民,大旨固好,以臣意見,誠不知其胡大罪,而畢竟裕民無一事,萬朝爲罪首。似此公論,臣實未聞,此臣所謂當初論啓,涉於過重,而況遞差之罰,已有處分,一向爭執,甚無意謂,臣之所以停論者,此也。臣旣以其啓爲過重,則立異之人,固應不在落科,而至於右僚,則其所引嫌,只在處置一事。故以嫌難處置,循例請出,此亦事例之當然,何右僚之責之深也?且過重二字,本非深怒之辭,而若右僚則又非當初論啓之人,只以隨參,引而自當,辭氣之慍怒,至於如此,此又何也?至其所謂不問於發論參啓之人,獨自擅停之說,尤非臣意慮之所及。臣雖新入臺職,未諳規例,而同僚未行會禮之前,不得簡問,自是流來臺體。況今首發之人,已離臺席,連啓之僚,方俟物論,發簡消詳,當於何處,執此爲咎?臣所未曉。臣以年少末進,初當言地,粗欲持論從平,庶免過激之名,因一處置,受侮至此,無非平日言議見輕之致。何敢自謂無失,而抗顔冒據乎?請命遞斥臣職。答曰,勿辭,退待物論。已上朝報
觀象監官員,以提調意啓曰,本監之所掌,乃授時之事也。其法精密,必合天度而後,可以爲前民用,而一自大統之變爲時憲,甲午年間,雖已學來,而未得其奧,每致相左。至於七政曆,經營五十餘年之久,不知其法,尙用大統,故一國二法曆,其在事體,極爲未安矣。今者時憲新法之妙,無遺學來,以今年淸鄕曆觀之,則分刻不爽,七政曆,想亦如此,不可不自今年頒行,而推算出草紙,及進上印出之紙,其數不些,而本不入於當初紙地磨鍊之中。自本監,無他推移措辦之路,啓目紙九卷十九張,日課紙一百六十一卷八張,依行用曆紙地例,令該廳,自今年條爲始,逐年上下之意,捧承傳施行,何如?傳曰,允。惠廳謄錄
御營廳啓曰,本廳軍器所上三升皮甲胄五十部,牛皮筒箇一百部,長箭一百四十部,監官折衝李攀龍,監董畢造,係是軍器見樣,皮甲胄二部,多紅雲紋大段皮甲胄一部,別單封進之意,敢啓。傳曰,令該曹,考例稟處。御廳謄錄
上在昌德宮。停常參·經筵。
自辰時至酉時,日暈。
假注書嚴慶遂書啓,臣承命馳往于驪州睡谷村判府事李畬所住處,傳宣聖批,則以爲,臣罪戾層疊,情地迫蹙,冒暴危悃,祗俟嚴誅。伏奉聖批,委曲開釋,遠辱史官傳宣,諭以安心勿待罪,令臣領受月廩,卽速登途。不知聖明,何取於積釁逋命之賤臣,而恩數之隆重,一至此也?臣奉讀綸音,感激涕泣,不知死所。噫,念臣之情迹,實古今人臣之所罕有者。加以疾病沈頓,朝夕奄奄,再入脩門,非所可望,恩命之下,益增死罪。月廩之典,則聖敎勤複至此,不敢不祗承,而違拒明旨,萬殞是甘,伏地震越,不知所達云矣,敢啓。傳曰,知道。
司諫尹世綏啓曰,臣伏見持平林象德避辭,竊不勝瞿然之至。日者李裕民疏出之後,儒臣之疏對發,不但攻其事,專攻其人,凌藉詬詆,無復餘地,有非平允論事之體,臣於辭疏之末,略及愚賤之見,而旋因儒臣之譏嘲,至於引避矣。今此憲臣,又以其時臺官,不能齊聲合攻,倡明公議等語,大加侵斥,至以洪萬朝之疏奬,許其稍持臺體,其所扶抑,固非臣意見之所敢及也。雖然,臣以其時臺官,旣被其斥,何敢晏然仍冒於臺次乎?請命遞斥臣職。答曰,勿辭,退待物論。朝報
上在昌德宮。停常參·經筵。
繕工監役成僴,長陵陵上石物塗灰事,出去。
下直,江界府使權,南海縣令李萬協,利仁察訪趙廷淹,靑丹察訪李穳,安義僉使趙興祚,善積僉使金壽基,龍媒僉使李藎廷,忠淸兵虞候許慶,淸江萬戶鄭興周。
政院啓曰,兩司多官,引避退待,今已經宿,持平沈尙尹,獻納李宜顯,正言李邦彦·李喬岳,竝牌招,以爲處置之地,何如?傳曰,允。
司錄,以右議政意啓曰,陪祭百官受誓戒時,堂上以上,多有稱病不進者,極爲未安,竝推考警責。至於享官中捧俎官三人內,一人來參,執事之無緣不進,尤爲可駭,當該捧俎官,拿推,何如?傳曰,允。
拿推現告,捧俎官曺夏奇,李有壽。
江原監司任舜元上疏。大槪,未辭陛之前,乞得恩暇,往省父母丘墓,以伸至情事。入啓。答曰,卿其依疏辭往來焉。
院啓,請還收罪人姜履相減死定配之命,仍爲嚴鞫,期於得情。措辭見上臺閣上是非,得正而後,可以嚴公議而杜邪論矣。向日憲臣李裕民疏中引喩之語,出於妄度,適足爲誣先正之歸。諫長洪萬朝,苟有不愜於徽稱之議,則各陳意見,未爲不可,而乃敢以誣賢醜正之前習,乘機侮辱,語極悖謬,霜臺請罪之啓,可見公議之所在,而崖異之論,專襲萬朝圈套,肆然營護,略無顧忌,此亦可駭之甚,則身居臺閣者,惟當嚴辭懲斥之不暇,而重發之論,旣不得簡問而獨停。立異之人,又許其意見而請出,意象不佳,是非顚倒,俱不可無警責之道。請掌令洪泳,持平林象德,竝命遞差。引嫌而退,當初疏論,旣無所失,到今引避,無已太過,請司諫尹世綏出仕。
府啓,引嫌而退,强立偏見,終歸乖激,揆以臺體,勢難仍在,不欲苟同。自有意見,一時侵斥,何足爲嫌?兩出之論,不無所執,僚臺之避,在我何嫌?請掌令洪泳,持平林象德,竝命出仕,掌令韓永祚遞差。
獻納李宜顯,正言李邦彦啓曰,臣等伏見議政府草記,以陪祭百官受誓戒時,諸執事無緣不參爲非,至有堂上推考,捧俎官拿推之擧。臣等不勝瞿然之至。臣等亦見差執事,所當進參,而適以身病,方在呈告中,未克自力趨詣矣。今者乃有不參人請罪之事,臣等何敢以獨漏爲幸,而晏然仍冒於臺席乎?請命遞斥臣職。答曰,勿辭,退待物論。
答院曰,不允。處置事,依啓。
答府曰,依啓。
傳曰,前大司諫洪萬朝疏末所論,雖未得當,憲臣之張皇臚列,至請罷職,終涉過重,則持平林象德,旣停其論,仍請出仕,未爲不可,而正言李喬岳,不待憲府之處置,汲汲擊去,殊極未便,遞差。
政院啓曰,掌令洪泳,持平林象德,出仕事命下,而諫院方以遞差論啓,不得出牌之意,敢啓。傳曰,知道。
忠淸監司書目,延豐呈,以執義李箕弘辭職上疏上送事。啓。答曰,爾懇。過當之言,不必爲嫌。爾其勿辭,從速上來察職。
江原監司書目,原州呈,以副修撰丁思愼辭職上疏上送事。啓。答曰,爾其勿辭,從速上來察職。
禁府,曺夏奇·李有壽拿囚。啓。已上朝報
吏批啓曰,判書在外,參議未差,小臣獨政未安,何以爲之?敢稟。傳曰,仍爲之。
以李光朝爲瑞興縣監。吏曹謄錄
兵曹啓曰,昨因訓鍊大將李基夏陳疏,濟州入山馬捉來,分給馬兵事,蒙允矣。近來禁軍等所受官馬,不但體小,亦皆駑駘,其在軍政,殊涉可慮。依訓局例,限百匹,加數捉來,禁軍等處,一體分給事,分付該寺,何如?傳曰,允。太僕謄錄
上在昌德宮。停常參·經筵。
夜一更至三更,巽方有霧氣,如火光。
繕工奉事崔昌敏,獻陵石物塗灰事,出去。
下直,平陵察訪卞三彬。
假注書金啓煥書啓,臣承命馳往于忠淸道尼山西面酉峯村舍左贊成尹拯所住處,傳宣聖批,則以爲,臣又蒙史官,臨諭聖批,不勝惶恐隕越之至。臣匪分職名,長在身上,不敢一向因循,冒死瀆籲,實出於萬不獲已,而數月之間,近侍三辱,臣誠惶感悶蹙,置身無地。況復聖批寵諭,愈往愈勤,尤豈垂死微臣,所敢承當?噫,人之所欲,天必從之,螻蟻情狀,下燭無餘,微臣日夜之所祈望者,唯幸聖慈天地父母之終賜哀憐,一息未絶之前,得蒙鐫削,還其賤分,瞑目歸盡而已。逋慢濫猥,只增死罪,伏地戰慄,罔知所籲云矣,敢啓。傳曰,知道。
司諫尹世綏,就職。
吏曹啓曰,臺諫有闕,政事,取稟。傳曰,過國忌後爲之。
謝恩,奉敎金相元·洪禹瑞,待敎李眞儉·李澤,檢閱洪致中。
傳曰,大臣·備局堂上引見。引見時,判義禁姜鋧牌招察任事,榻前下敎。持平沈尙尹所啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上上曰,勿煩。又所啓,朝家之以出入三司者,差出問事郞廳,其意有在,蓋欲其參論獄體之得失,不專爲管攝文案而已。爲問郞者,苟有所懷,則或直陳於鞫坐,或疏論其是非,卽事理之當然,而前執義李德英,前秋設鞫之時,身差問事之任,首尾累旬,終始參坐,每當議啓之際,大臣,輒引諸郞,遍問所懷,而德英,終無一言違覆,專事唯諾,其時參鞫諸人,孰不目睹,而及其事情稍變,鞫獄再按之後,闖然投疏,張皇熒惑,至以法外按治等說,構捏粧撰,惟意所欲,直驅大臣·諸臣於罔測之科,其用意之憸巧,遣辭之陰慘,有不忍正視者。如使德英,所見有所不合,則卽席陳論,有何所妨,登時疏辯,亦誰不可,而一任泯默,苟度時月,末乃乘機伺釁,汲汲投疏,反構諸臣,不遺餘力,其迷眩疑亂之態,可勝言哉?如此奰慝陰邪之輩,決不可置諸朝列。請前執義李德英,削奪官爵,門外黜送。上曰,不允。又所啓,頃者李德英之疏,其所臚列,條端非一,前後按獄之臣,混被其斥,擧皆屛出郊坰,席藁俟罪,而吏曹參判黃欽,右尹洪璛,俱以當初按獄之人,是非之來,略不爲念,或晏然行公,或肆然參鞫,自同無故之人,全無引咎之義,揆以事體,已極不當,而欽則又以乖謬獄事等語,反攻諸臣,有若其身之初無干涉者然,廉義乖傷,物情駭惑,請吏曹參判黃欽,右尹洪璛竝命遞差。上曰,不允。又所啓,黃海監司崔重泰,性本妖邪,行且卑汚,全無士夫貌樣,而只以趨附權貴,仰人脣吻,濫廁名塗,歷遍通顯,而地望輕微,人皆嗤點。頃年東藩之際,尤是人望之外,政令之間,率多駭擧,貪饕之聲,至今傳播,此已不合更畀按廉之任,而且昨年見塞於銓曹,亦可見公議之至嚴,在渠之道,惟當屛伏俟譴,以思自靖之義,而幸其復通,惟患失之,揚揚出入於近密之地。及授本職,冒昧出肅,有若平常無故者然。如使朝廷少有紀律,重泰粗識廉義,則其放肆無忌憚,何至於此哉?藩臬重寄,決不可畀之如此蔑義無恥之人。請黃海監司崔重泰,削去仕版。上曰,不允。又所啓,臣以黃海監司崔重泰削版事,論啓矣。臣初入臺閣,只知事君無隱之義,據其實狀,略有陳列,欲使壞廉蔑恥之人,有所懲礪,而卽者大臣,以臺啓不是,轉成乖激等語,大加非斥,臣何敢晏然冒居於臺次乎?請命遞斥臣職。上曰,勿辭,退待物論。司諫尹世綏所啓,臣之難安情勢,固不敢每每煩瀆,分義所在,不敢坐違嚴召,不得不黽勉承詣,而獻納李宜顯,正言李邦彦,引避退待,處置歸於臣身,而臣於本院姜履相更鞫之啓,以嫌難參涉之意,已悉於前日避辭,旣不可參涉前啓,則勢不可處置,何敢苟冒於臺次乎?請命遞斥臣職。上曰,勿辭,退待物論。已上朝報
今日大臣·備局堂上引見,入侍時,右議政李頤命所啓,今番觀武才時,兵曹堂上軍官及各軍門所屬將校,一倂除初試許赴。禁衛都提調軍官,則曾前亦依兵曹軍官例矣。以有此例,三軍門都提調軍官,亦意其一倂許赴,初不赴初試。今聞該曹,以其新設,異於前日,不入於別單中,渠輩稱冤云。軍門都提調軍官,不可與兵曹堂上軍官,有所異同。此亦一依兵曹堂上軍官例,除初試許赴,似當。他軍門都提調之意亦如此,敢達。上曰,其數幾何?頤命曰,每軍門各五人,合十五人矣。上曰,十五人,竝除初試許赴,可也。又所啓,三軍門都提調,舊無軍官,自禁營設立後,始有都提調軍官。兩軍門,今亦一體有之,以爲傳令使喚之地,而近來都提調軍官料遞兒,革罷,以大將所帶軍官各五人,移屬矣。曾前禁衛都提調,獨有軍官時,則有久勤遷轉之規,而今則因釐正廳節目,減其料遞兒,以本衙門軍官,移送兵曹,以爲異於前日別設時,不許久勤遷轉,渠輩長年勤苦,終無歸屬處。以此稱冤,至於上言,姑未知兵曹回啓與否,而今不必別出久勤,以前日禁衛都提調軍官久勤一窠,通三廳,每都目,遷轉久勤一人,則久勤之路不廣,可無稱冤之端,以此分付該曹,似爲得宜。臣方待罪禁營提擧,詳知此事。他軍門都提調,所見亦同,故敢達。上曰,依爲之。
戶曹啓曰,取考謄錄,則庚辰年春塘臺親臨觀武才時,自上爲慮經費,入格軍兵賞格木綿,以戶曹·兵曹·禁衛·訓局·御營五處所在,取用事,傳敎矣。卽今本曹經費,方患不足,今番賞布,亦依庚辰例擧行乎?敢稟。〈傳曰〉,依啓。訓局軍兵賞布,自戶曹擧行,可也。禁營謄錄
政院啓曰,卽伏見忠淸都事李柱天本道納物免講校生査覈啓本,則紙背連幅三處,而一處則踏印,二處不爲踏印。且進宴推恩士族年八十,常漢年九十以上加資之類,抄啓開坐中,淸州保人得明姓字,亦爲落書,莫重啓本,如是疎漏,不可無警責之道,忠淸都事李柱天,推考,何如?傳曰,允。
傳曰,大臣·備局堂上引見。備局謄錄
引見入侍時,右議政李頤命所啓,刑曹乃訟獄衙門,而員役數多,料布分給者,其數不貲,懸房之贖錢旣減,他禁亂之贖亦少,不能成衙門貌樣。或請復懸房之贖,及禁制之減者,此則雖不可許,本曹用度之窘急,蓋可想已,似當有變通之路矣。今聞刑判金宇杭之言,每年災傷覆審後,各道守令,或推罷田夫色吏,皆捧收贖,各道中三南所捧之贖木,本自戶曹取用,而曾因禁屠肆,刑曹無贖錢,移屬刑曹矣。牛禁旣復之後,戶曹還推,而贖木之數,多不過二三同。戶曹則不甚關重,若給刑曹,則可以添補一分矣。刑曹判書金宇杭曰,臣曹,以詞訟刑獄之地,事務之煩劇,非比他司。員役下人,自爾數多,而本無自戶·兵曹料布上下之規,蓋在前則懸房收贖,一朔例捧四百兩,而且有禁亂贖,故朔下不至苟簡矣。懸房贖,減之又減,卽今只捧一百兩,禁制又爲變通,騎馬·會飮減去,只有別肉·神祀·紙鞋三條,而私屠非人人所爲,而日暖之後,則尤爲絶無,至於神祀·禁吏,不得犯夜之故,捉得亦難,所謂禁贖,極其些少,騎馬·會飮之禁,旣已減去。且於上年,本曹長官,久未行公之故,下人料布不得上下者,至於四五朔,自臣出仕之後,數朔應下,僅充給而已。往未上下,無以計給,下輩每每呼訴,前頭支用,亦無其策,本曹事勢,誠甚切迫,某條變通之意,議于大臣矣。今此大臣所達三南災傷收贖,未知當初自戶曹句管,而在戶曹,不甚關緊,與他道一體,自本曹捧用,則雖甚零星,不無所補,實合變通矣。且有見丁丑年節目,則亂廛之禁,屬之刑曹·漢城府矣。今則停止,自平市署句管云,平市所捉亂廛,使之移送本曹處決,則或爲決罪,或爲收贖,不無補益,故敢達矣。戶曹判書尹世紀曰,刑曹需用,旣如是不足,則其在共濟之義,三南收贖木,亦當移送,而凡事因古補綴,方可無弊,故前者李德英之啓請懸房收贖,不許刑曹之收捧也。臣亦以不可之意,仰達矣。且閔鎭厚之爲刑判也,以雜贖七百兩錢,隷吏朔下料布,不待戶曹之移送,分給有餘矣。今若欲革一弊,則又生一弊,刑曹所出之禁亂,似不可停矣。頤命曰,騎馬禁則大有弊端,決不可復行矣。自平市所捉亂廛,一一移送刑曹。三南災傷收贖木,亦令戶曹,移送刑曹,則或可支用矣。上曰,禁亂有民弊,不可復舊,而戶曹三南災傷收贖木,及平市所捧亂廛收贖,竝爲移送刑曹,可也。戶曹謄錄
右議政李頤命所啓,此乃江原監司金萬埰狀啓也,以爲,原州·橫城兩邑,被災尤甚,不但春窮之方急,田稅亦難備納。楊津倉所儲米八九百石,請爲移糶矣。楊津倉米,亦是軍餉,則年年分糶,雖爲可慮,而江原道,無他得穀之路,近地移糶,亦似便好,雖不得一依所請許給,而限五百石許給,何如?上曰,五百石許給,可也。戶曹謄錄
戶曹判書尹世紀所啓,前者延礽君吉禮時,婚家經用之需,皆出債於人,而旣用之後,無路還償。債主或呈備局,或呈臣曹矣。閔鎭厚,曾自賑廳,出錢還償,而餘數尙多,亦爲取怨於民,其在國體,亦爲疲弊。臣曹及兵曹·宣惠廳,同力還償,似好,下詢于大臣而處之,何如?上曰,似當還償矣。右議政李頤命曰,此事似無前例,若國家本支蕃衍之時,婚家出債之物,有難自公家一一備償,而今者有司之臣,爲慮民怨國體,請爲備償,似無妨矣。但宣惠廳,則需用之道,與他有異,賑廳則備償無妨,而惠廳則不可矣。世紀曰,今番吉禮時,婚家所出之債,亦一體還償乎?前者王子·公子婚禮時,稱貸者亦多有之,至於大婚,則事體尤別,而本家所貸之物,不卽還償,亦未蕩滌,故故監司沈權及其他古人之名,俱載冊面置簿者,若負債者然,豈非未安之甚乎?頤命曰,大婚及嘉禮時所貸之物,尙未還償,久錄於官文書,似爲未安,當有變通之道矣。沈權家,亦出債於江華府,而今則權之祖子孫,皆已殞歿,還償尤難云矣。慶恩府院君家,亦有負債矣。上曰,公債特爲蕩滌,而市民之債,自戶曹·賑廳還償,可也。世紀曰,今番吉禮時所貸之物,何以爲之乎?上曰,一體爲之,可也。兵曹謄錄
又所啓,校理吳命峻,因有備無患之義,請以大甕,盛置和水鹽,其意豈不好哉?臣考見前例,鹽水盛置之盆,宗廟·永寧殿則十五坐,大殿燈燭房則四十二坐,世子宮則十五坐,而各盆入鹽四斗,以備之矣。然而曾當仁政殿失火時,未及取用,而賴崔克永,以衣沾水而上,幸得撲滅矣。第命峻,旣有所達,諸處盆子鹽水,更爲申飭,似好。至於大甕,不置僻處,則易於破碎,且當冬節,則必爲凍裂,下詢大臣而定奪,何如?上曰,何如?頤命曰,卽今盆數,亦爲不少,有盆處,必置主管之人,使之申飭,似好矣。禮曹判書徐文裕曰,山陵亦一體備待,而爲齋郞者,往往不能擧職,故守護軍輩,盜取其鹽,或不備待矣。臣待罪畿營及春曹,每當奉審之際,雖加申飭,而大抵不實矣。自今以後,陵寢·廟社,則自本曹,當爲各別申飭矣。頤命曰,大內則別定內侍一人,使之主管,而和水之鹽,如或不足,則參酌加入,似好矣。上曰,卽今盆數,亦爲不少,因前申飭,而陵寢·廟社,則自禮曹申飭,可也。禮曹謄錄郞廳李益普書。郞廳愼爾復校。
上在昌德宮。停常參·經筵。
玉堂箚子。大槪,請獻納李宜顯,正言李邦彦,司諫尹世綏,持平沈尙尹,竝命出仕事。入啓。答曰,依啓。朝報
傳曰,趙泰開妻,卽宣祖大王孫女也,曾前有月廩題給之命矣。今聞喪出云,喪需·葬需,令該曹從優題給,擔持軍,亦令本道題給。惠廳謄錄
成均館官員,以同知館事意啓曰,今三月初三日,儒生課製,當爲設行,而大提學金昌協,在外未肅拜,限內不得爲之。今月內無故日,退行之意,敢啓。傳曰,知道。成均館謄錄
上在昌德宮。停常參·經筵。
禮曹參議申銋,正郞韓在垕,長陵石物塗灰事,出去。
繕工奉事鄭亨晉,昭顯墓丁字閣修改事,出去。
京畿監司朴權,道內各陵奉審事,出去。
持平沈尙尹,就職。
領議政崔錫鼎上疏。大槪,臣於左相疏本,不敢一一論辨,而其中事狀之非實者,略有陳暴,又於原任大臣疏語,亦深悚仄。伏乞削臣職名,仍勘臣罪,以爲按獄無狀者之戒事。入啓。答曰,卿懇。左相前後疏語,專出於疑怒,而辭氣失平,爻象不佳,是豈所望於大臣者哉?至於擧一番之人,而盡疑之,遣辭非常,其意以一番之人,皆歸於樂禍耶?是不但構陷按獄諸臣而已,網打善類之計,固已萌於心,而形諸章牘矣,詎不大可怕哉?此所謂亂亡無日,不覺心寒者,而左相之疏出,而始覺李德英之疏,用意不正矣。噫,世道至此,實國家之不幸,奚特大臣所遭之異常哉?然而縷縷開釋,亶出至誠,左相疏辭,又歸爽誤,則一向陳章,必欲釋負,無乃太過乎?疏末引嫌,元非大段,卿其諒予必致乃已之至意,快回遐心,作速偕入,毋孤日夕思想之心。仍傳曰,此批答,使偕來承旨傳諭。朝報
上在昌德宮。停常參·經筵。
夜五更,黑雲一道,起自南方,直指艮方,長四五尺許,良久乃滅。
禮曹判書徐文裕,佐郞金始鑌,獻陵陵上石物塗灰事,出去。
奉敎洪禹瑞,實錄曝曬事,茂朱地出去。
下直,郭山郡守閔孝重,固城縣令李泰顯,巨濟縣令尹以泰,長水察訪呂必咸,加德僉使朴世挺,位羅萬戶李得輝,鎭東萬戶李世馨。
政院啓曰,吏曹郞廳來言,今日爲政事命下,而判書趙泰采服制,參判黃欽被論,參議未差,不得開政云,判書趙泰采,卽爲牌招開政,何如?傳曰,允。
忠淸監司書目,忠州牧使金盛最,不待受由,徑先棄歸,不得已罷黜事。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上請前執義李德英削奪官爵門外黜送。措辭見上請吏曹參判黃欽,右尹洪璛,竝命遞差。措辭見上請黃海監司崔重泰削去仕版。措辭見上答曰,不允。
禮曹參判李健命上疏。大槪,朝呈辭疏,悉暴病狀,而喉司不諒,屢進輒却,卽今本曹兩堂上出去,明日犧牲看品,無可進參之人。若不及今變通,則事將狼狽,玆又疾聲仰籲,乞賜處分,以幸公私事。入啓。答曰,卿辭如此,本職今姑許遞焉。
正言李邦彦上疏。大槪,臣於憲臣論劾李德英之啓,情地倍覺危蹙,不可以獨漏爲幸,而晏然於榮次。伏乞聖明,亟命削臣之職,治臣之罪,以快人心,以安私分事。入啓。遞差。
慶尙監司書目,咸陽等官呈,以二月初一日地震,事係變異事。
待敎李澤上疏。大槪,臣於兩大臣之疏,有不敢晏然者,不避煩猥,悉暴委折,伏乞聖明,特加照察,亟遞臣職,以安微分事。入啓。答曰,爾其勿辭察職。
兵曹判書李寅燁,請對入侍。朝報
吏批啓曰,本曹參議,今當差出,而擬望之人乏少,未赴任監司,竝擬,何如?傳曰,允。又啓曰,會寧府使柳星樞瓜滿之代,今當差出,而當品中可擬之人乏少,堂上守令曾經閫帥人,竝擬,何如?傳曰,允。又啓曰,四館積滯,依近例別遷,何如?傳曰,允。
吏房承旨,以司謁〈意〉啓曰,新除授會寧府使李碩根,時無加資之命,何以爲之?敢稟。傳曰,特爲加資。吏曹謄錄
兵曹判書李寅燁請對所啓,因戶曹草記,觀武才時軍兵入格賞布,依庚辰年例,自兵曹各軍門擧行事,命下矣。今當荐飢之後,地部經用,亦爲不敷,則各軍門合力施賞,未爲不可,而但兵曹,則比緣飢荒,遺儲罄竭,故各色底下之需,極爲苟簡。日昨禁軍草價木,亦無出處,以各色所儲及賑廳曾所貸去者,僅得推移充給,而湖南當年條番布,又因道臣狀啓,俱許作米,前頭經費,實爲切迫。在前觀武才時賞布,自戶曹擧行,自是舊例,今亦依前,自戶曹待令,宜矣。且禁衛營,則因年凶,五哨軍兵,不爲上番,故略有所儲,而若値年事稍豐之時,十哨俱爲上番,則實無接濟之路,必須趁此時稍加節損,可以支用。今番賞格綿布,旣有成命,自本營當爲待令,而若每每如此,則誠有難支之慮,今後勿以爲例,自戶曹擧行,何如?上曰,兵曹賞格,自戶曹擧行,禁衛營賞格,今番則自本營擧行,後勿爲例,可也。御營謄錄
傳曰,歸厚署棺板一部,送于內需司事,言于該曹。禮曹謄錄
禁衛營啓曰,今此觀武才時,本營馬步軍兵,及京案雜色標下軍等,各技藝試取入格人別單,書入之意,敢啓。傳曰,知道。禁營謄錄
兵曹判書李寅燁所啓,乙丙以後,賊患滋蔓,故江外所居禁軍二十人,別差捕盜軍官,使之詗察,除其番次,在京禁軍助入矣。近聞江外賊患,稍似寢息,番次助入,事多苟簡,今姑革罷,而若賊患更熾,則復設無妨。今雖革罷其軍官,依前詗察,亦無不可,以此申飭,仍令與在京禁軍,一體入番之意,分付,何如?上曰,依爲之。右捕廳謄錄
司僕寺官員,以都提調意啓曰,丙戌年分養馬中,故失·瘦瘠·病傷·不馴者,當該守令等,依事目錄啓請罪,而此外,又有以病報,請留不送者,或有秋後來納者,或有故報後,價木不納者,如此之類,別單書入,竝依例推考,何如?傳曰,允。司僕謄錄
兵曹判書李寅燁所啓,日昨,因右副承旨李坦所達,北武之未及入屬於別付料廳者,一體除初試許赴事,命下矣。蓋北路及淸北武士,爲求仕來留京邸者,朝家特加軫念,別設廳號,使之輪射付料,而其中只錄其案,而未參其料,謂之未付料,庚辰年觀武才時,自本兵定奪,只以付料人員,除初試許赴矣。上曰,此則吳道一爲兵判時所達也。寅燁曰,其後甲申年別試時,兵判趙□□所達,未付料二十七員,又爲一體許赴,故今番則旣有此前例,付料二十員,未付料三十員,竝五十餘員,別單書入矣。今承旨所達付料·未付料之外,爲科事上來者,混請赴試,而但國家凡事,必有限節,然後可以杜倖進之門,而祛紛沓之弊矣。見今西北出身閑良,爲觀武及求仕上來者甚多,今若只許北武,而不許西路,則西北必爲缺望,且試才之數旣多,則累日帳殿,恐觸風寒,臣意,則別單啓下之外,勿許似宜,而但念成命,旣下而旋收,則渠輩必有落莫之歎,毋論西北出身與閑良,依本廳定式,更爲試才,追入錄案後,使之赴試,則似合便當,敢此仰達矣。上曰,兵判所達,欲爲限節云者,不無所見,而但除初試許赴,旣有成命,今難還收,依所達,試才錄案後,許赴,可也。兵曹謄錄
上在昌德宮。停常參·經筵。
自辰時至未時,日暈。
右承旨李東馣書啓,臣敬奉聖批,傳諭于領議政崔錫鼎,則以爲,臣於僚相之疏,有不得全無辨暴,冒上一疏,請被勘正,而不勝惶愧之私矣。伏奉批旨,縷縷天札,不翅十行,其所以慰解小臣者,愈往愈隆,銜鏤之餘,悶塞彌增,伏況聖敎之非責僚相,實有出於本情之外者,辭旨之嚴,有不敢聞,僚相之不安,更無餘地,臣於是,驚隕悚惕,尤不敢自安。若臣之今日情迹,旣是非常之逆境,則誅罰之不加,亦云幸矣,去就進退,非所可論。聖明,雖以亶出至誠,必致乃已爲敎,顧臣私義,寧有一分承命之理乎?極知瀆告之爲罪,而竭誠號呼之外,他無祈免之道,惟當更入文字,申暴苦懇云矣。臣以聖批辭意,反覆勸諭,而每以情勢爲言,尙無造朝之期,旣承偕來之命,姑爲仍留之意,敢啓。傳曰,知道。
兵曹,丙戌年重試武科初試規矩,六兩二矢百步,騎芻一次二中,落點。
政院啓曰,親祭時,承旨不可不備員,而右承旨李東馣,今方奉命,在領議政所住處,在前如此之時,有姑令入參之敎,亦令依前使之入參乎?何以爲之?敢稟。傳曰,依爲之。又啓曰,卽者都承旨李思永,以身病猝重,陳疏到院,因親祭齋戒,不得捧入,而觀其疏語,則以爲,昨於政廳,處冷觸寒,渾身寒戰,達夜苦痛,左脚疼痛,不能運動,若不及今變通,事將狼狽云。且送言於院中,雖以齋戒,原疏不得捧入,自本院啓稟變通云,何以爲之?敢稟。傳曰,改差。又啓曰,左議政金昌集,今方待命於城外云,係是大臣去就,敢啓。傳曰,勿待命。又啓曰,前執義李德英罷職事,命下矣。臺官,方以削奪官爵門外黜送論啓,罷職傳旨,不得捧之之意,敢啓。傳曰,知道。
又啓曰,都承旨李思永改差事,命下矣。親祭只隔一日,承旨不可不備員,在前如此之時,雖値齋戒,亦有開政之例,政官牌招,以在京無故人差出,何如?傳曰,允。
成均館官員,以同知館事意啓曰,今三月初三日,儒生課製,當爲設行,而大提學金昌協,在外未肅拜,今月內無故日退行之意,敢啓。傳曰,知道。
持平沈尙尹啓曰,臣伏見前正言李邦彦疏本,其一篇主意,專出於爲德英分疏之計,而辭意破綻,不成倫理,此則聖明業已洞燭,臣不欲與之呶呶,而第其中鞫廳法例,豈他人所可知,而邦彦獨知之也?勿論大臣詢訪疏數之如何,旣有慨然於心者,則當於卽席,爭論可否,或於其時,抗章登聞,何暇待委官之問,而始爲之發口耶?臣之所論者,蓋以德英,當其遍問之時,不曾一言違覆,而必於時移事變之後,始倡危險罔測之說者,其用意設計,有不忍正視故也。此等情狀,雖曰不出於乘機構誣,人孰信之?且其所謂聯疏之說,其亦苟簡之甚矣。邦彦及德英,旣與之潛通計謀,欲一聯疏,則何不齊聲合力,登時論列,而終自囁嚅趑趄,以待他日耶?獨恨夫邦彦之作宰出外,適在其時,直臣有孤立之歎,正論失黨助之勢也。至於錮廢重臣,叫冤大臣云者,强爲湊合,全無着落,尤可駭然也。詖遁之辭,不足多辯,而臣旣被其疏斥,何敢一刻仍冒於臺次乎?昨緣日暮,今始來避,所失尤大,請命遞斥臣職。答曰,勿辭,退待物論。
禮曹判書徐文裕,佐郞金始鑌,繕工奉事崔昌敏,獻陵陵上石物塗灰後,入來。朝報
備邊司啓曰,初六日壇所擧動時,訓鍊大將,當領率軍兵,扈衛外墻,而大將李基夏,身病尙難起動云。在前大將有故,則雖扈駕之時,或使他大將兼察,或以中軍代行,今亦不可無變通之道,何以爲之?敢稟。傳曰,御營大將兼察,可也。備局謄錄
政院啓曰,以備局草記,訓鍊大將有故代,御營大將兼察事,命下矣。御營大將金錫衍,卽爲牌招聽傳敎,何如?傳曰,允。御營謄錄
政院啓曰,卽聞左議政金昌集,來到城外待命云,係是大臣去就,敢啓。傳曰,勿待罪事,傳諭。成均館謄錄
上在昌德宮。停常參·經筵。
夜一更二更,月暈。
政院啓曰,持平沈尙尹,引避退待,旣已經宿,而兩司無行公之員,尙未處置,呈告人員,竝卽牌招,使之處置,何如?傳曰,允。
明日親祭時,大駕出宮正時,三更二點,王世子出宮正時,三更一點,祭正時,四更一點,開門,二更二點。
禮曹參議申銋,正郞韓在垕,繕工監役成僴,長陵石物塗灰後,入來。
司諫尹世綏,獻納李宜顯,牌不進,依承傳罷職。
繕工奉事鄭亨晉,昭顯墓丁字閣修改後,入來。
吏曹啓曰,臺諫有闕,政事,取稟。傳曰,明明日爲之。
謝恩,司書李縡。
兵曹口傳政事,以李碩寬爲內禁將。
玉堂箚子。大槪,請持平沈尙尹出仕事。入啓。答曰,依啓。
賓廳啓曰,今日賓廳日次,而大祭齋戒相値,頉稟。傳曰,知道。備局謄錄
兵曹啓曰,今此春塘臺親臨觀武才時,鞭芻·鳥銃,依近例,慕華館,命官爲之事,命下矣。其中武藝入格者,亦多有之,此類則勿論第次,先爲試才後,來待於春塘臺,俾無呼不之弊,何如?傳曰,允。禁營謄錄
平安監司書目,義州呈,以冬至使一行,今月初一日,還渡江事。朝報
上在昌德宮。停常參·經筵。
自辰時至酉時,日暈。
傳曰,奠幣瓚爵官任胤元,拿推。
禁府,任胤元拿囚。啓。
持平沈尙尹,就職。
府前啓,以親祭齋戒,今日姑停。朝報
上在昌德宮。停常參·經筵。
下直,甲山府使朴昌潤,永興府使蔡以章,龍安縣監宋相淹,稷山縣監洪得圭,古群山僉使吳盛載。
政院啓曰,吏曹郞廳來言,今日爲政事命下,而判書趙泰采陳疏,參判黃欽被論,參議尹德駿在外,不得開政云。判書趙泰采,卽爲牌招開政,何如?傳曰,允。又啓曰,明日慕華館試才時命官,何大臣進去乎?敢稟。傳曰,徐判府事進去。又啓曰,自前親臨庭試及試才時,例有宗宰差出入侍之例,而近年以來,連爲頉稟,今亦依近例,不爲差出之意,敢啓。且原任大臣,亦有入侍之時,今番則何以爲之?敢稟。傳曰,知道。時任大臣入侍。又啓曰,明日親臨試才時,承旨不可不備員,而右承旨李東馣,昨又奉命出往領議政崔錫鼎所住處,今亦依前使之入參乎?敢稟。傳曰,依爲之。
吏曹,行判書趙泰采,同姓四寸兄故進士泰開妻孺人李氏身死,服制已行四日,出仕,何如?啓依所啓施行。
平安監司書目,昌城府使趙世成,去月二十八日身死事。
黃海監司書目,鳳山郡守李晩得,去月二十九日,遭母喪事。
判府事徐文重箚子。大槪,老病轉深,不能起動,不得進參於環衛之列,席藁私次,惶恐待罪事。入啓。答曰,省箚具悉卿懇。病未進參,別無所傷,安心勿待罪,從容善攝。仍傳曰,遣史官傳諭。
吏曹判書趙泰采上疏。大槪,辭疏未徹,召牌下降,不得不趨詣於闕外,而顧臣病狀之外,情地終不可冒沒參政,玆敢投疏徑退。乞遞臣職,仍治臣罪,以便公私事。入啓。答曰,省疏具悉。過當之論,不必深嫌,卿其勿辭,安心行公。
左承旨朴弼明,左副承旨李徵龜,右副承旨李坦上疏。大槪,臣等重被重臣之疏詆,不可晏然於職次,乞命鐫罷臣等之職,以謝人言,以安私分事。入啓。答曰,省疏具悉。爾等勿辭,從速察職。
司直趙相愚上疏。大槪,臣於大臣之疏,一倍慙悚,罔知攸措,不得不陳章自劾。伏乞聖明,亟削臣軍銜諸任,仍治按獄不公之罪,以重王法事。入啓。答曰,已諭予意於大臣疏批矣。卿其安心勿辭,從速行公。
都承旨崔錫恒上疏。大槪,臣於正言李邦彦之疏,有不敢終始泯默者,玆敢略陳事實。伏乞聖明,亟遞臣本兼諸任,以安私分事。入啓。答曰,卿其勿辭,從速察職,
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上請前執義李德英削奪官爵門外黜送。措辭見上請吏曹參判黃欽,右尹洪璛竝命遞差。措辭見上請黃海監司崔重泰削去仕版。措辭見上新除授司諫院大司諫金萬埰,時在江原道監營任所,正言韓祉,時在忠淸道公州地,請竝斯速乘馹上來事。下諭。答曰,不允。下諭事,依啓。金萬埰,交龜後自當上來,勿爲下諭。
政院啓曰,丙寅年八月文臣庭試時,未分館,時無職名人員,因政院稟啓,有一體許赴之敎,今亦依此爲之乎?敢稟。傳曰,依爲之。又啓曰,吏曹判書趙泰采疏批已下,卽爲牌招開政,何如?傳曰,允。
明日春塘臺親臨文臣庭試時讀卷官三,李頤命·李寅燁·姜鋧,對讀官四,徐文裕·李晩成·李震休·李喜茂。春塘臺武科試官三,趙泰采·李墪·金重器,參考官三,閔鎭東·徐命遇·鄭泰寧。慕華館試才時,參試官三,姜銑·柳星彩·金錫命,參考官三,成碩夔·李橏·李箕燦。
掌令朴彙登辭職上疏。入啓。答曰,省疏具悉。爾其勿辭,從速察職。
義州府尹書目,冬至正使兪得一,副使朴泰恒,書狀官李廷濟,待罪上疏上送事。啓。答曰,卿等勿辭,勿待罪。
傳曰,曾前慕華館取才時,命官,無當進大臣,則只以試官,有設行之規乎?考啓。
政院啓曰,命下矣,取考日記,則丙午九月二十二日別試殿試武科所命官取稟之啓,兵曹判書洪重普進去事,有命矣,敢啓。傳曰,判尹李益壽進去。
檢閱洪致中辭職上疏。入啓。答曰,省疏具悉。爾其勿辭,從速察職。
義禁府啓曰,卽接月令醫員李昌夏手本,則時囚罪人李東彦,素患宿疾之外,添重癱瘼瘓之症,左邊手足,麻木嚲曳,全不運用,語言短澁,精神不爽,鍼藥竝施,調治累日,而有加無減,走注右邊,徹骨疼痛,症勢日益危重云。自前罪人病勢如此,有保放救療之規,敢此仰稟。傳曰,依爲之。禁府謄錄
政院啓曰,明日慕華館鳥銃及鞭芻試才後,仍爲比較以來事,命下矣。鳥銃·鞭芻,先試何技,而畢射後,鳥銃則以何技比較,鞭芻則以何技比較乎?敢達。傳曰,先試鳥銃,而鳥銃則以鳥銃比較,鞭芻則以騎芻比較,可也。又傳曰,先試鳥銃,而鞭芻·才馬必少,有或替試,俾無才馬疲困之弊。禁營謄錄
上在昌德宮。停常參·經筵。
同副承旨洪萬紀上疏。大槪,臣於昨日,伏聞先臣家廟,自湖營入來,出迎江上,乘暮還歸,得伏見吏曹判書趙泰采疏本,則因其辭疏之見却,盛氣凌轢,語意深緊,臣不勝駭惑之至,疏章出納,臣是該掌,則其疏不捧,臣實當之,難安情勢,有加於諸僚。乞命鐫罷臣職,以謝人言事。入啓。答曰,爾其勿辭察職。
今日春塘臺試才時,持平沈尙尹所啓,臣以黃海監司崔重泰削牌事,有所論劾矣。卽伏見吏曹判書趙泰采疏本,其所以爲,重泰營救之語,極費心力,臣不勝訝惑焉。重泰,本以回邪不正之人,行己卑汚,處事巧詐,全無士夫貌樣,而只以諂附權貴,猥廁淸選,擧世嗤點,皆欲唾面。頃年東藩之除,尤出人望之外,政令乖舛,擧措躁妄,虐民肥己,不一其端。臘猪封進之時,例有封餘,而封餘之猪,以錢折價,直納本家。虎贖徵錢,固是流來之謬規,而道內各邑,隨其所捉,納于營門,則勿論虎之大小,皮之好否,竝皆許捧者,自是事目本意,而重泰則不然,列邑所捉虎皮,皆諉之有鎗炮之痕,而一切退却,勒捧價錢,倍蓰於前,一無公用,盡歸私橐。武人李世俊,卽一無狀底人,而以營中軍,啓請率去,委以心腹之寄,濟其牟利之私,託以陞付別武士,誘脅良民,多捧錢貨,盡數入己,只以若干錢兩,出給世俊,稱以別備軍器,馳啓蒙賞,而旣已捧錢之後,還罷其別武士之名。及至重泰之遞歸也,從後替代之者,點視其所謂別備者,則率皆麤劣,全無可用,馳報備局,更請修補。其憑藉剝割,假託別備之罪,有浮於世俊。關東民庶,至今唾罵。皆欲食肉寢皮,則重臣所謂其按東藩,已著稱譽云者,未知,持何事而言耶?頃年重泰,以承宣入侍也,敢以進宴停止,關東守宰,無不膽落之說,猥達於筵中,其猝創讆言,苟求媚悅之態,有不忍正視。曾子所謂,脅肩諂笑,病于夏畦者,蓋指此而言也。昨年見塞銓曹者,實非薄物細故之比,而人言未已,公議至嚴,而只幸復通,惟患其失之,偃然出入於近密之地,有若平常無故者然,其驕妄之狀,跳踉之態,萬目俱覩,十手所指,蠅營狗苟之意,猶不知止,今番海臬之出也。奔走經營,忙忙急急,終乃苟得而後已。名器之汚辱,已不可言,而廉恥之喪失,孰甚於此?臣之所謂諂附權貴者,有所指,而今者重臣,不復顧念,爲重泰分疏甚力,一則曰敏給多才,二則曰素著聲譽,無乃以罔民牟利之事,謂之才敏,而厚招民怨之跡,謂之聲譽耶?臣實未曉也。噫,近年以來,論議乖張,用舍之間,一循私議,苟是所好之人,則不問人器之當否,輒復强拂公議,而授以不堪當之重任,一有駁正之論,則居銓地者,不省自反,而汲汲營救,必欲與公議角勝,隱然爲淸脫之計,此今日之痼弊,而今重臣,乃反躬駕而隨之,臣竊惜之。臣之所論,不過撮其梗槪,而重泰許多醜悖之行,則初不欲條陳,以仰瀆聰聽矣。重臣旣以慘刻爲言,聖上又以過當爲敎,臣何敢自以爲是,而晏然於臺次乎?請命遞斥臣職。上曰,勿辭,退待物論。
謝恩,禮曹佐郞宋思翊,文學朴熙晉。
春塘臺試藝姑罷後,藥房·政院·玉堂問安。答曰,知道。
明日春塘臺殿坐正時,卯初一刻。
夜自一更至三更,月暈,回木星。以上燼餘
上在昌德宮。停常參·經筵。
夜三更,月入軒轅右角內。
春塘臺試才試官趙泰采病,代金宇杭改落點。
忠淸監司書目,淸州牧使金昌錫,以其母病,受由歸家,還任無期,罷黜事。
京畿監司書目,朔寧郡守李相周,身病添重,罷黜事。
領議政崔錫鼎上疏。大槪,臣之蹤地,萬無一分冒出之勢,更陳危懇,乞蒙輟還承宣,鐫削臣職名,仍治臣罪,以嚴公法,以安私分事。入啓。傳曰,遣承旨敦諭。
春塘臺試才罷後,大殿,藥房·政院·玉堂問安。答曰,知道。
明日春塘臺殿坐正時,卯正一刻。
禁府,崔振起,海州牧邊遠充軍,孫命大,大丘府琴川驛徒三年定配。啓。
今日春塘臺觀武才時,慕華館試才鞭芻同等比較,以片箭爲之事。榻前下敎。禁營謄錄
六兩矢得中防牌者,以退十步計劃,此後科場,添入事目,永爲定式施行事。榻前下敎。
政院啓曰,內禁衛柳振榮,以柳葉箭邊四中,有加資之命矣。柳振榮,本是閑良,故本試冊,則以閑良明白載錄,而入門官,抄出傳書之際,誤以出身載錄。御覽單子中,次次誤錄,當該入門官,從重推考,元單子,付標以入,而賞格,仍以加資之命擧行乎?敢稟。傳曰,依啓。改付標擧行。兵曹謄錄
慕華館鞭芻同等比較之類,待春塘臺騎芻畢試後,出往比較事。榻前定奪。禁營謄錄
上在昌德宮。停常參·經筵。
未時,白雲一道,起自乾方,橫過日傍,直指巽方,長五六尺,廣尺許,良久乃滅。
吏曹判書趙泰采辭職上疏。入啓。答曰,省疏具悉。卿其勿辭,安心行公。
江原監司書目,新授職名乞遞事,上疏上送事。啓。答曰,省疏具悉。爾其勿辭,從速察職。
今日春塘臺試才時,玉堂在外人員,竝卽牌招,推移處置事。榻前下敎。
判府事徐宗泰上疏。大槪,罪戾之蹤,日俟勘處,日者得見左相疏本,瞿然慨歎,而身遭重慽,疾病迷隕,今始略暴情懇,尤深惶懼。伏乞鐫削職秩,使之退伏丘壑,以終生成之澤事。入啓。答曰,省疏具悉卿懇。意外疏語,不必深嫌,軍門提擧,決難勉副,卿其須體至意,安心勿辭,速出行公。仍傳曰,遣史官傳諭。
右承旨李東馣書啓,臣承命馳往于龍山村舍領議政崔錫鼎所住處,敦諭聖旨,則以爲,臣情地迫隘,繼有控陳,而屢逋嚴召,方切危厲之熏心矣。不意敦諭之旨,近侍來宣,十行綸綍,詞旨彌隆,悉燭本情之節節,深致倚毗之至意,臣拜稽莊誦,且惶且感,益不知所以自措也。臣之區區情實,開釋無餘,則揆以義分,宜卽趨承之不暇,而大有不然者,今臣所遭,何等橫逆,臣雖不侫,亦嘗粗聞君子自靖之義,其何敢徒恃眷遇之非常,冒昧趨命自喪其廉媿之大防乎?恭竢罪譴之外,更無他道,惟當屛迹泯伏,以聽處分,兢惶震越,不知所達云矣。臣再三勸諭,尙無造朝之意,竝此敢啓。答曰,知道。
玉堂箚子。大槪,請持平沈尙尹出仕事。入啓。答曰,依啓。
傳曰,明日開政事,分付。
今日試才時,右議政李頤命所啓,頃日南兵使李溶,以病呈狀于備局,遠外病勢之輕重,實難詳知,故使監司詳察病狀,然後啓聞之意,題送矣。今觀咸鏡監司狀啓,則李溶病勢,果是實狀,不得察任云。邊帥重任,不宜曠廢,李溶,今姑改差,何如?上曰,依爲之。
持平沈尙尹,就職。
春塘臺試才姑罷後,藥房·政院·玉堂問安。答曰,知道。
明日試才時,殿坐正時,卯初一刻。
觀武才時,强弓能控者,偃月刀能擧者,自各其軍門,先爲試藝。其他閑散,則自兵曹一體試藝,竝爲抄出擧案以入。禁營謄錄
賓廳啓曰,今日賓廳日次,而以觀武才相値,頉稟。傳曰,知道。
觀武才時,右議政李頤命所啓,忠淸監司許墀,以道內會付還上傾庫分給事,狀聞矣。本道上年農事失稔,卽今春飢正甚,賦稅方催,自官家宜有軫恤,而前頭牟麥之豐凶,姑難豫料。旱氣又如此,傾庫分給,實爲重難,折半留庫中,又爲折半分給,似爲得宜,以此分付,何如?上曰,依爲之。又所啓,頃日南兵使李溶,以病呈狀于備局,遠外病勢之輕重,實難詳知,故使監司詳察病狀後,啓聞之意,題給矣。今觀咸鏡監司狀啓,則李溶病勢,果是實狀,不得察任云。邊帥重任,不宜曠廢,李溶,今姑改差,何如?上曰,依爲之。備局謄錄
上在昌德宮。停常參·經筵。
自未時至酉時,日暈。
吏曹判書趙泰采上疏。大槪,賤疾一向危苦,決無自力之望,而情勢且有萬分難安者,玆敢冒萬死更暴血懇。乞賜矜察,亟命鐫削臣銓任,以謝臺議,以尋生路事。入啓。答曰,省疏具悉。卿勿過辭,速出行公。
今日試才時,吏曹判書趙泰采,疏批已下,卽爲牌招開政事。榻前下敎。
假注書趙聖復書啓,臣承命馳往于豆毛浦判府事徐宗泰所住處,傳宣聖批,則以爲,臣責罰尙遲,情迹益蹙,祗俟嚴命。伏承聖明,反賜溫批,開諭丁寧,至以行公爲敎,史官遠宣,誤恩愈濫,是豈賤分所敢承者?伏地感惶,涕汗交迸。伏念臣旣負罪戾,而近復有怵然危懍之情,尙今名縻朝行,豈有一日自安之理,而況軍門兼任,以在外濱死之蹤,無一分察事之望,經歲虛帶,萬萬非國體所宜。日夕煎悶,尤在於此,而又未得命,只恨微誠殘薄,而籲天無階也。臣屢徙次舍,疾病添劇,震隕之極,不能成辭以對,病伏悚息,只俟朝廷之早有勘處云矣,敢啓。傳曰,知道。
今日試才時,明日勿爲親臨,以兵判爲命官,與兵房承旨及試官,眼同試取後,仍爲頒賞事,及開門差早事。榻前下敎。
試才罷後,藥房·政院·玉堂問安。答曰,知道。
政院啓曰,吏曹判書趙泰采,疏批已下,卽爲牌招開政事。榻前下敎。
吏批啓曰,漢城府參軍成琬,以仕日次第備擬受點矣。琬是秩卑之人,而京兆郞官,曾無庶孽從仕之例,他司直長中相換,何如?傳曰,允。
以李萬齡爲淸州牧使,崔天瑞爲朔寧郡守,崔後徵爲任實縣監,李震殷今加嘉善,樍今加明善,盧世雄今加崇政,張漢益今加嘉義,郭有漢今加嘉善,蔡時沅已上今加嘉善,親臨觀武才時,加資事,承傳。吏曹謄錄
試才時,慕華館,武臣試官及差備官,卽速入來,使之追射,雙劍擧子中兼藝,當爲比較者,春塘臺御前待令事。榻前下敎。
春塘臺觀武才時,明日勿爲親臨,兵房承旨及殺手試官,同詣春塘臺,雙劍·拳法畢試後,仍爲頒賞事。榻前下敎。
明日春塘臺,兵房承旨,殺手試官眼同試才時,帳殿勿爲撤去,以兵判爲命官,出入儀節,依殿試例擧行事。榻前下敎。
慕華館試才時,鞭芻同等三人,春塘臺親臨時,旣以片箭比較,而鳥銃同等,又餘三人,其中二人,以雙劍手,待令於春塘臺,故尙未比較云。此三人,令命官及諸試官,更往慕華館比較乎?何以爲之?敢稟。上曰,一體比較於春塘臺,可也。
政院啓曰,今日臣與命官及諸試官,來待春塘臺試才所,而雨勢如此,軍士衣服,多有沾濕之故,雨具使之備待,而試官所坐處,雨備排設之際,自爾遲延之意,敢啓。傳曰,此雖好雨,試藝之際,沾濕可慮,雖至明日,待晴,宜當。禁營謄錄
兵批,判書李寅燁進,參判李墪進,參議呂必容進,參知李世維進,同副承旨洪萬紀進。
以柳星樞爲南兵正,李汝澤爲訓鍊僉使,李信達爲臨淄僉使,嚴碩興爲古城僉使,李意碩爲防踏僉使,權得平爲椒島僉使,李宇泰爲碧團僉使,成世珏爲阿耳萬戶,吳世英爲德津萬戶,李碩達爲鉢浦萬戶。哨官崔東寔,柳葉箭五中,哨官吳相武,羽林衛鄭善,內禁衛柳振榮,以上柳葉箭邊四中,哨官金纘,片箭邊三中,兼司僕金致興·李貴寬,以上騎騶四中,武夫朴大中,片箭二中,哨官金益相·柳眩,及第,鄭好善·金起漢以上片箭邊二中。
卯初一刻,上御春塘臺帳殿,入侍諸臣同前,李坦進曰,宰樞執鼓矣。上曰,唯。崔錫恒進曰,開政事,命下,而判書趙泰采陳疏,參判黃欽被論,參議尹德駿在外,判書疏批已下,卽爲牌招開政,何如?上曰,依爲之。榻前下敎。李寅燁進曰,今日開政事,分付,而瓜期迫近,邊將只有五六人,而僉使則合高嶺而爲二三窠矣。六月都目遷轉之窠,則僉萬戶,不至十餘人矣。自前春塘臺缺邊將除授,而卽今窠闕,如是數少,缺。上曰,依爲之。缺上曰,擧子有得中者,何不呼名缺又擊錚耶?問啓。坦曰,擧子則李相夏,而中貫革聲出,故擊鼓,箭退落地,故打錚,而考見貫革,則竹脫簇入,故自下不能擅斷云矣。上曰,柳葉箭·片箭時,已有許載之規,簇在貫革,則載給可也。上曰,都廳,所當詳審其得中與否,而徑先擊鼓,又爲打錚,事甚不察也。坦曰,當該都廳,推考,何如?上曰,依爲之。坦曰,殺手當爲試才,何營先入乎?上曰,禁衛營先爲入之,可也。坦曰,殺手旣已待令矣。試官則除肅拜入參之意,敢啓,而參試官則無之,以武試官推移送之,何如?上曰,依爲之。坦曰,馬上才,亦已待令矣,兩處呼名之意,敢啓。上曰,唯。上曰,馬上才,殺手,收栍爲之。坦曰,馬上才試官及殺手試官坐處甚窄,侍衛稍爲退坐,何如?上曰,使之次次退坐,可也。頤命曰,雲劍·寶劍,則退坐未安,五衛將以下,使之退坐,何如?上曰,依爲之。缺坦進曰,令德,伏地矣,以爲昨日試冊,旣載四中,而又載以一中,甚爲哀痛云,而旣已處分之後,如是煩訴,極涉猥濫,使之退去,何如?上曰,依爲之。寅燁進曰,騎槍交戰時,當以被點多少,決其勝負,而中間稍遠,不得詳察,不可無防奸之道,差備一人,定送,何如?上曰,依爲之。傳于坦曰,長槍畢後,挾刀棍入之。坦曰,騎槍交戰,稟達後,當爲呼名,而呼名官,徑先呼名矣。上曰,唯。坦曰,挾刀棍入之矣。上曰,唯。傳于坦曰,挾刀棍後,筤筅入之之事,分付。坦曰,騎槍交戰,當觀被點多少,及槍勢之優劣,以爲收栍,而若從被點多少,則難辨槍勢之優劣,若從槍勢之優劣,則不可以被點之多少收栍,事甚掣肘矣。上曰,以被點之多少,槍勢之優劣,酌量收栍,可也。寅燁曰,試官,當辨其槍勢之優劣,缺。上曰,各自其營,比較可也。徵龜曰,比較中,又有比較,則何以爲之乎?上曰,比較得一人,可也。徵龜曰,雖累次比較,必得居首然後止乎?上曰,唯。徵龜退去。坦進曰,馬上偃月刀入之矣。上曰,唯。又進曰,本國劍入之矣。上曰,唯。傳于坦曰,帿布,先張以待,可也。坦曰,本國劍試才後,何技先試乎?上曰,提督劍入之。傳于坦曰,帿箭試射時,則殺手姑停,引强弓擧月刀者,一邊入之,可也。坦曰,宗班·文臣中,誰先試射乎?上曰,宗班先射,可也。坦曰,月刀·强弓,誰先試之乎?上曰,月刀先擧,可也。坦曰,提督劍呼名矣。上曰,知道。缺寅燁進曰,柳葉箭四中及他技三中四五分者,今方十九人矣。自前有邊將除授之規,而六月都目遷轉之窠,只有十三,合高嶺僉使,爲十四窠,而入格之人,則幾至二十餘人,勢難盡爲調用。引用十二月之窠,事體未安,大臣今方入侍,下詢而處之,何如?頤命曰,小臣,與兵判李寅燁,自外相議矣。十二月引用,則事體未安,而恩賞一下之後,廢閣不行,則有同泛忽成命,誠爲未安,以加資及他賞判下,邊將除授,則十分參酌,似好矣。寅燁曰,成命一下之後,若有變通勿施之擧,則事體損傷,故預爲仰達矣。六月之窠,則固當引用,而十二月之窠,則不可引用矣。上曰,論賞之時,當參酌爲之矣。頤命進曰,御營大將金錫衍,雖非文官,同爲入射,何如?上曰,依爲之。缺上出御帳殿。東馣進曰,今日試射,不可畢。明日殿座時刻,以何時定行乎?上曰,明日勿爲親臨,兵房承旨及殺手試官,同詣春塘臺,雙劍·拳法畢試後,仍爲頒賞。榻前下敎。坦曰,小臣當與殺手試官同參,而命官無之,何以爲之乎?上曰,兵判同參,可也。坦曰,柳葉箭追射之人,呼名於一貫革之意,敢啓。上曰,唯。都監馬兵十名,末端試射之意,敢啓。上曰,知道。坦曰,旣是追射之類,矢數不必執鼓矣。上曰,追射之類,不必執鼓矣。坦曰,殺手明日則當早畢,姑罷何如?上曰,雙劍餘者不多,追射之人呼名時,則姑停,可也。坦曰,伏地者以爲,御營別抄,自仁廟朝設立,駕前隨行,與禁軍無異,請一體久勤遷轉云,而極爲猥越,使之退去,何如?上曰,知道。坦曰,雙劍,今日勢難畢試,明日待令事,分付,何如?上曰,知道。坦曰,比較之類,呼名矣。上曰,知道。坦曰,末隊只有四人,各二人,分射於兩貫之意,敢啓。缺通禮金始慶,啓請禮畢,侍衛諸臣,以次退立。上遂還宮。燼餘移書
上在昌德宮。停常參·經筵。
夜自一更至四更,月暈。
大殿,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,好雨知時,伏未審,聖體,若何?累日早御帳殿,抵暮還宮,勞動之餘,不瑕有傷損乎?臣無任區區仰慮之至,敢來問安。答曰,知道。無事矣。
正言林世儉啓曰,臣以庸陋無似,待罪春坊,涓埃無補,而愧懼恒切。不意今者,薇垣新命,又及於已試蔑效之身,驚惶震越,罔知所以措躬也。在臣分義,固當竭蹶趨承,而本院,方有持平林象德駁遞之啓。象德,卽臣之兄子也。在法應避,且叔姪通避兩司,亦有近例,以此以彼,俱不可晏然仍冒於臺次,而疾病沈痼,宛轉牀席,無路詣臺自列。連章乞遞,見阻喉司,俟病少間,今始來避,所失尤大,請命遞斥臣職。答曰,勿辭,退待物論。
京畿監司書目,水原呈,以吏曹參議尹德駿辭職上疏上送事。啓。答曰,省疏具悉。爾其勿辭,上來察職。
校理吳命峻上疏。大槪,敢陳病狀,乞遞職名,仍附區區所懷,以備財幸事。入啓。答校理吳命峻疏曰,省疏具悉。疏陳之事,令廟堂稟處,爾其勿辭往來焉。
禮曹啓曰,卽接永禧殿參奉牒報,則今日風雨,正殿南邊內墻三間許頹落云。本殿內墻崩頹之時,例有慰安之擧。慰安祭,不卜日,來十四日設行,而頹落墻垣,別定監役官,趁卽修築事,知委,何如?傳曰,允。禮曹謄錄
傳于李坦曰,鳥銃同等之類,初意其數多,有比較之命矣。今見單子,則訓鍊都監入格優等,只是三人,勿爲比較。
李徵龜,以兵曹言啓曰,今三月十二日,內婢五貞稱名女,自通化門入來,差備門外擊錚,極爲駭愕,令攸司囚禁治罪。同門守門將鄭東虎,常時不能禁斷雜人,以致闌入,亦難免其責,推考,何如?傳曰,允。燼餘
上在昌德宮。停常參·經筵。
夜自一更至四更,月暈。
禮曹參判李晩成,正郞韓在垕,孝陵石物塗灰事,出去。
掌令朴彙登再度呈辭。入啓。遞差。
政院啓曰,正言林世儉,引避退待,旣已經宿,而兩司俱無行公之員,尙未處置,事甚未安,持平沈尙尹,卽爲牌招,以爲處置之地,何如?傳曰,允。
忠淸監司書目,大興呈,以刑曹參議兪命弘辭職上疏上送事。啓。答曰,省疏具悉。爾其勿辭,上來察職。
持平沈尙尹啓曰,臣伏見吏曹判書趙泰采之疏,以臣之避辭,謂之疑怒,而自解其言,非出於角勝淸脫之計,眞所謂手探其物,而口云不欲,人誰信之?夫以重泰陰邪之性,貪鄙之行,而乃反曰,承宣之復通,藩臬之更擬,一循朝議,噫,是何言也?若使今日朝議,盡出於重泰之腹心則已,不然,堂堂大朝,公心淸議之士,固自不乏,而乃以如此之人,謂可合於出納之任,按廉之寄也耶?重臣,急於分疏,爲此苟簡之言,臣前所云角勝淸脫者,於此而尤可驗矣。所謂權貴之說,臣非專謂重臣而發也。今重臣,引以自當,過爲辨釋,勿論重泰始通之在於何時,出於何人,而重臣,至使擧世所共唾鄙之人,援之於淸塗,授之而重任,而全無顧忌,不少疑難,則其權位力量,雖加之以此等題目,恐不至於不襯切矣。且其下款消融保合等說,大意似好,而迹其行事,有相逕庭者,蓋近來朝論,日益橫潰,漸至於莫可收拾之境,識者之憂歎,非止一二。凡今在庭之臣,孰無消融保合之願,而但患秉銓之人,不念體國之義,注擬之間,只主偏見,用舍之際,率循私意,至以如重泰狐鼠之輩,强拂公議,而畀之以萬萬不近似之任,若此而其能調停保合,致有寅協之美耶?然臣當初論劾,只是重泰,未嘗有侵及銓地之意,而重臣,挺身自當,專以氣勢,壓倒方張之臺議,欲掩其崇用私人之迹,而乃反以居銓地者,先受其鋒爲言,誠可異也。重臣之前後詆斥,旣非尋常,則身居臺閣者,烏可以銓地爲嫌,而終始泯默,不爲之陳辨耶?噫,今之秉銓者,苟能公其心平其政,不以愛惡而有所偏焉,不以異同而有所私焉,則秉臺筆者,孰得以議其後,而不此之爲?乃反憑藉銓地,以爲制人之欛柄,吁亦異矣。臣旣被其詆斥,理難容默,昨日詣臺自列,則喉司,以一事再避,退却不捧,累度往復,終始固拒,臣不得已尋單退出矣。夫不許再避云者,不過指泛然引咎,可已得已之事也。今臣所避,豈可與此等事,比類而不捧哉?累避疲軟,臣亦自知,而重臣再疏,詆臣至深,臣之引避,蓋不獲已,喉司於重臣,則有疏輒入,而臣應避之嫌,使不得自列,臣未曉其意之所在也。今者以諫臣處置,召牌降臨,分義所在,不得不黽勉詣臺,而臣方自列之不暇,其何敢晏然冒當,處置他人乎?以彼以此,俱不可仍冒於臺次,請命遞斥臣職。答曰,勿辭,退待物論。
府啓,請還收罪人林泓減死絶島定配之命,與以徵一體嚴鞫,期於得情。措辭見上請前執義李德英削奪官爵門外黜送。措辭見上請黃海監司崔重泰削去仕版。措辭見上引嫌而退,嫌不參啓,旣有近例,兩司通避,亦無成規,請正言林世儉出仕。答曰,不允。崔重泰遞差,處置事,依啓。前啓,吏曹參判黃欽,右尹洪璛,遞差事,停啓。
吏曹啓曰,臺諫有闕,政事,取稟。傳曰,明日爲之。
漢城府啓曰,諸各司公用各樣雜物運入夫馬調用之際,一馱之價,自戶曹劃給六升米,使三江民人,輪回責立,總計一年所立之數,殆至萬餘馱,民人等,不能支堪,多般呼冤。江村人中,有自願立馬者,相議作弊,先呈備局,繼訴本府,自今春爲始,擔當應役,而三江實役民人一千餘戶中,分春秋兩等,各出錢文一兩半,以爲顧馬應役之資云。本府前任諸堂上,思欲革弊,訪問各洞里民人等情願後,使之依願立契矣。馬契人等,累次呈狀,請復當初所定春等錢,蓋當荐飢之餘,一戶三兩之錢,實爲苦重。今此變通,雖出便民之意,而自本府,直令收合累千兩之錢,事理亦甚未安,故姑不敢率爾開許矣。三江責馬之弊,終不可不慮,而前例所無之事,有難擅便施行,令廟堂從長指揮,何如?傳曰,允。漢城府謄錄
又以兵曹言啓曰,今三月十三日,出身李尙豪,幼學羅世雄稱名人等,自敦化門入來,差備門外擊錚,極爲駭愕,竝令攸司囚禁治罪。同門守門將崔華濟,常時不能禁斷雜人,以致闌入,亦難免其責,推考,何如?傳曰,允。
又啓曰,黃海監司崔重泰遞差事,命下,而臺諫,方以削去仕版論啓,遞差傳旨,不得捧之之意,敢啓。傳曰,知道。
崔錫恒啓曰,明日常參·經筵,取稟。傳曰,停。
刑曹參議兪命弘疏曰,伏以臣伏見前月二十九日政目,以臣爲刑曹參議,臣聞命驚惶,不知置身之所也。在臣分義,惟當卽日就途,趨進闕下,祗謝恩命,而顧臣卽今病狀,實無可以自力者,玆敢疾聲仰呼焉。蓋臣稟賦脆薄,平生善病,雖在撫壯之時,精神筋力,不逮恒人,況今向衰之年,重以風痺之病,脚部委弱,不良於行步,手指麻木,不利於屈伸,而右手長指之不仁,最爲醫家之所深忌。若不及時治之,則轉成類中之症,直須臾間耳。臣於前夏,下來湖鄕,蓋爲取便調養之計,而旅寓之中,屢次遷移,不遑寧居,以致將攝失宜,其間以灸以藥,醫治多方,而亦未得分寸之效,然而猶至今支吾者,實由於耐置人事,屛處鄕廬,得以優游自在也。今若迫於承命,黽勉從仕,奔走供劇,則其不至於顚仆以死者,幾希矣。自非然者,臣何敢偃然頹臥窮巷,自陷於逋慢之誅哉?伏乞聖明,俯垂憐察,亟許鐫免臣職名,俾得任便調息,以延殘喘,不勝大幸。臣無任戰灼祈懇屛營之至。謹昧死以聞。答曰,省疏具悉。爾其勿辭,上來察職。燼餘
上在昌德宮。停常參·經筵。
政院啓曰,文科別試講經及武科重試初試,在於明日,兩司各四員,當爲分送,而憲府則大司憲宋相琦,執義李箕弘在外,掌令洪泳,持平林象德被論,掌令一員未差。諫院則大司諫金萬埰,正言韓祉在外,正言林世儉,今方出牌,兩司,只有持平沈尙尹,司諫李海朝,獻納朴行義,或呈辭或未肅拜,今日內必須變通,然後可無窘急之患,何以爲之?呈辭未肅拜人員,亦爲牌招,以爲進參之地,何如?傳曰,依啓。掌令洪泳,持平林象德,正言韓祉竝改差。又啓曰,吏曹郞廳來言,今日爲政事命下,而判書趙泰采,參判黃欽,俱以病不來,參議尹德駿在外,不得開政云,判書趙泰采,參判黃欽,卽爲牌招開政,何如?傳曰,允。
慶尙監司書目,安東呈,以前監司金聲久,今月初七日卒逝事。
吏曹判書趙泰采,參判黃欽,牌不進。
政院啓曰,吏曹判書趙泰采,參判黃欽,竝違牌不進,推考傳旨,今方捧入,而兩司多官有闕之代,必於今日內差出,可以進參於明日開場。吏曹判書趙泰采,參判黃欽,更爲牌招開政,何如?傳曰,允。
謝恩,司諫李海朝。
修撰權世恒上疏。大槪,臣於直中,疝氣上塞,頃刻之間,昏昏欲絶,就私將理,勢不容少緩,敢冒萬死,仰伸疾痛之呼。乞賜遞改,以卒生成之澤事。入啓。答曰,爾其勿辭,調理察職。
吏曹判書趙泰采再招不進後上疏。大槪,臣受人無限詆辱,決不可一刻仍冒。再召之下,未得祗赴,懇乞亟削臣職,仍治臣罪,以爲人臣用權循私者之戒事。入啓。答曰,過激之論,不須深嫌,安心勿辭,從速行公。
禮曹參判李晩成,正郞韓在垕,繕工監役申鍴,孝陵兩陵上石物塗灰後,入來。
吏曹參判黃欽,再牌不進。
文學朴熙晉上疏。大槪,臣於直中,得聞病父,添得暴泄,症勢益重,扶護調將,晷刻爲急,不得不陳疏徑出,臣罪至此,萬殞猶輕。伏乞聖明,亟命鐫削臣職名,俾得專意救護,仍治臣擅離禁直之罪,以安私分事。入啓。答曰,爾其勿辭,救護父病。
政院啓曰,吏曹判書趙泰采,參判黃欽,再招不進,推考傳旨,今方捧入。一日三牌,事極未安,而文武科設場,只隔一宵,必於今日內,差出兩司闕員,可以趁期進參,何以爲之?敢稟。傳曰,吏判疏批已下,更卽牌招開政。
平安監司書目,宣川呈,以冬至正使兪得一工曹判書辭免上疏上送事。啓。答曰,卿勿過辭,安心行公。
吏曹判書趙泰采,三牌不進。
政院啓曰,吏曹判書趙泰采,又爲牌不進,推考傳旨,今方捧入,而一日四牌,旣甚未安。且聞待命於金吾門外云,兩司闕員,必於今日內差出,可以分進文武科,而自本院有難請牌,何以爲之?敢稟。傳曰,勿待命事,分付,而參議尹德駿,今姑改差,問于大臣,卽出其代,牌招開政。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上請前執義李德英削奪官爵門外黜送。措辭見上請前黃海監司崔重泰削去仕版。措辭見上答曰,勿煩。
禮曹判書徐文裕辭職上疏。入啓。答曰,卿勿過辭,安心行公。
試官趙相愚·李思永·尹弘离·金興慶,牌不進。
領議政崔錫鼎上疏。大槪,敢申瀝血之懇,冀蒙矜察,俾釋重負,少安私分事。入啓。答曰,卿懇。前後批旨,開釋無餘,而只緣誠淺,莫回遐心,心甚愕然,繼以愧恧,不知所諭也。予志牢定,日呈十章,無益於准請,有損於事體,卿毋困我,卽起視事,用副如渴之望。仍傳曰,此批答,使偕來承旨傳諭。
吏曹參判黃欽上疏。大槪,臣更叨匪據,彈章重發,直歸於乖傷廉義之科,玷辱身名,更無餘地。今雖臺啓停止,便是應遞之人,玆於再召之下,竟未趨承,臣罪至此,益無所逃。伏乞聖明,亟許鐫削臣職名,仍賜斥黜,以快人心,以安私分事。入啓。答曰,卿其勿辭察職。
右副承旨李坦上疏。大槪,臣偶感寒疾,症勢甚㞃,萬無動身趨公之望。玆敢疾聲呼籲,乞蒙恩遞,俾尋生路事。入啓。答曰,爾其勿辭,調理察職。
備邊司,吏曹參議申銋。
謝恩,吏曹參議申銋。
吏批啓曰,判書引入,參判陳疏,小臣獨政未安,何以爲之?敢稟。傳曰,只出緊任。又啓曰,兩司多官,今當差出,而擬望之人乏少,未準限守令,竝擬,何如?傳曰,允。
都承旨,以司謁啓曰,新除授掌令尹推,正言李禎億,俱在外云,殊無變通之意,何以爲之?敢稟。傳曰,竝改差。吏曹謄錄
禮曹啓曰,今此重試對擧別試文科講經試官,當爲磨鍊,而二品以上及堂下中,無故可擬之人乏少,不得已依近例,堂上官通融擬望,而每望各二員,備擬以入之意,敢啓。傳曰,知道。
政院啓曰,講經二所望,以行司果尹弘离備擬,故望單子啓下之後,循例牌招矣。尹弘离,以前任安邊府使時,分養馬病傷,方在降資中,不得承牌云,而違牌不進。弘离,旣已降資,則該曹之備擬於堂上望,難免不察之失,請當該禮曹堂上郞廳推考,臣亦爲懵然捧入,不勝惶恐,原單子中,付標以入,而尹弘离之違牌,旣與無端不進者有異,罷職傳旨,不得捧入之意,敢啓。傳曰,知道。禮曹謄錄
崔錫恒啓曰,明日地下月食齋戒,明明日聖節望闕禮習儀,此兩日,視事頉稟。傳曰,知道。
有政。吏曹口傳政事,以申銋爲吏曹參議。
吏批,以吳羽進爲掌令,權詹爲獻納,李大成爲持平,缺朴彙登爲掌令。
兵批,缺參判李墪進,參議呂必容病。以下缺洪泳爲副護軍。以上燼餘
上在昌德宮。停常參·經筵。
謝恩,掌令朴彙登·李翊漢,持平李大成,獻納權詹,正言李邦彦。
落點,文科一所試官三,李益壽·李晩成·黃一夏,參試官四,南迪明·成碩夔·趙泰億·金始煥,監試官,權詹·沈尙尹。二所試官三,金宇杭·姜鋧·金演,參試官四,金始慶·洪萬迪·李縡·徐命遇,監試官,李大成·李海朝。武科一所試官三,尹就五·金錫命·黃震文,參試官三,李頤晩·明廷耉·崔雲龍,監試官,李翊漢·李邦彦。二所試官三,李弘述·柳星彩·吳重周,參試官三,柳龜徵·呂命擧·李秀英,監試官朴彙登·林世儉。
右承旨李東馣書啓,臣敬奉聖批,傳諭于領議政崔錫鼎,則以爲,臣情地危蹙,累逋召命,頃承敦諭之旨,亦未克趨造,泯伏累日,昨始冒上辭本,而疾病昏憒,未暇點檢文字,草草數行,莫究衷蘊,方切悚慄之忱。乃者伏承聖批,不惟不賜准許,反降溫諄之敎,慰勉誨諭,益復勤至,臣拜稽莊誦,一倍惶感,而繼之以悶塞也。噫,臣之比日所遭,誠是逆境,雖蒙日月之明,曲加臨照,洞察情實之無他,而在臣私義,惟當掃迹朝端,以思自靖之道,夫豈有一分冒進之望也哉?非不知事體之傷損,分義之虧喪,而區區一身之廉媿,亦不敢遽爾弁髦,日竢批諭之下,又未祗承,聖恩愈隆,臣罪愈深,徊徨怵惕,不知所達,當竢病狀稍間,更煩章疏,以暴愚款云矣。臣奉宣聖批,反復勸諭,而尙無造朝之期,臣旣承偕來之命,姑爲仍留之意,敢啓。傳曰,知道。
賓廳啓曰,今日賓廳日次,而月食齋戒頉稟。傳曰,知道。備局謄錄
上在昌德宮。停常參·經筵。
酉時,日暈兩珥。三更至五更,月暈。
下直,西生僉使李蕃。
戶曹判書尹世紀辭職上疏。入啓。答曰,卿其勿辭,調理行公。
吏曹參議申銋辭職上疏。入啓。答曰,爾其勿辭,從速察職。
兵曹,武科重試對擧別試殿試規矩,片箭一巡一中,落點。
慶尙監司書目,柒谷等官呈,以二月三十日巳時量,地震,屋宇掀搖,事係變異事。
待敎李澤上疏。大槪,臣伏蒙恩暇,往省丘墓,昨始還歸私次,而得見大臣疏本,則据臣前疏,大加咎責。臣於是,情地惶蹙,不敢入肅天陛,且其事實,終有所不敢泯默者,略此陳籲,仰干宸聽。伏乞聖明,亟削臣職,仍治臣罪,以重史體,以安微分事。入啓。遞差。
武科一二所出榜,詣闕。
正言李邦彦啓曰,臣曾忝諫職也,有情迹之臲卼者,略陳危悃,猥上辭疏,幸蒙恩遞,私分粗安矣。日昨見擬試官之望,承牌詣闕,而意外新命,又及此際,雖緣試事迫急,黽勉冒出,而及今竣事復命之後,決不宜因仍蹲據,況於日昨憲臣之避,知申之疏,臣之難冒之嫌,又不翅萬萬,則亦何敢終自泯默乎?臣之一疏,只陳其時事狀,以明臺啓之非實,兼暴私悃之難安而已。憲臣之所謂辭意破綻,不成倫理云者,未知指何事而發也。臣見其請罪李德英之啓,以爲,大臣,每引諸郞,遍問所懷,避辭則反謂之勿論詢訪之疏數,前後下語,自相矛盾,臣恐辭意破綻,正此之謂也。大凡鞫廳完議時,問郞本不同參,則大小獄情,有何可論之地,而今欲以不卽爭論,構罪德英,同席之人,適有所懷,則通議聯疏,思欲救正者,自是人臣事君之義。今乃以潛通計謀,欲驅之於罔測之科,此不但不成倫理而止,專出於危險構誣之意,而不少自反,益肆無限惡辱者,已不勝其駭惋,末又以何不齊聲力攻?獨恨夫作宰出外等語,一闔一闢,抑揚反覆,多見其逕庭不成說也。噫,論人之道,固當卽其意而定是非,誠使憲臣,果欲右袒於按獄諸臣,則何不就德英前疏,一一明言其某言之是非,而直拘拘於疏事之早晩,斷爲罪案?豈料淸朝臺閣之上,有此駕虛構人之論耶?且其所謂時移事變之後者,政自道其情狀也。臣疏中銳於順風云者,深惡其用意,豈可謂之無着落耶?德英被彈之後,臣之情地,獨不可晏然,則自列之擧,在所不已,而强謂之爲德英分疏,移鋒醜詆,至於如此,其許多窘遁之說,臣固不足怒,而恥與之呶呶也。至如疏中爲親求養等說,果是實狀,而臣疏,只以臣適出外爲言,則顯有慨恨之意云者,抑何所據也?隻手孤翎,曾無捱逼銓地底意思,而强爲引嫌,終至陳疏者,臣誠未曉其意也。然臣一言纔發,重惹疑怒,左右訿詬,不比尋常,則臣何敢淟涊盤礴於榮次乎?請命遞斥臣職。答曰,勿辭,退待物論。春坊朝報
待敎李澤疏曰,伏以臣,伏蒙恩暇,往省丘墓,昨始歸伏私次,得伏見領〈議〉政崔錫鼎疏本,則首尾辭語,無非斥擧臣名,歸之誤錄,臣看來,心骨俱悚,繼之以慨歎也。臣之前疏所陳,只是摭實於諸史官之所記,以明其彼此之無所異同而已。今大臣之疏,有曰欲字之變爲謀字,如字之變爲害字,相左若是,而猶謂之未嘗爽誤,此果成說乎?又曰,豈不重歟一句,有何關緊,而李澤疏,專欲歸重於此,抑又何也云?臣於是,有不可泯默者,略復陳暴,惟聖明之照察焉。蓋大臣前疏,則自欲殺我,以至豈不重歟數句語,皆謂之非其所奏,而歸之於全然爽語矣。臣旣歷擧三史官所錄,一一條陳,則到今謂之爽誤者,只在於欲字之爲謀字,如此之爲害字。苟以此,責以相左,則堂后日錄,又何以於旣曰欲殺我,又曰殺我後,如此之下,結之以語脈,與謀害相近乎?旣云與謀害相近,則欲害之爲謀字,如此之爲害字者,卽大臣自達之辭意也。臣之其時耳聞而手錄者,安得不與堂后所錄,同其辭意耶?若以臣草中,上有下有四字,無於他錄爲不同,則堂後日錄中,旣曰又曰云者,其非上有下有之意乎?以臣見之,終未知其爽誤也。但臣之草冊,以欲殺我錄之,而左相之疏,以謀殺我書之,是則臣亦爲訝,而欲字謀字,意義旣同,而謀之一字,迭出於其日筵奏,則悤擾錄示之際,以謀書之,難保其必無。日久之事,臣不能詳記,而堂后日錄,旣有謀害相近之說,則欲字謀字之分,不宜專責於臣,而臣亦不必區區多辨也。若其亦害之亦字,則臣之本草以下,有害者書之,缺二行此則以罪人招辭,上陳者也。推是豈不重歟云者,缺以結之,以豈不重則孰不致疑於成案爲言?領相,亦以非臣奏對之語爲言。臣意以爲,兩大臣所爭關緊,似在於論奏之結語,而不在於罪人之招辭,故臣前疏所謂亶在於豈不重歟者,蓋以此也。臣初與同僚之草,俱有此四字,而無少差殊,則以上段一二字之少異者,歸之爽誤,而豈不重歟,則謂之無甚關緊,臣誠迷惑,終有所未曉也。大凡身爲史官者,操紙筆入上前,而諸臣迭奏,辭語相續,隨發隨錄之際,二三人之所記,無一字相左,理勢之所必無也。苟其大意,不相逕庭,則亦云幸矣。豈可以一二意同而字異者,輒歸之爽誤乎?臣雖淺陋,職任則重大,筵對記注,非特備一時之箚錄,亦將徵後日之考信也。雖庶官微事之所陳達者,猶不可一毫添刪,而況事係鞫獄,而大臣之缺,豈敢有添錄之理?大臣之所已言,亦豈敢略而不載乎?筵席,乃玉座咫尺之地,諸臣共聽之處,而近來筵奏罷後,往往有以史官所記之差誤,爲咎者,此誠曾所未有之事,臣實慨然於斯矣。第伏念筵話所記,雖與祕史有間,臣旣不能周愼,謄示外人,則其罪固已大矣。今又因此逆境,不得不自辨,而以眇然新進,有若與大臣,較挈虛實於言語之間者然,此亦臣之罪也。以此以彼,決不可仍冒於秉筆之班,故由限已滿,而亦不敢入肅天陛。伏乞聖慈,亟削臣職,仍治臣罪,以重史體,以安私分,不勝幸甚。臣無任屛營隕越之至。謹昧死以聞。傳曰,遞差傳旨捧入。大槪見上朝報以上燼餘
上在昌德宮。停常參·經筵。
卯時,日暈兩珥。
下直,江原監司任舜元,西北僉使高尙說。
傳曰,江原監司任舜元,留待引見。
傳曰,明日晝講爲之。
政院啓曰,來二十一日,輪對日次,取稟。傳曰,爲之。
掌令朴彙登啓曰,臣於前秋參鞫時事,旣有同罪獨逭之恥,又被李德英之無限詆斥,日昨除命之下,情勢萬分扤捏,猥上短疏,略暴危悃,繼尋辭單,獲蒙恩遞,感戴聖渥,粗安私分。曾未幾何,復叨前職,雖緣試事急迫,未暇控免,黽勉趨承,而及今竣事復命之後,顧臣踪地,終有所不敢自安者。且本府,方有李德英削黜之啓,臣旣被斥於李德英,至於陳章自列,則今於此啓,臣不可參涉也,明矣。旣不得聯啓,則其何可一刻苟冒於臺次乎?昨自試所,乘暮詣臺,肅拜纔罷,禁門垂閉,不得陳列,今始來避,所失尤大,請命遞斥臣職。答曰,勿辭,退待物論。
文武科一二所出榜,詣闕。
全羅監司李光佐上疏。大槪,乞取便路,歷省先墓事。入啓。答曰,省疏具悉。卿其依疏辭歷省焉。
持平沈尙尹啓曰,臣頃於承牌詣臺,而伏見吏曹判書趙泰采疏本,則多費辭說,欲掩崇用私人之迹,而至以一避再避,必使之自處爲言。噫嘻,此何言也?重臣之權位崇重,翕張操縱之柄,在其掌握,豈待臣寂寥之數語,而遽決其進退耶?憑藉銓地,箝制言者,誠爲今日之痛弊,而不料重臣之言,乃至於此也。臣之所論,只是奸邪貪黷之一重泰而已。於重臣,初無一毫侵切之語,而重臣,不計公議之至嚴,力詆方張之臺論,屢疏營護,惟恐不及,若使重臣,初無一疏再疏之事,則臣亦何故而有此一避再避之擧耶?重臣,不知自反,乃反以此咎臣,臣竊哂之。至若私人之目,則卽指詡詡馳逐,私相訛者之類也。臣意以爲,如重泰者,終不能免此等指目故耳。重臣,又何必爲重泰,分疏至此耶?臣之被其疏斥,今已屢矣,而日者過激之批,尤增惶愧。仍卽據實引避,而見阻喉司,淟涊黽勉,仍詣試所矣。試事纔罷,又伏見吏曹參判黃欽疏本,臣實訝惑焉。李德英之疏,專出於擊去按獄諸臣之意,則未聞有區別前後之事,而宰臣,乃以不斥其初頭,只論其末梢,爲自解之計,良可異也。德英之言,雖與宰臣之言相合,在宰臣自處之道,不宜反攻按獄之人,而疏中乖謬之斥,有駭聽聞,此臣所以略示規警,而所論,只係金吾,則輒以銓地,爲禦人之欛柄者,抑何意耶?臣竊慨然也。至於正言李邦彦之避辭,許多懥憤之說,不過演出前疏中辭意。今欲更費葛藤,逐一爭辨,則實有疊牀之嫌,不欲與之呶呶,而至如危險惡辱,駕虛構人等語,全務僇辱臣身,而自不覺其噴血之汚口,臣尤駭然也。蓋德英,旣有陳疏之意,則勿論大臣之詢訪與否,登時論列,事理較然,而不此之爲,乃反追有後言,用意不美,此正公議之所深惡。聖上之所痛斥,而特未有臺閣上駁正之論,故臣果據實論劾,而至於其言之謬戾,不待臣之一二明言,而已自彰露無餘矣。今邦彦,以德英同事之人,初旣有意聯疏,則到今德英被論之後,在渠之道,惟當靜俟公議,不敢自同無故之人,而前後冒出,疏避相繼,反詈言者,略無顧忌,如許廉義,臣未之見也。雖然,旣被其無限詆辱,臣何敢包羞忍恥,仍據於臺次乎?請命遞斥臣職。答曰,勿辭,退待物論。疊書見下
江原監司任舜元留待引見入侍時,江原監司任舜元所啓,臣未及到界,雖未知本道上年年事之果如何,而嶺西七邑之凶荒太甚,今方設賑,而至於原州一邑,則幅員甚廣,民戶亦多,而前官,無預爲措置之穀,後官新到,救活無策,飢民之塡壑,迫在朝夕。況上納田稅,軍保等米,萬無准捧之路,故前監司金萬埰,以楊津倉米八九百石,移轉賑民事,頃已馳啓,則朝家,只許五百石云。楊津倉穀物,雖不可遠及於嶺西諸邑,原·橫兩邑賑資,則專靠於此,而五百石移轉,似爲太小,大小米竝五百石,又爲移轉,則兩邑飢民,庶有拯救之路。令廟堂稟處,斯速劃給,何如?上曰,令廟堂稟處。備局謄錄
奉常寺啓曰,國之大事,在於祀典。每年常行祭享,固有定式,而近年無時別祭,或有倍蓰於元祭之時,責出進排於元貢主人輩,而近來夏享大祭親臨,已成恒式。永寧殿十一室七祀六位,功臣三十九位祭,亦竝設行,而此等祭物,不入於元貢磨鍊之中,每於封進時,先上引用於貢物主人,其在國體,殊極苟簡,事之未安,莫此爲甚。曾於癸未年,典牲署犧牲羊口十七口,報該曹入啓,定奪加磨鍊,此蓋出於重祀典存國體之意,而本寺祭物,不得一時磨鍊矣。本寺所封夏享大祭親臨時,永寧殿攝行祭七祀七位,功臣三十九位,各樣祭物二十餘種,不可不一依典牲署變通,加磨鍊,以重祀典,令該曹急速變通,何如?傳曰,允。
禮曹啓曰,因奉常寺啓辭,近來宗廟夏享大祭親臨,已成恒式,永寧殿十一室七祀六位,功臣三十九位祭,亦令設行,而祭物,不入於元貢磨鍊之中,先上引用於貢物主人,其在國體,殊極苟簡。曾於癸未年,典牲署犧牲羊口十七口,報本曹入啓,定奪加磨鍊,此蓋出於重祀典存國體之意。依典牲署例,加磨鍊,以重祀典事,令該曹變通事,啓下矣。莫重祭物苟簡之弊,誠如本寺啓辭,宜有變通之道,而羊口加定,亦有前例,令戶曹加磨鍊,以爲封進之地,何如?傳曰,允。奉常謄錄
崔錫恒啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,爲之。
李徵龜,以都摠府言啓曰,今日入直軍士中日習射,請出標信。傳曰,知道。
崔錫恒啓曰,明日聖節望闕禮,依近例爲之之意,敢啓。傳曰,知道。
巳時,上御熙政堂,江原監司任舜元引見,左副承旨李徵龜,假注書成起寅,記事官李眞儉·洪致中等入侍。上曰,江原一道,自前連値凶荒,卿殊撫摩百姓,而且當勸農之時,民事爲第一先務,不可不惕念也。舜元啓曰,臣未及到界,雖未知上年年事之果如何,而嶺西七邑之凶荒太甚,今方設賑,而至於原州一邑,則幅員甚廣,民戶亦多,而前官,無預爲措置之穀,後官新到,救活無策,民之塡壑,迫在朝夕,況上納田稅·軍保等米,萬無準捧之路,故前監司金萬埰,以楊津倉米八九百石移轉賑民事,頃已馳啓,則朝家,只餘五百石云。楊倉穀物,雖不可遠及於嶺西諸邑,原·橫兩邑賑資,則專靠於此,而五百石移轉,似爲太少,大小米竝五百石,又爲移轉,則兩邑飢民,庶有救活之路,令廟堂稟處,斯速劃給,何如?上曰,令廟堂稟處。出擧條上曰,生民休戚,係於守令,守令黜陟,在於監司。卿殊飭勵,以明黜陟,可也。徵龜啓曰,小臣,讀別諭以聞之矣。上曰,唯。舜元啓曰,保民在於勸農,而列邑守宰,亦知朝家申飭之至意,敢不盡心,而或有懈弛者,則小臣雖無才能,聖敎及此,當各別惕念,考其謹慢,而明其黜陟矣。上曰,唯。諸臣遂退出。
全羅監司李光佐疏曰,伏以臣,猥膺藩寄,辭不獲命,本營方空虛,理宜竭蹶趨赴,而適仍母病添加,遷就旬日,日夕惶懍,不敢自安,病事少可,明日始將辭陛矣。臣之先墓,在湖西鴻山地,臣不能遠離病母,廢閣省歸,已及三年矣。今擊藩臣,又將累年隔阻,霜露之感,益不能爲心,固當循例請暇,往省於行前,而行期着忙,無以回旋,墓地傍距湖南,驛路僅二息,行時歷省,於事爲便,玆敢昧死上聞。伏乞聖慈,特垂恩許,俾得展掃阡隴,少伸情事,不勝至願,臣無任屛營祈懇之至。謹昧死以聞。批答見上
敎守江原道觀察使兼兵馬水軍節度使任舜元書。王若曰,共理有良,方重藩維之選,分憂是急,暫勞夙夜之賢。簡記雖出於予衷,甄品實異於僉允。前渙綸綍之號,載昭旌鉞之榮。睠言東路之凋殘,恒軫丙宵之憂念。山多野少,本來阡陌之利不敷,土瘠人貧,蓋以水旱之災先被。帶燒耕雲之俗,靡所止居,和泥煮浪之氓,豈有恒産?兵制無節度之別設,地形當關嶺之要衝。雖簿書事務之裁,比他稍間,顧制置懷綏之策,得宜尤難。況近年賙賑之不遑,致列城弊瘼之漸痼。苟非當朝之才望,曷堪今日之旬宣?惟卿,才美楩楠,器珍瑚璉。軒天氣節,未沫名祖之遺芬,繼世簪纓,無替舊家之令緖。立朝而言議不苟,臨事而風裁□□。弱羽孤騫,不借吹噓之力。芳蘭益秀,均霑雨露之香。處之於臺府,則棘棘不阿,試之於郡邑,則恢恢有裕。通才不滯,固知內外得宜,奉職愈勤,何但出納惟缺。卿以守江原道觀察使兼兵馬水軍節度使巡察使,卿其缺一行半生於溝壑之餘,舍被棠陰,布缺化於湖山之外。緩急時有,要頃留意於綢繆,黜陟宜明,無或循情於考課。務祛宿瘼,恪布舊條。區劃一任便宜,稟裁自有常典。於戱,移風易俗,雖非期月之可能,錯節盤根,亦見利器之自別。率職必由於敬愼,報國惟在於忠勤。卿其往欽,予不多誥。故玆敎示,想宜知悉。折衝將軍行忠武衛副司果知製敎臣李震殷製進以上燼餘
上在昌德宮。停常參,只晝講。
自辰時至酉時,日暈。
下直,全羅監司李光佐。
傳曰,明日晝講爲之。
傳曰,全羅監司李光佐,留待引見。
政院啓曰,兩司多官,引避退待,處置旣已經宿,事甚未安,陳疏及呈告人員,竝卽牌招,以爲處置之地,何如?傳曰,允。
晝講。入侍,知事李寅燁,特進官金錫衍,承旨朴弼明,玉堂宋正明·權世恒,假注書成起寅,史官李眞儉·洪致中,武臣李碩寬。
弼善洪景濂上疏。大槪,臣衰老之境,重罹水土之疾,近觸風冷,又添寒疾,彌留累日,適値同僚陳疏徑出,不得已扶病就直矣。昨日書筵罷出之後,頭痛猝㞃,達夜叫苦,不省人事。今日書筵,將不免使下番獨入,不但私心萬萬惶悚,其爲事體之未安,亦當如何?蓋臣病情,極其危苦,若以煩瀆是懼,因仍不出,則或不無一朝溘然,汚穢淸禁之慮,伏願聖明,亟遞臣職名,俾尋生路事。入啓。答曰,省疏具悉。爾其勿辭,調理察職。
司諫李海朝,牌不進,依承傳罷職。
掌令李翊漢啓曰,臣於久廢之中,猥承新命,迫於試事,黽勉出肅,而情地屼,疾病且苦,陳章控免,略暴微悃,而見阻喉司,一味縮蟄矣。卽者以僚臺處置,嚴召遽降,分義是懼,强疾趨詣,而第臣於前秋按獄事,或以臺職,或以問郞,前後參坐,非止一二,旣被李德英之無限譏斥,則今此德英削黜之啓,兩僚處置之際,俱不敢參涉可否也,明矣。其何敢一刻晏然於臺次乎?請命遞斥臣職。答曰,勿辭,退待物論。
正言林世儉啓曰,臣情勢難安,疾病且苦,連尋辭單,一味縮伏矣。今以同僚處置,召牌遽降,嚴畏分義,不得不趨詣,而臣於本院前持平林象德駁遞之啓,有應避之嫌,前旣以此引避,則到今難冒之嫌,與前無異,其何敢一刻仍據於臺次,晏然處置乎?請命遞斥臣職。答曰,勿辭,退待物論。
持平李大成啓曰,臣頃忝館職,雖緣僚員之不齊,黽勉就直,而舊患消渴·眩暈之症,轉益添苦,將欲陳疏控免之際,適叨柏府移拜之命,試事已迫,未暇言病,不得不趨承矣。累日試院,晨起夜罷,所患諸症,一倍加重,僅僅復命,舁還私次,方在尋單請急之中,卽因僚臺處置,召牌降臨,分義所在,不敢坐違,忍死趨詣,而第僚臺避辭中上款語,卽崔重泰之事也。臣曾被重泰之侵困,不遺餘力,故日昨玉署處置,不敢可否,今於此事,勢難參涉,與前無異。且本府,方有重泰削版之啓,臣何敢晏然參啓乎?以此以彼,決難在職,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
司書李縡上疏。大槪,敢陳情理煎迫之狀,乞蒙恩遞,以便救護事。入啓。答曰,省疏具悉。爾其勿辭,救護母病。朝報
今日晝講時,知事李寅燁所啓,直赴殿試人,許赴於式年,自是法例,而外方直赴人,多數上來之時,則許赴於別試者,亦多有之。今聞外方擧子上來者甚多,且濟州直赴人,亦已來待云。濟州則非但絶島,且有越海往來之事,竝許赴於今番別試,何如?上曰,前旣許赴別試,則今亦許赴,可也。參贊官朴弼明曰,武科直赴人,旣已許赴,今番殿試,則文科直赴人,亦宜一體許赴矣。上曰,依爲之。
全羅監司李光佐留待引見入侍時,全羅監司李光佐所啓,京各司下人,隨奉命人下鄕者,及凡干因事下鄕者,作弊甚多,弊及於郡邑者,不可勝計,其於小民,則可知也。其中尤甚者,自本道直爲囚禁,刑推處置事,欲爲稟定矣。上曰,隨其輕重而爲之,可也。成均館謄錄
備邊司啓曰,因江原監司任舜元留待引見時,楊津倉移轉大小米竝五百石,又請劃給於原·橫兩邑,以爲賑資之意,令廟堂稟處事,命下矣。曾因前監司金萬埰狀啓,纔已劃給五百石,而楊倉穀數,本來不敷,本道頃又請得,所餘無多,雖不得一依所請許給,而限三百石,更爲劃給,宜當。忠淸監司處,竝以分付,何如?傳曰,允。備局謄錄
晝講入侍時,李寅燁所啓,觀武才直赴會試中,禁軍金麗璣等三人,呈狀願赴於今番別試,故取考謄錄,則孝廟朝受敎中,凡軍兵賞格,直赴會試者,勿拘儒生,例赴式年之規,許赴於無講經之科事,刊載於輯錄。乙酉年江華軍兵直赴會試之類,已赴於無講經之科矣。今此金麗璣等三人,依此許赴別試,何如?上曰,依爲之。特進官金錫衍曰,今番觀武才時,御營別抄武士五人,亦有直赴會試之命矣。別抄便是馬兵,則似當一體許赴,何以爲之?上曰,一體許赴,可也。李寅燁又啓曰,臣於今番觀武才時,切有區區淺見,敢此仰達。柳葉箭,以輕弓弱矢,雖宜於平時試才之具,而至於臨敵實用,則似不及於長箭,故祖宗朝,長箭或落點於科場,或試射於賞射矣。近來專廢其用,故以雜竹造作,揷諸矢房,以爲致飾之資。自今以後,科場及賞射時,間用長箭,則庶有他日之實效,與武將相議稟定,何如?上曰,以內弓房長箭觀之,其長不及柳葉箭,故常時不得試射者,此也。蓋射者,雖於臨敵之際,勿論長箭·柳葉箭,必有實效,而但以雜竹,苟充造作者,誠無所用,申飭各軍門,使之精造,宜矣。御營謄錄
禮曹啓曰,今三月十八日晝講入侍時,直赴殿試之類,許赴於今番別試殿試事,榻前定奪矣。乙酉十一月十八日,賜柑居首進士李眞儒,丙戌十月十五日親臨殿講時,居首進士南一明,丙戌十二月二十七日,賜柑居首進士趙錫命,及濟州試才文科入格,幼學鄭敞遠,進士吳廷賓,幼學高萬瞻等,曾有直赴殿試之命矣。依榻前定奪,竝爲許赴於今番別試殿試之意,敢啓。傳曰,知道。禮曹謄錄
崔錫恒啓曰,明日常參·經筵,取稟。傳曰,只晝講。
李徵龜,以侍講院言啓曰,弼善洪景濂,身病猝重,陳疏承批之後,卽已出去。兼輔德李準,呈辭受由,文學朴熙晉,以父病,陳疏受由。今已多日,所當請牌入直,而聞其父病,尙爾苦劇,難於離側云。卽今上番,無他入直之員,以下番姑陞入直,何如?傳曰,允。
又以禮曹言啓曰,卒平川君申琓之喪,王世子遣宮官致祭,今月二十日設行之意,推擇啓下矣。其前遣禮官致祭,當爲先行,而祭文製述官罷職之代,藝文館未及分排,今明日內,勢未及撰出設行,事甚稽緩。當該藝文館官員,推考,祭文,使之催促撰進。遣宮官致祭日子差退,改付標以入之意,敢啓。傳曰,知道。
午時,上御宣政殿晝講時,上讀春秋宣公記前受音,自甲戌楚子卒,止歸父還自晉至笙訖。正明,進講元年春王正月公卽位,止夏臧孫許及晉侯盟于赤棘,上復讀新受音訖。正明曰,正月之義,王者任德不任刑之義也。世恒曰,人君體天行道,而天道好生惡殺,則爲治之道,亦當以此爲法也。正明曰,天人感應之理,其象不僭,故人君擧事太舒,則有常燠之咎,此乃寒極而無氷也。世恒曰,洪範曰,豫恒燠,若政事舒緩,紀綱解弛,則雨雹氷雪,其象自見,天人一理也,萬物一氣也。故十二月而無氷,聖人之書以示戒之意,人君所當省察處也。正明曰,聖人體天理物,故當寒而寒,當燠而〈燠〉,是時政在三家,公室不張,涸陰沍寒,非時而常燠,應之,故書曰無氷,聖人之一字一句,有無限意思,人君之所當監戒也。上曰,爾之所言,當留心也。正明曰,丘甲之意,譏重斂,故書之也。輕徭薄賦,王者之先務,益兵備敵,重困農民,爲國之道,以卽今言之,連値飢荒,而所賴以安者,由不置無益之軍,保其良民,缺死長之心,何由而生也?缺徵於民,則民安所措手足哉?正明曰,缺而不知根本之類,人君所當監戒也。寅燁曰,周室衰微,諸侯不遵王命,以王者之制言之,則作丘甲之罪,大矣。成公以前,四丘共出三甲,是則四分之三,應役矣,作丘甲之後,則增三分之一也。此乃四分皆應役也,百姓其能保乎?我國身役,前古未有,百姓飢困,由於身役也。若有一分蠲減之道,則可以保民。然至今未變者,以軍國所需,倚於此也。生民之逃散太多,卽今景色愁慘,以各軍門軍役言之,決難支堪,宜有變通,而難於猝然,故朝家之至今未行者。然殿下,若軫念民情,節用愛人,則雖似姑息,而所有分效矣。臣方待罪兵曹,雖以兵曹觀之,乙·丙兩年身役,所當蕩減,而不成模樣,故不得已徵捧,以此推度,則外方可知。惟願特加留意,常思保民之方,則此乃固邦之道也。上曰,卿言是也,當各別留意也。寅燁又啓曰,前冬極寒,民受其傷,卽今紅疫,家家有之,闕下至近之地,亦多熾延,此乃一時流行之症,而極可慮也,敢此仰稟。自今以後,禁標內則另加禁斷,何如?上曰,依爲之。出榻前定奪弼明啓曰,卽今紅疫,無處無之,禁標內禁斷,則兵判已定奪矣。然諸臣亦齋宿,何如?上曰,禁標內則禁斷,此則觀勢爲之,可也。自寅燁又啓曰,至許赴可也見上諸臣遂退出,惟承旨及史官留待矣。上曰,史官出去,招全羅監司入來。臣起寅,承命,引全羅監司入侍。上曰,方面之任,何處不重,而湖南異於他道,且當勸農之時,卿須惕念焉。李光佐啓曰,臣才分本空疎,又不經事,湖南重地,無以稱塞其職責,誠爲惶悚,而聖敎至此,臣則力之所及缺。上曰,守令黜陟,在於監司,不可不缺殿最外,嚴明黜陟,可也。光佐曰,缺黜陟固爲第一件事,而守令之廉貪治不治缺具狀缺詳知黜陟,誠難盡分,然敢不盡心乎?上曰,無稟定事乎?光佐曰,卽今外方,百廢俱興,民事罔極,此則可坐而知之,而今朔敷奏,泛而不切,此外事件,條列上請者,則須身至本道,方可詳知。小臣才分短拙,固無恢拓規模,大段變通之望,而官事民事之缺切悶者,則當爲隨事狀聞變通,今姑無可達言矣。上曰,唯。光佐曰,纔者以黜陟事下敎。臣於此,欲達下懷矣。黜陟之難,誠如纔者所達,而設令廉謹不治,與貪汚不法者,狀聞而黜罰,該曹之差送其代,專不愼擇,代之者,或無異前人,或反有甚焉,此最爲大患,黜陟終無實效矣。我國幅員不廣,而專用門閥,故士夫之長短得失,皆可略知,必欲愼擇,則豈至於此乎?另賜申飭,銓曹守令之窠,各別擇差似好,擇差之道,又有欲仰達者矣。御史純褒之人,治理缺勝十考十上之人,一郡支撑六年,又能連次居上,則設或無特異之才,亦必簡靜不撓,而然十考十上者調用事,每賜申飭,該曹亦抄置,而未聞以一人,以十考十上,更得除郡者,無實如此。今若分付該曹,前後御史之純褒者,及十考十上人,抄出啓下,隨邑宰之闕,盡爲隨品調用,則似有目前之效矣。朴弼明曰,李光佐所達之言,是矣。臣亦有所懷,敢此仰達。凡於守令褒貶黜陟之際,其欲盡心擧行者,監司·御史,固無所間,而監司,只憑文報及聞見,而定其優劣,有所黜陟。御史,則遍歷閭里,採取民情,故尤得其善治之實狀,而監司殿最十考十上,則大政時,有收用之敎,故該曹間或擬差,而御史書啓,則雖治績之優異者,未嘗別爲調用,此實慨然。前後御史書啓,守令及十考十上之類,竝令該曹,別單書入啓下後,隨闕備擬,則其於愼擇守令之道,庶有實效矣。上曰,依此爲之,可也。光佐曰,只抄着實褒美者,方可精矣。上曰,然矣。出擧行條弼明啓曰,臣適因言端,敢此仰達。缺數行無復枳礙,殊無朝家別遣御史之意,本道行査,多不以實,雖不足取信,若以此永爲廢錮,則豈無改悔自新之路?行査之規,固難廢閣,而御史廉問,未必不如監司之考績,而缺不法者,亦宜有別樣懲礪之道矣。御史論罪守令,亦依經二年乃敍之例,區別其輕重,限年勿爲收用,缺知,何如?上曰,令該曹稟處。出擧行條
弼善洪景濂疏曰,伏以臣,衰老之境,重罹水土之疾,右邊不仁,元不收拾。今春以來,轉展加劇,近觸風冷,又添寒疾,彌留累日,不得解表矣。適値僚員陳疏徑出,他無推移之地,不得不扶病就直,僅僅入侍,昨日書筵罷出之後,遍身寒戰,頭痛猝劇,達夜叫苦,不省人事,作一僵尸。今日書筵,將不免使下番獨入,身在直廬,而不得入侍書筵,不但私心之萬萬惶悚,其爲事體之未安,亦當如何?蓋臣病情,極其危苦,煩瀆是懼,仍仍不出,則或不無一朝溘然,汚穢淸禁之慮,玆敢疾聲呼籲於天地父母之前。伏願聖明,特垂矜憐,亟遞臣職名,俾得安意調治,以尋生路,千萬幸甚。臣無任屛營祈懇之至。謹昧死以聞。批答見上
司書李縡疏曰,伏以臣母,年邁病深,衰敗日甚,凜凜有朝夕之憂。近緣日候陰冷,觸傷不少,而臣方在職,臣母念臣焦慮,不欲通報,臣於此際,適承講經參試之命,科場事嚴,內外隔絶,不得通消息問起居,昨始復命而歸覲,則臣母,重感寒疾,已數日矣。宿患風痺之症,又從而劇,頭䐉疼痛,肢體麻木,神昏而喘促,熱極而寒來,委頓床席,形觀大脫,臣藥餌扶救,情理煼灼,離側供仕,斷無其望,安得不疾聲哀籲,以冀愍許也哉?噫,臣本單孑,無他兄弟,扶將病母,相依爲命,前後以私悃陳聞者,亦非一二,罪雖積於煩瀆,情實出於悶迫,此則聖明之所俯燭,同朝之所共憐也。臣之一身,於朝廷,若九牛之一毛。在臣母,如十瞽之一杖,嘗欲悉暴衷懇,乞身終養,而猥越是懼,趑趄至今,今則方寸亂矣。又不可以畢其辭,缺事體未安,莫大於此,尤何可使缺以私妨公者,虛帶職名,以益其苟簡也。伏乞聖慈,俯賜矜察,亟命遞臣職名,俾得以時救護,以卒缺復之惠,而臣無任懇迫祈祝之至。謹昧死以聞。批答見上
敎守全羅道觀察使兼兵馬水軍節度使巡察使全州府尹李光佐書。王若曰,嗚呼,今命卿尹于南土,明告之命詞,敬聽毋忽。予惟四封缺遠兆人之衆,惟辟不可獨理,厥有屛翰之臣。宣布政敎,導揚風化。若稽虞舜,咨詢岳牧。亦粵成周,制置方連,委寄之重,其惟舊哉。惟我東,區爲八路,湖南一方,實惟重藩。其地闊大,郡邑大小六十,棊錯相屬,其田膏厚。秔稻菽麥之種,畝出鍾㪺。西南瀕巨海,水土之産,有魚鮮之腴,鹽鹵之饒。橘柚之包,文木竹箭之美。貢賦之入,厥品上中,方之中夏,視猶荊揚。寔我衣食之厚,器用之府。迺天降災咎,歲比不登,害氣流行,札槎薦仍。哀我小民無辜,號呼恫毒,罔有寧居。惟我縣邑之長,或怠厥職,不警動厥心,侮棄鱞寡。或婪于貨珠,下以自封。莫爲之懷徠綏輯,則我南畝之民,喪其恒業,不力田穡。厥或流離于路衢,顚踣于溝壑。洎我什伍之良,弗率于簡閱,逋竄相繼,乃竝興爲寇盜,草竊于山藪。粵我鄕塾之士,斅學俱廢,弗興于德義,或犯司徒之刑,乃又征徭不平。咨讟胥興,巧僞萌生,獄訟滋繁,是惟一方重藩,職用弊瘁,予甚悼焉。其在今奠我南服,益艱其人,匪賢匪才,疇克有濟。念惟卿,弘正英缺厥性茂焉。惟乃先祖,有大名大勳,紀于太常。惟乃父,有潛缺究厥施,肆乃襲于遺訓,彊學服義。弱年立朝,聲實缺迺秉執讜議,以糾官違。入告嘉言,以效忠益。予固知之,間者遠跡朝著,鬱于公望。有誦其文學,宜諷導儲嗣。予又聞之,出牧于巖邑,蓋循將母之願。民誦其惠,吏缺觀察使兼兵馬水軍節度使巡察使全州府尹,缺欽哉惟勤,恤我民毋寒毋飢,俾各安其室廬。服其耕缺相保,無歎息愁恨之聲,是在卿。康誥曰,若保赤子,惟民其康乂,尙其念哉。凡厥長吏之失職者,勖率蕫正,修其不逮,其有貪虐無良,具罪上聞,以聽邦刑。考績惟允,明其黜陟,毋私于親故,毋畏于彊缺,是在卿。詩曰,柔亦不茹,剛亦不吐,尙其念哉。訓勅我師,徒鍜缺甲,齊其師伐,以壯戎容,以固邊圉,是在卿。書曰,克詰爾戎兵,缺其念哉。作興人士,謹庠序之法,俾力於行義,修其藝文,是在卿。記曰,以鄕三物賓興之,尙其念哉?惟是賦役之重,爲民大疾,漕夫水卒,怨詛實深。嘗議釐革,莫究利病,其審察情形,條劃便宜,以卒我捄民之志,是在卿。易曰,已日乃孚,革而信之,尙其念哉。南俗善動,易速于訟,獄官不時聽,或淹于囹圄,明莅而審克之,缺無冤,是在卿。經曰,哀敬折獄。傳曰,必也使無訟,尙其念哉。於戱,受千里之寄,摠五使之望,治忽由其敬怠,賞刑在其喜怒,可不畏歟?惟寬可以御衆,惟謹可以守度,惟和易可以得人。毋缺嚴畏遏下情,毋作聰明變故常,毋任辦察以逆衆心。惟厲乃志弗怠,惟正厥身,弗循于物,奸猾其戢伏。庶事罔不從乂,其攸稟裁,厥有彝典,玆不多誥。詩曰,膂力方剛,經營四方。又曰,式是百辟,纘戎祖考。幾夙夜欽念,毋替予明命,毋墜乃先人遺緖。故玆敎示,想宜知悉。保功將軍行忠武衛副司直知製敎兼東學敎授臣崔昌大製進以上燼餘
上在昌德宮。停常參,只晝講。
修撰權世恒上疏。大槪,臣之情理,萬萬危迫,不避煩猥,疾聲哀籲於孝理之下。乞賜矜許,俾伸至情事。入啓。答曰,省疏具悉。疏辭,令該曹稟處。
傳曰,明日晝講爲之。
政院啓曰,吏曹郞廳來言,今日爲政事命下,而判書趙泰采,呈辭受由,參判黃欽,參議申銋,俱以病不來,不得開政云。參判黃欽,參議申銋,竝卽牌招開政,何如?傳曰,允。
晝講。入侍,知事李寅燁,特進官金宇杭,承旨洪萬紀,玉堂宋正明·權世恒,假注書成起寅,史官李眞儉·洪致中,武臣南巘。
吏曹參判黃欽,牌不進。
吏曹參議申銋牌不進,罷職傳旨。傳曰,只推勿罷。
政院啓曰,吏曹參議申銋,牌不進,依傳敎推考傳旨,今方捧入,而參判黃欽,亦爲違牌不進,開政命下之後,不可任其遷就。參判黃欽,參議申銋,更爲牌招開政,何如?傳曰,允。
院啓,竝引嫌而退,聯疏之意,旣登章疏,同議之人,方被重劾,則冒沒出仕,大失廉義,費辭自列,尤涉苟且,偏護私好,在我何損?就事論列,非關銓注,而臺避反詈,其失在彼,何可以此,引以爲嫌?請削之論,不無嫌礙,規劾之啓,猶未收殺,則不欲參涉,俱有所執,嫌難處置,勢所使然,請掌令朴彙登,持平沈尙尹,掌令李翊漢,持平李大成,正言林世儉,出仕。正言李邦彦遞差。答曰,依啓。
謝恩,兼弼善李觀命。
侍講院啓曰,本院上番,無一行公之員,以參下姑陞,前所罕有,事極苟簡。且當逐日開筵之時,位甚不齊,上下番兼實官有闕之代,必於今日政,以在京無故人,一竝差出,仍卽牌招察任,何如?傳曰,允。
吏批啓曰,判書呈辭受由,參判牌招不進,小臣獨政未安,何以爲之?敢稟。傳曰,只出緊任。又啓曰,臺諫及玉堂春坊闕員,今當差出,而可擬之人乏少,無以備擬,相避及未準限守令,竝擬何如?傳曰,允。吏曹謄錄
晝講入侍時,特進官金宇杭所啓,臣待罪掌苑署提調,故敢達矣。本署以逐日供上之地,殘敗特甚,不成貌樣,此由於貢物主人赤立之致也。各種果實元貢外加用之數,極其浩多,戶曹每諉以遺在數多,不爲一一給價,以柑子言之,元貢只是十四石十四斗,而逐年加用之數,多至八九十石,如乾柹·生梨等物,亦然也。莫重享上之物,元貢外,每每責出於貢物主人,事甚未安,他餘果實,雖難盡爲變通,至於柑子,元貢十五石,甚爲零星。若以數十石,加定元貢,則必不至於若是苟簡,未知何如。貢物主人輩,不能支保,將未免生事,目前救急,無地計策,賑廳錢千餘兩,除邊利請貸矣。賑廳以留儲不多,持難不許,賑廳堂上李寅燁,方爲入侍,下詢而處之,何如?知事李寅燁曰,金宇杭,以掌苑署事,賑廳錢請貸,而本廳京倉留在錢文甚少,外方所在,則時未收拾,且以北道私賤奴婢贖良價,連續計給,已至千餘兩,卽今留儲不敷,而掌苑署形勢,如是切急,不可不顧念。錢文一千兩,限三四年,無邊利貸下,宜矣。至於柑子,元貢定數,自祖宗朝流來旣久,似不可猝然變通矣。上曰,錢文則以一千兩許貸,而元貢,似難變通矣。宇杭曰,卽今柑子絶貴,前頭連有進上,而自京市,實無貿得之路云。十餘石,參酌分定於所産官,以爲補用之地,何如?上曰,自本署參酌分定,可也。戶曹謄錄
崔錫恒啓曰,明日常參·經筵,取稟。傳曰,只晝講。
李徵龜啓曰,大司憲宋相琦,執義李箕洪在外,掌令朴彙登·李翊漢,持平李大成·沈尙尹,避嫌退待,今日以監察茶時之意,敢啓。傳曰,知道。
徵龜,以兵曹言啓曰,今三月十九日,幼學韓撥稱名人,自丹鳳門入來,差備門外擊錚,極爲駭愕,令攸司囚禁治罪。同門守門將柳斗應,常時不能禁斷雜人,以致闌入,亦難免其責,推考,何如?傳曰,允。
洪萬紀,以弘文館言啓曰,本館上番,近甚苟簡,新除授副應敎李㙫,副校理李大成,竝卽牌招察任,何如?傳曰,允。
有政。吏批,行判書趙泰采呈辭受由,參判黃欽再招不進,參議申銋進,都承旨崔錫恒進。以李㙫爲副應敎,李夏臣爲司諫,李觀命爲兼弼善,漢城參軍成琬,尙衣直長尹殷瑞相換。柳昌運爲監察,李大成爲副校理,韓祉爲持平,韓重熙爲正言,崔昌大爲輔德,李澤爲待敎。
兵批,行判書李寅燁進,參判李墪服制,參議呂必容病,參知李世維進,同副承旨洪萬紀進。以金重九·申鳴漢·李翼海·河德裕爲武兼,洪德望·鄭舜命·趙命周爲宣傳官,金致鳳爲僉知,趙潤卿爲高嶺僉使,梁必興爲忠翊將,李夔爲同知,姜錫範·朴世挺·吳遂雄爲僉知,李溶·朴世溶爲副護軍,沈廷耉·李邦憲爲副司果,權壽鳳爲自作仇非權管,朱愼業爲楸仇非權管。
全羅都事權始經,扶安居騎兵金東尙等十人一時渰死事,極爲驚慘事。狀啓。傳于朴弼明曰,渰死人等,令本道恤典擧行。
李徵龜啓曰,副應敎李㙫,副校理李大成牌招事,命下矣。今已日暮,明日待開門,牌招之意,敢啓。傳曰,知道。
又啓曰,輔德崔昌大牌招事,命下矣。今已日暮,明日待開門,牌招之意,敢啓。傳曰,知道。
午時,上御宣政殿晝講。上讀春秋成公紀前受音,自元年春王正月公卽位,止夏臧孫許及晉侯盟于赤棘訖。正明,進讀秋王師敗績于茅戎,止六月癸酉季孫行父。上復讀後受音訖。正明曰,王師與夷狄爲敵,此王道之失也。徼戎以致敗,豈非自取也?後世可爲鑑戒也。世恒曰,王者禦夷狄,自有其道,一征自葛,是也。興師動衆,窮極兵力,則漠南無王庭,亦何益之有?桓王,兵敗身傷,而經不書敗。康公,邀戎伐之,而經不書戰。是乃聖人筆削,而所以存君臣之義,辨華夷之分也。正明曰,魯與齊,聘會不絶,而及其怨隙將成,至於伐吾北鄙,齊侯之興是役,魯交戰,皆非義也,故孟子曰,春秋無義戰。世恒曰,人君在乎修德,而不在用兵,務相報復,而彼此無善,則不待貶而罪自見矣。聖人垂戒之意,所當省察也。正明曰,良夫之敗師,以不從石稷之言缺而進敗,幾於傷身禍國,此所以罪良夫,而後世之所當監戒也。世恒曰,易曰,師左次无咎,師出不以律,則雖倖而成功,豈可爲缺所當留念也。正明曰,兵以義書,王者之師也。孔子曰,小不忍則亂大謀,必有所忍而後,能有所濟,人君所當監戒,而日用事物之間,群臣不能窺其淺深,則禦下之道,莫過於此。上曰,所達是缺金宇杭啓曰,日者平安道疑獄缺一行半稟處之命,後日大臣入侍缺持啓本,入侍稟處乎?上曰,唯。又啓曰,頃者洪原人崔忠元之子,呈狀於本曹曰,其父於上年,自本道缺年定配於金城矣。前冬疏決時,徒配之類,竝皆蒙謝,而其父獨未蒙恩霈之典,尙在編配之中云,故取考本曹徒流案,則忠元之名,無載錄處,發關缺本道矣。今見本道回移,則崔忠元,爲鄕校有司,多有作罪之事,徒配於金城缺編配道內之類,曾無徒流案載錄之規云。前例雖如此,徒年罪人之不爲載錄於徒流案,事甚未安,且於大霈之餘,徒年罪人,勿論罪之輕重,一倂疏放,則忠元之獨未蒙放,宜有稱冤之道矣。此外本道及他道,或不無如此之類,似當査問處之,敢達矣。上曰,崔忠元,放送,査問,各道一體爲之,可也。出擧條李寅燁曰,善射則長箭·柳葉箭,其效固無異同,而以監·兵司賜送之箭見之,則其長,與柳葉箭無異,雖有短者,使之改造,亦無不可,而自朝家時時試射,然後矢品必精利矣。上曰,間或用之,可也。寅燁曰,近緣科第頻數,出身無數,而若只取武藝,則身係軍律,不識丁字者,亦多得參,在國家,多失軍丁,渠輩亦以不得職爲怨,誠爲難處矣。若於科試之時,頻出講書,則可以博覽兵書,長其知識,而亦可得實才,故敢此仰達矣。上曰,所達誠是,當依爲之也。寅燁曰,近來武藝中,柳葉箭則過四十矢,六兩則至百七十步者,甚爲夥然,此不但才藝精熟,亦緣弓矢比前精利故也。以今番觀武才言之,騎芻·柳葉箭三中者甚多,故閑良則直赴,出身以上則以馬帖頒賞,此亦必依謄錄行賞,而蓋聞軍情,則馬帖之賞,不及直赴,故不無不均之歎云。毋論其均不均,自上頒給之賞,渠輩缺者誠爲可思,而大槪才藝精鍊,入格甚多。依前缺恩賞則濫,古人所謂恩竭於慢者,不可不慮。從今愼惜缺典,不至濫觴,則鎖賞者,亦可以知恩賞之重,而有激勸缺道矣。上曰,閑良則直赴,出身則賞以馬帖者,此乃參酌缺賞也,所達愼賞之意,當體念也。諸臣遂退出。出擧條
修撰權世恒疏曰,伏以臣,以庸陋之才,懵昧之學,缺數行書,惶愧無他,欲披露懇辭,則瀆擾是懼,欲斂退缺避,則偃蹇有嫌,臣於進退之節,實不知所以處云也。矧今經幄掄進之人,通經學盛文望者,不翅林立,如臣等輩,固不足有無缺其間,而且臣有萬萬危苦之情,陳籲有路,亦何敢自缺於仁覆之下哉?臣生世險釁,早失所怙,孤露餘喘,唯缺母是缺臣之得以成長,致有今日者,莫非臣母鞠育之缺導之也。劬勞之恩,欲報則罔極。自臣立朝以後,臣缺望於臣者,臣之願於臣母者,惟在於得一縣以養,而誠孝缺薄,事與心違,頃年一麾之榮,庶遂便養之計,而坐席未暖,旋又罷還,草心常結,春暉漸暮。臣母今年七十有二矣。喪禍毁傷,疾病沈綿,形神消脫,氣息危綴,奄奄床席,莫保朝夕。加以家業寒薄,生事辛艱,養焉而菽水屢空,病焉而藥餌莫辦,反使百口之衣食,不免貽憂於老母。似此情理,誠不忍怡然而忘,古人所謂一日養,不以三公換者,未嘗不三復而興歎也。顧臣之忝華選屬耳,計其輪直侍講,亦不多日,而遽爾言私,豈不知煩猥之爲未安?誠以事君事親,日有長短,烏鳥之情,有不能自已。今若囁嚅不言,更待何時?此臣所以不避干冒,而仰溷宸聽者也。伏惟聖明,治本孝理,仁先錫類,凡在近臣之乞養者,輒皆矜許而曲遂之。臣雖碌碌,無所備數,天地一視之澤,宜有所均施,倘令該曹,畀以一小邑,則不但人子之情,可以少伸,其在體下之德,亦或有光。臣之生隕缺結之忱,庸有其極?伏願天地父母之恕察,而缺憐,臣無任煎迫祈懇之至。謹昧死以聞。批答見上以上燼餘
上在昌德宮。停常參,只晝講。
傳曰,明日晝講爲之。
假注書洪尙賓病,代金東弼。
假注書金東弼病,代權熀。
政院啓曰,今日晝講事,命下矣。知事趙泰采,以本職呈告受由,李寅燁,以兼任出往他處,同知事兪得一,奉使在外,宋相琦在外,無推移進參之員。知事趙相愚,同知事徐文裕,卽爲牌招,以爲入侍之地,何如?傳曰,允。
副應敎李㙫上疏。大槪,新除纔下,召牌繼降,嚴畏分義,謹詣闕外,而第臣母病沈篤,決無供職之望。乞蒙恩遞,以便救護事。入啓。答曰,省疏具悉。爾其勿辭,救護母病。
謝恩,輔德崔昌大,副校理李大成。
明日輪對官落點,司饔僉正李世恒,都摠都事黃鈺,濟用奉事南漢明,平市奉事趙泰耆,歸厚別提洪晥。
晝講。入侍,同知事徐文裕,特進官金演,承旨李徵龜,玉堂宋正明·趙泰億,假注書權熀,史官洪致中,武臣柳㵑。
兼輔德李㙫三度呈辭。入啓。只遞兼帶。
知經筵趙相愚,牌不進。
全羅監司李光佐留待引見時,李光佐所啓,纔者以黜陟事下敎,臣於此欲達所懷矣。黜陟之難,誠如纔者所達,而設令廉得不治與貪汚不法者,狀聞而黜罰,該曹之差送其代,專不愼擇,代之者,或無異前人,或反有甚焉,最爲大患,黜陟終無實效矣。我國幅員不廣,而專用門閥,故士夫之長短得失,皆可略知,必欲愼擇,則豈至於此乎?另賜申飭銓曹,守令之闕,各別擇差,似好。擇差之道,又有欲仰達者矣。御史純褒之人,治理固勝十考十上之人,一郡支撑六年,又能連次居上,則設或無特異之才,亦必簡靜不撓,而然十考十上者調用事,每賜申飭,該曹亦抄置,而未聞一人,以十考十上,更得除郡者,無實如此。今若分付該曹,前後御史之純褒者,及十考十上,抄出啓下,隨邑宰之闕,盡爲隨品調用,則似有目前之效矣。左承旨朴弼明曰,李光佐所達之言,是矣。臣亦有所懷,敢此仰達。凡於守令褒貶黜陟之際,其欲盡心擧行者,監司·御史,固無所間,而監司,只憑文報及聞見,而定其優劣,有所黜陟。御史則遍歷閭里,採取民情,故尤得其善治之實狀,而監司殿最十考十上,則大政時,有收用之敎,該曹間或擬差,而御史褒啓,則雖治績之尤異者,未嘗別爲調用,此實慨然。前後御史褒啓守令,及十考十上之類,竝令該曹,別單書入啓下後,隨闕備擬,則其於愼擇守令之道,庶有實效矣。上曰,依此爲之,可也。光佐曰,只抄着實褒美者,方可精矣。上曰,然矣。
今日晝講時,大司成李健命牌招察任事,榻前下敎。
八路儒生進士洪蒑等上疏。大槪,請先正臣文元公金長生從祀文廟,以幸斯文事。入啓。答曰,省疏具悉。多士之疏請,實出於公議,而予志已悉於前後之批矣。
奉敎金相元,待敎李澤,牌不進,依承傳罷職。朝報
義禁府啓曰,卽接月令醫員朴道煥手本,則保放罪人李泰彦,病勢今已向差云,還囚之意,敢啓。傳曰,知道。
下直,碧團僉使缺,神光僉使李亨命,吾老梁萬戶李益華。
崔錫恒啓曰,明日常參·經筵,取稟。傳曰,只晝講。
李徵龜啓曰,大司憲宋相琦,執義李箕洪,持平韓祉在外,掌令朴彙登·李翊漢,持平沈尙尹呈辭,今日以監察茶時之意,敢啓。傳曰,知道。
又啓曰,備邊司郞廳,以大臣意來言,缺坐起日次,而堂上不齊,不得來會云矣。敢啓。缺
崔錫恒啓曰,假注書權熀,時無職名,依例付軍職,冠帶常仕,何如?傳曰,允。
李徵龜,以兵曹言啓曰,今日入直軍士,中日習射,請出標信。傳曰,知道。
又以兵曹言啓曰,今三月二十一日,禁軍等戎器點考,設行於盤松亭矣。入直禁軍等,依前例除標信出來逢點後,還爲入直之意,敢啓。傳曰,知道。
崔錫恒啓曰,上番翰林李眞儉,以待敎李澤除拜之後,不卽入直,稱以墜落古風,陳疏徑出。莫重禁直,任意徑出,事甚未妥。所當依正式直捧禁推,而此與無端擅離者有間,推考警責。待敎李眞儉,竝卽牌招,推移入直,何如?傳曰,允。
洪萬紀啓曰,待敎李眞儉·李澤牌不進,罷職傳旨,纔已捧入矣。日勢已暮,上番無入直之員。奉敎金相元,卽爲牌招入直,何如?傳曰,允。
崔錫恒,以禮曹言啓曰,今三月十八日晝講入侍時,直赴殿試之類,缺今番別試殿試事,榻前定奪矣。乙酉十一月缺賜柑居首進士李眞儒,丙戌十月十五日親臨殿試缺居首進士南一明,丙戌十二月二十七日賜柑居首進士缺及濟州試才文科入格幼學鄭敞遠,進士吳挺賓,幼學高萬瞻等,曾有直赴殿試事,命下矣。依榻前缺竝爲許赴於今番別試殿試之意,敢啓。傳曰,知道。
以平安監司趙泰耉狀啓,平壤居缺三名燒死事,傳于缺恤典擧行。
以忠淸監司許缺·宋相琦病重,上去不得事。狀啓。傳于洪萬紀缺辭,調理上來察職事,回諭。
李徵龜,以兵曹言啓曰,別監尹三聘,內中日連三次鳥銃沒技,因本曹啓辭,缺直赴殿試之命矣。前日三次所授馬帖,依例還收之意,分付該曹,何如?傳曰,允。
午時,上御宣政殿晝講。入侍座目見上上讀春秋成公上篇前受音,自王師敗績于茅戎,止深切著明矣訖。宋正明進講,自秋七月齊侯使國佐,止亦知缺。上讀新受音一遍訖。正明釋文義曰,齊使國佐缺也。楚屈完來者,卽誠服也。其實晉有汲汲欲盟之意缺有乖於義矣。齊桓公退師而後盟,故召陵之會缺。趙泰億曰,制敵莫如仗義,而强有力不與缺侯,有此衆戰,誰能禦之之語,而屈原曰,缺敢不服君,若以力楚亦漢各守城缺城池,雖缺以敵之所畏服,在德不在强也。缺三行辱及君父,此春秋之所深責缺上着工,然後可以懲其忿而窒其慾矣。缺出詩傳,而孔子引用子路詩終身誦之,蓋無缺則無所往而不善矣。躬自厚而薄責於人,卽成·湯缺不及,與人不求備之意,昔先儒呂祖謙,少時性氣缺食,或不如意,便打破家事,及後久病中,看論語缺章,頓覺意思寬平,遂終身無暴怒,此爲變化缺法也。此事見於心經,而此等處,殿下若深加體念,益下存養之工,則必有所益矣。上曰,然矣。徐文裕曰,必有忍,懲忿窒慾,不忮不求等工夫,豈但責之於季孫?此可爲後世人君之所當勉也。正明曰,若無窒慾之工,則忿慾之心,難以自遏。此等處,常加惕念工夫,俾絶外物之累,則可得窒慾之效矣。史外傳心四字,可見春秋之心法,此段若可體驗,亦可得春秋之義也。上曰,然矣。遂掩卷。
徐文裕所啓,宗廟墻垣頹圮處,方使繕工監修鍊矣。監役官來言,新築之墻,與舊墻連合,舊墻地臺傾側,合處交違,所見不正,且有不久崩頹之慮,似當一時竝爲改築,而必須稟旨擧行,故敢達矣。上曰,依爲之。出擧條
又所啓,臣於頃日奉審獻陵時,見本陵松木,蟲損已多,稀疎日甚,誠缺枯松,曾許軍門斫用,今雖無多,而猶有餘存,缺欲爲補用於陵內齋室修改之役,此旣許缺闕內修改時取用,未爲不可,臣以稟達分付缺稟矣。上曰,依爲之。出擧條缺
又所啓,近來太學缺通讀等事,必有主管堂上而後,可以擧行缺李健命,不爲出仕,只有小臣及趙泰采,竝缺簡甚矣。大司成李健命,牌招察任,何如?上曰,牌招察任,可也。抄出榻前下敎
又所啓,臣於缺上番翰林李眞儉,以李澤之不爲入直,稱以不能檢下,晝講時刻已迫,而不爲入侍,先自徑出。雖曰有拘於廳風,而史局上下番,不得備員,事甚未安,此蓋由於近來廉隅太勝之致。自政院,旣已捧入推考傳旨,而新進怠慢之習,不可無別樣警責之道矣。上曰,史官雖有所執,經筵後出去,猶或可也,而不爲入侍,先自徑出,以致上下番之不備,事之未安,誠如卿言。上番翰林李眞儉,從重推考,可也。出擧條
諸臣遂退出。以上燼餘
副應敎兼輔德李㙫疏曰,伏以臣,屬有煎迫之情理,缺單,日俟鐫免職事矣。千萬意外,復叨新命,臣驚惶缺越,不知所出。召牌之下,嚴畏分義,謹卽趨詣闕門之外,而第臣老母,重患非時血癘,十數日以來,轉輾彌留,床席沈淹,症狀漸加,毒痛迷瞀,熱渴煩燥,粒米之不能近口者,今已多日。此醫家所謂不納飮食之重症也。宿瘵之中,氣息懍懍。私情到此,決無離側供職之望,不敢以輒煩塵瀆爲懼,冒控危懇於仁覆之下。伏乞聖慈,特加憐察,亟許遞改臣本兼職名,俾得專意救護,以伸至情,千萬幸甚。批答見上
八路儒生進士洪蒑等疏曰,伏以,先正文元公金長生從享文廟之請,自辛酉以來,京外多士,屢叫天閽,而聖敎,每以愼重爲辭,尙靳允兪。夫配食聖廟,斯文之大論,國家之盛典。聖明之所以其難其愼,不曾遽從者,士論所以前後缺久而愈鬱者,正以其不輕而重也。然先正之道德學缺日月之明,或有所未燭,萬有一疑於俎豆之事,則固非缺之言,所可得力也。臣等竊所慨恨者,以聖上典學之盛,明睿之照,旣命刊布其遺文,又嘗答章甫之疏曰,予豈不知尊儒道德?是殿下尊德樂道之誠,逈出百王,誦其詩讀其書,缺弊,槪想其遺風缺數行誠甚愚昧,反覆思量,莫知缺意之所缺聖明之所以持難者,不過曰愼重,凡天下之事,同缺悔,不重則不固,而抑或有持疑於一時,遺恨於千古缺,噫,聖王不世出,賢人不時出,以金長生之正學缺獨不蒙表章於右文興敎之聖世,將復待缺乎?然則今日之所愼重者,適足爲千古之恨而已矣。缺朱子,卒後堇四十年,而與周·程同時從享,我國缺文純公李滉,卒後四十年,與四賢臣同享,金長生之卒,缺十有餘年矣。仁廟乙亥,成·李兩賢臣從享之請始發,其時多士,欲引前事,將竝擧金長生,而先輩或以爲宜待兩賢之享,次第建請,故遲待五十年而後,始請於聖朝,士論之持久而愼重,蓋已至矣。向者殿下,以章甫之言,爲不足取重,而博詢于大臣·儒臣,或不無持重之言,而未嘗以先正之德,爲不足於盛典也。設使微有異同,不過古人所謂何損於日月者也。若其一辭尊尙,則公議槪可見矣。先正臣金尙憲·宋時烈·宋浚吉,及故相臣張維所撰碑狀,具載於其遺文之末,此其人,皆登門覿德,親炙而詳記,不必阿好而諛辭。其言眞可考信於百世,聖主有特達之知,名賢立可信之言,多士之請,久而益切,今日愼重之道,毋過於是矣。臣等俱是缺生也。於先正道德光輝,誠不敢隱度論也。若其流風缺之不氓所,聞於父兄長老者,亦可謂粗得其萬一,而缺門路之正,窮理盡性之學,卓然爲一代之儒宗,可以作缺百世者,前日京外請疏,旣備論之矣。今不必更爲陳列,百缺在前,萬世在後,又何暇臣等一二譚乎?況金長生,卽我缺方禮家之大成,不但嘉惠於東土,難傳之於千缺,異日中國,有王者作,將興禮樂,必來取法,其在缺斯文,孰有過於此乎?嗚呼,缺人則已,此禮不廢,則歷缺諸賢之功之德,度越文元,有缺李煦,此非臣等缺國之言,玆敢糾合八路,裹足千里,冒死陳缺伏願聖明,特降明旨,亟定文元公金長生從祀聖廟之缺儒風起,禮俗興行,則斯文幸甚,國家幸甚。
疏錄,忠淸道進士臣洪蒑,生員金鋈,進士郭宗榦,缺后思,進士卞弘夏,生員金瑾,幼學尹俔·柳日夏·李仁文·缺宗林·金益煊·金益炛·金萬陞·金道基·朴致遠·缺金聖稷·洪禹命·郭守煥·林始南·安壽奭·徐敬躋·趙德馨·朴昌彙·朴奎挺,生員呂有衡·宋聖齊,幼學郭守炫·呂翊周·郭世基·梁宅重·琴鳳見·任重器·朴泰喬·宋炳憲·宋相弼·李瑞朝·宋奎煌·宋奎運·宋必熻。京畿生員崔敏恕,進士李挺周,幼學權燁·張重來·鄭纘昌·崔寯·李就大·崔邃·李有大·李時傑·權世衡·崔鳳至·閔致貞·閔相佑·崔宇·宋宗周·李寶英·宋賓周·李慶爀·尹泰開·李震陽·李泰陽·李鎭垕·洪植·李道濟·尹就三·安廷靈·洪檍·柳儒星·柳東燁·韓廷老·李夏臣·洪樸·柳寅燁·柳重燁·李世樑。全羅道生員李端禮·李弼基,進士李汝泰,生員李后亮·洪仲衍·朴泰眞·金復謙·宋時詢·柳益長。進士柳元基·鄭湜,生員吳命棋,進士金載白,生員朴大復,進士李日三,生員柳宜長·李須·金知光,缺進士曺根夏·郭洙·梁敬之,生員曺昌億·愼聖矩,缺李時膺·崔有基,幼學韓汝構,進士金汲缺·李龜瑞·李斗三·柳漢翼·金遂三·李㒀·具萬澤,缺進士崔厚相·崔相長,生員金守文,進士金僎五,缺柳綋,幼學崔昇·鄭象先·羅應斗·崔普缺姜萬周·李允祥·金壽儁·宋文奎·李碭·缺金有鶴·羅鼎器·文昌燮,缺一行李䪹·李端義·缺梁晉泰·金時極·愼必缺進士朴尙郁,生員朱啓缺韓有甸·趙始剛·李弘蔓·朱汝星,缺金震杰·劉沛元。平安道進士李萬瞻,缺康時垕,康永運·金就萬·金光琇·趙元周·金斗紀,缺金時頊·白時垕·洪時晉·缺金迪之,缺。慶尙道進士成德徽,幼學黃啓垕·文德謙,缺進士閔宗大,幼學金就綱·金泰珍·崔昌斗·文弼齊缺閔在寬·奇世垕,生員崔世夏。江原道進士缺聖徽·金以久,幼學尹以遠·金孝增。合百九十二人批答見上
永春縣監金磐疏曰,伏以臣,猥以世祿之缺獲蒙收錄之恩,待罪峽縣,殆將一朞,才疏而無所猷爲,政拙而無所設施,恐負分憂之意,居常愧懍于中矣。昨年峽農之災,最於八路,飢民賑活之策,急於救焚,而適當道臣見罪之日,已絶文簿轉報之路,故玆將及時變通之意,論報賑廳,而終爲廢閣之歸。於是而窮峽愚氓,不知缺言賤,不足以取信朝廷,謂其或可以直煩睿聽,有所得情,祈望甚懇,臣迫於民情,不忍强拂,敢採民間遑急之狀,仰徹昊天仁覆之下。伏願殿下,特垂省察焉。臣竊念玆邑,介於三道之缺若干田畝,寄在懸崖絶壁之側,而所種只麰麥,而缺而已。沙石嶢确,着根不固,嶠嶺窣合,陰寒易襲,缺旱則根枯而不秀,若其極備,則苗悴而不實,缺邑水田相半,而或失於此,可恃於彼也。是以境內之民,缺東暮西,不奠厥居之類,本無世居元民,結有缺者也。雖値樂歲,每患苦飢,而缺數行慘,此則檢田之所目擊,道臣缺甚,窮餓之民,相率而自慰曰,今則缺朝家軫恤拯濟之方,宜與嶺西無別,翹足缺而朝家之所以處分者,殆與常年無異。身布也,缺田稅也,大同也,諸邑徵督之關,逐日沓至,而卽今民間缺保朝夕,假貨無處,典賣難售,痿黃菜色,逢人缺顚連困頓,生意頓絶,許多米布,其將於何徵捧缺乎?言念及此,不覺氣短而心寒也。哀我民生,缺縣元戶一千四百餘戶內,就其尤甚濱死之類,抄得五百十四口,已自正月初六日,每口給米一日五合,而目今餘米,殊甚零星,其何以繼給於麥秋之前乎?勢將半途而廢,束手無策,竟使一隅民命,溘然於目前,其在路人,尙可於悒,矧爲人牧者,抑將立視其死,而莫之相恤耶?若有人,以上東門飢民之狀,圖上殿下之前者,臣知殿下,必不愛割衣廢食,思有奔救之不暇也。臣竊聞民間之言,此邑雖係湖西,以壤而地接於嶺西,故上年被災,一如嶺西,則朝家之軫恤,宜無異同,而嶺西則身布已減半矣。至如大同田稅,亦皆或停或退,而獨於本縣,尙無蠲減之令,朝廷之厚薄,一何偏耶?是必本道本縣,不爲上聞之致,擧懷怨懟之意,莫有安保之心,臣身歸咎,有不足恤,而朝家均施之澤,不及於此,窮民怨咨之端,莫甚缺何可恝視,而莫爲之變通也哉?本縣諸邑耗穀,摠缺六十餘石,皮穀九十石零,若依嶺西例,竝許劃給缺推移,以繼未足之賑資矣。本縣之民,均是殿下之赤子,則以殿下一視之仁,旣已快施於嶺西,缺獨慳於一縣乎?伏願殿下,俯察本縣疲缺以嶺西例,均施惠澤焉。玆前缺不可以還償責之,故其缺數行顧念本縣,僻處一隅,道缺時月,翳桑之急,勢未及救,譬缺計本縣諸邑保米,今將捧納。若使捧缺朝家爲本費之惠,而在飢民,爲莫大之恩,缺此伏願殿下,特許捧留,俾斯民得以均賑,而缺竊伏念有司之職,每以經費爲恤,故或以民隱缺道臣之狀聞,繡衣之啓請,多不能採施,而輒缺臣眇末蔭官,不能自量,以區區一邑之民情,缺控之語,非不知疎逖,而不足聽納,齟齬而不足缺誠以本邑各樣雜穀之耗,諸邑保米之數,較諸太倉之紅腐,不啻九牛之一毛,無甚關係於經費,朝廷或不以一縣之民,爲可薄,二事之許,爲可惜,則民無顚壑之患,而臣免僭越之誠,國家幸甚,民生幸甚。答曰,省疏具悉。疏辭,令該曹稟處。以上燼餘
上在昌德宮。停常參,只晝講。
下直,高山察訪成任。
忠淸監司書目,懷德呈,以大司憲宋相琦病重上去不得事。啓。傳曰,卿勿固辭,調理上來察職事,回諭。又書目,永春縣監南磐,請得耗穀保米,以補賑資事,上疏上送事。啓。答曰,疏辭,令該曹稟處。
晝講。入侍,同知事徐文裕,特進官李益壽,承旨洪萬紀,玉堂李大成·趙泰億,假注書權熀·兼春秋·李會元,史官洪致中,武臣尹五商。
吏曹判書趙泰采三度呈辭。入啓。只遞本職。
右副承旨李坦三度呈辭。入啓。遞差。
平安監司書目,江東等六邑呈,以或於本月初七日,或於十三日下雪,事係變異事。
吏曹啓曰,本曹判書及承旨有闕,政事,取稟。傳曰,明日爲之。
領議政崔錫鼎上疏。大槪,臣難安情勢,已悉於前後章牘,區區廉義,決無冒昧趨命之理,敢申至懇,冀蒙矜許事。入啓。傳曰,遣承旨敦諭。
咸鏡監司書目,洪原縣監成晪,今月十三日,遭母喪事。
今日晝講時,檢討官趙泰億所啓,每於科場臨時,輒有試官違牌,臺諫變通之擧,其弊誠不勝其紛紜矣。今番講經及武科重試初試時,臺諫不備,無四所分排之員,有在外臺諫變通之事,開政差出之際,遂至達宵,諸臺承牌出肅之後,試官望始下,諸試官之赴試所,在於日午,此科適是講經與武科,故雖無時刻窘急之事,而若是製述之科,則試官如是晩赴,何以及期試士乎?自今以後,科場臨時,如或有臺諫不備者,則令政院,先期稟旨變通,俾無如前窘急之弊,似合事宜,故敢達。上曰,此事,予欲言而未果矣。政官雖不備員,若有無故行公之人,則可以開政,而今番則參議在外,參判被論,判書連遭臺諫侵斥,勿論事之是非,雖牌招,必不欲參政矣。意謂政院,十三日,當有變通之擧矣,十四日,始爲變通,故以致開場之不早,事甚苟艱。若製述之科,如是日晩,則試士之際,必有窘急之患,而適是講經及武科,故僅得無事設行矣。然不爲預稟,乃有此事,此則政院不思之致也。當初政院,若以在外臺諫變通事,前期累日預稟,則政官,雖違牌不進,可以推移開政,而臺諫,可以及期備員矣。泰億曰,在外臺諫,亦有今日不來,而明日上來者,此後則令政院預探其來否,先期稟定,可無窘急之患矣。同知事徐文裕曰,儒臣所達,誠是矣。達夜開政,丙枕不安,事極寒心。此後則先期變通,似好矣。上曰,頃日夜深後,始爲開政,再入望筒,時已罷漏,故達宵不寐矣。政官如無故,則一日之內,猶可以變通,而或政官有故,臺官在外之時,則必須先期二日,稟旨變通,可也。
義禁府啓曰,黃海兵使啓本,兵曹粘目,前遂安郡守洪大猷,移本府決杖事,允下矣。洪大猷,時在全羅道羅州地本家云。依例發遣府羅將,拿來,何如?傳曰,允。禁府謄錄
今日輪對入侍時,輪對官歸厚署別提洪晥所啓,本署多有弊端,而提調崔奎瑞在外,久未行公,故不得這這變通矣。本署以至殘之司,員役只有書員·使令各二名,而無應定給料之事,自前板商輩處,收納其稅,每朔役價,以此充給矣。近來板商頓絶,他無收用之道,役價之不得分給者,已至累年矣。員役輩,往往有渙散者,故曾在甲戌年,提調李彦綱,貸得兵曹錢文一百兩,以給役價,又於辛巳年,提調李墪,亦慮此弊,榻前定奪,貸得戶曹錢文二百五十兩,以爲公役員役之需,而此不過一時之救急也。下人四名,元數不多,而役價無以計給,故此亦不能保存,隨得隨散,不成官署貌樣,諸般國役擧行時,無可使喚者,事甚切悶矣。員役數旣不多,若自兵戶曹,一體各司例,題給料布,則庶可保存而應役矣。且兵戶曹所貸錢,每每督徵,推捉下吏者,非一非再,而實無備償之路。本署若干應納板商稅錢,方自戶曹直捧,計減其所貸之物,故本署則無一錢所出處,蕩殘日甚,前頭禮葬時,將何以擧行乎?此兩曹所貸錢,今若特爲蕩減,則庶得支保矣。惶恐敢達。上曰,令該曹稟處。又所啓,本署在於龍山,公廨及墻垣門屋,盡爲頹圮,財力難辦,不得修補。若於板商輩處,依前徵稅,則或可需用,而旣今板商,不樂其業者,不但板材之乏絶,沿江各邑,規外徵稅之致,故切禁各邑收稅事,曾有奉承傳。而禁令不行,因復橫侵,事甚不當矣。自今以後,更加申飭,則庶免科外之稅矣。且私商不可不一切禁斷,隨其現露,板材沒數贖公,以補官用,則板路自廣,而本署庶可蘇復,惶恐敢達矣。上曰,令該曹一體稟處。歸厚署謄錄
傳曰,御營軍崔禮貴,鳥銃貫三中,直赴殿試。御營謄錄
上在昌德宮。停常參·經筵。
下直,通津府使洪時疇,鳳山郡守李斗千,阿耳僉使成世珏。
同副承旨洪萬紀書啓,臣承命馳往于龍山村舍領議政崔錫鼎所住處,敦諭聖旨,則以爲,臣猥將瀝血之懇,申龥蓋高之聽,謂可以小回矜照矣。不自意別遣近侍之臣,復降敦諭之音,十行絲綸,詞意懇至,旣明史草之爽誤,深軫政務之多滯,仍復責以世臣休戚之義,臣於是,拜稽莊誦,不覺感涕之橫集也。噫,臣之難安情勢,筆難究陳,丙枕之焦憂,非不仰念也。恩禮之隆摰,非欲慢蹇也。祗爲所遭,旣異於等閑,自處不容於放過,其何敢徒恃眷遇之出常,不恤廉媿之大閑,一以趨命爲恭乎?臣之忝叨相職,今已三朔矣,近侍相守,又浹二朔矣。一向撕捱,罪戾增積,日夕所祈望,惟在一遞而已。恩旨荐辱,末由祗承,慞惶跼蹐,不知攸措,從當更以文字,仰暴危悰云矣,敢啓。傳曰,知道。
備邊司啓曰,黃海監司有闕之代,以未捧傳旨,該曹尙不得差出,本道監司,遞任已數月,夫馬之來待京中亦久,俱涉可處。令政院稟旨變通,今日政差出,卽爲催促赴任事,分付,何如?傳曰,允。
政院啓曰,因備邊司草記,黃海監司有闕之代,令本院稟旨變通事,命下矣。臺啓未收殺之前,不得捧傳旨,自是舊例。自本院,有難直請變通,何以爲之?敢稟。傳曰,差出其代。
吏曹判書李益壽,牌不進。
政院啓曰,近來廳位甚不齊,一員以偕來事,出往江外,一員未差,不但出納之際,事多苟簡,文武科殿試,只隔數日,必須備員而後,可以推移分進,承旨有闕之代,以在京無故人差出,卽爲牌招察任,何如?傳曰,允。
吏批啓曰,判書李益壽,牌招不進,參判黃欽,呈辭受由,小臣獨政未安,何以爲之?敢稟。傳曰,只出緊任。
以兪命雄爲黃海監司,金楺爲延安縣監,金時保爲海州判官。吏曹謄錄
上在昌德宮。停常參·經筵。
京畿監司朴權,道內各陵奉審後入來。朝報
上在昌德宮。停常參·經筵。
吏曹參判黃欽,右尹洪璛,再度呈辭。以國忌,留政院。
傳曰,歸厚署棺板一部,送于內需司,言于該曹。禮曹謄錄
上在昌德宮。停常參·經筵。
禮曹啓曰,濟州試才文科入格幼學鄭敞遠,進士吳廷賓,幼學高萬瞻等,許赴於今別試殿試事,啓稟蒙允矣。高萬瞻則未及上來云,許赴後科之意,敢啓。傳曰,知道。禮曹謄錄
賓廳啓曰,今日賓廳日次,而堂上位不齊,頉稟。傳曰,知道。備局謄錄
宗親府郞廳,以有司堂上意啓曰,自上軫念本府之凋弊,特下空閑地折受之命,故上年慶尙道咸陽巖馬川面,安陰西面上下洞,量無主加耕火粟,入啓。折受矣。伏聞兩邑,非但不肯出給,至於咸陽,則捉囚差人,報于監司一則曰量案中,雖以無主懸錄,而今皆起墾,更無舊陳處,加耕火粟,皆已入錄於戶曹,今若折受,則未免疊役。一則曰差人所到,如經兵火,鷄犬不寧,至請啓聞。蓋封域之內,尺地寸土,孰非人民之所耕收案所錄,而至加耕火田,則與元田有異,故諸宮家各衙門之折受何限,而未聞以此防塞者矣。今若使必求收案之外,以充折受,則恐無可施之處,而凡折受,例皆關由戶曹,則折受後收租頉下,自是常規,亦豈有疊役呼冤之弊乎?其所謂差人作弊之說,遠外之事,固難遙度,而折受之後,則收督之際,或不無此弊,而今此折受之地,尙不出給,則差人輩,旣無着手之處,於何侵漁乎?大凡量外田土,郡邑輒懷靳惜之外,意托有民怨,眩亂虛實,標繫差人終至轉聞,必欲還罷折受而後已,其事體之未安,莫此爲甚。仍前啓下打量之意,請令該曹,斯速稟處,何如?傳曰,允。戶曹謄錄
今日回還使臣留待引見入侍時,書狀官李廷濟所啓,西路軍丁,甚爲疎虞,來路,與閫帥·守宰,每論此事,實多寒心。淸北乃賊路要衝,而營壁絶繕修之事,軍兵無操鍊之擧,脫有緩急,無一可恃。國家雖幸昇平,詰戎之道,豈容如是乎?上曰,無敵國外患則亡,今雖無目前之患,而戎務若是疎虞,豈非可憂之甚乎?副使朴泰恒曰,西路軍政之疎虞,書狀已達之矣。臣於宣川事,尤有所慨然者,敢此仰陳。宣川自是水軍防禦使,而以言其戰艦,則只有兵船一隻,防牌船一隻,所屬宣沙浦,亦有兵船一隻,防牌船二隻,通計兩處,不過小船五隻而已。脫有緩急,將何以禦之乎?今若增修戰艦,以爲陰雨之備,則似合事宜矣。如以爲西路戰艦,有倉卒難恃之勢云爾,則無寧罷水軍防禦之號,而以其軍兵,換定陸軍,可矣。如其不然,則戰艦之增置,似不可已矣。上曰,此事令廟堂稟處。備局謄錄
上在昌德宮。停常參·經筵。
領議政崔錫鼎上疏。大槪,更申危迫之懇,乞賜處分,仍治累違嚴召之罪事。入啓。答曰,卿懇。卿之九疏祈免,雖出於情迹之不安,而予其洞察心事,開釋無餘,意謂以卿體國之誠,念君臣之大義,幡然造朝矣。一日二日,已浹三朔,而造朝之期,漠然無聞,是豈所望於元老者乎?日夕思想,抑鬱殊甚也。予當益篤誠意,期回遐心而後已。遐心未回,而召還近侍,萬無是理,卿其思時事之多艱,亟斷巽讓之章,速出視事,用副至望。仍傳曰,此批答,使偕來承旨傳諭。
持平沈尙尹啓曰,近來國綱漸弛,禁令不行,京外諸山,擧皆濯濯,此豈但由於蟲食而然耶?稚松之繼茁,亦以蔽遮山麓,而芟刈之患,無日無之,此實由京兆之責納贖錢於山直輩,故契房之弊,由此而起,以致恣意濫斫,取以爲薪,其流之害,可勝痛哉?外方則各道各邑,皆有宜松山,朝家設意,自非偶然,而全廢松禁,無意長養,以此之故,雖在窮山深峽,斧斤無處不及,盡成赭山而後已,事之寒心,莫此爲甚。請令京兆,勿徵贖錢,革罷契房,分付各軍門,分掌四山,痛禁斫伐之弊。外方則令道臣·帥臣,申飭各邑,各別禁斷,而犯禁之類,依律科罪,當該守令,隨現論罪,發遣御史時,松禁一款,使之廉問勤慢,另加重究。答曰,第五件事,令該司稟處。備局謄錄
上在昌德宮。停常參·經筵。
未申時,日暈。
下直,乶下僉使李東榮。
歸厚別提玄悌綱,加定官韓斗益,卒平川君申琓禮葬事,廣州地出去。
兵曹,重試武科殿試規矩,騎芻一次二中,落點。
黃海監司書目,海州判官李徵楫,受由上京,今月二十一日身死事。
左副承旨李東馣書啓,臣敬奉聖旨,傳諭于領議政崔錫鼎,則以爲,臣情危勢蹙,實無趨命之理,累煩控籲,自知慢瀆之罪深,而惟以格回天聽爲主,庶幾萬一之矜從矣。玆者伏奉批旨,十行御札,諄諄懇懇,誨諭責勉,尤復勤切,至以益篤誠意,期回遐心爲敎。臣聞命以來,五情震越,氷炭交中,涕泗橫迸,不知所以仰對矣。噫,臣之荐違明命,訖今撕捱,亦惟曰情迹之難安而已。開釋心事,夫豈有未盡也?君臣大義,亦豈至全昧也,又豈敢以聖上誠禮,爲猶未篤,而過爲此偃蹇要君之態也哉?區區懇款,罄悉於前後章疏,而未蒙允許,一向敦迫,臣之進退,實爲狼狽,旣不得決然逃遁,又不可靦然趨承。臣於此,惟有泯默縮伏,以俟誅譴之加,至於文字陳暴,亦有悚恐不敢者,徊徨怵惕,不知所達云矣。臣旣承偕來之命,姑爲仍留之意,敢啓。傳曰,知道。
開城留守書目,冬春以來,疾病沈綿,決無復起爲人之望,速遞臣職,歸死松楸事。上疏上送事。啓。答曰,卿其勿辭,調理察職。
成均館官員,以同知館事意啓曰,今三月初三日儒生課製,今月內無故日退行事,曾已啓達矣。大提學金昌協,大司成李健命,俱以未肅拜,限內不得爲之之意,敢啓。傳曰,知道。成均館謄錄
吏曹參判黃欽,右尹洪璛三度呈辭。入啓。遞差。朝報
上在昌德宮。停常參·經筵。
院前啓,罪人姜履相減死定配之命還收,仍令嚴鞫,期於得情事,及前掌令洪泳,前持平林象德遞差事。停啓。
吏曹啓曰,新恩政事,取稟。傳曰,過國忌後爲之。朝報
上在昌德宮。停常參·經筵。
右議政李頤命,觀象監提調趙相愚,禮曹參判李晩成,佐郞朴泰三,工曹參議李國芳,繕工假監役申鍴,章陵石物有頉處奉審事,出去。
賓廳啓曰,今日賓廳日次,而以國忌正日相値,取稟。答曰,知道。郞廳李益普書。郞廳愼爾復校。
上在昌德宮。停常參·經筵。
夜五更,流星出河鼓星下,入南方天際,狀如拳,□□四五尺許,色赤。
下直,忠州牧使鄭□先,臨淄僉使□信達,鉢浦萬戶李碩聃,雲□萬戶柳□。
黃海監司兪命雄上疏。大槪,臣之父母墳,在於忠淸道忠州地,□□□□許賜恩暇□□□□事。入啓。答曰,卿其依疏辭往省焉。
韓城君李基夏上疏。大槪,臣之所患,已過半年,近日以來,顯有再中之漸,杳無起動之望,職務曠闕,罪戾增積,情窮勢蹙,罔知攸措。前頭太廟擧動時,亦無進參之勢,伏乞聖明,曲加矜察,亟賜鐫免,以安私分事。入啓。答曰,卿勿固辭,更加調理行公。
政院啓曰,吏曹郞廳來言,□□□□爲政事命下,而判書李益秀未肅拜,參判□□□,參議申銋病不來,不得開政云。判書李益秀,參議申銋,竝卽牌招開政,何如?傳曰,允。
戶曹判書尹世紀上疏。大槪,臣之病狀,一向沈篤,陳力供劇,難以時月爲期,且於前頭太廟親祭之日,亦無陪從之望,乞賜恩遞,毋使重務久曠,俾令殘喘少延事。入啓。
政院啓曰,明日慕華館□□□□科時,命官何大臣進去乎?敢稟。傳曰,吏判進去。又啓曰,明日慕華館重試時,兩司進參事,城上所牌招言送之意,敢啓。傳曰,知道。
吏曹參議申銋牌不進,依承傳罷職。
江原監司書目,通川郡守黃鎭,四月二十一日身死事。
吏曹判書李益秀牌不進後上疏。大槪,今臣所叨之職,萬無承當之望,嚴召之下,坐犯違慢,席藁惶隕,恭俟罪罰。乞賜鐫免,仍治臣罪,以重名器事。入啓。
院啓,國家之置臺閣,乃所以恢張言路,糾察官邪者,意豈偶然哉?不幸近來,黨論携貳,公議不行,臺閣之言,日以益輕,雖罪犯贓汚,身負重累者,彈墨未乾,擬用如故,識者之寒心,固已久矣。前承旨金德基,頃以貪贓,重被臺劾,得免刑章,亦云幸矣,而曾未幾何,復擬於銀臺淸選,物情莫不爲駭,公議久而愈激。前弼善柳成運,曾以行身無狀,累被彈劾,不齒士類,爲國所棄。至於頃年,朴鳳齡論劾,至請永勿檢擧於淸顯,則其不見容於公議,無復餘地,而歲月未久,□置於掌憲首擬,政體之乖當,已不可言,而名器之汚辱,莫此爲甚。請前承旨金德基,弼善柳成運,竝命拔去於淸選之望,以重官方,以嚴臺議。吏曹參議申銋,除援本職之後,所當克祛私意,一循公議,而頃日朝政,大駭物情。蓋其日開政,只爲試事,而夜漏將盡,事甚窘迫,則其在政體,必須以在京無故人,推移充擬,而外任啓請,已涉無謂,至於掌令望,尤有所駭然者。夫鄭齊斗·尹推之本在外,南臺之不得掌試,銋豈不知之,而隱然以此兩人,充備首副兩擬之數,其所末擬,則乃柳成運也。三望中在京文官,只此一人,則名雖三望,實同單付,其意以爲必如此,而後成運必得,及至副擬受點,則計乃不遂,卒致口傳啓遞,擧措顚倒,更爲差出之際,必以成運,復置首擬,有若强請天點者然。其急於樹□,援引匪人,放肆無嚴,莫此爲甚。公議所在,決不可置而不論。請吏曹參議申銋罷職。靑陽縣監徐夢良,爲人矇矓,專不解事,到任以後,無一善狀,凡有政令,一委下吏,吏緣爲奸,民受其害,擧措之間,多有可駭之□,得笑列邑,見侮下輩,不成官員貌樣。如此之人,不可仍置字牧之任,請靑陽縣監徐夢良罷職。答曰,不允。第一件事,依啓。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上請前執義李德英,削奪官爵,門外黜送。措辭見上請黃海監司崔重泰,削去仕版。措辭見上德源府使李世俊,本以狐鼠之輩,曾任西邑,恣行貪黷,廨藏如洗,剝民肥己,罔有紀極,交代之人,適會其親知,故不忍發覺,多般彌縫,而人皆唾鄙,迄今未已。及爲關東中軍也,托以充定別武士,逐名徵斂,勒捧錢文,至與營下邑宰,以此相詰,終乃多般讒毁,置之下考,仍囑道臣,虛張己功,誣罔馳啓,濫蒙賞典,事之可駭,莫此爲甚。雖其欺君罔利之習,不可專責於渠,而一道之人,尙切憤罵。如此奸猾無恥之類,不可更畀字牧之任,以貽生民之害。請德源府使李世俊,罷職不敍。人命至重,刑杖有限,其不可以一時私憤,恣意濫殺也,明矣。臣伏見慶尙監司李壄狀本,則統制使南五星,因其爐冶軍卒之受杖於三千權管,本鎭軍官及鎭屬十三人,縛致棍打,殞命之數,至於四人之多,幸有得生者,皆作病人,噫嘻慘矣。所謂爐冶軍之取柴,不過營門日用之所需,無甚關係,而憑藉上司,任自斫取於船材長養之山者,未免先失其道。權管雖曰輕微,旣是主管之人,則其據例禁斷者,乃其職耳。禁而不從,略施杖打,蓋不獲已,初非凌蔑上司之意,而五星只知營屬受杖之爲可慍,而不念亂斫禁松之爲有罪,旣已構罪啓罷之後,猶爲不足,必欲快意逞憤,多殺非辜而後已,其不恤人命,縱恣無忌之狀,誠甚駭然。査官旣以不能明査,至於罷職,而五星則罪止於推考,推考薄罰,豈足以懲其濫殺之罪哉?後弊所關,不可無別樣重究之道。請統制使南五星,拿問定罪。答曰,不允。
答吏曹判書李益壽疏曰,卿勿固辭,安心行公。
政院啓曰,吏曹判書李益壽疏批已下,更爲牌招,趁卽開政,何如?傳曰,允。
謝恩,吏曹判書李益壽。
試官,領議政崔錫鼎,判府事徐文重·徐宗泰,判尹趙泰采,判義禁姜鋧,禮曹判書徐文裕牌不進。
政院啓曰,文科重試試官姜鋧牌不進,陳疏到院,原疏纔已退却而重試事體自別,不可無提學,姜鋧更爲牌招,何如?傳曰,允。又啓曰,明日慕華館武科重試殿試時,兩司進參之意,城上所牌招言送,而司諫李夏源,獻納權詹,正言林世儉,當赴擧於文科重試,正言韓重熙,時在延安縣任所,未及上來,大司諫金萬埰,卽爲牌招,以爲進參武科之地,何如?傳曰,允。
大司諫金萬埰牌不進,依承傳罷職。
右議政李頤命,觀象監提調趙相愚,禮曹參判李晩成,佐郞朴泰三,工曹參議李國芳,繕工監役申鍴,章陵石物有頉處,奉審後入來。
明日重試文科殿試時,讀券官三,李頤命·姜鋧·李喜茂。對讀官四,朴泰恒·元聖兪·柳重茂·黃一夏。武科重試時,參試官三,李寅燁·柳星彩·閔涵。參考官三朴琳·柳濂·南泰徵。
右議政李頤命,觀象監提調趙相愚,右承旨朴弼明請對入侍,入侍時,八路儒生等上疏不捧承旨遞差事。榻前定奪。以上朝報
戶曹啓曰,故平川君申琓,以辛酉奏請使書狀官,恩賜田結,尙未準授矣。平安道肅川府數外官屯田畓竝一結六十四負八束,自本家望呈願受,依例折給,何如?傳曰,允。戶曹謄錄
吏批啓曰,本曹參判及副提學,今當差出,而擬望之人乏少,承旨外任竝擬,何如?傳曰,允。
又啓曰,大司諫今當差出,而擬望之人乏少,承旨竝擬,何如?傳曰,允。
吏批,以李廷英爲通川郡守,李商明爲衿川縣監,權德載爲桃源察訪,申弼誨爲連源察訪。以上吏曹謄錄
迹不明,字盡稍大,庸姿之姿字,以恣字誤書,□無任之臣字下書名,興陽縣監李基命,箋文皮封書銜及踏印,在於稍上,紙品亦爲麤薄。定州牧使李順坤,箋紙極劣,印跡不明。高原郡守吳伯周,紅籤不精,印迹不明。全羅兵使金重兌,箋文中大年號下刀擦處,字畫不明。永興府使蔡以章,紅籤不精。安岳郡守李相頊,箋文中刀擦不精,字畫不均。北兵使鄭弘佐,上箋之上字,上書別行,俱有不審之失,殊無致謹之意,竝推考警責,何如?傳曰,允。禮曹謄錄
御營廳啓曰,月課鳥銃一千一百柄,令敎鍊官前萬戶呂必矩監造,纔已畢役矣。別造鳥銃十柄,具南羅箇·鉛帒等物封進之意,敢啓。傳曰,監造官,令該曹稟處。御營謄錄
奉常寺官員,以都提調意啓曰,今年春間祭享時所用柴木,坡州牧亦水站良中載運上納時,全船敗沒,以致人物渰死是白乎等以,自戶曹入啓,船人等科罪,船隻亦令本站,分定官改造是白在如中,今者又令柴木刈取時,加數分定之意,啓下,分付本道爲白有置,不謹行船,致有敗沒之事,殊甚痛駭,而人物渰死,旣甚明白云,則漂失柴木,有難徵出,而至於秋柴刈取時,加數分定,則不但坡州之民弊不些,本寺柴木,時有餘數,可以繼用,該曹良中回啓中加數分定事,今姑置之,何如?傳曰,允。戶曹謄錄
上在昌德宮。停常參·經筵。
弼善洪景濂三度呈辭。入啓。遞差。
判尹趙泰采辭職上疏。入啓。答曰,卿其勿辭,安心行公。
黃海監司書目,安岳郡守南彦昌,軍務警責事,呈狀辭免,措語不擇,大失事體,不可以迎送有弊而置之,罷黜事。
江原監司書目,江陵府使韓命相受由上京,身病添重,還任無期,不得已罷黜事。
謝恩,右承旨李國芳。
左承旨趙泰東上疏。大槪,臣於日昨試所,觸風重傷,及其罷出,腰痛猝發,方在苦痛之中矣。不意新命遽降,庚牌繼臨,分義是懼,忍死趨詣,而强起之際,痛勢益㞃,以此病狀,萬無供職之望,不得不曳出禁門,疾聲呼籲。乞蒙恩遞,以便公私事。入啓。答曰,爾其勿辭,調理察職。
吏曹,前府使李浚身死,曾經臺侍。啓。別致賻。
領議政崔錫鼎上疏。大槪,冒死更申危懇,冀蒙矜諒,鐫臣職名,仍治前後違逋之罪,以靖私分,以肅朝綱,兼帶內局之任,竝許遞免事。入啓。答曰,卿懇,如渴之意,罄悉於前後章疏之批矣。更何多誥?此時望卿造朝,不啻大旱之雲霓,卿無困我,須速偕入,用慰思想之心。仍傳曰,此批答,使偕來承旨傳諭。
府院前啓,日暮姑停。朝報
上在昌德宮。停常參·經筵。
京畿監司書目,麻田郡守成至敏,病勢深重,官務積滯,罷黜事。
右副承旨李東馣書啓,臣敬奉聖旨,傳諭于領議政崔錫鼎,則以爲,臣敢申危迫之懇,冒瀆宸嚴,以冀淵鑑之回照,仍請前後違逋之罪。伏承批旨,一向勤摰,敦勉益切,乃以須速偕來爲敎,誠不勝惶惑悶蹙之至。臣之區區情勢,曾已連章控瀝,而迄未蒙聖明之矜察,是必誠意淺薄,未能格感,而抑由於衷情,尙有遺蘊而然歟?旣未得承命趨造,則竭誠呼籲之外,更無他道,而賤疾方劇,伏枕昏昏,徐當自力治疏,以暴愚款云矣。臣以前後聖批辭旨,勤懇無餘,分義不可不趨承之意,反復開諭,而一向遜讓,尙無造朝之期,臣旣承偕來之命,姑爲仍留之意,敢啓。傳曰,知道。
院啓,請前承旨金德基,前弼善柳成運,竝命拔去於淸顯之望,以重官方,以嚴臺議。請靑陽縣監徐夢良,不可仍置字牧之任,以貽生民之弊,罷職。措辭見上答曰,不允。末端事,依啓。
吏曹啓目,粘連。觀此修撰權世恒上疏,則母年七十有二,疾病沈綿,奄奄床席,家業寒薄,菽水累空,乞畀一小邑,少伸人子之至情亦爲白有臥乎所,權世恒親老家貧,情理切急,則其在錫類之政,宜許便養之願是白乎矣,儒臣出補,事體不輕,上裁,何如?啓依回啓施行。
奉敎洪禹瑞牌不進,依承傳罷職傳旨。傳曰,只推勿罷。
吏曹啓曰,守令多闕,政事,取稟。傳曰,明日爲之。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。請前執義李德英,削奪官爵,門外黜送。請前黃海監司崔重泰削去仕版。請德源府使李世俊,罷職不敍。請統制使南五星,拿問定罪。措辭見上答曰,不允。李世俊事,依啓。末端事,觀其緘辭而處之,亦未晩也。
護軍柳漢明,江界府使遞來。朝報
禮曹啓曰,章陵兩陵上屛風石新需傷損處,以油灰塡補,似爲得當。石物塗灰,間間剝落處,一時修補,恐不可已。令該曹擇日擧行事,大臣奉審啓辭,旣已啓下矣。塗灰吉日,令日官推擇,則今四月二十七日卯時爲吉云。先告事由祭,同日曉頭行,移安同日同時,還安及還安祭,事畢後臨時設行,而所用雜物,令各該司,急速磨鍊進排,依前例別定監役官,前頭進去,容入油灰等物,精備以待。本曹堂上·郞廳,前一日進去,監董畢後,擣灰軍,令京畿依例定送事,分付,何如?傳曰,允。禮曹謄錄
上在昌德宮。停常參·經筵。
下直,古城僉使嚴錫興,神方仇非萬戶李思牧。
晉平君澤上疏。大槪,敢將私懇,仰瀆宸嚴,乞蒙恩暇,俾伸人子至情事。入啓。答曰,卿其安心往來焉。
院啓,臣以金德基·柳成運事,累日論啓,而兪音尙靳,臣竊不勝慨然之至。夫國家之置臺閣,乃所以恢張言路,糾察官邪,其意實非偶然。若使彈章峻發,罪累未湔,而淸途華貫,略無枳礙,則饕餮鄙汚之輩,將何以懲勵,臺閣激揚之論,將安所用哉?金德基之貪贓狼藉,擧世所知。頃歲臺論,非比等閑彈劾,則雖於其時,丐賴形勢,幸免刑章,而銀臺淸選,何等地分,依舊擬用,寧有是理?至於柳成運,則前後反覆,情態醜惡。甲戌更化之初,以付托權奸,首被重劾,其後趨時乞憐,稍通淸路,遂致再被慘駁,此外可醜可駭之事,不可殫擧,而論之汚口,不欲索言。蓋其爲人所賤,不齒仕路,卽一世公共之論,置之衣冠之列,亦云貽羞,連擬掌憲之望,豈不寒心?公議至嚴,物情愈激,今玆論列,斷不可已。請前承旨金德基,前弼善柳成運,竝亟命拔去於淸顯之望,以重名器,以嚴臺議。答曰,勿煩。
都承旨崔錫恒上疏。大槪,敢陳疾病危苦,情勢難安之狀。冀蒙恩遞,以幸公私事。入啓。答曰,卿其勿辭,從速察職。
謝恩,右承旨朴弼明,右副承旨李世維,同副承旨柳重茂,兼中學敎授趙泰億。
刑曹判書金宇杭上疏。大槪,臣之目今病狀,實無復起爲人之望,詞訟重地之久曠,已極惶悶,而前頭太廟擧動不遠,所兼侍衛之任,亦不可虛帶,不得不疾聲呼籲。伏乞聖慈,察臣病重實狀,亟遞臣本兼職名,俾得專意醫治,以尋生路事。留政院。
吏曹參議趙泰東上疏。大槪,天官佐貳之命,遽下於千萬夢寐之外,已試蔑效之地,決無再冒之理。且臣病情,亦難陳力。玆敢冒死呼籲,冀蒙恩遞事。入啓。答曰,爾其勿辭,從速察職。已上朝報
吏批啓曰,本曹參議及玉堂闕員,今當差出,而擬望之人乏少,承旨及相避外任,竝擬何如?傳曰,允。
以洪重周爲江陵府使,李齊尙爲麻田郡守,趙重藺爲德源府使,李相頊爲安岳郡守,鄭壽期爲靑陽縣監。
又啓曰,卽接敦寧府移文,則參奉李慶遠,身病甚重,不得察任云,改差,何如?傳曰,允。吏曹謄錄
上在昌德宮。停常參·經筵。
政院啓曰,今此夏享大祭親行時,奠幣瓚爵官李坦有頉,代以吏曹參議趙泰東,改付標啓下矣。今日肄儀,不可不進參,卽爲牌招,何如?傳曰,允。
謝恩,吏曹參議趙泰東。
答刑曹判書金宇杭疏曰,卿其勿辭,調理行公。
文學朴熙晉上疏。大槪,敢陳情理之煎迫,冀蒙職名之鐫遞,俾得專意救護,以伸至情事。入啓。答曰,爾其勿辭,救護父病。
議政府司錄,以右議政意啓曰,天行斑疹,燀熱薰染,其勢如火,兩月以來,都城內無家不痛,札瘥者過萬,或有全家幾盡死亡,其父母至有自經者。闤闠之間,哭聲相聞,街路之中,槥櫝相望,丁戊兩年之癘疫,亦不至此。此實近古所未有之變,時氣之乖如此,此時動駕出闕,徹夜將事,大非愼重之道,臣子之心,顧何所不慮?日昨請停太廟親享,蓋出於血誠,反復開陳,而聖明終不肯許,此實聖上祭如不祭之孝思,而聖人所愼,亦在於疾,上天譴告,尤宜戒懼,數月內道路聞見,轉甚驚慘。雖享日已迫,肄儀纔經,臨事有故而攝,亦時有之,區區之憂,尙不能無望於更加三思。勉副群下迫切之請,而萬一終不可攝行,則聖駕自禁中,徑由北神,亦勝於經過街路。此一款,請對時臣未及稟定,今日賓廳次對,而又不成,敢此陳啓,不勝惶恐。且此疫氣,春初西北路尤甚,至今未已,近間東南諸道,漸次熾盛,民多廢農云。災異之作,縱曰多由於人事,周禮國有天災,有彌祀禱祀之祝。今此夏享大祭祭文中,添入禱災之意,似合古禮,伏乞睿裁。曾在先朝壬寅年間,因大疫遍行,癘祭於北郊及諸道,又有多送醫官於京外,持藥物救護之例,宜令該曹,考出前例,虔誠設祭,廣加救藥之道。且都下累經試場,擧子雲集,主客俱困,且春窮轉甚,而今年則賑廳以爲遺儲無多,麥農吉凶,又未可知,分糶發賣,一不擧行,癘疫之中,飢饉方急,尤不可不濟。卽令該廳,參酌事勢,分糶發賣間,急速擧行,以救目前,俱合事宜。竝以此分付各該司,施行,何如?傳曰,依啓。曾在壬申五月,下政院判府中,明有下敎矣。因此拘忌,請停親享,終未可曉,而至於徑由北神,寧有是理?斷不可變改也。
傳曰,頃日兵判晝講入侍時,以近日閭閻,甚不乾淨,禁標內別加申飭事,奏達承旨,繼以諸臣,亦令出避後,入侍之意陳請,而欲守壬申判付之意,只許禁標內申飭之事,不許諸臣出避之請矣。其後大臣,又以諸臣出避之事申請,故姑爲允許矣。更思之則有不然者,世子宮出入之人,只令出避,其餘則不爲出避,可也。以上朝報
備邊司啓曰,今日賓廳坐起,以大臣有故頉稟。傳曰,知道。備局謄錄
上在昌德宮。停常參·經筵。
政院啓曰,今初九日夏享大祭親行時,漢城府堂上,當爲導駕,而判尹趙泰采呈辭,右尹李東郁在外,左尹李震休差祭,無推移進參之員。判尹趙泰采,卽爲牌招察任,何如?傳曰,允。
又啓曰,今此太廟親祭時,諸承旨各有執事,不可不備員,而左副承旨李東馣,以領議政偕來事,方在江上。依近例,姑令入來,以爲齋宿陪從之地,何如?傳曰,允。
判尹趙泰采牌不進。
政院啓曰,判尹趙泰采牌不進,推考傳旨,今方捧入,而一日三牌,有傷事體,明日待開門牌招,何如?傳曰,允。
兵曹口傳政事,副摠管吳重周。
假注書成起寅病,代朴聖輅。
右議政李頤命箚子。大槪,臣於昨日草記之批,下政院之敎,不勝惶恐,乞遞臣職,仍治臣罪事。入啓。答曰,昨日改下批旨,不過更申壬申判付辭意,以明請停親享之有所不然而已。箚末所陳,纔有勿爲隨駕之敎,卿其安心勿辭,亦勿待罪。仍傳曰,遣史官傳諭。
侍講院啓曰,本院以麻疹大熾,薰染可慮,請寢王世子宗廟隨駕之命事,草記陳稟,而聖批以不必過慮爲敎,其在下情,雖極悶鬱,煩瀆是懼,不敢更請矣。昨伏見下政院傳敎,則至引壬申五月所下判付,而有世子宮出入之人,只令出避之敎,臣等有以見王世子未經麻疹之故,聖明深以爲慮,亦有此敎也。然而宗廟隨駕之際,街路閭家之穿過者旣多,陪從將士之逼近者亦夥,則其爲薰染之慮,不啻些少宮官一時出入之比,而只許宮官出入者之出避,不許宗廟隨駕之請寢,恐非十分愼重之道,期日雖迫,猶可變通。臣等職忝宮僚,終不勝其憂慮,旣有所懷,惶恐更稟。傳曰,勿爲隨駕。以上朝報
禮曹啓曰,因議政府啓辭,今此疫氣熾盛,宜有禱祀之祝,夏享祭文中,添入禱災之意,依壬寅年大疫遍行時例,設行癘祭於北郊及諸道,多送醫官於京外,持藥物救護事,令該曹考出前例,虔誠設祭,廣加救藥之道事,啓下矣。今此夏享大祭親行時,祭文中別爲措辭,添入撰出事,分付藝文館,而曾在壬寅年癘疫時,因弘文館箚子,別遣重臣,設行於北郊,諸道則在前或遣近臣設行,或因別敎,以奉命之行,反爲民弊,只令道臣,虔誠擧行。今亦依此,香祝急速磨鍊下送,各其道中央設祭祈禱事,分付于諸道監司,江華·開城留守,而又令兩醫司,多定醫術精明之人,優備藥物,往來京外,看病救療事,分付,何如?傳曰,允。禮曹謄錄
上在昌德宮。停常參·經筵。
禮曹啓曰,卽因侍講院啓辭,宗廟大祭時,王世子勿爲隨駕事,命下矣。旣以閭閻疫氣薰染爲慮,勿令隨駕,則出還宮時,王世子祗送祗迎,勿爲擧行,似合於愼重之道。何以爲之?敢稟。傳曰,依爲之。
明日宗廟擧動時,大駕出宮正時,辰初二刻,開門差早。
判尹趙泰采牌不進。
政院啓曰,判尹趙泰采,今日又爲牌不進,推考傳旨,今方捧入,而一向牌招,有傷事體,擧動只隔一宵,不可無變通之道,左尹李震休所差祭官,以預差陞實,仍令導駕事,分付,何如?傳曰,允。
領議政崔錫鼎上疏。大槪,臣之情勢,旣無一分冒進之望,累違召旨,罪積逋慢。太廟擧動迫近,而身帶相職,末由陪從,臣罪於是益重。伏乞亟遞難冒之職,仍治難逭之罪,以幸公私事。入啓。傳曰,遣承旨敦諭。
兵曹口傳政事,副摠管金錫命。以上朝報
政院啓曰,訓鍊大將李基夏牌招不進,推考傳旨,今方捧入,而擧動時不可無扈駕大將。更爲牌招,何如?傳曰,御營大將代領訓局軍兵扈駕,可也。備局謄錄
上在昌德宮。停常參·經筵。
夜自一更至三更,月暈。
同副承旨柳重茂書啓,臣承命馳往于龍山村舍領議政崔錫鼎所住處,敦諭聖旨,則以爲,臣情地迫隘,久益兢蹙,虛帶難冒之職名,積有違命之罪戾,連章控瀝,寔出衷赤,而郵罰不加,恩諭荐降,特遣近侍,遠宣江郊,惶悚悶塞,不省攸處也。朝家擧措,務在正當,情勢之臲卼者,必體諒而勿之强迫,所以達下情也。職任之要重者,必簡置而勿之瘝曠,所以審政道也。至於臣子之有罪者,雖以仁恕爲主,而苟其累犯於邦憲,則亦不容每從寬典也。今臣久抱甚危之情勢,猥縻莫重之官銜,而累次敦召之下,頑然不進,尙稽强起,而承命則偃蹇逋慢之誅,又烏可終逭也?前後擧動,一未趨參,實非臣子分義之所敢出,夫豈樂爲而然哉?恩旨屢辱,而末由祗承,重孤我聖上倚毗敦責之盛眷,惟有伏地震悸,望天祈扣而已,此外更無所達云矣,敢啓。傳曰,知道。
大駕詣宗廟,入齋室後,藥房·政院·玉堂問安。答曰,知道。
望廟禮後,藥房·政院·玉堂問安。答曰,知道。
明日親祭正時,四更一點,開門二更一點。以上朝報
禮曹啓曰,傳曰,卒昭儀禮葬事,卽爲擧行,祭需依例輸送事,分付該曹事,命下矣。禮葬等事,依聖敎卽速擧行,而弔祭依例擧行,何如?傳曰,允。
又啓曰,昭儀劉氏禮葬事,命下矣。卽爲移文戶曹,則以爲,禮葬橫看中,元無昭儀禮葬已行之例,以何等爲據云。大槪一品宰臣之喪,禮葬尙未復舊,故只用別致賻之例。今此昭儀,旣是正二品職,又無前例可據之事,何以爲之?敢稟。傳曰,大典禮葬條云,儀賓·宗親從二品以上,從二品以上之有禮葬,可知也,三等禮葬,宜矣。禮曹謄錄
上在昌德宮。停常參·經筵。
辰時,日暈。夜二更,月暈。三更,月入太微西垣內廻木星。
親祭後,藥房·政院·玉堂·二品以上·六曹·大司諫問安。答曰,知道。
大駕還宮正時,卯正三刻。
還宮後,藥房·政院·玉堂問安。答曰,知道。
明日放榜時,開門差早。
副應敎李觀命,奉敎洪禹瑞,檢閱洪致中牌不進,依承傳罷職。以上朝報
禮曹啓曰,以議政府啓辭,京外疫氣熾盛,使兩醫司,各擇曉解醫術之人,分送京外救療事,旣已啓下矣。諸道中平安·咸鏡·黃海等道尤甚云,此三道爲先令兩醫司,定醫官持藥物,給馬發送,曉諭列邑,使之救療。其餘他道,則疫氣熾盛,從聞見,一體發送,何如?傳曰,允。禮曹謄錄
備邊司啓曰,今日賓廳日次,文武科放榜相値,頉稟。傳曰,知道。備局謄錄
御營廳啓曰,本廳火砲,凡於習操時,依前習放事,曾於壬午年尹□□爲大將時,榻前陳達矣。明日習陣時,試爲出放,而今後則當其習操之日,間間習放,俾令慣熟之意,敢啓。傳曰,知道。御營謄錄
上在昌德宮。停常參·經筵。
夜一更至四更,月暈。
下直,朔寧郡守崔天瑞,成川府使金昌國,方踏僉使李意碩。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?昨日親臨太廟,徹曉將事,聖躬不瑕勞傷乎?臣等無任區區仰慮之至,敢來問安。答曰,知道。無事矣。
修撰李萬選三度呈辭。入啓。遞差。
工曹判書兪得一辭職上疏。入啓。答曰,卿勿撕捱,速出行公。
忠淸監司書目,永同縣監鄭津以身病,累度辭狀,徑先棄歸,罷黜事。
濟州牧使書目,判官鄭會,唯酒是務,全不省事,大小政令,無一可觀,官庫蕩敗,不得已罷黜事。
慶尙監司書目,臣旣被擊錚人詆辱,且有難安情勢,辭職上疏上送事。啓。答曰,誣罔擊錚,飾辭納供,俱涉可駭。於卿有何所嫌?勿辭,從速察職。
京畿監司書目,楊州呈,以大提學金昌協辭職上疏上送事。啓。答曰,卿之一向撕捱,實涉太過,須勿引疾,從速上來行公。
右議政李頤命箚子。大槪,舊患痰痺之症,因感復劇,旬月之間,無望起動。乞蒙恩遞,伸得安意調治事。入啓。答曰,卿懇。積瘁之餘,縱有微,從容調理,自至差可,卿其安心勿辭,俟得少間,卽起視事,用副至望。仍傳曰,遣史官傳諭。
修撰權世恒上疏。大槪,臣之母病猝劇,情理切迫,天牌之下,不得不趨詣闕外,而卽今私情,萬無一刻相舍之理,乞賜遞免,以便救護事。入啓。答曰,爾其勿辭,救護母病。以上朝報
上在昌德宮。停常參·經筵。
巳時至未時,日暈。夜一更至四更,月暈。五更,月暈兩珥。
政院啓曰,因弘文館草記,令政院稟旨變通事,命下矣。下番闕直,事甚未安。副提學李墪卽爲牌招,使之推移入直,而闕員未差之代,政官牌招,開政差出,何如?傳曰,允。
吏曹參判李健命辭職上疏。入啓。答曰,卿其勿辭,從速察職。
副應敎李㙫,副修撰權詹牌不進,依承傳罷職傳旨。傳曰,只推勿罷。以上朝報
吏批啓曰,玉堂闕員,今當差出,而擬望之人乏少,相避外任竝擬,何如?傳曰,允。
又啓曰,獻納今當差出,而擬望之人乏少,未准限守令及未赴任評事竝擬,何如?傳曰,允。
以金重泰爲濟州判官,洪重亨爲永同縣監。吏曹謄錄
義禁府啓曰,江床·洪海宗·朴遠賢·李泰彦等所供,違左辭緣更推事,曾已議啓,允下矣。臣等今日開坐本府,四人等處,旣已捧招,方欲覆奏之際,臣益壽以開政事,承牌詣闕,今姑封置文書,以待後日坐,備員議啓之意,敢啓。傳曰,知道。禁府謄錄
上在昌德宮。停常參·經筵。
下直,椒島僉使權得平,平南萬戶申萬泰。
文學朴熙晉三度呈辭。入啓。遞差。
政院啓曰,大司憲宋相琦,執義李箕洪,持平韓祉在外,持平沈尙尹受由,掌令朴彙登·李翊漢連爲呈辭,憲府無行公之員,監察茶時,已過累日,事甚未安。除在外受由外,竝卽牌招察任,何如?傳曰,允。
謝恩,副修撰權詹。
掌令朴彙登上疏。大槪,臣等於前啓,有不可參涉之嫌,尋單縮伏,一味惶悚矣。不意今者,召牌下臨,分義是懼,不得不趨詣,而嫌難連啓,與前無異,且有不言之失,請遞臣等之職事。入啓。答曰,洪禹奎事,誠可駭然,汰去。已呈擧案,而公然不進人員,從重推考,已示警責之意,爾等勿辭察職。以上朝報
禮曹啓曰,因奉常寺啓辭,近來宗廟夏享大祭,親臨已成恒式。永寧殿十一室,七祀六位,功臣三十九位祭,亦倂設行,而祭物不入於元貢磨鍊之中,先上仍用於貢物之人,其在國體,殊極苟簡。曾於癸未年,典牲署犧牲羊口十七口,報該曹入啓定奪加磨鍊,此蓋出於重祀典尊國體之意,依典牲署加磨鍊,以重祀典事,令該曹變通事,啓下矣。莫重祭物苟簡之弊,誠如本寺啓辭,宜有變通之道,而羊口加定,亦有前例,令戶曹加磨鍊,以爲封進之地,何如?傳曰,允。禮曹謄錄
上在昌德宮。停常參·經筵。
自午時至申時,日暈。夜自一更至二更,月暈。
假注書金啓煥病,代李眞儒。
吏曹啓曰,臺諫有闕,政事,取稟。傳曰,過國忌後爲之。
京畿監司書目,水原呈,以右尹李東郁辭職上疏上送事。啓。答曰,卿其勿辭,從速上來察職。以上朝報
兵曹啓曰,昨夜軍號頒布之後,敦化門守門將來告,外各處軍號分授之際,扈衛三廳軍官,不爲來待,而今已人定,所授軍號,不敢留置,還爲來納云。莫重軍號,終不受去之狀,極爲可駭。其軍官則聞自本廳雖已決棍,而本曹亦不可無懲勵之道,當該軍官,自本曹決棍治罪,此後各軍門軍號應受之處,另加申飭,俾無稽緩之弊,何如?傳曰,允。御營謄錄
吏批啓曰,泰陵參奉尹基慶之基字,誤以其字書塡,而備擬入啓之際,臣等矇不能覺察,不勝惶恐。元單子中,改付標以入之意,敢啓。傳曰,知道。吏曹謄錄
上在昌德宮。停常參·經筵。
假注書趙聖復病,代魚有龜。
假注書朴聖輅病,代趙錫命。
政院啓曰,都承旨崔錫恒同姓七寸姪學生昌達身死,服制已行四日,出仕,何如?傳曰,允。以上朝報
上在昌德宮。停常參·經筵。
領議政崔錫鼎上疏。大槪,累次敦諭之下,未克趨承,惶感一倍,敢申苦懇,冀蒙矜許事。入啓。答曰,卿懇。批旨屢宣,辭意窮竭,而遐心莫回,造朝漠然,是何情志之不孚,一至於此耶?只增愧恧,無以爲諭。卿之連章祈免,專由於左相之疏,而第其疏語,決知非出公平之心,故前後章疏之批,慰釋備至,於卿寧有一毫不安之端也?噫,曩日左相疏辭,實是前所未聞,言念世道,曷勝慨惋?卿之心事,業已洞燭,則惟當益篤在我之誠禮,期致左右而後已,勉副相職,萬萬無此理也。矧今鼎席不備,機務多滯,思想之心,此時尤切。卿其須體至意,速出視事,毋孤如渴之望。仍傳曰,此批答,使偕來承旨傳諭。以上□□謄錄
備邊司啓曰,今日賓廳日次,而大臣有故,頉稟。傳曰,知道。備局謄錄
上在昌德宮。停常參·經筵。
下直,黃海監司兪命雄。
左副承旨李東馣書啓,臣伏奉聖批,傳諭于領議政崔錫鼎處,則以爲,臣自被除命,不敢爲趨承之計,瀝血控辭,已至四朔,而批旨勤懇,愈往愈隆。至於今日疏批,則又益加切,臣不勝惶悶之至。臣之向來情實,旣已屢蒙開釋,以常例言之,固不敢每引而爲嫌也。惟是言出於僚相,事體所在,決難晏然冒出故耳。因此而未安之敎,屢及於僚相,此又添難安之端也。頃日旣以召還承宣,萬無是理爲敎,今又以勉副相職,萬萬無此理爲敎,臣於是,益復悶縮,無以爲喩。若乃益篤誠禮之敎,又復沓至,以臣子而承此敎,其何敢一刻自安於心乎?亟宜進伏城外,以請慢命辜恩之罪,而屛蟄之蹤,亦未克自遂,徊徨踧踖,不知所出,惟冀聖明,徐加體恕,早有處分云矣。臣旣承偕來之命,姑爲仍留之意,敢啓。傳曰,知道。
傳曰,明日晝講爲之。
傳曰,黃海監司兪命雄留待引見。引見時,前奉敎金相元·洪禹瑞,前待敎李眞儉,前檢閱洪致中竝敍用,口傳付職,仍爲牌招事,榻前下敎。
刑曹判書金宇杭三度呈辭。入啓。只遞本職。
政院啓曰,吏曹郞廳來言,今日爲政事,命下,而判書·參議,俱以病不來,參判未肅拜,不得開政云。判書李益壽,參判李健命,參議趙泰東,竝卽牌招開政,何如?傳曰,允。
弼善韓永祚上疏。大槪,臣於直中,猝聞母病添劇,情理煎迫,玆敢疾聲仰籲於孝理之下,伏乞聖慈,亟遞臣職,專意救護事。入啓。答曰,爾其勿辭,救護母病。
吏曹口傳政事,奉敎二單,金相元·洪禹瑞,待敎單,李眞儉,檢閱單,洪致中。
謝恩,注書具萬理。
右議政李頤命箚子。大槪,敢陳病勢難强,公務曠廢之狀,冀蒙恩遞事。入啓。答曰,卿懇。日昨箚批,意非偶然,而卿胡不諒,連章引疾,恝視國事於廊廟一空之時乎?心切愕然,無以爲喩。卿其須體至意,勿以疾病爲辭,速出視事,以濟時艱。仍傳曰,遣史官傳諭。
兼弼善李師尙上疏。大槪,春坊新命,遽下於千萬夢寐之外,驚惶感激,罔知攸措。召牌繼降,分義是懼,不得不趨詣於禁扄之外,而顧此釁累之蹤,決難冒當於胄筵重地,亟賜鐫罷,以嚴國法,以安私分事。入啓。答曰,爾其勿辭,從速察職。
謝恩,奉敎洪禹瑞,檢閱洪致中。以上朝報
侍講院啓曰,本院兼輔德·兼弼善·文學·兼文學·兼司書俱未差,當此逐日開筵之時,講官不可不備員。兼實官有闕之代,今日政,竝以在京無故人差出,仍卽牌招察任,何如?傳曰,允。吏曹謄錄
上在昌德宮。停常參,只晝講。
下直,任實縣監崔後徵。
傳曰,明日晝講爲之。
晝講。入侍,同知事徐文裕,特進官李喜茂,承旨柳重茂,玉堂宋正明·權詹,假注書趙錫命,史官洪禹瑞·洪致中,武臣李元命。
謝恩,兼弼善李師尙。
禮曹,全羅兵使權詢,去二月初九日卒逝云。弔祭致賻,依法例擧行,何如?啓依所啓施行。
京畿監司書目,豐德府使洪萬恢身病上京,累度呈狀,無意還官,罷黜事。
忠淸監司書目,海美呈,以刑曹參議李善溥辭職上疏上送事。啓。答曰,爾其勿辭,上來察職。又書目,公州呈,以持平韓祉辭職上疏上送事。啓。答曰,縷縷誨陳,亶出憂愛,深用嘉尙,可不留心?而第侵斥大臣,譏詆銓官,語欠和平,予實未曉也。爾其勿辭,從速上來察職。以上朝報
上在昌德宮。停常參,只晝講。
政院啓曰,大司憲宋相琦,執義李箕洪,持平韓祉·李世瑾在外,掌令朴彙登·李翊漢連呈辭單,不爲仕進。憲府無行公之員,連日監察茶時,事甚未安。除在外人外,呈告人員,竝牌招,何如?傳曰,允。
工曹參議黃一夏辭職上疏。入啓。答曰,爾其勿辭,從速察職。
晝講。入侍,同知事徐文裕,特進官金錫衍,承旨李世維,玉堂宋正明·權詹,注書具萬理,史官洪禹瑞·洪致中,武臣申命任。
掌令朴彙登啓曰,臣於本府前啓,嫌難參涉之狀,曾已累悉於前後疏避中矣。尋單乞免,蓋不獲已,而喉司不諒,一向退却,一日二日,今過兩箇月矣。噫,今臣進退,其亦難矣。牌出則分義是懼,不敢坐違,黽勉詣臺,詣臺則嫌端所拘,不得參啓,泯默而退,退而無所自處,旋又呈單,此何擧措?雖緣臺例之使然,方切悶縮之中,卽伏見韓祉疏本,則盛論銓曹之不問其人之如何,循例通淸擬望,殿下之不察其人之如何,循例下點降牌,仍以爲諫職者,亦不量才具之不合與否,循例謝恩行公,連啓彈劾等語,張皇臚列,大加譏斥。此雖非專指臣身,臣亦通擬點牌中人,而又不量才具,循例謝恩,前後非一,而亦以嫌礙之端,不得行公,循例連啓彈劾,亦且闕焉,則臣之難安,又加一層,其何可一刻苟冒於臺次乎?請命遞斥臣職。答曰,勿辭,退待物論。
掌令李翊漢啓曰,臣於前啓,有所罣礙,不敢冒沒之狀,已陳於日昨疏避,而罪積瘝曠,一味恧縮矣。辭單未徹,召牌復降,怵畏分義,黽勉趨詣,而本府前啓,尙未收殺,則到今難冒之嫌,與前無異。旣難晏然,而且伏見僚臺疏本,則譏斥臺地,至以不量才具,循例行公爲言,臣誠瞿然,不覺慙恧。臣之才具,最居人下,忝叨臺職,亦已久矣,則今者僚臺之疏,雖未知指斥之在誰,而亦安知不爲如臣無似,尸居臺列者,而發也耶?於此於彼,勢難蹲居於臺次,請命遞斥臣職。答曰,勿辭,退待物論。
今日晝講時,視事縕繹間頉稟事,榻前下敎。以上朝報
上在昌德宮。停常參·經筵。
右承旨朴弼明三度呈辭。入啓。遞差。
議政府右議政李頤命外三寸叔前郡守朴鐔身死,服制已行七日,出仕,何如?啓依所啓施行。
正言林世儉啓曰,臣之宿患痰病,近益添重,尋單請急,見阻喉司,方切悶蹙之中。伏見持平韓祉疏本,則盛論銓曹之循例通淸,譏斥臺閣之循例行公,至以不量才具之可合與否爲言,臣於是不勝瞿然慙恧之至。臣之不才,忝居諫職,亦已久矣,則其不敢以不斥臣身爲幸,而晏然仍冒也決矣。昨者憲府處置,歸於本院,而臣之難安情勢,與憲臣無異,其將自列之不暇,顧何敢處置他人乎?適緣賤疾甚苦,未卽詣臺,今始來避,所失尤大,請命遞斥臣職。答曰,勿辭,退待物論。
大司諫任胤元啓曰,臣忝叨本職之後,試事爲急,不敢辭避,承牌出肅,仍詣於重試武所,又參於太廟親祭時陪從之列。素患風痺之症,一倍添重,尋單累日,不得行公矣。卽伏見持平韓祉疏本,則盛言銓官之只以門閥循例通淸,而臺官之不度才具,循例行公,大加譏斥。此雖非專指臣身而發,臣於前後,不能自揣,冒沒行公,非止一再,則慙恧之懷,臣亦有之,其何可一刻仍冒於臺次乎?請命遞斥臣職。答曰,勿辭,退待物論。
司諫李夏源啓曰,臣於病伏尋單之中,得伏見持平韓祉疏本,盛論近來臺地之不擇,諫官之罷軟,而至以不量才具,循例行公爲言,臣誠瞿然,繼之以汗顔也。庸碌微臣,不能自揣,前後忝叨,一任冒沒,則今此憲臣所斥,正指如臣而發也,其何可蹲據於言地乎?請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,明日爲之。
右議政李頤命箚子。大槪,病勢情勢,決難仍冒,敢申危懇,乞蒙鐫改職名事。入啓。答曰,卿懇。前後箚批,已悉予意,更何多誥?臺疏云云,意在起鬧,殊非和平之論也。筵臣所陳,尤無不安之端,卿其安心勿辭,速出視事,以副至望。仍傳曰,遣史官傳諭。
兵曹判書李寅燁上疏。大槪,疾病沈苦,無望陳力,且重被臺疏之斥,決難冒居職次。亟命遞臣本兼諸任,以謝臺議,以延殘喘事。入啓。答曰,卿懇。過當之言,不必深嫌,安心勿辭,從速行公。
副修撰權詹上疏。大槪,臣於諸臺之避,嫌難處置。且於大臣之箚,有不敢晏然者,乞賜鐫遞,以安私分事。入啓。答曰,爾其勿辭察職。
玉堂箚子。大槪,請掌令朴彙登·李翊漢,正言林世儉,大司諫任胤元,司諫李夏源,竝命出仕事。入啓。答曰,依啓。
忠淸監司書目,臣於臺臣之疏,有不敢晏然者,亟命澄汰,先自臣始,不勝萬幸事,上疏上送事。啓。答曰,臺疏泛論,不必深嫌。卿其勿辭,從速察職。以上朝報
上在昌德宮。停常參·經筵。
下直,洪源縣監沈益漢。
假注書趙錫命病,代鄭雲柱。
文學林象德辭職上疏。入啓。答曰,爾其勿辭。從速察職。
傳曰,自今日爲始,各司刑杖,一切禁止事,分付。
傳曰,今日內殿·世子宮,自內移避,政院知悉。
宗親府,海豐君燧,當日卒逝。啓。
政院啓曰,吏曹郞廳來言,今日爲政事,命下,而判書·參議,俱以病不來,參判未肅拜,不得開政云。判書李益壽,參判李健命,參議趙泰東,竝卽牌招開政,何如?傳曰,允。
正言林世儉就職。
院啓,請前承旨金德基,前弼善柳成運,竝亟命拔去於淸顯之望,以重名器,以嚴臺議。措辭見上前永川郡守趙泰興,本以奸侫之人,夤緣發身,曾任海邑,剝割生民,以事權要,濫冒資級,驟典名郡,物情固已爲駭。及其到任之後,無一善狀,惟以肥己善事爲務,民怨朋興,人言狼藉,道臣置之中考,則在渠之道,惟當反躬自省,而敢生仍因蹲冒之計,濡滯衙中,不卽發行,敎誘奸民,優給行資,使之擊鼓訟冤,詆辱道臣。今日朝廷,少有紀綱,則渠安敢作如此放肆無嚴之駭擧耶?如使守令,一番居中,輒敎其土民,走京擊鼓,反詈道臣,則爲道臣者,將何以行其黜陟之權,而尊其按廉之體耶?此實前古所未有之世變,體統所關,不可不嚴加痛治。請前永川郡守趙泰興,拿問定罪,擊錚人李漢重,令該曹各別嚴治,以懲日後。鞫獄事體,極嚴且秘,而向日設鞫之時,罪人林泓在外,通書獄中,不啻狼藉,則鞫獄嚴秘之意,果安在哉?其時入直都事,難免不能檢察之罪,而朝家訖無論罪之擧,國言久而未已,後弊所關,不可以事過而置之,請其時入直都事,拿問定罪。新除授獻納柳鳳輝,時在京畿廣州地,司憲府持平李世瑾,時在忠淸道忠州地,請竝斯速乘馹上來事,下諭。答曰,依啓。第一件事,勿煩。
吏曹判書李益壽,參判李健命,參議趙泰東牌不進。
政院啓曰,吏曹判書李益壽,參判李健命,參議趙泰東牌不進,推考傳旨及罷職傳旨,今方捧入,而開政命下之後,不可遷就,判書,參判竝更爲牌招,何如?傳曰,允。
吏曹參議趙泰東牌不進,罷職傳旨。傳曰,只推勿罷。
假注書南一明病,代兪命咸。
謝恩,刑曹判書趙相愚。
藥房啓曰,雨後風日不適,伏未審,聖體,若何?伏聞延齡君有麻疹之症,中宮殿·王世子·嬪宮,移避別殿,不時遷次之餘,氣候亦復如何?臣等不任憂慮,敢來問安。答曰,知道。無事,內殿氣候無事,世子嬪宮氣候平穩矣。
世子宮·嬪宮,藥房·政院·玉堂問安。答曰,知道。
中殿·世子宮,二品以上·六曹問安。答曰,知道。
政院啓曰,左承旨李國芳,同姓六寸孫,幼學長榮身死,服制已行四日,出仕,何如?傳曰,允。
吏曹判書李益壽再招不進後上疏。大槪,情病俱苦,無望供職,荐召之下,終未祗赴,臣罪至此,萬隕猶輕,乞遞臣職,仍治臣罪,以重臺議,以肅朝綱。及參判李健命再招不進後上疏。大槪,一日之內,召牌荐降,嚴畏分義,來詣闕外,而顧臣情勢病勢,實無一分冒出之望,更暴肝膈之要,仰干鈇鉞之誅。伏乞聖明,亟遞臣職,仍治臣違命之罪,以肅朝綱,以安微分事。入啓。
政院啓曰,吏曹判書李益壽,以見斥臺諫,陳章入啓。參判李健命,承牌詣闕,亦爲陳疏,未及承批。參議趙泰東,旣有只推之命,所當卽爲牌招,而日勢已暮,入來開政之際,必致夜深,明日待開門,牌招開政,何如?傳曰,允。
答吏曹判書李益壽疏曰,卿懇,過當之言,不必爲嫌,安心勿辭,從速行公。
答吏曹參判李健命疏曰,臺臣泛論,不必深嫌,卿其勿辭,從速察職。
吏曹參議趙泰東上疏。大槪,臣於臺臣之疏,情地危蹙,召牌之下,坐犯違慢之科矣,只推之命,出於格外,臣誠惶隕,不知死所。顧此廉義至重,決難冒沒,玆敢露章呼籲,乞蒙恩遞,以謝臺議,以安微分事。入啓。答曰,臺臣泛論,不必深嫌,爾其勿辭,從速察職。
拿問現告,禁府都事鄭致和·朴重龜。
藥房再啓曰,卽因延齡君麻疹之症,旣有中宮殿·王世子·嬪宮別殿移避之敎,而伏聞王世子所住之處,與寢殿密邇云。臣等憂慮熏心,罔知所達。頃者以已經,不必拘忌爲敎,臣等非不知聖敎之有以,而第近日此患,非如前日流行之症,間或明白曾經,而不無熏染而再痛者。以此見之,則豈無意外萬一之慮?區區群下之情,靡不用極,咸以殿下之不卽移處別所,悶鬱而抑塞,此雖出於過慮,而亦不害爲十分謹愼之道。伏乞聖明,無少留難,亟許移次差遠別殿,用副群情,不勝幸甚。臣等忝居保護之地,憂畏之忱,自倍恒情,惶恐敢啓。答曰,移避他處,萬無此理,今玆啓辭,予實未曉也。以上朝報
備邊司啓曰,今日賓廳日次,而大臣有故,頉稟。傳曰,知道。備局謄錄
兵曹啓曰,卽接北道監役牒報,則白岳西邊體城八間許,今日頹落云。令繕工監,爲先把子圍排,多定軍士守直,而曾因筵臣所達,都城頹毁處,使軍門修築事,定奪矣。今此都城崩頹處,依定奪分付於當該軍門,使之修築乎?敢稟。傳曰,依爲之。禁營謄錄
上在昌德宮。停常參·經筵。
下直,衿川縣監尹商明。
禁府,鄭致相拿囚。啓。
判義禁姜鋧,兼說書吳命恒三度呈辭。入啓。遞差。
中殿·世子宮·嬪宮,藥房·政院·玉堂問安。答曰,知道。
左副承旨李東馣書啓,領議政崔錫鼎,聞以闕內斑疹,內殿·春宮,有移避別殿之擧,不敢退在,進詣城外,欲爲陳章云。臣旣承偕來之命,仍留所住之處,敢啓。傳曰,知道。
院前啓,前承旨金德基,前弼善柳成運,竝命拔去於淸顯之望事,停啓。
大臣及藥房提調,二品以上·政院·玉堂請對入侍。
謝恩,文學林象德。
吏曹參判李健命,牌不進。
領議政崔錫鼎上疏。大槪,敢申難冒之情,難安之勢,乞蒙鐫削職名,仍治臣積逋召命之罪,以存國體,以謝公議。且藥院與廟堂,方有移御之請,身忝保護之地,不得合辭同參,分義惶恐。纔已進伏城外,而臲卼之蹤,決難趨造,附陳區區愚忱,以備裁納事。入啓。答曰,卿懇。昨因承宣書啓,知卿進到城外,欣慰良深,而今復以情勢爲辭,尙無造朝之期,是豈予日者縷縷敦勉之意哉?還切愕然,繼以慙恧,不知所以爲諭也。至於臺疏侵斥,殊涉乖當,則卿之引嫌,無已太過。下款所陳,纔諭予意於前席矣。卿其須念國事,卽日入城,用副予虛竚之心。仍傳曰,此批答,使偕來承旨傳諭。
謝恩,兼說書金相元。
忠淸監司書目,延豐呈,以執義李箕洪辭職上疏上送事。啓。遞差。
禁府,趙泰興拿囚。啓。
大臣及藥房提調·二品以上·政院·玉堂請對時,右議政李頤命所啓,年八十宰臣,旣有變品超資之例矣。臣曾以李光迪·尹以道事陳達,只蒙當品加資之典。光迪以孝廟朝出身,立朝已五十年,而筋力尙强,能出入筵席,今方入侍,固已可貴,以道曾已屢試藩任,今又衰病益深云,此兩人合施優異之典矣。恩賞重典,固不當屢次煩請,而旣有所懷,惶恐敢達。上曰,旣有前例,變品加資,可也。以上朝報
又所啓,全羅監司李光佐,以道內尤甚飢饉之邑及列邑種子分給之時,道內軍餉及各衙門還上,折半留庫中參酌加給事,馳啓矣。道臣旣慮民事之切急,有此馳啓,合有變通之道,依啓聞施行,何如?上曰,依爲之。又所啓,忠淸監司許墀,亦以各邑移轉穀未納者,分給窮民之事,有所馳啓,亦令分給,何如?上曰,一體施行,可也。行兵曹判書李寅燁所啓,還上之一半留庫,意有所在,且年事豐凶,未可預料,不宜傾庫分給,就其一半中折半分給,稍存贏餘,以爲備預之地,宜矣。上曰,兵判所達誠是,依爲之。備局謄錄
兵曹啓曰,卽接北道監役官牒報,則肅靖門西邊近處體城四間,今日頹落云。令繕工監爲先把子圍排,多定軍士守直,而取考分排文書御營廳分授處矣,依定奪卽速修築之意,分付該廳,何如?傳曰,允。御營謄錄
吏批啓曰,判書式暇,參判未肅拜,小臣獨政未安,何以爲之,敢稟。傳曰,只出緊任。
以李相殷爲豐德府使。吏曹謄錄
上在昌德宮。停常參·經筵。
未時申時,日暈兩珥。
下直,咸鏡都事李嘉運。
吏曹啓曰,臺諫有闕,政事,取稟。傳曰,當日爲之。
副修撰權詹上疏。大槪,臣於直中,伏聞母病苦劇,精爽飛越,不能自定,冒萬死敢申疾痛之呼,乞遞職名,及時歸護事。入啓。答曰,爾其勿辭,救護母病。
左副承旨李東馣書啓,臣伏奉聖批,傳諭于領議政崔錫鼎,則以爲,臣冒申危懇,仰祈矜允,兼陳區區憂慮之忱,庶幾天鑑之財幸矣,伏奉批旨,辭意愈益懇至,不惟祈辭,諭以須念國事,卽日入城,下款所陳,亦未蒙開納,誠不勝惶悚怵迫,而繼之以悶鬱也。臣之進詣城外,只爲大內有斑疹,聖上之仍留寢殿,實爲萬分可慮,而藥院及廟堂諸臣,連有移避之請,分義不敢退在故耳。賤臣今日情勢,旣係大段危蹙,不敢爲造朝承命之計,玆不得與諸臣,合辭齊籲,臣之罪戾大矣。不然,臣何敢一向撕捱,以孤虛竚之盛眷,至此哉?至於前席說話,雖未及詳聞,槪聞縷縷陳達,天聽漠然云。聖意所在,非不仰悉,而其在臣子之道,何可以一時不許,而便卽停退也?惟願聖明,更加三思,勉副群下之情,而賤臣去就,亦須早有處分,俾臣以散班趨朝,實臣之萬幸也。恩諭之下,又未祗承,臣尤死罪,當以文字,更暴愚款云矣,敢啓。傳曰,知道。
備邊司啓曰,兵曹判書李寅燁,昨日政兼帶判義禁矣。今日不卽出謝,禁府以長官引入,事多淹滯,所管他務,亦多緊重,卽爲牌招察任,何如?傳曰,允。
謝恩,判義禁李寅燁。
副應敎李㙫上疏。大槪,承召詣闕,冒暴血懇,乞蒙恩遞,以伸至情事。入啓。答曰,爾其勿辭,救護母病。
開城留守書目,正言韓重熙辭職上疏上送事。啓。答曰,爾其勿辭。上來察職。又書目,本府境內,自二月至四月,斑疫男女竝身死者,九百四名,事極可慮事。
平安監司書目,平壤等二十三邑呈,以紅疫死亡者,八千三百二十四名,事極驚慘事。
咸鏡監司書目,慶興府使金命熙病重罷黜事。
忠淸監司書目,懷德呈,以大司憲宋相琦辭職上疏上送事。啓。答曰,卿辭至此,本職今姑許遞焉。
吏曹啓曰,臺諫有闕,政事,取稟。傳曰,明明日爲之。
賓廳啓曰,臣等昨以憂惶煎迫之意,入對陳請,而聖意堅定,邈然難回,辭窮意竭,抱悶而退,終宵耿結,危厲熏心,不得不更此申籲,不勝惶恐。臣等半日前席,親承諄諄之聖敎,豈不知聖意之所在?而顧此疫氣,若比庚壬兩年,則必不敢如是瀆擾矣。誠以曾經者再痛,老壯俱染,毒熱甚於瘟疫,危惡最於百病,此何異於水火也?凡人之有父母者,見其父母在於水火之中,不肯出避,則亦將號泣而請,以冀必避,臣等憂迫之情,與此無異。其何以一時不許,相率退坐,有若萬無可慮者乎?聖上必不以止慈之情,不顧宗社臣民之重以自輕也,而聖意以移避,爲涉於拘忌,夫拘忌而近於非理,則誠不可爲也。時氣之疹,觸之則易於傳染,遠之則猶可獲免,此爲愼重,不可謂之拘忌也。已經而無可憂,則誠無可以避遠,而今則不然,已經未經,俱有可憂,卽一變異,難以常理論也。如以一避再避,爲無可窮已,則移御之所,無未經傳痛之慮,可爲一時淸涼之地,以臣等無所不用其極之意,誠願聖明,屈聖智而從芻說,幸毋以從前已驗者,爲可保無憂,以犯萬有一危之道,快從群下之請,卽速移御稍遠別殿,不勝幸甚。傳曰,賓廳大臣以下引見。引見時,同副承旨柳重茂行步緩緩,罷職事,榻前下敎。
修撰權世恒上疏。大槪,臣伏蒙恩暇,救護母病,今已多日,而昨今以來,母病添劇,情理煎迫,不忍一刻離捨。天牌之下,不得不趨詣闕外,而目今私情,萬無就直之勢,乞賜遞免,以便救護事。入啓。答曰,爾其勿辭。救護母病。已上朝報
吏批啓曰,判書式暇,參判未肅拜,小臣獨政未安,何以爲之?敢稟。傳曰,只出緊任。吏曹謄錄
上在昌德宮。停常參·經筵。
下直,連源察訪申弼誨。
假注書兪命咸受由,代鄭纘先。
待敎李眞儉上疏。大槪,臣於直中,伏聞母病添重,心神飛越,不能自定,玆敢冒控血懇,徑出禁廬,伏乞聖慈,諒臣情理之悶迫,特許遞改,俾得專意救護,仍治臣擅離直所之罪事。入啓。答曰,爾其勿辭,救護母病。
戶曹判書尹世紀上疏。大槪,病勢之外,情勢亦有難安者,冒陳危悃,乞遞臣職,仍治臣罪,以爲人臣奏事不審者之戒事。入啓。答曰,意外請寢,在我何嫌?安心勿辭,從速行公。
領議政崔錫鼎上疏。大槪,敢申昨者祈請之懇,冀蒙察納,勉循群情,仍乞卽賜鐫遞,以幸公私事。入啓。答曰,卿懇。予之所執旣正,此志牢定,斷不可撓奪也。卿其體予前後勤懇之旨,亟回遐心,幡然入城,毋孤至意。仍傳曰,此批答,使偕來承旨傳諭。
玉堂箚子。大槪,臣等伏見聖上過中之擧,不勝區區憂慨之忱,敢效陳戒之義,以備留意而澄省事。入啓。答曰,承宣罷職,適在昨日,故卿等認以爲移罪耶?此則大有所不然也。噫,以君父之尊,出入太廟,肅敬趨蹌之不暇,而近來入侍朝臣,趨蹌者絶少,年少新進,此習尤甚。頃日親祭時所見,極可寒心,纔有推考申飭之敎,而柳重茂累次入侍,全不趨蹌,不特緩緩而已。從重罷職,專出於矯弊習警他人之意也。至於裂啓之事,督迫之令,予亦知其太過矣。大抵予之前後下敎,自有所執,則卿等俱以有識士夫,豈不知予之本意,而必欲以拘忌,爲今日第一義,實是萬萬意慮之外,而前席纔罷,又復陳請,有若不易之正論,揆以事體,寧有是理?反覆思惟,終未可曉也。第玆箚陳,大意固好,可不留心焉?
兵曹判書李寅燁上疏。大槪,臣於金吾兼任,病難堪承,乞賜鐫免,以幸公私,更申祈祝之請,兼附區區所懷,以備裁察事。入啓。答曰,移避別殿,本非謙讓之事,如可移避,則奚待公卿之力請哉?予之所執也正,故此志之定,堅如金石,到今變動,寧有是耶?疏中所陳,作爲藥方,急諭三南諸道等事,所陳得宜,令該曹依此擧行,而柳重茂事,已諭予意於玉堂箚批矣。卿其安心勿辭,從速行公。
奉敎金相元·洪禹瑞牌不進,依承傳罷職。以上朝報
上在昌德宮。停常參·經筵。
繕工監役申鍴,章陵石物塗灰事,出去。
下直,麻田郡守李齊尙,安岳郡守李相頊,吉州牧使丁時潤。
假注書柳諫榮墳,代金東弼。
假注書金東弼病,代李景說。
左副承旨李東馣書啓,臣伏奉聖批,傳諭于領議政崔錫鼎處,則以爲,臣累陳誠懇,以冀萬一之回天,伏奉批旨,不賜開納,誨諭諄諄,至於賤臣去就,亦未蒙處分,誠不勝惶悚悶迫之至。臣之今番進住,只爲陳請一事,則幡然入城之敎,實有不敢承當者。所遭私義,旣係萬分難安,累辱恩旨,而未克趨造,一倍兢惕,無以爲喩,唯望宸鑑之回照,以遂區區微尙云矣。臣旣承偕來之命,姑爲仍留之意,敢啓。傳曰,知道。
掌令李翊漢三度呈辭。入啓。遞差。
禮曹佐郞呂命擧,高麗大臣祠宇致祭後,入來。
都承旨崔錫恒上疏。大槪,閱月供劇之餘,重得感寒之症,症情危苦,藥不見效,旬月之間,無望回穌,出納重地,不容暫曠,乞賜遞改,以幸公私事。入啓。答曰,卿其勿辭,調理察職。
謝恩,兼說書吳命恒,同副承旨朴泰恒。已上朝報
吏批啓曰,判書式暇,參判未肅拜,小臣獨政未安,何以爲之?敢稟。傳曰,只出緊任。
以梁濡爲慶興府使。
政院啓曰,近日廳中,位甚不齊,出納之際,事多苟簡,今日新除授承旨,以在京無故人差出,待下批,卽爲牌招察任,何如?傳曰,允。吏曹謄錄
上在昌德宮。停常參·經筵。
大司憲李墪啓曰,臣本空疎,濫蒙洪造,前後敭歷,無非踰分。頃年叨冒是職,妄陳所懷,重被恩譴,旋蒙霈宥,俄復收敍,歷踐舊䟚,又忝新銜,臣誠感戴洪私,無以酬報其萬一,而新除憲長之命,又出於千萬夢想之外,臣尤惶愧踧踖,罔知所措也。不審聖明,何所取於衰朽蹇劣之臣,而復畀以風憲紀綱之地耶?夫人器不稱,則下有僨誤之失,委任失宜,則上有虛授之譏,朝政所係,豈細故也?然惟聖明,不錄舊愆,甄用自別,則臣何敢徒守私分,自外於知遇之下哉?第本府方有前執義李德英削黜之啓,而臣亦被斥於德英,同諸臣待命者,久矣。今於其啓,實有不敢參涉之嫌,不可一日蹲冒,以益瘝曠之罪,請命遞斥臣職。答曰,勿辭,退待物論。
掌令朴彙登啓曰,臣於本府前啓,有不可參涉之嫌,連尋辭單,一味悚縮。卽者長席處置,歸於臣身,而其所引嫌,與臣一般,臣方自處之不暇,其何可處置他人乎?臣忝本職以來,因一嫌礙之端,絲毫無補,一向虛帶,疏避相續,只事瀆擾,臣罪至此,尤無所逃,請命遞斥臣職。答曰,勿辭。退待物論。
右議政李頤命箚子。大槪,病勢情迹,俱無陳力之望,乞遞臣職,毋使久辱廊廟,仍治臣罪,以戒妄言事。入啓。答曰,一時下敎,非有深意,何至引咎乎?已定之志,決難變改,卿其宜遵前旨,安心勿辭,速出視事,以副予望。仍傳曰,遣史官傳諭。
左副承旨李東馣書啓,領議政崔錫鼎,以久留城外爲不安,今方移出江郊,臣以聖旨勤懇,不當更爲遠出之意,再三挽止,而不爲回聽,臣旣承偕來之命,不得已仍爲隨往之意,敢啓。傳曰,知道。
領議政崔錫鼎上疏。大槪,敢陳前疏未盡之懷,仰冀省納,仍申難安之情,還出郊次,以俟處分事。入啓。答曰,卿懇。日昨疏章之批,纔以作速入城,縷縷敦勉矣。還出江郊,曾是不意,胡棄予之邁邁,愧情志之未孚也。予之所守,本不苟且,一定之後,寧有變動?陳戒之事,予當留心,卿其毋執撝謙,安心偕來,用副如渴之望。仍傳曰,此批答,使偕來承旨傳諭。已上朝報
備邊司啓曰,今日賓廳日次,而大臣有故,頉稟。傳曰,知道。
上在昌德宮。停常參·經筵。
禮曹參議尹德駿,佐郞呂命擧,章陵石物塗灰事,出去。
禮曹佐郞朴泰三,故領議政金堉書院賜額致祭事,加平地出去。
下直,殷栗縣監李漢佐。
政院啓曰,大司憲李墪,掌令朴彙登引避退待,處置歸於諫院,而大司諫任胤元,司諫李夏源,正言林世儉呈辭,處置經宿,事甚未安。掌令權詹,除拜累日,亦未肅謝,竝牌招,以爲推移處置,何如?傳曰,允。
謝恩,掌令權詹。
府啓,請還收罪人林泓,減死絶島定配之命,仍令鞫聽,與以徵一體嚴鞫,期於得情。措辭見上請前執義李德英,削奪官爵,門外黜送。措辭見上請前黃海監司崔重泰,削去仕版。措辭見上請統制使南五星,拿問定罪。措辭見上竝引嫌而退,嫌不聯參,近例則有難於可否,其勢亦然。請大司憲李墪,掌令朴彙登,竝命出仕。答曰,不允,處置事,依啓。
左副承旨李東馣書啓,臣敬奉聖批,傳諭于西氷庫村舍領議政崔錫鼎所住處,則以爲,臣原初情勢,實有萬分臲卼者。日昨以賓廳陳請事,進詣城外,而旣不得冒昧承命,又不可因仍滯留,未免還出江郊,陳章申乞,庶冀淵鑑,終有以垂諒,方此怵惕慞惶,以俟處分矣。伏奉批旨,辭意愈懇,不準所辭,一倍兢隕,不省攸喩,至於疏辭上款,略陳日前諸臣憂鬱之忱,以明其陳請之委折,而齟齬苟且之云。乃指臣等疏陳筵奏之不足以動聽,有此自咎之辭,今批敎云云。或恐未及省照而然歟?第增震越,而棄予邁邁之敎,尤不勝悚然之至。累朔違逋,厚孤不世之恩數,夫豈其所欲哉?其必有萬不獲已焉耳。宜卽連章瀝懇,而昨來觸風感疾,神志瞀昏,容俟少間,當以文字,仰陳愚款云矣。臣旣承偕來之命,故姑爲仍留之意,敢啓。傳曰,知道。
掌令朴彙登,大司憲李墪就職。
右議政李頤命箚子。大槪,情勢惶蹙之外,又有論事不誠之罪,乞蒙斥退事。入啓。答曰,卿懇。首相疏語,元非深嫌,卿其須體予意,安心勿辭,速出行公。仍傳曰,遣史官傳諭。以上朝報
上在昌德宮。停常參·經筵。
右尹李東郁上疏。大槪,書雲提擧,本非如臣者所可堪承,而臺參之後,尙未解免,中心悶迫,不翅如脂垢之未洗矣。今臣所叨本職,猶是舊所踐歷,則分義是懼,不得不冒昧趨謝,而至於被彈之兼任,萬無仍冒之理,乞蒙遞改,以安私分事。入啓。答曰,卿勿過辭,從速察職。
檢閱洪致中上疏。大槪,臣於直中,得聞母病危重,驚遑煎灼,不能自定,玆敢疾聲呼籲於仁覆之下。伏乞聖明,亟遞臣職名,俾得及時救護,以伸人子至情事。入啓。答曰,爾其勿辭,救護母病。
校理宋正明上疏。大槪,病勢沈痼,私情懇迫,有難因仍供職,冒死陳暴,乞蒙恩遞事。入啓。答曰,爾其勿辭,往來焉。
慶尙監司書目,軍威縣監徐文渙,今月二十一日身死事。
禮曹參議尹德駿,佐郞呂命擧,繕工假監役申鍴,章陵石物塗灰後,入來。
平安監司書目,熙川等十邑呈,以紅疫死亡,二千八百五十名,前後死亡之數,摠以論之,一萬一千四百三十九名之多,民事誠爲可慮事。
禮曹正郞韓世億,卒忠武公李舜臣祠宇賜額致祭後,入來。
修撰權世恒三度呈辭。入啓。遞差。已上朝報
吏批啓曰,判書服制,參判牌不進,小臣獨政未安,何以爲之?敢稟。傳曰,只出緊任。
又啓曰,玉堂闕員,今當差出,而擬望之人乏少,相避外任,竝擬,何如?傳曰,允。
政院啓曰,因弘文館草記,上下番無推移入直之員,將未免闕直,令本院稟旨變通事,命下矣。政官牌招開政,差出闕員,仍卽牌招入直,何如?傳曰,允。吏曹謄錄
上在昌德宮。停常參·經筵。
副應敎李㙫牌不進,依承傳罷職。
政院啓曰,因弘文館草記,上下番無推移入直之員,將未免闕直,令本院稟旨變通事,允下矣,政官牌招開政,差出闕員,仍卽牌招入直,何如?傳曰,允。
承文正字金尙奎,卒平川君申琓題主後,入來。
黃海監司書目,臣於持平韓祉之疏,有不可晏然行公者,玆敢冒死呼籲於天地父母之前。伏乞聖明,亟命遞改臣方面之任,以安微分,以謝臺議事,上疏上送事。啓。答曰,卿其勿辭,從速察職。
副應敎李師尙上疏。大槪,東壁新命,決非空疎蔑裂者,所可堪承。召牌降臨,不敢不趨詣禁扃之外,而顧臣情理,萬無供職之望,乞賜鐫罷,以安賤分事。入啓。答曰,爾其勿辭,救護母病。以上朝報
上在昌德宮。停常參·經筵。
禮曹佐郞朴泰三,卒領議政金堉書院賜額致祭後,入來。
宗親府,丹川監良憲,當日身死。啓。
禁府,朴重龜拿囚。啓。
文學林象德上疏。大槪,敢陳血懇,冀蒙恩遞,俾得歸省病父,以伸人子至情事。入啓。答曰,爾其勿辭,往省焉。
兵曹參判金演上疏。大槪,臣於直廬,猝然渾身寒戰,胸脅絞痛,吐盡所食,手脚厥冷,精神跳盪,有若垂盡者然,宿衛重地,末由自力。伏乞聖慈,亟許遞臣職名,及時調治,俾尋生路事。入啓。答曰,卿其勿辭,調理察職。以上朝報
備邊司啓曰,今日賓廳日次,而大臣有故,頉稟。傳曰,知道。日記廳郞廳李益普書。郞廳愼爾復校正。
上在昌德宮。停常參·經筵。
巳時午時,日暈兩珥。
繕工直長金定五,宣陵石物塗灰事,出去。
繕工監役趙昌壽,穆陵石物塗灰事,出去。
刑曹參判黃欽三度呈辭。入啓。遞差。
傳曰,史官一員待命,騎馬三匹,卜馬二匹立之。
政院啓曰,兵曹參判金演,方在直廬,身病猝重,陳疏受由,而參知李坦服制,參議未差,不但替直之無人,中日試才,無推移進參之勢,參議未差之代,令該曹口傳差出,仍卽牌招察任,何如?傳曰,允。
吏曹口傳政事,兵曹參議朴弼明。
領議政崔錫鼎上疏。大槪,更暴危迫之懇,乞垂矜諒,亟允所辭,以幸愚分事。入啓。答曰,卿懇。予意已竭,而巽牘至此,只增愧恧,無以爲喩。卿其須念機務之多滯,安心勿辭,卽起視事,用副予虛佇之心。仍傳曰,此批答,使偕來承旨傳諭。
謝恩,兵曹參議朴弼明。以上朝報
上在昌德宮。停常參·經筵。
卯時辰時,日暈兩珥,暈上有背。未申時,日暈。
下直,平安兵虞候朴世挺,德源府使趙重藺,豐德府使李相殷,靑陽縣監鄭壽期,淸州牧使李萬齡,仁遮外萬戶權萬敵。
左副承旨李東馣書啓,臣敬奉聖批,傳諭于西氷庫村舍領議政崔錫鼎所住處,則以爲,臣冒陳危迫之懇,終冀准許之音,伏蒙批旨,又失所圖,臣誠不勝惶悶抑塞也。噫,今日國事之孔艱,機務之多滯,前後聖敎,不啻諄切,非不欲奉以周旋,而第以區區情地,實無一分强起之勢,故不得不竭誠呼籲,以祈天心之開許。當此之時,正宜早賜遞免,回授負望無故之人,以責其弘濟,豈容如臣臲卼跋疐者,虛滯重任,踰涉曠久,一任國勢之泮渙也哉?臣辭意窮竭,更無仰達之言,惟望聖明,特回諒照,亟賜處分,俾令公體私分,兩無所損,實愚臣之至幸也。徊徨跼蹐,不知所對,祗增悚慄之至云矣。臣旣承偕來之命,姑爲仍留之意,敢啓。傳曰,知道。
說書李世德上疏。大槪,老母宿患,添感猝劇,決無抑情在直之望,乞蒙恩遞,俾卽歸護事。入啓。答曰,爾其勿辭,救護母病。
掌令權詹上疏。大槪,敢陳病狀,冀蒙恩遞,兼附所懷,以備察納事。入啓。答曰,憂愛進言,予用嘉尙,可不留心,而京外醫人全活多人者論賞事,令該曹稟處,而禁刑杖,未知其過重也。爾其勿辭,從速察職。
謝恩,副應敎李師尙。
待敎李眞儉上疏。大槪,臣於召牌之下,不敢偃蹇坐違,來伏禁門之外,而臣母所患,一向彌留,卽今情理,萬無離側就直之勢,冒萬死復此陳疏退歸,且臣於右僚之坐罷,下番之徑出,尤有所難安之端。伏乞聖慈,亟遞臣職,以安私分事。入啓。答曰,爾其勿辭察職。
右承旨黃一夏上疏。大槪,臣於憲臣之疏,有不可晏然者,玆敢露章自列,乞削臣職,仍治臣不職之罪,以謝臺議,以安微分事。入啓。答曰,爾其勿辭察職。
都承旨崔錫恒上疏。大槪,臣於憲臣之疏,有不敢自安者,乞遞臣所帶之職,仍治臣尸素之罪,以謝公議,以安私分事。入啓。答曰,卿其勿辭察職。
待敎李眞儉,檢閱洪致中牌不進,依承傳罷職。以上朝報
上在昌德宮。停常參·經筵。
大司憲李墪啓曰,本府方有統制使南五星拿問定罪之啓,而其啓專據慶尙監司李壄狀聞之事而爲之辭,壄卽臣家弟也。勿論事之虛實,罪之輕重,壄旣査問,臣又參啓,其在公體私義,俱有所嫌礙,有不可參涉者,請命遞斥臣職。答曰,勿辭,退待物論。朝報
宗親府郞廳,以有司堂上意啓曰,本府折受忠淸道沃川安邑南面加耕火田及恩津江景浦,舒川莊巖草叱音草漁箭有頉代,全羅道務安一二西面加耕火田及江原道通川庫,本高城南江,黃海道甕津點馬巖·籠魚灘漁箭代受收稅之意,令該曹分付,何如?傳曰,允。戶曹謄錄
孝宗大王忌辰齋戒。
崔錫恒啓曰,左承旨李國芳,右承旨黃一夏,俱以病不得缺,左副承旨李東馣出使,右副承旨李世維,昨以情勢難缺,日勢已暮,不得捧入矣。今又呈疏出去,廳中只有臣錫恒及同副承旨朴泰恒,出納之際,事甚苟簡,除出使外,竝卽牌招察任,何如?傳曰,允。
朴泰恒啓曰,憲府缺茶時,已過日暮,事甚未安,除受由在外缺
李世維啓曰,大司憲李墪再啓煩瀆,退待物論矣。傳曰,知道。燼餘
上在昌德宮。停常參·經筵。
禮曹參判李晩成,正郞韓世億,宣陵陵上石物塗灰事,出去。
禮曹參議尹德駿,佐郞朴泰三,穆陵陵上石物塗灰事,出去。
繕工副奉事鄭楗,昭顯墓典祀廳修改事,出去。
府啓,引避而退,其所妨礙,自非大段,引以爲嫌,無亦太過。請大司憲李墪出仕。答曰,依啓。
右議政李頤命箚子。大槪,病勢難强,瘝曠已多,且於憲臣之言,有不可晏然者,乞蒙恩遞事。入啓。答曰,卿懇。所患如此,慮念未已,憲臣疏語,不必深嫌,卿其安心勿辭,俟間視事,毋孤如渴之望。仍傳曰,遣史官傳諭。
傳曰,曾在先朝,有痘患時,看病醫官論賞之例,蓋此與他症,輕重絶異,而凡賑救等事,輒皆論賞,則亦非過濫故也。今此看病醫官中,知中樞柳瑺,宜有別樣賞典,而若用甲寅之例,則日後大疫時,無以加其賞,熟馬一匹面給。
寧陵忌辰祭所內摘奸。
傳曰,前有禁刑杖之敎矣。今後則各司循例用刑杖事,分付。已上朝報
孝宗大王忌辰。
崔錫恒啓曰,明日常參·經筵,取稟。傳曰,停。
又啓曰,左議政箚子到院,而國忌正日,留院之意,敢啓。傳曰,入之。
又以弘文館言啓曰,本館上番副應敎缺由,纔已出去,校理吳命峻·宋廷明,副校理缺,俱未上來,只有副校理李大成,而時在呈告缺入直,何如?傳曰,允。燼餘
上在昌德宮。停常參·經筵。
輔德崔昌大上疏。大槪,臣於直中,得聞父病猝重,驚憂焦迫,有不能自抑,不得不煩籲於天地父母之前。伏乞亟遞臣職,俾得及時省護,以伸人子至情事。入啓。答曰,爾其勿辭,救護父病。仍傳曰,領議政家,遣御醫看病。
修撰洪重休上疏。大槪,臣於直中,聞臣父宿病沈痼之餘,添得寒疾,症情危苦,情理煎迫,不得不投疏徑出。伏乞亟許鐫改,俾得專意救護,仍治臣擅離直次之罪事。入啓。答曰,爾其勿辭,救護父病。
禮曹參議尹德駿,佐郞朴泰三,繕工監役趙昌壽,穆陵石物塗灰後,入來。
修撰權世恒上疏。大槪,臣母所患,浹月沈篤,私情煎迫,誠無供職之望,短牘陳籲,長單請急,俱出於萬不獲已,而恩遞未幾,職名如舊,數昨天牌之下,抑情出肅者,非敢爲因仍趨承之計,祗欲粗伸分義而已。目今母病,添以新症,轉臻危綴,此時離舍,情理之所不忍,而館直苟簡,同席替勞,決不可虛帶,以益瘝曠之罪,乞賜鐫遞,以便公私事。入啓。答曰,爾其勿辭,救護母病。
左承旨李國芳,右副承旨李世維辭職上疏。入啓。答曰,爾其勿辭察職。
禮曹參判李晩成,正郞韓世億,繕工直長金定五,宣陵石物塗灰後,入來。
傳曰,連觀朝報,呈告紛紜,極涉未便,本院各別申飭。
去秋冬等褒貶,泰安府使尹摛,陰城縣監金泰重,懷德縣監南宮埞,牙山縣監李萬始,金井察訪李箕錫,所斤僉使金三翼,以上中。溫陽郡守閔最重,淸安縣監金硏,馬梁僉使申應箕,以上下。
政院啓曰,因弘文館草記,下番將未免闕直,令本院斯速稟旨變通事,允下矣。政官卽爲牌招開政,而日勢已暮,明日待開門牌招開政,差出闕員,仍卽牌招入直,何如?傳曰,允。
說書李世德上疏。大槪,卽因本院草記,召牌辱臨,不敢坐違,來詣闕外,而母病尙爾沈篤,情理萬分煎迫,冒死更籲,乞遞職名,俾得專意救護事。入啓。答曰,爾其勿辭,救護母病。朝報
吏曹啓曰,新除授海州判官金時保呈狀內,病勢危篤,實無赴任之望,蓋自落傷以後,半身不收,自分爲病廢之人。初以在鄕辭狀爲未安,乃作上京辭遞之計,行到數舍,又仆滑泥,傷處一倍添痛,飮啖全廢,危症疊發,不得不復此煩訴,斯速入啓處置云。金時保在鄕呈狀,至於再度,未知病勢輕重之果如何,而當此分糶課農之日,本州之曠已久,則不可等待其差復,依近例罷黜,何如?傳曰,允。
忠淸監司狀啓,成歡察訪金晉來罷黜事。吏曹謄錄
傳曰,有禁刑杖之敎矣。今後則各司循例用刑杖事,分付。禁府謄錄
禮曹啓曰,卽接明陵參奉所報,則本陵丁字閣正門上平防有頉處修改,今端午祭兼告後,仍爲始役,毁破殿壁,則平防東頭中拆,外退向內裂拆者二尺許,而平防乃是正殿寢閣衆木輳會處。若換易平防,則撤材瓦處,將至累間,極爲重大,非尋常修改之比,亦非兼官所能堪任,故姑爲停役,更爲牒報云。莫重寢殿有頉處,至於如此,則奉審之擧,似不可已。依例本曹堂上郞廳,帶率工匠,進去奉審後稟處,何如?傳曰,允。禮曹謄錄
賓廳啓曰,今日乃賓廳日次,而以大臣有故,頉稟。傳曰,知道。備局謄錄
朴泰恒啓曰,明日常參·經筵,取稟。傳曰,停。
又啓曰,大司憲李墪,掌令權詹·朴彙登,執義李萬選受由在外,持平李世瑾·韓祉在外,今日以監察茶時之意,敢啓。傳曰,知道。
又啓曰,都承旨崔錫恒式暇,左副承旨李東馣出使,右承旨黃一夏缺,左承旨李國芳,右副承旨李世維疏批已下,所當竝卽牌招,而拘於廳例,不得請牌,何以爲之?敢稟。傳曰,竝牌招。
又以兵曹言啓曰,端午各殿進上各樣貼扇,例自全羅道潭陽府製造上送,自本曹封進,故封裹次,昨日看品,則貼扇所塗紙品薄劣,誠爲未安,而自本曹今無周旋改塗之勢,不得不封進,極爲惶恐,而莫重進上扇子,如是不謹,事甚駭然,次知扇子匠人,旣已移刑曹囚禁定罪,而該邑守令,亦有警責之道,潭陽府使韓世讓推考,何如?傳曰,允。
兵曹口傳政事,以韓載萬爲右邊捕盜從事官。
又以侍講院言啓曰,本院下番三員內,司書李縡,兼說書吳命恒,受由在外,說書李世德,以親病陳疏受由,故不得已以上番姑降入直矣。今者上番輔德崔昌大,又以親病陳疏,受由出去,上下番無以備員。卽今上下番實兼官中,見存之員,只有說書一員,聞其親病,尙且沈重,難於離側云,而他無推移入直之員,說書李世德,卽爲牌招察任,何如?傳曰,允。
李世維,以弘文館言啓曰,本館上下番替直之苟簡,未有甚於近日。見存九員內,副應敎宋正明,副校理趙泰億,修撰任守幹,以榮墳,事受由在外,校理吳命峻,受由下去雲山藥泉,歸期杳然,副修撰丁思愼,以子息成婚事,受由下鄕,只有臣大成,修撰洪缺夭化云。雖由於限盡後,勢難替直,而卽今下番,將未免闕直,令政院斯速稟旨變通,何如?傳曰,允。
又啓曰,卽因弘文館草記,下番將未免闕直,令政院稟旨變通事,允下矣。政官卽當牌招開政,而日勢已暮,明日待開門牌招開政,差出闕員,仍卽牌招入直,何如?傳曰,允。
朴泰恒啓曰,卽者修撰洪重休,以親病陳疏徑出,所當直捧禁推,而此與無端徑出者有異,而旣犯擅離禁直之科,推考警責,何如?傳曰,允。
說書李世德疏曰,伏以臣之老母,年迫七耋,宿患已痼,長時欠安,不比缺,風日不佳,重添外感,頭疼惡寒,咳嗽失音者,已至多日。臣以煢煢一身,獨自看護,理難供仕,而昨因同僚受暇,書筵時迫,而無他推移之員,不敢言私,黽勉入來,仍爲持被矣。卽聞母病,視昨有加,終夜失睡,粥飮亦廢,昏倒床席,氣息綴綿。臣方寸迷亂,精爽飛越,決無抑情在直,而所叨職名,不容虛帶,敢玆冒死呼籲於孝理之下。伏乞聖慈,特垂矜憐,亟許遞改,俾得歸護母病,以伸人子至情,不勝幸甚。疏批見上
修撰權世恒疏曰,伏以臣母所患,浹月危苦,累控辭疏,只竢煩猥之誅矣。幸蒙體恤之恩,再承救護之命,非臣隕結,所能仰報。第以缺義則瘝曠是懼,在私情則憂慮難抑,尋單請急,蓋出於萬不獲已,而職名纔解,恩命旋降,缺當藥憂遑之中,斷無供劇之望,黽勉出肅,只欲粗伸分義而已。目缺危頓之境,少無一分之減,而自數日以來,又添泄瀉之候,粒勺頓却,缺元氣澌綴,朝夕奄奄,湯藥起居之節,輒待臣看護,則誠無一刻缺輪直苟簡之日,坐缺同僚替受之勞,若不及今變通,則缺此豈特臣心之不安也?臣之前後呼籲,輒缺疏批見上
輔德崔昌大疏曰,伏以臣於直中,得聞父病,夜來猝重,蓋缺目暈眩,咳喘不止,缺至於不省,臣父自缺敗疾病種種缺居常固已懍懼,今又重患外感,症情之苦劇如許,臣之驚惶焦慮,有不勝言,而臣旣在直所,無他兄弟,江郊寓次,護視無人,左右扶將,朝夕湯粥,一無可以委托者。區區情理之煎迫,實有不能自抑,而屬又僚員皆有故,無與推移替直,不得不仰籲於天地父母之前。伏乞聖慈,亟遞臣職,俾得及時省歸,得伸人子之至情,不勝大幸。疏批見上
修撰洪重休疏曰,伏以臣魯莾庸愚,最居人下,經幄之任,決非所堪,而承乏濫竽,冒沒行公者,累矣。逃遁無所,恒切愧懼,投閑置散,實獲私分,而坐罷未久,恩敍旋下,除命初宣,庚牌繼降,分義所在,不得不黽勉出肅,而且當僚席不備之日,不敢言私,因以就直矣。第臣於日昨慘遭女息兩姪兒之殤,疫氣熾發,渾舍染痛。臣父以望七之年,抱難醫之疾,驚憂椎剝,痰火復發,服藥調治,殆過一旬,卽聞自昨觸風重感。達宵以下缺燼餘
上在昌德宮。停常參·經筵。
禮曹參議尹德駿,佐郞朴泰三,明陵丁字閣有頉處奉審事出去。
正言林世儉三度呈辭。入啓。遞差。
吏曹啓曰,新除授海州判官金時保呈狀內,病勢危篤,實無赴任之望。蓋自落傷以來,半身不遂,自分爲病廢之人。初以在鄕辭狀,卽爲不安,乃作上京辭遞之計,行到數舍,又仆滑泥,傷處一倍添痛,飮啖全廢,危症輒發,不得不復此煩訴,斯速入啓處置云。金時保在鄕呈狀,至於再度,未知病勢輕重之果,如何,而當此分糶課農之日,本州之曠廢已久,不可等待其差復,依近例罷黜,何如?傳曰,允。
執義李萬選啓曰,本府方有李德英削黜之啓,而臣以去夏參鞫之人,旣被其疏斥,則今於此事,理難可否,故前忝諫職,適當德英處置,亦以此引避者累次,到今嫌礙之端,與前無異,而論劾比前,處置較重,決不可苟然參涉,亦不敢仍冒於臺次,而日昨詣臺時,急於省墓之行,未及自列,今始來避,所失尤大,請命遞斥臣職。答曰,勿辭。退待物論。
吏曹判書李益壽牌不進。
政院啓曰,近來禁府連不開坐,罪囚多滯,事甚可慮。判義禁李寅燁,知義禁李益壽,同義禁李晩成·李喜茂,竝卽牌招,使之開坐,何如?傳曰,允。
傳曰,史官一員待命,騎馬三匹,卜馬二匹立之。
備忘記,翰林金相元·洪禹瑞·李眞儉·洪致中竝敍用。
左承旨李國芳,右副承旨李世維,同副承旨朴泰恒上疏。大槪,臣等職忝出納之任,受人詆斥,不宜因仍蹲冒,乞遞臣等之職,以謝人言事。入啓。答曰,爾等勿辭察職。
右承旨黃一夏上疏。大槪,臣情勢之外,病勢亦苦,萬無起動之望,亟許遞改,以尋生路事。入啓。遞差。
政院啓曰,卽因侍講院草記,上番闕直,令本院稟旨變通事,允下矣。說書李世德,文學林象德,陳疏受由,兼弼善李師尙,司書李縡,以榮墳事受由在外,兼說書吳命恒,以加土事受由在外,兼輔德兼文學兼司書,俱爲未差,他無推移入直之員,而文學林象德,頃日受由下直之後,因其叔父麻疹之疾,留滯京中,連陳辭疏,身旣薰染,則實難出入於春坊近密之地,似當有變通之道,何以爲之?敢稟。傳曰,改差。
謝恩,左副承旨李世維,右副承旨朴泰恒。
禮曹參議尹德駿,佐郞朴泰三,明陵丁字閣有頉處奉審後入來。
應敎崔昌大牌不進,依承傳罷職。
府啓,請還收罪人林泓減死絶島定配之命,仍令鞫廳,與以徵一體嚴鞫,期於得情。措辭見上請前執義李德英削奪官爵,門外黜送。措辭見上請統制使南五星拿問定罪。措辭見上凡臺啓所論,有令該曹稟處之敎,則稟處間姑停,例也。姑停之後,各該司不卽覆啓,或經年閱歲,發論與姑停之臺官,不在其職,則無以知其施否,或至累年,不爲收殺,一任其延拖,非所以重臺議而存事體也。請自今以後,臺啓之下該司者,使之趁卽覆奏,俾無如前稽延之弊,回啓之後,亦卽文移本府,以爲憑考之地事,定式施行,引嫌而退,不欲參涉,其勢固然,何可以此輕遞臺官?請執義李萬選出仕。答曰,不允。末端事及處置事,依啓。前啓,活人署提調及郞廳推考,本署重建事及前監司崔重泰削去仕版事,停啓。
文學李廷濟上疏。大槪,春坊新除,出於意外,召牌下臨,不得不趨詣闕外,而情病俱苦,實無行公之望,乞蒙恩遞,以幸公私事。入啓。答曰,爾其勿辭,從速察職。
忠淸監司書目,臣於封進丙戌秋冬等褒貶等第中,泰安府使尹摛題目下,有誤書中字之失,臣不勝惶汗之至,伏乞遞臣之職,治臣之罪事,上疏上送事。啓。答曰,卿其勿辭察職。
又書目,忠州呈,以持平李世瑾辭職上疏上送事。啓。答曰,旣往之事,不必追咎,爾其勿辭,從速上來察職。
奉敎金相元·洪禹瑞牌招肅拜。朝報
侍講院啓曰,本院下番不備,以上番姑降入直矣。昨者輔德崔昌大,以親病陳疏,受由出去,說書李世德承牌來詣,又以親病陳疏,受由出去,下番今方闕直,而本院實兼官中,文學林象德,以病父相見事,旣已下直出去,司書李縡,兼弼善李師尙,以榮墳事,受由在外,兼說書吳命恒,以加土事,受由在外,兼輔德·兼文學·兼司書,俱未差,他無入推移直之員,令政院斯速稟旨變通,因卽牌招入直,何如?傳曰,允。
吏批啓曰,判書·參判,竝牌招不進,小臣獨政未安,何以爲之?敢稟。傳曰,只出緊任。
又啓曰,大司成及玉堂闕員,今當差出,而擬望之人乏少,承旨及相避外任,竝擬,何如?傳曰,允。
以崔文徵爲泰安郡守,金命彬爲溫陽郡守,韓世箕爲海州判官,朴慶餘爲淸安縣監,金重禹爲丹陽郡守,申以衡爲成歡察訪。吏曹謄錄
戶曹啓曰,故宣武功臣西川府院君鄭崑壽賜牌田畓,尙未准受矣。慶尙道昌寧縣所在常平屯移屬本曹者,田畓竝三結三十五負三束,自本家望呈願受,依例折給,何如?傳曰,允。戶曹謄錄
朴泰恒啓曰,明日國忌齋戒,明明日正日,初九日國忌齋戒,初十日正日,此四日視事,頉稟。傳曰,知道。
備忘傳于朴泰恒曰,翰林金相元·洪禹瑞·李眞儉·洪致中竝敍用。
有政。吏批,判書李益壽牌招不進,參判李健命牌招不進,參議趙泰東進,左承旨李國芳進。
兵批,行判書李寅燁病,參判金演病,參議朴弼明進,參知李坦服制,右副承旨李世維進。
以李蓍晩爲禮曹參判,崔昌大爲應敎,崔錫恒爲大司成,韓世箕爲海州判官,吳命峻爲正言,南致熏爲都承旨,尹星駿爲同副承旨,李肇爲校理,李廷濟爲文學,金相元·洪禹瑞爲奉敎,李眞儉爲待敎,洪致中爲檢閱。
兵批啓曰,前都事張秋水缺有加資之命,而方在削去仕版中,何以爲之?敢稟。傳曰,缺
又啓曰,新除授部將申缺祚,本廳許參時可缺汰去,薦主部將李時擢,亦爲罷職,何如?傳曰,缺
朴泰恒啓曰,事變假注書缺付軍職,冠帶常仕,何如?傳曰,允。
假注書缺出使,代以兪命咸爲之。
李世維啓曰,假注書兪命咸,時無職名,付軍職冠帶常仕,何如?傳曰,允。
朴泰恒啓曰,奉敎金相元·洪禹瑞,待敎李眞儉,檢閱洪致中,旣已付職,竝卽牌招察任,何如?傳曰,允。
李世維,以戶曹言啓曰,禮曹啓曰,因奉常寺啓辭,近來宗廟夏享大祭,親臨已成恒式,永寧殿十一室,七祀六位,功臣三十九位祭,亦倂設行,而祭物不入於元貢磨鍊之中,先上仍用於貢物主人,其在國體,殊極苟簡。曾於癸未年,典牲署犧牲羊口十七口,報該曹入啓定奪加磨鍊,蓋出於重祀典尊國體之意。依典牲之例,加磨鍊,以重祀典事,令該曹變通事,啓下矣。莫重祭物苟簡之弊,誠如本寺啓辭,宜有變通之道。羊口加定,亦有前例,令戶曹加磨鍊,以爲封進之地,何如?允事,命下矣。丁亥條爲始,加定分送別單,書入之意,敢啓。傳曰,知道。
又以戶曹言啓曰,故宣武功臣西川府院君鄭崑壽,賜牌田畓,尙未准受矣。慶尙道昌寧縣所在常平缺屬本曹者田畓竝三結三十五卜三束,自本家望呈願受,依例折給,何如?傳曰,允。
朴泰恒啓曰,執義李萬選再啓煩瀆,退待物論矣。傳曰,知道。
右承旨黃一夏疏曰,伏以臣情勢之外,病勢亦苦。自前月念後,始得外感,而頭疼咳喘等症,初不至於大段委頓之域,且於新命之下,稽謝爲懼,不得不强疾出肅矣。數夜輪直,累日供仕之餘,調治失宜,諸症轉至彌苦,卽今則所患喉腫,乘時兼發,頭痛如碎,熱勢極重,飮啖全廢,言語不通,晝夜危谻,以至成膿之漸。以此症況,萬無旬月間起動之勢,欲爲尋單請急,而昨又伏承呈告紛紜,令本院申飭之敎,職在檢察,不敢身自先犯,出納多事之地,亦不可以同席,連次替勞,玆敢疾聲哀龥於天地父母之前,伏乞聖慈,特垂矜憐,亟許遞免,及時醫治云云。傳曰,踏啓字。
左承旨李國芳,右副承旨李世維,同副承旨朴泰恒等疏曰,伏以臣等卽伏見吏曹參判李健命之疏,則缺單之不捧,侵責喉司,不遺餘力。至以出納之地,正宜酌其輕重,而近來取舍,未必不由於缺其手爲言,臣等不勝訝惑之至,健命自拜亞銓之後,辭疏再缺靳許,且雖以情病言之,實無必遞之端,而所帶銓任,亦缺之比,在長單到院,連次退却者,蓋以此也,而怒詈之言,缺循私操縱之科,誠未可曉也。原疏還給,雖缺以謝人言,不勝幸甚。疏批見上
忠淸監司許墀疏曰,伏以臣於昨日,爲頒缺秋冬等褒貶,坼開缺泰安府使,尹摛等第,書以中字,臣不勝驚駭之至。堂上缺例爲遞職,而題目旣曰,姑觀等第,則書中字,豈非紕繆不察之甚者乎?臣在病裏,昏霿把筆,塡字不覺誤了,致令奏御文字,有失敬謹之體,考績等第,且欠嚴重之意,臣罪至此,而萬殞猶輕矣。監司之職,惟黜陟是重,黜陟之道,惟殿最爲大,而致誤於此,他外寧論?況將被考之人,心故不服,執經之論,持之必深,缺惕,無地容措。且臣年衰病篤,奇症缺頓然絶飮噉,已至半月有餘,昏昏墮在瞢瞀之中,隨寓做錯,奚獨此一事而已哉?以罪以病,決不可晏然仍冒於方伯之任,伏乞聖慈,俯垂矜察,遞臣之職,治臣之罪,俾得釋負就盡,千萬幸甚。疏批見上
文學李廷濟疏曰,伏以臣於病伏中,伏蒙春坊新除,召牌繼臨,嚴畏分義,不敢不趨詣九閽之外,而臣於昨年,奉使燕中,嚴明不足以慴下,致令行中之人,冒帶禁貨,旣已啓囚灣獄,今將按情繩治,臣以執法之官,實有不職之罪,決難晏然冒居職次。且臣前患膈滯之症,重以新添阿睹之疾,食飮不下,視官昏花,方此伏枕叫苦,症情危惡,尤絶自力行公之望,玆敢叫溷於日月之下,念臣忝叨胄幄,亦多年所,況今缺昵近東宮,榮感實深,而顧此情病,俱無可强之勢,不得不冒昧煩龥,死罪死罪。伏乞聖慈,俯諒微懇,亟遞臣職,以幸公私,不勝萬幸。疏批見上
持平李世瑾疏曰,伏以臣於本月二十五日,伏奉二十日承政院成缺有旨,以臣爲司憲府持平,斯速乘馹上來者,臣北望拜受,驚缺感極悲生,血涕先迸。竊伏惟臣之於君,猶子之於父,子有缺不盡於慈父之前,則是自缺臣亦聖上覆育缺阻疏賤,不盡情曲於慈恩之下乎?臣死罪缺闔,誠不足有所缺心曰,人臣進言之道,缺受之美臣免缺愧於爲忠。頃年待罪言地,欲採輿人之誦,敢缺顯章,旋蒙賜對,咫尺前席,誨諭丁寧,寔缺使臣少缺著之忠,能以上格,當聖后察邇缺望,而臣不能自盡其已,與前日所常勉者,大相刺謬缺反激聖衷,自陷放肆之科,致勤缺自知膏斧潤鑊,臣固甘心,而天地之大,特霈好生之仁,風缺威卽示開霽之色,枯楊華第,朽骨豐肥,莫不欽仰大聖人涵容之盛德,豈止微臣寸心之銘鏤也哉?恩山德海,愈高愈深,窮巷絶徼,疇非臣所,而一麾近壤,俾得安全,惟使自謀,何以加斯?時有父母,年俱七耋,蒼黃訣別,不敢暇論,闔門聚首,感祝殊私,過福成災,積戾招殃,終天之報,遽至於陟岵之餘,披跣叫卯,無所逮及。親喪自盡,人子大節,而臣則手足之啓,含殮之視,一未得躬行,子職闕矣?人理滅矣。有子如臣,不如無子,人之喪親,古今何限,而至痛窮毒,孰有如臣者哉?不忠之臣,更重此不孝之罪,俯仰人世,無以自容。惟速自死滅,庶可少贖,而冥迷苟延,缺訓之在己者,只以孀親尙在,相依爲命,缺幾何,又失所恃,煢煢餘喘,靡憑靡依。瞻守松楸,奄過缺頑然一縷,尙今未絶,此尤臣之不孝也。臣默念前後皆臣自致,忘身報主之心,轉成負國遺親之罪,公朝作不忠之臣,缺爲不孝之子,於忠於孝,兩無所全,一則臣罪,二則臣罪,苫廬日月,摠爲泣愆之時,方將退處窮山,屛伏圭竇,甘爲人類不齒之物,分作明時長棄之民,缺情,豈意衅纍之賤蹤,猥缺之聖念,宿硏復畀,缺光動鄕閭,寵溢微涯,缺何以獲此?驚惶震缺俟駕,固是臣義,而況如臣者,環顧缺竭蹶趨承,宜不他顧,而顧臣缺稍久,可得寬假者比,爲臣不忠,邦有常刑,五刑三千缺此,猶不容一日偃息於覆載之間,臣則一身,而竝有缺人臣子,負此二大罪,不惟得保其首領,乃反舒紳緩佩缺於朱紫之班者乎?臣恐必無是理矣。以聖上包荒之大度,雖不欲終棄,拂拭洗濯,竝囿於陶鎔之中,臣以何顔,自同平人,復廁周行,貽淸朝之累,而傷孝理之化?臣雖忘恥包羞,冒沒就列,聖上亦安用如此一名敎罪人,置之風憲之地,重以今日新叨,卽當時已覆之轍,私心崩隕,尤有所不忍,再缺命,對案忘餐,就枕失睡,晝夜沈思,心爛髮白,缺命爲恭,則情極哀愍,如右所陳,欲退省愆尤,斂身自靖,則迹涉逋慢,又添一罪,臣實拊膺傷悼,罔以攸處,危衷到此,惟願速就刑章,溘然無吪也。仍念疏逖小官,敢進苦口缺上以見忤於宸心,下以得罪於巨室,此豈一己之私哉?其不顧利害,則蓋已較然矣。向臣草草所語,亦不過爲國家矯科場奸僞之習,恢銓地公正之道而已,至於末端之事,卽一名義所關,故不得不略論,夫豈有他意於其間,而只緣不量時勢,妄犯忌諱,機弩迭發,鋒鏑交加,以臣弱羽脆翰,倘靡聖庇,幾不免韲粉缺及詈之罪,抑缺固多可辨,而今於十年之後,切切追爭,非臣所欲,且臣平日缺見孚於同朝,何使人疑怒至於此極?年彌歲積,猶不相捨,甚至在疚之日,名登臺章,彼急缺援譬不干之事,爲一時眩惑之計者,聖鑑之所已燭缺共知,非假臣一二辨,而臣所自傷者,使臣誠孝,有足以感人,則彼雖不仁,豈忍爲是?在臣處義之道,莫非反躬之端,惟宜一付公議缺無言之戒,而若其難冒之勢,則不翅萬萬矣。臣身名喪敗,踪地迫隘,無一毫可出之勢,有萬分難進之形,決不敢重入脩門,冒據榮次。伏乞聖明,缺亟收寵命,仍下司刑,先正蔑忠喪孝之罪,次治孤缺,以嚴邦憲,以靖私義,則此臣之大幸,倘或天缺生成之惠,特許刊名朝籍,永勿檢擧,退缺臣雖冥頑無狀,尙有一端秉彝之天,四年缺逖違楓宸,星霜已十換矣。區區戀結之忱,豈不願缺,而危蹤難達,微悃莫伸,尺疏緘辭,遠龥九重,缺惟是感淚惶汗,臣無任瞻天望闕,席藁俟罪之至。疏批見上燼餘
上在昌德宮。停常參·經筵。
政院啓曰,忠淸監司許墀,莫重殿最單子中,泰安府使,尹摛題目,則書以姑觀來效,等題則書以中字,以致堂上守令,因此誤罷,其所不察之失大矣。不可無警責之道,從重推考,何如?傳曰,依啓。尹摛勿罷仍任。
執義李萬選就職。
領議政崔錫鼎上疏。大槪,顒俟處分之中,賤疾方劇,昨者有遣醫診視之命,惶感罔措,臣之情地,旣甚扤隉,病狀又此沈頓,不得不申章控懇,乞蒙亟賜准許,少安私分,得保殘喘事。入啓。答曰,省疏具悉卿懇。前後敦勉,罄悉予意,而終莫回遐心,自愧誠淺,無以爲懷。第一向强迫,反有嫌於禮遇之道,本職不得已今姑勉副,卿其體此至意,卽日入城,安心善攝。仍傳曰,此批答,使偕來承旨傳諭後,卽爲入來事,分付。
同副承旨尹星駿牌不進,罷職傳旨。傳曰,只推勿罷。
府啓,以國忌齋戒,今明日姑停。
假注書鄭纘先病,代李眞儒。
假注書李景說出使,代兪命咸。
吏曹啓曰,大臣處置政事,取稟。傳曰,過國忌後爲之。
謝恩,右承旨李東馣。
同副承旨尹星駿再招不進,罷職傳旨。傳曰,禁推。
修撰洪重休牌不進,依承傳罷職。
宗親府,錦川君榰,當日卒逝。啓。朝報
掌令權詹啓曰,凡臺啓所論,有該曹稟處之敎,則稟處間姑停,例也。姑停之後,各該司不卽覆啓,動經年歲,發論與姑停之臺官,不在其職,則無以知其施否,或至累年,不爲收殺,一任其延拖,非所以重臺議而存事體也。請自今以後,臺啓之下該司者,使之趨卽覆奏,俾無如前稽滯之弊,回啓之後,亦卽移文本府,以爲憑考之地事,定式施行,何如?答曰,依啓。備局謄錄
朴泰恒啓曰,來十一日輪對日次,取稟。傳曰,停。
李世維,以都摠府言啓曰,缺入直軍士,當爲中日習射,而國忌齋戒相値。缺
朴泰恒,以弘文館言啓曰,新除授校理李肇,時在江原道金城縣任所,經筵入番事緊,斯速乘馹上來事,下諭。昨日應敎崔昌大,違牌坐罷,他無推移入直之員,下番闕直,今已累日,事極未安。修撰洪重休,副修撰權世恒,親病受由已過數日,缺校理宋正明,副校理趙泰億,副修撰缺牌招推移入直,何如?傳曰,允。
又啓曰,領議政上疏到院,而以國忌齋戒留院之意,敢啓。傳曰,入之。
仁祖大王忌辰齋戒。
領議政崔錫鼎疏曰,伏以臣忝帶相職,今已浹五朔矣。承宣之承命相守,又涉四朔,而章今十八上矣。微誠訖〈未〉可上格,聖旨一向勤懇,日者疏辭,又靳准許,臣於是,狼狽抑塞,益無以自缺以辭意窮竭,更無可達之言,仰對於書啓矣,然此又臣之罪也。臣聞上天高遠,有感則通,臣之反復祈懇,自謂殆無遺蘊,而聽卑之天,漠然無應,是臣平素信義,有不足以孚信於君上而然也。俯仰慙恧,尙復何言?積月違慢,徒事瀆擾,臣缺固不勝誅矣。惟此近侍,久淹村郊,而恩數缺作一虛窠,而機務漸至曠廢,徒令公私俱病,缺倘聖明虛心回照,察此事理,則不待臣之煩陳,缺乃自數日以來,賤疾猝重,症似時令,頭額暈疼,肌膚烘熱,痰涎壅盛,咳喘不止,夙患麻痺之症,乘虛添㞃,神氣困倦,委頓昏憊,朝晝飮啖,全然廢却,不自意御醫來視,珍劑隨頒,枯荄病葉,庶缺潤之望,瞻天感恩,有淚盈衿,念臣年來,衰敗轉甚,形骸漸有缺益以銷落,行則脚顫,語則氣乏,平居懍懍,固有不振缺要非時月可瘳,區區情地病狀,兩無自力缺如蒙聖慈特賜矜憐,亟命缺燼餘
上在昌德宮。停常參·經筵。
巳時,白氣一道如氣,起自艮方,直指乾方,長十餘丈,廣尺許,良久乃滅。
右副承旨李東馣書啓,臣敬奉聖批,傳諭于領議政崔錫鼎處,則以爲臣積月違命,罪涉逋慢,連章控懇,懼深瀆擾,而聖度如天,曲加涵貸,玆誠臣子望外之殊眷,乃於辭職之批,特下勉副之音,臣雙擎跪讀,感極涕零,私心欣幸,不翅重擔之得釋也。至以體此至意,卽日入城爲敎,臣旣蒙恩旨之曲體,又被聖諭之諄勤,義當趁卽趨朝,而賤疾方劇,姑無自力之望,容俟病狀之稍間,卽當進伏城輦,以爲粗伸分義之地云矣。臣旣以傳批,卽爲入來之意,敢啓。傳曰,知道。
長陵忌辰祭,所內摘奸。
傳曰,今月十八日,內殿·世子·嬪宮,當還于本殿,政院知悉。以上朝報
傳于朴泰恒曰,歸厚署棺板一部,缺內需司事,言于該曹。
又傳曰,歸厚署外棺板缺百五十石,送于內需司所捧處事,分付該曹。以上燼餘
上在昌德宮。停常參·經筵。
夜一更,月入太微東垣內。
傳曰,史官五員待命,騎馬十五匹立之。津船等處內摘奸。
傳曰,今年斑疹大熾,死亡甚多,其爲驚慘,曷可形喩?凡治療論賞等事,旣已連續分付,而自該曹另加申飭京外,必須至誠救活,毋使我赤子夭札事,着實擧行。
傳曰,前領議政疏批中,刪去措語,付標以下知悉,今三月初二日領議政疏批中,網打善類之計,固已萌於心,而形諸章牘矣。十七字付標刪去。
政院啓曰,以本月十八日內殿·世子宮·嬪宮,當還于本殿事,傳敎矣。當初移避,出於愼重之道,卽今王子所患,雖已差復,時月未久,旋卽還殿,似爲忙遽。差退日子,姑觀前頭而爲之,實合事宜,臣等不勝憂慮之忱,惶恐敢啓。傳曰,月已閱矣。未知其忙遽也,勿以爲慮。
繕工副奉事鄭楗,昭顯墓典祀廳修改後入來。
政院啓曰,議政府錄事來言,前領議政崔錫鼎,今日自江郊入來城裏云。係是大臣去就,敢啓。傳曰,知道。
傳曰,戶曹判書尹世紀,漢城判尹趙泰采,尋單引入,無意行公,殊甚未安。竝卽牌招察任,毋曠職務。
謝恩,判尹趙泰采。
賓廳啓曰,今日賓廳日次,而大臣有故,頉稟。答曰,知道。備局謄錄
孝宗大王忌辰齋戒。
朴泰恒啓曰,大司憲李墪,執義李萬選,掌令權詹·朴彙登呈辭,持平李世瑾·韓祉在外,今日以監察茶時之意,敢啓。傳曰,知道。燼餘
上在昌德宮。停常參·經筵。
繕工假監役鄭壽崑,明陵丁字閣修改事出去。
右議政李頤命箚子。大槪,疾病難强,職事曠廢,且有不敢晏然者,乞蒙斥退,以幸公私事。入啓。答曰,卿懇。今玆致異,職由涼德,夙宵憂懼,若恫在已,輔相之臣,何至引咎?仍念此時何時,而大臣引疾,一向控免,廊廟空虛,機務積滯,豈非泄泄之甚者乎?殊乖平日所望也。卿其體予心腹之辭,卽起視事,以濟時艱。仍傳曰,遣史官傳諭。朝報
備邊司啓曰,今日賓廳日次,而大臣有故,頉稟。傳曰,知道。備局謄錄
李東馣啓曰,明日常參·經筵,取稟。傳曰,知道。
朴泰恒啓曰,大司憲李墪,執義李萬選,掌令權詹·朴彙登呈辭,持平李世瑾·韓祉在外,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
缺有頉處察推事,命下矣。缺無差送別將之事,似無可論,而敦義門軍士一名出闕,考見衛將所文書,則出用於尙衣院庫間之役的實,分揀,何如?傳曰,允。
李國芳啓曰,近來廳中位甚不齊,都承旨南致熏未肅拜,同副承旨尹星駿方禁推,左副承旨李世維今日病未仕進,出納之際,事甚苟簡。左副承旨李世維,卽爲牌招察任,何如?傳曰,允。
李東馣啓曰,右議政箚子到院,而以國忌正日,留院之意,敢啓。傳曰,入之。
右議政李頤命箚曰,伏以臣昨缺臣所辭反命,臣俟間視事,臣宜不敢更龥缺間,新感未解,汗孔常開,舊症愈苦,半身頑麻,今日乃賓廳日次,而又不得開坐,機務積滯,無如近日,事端之稍涉重難,待首缺者亦多,今則首相苦辭必遞,以臣昏愚,不可獨自裁決稟覆,疾病適又如此,夙宵憂悶,不勝惶恐。且臣伏見昨下聖旨,哀傷惻怛,感動群聽,此卽三代聖王,以荒禮哀凶札之心也。臣當此時,不能進一言獻一策,以弛聖主宵旰之憂,以拯生民水火之急,罪尤萬死。近者星辰雪雹之異,俱係驚心,況氣候乖常,絺絡之節,民猶挾纊,京師之疫死者,不知其幾萬人矣。此豈流行代有之災?實前史之所罕聞也。如臣無狀,縱不能重輕於廊廟,旣在其位,其忝天爵,而召缺然,使臣今雖受罪萬萬,顧何足以望我民夭昏缺而亦何敢仰恃眷私,晏然仍據於輔相之列?罔畏缺國家之艱虞乎?伏乞天地父母,憐臣難强之疾,治臣缺之責,亟賜斥退,毋使久辱廊廟,未必不爲弭災之一助也。臣不勝至願,取進止。箚批見上燼餘
上在昌德宮。停常參·經筵。
下直,智島萬戶李興相。
傳曰,明日晝講爲之。
都承旨南致熏上疏。大槪,銀臺長席之命,出於病伏之中,驚惶感激,靡所容措,顧臣釁累之蹤,決不可玷汚名器。且臣沈痼之疾,蘇復未易,實無卯酉供仕之望,伏乞亟遞新授職名,以安私分,以便調治事。入啓。答曰,卿其勿辭,從速察職。
慶尙監司書目,盈德縣監朴弼揆,以其母病,受由上京,四次呈狀,無意還任,罷黜事。
全羅監司書目,南原府使李,避瘴棄歸,初欲催促還任,而詳察其在官之政理,老倦不治,且乏廉聲,不得已罷黜,其厭避擅歸之罪,令攸司稟處事。
備邊司啓曰,訓鍊大將李基夏,身病引入,久不行公,職事曠廢,事多可慮。聞其病勢,亦已向差云,卽爲牌招察任,何如?傳曰,允。
謝恩,韓城君李基夏。
臨陽君桓,楊州地加土呈辭,入啓。給由馬,澆奠床備給。
京畿監司書目,情勢難冒,病狀且劇,敢陳危懇,冀蒙鐫罷事,上疏上送事。啓。答曰,臺疏泛論,不必深嫌。卿其勿辭,從速察職。
刑曹判書趙相愚辭職上疏。入啓。答曰,卿之據例祈免如此,本職當勉副焉。
平安監司書目,情勢病勢,有不可仍冒職次者,乞賜罷削,以謝臺議。且於囚人供辭中,有誣引先臣姓名者,陳暴事實,以冀朝廷之照察事,上疏上送事。啓。答曰,臺疏泛論,不必深嫌。下款事,令該府稟處,卿其勿辭,從速察職。
禮曹,錦川君榰,今月初七日卒逝云,禮葬時未復舊,棺槨役軍,令該曹題給,弔祭乙良,依法例擧行,何如?啓依允。葬需令該曹別爲題給,擔持軍令本道量宜定給,而海豐君之喪,一體擧行事,分付。
忠淸監司書目,稷山呈,以持平韓祉辭職上疏上送事。啓。答曰,今玆疏辭,亦出忠愛,惓惓之誠,有足多者,新臺進言,過激何傷?一時下敎,不須深嫌,爾其勿辭,俟母病間,上來察職。朝報
吏批啓曰,領議政崔錫鼎,旣已遞職,今當置處,而本曹無相當之窠,依例送西之意,敢啓。傳曰,知道。
又啓曰,新除授江陵府使洪重國呈狀內,昨於路上,猝過大臣之行,未及回避,終至犯馬,揆以法例,不可晏然赴任云。大臣犯馬,在法當罷,事體所關,不可仍令赴任,江陵府使洪重國罷職,何如?傳曰,允。
以尹鼎和爲南原府使,柳憲章爲江陵府使,權世恒爲金城縣令,洪禹翰爲盈德縣令,閔鎭東爲忠淸都事。吏曹謄錄
李世維,以都摠府言啓曰,副摠管李弘述,捕盜廳坐起進去之意,敢啓。傳曰,知道。
又以兵曹言啓曰,今五月初九日,幼學鄭光周稱名人,自宣仁門入來,初十日忠義衛文就彬稱名人,自丹鳳門入來,差備門外擊錚,極爲駭愕,竝令攸司囚禁缺丹鳳門守門將,蘇鋹等,常時不能禁斷雜人,以致闌入,亦難免其責,推考,何如?傳曰,允。
又以守禦廳言啓曰,南漢所上佛狼機子母砲,今方始役於廣州松坡倉,而莫重戎器監董之事,不可專委監官之手。道里不過二十里許,臣親自時時出往看檢,而隨其所造,連次試放之意,敢啓。傳曰,知道。
朴泰恒,以纂修廳言啓曰,昨年啓下堂上六員內四員,罷官還敍,而一員拜相,一員在外,行司直姜鋧,左尹李震休,今當還差,有頉二員之代,以吏曹參判李健命,戶曹參判李喜茂差出,前參議尹趾仁,時在罷職中,其代以副護軍宋廷奎差缺內一員陞堂上,三員外任,其代以前掌令梁聖揆,前校理缺慶,前佐郞趙之重,前敎官南鶴鳴差下,使之察任。傳曰。允。
又以吏曹言啓曰,去三月十八日,全羅監司李光佐留待引見時,左承旨朴弼明所啓,臣適因言端,敢此仰達。殿最居下守令,例有經二年乃敍,而至於御史論罪守令,則仍其自明之前,輒爲行査,而一經査覈,便皆白脫,雖有因此被罪者,旋卽調敍,無復沮礙,殊無朝家別遣御史之意。蓋本道行査,多不以實,雖不足取信,若以此永爲廢錮,則亦無改悔自新之路,行査之規,固難一切廢却,而御史廉問,未必缺績,而事係貪汚不法者,亦宜別樣懲礪,缺御史論罪守令,亦依經二年乃敍之例,區別其輕重缺收敍,何如?上曰,令該曹稟處事,命下矣。御史論罪之後,一經査覈,便皆白脫,旋卽調敍,果無別遣廉問之意,筵臣所達,亶出於別樣懲礪之道,而至於罪關貪汚,事係不法,則罪名輕重,昭載文案,每於歲抄時,一一開錄,以備睿裁,則收敍久速,似不當以限年爲式,法外變通,有難輕議,今姑置之,何如?傳曰,允
又以弘文館言啓曰,新除授修撰李世最,時在京畿廣州地,經筵入番事緊,請斯速乘馹上來事,下諭。傳〈曰〉,依啓。
又啓曰,慶尙監司狀啓,梁山居良女姜召史缺渰死事。傳曰,燒死渰死人,令本道恤典擧行。
李世維,以兵曹言啓曰,今五月十一日缺業稱名人,自宣仁門入來,差備門外擊錚,極爲駭愕,令攸司囚禁治罪,同門守門將李炯,常時不能禁斷雜人,以致闌入,亦難免其責,推考,何如?傳曰,允。
兵批啓曰,領議政崔錫鼎送西,缺下矣。所當隨品處置,而領中樞,大臣今方見帶,依例從缺判中樞下批之意,敢啓。傳曰,知道。
又啓曰,高嶺僉使今當差出,而擬望之人乏少,堂上曾經三品中,可合人備擬,何如?傳曰,允。
有政。吏批,判書李益壽進,參判李健命未肅拜,參議趙泰東病,左承旨李國芳進。
兵批,行判書李寅燁進,參判金演病,參議朴弼明病,參知李坦病,左副承旨李世維進。
以權世恒爲金城縣令,李世最爲修撰,閔鎭東爲忠淸都事,宋相琦爲工曹參判,元聖兪爲工曹參議,缺協爲知敦寧,金萬㘽爲漢城判官,尹泂爲監察,李缺學敎授,閔昌夏爲濟用奉事,趙卿一爲軍器缺爲掌樂主簿,洪錫九爲典籍,柳憲爲江陵府使,尹缺爲南原府使,洪禹翰爲盈德縣令,黃欽爲江華留守,承文著作單趙世垕,承文副正字單李承源,泰安府使尹摛仍任,行副護軍崔斗明今加嘉善,姜鋧爲都摠管,河龍甲爲五衛將,李汝迪爲訓鍊主簿,柳㵑爲滿浦僉使,郭基之爲高嶺僉使,安宗大·吳泰興爲部將,金溟翼爲忠壯衛將,鄭泰寧爲高山里僉使,沈濟良爲德池洞別將,蔡泰成爲撫夷萬戶,金致鳳爲五衛將,朴重圭爲同知,李一再爲僉知,副護軍申漢章·黃一夏·崔重泰·魏赫萬·張翊缺·崔山海今加嘉善,前都事缺折衝竝賞加,判中樞崔錫鼎。
兵批啓曰,高嶺僉使郭基之,時無加資之命,何以爲之?敢稟。傳曰,依例加資。高嶺僉使郭基之,今加折衝。
朴泰恒啓曰,明日常參·經筵,取稟。傳曰,只晝講。
又啓曰,大司憲李墪,執義李萬選,掌令權詹·朴彙登,持平李世瑾·韓祉在外,今日以監察茶時之意,敢啓。傳曰,知道。
平安監司趙泰耉疏曰,伏以臣才疏力弱,方岳重任,本非所堪,而加以原隰之餘,重得感傷,達夜哮嗽,飮啖全廢,氣火上衝,喉門爛赤,中痞不散,喘息甚促,奄缺以此病狀,萬無久擔重寄之望。卽又伏見持平韓祉缺所論,近來臺諫銓曹監司,辭說多端,侵斥備至,臣不勝缺臣以前所歷試者言之,居臺閣而乏敢言之風,處銓地而無缺之稱,徒玷華貫,厚負隆渥,今於臺疏之云云,實多慙恧,然旣不在其位,則固無事乎追嫌而强煩,惟當受而爲罪而已。第以今所叨冒者言之,則其所謂風力不能御一道之守宰,政敎不能以服一道之民心云者,雖似出於泛然,亦未必不爲切中於臣病,則臣之不安於心,尤豈有量哉?雖微人言,臣猶自知其不稱,況今病缺陳,又重之以臺言之峻烈,其不可一刻靦然仍冒也決矣。伏乞聖明,諒臣情蹙,憐臣病苦,亟命罷削臣職,以謝人言,缺任焉。且臣晩始得見囚人金琓之子,擊錚缺有誣引先臣姓名,欺罔天聽,眩幻獄情者,臣不勝痛惋。彼金琓者,乃故監司申曅曾按海西時,帶率軍官也。方以陰奸主將所眄之妓,假稱虎囕,藏匿厥家,事覺之後,潛殺滅迹之罪,推覈於京獄,其窮天之惡,國人共憤。今其子欲爲辨白而不得,則白地捏出虛妄之言,恣爲疑亂之計,而語不成說,可謂欲巧而反拙矣。先臣之按理海臬,在於丙辰,其時妓籍,未聞有楚雲之名,其後十二年,申曅始按其道,而楚雲爲房妓,正當芳年云。在丙辰則年幼少不立役,從可知也。幺麼狐鼠之輩,乃敢變幻事實,缺豈不痛甚哉?事雖屑越,旣係先臣缺伏願下臣此疏於該府缺快正其欺天罔上之罪。缺疏批見上
刑曹判書趙相愚疏曰,伏以臣猥以無似,重叨秋曹,臣誠感激,固宜奔走供劇,顚仆是期。第臣六七年前,出入是職,精神筋力,比今稍勝,而才非理劇,尙患憒憒。矧今年迫七十,衰耗日甚,詞訟重務,決難堪任,而分義是懼,聞卽忍死供職矣。臣伏聞若在保護之地,而兼刑獄之官,則請免蒙允,已成規例,而缺臣聞知差後,今始仰龥於仁覆之天,伏乞聖慈,缺難强之狀,諒臣本兼相礙之端,亟許鐫免,俾無公私狼狽。缺疏批見上
京畿監司朴權疏曰,伏以臣猥以愚陋,偏沐渥恩,缺藩節前後至三,絲毫未效,罪戾徒積,尋常愧懼,若隕淵谷。頃伏見持平韓祉之疏,盛論近日監司之不職,至以庸鄙目之,而其所謂風力不能御守宰,政敎不能服人心,體統旣壞,命令不行,貪贓者不敢指摘,庸愚者不敢沙汰等語,正中如臣疲劣者之病,而若其一監司有闕,車馬塡門云者,有若今之任方伯者,率以寅緣干囑,而得之者然,臣誠悚惕忸怩,面騂而背汗也。缺臣之疏卽一彈文,雖無志氣而沒廉恥,宜不容一日蹲缺子服制未盡,繼患寒疾,症情甚重,數行文字,無缺含默,以至今日,淸朝公議,必有以冒恥患失,論臣者矣。且臣慘慽之餘,病狀沈㞃,神精耗憒,筋力澌頓,奄奄床席,作一僵屍,雖欲更策駑鈍,以效桑楡,其道無由。伏乞聖明,俯加諒察,將臣藩任,亟許罷免,以伸臺議,以安私分,千萬幸甚。疏批見上
都承旨南致熏疏曰,伏以臣情迹危蹙,宿疾且苦,前冬省墓,寔荷恩暇缺自速重戾,跼蹴震悚,靡所容措,過限之後,始得還來缺感傷添重,元氣不振,幾死復蘇缺虛汗長流,蘇完未易。不意此際,缺涕淚自迸,顧臣病狀,缺申供仕,況銀臺長席,地望自別,無論情病之難强,以此衰耗釁累之蹤,其何敢冒沒承當,以貽鵜梁不稱之譏哉?玆敢干冒鈇鉞,仰龥天聽,伏乞聖慈,軫名器之不可玷汚,諒危悃之實非例讓,亟許遞改臣職名,以安私分,以便調息,不勝幸甚。疏批見上
持平韓祉疏曰,伏以臣頃於辭免之疏,猥陳聾瞽之說,縱是古人初見君父,盡言不諱之意,而言實狂愚,迹涉僭妄,封缺以來,一味惶縮,惕息私次,恭俟何譴矣。前月二十二日,伏受下批,反承嘉奬,因令臣從速上來察職者,臣聞缺恐懼,罔知所以自措也。臣伏讀聖批,有曰深用嘉缺云云。臣有以見之,殿下降屈威尊,不棄芻蕘之盛德也。臣之缺所陳,自知其無足可取,而奬許嘉納至於此,臣莊誦再三,感極涕零也。然念殿下臨御三十餘年,上自搢紳,下至韋布,上章論事者,踵相接也。讜言嘉猷,日陳於前,殿下每以嘉尙留心等語下批焉,蓋以下缺燼餘
上在昌德宮。停常參,只晝講。
下直,濟州判官金重泰。
傳曰,明日晝講爲之。
政院啓曰,憲府無行公之員,連日監察茶時,事甚未安。除在外外,呈告人員,竝卽牌招察任,何如?傳曰,允。
右尹李東郁兼帶辭免上疏。入啓。答曰,卿辭至此,兼帶提擧,當許遞焉。
掌令權詹上疏。大槪,嚴召之下,不敢不趨詣,而母病深重,無望供職,敢陳危迫之懇,冀蒙鐫遞,俾得專意扶護事。入啓。答曰,爾其勿辭,救護母病。
晝講。入侍,知事李寅燁,特進官李震休,承旨朴泰恒,玉堂趙泰億·丁思愼,假注書兪命咸,史官洪禹瑞·洪致中,武臣李基泰。
備忘記,大臣之退處田園,已非事體之所宜,而予之思想,愈久愈切,其在休戚之義,決不可一向邁邁。須體至意,卽速就途事,遣史官傳諭于柳判府事,李判府事,李判府事與之偕來。
京畿監司書目,交河縣監閔致龍,身爲訟官,循私瞞報,事極可駭,不可置之,罷黜事。
備邊司郞廳,以右議政意啓曰,臣昨承聖批,不敢爲調病之計,欲强疾出仕,今日本司坐起出令矣。諸堂上中,除臺諫及未肅拜在外人員,在京凡九員,而兵曹判書李寅燁,司直金錫衍外,俱以病不進,無以備員開坐。近來朝綱解弛,任便成習,大官如此,廟堂尤不成貌樣,揆以事體,極涉未便。今日病不進諸堂上竝推考,卽爲牌招察任,何如?傳曰,允。
今日晝講時,政官牌招開政,刑曹判書差出事,榻前下敎。
忠淸監司書目,天安郡守金鎭瑞,親病沈重,累次呈狀,還任無期,不得已罷黜事。又書目,丹陽郡守吳遂一,四月二十八日身死事。
謝恩,同副承旨尹星駿。
今日晝講時,領府事南九萬,判府事徐宗泰處,與三大臣,一體遣史官傳諭,仍與偕來事及前大將羅弘佐,前兵使李宇恒,竝敍用事,榻前下敎。
備邊司堂上兪得一·洪萬朝牌不進。
吏曹參判李健命牌不進。
左承旨李國芳上疏。大槪,乞遞內局副提調之任,以遵舊例,兼陳老病實狀,以冀遞解本職事。入啓。答曰,內局副提調之任當許遞,爾其勿辭察職。
今日晝講時,工曹判書兪得一推考,牌招察任事,榻前下敎。上曰,近日書筵賓客,多不入參,只令上下番進講,此後除有實病,使不得懸頉事申飭。右副賓客李健命除職已久,而尙未行相見禮,事體極爲未安,推考,牌招察任,可也。參贊官朴泰恒所啓,臣待罪出納之地,故敢此仰達矣。朝者下備忘三大臣處,遣史官傳諭,與之偕來,自上招致避野之元老大臣,其意甚盛,臣不勝欽仰之至。但領府事南九萬,卽今則自湖中來在龍仁地,而傳諭之事,獨不及焉,似當一體擧行矣。判府事尹趾完,身有篤疾,固難造朝,判府事徐宗泰,情勢難安,徊徨江上,至於左議政金昌集,一承嚴旨之後,陳疏乞免,亦不敢焉,惶恐跼蹐,不知所爲云。一體下諭,使之偕來,其於消融保合之道,似無欠闕,故敢此仰達。上曰,三大臣處,旣已下諭,而徐判府事,則政院頃以入城稟啓,故意以爲在京,不爲下諭矣。聞在江上云,一體遣史官,可也。尹判府事旣知有篤疾,南領府事則非有他意,丙子年以藥房都提調上來時,勉留勤懇,而終爲下去,己卯年世子痘疾後,亦卽下去,其遐心之亟回,未可期,故諸大臣處下諭後,欲以次第爲之,本意如此,左相事,因其一疏,大臣不安,使廟堂不成貌樣,殊甚乖謬,而承旨混同請召,此言可謂率爾矣。知事李寅燁曰,今日諸大臣召還,出於特敎,誠意藹然,孰不欽仰?領府事南九萬,連在湖中,昨年冬,來在龍仁,精神筋力,別無所減,歷事累朝,乃元老大臣也。朝家有議論詢問之事,則以學識所及而仰對,其有益於國家,爲如何哉?上曰,領府事南九萬次第召還事,旣已下敎矣。亦一體遣史官,仍與偕來,可也。上曰,予有一言,欲從容言之,而未果矣。大臣身犯惡逆者外,雖有罪犯,禁府拿問則非矣。甲戌睦來善有拿問之事,此則其罪狀旣重,安置竄黜,無所不可,而至於拿問則不可,日後之弊,亦不可不慮。此後大臣雖有罪犯,勿爲拿問事,定式施行,此傳敎出於擧行條件,可也。
工曹判書兪得一,再招不進。
吏批啓曰,昨日政,新除授掌樂主簿南鶴鳴,與本曹參判李健命,爲兄弟之親,法當相避,而矇然擬入,至於受點,極爲惶恐。掌樂主簿南鶴鳴改差,何如?傳曰,允。
備忘記,前參議尹趾仁·權尙游,前監司李彦經,前承旨南就明·李震壽·金弘楨,竝敍用。吏曹謄錄
今日晝講時,上曰,予有一言,每欲從容言之,而未果矣。大臣身犯惡逆者外,雖有罪犯,禁府拿問則非矣。甲戌年睦來善有拿問之事,此則其罪狀旣重,安置竄黜,無所不可,而至於拿問則不可,日後之弊,亦不可不慮。此後大臣雖有罪,勿爲拿問事,定式施行,此傳敎出於擧行條件,可也。上曰,備局諸臣中,工曹判書兪得一,雖被一時臺劾,朝家不可因此永棄,當之者亦何敢每以爲嫌乎?以此朝廷尤不成貌樣,從重推考,牌招察任,可也。知事李寅燁所啓,臣昨以關防事,有所仰達矣。西北監·兵使,連有狀聞,而因大臣不備,未及回啓,海西形便,則洞仙一麓,自大嶺直走海邊,區別南北,險固可恃,故淸城府院君金錫胄,曾有建白,設爲關防,建置鎭堡,頗成貌樣,今則已蕩然矣。臣待罪本道時,巡自遂安·谷山,至大也洞,遍觀形勢,寔爲便好,而正方山下,有棘城,卽前朝所築,而今則幾盡頹圮,若復修築,則其一麓所設關防,可以得力於緩急矣。自前議者以爲,宜設兵營於棘城之內,而此係大段變通,且移設有弊,姑難輕議,然此城去兵營不遠,而兵使亦頗留意云,本道兵使處,問其便否,以爲設施之道,似合便宜。至於移設鎭堡,亦令兵使,各別申飭,凡諸守禦之具,留意措置,俾得成樣之意,分付似當矣。上曰,兵使處詢問便否,果爲便好,則依所達爲之,且以申飭之意,分付,宜矣。上曰,昨因備局草記,不參諸堂上推考,牌招事,旣已允下,而不特今番爲然,從前每如此,若是而其能爲國乎?每當開坐之日,輒皆懸頉不進,黽勉從仕之意,果安在哉?事體所在,殊極未安,從重推考,可也。寅燁曰,嶺南竝保布,劃給江華·永宗之後,留在嶺南者,雖未及上納,而其數猶多,限數百同取用之意,敢達。上曰,依爲之。備局謄錄
又啓曰,凡人才,必須培養,然後果爲他日之用,而近年以來,無別樣培養之道,人才亦無蔚興之效。曾前儒士中,有計慮勇力者,使之勸武,而亦不能着實擧行,終無實效,誠可恨也。故判書申汝哲,初以儒士,因朝家勸武,位至大將,爲國家爪牙之士,殆至數十年,蓋於其時,國有紀綱,汝哲不敢不反武,國家亦得以托重矣。今聞申獲之子翊夏,雖年少儒士,頗有計慮,故監司鄭始成之孫壽松,膂力絶倫,亦合可用云。此兩人,自其父祖,世受國恩酬報之道,則與他比,尤宜儲養,隨才調用,似當矣。上曰,申汝哲具文治,皆因朝家勸武,至爲大將,近來國無紀綱,絶無實效,誠甚未妥,今此所達誠然,依此爲之,可也,寅燁曰,申翊夏·鄭壽松兩人,旣將調用,則勿拘規格,皆付南行宣傳官何如?上曰,依爲之。又啓曰,咸興哨官李致仁,以私賑事,賞給折衝帖,而致仁本以業武,不願受帖,呈狀本曹,請納折衝帖,曾前亦有隨其願而還收者,今此致仁所授帖文還收,以邊將承傳,賞其功勞,宜當,故敢達。上曰,依爲之。兵曹謄錄又啓曰。傳曰,天時不如地利,易曰,王公設險,爲國之道。山谿之險,亦不可不留意也。以壬辰事言之,倭寇於鳥·竹兩嶺,疑有伏兵,逗遛不敢進,詗知無一人把守,然後乃敢踰嶺,如入無人之境,豈不痛心乎?昨年秋,以忠州事陳達,有令廟堂稟處之敎,而尙未及稟處矣。蓋鳥嶺形便,實合於設置關防,故古人於此,旣築山城,又築長城,基址至今尙存云,而以臣所目覩者言之,海西洞仙嶺,皆有長城基址,竊想鳥嶺亦如此矣。今若修築,設爲關防,則其隘塞形勢,雖有南北寇,皆可以防禦云,有此天險,而曾不設關防,誠爲可惜。當此荐飢,雖不可輕動築城巨役,姑先召募僧徒,如南漢之例,置摠攝統領,則他日雖擧城役,以僧徒赴役,似不多費民力,故頃於尙州營將李鳳徵下去時,使之看審鳥嶺形勢,仍令募集僧徒,而此非自下擅便之事,敢此仰達。且以此意,分付于本道監司,使之從便指揮,何如?上曰,事當漸次爲之,先爲聚集僧徒事,分付,可也。又啓曰,鳥嶺,內則延豐·忠州,外則聞慶·咸昌,幽谷察訪,又在其嶺底。竹嶺,內則丹陽·永春,外則豐基·順興,昌平察訪,又在其嶺底。若設關防,則此皆可以挾守內外,而朝家軫念驛路之凋殘,每加憂恤,故閑丁投入,其麗不億,今於驛吏卒中,除應役者外,竝皆搜出作隊,如北道居山·輸城之例,則緩急之際,亦似得力。此等事,竝令廟堂稟處,似好矣。上曰,與大臣商議爲之,可也。又啓曰,密陽有鵲院,近來東萊上來之路,必由其處,故阨塞形勢,可合防守。黃山驛在於不遠之地,今若移驛於鵲院之內,則不必別設鎭堡,而可以防守云,其便否,亦爲詢問於本道監·兵使處,更爲稟處,何如?上曰,依爲之。備局謄錄
卯時,日暈兩珥。自未時至酉時,日暈。
李世維啓曰,同副承旨尹星駿,旣已帶職放送,卽爲牌招察任,何如?傳曰,允。
事變假注書李眞儒出使,代以洪尙賓爲之。
朴泰恒,以弘文館言啓曰,本館上番副校理趙泰億,以天文學兼敎授,今日考講坐起時,晝仕出去之意,敢啓。傳曰,知道。
假注書洪尙賓出使代,缺
有政。吏批,判書李益壽進,參判李健命牌招不進,參議趙泰東進,右副承旨朴泰恒進。
兵批,行判書李寅燁病,參判金演病,參議朴弼明進,參知李坦病,右副承旨朴泰恒進。
以姜鋧爲刑曹判書,林象德爲兵曹正郞,權忭爲副修撰,洪禹寧爲工曹佐郞,李翊漢爲司僕正,洪舜衍爲平丘察訪,副護軍趙相愚·閔鎭遠·崔文徵,副司果梁聖揆·金興慶·趙之重。
尹星駿啓曰,在外三大臣處,遣史官傳諭,與之偕來事,命下矣。上番翰林李眞儉,事變假注書李缺處,旣已出去一處,則上注書具萬理,當爲進去,而今日病重,不爲仕進,累度催促,尙不入來,不可無警責之道,姑先推考,牌招出送,何如?傳曰,允。
又啓曰,新除授刑曹判書姜鋧,牌招察任事,命下矣。今已日暮,明日待開門牌招之意,敢啓。傳曰,知道。
注書具萬理罷職,代尹聖時。
朴泰恒啓曰,明日常參·經筵,取稟。傳曰,只晝講。
尹星駿啓曰,南領府事,柳判府事,缺府事,李判府事,徐判府事處,遣史官傳諭缺,命下矣。四大臣處,旣已史官出送,而史官缺不備,今已日暮,南領府事處,則明朝傳諭之意,敢啓。傳曰,知道。
午時,上御宣政殿。晝講時,知事李寅燁,特進官李震休,參贊官朴泰恒,侍讀官趙泰億,檢討官丁思愼,記事官洪禹瑞·洪致中,假注書兪命咸,武臣李基泰入侍,諸臣進伏。上讀春秋前受音,自成公四年缺訖,侍讀官趙泰億繼讀,自六年春王正月缺會,至春秋所以罪之也。讀畢,上讀新受音一遍訖。泰億釋文義曰,天王崩,訃告已及,而諸侯晏然會盟,不肯奔哭,旋卽歸國,無王不臣之罪大矣。又曰,考廟,父廟也。王考,祖也。皇祖,曾祖也。顯考,高祖也。祖考,始祖也。十一世之後,立武官以祭,非禮也。謂之武世室者,亦傅會也。此後襄公之廟,又追立,聖人特筆垂戒,祀者,國之大事,而創此無前之禮,可謂無據矣。檢討官丁思愼缺禮上乖忤,出晉書王濬傳權臣擅弄威缺生人殺人之權,故雖缺亦畏避,至於人主,則自非大無道之世,必優容言者,所以人臣,不憚人主,而畏權臣,如谷永比結王氏,專攻上身,固爲無狀,然其言亦不無切中時病者,爲人君者,苟能不以人廢言,自反而求之,則亦豈無效乎?又曰,歸父欲去三桓,以張公室,而季孫去之自古忠良之見斥於小人如此,此由生殺之大柄,不在於上,而臣下得專其威福之致也。又曰,魯遣三卿爲將,可謂大擧,而爲晉所使,屢擧無名之師,聖經書侵,蓋以是也。思愼曰,晉亦失其所以爲伯缺周禮一變,可以至道,而不能自强,受制於人如此,涕出女吳近之矣。上掩卷,諸臣皆掩卷。泰億進伏曰,臣有所懷,敢此仰達。頃日聖上因賓廳一啓,不免有過中之擧,館僚陳箚勉戒,而小臣適受由在外,未參陳箚之列,遠外聽聞,驚憂倍切,幸而不日,聖上卽示悔悟之意於玉堂箚批,人孰無過?改之爲貴,不遠而復,誰不欽仰?當初聖上所執之正大,群下豈有不知,而諸臣爲聖躬過慮,無所不用其極,亶出眷眷憂愛之誠,寧有一毫可怒之端哉?聖意如以拘忌不屑爲,則只當諄諄敎諭,使群下咸知聖意之所在而已,何至於轉輾激惱,天威震疊乎?彼大臣諸臣,殿下之平日視遇何如耶?況其缺本非觸犯之事,而上之激惱,至於如此,況疏遠之臣,其敢有指斥乘輿之說乎?殿下一失敬大臣之禮,而亦有妨於恢言路之風,臣竊憂之。俄而聖上卽示悔悟之端,豈非幸歟?雖然,臣有欲加勉者,殿下前此有過而悔,亦非一再,其悔時,咸仰日月之更,謂當他日,必無可悔之過矣。七情之中,惟怒難制,隨處觸發,易致失平,前之所悔,後復爲之,此由於涵養之工,猶有所未盡而然也。所貴乎悔者,以其能改也。悔而不改,雖悔亦何益?伏願殿下,留心於勿憚改之戒,着工於不貳過之訓,念念在玆,深加省缺有如前更悔之端,是臣區區之望也。缺悔悟之端,而儒臣所達,卽是懇切缺知事李寅燁進伏。上曰,昨日趙國賓等原缺見之,其委折如何?寅燁曰,內三廳,許以淸望,而守門將部將,初頭薦選,不能精擇久矣。內外族派,無以審知,率多冗雜之類,故可否之際,每每如此。若以可否不順之故,朝家聽其防塞,則亦有後弊,趙國賓事,必有可否不順之由,故欲査問後稟啓矣。上曰,原情不可盡信,而若如其言,不無稱冤之端矣。寅燁曰,兩班明白,而可否不順,則豈不冤乎?上曰,若永塞可否,則將有混雜之患,取舍不明,則冤屈者必多,必令詳察,俾無混雜稱冤之端,缺慮其如此,使之改薦,則鄕人輩,亦皆稱冤,以爲缺則如吾輩者流,擧皆得參云,而朝家之重內三廳,意缺昨日部將望,參用宣傳官薦矣。下敎如此,當各別惕念擧行焉。又所啓,卽今武臣乏人,而前左尹羅弘佐,時在罪籍中,久未收敍,而兵使李宇恒,以不赴全羅兵使之故,缺爲仰達論罪矣。此兩人久在罷散中,殊甚可惜,而羅弘佐則爲大將多年,軍情至今未忘云,尤宜有收敍之道矣。上曰,竝敍用。出榻敎又所啓,今番重試對擧別試武科中人缺當爲赴防者,一百三十餘人,蓋赴防之法,本欲缺邊山川道里隘塞形勢,其意非偶然,而近來連歲荐飢,主客俱困之故,有除防收米之規,今則何以爲之乎?姑觀西北農事之豐凶,更爲稟定乎?上曰,新出身赴防者,意有所在,姑觀前頭年事而處之,可矣。出擧條又所啓,頃者點閱軍器,則其中禁軍甲衣,極爲寒心矣。朝家之待禁軍自別,軍裝中甲衣爲重,而年久之後,弊傷特甚,外則補綴缺破落,不能成樣,雖欲造給,而聞缺物力煩多,以卽今本曹形勢,實無辦備之路,缺甲乙丙三年出身除防米元數五百餘石內,已捧三百石,未捧二百餘石,當初捧米,欲用於賑資,而今則姑無賑飢之事,以此補用於造給甲衣之時,何如?上曰,依爲之。出擧條又所啓,臣以關防之事,前旣縷縷仰達矣。凡軍缺城池關防之責,皆在本兵,而事多疏虞,一無可恃,缺思之,實爲懍然矣。今番使行回還後,聞彼中聲息缺而我國自强之策,不可不及此閑暇而圖之矣。邊缺年盈虛倚伏之理,昭昭不爽,何可恃其無事,而缺無所猷爲乎?海西荒唐船,近又出沒無常云。雖曰漁採,其情缺知,此時關防之事,亦當各別留意矣。上曰,咨文後數年,頗爲停止矣,今又出沒如前,殊可怪也。寅燁曰,近來連見江邊狀聞,淸人之稱以漁獵,結幕居留者甚多,此誠曾所未有,而彼中紀綱之解弛,亦可知也。前頭必有犯越㤼掠之弊,誠非細慮矣。又所啓,外方軍兵名色雖多,而騎步兵之類缺布戰陣之所恃者,只是束伍軍,而朝家曾不以缺虛疏莫甚,脫有緩急,雖欲調發,必將缺人負羽者,誠極寒心,平時必有優恤之道,然後臨缺可責死長之義,故曾以此詢問諸人,則或云還上耗穀,量宜劃給,以爲赴操之糧爲宜,或云給保一名一年收米五六斗,以爲資裝之用爲宜。臣意則劃給耗穀,不無難繼之慮,莫如給保之爲愈也。蓋勿簽束伍,充定保人,歲收五六斗米,則其視編伍之苦,勞逸相懸,民必願屬,不患保人之難得。且人各有子姪,咸屬其中,一名從願望定,則雖不收米,必以庇護子枝爲幸,軍情旣無怨詛之端,朝家亦缺慮,雖當緩急之際,庶可以得缺營將春秋巡點之時,非不申飭缺可合軍伍者,擧皆脫免,必缺之類,臨時苟充而規免缺朝充暮散,只擁虛簿,軍裝服色,亦不成貌樣,不可不別樣申飭。雖以孝廟朝故事言之,數遣巡按御史,點視軍兵,祖宗朝亦有特遣大臣之時,今宜別遣御史,以爲警飭之道,此等事下詢廟堂而處之,何如?上曰,束伍軍制之虛疏久矣。以此禦敵,誠難得力,心常慨然,卿言是矣。與大臣熟講處之,可也。出擧條參贊官朴泰恒所啓,臣待罪刑房,故有所仰達矣。刑曹判書趙相愚,以內局提調,不得兼刑獄之官,引例陳疏,旣已遞職矣。伏見刑曹錄啓,滯囚甚多,且是詞訟衙門,公務積滯,誠爲可慮,判書斯速缺俾無積滯之患,似宜矣。上曰,政官牌招,開政差出。仍卽牌招缺
左承旨李國芳疏曰,伏以臣於內醫副提調之任,都承旨兼察,在例固然,而前都承旨崔錫恒,與都提調相避,故臣越次受點矣。錫恒已移拜他職,新除例兼之人,今已行公,則臣不可仍察其任。且臣犬馬之齒,已迫八旬,力疲而未能奔走,神茫而不能記,癃尫澌瘁,眩瞀怔忪,以此殘骸,供劇月餘,自量臣身,無望陳力。伏乞聖慈,亟遞臣本職及兼任,以便公私,不勝幸甚。疏批見上
掌令權詹疏曰,伏以臣之母病,初因時候缺脫着之失宜,終緣家少之疾疹,添㞃於憂慮之過度,夙患新恙,一時交劇,寢不交睫,食不近口,眞元銷鑠,氣息綿綴。臣以獨子無兄弟之人,凡所扶救之責,非臣一身,無可恃賴。聖旨申敎之後,尋單請急,亦極惶悚,而顧以區區情理,萬分危迫,不得不爾。玆者天牌下臨,分義所在,趨詣闕門,而卽今臣之情地,萬無違捨病母,奔走職事之望,敢冒萬死,仰瀆宸嚴之下,伏乞聖慈,俯垂矜愍,將臣職名,亟行鐫免,使臣得以隨意將護母病,以伸人子至情,不勝萬幸。疏批見上
右尹李東郁疏曰,伏以滓穢賤缺田廬,歌詠聖德,是臣區區之至願矣。京兆新命,遽下於夢寐之外,感激恩數,不敢膠守微志,冒昧趨承,少伸分義,而第以所帶提擧,旣被臺參,則在臣廉隅,決無因仍蹲冒之理,不避瀆擾,敢瀝血懇,庶冀日月之明,卽賜開許矣。及承聖批,乃以卿勿過辭,從速察任爲敎,臣於是惶感之極,繼之以抑塞也。臣之祈免,不但爲一己私義,公朝處分,有不容不爾者,蓋人臣事君之義,雖以承命爲恭,而亦必以廉恥爲大防,故苟遭臺許,必遞乃已,間或有聖庇偏隆,不卽許遞,而終不敢爲承命之計者,誠以嚴畏上缺不避人言,或近於無恥,朝紳而無恥缺臣之累煩控龥,本非過辭,而聖明缺例讓,至令從速察任,臣欲祗服明命,則廉恥一節,終難放倒,更煩祈叩,則溫批之下,罪在强聒,徊徨累日,反覆思惟,寧被慢命之誅,不忍爲無恥之歸。玆敢復入文字,畢瀝危懇,死罪死罪。今臣旣肅新命,踐履班行,所有兼任,又無職事之鞅掌,求諸道理,苟有一分可冒之勢,則臣亦何苦,而仰瀆宸嚴,至再至三,而不知止乎?伏乞天地父母,俯賜諒察,將臣所帶觀象監提調之任,亟許遞免,以重臺議,以安私分,千萬幸甚。疏批見上燼餘
上在昌德宮。停常參,只晝講。
假注書李眞儒出使,代洪尙賓。
假注書洪尙賓出使,代趙錫命。
注書具萬理罷職,代尹聖時。
校理李大成三度呈辭。入啓。遞差。
備忘記,前參議尹趾仁。權尙游,前監司李彦經,前承旨李震休·金弘楨·南就明,竝敍用。
謝恩,刑曹判書姜鋧。
傳曰,明日晝講爲之。
晝講。入侍,知事李寅燁,特進官金演,承旨李東馣,玉堂趙泰億·丁思愼,假注書尹聖時,史官洪禹瑞·洪致中,武臣尹就五。
假注書洪尙賓書啓,臣承命馳往于豆毛浦判府事徐宗泰所住處,傳宣聖批,則以爲玆者夢寐之外,史官下臨,傳宣聖諭,至有偕來之命,誠不料無狀賤臣,乃於今日,猥承此恩召之混及也。臣九頓震悸,措躬無地,朝廷寬大,尙無責罰,而臣之危蹙之蹤,俟罪之情,自如也。偃息郊扉,已荷天地曲全之洪私,身負釁戾,豈敢爲進赴朝列之計哉?且臣衆病侵凌,衰醜日劇,無復人形,生意已盡,雖欲自力趨承,其道無由,只自瞻望雲闕,伏席涕泣而已。伏念臣栖息未定,春來轉徙於水北水南,水南非京郊之地也。以是致有召牌虛臨,已不勝其惶恐,臣蹤迹旣未得冒昧趨命,則豈敢私近輦下,而臣頃有叔父之喪,在家兒息數人,患疾危死,臣迫於私情,亦嘗出入京裏矣。終不能救其殤死,而其行止無據,負罪則多矣。亟宜據實陳情,仰請譴何,而疾病憂傷,心神喪失,無以作爲文字,遷淹經月,今因書啓,始敢略暴,益不勝悚懍待罪之至。臣神爽慌亂,不能備陳下衷,如其一息未絶,則敢欲支綴,而隨成一疏,更請威命云矣。臣旣承偕來之命,仍留之意,敢啓。傳曰,知道。
江華留守黃欽上疏。大槪,保障重地,決非如臣老病空疏者,所可承當,玆敢畢暴情實,仰干宸嚴,伏乞聖明,俯諒臣人器之萬萬不稱,亟許遞改,以重關防,以安賤分事。入啓。答曰,省疏具悉。卿其勿辭,從速察職。
工曹判書兪得一上疏再呈,入啓。答曰,省疏具悉。前席下敎,意非偶然,須勿固辭,速出行公。
晝講入侍時,右議政李頤命所啓,頃因臺啓,請令京兆勿爲徵贖於山直,革罷契房事,有令該司稟處之命矣。蓋四山之濯濯,豈但由於蟲損而然哉?稚松之繼茁者,斧斤日尋,可勝痛駭?臺啓之請其禁斷,是矣。契房之弊,自朝家從前嚴禁,而至今不罷,此則所當禁,而至於徵贖於山直,則京兆得以貌樣者,都在於徵贖,每五日使山直輩巡山,則所捉斫松之人,從自願納贖,而本非勒徵,且罷此規,松禁亦弛,徵贖則決不可罷矣。契房之弊,四軍門分掌松禁,特令捕捉契房犯松者,則可以禁斷,以此分付京兆及四軍門,何如?上曰,依爲之。
義禁府啓曰,以全羅監司狀啓,刑曹粘目,前南原府使李,移本府處置事,允下矣,李今方待命,卽爲拿囚之意,敢啓。傳曰,知道。禁府謄錄
晝講入侍時,知事李寅燁所啓,自春以後,無日不風,以諸道狀聞見之,田大同及各軍門保米致敗者甚多,誠爲可惜。各別申飭於沿邊列邑,各道稅船上來之時,候其風信,俾勿輕發,多定指路船隻,以救臭載之患,似好矣。上曰,依爲之。特進官金演所啓,甲申年都城修築時,各軍門俱爲存本取息料辦物力,而尹就商爲御營大將時,軍官裵日章,專任轉辦之事,亦議于廟堂,自備局行關統營,銀一千兩,錢一千兩,木二十餘同,出貸於日章,則日章盡心料理,本數則旣已畢償,其所取息者,上年九月,木五十同,銀八十餘兩,來納本營,以錢計之,則幾至五六千兩。日章勤勞國事之狀,誠爲可尙,宜有施賞之典,令該曹考例稟處,何如?上曰,依爲之。朝報
朴泰恒啓曰,大司憲李墪,執義李萬選,掌令朴暈登呈辭,掌令權詹陳疏受由,持平李世瑾·韓祉在外,今日以監察茶時之意,敢啓。傳曰,知道。
李世維,以都摠府言啓曰,今日入直軍士中日習射,請出標信。傳曰,知道。
假注書兪命咸出使,代李景說。
李世維啓曰,假注書趙錫命,時無職名,付軍職,冠帶常仕,何如?傳曰,允。
尹星駿,以弘文館言啓曰,缺權忭時在忠淸道韓山地,經筵入番事緊,請斯速乘馹上來事,下諭。傳曰,依啓。
午時,上御宣政殿,晝講入侍。上讀前受音一遍,泰億進講,自楚公缺伐鄭,至據後世竝兼封略言之爾。上受讀新音訖,泰億以文義釋之曰,嬰齊伐鄭,以鄭之又從晉也。季孫行父如晉,以晉之新遷都,而送賀使也。鄭背楚從晉,卽是改過遷善,則嬰齊之伐,非也,而無貶辭,及至欒書帥師救鄭,書一救字,以著鄭之無罪,此可見微旨也。又曰,不遷戮,卽不遷怒之意也。趙同等,皆欲代蔡,而欒書以不戰爲武,不遷怒於蔡,而完師以返,此誠近古王者之師也。丁思愼曰,蔡,楚之與國也。當時諸將請伐者八人,不欲者三人,欒書能捨多從少,終不遷戮,以救其災,故時人比之召公,則書之賢,可知也。晉得人才,故君雖不辟,而能伯諸侯,爲人君者,得一士可王,此所當勉也。又曰,缺齊桓·晉悼,行仁而服諸侯,今此欒書之事,亦近缺能不戰而服人,則修德行仁,亦今日之所當體者也。泰億曰,三苗至頑,而舜修德,則舞干而苗服,崇虎至暴,而文王行仁,則卽壘而虎降,舜文尙矣,無容議爲,齊桓召陵之役,名正言順,而楚不敢競,晉悼蕭魚之會,亶出至誠,而鄭乃服從,至於二十四缺之久,無敢懷貳,故曰,至哉,誠之感人,其效如此,信乎,誠之一字,人君之所當體念者也。禮曰,仲夏行秋令,則民殃于疫,目今災沴荐臻,毒疹遍滿,殆禮所謂行秋令也。聖上若能至誠而格天,則天災可弭,至誠而感人,則人心可和,此誠今日之第一加意處也。上曰,至誠之說,儒臣縷縷陳戒,予當各別體念矣。泰億曰,宣公四年,嘗有食角之變,而此又如是,此後定公缺十三年,又有鼷鼠之變矣。鼷,鼠之小者,牛,畜之大者,缺食角,大是異事,猶不知儆,至於改卜再食,此乃有司之缺諱而不書,乃因變異而書,則可見其微意,缺上曰,郊則終是僭禮也。思愼曰,魯之郊缺僭行之,及其鼷鼠示變,則免牛不郊,猶且三望,多見其缺而肆行非禮也。上曰,上亦有猶三望之文,猶字可見其缺子嘗來朝,而孔子往問官名,則郯是諸夏之缺而後則僭稱天王,春秋斥而夷之,今吳伐郯,則缺狄而伐中國也。當時諸侯,無有救者,於此亦可見寓微意缺受封只是江,而漢則非封內也。故於答齊之辭曰,昭王之事,問諸水濱,此亦可據,今言江漢沮漳,楚之望也云者,此必後世竝兼後混稱之辭。上掩卷,以下缺
工曹判書兪得一疏曰,伏以臣再上缺溫批至以卿勿撕捱,速出行公爲敎,是殿下知臣之情勢窘蹙,欲使之責勉供職也。臣於是感激惶悚,亟擬冒昧趨承,而臣之所被僇辱,非如尋常彈刺之比,其在士夫廉義,有不容恃恩忘恥,復叨官聯,此實臣難進之大防,而且臣所患胃痛,爲十四年難醫之痼癖,發輒危惡,幾死僅甦,今於六十衰邁之年,又經萬里殊庭之役,症形之重,視前有加,歸家將息,今已四旬有餘日,而奄奄惙惙,作一藥籠中廢物,雖欲力疾供職,其勢末由,臣之進退,可謂窮矣。以臣私情言之,父缺在於二日之程,而經年出疆之餘,尙不得歸掃缺職名未解,牽礙遷就,人理到此,蔑已盡矣。缺聞之於古訓,而聖論諄切,而旣不得祗承明命缺遷嬗,而亦無以攀柏伸痛,爲臣不忠,爲子不孝,一身雖存,生不如死也。撫躬知罪,夫復何言?長單請急,實出於情病之兩難冒出,而喉司不諒,一向阻却,方欲更入文字,空臆而陳之,昨日宣召,疊降於片餉之間,義當叩額請譴於象闕之下,而自再昨,舊症復發,痛勢危㞃,如絞如刺,人鬼莫分,僵臥牀第,荐違嚴召,自列之章,亦未能登時搆上,臣之罪,至此而尤萬萬矣。筵席語秘,未聞聖敎之如何,而問備之下,惶隕罔措,而念臣踪地危臲,雖無難缺不可妄進者,今若嚴畏戀係,有所冒沒,則是枉其心也。缺不卽解遞,則是曠其職也。枉心則身名俱辱,曠職則缺害,爲人臣者,枉名曠職,而不知懼,則終必廉恥掃地,利慾缺無所賴,如臣不貲之身,縱不足惜,其有傷於缺化,爲如何哉?臣之撕捱違忤,自陷於辜恩得罪之科者,夫豈樂爲而爲哉?上天孔邇,而不諒人只,缺而獨漏臨照,臣以首頓地,只自呼龥而已。伏乞聖慈,缺懇體天之從人所欲,亟命盡遞臣本兼諸任,缺投閑守分,養病全生,仍治臣終始瀆擾之罪,以肅朝綱,千萬幸甚。疏批見上
江華留守黃欽疏曰,伏以臣冥行缺自顧慙恧,分甘廢捐,乃於千萬意象之外,忽承江都新命,臣驚惶震惕,罔知所以自措。夫江都一府,係是保障重地,目今雖無警急之慮,而其存深戒於不虞之地,要爲綢繆陰雨之備者,固不可責之於庸才淺識,以致疏虞之患也。今臣才具素蔑,智慮淺短,前後歷試,曾無發一慮畫一策,以效塵露之報,其空疏無用之實,固已聖鑑之所俯燭也。況又年齡遲暮,衰病已甚,精神筋力,消亡無餘,尋常職務,猶懼其不能堪承,況此保障居留之位,其職責之所委寄,如彼其重且大,而乃敢不自揣量,缺速其僨誤之罪,而莫之恤乎?不惟臣自知缺之方,亦不宜若是其顚倒也。臣之此言,非出缺是由中之至懇,伏乞聖明,特察人器之不稱,亟許遞改臣職名,回授可堪之人,以重關防,以安賤分,公私幸甚。疏批見上燼餘
上在昌德宮。停常參,只晝講。
假注書李眞儒狀啓,臣於日昨,承命馳往于楊州蘆原村判府事李濡所住處,祗宣聖旨,仍諭以偕來之敎,則以爲臣幸賴天地生成之惠,數年之間,得以偃息,自在於田里,庶幾從今以往,守分養痾,以畢餘命,日夜攢祝聖德,唯思隕結之外,更無他念矣。千萬不圖,特降別諭,辭旨勤懇,有踰尋常,旣敎以思想之切,又責以休戚之義,使之卽速就途,至辱近侍傳宣,仍令與之偕來,臣誠驚惶感激,罔知攸措。噫,無狀賤臣之進退,固無輕重於朝廷,則乃以僨敗已退之身,貪戀恩寵,冒昧更進於京輦,實非私意之所敢出,故昨年秋,雖蒙前席勉留之異數,終未能奉承明命者,此也。意謂聖上,曲垂體諒,永許屛處,俾遂微分,豈料今日,猶軫簪履之舊,復有此敦召之擧也?顧臣哀朽已極,萬慮俱灰之中,才遭慘戚,宿病增劇,方此委席昏昏,姑俟神精少精勤,當以一疏,申暴危悃云,而姑無造朝之意。臣旣承偕來之命,姑爲仍留之意,敢此馳啓事,啓下。
待敎李眞儉狀啓,臣於今十二日,離發京中,卽日馳到于廣州栗峴村判府事柳尙運所住處,傳宣別諭,則以爲臣於疾病垂死之中,伏蒙聖慈,特加省念,至遣近侍之臣,傳宣聖旨,諭以事體,責以休戚,臣奉讀未半,汗淚交集。且伏聞有令史官偕來之敎,此則在聖朝,恐爲謬施之歸,在微臣實有過分之懼,臣誠一倍悸恐,不知所以仰對。王人之仍留村野,誠有所萬萬不敢者,在臣義分,卽當竭蹶趨走,以俟處分,而臣宿病之外,近患時令,調攝失宜,轉輾彌留,痰喘極盛,胸膈痞滿,戶庭之間,不能起動者,今已數十日矣。雖欲作氣,其勢末由,逋慢之罪,又加一節,臣稍俟病勢少間,當以一疏,仰請嚴誅云。臣旣承偕來之命,再三敦勉,而大臣姑無上去之意,臣段仍留事,啓下。
假注書兪命咸出使,代李景說。
晝講。入侍,知事趙泰采特進官金錫衍·承旨李世維·玉堂宋正明·丁思愼,假注書李景說,史官洪禹瑞·洪致中,武臣閔銓。入侍時,玉堂罷散人員,別單書入事,榻前下敎。今後晝講正時,以午初進定事,榻前下敎。
司書李縡上疏。大槪,母病沈重,無望供職,冒死申龥,乞蒙恩遞事。入啓。答曰,省疏具悉。爾其勿辭,救護母病。
吏曹參判李健命上疏。大槪,屢違召命,罪戾山積,今聞日昨筵中,以臣兼任之久不行公,至有特推牌招之敎,惶隕悚惕,措躬無地,玆敢進詣闕外,席藁請譴,伏乞聖慈,俯賜憐察,亟罷臣本職及兼帶賓客之任,毋令職事久曠,公私俱幸事。入啓。答曰,省疏具悉。固辭至此,本職今姑許遞,卿其勿辭,從速察任。
判府事徐宗泰上疏。大槪,伏承諭旨猥及,而情勢病狀,萬無趨承之路,惶隕益深,懇乞收還,仍治臣罪事。入啓。答曰,省疏具悉卿懇。今玆敦召,意實非偶,所謂情地,累次開釋,到今寧復有一毫不安之端耶?危蹙猶復前日之說,予以爲卿之引嫌太過也。軍門提擧,亦無許改之理,卿其宜遵前旨,作速入來,勉副至望。仍傳曰,此批答,使偕來史官傳諭。
備忘記,開城留守韓聖佑,雖已瓜滿,未及出代,稱以病狀添劇,徑先上來,陳疏乞遞,其在事體,殊甚未安,故疏本朝已還給,而不可無警責之道,從重推考。
傳,前應敎李觀命·李㙫·崔昌大,校理金興慶,司諫李海朝,獻納李宜顯·朴行義,修撰洪重休竝敍用。
晝講入侍時,知事趙泰采所啓,臣日昨往審,南漢山城,則新舊城牒,竝皆堅固,而軍餉則曾前未捧蕩滌之後,僅至六萬八千餘石,而連値凶年,以雜穀代捧者,將至四萬餘石,頃以漸次作米之意,覆啓分付,而雖盡數作米,都不過四萬餘石,事之虛疏,莫此爲甚。以軍器言之,則丙子守城時,只有大長砲數柄云,厥後如大砲佛狼器,漸次措備,其數將至數百,以卽今打造百坐,竝計城堞數之,則不過爲十堞一柄,守禦廳雖欲加數措備以置,而物力殘薄,莫可措手,母砲則以銅鐵和鍮鑞鑄成,而銅鐵則戶曹外,無貿用之路矣。頃者各軍門輪回給價取用事定奪,而各軍門,則無大段關緊之事,明年萊館,例納生銅,自本廳給價取來,又限百柄打造,以備陰雨之具,似合事宜矣。上曰,所達誠是,依此爲之,可也。備局謄錄
上在昌德宮。停常參·經筵。
自昧爽至辰時,有霧氣。
下直,通川郡守李挺英。
大司諫任胤元三度呈辭。入啓。遞差。
政院啓曰,今日賓廳日次,兩司當爲來待,而憲府·諫院,或在外,或受由,或呈告,未肅拜,時無行公之員。除在外受由人外,竝卽牌招,以爲推移入侍之地,何如?傳曰,允。
傳曰,大臣·備局堂上引見。
正言韓重熙謝恩後啓曰,臣病滯中路,久違召命,縣道控龥,未蒙恩遞,惶隕實深,僅僅曳疾入城,而撼頓之餘,症情越添,陳章見阻,尋單未徹,一向悶蹙,不知所出矣。卽因賓廳日次,庚牌降臨,分義所在,不敢坐違,忍死扶曳,黽勉趨謝,而目今病狀,實無一分陳力之望,且情勢之難冒者,有非一二。前吏曹參議申銋,當臺望備擬之際,以外任啓請之故,至於被彈坐罷,而臣於申銋爲政之日,亦自外官,見擬臺職,則臺彈所發,雖非指臣,臣以不當擬之人,烏得晏然於其職乎?又伏見持平韓祉疏本,則盛論近來臺閣之不擇,而至謂之循例通淸,循例擬望,循例下點,循例降牌,爲諫職者,亦不自量才具之可合與否,循例謝恩,循例行公。噫,憲臣此言,可謂切中當時之病,而尤爲如臣者而發也。臣之濫通臺選,今幾年矣,前後忝竊,凡幾度矣,而衮職有闕,臣不能匡焉,官方有邪,臣不能糾焉。以至於國計民憂,俗弊政疵,率皆可言而不言,悠悠泛泛,未免爲隨行逐隊之歸,則今於非議之來,自不覺顔忸怩而心不寧矣。豈可忘廉沒恥,復玷臺席,以益其尸位之刺乎?以此以彼,俱不宜仍冒也,決矣。請命遞斥臣職。答曰,勿辭,退待物論。
政院啓曰,書筵進講時,賓客入參事,申飭之意,命下矣。右副賓客李健命,旣遞本職,令該曹口傳付軍職,仍爲牌招,以爲推移入參之地,何如?傳曰,允。
兵曹口傳政事,以李健命爲副司直。
吏曹啓曰,臺諫有闕,政事,取稟。傳曰,明日爲之。
江原監司書目,臣於臺疏,有不可晏然者,乞賜鐫免,以謝臺議事,上送事。啓。答曰,省疏具悉。臺疏泛論,不必深嫌。卿其勿辭,從速察職。
引見時,執義李萬選所啓,臣於前啓李德英事,有應避之嫌,前旣以此引避矣。今日以備局引見,無他推移之人,不得已入侍,而嫌難參啓,與前無異,請命遞斥臣職。上曰,勿辭,退待物論。司諫李夏源所啓,士大夫之締交市井商譯之類,甚是羞恥之事。近來形勢之門,市徒坌集,已多有人言,而或至於蠧公貨而累國政,通私賄而蔑公法,豈不寒心哉?請自今以後,市井商譯之非公事,而出入卿相之門者,士大夫之締交此類者,嚴立科條,隨現重究事,定式施行。上曰,依啓。又所啓,新除授正言吳命峻,時在平安道昌城地,請斯速乘馹上來事,下諭。上曰,依啓。釐正廳節目收殺事,堂上二員差出事,榻前下敎。右議政李頤命所啓,近來昌城地有藥水,固無效驗,而京外之人,紛紜奔波,西路一路,以京中士夫多往之故,接待給糧,多有弊端,昌城一邑,不可支堪云。今雖不可禁斷其往飮,此後各別申飭於昌城往來沿路各邑,給糧接待等事,一切禁斷,俾無貽弊之道何如?上曰,依爲之。又所啓,大興山城所屬各邑軍餉,各於城底儲置,一半分給,一半留庫矣。卽今連續請得其一半留庫中,又折半分給之意,分付開城府,何如?上曰,依爲之。又所啓,頃因漢城府草記,有三江民人等斂錢立馬事,令廟堂稟處之命矣。蓋諸各司公用各樣雜物運入夫馬,使三江民人,輪回責立,而戶曹劃給六升米而已。一年所立之數,殆至萬餘馱,三江民人千餘戶,不能支堪,相議作契,分春秋兩等,各出錢文三兩,以爲雇馬應役之資云。江民之不勝其役,私相作契,則其稱冤可想矣。此則事係斂民,自朝家決不可許,而戶曹自有例給之價云,量出一年所入之價,使漢城府郞廳次知,以爲料理雇馬之事,上應國役,下紓民弊,似爲得宜。令漢城府·戶曹相議熟講後,稟定施行,未知何如?判尹趙泰采曰,三江民人之作弊雇馬,雖出於民人之除弊應役之意,而至於朝家許令聚斂責立,事體不當,此則決不可爲之,以其預受馬價,京兆地部,次知料理,亦未知其得當矣。兵曹判書李寅燁曰,小臣亦聞三江民人之弊端不一,而一年運入之數,或至萬餘馱,則民人之不勝其役,作契立馬,以應公役,誠爲可憐。聞戶曹有例給之價云,一依外方雇馬廳例,買立百餘馬匹,使之運入,則庶有補於貧民一分省弊之道矣。頤命曰,此事不必講定於榻前,漢城府·戶曹,講究其利害,然後稟處,宜矣。上曰,漢城府·戶曹,相議後稟處,可也。泰采所啓,昨日陳白山城事,而未及陳達,故更有所仰稟矣。山城汗峯,在於東城相望之地,丙子汗登此峯頂,放砲入城之故,有汗峯入城之說,吳始復爲守禦使時,始築汗峯,而自峯底至東城,二百七十餘步,則未及畢築,而基址已定矣。議者以爲,自東砲壘兩處放大砲,則賊不得據此峯云,而終不如入築之爲宜。小臣今番往審形勢,則蜂巖·汗峯,俱爲可慮,蜂巖則旣入於東城新築之內,汗峯若竝入築城中,則似無賊兵先據之慮,而當築之役,不至大段矣。然以臣淺見,不敢斷定,前頭大臣,或有驪州兩陵奉審之事,則同往山城,更審其當否,然後處之,何如?上曰,此事,何如?頤命曰,小臣少時,一番經過山城,而城堞周遭,不曾留意看審,今難遙揣,而蓋蜂巖·汗峯,高壓城中,故丙子年放震天雷,至中闕庭樹云矣。近來此城日漸增築,周圍闊大,不無難守之慮矣。前頭臣或有公行往來,臣父母墳,在於砥平,久未省掃,或得恩暇往掃之時,作路於山城,與守禦使,一同看審後,稟處,似好矣。上曰,汗峯入築之說,自前有之,大臣往見後稟定,可也。又所啓,守禦廳七色標下,與三軍門無異,而三軍門則給料,本廳則以物力凋殘之故,不得給料,一自罷保之後,尤難支堪,逃散甚多,且無願入者,將不成軍門貌樣,事甚可慮。卽今則前陪軍軍幕手責立之際,計日給價,事體殊甚苟簡,而朝家變通未久,旋請給保,亦涉未安。然若不更加變通,則不過一二年,盡爲逃散,旣罷之保,雖不可還給,本廳亦有餘軍之可得者,以此定給標下,則或爲保存,釐正廳節目更定之時,給保一款,使之商確變通,何如?上曰,堂上旣令差出,相議爲之,可也。頤命曰,統制使南五星,以多殺人命,慶尙監司狀啓請罪,而三道統制事權隆重,若以杖殺管下,至於論罪,則有損事體,故臣請推考,觀其緘辭,果出於私喜怒,則似不可仍置矣。其後臺啓,又請拿問,尙不停啓。當此風和之節,舟師大將,累月不爲行公,已涉可慮,臺啓雖停,南五星似難行公。自前如此之時,則雖有臺啓,多有許先遞職出代之時,南五星今姑改差,何如?上曰,南五星改差,差出其代,可也。又啓曰,廟堂機務中,稍似重難者,俱待首相之出而置之矣。釐正廳事,尙未收殺,故其弊不貲,蓋釐正廳節目頒布後,多言其不便,故大臣陳達,姑從舊制,以待變通,新節目僅行半年,復從舊制,外方眩於奉行,各軍門餘軍,將充補各邑兒弱逃故,而尙未派定。閔鎭厚及李寅燁專管,而鎭厚出去之後,寅燁獨當之,本務甚煩,未及擧行。諸詣堂上俱有職務,無與共其事者,臣獨在廟堂,不得加出堂上,使之句管矣。今則不可一向遷就,堂上一二員啓下,與李寅燁相議爲之,何如?寅燁曰,釐正廳節目頒布之後,又有姑從舊制之故,以代布事言之,或有新制者,或有不行者,甚爲斑駁。漕軍則元漕軍革罷收布,擧皆稱便,而騎船漕軍,多是雇立,全不着實,漕軍之際,極爲虛疏,前秋以此陳達,各別申飭,而猶不無復踵前習之弊,此外亦多有未及收殺者,而罷其廳號,歸諸備局之後,閔鎭厚又復去朝,臣不敢獨自了當,尙此遷就,外方未知適從,眩於奉行,不可不速爲收殺,故敢此仰達矣。上曰,堂上啓下,可也。寅燁曰,頃見江華留守狀啓,則鎭海樓爲火所燬,而此樓在於甲津要害之處,不可不速爲修改,新留守下去後,卽爲分付改建,何如?上曰,依爲之。備局謄錄頤命曰,頃因臺啓,請令京兆勿爲徵贖於山直,革罷契房事,有令該司稟處之命矣。蓋四山之濯濯,豈但由於蟲損而然哉?稚松之繼茁者,斧斤日尋,可勝痛哉?臺啓之請其禁,是矣。契房之弊,自朝家從前嚴禁,而至今不罷,此則在所當禁,而至於徵贖於山直,則京兆得以貌樣者,都在於徵贖,每五日使山直輩巡山,則所捉斫松人,從自願納贖而本非勒徵,且罷此規,松禁亦弛,徵贖則不可廢矣。契房之弊,四軍門分掌松禁,特令捕捉契房之犯松者,則可以禁斷,以此分付京兆及四軍門,何如?上曰,依爲之。禁營謄錄
上在昌德宮。停常參,只晝講。
政院啓曰,吏曹郞廳來言,今日爲政事命下,而判書李益壽病不來,參判未差,參議趙泰東,昨遭殤服,不得開政云。判書李益壽牌招開政,何如?傳曰,允。
掌令朴彙登三度呈辭。入啓。遞差。
假注書洪尙賓書啓,臣敬奉聖旨,更爲宣諭于判府事徐宗泰,則以爲今日誤恩隆重,實非微臣之所當承者,敢以情勢病狀,瀝血申龥,伏俟寢命,卽伏承聖批,賜諭丁寧,至以寧復有不安之端爲敎,不自意臣之無狀,何以得此於君父之前?臣倍增震越,感極而涕泗也。臣自省僨誤旣深,所遭危怕,雖荷天地寬恩,且賜開釋,而恃寵冒進,自同無故之人,萬萬非私義之所敢出,臣本無用,臨老屛退,分甘待盡於丘壑,卽今病狀,政在沈頓,委伏床席,危喘懍懍,雖欲趨詣陳衷,少伸分義,而亦不能自力,違命之罪,又當萬死矣。情悃悶塞,不知所以仰對,跼蹐祈祝,惟俟聖鑑之垂照,亟有還收而已云矣。臣仍以批旨辭語,更爲勉諭,而大臣謂以病勢之沈淹,尙無造朝之意,臣姑仍留之意,竝此敢啓。傳曰,知道。
假注書兪命咸狀啓,臣承命馳往于龍仁慕賢村琵琶潭領府事南九萬所住處,傳宣聖諭,則以爲臣以八十枯骸,跧伏松楸,日勅殮具,期就窀穸矣。不意史官遠臨,傳諭召命,辭旨勤懇,若以無狀賤臣,爲有補助於朝家者然,臣於此,魂驚魄散,罔知所措。念臣之不敢承命,不止一端,當俟心神稍定,具疏陳情,以請鈇鉞之誅云矣。臣旣承偕來之命,姑爲仍留之意,敢此馳啓事。啓下。
傳曰,明日晝講爲之。
晝講。入侍,知事李寅燁,特進官李喜茂,承旨李國芳,玉堂宋正明·丁思愼,假注書李景說,史官洪禹瑞·洪致中,武臣金錫命。司諫李夏源,亦爲入侍,啓曰,同僚處置,歸於臣身,而觀其避辭,則下款事,卽因頃日憲臣疏語,引以爲嫌也。臣亦前旣以此引避,今難可否於其間。且臣於昨日入侍時,有奏事不審之失,通關節者,論以死罪事,以明宗朝受敎陳達矣。退出之後,考見受敎輯錄,則乃是仁祖朝定式也。此係祖宗朝故事,而初不詳審,致有誤達,臣於此,不勝惶悚,卽欲自列,而病脚添劇,無計起動,經宿之後,今姑來避,所失尤大。以此以彼,俱不可一刻仍冒,請命遞斥臣職。上曰,勿辭,退待物論。
京畿監司書目,楊州呈,以判府事李濡上疏上送事。啓。答曰,省疏具悉卿懇。今玆勉召,意非偶然,旣往之事,何必追嫌?卿其體予虛佇之誠,安心勿辭,須速就途。仍傳曰,此批答,使偕來史官傳諭。
慶尙監司書目,善山府使黃爾章病勢沈痼,閉衙已久,時月之間,決無差復之望,此時曠官之弊,不可不慮,罷黜事。
司直洪萬朝籌司堂上辭免上疏再呈。入啓。答曰,省疏具悉。卿其勿辭,從速察任。
政院啓曰,待敎李眞儉,假注書李眞儒,俱以傳諭偕來事在外矣。其弟進士眞休,昨日身死,而聞其父,前校理大成,遭此慘喪,病勢添劇,方在危篤之中。自前奉命使臣有親病,則他史官替送之例,似當有變通之道,何以爲之?敢稟。傳曰,依爲之。
謝恩,輔德朴行義。
京畿監司書目,廣州呈,以判府事柳尙運上疏上送事。啓。答曰,卿懇。前秋勉留,亶出心腹,今玆別諭,亦非偶然。卿其須體前後之至意,安心勿待罪,須速就途。仍傳曰,此批答,使偕來史官傳諭。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,承文正字鄭東周除授後,過限未肅拜,依例罷職,何如?傳曰,允。
以蔡時益爲善山府使,申弼賢爲天安郡守,尹植爲交河縣監。吏曹謄錄
左捕廳啓曰,本廳軍士元來數少,而夜則巡邏,晝則窺伺,殆無片時之閑,而分小軍出用之役,又從而浩煩,勢甚難支。曾於癸未年間,其時大將臣尹就商,以此意陳達於榻前,凡都監時差役及科場與勅使時,禁盜軍責應之外,至於常時小分軍,則切勿出用之意,奉承傳施行矣。本月初八日,兵曹郞廳上下坐起時,禁盜軍二名定送甘結,以白文來示,臣以爲本廳軍士,凡小分軍之役,不許出用,旣有奉承傳,則因循謬例,不但事體未安,白文甘結,亦非準信公帖,自今以後,白文甘結,則不許施行之意,分付下人還送矣。翌朝又將其文,踏印以送,若使本廳,謂以謬例,終不定送,以至於相較,則恐損事面,故姑令定送矣。兵曹郞廳怒於甘結還送,捉入本廳下人,決棍十二度云。凡公帖行用,必準踏印者,乃所以防奸僞也。況伏兵軍出用,又異於他事,而引用謬例,不以爲非,勿論所執之如何,而移怒於下人,少不顧藉,若此不已,則來頭之弊,勢將難支,一有定式,所不可已也。自今以後,白文甘結,一切勿施,別都監差役及科場與勅使時,禁盜軍外,凡小分軍之役,一依癸未定奪,切勿出用事,更爲定式施行,何如?傳曰,允。左捕廳謄錄
上在昌德宮。停常參,只晝講。
自午時至酉時,日暈。夜三四更,月暈。
兼春秋李會元書啓,臣敬奉聖旨,傳諭于驪州睡谷村判府事李畬所住處,則以爲臣屛伏田里,偸過朝暮,連章陳瀆,亦有不敢,疾病兼劇,待盡床褥,泯默數朔,食息靡安,尙竊有望於天地之仁,日月之明,庶幾矜其踪地,察其心事,終始涵覆,免於大戾,得以安意入地矣。乃於意外,史官遠臨,天札特宣,諭以大臣之體,責以休戚之義,辭旨懇惻,誨勉嚴切,促臣就途,至有偕來之命,臣於垂死之中,奉讀綸音,不覺五情震錯,涕淚橫迸,恨不能速滅而無知也。臣之尙存性命,歸身溝洫,寔惟聖上罔極之恩是賴,每念前事,魂骨俱驚,其不敢復以大臣自居,抗顔再進於都下,則聖明亦豈不下諒也?聖旨愈勤,臣罪愈深,惟萬死是甘而已。臣中情抑塞,精魂迷亂,不能成語,稍待神氣少定,當以文字仰暴危衷云。臣旣承偕來之命,姑爲仍留之意,敢啓。傳曰,知道。
假注書趙錫命出使,代趙翼命。
假注書尹聖時出使,代金尙奎。
備邊司啓曰,本司堂上二員,爲先加出事,榻前定奪矣。吏曹判書李益壽,副護軍閔鎭遠,竝爲差下,使之句管釐正廳變通文書,何如?傳曰,允。
傳曰,明日晝講爲之。
政院啓曰,兩司多官,引避退待,而兩司無行公之員,處置經宿,事甚未安。除受由在外外,呈告人員牌招,以爲處置之地,而新除授掌令尹會,今方入城,時未肅拜,亦爲牌招察任,何如?傳曰,允。
晝講。入侍,知事趙泰采,特進官金錫衍,承旨朴泰恒,玉堂宋正明·丁思愼,假注書金尙奎,史官洪禹瑞·洪致中,武臣崔元緖。
大司憲李墪啓曰,臣於日昨違牌,雖出於病勢之難强,而惶隕縮伏,只俟嚴誅矣。今以僚臺處置,又有牌招之命,不得不强疾詣臺,而同僚之所引嫌,卽本府李德英之啓,不得參涉事也。臣於此啓,亦旣嫌避,則不敢可否,固無異同。有不可仍冒者,請命遞斥臣職。答曰,勿辭,退待物論。
晝講時,應敎李觀命,修撰李世最,牌招察任事,榻前下敎。
謝恩,李觀命。
修撰李世最上疏。大槪,臣於千萬意慮之外,忽承玉署新命,召旨遠辱,昨才歸伏私次矣。此際天牌降臨,分義所在,不得不來詣於禁扄之外,而顧臣所叨,萬萬不似,終無承當之理。且臣踪地,有不敢自安者,玆敢冒死呼龥於宸嚴之下,伏乞聖明,亟賜遞改,以重名器,以安私分事。入啓。答曰,爾其勿辭,從速察職。
刑曹啓曰,凡亂廛出禁徵贖事,京兆主管,各別亂廛中,有句管刑曹者,則依前來訴,推治,何如?傳曰,允。刑曹謄錄
義禁府啓曰,以黃海監司啓本,刑曹粘目,兔山縣監李溭,移本府處置事,允下矣。李溭時在忠淸道保寧地云,依例發遣府書吏,拿來,何如?傳曰,允。禁府謄錄
禮曹啓曰,今此疫氣熾盛,別遣重臣,癘祭設行於北郊,諸道則令道臣虔誠祈禱事,啓下行會矣。卽見咸鏡監司李廷謙啓本,則癘祭不爲親行,以中軍差定設行云,當此人民疫死之日,別行祈禳,事體至重,而道臣不爲親行,事甚不當。監司李廷謙推考,何如?傳曰,允。禮曹謄錄
尹星駿,以義禁府言啓曰,以黃海監司啓本,刑曹粘目,兔山前縣監李溭,移本府處置事,允下矣。李溭時在忠淸道保寧地本家云,依例府書吏發遣,拿來,何如?傳曰,允。
午時,上御宣政殿。晝講入侍時,上讀前受音訖,侍讀官宋正明,進講新講章,自公會晉侯·宋公·衛侯·鄭伯·曹伯·莒子·杞伯同盟于蒲,至晉人執鄭伯晉欒書帥師伐鄭,鄭無可救之善,楚不得有能救之名。講畢,上受而讀之訖,正明釋其義曰,晉復歸汶陽之田,而後諸侯貳其命令,失信莫大焉。書之以同盟者,惡其反覆,而著其譏貶也。思愼曰,旣爲此盟,而鄭叛不服,莒潰莫救,特書同盟,以罪晉也。不自反其失信之非,而復尋馬陵之盟,信不由中,盟之何益乎?己則無信缺豈得如桓公之九合諸侯哉?正明曰,盟者非固信之本。大易曰,信及豚魚,缺何事不可做乎?方今人心世道,至此之極,若上以實心行實政,則君臣缺而可措國勢於治平之域矣。留意何缺上曰,然矣。正明曰,反求諸己缺思愼曰,子路不赴叛臣之邀盟,以至缺禍矣。缺而使季孫迎歸,豈不缺以伯姬之賢,故使季孫迎歸,缺其禮也。正明曰,如六缺也。一褒一貶,衮鉞不差,書之以季孫行缺如宋致女者,得以著其缺之賢,尙聞於諸侯,況有道君子,豈能自缺耶?古語曰,十室之邑,必有忠信,缺亦足了一世事。卽今嚴巖之下,豈無其人哉?若自上誠心缺之,則必多裨益於國家事矣。上曰,儒臣所達誠是矣。思愼曰,善則千里之外應之,政令善否,隣國亦可以聞矣。自上加意,如何?正明曰,書之以執鄭人者,譏貶之辭也。思愼曰,楚子重侵陳,與處父救江無異,而削而不錄者,爲其鄭亦有罪也。正明曰,處父救江,卽文公九年事也。上遂掩卷。宋正明所啓,連日自上開講,而館僚甚不齊,昨日政,新除授應敎李觀命,修撰李世最·李宜顯,竝當牌招察任,而李宜顯則方患麻疹,尙未差復,勢難入來云,應敎李觀命,修撰李世最,竝卽牌招察任,何如?上曰,依爲之。諸臣以次退出。
修撰李世最疏曰,伏以臣積惡在身,七年缺冥頑不滅,奄過外除,若缺承玉署缺聞命驚惶缺不知措躬之所也。惟當缺貪榮冒進之計,而爲過終喪後別祭,昨才歸伏缺降,分義所在,不得不祗謝於禁門之外,而顧臣所叨,缺聖朝遴揀,其重亦何如,而以臣不文,殆近於不辨缺使濫竽續貂,重貽朝廷之羞乎?臣之萬萬不似,不待人之嗤點,而臣亦自知,臣何敢以逋命爲懼,而晏然承當,仰累我聖朝愼簡之政乎?臣之情實,不得不披露於日月之下,而且臣踪地,亦有難安者。臣於年前,忝叨諫職也,有重發之論,爲一諫官所壞弄,臣因用連啓之例,以存臺體,兼採公誦,有所添論,而反承嚴批,至蒙特遞,臣追惟至今,餘悸在心,至於重臣自明之疏,儘有可辨者,而事在旣往,言亦煩絮,臣不欲更爲提說,以溷聖聽,而臣之不敢自安則有之矣。臣本蒙學蔑識,元不合於榮選,而又有此臲卼之勢,豈可以自恕歲月之稍久,揚揚冒出,以益其罪戾乎?伏乞察臣由中之懇,特垂體下之仁,將臣新授職名,亟賜鐫免,以安微分,以重名器,不勝幸甚。疏批見上燼餘
上在昌德宮。停常參,只晝講。
申酉時,日暈兩珥。
掌令權詹三度呈辭。入啓。遞差。
司書李縡初度呈辭。入啓。傳曰,還出給。
假注書尹聖時狀啓,臣卽爲馳往于楊州蘆原村,傳諭于判府事李濡,則以爲,今臣之猥蒙諭召,實曠古非常之異數,而區區私義,旣有所未敢冒進者,病勢且劇,自速違慢之誅,略暴危悃,悚息俟譴,不意聖度涵容,反降溫批,辭旨愈勤,臣於此,益切惶感,不覺汗淚之交瀉。豈不欲顚倒趨命,他不暇計,而顧臣狗馬賤疾,日就沈痼,精神筋力,全不收拾,最是痰眩之症,重發於悲憂積傷之餘,合眼面壁,一味昏昏,斷無作氣運動之望,虛辱近侍,久淹寵命,罪戾日增,跼蹐罔措,只自伏地隕越,不知所達云。臣以聖批勤懇之意,縷縷敦勉,而尙無登途前進之期,臣旣承偕來之命,姑爲仍留之意,竝爲馳啓事。啓下。
假注書趙錫命狀啓,臣承命馳往于廣州栗峴村判府事柳尙運所住處,傳宣聖批,則以爲,前秋前席勉留,今玆特加收召,俱出於不棄簪履之盛意,無論臣情狀踪地之如何,宜不敢更有他計,竭蹶趨命之不暇,而第與史官偕來之命,旣是格外異數,以臣朝夕待盡之喘,晏然承命,誠有所萬萬不敢者。略陳短疏,敢請收還恩命,而伏承聖批,不賜兪允,臣於是,益增惶恐震慄之至。以臣進退,辱屢呼龥,實所不敢,卽今賤疾,一向淹篤,起身登途,實無其望,宛轉床席,危厲熏心,席藁私次,只俟鈇鉞之加云矣。臣旣承偕來之命,姑爲仍留之意,馳啓事。啓下。
吏曹參判崔錫恒上疏。大槪,天官佐貳之命,及於已試僨敗之身,惶駭震越,不知所措。今若復踏宿趼,自同無故,則一身廉義,雖不足恤,其在國體,豈容再誤?伏乞將臣職名,亟許鐫改,以重公議,以安微分事。入啓。答曰,卿無可嫌,從速察職。
晝講。入侍,知事趙泰采,特進官尹世紀,承旨朴泰恒,玉堂李觀命·丁思愼,假注書金尙奎,史官洪禹瑞·洪致中,武臣尹淑。
政院啓曰,兩司多官,引避退待,已過累日,而昨日掌令尹會出謝之後,仍爲呈辭出去,不爲處置,事體未安。卽爲牌招,以爲處置之地,何如?傳曰,允。
謝恩,修撰李世最,知事尹以道。
中殿·世子宮·嬪宮還御本殿後,政院·玉堂問安。答曰,知道。中殿·世子宮,二品以上·六曹問安。答曰,知道。
吏曹判書李益壽上疏。大槪,强疾供職,乍出旋告,進退無據,惶愧已極,而疾病轉劇,無望自力,今日起居之班,竟未趨參,情禮未伸,分義虧闕,臣之罪戾,萬殞猶輕。且此句管釐正之任,決非如臣生疏病劣者,所敢承當,不避煩猥,冒昧陳龥。伏乞聖慈,俯垂諒察,亟遞臣本職及新差釐正堂上之任,以幸公私事。入啓。答曰,卿其勿辭,安心行公。
掌令尹會啓曰,如臣疲劣,百無一能,待罪下邑,猶懼不稱,霜臺新命,遽及於受由上洛之時,揣量才分,萬無承當之望,而昨因嚴召下降,分義是懼,不得不冒昧祗肅,而臣於持平韓祉疏中,循例通淸循例擬望之說,大有所難安者,據實自列,蓋非獲已,而喉司不諒,終未上徹,尋單退出,方切悶蹙矣。今以諸臺處置,庚牌復辱,不敢坐違,黽勉來詣,而不但難冒之勢,與昨無異。且正言韓重熙避辭中一款,卽因憲府疏斥而發,則臣方自處之不暇,尤何敢晏然處置乎?旣不得處置,則決不可仍冒臺次,請命遞斥臣職。答曰,勿辭,退待物論。
今日晝講時,視事溫繹間,頉稟事及大司成以無故人,後日政差出,仍卽牌招,儒生通讀,速爲設行事,榻前定奪。
吏曹啓曰,臺諫有闕,政事,取稟。傳曰,明日爲之。
判府事徐宗泰上疏。大槪,冒死更申崩迫之懇,乞蒙召旨還收之命事。入啓。答曰,卿懇。日昨疏批,已悉予意,而卿胡不諒,連章巽辭,若是其太過耶?心㘦愕然,無以爲喩。卿其念君臣之大義,亟回遐心,卽日入城,無孤如渴之望。仍傳曰,此批答,使偕來史官傳諭。
晝講入侍時,特進官尹世紀所啓,羅州·黑山·可佳島,本屬於訓局矣。乙亥年,巡撫御史以爲,此島在於外洋,雖令若干民入居,有防賊患,莫如空棄其地,長養船材之爲宜云,故本局果爲革罷矣。其後本島人李廷哲爲名人,以空閑地樣,乙亥年瞞告于宗親府,使之折受,募民入接,亦多起耕,故自本局論移問之,宗親府始知本局之革罷曲折,亦不句管,則又爲往告于敦寧府,自敦寧府,今方次知,而入居之民,漸至衆多云。當初空棄之意,只爲長養船材,如或許民耕食,則本是訓局所句管,似當還屬本局,故敢此仰達矣。知事趙泰采曰,戊辰年御史書啓中,本島與陸絶遠,莫如空棄其地,設置鎭堡之爲宜,故本道監司處,使之看審,則卽今判中樞府事李畬在任時以爲,旣多勢難驅出,亦不可設鎭之意,更爲馳啓,仍令置之矣。上曰,卽今居民,與前稍多云耶?世紀曰,卽今起耕處,田二百四十餘斗落只,而民居殆至四十餘戶,其勢有難驅出,還屬本局,使之句管,似宜矣。上曰,當初空棄其地,意有所在,而民不從令,冒禁入居,卽今則有難驅出,且以民戶滋多之故,還屬訓局,事勢亦似顚倒。問其利害於本道水使後,更爲稟處,似可完備矣。傳曰,統制使南五星改差傳旨啓下,然後可以擬薦,故改差傳旨捧入。備局謄錄
又所啓,舊宮家數外田畓出稅,依定奪,自該曹句管矣。收租之規,所當趁初秋擧行,而節目甚多,例於十月後爲之,故未及收租之前,八九月間,諸宮房先自送人,或有已收稅者,而其未及輸運者,則自本官載錄於收租案,故頃者諸宮房,以昨年收稅,旣已載來,自明年爲始,戶曹收稅之意,呈于備局,備局題辭,以出稅公事,果在收租磨勘之後,則不可無參酌之道云云,故今年爲始出稅事,行關各道,而旣入收租之案,則未及稟定之前,亦不當遽爾出給,改定奪間,姑勿擧行之意,又爲知委各道。凡事一定之後,固不宜曲循私請,頻數變通,而一番改定奪後,可以分付,敢此仰達,何以爲之乎?知事趙泰采曰,此乃臣所稟定之事也。旣已出稅,且入昨年收租案,則宮家固不當仍前次知,況其中稅米,已有來到者云,尤不可還爲出給。臣意以爲勿施,似宜矣。上曰,此乃上年定奪事也。判尹所達誠是,勿施,可也。戶曹謄錄
朴泰恒啓曰,掌令尹會再啓煩瀆,退待物論矣。傳曰,知道。
傳于南致熏曰,司書李縡初度呈辭,還缺
朴泰恒啓曰,兩司多官,引避退待,已過累日,而昨日掌令尹會缺之後,仍爲呈辭,不爲處置,事體未安。卽爲牌招,以爲處置之地,何如?傳曰,允。
又以兵曹言啓曰,今日將官朔試射時,闕內入直訓鍊都監把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
尹星駿,以侍講院言啓曰,今日王世子還次本宮後,本院與翊衛司,竝爲移還之意,敢啓。傳曰,知道。
朴泰恒,以兵曹言啓曰,當日各廳堂下將官等朔試射時,訓鍊院判官張好德,未滿四矢,依前汰去,而至於病頉之類,比前稍多。該廳任官等,以衆所共知之病,據實牒報,故來朔退試次,今姑懸頉之意,敢啓。傳曰,知道。
傳于尹星駿曰,今月十八日晝講時,京中斑疹死亡人,恤典擧行條件中,關西一體擧行可也事,付標以入。
午時,上御宣政殿晝講時,上讀前受音訖,侍讀官李觀命,進講新講章,自冬十有一月葬齊頃公,至莒雖恃陋不設備。觀命曰,此吐似誤,當改吐矣。上曰,然矣。觀命繼講,至冬十月,讀畢,上受而讀之訖。觀命釋其義曰,莒恃其陋,大失爲國之道矣。凡事有本有末,以國事言之,安民上也,城池末也。苟得人心,寇雖至,協心同力,可以禦之,苟不得人心,雖金城湯池,亦何益乎?此胡氏所以貶辭也。以趙簡子事見之,沈竈産蛙,民無叛意,豈非得人心而然耶?思愼曰,孟子曰,天時不如地利,地利不如人和,此實格言也。莒則不能得民心,而亦不修城池,地利與人和俱亡,無足可論矣。觀命曰,書之城中缺動民而興土功也。思愼曰,俱失本末之缺致敗,不亦宜乎?觀命曰,缺民於水火中等語,蓋經之所謹者,缺見之辨,故亦慮其缺後患也。以唐觀之,非缺斥遠,而不能斥退異類缺吐蕃之亂,豈非明驗乎?書缺伐秦者,譏貶秦之與缺其友邦也。思愼曰,晉秦世世姻好,交相証伐,不能主盟於中國者,蓋由於此。觀命曰,魯用天子之禮,陵僭甚矣。雖修築城池,已失爲國之禮,有何益乎?思愼曰,黑背師師伐鄭,蓋亦由於晉之所命缺如三桓之僭,實階於寵愛之僻也。觀命曰,禮者所以爲國,而魯之僭禮莫大,雖修築城池,難救敗亡之禍矣。當時弱國,莫如鄭也。犧牲玉帛,日事交好,固難成伯,而其後得子産,專以禮爲國,故晉楚之富,亦不敢加,禮之於國,豈不重乎?思愼曰,公如晉者,譏其不奔天子喪,奔晉之喪也。觀命曰,此亦不能以禮,受辱於隣國矣。宋伯姬事,春秋累書之,非但聞播於當時,欲垂示來後之意也。上曰,至於燒死,其賢可知矣。思愼曰,今日當畢講矣。語曰,溫故而知新,日知其所能,月毋忘其所不能,帝王之學,雖與韋布不同,自上加意,何如?上曰,然矣。遂掩卷。李觀命所啓,近來京師麻疹大熾,死亡之數,有倍於辛亥·戊寅年,將至數十萬云,驚心慘目,何可仰達耶?京兆似當有枚報啓聞之事,而尙不爲之。判尹今方入侍,分付,何如?知事趙泰采曰,麻疹死亡之慘,果如儒臣所達矣。卽今猶未收殺,死者相繼,雖由於不善治療之致,亦是天災所關也。四月初,知委各部,隨死枚報,則所報之數,不過六千餘人,京中死亡,似不止此,而覈出誠難,故自四月以後,令各部限五日手本,則每巡少不下一千餘數,通前後計之,至於一萬三千之多,豈非國家之變乎?京兆所當隨卽啓聞,此病有同癘疫,續續草記,亦似未安。臣意則以其各部所報之數,或於登對時陳達則,似宜矣。上曰,依爲之。又所啓,自前飢荒之歲,朝家常有賑救之擧,今此麻疹死亡之慘,至於缺如全家俱歿及鱞寡孤獨無依之類,在國家若保之政,似當另加恤缺敢此仰達。上曰,儒臣所達誠是,覈出缺,可也。知事趙泰采曰,士夫家亦當一體爲之耶?如窮民中鱞寡孤獨缺擧行耶?缺知事趙泰采所啓,缺館事,敢有所懷,故仰達。頃日大司成移拜他職之後,李健命·崔錫恒缺替代,而或遭慘慽,或因病故,通讀之科,遷就不行,西北擧子,欲爲觀光缺者,尙今等待,非但貽弊不貲,或以紅疫致斃云,聞來驚心,何可言達缺監試不遠,其前似當累次設行,然後可無等待之弊。後日政無故行公之人,特令差出,仍卽牌招,以爲趁速設行之地,何如?上曰,依爲之。出擧條
吏曹參判崔錫恒疏曰,缺謭劣,百不猶人,猥缺致身通顯之班,涓埃無報,罪悔徒積,尋常缺國子之除,病未趨謝,辭章未徹,悶蹙方深,缺佐貳之命,又及於已試僨敗之身,臣誠惶駭震越,缺夫銓衡亞席,世稱極選,本非如臣無似,所敢承當,而昨年忝叨,屢辭不獲,迫於嚴命,終未免一出,觸事生疣,果速臺評,皆臣自取,尙誰尤哉?追思至今,愧汗浹背。伊時事實,已悉於前疏,今不敢更爲煩瀆,而惟是用意循私之斥,其何等罪名,雖其刺擧之鋒,獨及於長官,論其負犯,則臣實爲首。揆以邦憲,合被重何,而聖度寬大,曲賜容庇,譴罰不加,祿秩如故,顧臣賤命,已極慙悚。今若復踏宿趼,自同無故,則一身廉義,雖不足恤,其在國體,豈容再誤?玆敢冒死呼龥於宸嚴之下,伏乞聖慈,俯諒危懇,將臣新授職名,亟許遞改,以重公議,以安私分,不勝大願。疏批見上
吏曹判書李益壽疏曰,伏以臣喪慽之餘,傷損不輕,浹月呻痛,一倍澌苶,奔走供仕,實無其望,而職務所拘,不敢專意調養,乍出旋告,進退無據,臣心惶愧,已不可言,而沈頓之疾,終難自力,今日起居之班,亦未得趨參,分義掃地,罪戾如山,揆以邦憲,萬殞難贖。且臣伏見備局之啓,以臣差下釐正廳句管堂上之任,尤不勝瞿然之至。臣賦性庸駑,最在人下,本無才具,可以參聞事務者,重以疾恙沈綿,精力消亡,臨事茫昧,若隕煙霧,其何能照檢多簿,管理餘緖,得免僨誤於國事乎?病劣若此,決無堪承之望。玆敢冒死陳龥於紸纊之下,伏乞聖明,俯垂諒察,亟許鐫遞臣本職及新差句管釐正之任,不勝幸甚。疏批見上
行判中樞府事徐宗泰疏曰,伏以臣衷懇畢達,缺尙未有召旨收還之命,臣誠煎悶,不知所出。噫,缺有其罪釁,而賜以諭召,爲臣子者,偃伏在近,不思缺者,若無他端,則實合誅殛,揆以常情,實無是理矣。缺命,流竄是俟,缺間,實荷聖澤缺薄之餘,危怖在心,其不敢缺義參前倚衡不但缺爲然,世議亦莫不然,特聖度寬覆,一例加以誤缺怵畏,强顔冒進,則廉義都喪,其罪尤大。此臣所以缺感洪渥,而徊徨涕泣,終不得以趨承爲念者也。臣本癃廢,近來衰朽特甚,衆疾交作,形神盡脫,膈痰增痞,每日腹痛如刺,不能飮食,已數十日矣。僵臥荒舍,澌頓日甚,雖非情勢,豈有時月間,强氣起動之望?敢瀝肝血,更申疾痛之呼,伏惟聖明,如父母之慈,豈不欲愍其情,而以終生成之大造?伏乞俯賜諒察,收回成命,治臣違慢,以尊國體,不勝幸甚。近侍銜綸,相守於窮村,恩有謬施,所損甚大,是尤臣萬萬不敢承者,憂惶震懼病喘,益難以自保,日夜祈祝,庶聞寢還有命矣。臣無任戰慄之至。謹昧死以聞。疏批見上燼餘
上在昌德宮。停常參·經筵。
下直,天安郡守申弼賢。
中殿·世子宮·嬪宮還御翌日政院·玉堂問安。答曰,知道。
大司成尹德駿牌不進,罷職傳旨,傳曰,只推勿罷。
玉堂箚子。大槪,請執義李萬選,正言韓重熙,司諫李夏源,大司憲李墪,掌令尹會,竝命出仕事。入啓。答曰,依啓。
假注書洪尙賓書啓,臣敬奉聖批,更爲宣傳于判府事徐宗泰,則以爲,上天蓋高,而誠至者仰格,臣冒死累瀆,忱悃竭矣。俯伏以竢,庶幾見哀於仁覆之下,伏承批音,又未得命,諭敎諄懇,誨責以君臣大義,臣拜稽敬讀,五情震越,不自知感涕之橫集。噫,臣罪至此而彌重,臣知今日,終必以違傲誅矣。臣雖無狀,非如年少官輕,果於去就者之比,恩召之下,如非萬萬不得已,則豈敢不思分義之嚴,而自甘於偃息之罪哉?難進之義,世所共知,難强之疾,人所共見。如未蒙聖上悶察而收還,則丘壑危喘,無他道理,憂懼煎熬,惟願速滅云矣。大臣尙無造朝之意,臣姑仍留之意,竝此敢啓。傳曰,知道。
京畿監司書目,龍仁呈,以領府事南九萬上疏上送事。啓。答曰,卿懇。今玆敦召,夫豈偶然?七十謝事,雖在禮經,終靳允許,意固有在。本心無他,予已知之,以此不安,尤涉太過。卿其須體至意,安心勿辭,作速就途。仍傳曰,此批答,使偕來史官傳諭。又書目,驪州呈,以判府事李畬上疏上送事。啓。答曰,卿懇。今玆別諭,意實非偶。曩日之事,已盡昭雪,首相之疏,非有他意,則卿之一向引罪,必欲自廢,實涉太過,亦無是理也。卿其須體至意,安心勿辭,宜速就途。仍傳曰,此批答,使偕來史官傳諭。又書目,楊州呈,以知敦寧金昌協病重上去不得事。啓。傳曰,文衡之固辭至此,今固勉副,卿其勿辭,安心上來事,回諭。
忠淸監司書目,公州呈,以刑曹參判李蓍晩辭職上疏上送事。啓。答曰,卿其勿辭,從速上來察職。
備局啓曰,本司武郞廳訓鍊主簿洪元益·孫碩揆,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
以曺復卿爲端川郡守。吏曹謄錄
有政。吏批,判書李益壽進,參判崔錫恒未肅拜,參議趙泰東病,都承旨南致熏進。
兵批,行判書李寅燁缺參判金演進,參議朴弼明病,參知李坦病,左副承旨李世維進。
李世維,以都摠府言啓曰,今日入直軍士中日習射,請出標信。傳曰,知道。
吏批,以羅良佐爲掌令,尹德駿爲大司成,李寅燁爲知春秋,崔錫恒爲同春秋,金興慶爲兵曹正郞,李遂良爲刑曹正郞,尹以道爲典設提調,李缺爲長興庫提調,李基聖爲監察,曺復卿爲端川郡守,安相眞爲繕工監役,成均博士單鄭夢海。
兵批,以權詹爲副司直,吳命羲爲副司果。
朴泰恒啓曰,以大司成尹德駿牌不進罷職傳旨,傳曰,推考傳旨捧入。
行判中樞府事李畬疏曰,伏以臣之所抱,天下之至痛也。自古人臣,能有被此名,而能自保其始終者哉?雖賴天日臨燭,快賜昭釋,而其藏蓄醞釀,必欲一售而後已者,不知有幾溥潛匿,而待發耳。自見頃日首相之疏,懍怖益甚,按獄大臣之言,有若歸之於難明,不復論其事狀之可驗,則孰更辨臣之冤狀哉?臣一息未泯之前,無非待罪之日也。不敢但恃聖明,便自處以釋罪無故之人,還鄕以後,塞門深伏,忽缺立朝無狀,卒陷此境,默數今古所未曾有,生無以擧顔於人世,死無以瞑目於地下,尙以何心,束帶復廁於朝列缺承批之後,不惟瀆冒是懼,缺庶幾矜臣情迹,缺綸旨特下史官,遠缺且誨且責,至令缺若以臣忘休戚之義,邁邁不顧者然,臣不覺拊心自缺但有涕淚之橫迸也。臣之苦心缺辭拙,無以上格天心,缺知萬死矣。抑聖明以一時敦召諸大臣之故,有此下敎,而混及於賤臣耶?噫,臣是聖世之罪人也。其不敢復以大臣自居,則聖明亦豈不垂察哉?今臣雖逃踪斂迹,自屛畎畝,猶懼不免於禍穽,況可復蹈世路,肆然無畏,以自激其駭機哉?是不待臣辭之畢,而聖明宜無所不燭也。且臣素有痞脹泄痢之症,當署輒劇,逐年漸甚,殆死者數矣。今年未及盛熱,而已復重發,飮啖全廢,元氣日澌,有非藥物所可取效,宿患右體痿痺之症兼苦,殆於不能運用,昏昏頓頓,作一僵屍,其溘先朝露,永辭明時,自知無遠矣。不論情迹之如何,顧此病狀,亦無一分自力轉身之望懍日夜祈祝,惟在及其未死,蒙被聖恩,得以缷脫崇銜,還其本分,則雖朝暮入地,少可以自安矣。伏乞天地父母,俯加哀憐,不復置身於諸大臣之列,收還召旨,容其退處,以卒生成之澤,仍勘臣違慢之罪,以嚴邦憲,不勝大幸。臣精神迷亂,不能締搆文字,承命三日,今始陳章請譴,尤增死罪懍臣無任戰恐悲泣之至。謹昧死以聞。疏批見上
領中樞府事南九萬疏曰,伏以臣少習雕蟲,志本求仕,自釋褐以來,苟非負罪流竄之時,皆是居官貪祿之日,此其人夫豈辭榮遐遯者流哉?且念自以極陋之賤品,乃遭非常之幸會,冥升高缺瞻依日月,亦多年所。其間異渥殊恩,浹骨淪肌,雖缺陷邦憲,禁闥之戀,實切于中,未忍便訣,情何缺致仕,經典所載,及此不去,是謂缺人,念臣平生釁累缺此一着,少塞前咎,以此缺迸出田野,終不敢缺爵秩之計缺而況自初祈請,今又缺從古以來,安有旣缺進於八十者哉?設若有其人,縱缺蹣跚行步,僅可走趨缺僅可應對,奴隷下賤,必皆唾罵而嗤笑之,其爲淸朝之缺哉?臣之賤身,固無足惜,其在聖明,顧念舊臣,以禮進退之道,不瑕有傷乎?且伏念君臣大義,無所逃於天地之間者也。是故凡爲人臣者,被罪蒙宥,復除職名,則雖以賓師自居,如程叔子,亦起謝西監之命,況如臣者,其何敢猥自疏外,偃蹇鄕郊,不伸其感激之私悃哉?以此臣之從前被譴流放者屢矣。及蒙爵秩之更加,未嘗不奔走承命,不敢以前事自阻,至若臣頃年所坐,乃是名義之大防,人臣之極罪,而王法之所難容者也。旣不可以罪罰已行,得以自新,又不可以歲月旣久,得以自安。是以聖度寬大,雖加恩敍,若臣慙惶戰慄之心,實與名在丹書時無異,矧可趨召赴闕,復隨大臣之後,自同無故之人,益增其蔑名義無忌憚之罪乎?負犯如臣得免金木之誅,已是朝家失刑之大者,今又勤招而托重,乃至於此,其何以勵臣節而懲後人乎?念臣不敢承命,情實如此,其他精神之消忘,疾病之危篤,不可比數於生人者,則有不敢更煩於天聽也。至於史官之宿留委巷,尤涉惶悶,若臣義分,有可一毫承命之理,則不俟駕之訓,臣亦聞之矣。何待史官相守不捨,如其不然,將使君命,終至於委棄,恩數終至於屑越,此又臣之罪也。伏乞聖明,此念國家之大體,俯察賤臣之血懇,亟命收還前旨,使公法嚴而私分安,千萬幸甚。疏批見上
刑曹參判李蓍晩疏曰,伏以臣於千萬夢寐之外,伏蒙聖恩,以臣爲刑曹參判,臣聞缺繼之以惶隕,莫知所以自措也。噫,臣之離違闕庭,缺矣。蔡藿之傾陽,犬馬之戀主,固賦性之所莫奪者,則缺豈不欲一覲天陛,以少伸區區缺中歲,重得水土缺癃廢之狀,卽缺見者,況今年迫七十,缺寧有一分餘地,可以供世之望哉?凡缺骸之中,耳目最切缺幾至全盲,兩耳亦幾全聾,雖缺闥之間,或時起動,而無缺是偶人形耳。以此病狀,宜已溘然久矣,而一縷之喘,至今未絶者,亦是一怪事耳。且念臣之父子兄弟,一時通籍,至於四人之多,而臣以至愚極陋,又復致身宰列,則在臣眇福,可謂過已極矣。此殆天之所以災之,而先奪其視聽以苦之耳。今若徒感恩數,更貪祿秩,不計顚仆,搖曳更進,則向所謂福過之災,必至斃於道路而後已。臣固不足惜,而無亦或累於大聖人生成之化耶?臣實常調出身,到今恩命之下,安敢一毫飾辭,以取欺誣之誅哉?百爾思量,末由自力,不得不冒死哀龥於天地父母之前,伏乞聖慈,俯垂矜察,將臣新授職名,亟許遞改,俾安私分,不勝大願。疏批見上
修撰李世最箚子,伏以執義李萬選,以臣於前啓李德英事,有應避之嫌,前旣以此引避矣。今日以備局引見,無他推移之人,不得已入侍,而嫌難參啓,與前無異。正言韓重熙以臣病滯中路,久違召命,縣道控龥,未蒙恩遞,惶隕實深,僅僅舁疾入城,而撼頓之餘,症情越添,陳章見阻,尋單未徹,一向悶蹙,不知所出矣。卽因賓廳日次,庚牌降臨,分義所在,不敢坐違,忍死扶曳,黽勉趨謝,而目今病狀,實無一分陳力之望,且情勢之難冒者,有非一二。前吏曹參議申銋,當臺望備擬之際,以外任啓請之故,至於被彈坐罷,而臣於申銋爲政之日,亦自外官,見擬臺職,則臺彈所發,雖非指臣,臣以不當擬之人,惡得晏然於其職乎?又伏見持平韓祉疏本,則盛論近來臺閣之不擇,而至謂之循例通淸,循例擬望,循例缺降牌,爲諫職者,亦不自量其才具之可合與否,缺循例行公。噫,憲臣此言,可謂切中當時之病,缺臣之濫通臺選,今幾缺率皆可言缺泛泛未免爲隨缺非議之來,自不覺其忸怩而心不寧缺恥,復玷臺席,以益其尸位之刺乎?以此缺一刻仍冒也,決矣。司諫李夏源,以同僚處置,歸之於臣身。觀其避辭,則下款事,卽因頃日憲臣疏語,引以爲嫌也。臣亦前旣以此引避,今難可否於其間,且臣於昨日入侍時,有奏事不審之失,通関節者,論以死罪事,以明宗朝受敎陳達矣。退出之後,考見受敎輯錄,則乃是仁祖朝定式也。此係祖宗朝故事,而初不詳審,致有誤達,臣於此不勝惶悚,卽欲自列,而脚病添劇,無計起動,經宿之後,今始來避,所失尤大,以此以彼,不可一刻仍冒。大司憲李墪,以臣於日昨違牌,雖出於病勢之難强,而惶隕縮伏,只俟嚴譴矣。今以僚臺處置,又有牌招之命,不得不强疾詣臺,而同僚之所引嫌,卽本府李德英之啓,不得參涉事也。臣於此啓,亦旣避嫌,則不敢可否,固無異同。掌令尹會,以如臣疲劣,百無一能,待罪下邑,猶懼不稱,霜臺新命,遽及於受由上洛之時,揣量才分,萬無承當之望,而昨因嚴召下降,分義是懼,不得不冒昩祗肅,而第臣於持平韓祉疏中,循例通淸循例擬望之說,大有所難安者,據實自列,蓋非獲已,而喉司不諒,終未上徹,尋單退出,方切悶蹙矣。今以諸臺處置,庚牌復辱,不敢坐違,黽勉來詣,而不但難冒之勢,與昨無異,缺避辭中一款,卽因憲臣疏斥而發,缺,何敢晏然處置乎?旣不得處置缺引嫌而退,嫌難可否,與前無異,缺大段,憲臣缺請執義李萬選,正言韓重熙,司諫李夏源,大司憲李墪,掌令尹會,竝命出仕。答曰,依啓。燼餘
上在昌德宮。停常參·經筵。
府啓,請還收罪人林泓,減死絶島定配之命,仍令鞫廳,與以徵一體嚴鞫,期於得情。措辭見上請前執義李德英,削奪官爵,門外黜送。措辭見上請統制使南五星,拿門定罪。措辭見上新除授掌令羅良佐,時在京畿果川地,司諫院大司諫尹趾仁,時在京畿安城地,請竝斯速乘馹上來事,下諭。答曰,不允。下諭事,依啓。
傳曰,統制使南五星改差傳旨啓下,然後可以擬薦,改差傳旨捧入。
兼說書吳命恒,文臣朔試射時,稱病不進,依承傳罷職。
吏曹啓曰,前典籍朴希顔,曾在癸未分,以校書館博士,因本館薦狀,例付典籍矣。卽者朴希顔呈狀內,癸未六月都目政,去館陞付典籍,而未經都目之前,聞父病下鄕,因以遭喪。銓曹不知,而循例出六,其在自處之道,喪中職名,不可晏然冒受云。當初陞遷,果在於遭喪之後,則不欲因受,事理固然。所授六品告身,還收爻周,分付本館,改付參下職,何如?傳曰,允。吏曹謄錄
備邊司啓曰,今日賓廳日次,而別無時急稟定之事,頉稟。傳曰,知道。
備邊司薦,以柳星彩爲統制使。備局謄錄
上在昌德宮。停常參·經筵。
下直,海州判官韓世箕。
嬪宮生辰,政院·玉堂問安。答曰,知道。
同副承旨尹星駿上疏。大槪,敢陳病重實狀,冀蒙恩遞,俾得專意調治,以終天地生成之澤事。入啓。遞差。
修撰丁思愼上疏。大槪,悉暴情實,冀蒙恩遞,歸見病母事。入啓。答曰,爾其勿辭,往省焉。
吏曹啓曰,承旨有闕,政事,取稟。傳曰,明日爲之。
大司成尹德駿辭職上疏。入啓。答曰,頃年儒生所爲,前所罕有,事之寒心,孰甚於此?爾之因此必欲解免,大損事體,須勿過辭,從速察職。
傳曰,大司成尹德駿疏批已下,更爲牌招察任。
謝恩,大司成尹德駿。
備邊司郞廳,以右議政意啓曰,近日伏見典獄署所呈,政府囚徒時囚之數甚多,如咀呪殺獄等干係甚重者,雖不可輕議疏釋,亦宜依法訊鞫,不使淹延,至於各司所囚,則待其各司處決,該曹不能擅斷,其中事涉不緊者,政府每令放釋,而其他則未詳其端緖,仍置者亦多矣。卽今天時漸熱,紅疫傳染於獄中云,事甚可慮。令該曹逐日開坐,可以決罪者,分輕重,卽速決放,各司所囚,亦文移往復,問其所犯輕重,卽爲決罪,諸各司亦卽回移,自本司可以處決者,無令久囚,宜當。且伏聞獄官之言,本獄地勢卑下,潦水時,罪囚不免濕處生病,曾前鋪板數間之外,若得繕工引鉅板四五十立,可以盡鋪云,其在恤囚之道,不可不給。竝以此分付各衙門施行,何如?傳曰,允。備局謄錄
副修撰丁思愼疏曰,伏以臣至愚極陋,無所短長,而倖竊科第,夙躋華貫,恩寵荐加,罪戾猶活,乍解郡紱,仍歸舊廬,永謝當世之念,甘作祝堯之民,乃於千萬夢寐之外,過蒙誤恩,復叨邇列,在臣私義,決不可抗顔承當,玷辱榮次,而念臣賦命險釁,二歲而孤,生平未識父子之情,出身以來,所仰望而父事者,惟恃聖明在上,而違侍天顔,居然十五年于玆,身雖畎畝,情係楓宸,犬馬戀主,物情莫奪。及承恩召,微悃倍激,必欲一望淸光,退伏丘壑,忍辭老母,重入脩門,若其私情之迫切,廉義之冒沒,有不暇顧也。適以子婚,乞暇下鄕,歷省臣母,臣母見臣,先問入侍與否,臣對以未也。缺然謂臣曰,爾無念我,式遄其往,蓋知臣本意,而缺情迹兩難,黽勉回顧,更就禁直缺香案,天威嚴重,雖不敢任情缺玉音,顯被龍光,惝怳如夢,感缺一時,臣至願已畢,更無餘恨,缺之則非臣素計之所敢出也。缺以至沈篤,臣終鮮兄弟,獨自缺就便醫藥,而氣息綿綴,缺加,臣自聞此報,方寸如惔,缺遞之職,下去數日之程,揆諸缺疾聲哀龥於宸嚴之下,伏乞聖慈,俯垂矜憐,亟許遞改,俾得安意救護,以伸人子之至情,不勝萬幸。疏批見上燼餘
上在昌德宮。停常參·經筵。
大司憲李墪三度呈辭。入啓。遞差。
政院啓曰,兩司未署經守令,多至五員。此時夫馬留待有弊,呈告受由在外人外,未肅拜人員,竝卽牌招,以爲開坐署經之地,何如?傳曰,允。
謝恩,右副承旨李世維,同副承旨朴泰恒。
持平李世瑾謝恩後啓曰,無狀罪臣,蒙被聖朝再造之誤恩,十年今日,復躡重闥,雖未得仰瞻淸光,亦足以少伸私悃,顧念分義,惟當更竭駑鈍,奔走盡瘁,爲萬一報補之期,而第本府方有前執義李德英削黜之啓,臣於向年論事時,反被德英疏攻,語意深緊,譏詆備至。傳曰,治人不治,反其知,在臣自反之道,雖不欲追辨,今於此啓,其不究參涉之嫌,則固已較然。且向日僚臺之疏,極論輓近臺選之沿常藉,非專指臣身,而如臣凡陋,最居人下者,其所縮恧斂避,宜取先他人,何可諉以泛論,而不思自處?以此以彼,俱不可一刻仍冒於職次,請命遞斥臣職。答曰,勿辭,退待物論。
假注書兪命咸狀啓,臣敬奉聖批,更爲傳諭於領府事南九萬,則以爲以臣耄昏,以臣罪戾,其不可猥承恩召,不但臣心之自知,擧國之人,皆知之矣。瀝血陳懇,未蒙允許,不意反承批旨,開示諄諄,自念無狀賤臣,何以得此於君父,感愧涕泣,益不知死所矣。然念臣私分,旣甚危蹙,公議亦極懼怕,雖欲仰恃天恩,蔑棄義分,實有不可得者,只有恭俟鈇鉞之遄加,或希天日之照燭云。臣謹以批旨之勤懇,再三敦勉,而尙無登程造朝之意。臣段姑爲仍留事,竝爲馳啓事。啓下。
兵曹啓曰,禁軍春夏等都試,因政府及本曹有故,不得設行,今已過時,當此盛暑,勢難擧行。自前如此之時,則仍停都試,設行祿試射,今亦依此擧行,何如?傳曰,允。又啓曰,禁軍祿試射時,沒技人熟馬賜給事,曾已定奪矣。今番祿試射沒技人別單,書入之意,敢啓。傳曰,知道。兵曹謄錄
有政。吏批,判書李益壽進,參判崔錫恒未肅拜,參議趙泰東進,都承旨南致熏進。
兵批,行判書李寅燁病,參判金演病,參議朴弼明病,參知李坦進,右副承旨朴泰恒進。
朴泰恒,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管吳重固,以禁軍別將,禁軍等新取才納馬點考事,慕華館出去之意,敢啓。傳曰,知道。
李國芳啓曰,右副承旨李世維,連日病不仕進,卽爲牌招察任,何如?傳曰,允。
有政。吏批,以權尙游爲禮曹參議,李震壽爲承旨,李觀命爲兼輔德,李宜顯爲兼文學,金相元爲兼說書,具鼎明爲繕工假監役,權是經爲判敦寧,嚴緝爲大司憲,孫騎龍單付分差兼中學敎授,洪缺單付分差兼東學敎授,金聖測單付分差兼南學敎授安鍊石單付分差兼西學敎授,金正龜單付典籍,韓世郁單付成均博士,右承旨李震壽,左副承旨李東馣,右副承旨李世維,同副承旨朴泰恒。
兵批,以柳星彩爲統制使,尹星駿單付副護軍。
兵批啓曰,新除授美錢僉使趙演巡將衛等任,不無奉職之稱,故備擬於本鎭,至於受點矣。今聞其年已過七十云,筋力雖或剛健,年紀已衰,則有難責之以邊任,改差,何如?傳曰,允。
李世維,以備邊司言啓曰,備邊司郞廳,以右議政意啓曰,近日伏見典獄署所呈,囚徒時囚之數甚多,如咀呪殺獄等干係甚重者,雖不可輕議疏釋,亦宜依法訊鞫,不使淹延,至於各司所囚,則待其各自處決,該曹不能擅斷,其中事涉不緊者,政府每令放釋,而其他則未詳其端緖,仍置者多矣。卽今天時漸熱,紅疫轉染於獄中云,事甚可慮。令該曹逐日開坐,可以決罪缺輕重,卽速決放,各司所囚,亦文移往復,問其所犯輕重,卽爲決罪,諸各司亦卽回移,自本司可以處決者,無令拘囚,宜當。且伏聞獄官之言,本獄地勢卑下,潦水時,罪囚不免濕處生病,曾前鋪板數間之外,若得繕工引鉅板四五十立,可以盡鋪云,其在恤囚之道,不可不給。竝以此分付各衙門,施行,何如?傳曰,允。
朴泰恒,以侍講院言啓曰,本院僚員,近甚不齊,不但輪直之常患苟簡,上番輔德臣朴行義病臥缺今日書筵,不得備員入侍,事甚未安,而弼善韓永祚,文學李缺此外陳疏三員及未肅拜二員,竝於明日待開門,牌招察任,缺移侍講推移輪直之地,何如?傳曰,允。
備忘記,長番內官金壽億,當爲莫重公事,誤踏啓字,極爲非矣,推考。
朴泰恒啓曰,持平李世瑾再啓煩瀆,退待物論矣。傳曰,知道。燼餘
上在昌德宮。停常參·經筵。
謝恩,兼輔德李觀命,兼東學敎授李縡,兼說書金相元,右承旨李震壽。
府啓,引嫌而退。不欲參啓,其勢固然,泛論之說,何必深嫌?請持平李世瑾出仕。答曰,依啓。前啓以國忌齋戒,今明日姑停。
傳曰,史官一員待命,騎馬三匹立之。健元陵忌辰祭所內摘奸。
京畿監司書目,楊州呈,以左議政金昌集上疏上送事。啓。答曰,卿辭如此,本職勉副焉。以上朝報
李世維啓曰,左議政上疏到院,而以國忌齋戒,留院之意,敢啓。傳曰,入之。
又以都摠府言啓曰,副摠管金錫命,以訓鍊都監別將馬兵等點馬事,訓鍊院進去之意,敢啓。傳曰,知道。
李國芳啓曰,昨日新除授右承旨李震壽,今日不爲肅謝,牌招察任,何如?傳曰,允。
左議政金昌集疏曰,缺之律,則雖滅身湛宗,猶有餘辜,臣身靑骨寒,駴悸震惕,缺走伏於城外,以俟鈇鉞之加矣。不意因喉司啓稟,乃有勿待命之敎,此又萬萬非負罪賤臣,所當得者,仍留請譴,亦有所不敢,退還鄕次,屛息泯伏,以俟公朝處分,而迄今三朔,聖上未有明旨,公議亦不擧正,臣俯仰徊徨,跼天蹐地,龥呼靡階,求死不得,臣之情勢,可謂窮蹙,而其情亦孔之戚矣。臣之不肖無狀,不體聖上生死肉骨之恩,自陷於謀陷諸臣,亂亡國家之科,而聖度寬假,猶不忍加誅,容其偃息於田野之間,此已見天地之爲大,而至於日前批旨中,十七字刪改以下,似亦以開臣自新之路,聖上之所以處臣者,可謂終始曲盡矣。臣於此,猶有惶恐感激,血泣追愆而已,尙復何言?第念臣之所叨職名,何等重任,而朝家置之度外,曾莫之變通,臣又不敢自處晏然,晏然虛帶者,殆至半年之久,揆以事體,寧有是理?以臣今日情迹,輒將文字,仰溷宸嚴,固知萬萬僭越,而使臣一向不顧畏咨,且耽進時月,重負未釋,而遽先溝壑,則本罪之外,又添一罪。臣於夙宵惶懼之中,耿耿一念,尤在於此,玆敢冒死唐突,一鳴號焉。儻蒙天地父母,特垂睿察,收臣議政職名,仍命有司,明示憲章,竝其干冒猥越之罪,而有所勘處,則臣雖被萬戮,實所甘心。臣無任崩隕震悸,涕泣待罪之至。疏批見上燼餘
上在昌德宮。停常參·經筵。
吏曹啓曰,大臣處置政事,取稟。傳曰,明明日爲之。
掌令尹會啓曰,庸陋賤臣,最居人下,言責重任,本不近似,而迫於嚴命,冒昩趨承,臣猶自愧,人謂斯何?臣於昨日詣臺時,有大段做錯之失,同僚避辭中下款語,蓋因在鄕僚臺疏語臺選事而發,與頃日諸臣之避一般,則臣之嫌難可否,宜無異同,而一事再避,終歸煩瀆,故不復自列,仍當處置矣。今聞物議,以兩臣所避之嫌則同,而臣之或避或否爲非云,臣誠瞿然慙恧,無以自解。臣新入臺閣,觸事生疏,當一處置,有此失着,非議之來,勢所必至,何敢晏然仍冒乎?請命遞斥臣職。答曰,勿辭,退待物論。
記注官李會元狀啓,臣依聖敎,以批旨傳諭于判府事李畬,則以爲,臣罄竭危衷,冒陳血疏,庶幾聖慈垂憐,有以體諒其心事,日夜攢手以俟矣。伏承聖批,辭旨益勤,以曩日事已盡昭雪,必欲自廢,實涉太過,亦無是理爲敎,促令就途。臣奉讀綸音,不覺五情抑塞,但有頓地悲泣而已。臣以何等罪名,儻非天鑑之照燭,則何得保有性命,歸身故里,爲待盡田廬之計哉?天地再生之恩,至此而極矣。至於擧顔人世,復進於諸大臣之列,則臣雖至愚至頑,豈敢爲此?聖敎之下,惟有萬死而已。臣病勢沈篤,不能悉心以對,擬復陳章請譴,而心神迷亂,末由構成文字,席藁震怖,只俟鈇鉞之誅云。大臣造朝,姑無其期,而臣旣承偕來之命,姑爲仍留之意,敢此馳啓事。啓下。
判府事徐宗泰上疏。大槪,屛息祗俟累日,而迄未有改命,冒死復陳情實,伏乞寢還誤恩,亟賜嚴誅事。入啓。答曰,卿懇。今予竝召在外大臣之意,卿已詳悉,而累次開釋,撝謙太過,每引不當引之嫌,撕捱至此,愕然之極,無以爲懷。噫,朝著不幸,論議携貳,一有情勢之不安,輒皆決退而自廢,則予將疇與爲國?此事理之所必無也。卿快回遐心,而後予心可安,須體肝膈之辭,卽日入來,用副如渴之望。仍傳曰,此批答,使偕來史官傳諭。
京畿監司書目,楊州呈,以判府事李濡上疏上送事。啓。答曰,卿懇。大臣之退居田廬,雖在治泰,猶謂不可,矧今憂虞溢目之日乎?去秋前席,勉留勤懇,而只緣誠淺,莫回遐心,心之愧恧,至今未已也。所謂情勢,不宜深引過嫌,而一向撕捱,不肯幡然,益用缺然,無以爲喩。卿卽起造朝,而後予心可安,須體肝膈之辭,作速就途,用副如渴之望。仍傳曰,此批答,使偕來史官傳諭。
又書目,龍仁呈,以領府事南九萬上疏上送事。啓。答曰,卿懇。日者疏批,罄悉至意,卿胡不諒,連上章疏,以孤予虛佇之誠耶?噫,卿之去國,八年于玆,思想之懷,愈久愈切,固知元老戀結之情,必倍他人,其何忍終始棄予乎?矧今艱虞,日甚一日,則予之敦召之意,亦非偶然也。卿不我遐棄,幡然來思,而後我心可安,宜體肝膈之辭,卽日就途,勉副予望。仍傳曰,此批答,使偕來史官傳諭。
義禁府啓曰,卽接月令醫員洪自禹手本,則罪人李泰彦頭疼及四肢疼痛,一向苦劇,熱勢尤重,胸膈煩悶,咳嗽又重,惡心嘔吐,粥飮不能近口,頻頻昏暈,若將窒塞云。自前罪人病勢如此,則例有保放救療之規,敢此仰稟。傳曰,依爲之。禁府謄錄
太祖大王忌辰。
朴泰恒啓曰,徐判府事上疏到院,而以國忌正日留院之意,敢啓。傳曰,入之。
又啓曰,掌令尹會再啓煩瀆,退待物論矣。傳曰,知道。
又啓曰,李判府事·南領府事上疏到院,而以國忌正日留院之意,敢啓。傳曰,入之。
假注書李景說病,代金啓煥。
判中樞府事徐宗泰疏曰,伏以臣之惶懍之情,無地自措,只合屛息,以俟處分,而寵命虛辱,史官久留,違逋之罪日深,雖被斧鉞而有餘矣。抱此崩迫,不敢自疏於父母之聽,更罄肝血,悉陳情實,庶祈聖衷,或有以垂憐焉。今我聖上,特降諭敎,竝召大臣於外者,伏想天意,蓋欲於多艱之會,使曾任輔相之臣,來就京輦,隨事裨助,且念其彌年流落於遠外,則是何非常之擧也?緣臣賤名,尙係西樞,一倂濫與於其中。伏念臣之不肖,雖嘗厚誤則哲,忝叨相職,而尸祿而無所猷爲,當事而輒見債錯,不特所被臺言,論罪甚重,一世之非議喧噪,至今未已。幸蒙寬恩曲念,尙逭流竄之典,而危怖之情,臲卼之蹤,不可以時月之稍久,有所自缺委身丘壑,自分永守本分,銜恩而待盡矣。論其進退,實無足以輕重當世,言其罪釁,又不可以復玷朝行,且臣迹在近朝,瞻依京闕,缺耆碩諸臣,事雖不同,何敢缺省錄同被敦召之殊遇,缺勢,竭蹶趨進,畢陳情悃缺狗馬之疾,實無自力之路,雖以爲此,亦不可得矣。臣僚之情勢缺以疾病爲辭,微臣亦曾不免焉,今恐聖明一例視之以非實,則臣之冤悶甚矣。臣旣在衰耄之年,而氣力形神,傷敗凋朽,有似篤老之人,近來忒有甚焉,衆疾乘虛,迭發駸駸,挨至於癃廢之境,胸痞腹脹,臂痛目昏,一身常在沈痛,萬事都不省記,又其寢息生養之節,幾乎絶矣。宛轉澌綴於床席之間,此非時月將攝,而可期其少蘇者,豈復望其强束筋骸,周章於淸朝之班栽,臣旣無趨朝之日,近侍寓處村閭,瞻聞俱駭,臣情窮勢蹙,已不勝其掩抑,而尤以是日夕憂灼,誠不知死所。伏乞聖慈,特賜陶容,俯察微臣之去就,有異於諸相臣,且其廉義曒然,終不敢冒進,疾病濱死,決不能自强,寢還前命,恩無濫施,加臣誅罰,以嚴公法,不勝大願,無任祈懇之至。疏批見上
行判中樞府事李濡疏曰,伏以君臣之義,無所逃於天地之間,行不俟駕之訓,亦嘗聞之矣。雖尋常命令之下,猶且奔走祗承之不暇,況此格外諭召之異數,猥及田間屛伏之賤臣,臣含恩感德,儻復如何?糜身粉骨,亦所不辭,其何敢故爲偃蹇,冥然不動,以自陷於辜負違慢之罪哉?臣之區區私義,不宜每溷天聽,以重其僭越之誅,而不幸狗馬之疾,旣發於積傷之餘,危篤之狀,日甚一日,眞元之消鑠,形神之換脫,殆無餘地,實無以自力致身於京輦,而近侍之淹留委巷,相守不捨,已至旬望之久,私心惶蹙,食息靡安。聖明若不急速寢還,一向敦迫,則適足爲褻辱寵命之歸,奚但增臣之罪戾而已?日昨陳暴危懇,冀蒙矜許,而伏見批旨愈勤,促臣登途,臣於此,狼狽轉深,氷炭交中,徊徨累日,罔知攸處,不得不更冒萬死,瀝血哀籲。伏乞天地父母,俯察崩迫之悃,亟收史官偕來之命,以安微分,毋損國體,不勝幸甚。疏批見上
領中樞府事南九萬疏曰,伏以臣於千萬夢寐之外,承此恩召之命,冒鈇鉞陳疏,庶幾天日之臨照,而及奉缺諭,至有體至意速就途之敎,臣於是,自傷忱誠之淺薄,無以仰格於穹蒼也。臣於罪譴之餘,得缺恩,雖靡特召,亦宜趨謝,況今寵命之下,其欲及此一息之未絶,更瞻象魏,以致其永訣之情者,寧有窮已?然缺十告老,八十入朝,誠是千古笑端,不忍以朽穢之蹤,貽辱於國家,然此則猶只以一身廉義言之耳。至若公法之可畏,實有大於此者,臣之向日所坐,有不可一死塞罪,而殿下不加金木,宥之以遠,且於臺批,明其本心之不然,臣於其時,奉讀聖批,不覺涕血之交流,人臣事君,只在一心,旣得君上明其心事,則雖被大僇,更安有餘恨也?古人雖於敵以下,素不相識者,若得知心之一言,則猶爲之意氣感奮,甘以殺身報之,況臣以五十年舊臣,陷一國皆曰可殺之罪,乃得此敎於君父,其感激之忱,銘肥刻骨,欲爲國家赴湯火者,何可言哉?今此聖批,又有本心無他之敎,顧此負罪無狀之臣,有何受知之實,乃承此前後之聖敎,撫念平生,釁深恩厚,不勝怨艾而悲悼焉,雖然,其在今日殿下之所以處臣者,原其心而貸其死,亦足矣。至於收復爵秩,已乖王法,況又加寵而敦召,豈其然,豈其然,至若臣之所以自處,臣亦自知其負犯,有不可以日久自新,誠如刖者之不可復起,惟宜生爲祝聖之民,死爲結草之鬼而巳。何敢仰恃分外之恩,自同無故之恒人乎?臣於恩諭之下,更煩龥訴,極知罪又不可赦,朝家久無處分,臣又不自鳴號,則有若涉水無涯,不知所屆,不得不復此,伏乞聖明,更加矜察,亟命收還前旨,千萬幸甚。疏批見上燼餘
上在昌德宮。停常參·經筵。
自辰時至申時,日暈。
全羅監司書目,茂朱府使趙泰老,連喪兩子,疾病甚重,難以時月望差,曠廢公務,委屬可慮,不得已罷黜,其代令該曹擇差下送事。
工曹判書兪得一上疏。大槪,冒萬死更瀆宸聽,乞遞本兼諸任,毋曠公務,俾伸私情事。入啓。答曰,予旣知卿心事,而有所開釋,則一向引入,必欲自廢,果行義耶?固已未安,而況臺疏中,亦有已査而歸虛者,推問尤無可嫌,須勿撕捱,速出行公。
京畿監司書目,廣州呈,以判府事柳尙運上疏上送事。啓。答曰,卿懇。昨年前席之勉留,今日召旨之特宣,俱出至懇,夫豈偶然哉,矧當多難之會,耆舊大臣,不在京輦,已非同休共戚之義,而予之缺然思想,亦復如何?其不可一向邁邁也,決矣。卿快回若浼之志,然後予心可安,宜體肝膈之辭,須速就途,用副虛佇之心。仍傳曰,此批答,使偕來史官傳諭。
政院啓曰,今日賓廳日次,兩司無入侍之員,除在外及引避退待人員外,呈告人員竝牌招,以爲推移入侍之地,何如?傳曰,允。
傳曰,大臣·備局堂上引見。引見時,吏曹郞廳,勿拘解由擬望事,榻前定奪。
假注書洪尙賓書啓,臣敬奉聖旨,更爲傳諭于判府事徐宗泰,則以爲臣竭盡病昏精神,僅成文字而仰瀆,蓋其悃睡,天日照燭,而又此聖批之降,不賜允兪之命,又有溫諭諄諄,誨勉之旨藹然,若嚴父之詔迷子,至有予心可安之敎,臣伏地奉讀,心膽震慄,繼以感激涕泣,不知恩命至重,分義至嚴也。罪犯違逋,實緣情實之外,病敗濱死,無以自力趨命,且臣癃廢已甚,假使冒進,何能有一分裨益於時事?聖鑑之明,尙有未盡察其情實者,臣誠冤悶,只恨龥天無階也。煎迫憂遑,不知所爲,只自席藁,悚息頓首,以俟庶幾改命之有日矣。臣神爽迷隕,不能陳對,謹當待其少定,敢復冒上一疏,以請嚴誅云矣。臣旣承命來留,連日敦諭,今者又承傳批之命,更諭以聖旨屢降,天語愈懇,一向控免,分義不安,則大臣又以爲情勢之外,病狀且苦,尙無造朝之意,臣姑仍留之意,敢啓。傳曰,知道。
今日引見入侍時,持平李世瑾所啓,昨者同僚,以前日處置事,引避退待,臣當處置,而其所引避,緣臣而發,則何敢可否於其間乎?咫尺今日,仰瞻黼座,區區私悃,幸得少伸,而謄傳故紙,亦不得擧行,徒以一事,輒事瀆擾,臣罪尤大,請命遞斥臣職。上曰,勿辭,退待物論。
假注書李景說病,代金啓煥。
判府事崔錫鼎上疏。大槪,臣積久撕捱,得釋重負,仰載聖恩,入謝樞府新命,而病狀彌苦,朝請起居,無以自力於趨走,且於原任大臣之疏,情地轉益難安,懇乞遞臣本兼兩任,以靖私分事。入啓。答曰,卿懇。卿終諒至懇,果卽入城,心之欣慰,曷有其極?大臣疏中,又復提論,實出意外,卿無可嫌,須體至意,安心勿辭,速出行公。仍傳曰,遣史官傳諭。
奉敎金相元·洪禹瑞,待敎李眞儉,檢閱洪致中牌不進,依承傳罷職。
今日引見時,刑曹判書姜鋧所啓,滯囚實爲近來痼弊,臣之前後忝叨本曹,必以疏釋爲期,況今朝家申令之下,尤將惕念奉行,而第綱常咀呪殺人重獄,必須承款後勘律,而罪人旣知承款則必死,欲延晷刻之命,屢次嚴刑,牢諱不服,如此之類,則固當嚴訊,期於輸情,而其數多不過三四十人,其他自各司直囚者,或多於本曹罪人,而本曹不得直爲決放,文移往復,亦不採施,以致囚徒數多,桁楊相接,朝家恤囚之意,未免歸虛,自今以後,申飭直囚衙門,事係重大,不可不囚者外,他罪人則竝令移送刑曹,考律科罪,何如?右議政李頤命曰,大典直囚衙門,不過七處,而今則不止七處,雖不可猝變此規,而囚徒之不緊者太多,侍講院官員廳直輩之有罪者亦囚,如此者自本司亦可笞罰,今後重罪之外,勿許直囚,似當矣。上曰,罪有輕重,輕者笞罰,重者囚禁,宜當,依刑判所達,分付,可也。兵曹判書李寅燁所啓,閔鎭厚曾管惠廳時,兩南各邑官需米,從時起田結多寡,增減其數矣。蓋各邑使客支供米劃給者,或有不均,而以官需推移補用矣。自官需米增減之後,支供米不足之邑,尤無以自資,故因御史書啓,官需米依例劃給,則支供米姑不必變通,故敢達。上曰,依爲之。又所啓,自祖宗朝,別遣濟州御史時,勿論常漢年八十以上,連有加資之命,而今番則不然,蓋遵昨年慶禮後定奪之例,而絶島,異於陸地,特施恩典,似爲得宜矣。右議政李頤命曰,前旣有勿論常漢加資之例,則當此以慶覃恩之日,特敎加資,未爲不可矣。吏曹判書李益壽曰,推恩之擧,出於特霈,邦域之內宜無異同,只以絶島之故,別爲加資,未知如何?上曰,恩典之獨及於濟州,似爲不均,該曹防啓得宜,故允下矣。兵判及大臣所達如此,考見前例,果連有加資之事,則海島,異於他地,特爲加資,可也。益壽曰,濟州御史李海朝書啓中,常漢年八十以上加資事,本曹旣已防啓,允下矣。御史書啓及牧使啓本中,應爲加資者,兩相憑準,則無大段違錯之事,而御史書啓中,正兵韓德男,以一百五歲懸錄,牧使啓本中,則落漏不書,書啓及啓本上送月日,不甚相遠,而所錄如是相左,事殊可訝,牧使啓本,則以考見帳籍,從實年啓聞爲辭,而有此相違之端,其將更問於本牧乎?上曰,御史書啓中懸錄,而牧使則落漏,旣以侍從臣差送御史,從御史書啓,何如?頤命曰,考見京兆帳籍,如無差爽,依上敎施行,似當矣。上曰,旣登於御史書啓,考見京兆帳籍後,依御史書啓施行,可也。益壽曰,帳籍中或爲見漏如牧使啓本,則何以爲之乎?寅燁曰,問於牧使,似可矣。益壽曰,有明白下敎,然後方可處之矣。上曰,問于本牧,可也。頤命曰,江都船頭浦堰役,今已完畢,本府留守狀啓中,請賞監董人矣。此一款,兵判李寅燁往審後稟處,何如?上曰,兵判將下往看審,待其往來,更爲稟處。又啓曰,松都商人金昌圭,頃於使行,隨入北京,現捉人蔘於山海關,自義州府捧招於昌圭處啓聞矣。大槪現捉之蔘,若是紅蔘,則昌圭必不能無事出來,而東蔘則雖我國之所禁,卽彼國之所貴,得以無事,似是東蔘而然矣。且彼國禮部,亦以爲東蔘,而使臣以下一行,無不以爲東蔘,犯禁則丁寧,而渠方費辭發明,其間曲折,或不無其然,而自明之辭,亦何可取信乎?今不可不待取服,而徑先處決,令該道嚴訊得情,何如?上曰,渠之發明,不可取信,嚴訊得情,可也。又啓,曰東平尉鄭載崙使行時,淸人呈狀,言我國人用債不償,故使臣歸達,自朝家用債人捉送鳳凰城,使與淸人呈狀者對辨,義州譯官金澤押去矣。譯學所呈,彼此互相爭詰說話及鳳城將回通詳考,則所謂債胡文約,卽淸人自書,且各人名下,無着押之事云。鳳凰城將,以爲文約之內,有九人之名,而只送三人,尙少六人,且謂要貨不要人,而人來貨不來云。還送其人,徵索厥債,且張后齡則回通中,初則落漏,而末端書以一同發回,蓋當初備局關文後錄中,淸債人九名,而平壤人鄭時雄身死,安州人高夢三在逃,金茂盛·溫小邦,元無名字,趙尙柱旣已承款,金茂盛則一名兩書,故俱不得入送,只送姜秀命·姜成鶴·李武尙等,尙欠六人之說,似出於此,高夢三則用債丁寧,而旣已逃躱,姜秀命·姜成鶴·李武尙等,雖傍觀於出債之時,而元無干預之事云。互相爭詰之際,彼似語屈云,張后齡則以其唐太買賣時淸人,則以爲不準其價,后齡則以爲今無可與,而鳳城回通,旣不着實擧論,只擧名於後錄,此則彼輩亦不以爲大段矣。國綱不嚴,使行時商賈輩,私相稱貸,有此弊端,雖緣我國之人無狀,而漢人之巧詐漸甚,今若一依渠言徵給,則前頭之弊,有不可言,而旣使推辨於鳳城,而鳳城將移通後,安徐亦難,事甚難處矣。小臣赴燕時,到瀋陽,刑部來問高麗人安自新來否,仍卽招去,出給銀子八十兩,蓋自新壬午年行次,失銀子於雇車軍,據狀而來,瀋陽衙門年久之事,如是着實不忘矣。張后齡則曾推問,而移送於鳳城矣。今又來京,自刑曹更爲推問,而姜秀命等,自本道亦爲推問,何如?鋧曰,張后齡當自本曹推問,而其言又與鳳城人相反,旣無對辨之道,則明覈誠難矣。寅燁曰,姜秀命等,雖參見於出債之時,淸人文約中,無着押之事,此都是高夢三所爲,而夢三在逃,不可不各別跟捕,趙尙柱旣已承款,則可以徵償矣。頤命曰,高夢三終不捕得,則夢三之一族及姜秀命等,當備償矣。寅燁曰,高夢三出債之數,當詳問徵送,而張后齡則淸人所爭,不過以其貿綿時若干銀兩,有此混同徵督之事矣。上曰,此事甚難處矣。事之虛實間,前頭每如是,則可慮,罪人逃亡者,各別跟捕,在本道者,自本道推問,來京者,自刑曹推問,可也。寅燁曰,昌圭所持者,果是紅蔘,則必生事於彼中,而今此現捉,必是東蔘,故卒無事,昌圭旣已犯禁,則不可以渠之發明,有所容貸,雖梟示,亦無不可,而今旣訊問,則似將待其輸情而處之矣。上曰,法當取服,而後勘律矣。頤命曰,判府事徐宗泰,曾以出債於淸人者,論以一罪事,陳白定奪,今亦當依此律,而趙尙柱,雖已承款,姑未徵贖,其他諸人,方在推問中,何以處之?上曰,債物徵償後,一時處分,可也。又啓曰,閔鎭厚曾以設倉於寧海事陳達,其時三大臣,皆以爲好,上意亦以爲可啓下,分付本道矣。慶尙監司李壄,問其便否於寧海府使,則府使以不便論報,故枚擧啓聞矣。苟利於國,則雖有些少弊端,不須論之,而卽今議者,以爲每以嶺南穀物,年年移轉於東北,輸致之際,嶺民受困,今若設倉於嶺東江陵·三陟等地,以備凶荒,則距北路亦不遠,似爲便好云,臣曾見江陵府羽溪縣濱海有居民,仍古倉添設,則好矣。慶尙監司處,姑徐回下,江原監司處,問其便否而行之似當,下詢于入侍諸臣,何如?寅燁曰,累次北運之際,嶺民之受困多矣。寧海設倉,如或不便,則仍留移轉糓于嶺東,似涉便當。江陵卽大都會,大臣所達羽溪縣爲好,而此外亦必有可合設倉處,詢問于本道監司,而處之可矣。且其嶺東所在之糓,亦過累千石,三年一改色,如軍餉之例,竝耗會錄漸次蓄積,則可爲不虞之備,今年峽農,亦甚可慮云,不可不預爲之備矣。鋧曰,設置便否,問于本道監司後,稟處,似好矣。益壽曰,民戶繁多,斂穀之道不難,然後方可設置矣。韓城君李基夏曰,玆事曾因判府事李畲所言,臣亦與聞,而今此大臣諸臣所達誠是,問于本道監司後,稟處,似可矣。上曰,江原監司處,問其便否稟處,可也。備局謄錄
李震壽啓曰,明日常參·經筵,取稟。傳曰,停。
李東馣,以都摠府言啓曰,今日入直軍士中日習射,請出標信。傳曰,知道。
南致熏啓曰,假注書金啓煥,時無職名,依例付軍職冠帶常仕,何如?傳曰,允。
李世維,以義禁府言啓曰,卽接月令醫員洪自禹手本,則罪人李泰彦頭痛及四肢疼痛,一向苦劇,熱勢尤重,胸膈煩悶,咳嗽又重,惡心嘔吐,粥食不能近口,頻頻昏暈,若將窒塞云。自前罪人病勢如此,則例有保放救療之規,敢此仰稟。傳曰,依爲之。
李東馣,以兵曹言啓曰,今五月二十四日,私奴丁男稱名人,自金虎門入來,差備門外擊錚,極爲駭愕,令攸司囚禁治罪,同門守門將李鼎夏,常時不能禁斷雜人,以致闌入,亦難免其責,推考,何如?傳曰,允。
江原監司以旌善郡居良女召史等六名燒死,洪川縣居崔元生等三人渰死事,狀啓。傳于李國芳曰,燒死·渰死人等,令本道恤典擧行。
李震壽啓曰,卽者下番翰林洪致中,聞其母病,夜來一倍添重,投疏徑出,受由救護屬耳。有不敢每每捧入,上番翰林洪禹瑞,以不能檢下,亦爲陳章出去,事當竝爲直捧禁推,而此與無端擅離有間,且史局重地,不宜暫曠,竝推考,卽爲牌招,何如?傳曰,允。
朴泰恒啓曰,藝文館奉敎洪禹瑞,檢閱洪致中,罷職傳旨,今方捧入,而史局重地,不宜暫曠,奉敎金相元,待敎李眞儉,卽爲牌招,以爲入直之地,何如?傳曰,允。
又以兵曹言啓曰,今五月二十五日,忠翊衛崔尙慶稱名人,自丹鳳門入來,差備門外擊錚,極爲駭愕,令攸司囚禁治罪,同門守門將金聖賚,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,同知中樞府事朴重圭戶奴呈狀內,謝恩歸路,落馬重傷,脚部違骨,扶腋還家,症情日劇,委臥床席,不能轉動,凡於問安差祭,萬無起動之勢,斯速入啓處置云,病勢如此,則不可一任虛帶,今姑改差,何如?傳曰,允。
巳時,上御熙政堂。大臣·備局堂上引見時,入侍右議政李頤命,行兵曹判書李寅燁,行刑曹判書姜鋧,吏曹判書李益壽,韓城君李基夏,左副承旨李東馣,司諫李夏源,持平李世瑾,修撰李世最,假注書金啓煥·趙翼命,記事官洪禹瑞·洪致中。右議政李頤命進伏曰,近日日候漸熱,玉體若何?上曰,無事。頤命曰,近來雨水,雖不足於農作,姑無極無之慮,而其間災害甚多,以江原監司啓聞觀之,雪霜雨雹,非時作災,山峽又將失農,其他地震及種種可愕之災,疊見層出,京城南門外池水沸赤,亦非尋常之變,未知何樣禍機,伏於冥冥之中。且京外斑疹·疫氣熾盛,缺城札瘥過半,兩西死亡,亦無數,南中雖不至如缺大臣有一時召還之命,連次批諭缺臣豈不爲之動念哉?其中雖情迹不便,年齡缺難於承命者,益加敦勉,召致後已,共濟國事則幸矣。上曰,然矣。災異如此,夙夜憂懼矣。頤命曰,聖心之憂懼,孰不知之?第有憂懼之實,然後方可有效矣。近來群下之所深憂者,在於聖上喜怒之間,辭氣之際也。向日事,小臣所當之事,雖惶恐不敢達,而其時景色不佳,如臣無狀,忝居大臣,以致如此,莫非臣罪。以聖德上工夫言之,曾前之每以暴怒爲戒者,到此無功,凡於大小事,輒有此患,意者常時存省之工,或有所未盡而然耶?人之有疾病,必須毋暴其氣,方可無害於疾,況人君喜怒,苟或失中,則其歉於德而害於事,爲如何哉?洪範以雨暘燠寒風,皆由於人心,此聖上之所當深念者也。上曰,所達之言,切中予病,當各別留心焉。刑曹判書姜鋧曰,臣於本曹羅缺就聘前訟於本曹,以其族屬河哥捉問事,侵斥缺於此兩事,決不可回啓,故惶恐敢達。上曰,先達事,前有令次官擧行之敎矣。文哥事,其所侵斥,旣不大段,似無次官代行之事矣。頤命曰,訟官之所避者,親嫌或賂嫌而已,不可以訟者之稱,冤爲嫌矣。上曰,文就聘事,非大段可避之事,此等事皆避,則何事可爲乎?前後訟官,立落不同,故又有此擊錚之事,考見前後文案,善決爲可矣。鋧曰,聖敎如此,文哥事當回啓,而羅世雄等事,則臣不可自當矣。上曰,此則令次官擧行,可也。李益壽曰,本曹之無郞廳久矣。大政亦不遠,當出郞官,而當擬望人中,有不出解由者,自前有勿拘之例,何以爲之乎?上曰,勿拘解由備擬,可也。李東馣曰,持平李世瑾,屢啓煩瀆,退待物論矣。上曰,知道。李頤命曰,堂下武臣李遂良,以名武見稱,而此乃李益亨·李聖賚子孫也。若有才則雖不可廢,而旣是犯逆子孫,近來連擬於極選,吏·兵曹事非矣,兩判書推考,何如?上曰,大臣旣言其擬,極選之爲非,不必推考矣。諸臣以次退出。
工曹判書兪得一疏曰,伏以日昨筵敎,出於萬萬匪意,召牌繼辱,疏批又宣,俱非無狀賤臣,所可得之於聖明者,臣且感且悚,不知所以自措,欲出而膺命,則情病兩苦,欲仍以控免,則分義未安,杜門深伏,不敢復尋疏單者,亦累日矣。臣竊謂煩龥固罪,而曠職亦罪也。終若嚴畏,而泯泯默默,則所辭無由準請,玆敢不避鈇鉞,更瀆宸聽,臣誠死罪死罪,臣之前後所遭人言,可謂罔極,而猥蒙聖明,終始眷顧,屛退而輒承甄除,違忤而不加罪罰,今又誨諭諄切,必欲置之於位著之間,臣獨何心,忘君父如天之恩,而自陷於慢命之誅哉?誠以廉恥一節,爲臣難冒之大防,無此則不可事君故也。伏惟聖心,至仁至明,不待臣言,而計已照燭容恕矣。臣於萬里出疆之餘,尙不得往省父母墳塋,悲迫之情,已悉於前疏,而旣不得承命就列,則亦不得循例請由,伏乞聖明,曲賜諒察,將臣本兼諸任,盡行鐫免,俾臣得以優游散秩,歸掃墓地,公私幸甚云云。疏批見上
行判中樞府事柳尙運疏曰,伏以臣於床席惴惴之中,缺肝血,仰冀聖明缺憐察,伏承聖批,不惟缺愈益溫諄,臣誠感激,繼以悶蹙抑塞之至,臣年老而不缺而仰請,迹危而不敢引罪而自廢者,誠以十年沈痼,朝夕待盡,不暇論於進退之節故耳。今臣所被召旨,蓋出於簪履之盛意,以臣釁累賤踪,得此於君父之前,弊帷之感,實切于中,非臣隕結,所能上報,而最是僭分非常之命,雖萬被違傲之誅,不敢冒承,王人之銜命久淹,益增臣罪,自有此事,臣不安床席,如負大何,況臣去就之無甚輕重於朝廷,不啻江湖之一鳧雁,而因此而累煩旂招,僭越之罪,尤無所逃。伏乞聖慈天地父母,上念國體,俯諒微悃,收還與史官偕來之命,以安賤分,不勝幸甚,無任祈懇之至。疏批見上
判府事崔錫鼎疏曰,伏以臣之踪地,固不宜遽入城輦,而只爲撕捱積久,得蒙恩遞,申諭諄諄,促令赴朝,竊感曲體之盛意,不敢復出於違逋,以爲及時趨謝,少伸分義之計,顧臣殘年積疴,澟有危死之憂,近又添患時令,感傷頗重,服藥和解之後,餘症猶苦,日昨詣闕,僅免顚仆,退歸私次,苶然澌綴,飮啖全廢,神氣日敗,以此衰癃之相,雖朝請起居,亦何能自力於趨走乎?且臣於判府事李畬之疏,又有難安之端,玆事本末,俱著於筵奏議啓及前後章牘,業經聖鑑之下燭,且載輿人之耳目,今不必更爲煩陳,而春間疏語,已出意料之外,今又提論至此,臣實莫曉其所謂也。然臣私義,亦何敢晏然而已乎?病狀旣無以自力,情勢危臲,去而益甚,不得不拜章自陳,伏乞聖慈,俯垂矜諒,亟命遞臣本兼諸任,俾臣抱愚就閑,得靖私分,不勝幸甚臣無任祈懇之至。疏批見上燼餘
上在昌德宮。停常參·經筵。
下直,撫夷萬戶蔡泰成。
傳曰,明日晝講爲之。
政院啓曰,憲府之官,相繼引避,而處置經宿,事甚未安,除在外未肅拜人員外,執義李萬選,卽爲牌招,以爲處置之地,何如?傳曰,允。
大司憲嚴緝辭職上疏。入啓。答曰,卿其勿辭,安心行公。
假注書趙錫命狀啓,臣敬奉聖旨,傳諭于判府事柳尙運,則以爲以臣進退,再煩嚴聽,逋慢之外,益增干瀆之罪,臣方席藁俟命矣。伏承史官傳宣聖批,辭旨勤懇,有踰尋常,乃以同休共戚之義責之,此則竊恐聖明,或未盡燭於賤臣垂死之狀,而至於缺然思想,予心可安等敎,實非臣子所敢得於君父之前者。臣奉讀宸章,一倍惶感,史官之相守荒野,上損國體,下踰涯分,臣之更暴情實,或冀聖慈之垂察,而不惟不準所辭,又復徼得優異之恩批,聖渥愈隆,臣罪愈重,臣之進退,本無輕重之可論,而迨玆一息未泯之前,瞻依日月,時造朝請之末,亦豈非至榮大願,而臣之卽今病狀,實無自致之勢,不敢承命,不但在於格外恩數之決難承當而已。臣欲恭俟處分,則近侍久淹,一刻難安,臣欲更煩陳龥,則聖批之下,不敢屢瀆,情窮勢蹙,不知所對云矣。大臣姑無登途前進之意,臣旣承偕來之命,仍留緣由,竝此馳啓事,啓下。
假注書尹聖時狀啓,卽往傳諭于判府事李濡,則以爲臣久違隆命,虛辱近侍,迹涉偃蹇,罪積逋慢,敢將危悃,更瀆宸聽,威譴不加,溫批又降,勤懇之旨,尤出常倫,眞可以感豚魚而泣鬼神,奉讀未半,精爽震越,繼以涕泗橫衿,誠不知死所也。臣於此,設有難安情勢,亦不暇計,況前後所以開示慰諭,無復遺蘊者乎?惟是卽今病狀,一味沈篤,戶庭之間,尙無自力運動之望,雖欲强起趨召,其路無由,伏地震慄,莫知所對云矣。臣以前後聖批隆重,不可不趨承之意,縷縷敦勉,而大臣尙無造朝之意,臣段,仍留之意,竝此馳啓事,啓下。
執義李萬選啓曰,臣以諸僚處置,承牌詣臺,而臣於前啓李德英事,不敢參涉,業已聖明之所洞燭,則今何可晏然在職乎?仍念臣旣叨匪據之任,且有應避之嫌,因此一事,動輒窒礙,尋單屛伏,今已兩朔,引避退侍,亦至數次,其瘝曠之責,瀆擾之罪,尤不可一刻仍冒,請命遞斥臣職。答曰,勿辭,退待物論。
政院啓曰,新拜判府事金昌集,時在京畿楊州地,斯速上來事,依例遣史官傳諭,上來時給馬事,京畿監司處,亦爲下諭,何如?傳曰,允。
全羅監司狀啓,茂朱府使趙泰老罷黜事。
江原監司狀啓,江原都事李相成罷黜事。春坊朝報
自卯時至酉時,日暈。
李震壽啓曰,明日常參·經筵,取稟。傳曰,只晝講。
李東馣,以都摠府言啓曰,副摠管吳重周,以禁軍別將,禁軍等祿試射事慕華館進去之意,敢啓。傳曰,知道。
又以禁衛營言啓曰,一番前部左司屬黃海道五哨軍兵六百三十五名及別驍衛五十四名,步軍標下一名,已爲點閱整齊,來六月初一日,與內外各處入直軍士等,依例替代後,舊軍放送之意,敢啓。傳曰,知道。
又以禁衛營言啓曰,來八月當二番前部右司屬黃海道五哨軍兵,來七月二十五日,京中逢點,依例準二朔立番,四五番缺衛,亦爲一體調送,逐朔立番之意,本道監·兵使處,預爲知委,何如?傳曰,允。
又以御營廳言啓曰,本廳來六〈七〉月兩朔,應立前部左司屬慶尙左道三哨,右道二哨,合五哨軍兵六百六十九名及京案雜色標下軍七百六十八名,已爲逢點整齊矣。來六月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來八九月兩朔應立前部後司屬慶尙道右道五哨軍兵,來七月二十五日,京中逢點,八月初一日,與右司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳屬海西七番別馬隊五十六名,已爲逢點整齊矣。來六月初一日,與東營入直六番別馬隊替代後,舊軍放送之意,敢啓。傳曰,知道。
又以御營廳言啓曰,本廳下番馬·步軍兵別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
傳于李東馣曰,今下弓矢,撫夷萬戶蔡泰成處給送。
有政。吏批,判書李益壽病,參判崔錫恒未肅拜,參議趙泰東進,行都承旨南致熏進。
吏批,判書李益壽病,參判崔錫恒未肅拜,參議趙泰東進,行都承旨南致熏進。
兵批,行判書李寅燁,參判金演,參議朴弼明病,參知李坦進,左副承旨李東馣進。
吏批啓曰,判書李益壽病不來,參判崔錫恒未肅拜,小臣獨政未安,何以爲之?敢稟。傳曰,只出緊任。
又啓曰,左議政金昌集,旣已遞職,今方處置,而政府無相當之窠,依例送西之意,敢啓。傳曰,知道。
又啓曰,議政府左議政金昌集送西事,啓下矣。所當隨缺敢啓,傳曰,知道。
吏批,以朴弼明爲茂朱府使,缺江原都事,趙聖復爲監察,兼春秋單徐命遇。
兵批,以金昌集爲判中樞府事,李墪付司直,朴重圭·趙缺護軍,李海朝付副司直,金啓煥付副司正。
平安監司,以理山居金允必等三名壓死事,狀啓。傳于朴泰恒曰,壓死人等,令本道恤典擧行。
又以永柔居缺官宋得浩等六名渰死事,傳于朴泰恒曰,渰死人等,令本道恤典擧行。
朴泰恒,以戶曹言啓曰,在外大臣處,月廩題給之意,分付本道,何如?傳曰,允。
巨濟幼學辛受五疏曰,伏以臣海外鄙氓也。當此聖明不棄芻蕘之世,縱有野夫獻芹曝背之誠,才智庸下,聞見單陋,固不能缺人視聽,自效愚衷,而玆其目擊而心營,的知其有所裨益於備缺謀國之一端者,則竊不勝其狂僭,玆敢冒死出分一陳之,伏惟聖明裁擇焉,臣謹按我國南陲,與倭相接,帆楫倏忽,隨風所向,則沿海數千餘里,莫非受兵之所,而釜山·東萊,與馬島相對,爲賊順勢登陸之首路,而若其放船內洋,侵越湖南,仍趨海西,則巨濟實爲綰轂其口,閑山·統營,次之,東萊不守,則散漫千里,陸難禦矣。巨濟不守,則出沒兩湖,水難禦矣。壬辰之亂,賊,陸陷東萊,水掠巨濟,豕突鯨呑,不可復制,幸賴忠武公臣李舜臣,一扼之於閑山,再扼之於鳴梁,使賊不得水陸竝力,而中興之績,基於此矣。雖然,鳴梁之役,舜臣之成功者,幸也。賊已深入,列鎭瓦解,孤軍血戰,出萬而僅勝之,已不如閑山之鼓行虎視,從容收勝者矣。卒之邀死窮寇,畢命矢石,則此非智力,異於前後,誠以難易,別於深淺也。故當其時,金汝岉在獄策賊曰,我國苟能禦之外洋則已,縱賊一入,置之死地,則無可及矣,此誠識務之言,而長慮之士也。然則使賊,不動則已,東萊·巨濟之守,其不可忽也,明矣。朝家鑑壬辰水陸之成敗,不使其幸不幸之故,陰雨之備,專注意於萊府,而巨濟則視若尋常,不爲之所,殊不知賊之長技,舟楫爲最,而我之受賊,水路爲最緊也。蓋巨濟一島,介在東萊·閑山之間,賊之由水路入內洋者,必先經其前,苟使巨濟屹爲主鎭,樓櫓足以自守,戰艦足以邀擊,則賊必不敢舍此不顧,直犯內地,而閑山·統營之守備固矣。然則使賊不動則已,巨濟之守,尤不可忽也,明矣。然而巨濟一縣令官耳,環一島而置八鎭,閑官多而權力分,主客易而體統亂,誅求百瑞,號令多門,島民平日,尙不能聊其生矣。臨危當亂,其可望捍頭目,而衛父兄哉?臣請條陳缺而其弊之小者,臣固不敢縷縷,而其大者,則卽不過前所謂閑官多,而權力分,主客易而體統亂,誅求百端,號令多門,此數者而已。權力分,則攻守不專,體統亂,則缺閑官多,故誅求百端,缺,傳曰,一國三公,吾誰適從,況缺無所管轄,民安所措其缺邊震英,二載居官,深知利害,采聽輿情,歸上一疏。備陳缺略曰,本邑東接馬島,西遮統營,閑山島又在其間,賊船之來寇缺本縣,而後方可犯統營,而閑山之爲其咽喉,蓋可見矣。臣兩載居官,親聽故老之言,壬辰之亂,倭初越海,泊船本縣,而本縣失守,故留兵十餘日,調養水疾者,仍屠戮縣民,其餘奔避,爲賊所逐,盡入於見乃梁,天陰雨濕之夜,啾啾冤魂,至今不絶,噫嘻,慘矣。本縣舊有邑城,而猶不能守,中間移邑之後,不但邑治無城,亦無山城據險設置者,脫有兵亂,則其若干水軍之載船者外,許多生民,將不免盡劉矣。且以本縣一境,八鎭環列,不相統屬,又以其品秩之高於縣令,平時陵侮旣多,邊亂之際,孰爲管攝,從其號令乎?列鎭固仰屬於統帥,而其抵統營水路,遠者幾至百里,若値逆風,則船行遲速,又未可期,蒼黃急遽之間,如欲遲待其往復指揮,則必失事機,而至若本縣,則同處一島,有變相通,有急相救,直是斯須間耳。且倭船之來,必乘東南風,而本縣列鎭中,玉浦·助羅浦·知世浦船所,皆向東南,逆風所衝,決不可運船也。壬辰之亂,加德諸鎭,以其逆風之故,束手無策,自沈其船,此豈非今日之所可戒哉?蓋八鎭,各有一戰船,本縣亦有兩戰船,合爲十隻,能櫓軍射砲手,其麗一千五百餘名,旣可爲一面之保障,且本縣民戶五千九百,口二萬五千餘,則能櫓軍射砲手外,男丁之餘數,不翅多矣。使此多人,無所領率,而任其奔避,不免魚肉之患,豈非可惜之甚乎?臣愚以爲,今若陞差本縣爲防禦使,而使八鎭,爲其所管,賊船若至,防禦使聚十船之軍,臨機應變,又移置玉浦等三鎭船所於西北向,俾無逆風難動之患,又據險築山城,移倉穀,別差防禦中軍,領率居民,而入城以守之,則水陸兩路,自當爲隱然巨防,賊船安敢破本縣,犯統營,而徑入內洋,縣民亦豈抵屠戮,如前日哉云?此誠切至之論,救弊之策也。朝家使統營論報,而統帥不審其利害,取其言而不採其實,反以知世浦陞僉使,使之統轄本邑及諸鎭,然則非徒無益,而又害之也。以土主而隷鎭將,其勢必不相下,缺已多掣肘,臨亂何望協策乎?事理明白,有不難知缺而決之,廟堂缺豈島民顒望之缺朝家施措之善策也。缺依其疏,陞本縣爲防禦使,缺十戰船居中責應,專策守禦,則閑官雖不能盡去,缺主客一定,而體統不亂,諸鎭有所畏顧,則誅求不能肆缺專統轄,則號令出於一矣。此一着得其宜,則諸弊自祛,巨濟缺以任保障之責,南賊有先聲之奪矣,此國家固圉之大助也。臣猥以卑微寒蹤,煩慁至此,此雖出於一片愚忠,而狂僭之罪,自知難免云云。答曰,省疏具悉。疏辭,令廟堂稟處焉。
大司憲嚴緝疏曰,伏以臣一病支離,宛轉牀第,歲已周矣。有必死之形,無可生之勢,方飾巾待期,萬念都絶,寧復有分外榮進之意,一毫萌於心者哉?乃於玆者,忽承新命,授臣以柏府長席,此實夢寐之所不到,伏枕涔涔之中,蹶然驚起,駭惑良久,繼之以感涕橫迸也。仍念臣以無似,策名淸時,三十有五載矣。前後踐歷華要,罔非忝竊,而致位八座之列,尤是人望之外,已不免不稱之譏,而禮經大閑,且踰數年,則雖不病宜休,況兼有痼疾癃已甚,臣豈有從宦之望,朝家亦豈宜以職事責臣乎?優以役閑散秩,使之杜門養病,以畢餘生,庶幾爲天地終始生成之德,而今乃謬加以風憲重任,此古都御史之職也。苟非風采氣節,足以伏一時者,莫宜居之,以臣之孱劣衰朽,苟然備數,不惟爲當世所笑,臣亦自笑也。人微則無以鎭壓庶僚,職廢則無以糾正官邪,其辱名器而損國體,果何如哉?臣縮伏累日,以俟駁正之論,而不意召牌遽降,臣豈全昧不俟駕之義,而顧臣情勢病勢,誠有萬萬不可冒進者,終至坐違嚴命,自陷大何缺臣罪萬死,玆敢疾聲哀龥於蓋高之聽,伏乞聖慈,俯察微悃,垂憐危喘,亟命鐫改臣新授職名,仍治臣違慢之罪,以重官方,以安私分,不勝幸甚云云。疏批見上燼餘
上在昌德宮。停常參,只晝講。
辰巳時,日暈。
下直,會寧府使李碩根。
弼善韓永祚三度呈辭。入啓。遞差。
政院啓曰,憲府多官,相繼引避,處置歸於諫院,除在外受由人員外,正言韓重熙卽爲牌招,以爲處置之地,何如?傳曰,允。
傳曰,明日晝·夕講爲之。
晝講。入侍,知事趙相愚,特進官金宇杭,承旨李震壽,玉堂李師尙·李世最,假注書金啓煥,兼春秋徐命遇·洪禹寧,武臣朴思敦。
明日夕講正時,申初初刻。
吏曹判書李益壽,兵曹判書李寅燁辭職上疏。入啓。答曰,卿其勿辭,安心行公。
正言韓重熙啓曰,臣一病支雜,尙未蘇完,虛帶職名,罪積瘝曠,每承召命,力疾强赴,乍出旋入,日尋長單,情地危蹙,愧懼方切,卽以諸臺處置,庚牌又降,不得不扶曳入來,而第掌令尹會,持平李世瑾引避之端,俱因在外,憲臣疏語而發矣。臣嘗以此亦旣自列,則今不敢可否之嫌,與諸臺無異,豈可仍冒於臺次乎?請命遞斥臣職。答曰,勿辭,退待物論。
戶曹參判李喜茂上疏。大槪,臣於金吾首席之疏,有不敢一刻自安者,懇乞亟命鐫削臣本兼兩任,仍治臣擬律乖當之罪,以嚴國法,以謝公議事。入啓。答曰,卿其勿辭察職。
全羅監司書目,敢因臺疏自劾,乞命鐫臣藩任,以礪餘人事,上疏上送事。啓。答曰,泛論之說,不必深嫌,卿其勿辭,從速察職。
假注書兪命咸狀啓,臣敬奉聖批,傳宣于領府事南九萬,則以爲臣之釁累,決不可復齒恒人,一國之人,夫孰不知?今此恩召,實出公議,王法所必不然,臣之不敢承命,實出情地之逼塞,豈敢自爲偃蹇之態,欲干違拒之誅哉?然而再陳封章,未蒙開許,反下虛佇之敎,辭旨隆重,實出尋常,臣非木石,寧不感動?一字一涕,不知死所,雖然,臣於此,猶不敢爲進身之計者,非爲身也,乃所以爲國也。非爲慢也,乃所以爲敬也。人情窮極,必呼父母,母也天只,不諒人只,臣於此,惟有瞻天望聖,號泣俟命云矣。前後溫諭之下,一向引咎,尙無承命前進之意,臣段,姑爲仍留緣由馳啓事,啓下。朝報
李震壽啓曰,明日常參·經筵,取稟。傳曰,只晝·夕講。
又啓曰,來初一日輪對日次,取稟。傳曰,停。
李世維啓曰,大司憲嚴緝未肅拜呈辭,執義李萬選,掌令尹會,持平李世瑾避嫌退待,掌令羅良佐,持平韓祉在外,今日以監察茶時之意,敢啓。傳曰,知道。
傳于李東馣曰,今下弓矢,會寧府使李碩根處給送。
李世維啓曰,憲府多官,相繼引避,處置歸於諫院,除在外受由人外,正言韓重熙,卽爲牌招處置之地,何如?傳曰,允。
李東馣,以兵曹言啓曰,今五月二十七日,幼學鄭必衛,扈輦隊申富暹稱名人等,自宣仁門入來,差備門外擊錚,極爲駭愕,令攸司囚禁治罪,同門守門將蘇鋹,常時不能禁斷雜人,以致闌入,亦難免其責。推考,何如?傳曰,允。
李震壽,以敦寧府言啓曰,本府名雖上司,素甚淸寒,不成衙門模樣,凡百苟簡之狀,有不敢煩達,而形勢則萬分切迫矣。他上司則例有柴場折受之事,或至累處,而本府則尙未占得一處矣。今聞京畿加平郡僧安山,有無主空閑處,自本府定送下吏,與本郡眼同看審,則本郡亦爲成冊上送,而時無折受之處云,依他例永屬本府,以爲收稅補用之地,何如?傳曰,允。
又以春秋館郞廳,以監事意啓曰,本館所藏實錄曝曬事,啓下已久,而連有事故,不得擧行,今月二十八日,擇日擧行之意,纔已入啓矣。史官五員,沒數罷職,有難及時變通,前頭史官差出後,更爲擇日曝曬之意,敢啓。傳曰,知道。
李東馣啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
吏曹判書李益壽疏曰,伏以昨日筵中,大臣以李遂良之見擬於極選爲非,乃有問備之請,臣不勝瞿然之至,臣曾見遂良爲人,不甚庸碌,且採自中聲望,遽擬於郞署之職矣。今者大臣之言如此,昏謬不審之失,臣固難免,臣何可晏然仍據於銓衡之地,以重誤官人之方乎?伏乞聖慈,亟命遞斥臣職,以重選法,以安私分,不勝幸甚云云。疏批見上
行兵曹判書李寅燁疏曰,伏以臣,昨於筵中,重被大臣之斥,雖蒙聖恩之寬貸,不許問備之請,而臣之惶悚愧恧,無所自容,臣稔聞李遂良之才器,見稱於儕流,未詳其先事實之如何,昨年差備局郞任使,頃又備擬於極選之地,今者大臣之言如此,臣之不能稱停於銓注之失,於此著矣。且頃日金吾郞廳擬律之際,太涉輕歇,有關後弊,亦復見非於大臣,以此以彼,決不敢冒據於重任,伏乞聖明,俯賜鑑燭云云。疏批見上
戶曹參判李喜茂疏缺法律尤所昧昧,而猥忝金吾議讞之任,半年隨行,缺居常愧懼,若無所容,伏見判義禁李寅燁疏本,缺郞擬律,太涉輕歇,見非物議爲言,臣於此,竊不勝瞿然之至,頃者金吾郞朴重龜·鄭致祥,因臺啓被囚,蓋以缺以徵·金益光,通書獄囚時,以入直都事不能檢察故也。重龜則自明之辭,明有可據,旣已分揀,固無可言,而致祥擬律之時,首席以爲事雖無情,關係甚重,當以私罪勘斷云。臣意以爲書吏羅將,旣爲同情用奸,則都事雖剛明,而實難發覺,書吏羅將,今方在囚,自有當施之律,亦足以懲礪後來,至於都事,則原情定罪,宜用惟輕之典,況以如許等事,論以公罪者,旣有可援之舊例,今不可以私罪勘斷云,則首席俯從臣議,遂以公罪勘斷矣。首席今以太涉輕歇,見非物議,至於陳疏引咎,則當初之力主從輕者臣也,臣之不安,視首席有加,決不可一刻冒據於職次。伏乞聖明,亟命鐫削臣本兼兩任,仍治臣擬律乖當之罪,以嚴國法,以謝公議,不勝幸甚云云。疏批見上
午時,上御宣政殿。晝講。入侍,知事趙相愚,特進官金宇杭,參贊官李震壽,侍講官李師尙,檢討官李世最,假注書金啓煥,記事官徐命遇·洪禹寧,武臣朴思敦。上讀春秋前受音,自成公九年冬十有一月葬齊頃公,止十年冬十月訖。侍講官李師尙進講,自十有一年春王正月公至自晉,止伐秦爲遂事之意也。上受而讀之訖。師尙釋文義曰,成公之如晉,晉人止公,公請受盟而後使歸,而無來謝之事,反以郤犨來聘,成公之留于晉者九月,而晉侯不與公盟,乃反公於國,而使大夫盟,晉之無禮於魯甚矣。魯君不能自强,受辱於隣國至此,缺旣歸,而行父遄往報聘,此畏缺豈能得晉君而盟之也。缺誠意交孚,然後缺當於理上下交盟,而君臣之義掃地矣。上曰,周室雖極衰微,此等事則罕有之矣。師尙曰,書出字,其意尤深,天下皆周而書出,則周之號令,不行於天下,此可見矣。晉侯乞師之乞字,糓梁之釋義誤矣。程子以爲,不以王命,興諸侯師,故書乞,胡傳亦以此說爲是矣。晉主夏盟,苟能誅亂臣·討賊子,請於天王,以大義驅之,誰不拱手而聽命,此則不然,專出於報私讐之意,非有天王之命,故特書曰乞,可見其卑服屈損,不能自反而縮也。公之如京師,此時諸侯,未有能修朝覲之禮者,今公欲伐秦,道自王都,不可越天子而往,故朝之矣。上曰,以私事而過京師,故朝之非實朝也。師尙曰,過京故朝之,非出於誠意可知矣。如字自字,雖若示尊王之義,而自有微意於其間耳。世最曰,朝之非誠信,此所以書如字也。師尙曰,春秋與奪,使亂臣懼者,專在於此等筆法矣。世最曰,天下大經,君臣之義最重,而此時王室弱諸侯强,無尊周之實矣。上遂掩卷,諸臣以次退出。
全羅監司李光佐疏曰,伏以臣獲見持平韓祉疏本,極論監司匪人,不能糾檢守令之弊,覽之未半,不勝瞿然自失。噫,斯誠至論也。如臣無狀,尙得濫居於風紀按察之地,諍臣之論,安得不出此,夫蒙被厚恩,位列方岳者,孰欲顓行私義,尸素其職,以負國家哉?惟其力弱任重,涯分滿溢,則缺擧措失宜,臧否倒植,駸駸然流入於循私蔑公缺臣者,受恩最厚,叨濫至此,其願忠之志,自效缺人,而祗因才學鹵莾,識慮淺短,重以十缺尋常聽決,率多疏謬,遇事茫然,缺明黜陟之重責,尙安有毫分缺屬耳。咎悔未著,而日月稍久缺也。與其因仍蹲據。缺疏批見上燼餘
上在昌德宮。停常參,只晝講。
夜一更,流星出軒轅星下,入西方天際,狀如拳,尾長三四尺許,色赤。
司諫李夏源三度呈辭。入啓。遞差。
傳曰,明日晝講爲之。
晝講。入侍,知事李寅燁,特進官李光迪,承旨李世維,玉堂李師尙·任守幹,假注書金啓煥,兼春秋徐命遇·洪禹寧,武臣申命任。
海昌尉吳泰周箚子。大槪,敢陳兼帶歸厚署難支之弊,乞賜裁處事。入啓。答曰,箚辭,令廟堂稟處。
今日晝講時,侍講官李師尙所啓,竝引嫌而退,其所引嫌,元非大段,不可以此輕遞言官,僚臺避辭,由於已事,嫌難可否,其勢固然,旣於前啓,有難參涉,引以爲嫌,似不可已,憲臣疏陳,出於泛論,每每引避,殊涉太過,請掌令尹會,持平李世瑾,執義李萬選,正言韓重熙,竝命出仕。上曰,依啓。
夕講。入侍,同知事徐文裕,特進官李光廸,承旨李世維,玉堂李師尙·任守幹,假注書金啓煥,兼春秋徐命遇·洪禹寧。
平安監司書目,祥原郡守李奎年,受由上京,久不還任,罷黜事。
咸鏡監司書目,辭職上疏上送事。啓。答曰,臺臣泛論,不必深嫌,卿其勿辭,從速察職。
吏曹啓曰,臺諫有闕,政事,取稟。傳曰,明日爲之。
京畿監司書目,果川呈,以掌令羅良佐辭職上疏上送事。啓。答曰,爾其勿辭,從速上來察職。
夕講時,同知事徐文裕所啓,明陵丁字閣傷敗處,臣曹參議尹德駿奉審後,別定繕工監官員,修改而來矣。臣則其時病狀適苦,未能親進奉審,而槪聞監役官之言,則丁字閣門形上昌榜坼裂,昌榜之大,如樑木,而以毁撤蓋瓦爲重難,以新材推而上之,改補無痕云。今雖完好,而第當初監董之時,不能精擇材木,纔至七年,有此致傷之弊,事甚可駭,其時監董官,旣蒙賞典,則及此致傷之日,宜有論責之擧矣。上曰,禮判之言誠是,監董官査覈罷職。
海昌尉吳泰周箚曰,伏以臣除授歸厚署提調之後,招下官及吏輩,按籍審問,則庫藏棺材,餘存無幾,廨宇將覆,吏隷不給朔布,棺槨廛民,日漸渙散,兵·戶曹又從而督還貸錢,別提洪晥,因輪對陳達此狀,自上有稟處之命,而該曹時未覆啓矣。蓋在前本署之上下策應,僅成貌樣,只靠棺槨廛民,而近來廛民決難支堪之弊,有難毛擧,其中最甚者,官商斷,而稅物日縮矣。受賜家點退,而私費無節也。前時內外廛民,其數過百,逐名納稅於本署,吏隷輩朔下之資,亦專出於此矣。近因峽邑,不遵朝令,廛民之持本署公文者,則擅自收稅,歸於私用,而私商之無公文私相請囑者,則不加禁斷,反除其稅,使之恣行無忌,而本署力微,不能依法屬公,以此官商失利,殆至斷絶,雖自本署,移關禁止,而各官恬不動念,愈往愈甚,官商旣無往來,本署無所收稅,公私需用,有同龜背之刮毛,此其難堪者一也。且廛民,例受價米於惠廳,棺材一部之價,計給大米十五石,若以市中好品一部折價,則太半不足,廛民各出私錢,推移充補,此猶爲稱冤之端而然,前時人數旣多,一人所出,不至過多,僅僅支過矣。近來棺板賜與之際,若係中使監護之喪,則其有長廣之不足,例爲稟旨,取用私儲,自惠廳,從貴給價,而其餘賜與處,則官員一依定式擇捧,烙印輸送,而若板樣,不合於主家之心,則喪家或不有朝家所定尺數,拘縶吏隷,鞭扑狼藉,必見其滿意者,然後始乃受之,蓋棺材長七尺,天地板內廣一尺三寸,明有朝家定式,則安有君父賜物,而嫌其物之不愜,點退不受者乎?本署提調曾陳此弊,奉承傳禁斷,非指一再,而亦無奉行之實,其於事體,寧不寒心?其所點擇,無論價本之幾何,廛民皆自擔當充給,而人數近益減少,比前僅五分之一,其所出物,不翅倍蓰,傾家破産,失業逃散,皆由於是,其勢必將盡散乃已,此其難堪者二也。本署旣無廛民所納之稅,故吏屬料布,無以充給,其不食朔下,今將周歲矣。忍飢應役,不能堪耐,欲爲自退,則本署擬以厭避殘司之律治之,彼雖畏罪,不得逃遁,而其情則感矣。蕩殘凋弊至此,而其可成官司貌樣乎?竊念此署,雖非緊司,旣掌朝家禮葬之典,則亦不宜任其毁破,置之不理也。若於此除,或有棺板賜與之命,則固無以充納,而見今形勢,已至莫可收拾之境,萬無支撑挨過之望,誠不知所以措處也。然欲救其弊,則當如五部員役,月給料布,俾得保存,而嚴禁各官之私收稅者,私商無公文肆行者,更申屬公之法,如有違犯者,或罷其守令,或推治色吏,而受賜之家,私自點退,勒捧他板者,亦令隨現責罰,則其弊自祛,庶可蘇殘,而第凡小各司,雖有提調,例不得使郞官呈草記,必自詣闕親啓,事體旣重,故不敢以微事,續續陳啓。且不得直囚其有罪者,不得不移送刑曹,而從中弄奸,至有元不就囚者,官無威令,人不畏懾,本署之馴致殘破,實由於此,爲今救弊之道,勿爲別出提調,依禮賓寺提調例,使戶曹判書,或禮曹判書例兼摠察,則隨時變通,必有其效,威令可行,積弊可除,救弊之道,似無出於此也。玆敢仰瀆天聽,伏乞令廟堂稟處,以爲變通之地,不勝幸甚。傳曰,令廟堂稟處。
戶曹啓曰,諸營及諸上司凡百責應木物給價貿用之外,沒數取用於收稅所者,通計一年,極其浩大,今因歸厚署提調陳箚,備局覆啓,修粧板外,以板材來泊京江者,自戶曹切勿收稅,盡歸本署,有所定奪。所謂修粧與棺板,名目雖異,長廣大小,元無區別之事,士夫家所用,則廣厚品好,常漢所用,則品甚薄劣,皆以板子爲名者,修粧板與棺板,實難區別,定式之後,若以修粧,稱以棺板,混同流下,則取舍徵稅,無所憑據,從前板材循例收稅之時,闕內及諸上司大小供億,尙有難支之弊。今若分而二之,則創出無前之規,則本曹形勢,將不能成樣,歸厚署則曾前板商爲業者,其數過百,帖文一丈,徵捧稅錢十兩五錢,以此需用矣。近因民心,日漸巧詐,板帖一丈,挾商多則十餘,少不下三四,以此之故,稅入漸縮,而且長生殿匠人及諸上司·各軍門·諸宮家減稅,與沿江各邑,不有朝令,任自收稅之故,板商漸縮,所收零星,以致凋弊。自今以後,諸處減稅與各官徵稅之擧,嚴立科條,一切痛禁,歸厚署板商,自今勿以錢文收稅徵捧,以本色板子收捧,則挾商之弊自祛,而用度有裕矣。與本署提調相議,其意亦然,本曹收稅,則毋論修粧與棺板,依前徵稅,俾無經費難堪之患,何如?傳曰,允。歸厚署謄錄
夕講入侍時,知事徐文裕所啓,近來災異之可畏者甚多,寢門外蓮池沸赤之說,聞大臣纔已陳達,而臣適目見而驚問之,如是者再次云,初巡則非但色赤,水波洶湧,魚皆浮死,再巡亦一池之水,赤濁如沸,豈非可愕之災乎?聞漢城府無報知之事,此後則如此非常之災,卽爲啓達事,分付,何如?上曰,依爲之。漢城府謄錄又所啓,義州翊原堂基址,使本道監司,更爲詳審啓聞矣。今見狀啓,則所謂翊原堂舊基,在於本府小東門外,卽今鄕校壁後墻內云,而流傳之言,未能眞的,本府先生案所記,二翫堂,在於小東門外云,故或以爲堂名,非翊原,而卽二翫云。蓋二翫與翊原,互相稱號,不但基址不能的知,名號亦未得分明,而無他可考之迹,日後實錄曝曬時,或有可考之事,使之考出,何如?上曰,雖不專此而往,實錄曝曬時,兼爲考出,好矣。
晝講入侍時,李寅燁所啓,臣將下往江都,江都卽保障之地,與他處有異,將校輩必懸望於試才,當此農節,若聚會以待,則何以爲之乎?上曰,將校輩聚會,則試才,可也。備局謄錄。
李震壽啓曰,明日常參·經筵,取稟。傳曰,只晝講。
李世維啓曰,大司憲嚴緝未肅拜,執義李萬選,掌令尹會,持平李世瑾避嫌退待,掌令羅良佐,持平韓祉在外,今日以監察茶時之意,敢啓。傳曰,知道。
李東馣,以都摠府言啓曰,今日入直軍士中日習射,請出標信。傳曰,知道。
以備忘記,傳于李世維曰,缺世雄今春等試射時,柳葉箭十巡五十一分缺六分加資。
午時,上御宣政殿。晝講入侍時,上讀前受音,自十有一年公至自晉,止伐秦爲遂事之意也。侍講官李師尙進講,自曺伯廬卒于師,止況於人而忍伐其本乎?上受而讀之訖,師尙釋文義曰,上段如京師云者,其朝之也,非出於本情,可知其筆法也。守幹曰,至自伐秦云者,宜以朝京稱之,而以伐秦稱之,以其本意,在於伐秦,而不在於朝京故也。如齊逆女,成公之失也,配耦,王化之根本,而缺始逆女,不過多內寵而然也。師尙曰,諸侯之娶例缺親迎,而使大夫迎之,其失尤大矣。守幹曰,筆缺微意。師尙曰,成公娶於無故之時,非失禮而不親迎缺公雖親逆娶缺人之女,故筆法各異矣。缺爲歸父立後,可怪以缺立後,昭穆失序,衰缺於嬰齊之上,可見其悖理之意矣。上曰,悖理甚矣。師尙曰,此風敎所關,魯國而缺其衰可知也。世維曰,歸父權臣故矣。師尙曰,缺伯歸于天王,而天王不能正罪,釋而歸之,天子之威,不能行於天下矣。他稱晉人,而此稱晉侯,左糓則罪之,故缺傳則與之,言雖不同,皆各有意,晉以伯君,不能致討,旣與之盟,而又執之,非矣。然能行侯伯之討,故與之矣。世維曰,春秋取彼善於此者矣。守幹曰,楚子伐鄭,蔑其禮義,而專尙詐力矣。葬宋共公,此義難詳,人君之葬,不必書日月,而此葬書日月,筆法未可知矣。山之不書氏,以公族而害公室故也。上掩卷。
寅燁曰,自今日晝·夕開講,凡在群下,孰不欽仰我殿下孜孜不輟之盛意也。卽今兩麥向熟,而或不至無形,或有失稔處云,移秧之節,旱氣比甚可慮,自上振勵如此,在下之人,其敢不仰體乎?各道監·兵使守令處,各別申飭,民事荐飢之餘,秋成雖未及,不可不使之盡心周恤矣。上曰,然矣。寅燁曰,臣於頃年待罪江都時,江都形便,以冊子仰陳矣。大臣不齊,時未回啓,我國保障之地,缺江都若能善爲之備,則水陸可防,丙子賊騎,自甲串缺故鎭堡皆備甲津,磨尼山後,則置之尋常缺虞之慮,若無善爲之備,則財力誠難矣。然缺必以晉陽爲歸,陰雨之策,不可不講,海口缺華·永宗等鎭,而三鎭不能統攝,喬桐缺不知,永宗事,江華不知,平時不能相須,臨亂將何以管攝乎?冊子仰陳已久,而尙未回啓,斯速缺可爲之矣。上曰,使卽回啓事,分付。諸臣以次退出。
申時,上御宣政殿,夕講入侍時,侍講官李師尙進講。自冬十有一月叔孫僑如,止行事之深切著明也。上受而讀之訖,師尙釋文義曰,此時夷爲中國患,相侵伐極矣。吳雖泰伯之後,而以其僭竊稱王,不能居中國缺爵號耳。雖以齊晉大國,亦皆俛首東向而親吳,中國無紀綱,夷之爲患至此矣。上曰,周室漸衰微,故然矣。世維曰,吳乃王室之至親,尙如此矣。守幹曰,諸侯猾夏之勢,漸至於此,而晉以伯國,不能正,乃反會諸侯之大夫,夫子之書二會字,垂戒深矣。師尙曰,許雖小國,爲鄭所逼,依於楚缺此亦中國之不能統攝諸侯而然也。孟子曰,鑿斯池也,築斯城也。與民守之,效死而勿去,是可爲也,缺人而不亡者矣。不久而果未能保社稷,此可戒缺曰,不能爲自强之策,宜乎社稷之未能保也。缺雨木氷,卽木稼之類,災之大者,不久而季孫行父缺異之符驗如此,古人曰,天人之際,甚可畏也。信矣哉,劉向著五行傳,先儒或短之,而何可廢乎?文裕曰,五行缺漢書有之,災異必有符驗,何可廢之也?師尙曰,胡氏譏安石甚矣。上曰,安石則以爲天變不足畏,人言不足恤,此言謬矣。師尙曰,然天人猶影響,豈無相應之理乎?守幹曰,五行傳,雖不無傅會處,而天人無間,若以理推之,則豈無相應,雖未知何事,合於何處,而理若杳茫,則禹作洪範,箕子·武王豈信之乎?文裕曰,漢儒之言,多傅會,故不可盡信矣。師尙曰,公子喜帥師,有筆削之意,不尊中國而與夷秋,相侵伐非矣。互相勝敗,取勝而驕則敗,敗而修省則勝,顧不在於强弱耳。晉之乞師,亦非矣。不能承王命討侯伯之罪,每每私乞師,非也。守幹曰,未能以義而使諸侯,故書乞字矣。師尙曰,楚師雖退,晉狃於小勝,政令怠矣,末乃信讒,以至國亂,范文子之言驗矣。上曰,然矣。釋楚爲外懼之說,是矣。師尙曰,驕怠者必有後患,不可不戒。守幹曰,國之興亡係此,秦符堅之流是也。文裕曰,以劉·項事見之,不可以强弱論成敗矣。守幹曰,朝夕開法講,甚盛擧也,雖韋布,未易勤業,自上孜孜不輟,實千古帝王所稀有之事也。如臣不似,猥忝侍講之列,有何萬一之補乎?自上一字一句,不爲泛看,可懲可戒者,愼勿放過,則治道成矣。上曰,所達之言誠好,當留意焉,遂掩卷。徐文裕曰,明陵丁字閣傷破處,臣曹參議尹德駿,奉審缺定繕工監官員,修改而來矣。臣則其時缺親進奉審,而槪聞監役官之言,缺上昌牓坼裂,昌牓之大,如樑木,而缺爲重難,以新材推而上之,改補無痕云,今雖缺第當初監董之時,不能精擇材木,纔至七年,缺傷之弊,事甚可駭,其時監董之官,旣蒙賞缺及此傷破之日,宜有論責之擧矣。上曰,禮判之言誠是,監董官査覈罷職。出擧條李世維曰,濟州牧使全家罪目抄啓中,徒邊罪人四戶,爲奴罪人五戶矣。當初疏決時,大臣所達及自上下敎,皆以全家徙邊罪目太多,欲爲變通,故令各道徙邊罪人抄啓,而元缺爲奴罪人擧論之事,今此濟州狀啓,乃以爲奴之類,缺置於徙邊罪人之中,不察之失,在所難免,請推考警責,何如?上曰,依爲之。出擧條諸臣以次退出。
咸鏡監司李廷謙疏曰,伏以臣,晩接持平韓祉疏本,其中一款,備論朝家不擇監司之弊,而辭意極其峻截,究厥歸趨,雖未知的指某某而發也,而臣之愧恧,實爲尤甚,臣之疏迂謭劣,其於百執事之任,無一可堪,而至於方伯之職,萬不近似。臣性本巽懦,無以彈壓列邑,才乏寸長,不能區畫一事,彼其之不稱,不待人言,自量已熟,其何敢苟然冒居,以益其罪戾乎?且臣素患類中之病,到衰轉劇,居常危懍,畏風如矢,頃者發巡北關,驅馳數千里,塞風所觸,症情越添,四肢不仁,僅僅曳還,雜施針灸,有加無減,精神昏憒,頭目眩暈,尋常事務,亦不能缺時酬應,若不及時自處,則微臣生死,固不足暇恤,而藩屛重任,終不免僨敗之罪,玆敢不避煩瀆,仰龥於紸纊之下。伏乞聖明,亟命遞改臣職名,俾延殘喘,以謝公議,不勝幸甚云云。疏批見上
掌令羅良佐疏曰,伏以臣,本以庸陋,屛伏鄕廬,年到七十缺千萬意慮之外,祗奉缺承旨五月二十日成貼有旨缺者,臣北望拜受,驚惶震越,不知措躬之所。竊念臣世祿賤品,元非山野高蹈,則豈有不仕之缺早嬰水土之疾,恒在死生中,故至晩不學,丙申年適缺縣,臣始受先臣之命,往學于先正臣尹宣擧之門,亦嘗缺先正臣宋浚吉之門,而才質甚魯,用力不篤,實無觀感進取之功,鹵莾滅劣,因循放過,轉到衰老,終無所得,跧蟄窮谷,只自悲嘆。世之不核其實,而徒取其名者,惟以疇昔出入兩賢之門,疑其或有得於函丈謦咳之餘,過情之聞,致誤聖聽,昔年特受六品之命,已是萬分踰涯,況今憲職之寵擢,召旨之遠辱,尤豈臣夢寐所及哉?臣之一身狼狽,固不足恤,其於四方之觀聽,朝廷之擧措,何如哉?噫,聖明雖不知臣,誤加恩除,臣則自知甚明,何敢以萬不近似之身,濫受決難堪處之任,上以欺誣君父,下以汚辱名器,自納于倖竊冒據之罪哉?且臣於本分之外,又有一大難安之情,往在丁卯年間,竊痛亡師之受誣,與一二同志,妄陳一疏,以致接天風浪,臣於其時,若體亡師平日犯而不校之心,遵古人尊聞行知之訓,外至之言,直付公議而已。則豈至貽辱於師門,起鬧於一時哉?聖度包容,罪止流竄,曾未幾何,遂蒙賜環,臣自是杜門追愆,斂迹養痾,擬以殘年,自廢田間,以謝君父與先師矣。玆於前後,累承除命,而亦不敢自同無故之人,晏然從仕,只自泯默縮伏,以守私義,豈料今日,聖恩愈隆,又有格外之新命?撫身感泣,欽戴如天,惟是臣之空疏如此,癃病如此,前日釁累又如此,萬無致身天陛,廁迹朝端之望。伏乞聖慈,俯察哀悰,深諒血懇,亟遞臣職,永刋仕籍,俾臣得以守愚分,畢命蓬蓽,則莫非天地父母終始生成之恩也,臣無任祈懇之至。疏批見上燼餘
上在昌德宮。停常參,只晝講。
下直,忠淸都事閔鎭東,延安縣監金楺,高山里僉使鄭泰寧。
政院啓曰,卽者吏曹郞廳來言,今日爲政事命下,而判書·參議,俱以病不來,參判未肅拜,不得開政云,判書李益壽,參判崔錫恒,參議趙泰東,竝卽牌招開政,何如?傳曰,允。
傳曰,明日晝講爲之。
晝講。入侍,知事趙相愚,特進官金演,承旨李東馣,玉堂李觀命·李世最,假注書金啓煥,兼春秋徐命遇·洪禹寧,武臣柳漢明。
判決事金一鏡辭職上疏。入啓。答曰,令政院考給日記,勿辭察職。
掌令尹會上疏。大槪,臣有做錯之失,處置請出,出於意外,揆以廉義,決無因仍蹲冒之理,玆敢冒死呼龥,伏乞聖明,亟賜遞改,以安微分,兼陳區區所懷,以備裁察事。入啓。答曰,有懷所陳,予用嘉尙,罪囚詞訟淹滯之弊,另加申飭,而可以議處事,令該曹稟處,爾其勿辭,從速察職。
京畿監司書目,驪州呈,以判府事李畬上疏上送事。啓。答曰,卿懇。纔諭至意,更何多誥?昔唐之德宗,方忘李晟功名,而會吐蕃有離間之言,張延賞等,騰謗於朝,此晟之目爲之腫,表請爲僧者也,而德宗猶不許,入朝懇辭,亦不許矣。今日之事,與此不同,則疏中引喩,未可知也,卿無不安之端,宜遵前旨,安心就途,毋孤虛佇之誠。仍傳曰,此批答,使偕來史官傳諭。
御營廳啓曰,本廳哨官邢儀賓,以前萬戶啓下矣。今聞非萬戶,乃前武兼云,原單子中改付標以入,而臣難免不察之失,惶恐待罪之意,敢啓。傳曰,知道。勿待罪。御營謄錄
平安監司狀啓,祥原郡守李奎年罷黜事。
南致熏啓曰,明日常參·經筵,取稟。傳曰,只晝講。
李世維啓曰,大司憲嚴緝未肅拜呈辭,執義李萬選,掌令尹會,持平李世瑾呈辭,掌令羅良佐,持平韓祉在外,今日以監察茶時之意,敢啓。傳曰,知道。
傳于朴泰恒曰,今下弓矢,高山里僉使鄭泰寧處給送。
有政。吏批,判書李益壽進,參判崔錫恒未肅拜,參議趙泰東,缺都承旨南致熏進。
兵批,行判書李寅燁進,參判金演缺參議未差,參知李坦病,右副承旨李世維進。
吏批,以李海朝爲司諫,李翊漢爲弼善,李彦經爲兵曹參議,李肇爲吏曹正郞,沈尙尹爲兵曹正郞,朴台東爲祥原郡守,李肇爲兼司書。校書博士鄭東星,承文博士金東弼,缺城君文以翼,鰲川君文晦嫡長孫,依法典承襲別軍職。缺世雄,今加崇祿,春等試射時,居首加資事承傳。
兵批,以趙相愚爲宣傳官,李光迪爲知事,羅弘佐爲同知,李森爲都摠經歷,李夏源·韓永祚·崔山海爲副護軍。
兵批啓曰,前哨官李致仁,以販穀補賑之功,別加折衝之後,渠不願授,故還收職帖,邊將承傳事,蒙允矣,元單子中改付標以入之意,敢啓。傳曰,知道。
又啓曰,前萬戶鄭思義,業武李斗望,良人李大雄等,以賊人指捕之功,俱有加資之命,而鄭思義雖已資窮,未經準職,李斗望·李大雄,係是閑良,何以爲之?敢稟。傳曰,竝特爲加資。
李東馣,以御營廳言啓曰,本廳哨官邢義賓,以前萬戶啓下矣。今聞非萬戶,乃前武兼云,原單子中改付標以入,而臣難免不察之失,惶恐待罪之意,敢啓。傳曰,知道。勿待罪。
又以兵曹言啓曰,禁軍祿試射時,沒技人熟馬賜給事,曾已定奪矣。今番祿試射時,沒技人別單書入之意,敢啓。傳曰,依定式擧行。
又以兵曹言啓曰,武藝別監金聲俊,內中日試才,無間連三次鳥銃沒技,似當依辛巳年定奪,直赴殿試,而自下不敢擅便,上裁,何如?傳曰,依爲之。
午時,上御宣政殿。晝講。入侍,知事趙相愚,特進官金演,參贊官李東馣,侍講官李觀命,檢討官李世最,假注書金啓煥,記事官徐命遇·洪禹寧,武臣柳漢明。上讀前受音,自冬十有一月叔孫僑如,止行事之深切著明也。侍講官李觀命進講,自楚殺其大夫公子側,止歸刺公子偃。上受而讀之訖。觀命進講文義曰,殺公子側書缺此筆法也。沙隨之會,不見公,魯之辱,深可恥焉,缺以國有內亂,師出後期所當恤,而晉人聽僑如缺譖怒公而不見,曲在晉矣。直書而不諱者,示自反而縮,雖千萬人吾往之義也。上曰,非魯侯之失也。觀命曰,晉人之執曹伯,缺此說未得穩當,苟能以堯·舜爲君缺刑賞之誤也哉?雖唐虞不能化天下之缺曰,賞罰,人主之大柄,赦曹伯之罪,周室之刑政缺也。上曰,周室衰弱,刑政紊亂,故赦曹伯矣。觀命缺公子偃,卽左傳而非胡傳矣。上曰,皆左傳矣。觀命曰,書公子譏殺弟也。雖無缺其義可見。世最曰,必如舜之處象,然後可矣。觀命曰,范文子許季孫以妾不衣帛,馬不食粟,此缺事雖儉矣,而何關於國,蓋爲國,而不爲私,故不暇衣馬,此季孫之所以爲忠矣。上掩卷,諸臣以次退出。
判決事金一鏡疏曰,伏以臣,以寡識疏才,九年之間,三竊魁科,官忝大夫之列,懍懍惶悸,過福之災,朝夕是虞,而惟是一心自勅,當官盡一日之責,斷事絶毫分之私,思所以少報國恩之罔極,顧臣所叨之職,掌一國公私之隷,折其訟而息其爭者也。念臣歷職無多,智慮褊淺,不敢以臆見,有所輕斷,必博考文籍,詳覈事實,使殿下赤子,庶幾無抱冤呼枉之歎也。玆者幼學黃聖河,與敦寧府,有奴婢相訟之事,而其奴婢卽逆賊器遠缺之曾前漏落者也。聖河以爲甲申討逆後,四月初二日,仁廟下備忘記,器遠·億·一元等家舍財物田畓,竝爲賜給黃瀷·李元老云,此兩人蓋其時告變錄勳者,而黃瀷卽聖河之祖檜興君黃瀗,改名爲瀷者也。聖河又謂甲申四月缺該房承旨覆啓後,備忘中,且有家舍田畓,亦依奴婢例缺呈之敎,臣取考院藏文書,則甲申四月初二日備忘缺敎,未有著見之處,臣未知聖敎缺聖河之有所誣罔缺有啓聞之擧,或慮此等文字缺者,入於腐傷之中,此不可率易斷也。蓋仁廟缺昭載,則此訟之斷,不待兩言,若或有誣罔之端,則奴婢與缺勿論誣罔受敎,自是一罪,臣以此招作問目,取招於聖河之缺則所供以爲黃瀗生時,一一謄出,藏諸篋笥,今何敢猝然缺王言登諸文案云云。且擧先王朝壬寅年瀗之庶子一耉缺本院覆啓,依判付推給,北學典獄署所受奴婢,當宁缺年聖河上言,亦有依判付推給,所爭右奴婢者,以爲甲申缺聖敎明白之證,臣意竊謂渠家私藏久遠文書,旣難憑信,壬缺丁丑之決給者,似或由於甲申四月初二日,竝爲賜給之敎而已也。至於聞見書呈之敎,正爲斷然之證,而院中文書,旣無以可考據者,聖河之質言,又如是,惟一言可以立決者,莫若政院日記之考見,而直自該院請考日記,恐妨事例,論移敦府,槪欲自敦府呈草記,考出日記以送矣。日昨伏見敦府回移,則至以不成說,國穀之例,宮屯則自本官,踏驗折受場,劃給宮差,以爲依式徵稅之地,則官令歸於一統,小民庶免偏苦,伏願殿下,竝令有司特加裁量焉。噫,今日吏胥之弊,可勝言哉?凡貢物上納之際,訟場立落之間,視賂多少,恣意操縱,其他用事起弊之端,不一而足,民受其害,怨歸於國,先正臣曺植有言曰,我國以胥吏亡,此可謂先見之明也。若不痛加防禁,斷不饒貸,則其流之弊,必將亡國,如曺植之言矣,豈不大可懼哉?臣新從北路來,不無道路間所聞,悤悤經過,不詳顚末,固不敢輒煩宸聽,而端川一邑之事,或可以言之矣。邑中巨弊缺最,槪採銀之所,壙深脈絶,由而入者,束火而知其缺而忘其返,其勤若是,而吹而鍊之,猶不充數,從前缺許每當都封之時,督迫匠手,使之備納,而無處缺逃走,勢不獲已,侵及隣族,則隣族又從而逃走,缺猝然革罷,積年未收,竝皆蕩滌缺幾十同矣。雖値豐登,萬不一缺之際,不但呼冤徹天,虛擁文書,適足缺弊,此邑如此,他邑可知,此道如此,他道可推,缺停捧之類,亦皆蕩減,一如糶糴軍布之爲,則只缺孑遺之殘氓矣。誠願殿下,竝令該曹參酌變通,缺北關一路,距京絶遠,列邑守宰,率皆武弁,若非缺道,則實無畏忌之心,故朝家爲慮此弊,設置評事,缺任,糾察一域者,其意豈偶然哉?近年以來,人皆厭避,或有未赴,而幾至瓜熟者,或有已赴,而旋卽圖遞者,北幕重任,作一虛窠,當初設官之意,果安在哉?臣聞新差評事,除拜日久,尙未辭朝云,宜令銓曹催促赴任,仍命自今以後,勿令輕替,且使面替,則足以威戢一路,檢勅邊帥,而民亦有安保之效矣。臣屢年在外,今始入京,猝當言議重地,殊未知可言者何事,而第於頃日諫臣之啓,竊有所慨然者,近來象譯之出入卿宰之門者,似或有之,在諫臣論事之體,必須明言顯斥,果有槖公貨通私賂之迹,則擬律論刑,夫誰曰不可。今乃泛論形勢之門,不爲指斥其人,擧一世歸之於疑似之中,末復以嚴加禁斷爲請,而聖上亦賜允兪,臣未知所謂嚴禁者,果用何樣,而能去此習耶?言甚糢糊,亦涉苟且,如許臺議,臣竊惜之。臣以疎賤之迹,猥蒙剪拂之恩,惶隕感激,糜粉難酬,而惟是區區願忠,缺出於秉彝,不避僭越之誅,敢進蒭蕘之說,惟願聖上,不以人廢言,而留神焉,臣無任祈懇之至。疏批見上燼餘
上在昌德宮。停常參,只晝講。
晝講。入侍,知事趙相愚,特進官李益壽,承旨李國芳,玉堂李觀命·李世最,假注書金啓煥,兼春秋徐命遇·洪禹寧,武臣李元命。右議政李頤命,亦爲入侍。
兵曹判書李寅燁上疏。大槪,臣於陵閣監董官論罪之事,有不能獨爲晏然者,乞削臣職,仍治臣不謹敦匠之罪事。及大司憲嚴緝上疏。大槪,臣病伏尋單中,伏見擧行條件,則以明陵丁字閣門牓之坼裂,至有當該監董官罷職之命,臣不勝惶悚之至。臣其時忝居山陵敦匠之任,凡事無不摠察,則此豈獨下僚之罪而已乎?罪同而幸免,實非賤分之所敢安者,伏乞亟治誤事之罪,以嚴公法事。及右參贊洪守瀗上疏。大槪,臣於病伏中,聞有監董官論罪之擧,不勝惶悚之至,臣以其時提調,不可幸免,乞罷臣職,以嚴公法事。入啓。答曰,卿其勿辭行公。
今日晝講時,上曰,昨仍禮判所達,有明陵監董郞廳罷職之敎矣。其時堂上,不可置而不論,從重推考,視事溫繹間頉稟事及盈德縣令洪禹翰改正事,榻前定奪。
政院啓曰,以明陵丁字閣昌牓坼裂事,因禮曹判書徐文裕陳達,有其時監董官罷職之命矣。其時堂上以當該監造官黃啓河指名現告,故罷職傳旨,纔已捧入矣。旣以監董陳達,則當該郞廳,同入於現告之中,而只因都監之指告,未及覺察,不勝惶恐,郞廳罷職傳旨,方爲捧入,而堂上旣有特推之命,而其時都廳,似不當獨免其責,何以爲之?敢稟。傳曰,依啓。都廳一體推考。
罷職現告,明陵丁字閣監董官黃啓河·洪禹采。
判府事徐宗泰上疏。大槪,日夕惶灼罔措,冒死復犯干瀆之罪,乞賜重誅,以嚴公法事。入啓。答曰,卿懇。古之人主於倚重臣乞休之請,能以一言感動其心,而今予敦召批旨三宣,卿之棄予,一向邁邁,良由誠意未孚之致,益增愧恧,繼以慨然也。噫,時勢捏扤,決非大臣言病之秋,江郊齟齬,抑亦有妨於調攝,卿毋困我,卽日入來,少慰予日夕思想之心。仍傳曰,此批答,使偕來史官傳諭。
備邊司啓曰,今日賓廳日次,而堂上位不齊,頉稟。傳曰,知道。
今日晝講入侍時,右議政李頤命所啓,近來百度解弛,庶事怠惰,備局坐起,賓廳日次,無順成之時,今日日次出令下,兵判李寅燁,刑判姜鋧,吏判李益壽三人書進字,僅可備員入侍,兵判以山陵事陳疏,故次對又不來,除公故外,稱病不進人員,竝推考,何如?上曰,依爲之。頤命曰,洪萬朝·李墪二人,本司堂上啓下之後,一不參坐,雖未知其故,而他職則行公,獨於備局,不爲行公,此兩人從重推考,何如?上曰,依爲之,速出行公。又所啓,今年麻疹,實是大變,京外兒弱,死亡殆盡,歲抄不遠,而無以充額,諸議皆以爲歲抄,不可不姑停云,其勢然矣。此等事,朝家必須預爲輪回,分付,然後方可奉行,歲抄限三年停止,何如?上曰,諸道輕重不同,詳審後方可處分矣。西路及京中死亡尤甚,北路亦近千百,咸興·北靑兩邑最多,其他或不無差勝之邑,而以開城府狀聞觀之,兒弱之死蓋多矣。諸路未必皆然,詳知後區別定奪,可也。頤命曰,以此定奪,分付兵曹,姑觀前頭聞見,其死亡尤甚地方,區別稟處,何如?上曰,依爲之。又所啓,全羅道南桃浦敗船拯出人金浚,其時有論賞之議,而自上以爲不必論賞,有使之畢拯後,量處之敎矣。聞浚私費財力,拯出甚多,自國取用,似爲苟且,若不自戶曹計給其價,則渠之所拯黑角,雖爲國用,蘇木則給渠,似當矣。上曰,非國家命令,而私自拯出,故無論賞之事,而渠旣多費財力,則所拯蘇木出給,可也。備局謄錄
李東馣啓曰,備邊司郞廳,以□曹意來言,今日賓廳坐起日次,而堂上位不齊,不得來會云矣,敢啓。傳曰,知道。
又啓曰,大司憲嚴緝未肅拜呈辭,執義李萬選式暇呈辭,掌令尹會缺呈辭,掌令羅良佐,持平韓祉在外,今日以監察茶時之意,敢啓。傳曰,知道。
朴泰恒,以兵曹言啓曰,武藝別監金聲俊,內中日連三次鳥銃沒技,因本曹啓辭,旣有直赴殿試之命矣。前日三次所授馬帖,依前例還收之意,令政院分付該寺何如?傳曰,允。燼餘日記郞廳李益普書。郞廳愼爾復校正。。
上在昌德宮。停常參·經筵。
修撰任守幹三度呈辭。入啓。遞差。
政院啓曰,史局上下番罷職之後,兼春秋替入,今已累日,事體極爲苟簡,前奉敎金相元·洪禹瑞,待敎李眞儉·李澤,檢閱洪致中,昨日旣已蒙敍,卽令口傳付職,仍爲牌招察任,何如?傳曰,允。
應敎李觀命上疏。大槪,臣於直中,聞老母自昨夕,忽得暑感,症情頗重,方寸煎灼,不能自定,玆敢疾聲仰籲,伏乞亟遞臣本職及春坊兼任,俾得及時歸護,以伸至情事。入啓。答曰,爾其勿辭,捄護母病。
假注書洪尙賓書啓。臣敬奉聖旨,更爲傳宣于判府事徐宗泰,則以爲,聖朝至寬大矣,而今日賤臣違忤之罪,則重受誅罰而後,國體可得以尊,而敢復干瀆之後,席藁兢隕,祗俟嚴譴。卽伏奉綸音,不惟不加之罪,益復辭旨隆重,誨責冞切,雖使耆舊大臣而承此,固不敢一時自安,況如微臣之不肖無用,何以得此於聖明之下?惶惕震慄,心膽墜地,繼以感激,涕泗橫集,夫行不俟駕,臣子敬上之本然道理,如此罪戾深重,誤恩非分,義有所不可進則不進,乃所以爲恭,亦所以嚴畏國家也。臣之不侫,亦嘗聞此,然猥承恩諭屢降,聖意勤懇,可以孚及豚魚,臣雖迷蠢,豈敢欲頑然無動,自投於僭越蔑分之誅哉?卽今病狀沈劇,殆無生人貌樣,雖欲竭蹶趨命,實不能撑支自力,如此危愍情狀,聖鑑何以悉爲下燭?只恨臣平日事上無狀,肝血苦懇,不能格於仁覆之天,伏地掩抑,直欲無生,孤負恩遇,臣罪至此,而尤當萬死矣。淹伏席藁之中,慌忙不知所以爲對,情地迫隘,日夕焦熬,如得近侍之寢還,鈇鉞之遄加,雖使殘命就安,庶可自安云矣。今此批旨之下,大臣尙無造朝之意,臣姑爲仍留之意,竝此敢啓。傳曰,知道。
備邊司啓曰,上年還上捧未捧實數,各道狀聞,今已畢到矣。居末守令漣川縣監李昌謙,陽德縣監林重,光山縣監慶明會,聞慶縣監洪時傑,依定式令本道,拿致營門決杖。春川府使鄭履祥方帶防禦使,事不當決杖,依近例罷職。利城縣則縣監車萬里歲末因公上京。兼官尹會代勘文書,不勤督捧,責有所歸,不可歸罪於一時代勘之官。結城縣則縣監吳守經十月罷職。兼任洪州牧使李裕民十二月移職上京。保寧縣監韓在垣代其兼任。歲末封倉,李裕民數月兼察。韓在恒一時磨勘,宜有區別。車萬里·李裕民俱宜決杖。海州前判官李徵楫身死,當勿論。兼任文化縣監鄭一寧一旬兼察,代勘文書,不宜論罪,其中已遞任者,亦令禁府擧行。之次,各道狀聞中或區別列錄,或元不擧論,其規不一,有難指名論責,竝令各道之次中尤甚未捧之邑,抄出推考,宜當,以此分付,何如?傳曰,允。
吏曹口傳政事,奉敎二單金相元·洪禹瑞,待敎二單李眞儉·李澤,檢閱單洪致中。
吏曹啓曰,守令有闕,政事,取稟。傳曰,明日爲之。
備忘記,太廟薦新,何等重事,而今觀薦新銀口魚,體小無形,實是今始初見者,此便同黃石首魚,非銀口魚也。爲監司·守令者,何敢苟充塞責,若是其無嚴乎?事之駭惋,莫此爲甚,而該曹看品時,目見薦新之物,若是無形,而不爲啓稟還送,終至薦進,安有如許事體,亦甚可駭。江原監司任舜元姑先罷職,當該封進官拿問定罪,禮曹當該堂上郞廳,竝罷職。
備忘記,凡享上不謹之守令,監司啓聞罷黜,則每下只推之命,蓋慮迎送之弊也。在上者處分雖如此,爲守令者,則於享上之物,所當益致敬謹,而去五月統制使封進生鰒,臭惡不能近口,此非統制使不謹之失,所經各官,不爲照氷之致,臣子分義,豈容若是,誠甚駭然,當該守令,竝姑先從重推考。
罷職現告,禮曹判書徐文裕,正郞韓在垕。拿問現告,杆城郡守崔錫弼。
忠淸監司書目,懷德呈,以工曹參判宋相琦辭職上疏上送事。啓。答曰,經筵之任,今姑許遞,卿其勿辭,上來察職。又書目,韓山呈,以修撰權忭辭職上疏上送事。啓。答曰,爾其勿辭,從速上來察職。
待敎李眞儉上疏。大槪,臣於嚴召之下,不得不來伏禁門之外,而臣之父母,皆抱宿病,到今衰暮之境,遽遭人理所不忍之喪,慘慽之餘,症情添劇,委頓床席,晝夜叫痛,臣之卽今情理,萬無離側供職之望,玆敢呼籲,伏乞亟許遞改臣職,俾得專意救護事。入啓。答曰,爾其勿辭,救護親癠。
檢閱洪致中上疏。大槪,嚴召之下,不得不趨詣闕外,而臣母病狀,一味沈篤,至情所在,不忍離側就直,玆敢疾聲呼籲,乞罷臣職,俾得專意救護事。入啓。答曰,爾其勿辭,救護母病。
京畿監司書目,龍仁呈,以領府事南九萬上疏上送事。啓。答曰,卿懇。前後卿疏,每以情地爲言,而卿之本心,業已洞察,累次開示,則一向引罪,無乃太過乎?予志牢定,必致乃已,宜體至意,安心就途。仍傳曰,此批答,使偕來史官傳諭。
奉敎金相元·洪禹瑞牌不進,依承傳罷職。朝報
觀象監啓曰,去五月廾五日之變,廾九日初更,有流星之變,俱係非常,終無告知,兩日入直官員科罪,以懲日後,何如?傳曰,允。刑曹謄錄
上在昌德宮。停常參·經筵。
兵曹參議李彦經上疏。大槪,臣於譴罪之中,伏蒙格外恩敍,繼有騎省新命,所宜感激殊私,奔走職下之不暇,而殫墨未乾,情實莫暴,以此踪地,決無抗顔冒出之望,玆敢不避鈇鉞,瀝血哀籲,冀蒙鐫遞職名,俾得守分自靖,以謝人言事。入啓。答曰,伊時曲折如此,則別無可嫌,爾其勿辭,從速察職。
假注書金尙奎病,代柳諫。
政院啓曰,太廟薦新封進之規,各道直納于奉常寺,則自奉常寺,移文禮曹,禮曹則只據奉常寺移文,而草記而已,元無看品云矣。傳敎之下,當該堂上郞廳罷職傳旨,則卽爲捧入,而舊例如此,敢啓。傳曰,然則禮曹堂上郞廳勿罷。又啓曰,禮曹堂上郞廳罷職傳旨,卽爲捧入,而一邊招問其緣由,則郞廳所告內,凡薦新封進之物,例直自奉常寺看品封進云,當該奉常寺官員,所當一體勘罪,而本院請推之外,他無可施之罰,請從速推考。且生鰒進上,不爲照氷,而自統營至京中,所經各官當該守令,從重推考傳旨,今方捧入,而封進官統制使,亦難免不謹申飭之失,一體從重推考,何如?傳曰,依啓。奉常寺官員,依改下備忘,擧行。
備忘記,太廟薦新何等重事,而今觀薦新銀口魚,體小無形,實是今始初見者,此便同黃石首魚,非銀口魚也。爲監司·守令者,何敢苟充塞責,若是其無嚴乎?事之駭惋,莫此爲甚,而太常看品時,目見薦新之物,若是無形,而不爲移文禮曹,啓稟還送,終至薦進,安有如許事體,亦甚可駭。江原監司任舜元姑先罷職,當該封進官。拿問定罪,奉常寺當該官員罷職,罷職現告奉常寺奉事權萬樞,主簿金重兼·陳斗柄。
傳曰,曾前太廟薦新之物,或以未成熟,或以體小者,不謹擇封事,有推考之時矣。今番則太廟薦新銀口魚,名雖銀口魚,有同黃石首魚矣。太廟薦新,何等重事,而封進以如此可駭可怪之魚,備忘纔已下院,此魚亦爲看審。
傳曰,今日太廟薦新之物,形色俱非銀口魚,則不可謂已薦進也。前頭進上銀口魚,令廚院送于該曹,薦進太廟而後,予心方可小安,依此擧行事,預爲分付,而永昭·敬寧兩殿,與太廟有異,不當一體爲之,以此分付。
傳曰,典獄摘奸,輕囚放釋。
判府事徐文重箚子。大槪,以薦新不謹事,郞廳被罪,驚惶震惕,罔知攸措,席藁待罪事。入啓。答曰,責有所歸,安心勿待罪。大凡諸道封進物膳,廚院提擧必皆監捧,況太廟薦新,事體甚重,而禮曹太常,俱無看品之事,此必因循謬例之致,至爲未安,自今凡薦進之物,兩司中定式看品實合,令禮官稟處。
禁府,李裕民拿囚。啓。
司直李墪上疏。大槪,臣待罪太常提調,今於郞廳罷職之命,不勝惶恐,伏乞竝賜罷斥,以懲其慢事。入啓。答曰,責有所歸,卿其勿待罪。
外各司內摘奸。朝報
備邊司啓曰,兵曹判書李寅燁今日依前定奪,當往江都矣。卽今雨勢如此,開霽未易,不但有中道阻水之慮,到彼之後,看審役所,亦非潦雨中所可爲,前頭大政臨迫,本兵多有擧行之事,若或因雨久滯,事多狼狽,使之今姑停行,過大政後卽發,本府留守新舊交龜,有難等待此行,新留守亦令卽速赴任,何如?傳曰,允。備局謄錄
政院啓曰,前頭進上銀口魚,令廚院以送該曹,薦進于太廟事,命下矣。永昭殿·敬寧殿不宜異同,亦命一體擧行,而當朔御廚所用銀口魚,則令本道更爲急速封進事,分付,何如?傳曰,允。太常謄錄
吏批啓曰,江原監司今當差出,而擬望之人乏少,守令中可合人竝擬,何如?傳曰,允。
以李喜茂爲開城留守,羅弘佐爲春川府使,朴重圭爲寧越府使,朴弼明爲江原監司,曺夏奇爲盈德縣令,沈廷老爲恩津縣監,奉常正柳龜徵滿三十朔,依法典陞堂上。吏曹謄錄
上在昌德宮。停常參·經筵。
下直,滿浦僉使柳㵑。
假注書趙翼命病,代宋成明。
假注書宋成明病,代李景說。
禮曹啓曰,因政院啓辭前頭進上銀口魚,移送該曹,薦進于太廟,而永昭·敬寧兩殿,不宜異同,亦命一體擧行,御廚所用銀口魚,令本道更爲急速封進事,命下矣。蓋薦新物種,分定於兩道,從先來薦進,乃是規例矣。今此江原道銀口魚,雖已上來,黃海道分定之魚,未久當爲上來,不必以御廚所用,移送薦新,而別爲卜定於本道,黃海道銀口魚,急速封進事,分付催促,待上來,太廟及永昭·敬寧兩殿,一體薦進,何如?傳曰,依啓。政院啓辭末端措語,偶然錯看一體允下矣。今觀草記,更考啓辭,果有更爲二字矣。莫重太廟薦新之物,有此不謹之事,極爲驚駭,故有進上銀口魚移送該曹薦進之命,而更爲封進,非予本意,況以進上之物,用於薦新者,例爲還入,則有何別爲卜定之理乎?似由於未諳規例之致,而啓辭之批,卽爲改下矣。
京畿監司書目,判府事金昌集月廩,辭而不受事。啓。傳曰,更爲輸送事,分付。又書目,楊州呈,以判府事李濡上疏上送事。啓。答曰,卿懇。心腹之辭,罄悉無餘,而遐心之回愈往愈漠,是豈始意之所及哉?愕然之極,不知所以爲喩也。卿其體前後開釋之敎,勿以情勢之不安,輒引疾爲辭,卽起造朝,用副予望。仍傳曰,此批答,使偕來史官傳諭。
內贍直長安重弼外各司內摘奸時,無緣闕直,依承傳罷職。
正言韓重熙上疏。大槪,敢陳病重實狀,冀蒙恩遞,兼附區區憂愛之忱,以備採納事。入啓。答曰,爾之進言,予用嘉之,而第未得其當之說,太涉歇後,營救放恣之人,亦甚無嚴,當初臺論,可謂已甚,銀臺長席,本非遽擬減死之命,旣出酌處,不必相持,收殺何妨也?勿辭察職。
京畿監司書目,廣州呈,以判府事柳尙運上疏上送事。啓。答曰,卿懇。一自敦召之後,日望卿之造朝,若大旱之望雲霓,而只緣誠有所未孚,尙無改圖之意,愕然且慙,無以爲懷,卿其體予心可安之敎,亶出心腹,亟斷辭章,作速就途。仍傳曰,此批答,使偕來史官傳諭。
假注書尹聖時狀啓,臣承批,更爲傳諭于判府事李濡,則以爲臣之賤疾,賴天之靈,或得一分之差減,則舁進輦下,少伸分義云矣事,啓下。
傳曰,李判府事上來時給馬事,分付。朝報
上在昌德宮。停常參·經筵。
記注官李會元狀啓,臣依聖敎,以批旨傳諭于判府事李畬,則以爲呼號已瀆,違慢已極,日夜懍怖,佇俟威罰,伏幸聖批,誅譴不加,恩諭冞切,擧臣疏語之謬妄,縷縷開誨,不啻如慈父之敎愚子,臣惶感交極,不覺涕汗之迸流也。噫,天日在上,無微不燭,況臣情迹,聖鑑之所已悉,國人之所共見,而聖敎至謂卿無不安之端,則臣惟有仰天悲呼而已,更何所言?臣情窮理極,但知披訴衷悃,不暇自擇其言,下觸大臣,上勤聖敎,臣罪益重,臣旣萬萬无冒進之理,則惟當屛息泯伏,以待嚴誅,而史官來守,已至改月,其傷損朝家事體,日益甚矣。臣一息猶存,爲罪至此,窘蹙抑塞,靡所自措,伏地於悒,不知所達云。臣以批旨內辭意,有踰尋常,不可不就途之意,再三勸勉,而大臣謂以情勢之難安,姑無造朝之期,臣旣承偕來之命,仍爲留待之意,敢此馳啓事,啓下。
假注書尹聖時狀啓,臣伏奉判府事李濡疏批,卽爲傳諭,則以爲臣猥荷格外不敢當之異數,惶隕感激,卽宜顚倒趨命,他不暇計,而祗緣賤疾沈篤,屢犯違慢之誅,連章哀籲,輒承溫批,慰諭敦勉之旨,愈益勤摰,到此地頭,理窮勢極,實無轉身之路。自惟床席危喘,差復起動,雖非時月所可期,賴天之靈,或有一分之減,則舁進輦下,小伸分義,更陳情懇,退塡溝壑,是臣區區至願,而卽今近侍之一日淹留,增臣一日之罪,亟命召還,俾臣安意調治,俟間就途,不勝幸甚云。今大臣本病之外,又添得暑感泄瀉等症,一兩日內,似難起動,稍俟疾勢小間,固欲趨承召命,而大臣姑未登途,臣旣承偕來之命,更爲仍留之意,竝此馳啓事,啓下。傳曰,李判府事上來時給馬事,分付。
禮曹啓曰,因判府事徐文重箚子批答,太廟薦新,事體甚重,禮曹·太常,俱無看品之事,此必因循謬例之致,至爲未安,自今凡薦進之物,兩司中定式看品,實合事宜,令禮官稟處事,命下矣。自前各道新産封進之時膳狀,呈于禮曹,物膳直納奉常寺,只令本寺郞官看品,分進於太廟及兩殿,事之未安,誠如聖敎矣。廚院御供進上物膳,本院提調看品捧入,而獨於太廟薦新,不宜異同,自今各道新物,奉常寺提調看品後,使郞官陪進各殿,一如廚院規例,而本寺提調,如或有故,則本曹堂上,進詣奉常寺看品薦進事,定式施行,何如?傳曰,允。
正言韓重熙啓曰,臣於病裡,猥陳辭疏,略附謏見,冒貢愚忠,而文字荒拙,言語僭妄,方自兢惶,以俟嚴譴,不意聖度如天,批旨諄諄,逐條開示,如響斯答,雖慈父之誨愚子,何以加此?臣誠感戢,方寸自激,第惟聖敎中歇後之諭,或恐聖鑑之未盡燭,下款兩件,亦其事體實有所不然者,臣之惑滋甚,而至於營救放恣之人,亦甚無嚴之敎,尤不勝懼然悚惕之至,繼之以慨然也。人臣無嚴,其罪莫大,臣旣負此,更何敢歷擧他事,更僕於黈纊之下哉?夫殿下於平日眷注之重臣,一朝遽加以縱恣之目,永棄於荒野之外,其在使臣以禮之道,實未免爲至當之歸,諸臣之前後伸白,亦非爲鎭厚地也。蓋出於欲效職責,仰補闕遺,而天聽愈邈,終不賜採納,至以諸臣之言,輒疑其救解,此亦有關於言路之開閉,臣疏中略及其事,良以此也,而聖明不諒,反下嚴敎,責之以營救,斷之以無嚴,此豈所望於聖明者哉?臣雖無狀,區區願忠之心,惟在於納吾君無過之地,豈敢私相比周,爲人營救,上負殿下,下欺此心乎?然而批旨切峻,乃至於此,此皆臣辭不達意,誠未上格,而平日言行,不見信於君父之致也。其何敢一刻仍冒於臺次乎?請命遞斥臣職。答曰,勿辭,退待物論。
吏曹參議趙泰東上疏。大槪,臣於諫臣之疏,有不敢晏然者,不得不露章陳列,乞蒙鐫削臣職,以謝臺議事。入啓。答曰,臺言過當,不必深嫌,爾其勿辭,從速察職。
吏曹判書李益壽上疏。大槪,乞遞臣職,以謝臺議事。入啓。答曰,過當之言,不須深嫌,卿其勿辭,安心行公。
副應敎李師尙上疏。大槪,臣於正言韓重熙之疏,有不敢晏然者,請命鐫遞臣本兼兩任,以謝臺議,以安愚分事。入啓。答曰,爾其勿辭,從速察職。朝報
備邊司啓曰,今日賓廳日次,別無稟定之事,頉稟。傳曰,知道。備局謄錄
司饔院官員,以監膳提調意啓曰,因政院啓辭,前頭銀口魚進上,移送該曹,薦進于太廟事,命下,而旋因禮曹草記,黃海道分定太廟薦新銀口魚,時未上來,催促上送,薦進太廟事,允下矣。黃海道銀口魚,則未及上來,而卽者江原道六月令銀口魚進上,來到本院,何以爲之乎?敢稟。傳曰,不宜等待,移送該曹,薦進,可也。
禮曹啓曰,因司饔院啓辭,江原道封進進上銀口魚,不宜等待,移送該曹,薦進可也事,命下矣。卽令奉常寺,依定奪提調看品後,明曉薦進于太廟及永昭殿·敬寧殿,而第薦新之數,當爲五百三十尾進上,移送之數只是三百三十尾,不足之數至於二百尾,推移分數薦進後,內入之意,分付,何如?傳曰,允。禮曹謄錄
上在昌德宮。停常參·經筵。
下直,江陵府使柳憲章,金城縣令權世恒,丹陽郡守金重禹。
持平李世瑾三度呈辭。入啓。遞差。
開城留守李喜茂上疏。大槪,故都居留之任,決非駑劣如臣,所可堪承,懇乞亟收恩命,俾無僨誤重寄之患事。入啓。答曰,卿其勿辭,從速察職。
護軍趙泰老上疏。大槪,猥陳私懇,乞蒙特恩事。入啓。答曰,爾之情理,予甚矜憐,疏辭令該曹依施焉。
都承旨南致熏再度呈辭。入啓。傳曰,都承旨南致熏尋單,適在於該曹草記批下之後,其所不安,若或由此,則實涉太過也。銀臺之長,例兼廚院,副提調則未詳規例,更爲封進之請,元非異事,批旨辭意,不過言其錯看之事,仍令勿封而已,此豈至於引嫌乎?呈辭還出給,牌招察任。
同敦寧金錫衍上疏。大槪,臣忝居內贍提擧之任,有不能檢下之失,乞賜遞改,以安私分事。入啓。答曰,安重弼旣非應直不直,則合有分揀之道,傳旨令政院爻周,卿其勿辭察任。
政院啓曰,正言韓重熙引避退待,處置經宿,監察茶時,亦且累日,事甚未安,除在外未肅拜人員外,執義李萬選,卽爲牌招察任,何如?傳曰,允。
假注書兪命咸狀啓,臣敬奉聖批,更爲傳諭于領府事南九萬,則以爲臣之不敢趨命,其情其勢,實有如前所陳者,而今承聖批,猶未蒙哀憐而開釋,是臣獲戾于天,大數將窮也。今臣私分,與其冒沒王法,更增無忌憚之罪,無寧甘心自伏於違命之誅,席藁號泣,不知所對云矣。臣以聖諭勤懇,開釋無餘,不可每以前事引咎,縷縷敦勉,而尙無就途之意,臣段姑爲仍留緣由,馳啓事,啓下。
執義李萬選啓曰,臣尋單病伏之中,以諫臣處置,天牌臨門,嚴畏分義,黽勉趨詣,而臣於本府李德英事,嫌難參涉,與前無異,則今何敢晏然在職乎?臣引此一事,前後引避,至再至三,今至四次矣。臣每當承命,情勢危蹙,欲詣臺引避,則瀆擾是懼,欲違牌坐罷,則逋慢爲罪,百爾思量,終至於來避而後退,今則辭已竭矣,勢已窮矣,決無一刻仍冒之理,請命遞斥臣職。答曰,勿辭,退待物論。
奉常寺官員,以提調意啓曰,臣卽承廚院進上銀口魚移送本寺之命,看品次馳進看審,則魚體比當初薦新者稍大,而間有體小如前者。大抵嶺東銀口魚,非如嶺南所産,本來如此,而其中七十尾,則頗有腐傷者,不合於薦新之用,元來宗廟兩殿薦新之數,當爲五百三十尾,而進上移送,只是三百三十尾,以此分薦,已爲不足,而除其腐傷者,則尤爲不足,何以爲之乎?且禮曹甘結中三百三十尾云,而照數看審,則又欠十尾,殊甚怪駭,推問陪持人,則以爲自廚院元數中減置十尾云,陪持人則捧招拘留矣。莫重進上,致有腐傷之患,當該封進官,不可無警責之道。推考,何如?傳曰,依啓。關東·湖南年年封進此魚,關東所産,不如湖南之體大,知之已久,太廟薦新,亦非今年創始也。大抵魚體自有小大,大不可以爲小,小不可以爲大,所謂體小者,卽就元數中較其大小之謂也,安有形體如黃石首魚者乎?實是初見之物也。今日江原道膳狀來到,故欲知魚體之異同,取來看審,則一如昔日之所見矣。草記中間有體小如前云者,是何言也?前後魚體,皆所親見,而本寺之爲言,他尙何說也?極可駭異也。移送銀口魚已不滿薦新之數,而又除腐傷者,則尤爲不足,以此薦進,殊甚未安,姑待黃海道卜定銀口魚上來,薦進,可也。陪持人放送。
政院啓曰,卽者宗廟薦新官金垕來言,以銀口魚薦新次,昨日進詣於太廟,今日曉頭入廟,將事之際,聞自政院,有宗廟署官員發牌之事,而未聞爲某事,旣入廟門,不敢徑出,因爲過行之後,得見批旨,始知有姑待黃海道銀口魚上來而薦新之敎,不勝惶恐,來告實狀云云,臣等亦不勝驚惶。永昭殿守僕,卽爲招問,則亦於曉頭,卽爲過行,而敬寧殿則在於闕內之故,趁時聞知,姑爲停止云矣。奉常寺草記批答之下,在於三更一點,故卽以草記批旨,出送於待漏廳,使之畫卽擧行矣。守直使令頒示之際,自致淹過時刻,以致如此,事甚駭緩,大抵奉常寺草記,備陳尾數之已爲不足,且有腐傷者,不合於薦新,而結之以何以爲之?則批旨未下之前,本寺之分送銀口魚於太廟及兩殿,殊甚不察,當該郞廳呈草記之後,闕門雖閉,所當留在門外,以待批下,而徑先退歸,以至於此,當該堂上從重推考。郞廳宜有罪責,而本院則問備之外,無他請罪之事,亦爲從重推考。待漏廳守直使令奉常寺待令下人,令攸司囚禁,從重科罪,以懲日後,何如?傳曰,依啓。奉常寺草記,旣以何以爲之結辭,則不待批下,徑先薦進,實是意慮之外,而本寺郞廳之不爲留待門外,殊甚可駭。拿推草記批答之出給,在於二更三點,而事係緊急,故卽卽出給事,丁寧分付矣。今觀啓辭,在於三更一點云,別監之稽傳,亦甚可痛,令攸司從重科罪,敬寧殿明曉亦爲薦新,可也。
待敎李眞儉,檢閱洪致中牌不進,依承傳罷職。
司直李墪上疏。大槪,臣於本寺草記之批,已不勝惶恐戰慄,方俟嚴誅,而卽又伏見因政院啓辭,有郞官拿推之命,臣在提調之任,亦難免不能檢擧之責,席藁俟罪,乞被重譴事。入啓。答曰,卿其勿辭,亦勿待罪。
吏曹啓曰,臺諫有闕,政事,取稟。傳曰,明日爲之。
左承旨李國芳,同副承旨朴泰恒上疏。大槪,臣等於太常提調之疏,有不敢晏然者,乞遞臣等之職,以安微分事。入啓。答曰,爾等勿辭察職。
都承旨南致熏上疏。大槪,頃日本院啓辭,雖知妄率,而不敢爲引嫌祈免之計,只緣賤疾危苦,不得不呈先請急矣。還給牌招之命,出於萬萬夢寐之外,驚惶震惕,罔知攸措,分義是懼,不得不忍死來詣闕外,而顧此病狀,實無卯申供仕之望,復此冒死哀籲,伏乞亟遞臣職,俾得任意調息,以尋生路事。入啓。答曰,卿其勿辭,從速察職。
玉堂箚子。大槪,請正言韓重熙,執義李萬選,竝命出仕事。入啓。答曰,依啓。
拿推現告,奉常主簿張溟羽。
禁府,張溟羽拿囚。啓。朝報
上在昌德宮。停常參·經筵。
掌令尹會辭職上疏。入啓。遞差。
政院啓曰,卽者吏曹郞廳來言,今日爲政事,命下,而判書李益壽,參議趙泰東,俱以病不來,參判崔錫恒未肅拜,不得開政云,判書·參判·參議竝卽牌招開政,何如?傳曰,允。
謝恩,吏曹參判崔錫恒。
江原監司朴弼明上疏。大槪,藩臬重寄,決非如臣空疏拙陋者所可堪承,懇乞亟許鐫改,以重方面,以安賤分事。入啓。答曰,卿其勿辭,速往欽哉。
禮曹啓曰,卽接永昭殿參奉所報,則去夜大雨時,正殿北邊衝椽蓋板,南邊衡椽蓋板及後面煙桶中排設廳左右行閣·安香廳·典祀廳·玄明門·紫極門·武德門,齋室諸執事房處處滲漏云,依例本曹堂上郞廳進去奉審後稟處,何如?傳曰,允。又啓曰,臣徐文裕進詣永昭殿奉審,則正殿北邊衝椽蓋板,南邊衝椽蓋板及後面煙桶中排設廳行閣·安香廳·典祀廳·玄明門·紫極門·武德門等諸處雨漏·滲漏,果如本署參奉所報,而滲漏處不至大段,卽今雨勢尙未開霽姑待雨勢開,霽後,擇日修改之意,敢啓。傳曰,知道。又啓曰,卽接宗廟署所報,則去夜大雨故,今朝兩殿奉審,則宗廟第五室後面東邊樑上,第六室後面簷下椽木二箇,第七室後面道里上土壁椽木一箇,第九室後面簷椽木一箇,西月廊北邊朴工,東月廊第四間樑上及永昭殿第十一室樑上靑綾花班子第五井,西月廊西邊等處雨漏,東門北邊活只端蓋瓦,東邊簷下夫防草七箇破落云,臣曹與本署提調,眼同奉審後稟處,何如?傳曰,允。又啓曰,臣徐文裕進詣太廟,與本署提調金□□眼同奉審,則第五室後面東邊柱上,第六室後面簷下椽木一箇,第七室後面道里土壁椽木一箇,第九室後面簷下椽木一箇,西月廊朴工,東月廊樑上及永昭殿第十一室班子第五井,西月廊西邊等處雨漏,東門北邊活只蓋瓦,東夾門簷下夫防草七箇破落,果如本署所報矣。今此大雨暴注,瓦縫水溢,有此諸處滲漏之患,而姑不至大段,待雨勢開霽,擇日修改,何如?傳曰,允。禮曹謄錄
吏批啓曰,新除授南原府使尹鼎和戶奴呈狀內,奴矣上典,素有痰火之症,添劇於暑熱,方在委頓中,且有難安情勢,決難强起赴任云,而劇邑遞易之弊,亦不可不慮,故調理赴任之意題給矣。累次呈狀,輒以情病爲言,無意出肅,雖未知其情勢之如何,而病情之難强,旣是實狀,則亦難强令赴任,依近例罷黜,何如?傳曰,允。又啓曰,今日政新除授持平林象德,與本曹正郞李肇,爲外四寸兄弟之親,而臣等偶未覺察,備擬受點,不勝惶恐,持平林象德改差,何如?傳曰,允。
以趙龜祥爲茂朱府使,李萬吉爲南原府使,申讞爲杆城郡守,李必祥爲禧陵參奉,吳命彙爲徽陵參奉。吏曹謄錄
玉堂處置。大槪,正言韓重熙出仕事。答曰,依啓。憲府謄錄
上在昌德宮。停常參·經筵。
夜五更,南方有氣,如火光。
副應敎李師尙三度呈辭。入啓。遞差。
假注書趙錫命狀啓,臣敬奉聖批,更爲傳諭于判府事柳尙運,則以爲臣每一封章,益增干冒之罪,席藁私次,恭俟鈇鉞之加,及承聖批,辭旨愈往愈隆,臣奉讀以還,汗淚交集,臣之區區之心,義分是懼,一身廉隅,冒沒已多,到今明命之下,何敢更爲撕捱,自處以難進者然哉?但臣所患眩暈之症,每於炎潦之節,一倍加重,今則年益衰而病痼,戶庭之間,乍動輒仆者數矣。此時自力致身,實無其路,日夕所祈望,惟在於天地父母之更加垂憐,召還史官,俾國體無損,賤分粗安而已。伏地惶隕,不知所達云,臣以前後聖旨隆重,不可不趨命之義,縷縷敦勉,而大臣尙無上去之意,臣段仍留緣由,竝此馳啓事,啓下。
刑曹啓目,粘連是白有亦,議于大臣,則右議政李頤命以爲,子而致罵父母,天下之惡一也。設使英達,不曾下手於其父,盡如其父之再招,出門詈罵,洞人之所共知也。當初鞫廳之移送刑曹,特以致詈之異律,査案之不明故耳。該曹再覈,寧有明白不詈之證乎?倫常莫重,三尺至嚴,不可以其父之不在,囚繫之多年,有所原貸,嚴訊正法之外,無容別議,伏惟上裁。判府事徐文重·崔錫鼎·徐宗泰病不收議,領府事南九萬,判府事尹趾完·柳尙運·李畬·李濡·金昌集,俱在外不得收議,大臣之議如此,上裁何如?啓依議施行。
禮曹啓曰,今此各陵及昭顯墓奉審時,本曹堂上當爲進去,而臣文裕一人外,參判李晩成身病陳疏,參議權尙游在外未上來,無推移之員,參判李晩成卽爲牌招,以爲分排,進詣陵所奉審之地,何如?傳曰,允。
政院啓曰,禮曹草記中改付標以入,而曲墻缺落處奉審,大臣不必進去,草記中混同書入,致勤聖敎,難免不察之失,禮曹當該堂上郞廳,竝推考,何如?傳曰,允。
右議政李頤命,禮曹判書徐文裕,正郞韓世億,觀象監提調李墪,繕工奉事崔昌敏,穆陵·徽陵·崇陵·顯陵陵上有頉處奉審事出去。
京畿監司朴權,右議政李頤命陪行事出去。
禮曹參判李晩成,正郞韓在垕,昭顯墓,墓上崩頹處奉審事出去。
禮曹佐郞朴泰三,翼陵曲墻崩頹處,奉審事出去。
傳曰,史官一員待命,騎馬三匹立之。
判府事徐文重箚子。大槪,老病益甚,太廟修改之擧,內司褒貶之坐,俱不得進參。伏乞俯察老病難强之狀,特命遞解臣所帶太廟廚院都提調之任,俾免顚仆失儀之患,千萬幸甚事。入啓。答曰,卿之懇辭至此,宗廟都提調之任,今姑勉副焉。
判府事徐宗泰上疏。大槪,憂恐罔措,復陳衷懇,顒俟史官寢還之命事。入啓。答曰,卿懇。卿之疏中,有更加調息,趨詣京輦之語,心之欣幸,曷有其已,予不多誥,深諒至意,快回遐心,俟間偕入。仍傳曰,此批答,使偕來史官傳諭。
京畿監司朴權狀啓,以劉昭儀發靷時,道路阻水緣由事狀啓,啓下矣。禮曹所當詳審稟定,而卽今堂上,以山陵奉審事,盡爲出去,他無奉行之員,引日隔宵,雨勢不止,將有狼狽之患,何以爲之?敢稟。傳曰,當初則以沙川作路事分付,蓋沙峴,例不得行喪故也。今則發靷隔宵,而諸處阻水,勢將狼狽,沙峴之外,他無變通之道,令漢城府卽爲稟處。
漢城府啓曰,命下矣。諸處阻水,誠如狀啓內辭緣,則沙峴之外,實無變通之道,但念沙峴舊路,則狹隘不得行喪,新路可以通行,而今番雨水,異於他時,新路破傷之處,必多有之,且沙峴越邊姑堂橋一半破傷云,此可修補之處,急遽甚難,故卽令該郞廳,馳往摘奸,仍令當部官員,多發坊民,使之卽卽修治,而日勢已暮,恐有未及之患,事甚可慮,罔夜修治事十分似飭該部之意,敢啓。傳曰,知道。朝報
上在昌德宮。停常參·經筵。
承文副正字朴聖輅,劉昭儀題主官,楊州地出去。
吏曹參議趙泰東上疏。大槪,臣之先壠,慘遭防墓之變,不暇請由,留疏徑出,乞遞所叨之職,仍治擅出之罪事。入啓。答曰,爾其勿辭往來焉。
判尹趙泰采三度呈辭。入啓。只遞本職。
禮曹佐郞朴泰三,翼陵曲墻崩頹處,奉審後入來。
左尹李震休兼帶同義禁辭免上疏。入啓。答曰,卿其勿辭,從速察任。
假注書洪尙賓書啓,臣敬奉聖旨,更爲傳諭于判府事徐宗泰,則以爲臣伏奉批敎,不勝惶恐,又深悶迫之至,臣情窮理極,貪恩畏罪,敢出此忍死趨命之計,而日夕煎急,俯伏祈祝,惟在於使命之遄還矣。今又未得命,撫心失望,罔知所出,臣不敢不支綴求生,以冀仰承恩旨,而添有腹部脹痛之症,今兩月矣。每日重痛,如刺澌綴,益不能自力轉身,或恐時日少淹,彌增臣罪,隕塞不知所達云矣。大臣今以病勢之難强,未卽造朝,臣姑仍留,俟其少歇,以爲偕入之意,敢啓。傳曰,知道。
禮曹參判李晩成,正郞韓在垕,昭顯墓有頉處,奉審後入來。
右議政李頤命,禮曹判書徐文裕,正郞韓世億,觀象監提調李墪,繕工奉事崔昌敏,穆陵·顯陵·徽陵·崇陵,陵上有頉處,奉審後,入來。朝報
右議政李頤命,禮曹判書徐文裕,觀象監提調李墪啓曰,臣等祗詣各陵莎土崩頹處,奉審尺量,則穆陵大王陵上丑艮方,高六尺,廣一尺五寸,深一尺五寸,其上將頹處,廣自子方至辛方二十一尺,高十一尺。懿仁王后陵上自壬方至申方,廣三十六尺,高十二尺,深一尺,拆裂兩間二尺。徽陵自壬亥方至卯方,廣三十八尺,高十一尺,深一尺二寸,拆裂兩間三尺二寸。崇陵大王陵上自辰方至戌方,廣五十八尺,高十尺,深一尺,拆裂兩間二尺。王后陵上自戌方至卯方,廣四十尺,高九尺,深七寸,拆裂兩間二尺,各陵崩頹莎土漸次蹲塌,故高廣尺量,多加於陵官所報,而修改之役,似爲浩大矣。莎草連接處,自前或有暴雨滲漏,生隙頹拆之患,未有如今番各陵之大段傷圮,至於徽·崇兩陵傷圮處幾半陵上,極爲驚心,依例以油芚·草芚,內外蓋覆,崩頹形止,圖形以進,而以卽今所見,修改之擧,不容少緩,而潦雨如此,有難始役,令該曹稍俟開霽,擇日擧行,丁字閣則穆陵·崇陵雨漏處,俱不大段,令陵官姑觀前頭雨水,更報該曹,徽陵則殿內樑上滲漏處,不可不修改,亦令該曹,陵上役事,一時擧行,何如?傳曰,依啓。
禮曹啓曰,臣徐文裕與郞廳韓世億,奉審顯陵王后陵上,則東邊曲墻內面半間許缺落,層階三立圮頹,果如陵官所報,而曲墻東邊外面三間,又爲昨日大雨破落,穆陵仁穆王后陵上曲墻後面乙方十二尺頹圮,亦如陵官所報,竝令待潦水開霽修築,而崇陵東北邊階上補甓,爲潦水所傷陷下,以此告祭修治,事體重大,待日後丁字閣修改時,一體修補,穆陵仁穆王后陵上北邊莎草間間枯損,而卽今雨水,不無連根茂盛之望,姑待將來觀勢報知之意,分付陵官,何如?傳曰,允。
禮曹參判李晩成,昭顯墓莎草崩頹處,看審書啓,臣與本曹正郞韓在垕,承命進詣昭顯墓,墓上莎草崩頹處,看審尺量,則自酉方至戌地,長十尺五寸,廣十七尺缺落處,深一尺許,覆蓋以油芚·草芚,以防雨水之滲入,而自崩頹處戌方,至寅甲地,其間莎縫罅拆,顯有圮頹之勢,長十五尺,廣二十九尺,蓋因今番暴雨,滲漏於莎草連接處,以致如此,此外間間,陷凹傷破處,亦多有之,似將與崩頹處,一體修改,令日官擇日擧行,而仍竊伏念本墓改莎草,在於去乙巳年間云,今過四十餘年矣。墓上莎草崩頹缺傷,其勢固然,今番崩頹罅隙處,摠以計之,殆過四十餘尺,餘存無頉處,不能三分之一焉,與其隨毁隨改,頻頻動役,無寧盡去舊莎,改以新莎,役事雖似差大,可以久存無憂,諸匠手等,亦以爲然,而陵墓重事,非臣淺見所可擅便,伏惟上裁。傳曰,令該曹稟處。
禮曹啓曰,卽接翼陵參奉牒報,則本陵陵上曲墻東邊外面一間許,去夜大雨,分半崩頹,北邊曲墻,爲雨所濕,片片剝落云,曾前曲墻外面頹落處,則別無慰安之擧,今亦依前例發遣本曹郞廳,奉審書啓後稟處,何如?傳曰,允。禮曹謄錄
上在昌德宮。停常參·經筵。
夜一更,火星入軒轅星右角內。
下直,交河縣監尹植。
傳曰,明日晝講爲之。
承文正字朴聖輅,卒劉昭儀題主後入來。
京畿監司書目,驪州呈,以判府事李畬上疏上送事。啓。答曰,卿懇。批旨屢宣,辭意窮竭,而卿胡不諒,一向引罪,以孤予虛佇之誠耶?已非所望於卿者,至於原任大臣之疏語,猶不釋然於卿心,尤涉太過也。玆不多誥,卿毋困我,安心就途。仍傳曰,此批答,使偕來史官傳諭。又書目,楊根呈,以判敦寧權是經辭職上疏上送事。啓。答曰,卿其安心勿辭,俟病少間,上來行公。
禮曹啓曰,卽接光陵參奉所報,則今初六日夜間暴雨時,本陵王后陵上外階下木尺五十九尺相距之地崩拆,廣六十九尺,深十五尺許,土石草根,自丁字閣神門後,至紅箭門內流走堆積,御路磚石庫庫傾頹,夾路成川,丁字閣東階香路層石,與左右駕石,皆爲崩堆,守僕房上下壁沙汰,丁字閣殿內東邊椽頭仰土一庫剝落,殿外神門上下道里椽頭仰土二庫剝落,夫防草一立破傷雨漏,東邊風遮內椽頭仰土一庫剝落,水刺間東邊椽頭二箇折落雨漏云,依例本曹堂上郞廳進去奉審,而不可無慰安之擧,慰安祭不卜日來十二日設行事,分付,何如?傳曰,允。禮曹謄錄
備邊司啓曰,今日賓廳日次,而大臣有故,頉稟。傳曰,知道。備局謄錄
傳曰,卒劉昭儀墓所役事,因役軍數少,雨勢如此,尙未畢役,禮葬官及加定官,勿爲徑先復命,問于禮葬官加定官,役軍待其畢役後復命事分付事,發關分付于京畿監營。兵曹謄錄
上在昌德宮。停常參,只晝講。
禮曹參判李晩成,正郞韓在垕,光陵陵上有頉處,奉審事出去。
執義李萬選,副校理趙泰億三度呈辭。入啓。遞差。
政院啓曰,來十五日儒生殿講日次,取稟。傳曰,爲之。
晝講。入侍,知事趙相愚,特進官李健命,承旨李東馣,玉堂金興慶·吳命峻,假注書柳諫,兼春秋蔡獻徵·徐命遇,武臣金重三。持平韓祉,亦爲入侍。講春秋集傳,自元年春王正月,止小康之事耶。
傳曰,明日晝講爲之。
傳曰,明日晝講停。
吏曹啓曰,臺諫有闕,政事,取稟。傳曰,明明日爲之。朝報
晝講時持平韓祉所啓,臣頃陳一疏,大起鬧端,上勤嚴敎,下致群嫌,在臣分義,固當汲汲趨伏於闕下,以請罪譴,而適以母病,旣發徑還,再煩辭章,跡涉違忤,席藁私次,一味惶悶矣。聖鑑不諒,旣靳恩遞,溫批遽下,反行嘉奬,許臣以忠愛惓惓,勉臣以上來察職,臣竊惟自古及今,諍臣直士,罄竭誠意,盡晉忠言,自許戇朴,人稱剛直者何限,而其能得褒嘉之恩於君上,若是隆重者,歷數之蓋無幾也,而顧臣,猥以疏賤之蹤,屢晉狂瞽之言,起一風浪,迄未寧息,若論罪過,合被譴斥,而乃以萬萬不似之庸品,反蒙萬萬非常之異數,臣奉批惶感,汗淚交迸,以榮爲懼,隕結是期,臣何敢偃息鄕閭,自速逋慢,不顧分義之嚴,而重負眷遇之盛哉?仰體聖敎,俟母病間,今始上來,身到京輦,而非謂臣之所叨職名,昔難冒進,而今可承當也。臣之所嫌情地,前甚臲卼,而後乃便妥也。只以聖恩優異,私心感激,但欲一謝恩命,少伸分義而已,今幸咫尺天陛,瞻拜耿光,臣之志願,亦已伸矣。豈不欲陳力就列,少効涓埃,而第臣本情之外,且以前日之疏,區區踪地,終有所不安者,蓋臣目見生民困急,而國勢艱危,紀綱解弛,而政道壞損,惟以憂憤之悃,略陳平昔之蘊,而細究當今之弊,因思救藥之方,則都在於殿下之德之修否,故臣泛論弊端,末梢歸重於君德上,然歷指疵瘼之際,自不覺侵及於任事之人,而至於臺閣,則是臣忝叨之職,故深論近日之痼弊,兼陳微臣之難冒,而語涉狂妄,不合時宜,以致大小多官,過自嫌咎,而兩司則勿論新舊,迭相引嫌,至今紛紜,此非異事,臣所惹起也。彼何人也,臣何人也,而譏之以循例,斥之以疲軟,不遺餘地,少無顧藉,而臣則乃揚揚焉呼唱道路,翺翔禁闥,有若自量才具,已非循例者然,則人或恕其狂愚,視爲尋常,內自環顧,寧不媿赧,而所謂廉義,到此掃地矣。世豈有不顧廉義,苟冒臺席,而能不貽羞於淸明,招譏於自身哉?以此情勢,決難仍據於臺次,請命遞斥臣職。上曰,勿辭,退待物論。特進官李健命所啓,臣方待罪氷庫提調,故敢此仰達。每年自三月至九月各殿供上,則西氷庫擔當,各處祭享,則東氷庫進排,而負氷軍之價,西氷庫則計三十丁輸納者給一疋,東氷庫則一朔立四名,每名各給二疋者,乃流來之規也。自甲申以後,兵曹多端減給,厥後累度文移請得,而猶未盡數,至於東氷庫,則今年又減一名之價,進排之數不減,而役價則漸削,所謂負氷軍,皆庫底無依之人,以此呼冤,而祭享進排,事極苟簡,不無生事之患,令該曹依例給價立役,而甲申以後未受之數,雖不多,計數劃給,何如?上曰,令該曹稟處。兵曹謄錄
上在昌德宮。停常參·經筵。
夜一更,月暈兩珥。
左副承旨李東馣所啓,近日大雨連霔,各陵莎土之大段傷圮,未有如今番,其爲驚心,何可盡達?稍待開霽,擇日修改事,旣已奉審書啓,而穆陵·徽陵崩頹處,俱過三十餘尺,崇陵則至於五十八尺,而拆裂兩間,或三尺或二尺許,依舊修改,恐涉未安,一倂改封築,實合事宜,問于大臣,而稟處,何如?上曰,甲子·乙丑年間春雨時,崇陵亦有如此之患,考見日記,令禮官問于大臣,稟處,可也。
右議政李頤命,禮曹判書徐文裕請對入侍。入侍時,江原監司任舜元,從重推考仍任事,榻前下敎。
自上有未寧之敎,限四五日視事停止事及劉昭儀墓所未盡補土之役,待潦雨開霽後爲之事,榻前定奪。
禮曹參判李晩成,正郞韓在垕,光陵有頉處,奉審後入來。
判府事李濡上疏。大槪,病勢難强,久淹寵命,惶隕兢惕,食息未安,不得不忍死擔曳,今始來伏城輦之下,敢請前後違忤稽慢之罪,仍冀俯諒微懇,許令退守愚分,以終餘喘事。入啓。答曰,卿懇。日者史官書啓,知卿有俟間造朝之意,日夕企待矣。今聞入城,欣幸曷喩,卿其體予至意,須勿過辭,亦勿待罪,安心行公。仍傳曰,遣史官傳諭。
大殿,政院·玉堂問安,答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審此時,聖體,若何?卽伏聞午間入侍大臣之言,自昨日微有惡寒之候,水刺亦頗厭進爲敎云,伏不勝驚慮之至,卽與諸御醫等入診,詳知症候然後,議定當進之藥,宜當,敢來問安,竝此仰稟。答曰,知道。勿爲入診,問于入侍醫官議藥。又啓曰,卽伏聞入侍醫官金有鉉等所傳之言,則上候自昨日,微有頭疼惡寒之氣,水刺亦爲厭進,而夕間出汗之後,頭疼雖已止息,而卽今氣不舒暢,水刺一向厭進云,不勝憂慮之至,仍與諸御醫等商議,則皆以爲,此由於暑風感傷之致,消暑敗毒散,加黃芩一錢,連進三貼,宜當云,此藥卽爲劑入之意,敢啓。傳曰,知道。
左承旨李國芳,左副承旨李東馣上疏。大槪,陵寢,事體至敬至嚴,而各陵之下,書以等字,此雖奇別書吏不告本院,任自書出之致,事之驚駭,莫此爲甚,臣等以伊日入直之人,豈可諉之於下吏,晏然仍冒於職次乎?伏乞聖明,亟遞臣等之職,仍治臣等之罪事。入啓。答曰,爾等勿辭察職。
患淸監司書目,臣方在宿病沈篤之中,眼病又劇,胬肉遮睛,晝夜叫痛,將至蔽明,凡干事務,一向廢却,旬朔之間,斷無差愈之望,伏乞亟賜遞免,以便公私事上疏上送事。啓。答曰,卿其勿辭,調理察職。朝報
請對引見時,李頤命所啓,今番潦雨,雖爲不久,而暴注無前,陵寢之傷圮,如是大段,亦係變異,不勝驚心,臣等旣已圖形書啓,伏想聖念,一倍愴慽,亦極驚動矣。昨以筵臣所達,改封築事,有問議大臣之敎,而此事甚爲重大,玆敢請對矣。他陵亦多傷頹,而至於徽陵·崇陵,所傷處尤多,故承旨所達如是,而臣意則此誠重大,不可率易擧行,所謂改封築者,盡去舊土,取封新土也。陵土無故而擧皆改築,則事體之未安,爲如何哉?蓋陵上莎草有罅隙,雨水渗入,以致其傷,書啓中尺數雖多,皆從下近地頹傷,故其廣則大而高則小,其他莎土,固無可改處矣。外議或以爲全改莎草云,而此亦不然,凡全改莎草,若以新莎一片,全覆陵上,更無連接,則全改亦好,而雖改新莎,旣不免片片連接,則與新舊莎相連無異,何可盡改不頹之莎草乎?莎草崩頹之患,每年有之,而至於今日改封築之意,曾所不意也。臣等雖甚無狀,且未經事,陵上傷頹處,若可改封築,則豈不仰請於奉審書啓乎?此與莊陵事有異,只以莎草之傷圮,改爲封築,曾無前例也。上曰,莊陵則因旱而然,與此不同矣。頤命曰,莊陵,曾有改封陵事,故承旨未詳其曲折,而徑先仰達矣。若盡去一陵舊土,築成新土,則事之重大,莫過於此也,臣意則依前書啓修改,似爲得宜矣。徐文裕曰,雨水每年有之,而未有如今番之暴注,臣與大臣,奉審諸陵,則莎草頹圮,以潦雨太早,草根未及連接,而土脈瀜解,雖有此患,今此改封築之意,終涉重大,故臣意,與大臣之所達無異矣。取考乙丑年日記,則崇陵修改處,乃馬下石外砌也。上曰,取考日記,則崇陵修改處果是外砌,與今番不同矣。文裕曰,問議于原任大臣,則判府事徐文重以爲,若所傷莎草,則只當改其莎草而已,改爲封築,事甚重大云。判府事崔錫鼎亦以爲,旣不得躬自奉審,雖未詳知,而若陵土不傷,而只傷莎草,則改封築,未知其可也云矣。今番奉審時,傷處所量之尺,乃營造尺,比諸布尺,頗爲短小,而尺數如是浩大,故見其草記者,莫不驚動,承旨所達改封築之請,或慮內土之深拆故也。然事體極爲重大,不可輕易爲之也,蓋拆裂之處,上下莎草相連處也。去其舊莎草,取用新莎草,則事誠得宜,前頭修改時,若見內土果爲深傷,則亦當稟處,而今番書啓,只陳外面所傷,至於改封築之事,不可輕議也。上曰,暴雨連注,陵寢,有傷圮之患,極爲驚心,而第其傷處,不至大段,故昨日承旨陳達時,有所持難,俾考日記矣。事體果涉重大,勿爲改封築,只改莎草,可也。文裕啓曰,以潦雨開霽後擇日修改之意,旣已啓下矣。問于日官,且考前例,六七月,自前無動土之事,蓋此兩月,爲術家所大忌,雖私家亦未嘗犯忌,而至於朝家,亦以此爲忌云,今若不信方書則已,旣用地家之擇日,則犯忌擧行,誠爲未安。且以事勢言之,潦雨纔收,卽始土役,必不堅固,而況七月內潦水之開霽,亦未可必,自前擇日,例多以八月爲之,今番則事勢雖不可緩,以八月擧行,恐合事宜矣。上曰,事當待晴,卽爲修改,而七月之不雨,亦未可預料,旣爲修改之後,莎草不及着根,而又値雨水,則還爲崩頹,亦甚可慮,八月則雨水當爲開霽,封土堅固,必無後慮,以八月內修改,可也。文裕曰,然則當以八月,擇日擧行矣。上曰,唯。頤命曰,今此大政,兩銓長無故,似無遷就之患,而參議趙泰東,意外遭其丘墓之變,受由下鄕,方欲遷葬,其還回遲速,有難等待,而都目前如褒貶等事,吏曹不得擧行云,在前雖無參議,亦有定行之例,今亦不爲等待,趁卽定行之意,分付,何如?上曰,依爲之。
禮曹啓曰,卽者因本曹啓辭,黃海道銀口魚待上來,更爲薦進事,允下後,發關催促矣。卽者本道封進宗廟,永昭殿·敬寧殿薦新銀口魚合二百四十尾,今始來到,而江原道進上銀口魚,旣已移送薦進,今此黃海道銀口魚,送于廚院,內入,何如?傳曰,允。太常謄錄
請對時,劉昭儀墓所未盡補土之役,姑待潦雨開霽後爲之事,榻前定奪。禮曹謄錄江原監司任舜元仍任事,榻前下敎。吏曹謄錄
禁衛營啓曰,本廳褒貶時,闕內入直禁軍將及哨官,依試射例,使之替代來參事,曾已啓稟定奪矣,今日褒貶時,依此擧行之意,敢啓。傳曰,知道。
禁衛營郞廳,以都提調意啓曰,今丁亥春夏等,本營郞廳將官等褒貶等第,依例磨勘,而去丙戌春夏秋冬兩等褒貶,未及磨勘,故竝爲磨勘以入之意,敢啓。傳曰,知道。禁營謄錄
上在昌德宮。停常參·經筵。
應敎李觀命上疏。大槪,冒陳血懇,冀蒙矜許事。入啓。答曰,疏辭,令該曹稟處。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何,昨夕劑入湯藥,其已進御,而感冒之候,得有差減之效乎,寢睡·水刺之節,亦復何如?臣等昨日未得入診,今日與諸御醫等,趁早入診,以察症候宜當,不任憂慮,敢來問安,竝此仰稟。答曰,知道。湯藥昨已進御,感冒之候,比昨差減,寢睡安穩,而水刺姑無差勝之效矣。勿爲入診。
持平朴熙晉啓曰,臣忝叨新命,爲日已久,而適緣賤疾沈淹,委頓床席,實無自力致身象魏之望,而一向偃伏,揆分難安,俟得少間,今始扶曳,祗肅恩命,而逋慢之誅,已自難逭,且臣於僚臺之疏,有不敢獨自晏然者,其所謂據銓地者,不察人而循例通淸,爲臺職者,自不量而循例行公,誠是切至之言也。如臣庸陋,最居人下,前後出入臺省,非止一二,而曾無一言報效,未免爲碌碌隨行之歸,今此臺疏,雖不專指臣身而發,反顧慙恧,無以自解,今何可冒沒廉義,復玷言地,以益其嗤點也哉?請命遞斥臣職。答曰,勿辭,退待物論。
政院啓曰,持平韓祉引避退待,已過累日,持平朴熙晉,亦已引避退待,而憲府無行公之員,處置歸於諫院,大司諫尹趾仁在外,司諫李海朝,正言李廷濟未肅拜,獻納柳鳳輝,正言韓重熙呈辭,除在外未肅拜外呈告人員,竝卽牌招,以爲處置之地,何如?傳曰,允。
謝恩,副校理吳命峻。
院啓,忠淸都事閔鎭東,曾居臺職,論劾大司諫尹趾仁,而用意忒毒,遣辭絶悖,一則曰傾陷探試,一則曰眩幻巧密,捏造題目,構成罪案於虛無之中,向微聖明之下燭,則幾乎陷害良善矣。得可乘之機,而不識羞恥,藉濫吹之地,而恣意黨伐,如此怪鬼之輩,決不可以事在旣往,而置而不論,請忠淸都事閔鎭東,削奪官爵,刑曹佐郞洪可相,圖得公薦,濫通仕路,曾爲內贍奉事,侵漁貢物主人,事多鄙瑣,人皆唾罵,及授本職,故爲生事於曹屬市民,無論輕重,輒卽拘囚,必受賂物,始乃許放,如此之人,不可仍置於出宰百里之任,請刑曹佐郞洪可相汰去,李光迪昨年自明之疏,全沒事狀終歸誣罔,而旣被薄罰,且是高年,超陞峻階,例付散秩,雖或未厭於公議,猶可爲聖明優老之典,而今卒擧擬於京兆首席,揆以政體,殊涉未便,請吏曹當該堂上,從重推考,竝引嫌而退,當初疏論,蓋軫時弊,則引避紛紜,在我何嫌?陳疏臺臣,反自爲嫌,則以此引避,迄亦可休,請持平韓祉·朴熙晉,竝命出仕。答曰,不允。閔鎭東罷職不敍,李光迪事誣罔之說,旣甚不韙,請推之論,亦未穩當也,勿煩。處置事,依啓。
獻納柳鳳輝啓曰,李光迪誣罔之狀,國人共知,輿情愈鬱,蓋以其時大臣疏辭觀之,亡論其言之如何,而罪人招辭之上及不敢及之地者,固已彰著,而光迪乃敢全沒事狀,肆然自明,此非厚誣聖明,而何論其罪狀,流放非過,老於牖下,亦云幸矣。擧擬卿班,有損政體,故臣不得不略加糾警,而臣之本意,雖出於爲聖朝優老之盛意,而有所斟量,捨本齊末,臣方自媿其論議之苟且矣。伏承聖批,不惟不賜允兪,至以誣罔之說,旣甚不韙,請推之論,亦未穩當爲敎,臣實慙悚,繼以慨然,不審聖明,何惜此一誣罔不忠之臣,而乃反以不韙之目,大加摧折,不少顧藉也。如臣無狀,固不足恤,獨不爲處臺閣者地乎?臣本無似,偏蒙誤恩,情有難安,病又難强,日事呈告,蔑有裨補,卽論一微事,致勤嚴敎,將何顔面,仍廁臺端乎?請命遞斥臣職。答曰,勿辭。退待物論。朝報
吏批啓曰,判書式暇,參議受由在外,小臣獨政未安,何以爲之?敢稟。傳曰,只出緊任。又啓曰,卽接成均館移文,則學正權大恒兼學正文德龜受由過限未上來,依承傳罷職,何如?傳曰,允。
以任舜元爲江原道觀察使,李鼎華爲咸陽郡守。吏曹謄錄
禮曹啓曰,傳曰,自去月晦間雨霽之後,今過一旬,雨意邈然,正當大雨時行之節,旱乾又復如此,立秋不遠,民事渴悶其令禮官,祈雨祭稟旨設行事,命下矣,自去月雨霽之後,雨意邈然,民事之渴悶,誠如聖敎,初次祈雨祭,三角山·木覓山·漢江等處,遣三品官,不卜日來十六日設行事,分付,何如?傳曰,允。禮曹謄錄
上在昌德宮。停常參·經筵。
下直,江華留守黃欽。
持平韓祉牌不進,依承傳罷職。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝若何,伏聞昨昏入侍醫官之言,感冒諸症,幾盡和解,夕間水刺,比昨朝加進云,臣等不勝喜幸之至,湯劑連次進御之後,夜間症候,益有差勝之效,而寢膳之節,亦復,何如?臣等不任區區憂慮之至,敢來問安。答曰,知道。寢睡安穩,水刺日漸差勝矣。湯藥不必連進,勿爲逐日問安。
明日儒生殿講時考官二,李益壽·李東郁,參考官四,李坦·金一鏡·金興慶·洪萬迪。
政院啓曰,明日儒生殿講時命官,何大臣進去乎?敢稟。傳曰,右相進去。
謝恩,判府事徐宗泰。
傳曰,判府事徐宗泰留待引見。
吏曹啓曰,臺諫有闕,政事,取稟。傳曰,明明日爲之。
禮曹啓曰,近日潦雨支離,殆將半月,川渠之漲溢,禾糓之損傷,實是近年之所未見,在前如此之時,雖立秋前,或有啓稟設行祈晴祭之例,大臣之意亦如此,四門禜祭,不卜日來十六日爲始,設行三日而止事,知委各該司,何如?傳曰,允。
政院啓曰,忠淸都事閔鎭東罷職不敍事,命下矣,臺諫方以削奪官爵論啓,罷職傳旨,不得捧入之意,敢啓。傳曰,知道。
京畿監司書目,龍仁呈,以領府事南九萬上疏上送事。啓。答曰,卿懇,三疏之批,敦勉備至,今又陳章,每自引罪,予以爲太過也。噫,予之思想,久而冞切,可想卿之戀予,亦猶予之思卿也。故不幡然造朝,用副予虛佇之誠耶。餘外說話,予欲面諭,須體此意,卽日就途。仍傳曰,此批答,使偕來史官傳諭。又書目,廣州呈,以判府事柳尙運上疏上送事。啓。答曰,卿懇。卿之才進少伸等說,可見卿不忍棄予之意,欣幸之心,曷勝云諭?卿之宿患,予非不知,而亦必有少間之時,則奚待涼生哉?噫,予之思卿,不啻飢渴之思食飮,而雖以調息之道,亦莫如入城之爲便,須量此意,作速就途。仍傳曰,此批答,使偕來史官傳諭。
宗親府啓曰,本府郞廳,今丁亥年春夏等褒貶當爲磨勘,而郞廳李鼎華昨日政,移拜咸陽郡守,限內不得爲之之意,敢啓。傳曰,知道。宗親府謄錄
義禁府啓曰,今春夏等,本府郞廳,褒貶當爲等第,而堂上有故,限內不得磨勘之意,敢啓。傳曰,知道。禁府謄錄
御營廳啓曰,本廳郞廳及諸將校,今丁亥年春夏等褒貶,當爲等第,而都提調臣徐□□在外,限內不得磨勘之意,敢啓。傳曰,知道。御營謄錄
上在昌德宮。停常參·經筵。
政院啓曰,獻納柳鳳輝引避退待,已過累日,而諫院無行公之員,大司諫尹趾仁在外,司諫李海朝,正言李廷濟未肅拜,正言韓重熙呈辭,除在外未肅拜外呈告人員,卽爲牌招,以爲處置之地,何如?傳曰,依啓。未肅拜人員,亦爲牌招。
謝恩,司諫李海朝,正言李廷濟。
今日殿講時,幼學金弘濟,進士成胤光,易純通,生員李,幼學趙泰井·金就綱·金昌萬,易粗,進士金弘迪,幼學全益敏·尹東郊,易略。
備忘記,居首進士成胤光,幼學金弘濟直赴殿試,之次,進士金弘迪,幼學全益敏·尹東郊各給一分。
院啓,請忠淸都事閔鎭東削奪官爵。措辭見上請刑曹佐郞洪可相汰去。措辭見上請吏曹當該堂上從重推考。措辭見上引嫌而退,規警之論,旣得臺體,未安之批,不必爲嫌,請獻納柳鳳輝出仕。答曰,不允。汰去及處置事,依啓。
刑曹判書姜鋧上疏。大槪,重被擊錚人侵辱,決不可晏然行公,仍爲議啓,冒死呼籲,乞蒙罪罷事。入啓。答曰,頃以沈奎擊鼓原情觀之,命咸擧措,極其驕縱,予欲觀其緘辭,別樣處分矣。該曹之先請緘問,亦非從輕之意,則未結梢之前,侵詆議讞之人誠甚非矣。卿無可嫌,勿辭行公。
慶尙監司書目,臣於向日臺疏,已難晏然,而又被擊錚人侵詆,不可淟涊仍冒,卽今賤疾且㞃,決無酬應劇務之勢,乞賜罷免事,上疏上送事。啓。答曰,臺臣泛論,何至深嫌?事實如此,不必更査,卿其勿辭,從速察職。
禮曹啓曰,卽接永昭殿參奉牒報,則去夜大雨時,正殿內南邊墻垣四間許頹毁云,正殿內墻崩頹時,例有慰安之擧,今亦依此例慰安祭,不卜日來十七日設行,而墻垣改築之役,則姑待霖雨開霽後,本殿雨漏修改時,一體擧行,何如?傳曰,允。又啓曰,卽接永禧殿參奉牒報,則今日大雨時,正殿南邊內墻三間半,御齋室北邊外墻一間半,東邊隔墻一間許典祀廳南邊墻一間許崩頹云,又接敬寧殿參奉牒報,則今日大雨時,殿前南墻三間許階砌二間頹壓云,正殿至近之地,不可無慰安之擧,兩殿慰安祭,不卜日來十七日設行,而卽今雨勢如此,姑待開霽後,別定監役官,趁卽改築事,分付,何如?傳曰,允。又啓曰,曹所屬掌樂院·司譯院·東·西氷庫官員等,去丙戌年秋冬等褒貶,其時提調有故限內不得磨勘矣。今始等第以入,而所屬中弘文館·藝文館·春秋館·成均館·承文院·觀象監·宗廟署·社稷署·東·西活人署·典醫監·東·南關王廟官員等,今丁亥年春夏等褒貶,各其司提調堂上有故,限內不得磨勘之意,敢啓。傳曰,知道。又啓曰,東·西氷庫官員等,去丙戌年春夏等褒貶及歸厚署·內醫院官員等,丙戌秋冬等褒貶,則各其司提調有故,限內未及爲之,其時官員,亦已遞改,不得一時磨勘之意,各其司有由論報,依近例勿論,何如?傳曰,允。禮曹謄錄
備邊司啓曰,今日賓廳日次,而以上前開拆頉稟。傳曰,知道。備局謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,霖雨未霽,日氣陰濕,伏未審此時,聖候調攝若何?感冒之候,幾盡差愈,而日間水刺之節,其已如常,寢睡亦已安穩乎?臣等憂慮未已,敢來問安。答曰,知道。感冒之候,今已差愈,水刺復常矣。勿爲問安。
備忘記,違牌坐罷史官,竝敍用。
傳曰,史官二員待命,騎馬六匹立之,禜祭所內摘奸。
正言韓重熙啓曰,臣以難强之疾,難冒之情,連尋辭單,蓋不獲已,而喉司不諒,一向退却,臣之踪地,實爲悶蹙,且於本院兩件之啓,竊不勝訝惑焉,夫大司諫尹趾仁昨年之疏,實是公議之所駭,輿情之所憤,則閔鎭東糾劾之論,臺體則然,雖其措語之間,有欠稱停,不可以此爲罪,而今乃追論於經年之後,聲罪於言事之臣,以當時所擬之律,反加於鎭東,有若爲趾仁相報者然,責人以遣辭絶悖,而自不覺其言之絶悖,斥人以恣意黨伐,而自不覺專出於黨伐,臣未知此何等擧措也。至於李光迪事,聖明旣已洞察其本末,朝紳亦皆共知其實狀,夬賜昭釋,今已經年,超授峻秩,爲日亦久,則今此擧擬固合政例,而乃以誣罔不忠等語,勒加於本情之外,搆罪至大,用意且密,請推之論,至及於銓官,似此言議,臣實駭焉,臣之所見,旣如是相反,何可苟然同參,一刻仍據乎?昨者僚臺,方當處置,必將循公誦之論,有寢停之擧,故臣則姑俟是非之有定,而呈單退出矣。不料僚臺,曲意朋從,未免爲一襲其圈套,則理難終默,今始扶病來避,所失尤大,請命遞斥臣職。答曰,勿辭。退待物論。
判府事崔錫鼎上疏。大槪,冒進難安之情,乞蒙鐫改職名,以靖私分事。入啓。答曰,卿懇,澤之遂非,良可駭然,大臣疏語,不必深嫌,卿其須體至意,安心行公。仍傳曰,遣史官傳諭。
侍講院啓曰,敬寧殿秋享大祭,王世子親行事,下令矣。分付該曹,擧行,何如?傳曰,允。禮曹謄錄
政院啓曰,諸處戰亡人,遣侍臣設祭事,曾有特敎,而因親祭得雨卜日後,姑爲停止矣。祈雨祭今又設行,成命不可中寢,似當依前聖敎擧行,敢此仰稟。傳曰,依爲之。
禮曹啓曰,因政院啓辭,戰亡人處,遣侍臣致祭設行事,命下矣,依前啓下,險川·雙嶺等處,遣侍臣不卜日來二十日設行,而祭物進排執事官差定,壇所修掃等事,急速考例擧行之意,京畿監司處,知委,何如?傳曰,允禮曹謄錄
上在昌德宮。停常參·經筵。
記注官李會元狀啓,臣謹依聖敎,更以批旨傳宣于判府事李畬,諭以就途之意,則以爲臣之情迹,本不待煩複陳籲,聖明宜無不下燭也。血辭哀呼,已至再三,惟願速就違逋之刑,伏幸聖批旣不加誅罰,又不賜開許,反復諄切,辭意彌勤,且勉且誨,令臣安心就途。臣感泣之餘,不勝惶懼抑塞,直欲無生,而不能得也。噫,聖恩罔極,天地同大,臣果有一分安心之理,而猶欲强自引罪,自疏於父母之慈,則臣雖萬死,無以當其罪矣。臣亦有知覺,不比草木,尙能知恩畏罪,其不敢仰承隆旨,自甘於虞人之死者,豈獨無人心而然哉?其情庶可見也。聖明於此,豈終不下諒也。臣旣無趨命之路,而一向陳瀆,爲罪益深,到此地頭,莫知所出,伏地悲咽,但俟鈇鉞之加云。臣以前後批旨隆重,不可不就途之意,縷縷勸勉,而每以情勢之難安爲辭,迄無造朝之期。臣段旣承偕來之命,故姑爲仍留之意,敢此馳啓事,啓下。
政院啓曰,伏見平安兵使李昌肇今春夏等邊將褒貶啓本,則麟山僉使朴行健,以病廢戎務,邊事可慮,爲題目。旣曰病廢戎務,邊事可慮,則宜居下考,而置諸中考,莫重殿最,不能詳審,致勤點下,難免不察之失,推考,何如?傳曰,允。又啓曰,伏見平安監司趙泰耉,江華留守閔鎭遠,黃海監司兪命雄,京畿水使洪以度,忠淸水使全百祿,慶尙左水使李泓,今春夏等邊將褒貶啓本,則無一人居下,殊無嚴明殿最之意,竝推考,何如?傳曰,允。又啓曰,伏見慶尙監司李壄今春夏等褒貶啓本,則泗川縣監李廷周,以政雖昏殘,姑宜示警,爲題目。旣曰昏殘,則宜在下考,而置諸中考,致有點下,莫重殿最,難免不能詳審之失,推考,何如?傳曰,允。又啓曰,昨日有違牌坐罷史官特敍之命矣。卽今兼春秋之替入,已過數旬,事極未安,前奉敎金相元·洪禹瑞,前待敎李眞儉,前檢閱洪致中及待敎李澤,竝口傳付軍職,牌招入直,何如?傳曰,允。
傳曰,今日捧入公事,盡爲還出給,凡於私忌正日及齋戒,大小公事,例不得捧入矣。德恩府夫人私忌,則依式例無公事出納之事,至於淸風府院君私忌,則每年捧入公事,而自內輒爲還給,若一番而止,則或是無心所致,而每年如是,此非一時不察之失,殊涉未安也。右參贊洪受瀗,校理宋正明三度呈辭。以私忌留政院。
侍講院啓曰,敬寧殿秋享大祭,王世子親行事下令矣。分付該曹擧行,何如?傳曰,允。
注書具萬理遷轉,代假注書金啓煥。
吏曹口傳政事,奉敎二,金相元·洪禹瑞,待敎二,李眞儉·李澤,檢閱單洪致中。
正言李廷濟啓曰,閔鎭東之曾劾大司諫尹趾仁者,噫,亦慘矣。趾仁昨年之疏,或因情勢,自陳難安之端,或擧事體,略附無隱之義,以常情觀之實,不見有一毫他意於其間,而鎭東始則割斷句語,白地搆捏,終乃變換字句,極意詆誣,盡取古來宵小之自肆,加之良善之人。臣嘗見而切駭之,重爲慨然於世道之危險矣。右僚之啓,實循輿論,故臣果連啓。至於李光迪事,則雖出於昏耄,而其時大臣之疏尙在,則當初不以實告之狀著矣。告君之辭,旣不以實,則誣罔之目,終難自免,遽擬卿班,殊未妥當,糾警之論,在所必至,故亦請出仕矣。卽者僚臺張皇引避,信口罵詈,至以趾仁之疏,公議所駭,輿情所憤爲言,噫,此何言也。信如是,則乃人臣之極罪,僚臺何不明言的知,沕圇爲說,加人所不忍加之言耶?此等風習,臣實駭然也。至若相報用意等說,專出噴薄,何其不擇言至此耶。處臺閣者,隨事論劾,乃其職耳。以此至謂之相報,豈淸朝臺閣之言所可發耶?人有捏造謀陷良善,而身爲言責,默而不言,則傾陷者,益肆其氣,被誣者,終無可伸之道耶?右僚所論,只是就事而言,終未見其相報之嫌用意之迹,今其爲言,至於如此,臣實未曉也。若其下款云云,尤不滿一笑。臣於昨日召牌之下,與僚臺,一時詣臺,以本院且有署經,故仍請會禮,則僚臺呈單徑還,臣不得不獨當處置,連啓請出,則只循公誦,實不料僚臺之言至此,所謂公誦,未知何處得來,而何不消詳於詣臺之日,到今追咎,若自處以局外耶?其外恧言相加,臣不欲效尤而多辨也。噫,黨論日痼,私意易蔽,是非之間,專無公心,鎭東伊日之事,苟有人心者,孰不痛駭,而分疏之言,至發於臺閣,一時言議之偏詖,固不足說,而世道至此,良可慨然也。臣以無似,累忝言地,絲毫蔑效,恒切愧懼,而至於持論平允,不欲矯激之意,區區自矢於中者矣。今因一事,重受譏斥,更何顔面,復廁臺端乎?請命遞斥臣職。答曰,勿辭,退待物論。
獻納柳鳳輝啓曰,臣不敢坐違嚴命,黽勉就列,而一味慙悚,不得不尋單退出矣。得見正言韓熏熙避辭,則以臣所論兩事,大肆氣力,極爲醜詆,臣竊駭然也。夫閔鎭東之搆罪,尹趾仁之被誣,其邪正之分,不啻黑白之易辨,而臣雖疲劣,固不欲與爭其是非矣。若其所謂有若相報云者,誠不滿一哂也。昔范仲淹貶官後,歐陽脩以諫官之不明其非辜,貽書譏責,此亦出於相報之義耶。諫長昨年之疏,不無觸忤之端,而重爲承望,臺官所陷害,臣安得不言也。今重熙乃以不成說之言,備加侵斥,而至擧臣啓中黨伐二字,以爲反攻之資,此眞所謂亦指爲黨者也。至於李光迪事,臣未知何狀爲實,本情,何如?而由後之胎釋與否,姑置勿論,方其事發之初,光迪自明之疏,縷縷爲說,歷擧參鞫諸臣以自證,及夫大臣之疏諸問郞之招出,而其所爲言,盡歸虛謬,凡係微細,告以不實,則猶且謂之誣罔,況此所關,何等重大,而公然白日,敢爲欺蔽之計,雖使喙長三尺者當之,恐難爲光迪分疏,重熙何人,乃敢急於黨附,力戰公議,若是其無嚴耶?鎭東藉濫便之地,而潛許以言事,光迪無可恕之情,而泛稱以勒加,意在曲護,言多詖遁,而況其經年經歲之語,尤極苟且。或有大奸巨慝,朋淫黨比,挨過歲年,則亦將置而不論也耶。至如其言絶悖,用意且密等辱臣之言,殆近於橫逆之來,尤何足深怒也。且臣引避退待之後,元啓之停連,臣職之立落,擔在自己身上,出而定其是非,誰憚而不爲,而縮首於處置之歸,却步於召牌之下,一任他僚之爲,而今乃曰所見相反,不可苟同,無乃其間,有郤正之言耶。此又臣所未曉也。雖然旣被其斥,理難晏然,請命遞斥臣職。答曰,勿辭,退待物論。
謝恩,檢閱洪致中。
奉敎金相元·洪禹瑞,待敎李眞儉·李澤牌不進,依承傳罷職。
禮曹啓曰,卽接光陵參奉牒報,則今月十六日,大王陵上東邊曲墻內面一庫,外面三庫,西邊曲墻內面二庫生隙,王后陵上北邊曲墻內面,廣木尺三尺三寸,高三尺五寸頹毁云,王后陵上曲墻頹落,事甚警駭,不可無慰安之擧,慰安祭,不卜日,來十九日設行,而依例本曹堂上郞廳進去,兩陵上,曲墻有頉處奉審後,稟處,何如?傳曰,允。禮曹謄錄
今日大臣·備局堂上引見入侍時,兵曹判書李寅燁所啓,今年將未免大無,當觀前頭各道狀聞,必有依前裁減之道,而近年諸各司各軍門,有扶助之規,在職身死者及先生身死者,皆有致賻之物,此則出於忠厚之道,雖不可減損,至於壽宴婚科,亦有扶助之規,當此災荒,國用猶患不足,如此新創浮淫之費,不可無節省之道,竝宜革罷。其中宣惠廳,則收米於民間,給價於貢物,故當設立之時,節目嚴重,無他濫費之事矣。厥後各項扶助,依他司漸闕,丘從雇立,又是新規,不可不一切減省,而此皆煩瑣,不宜陳達,諸各司流來之規,若不定奪,則必不一一革罷,故敢此仰達。上曰,依爲之。摠廳謄錄
上在昌德宮。停常參·經筵。
禮曹判書徐文裕,正郞韓在垕,光陵曲墻有頉處奉審事,出去。
執義李師尙啓曰,臣之病狀,固難供職,而又有難冒之嫌,尋單見阻,無計解免,一味縮伏,稽謝恩命,亦非分義之所敢安者,不得不扶病强出,而第昨年李德英之疏,用意非常,專攻按獄諸臣,臣於其時,適參憲職,屢參鞫坐,旣是同被詆斥,則今於論罪之啓,理難參涉,終不可苟然仍冒於臺次,請命遞斥臣職。答曰,勿辭,退待物論。
政院啓曰,正言韓重熙·李廷濟,獻納柳鳳輝,引避退待,旣已經宿,而大司諫尹趾仁在外,司諫李海朝呈辭,本院無行公之員,尙未處置,事甚未安。司諫李海朝,卽爲牌招,以爲處置之地,何如?傳曰,允。又啓曰,明日乃初伏,自明日處暑間,視事,頉稟。傳曰,知道。
司諫李海朝啓曰,臣之情勢,決難廁跡於臺端,而尋單見阻,召牌繼降,黽勉出肅,只欲少伸分義而已,非爲自仍冒居之計,而至於擔當處置,有若無故行公者,尤非臣本意之所敢出,故呈單退出矣。其後同僚相繼引避,處置歸於臣身,不得不承牌詣臺,而得見獻納柳鳳輝避辭,則至以縮首於處置之歸,却步於召牌之下爲言,此雖非專指臣身,其不當處置,縮首却步,則臣亦無異於僚臺,旣被其無限譏詆,而强自區別,晏然處置,決無是理,請命遞斥臣職。答曰,勿辭,退待物論。
政院啓曰,私忌齋戒及正日,大小公事,不得出納,在例當然,而該吏不爲告知,臣等亦不能致察,各房公事,矇然捧入,致煩未安之敎,該吏今方囚禁科罪,臣等不勝惶恐待罪。答曰,依啓。勿待罪。朝報
禮曹啓曰,卽接宗廟署牒報,則連日風雨後,北神門近處枯松一株,典祀廳近處生松一株,眞木一株,枯松二株,香廳近處枯松一株及永寧殿北邊六十步許,生松一株,枯松一株,香廳近處雜木一株,祭井近處生松一株顚仆云。廟內樹木摧倒,如是數多,誠甚驚駭,而旣在於兩殿稍遠之地,則慰安祭曾無設行之例,依前例只令斫去之意,分付該曹,何如?傳曰,允。又啓曰,卽接獻陵參奉牒報,則今月十六日夜,陵上西邊曲墻外面頹毁處,以布尺尺量,則廣四尺高二尺,東洞口御路上年改築處,長一百二十把,廣七把,深半丈許,雨水亦爲衝破云,曲墻外面頹圮,則曾無慰安之擧,依前例發遣本曹郞廳,進去奉審後稟處,何如?傳曰,允。禮曹謄錄
上在昌德宮。停常參·經筵。
右參贊洪受瀗,校理宋正明三度呈辭。入啓。遞差。
政院啓曰,正言韓重熙·李廷濟,獻納柳鳳輝,司諫李海朝,執義李師尙,引避退待,憲府當爲處置,而大司憲嚴緝呈辭入啓。持平洪好人未肅拜,掌令羅良佐在外,掌令韓永祚,持平朴熙晉呈辭,除在外未肅拜呈告入啓人外,呈告人員,竝卽牌招,以爲處置之地,何如?傳曰,允。
黃海監司書目,今月初十日薦新生銀口魚,限內不得封進,封進官海州判官韓世箕,爲先罷黜事。啓。傳曰,只推勿罷。
慶尙監司書目,英陽縣監朴樞,聞其母病沈痼,決無時月內差可之望,不得已罷黜事。
平安監司書目,碧潼郡守李時蕃罷黜事。
備邊司郞廳,以右議政李頤命意啓曰,本司堂上,今至十五員,備員開坐,宜無苟簡,而出令之後,多以病不進,不得開坐者數矣。雖未知疾病之如何,而事甚未安。今日病不進人員,竝推考。其中引入久不行公及陳疏未肅拜人員,竝卽牌招,自前本司堂上,未明來會,方請大臣,平明開坐,而近來此規漸廢,晩朝緩緩來會,殊非夙夜匪懈之義,今後各別申飭,以復舊規,何如?傳曰,允。
吏曹參議趙泰東辭職上疏,入啓。遞差。
京畿監司書目,果川呈,以掌令羅良佐辭職上疏上送事。啓遞差。
忠淸監司書目,忠州兼任陰城呈,以刑曹參判李蓍晩病重上去不得事。啓。傳曰,卿其調理,上來察職事,回諭。司直李墪·閔鎭遠兼帶辭免上疏,入啓。答曰,卿其勿辭。從速察任。
禮曹判書徐文裕,正郞韓在垕,光陵曲墻崩頹處奉審後入來。
掌令韓永祚啓曰,臣之病狀沈痼,無望供職,尋單縮伏,一味惶悚,不意玆者,召牌儼臨,分義所在,不得不力疾承詣,而第本府前啓中前執義李德英事,竊有所慨然者。蓋德英身爲問郞,終始參鞫,則鞫事顚末,宜無不知,而及其入臺之後,以所見之慨惋者,直陳於君父之前,蓋出無隱之義,疏辭早晩,特其末期耳。今者臺啓,不論其事之是非。且以陳疏之差晩,構成罪目,至繩以削黜之律,實非臣意慮之所及也。若其所謂不曾違覆,專事唯諾等語,雖以前正言李邦彦疏避觀之,其時事實,全然相反,今其疏避俱存,非可誣也。而必欲抑勒於事實之外,斷爲一案,其亦不出於眩亂黑白之計乎?況其半年爭執,亦云已甚,故臣與同僚,行相會禮後,以寢啓之意,發論於席上,則同僚終始堅執,不爲回聽。且諫院處置,歸於本府,而臣之意見,亦有所徑庭於僚議者。夫前秋鞫事延拖,獄情未究之前,諫長一疏,徑先以鞫獄,歸之於語言間事,物情已極駭惋,而其時大臣,目見擧條之出於朝報者,不勝危怖冤鬱,略及數句語於書啓者,勢所不已,而諫長疏語,又復凌轢詬詆,不少顧藉,公議齊憤,固已久矣。此閔鎭東之啓所以發也。到今削奪之請,專出於修報,至於李光迪事,聖明之所已俯燭,朝紳之所共洞知,而乃以誣罔不忠之目,勒加情外請推之論,至及於銓地,用意黨伐之迹,烏得免乎?似此言議,終爲傾陷之歸,稍有公心者,孰無崖異之論乎?諸臺避辭之是非,從可辨之,臣欲以此定其立落,而同僚又爲岐貳,亦欲相反,再三商確,未得歸一,此無非如臣疲劣,忝居臺席,見輕同僚之致,以此以彼,其何敢一刻仍冒於臺次,請命遞斥臣職。答曰,勿辭,退待物論。
持平朴熙晉啓曰,臣於病伏尋單中,以諸臺處置,召牌下降,不得不黽勉趨承,與右僚行相會禮後,欲爲聯啓處置,反覆消詳,則右僚意見,與臣大相徑庭。李德英前秋設鞫時,身爲問郞,終始參坐,曾無一言違覆,專事唯諾。及其再按鞫獄之後,始乃乘時投疏,恣意粧撰,疑亂是非,直驅諸臣於罔測之科,論其心迹,不可以罷職薄罰,有所懲艾,重發之論,臣不欲遽停,而右僚終始岐貳,必欲停論,閔鎭東之論劾尹趾仁也。用意遣辭,極其駭怕,或稱傾陷探試,或稱眩幻巧密,其所搆罪,無復餘地,則柳鳳輝之論劾,可謂不負言責,而及其引避也。韓重熙初當處置,逡巡退避而後,復費辭救解,反攻言者,壞損臺體,莫此爲甚。故臣欲置之落科,而右僚又復崖異,終不歸一,此無非如臣疲劣,忝居臺端,不能見重於僚席之致,決不可一刻苟冒,請命遞斥臣職。答曰,勿辭,退待物論。
謝恩,同經筵李墪。
吏曹啓曰,臺諫有闕,政事,取稟。傳曰,明明日爲之。
判府事李濡箚子。大槪,敢陳微悃,乞遞新兼宗廟都提調之任事。入啓。答曰,卿懇新兼之任,不宜過辭,須體予意,安心行公。仍傳曰,遣史官傳諭。朝報
備邊司啓曰,曾因本司堂上李寅燁所啓,京外有將才人,以智意超衆,膂力過人,定爲薦目,五大將及各道兵·水使處,二條中薦進一人事定奪分付矣。禁衛大將趙相愚,訓鍊大將李基夏,御營大將金錫衍,守禦使閔鎭厚,摠戎使金重器,京畿水使洪以度,平安兵使李昌肇,南兵使尹就五,慶尙右兵使李天根,忠淸兵使金錫命,慶尙左水使李泓各薦一人,其餘皆稱聞見孤陋,不爲薦聞,今此大將以下所薦別單,移送該曹,使之發關招集,試其膂力,問其計慮,爲先將官禁旅等窠,隨才調用,果有異才,可以得力於緩急者,則別爲甄敍宜當,以此分付,何如?傳曰,允。備局謄錄
義禁府啓曰,刑曹啓目內,假注書兪命咸,移本府處置事,允下矣,兪命咸以傳諭事,方在龍仁地,時未上來云,依例發遣府羅將拿來,何如?傳曰,允。禁府謄錄
上在昌德宮。停常參·經筵。
政院啓曰,今日賓廳日次,兩司當爲來待,而諫院多官,引避退待,大司諫尹趾仁在外,憲府則大司憲嚴緝呈辭受由,執義李師尙,掌令韓永祚,持平朴熙晉引避退待,掌令一員未差,只有持平洪好人未肅拜,卽爲牌招,以爲入侍之地,何如?傳曰,允。
大司憲嚴緝再度呈辭。入啓。遞差。
謝恩,持平洪好人。
假注書趙錫命狀啓,臣敬奉聖批,更爲傳諭于判府事柳尙運,則以爲臣垂死之喘,叨此匪分之眷,情窮勢迫,進退皆罪,所恃天日之明,萬一記存臣沈痼之狀,累干嚴聽,冀蒙矜諒矣。伏承史官傳諭,聖批中一句一字,何莫非釁累賤臣,所敢承當者,臣莊誦再三,以首頓地,至於螻蟻微臣,調息之便,亦蒙聖慈曲加軫念,復申昨年前席下敎,至發於文字之間,臣是何人,得此於君父之前也。到此宜不敢更有他計,而最是臣之所患,專在頭目眩暈等症,每遇暑月,無日不然,蠢動之勢,誠難以時月爲期,明旨之下,旣不得竭蹶趨赴,陋巷之中,久淹王人,臣之負聖恩大矣。臣罪至此,萬殞猶輕,伏地惶隕震越,不知所達云矣。臣以聖批之愈往愈隆。反復敦諭,而大臣時無登途作行之意,臣段仍留緣由,馳啓事啓下。
假注書兪命咸狀啓,臣敬奉聖批,傳宣于領府事南九萬,則以爲無狀賤臣,負罪如山,而反辱召命,坐違恩旨,陳章仰瀆,至于三四而不止。不但臣心之惶怖戰慄,罔知攸措,其在王法,實合萬死,今承聖批,益加勤至,至以予欲面諭爲敎,臣是何人,叨此異數,感與懼竝,無以爲心。第念臣殘骸危命,宜死久矣,尙今淹延,誠是非意。今當暑熱陰霖,添得癨痢,昏眩等症,勺水粒米,不得近口者已十數日矣。一縷之息,朝夕將絶,誠恐大限奄及,不得更暴情理於天日之下,馳誠結恨,只自號慕悲泣而已云矣。大臣所患,初因暑癨,轉來泄痢,宿患風眩之症,又從而兼發,已至累日,一向無減,卽今形勢,實無趁速就途之望,臣旣承偕來之命,姑爲仍留之意,敢此馳啓事,啓下。
傳曰,大臣·備局堂上引見。引見時,謝恩兼冬至使,明日政,先爲差出事,榻前下敎。右議政李頤命所啓,平安監司趙泰耉狀啓中,碧潼郡守李時蕃罷黜罪狀,令廟堂稟處矣。以李時蕃報狀觀之,則其勢不得不略給米漿,圖還縛去之人矣。自前雖有如此之弊,但未現露之故,未嘗論罪,今番則屬當申飭之餘,故有此請罪事,邊上事雖云重大,旣出於不得已,不必深罪。且李時蕃已諳邊情,當愈於新到之官,當此凶歲,迎送之弊,亦爲可慮,似當有參酌之道,臣意則李時蕃姑爲仍任,令兵使拿致營門決棍,以懲處事不審之罪,似爲得宜矣。上曰,旣已罷黜,更請勘罪,事甚過重,勿爲罷代,使之仍任,自兵營決棍可也。又所啓,此卽平安監司趙泰耉罷黜伐登萬戶狀啓也。江界府使欲示威於彼人,決棍軍卒之時,彼人亦爲放砲事,江界·伐登,俱有報狀,而淸人之數及放砲之數相左,故監·兵營,更爲査問歸一,則伐登所報,果非實狀,故啓請罷當該萬戶,而又請令廟堂論罪矣。邊事旣重,雖不可尋常處之,而旣罷之後,又爲拿問,則似過矣。上曰,邊上事雖重,豈至於拿問之境耶?頤命曰,監司旣已請罪,參酌削職,似當矣。兵曹判書李寅燁曰,其罪不至大段,且其査啓,已盡其當初事狀,則似無更問之端矣。上曰,當罷則罷,當拿則拿,其間不當施以削職之罰矣。頤命曰,但依狀啓罷黜,更勿論罪事,分付,何如?上曰,依爲之。寅燁啓曰,宣惠廳郞廳,各有所掌,而京畿近來田結大縮,所捧不實,故本廳郞廳,不出其代,仍令他邑兼察,已有月矣。今姑減省,前頭觀勢出代,何如?頤命曰,姑減與權減同,姑勿出代,似宜矣。上曰,依爲之。又所啓,今年水災孔慘,近峽濱水之處,川翻覆沙,未免赤地之狀,已悉於諸道狀聞,前頭民事,誠不勝其憂遑矣。至於畿甸·關東·兩西等地,皆是春牟,故未及收獲,値此淫霖,腐傷漂失,殆無所餘,民間飢困之狀,不待明春,卽今麥凶,實無可生之道,雨勢又作,開霽難期,根耕亦且愆期,田穀又無西成之望,賑救之策,不可不預講,而賑廳亦無留儲之穀,茫然不知爲計矣。湖西·湖南沿海等邑,有常平·賑廳耗穀,計除本邑還上之數,其餘則參酌運來,湖南·嶺南各邑儲置米有裕處,亦宜取用,而次次移轉之際,弊端不貲,嶺南甘同倉及湖南檢營米,趁明春量宜運來,以補賑資,以儲米有裕者,使之充數,則似爲兩便,以此分付之當,何如?上曰,依爲之。又所啓,諸邑軍兵逃故,辛巳査案入錄之類,今方査問眞僞於各邑,査報成冊,未及齊到,而以此之故,各邑頉報紛然,逋欠如山,不卽代定,闕額漸多,此由於廟堂停捧之令也。大槪物故之類,或無族屬,則不得趁時呈出公文,逃亡之類,或有避在隣村各邑,而詐稱逃亡者,宜令各邑,更加精査,物故的實,則詳考可據文書,爲先代定,逃亡者,則依臣前日疏中所陳,使其所居隣里簽丁代定,其爲逃者,自可現露,以此申飭各道,徵布上送之意,分付宜當,下詢于大臣而處之,何如?頤命曰,旣査之後,各官知以不捧,民亦知以蕩減,今若徵捧,其勢誠難,代定之外無他道,使其一里之人代定,雖未知畢竟如何,而亦勝於使一族代定之弊,寅燁之言,似好矣。上曰,依爲之。又所啓,碧潼郡守李時蕃事,旣有處分,而大凡彼人往來江邊之時,侵掠我地之人,責出米醬等物,不勝其弊,或至生事之境,此後則各別嚴飭沿邊列邑,米醬等物,切勿出給之意,分付,何如?上曰,此後各別申飭,勿給可也。又所啓,蓋聞今番齎字官高德厚之言,則彼地之人,皆言江邊出來淸人,以蔘貿米於西北邊民,不翅狼藉者云,此言雖未準信,蓋以近來彼人之來求米醬觀之,亦恐不無此弊,若不嚴加隄防,則前頭必有以此生事之患,各別嚴飭於西北江邊民人等處,一切禁斷,若有犯科者,啓聞處置,何如?頤命曰,彼地所聞,豈可一一準信,而近來彼人,以馬尙船載米往來云,彼地近處,本無取糧之道,此必是賣蔘於江邊民人,以取我國米之說,誠爲近理矣。係是潛商,使之各別譏察嚴禁事,分付西北兩道,何如?上曰,依爲之。又所啓,以前掌令尹會上疏,有北評事面看交代事稟處之命矣。北評事不爲差送,已過屢年,北路糾檢之道,甚爲虛疏,新評事李台佐二月除授,三月卽發路,又將爲發行之際,適以子婦喪病遷就,近又以親病,不忍離側遠去,呈狀于備局,自備局以姑待親病少間後發行之意題送矣。卽今北路,無大段緊急之事,待其親病差歇,潦水稍霽,使之辭朝,面代一款,曾因筵臣奏達,旣許受由之路,而今已面代定式,則殊非當初稟定之本意,勿施似可矣。上曰,依爲之。旣開受由之路,依前置之可也。右賓客李寅燁,今姑許遞事,榻前下敎,持平洪好人所啓,臣空疎譾劣,一庸人耳。倖竊科第,得以通籍,而郞署之任,已踰涯分,淸朝華貫,豈臣夢寐之所期,而濫蒙洪私,偏被拂拭,猥以微賤,玷汚臺選。曾在下鄕之日,忽有薇垣新命,而未及控辭,旋卽遞免,感惶之私,尙切于中矣。不意玆者,憲職新除,又及於臣,臣誠惝怳震越,不知所以措躬也。臺閣之任,本非如臣愚陋,所可承當。且臣母病危篤,決無離側供仕之望,冒陳辭疏,見阻未徹,一味兢惶矣。適以賓廳日次,召牌降臨,嚴畏分義,不得不黽勉祗肅,仍又獲近耿光於咫尺,是實疎遠賤臣之至榮至幸,所當感激,行公之不暇,而第臣於本府前啓中前執義李德英事,愚淺之見,竊有所未曉者。德英之疏,專論鞫事,則鞫事顚末,實非外人之所知者,德英以終始參鞫之人,適當入臺之日,一疏歷歷陳辨者,必有所見之慨惋,其不欲終默於君父之前而發耳。今者臺啓,語意深刻,事之是非,置之不論,差晩陳疏,斷爲罪案,至擬以削黜之律,半年爭執,了當無期,似此已甚之論,臣不欲苟同,不得隨參於前啓,則不可一刻仍據其職,請命遞斥臣職。上曰,勿辭,退待物論。
禮曹正郞韓世億,獻陵曲墻頹圮處,奉審後入來。朝報
吏批啓曰,新除授春川府使羅弘佐戶奴呈狀內,奴矣上典,旣負莫大之罪名,未及申暴之前,無非俟罪之日,不敢以恩數稠疊爲幸,而晏然冒赴。且宿患疾火之症,遇暑轉㞃,旬月之內,決難强起,斯速入啓處置云,敍命旣下,繼有恩除,則不當以情勢爲言,斯速赴任之意,論題以給矣。今又連次呈狀,無意赴任,雖無情勢之如何,果有實病,則亦難强令赴任,春川府使羅弘佐,依近例罷黜,何如?傳曰,允。又啓曰,春川府使,今當差出,而擬望之人乏少,未準朔禁軍將竝擬,何如?傳曰,允。
以李碩寬爲春川府使,李宜相爲英陽縣監,許源爲金化縣監,李時蕃爲碧潼郡守,吳得良爲嘉善大夫。吏曹謄錄
引見時,兵曹判書李寅燁所啓,大政不遠,西銓窠闕無多,僉萬戶瓜滿之代,已於春塘臺時,先爲差出,殿最之窠,其數甚少,而應遷之類,至於十五六之多,前頭都政時,將不成樣,武弁守令之窠,本銓勿以前銜差出,悉以都摠府·訓鍊院參上武兼宣傳官中在職者擇擬,則似好矣。吏曹判書李益壽所啓,西銓無推移之窠,兵判有此所達矣。今若以一倂在職者備擬,而前銜中軍門積仕之人,全不擧論,則亦多稱冤矣。上曰,窠闕無多,故兵判有此陳達,意亦有在,以在職者稍優,備擬可也。吏曹謄錄又所啓,本曹大小上下坐起時,雇價出給,一日幾至八百名,下人輩奸弊百出,故曾前自捕廳定送禁盜軍,守門防奸矣。頃因左邊捕盜廳草記,連不定送,雖有所執,而此亦有異於他事,禁盜軍依前定送事,分付,何如?上曰,依爲之。捕廳謄錄
上在昌德宮。停常參·經筵。
夜五更,月暈。
京畿都事李明浚,道內儒生試取事,出去。
司直洪萬朝兼帶辭免上疏,入啓。答曰,臺諫過當,何必深嫌,卿其勿辭,從速察任。
京畿監司書目,判府事金昌集五六朔月廩米太,辭而不受事。啓。傳曰,更爲輸送事,分付。
司果尹會,文臣朔試射時,稱病不進,依承傳罷職。
校理金興慶上疏。大槪,瀝血陳懇,冀蒙恩許事。入啓。答曰,疏辭,令該曹稟處。
謝恩,副應敎李㙫,校理李萬選。
全羅監司書目,臣於金吾議讞李之啓,有不容冒居者,乞遞職名事上疏上送事。啓。答曰,卿其勿辭察職。
應敎李觀命,副應敎李㙫,校理金興慶,副校理吳命峻上疏。大槪,僚議參差,勢難處置,乞遞臣職,以安私分事。入啓。
修撰洪重休牌不進,罷職傳旨。傳曰,只推勿罷。
答副應敎李㙫,校理金興慶,副校理吳命峻疏曰,爾其勿辭察職。
答應敎李觀命疏曰,諫院請推之啓,殊未穩當,閔鎭東事,未見其過當,則黨伐之說,良可異也。勿辭察職。朝報
戶曹啓曰,諸營繕及諸上司,凡百責應木物,給價貿用之外,沒數取用於收稅所者,通計一年,極其浩大。今因歸厚署提調陳箚,備局覆啓,修粧板外,以棺材,來泊京江者,自戶曹切勿收稅,盡歸本署,有所定奪。所謂修粧板與棺板,名目雖異,長廣大小,元無區別之事,士夫家所用,則廣厚品好,常漢所用,則品甚薄劣,皆以板材爲名,則修粧與棺板,實難區別,定式之後,若以修粧,稱以棺板,混同流下,則取舍徵稅,無所憑據,從前材板收稅之時,闕內及諸上司大小供億,尙有難支之弊,今若分而二之,創出無前之規,則本曹形勢,將不成貌樣。歸厚署則曾前板商爲業者,其數過百,帖文一張,徵捧稅錢十兩五錢,以此需用矣。近因民心,日漸巧詐,板帖一張,挾商多則十餘,小不下三四,以此之故,稅入漸縮,而且長生殿匠人及諸上司各軍門諸宮家減稅,與沿江各邑,不有朝令,任自收稅,以此之故,板商漸縮,所收零星,以致凋弊,自今以後,諸處減稅,與各官徵稅之擧,嚴立科條,一切痛察,歸厚署板稅,自今勿以錢文徵捧,以本色板子收捧,則挾商之弊自祛,而用度有裕矣。與本署提調相議,其意亦然,本曹收稅,則毋論修粧與棺板,依前徵稅,俾無經費難繼之患,何如?傳曰,允。
備邊司啓曰,將才別薦單子,移送該曹事草記中,平安兵使李昌肇薦單一道,慶尙左水使李泓薦單一道落漏,不爲擧論,今始覺察,前草記中改付標添書以入,元單子竝爲移送該曹,而莫重入啓文書,如是不察,不勝惶恐之意,敢啓。傳曰,知道。備局謄錄
上在昌德宮。停常參·經筵。
夜一更,巽方坤方,有氣如火光。
政院啓曰,兩司多官,引避退待,已經累日,處置歸於玉堂,而玉堂諸僚,皆以意見參差,陳疏出去,校理李萬選,修撰洪重休,亦有嫌礙之端,陳疏到院,雖已退却,似難强令處置,憲府新除授大司憲李墪,掌令梁聖揆,諫院新除授獻納朴彙登,竝卽牌招,以爲處置之地,何如?傳曰,允。
謝恩,大司憲李墪,掌令梁聖揆,獻納朴彙登。
大司憲李墪啓曰,臣於是職,不敢承當之狀,已悉於前後避辭矣。今於召牌之下,嚴畏分義,不得不黽勉出肅,而臣於本府李德英削黜之啓,不得參涉,與前無異,今何敢與議於諸臺處置之間乎?有不可仍冒者。請命遞斥臣職。答曰,勿辭,退待物論。
府啓,請還收罪人林泓減死絶島定配之命,仍令鞫廳,與以德,一體嚴鞫,期於得情。措辭見上請前執義李德英削奪官爵,門外黜送。措辭見上引嫌而退,嫌不參啓,自有近例,不可以此輕遞言官,强執謬見,力觝公議,意在偏護,殊涉不韙,一席消詳,所執旣正,僚議逕庭,在我何嫌,新當言責,崖異重論,揆以臺體,勢難仍置,前啓之中,旣有嫌礙,不欲參啓,其勢固然,請執義李師尙,持平朴熙晉,大司憲李墪出仕,掌令韓永祚,持平洪好人,遞差。答曰,不允。處置事,依啓。
院啓,請前忠淸都事閔鎭東削奪官爵。措辭見上請吏曹當該堂上,從重推考。措辭見上竝引嫌而退,初旣退縮,後乃强避,偏護私黨,大拂公議,處置請出,旣得臺體,橫逆之言,何必深嫌,嫌難處置,其勢固然,不可以此輕遞言官,請正言李廷濟,司諫李海朝出仕,正言韓重熙,遞差。答曰,不允。處置事,依啓。
京畿監司書目,驪州呈,以判府事李畬上疏上送事。啓。答曰,卿懇,罄悉至意,更何多誥?卿其念君臣之大義,勿復以情勢爲辭,卽日就途,用副予望。仍傳曰,此批答,使偕來史官傳諭。又書目,廣州呈,以判府事柳尙運上疏上送事。啓。答曰,卿懇,今觀疏辭,欣慰良深,宿患適苦,不卽登途,尤無所傷,有何陳章待罪於城外之事乎?卿其安心入來,毋孤至意。仍傳曰,此批答,使偕來史官傳諭。
禁府,崔錫弼·金洙·河沙拿囚。啓。朝報
上在昌德宮。停常參·經筵。
校理李宜顯三度呈辭。入啓。遞差。
吏曹啓曰,臺諫有闕,政事,取稟。傳曰,當日爲之。
持平朴熙晉就職。
府啓,請還收罪人林泓減死絶島定配之命,仍令鞫廳,與以德,一體嚴鞫,期於得情。措辭見上請前執義李德英削奪官爵,門外黜送。措辭見上臨民之官,體貌自別,士夫之行,廉義爲重,而卽伏見刑曹擊錚公事及慶尙監司李壄疏本,則龍宮縣監宋茂錫之子明源,挾妓橫行,使氣作挐,不有朝士,捽曳沈水,擧措絶悖,聽聞駭憤,茂錫之常時不能敎飭子姪,可推而知,實無顔面,更對吏民,而送子摧謝,猶或可也。身爲地主,躬自謝過於邑子之門,苟冀彌縫,欲仍蹲據,體貌之虧損,已極可駭,而廉隅之都喪,更無餘地,決不可置諸莅民之任,請龍宮縣監宋無錫罷職。答曰,不允。末端事,依啓。
謝恩,護軍金洵,修撰洪重休。
江原監司書目,臣有不職之罪,終不可幸免,乞蒙鐫罷,以便公私事上疏上送事。啓。答曰,卿其勿辭,從速察職。
兵曹判書李寅燁上疏,入啓曰。答曰,卿勿過辭,從速行公。
京畿監司書目,龍仁呈,以領府事南九萬上疏上送事。啓。答曰,卿懇,日昨疏批中,予欲面諭之敎,意非偶然,卿胡不諒,一向以情病爲言,以孤予虛佇之誠耶?益用缺然,繼以抑鬱,不知所以爲諭也。予不多誥,亟遵前旨,須速就途,勉副至望。仍傳曰,此批答,使偕來史官傳諭。
禮曹啓曰,頃者因本曹啓辭,黃海道銀口魚待上來,更爲薦新事允下後,發關催促矣。卽者本道封進宗廟·永昭殿·敬寧殿薦新銀口魚合二百四十尾,今始來到,而江原道進上銀口魚,旣已移送薦進,今此黃海道銀口魚,送于廚院,內入,何如?傳曰,允。禮曹謄錄
吏批啓曰,兩司闕員,今當差出,而擬望之人乏少,外任竝擬,何如?傳曰,允。吏曹謄錄
上在昌德宮。停常參·經筵。
下直,溫陽郡守金命彬。
傳曰,召對爲之。入侍承旨李國芳,玉堂吳命峻·洪重休,假注書南一明,兼春秋韓世億,史官洪致中。
禁府,兪命咸拿囚。啓。
禮曹啓曰,卽接崇陵直長白以成牒報,則今月二十三日早曉,丁字閣上直軍來告,階上鹽水豆毛,有賊偸去,不勝驚駭,卽詣陵上奉審,則豆毛果爲見失。王后陵上莎草圮拆處,前臺上所覆草芚一坐,及兩陵上草芚所結小索,盡爲撤去,尤爲驚心,卽發陵軍,多般搜索,則忘憂峴草藪中,所偸豆毛,破碎埋置云。偸竊豆毛及草芚結索之事,極爲驚駭,所失豆毛及草芚結索等物,令各該司進排,本曹堂上郞廳,卽爲馳進奉審後,依前蓋覆結裹,賊人等,令左右捕盜廳及京畿監營,各別譏察跟捕,而各陵丁字閣,皆置守僕房,使之守直,則當其被偸之時,不能覺察捕捉,其不謹守直之狀,殊甚痛駭。當日入直陵官,亦難免不能檢飭之罪,守僕則令本道囚禁科罪,當該陵官,姑先從重推考,何如?傳曰,允。禮曹謄錄
上在昌德宮。停常參·經筵。
禮曹參判李晩成,佐郞呂命擧,崇陵兩陵上蓋覆草芚所結小索偸去處奉審事出去。
下直,淸安縣監朴慶餘。
政院啓曰,今日,乃是,賓廳日次,兩司當爲來待,而大司憲李墪,執義李師尙,掌令梁聖揆,持平朴熙晉,司諫李海朝,獻納朴彙登呈辭,掌令洪泳,持平宋正明,正言李世瑾未肅拜,正言李廷濟呈辭受由,大司諫尹趾仁在外,俱無行公之員,除在外受由人外,呈告未肅拜人員,竝卽牌招,以爲推移入侍之地,何如?傳曰,允。
謝恩,掌令洪泳,正言李世瑾,持平宋正明。
假注書趙錫命狀啓,臣傳宣批旨于判府事柳尙運,則以爲仰恃天地父母之至仁至慈,披露肝膈,有所陳瀆矣。伏奉聖批,辭旨溫諄,且軫微臣疾病之狀,不以不卽趨命爲罪,聖眷愈隆,惶感無地,臣之卽今道理,惟有稍俟病勢少間,竭蹶走伏於京輦之下,而王人之一日淹滯,卽臣一日之罪,何往而非臣之罪也?伏地戰慄,不知所對云矣。臣姑留待,以爲偕入之意,竝此馳啓事,啓下。
大司成趙泰東上疏。大槪,臣於新授國子之任,決無承當之望,且今情理甚切,亦有難於供仕者,乞蒙恩遞,以便公私事。入啓。答曰,爾其勿辭,從速察職。
掌令洪泳啓曰,臣一病三載,轉益沈痼,戶庭跬步之間,亦不能任意運動,雖當閑漫職務,尙難冒供之狀,同朝之所共洞悉,特以名在朝籍之故,備數充擬於掌憲之望,日月之明,猶有所未燭,恩點遽及於癃廢之臣,臣誠感激異恩,糜粉難酬,苟有一分强起之勢,固當趨謝之不暇,而顧臣宿病,添傷於暑濕,兩日之內,吐血數碗,神精昏瞀,頭目眩暈,小或轉動,輒至顚仆,以此病勢,無望供職,徊徨悶蹙,罔知攸處。卽因喉司啓請,召牌遽降,偃蹇坐違,分義之所不敢出,不得不忍死扶曳,祗謝恩命,而目今病狀,無計自力,拜起之際,必須人扶,全沒敬謹貌樣,十目所覩,疾病實狀,衆人之所知,而且臣難安之勢,不特一端。頃日臺疏中盛論近來循例通淸,循例下點,循例行公,循例連啓之失,臣之庸碌,最居人下,歷敡臺省,非一非再,曾無片言半辭之裨補,徒事謄傳前啓,則循例之斥,雖未必專指臣身,亦安知非譏切如臣無似者之濫吹,而獨爲晏然而已乎?且臣於上年設鞫之時,適參臺職,亦嘗參坐,而李德英之疏,侵斥參鞫臺臣之不言,則今於本府論罪德英之啓,嫌不敢參涉也決矣。病勢之難强旣如許,情勢之難冒又如此,斷不可一刻因仍,請命遞斥臣職。答曰,勿辭,退待物論。
傳曰,大臣·備局堂上引見。引見入侍時,右議政李頤命所啓,此乃東萊府使以漂倭刃刺西平鎭卒事狀啓也。近來西北與南邊,一時生事,極爲可慮,而漂倭之刃刺我人,事甚驚駭,不可仍置。曾於辛亥年間,亦有館倭刺殺庫直之事,故自禮曹移書對馬島主,使之處置矣。今番旣非殺人,自禮曹移書頗重,自萊府移書島主,使之處置,似好矣。上曰,依爲之。頤命曰,書契草藁,自禮曹構成,送于萊府,似宜矣。上曰,依爲之。又所啓,此乃慶尙水使狀啓也。西平萬戶李延挺,以差員,見失漂倭,而雖更捕,邊上事重,不可無警責之罰,使水營決棍,似好矣。多大浦僉使金錫悌,亦難免不能申飭之罪,推考,何如?兵曹判書李寅燁曰,邊將推考,事體未安,決棍,何如?上曰,分輕重決棍可也。又所啓,此乃江華留守黃欽狀啓也。以鎭海樓經火後,今方改營,而本府物力,蕩竭無餘,猝難興役,請得備局句管木與軍餉米,戶曹十字閣用餘大材木十九,大椽五十介矣。財力不可專責於本府,軍餉耗米百石,特爲劃給,戶曹餘材不多,依此狀啓,劃給事分付,何如?上曰,依爲之。又所啓,頃以鳳凰城將處馳通事,有令有司之臣,更爲收議于原任大臣後稟處之敎,故有司堂上,今已收議以來,使之陳達,何如?寅燁曰,臣問于判府事徐文重,則以爲今此江邊淸人,頃有把守將捉去之事,今又有碧潼把卒之變,侵擾之端,雖以糧饍之覓給爲言,此是無前之事,不可不移咨彼國,而鳳將旣在咽喉,事無不知,使行過去時,先通移咨之意,似或完備,卽今江邊事,頗爲緊重,咨文中只擧此段,其於準請之道,似爲專一,至於會寧開市時,數外出來者及荒唐船事,使臣到彼,先準此請後,相議周旋,亦似得宜矣。判府事崔錫鼎,以爲今此江邊把守將捉去之事,係是無前之變,而似專出於鳳將之風旨,移咨請禁,固合事宜,必須先通鳳城,若能懲戒而知改,卽爲撤還,無更來之事則好矣,知其不然,則附送別咨於節使之行,俾得自北京禁斷爲宜。如此則鳳將,雖因此獲罪,我之處事得當,似無深怒之事矣。至於北市·海舶兩件,亦在可爭,而不必混同竝論於一咨之中,先擧此事云者,恐爲得宜。判府事李畬以爲病昏之中,何敢妄論國家重事,而旣有詢問之命,不得不仰對矣。今此江邊淸人侵擾之事,姑不至大段憂念,而亦不可不移咨請禁。然鳳將居在咽喉,有同痛痒相關,事宜先通,若不先通,則生梗必甚,先通之後,猶不悛改,終至移咨,我有所執,彼怒何恤。且雖直咨,使鳳將受罪,若自我發端而被罪,則鳳城之人,怒我亦多,恐不如先通之有次序也。至於開市事與荒唐船事,竝及咨文中,其在準請之道,亦不如單擧此事之爲得宜矣。判府事徐宗泰以爲,今此江邊淸人侵擾之事,不可不移咨,直爲移咨,事體則然,而此事關渠罪罰,先通鳳將,似爲完備。若鳳將恐㤼而改之,則不必移咨,不然,我有所執,雖移咨,彼亦無辭可怒,邊上事不必專守道理,亦宜兼商利害,今姑先通,以觀俯仰,似得於周詳之道,至於三件之事竝及,恐不如單擧此事之爲得,凡事頭項若多,則事不專一,北市西舶,亦非輕歇,而姑無大段侵擾之端,卽今江邊事,目下緊切,單擧移咨,亦有力於準請之道云矣。今此四大臣之言,雖其大同小異之事,不及一咨中之意,一般矣。上曰,徐判府事意見差異矣。頤命曰,前日聖敎,旣欲先通鳳城,原任大臣之意,皆以先通鳳城爲宜,自廟堂急速製成草藁,送于灣尹,馳通鳳城似好,而徐文重之付送使行云者,似爲大遲。且西北兩事,今大臣周旋,亦未其合宜,鳳將若因馳通,畏罪撤還,則可以無事,只以西北兩事,移咨禮部爲宜。若鳳將不卽撤還,則只當以犯越淸人移咨,西北兩事,姑徐之亦宜。上曰,鳳城在咽喉之地,邊上利害,不可不念,先爲馳通似好,而城將若因此而懲改,則不必移咨,至於西北兩事,姑不緊重,單擧此事可也。李寅燁所啓,今年雨水支離,峽邑及畿甸,非但根耕之失時,或有洗滌田疇之處,卽今無可移之穀,只有木麥,例是三伏間所種之穀,畿甸之民,雖欲改耕,種子無辦得之路,故欲自賑廳送給,而近京之地,無取用之處。頃以常平·賑恤兩廳會付木麥,分定于兩西,而平安道,則一千石,黃海道,則五百石矣。卽見平安監司報狀,則沿邊各邑,有各衙門會付若干木麥,各衙門穀物,不能擅斷,必有定奪之事,可以上送云。卽速移轉,以爲畿甸種子之地事分付兩道監司,何如?上曰,依爲之。又所啓,淸北·淸南防禦使,募集良民之子,稱以軍官,作爲名目,其數不少,收布亦夥,而本不屬於水陸之軍矣。若以收布,補用於防營軍務,則似好,而旣非朝家所知,不宜一任其私用,令本道監·兵營,査考軍官額數多寡,以爲區處之地,似合事宜矣。上曰,依爲之。右參贊趙相愚所啓,臣竊有區區所懷,欲一仰陳者久矣。入侍未得頻數,雖或入侍,未能得間,以至于今矣。今者諸臣,方以西關事,仰白前席,亦且從容,故臣敢此仰達。向在甲戌年間,受命江界往來時,路經寧邊,雖未能備諳物情,因寧邊民人等狀,槪聞此邑,自是關防重地,各面不啻數十,而土地膏沃,民丁之衆多,白翎·劍山爲最矣。一自宮家折受之後,非但民生失業,邑力亦且凋殘,實無蘇求之望云,此乃西土極邊,而有此折受之弊,則自此以南,折受之濫及,推此可知。當此軫念西關之日,自此兩處,若果特命出給,則不但有益於關防,其在慰悅邊民之道,其幸可勝言哉。上曰,白翎·劍山兩處折受,特爲出給可也。戶曹參判李健命所啓,臣於頃年往來西路時,有所聞見,故敢此仰達。平安道山城中慈母·鐵甕,最稱雄要,而慈母則自監營句管,故屬邑旣多,規模亦備,軍兵及糶糴之道,俱爲着實,鐵甕則自兵營句管,而城址闊大,屬邑且少,不成貌樣,曾前則嘉山·博川·熙川·雲山等邑,屬于鐵甕矣。中間嘉·博兩邑,移屬于曉星嶺,至有熙·雲與本府三邑而已。臣聞其時主倅之言,則以城堞之數,計其所守軍兵民丁,則不足之數,殆過萬餘,城大民小,無以把立矣。以形便言之,慈母則僻處山上,周回不過十餘里,而軍兵大多,或有難容之意,鐵甕則在地而因山爲城,處於江界要衝之路,形勢險固,而周圍闊大,比之慈母,大小懸殊,而守禦之具,甚爲率略,鐵甕·慈母,同是關防重地,而不均甚矣。且以慈母屬邑言之,如价川·德川·順川等邑,道里距寧邊,皆一日程內,而距慈母稍遠云。此雖非倉卒間議定之事,而不可終無變通之道,令廟堂參量兩處形勢,且計各邑道里之便否,以爲稟處之地,何如?上曰,慈母·鐵甕,同是關防,而有此不均之患,令廟堂稟處可也。寅燁曰,慈母·鐵甕兩城事,小臣曾爲御史時,旣已書啓矣。臣祖臣時發,爲本道監司時,修築慈母城,毁後一道專力於慈母城,鐵甕則甲子之後,久廢而重修,故軍兵之不足,規模之不備,其勢固然。今若以隣近諸邑,欲爲移屬於鐵甕,則德川·順川相距稍遠,惟价川最近,可以移屬,嘉山·博川,曾以鐵甕屬邑,爲防曉星嶺分割之後,鐵甕形勢益孤,曉星則元非專力防守之地,其下濱海大路,坦然無礙,臨急若以一枝疑兵,把守曉星,足以遮截賊路,嘉·博亦宜還屬鐵甕,令本道監·兵使,商確啓聞後稟處,何如?頤命曰,慈母·鐵甕,同是關防重地,旣如是不均,則似當一番變通矣。且曉星嶺,置兵防守,亦非長策。蓋西路,自洞仙嶺以西,無一嶺阨,茫然平地,至於嘉山,始有此嶺,故自前爲關防之所,置別將,今爲獨鎭,而嶺之西沿海,有大路可以長驅,故博川江口,增置古城一鎭,或可報警,難以防守,其所制置,似難得力於緩急,嘉山獨鎭設立後,民不堪其弊,此亦可熟講處也。相愚曰,鐵甕山城,近以本道兵使狀啓觀之,城堞雖多,軍兵甚少,不可防守,慈母城則李世載爲監司時,多設方略,專意修補,故軍卒糧餉,極其着實,鐵甕則兵使主管,故或多掣肘之事,亦無設施之道,軍兵機務,率多疎略,而朝家不可以監·兵使之所主管,有所區別輕重,自朝家計數其兩城大小,軍兵多寡,推移變通,似合事宜矣。頤命曰,此等事,不可以時日間議定之事,令本道監·兵營,問其形便與否後稟處,何如?上曰,依爲之。又所啓,永柔有德池筒,五六年前,自監營句管,盡爲開墾,一年所收,殆至萬餘石,仍屬慈母山城,而其間不無弊端,大凡屯民,元非土着之人,皆是流民,則必須優助,庶得安保,而聞監營收稅之時,使監官,擇其中禾穀最好處,落種一斗地,先爲打作,知其所出之數後,毋論土地肥瘠,一從其數,分半收稅,屯民之呼冤,其勢固然。且春間運入山城之時,分定隣近各邑,使之作米輸運,故貽弊隣邑,亦甚不貲。今若依他處屯田例,使之酌定作米,仍令作者,輸納山城,而計給其運致之費,似爲便好,故敢達。頤命曰,大槪屯田之法,從其結數,或石數落只,定數出稅,而無分半打作之規矣。隣近邑作米,亦有其弊,臣於赴燕之時,屯民相率來訴,而臣未詳其曲折,故不敢仰達。寅燁曰,德池筒當初設屯之時,爲見近效,果有分半打作之規矣。到今爲弊不少,若令參酌作米,則其於軍餉,尤爲便好,問其形便于本道後,令廟堂稟處,何如?上曰,令本道參酌變通可也。韓城君李基夏所啓,慈母·鐵甕兩城事,諸臣旣已盡達,臣無更陳之事,而臣於待罪西閫時,目見安州城池,事多虛疎,體城則雖或隨毁隨築,而至於女垣,則無一餘存者,若有守城之擧,則軍人將無蔽身之處,而城在大路彼人往來之地,則卽今修築,勢所不能,而倉卒臨急,何以爲備乎?先臣在本任之時,曾慮及此,以片石尺木,自有收拾之時等語,馳啓之後,燒磗取材,擬爲他日之用,而未久遞歸,所措木石,日久散失。及李世華爲兵使時,多措磗甓,以置城中,欲有所用,而後來居是任者,移作他用,或爲築階,或爲築墻,今不爲可用之物,臣意則欲取一城周回,合築女墻之數,計其每堞應用幾磗,知其容入多少,然後令兵使,連續燔造,瓜滿而遞者,及未準而遞者,各數其在任時日,定其張數,埋置城底,日後緩急,發作築垣,則自當一齊築城,以此意,下詢大臣而處之,何如?頤命曰,燔甓本非難事,實有得力於後日,李基夏之言似好,以此分付平安兵使,何如?上曰,依爲之。寅燁曰,燔甓之役,非但兵營,獨自爲之,監營亦爲一體擧行事,分付,何如?上曰,一體分付可也。又所啓,臣於近年,得聞兩南松田,日就虛耗,而求其源委,則蓋出於鹽戶之以鐵爲盆者,日加月滋之致,蓋以土盆煮鹽,則柴木雜草,皆可煮成,故初無害松之事,而至於鐵盆,則多燒土木,火勢極熱,然後方可煮取,而海島土木,非松則無所取用,偸斫之外,勢無他策,其弄奸斫伐,何所不至乎?統營·水營,若聞此事,發遣摘奸,則又斫體長松木,作筏縛盆,浮海逃避,無處不往,隨其所到,皆是斫松之賊也。船材長養,必待近百年始成,而斫伐偸用,一時竝盡,蟲損餘材,幾何而不至濯濯乎?若此不已,則前頭船材,將無取用之處,豈不大可寒心乎?臣旣有所聞,不得不陳達,大臣諸臣,今方入侍,自上詢問其可以禁斷之道,而統制使辭朝時,亦爲申飭以送,何如?頤命曰,造船漸多,船材垂盡,禁斷之道,宜加嚴截,而此等事甚難適中,若一切嚴禁,則鹺戶失業,少弛其禁,則松田濯濯,漁鹽自是生民日用之物也。稀貴而不能通行,則亦甚病矣。煮鹽之法,無潮處,以鐵釜鹽海水,有潮處,耕醎土聚水,以土釜煮之。近來有潮之海,亦用鐵釜,果是摘奸時,易避之計,殊極奸惡,自潮沿海,只許土釜,鐵釜則嚴禁,似可矣。寅燁曰,法之不行,自上犯之,統·水使·監·兵營,皆有煮鹽財利之弊,故雖欲禁斷,而威令不行,以致鹽販之漸多,松田之濯濯,前頭船材,誠爲可慮,自今嚴飭禁斷,以保餘材可矣。基夏曰,不但監·兵營·統·水使,至於京各司諸宮家,亦多有鹽盆矣。松木非一二年可養爲材之木,失今不禁,則將來之慮不少矣。上曰,土釜猶可煮鹽,鐵釜禁斷可也,而何以則可以嚴禁耶?頤命曰,鐵釜犯禁者贖公,以犯松律罪之,則可爲嚴禁之道矣。寅燁曰,犯松律,乃梟示也。法律太重,則亦未易行,令兩南監·兵·統·水使,嚴禁而發覺者,贖公後,以全家定律,似有條理矣。上曰,鐵釜則嚴禁,而發覺者贖公,以一罪論斷,似涉太重,施以次律可也。持平宋正明啓曰,臣病狀癃痼,無望供職,辭單上徹,獲解館職,就閒調息,甫及數日,臺憲除命,又及於屢試蔑效之身,省顧慙惶,靡所容措,召牌臨門,不敢違逋,力疾來肅,粗伸分義,而第本府,方有李德英削黜之啓,臣於昨年,屢參鞫坐,德英疏出之後,臣旣輒引爲嫌,則到今請罪之論,臣何可晏然參涉乎?請命遞斥臣職。上曰,勿辭,退待物論。獻納朴彙登所啓,請忠淸都事閔鎭東削奪官爵。措辭見上前啓,吏曹當該堂上從重推考事停啓。副校理吳命峻所啓,褒崇節義,有國之先務,近來殿下於莊陵六臣及死義三臣,至於立廟褒贈,凡有血氣,孰不欽仰聳動也哉?昨年高麗忠臣鄭圃隱影堂移建時,因右議政李頤命所達,自上命給財力,甚盛德也。今幾完畢,將爲移奉,其在曠世相感,願以爲臣之道,合有賜祭之擧矣。蓋列聖臨御,雖無他端,而累度致祭。萬曆癸卯,則別遣玉堂官賜祭,其後乙亥·癸亥·甲子,連有致祭之命,及至聖朝癸亥,新建影堂時,遣禮官致祭,今日自上,給財力立祠而移奉,則豈可無賜祭之擧乎?卽今禮官,雖不入侍,下詢大臣而處之,何如?上曰,儒臣所達,是矣。大臣之意,何如?頤命曰,列聖朝多有致祭之擧,而祭文中不書其名,蓋示不臣之意也。特給財力,立祠而移奉,則此與無故之時有異,依儒臣所達,賜祭似可矣。上曰,特爲賜祭可也。
禮曹啓曰,頃日登對時,再次祈晴祭,姑觀數日後啓稟設行事下敎矣。其後霪雨連日不開,卽今開霽無期,禾穀之損傷,更無可言者,依前例再次四門禜祭,不卜日來二十七日爲始,設行三日而止事,知委各該司,何如?傳曰,允。禮曹謄錄
內醫院官員,以都提調意啓曰,本院月令劑藥官,久勤酬勞,乃是前例也。金天柱·金興福勤仕,已過周年,令本衙門陞遷右職,審藥,稍優處差送,何如?傳曰,允。又啓曰,鍼監造官,考例施賞事,命下矣。取考前例,或有陞出六品之命,或有相當職除授之敎,今此監造官崔後甲,時在參下,似當施以陞出六品,而恩賞事重,自下不敢擅便,敢此仰稟。傳曰,依爲之。吏曹謄錄
上在昌德宮。停常參·經筵。
府啓,竝引嫌而退,嫌不連啓,已有近例,不可以此輕遞言官,臺疏泛論,不必深嫌,嫌難參涉,其勢固然,請持平宋正明,掌令洪泳,竝命出仕。答曰,依啓。
府院啓,以國忌齋戒,自今日至二十八日姑停。
大司憲李墪啓曰,臣待罪奉常寺提調矣。以宗廟薦新看品事,以臣在臺職,本寺郞廳,報知于禮曹者,蓋以禮曹當初啓辭中提調有故,則本曹看品事定奪故也,而其題辭,以爲宗廟薦新,事體自別,不宜以臺職自重。又曰,今以臺職,連次不爲看品,決知其不當云。其縷縷爲說,有若上官之嗔責下官者然,臣不勝瞿然之至。大抵朝家所以待臺閣者,異於庶僚,至於經筵備局之坐,皆不得隨例進參者,乃祖宗朝流來定式,意豈偶然而已哉?臣豈不知薦新事體之至重,而適臣所叨之職,非如他司之比,旣有該曹定奪,而又在以病呈告中,則獨豈不爲有故,而視若代人替當其勞,公牒之間,侵陵至此,雖在屬司,相敬之體,決不當若是肆然也。此無非臣忝叨匪據,見侮該曹之致,有不可一刻仍冒者,請命遞斥臣職。答曰,勿辭,退待物論。
謝恩,護軍洪處宙。
副校理吳命峻上疏。大槪,敢伸前席未畢之說,以備裁幸事。以國忌齋戒,留政院。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,霪潦浹月,溽炎轉甚,將理節宣,倍難於常時,伏未審近來,聖體,若何,內殿氣候及王世子·嬪宮氣候,亦何如?臣等無任區區憂慮,敢來問安。答曰,知道。無事。內殿氣候無事,世子·嬪宮氣候平穩矣。
京畿監司書目,廣州等三十一邑呈,以大雨連日暴注,田畓各穀,慘被水災,高陽郡民家三十餘戶漂流,長湍·陽城蟲災熾發,民事誠爲竭悶,廣州府雨雹,變異非常事。
忠淸監司書目,道內各邑,今月初一日始雨,今過半朔,雨勢愈緊,大風連吹,穀苗偃傷,間有暴下翻盆之勢,川反浦落覆沙,在在皆然,趁今未霽,則前頭農事,罔極緣由事。
平安監司書目,平壤外城箕子廟井水,本月十六日,霖雨所翻黃濁,事係變異事。
府啓,引嫌而退,公牒之間,語欠相敬,所失有歸,在我何嫌,請大司憲李墪出仕。答曰,依啓。
傳曰,史官二員待命,騎馬六匹立之,禜祭等所,內摘奸。
吏曹啓曰,來二十九日祿都目政事,爲之之意,敢啓。傳曰,知道。朝報
上在昌德宮。停常參·經筵。
酉時,日暈。
上在昌德宮。停常參·經筵。
四更,巽方有氣,如火光。
下直,祥原郡守朴台東。
工曹判書兪得一初度呈辭。入啓。傳曰,還出給。
應敎李觀命三度呈辭。入啓。遞差。
平安監司書目,道內各邑,自今月初一日十五日至,大雨連注,大小江川,無不漲溢,勿論山野田畓,各穀慘被損傷,春秋兩麥,爲水沈沒,太半漂失,所收零星,民事誠爲可慮,而至於平壤等三邑之民家沈沒,定州之人物壓死,亦極驚慘事。
黃海監司書目,今年農事初因亢旱,不善立苗,今此水災之慘,近古所無,水邊田畓,浦落覆沙,木花之消瀜,豆太之愆期,若是其慘,前頭穡事,誠甚可慮,而至於牟麥,則失稔之尤甚,殆近絶種,此時還上督納,萬無其路,來頭種子,亦難辦出,言念民事,節節渴悶事。又書目,道內去五月染病人死亡,至於二十六名之多,極爲驚慘事。
江原監司書目,道內嶺西各邑水災之慘,實是近古所無之變,田畓各穀,酷被川反浦落覆沙之災,前頭民事,罔知攸措事。又書目,原州呈,以副修撰丁思愼辭職上疏上送事。啓。答曰,爾其勿辭。調理上來察職。
忠淸監司書目,韓山呈,以副修撰權忭辭職上疏上送事。啓遞差。又書目,淸風呈,以禮曹參議權尙游辭職上疏上送事。啓。答曰,爾其勿辭,從速上來察職。
京畿監司書目,水原呈,以吏曹參議尹德駿辭職上疏上送事。啓。答曰,爾其勿辭,從速上來察職。
禮曹判書徐文裕辭職上疏。入啓。答曰,卿其勿辭,從速行公。
持平朴熙晉辭職上疏。入啓。答曰,爾其勿辭,救護父病。
副校理吳命峻上疏。入啓。答曰,疏陳之事,當與廟堂諸臣,商確處之。
假注書柳諫狀啓,臣敬奉聖批,更爲傳諭于領府事南九萬,則以爲臣罪當死而不死,老當死而不死,病當死而不死,延至今日,乃有千萬分外之召命,情勢窮迫,違拒嚴旨,一疏再疏,至于三四而不已,其犯分干義,全無臣子道理者。又當萬死有餘,而反蒙聖明,不卽加僇,屢降恩批,予欲面諭之敎,今至再下矣。臣於此,何敢自顧身名,自恤死生,猶懷前却,不一承天語之丁寧哉?然念臣之病狀,方在昏憒垂絶之中,實難運動於戶庭,撼頓於道路,設或幸致身於禁闥,亦難望淸光之瞻仰,謹當調息危喘,稍俟離身於牀席,搖曳扶將,寸寸前進,而惟此史官之留滯相守,將及三朔,其在事體,實是千萬恐懼,千萬跼蹐也。伏乞聖明,先命召還,許令賤臣,安意作行,不勝幸甚云矣。臣以聖旨之愈往愈隆,再三敦勉,而卽今大臣病勢,實難行役,謹當調息,欲爲搖曳前進,而大臣姑未登途,臣則旣承偕來之命,仍爲留在之意,竝此馳啓事啓下。
記注官李會元狀啓,臣謹依聖敎,傳宣批旨于判府事李畬,則以爲臣於疾病垂死之中,伏奉聖批,又未蒙開許,以卽日就途爲敎,臣心胸抑鬱,精魂震錯,但有仆地號泣而已。臣積罪如山,死期將迫,旣不能見諒於慈覆之下,病又至此,朝暮就盡,將永負國恩,爲抱釁不暝之鬼,氣塞心掉,莫知所達云。臣以前後聖批,如是隆重,不可不赴旨之意,反覆勸勉,而大臣脹病方重,添患暑感,病勢不輕,登程無期,臣段旣承偕來之命,仍爲留待之意,敢此馳啓事啓下。
傳曰,南領府事·柳判府事上來時,給馬事,分付。
院啓,請忠淸都事閔鎭東削奪官爵。措辭見上答曰,勿煩。
府啓,請還收罪人林泓減死絶島定配之命,仍令鞫廳,與以徵,一體嚴鞫,期於得情。措辭見上請前執義李德英削奪官爵,門外黜送。措辭見上答曰,勿煩。
政院啓曰,因司饔院草記,明日世子宮供上監進提調,令本院稟處事,允下矣。旣無監進之員,合有變通之道,敢稟。傳曰,啓辭中,旣無監進之員,合有變通之道云,考見官案,則承旨竝提調五人矣。此中必的指某人有實病,然後可以變通,而當初司饔院草記,泛稱有病,語涉糢糊,政院啓辭,亦不分明,難爲批答矣。更爲詳審以啓。
宣惠廳啓曰,嶺南所封六月令宗廟·永昭殿·敬寧殿薦新稻米,例於六月內封進矣。今年霖雨連綿,未及成熟,限內不得封進之意,敢啓。傳曰,知道。禮曹謄錄
政院啓曰,吏曹郞廳來言,今日爲政事,命下矣。判書李益壽遭服制,未經成服,參判崔錫恒病,參議尹德駿在外,不得開政云。參判崔錫恒,卽爲牌招開政,何如?傳曰,允。
吏批啓曰,判書服制,參議在外,小臣獨政未安,何以爲之?敢稟。傳曰,只出緊任。
以韓宗揆爲龍宮縣令,鮮于任爲崇仁殿監。吏曹謄錄日記廳郞廳李益普書。郞廳愼爾復校。
上在昌德宮。停常參·經筵。
府啓,請還收罪人林泓減死絶島定配之命,仍令鞫廳,與以徵,一體嚴鞫,期於得情。措辭見上請前執義李德英削奪官爵,門外黜送。措辭見上答曰,勿煩。
院啓,請忠淸都事閔鎭東削奪官爵,崇陵兩陵上蓋覆草芚等物偸去之變,非如常時故爲生事之比,事之驚駭,莫此爲甚。今此陵上崩頹,旣是無前之變,故典守之官,所當十分警飭,晝夜守直,而乃敢慢於職事,以致至敬之地,又有此意外之變,事體至重,不可問備而止,請當該陵官,拿問定罪。淸州討捕使鄭智,本以無識,性且濫猾,曾任載寧,專務肥己,恣意虐民,官事蕩殘,作一弊邑,貪鄙之事,不一而足,怨罵之聲,至今未已,及授本職,不悛舊習,管下列邑,例有饌物分定之事,所納物種,勿論好否,一倂點退,論責鄕色,無所不至,各邑不能支堪,乃以錢文,倍價代納,則不識羞恥,安而受之,其他擧措,率皆類是,如此之人,不可仍置營鎭,以貽列邑之弊,請淸州討捕使鄭智,罷職不敍。海西大同設行之意,久矣而迄未也。臣於此,竊不勝慨然也。蓋此一路生靈塗炭之狀,有難形言,客使供億之煩,均於關西,京師上納之多,倍於他道,而以其素無定制之故,賦役不均,徵斂無節,官吏有厚捧之路,黎元無聊生之道,嘆息愁恨,歸怨國家,此豈可視爲尋常,從他悠泛,不思所以矯革之道乎?顧念三南畿輔,普被均役之惠,稍得支吾,而大同之法,獨不行於此路,實有乖於一視同仁之政矣。今之議者,或以爲未量田之前,不可先行大同,或以爲大同之捧,有定限,客使之來,無常數,若値疊到,無以支辦,或以爲五斗收米,旣關經費,不可輕罷,本道儲置,亦甚零星,不足以當其數,此則有不然者矣。先行量田,而後設大同,則固好矣,以卽今行用之田案,計結收稅,如他道之例,則亦足以均賦役,而紓民力矣。且量田·大同,自是兩事,豈可以此相礙,終使良法,不卽行哉?況稍待民心之粗安,年事之差登,從容改量,若異時三南之爲,則於行此法也,綽有餘矣。至於支勅之需,蓋聞一路民情,雖使民間,依前辦納,猶勝於大同未設之前,惟願速行,蓋其民情之不憚於自當,此可見矣。況大同事目曰,山陵詔使,不在此限,勅需之費,雖責於民間,不害於立法之本意矣。若夫五斗收米,當初以京各司貢物價,別爲磨鍊,中間爲轉餉椵島之資,仍存不罷者也。此所謂貢物價,自是國家經用之費,則本非海西獨蓄之事,雖或因循至今,今若設行大同,則此在應罷之中,有司之臣,若以經費不足爲慮,則當以諸道有裕之穀,推移充用,豈可以是爲拘乎?傳曰,不患貪,患不均,苟使惠澤均被,愁冤少弛,則區區米穀之得失,顧何足恤哉?昔歲大同之始行也,朝議多歧,是非相雜,而恭惟我孝廟,深軫賦徭之煩,洞察利病之源,斷自宸衷,劃然行之,此政聖上今日之所當法者,決不可曠歲留時,一任其倒懸而莫之救,請令廟堂,斯速講行。海西大同之法,新除授正言權斗紀,時在慶尙道安東地,請斯速乘馹上來事,下諭。答曰,不允。拿問事及下諭事,依啓。海西大同事,令廟堂稟處。
禮曹啓曰,太廟省拜,春秋定式擧行事,曾已下敎矣。今秋展謁吉日,以何間推擇乎?敢稟。傳曰,以今月念間推擇,可也。又啓曰,命下矣。卽令日官推擇,則今七月十七日平吉,二十日最吉云,此兩日中,以何日定行乎?敢稟。傳曰,以二十日定行。又啓曰,今此太廟展謁時,王世子闕門外祗送祗迎之節,當爲磨鍊擧行,而隨駕一節,何以爲之?敢稟。傳曰,勿爲隨駕。
禮曹判書徐文裕箚子。大槪,敢陳區區所懷,以備財幸事。入啓。答曰,省箚具悉。予於先陵之事,驚駭之心,獨不及於卿乎?至於連坐之說,亦未知穩當也。着令捕廳,刻期跟捕,知情告官者,各別論賞焉。
政院啓曰,右承旨李震壽姑母通德郞權斗相妻恭人李氏身死,服制已行四日,出仕,何如?傳曰,允。
吏曹口傳政事,司饔副提調四,坡山都正杉,行錦陽正樑,靈原都正櫶,杞安都正構。
慶尙監司書目,道內癘疫熾發,染病物故一百二十二名,紅疫物故二百五十六名,誠爲可慮事。又書目,延日呈,以馬雛一體兩頭三目,事係異常事。又書目,本道農事雨澤周洽,移秧皆不失時,而木花則已判大無,民事可慮事。
修撰洪重休上疏。大槪,病勢日漸危劇,實無供職之望。且臣見差王世子親祭執事,終不得自力進參於受戒之列,乞遞臣職,仍治臣罪,以肅朝綱,以安私分,兼附所懷,以備財察事。入啓。答曰,疏中陵寢崩頹云者,是何言也。噫,封陵有變,而爲人臣爲人子,安有諉以潦雨,遲待數月者乎?頃日筵臣改封築之請,已極可怪,而今又拔去莎草二字,驚動中外之聽聞,是何道理耶?予實痛心。況陵上改莎,非特今日,稍待雨霽,亦多舊例,而爾乃別生意見,語多謬妄,尤可駭也。朝報
御營廳啓曰,本廳分授,肅靖門西邊城頹毁處,今已畢築之意,敢啓。傳曰,知道。御營謄錄
拿問現告,崇陵直長白以成。朝報
禮曹判書徐文裕箚曰,伏以日昨崇陵陵上蓋覆作賊之變,實是前所未有之事,山陵至嚴至敬之地,敢生偸竊草芚結索之計,人心之極惡至此,臣民之憤痛,可勝言哉?旣令左右捕廳及本道,各別譏察跟捕,而今過累日,尙未聞賊人之捕捉,此由於兩廳不能嚴明窺伺之致,宜有更加警責申飭之道也。臣仍竊念今此作賊,以破碎釜子,藏置草藪之迹觀之,必出於居近奸惡之徒,其非遠外人所爲可知,雖有自中可疑之端,愚頑村民,決無作隻現發之路,若令該曹,作爲事目,懸賞購募,使其知情者,許自告官,良人則加資,私賤則免賤,或缺願酬以米布之意,知委一境。又以罪人捕得之後,切隣統內之人,缺掩匿之律,嚴示懲礪之道,則人皆思奮,自相譏詗,或希其缺,或怵於連坐,鉤隱搜匿,必有斯得之路矣。臣今見陵上無缺之變,不勝痛心,敢以區區意見仰陳,伏惟聖明,垂察而財幸焉。取進止。箚批見上
修撰洪重休疏曰,伏以臣稟氣虛薄,素多疾病,數年以來,胸膈痞塞,痰結氣滯,少失將攝,輒覺刺痛,雜試鍼灸,僅得少差矣。自遇暑濕以來,舊症復發,全廢飮啖,元氣萎苶,以此病勢,實無缺之望,而嚴召再降,分義是懼,不得不扶曳出肅,黽勉缺調息,今纔屢日,而缺幾至委頓,且缺敬寧殿王世子親祭缺當爲受缺得罪至此,實合萬殞,缺成海,田疇洗滌,西成缺於陵寢崩頹之缺前史之所未缺崩頹處,未知其輕重之如何,只取書啓中缺餘存無幾,風雨之掀撼,已極驚心,而滲漏之淺深,亦未缺玄遠,雖不敢謂某事之應,仁愛之天,必有所以警告者,而先王陟降之靈,亦豈無震驚之慮乎?伏想殿下於此,慄然危懼,怛然傷痛,殆不能一日安於心者也。臣謹按禮記檀弓篇曰,有焚先人之室,則三日哭,傳之者曰,先人之室,卽宗廟也。此卽自天子達於庶人之文,而考諸我朝故實,陵上失火,則亦有三日變服之禮矣。臣愚妄料,火災水變,當視一例,而掌禮之官,終無稟旨之擧,致令應行之禮,廢閣而不行,臣未知其故也。雖然此不過節目間所失,而或諉以潦雨之未霽,或拘於時俗之有忌,退定期限,不卽修改者,此何擧耶?今之言者曰,積雨未開,未可始役,設或苟完,必有後慮,臣愚死罪,以爲陵寢事體,至嚴且重,遭此無前之變,誠不可一刻遷就,何可缺其不必慮之地,而不爲其所當爲之事乎?以殿下奉先之孝,缺之誠,凡於陵寢重事,靡不用極,則奉審諸臣,所當仰體聖意,亟請修改之不暇,若夫潦雨之未霽,有不可顧也。時俗之拘忌,亦不足恤,今乃以草芚等物,圍排於至敬之地,已是未安之甚者,而畢竟奸宄之作,又出慮外,此亦謀始之不臧,而有以致之也。昔我明廟因山之葬,當在十月,而其時大臣,用日官拘忌之說,議以九月卜葬,仁順王妃下敎曰,吉凶在天,日官之言,何足取信,十月雖不吉,可用也。此實百世不易之聖敎,而亦豈非今日之所可法者乎?且伏聞宣廟朝,康陵寢閣失火,筵臣有以不卽親祭爲未安,有所陳白,豈不以情之所在,禮亦宜之有不容但已者乎?倘殿下深留睿缺恢聖斷,親幸寢園,庸展哀省之禮,仍命有司缺之役,一以盡慰安缺一以示警懼之意,則缺乎臣雖無似,職在經幄,憂戀之心,不後恒缺伏願聖明,不以人廢言。已下缺疏批見上燼餘
上在昌德宮。停常參·經筵。
下直,忠淸水使尹慤。
司諫李海朝三度呈辭。入啓。遞差。
府啓,請還收罪人林泓減死絶島定配之命,仍令鞫廳,與以徵,一體嚴鞫,期於得情。措辭見上長湍府使邊是泰,爲政不嚴,束吏乖方,民之受困,不一其端。乃者本邑改造作廳,作廳,卽吏輩聚會之所也。此非煩民力之事,而偏聽吏輩之言,使遠村之民,輸納其材木,爲弊固已不貲。且吏輩勒捧扶助錢於民間,而視民貧富,定其緡數之多寡,小不稱意,輒加侵辱,恣行不法,至於此極,而是泰身爲守令,矇不致察,一任奸吏之所爲,如此不職之人,不可仍置字牧之任,以貽生民之害,請長湍府使邊是泰罷職。答曰,不允。前啓,前執義李德英削奪官爵,門外黜送事,停啓。
院啓,請忠淸都事閔鎭東削奪官爵。措辭見上請淸州討捕使鄭智罷職不敍。措辭見上答曰,不允。前啓,海西大同講行事,廟堂稟處間,姑停。
判府事柳尙運上疏。大槪,臣扶舁病軀,昨始來伏私次,而臣有違逋瀆擾之罪,不勝惶恐待罪事。入啓。答曰,卿懇,昨已聞卿入城,欣喜良深,而引咎至此,無已太過,卿其須體至意,勿待罪,安心行公。仍傳曰,遣史官傳諭。
吏曹啓曰,臺諫有闕,政事,取稟。傳曰,明日爲之。
京畿監司書目,安城呈,以大司諫尹趾仁辭職上疏上送事。啓。答曰,前疏之批,已諭予意,須勿過辭,從速上來察職。
右議政李頤命箚子。大槪,以臣空疎無狀,獨當大事,人言如此,席藁私次,恭俟誅責事。入啓。答曰,卿懇,昨者洪重休之疏語,殊甚謬妄,故才已峻斥矣。今因卿箚,取考仁祖朝乙亥年日記,則其時穆陵參奉牒報頭辭,極其無狀,以致異言之喧豗,而羅萬甲至以諂字,加之於大臣,有若奉審大臣以下,諱災欺君者然,仁祖深惡浮薄之習,特罷萬甲之職,則今日之事,寧有一毫致疑,而不信大臣,更命他大臣奉審乎?此其事理之必不然也。況陵上改莎,元無可疑之端,而浮薄之輩,敢以陵寢崩頹,筆之於書,驚動人心,此予所以痛心者也。卿其須體至意,安心勿待罪。仍傳曰,遣史官傳諭。
左副承旨李東馣初度呈辭。入啓。遞差。
京畿監司書目,楊州呈,以判府事金昌集上疏上送事。啓。答曰,卿勿過辭,宜速領受焉。朝報
李世維,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管姜鋧,刑曹坐起進去之意,敢啓。傳曰,知道。
大司諫尹趾仁疏曰,伏以臣,冒萬死猥上訟冤之章,雖疾痛在身,不得不申呼於天地父母之前,而憂懼交中,又恐所被人言之外,復添僭越妄干之罪矣。伏承聖批,辭旨隆重,不惟不加刑,書乃反紆以寵缺回容光之照,燭戴盆之冤,旣諭疏啓之搆罪,又敎爾誣之洞察,臣仰擎俯誦,感涕被面,不知無狀如臣,何以得此於聖明,雖糜身粉骨,不足以報其萬一。古人所謂雖死之日,猶生之年者,卽臣今日情悃也。缺前疏方暴危衷,以俟嚴誅,故區區疾病之狀,有不敢煩瀆於上,缺致令聖明,只憐其情,而未詳其病,榮御,久縻於釁累之身,恩召,重辱於荒陋之野,是乃臣之萬萬死罪,臣本虛脆善病,尙保視息,亦非意望之始及,而所患痛風之症,今爲三十年痼疾,前後痿廢尸居者,殆十有餘年。近又復發於氣衰血耗之後,一身百骸,無處不痛,自肩至手,自腰至足,不省爲已有,仆倒枕席,不能轉側,至於匙筯之執,亦借於傍人,卽今未絶者,特危淺一縷耳。蓋此病源,祟在濕痰,每發於春夏之交,一發輒至經年彌留,而後劇甚於前劇,新症倍於舊症,朽敗日甚,漸不敵病,從前回甦,亦云幸矣。以虛脆之殘質,抱積久之奇疾,至于今日,運盡命窮,而病之危惡,又非前日之比,復起爲人缺望,致身京輦,以供職責也哉?以臣情地病狀,缺日之罪,而不敢輒復陳籲於省臺爭論之日,缺萬萬死罪,臣自遭罔極之惡言,遠屛缺如此,情若如此,況今奄奄濱死,生意都盡,缺入於章牘之間,是非尙爭於聖明之下,已缺而大臣之疏,又復意深責峻。噫,以事體上一言,見缺委曲其說,猶恐觸諱,豈有一毫更犯於大臣者,而大臣乃以缺言,謂之操持尙深,悚慄俟罪之外,更復何言?賤疾如右,所陳旣缺召之望,且開諭之下,復以微末情勢,仰溷天聽,極知惶恐,而亦有不得自己者,臣於是尤萬萬死罪,伏乞聖明,更加諒察於情病之萬分危蹙,亟命鐫削臣所叨職秩,俾得守分就盡,以卒天地生成之澤,千萬大幸,臣無任祈懇之至。疏批見上
判府事柳尙運疏曰,伏以臣釁深迹危,年衰病痼,實無廁迹人類,重入脩門之望,而惟是恩批屢宣,聖眷愈隆,王人久淹,臣罪益重,進退路窮,籲呼辭竭,顧念義分,不惟臣一日自安於牀簀之間,稍近京輦,時承起居,亦是臣區區宿心,故臣扶曳病軀,昨始來伏於私次,缺之悃,庶可以少伸矣。惶懼之忱,亦可以少紓矣。第惟臣之一身進退,有缺係,而致令近侍之臣,留滯鄕村,殆浹三朔,此臣之罪也。且臣旣以寸進,不敢爲承命之意,陳章仰對,而臨發之際,又患項背牽痛之症,未免淹延時日,此又臣之罪也。玆敢略暴微懇,仰請嚴誅,而旣進之後,干冒不已,臣罪至此,尤無所逃。伏乞聖慈,俯賜諒察,亟命治臣前後違逋之罪,以肅朝綱,以安微分,不勝幸甚,臣無任待罪之至。疏批見上
右議政李頤命箚曰,伏以臣,卽伏見修撰洪重休疏本,毛骨竦然,不知死所。陵寢事至重,臣子之必誠必愼者,莫過缺獻議之際,萬一有不誠者,此其罪安可一日容息於缺日改封築之論,忽出於近班,臣固莫知其缺臆決之言,又繼發矣。不知此後缺審銀臺日記,今可考矣。今日莎土缺不明白區別,伏乞聖明,亟命有司,先問缺多在朝特命缺奉審,若陵上莎土缺土大段崩頹,不可但改傷圮之莎,雨水滲漏之迹,亦有可缺初不以實上聞者,下臣司敗,以正國法,卽改誤定之議,速缺改,國事公法,俱爲允當。臣雖萬戮,亦所甘心,至於變服哭臨之節,從前陵莎傷坼,亦非一二,未嘗行此禮,火延雨傷,輕重不同,禮官之未敢稟裁者,正以其無於禮之禮故也。防墓之崩,仲尼泫然而涕,未聞其變服而哭,況莎土之崩,比墓崩則甚輕者歟?苟廢其應行之禮,臣亦何可獨逭其責乎?且不卽仰請修改,則前例必待霖雨之霽,不但日官之拘忌而已。古人有雨不克葬,改卜其日者,葬猶可緩,況修改乎?畢竟奸宄之作,謂由始謀之不臧,則非臣愚迷,所可逆料也。然臣以空疎無狀,獨當大事,人言如此,萬缺輕,況臣苟不能殫誠盡禮,使聖上奉先之孝,一有不盡缺萬死,何足以塞其責乎?席藁私次,以嚴天誅,更乞缺處分,以快人心。取進止。箚批見上
判府事金昌集疏曰,伏以臣,罪大而倖逭刑章,缺偃息田里,飮啄自在缺造如天,惶感缺非私分所安,理宜控辭丐免,缺勝量,第念此本優待耆舊大臣之缺固已,明矣。臣又罪釁缺非有一分可恕之缺於此等恩數,尤豈夢想所及,前後不敢承受,缺每因道臣啓聞,輒令更爲輸送,臣誠惶愧,欲死靡缺者。又伏聞諫長疏斥深切,聖批又極未安,臣之所被罪名,昔非不足,今豈有餘,而其爲惶蹙危懍,則轉加一層矣。臣以此情勢,虛帶樞府,兼糜廩粟,晏然以無故大臣自處,萬萬無是理,此臣所以寧被違命之誅,不敢冒當匪分之恩,以傷區區辭受之義者也。臣旣屢違恩命,終無一辭自陳,亦涉偃蹇,不得不冒萬死呼籲於仁覆之下,倘蒙天地父母,特垂諒察,亟鐫臣職名,仍寢月廩輸送之命,則恩禮不至屑越,而賤分亦可少安,公私實爲幸甚,臣無任崩迫祈懇之至。疏批見上燼餘
上在昌德宮。停常參·經筵。
禮曹判書徐文裕上疏。大槪,臣於昨者,伏承箚批,辭旨極嚴,有非臣子所敢聞者,席藁私次,恭俟譴罰之中,伏見儒臣疏本,以陵寢事,論責深切,臣毛骨俱竦,不知置身之地。伏乞下臣司敗,仍勘臣罪,以謝物議,以重事體事。入啓。答曰,大臣箚批,備悉予意矣。卿其勿辭,亦勿待罪。
院啓,請忠淸都事閔鎭東削奪官爵。措辭見上請淸州討捕使鄭智罷職不敍。措辭見上答曰,不允。末端事,依啓。
政院啓曰,新除授同副承旨兪命弘,時在忠淸道大興地,斯速乘馹上來事,下諭,何如?傳曰,允。
謝恩,左副承旨李世維,右副承旨朴泰恒,吏曹正郞李肇。
京畿監司書目,楊州呈,以判府事金昌集五六月兩朔月廩米太,辭而不受事。啓。傳曰,更爲輸送事,分付。
今春夏等褒貶,蔚珍縣令洪一源,楊口縣監趙以初,越私萬戶金益俊,下。
大司憲李墪上疏。大槪,臣於頃日各陵奉審之時,猥隨大臣禮官之後,與聞圖形書啓事矣。今於修撰洪重休之疏,有不可獨爲晏然者,乞命攸司,勘臣之罪,以謝人言事。入啓。答曰,大臣箚批,備悉予意矣。卿其勿待罪。
輔德朴行義上疏。大槪,召牌之下,不得不趨詣闕外,而臣之前患足病,近爲暑濕所傷,又復發作,症情十分危苦,書筵出入,旣無其路,而敬寧殿春宮親享之時,尤無陪從趨蹌之勢,伏乞聖慈,亟許禠改臣職名,俾無公私狼狽之事。入啓。答曰,爾其勿辭,調理察職。
兼文學李宜顯牌不進,依承傳罷職傳旨。傳曰,只推勿罷。
刑曹參議李善溥辭職上疏,入啓。答曰,爾無可嫌之事,勿辭察職。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。又啓曰,臺諫及玉堂闕員,今當差出,而擬望之人乏少,相避竝擬,何如?傳曰,允。
以李寅熺爲金山郡守。吏曹謄錄
自昧爽至辰時,沈霧。
朴泰恒啓曰,大司憲李墪,掌令梁聖揆,持平宋正明呈辭,掌令洪泳呈辭入啓,持平朴熙晉在喪,今日以監察茶時之意,敢啓。傳曰,知道。
兵批,行判書李寅燁病,參判金演病,參議李彦經式暇,參知李坦進,右副承旨李世維進。以李東馣·李海朝·李觀命付副護軍,權忭單付司果。
傳于李震壽曰,鄭文忠公賜祭時,特遣承旨。
李世維啓曰,禦營廳郞廳,以都提調意來言,今丁亥年春夏等褒貶,依例磨勘以入,而自丁丑年春夏等,至丙戌年秋冬等褒貶,因都提調·大將有故,不得磨勘矣。到今其時郞廳·將官等,亦多已遞之人,不爲磨勘之意,敢啓。傳曰,知道。
禮曹判書徐文裕疏曰,伏以臣於昨者,陵上蓋覆偸竊罪人購捕事,冒陳一箚矣。及伏承聖批,辭旨極其嚴峻,有非臣子所敢聞者,臣誠惶恐震惕,直欲鑽地以入,而不可得也。臣之本意,蓋以罪人窺捕,爲日已多,而尙未斯得,或慮捕廳,不善譏詗,愚民亦相容隱,敢陳區區淺見,以備財幸,而辭不達意,致勤嚴敎,臣罪萬死,臣席藁私次,恭俟嚴譴。伏乞聖明,亟命鐫削臣職名,以爲人臣妄言者之戒,臣於治罪將上之際,伏見修撰洪重休疏本,以陵上水變火灾,當視一例,而三日變服之禮,廢閣不行諉以潦雨之未霽,拘於時俗之有忌,退定期限,不卽修改,論責深切,至以草芚缺爲未安之甚,畢竟奸究之作,由於謀始之不臧,爲禮缺罪,臣看來毛骨俱竦,不知置身之所也。缺爲臣子而苟有一毫未盡於斯,則雖缺之本曹謄錄,稽之歷朝故事,而缺何可創始於今日乎?缺臣愚迷之見所未到缺榻前備陳事狀,仰稟聖旨,則自上以與其旣缺稍待雨水快霽,推擇始役,必無後慮爲敎,此可見不缺而退限,儒臣豈不知之,而猶有此言者,臣所未曉也。至於草芚圍排,亦遵已行之前例,畢竟奸宄,出於意慮之外,則以此爲咎,不亦異哉?昔在仁廟朝,惠陵有莎草因雨崩圮之患,而其時一種浮議,謂之諱災,而不以實奏,臺章峻發,奉審大臣禮官,陳疏辨明,至請再奉審而後,群議始釋。又以不行三日變服之擧爲言,故禮判洪瑞鳳陳啓曰,上年惠陵崩頹長二十五尺,今年二十七尺,而上年旣不行此擧,則今年亦用上年之例云,曾前不行變服之節,於此亦可以見也。改莎之擧,自前待秋擧行,非只爲俗忌而已。蓋其旣改之後,又値潦雨,則莎根不固,慮有復頹之患。其與明宗朝因山時,不用日官之擇日,豈不有異乎?如臣無狀,冒叨宗伯之任,膠於守常,不知制變,以致非議峻發,罪狀深重,此亦臣之不宜一日仍居於職次也。伏乞聖明,下臣司敗,仍勘臣罪,以謝物議,以重事體,不勝幸甚,臣無任戰灼俟罪之至。疏批見上
大司憲李墪疏曰,伏以臣待罪觀象監提調,頃於各陵奉審之行,猥隨大臣禮官之後矣。昨伏見修撰洪重休疏本,或曰四面莎草餘存無幾,或曰滲漏之淺深,未可臆決,末乃曰退定期限,不卽修改者,抑何故也云。其他引喩之事,亦未知其果合於今日之事,而此蓋出於重休所聞,未諳其實狀之然。然言出於近侍之臣,而其所爲說,不比尋常,則其驚惶怵迫之心,何可勝言哉,而第奉審後圖形及書啓本意,俱經聖覽,則臣豈敢費辭,以爲自明,缺論其言之大段爽缺事係陵寢,言又如此,則缺然者,伏乞聖慈,亟命論臣之罪,缺不勝幸甚,臣無任祈懇之至。疏批見上
刑曹參議李善溥疏曰,缺不得不趨謝恩命,黽勉行公,而閱月缺一時添苦,方事缺縮伏俟罪矣。卽得見缺原情,則擧臣姓名,缺驅臣於挾私用刑,陷害缺驚駭憤痛之至,槪臣家在海美,距唐津孟串面,不過四五十里,缺稔聞唐民之爲韓㰒所侵毒,而未知委折之果如何矣。及至入城缺仕,取考前後文案,則情節彰著,少無疑晦,而其中前判書臣金宇杭,去十一月回啓允下內,韓㰒之與卓柱漢等符同,換出牧場,盜賣宮家,奸狀旣已現露,而累度推捉,尙未來現,情狀絶痛,令本道刻日捉送,以爲推覈處置云云等語,乃其斷案,而半年之內,渠自逃避,便是亡命罪人,則乃於爲應訟來現之日,本曹之置而不問,有違懲惡之道,故臣與首席相議,發爲問目,多般究覈,自拘留至囚禁,刑推照律,無一非完決之事也。且臣主意,欲待勘罪畢,仍爲拘留,使之對訟立落,次第發配,而首席據以常法,直令押送,則於渠爭訟之事,臣無左右之意,亦可見矣。而偏斥臣身,視若私讐者,想必以臣居佐貳,不事含默,搜閱舊案,不捨前罪之故也,尙誰咎哉。雖然渠之許多辭說中,亦有一二段不可不辨者,臣與申耆,泛有連姻之分,而實無一日之雅,韓㰒則乃爲臣外繼祖母韓從孫,而亦嘗知其面目,則公家聽斷之際,有何切身之利害,欲反常情之厚薄,而渠乃以申耆爲言,有若以臣,爲偏護同道者然,此甚無據,而其所謂臣之一家之人,亦多冒占云者,未知何所指而發也。遠近族屬之有寸土於其地,臣未知之,渠獨言之,多見其虛張誣罔也。且卓柱漢推覈之際,自宮家還退之說,不啻狼藉,至於宮書員,已捧四百,未捧三百之招,尤極明白,而㰒於此時,隱匿不現,未知缺之備在,盡爲後官所目見,而驟看金鼎象原情辭缺乃以渠之定配關文,爲出於臣手,缺完議之後,次堂上,亦爲同缺戢其心缺辨明重傷缺察,亟賜鐫削臣職,仍缺臣無任屛營之至。疏批見上
輔德朴行義疏曰,伏以臣,曾忝是職,敢以足部病狀,仰瀆宸嚴者屢矣。至今惶懼于中,而數月調治,纔得差完矣。又自十數日前,爲暑濕所傷,前患復發,而症情一倍危苦,尋單請急,實出於萬不獲已,而喉司不諒,一向退却,大祭迫近,本院請牌,分義所在,不敢退坐,僅僅忍死,來詣闕外,而顧臣此病,非如一時痰痂之比,醫云痰火所祟,源委不淺,毒氣流遍,四末成腫,失今不治,不但爲蹣跚跛躄之人,疔根輾轉肆毒,則不無生死之慮,年未全衰,一病莫醫,則豈非可憐之甚乎?卽今病情,一指如股,巾幭未着,動輒須人,跬步難運,書筵進講,旣無其路,而且春宮親享之期,只隔數日,病勢如此,其何以陪從趨蹌於駿奔之列,而設或有一分可强之勢,膿血長流,病涉不潔,尤何敢廁身於齋祓肅敬之地乎?玆不得不大聲疾籲於仁覆之下,伏乞聖慈,俯賜矜愍,亟許遞改臣所帶職名,俾得趁時醫療,以延危喘,仍治臣前後瀆擾之罪,以肅朝綱,不勝幸甚,臣無任屛營之至。疏批見上燼餘
上在昌德宮。停常參·經筵。
下直,全羅左水使尹五商。
副應敎李㙫,掌令洪泳三度呈辭。入啓。遞差。
政院啓曰,禁府堂上,必備員而後,可以開坐,而若不備員,則不得勘律,以致滯囚,事甚可慮,同義禁李震休除授已久,尙未出肅,卽爲牌招察任,何如?傳曰,允。
謝恩,同義禁李震休。
刑曹判書姜鋧辭職上疏。入啓。答曰,卿無可嫌,勿辭行公。
禮曹參判李晩成辭職上疏。入啓。答曰,卿無所失,勿辭,亦勿待罪。
今春夏等褒貶,襄陽府使鄭必東,中。
傳曰,召對爲之。入侍承旨朴泰恒,玉堂吳命峻·李世最,假注書南一明,兼春秋韓世億,史官洪致中入侍時,前奉敎待敎罷職人員,竝敍用事榻前下敎。
吏曹啓曰,臺諫有闕,政事,取稟。傳曰,明日爲之。
京畿監司書目,水原呈,以吏曹參議尹德駿病重上去不得事。啓。傳曰,此狀啓還出給。朝報
卯時辰時,有霧氣。夜一更,流星出氐星下,入坤方天際。狀如拳,尾長三四尺許,色赤。四更五更,有霧氣。
李世維啓曰,大司憲李墪,執義李師尙,掌令梁聖揆,持平宋正明呈辭,掌令洪泳三度呈辭,持平李明浚在外,今日以監察之意,敢啓。傳曰,知道。
事變假注書李景說病,代金尙奎。
刑曹判書姜鋧疏曰,伏以臣,伏見發配罪人韓㰒奴擊錚原情,臣不勝駭然之至。頃日臣與參議同坐之時,詳聞參議之言,則極言韓㰒侵毒唐民之狀,且謂亡命罪人,決不可置之云。臣卽考見啓本文書,則去十一月前判書金宇杭在曹時,回啓允下,而以爲韓㰒,與卓柱漢等符同,換出牧場,盜賣宮家,奸狀現露,令本道刻日捉送,以爲推覈處置之地云云。臣與參議,依判付捧招究覈,仍爲刑推照律,此皆同議完決之事,而㰒奴之侵辱參議,不遺餘力,臣安敢諉以不擧臣名,而獨爲晏然而已乎?仍伏念近來,人心不淑,紀綱大壞,凡落訟之徒被罪之人,毋論事之曲直,輒卽擊鼓搆捏,動撓法官,此等風習,誠甚痛駭,爲今日刑官者,不亦難乎?臣之不安之懷,與參議實無異同,臣何敢抗顔行公,仍因議啓乎?伏乞聖慈,俯賜諒察,亟遞臣秋曹首席之任,以便公私,千萬幸甚,臣無任戰灼惶霣之至。疏批見上
禮曹參判李晩成疏曰,缺論罪禮官,遣辭切缺不勝駴怖震慄,缺崩坼之變,遞出意外,缺孰不驚心痛迫,而缺曾前如此之時,別無稟旨變服之節,以臣愚見,終未缺禮,未卽裁稟,良以此也。至於修改之遷就,蓋以潦雨,久未止歇,缺日始役,其勢誠難,差待開霽,亦有舊例,不亶由於日官拘忌之說也。然而改莎之期,姑未卜定,陵上圍排,且已多日,儒臣之言,不害爲過慮,臣安得逃其責哉?噫,陵寢事體,至嚴且重,臣雖無狀,忝在禮官之後,夫馬有一毫慢忽之意也。設有應行而未行,當爲而不爲者,此不過意見之未逮,事勢之有拘,而今其爲言至深,有若以臣等,故爲諉托稽慢,不卽擧行者然,何其不相諒至此,其亦危怕之甚矣。果令臣之負犯,彷彿於言者之言,則論以王法,合被顯戮,玆敢席藁私次,仰暴危懇,伏乞聖慈,亟命將臣職名,竝行鐫削,仍令有司,勘臣罪律,以嚴邦憲,不勝幸甚云云。疏批見上
未時,上御熙政堂召對。參贊官朴泰恒,侍讀官吳命峻,檢討官李世最,假注書南一明,記注官韓世億,記事官洪致中入侍。命峻持東國通鑑第三十四卷高麗紀進讀,至元宗諱禃。命峻曰,此字音未詳,或以爲禛字,而高麗臣事遼,故避興宗名,而爲禃云,至也速達。又曰,此非也字,乃胡姓也字之誤印也。至非干爾主之句。又曰,此吐,以旀懸入,而以文義見之,以羅爲吐似可矣。上曰,以羅爲吐,於文字好矣。止王改名禃。上曰,下番讀之,世最進讀自秋七月,退尊妣安惠王后,至及訴小邦之句。世最曰,此及字,乃反字之誤也。上曰,明是誤印也。止丞相默然。上曰,承旨讀之,泰恒進讀自六年春正月,止供佛祈福。上曰,下番翰林讀之。致中進讀自夏四月缺中,止表賀誅金俊,命峻進文義曰,命承旨推檢別宮田,缺皆爲權臣之占奪,缺本主,而反爲推檢,政令如缺他非不足,而量田缺餘年之久,三南田結缺事也。伊日入侍諸臣退出之後,孰不感歎,缺宮家若有折受之事,缺嚴加防塞,則實爲聖德,缺命峻又曰,金俊奪李碩缺獻內膳,而不能治金俊之罪,缺李碩政刑,可謂寒心也。初不假以威權,則寧有此患乎?上曰,缺俊時,一依晉陽公故事封之,初旣假以威柄,使至於此,其何能制之乎?上掩卷。諸臣將退出。上曰,卽今只有下番翰林,坐罷史官,竝敍用。出榻敎燼餘
上在昌德宮。停常參·經筵。
卯時,有霧氣。自辰時至午時,日暈。
江華留守書目,本府境內雨水連仍,或晴或雨,終未快晴,畓穀之沈水覆沙永棄處外,餘存擧皆赤地,豆太之種,今已晩朔,前頭立苗茁長,有不可必,民事悶慮事。
假注書李景說病,代金尙奎。
奉敎金相元·洪禹瑞,待敎李眞儉·李澤牌不進,依承傳罷職傳旨。傳曰,禁推。
政院啓曰,因侍講院草記,王世子敬寧殿秋享大祭親行時,宮官不可不備員,有闕未差之代,令政院稟旨變通事,允下矣。今日日勢已暮,明日待開門,政官牌招,開政差出,何如?傳曰,允。
禁府,金相元·洪禹瑞·李眞儉·李澤拿囚。啓。
備邊司啓曰,賓廳坐起,大臣有故,頉稟。傳曰,知道。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。
以李寅錫爲公州牧使。
侍講院啓曰,敬寧殿秋享大祭王世子親行時,宮官不可不備員,而兼輔德未差,弼善李翊漢,今日政移拜掌令,有闕之代,令政院稟旨變通,以爲備員之地,何如?傳曰,允。
政院啓曰,因侍講院草記,王世子敬寧殿秋享大祭親行時,宮官不可不備員,未差有闕之代,令本院稟旨變通事,允下矣。今日日勢已暮,明日待開門,政官牌招,開政差出,何如?傳曰,允。吏曹謄錄
成均館官員,以大司成意啓曰,今七月初七日,儒生上旬輪次,當爲設行,而大提學金昌協在外未肅拜,限內不得爲之,今月內無故日退行之意,敢啓。傳曰,知道。成均館謄錄
禮曹啓曰,今二十日宗廟永寧殿展謁節目,今當磨鍊以入,而去四月夏享大祭還宮時,前後部皷吹,因傳敎,以陳而不作,改付標以入矣。今番何以爲之?敢稟。傳曰,今則陳而不作。禮曹謄錄
夜一更,流星出虛星下,入南方天際,狀如鉢。尾長四五尺許。色赤,光照地。
兵批,行判書李寅燁病,參判金演病,參議李彦經病,參知李坦進,左副承旨李世維進。以洪泳·李㙫付副護軍,李百謙付副司果。
李震壽啓曰,上番史官,今日政,旣已付職矣。奉敎金相元·洪禹瑞,待敎李眞儉·李澤,竝卽牌招察任,何如?傳曰,允。
假注書柳諫書啓,領府事南九萬病勢近得少差,今月缺前進,臣亦偕大臣上去之意,敢此馳啓事。缺燼餘
上在昌德宮。停常參·經筵。
政院啓曰,大司憲李墪,執義李師尙,掌令梁聖揆,持平宋正明呈辭,掌令李翊漢未肅拜,持平李明浚在外。監察茶時,已過累日,事甚未安。除在外人員外,呈告未肅人員,竝卽牌招察任,何如?傳曰,允。
明日敬寧殿,王世子秋享大祭親行時,出宮正時,辰初初刻。
謝恩,右賓客李益壽,掌令李翊漢。
江原監司書目。襄陽府使鄭必東,以六月令薦新銀口魚,該封官不謹之罪,理難獨免,罷黜事。
府啓,鞫廳事體,至嚴且重,而王府書吏,至有傳書罪人之事,旣已承款,則後弊所關,極可寒心,其不可淹延時月,一尙遷就也,明矣。罪人姜以徵潛傳私札,明有奸情。初自鞫廳,數次訊問,春初罷鞫之時,特命本府仍囚嚴覈,而本府諉以臺啓,方有林泓竝鞫之請,竝與以徵,而遽停其鉤問之擧。明命之下,不卽奉行,今踰半年,一不加訊,揆以獄體,實涉乖謬。請罪人姜以徵,逐日嚴鞫,明覈得情。以徵未及吐實之前,罪人林泓,亦不可徑先發配,姑爲仍留,以待結末。請長湍府使邊是泰罷職。措辭見上新除授持平李明浚,以京畿都事,時在水原府都會,司諫院司諫尹行敎,時在忠淸道公州牧任所,請竝斯速乘馹上來事,下諭。答曰,依啓。
政院啓曰,以禮曹草記,令本院稟旨變通事,允下矣。秋享大祭,只隔一日,犧牲看品,當於今日內爲之,而日勢已晩,他無變通之道。參判李晩成,雖在呈告中,卽爲牌招,使之進詣看品,何如?傳曰,允。
傳曰,召對爲之。入侍,承旨李震壽,玉堂吳命峻·趙泰億,假注書南一明,兼春秋韓世億,史官洪致中。
禮曹啓曰,今此大祭時所用犧牲,今日本曹堂上,當爲進詣典牲署看品,而臣文裕差獻官,今方入淸齋,參判李晩成呈辭,參議權尙游在外未及上來,無他推移之勢。令政院稟旨變通,以爲趁卽進詣看品之地,何如?傳曰,允。禮曹謄錄
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。
以成碩夔爲襄陽府使。
禮曹啓曰,劉昭儀墓所補土處,待潦雨開霽後,更爲始役事定奪矣。始役吉日,自本房十五日擇定云。役軍令本道量其容入,限畢役定送,而禮葬官則旣已行過入來之後,別無所幹之事,當初加定官,仍爲出送,以爲看檢董役之地事,分付京畿及該司,何如?傳曰,允。禮曹謄錄
有政。吏批,判書李益壽服制,參判崔錫恒進,參議尹德駿在外,左承旨李國芳進。以權詹爲弼善,車亮徵爲司圃別提。
兵批,行判書李寅燁病,參判金演病,參議李彦經病,參知李坦進,左副承旨李世維進。
李世維啓曰,無政事之意,敢啓。傳曰,知道。
朴泰恒,以兵曹言啓曰,本曹佐郞金始鑌,今日監軍受點,而自今朝猝得暑癨之症,症勢十分危篤,決難入來受牌云。不得已原單子中改付標以入之意,敢啓。傳曰,知道。
未時,上御熙政堂,召對。參贊官李震壽,侍讀官吳命峻,檢討官趙泰億,假注書南一明,記注官韓世億,記事官洪致中入侍。命峻持東國通鑑第三十五卷高麗紀,進讀自元宗十年春正月,止被執歸于蒙古。上曰,下番讀之。泰億進讀自十一月王復位,止僭亂之心乎?上曰,承旨讀之。震壽進讀自陳林衍家臣李公烈,止東界三道,震壽曰,小臣頑痰塞胸,不能成聲,惶恐敢達。上曰,兼春秋讀之。世億進讀自八月遺世子諶,止阿海止之乃免。命峻進文義曰,林衍懷不軌之心,恣意廢立,集宰樞會議,人莫敢對,李藏用自度不能止,且恐有不測之變,乃以遜位爲言。參知政事兪千遇曰,請公反覆思之,世子在上國,待其還亦未晩也云云。林衍首惡也,固不足缺用千遇,俱以大臣不能明陳逆順,以折兇謀,倡發遜位之語,缺可勝誅哉?缺藏用輩所當嚴辭峻斥,缺乃發遜位之說,反爲助惡之歸,千載之下,難逃逐君之缺暴作,拔木飛瓦,天道雖云玄微,捷於影響。此缺高麗五百年缺前,無一死義之人,雖當缺是必由於在上者,失其培養之道而然矣。上曰,缺洪勻再鎭北界,人懷其惠,以父稱之。臨亂,以其子祿遒爲兵馬使,缺我朝言之,朴燁爲平安監司十年,以威猛,鎭服人心,至丙子之亂,人或以爲朴燁若在,西路不無所益云。近來無久任責成之效,至於方岳之任,三年之窠亦少,頻頻遞易,無以鎭壓人心,民亦無懷惠之道,脫有緩急,何以得其力乎?祖宗朝不無人才,而爲方伯者絶少,故或有一人而按八道者,蓋其爲任至重故也。判府事柳尙運再按西路,遺惠頗多。今後若有方伯之有治績者,或再授一道,或歷試諸路,則不無臨亂得力之道,以此意申飭廟堂似可矣。震壽曰,儒臣之言是矣。國朝非但方伯之任,至於州牧,必擇才望表異者爲之,無濫授之弊矣。近來州牧方伯,只以職品,循例差送,故治效蔑,而名器輕矣。泰億曰,朴燁不過殘酷人也,猶有才諝,故昏朝時,再按西路,殺人如麻,渠亦終至枉死,則不足擧論,而故判書閔聖徽·具鳳瑞,或再任或久任,至今西關多有遺愛。完平府院君李元翼爲安州牧使時,頗得西民之心,故至壬辰之亂,爲平安監司,其效甚多,此皆聖上之所稔知,不必縷陳,而洪勻之再鎭,想不過五六年間也。民之懷德,至於如此,而當麗朝板蕩之際,無一人立節者,可勝歎哉?誠能扶植節義於無事之時,則臨亂死義,豈特洪勻再鎭之效而已哉?伏願殿下,留意焉。諸臣遂退出。燼餘
上在昌德宮。停常參·經筵。
傳曰,史官二員待命,騎馬六匹立之。秋享大祭所內摘奸。
備忘記,昨日召對時,副修撰趙泰億以罪死人朴燁謂之枉死,固已未安矣。今考天啓癸亥日記,則仁廟反正之日,首誅朴燁等,以慰人心,而枉死之說,至發於前席,殊甚駭然,從重推考。
奉敎金相元·洪禹瑞,待敎李眞儉·李澤牌不進,依承傳罷職。朝報
李震壽啓曰,來十一日文臣殿講,取稟。傳曰,停。
又啓曰,奉敎金相元·洪禹瑞,待敎李眞儉·李澤,皆已帶職放送矣。竝卽牌招察任,何如?傳曰,允。
朴泰恒啓曰,判府事李畬上疏到院,而以大祭齋戒,留院之意,敢啓。傳曰,入之。判府事李畬疏曰,伏以臣於前疏承批之後,缺牀褥,殆無所省,召旨未輟,史官久淹,爲缺呼籲,則不惟一向干瀆,尤增悚怖,精神迷昧,不能成缺以俟嚴誅,而今至踰旬,未有處分,臣之縷喘,亦未便絶矣。缺誠萬死萬死。聖批敎以念君臣之大義,勿復以情勢缺途,是臣前後苦語悲懇,都不見諒於仁覆之下,而但爲忘恩負義之歸,臣罪至此,可勝誅哉?噫,犬馬猶知戀恩,況人情乎?臣之一身頂踵,皆歸造化,受恩罔極,今古罕倫,生死隕結,不足以圖報,上天孔明,寧不鑑臣之衷曲哉?臣雖赴湯蹈火,固所不辭,而至於聖明,召臣以大臣,則其進退去就之際,理不宜自輕,臣雖欲憑恃寵靈,以無故人自居,其在國人之心,視臣如何,淸朝之議,謂臣如何,臣固不足恤,若其所關係,則非細故也。恐不可以人微而强之也。先正有言曰,當進而不進,固不恭也,不當進而冒進,亦不恭也。夫豈傷於大義,而先正有是言也?惟聖明察之。且臣素有胃病,根委積久,濕熱停留,轉成痞脹之患,每當夏月,泄痢不禁,肚腹飽悶,糜粥亦阻,昏昏綴綴,莫能支吾,逐年漸甚,難復救藥。至于今夏,重以無前暑雨,症情頓加,絶粒委身,作一僵屍。又因村里不安,乍有遷次,重致感傷,服藥不解,膈火挾動,頃刻危死。數日以來,雖得乍定澌頓之勢,更無餘地,不論情迹之如何,顧此病狀,寧有復起爲人之望乎?誠恐溘然朝露,永爲負罪之鬼,若能及其未死,聞有史官輟還之命,則臣雖卽日入地,亦無恨矣。伏乞天地父母,諒臣窮隘之情,憐臣垂絶之喘,亟寢召旨,俾安賤分,仍勘臣違慢之罪,以靖邦憲,不勝大願,臣無任祈懇俟罪之至。批答見下燼餘
上在昌德宮。停常參·經筵。
都承旨南致熏,校理金興慶三度呈辭。入啓。遞差。
修撰洪重休初度呈辭。入啓。遞差。
京畿監司書目,驪州呈,以判府事李畬上疏上送事。啓。答曰,省疏具悉卿懇。前後敦勉,亶出心腹,卿庶幾體諒,幡然改圖矣,自夏徂秋,已浹三朔,造朝之期,漠然無聞,此雖寡昧誠淺,有以致之,獨不念有損於事體耶?抑鬱之極,必生疾病也。噫,當此多難之會,予不可捨卿,卿不忍棄予,卿毋困我,卽日登途,用副如渴之望。仍傳曰,此批答,使偕來史官傳諭。
校理吳命峻上疏。大槪,敢陳煎迫情理,冀蒙恩遞事及獻納朴彙登辭職上疏,入啓。答曰,爾其勿辭,救護母病。
慶尙監司書目,彦陽縣監金葵罷黜事。
忠淸監司書目,懷德呈,以工曹參判宋相琦辭職上疏上送事。啓。答曰,卿勿固辭,上來察職。
吏曹啓曰,承旨有闕,政事,取稟。傳曰,過國忌後爲之。
右議政李頤命箚子。大槪,更申危懇,乞蒙恩遞,仍治臣罪事。入啓。答曰,卿懇。日昨箚批,備悉予意,卿之引咎,又至於此,無已太過?前日奉審,別無未盡,則動於浮議,終至再審,寧有是理哉?決知其不可也。卿其宜遵前旨,安心勿辭,亦勿待罪,速出行公。仍傳曰,遣史官傳諭。
大殿未寧,大殿,中殿·世子宮·嬪宮·政院·玉堂問安。答曰,知道。
吏曹,今日本曹坐起時,拆見各道褒貶等第時,慶尙道啓本中,南海縣令李萬協,以數遞有弊爲目,泗川縣監李廷周,以政雖昏殘爲目,而俱置中考,貶目如此,則爲政可知,決不可仍置其任,竝罷黜,何如?傳曰,允。吏曹謄錄
義禁府啓曰,卽接月令醫員李觀夏手本,則時囚罪人兪命咸頭部顫掉,手掌浮動,兩臂不仁,肢節疼痛,添得暑症,惡心嘔逆,腹痛泄瀉,度數無算,元氣危綴,精神昏眩云。自前罪人病勢如此,有保放救療之規,敢此仰稟。傳曰,依爲之。禁府謄錄
政院啓曰,今觀咸鏡監司李廷謙本道公都會試取啓本,則南道依恒式試取,而北道則製述考講各一人試取,自是常規,今番則以製述儒生二人試取,講生無分之代,苟然充額,當該官之不遵定式,已極不當。況前日監賑御史別單書啓中,製述儒生加額之請,旣不許施,則其在道臣之道,依格例拔去後啓聞,事體當然,而仍存不拔,創出無前之規,分數開坐,欲待該曹稟處。科試事體,至嚴且重,後弊所關,不可無警責之道。咸鏡監司李廷謙推考,當該都會試官茂山府使崔敬中,鏡城判官朴澄,亦爲一體推考,何如?傳曰,允。禮曹謄錄
朴泰恒,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹就五以御營中軍缺事,南小門洞進去之意,敢啓。傳曰,知道。
李震壽,以缺議政府右參贊趙相愚等言啓曰,昨日缺進詣之路,行過壽進宮坊洞口近處,有一武人馳馬橫過,缺牽馬奴人,問其姓名,則乃常漢出身堂上安始興也。渠雖常漢,旣是出身,又忝堂上,則似當稍知敬謹香祝之道,而前導呵噤,聽若不聞,公然馳過,論其罪狀,誠極痛駭,移送刑曹,依法科斷,何如?傳曰,依啓。
朴泰恒,以兵曹言啓曰,助羅浦萬戶宣豪俊,以大同米押領差使員,上來矣。旣以褒貶連中罷職,所持印信,則姑爲捧留本曹,兵符則卽令禁軍,齎送于本道監司,待新萬戶下去,以爲傳授之地。邊將之以差使員上京者,兵符勿爲佩持,留置於所屬該營事,曾有定式,而今此宣豪俊矇然佩來,致有還送之弊,不可無警責之道,推考何如?傳曰,允。
以咸鏡監司李廷輿六月令薦新稷米,限內不得封進,待罪事狀啓,傳于李震壽曰,勿待罪事,回諭。
以黃海監司兪命雄,黃州幼學李弼勳母元氏等三人燒死事狀啓,傳于李國芳曰,燒死人等,令本道恤典擧行。
李國芳,以漢城府言啓曰,因江華留守閔鎭遠狀啓,備邊司覆啓曰,松家島築堰處,令漢城府別定剛明郞廳,發遣摘奸,定其境界,俾無爭端事,命下矣。本府郞廳一員,今當發送,郞廳及書吏所騎馬,令該曹依缺何如?傳曰,允。
朴泰恒,以兵曹言啓曰,今七月初八日幼學缺尹白雲稱名人等,自丹鳳門入來,差備門外擊錚,極爲駭愕,令攸司囚禁治罪。同門守門將李漢相,常時不能禁斷雜人,以致闌入,亦難免其責,推考何如?傳曰,允。
朴泰恒啓曰,朝者副校理吳命峻,以親病陳疏到院,故循例入啓,旣已下批矣。今聞疏批未下之前,徑先出去,而本館下吏不爲來告,故未卽請推,已極惶悚,而下吏怠慢之習,誠甚駭然,令攸司囚禁科罪,副校理吳命峻所當直捧禁推,而此與無端徑出有異,推考,何如,傳曰,允。
工曹參判宋相琦疏曰,伏以臣牀席危喘,冒死陳懇,違慢罪深,日夕缺聖慈曲賜寬諒,兼帶經筵,溫批許遞,病裡欣幸。缺本職他兼,猶靳開允,至有上來察職之命,臣是何人,何以得此於聖明哉?恩旨之下,亟思趨赴,固是分義之當然,缺危症迭出,素患腸癖,轉而爲泄瀉,又變而缺度數無算,殆無間歇之時,頭痛缺劇,有時酸痛。缺此時候,其所致缺腹痛腸絞,上下關格,急缺自是以後,元氣澌敗無餘,昏倒不省人事,有若頃刻難保者然,使臣身病,不至如此,以今情理,何忍缺有所事,其不可久曠天工則一也。公法私義,何敢缺以益其罪乎?噫,臣之退歸,倐爾經年,久違天陛,缺犬馬之情,遠處畎畝,尙有簪組之戀。當此艱屯之會,未效夙夜之義,而息偃在家,輒控私懇者,一則父病,一則身病,下負初心,上孤鴻渥,慙恨無窮,生不如死。玆敢瀝血申籲,冀蒙憐察,而久逋嚴命,屢觸邦憲,刑章之加,臣亦席藁以矣。伏乞聖慈,俯垂仁恩,將臣本職及備局·槐院等任,亟賜遞改,仍治臣罪,使臣得與病父,涵育聖澤,畢命溝壑,千萬幸甚云云。疏批見上
獻納朴彙登疏曰,伏以臣老母,今年八十五歲,衰敗日甚,疾病沈綿,長在委頓呻痛之中,自數日前,重添暑癨,吐泄無算,眞元大脫,寒熱交攻,藥餌無效,食飮全却,氣息危綴,人子情理,決無離違供仕之望,而瀆擾是懼,不敢陳章乞免,日事尋單,只增悚悶。且臣見差王世子親行敬寧殿秋享大祭執事,已經隷儀,而臣於母病晝夜扶護之餘,猝患髮疽,頃刻之間,毒氣漸盛,頭疼如刺,腦浮若拳,紅暈漸大,痛勢轉劇,巾帽難着,竟未趨參於將事之末,臣罪至此萬殞猶輕。玆敢冒死呼籲,伏乞聖慈,特垂矜諒,亟遞臣職,俾專救護,仍治臣罪,以安私分,不勝幸甚云云。疏批見上
校理吳命峻疏曰,伏以臣於直中,伏聞老母猝患暑癨,嘔吐無算,缺昏窒,殆不省事,臣聞來方寸煎灼,不能自定。缺哀籲。伏乞聖慈,天地父母,亟遞臣職,仍治臣罪,以警缺子職,千萬幸甚,臣無任祈懇之至。疏批見上
右議政李頤命箚曰,缺略暴危懇,泯默缺而懍然惶悸,食息何敢缺廉隅,何可晏然仍冒鼎席?不恤人言,缺崩圮,尺度甚多,臣子之心,孰不驚惕?秉彝之則,缺乃疑,奉審諸臣,獨忽於此事,至以諉以潦雨不霽,缺此何言也,此何心也?土功不可擧於雨中,童稚之所知,缺陵莎之傷,每因夏雨,待秋修改,曾非一二,覆以草芚,亦非新創。筮日之禮廢,而方術之家作陰陽拘忌之說,自漢時已然。國朝大小吉凶,皆用日官之法,前此未聞。以此等事,歸罪於當事之臣,而今忽若是者,莫非臣謬當大任之罪也。以日記中,穆陵時事觀之,吳允謙名相也。當時言事之人,本非吹毛射影之人,猶且跋疐,況今人心世道,豈可比擬於聖祖盛際,而以臣無狀,積忤於一時者乎?大臣之職,百責所萃,其所當者,無非大事。凡有一事,輒復如此,臣身狼狽,固不足恤,而國體之傷損,當復如何哉?昨者再審之請,誠欲重其事體,而伏承聖批,以寧有不信大臣爲敎,臣以不見信於一世之人,蒙此異恩,奉讀感涕,以首稽地。但今者異言交起,驚動群聽,末俗嘵嘵,樂於傳疑,未知繼此,更有何言?若命他大臣及六卿三司,俱詣奉審,可以明白,愚迷之見,尙不能無望於詢問大臣也。臣之最所惶恐欲死者,以聖明不匱之孝,而匡弼無人,今不免使人議之,臣雖萬戮,此罪何可贖也?臣之情迹罪釁,實無抗顔於具瞻之地。伏乞聖慈,先許遞臣職名,仍治事君不誠之罪,以安微分,以謝人言,不勝幸甚。取進止。箚批見上
缺郡守崔天瑞疏曰,伏以臣竊伏念,微末守宰,惟當以民瘼報道缺廟堂處分,定其格例,而民事所急,愚衷所激,缺一循常套,故玆敢冒死陳達,惟聖明試垂察焉。臣之缺多擧軍額,缺處七邑之中,缺地廣田多,故本土元居之缺在十餘年前,則年缺大饑,居民未嘗流徙,入籍之數,至於二千六百餘戶,故諸色軍兵,其數雖多,逃故猶可充補,身布亦且準捧矣。不幸乙亥大侵,加以戊己札瘥,至于壬癸災荒,而凋瘵極矣。或全家而徙,或合族而缺戶泣,父離子流,老羸塡壑,十室九空,則民戶之比前大縮,軍額之徒存虛簿,固也非怪也。以此些少見存之戶,從何以搜括良丁,以補許多逃故之額乎?自是逃故之未充,番布之未捧,逐年增加,自庚辰至今年,合計四千四百餘名之多,而一名所納,錢則五兩,布則二疋,凡四千四百名之當納者,錢爲幾萬兩也,布爲幾千疋也。雖竭一郡之膏血,窮十年之蓄積,萬無準數之理,就其中僅存縷命者,則藉曰猶可徵也,而至其已死者,則徵於其族其隣,而無族則仍及於族之族,無隣則仍及於隣之隣,一人之身,或納五六族之錢,一家之內,或兼三四隣之布。大殺之餘,孑遺之氓,自家身布,艱難備納,則隣族之錢,又從而索之,艱納隣族之錢,則隣族之布,又從而徵之,比如老病軟脚之人,千辛萬苦,才踰一嶺,則又有十大嶺在前,左右顧望,計窮力竭,不得不擔負提挈,散而之四,元戶如此,客戶何論?由是而屋里蕭條,田野荒蕪,闕額無可充之日,軍布無可捧之時。今年如此,明年如此,遷就未捧,去益滋多。諸道他邑,則或有物産生理之豐裕於畿邑者,猶可有周旋拮据之道,而臣恐窮迫窒塞,難以毛擧者,未有如本郡積弊之爲尤甚。此則通朝之所共知,而咸以爲不可無一番釐革者也。流來未捧之錢布,朝令雖嚴,決知其無可捧之理,而身爲守宰者,徒懷保祿之私,㤼於上司之令,不得不督責於民間,使我萬死一生之赤子,枷杻在身,官胥臨門,竭其地之所出,窮其廬之所入,猶不足以辦得自己之番布,則況於族之布隣之錢乎?臣之愚意,莫如自今年爲始,當於見在軍兵之處,只捧當年條,而舊未捧,則隨便量力,擇其可捧者而捧之,則騷擾之弊,庶不至於太甚,而許多逃故之代,亦雖充額於一二年之間,必須寬其年限,使之隨得隨定,則搜括之端,庶有餘裕,而爲守令者,可以知持循而奉承矣。且以本郡糶糴言之,則乙亥後缺軍門移轉,殆近萬石缺準捧也。況此穀物缺家,而五家統首旣歿,無處可問,都歸於侵責隣族,缺軍政無異,而輒於秋後,以新舊糶糴,一時刻督,則彼孑遺殘氓,將何以堪命?是以,小民至曰,寧逢凶年,不願年豐,此實哀痛之甚,不忍聞之矣。近萬陳糴,固難望其全減,而若使有司之臣,思所以懷保之道,則亦豈無隨便折衷之道哉?臣愚以爲,今年分給之外,取其年久中一缺以爲隨其可捧者以捧,每年如此,率以爲常,則除最甚難捧者外,缺年可以畢捧。此非但少紓於民力,論以府庫實數,眞同日計不足,而歲計有餘之益矣。如此則居者稍安,流者還集,民有安堵之樂,而邑無難支之弊矣。上陳二弊之外,又有一弊焉,旱田不給災之法,自是常典,而大凡野郡則畓多田少,而寸土如金,故或秋耕牟麥,而不起春耕者有之,或春種豆太,而不起秋耕者有之,而一年之內,一根則耕之,故不給旱田之災,固其宜也。峽邑則畓少田多,故雖量付之正田,待其草豐而樹密,必焚草燔樹然後,或三年一耕,休息其地力,或四年一耕,落種其宜土,而若一番起耕之後,則雖十年陳荒,不給其災,此所謂不種而求穫,不爨而求食,是無異於白骨之徵布,民安所措手足乎?臣愚以爲,自今以後,分付有司之臣,一視其陳起,起處則從起執實,陳處則從陳給災,白地徵稅,勿與野邑旱田爲等,則窮峽殘氓,庶息其肩矣。況今斑疹潛遘,死亡相繼,陰雨浹月,峽農失望。若自朝廷,視同常年,比如野邑,軍布糶糴陳災,竝加督徵,則哀彼無恒産恒心之民,勢將魚駭鳥驚,安集無期矣。爲守令者,比如斷足之蠅,無軍之將,徒擁文簿而已,將何所發號施令乎?蓋嘗聞,民依於國,國依於民,而剜却心頭,自欲求飽者,古人痛絶之語也。如臣無能,猥被缺由縣移郡,恩寵極矣。夙宵愧懼,擬欲圖報萬一,而目擊軍政糴政田政等三弊,不勝芻牧之憂,略陳膚淺之見,伏願殿下,俯賜洞察,毋以缺爲拘,特降處分,俾峽民安保,峽邑蘇完,千萬幸甚云云。答曰,省疏具悉。疏辭令該曹稟處。燼餘
上在昌德宮。停常參·經筵。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,臣等伏聞夜間入侍醫官之言,上候自初更末入睡後,玉體猝然寒戰,惡心煩熱,脚部亦爲牽痛云,伏不勝驚慮之至。卽與諸御醫趁早入診,詳知症候,議定當進之藥宜當,敢來問安,竝此仰稟。答曰,知道。入診事,依啓。
謝恩,領府事南九萬。
傳曰,南領府事留待引見。
京畿都事李明浚,道內儒生試取後入來。
謝恩,持平李明浚。
藥房再啓曰,臣等入診退出後,與金有鉉·崔聖任諸御醫等商議,則皆以爲卽今寒熱止歇之後,連有微汗之氣,脈道浮數,比前稍減,而尙今帶數暑感之候,未盡和解,消暑敗毒散,加乾葛·黃芩各一錢,連進三貼,宜當云。此藥卽爲劑入之意,敢啓。答曰,知道。
大殿·中殿·世子宮,二品以上·六曹·大司憲問安。答曰,知道。
今日藥房入診時,太廟展謁,來月初旬間差退事,榻前定奪。文忠公奉祀孫前縣監鄭鎬,今番大政時收錄事,榻前下敎。上曰,高麗注書吉再抗節不仕,故從其志願,不復縻以爵祿,死後始爲贈職矣,其子孫有之乎?都提調崔錫鼎曰,吉再前朝時非大官,而革命之際,不變所守,其節義誠爲卓異,故我朝固盡其褒崇,而至於子孫有無,未之詳聞矣。上曰,恭靖大王朝,以太常博士召之矣。右承旨李震壽曰,吉再乃是善山人,善山有舊居遺基,亦有書院,臣於少時,往來此地,而其子孫有無,則未能聞知矣。提調趙相愚曰,其舊居乃是金烏山下,故後人有金烏山下閉門居,立立峯巒摠起予之句,此可見後代景仰之意矣。錫鼎曰,若欲知其子孫之有無,則訪問于本道,可也。上曰,子孫有無,訪問以啓,可也。
夜二更,流星出壁星下,入東方天際,狀如鉢,尾長三四尺許,色赤。五更,巽方有氣,如火光。
同日午時,上御大造殿。藥房入診入侍時,都提調崔錫鼎,提調趙相愚,右承旨李震壽,假注書金啓煥,記注官韓世億,記事官洪致中,醫官金有鉉·崔聖任·丁時梯·鄭斗俊·權聖徵·李重蕃·李郁,領府事南九萬亦爲入侍。崔錫鼎曰,夜來上候猝然未寧,臣等來詣闕下,而未詳症情,留門出來之後,聞入侍醫官之言,則自二更入睡後,猝發寒熱云,朝來氣候,何如?上曰,寒熱之候,脚部之痛,纔已鎭定,其後諸症一樣矣。錫鼎曰,使諸御醫診脈,何如?上曰,唯。金有鉉入診,有鉉曰,脈候曉則猶數,缺浮數之候,與常時缺何可盡達缺。上曰,唯。有鉉曰,煩熱之候無加乎?上曰,無加矣。有鉉曰,似是藥效矣。上曰,唯。有鉉曰,進粥乎?上曰,進之矣。有鉉曰,進何粥乎?上曰,薏茸粥矣。崔聖任入診,聖任曰,脈候比曉,左右浮洪之氣似愈,而玉體有汗氣,症候比夜似歇矣。進藥之後,卽有汗氣乎?上曰,日氣蒸熱,故連有汗候矣。聖任曰,如廁乎?上曰,一巡如廁矣。丁時梯入診,時梯曰,脈候卽今與常時無異,雖有暑感之候,不至大段矣。斗俊入診,斗俊曰,以脈度言之,浮數之候,比夜似勝,雖若少虛,爲暑氣所傷而然矣。鍼醫權聖徵一體入診,何如?上曰,唯。聖徵入診,聖徵曰,脈候曉則頗數,卽今雖愈,而尙帶數矣。李重蕃入診,重蕃曰,脈候與夜來相等,巳午間雖平常之人,頗盛之時,而不至大段,比夜似勝,而尙沈數,似是暑症,而非他症候矣。錫鼎曰,臣等當退出議藥矣。上曰,唯。李震壽曰,領府事南九萬留待矣。上曰,史官引入。錫鼎曰,宗廟展謁吉日不遠,而日候如是蒸熱,雖數日內玉候平復,似難以初定日將事,以來月初旬日改定,何如?上曰,依爲〈之〉。榻前定奪錫鼎曰,高麗忠臣鄭夢周賜祭之命,聖德增光矣。趙相愚曰,鄭夢周奉祀孫已死,臣爲吏曹參議時,其支孫一人除職,仍出六品,爲禮山倅,而今則遞來,賜祭時如或復職則好矣。上曰,圃隱子孫收用事,曾有下敎矣。今都政錄用事,分付可也。出榻敎領府事南九萬進伏。上曰,今番別遣史官,意非偶然,卿每以情勢爲言,而卿之心事無他,朝家之所洞燭,則終始以此引咎,無乃太過乎?七年之後,今始入來,欣慰良深。九萬曰,臣於此生之內,復入禁闥,非所敢期,不意承此召命,更近威顔,臣雖死何恨?但念聖明之不以臣鄙,必欲致之於京輦之下者,蓋以小臣爲或可一分有益於國家,非欲見臣老醜之面而已。然小臣之情勢罪狀,前後疏章,冒死悉陳,今無他更以爲言者,而設令臣之才分,有益於國,臣之忠誠,不後於人,奈臣之精神,已消亡何也?昔三代盛時,人之氣血,非後世之比,而七十則有致仕之禮,況今人不及古人者乎?臣今年七十有九矣。以老醜喘急之狀,復近於天威咫尺之下,不但微分之所不敢安,七十告老,而八十復進,則輿臺走卒,皆將賤惡,而唾罵之矣,適足爲淸朝之羞,設有才分忠誠,何益於國乎?然此只以臣廉隅一端而言之也。至若臣之所遭,何等之罪,而視之若缺所不至之人,未知聖明缺召命也。臣雖未能報國,以不復玷辱於淸朝,缺恩旨屢勤,至有面諭之敎,人君召臣,有欲面諭,而一向違拒,實非分義之所敢出者,故臣之忍死登途,復入脩門,蓋爲一近耿光,伏承下諭而已。今臣以將死之年,負莫大之罪,決不可仍留於輦轂之下,而獲瞻天顔之後,退塡溝壑,亦無所恨。只祝聖明,照燭臣情地,而矜許臣退去矣。上曰,旣諭予意,復何多誥?卿之心事,業已洞燭而開示矣。卿之去朝,倏已七年,而精神筋力,今尙不衰,予之欣幸曷已?留在京邸,與議國事,是予之望,退塡溝壑云者,是何言也?殊無敦召之意,須體前後懃懇之旨,毋或遐棄,以孤此誠也。九萬曰,聖明以臣爲重,臣有此寵命,而臣若貪戀恩榮,因仍淹留,則其忘罪冒恥之狀,上自朝紳,下至輿儓賤侮之,必無異於禽獸矣。今聖明矜臣之情,許臣之願,則不但微分方可少安,庶不復貽辱於國家矣。唐之李光弼,有中興再造之功,而以朝家播遷之日,不能勤王之故,幕下將士皆陵侮,不復稟畏,光弼愧憤成疾而死矣。以光弼之高才大功,因一事之過失,見侮將士尙如此,況如臣者,本無才功之可言,加以罪名至重,公議至嚴,而日月之明,猶有所未燭,乃有恩召勉留之命,此臣之冒死陳情,冀蒙哀憐者也。臣自承面諭之敎,未能仰度聖意之如何矣。今於咫尺之下,承此敷心之敎,臣亦何敢不盡其所懷?缺聖明之垂眷,雖若是其過厚,小臣之踪跡,決不可淹留京中。今日面對之後,更無可達之日,且以文字仰籲,亦豈如面陳之詳盡乎?以臣情地,苟然淹留,則朝廷諸臣及草野之人,必皆目之以禽獸,小臣廉義,雖不暇顧,其貽辱於國家,當如何也?聖明若缺鈇鉞,實所甘心。缺錫鼎曰,南九萬缺至休退,在於禮經。九萬曾自引年求退之後,缺諸司例捧,亦不受矣。向來之事,日月雖久,豈安於心乎?然自上旣已照燭本心,則雖以此引咎,豈許其退乎?致仕一款,古雖有之,後世則間或有之。九萬筋力,雖不如少時,精神尙缺國事自多裨益,不必以職務責之矣。上曰,心事之無他,洞燭開示,以此引咎誠過矣。以上疏觀之,每以情勢爲言,本心照燭之後,何可引罪至此乎?敦召之旨,非一番引見之意也。若不回遐心,則非召致之意,此由予不誠之致,慙恧可言?仍留京裡,與議國政,是予之望也。九萬曰,古人雖負罪,在謫中獄中者,國有所問之事,則不敢不仰對。以此臣於前者退伏鄕中之時,朝家有所問,則輒以所見仰陳矣。卽今則情勢與前有異,負人臣莫大之罪尤,不宜干豫於朝政,而苟或有問,則其言之用不用,在於上而在臣之道,有不敢不對。雖使臣留在京邸,下問往復之外,無絲毫報效之道,雖退居鄕廬,臣之心慮所及處,庶可悉心以對,在京在鄕,少無異同矣。聖明之敦召面諭,實小臣之至榮至幸,徒知貪戀榮幸,而不思自處之道,則擧朝之人,以無廉無恥之人目之矣。旣爲一世之所唾鄙,則雖留何益於國乎?狂瞽之言,聖人擇之,臣雖在鄕,有問不敢不對,久留京無益矣。雖以聖上使臣之道言之,如臣者使之退去,亦豈非使萬物各遂其性之義耶?老耄如臣,釁累如臣,而知進而不知退,則卽一忘廉喪恥無狀底人,雖一言出口,人必謂無狀者之言,其於國何益之有?前後疏章,瀝盡肝血,而亦豈如今日面陳之詳細乎?旣聞聖敎之後,小臣之方寸,亦已悉暴。聖明若罪臣,則臣雖萬被誅戮,實所甘心。若命臣留京中,則非缺敦召,至于今日,而缺臣下始伏聞上候缺候議藥之中,缺雖至榮,所達如是煩猥,臣缺更有所縷縷矣。上曰,缺于今日,卿不可棄予,予不忍捨卿,若不聞仍留之言,則日缺決不可罷對矣。九萬曰,聖敎如此,臣尤惶恐。上曰,仍留之意,卿若不快言,則不可罷對矣。九萬曰,臣雖退去,豈在於明日再明乎?靜攝之中,日晩尙殿坐,臣之惶恐益甚,後雖更陳,今當退出矣。上曰,更有所諭矣,面諭之敎,蓋欲面對而詳言矣。前者卿每以休致爲請,知卿至願在此,今若許之,則卿心可安?旣不縻以職事,則雖在京,尤豈有不安之端乎?卿無久留之意,故至欲許其至願,蓋出於必欲挽留之計,面諭之意,亦在此矣。九萬曰,聖上之曲念賤臣至此,臣雖萬死粉骨,何可報聖恩之萬一乎?猝承聖敎,感激惝怳,不知所達矣。上曰,判府事之意何如?錫鼎曰,九萬自戊寅年間乞休矣。每於朝紳間,言此事而臣亦不敢以其私情,轉達于聖聽矣。今日下敎,實出於曲軫其願,年至致仕,雖似例規,而求之今古,亦罕有之矣。體諒臣下之願,豈非盛德之事乎?九萬卽今情勢之惶蹙,雖散班亦不敢處,年且八十,故所達如右矣。自上許其宿願,則不勞以職事,奉朝請而已。靜攝中久接臣隣,恐或有勞傷,故雖有所懷,而不能達,退必陳疏矣。九萬曰,近日酷熱,人所難缺驚慮如何,卽今諸症,已向差愈乎?上曰,缺卿之心事,予已開釋無餘,面諭之後,終不肯留,則當許前至願,旣無職名奉朝賀而已。此出於曲軫之念,仍留之意,明白說道,是所望也。九萬曰,聖敎至此,小臣之惶恐尤甚,猝然不知所對,缺諸臣退出。燼餘
上在昌德宮。停常參·經筵。
大殿,二品以上·六曹·大司憲問安。答曰,知道。勿爲問安。政院·玉堂問安。答曰,知道。中殿·世子宮,藥房·政院·玉堂·二品以上·六曹·大司憲問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯劑進御後,暑感諸症,漸有差減之效,而寢睡水刺之節,亦何如?昨日引接移時,玉體不瑕勞傷乎?臣等終宵憂慮,敢來問安。答曰,知道。暑感之候,比昨差減,寢睡安穩,水刺猶未如常矣。
吏曹啓曰,來十三日都目政事爲之之意,敢啓。傳曰,知道。
禮曹啓曰,今七月初九日藥房入診時,太廟展謁,來月初旬間差退事,榻前定奪矣。令日官推擇,則來八月初九日爲吉云,以此日定行,何如?傳曰,允。
政院啓曰,卽聞領府事南九萬出往往十里云,係是大臣去就,敢啓。
備忘記,昨於前席,面諭懃懇,而今聞卿才已出城云,是何情志之不孚,一至於此耶?愕然且慙,無以爲懷。卿其體予至意,卽速入來事,遣史官傳諭于南領府事。朝報
備邊司啓曰,今日賓廳日次,而以國忌正日相値,頉稟。傳曰,知道。備局謄錄
自昧爽至辰時,有霧氣。初昏,月掩食心大星。燼餘
上在昌德宮。停常參·經筵。
下直,善山府使蔡時益,寧越府使朴重圭,茂朱府使趙龜祥。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,老炎轉酷,伏未審夜來,聖體調攝,若何?湯劑連次進御,而感候其已快祛,寢睡一向安穩,而水刺亦已如常乎?臣等今日與諸御醫,趁早入診,議定湯藥繼進與否宜當,臣等憂慮未已,敢來問安,竝此仰稟。答曰,知道。暑感之候,幾盡差愈,寢睡安穩,水刺日益差勝矣。勿爲入診,問于入侍醫官,湯藥繼進當否,議定宜矣。
府啓,風憲之官,凡於公坐,雖私飯,不得用牛肉者,法例然也。故於外方公行,爲守令者,亦不得冒法以供,而苟有犯此者,治罪下吏,自是執法之意,設或邂逅致斃,初非意慮之所及,而水原府使尹就商,以頃日持平韓祉上來時,以此治吏致斃,張皇論報,備局盛論臺官重治致命之狀,仍擧其致命日字,有若定其辜限者然。其在事體,殊甚駭然,雖有備局設屠肆之題,敢用於憲官支供者,已無畏法之意,而至於託以辭狀,訐告上司,專出於憾怒臺官,乘時脅持之計,其驕妄甚矣。體統所關,不可無規警之道,請水原府使尹就商罷職。答曰,從重推考。
藥房再啓曰,伏承批旨,以暑感之候,幾盡差愈,寢睡安穩,水刺日益差勝爲敎,臣等伏不勝喜幸之至。湯藥繼進當否,依下敎卽與,入侍醫官金有鉉·崔聖任等商議,則以爲自上湯劑三貼進御之後,左右脈度和平,少無餘熱之候,苦口湯劑,不必繼進,自今日停止,宜當云,敢啓。答曰,知道。勿爲逐日問安。
兼春秋韓世億書啓,臣承命馳往于王十里閭舍領府事南九萬所住處,傳宣聖旨,則以爲臣去國八年,懸心北闕,而昨登天陛,重瞻寶扆,臣之至願,萬死亦足。且蒙聖明面諭丁寧,撫存深摯,將許休致,此誠前古君臣之際,所絶無之盛意,親聆玉音,感淚自零,欲報之德,昊天罔極。然念賤臣區區私義,不但在致仕之未得請,誠不忍以貽禍國家之身,敢復齒於淸朝士大夫之林故也。今安得徒恃聖明之渥恩,不畏司直之公法,不憚國人之賤惡哉?然今聖躬違豫,猶未復常,故犬馬之忱,未忍便訣,姑此退留於城門之外,不意史官,夤夜退到,傳諭以卽速入來,緣臣之無狀,復致聖念之勤若此,此又臣之罪也。雖然臣之留此,本非卽日登程之意,欲俟玉候之平復,更陳未盡之微悃,以俟聖明之處分云矣,敢啓。傳曰,知道。
右議政李頤命箚子。大槪,病勢猝重,前頭未易入對,敢陳數件事,以備裁處,乞蒙恩遞,以尋生路事。入啓。答曰,卿懇。卿箚第一條所陳乙亥陵莎修改時,有進定之命者,蓋三月之於八月,殆至半年故也。數月之間,似不至於乙亥之太遠,而以予十分審愼之誠言之,則終不若八月改莎爲萬全也。然而箚語如此,竝與他條,令禮官稟處,而再審之擧,決不可爲也。馳通一款,兩大臣所言,儘有意見,姑勿馳通,更議爲宜,第三條四條,竝依箚辭爲之,而監司之初不詳察,擅施於左道,殊甚未安,特施問備之罰,以示警責之意,卿其體予前後批旨,勿以浮議,一向爲嫌,速出視事,用副至望。仍傳曰,遣史官傳諭。
禮曹啓曰,因大臣箚子,各陵改莎草時,月忌制克事,竝與他條,令禮官稟處事,命下矣。問於日官,則八月朔未入之前,墓龍在節,他無推移制殺之方云,而曾在乙亥年穆陵改莎時,制殺擇日之事,本曹無可考謄錄,則未詳其前例,今難輕議,而且各陵修改,同日始役,果不無窘急之慮,而取考謄錄,則去丙午年二月顯陵兩陵·穆陵三陵·寧陵陵上莎草修改時,以六陵同在一山之內,故因本曹啓辭,政府以下兼進,連兩日畢役矣。今番則來八月十四日推擇似當,依丙午年例擧行,而十五日則旣有秋夕節祀,且是聖上誕日,俱不無妨礙之端,大臣及該曹該司堂上,分進各陵董役,亦無前例之可據,陵寢事體重大,非臣曹所敢擅便,前項諸條,依箚辭議大臣稟處,何如?傳曰,允。禮曹謄錄
有政。以許熲爲長湍府使,劉大義爲彦陽縣監,行副護軍柳漢明今加嘉義。吏曹謄錄
李世維,以都摠府言啓曰,今日入直軍士,中日習射,請出標信。傳曰,知道。又以兵曹言啓曰,今日賓廳武臣武經七書講書目次,而中日相値,不得爲之之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以禁衛營言啓曰,本營分授白岳山西邊城堞頹落處二十一間,今日畢築之意,敢啓。傳曰,知道。
又以兵曹言啓曰,今七月初十日幼學趙源稱名人,自丹鳳門入來,差備門外擊錚,極爲駭愕,令攸司囚禁治罪。同門守門將,趙斗珍,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今七月十一日錄事李再膺,私奴德臣稱名人等,自宣仁門入來,差備門外擊錚,極爲駭愕,竝令攸司囚禁治罪。同門守門將李鼎夏,常時不能禁斷雜人,以致闌入,亦難免其責,推考,何如?傳曰,允。
吏批,缺參議尹德駿進,左承旨李國芳進。以金演爲都承旨,缺府使劉大義爲彦陽縣監,權益隆爲敦寧判官,洪禹寧爲禮曹缺行副護軍柳漢明今加嘉義,前任江界府使時,城郭頹圮缺事,加資事承傳。
兵批,行判書李寅燁,參判金演病,參議李彦經進,參知李坦病,左副承旨李世維進。以南致熏·金缺付副司直,洪重休付副司果。
黃海監司兪命雄,以薦新蓮實,限內不得封進,待罪事狀啓。傳于朴泰恒曰,勿待罪事,回諭。
黃海監司以黃州居官奴海仁等渰死事狀啓。傳于朴泰恒曰,渰死人等,令本道恤典擧行。
朴泰恒啓曰,水原府使,尹就商從重推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
右議政李頤命箚曰,伏以臣於陵寢事,旣被人深斥,惶駭危怖,缺敢陳稟,而伏聞該司,以八月十四日啓下各陵修改之缺八月節以前,日官按方,謂有凶害,則自下宜不敢請用。且潦雨不霽,無後慮之聖敎,有此推擇,而日期似若太遲,亦缺乙亥穆陵莎土雨傷,在於三月,而該曹以月忌,擇以缺仁廟特命進期以制殺之法,議大臣改擇日矣。未知今月所忌,可無制克之方歟?大澇之餘,亦不無開霽之望,宜令該曹,更問日官,若日字無可推移,不得已用前定日,則缺一陵之役,他陵則禮官以下,分董其役,畢役後大臣缺完事,而事涉苟簡,若穆陵兩陵·徽陵·崇陵,大臣以下缺進去,則可無苟簡,而大臣外該曹該司堂上,本無四員,難缺各陵各擇吉日,日修一陵,則吉日似未易多得,於缺畿民,方困於水災,曠日赴役,亦甚可慮矣。且伏聞日官之言,缺吉云,穆陵二陵,以十四日修改,崇陵,以十五日修改,可完於二日之內,似不至於大段窘速,而十五日,陵上有秋夕節祀,且是聖上誕辰,俱涉相妨矣。且言者旣以聖駕親省爲請,則其意不信於前日之奉審。若修改之後,異言猶不絶,則陵寢事體,至爲重大,決不可使人少有疑心,臣之請行再審,正爲此也。聖明雖以不可動於浮議爲敎,世間浮議,能重於泰山,足令人心疑亂。伏乞更加三思,令禮官竝以前項諸條,遍詢於諸大臣稟處,臣於日後修改時,誠不敢承命更當,而旣有所懷,不得不陳,伏候睿裁。義州府馳通鳳城事,前已定奪於榻前,令備局堂上,撰出文字,遍議於原任諸大臣,幾已刪潤停當,將入啓行會矣。判府事柳尙運初未及獻議於前日移咨馳通當否之間矣。今其意以爲邊上,雖似擾困,不至大段難堪,彼人若無國命,而私來控參,越境侵擾,俱係死罪,雖馳通鳳城,易於生事,若又果是鳳城人,則我國不可與鳳城人生釁,年年行李,受其怨毒。且我民之不相干涉,亦不可知,今宜隱忍,姑勿馳通,徐觀事勢,邊上有大不可堪然後,可以更議云。臣以此問議于領府事南九萬,則以爲不敢可否廟議,而大意則不與柳尙運之言相左矣。二大臣久掌機務,諳練邊事,意見必有深慮却顧者,宜從其言,而事經稟裁,不可無端中止,伏候睿裁。都城改築之議不行,而只令諸軍門隨毁隨補,近日依缺無可議者,蓋都城之年年雨圮處,兵曹營繕所修,補缺未久而又圮,近來各軍門所補築,則倍勝矣。繕完之道,似無缺禦,禁三軍門有財有兵,可以自辦,守禦·摠戎廳,則無上番之軍,缺募役丁,每當城役,責出錢布於備局,備局所管錢布,本來無多,此實難繼之道矣。伏聞前日以隨毁隨補定奪,缺則五軍門固可同力,無財軍門,可以劃給,而逐年給財,缺守禦廳,專管南漢實難,又當都城修改之役,摠戎廳尤無事力,二廳不可與三軍門,同任其責,宜令備局,取其曾成節目,有司堂上,遍議于諸大臣,參商缺規制,至爲允當,伏乞睿裁。忠淸監司許墀,以本道,右道災邑,亦缺待秋上納身布馳啓矣。卽今秋成,不過數月,今不可督責於災荒之邑,似當依其請,使之待秋卽納,宜令備局,以此行會,而近來藩宣之臣,不顧事體,先行蠲停之令於列邑,仍又以將失信於民,待罪請停,朝廷每每不得已聽許,實爲未妥,事苟便民。古人或有矯制而行者,此則或事勢危迫,道里遼夐,不如此,無以救民。今湖西始以左道爲請,因其許而擅施於右道,似非偶然不察,宜有警責,以懲其失,此係民事,許否間宜速知會者,故竝此仰稟。疏批見上燼餘
上在昌德宮。停常參·經筵。
一二更,月暈。
下直,端川郡守曺復卿,慶興府使梁澐。
文學洪萬迪三度呈辭。入啓。遞差。
傳曰,明朝右相命招,使之卜相。
右副承旨朴泰恒,羅州地掃墳呈辭。入啓。給由。
副修撰趙泰億上疏。大槪,臣之日昨筵對所陳朴燁事,專出於誅斥之意,其中一言,雖取古人枉死市之語,辭不達意,有若爲燁稱冤者然,致勤聖敎,不勝惶恐,陳章請譴,見阻喉司,旋因玉候違豫,連日進參於起居之班,而區區情勢,終不可仍冒於榮次。乞削臣職,仍治臣罪,以靖私義事。入啓。答曰,爾其勿辭察職。
府啓,請水原府使尹就商罷職。答曰,不允。
禮曹參判李晩成辭職上疏。入啓。答曰,卿其勿辭,從速察職。
假注書金尙奎病,代李端章。
京畿監司書目,楊州呈,以判府事金昌集五月六月兩朔及七月朔月廩米太,又不領受事。啓。傳曰,更爲輸送事,分付。
左副承旨李世維上疏。大槪,痰病與暑病,一時俱㞃,斷無自力供職之望,玆敢冒死呼籲,乞蒙恩遞事。入啓。遞差。
政院啓曰,左副承旨李世維,旣已陳疏遞差矣。明日大政時,同副承旨兪命弘在外,右副承旨朴泰恒以式暇出去,右承旨李震壽藥房問安時進去,而兵批政廳,無推移進參之員,今日內政官牌招開政,遞差之代,以在京無故人差出,仍卽牌招察任,何如?傳曰,允。朝報
李國芳啓曰,新除授承旨南就明牌招事,命下矣。今已日暮,明日待開門牌招之意,敢啓。傳曰,知道。
自昧爽至辰時,有霧氣。
備忘記傳于李世維曰,今下弓矢,慶興府使梁澐處給送。
江原監司任舜元,以平康居金銀先妻金召史等渰死事及洪川居私婢有今等壓死事狀啓。傳于李國芳曰,渰死·壓死人等,令本道恤典擧行。
朴泰恒,以禮曹言啓曰,因大臣箚子,各陵改莎草時,月忌制克事,竝與他條,令禮官稟處事,命下矣。問於日官,則八月未入之前,墓龍在朔,他無推移制殺之方云,而曾在乙亥年穆陵改莎時,制殺擇日之事,本曹無可考謄錄,則未詳之前例,今難輕議,而且各陵修改,同日始役,果不無窘急之慮,而取考謄錄,則去丙午年二月顯陵兩陵·穆陵三陵·寧陵陵上莎草修改時,以六陵同在一山之內,故因本曹啓辭,政府以下兼進連兩日畢役矣。今番則旣以來八月十四日推擇似當,依丙午年例擧行,而十五日,則旣有秋夕節祀,且是聖上誕日,俱不無妨礙之端,大臣及該曹該司堂上,分進各陵董役,亦無前例之可據,陵寢事體重大,非臣曹所敢擅便,前項諸條議箚辭,議大臣稟處,何如?傳曰,允。
禮曹參判李晩成疏曰,伏以臣所被人言,關係甚重,席藁拜章,恭俟譴何,伏承聖批,旣諭以卿無所失,又使之勿待罪,臣於是感激隕越,不知死所,雖荷聖明,曲垂涵貸,得免誅責,臣之悚惕,久猶不釋,尋單縮伏,冀賜鐫遞。昨伏見憲府啓辭,以罪人姜以徵事,盛斥金吾,臣不勝瞿然,繼之以訝惑也。玆事儘有委折,敢此缺啓,故以自本府究問,姑未得擧行之意,草記稟達,伏想聖明,亦必識有之矣。今者臺啓,乃曰,本府諉以臺啓,有林泓竝鞫之嚴敎,與以徵,而遽停鉤問。又曰,明命之下,不卽奉行,獄體實涉乖缺本府不有成命,擅停鉤問者然,何其與事實,大相背也?凡訊問之規,鞫廳本府輕重自別,本府移送,雖有定奪,鞫廳竝鞫,臺啓缺設鞫與府訊,姑未勘決,則爲有司者,雖欲劃卽擧行,將何所適從乎?苟如此說,則其時雖有鞫廳竝鞫之請,亦當置此臺啓於一邊,而自本府擅自鉤問而後,方可合於獄體耶?重囚之不可淹延時月,誠如憲臣之言,而若以此歸咎於臺啓之相持,則猶或可也,是豈本府之所可知者耶?噫,今日臺啓,便與當初定奪之意無異,使憲臣不欲遷就鉤問,則出而停前啓足矣。停啓之後,依定奪擧行,則有司存焉,何至不究顚末,費辭張皇,有似創論玆事然哉?臣誠莫曉其意之所在也。臣之待罪金吾,殆周一歲,當時同事諸僚,或遞或移,獨臣在耳,旣被其詆斥,而仍據職次,復按其事,揆之事體廉義,萬萬無此理矣。適値玉候未寧,百僚憂遑,不敢不冒昧趨參於起居之列,而顧臣情勢,決難抗顔復出。伏乞聖慈,亟命將臣本職及兼帶金吾之任,竝行鐫削,仍付有司,勘臣負犯,以謝臺議,以分微分,不勝幸甚。疏批見上
副修撰趙泰億疏曰,伏以臣於日昨嚴敎之下,不勝惶悚,冒死陳章,乞伏重誅,喉司退却,未獲上徹,旋因玉候違豫,不敢言私,連日進參於起居之班,而區區情勢,終不可仍冒於榮次,玆不得不仰首哀籲,以冀聖明之處分焉。向日筵中,同僚因文義演陳方岳缺效,轉及罪死人朴燁按西關時事,臣繼之曰,朴燁性甚殘酷,缺畢竟渠亦枉死,此人何足道哉?仍擧故相臣李元翼諸人缺陳達,則臣之本意,以爲李元翼諸人,固可尙而如燁者,本不足稱說,斥彼予此之意,固自如此,而枉死二字,亦取古人枉死市之語,其本主意,非謂枉屈,乃兇死之謂也。與世所謂冤死等文字旨意,缺歸其人於冤死之科乎?臣所達上下語脈,無非斥燁之意,缺不分曉之句語,衝口猝發,辭未達意,有若爲燁稱冤者然,致勤聖敎,此實臣昏愚謬妄之罪也。推緘未勘之前,宜不敢徑先陳控,顧臣所叨,卽論思之地,而做錯至此,聽聞俱駭,其不可一刻晏然,以重缺義也決矣。玆敢悉暴血懇,以干鈇鉞之威,伏乞聖慈,亟命遞臣職名,仍治臣罪,以靖私義,不勝幸甚云云。疏批見上
左副承旨李世維疏曰,伏以臣叨冒榮班,不獲辭免,奔走供仕,今已四朔,自數日前,重患暑症,頭疼腹痛,百體如碎,飮啖全廢,氣息若縷,加之宿患痰病,因暑益苦,胸膈痞塞,喉吻哱吼,達宵咳喘,不得成眠,昏倒叫苦,斷無自力之望,出納重地,尤切癏曠之懼,不得不冒萬死號籲於仁覆之聽,伏乞聖慈,亟賜遞免,俾得及時調治,以延殘喘,千萬幸甚云云。踏啓字。燼餘
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,秋節已屆,溽炎轉甚,伏未審此時,聖體調攝,若何?湯藥停止,今已數日,感候旣盡差愈,而日間寢睡水刺之節,亦至如常乎?臣等無任憂慮,敢來問安。答曰,知道。暑感之候,今已差愈,寢睡安穩,水刺如常矣,勿爲問安。
賓廳啓曰,卜相事,命下矣。臣方承牌來詣賓廳,而命相體重,臣獨爲卜入,事甚未安,惶恐敢啓。傳曰,安心卜入。
賓廳卜相封入。
傳,掌樂正崔昌大,護軍李夏源,司果趙泰一·任守幹,居中蕩滌,司諫尹行敎,正郞李肇,前修撰蔡明胤,解由勿拘。
大司憲李墪,掌令梁聖揆·李翊漢啓曰,臣等卽伏見禮曹參判李晩成辭疏謄本,則以本府日昨罪人姜以徵嚴鞫事蒙允啓辭中語,侵攻甚力,至以不究顚末,費辭張皇,莫曉其意之所在爲辭,臣等不勝駭然之至。大抵以徵之罪,是何等罪耶?當初鞫廳臨罷之時,令禁府不拘日次,逐日究問之命,豈非欲登時嚴鞫,鉤出奸情之意耶?況當問於林泓者,只是通書其弟之罪,而泓,旣以非其書辭納款,則以徵中間變幻之跡,自有難掩者,其所當問,端緖各異,則一體竝鞫之啓,誠是異事,而旣罷之鞫廳,不可更設,當鞫之重囚,不可掩置,而又有不拘日次,逐日嚴鞫之成命,則爲有司者,宜有更稟速完之道,而諉以臺啓,一向擔閣,視若尋常罪囚者然,改啓中所云云者,正指此也,而反加詆斥,至於如此,必欲力戰公議者何也?國體之損傷,有不暇言,而其在自處之義,亦未知如何也。然旣被其詆斥,有不可一刻仍冒者,請命遞斥臣等之職。答曰,勿辭。退待物論。
假注書李端章病,代洪尙賓。
輔德朴行義上疏。大槪,臣之偏母猝患暑癨,症情苦㞃,臣之足病輕重,有不暇言也。嚴召之下,不得不趨詣闕外,而臣以獨身無兄弟之人,情理不忍片刻離側,伏乞聖慈,府賜矜愍,亟許遞改臣所帶職名,俾得安意救護,以伸至情,以安微分事。入啓。答曰,爾其勿辭,救護母病。
謝恩,弼善李頤晩,司書李世德。
領府事南九萬上疏。大槪,昨承聖諭,不勝感泣,更陳未畢之微悃,倘蒙聖慈,亟許臣致仕,以卒前席面諭之丁寧,以施天地生成之大造,千萬幸甚事。入啓。
傳曰,南領府事處,當令承旨,往傳疏批,而申時已過,日勢向暮,院中若無推移進去之員,則豫先牌招以待。
謝恩,說書金東弼。
答領府事南九萬疏曰,卿懇。日者卿之出城,出於前席面諭之餘,缺望殊甚,卽遣史官,以冀卿之快回遐心矣。今卿疏未有不敢輒爲謝去之計,將欲僦居於江郊之近之語,覽之未了,忻慰良深。噫,予之當許休致之敎,實出於委曲體諒,必欲使卿留京之意,而卿不我遐棄,辭意之令人感動如此,予豈食言哉?特許引年之請,以副至願,而悵缺之懷,則益切于中也。卿其體寡昧之至懇,念國勢之杌隉,仍留近郊,優游閑適,國有詢訪,必陳所蘊,毋孤予意。仍傳曰,遣承旨傳諭。
吏批啓曰,今都目政,各歧仕滿應遷者,相避及未准朔監察禁府都事刑曹掌隷院郞官各司久任時推人員,竝擬,何如?傳曰,允。又啓曰,玉堂·春坊闕員,今當差出,而擬望之人乏少,相避外任,竝擬,何如?傳曰,允。又啓曰,守令多窠,今當差出矣。未准朔禁軍將竝擬,何如?傳曰,允。又啓曰,大政時郞官,不可不備員,而正郞柳鳳輝,因宰臣疏語,稱以情勢難安,不爲仕進,被論人侵斥之言,不必深嫌,以此引入,殊涉太過,正郞柳鳳輝推考,使之趁卽參政,何如?傳曰,允。又啓曰,玉堂多窠,今當差出,而本館被錄之人,或居中考,或解由未出,擬望之際,事甚苟簡,似當有變通之道,何以爲之?敢稟。傳曰,別單書入。又啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,四館陞出六品之時,有九處講後遷轉之規,而承文院褒貶,如或有故過限,則自前雖未經九處講,亦有陞出之例矣。今春夏等褒貶,不得爲之故,當出六品者,未免積滯,依例遷轉,何如?傳曰,允。傳曰,十考十上,五考五上,連次褒啓,守令·邊將及討逆時別單人員,各別錄用事,言于兩銓。傳曰,淸白吏·戰亡子孫,各別錄用事,言于兩銓。傳曰,初入仕各別擇擬事,另加申飭。
戶曹啓曰,本曹事務,皆他司緊重,而今日政,正郞洪重衍移拜三登縣令,佐郞李明升移拜加平郡守矣。其所帶職掌,俱是緊務,頗有擧職之效,而當此經費艱虞之日,不可付諸生手,洪重衍·李明升今姑改差,仍任本曹郞廳,以責來效,何如?傳曰,允。
司僕寺官員,以提調意啓曰,本寺官員中判官所掌,最爲緊重,必須擇差久任,然後方可責效矣。判官徐宗愈除拜未久,昨日政移授工曹佐郞,本寺之事殊甚可慮,判官徐宗愈仍任,何如?傳曰,允。
吏批啓曰,碧沙察訪成爾績之績字,誤以程字書入,臣等矇不覺察,不勝惶恐,望單子改付標以入之意,敢啓。傳曰,知道。
以李寅熺爲富平府使,吳遂雄爲仁同府使,李森爲昌原府使,李元命爲鐵原府使,安大規爲明川府使,池日賓爲龍川府使,元萬衡爲朔州府使,李㙫爲加平郡守,柳瑺爲金浦郡守,張友軫爲樂安郡守,金寶鼎爲寶城郡守,韓沆爲古阜郡守,金萬敵爲咸安郡守,柳重碩爲草溪郡守,尹澤爲金山郡守,李大根爲金川郡守,文以翼爲順川郡守,鄭以雲爲郭山郡守,盧世雄爲渭原郡守,申潾爲德川郡守,李廷濟爲京畿都事,金昌錫爲全羅都事,朴師東爲慶尙都事,李禎億爲平安都事,李弘邁爲南海縣令,孫景錫爲蔚珍縣令,趙鳴鳳爲新溪縣令,金世瑛爲北靑判官,洪九鼎爲三登縣令,張溟羽爲陽智縣監,李鼎佐爲靑山縣監,金季珍爲黃澗縣監,明廷耉爲保寧縣監,金興慶爲鴻山縣監,趙正萬爲光山縣監,鄭文彬爲雲峯縣監,洪泳爲茂長縣監,宋宅相爲扶安縣監,尹泂爲高敞縣監,孫碩揆爲沃溝縣監,黃燦爲求禮縣監,李宜著爲高山縣監,李增華爲眞寶縣監,李東益爲長鬐縣監,洪九疇爲泗川縣監,李萬鑰爲漆原縣監,李簹爲楊口縣監,徐命遇爲江東縣監,金聖重爲栗峯察訪,成爾績爲碧沙察訪,任華世爲昌樂察訪,李世楷爲安奇察訪,金正龜爲幽谷察訪,洪夏濟爲省峴察訪,朴乃貞爲開城經歷,都重鼎爲開城敎授,睦慶賢爲陽德縣監,崔基億爲唐津縣監,尹商來爲司宰主簿,成僴爲監察,崔必審爲軍器主簿,鄭鎬爲典牲主簿,文世郁爲北部主簿,張漢紀爲內贍主簿,李師中爲光陵奉事,宋正明爲副校理,崔斗三·李處·李震相爲監察,洪受渼爲典簿,李宜顯爲執義,尹泓爲尙衣僉正,李熙疇爲廣興奉事,李景說·徐宗愈爲工曹佐郞,金命衡爲典籍,李師尙爲校理,李頤晩爲弼善,崔雲翼爲尙瑞副直長,具夏柱爲禁府都事,李世德爲司書,韓埏爲內資主簿,李徵成爲宣陵奉事,尹春敎爲尙瑞直長,朴弼明爲參知,柳搏爲禁府都事,申思喆爲軍資直長,趙正緖爲司評,李老成爲廣興主簿,洪九采爲司評,宋奎煜爲典獄奉事,趙泰一爲應敎,李縡爲兵曹正郞,李坦爲大司諫,李慶休爲廣興奉事,韓埏爲司畜別提,梁濟商爲掌苑直長,李相休爲司宰奉事,金萬至爲社稷直長,尹商來爲活人別提,沈壽賢爲修撰,李宜顯爲副應敎,尹趾仁爲副提學,金龜瑞爲司藝,鄭瑞羽爲戶曹佐郞,權詹爲濟用正,林象德爲文學,韓聖箕爲內資直長,邊震一爲氷庫別提,任源爲尙衣別提,金東弼爲說書。
兵批,以河沃爲訓鍊主簿,邊震英爲統虞候,河重圖爲三陟營將,尹廷舟爲礪山營將,李鐵徵爲訓鍊判官,李弘規爲都摠都事,尹淰·李昌齡爲五衛將,咸陵君極·閔鎭遠爲副摠管,鄭道元爲五衛將,成夏柱爲吾乙足萬戶,姜聖臣爲美錢僉使,李俊發爲越松萬戶,金萬英爲助羅萬戶,玄鼎龜爲知世浦僉使,方以直爲薺浦萬戶,安績爲所江僉使,李瀗爲慶尙左兵虞候,閔遠重爲順天營將,柳濂爲全羅兵虞候,申澤萬爲淸州營將,申績爲訓鍊僉正,朴思敦爲曹司衛將,元徽爲宣傳官,洪蕓爲訓鍊主簿,南泰徵爲都摠經歷,姜碩望爲公州營將,吳斗相爲忠淸水虞候,李昌齡爲曹司衛將,李鳳祥爲羽林將,趙命周爲訓鍊主簿,孫碩揆爲都摠都事,崔鎭樞爲都摠經歷,柳文燧爲內禁將,李善尙爲楊下萬戶,申得倫爲仇寧萬戶,池友漢爲梨津萬戶,吳瑞弼爲群山萬戶,李碩蕃爲光山萬戶,尹就聘·朴尙道·尹世挺·金尙儉·柳碩祖·姜汝遇爲武兼宣傳官,李汝迪·韓㻋·李鐵徵·洪元益爲都摠都事,朴文雄爲景福假衛將,朴重圭爲訓鍊僉正,金夏鼎爲忠州營將,李橏爲慶尙左水虞候,鄭受武爲在德萬戶,金世雄爲訓鍊習讀,李箕燦爲訓鍊僉正,南泰徵·鄭壽松·申翊夏爲宣傳官,韓圭爲訓鍊主簿,李汝澤爲中樞經歷,趙鼎期爲兔城僉使,柳胤興爲都摠經歷,申檳爲麟山僉使,李森爲訓鍊副正,庾時度爲南村別將,曺錫周·楊顯道·李重國·朴敏章·李時明·孫纘·金兌吉·金顯相爲守門將,辛述爲慶德假衛將。
夜五更,流星出璧星上,入南方天際,狀如鉢,尾長四五尺許,色赤,光照地。自昧爽至辰時,有霧氣。
李震壽啓曰,假注書鄭雲柱時無職名,冠帶常仕,何如?傳曰,允。
南就明,以都摠府言啓曰,都摠管金宇杭漢城府坐起進去之意,敢啓。傳曰,知道。
李震壽,以侍講院言啓曰,近日本院輪直,甚爲苟簡,輔德朴行義陳疏受由,已過十餘日,竝與今日政新差之員,牌招察任,何如?傳曰,允。
輔德朴行義疏曰,伏以臣於日昨,猥陳病疏,幸蒙恩暇,得以調治,臣誠感激攢祝,靡所容措,而臣之足病,漸至危苦,故不得不更尋長單,而喉司不諒,一向退却,輪直苟簡,本院請牌,義不敢坐違嚴召,僅僅忍死來詣闕外,而臣之偏母素多疾病矣。自昨夕猝患暑癨,症情苦㞃,夜不交睫,食不近口,六十衰老之人,幾何而不至於澌苶莫可收拾之境耶?到此地頭,臣之疾病輕重,有不可言也。臣以獨身無兄弟之人,情地切至,實難片時離側,書筵重地,不宜緣臣暫曠,玆敢冒死仰籲於天地父母之前。伏乞聖慈,俯賜矜愍,亟許遞改臣所帶職名,俾得專意救護,以伸至情,以安微分,不勝幸甚。疏批見上
領中樞府事南九萬疏曰,伏以臣虛受厚恩,謬被明知,位登三事,今已二十有餘年矣。纔具本末,實無逃於聖鑑之下,有何分寸之可記,缺候,議藥之際,愚衷所結,畢得上聞,雖卽缺殿下於前後批旨及賜對之際,每以臣本心無他,諄諄下諭,從前論臣罪臣者,竝斥臣本心,而獨殿下垂燭於覆盆之下,曲察於衆惡之中,乃有此敎,從古以來,人臣蒙被死罪,無以自明,而乃得此於君父者有幾人哉?臣刻鏤心肝,誠不知死所。然臣之本心,藉曰實如聖敎,畢竟誤事,其罪罔極,終不可以區區本心,有所容貸,以此臣之自分,所欲圖報聖恩者,只有頂戴如天之德,口祝如山之壽,生期舍命於危亂,死期結草於幽冥而已。乃若復齒朝班,與聞明廷之末議,何嘗夢寐之所到哉?至於致仕之請,固是賤臣十年呼籲而未得者也。昨承聖諭,以爲若可留住京中,則當許休致,此實出於憐臣恤臣,委曲體念之盛意,顧臣私情,亦何敢不感泣而奉承哉?第此罪衅之危蹤,當寵而益驚,實無一日偃息於城裡之勢,故不得不出伏城外,以爲恭聞起居,稍伸分義之地,亦不敢輒爲決然謝去之計,將欲僦居江郊之近,臣之情地,其亦蹙矣。倘蒙聖慈,俯諒血忱,亟許臣致事,以卒前席面諭之丁寧,以施天地生成之大造,不勝萬幸。疏批見上燼餘
上在昌德宮。停常參·經筵。
知事李光迪辭職上疏。入啓。答曰,意外人言,不必深嫌,卿其勿辭,從速行公。
左承旨李國芳書啓,臣敬奉聖批往諭于東大門外王十里領府事南九萬所住處,則以爲臣登對前席,奉承面諭,自揣私分,冞增恐懼,往出城外,冒煩號籲,旣違留京之明旨,復陳丐身之私懇,猥越之誅,計又難免矣。不自意承宣夜臨,傳諭聖批致事,仍令留郊,微情瑣願,靡不曲從,天地生育之仁,父母顧復之慈,顧何以加於此哉?稽首奉讀,一字一涕,殆不能成聲也。臣謹當體承德意,僦居江外,將於臨發,更有一疏,更暴此區區稱謝之意云矣。敢啓。傳曰,知道。
記注官李會元狀啓,臣依聖敎,以批旨傳諭于判府事李畬,則以爲臣病勢日劇,而縷喘尙存,積罪日增,而刑章不加,衷腸抑鬱,死日難瞑,尙冀天地之仁,終諒其情悃,得以安意就盡矣。伏承聖批,辭旨益隆,責勉益切,十行縷縷,逈越常倫,實非無狀賤臣之所敢承當者,臣罪於是益重,臣牀簀昏頓之中,精魂震錯,涕淚縱橫,唯以不能速滅爲恨也。至於必生疾病之敎,臣尤萬死萬死,人臣承此敎,尙敢有暫時退出之意哉?臣扶悲咽,心不貼地,顧臣情迹之外,病狀至此,奄奄垂絶,此史官之所目見也。跬步之間,難望自運,擔曳就進,亦無其路,號籲已瀆,進退俱窮,心骨迷塞,莫知所達云。臣更以批旨愈加隆重,不可不就進之意,十分勸勉,而大臣脹患暑病,近益苦劇,全廢食飮,卽今登程,其勢誠難。臣旣承偕來之命,仍爲留待之意,敢此馳啓事啓下。
謝恩,承文正字洪尙賓,副應敎李肇,副校理宋正明,副修撰柳詹。
校理李師尙上疏。大槪,臣於頃忝憲職,罪積癏曠,又叨新命,召牌繼臨,不得不趨詣,而臣之老母眼病增劇,日夜刺痛,全不視物,情理所在,又難離側,亟許鐫遞職名,俾得專意救護事。入啓。答曰,爾其勿辭,救護母病。
應敎趙泰一牌不進,罷職傳旨。傳曰,只推勿罷。
禮曹啓曰,各陵改莎草時,月忌制克事,竝與他條,問于大臣,則領議政崔錫鼎以爲,今此陵寢改莎日期之大遲,雖似未安,日官旣以爲八月入節以前,他無推移制克之方云,若以八月十四日始役,則誠有節祀誕日相礙之患,八月入節,在於十三日,而旣難於破忌進定,諸陵改莎,又難於一日內完役,今欲差退於望後,則草芚圍排,未及改莎之前,設行節祀,亦甚未安,大臣禮官之一時分詣,雖無前例,今番事勢,更無推移之道,大臣禮官分詣陵所,俾於一日內完役,恐合事宜,其他節目,惟在禮官臨時稟定,伏惟上裁。右議政李頤命所自陳箚之事,不復獻議云矣。領中樞府事南九萬,行判中樞府事柳尙運,行判中樞府事徐文重,行判中樞府事李畬,行判中樞府事徐宗泰病不收議,行判中樞府事尹趾完,行判中樞府事李濡,行判中樞府事金昌集在外,不得收議,大臣之意如此,上裁,何如?傳曰,依議施行。禮曹謄錄
吏批,以金始煥爲持平,李肇爲副應敎,洪禹寧爲兵曹佐郞,鄭寅賓爲水運判官,崔後甲爲典設別提,洪禹翰·趙尙健爲刑曹佐郞,趙泰億爲吏曹佐郞,鄭東後爲直講,李端章爲司錄,徐宗穉爲禁府都事,沈最良爲右通禮,李昇爲活人別提,南鶴鳴爲司䆃主簿,李萬根爲健元陵參奉,王世萬爲禁府都事,李世瑋爲莊陵參奉,洪致大爲康陵參奉,金宇集爲繕工假監役,韓配漢爲永昭殿參奉,尹斗晩爲西部參奉,金潚爲工曹佐郞,趙相殷爲典設別提,金克謙爲典籍,安節爲奉常主簿,韓在誨爲典籍,權詹爲副修撰,柳鳳輝爲兼校書校理,鄭翊周爲瓦署別提,李浡爲監察,李行道爲禮曹佐郞,呂必寬爲長興主簿,沈廷耉爲刑曹正郞,李世會爲掌苑別提,尹晳爲典籍。
兵批,以朴重圭·趙世望·鄭泰英爲都摠經歷,李自興·李梫爲訓鍊僉正,柳興瑞·朴性儉·白漢耉爲訓鍊判官,柳就章爲訓鍊副正,任勖·崔鎭樞·南益華爲宣傳官,金重九爲從浦萬戶,李潤夏爲武兼宣傳官,金得汶爲都摠經歷,李世雄·金光粹爲守門將,朴自挺爲同知,南至熏爲五衛將,黃宗瑞爲景福假衛將,任最爲部將,趙世望爲兼內乘,柳挺益·李英望·張佑漢爲訓鍊主簿,南命重爲鷹師牌頭,金夏鳴爲都摠都事,姜晊·南世興爲武兼宣傳官,朴英萬爲長津柵別將,李英赫爲豐山萬戶,李相發爲宣傳官,奉朝賀望南九萬。政軸
朴泰恒,以弘文館言啓曰,新除授副提學尹趾仁時在京畿安城地,經筵事緊,修撰沈壽賢時在全羅道高山縣任所,經筵入番事緊,請竝斯速乘馹上來事,下諭。答曰,依啓。
缺,以都摠府言啓曰,今日入直軍士,當爲中日習射,而都目政事相値,不得爲之之意,敢啓。傳曰,知道。
李震壽,以司僕寺都提調意啓曰,本寺官員中判官所掌,最爲緊重,必須久任,然後方可責效矣。判官徐宗愈除拜未久,昨日政除授工曹佐郞,本寺之事,殊甚可慮,判官徐宗愈仍任,何如?傳曰,允。
朴泰恒,以弘文館言啓曰,本館僚員,近甚不齊,副校理吳命峻親病受由,勢難行公,副修撰丁思愼受由在外,只有校理臣李萬選,修撰臣李世最,連日入直,而他無推移替直之員,新除授應敎趙泰一,副應敎李肇,校理李師尙,副校理宋正明,副修撰權詹,竝卽牌招察任,何如?傳曰,允。
南就明,以侍講院言啓曰,新除授文學林象德,時在全羅道務安地,書筵入番事緊,斯速乘馹上來事,下諭,何如?傳曰,允。
又啓曰,大司憲李墪,掌令梁聖揆·李翊漢避嫌退待,執義李宜顯未肅拜,持平李明俊呈辭,一員未差,今日以監察茶時之意,敢啓。傳曰,知道。
知事李光迪疏曰,缺之凶言,專爲嫁禍國家,魚肉搢紳之計,而幸缺日月之明,燭鬼蜮之情狀,別諭大臣之敎,若曰,缺情節不待承款,綻露無餘,謀害二字,不出於順命,缺明白,於戱至哉。聖敎若是嚴明,鞫事旣已收殺,缺今言者,更提傅疏之事,以臣疏語,歸之誣罔者,缺臣疏誣罔,則其將謂傅疏謀害之說,非誣告耶?缺傅誣告,情節綻露,謀害二字,不出順命之招,尤爲明白之聖敎,何若以大臣疏中豈好之說,不及於臣疏,謂之誣罔,則所謂豈好之說,出於順命所引希載之諺札云云,而所謂諺札,終不現納,言根旣無所憑信,亂招亦各殊所聞,或曰亦豈好,或曰何好或曰不好云云,而臣則所謂亂招,亦未及聞,未聞其言,而不及於疏中,是豈誣罔乎?若以柳之發來傳外間之言,不及於臣疏,謂之誣罔,則伊時鞫廳,聞其來傳之言,莫不驚駭,更爲嚴訊順命,反覆鉤問,則順命一一申複前招,詳悉納款,而竟無一言之彷彿於外言者,謀害二字,旣不出於罪人之口,則本無可掩之端,寧有欲掩而不及於疏中乎?當初大臣疏及此事者,不過尋思不得,或慮以此傳訛之致,而臣疏則只陳元無謀害凶言之實狀而已。疏陳實狀,是豈誣罔乎?前後引對時,同義禁臣金演因前判書李彦綱事,陳達于榻前曰,考見文案,則順命所謂諺札,終不缺厥後希載之招,亦以爲抵書順命之事云,缺順命之亂招,藉重希載之諺札,而順命旣不得缺諺札,希載亦言其元無抵書之事,則順命之藉重於希載之諺札,溥疏之假托於順命之亂招者,不待缺可以洞知矣。臣之痛心刺骨,必欲辨破者,專在於缺字,故但據鞫廳所見之實狀,而直陳之,缺聖敎備至,而人之爲言,猶曰缺如何隱然以兇溥之事,歸之疑信之間,以此觀之,缺禍機又未知伏在何地,今此誣罔之斥,亦云輕矣。噫,聖朝寬大,德厚澤深,人臣之負罪名,而老於牖下者,何莫非其身之幸,而慘被罔極之誣,竟蒙昭雪之恩,未有如臣者,此則不待臺臣之言,而臣亦知其幸矣。至於不忠云者,有不足多辨,雖以故判書臣李世華之忠節,猶被不忠之斥於臺臣之兄,則不忠二字,乃其一家論人之恒談,而念臣恩深而未報,年老而不退,顧戀榮寵,遲回京輦,人所賤惡,卒被汚衊,臣所自取,尙誰怨尤?顧臣罪名,宜伏重典,席藁待罪,已踰浹旬,而未有處分,旣不敢抗顔趨參於起居之班,又不敢終始泯默於仁覆之下,冒死陳籲於靜攝之中,臣罪尤大。伏願聖明,勘臣誣罔不忠之罪,以正王法,以快人心,不勝萬幸。疏批見上
校理李師尙疏曰,伏以臣頃忝憲職,因病尋單,罪積癏曠,惶蹙靡容矣。館職之命,又下於意外,繼以召牌降臨,含恩畏義,不得不趨詣,而第臣老母望八之年,宿患頭風,遇暑增㞃,阿睹之病,仍以發作,眼胞浮腫,全不開睫,日夜刺痛,妨於視物,雜試鍼藥,未見其效,情理所在,有難頃刻離側,伏乞聖慈,諒臣危迫之懇,卽命鐫遞臣職名,俾得專意救護,不勝萬幸。疏批見上燼餘
上在昌德宮。停常參·經筵。
去夜二更,月暈。五更,流星出礪石星下,入艮方天際,狀如鉢,尾長三四尺許,色赤,光照地。
下直,恩津縣監沈廷老,春川府使李碩寬。
政院啓曰,憲府多官,引避退待,今已經宿,尙未處置,事甚未安,呈告未肅拜人員,竝牌招以爲察任之地,何如?傳曰,允。
右議政李頤命初度呈辭。入啓。傳曰,不允批答。
謝恩,持平金始煥。
傳曰,慶德宮移御吉日,以今月晦間開月旬前,推擇以入事,分付該曹。
吏曹參判崔錫恒上疏。大槪,臣之兼帶同知春秋之任,每本館領事有應避之嫌,乞命該曹,照法處置事。入啓。答曰,疏辭,令該曹稟處。
府啓,請水原府使尹就商罷職。措辭見上知事李光迪因向日臺啓,投進自明之疏,而費辭張皇,恣意粧撰,直以誣罔之斥,盡歸虛言之科,公議之駭憤,可勝言哉?當初光迪自首之疏,盛陳其時事狀,而末又結之曰,雖等閑說話,固不敢拔去云。此則甚明其片言半辭之不出於罪人之口,而及夫大臣自列之章,問郞置對之辭,相繼而出,則光迪之疏,不待人言,而自歸虛罔,論其心迹,流竄猶輕,而特緣聖上,愍其老昏,曲加原恕,薄罰未幾,收錄如舊,則朝廷處分,固已寬大,其在自處之道,唯當感祝天恩,惶恐訟怍之不暇,而今乃託以自辨,變幻辭意,有若大臣疏語及獄官傳說,初非不聞,而以其言,無凶言二字,故適不提及於初疏者然。此等說話,俱非等閑,則曾何謂片言半辭之不敢拔去,而反有此云云耶?誣罔之跡,已若泥中之鬪獸,而猶復力戰公議,不少自沮,年老心耄者之用意設計,固若是深密耶?若不痛加懲責,明示是非,則將無以嚴公議而重臺議,請知事李光迪罷職。竝引嫌而退。改啓請鞫,旣慮延拖,獄官疏辨,何足爲嫌?請大司憲李墪,掌令梁聖揆·李翊漢竝命出仕。答曰,不允。處置事,依啓。
政院啓曰,禮曹郞廳來言,今十七日宗廟雨漏處修改,自十八日至二十三日二十六日各陵曲墻修改及外階崩頹處修改事,連次擇日啓下矣。本曹堂上備員然後,可以分排進去,而堂上不備,宜自政院,有稟旨變通之擧云。太廟及各陵修補之役,連次擇日,而卽今判書徐文裕呈辭。入啓。參判李晩成陳疏引入,參議權尙游在外未上來,無行公之員,誠極苟艱,參判李晩成卽爲牌招察任,參議權尙游亦難等待其上來,合有變通之道,何以爲之?敢稟。傳曰,依啓。參議權尙游改差,卽爲口傳差出。
禮曹啓曰,命下矣。慶德宮移御吉日,卽令日官推擇,則今七月二十六日來八月初三日皆吉云。此兩日中以何日定行乎?敢稟。傳曰,以今月二十六日定行。
大司憲李墪,掌令梁聖揆·李翊漢就職。
獻納朴彙登啓曰,日昨本院,以李光迪判尹擬望事,請推吏曹堂上。蓋光迪昨年之疏,與其時大臣疏語,大相逕庭,告君之辭,旣不以實,則啓辭中誣罔二字,實非過語,故臣果一番違啓矣。卽伏見光迪疏本,則旣曰,到今言者,更提溥之事。又曰,謂臣疏誣罔,則其將謂溥疏謀害之說,非誣告耶?結之以前頭禍機,未知伏在何地,恐動脅持,張皇爲說,憑藉溥疏之誣告,欲脫自己之誣罔,以今月執法之論,爲他時禍機之嗃矢,吁亦異矣。噫,光迪當日之疏,全沒事狀,至於大臣疏中,豈好等說,亦不擧論,到今諉以罪人辭招,未及聞知,此則光迪年旣老耄,坐且稍遠,初不諦聽,固不甚怪,而柳之發來傳外間之言,鞫廳翌日再問之事,一切擔閣,全然掩諱,自不覺其歸於誣罔,人心之駭憤,久而未已,擧擬卿班,出於輿情之外,臺啓請推,良以此也。啓辭中無一言半辭及於溥事,而至謂更提凶溥誣告,元非自明之端,而打成一串,末乃以禍機之說,危動天聽,脅勒言者,其爲言誠可怕,而竊不勝其駭痛也。然宰臣之疏,旣以無一毫近似,反斥言地,則臣以連啓之人,其何可晏然仍冒於臺次乎?請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明明日爲之。
吏曹口傳政事,禮曹參議李濟。
備忘記,慶德宮雖是空闕,不時移御,未可豫料,故凡雨漏及墻垣階砌頹圮等處,趁卽修改,自是舊例也。慶德宮潦雨時頹落處,尙不修築,殊甚未便,該曹堂上·郞廳,竝從重推考,今後時御所,一體卽爲擧行,毋得遷就。
備邊司啓曰,今日賓廳日次,而大臣有故,頉稟。傳曰,知道。備局謄錄
自巳時至申時,日暈。
李震壽啓曰,右議政李頤命初度呈辭。不允批答。自藝文館,分排於校理李萬選啓下矣。謂有身病,不爲製呈,雖未知疾病之如何,而日勢已晩,事甚窘迫,校理李萬選推考,他知製敎改啓下,使之趁卽製進,何如?傳曰,允。
又啓曰,昨見判府事李畬處偕來史官李會元所帶下人所報,則會元自前月病暑,症勢日漸苦㞃,轉成風痺,不能起動云。從前奉命史官,若有實病,則有他史官替送之規矣,何以爲之?敢稟。傳曰,依爲之。
又以司饔院官員,以監膳提調意啓曰,近來供上中眞瓜,絶無品味可合御用者,連日申飭該署,僅僅奉納矣。今日大殿供上,半日看擇,終無體好味甘者,點退之數,已過累百餘顆,而該署官吏,稱以今歲潦雨異常,眞瓜根蔕漂失,在處皆然,逐日供上,多送人東西郊外,箇箇取來,而不善成熟,如是品劣,此類之外,萬無覓進之路云。日已向午,闕供未安,不得已就其差好者擇納,而今年形勢,雖異他時,莫重御供之物,終未免苟然封進,當該官吏,難逃其罪,進排官推考,下吏令有司,囚禁科罪,以警將來,何如?傳曰,允。
南就明啓曰,以慶德宮雨漏,墻垣階砌頹圮等處,不爲修改事,推考傳旨,旣已啓下矣。卽爲招致工曹該吏詰問,則以爲宮闕營繕,乃本曹所管,慶德宮修改處,亦爲一體逐朔手本,以爲修理之地云。故取考文書,則果有手本,而戶·兵曹捧甘之後,不爲擧行,難免稽緩之責,工曹則似無所失矣。推考傳旨中,以戶·兵曹堂上·郞廳,改付標以入,而臣等亦難免不能審察之失,惶恐待罪。傳曰,知道。勿待罪。
工曹判書兪得一疏曰,伏以舊叨兼銜,虛帶乞遞者,恰已二年矣。工曹本任之逋命曠職,亦已五朔矣。三違召牌,四上免牘矣。控籲雖煩,天聽彌高,不得不更尋辭單,以申前請,而至有還給之命,臣之終始瀆擾,牢拒明命之罪,合被重誅,而不加威罰,必欲引置於朝版者,是殿下曲垂日月之明於容光之地,知臣之苦心至懇,實由於情地臲卼,而非出於慢傲也。抑或眷戀於數十年任使之舊物,不忍一朝遽遞,而棄之也。臣誠感激涕泣,惟思隕結,其何敢頃刻而忘于懷耶?仍竊伏念於敵以下,許以心事,則尙爲知己者死,況於君臣之間,其等威之嚴,不啻如天尊地卑,而以臣無似,厚受誤恩,前而有貴相知心之敎,銘鏤心肺,報答無地,向日批旨優異,又有知卿心事之敎,臣雖滅死,夫復何恨?聖上之於賤臣,知遇如此,開釋如此,臣亦何心,强拂恩旨,必欲自廢於聖明之世哉?臣之前年所遭,固已付之於橫逆,本不欲爭辨,而第其醜辱無限,非士夫之所可忍聞。今臣缺髦者梗之矣。缺惟不知所以爲計者,然而聖敎諄切,前後不已,旣徹之章,又命還給,則其在人臣分義,至爲惶恐,極欲一出承命,而不但廉恥之心,參前倚衡,難以自抑,且臣疾勢加劇,奄奄垂盡,兩日起居之班,未克趨參,亦無以呈身位列,粗伸一日之責,臣罪萬死萬死。噫,臣初因情病而曠官,又因曠官而增病,氣升則火熱如烘,痰塞則昏瞀欲絶,人之見之者,咸以必死爲憂,而臣不暇自恤也。違命廢仕,爲臣難貰之罪,雖在牀席困頓之中,何能一息安也?臣嘗見宋史,仁宗以富弼,深爲人所中傷,謂之多顧慮而遞之,高宗以曾幾,進退有禮之願而許之。如臣愚淺,固不足擬比於古人以禮去就,而素以弱劣之資,處人罕有之逆境,其不摧沮疑顧,有未可期也。矧今篤疾纏綿,衰塌特甚,形骸筋力,不類陽界上人,其何以仰體聖眷,周旋建明於執事之末耶?收輟章牘,席藁俟譴,而踰旬未有處分,一向泯默,延過時日,亦非事理之所敢安,冒萬死輒抒忱悃,更干宸聽。伏乞聖慈,特賜憐察,將臣本兼諸任,盡行鐫免,仍治臣撕捱瀆擾之罪,以肅朝綱,以全微命,不勝幸甚,臣無任悸恐顒望之至。傳曰,還出給。
吏曹參判崔錫恒疏曰,伏以臣兼任同知春秋,辭避無路,黽勉行公矣。臣兄錫鼎,今有拜相之命,所帶領事,法有應避之嫌。伏乞聖慈,亟命該曹,照法處置,臣無任祈懇屛營之至。疏批見上燼餘
上在昌德宮。停常參·經筵。
繕工監役申鐔,顯陵假監役曺夏盛,穆陵曲墻修築事出去。
假注書南一明病,代鄭。
假注書鄭出使,代魚有龜。
政院啓曰,太廟雨漏處修改,只隔一日,各陵曲墻修改,亦當連續爲之,而判書徐文裕受由,參判李晩成陳疏引入,參議李濟時未肅拜,事甚窘急,參判李晩成,參議李濟,竝卽牌招察任,何如?傳曰,允。
刑曹判書姜鋧上疏。大槪,臣於罪人姜以徵事,難安情勢,與同僚無異,而陳疏見却,惶蹙罔措。適於此際,慘遭子婦之喪,纔經斂襲,情境悲擾,停疏縮伏,譴責是俟,而伏見廚院草記,有進排官推考,下吏囚禁科罪之命,臣方帶司圃署提調之任,不能檢飭之罪,在所難免,冒死乎籲,乞蒙罪罷事。入啓。答曰,卿其勿辭,從速行公。
府啓,請知事李光迪罷職。引嫌而退。當初連啓,實循公議,宰臣自明,在我何嫌?請獻納朴彙登出仕。答曰,不允。處置事,依啓。水原府使尹就商罷職事,停啓。
謝恩,禮曹參議李濟。
獻納朴彙登就職。
院啓,請忠淸都事閔鎭東削奪官爵。槐院,卽文臣參下稍選之地,近來公論不行,多不擇人,識者之寒心,固已久矣。權知副正字崔柱廈,新及第權熀,門地寒微,且乏聲聞,濫充斯選,物議譁然,其在澄汰之道,決不可仍置,請權知副正字崔柱廈,新及第權熀,竝汰去於槐院之選。近來國綱解弛,人心巧詐,差備門外擊錚之弊,甚爲紛紜,大內咫尺,闌入驚動,無少顧忌,已極痛駭。至於京外任使之臣,被其構誣,辨暴之疏,相續不絶,此實前所未有之事,可勝歎哉?謹按受敎輯錄曰,擊登聞鼓上言,刑戮及身,父子分揀,嫡妾分揀,良賤分揀事外,勿許捧入。又曰,擊錚者非四件事,則竝爲嚴刑,列聖立法之意,深且嚴矣。苟遵此法,一切申明,冒濫之弊,豈至比哉?雖以朝紙上所登觀之,永川民之爲其倅居中遞任者,而阿意願留,韓㰒奴之爲其主得罪亡命者,而稱以訟冤,乃敢冒入擊錚,有若尋常呈官者然,其爲猥越,莫甚於此,而該曹例刑,不過施威,此何足以懲其習,而杜後弊也哉?請自今以後,特令該曹,凡擊錚人所訴之事,雖係四件之內,及其推覈,若歸虛罔,則施以誣罔之罪,俱是四件之外,則毋論事實之如何,直以驚動天聽,猥濫登聞,嚴立科條,別爲論罪。答曰,不允。末端事,令該曹稟處。
領議政崔錫鼎上疏。大槪,置相之命,遽及於已試不效之身,驚惶罔措,以臣蔑能多衅,決無冒昧承當之勢。伏乞亟命收還職名,改卜賢德,以重國事,以靖私分事。入啓。答曰,卿懇。前者勉副,蓋出慰安之意,今日重卜,可見倚毗之篤,卿其思王室之多難,念鼎席之不備,速出視事,毋孤至望。仍傳曰,遣史官傳諭。
右議政李頤命初度呈辭不允批答,王若曰,扶顚持危之責,寔惟在於大臣,引疾丐閑之章,胡遽至於今日。宜思共濟之義,亟回勇退之心。惟卿,喬木世家,圭璧其質。公輔重望,粤自釋褐之初年,盤錯通才,綽有游刃之餘地。金閨玉署之踐歷,可用爲儀,藩維保障之擢膺,俱著成效。肆軫壯輹之吉,庸托秉國之成。正色立朝,不啻喬岳之重。有猷告后,益見眞相之風。庶幾任道而經邦,聿致傾否而回泰。何意乞退之請,奄及仰成之辰。共戚同休,是宰輔救時之日,年强力富,異大夫告老之行。矧今時事之多艱,良由寡躬之涼德。災沴荐疊,邦本有將蹶之憂,論議橫奔,朝著乏同寅之美。自其他敗形壞症,如叢蝟毛,此所以旰食宵衣,若蹈虎尾。當是時誰與共理,舍夫卿予將疇依。投良劑而病卽瘳,方擬上醫之銓視,非高棟則屋必墜,奈此大廈之欹傾。頃緣夙夜之賢勞,縱有微恙,言念國家之危綴,何可退休。進退行藏之間,時可占於治亂,霖雨舟楫之托,望實深於股肱。尙冀易慮而回思。毋爲奉身而求去。於戱,時勢如此,休以情病而撝謙,予志已堅,寧因控籲而副請。勉盡匪躬之節,式遄視事之期,所辭宜不允。故玆敎示,想宜知悉。知製敎尹弘离製進
禮曹參判李晩成上疏。大槪,荐召之下,不敢坐違,不得不來詣闕外,而顧臣情勢,決難復出,玆又冒死陳懇,乞命鐫削臣本兼諸任,仍勘臣違慢之罪,以嚴公議,以安私分事。入啓。答曰,卿勿過辭,從速察職。
政院啓曰,禮曹參判李晩成疏批已下,更爲牌招察任,何如?傳曰,允。又啓曰,宗廟雨漏處修改,只隔一日,各陵曲墻修改,亦當連續爲之,而參知李晩成陳疏引入,參議李□□未肅拜,事甚窘急,參判·參議竝卽牌招察任,何如?傳曰,允。禮曹謄錄
禮曹啓曰,曾前慶德宮移御時,永昭殿,移奉昌慶宮矣。今番則何以爲之?敢稟。傳曰,奉安於何處爲可耶?又啓曰,來八月初九日宗廟展謁後,還宮時前後部鼓吹,陳而不作,命下矣。今此慶德宮移御時,大殿前後部鼓吹及中宮殿前後部鼓吹,何以爲之?敢稟。傳曰,竝陳而不作。又啓曰,來八月十五日大殿誕日陳賀時,王世子致詞陳賀等節目,依例磨鍊乎?敢稟。傳曰,權停。禮曹謄錄
司僕寺啓曰,濟州出來先運歲貢馬二百匹,三名日進上馬六十匹,合二百六十匹,二十一匹到中路病留,一匹船中病留,三匹故失,四匹到本寺病留,一匹故失,合三十匹計除,實納馬二百三十匹,禾毛色別單書入之意,敢啓。傳曰,知道。司僕謄錄
政院啓曰,以慶德宮雨漏,墻垣階砌頹圮等處,不爲修改事,推考傳旨,旣已啓下矣。卽爲招致工曹該吏詰問,則以爲宮闕營繕,乃本曹所管,慶德宮修改處,亦爲一體逐朔手本,以爲修理之地云。故取考文書,則果有手本,而戶·兵曹捧甘之後,不爲擧行,難免稽緩之責,工曹似無所知矣。推考傳旨中,以戶·兵曹堂上·郞廳,改付標以入,而臣等亦難不能審察之失,惶恐待罪。傳曰,知道。勿待罪。兵曹謄錄疊見上
政院啓曰,禮曹參判李晩成疏批已下,更爲牌招察任,何如?傳曰,允。又以義禁府言啓曰,全羅監司狀啓內,光山前縣監慶明會以還上未捧居末,令本道決杖事,允下,而慶明會旣已遞歸,令禁府稟處事,啓下矣。慶明會自任所,時未上來,依例發遣府羅將拿來,何如?傳曰,允。
又以內醫員官員,以提調意啓曰,卽伏聞昨日內局統營進上生熟鰒封上之時,別監李枝萬爲名者,公然來到,突入廳上,所捧兩邑之鰒,任意攫取,傍若無人,互相爭奪,有同亂場,莫重進上之物,敢生劫取之計,此實前古未有之變也。夫掖庭之人,凡於進上之事,其所敬謹,與他人自別,而今有此絶悖之擧,國綱所在,關係非細,枝萬罪狀,不可不考律科斷,以懲惡習。問于都提調,則亦以爲然,故敢啓。傳曰,依爲之。以上燼餘謄書
上在昌德宮。停常參·經筵。
禮曹參議李濟,佐郞趙之重,顯陵·穆陵曲墻頹圮處修改事出去。
右議政李頤命再度呈辭。入啓。傳曰,不允批答。
院啓,請忠淸都事閔鎭東削奪官爵。措辭見上請權知承文院副正字崔柱廈,新及第權熀拔去槐院之選。答曰,不允。前啓,擊錚人論事,該曹稟處間姑停。
府啓,請知事李光迪罷職。答曰,勿煩。
兵曹參判韓聖佑辭職上疏。入啓。答曰,卿其勿辭,調理察職。
大司諫李坦辭職上疏。入啓。答曰,爾其勿辭,從速察職。
大司憲李墪,掌令梁聖揆·李翊漢啓曰,臣等伏見禮曹參判李晩成疏本,則盛氣侵攻備至,或曰拔置疏中不辨之語,拖出題外已陳之說,或曰不論事實之如何,惟以蹈藉爲快,末乃結之曰,特其狃於角勝之心,不肯相下云云。首尾辭意,無非自處於無過之地,歸臺議於不是之處者,臣等不勝駭然。本府改啓,大意有在,爲攸司者,如或不安,則只陳其委折可矣,而至以不究顚末,費辭張皇,莫曉其意之所在,反攻甚力,則臣等之避,不得不以重獄之不可久淹,攸司之宜有更稟爲辭,以辨其疏中之意而已者,何嘗有一毫蹈藉之意,而且其所謂拔置者何事,題外者亦何語耶?半年延獄,一向擔閣,陳則陳矣,而其可謂之已陳,而使鞫獄潛通之重囚,一任其苟活耶?至於狃於角勝之心,不肯相下云者,何其不自反也?一疏再疏,力攻臺閣者,果非狃於角勝之心,而乃指不得已而應之者,亦謂之如此耶?必使公共之臺議,下服其言然後,爲快於其心耶?此等習氣,若行於朝廷之上,則不但臺閣一時之受困而已,恐非朝廷好事,因此一啓,今又再避,其亦疲矣。旣被其無限詆斥,有不敢晏然仍冒者,請命遞斥臣職。答曰,勿辭。退待物論。
說書金東弼上疏。大槪,臣於院啓中槐院被選人拔去之請,有不敢晏然於榮次者。昨於直廬,省記已入,不敢爲陳疏徑退之計,今始露章自列。伏乞聖明,亟許遞臣所叨春坊之職,仍治臣當事不審之罪,以謝人言,以安微分事。入啓。答曰,爾其勿辭,從速察職。
判府事李濡箚子。大槪,敢陳私恩,冀蒙矜許事。入啓。答曰,卿懇。卿其依箚辭往來焉。仍傳曰,給由馬澆奠牀備給。
禮曹啓曰,今此移御時,永昭殿移奉取稟草記。傳曰,奉安於何處爲可耶事,命下矣。永昭殿曾與大內相通,無所間隔,故每於移御時移奉矣。今則別設門墻,內外有限,仍爲奉安,似不至未安,而該曹不敢擅便,依前稟達矣。今者上敎如此,所當以某處爲可仰對,而內間殿閣,自前不敢詳知,似聞歡慶殿,曾前有設魂殿之時,而該曹亦未知其必合於移奉之所,何以爲之?敢稟。傳曰,無可合移奉之所,仍爲奉安可也。禮曹謄錄
吏批啓曰,判書呈辭受由,參判式暇,小臣獨政未安,何以爲之?敢稟。傳曰,只出緊任。又啓曰,春坊闕員,今當差出,而擬望之人乏少,相避倂擬,何如?傳曰,允。
上在昌德宮。停常參·經筵。
下直,杆城郡守申瓛。
吏曹判書李益壽,兵曹判書李寅燁三度呈辭。入啓。加給由。
禮曹判書徐文裕三度呈辭。入啓。只遞本職。
傳曰,奉朝賀留待引見。
政院啓曰,各陵有頉處,今方次第修改,移御日期,亦且迫近,禮曹多有擧行之事,堂上不可不備員,而參議李濟,以顯陵·穆陵修改事進去陵所,卽今行公之員,只有參判一員,事甚苟簡,判書有闕之代,卽爲牌招政官,開政差出,何如?傳曰,允。又啓曰,監察六員,守令二十四員,尙未署經,而諫院大司諫李坦未肅拜,司諫尹行敎,正言李世瑾·權斗紀在外,只有獻納朴彙登,無以備員云。大司諫李坦牌招,使之開坐署經之意,敢啓。傳曰,知道。
吏曹參判崔錫恒同春秋減下肅拜。
右議政李頤命再度呈辭不允批答,王若曰,昨旣諄諄多誥,今胡邁邁申辭?亟斷來章,勉遵前旨。惟卿,出自世家,夙負華譽。弱冠游詞林之府,人稱老蒼天,筆擢卿月之班,世推才諝。遍敡華要而甚稱,歷試內外而俱宜。雖風波之屢經,而眷遇之冞篤。所以昨歲之枚卜,斷自予衷之簡知。論道經邦,望實深於公輔,濟屯傾否,責固在於巖廊。方喜注意之得人,庶幾協心而共國。夫何乞免之請,遽出仰成之辰。雖於獨賢之餘,榮衛少損,顧此三事之地,去就不輕。神明所扶,知良已之在卽,年齡未暮,詎自便之是思。而卿自任者,何如?乃今決去之若此。矧玆今日,顧何等時。國事寒心,災沴荐至,民憂溢目,飢饉相仍。世道有橫潰之憂,朝議無寅協之望。辛甘調劑,方藉卿之公忠,區劃猷爲,佇倚卿之諳練。忠臣有鞠躬之義,台司無鞅掌之勞。奚以筋力而爲辭,正宜股肱之是竭。於戲,涉大水而無畔,憂懼方深,念巨厦之將傾,匡扶是賴。毋執撝謙之意,勉副虛佇之誠。所辭宜不允。故玆敎示,想宜知悉。知製敎李肇製進
府啓,請知事李光迪罷職。措辭見上本朝事實之所刊者,雖有國朝寶鑑·列聖誌狀等書,而未嘗表列位號,編序年月,一依史家凡例者,誠有所諱避僭越不敢故也。臣得見前奉事洪萬宗所撰歷代摠目,則編次我朝於勝國之末,而起自國初,以至當宁,上表列聖徽號,下紀享國歷年,作一史冊,而其餘事蹟,則有綱有目,或書以某人卒,或書以某人誅,隱然有褒貶予奪之意,其僭猥無嚴之罪,已不可言,而萬宗本以幺麼怪鬼之輩,附托權門,蹤跡詭秘,不齒人類,爲世所棄,則渠何敢與議於冊子之撰成乎?當初芸閣之許令纂輯,固是失着,而又引明末人謬妄之舊例,欲爲掩遮耳目之計,此而不懲,將無以嚴史法杜後弊,請令該曹,收取刊本,俾勿傳布,所撰人前奉事洪萬宗,亦令定配。筵話宣泄,自有邦禁,前後申飭,非止一再,而曾見史官名字,或出於章牘之所援引,已極紛紜矣。至於昨年鞫廳請對時,翰林李澤·洪致中等,筵中說話,各有謄示於諸大臣家,而其所箚錄,大相逕庭,致令廟堂,啓一爭辨之端,冒禁宣泄,均有所失,而至若李澤,則誤書緊重字句,差爽指意,使一人所達,分爲兩岐,鞫廳筵奏,何等關係,而初不詳審,以致紛鬧,尤難免疎漏不職之責,其在事體,不可無一番規警之道,請待敎李澤罷職不敍,檢閱洪致中罷職。竝引嫌而退。日昨辭避,非欲務勝,意外侵詆,何足爲嫌?請大司憲李墪,掌令梁聖揆·李翊漢出仕,新除授執義李夏源,時在忠淸道忠州地,請斯速乘馹上來事,下諭。答曰,不允。第二件事,當問于大臣而處之,第三件事及下諭處置事,依啓。
謝恩,大司諫李坦。
院啓,請忠淸都事閔鎭東削奪官爵。措辭見上請權知承文副正字崔柱廈,新及第權熀,竝拔去槐院之選。答曰,不允。末端事,依啓。
大司憲李墪,掌令梁聖揆就職。
掌令李翊漢就職。
京畿監司書目,驪州呈,以判府事李畬上疏上送事。啓。答曰,卿懇。卿之疏末所陳,庶幾有改圖之望,而猶未快回遐心,則決不可召還史官也。噫,虛佇之誠,不宜終孤,調病之便,亦莫如城裡,須勿以情病,一向撕捱,卽日登途,少慰予思想之心。仍傳曰,此批答,使偕來史官傳諭。
忠淸監司書目,大興呈,以同副承旨兪命弘辭職上疏上送事。啓。答曰,爾其勿辭,從速上來察職。以上朝報
上在昌德宮。停常參·經筵。
右議政李頤命三度呈辭。入啓。傳曰,不允批答。
政院啓曰,移御日期漸迫,事多窘速,玆於昨日,啓稟開政,差出禮曹判書,而判書趙泰采今日不爲肅拜,參判李晩成又爲呈辭引入,他無行公之員,工曹亦多有擧行之事,而判書兪得一辭疏還給之後,爲日已久,尙不察任,俱甚未安,禮曹判書趙泰采,參判李晩成,工曹判書兪得一,竝卽牌招,何如?傳曰,允。
謝恩,禮曹判書趙泰采。
禮曹參議李濟,佐郞趙之重,繕工監役申鍴,假監役曺夏盛,顯陵·穆陵曲墻頹圮處修改後入來。
府啓,請知事李光迪罷職。請義州罪人金昌奎境上梟示,以懲日後事。師儒之官,爲任不輕,而近來全不擇擬,已極未安矣。新除授司藝李會元,地本卑微,性且濫猾,曾任嶺邑,重被臺彈,濫廁春曹,已多人言,至授師儒之任,物情尤駭,官方之淆雜,莫此爲甚,請司藝李會元遞差。臣等卽伏見今月初四日本府留監察呈課,則宗廟秋享大祭肄儀時,終獻官海城君檍,最晩後始爲來參,莫重習儀,以致差遲云。近來差祭之官怠慢之習,誠極駭然,不可無警責之道,請海城君檍,從重推考。答曰,不允。末端兩件事,依啓。前啓,洪萬宗,問于大臣處之間姑停。松家島還屬戶曹事及松禁變通事,停啓。
領議政崔錫鼎上疏。大槪,冒死更申危迫之懇,冀蒙矜許事。入啓。答曰,卿懇。此時輔相,舍卿伊誰?矧今首席久曠,機務多滯,決不可一向撝謙,恝視國事,卿其宜遵前旨,速出論道,勉副如渴之望。仍傳曰,遣史官傳諭。
判尹金宇杭辭職上疏。入啓。答曰,卿其勿辭,調理行公。
黃海監司書目,臣酷被擊錚人文就彬之構誣,不可晏然在職,亟命鐫遞事,上疏上送事。啓。答曰,卿無可嫌,勿辭察職。以上朝報
上在昌德宮。停常參·經筵。
繕工直長李澳,獻陵曲墻修改事,監役鄭崑壽翼陵曲墻修改事,出去。
右承旨李震壽上疏。大槪,臣於例帶春秋之任,有應避之嫌,乞賜遞減事。入啓。答曰,疏辭,令該曹稟處。
右議政李頤命三度呈辭不允批答,王若曰,予旣以仰成之意,溫批再宣,卿何爲釋負之圖,巽辭三至。玆庸申誥,庶幾深思。念此時艱虞之幾,非大臣休退之日。人心世道莫可攸爲,時變天災靡所不有。朝論潰而一室相鬨,生民困而十家皆空。此誠寡昧之殷憂,所冀忠良之協贊。惟卿,偉量足以容物,通才足以需時。金甌覆名,可見親擢之意,鼎席論道,實資篤棐之功。而前後歷試者旣多,故中外想望之方切。夫何丐閑之請,遽及注意之辰。疾病雖嬰,豈今日之言疾,年齡尙富,非古人之引年。謂時勢之無可爲,則猶或措手,謂誠意之有未盡,則亦免敷心。豈因一時之微痾,遂釋三事之重任。首揆新出,宜思共貞之休,近侍屢臨,須體敦勉之眷。辛甘調劑之責,寔予所望,陰陽變理之功,惟卿是賴。安危所係甚重,去就豈宜自輕。所以諄諄,毋爲邁邁。於戱,召公告老而去,後人或譏其常情,武侯盡瘁而亡,前史多稱其大節。深追圖報之義,亟斷乞免之章,所辭宜不允。故玆敎示,想宜知悉。知製敎李萬選製進
府啓,請知事李光迪罷職。請義州罪人金昌奎境上梟示事。入啓。答曰,不允。
吏曹判書李益壽辭職上疏,及兵曹判書李寅燁上疏。大槪,恩由三加,窘迫冞深,更申至懇,冀蒙矜遞事。入啓。答曰,卿其安心勿辭,速出行公。
禮曹,謝恩兼冬至使拜表吉日,來十月二十八日,方物封裹,同月二十四日推擇。啓。
京畿監司書目,楊州呈,以知敦寧金昌協辭職上疏上送事。啓。答曰,卿勿固辭,上來行公。
備邊司啓曰,賓廳日次,以大臣有故,頉稟。傳曰,知道。備局謄錄
上在昌德宮。停常參·經筵。
下直,金浦郡守柳瑺。
應敎趙泰一,輔德朴行義三度呈辭。入啓。遞差。
政院啓曰,待敎李澤·洪致中纔因臺啓坐罷,而奉敎金相元·洪禹瑞,待敎李眞儉違牌,俱在罷散中,左右史不備,連以兼春秋入番,莫重史局,事甚苟簡。況移御擧動不遠,實錄移奉,亦當以實官擧行,斯速變通事,令本館稟處,何如?傳曰,竝敍用。又啓曰,吏曹判書李益壽,兵曹判書李寅燁呈辭,三度加由,辭疏俱已批下,不宜一向引入,竝卽牌招察任,何如?傳曰,允。又啓曰,因本院史官變通啓辭,竝敍用事,命下矣。因臺啓坐罷人員,竝敍用乎?敢稟。傳曰,違牌之人敍用。又啓曰,前奉敎金相元·洪禹瑞,前待敎李眞儉敍用事,命下矣。令該曹口傳付軍職,仍卽牌招察任,何如?傳曰,允。
右議政李頤命四度呈辭。入啓。傳曰,三宣之批,敷告腎腸,庶幾改圖,是予所望,今胡邁邁,繼上巽章,增予愧恧,實由誠淺,玆遣喉舌,申諭丁寧,言念邦家屯艱,是丁朝象泮渙,災異層生,大川無涯,巨廈將傾,夙夜憂懼,莫敢或遑。古語有云,國亂思良。昨歲置相,注意非常,首揆重卜,方切仰成,正宜協輔,會神聚精。詎因微恙,去就自輕,至若浮議,開釋已詳,何必深引?事面有傷。卿豈棄予,予不舍卿,式遄視事,益篤忠貞。仍傳曰,遣史官傳諭。
府啓,請知事李光迪罷職。措辭見上請義州罪人金昌奎境上梟示事。近來守令,全不愼擇,猥雜之嘆,固已久矣。今番大政,新除授順川郡守文以翼,本以卑微奸濫之人,全無履歷,且乏才諝。況本郡,以關西完邑,兼任討捕,尤宜擇差,除目之下,物情大駭。新除授龍川府使池日賓,曾任興德,旣乏廉聲,逮授海邑,亦多疵政,俱被繡衣之廉問,罪罷未幾,又除邊邑,殊無愼簡之道,請順川郡守文以翼,龍川府使池日賓遞差。答曰,不允。末端兩件事,依啓。
吏曹口傳政事,奉敎二,金相元·洪禹瑞,待敎李眞儉。
吏曹判書李益壽身病出仕。
謝恩,知春秋李益壽。
兵曹判書李寅燁上疏。大槪,嚴旨之下,不得不來伏闕下,而顧臣病狀,決難任職。且於春秋兼帶,有應避之嫌,本兼諸任,乞賜鐫遞,以幸公私事。入啓。答曰,卿懇,本兵重任,決難許改,春秋之任,令該曹稟處,須勿固辭,安心行公。
奉敎洪禹瑞上疏。大槪,乍罷旋敍,天牌踵臨,含恩怵分,趨詣闕下,而第伏見臺臣論罷兩僚之啓,以宣泄筵話,爲其罪目,臣於此,實有懼然不安於心者,玆敢露章首實,恭俟譴何,伏乞亟命攸司,同勘罪罰,以嚴邦憲,以靖私義事。入啓。答曰,爾其勿辭,從速察職。
奉敎金相元牌不進,依承傳罷職。
忠淸監司書目,公州兼任定山呈,以司諫尹行敎辭職上疏上送事。啓。答曰,爾其勿辭,從速上來察職。
掌令梁聖揆,持平金始煥啓曰,蔘貨潛商,令甲至嚴,自前申飭,非不嚴截,而國綱解弛,人不畏法,莫之禁斷,可勝痛哉?頃日筵中,有蔘商犯禁罪人金昌奎,令該道取服後勘律之命,臣等竊以爲不然也。鉤得獄情,自是審愼之意,而今昌奎則旣有現捉禁物,情狀綻露無餘,自有其律,固當登時處決,豈可以罪人自明之辭,有所容貸哉?渠雖以紅蔘,費辭發明,紅蔘亦是彼中禁物,則不可以此有所區別也,明矣。況彼國禮部使臣一行,皆以爲東蔘云云,其非紅蔘,的然可知,有何更待取招勘結之端乎?如此犯禁之徒,若不繩以重律,則將無以嚴法禁而杜奸萌,請義州潛商罪人金昌奎境上梟示,以懲日後。答曰,依啓。備局謄錄
司僕寺啓曰,濟州出來後運年例進上馬八匹內,一匹到中路病留,凶咎駑駘,合五十一匹內,六匹到中路病留,四匹故失,一匹船中故失,二匹到本寺病留,今春別啓,請訓局馬兵所給山屯馬一百匹,兵曹禁軍所給山屯馬一百匹,合二百匹內,八匹到中路病留,一匹故失,二匹到本寺病留,二匹故失,合二十七匹計除,實納馬二百三十二匹,禾毛色別單書入,而兩衙門所給山屯馬,則依前例直爲移送之意,敢啓。傳曰,知道。
上在昌德宮。停常參·經筵。
禮曹判書趙泰采,佐郞趙之重翼陵曲墻修改事出去。
左副承旨南就明書啓,臣敬奉聖批,傳諭于右議政李頤命,則以爲臣瀆冒旣多,譴責是俟,不意承宣來臨,傳宣聖諭,十行溫綸,夐出尋常,有非糞土賤臣,所敢承當,感悸怳摠,有淚被面。噫,聖上所以拔臣於萬死之中,期望于臣者若是,而臣則半歲尸官,涓埃莫酬,使天災荐至,民生札瘥,廊廟日輕,朝論日潰,自數愆殃,何莫非臣忝冒之罪也。臣之所可仰答曠絶之恩者,只在筋力奔走,而痼疾纏身,日就危篤,朝堂之赴,簿書之期,亦不得盡其責,則惟有解缷重負,不妨賢路,可以少安于私心,而孤負大造,萬死猶輕,請急之章,誠出於萬不獲已,豈臣遽懷圖便之計也?至於所被人言,雖不敢每每提起,而事關陵寢,臣之震迫惶慄,當復如何耶?卽今本病之外,所感暑患,甚於數日,方此昏憒,無以仰承明命,稍俟少間,當以文字,謹請違命之罪云矣。敢啓。傳曰,知道。
政院啓曰,擧動迫近,本兵最爲多事,而判書李寅燁再疏承批,無意行公,昨日史官變通,亦出於事勢之不獲已,而奉敎洪禹瑞陳疏批下之後,不爲出肅,俱甚未安,竝卽牌招察任,何如?傳曰,允。
兵曹判書李寅燁身病出仕。
府啓,請知事李光迪罷職。答曰,勿煩。
右議政李頤命箚子。大槪,昨日恩諭非常,而病未祗承,罪當萬死,更申危迫之懇,乞蒙矜許,仍治臣違慢之罪事。入啓。答曰,卿懇。心腹之辭,罄悉於昨者傳宣之批矣,更何多誥?卿其體寡昧虛佇之誠,念古人盡瘁之義,速出視事,勉副至望。仍傳曰,遣史官傳諭。
領議政崔錫鼎上疏。大槪,敢申危懇,冀蒙允許事。入啓。答曰,卿懇。前後疏批,已悉至意,而以卿平日體國之深忠,盍念扶顚之責,連章丐閑,棄予邁邁耶?蓋用愕然,無以爲諭。下款引嫌,元非大段,卿其勉遵前旨,卽起視事,弘濟時艱。仍傳曰,遣史官傳諭。
繕工監役具廷明,光陵曲墻修改事出去。
奉敎洪禹瑞牌不進,依承傳罷職。以上朝報
上在昌德宮。停常參·經筵。
夜五更,月有小暈。
校理吳命峻三度呈辭。入啓。遞差。
府啓,請知事李光迪罷職。措辭見上答曰,勿煩。
政院啓曰,擧動只隔數日,承旨不可不備員陪從,而同副承旨兪命弘,時在忠淸道大興地,聞有身病,上來遲速,有難的知,合有變通之道,何以爲之?敢稟。傳曰,改差。又啓曰,承旨兪命弘改差事,命下矣。今日政官牌招開政,以在京無故人差出,仍卽牌招察任,何如?傳曰,允。又啓曰,以侍講院草記,文學林象德,令本院稟處事,允下矣。擧動時宮官,不可不備員,而象德,家在遠地,上來未易,合有變通之道,何以爲之?敢稟。傳曰,改差。又啓曰,秋雨支離,四晝夜大注,正當禾穀發穗之時,傷害必多,前頭民事,極爲可慮,從前如此之時,亦有三次祈晴祭,宗廟·社稷,遣大臣設行之例,而卽今禮曹堂上,或奉命在外,或呈辭受由,時無行公之員,無以啓稟矣。卽聞大臣之意,亦以爲不可不趁速啓稟云,臣待罪該房,敢此仰稟。傳曰,鋤後之旱,農家所忌,極備之後,一向旱乾,本非佳兆也。十六日之雨,自是甘雨,十八日之雨,一陣驟雨,昨日之雨,向夕乃止,朝來之雨,亦不大注,而所謂四晝夜大注之說,何所據而發耶?誠未可曉也。況開城留守雨澤狀啓,但云十八日驟雨,則十六日之雨,遍及諸道,亦未可必也。今此祈晴之請,似涉輕遽,卽今已有開霽之意,姑觀前頭,更稟可也。
兼弼善李師尙上疏。大槪,臣伏蒙恩暇,救護母病,而病情一向危篤,實無離側供仕之望,不意此際,召牌降臨,不得不趨詣於闕外,而臣母眼病苦重之餘,添得泄痢,元氣薾然,日就危頓,敢將煎迫情理,復此哀籲,本兼兩任,冀賜鐫罷,使得專意於醫藥,以卒生成之澤事。入啓。答曰,爾其勿辭。救護母病。
右議政李頤命五度呈辭。入啓。傳曰,安心調理。
謝恩,左副承旨李彦經,右副承旨南就明,輔德權詹,文學洪萬迪,兼文學柳鳳輝。
右承旨李震壽修撰官減下肅拜。
吏批啓曰,春坊闕員,今當差出,而擬望之人乏少,相避竝擬,何如?傳曰,允。又啓曰,四館積滯,依例秋別遷,何如?傳曰,允。
以李彦經爲承旨,成儁爲司藝,洪萬迪爲文學,權詹爲輔德,崔文徵爲順川郡守,李汝玉爲龍川府使,黃一夏爲兵曹參議。
司僕寺,以提調意啓曰,從前移御之時,慶德宮內司僕寺馬廊狹隘,許多馬匹,勢難容接,故行用馬二十匹移養以待,其餘則竝爲仍留於昌慶宮舊廐,內乘一員加出,與時任內乘,輪回分直兩處矣。今亦依前例內乘一員,令該曹口傳差出,何如?傳曰,允。
都摠府啓曰,今此移御擧動時,寶劍侍衛,不可不備員,都摠府都摠管金宇杭,以漢城府導駕進,副摠管金錫命,以訓鍊都監馬兵別將進,閔鎭遠以禮曹堂上光陵石物修改事進,吳重周以禁軍別將進,餘存只六員,而寶劍四員外,大殿·中宮殿·世子宮·嬪宮侍衛,無以推移,令該曹卽爲稟處,何如?傳曰,允事,命下矣。副摠管閔鎭遠方在外,今姑改差,其代卽爲口傳差出,以爲推移侍衛之地,何如?傳曰,允。兵曹謄錄
上在昌德宮。停常參·經筵。
下直,古阜郡守韓沆,陽智縣監張溟羽。
右議政李頤命六度呈辭。入啓。傳曰,安心調理。
禮曹參判李晩成三度呈辭。入啓。遞差。
大司成趙泰東上疏。大槪,敢控私懇,冀蒙恩遞事。入啓。遞差。
假注書鄭狀啓,臣敬奉聖批,卽爲傳諭于判府事李畬,則以爲臣病深罪積,宜死不死,以至今日矣。旣不可冒應隆命,則亟作一行,以請違慢之誅,固臣分義之所當然,而縷喘奄奄,亦不敢自力,昧死申籲,畢暴情悃,而伏承聖批,勉諭冞勤,旣不許召還史官。又令卽日登途,臣於垂盡中窘迫悶塞,但願速死而已。臣之病狀,實史官之所目見也,到此地頭,臣敢爲托辭撕捱之計,則臣罪尤當萬死矣。臣一向煩控,爲罪益增,反覆思惟,莫知所出,伏地涕泣,但俟鈇鉞之加云。臣以聖敎愈懇,不可不趨命之意,再三敦勉,而目今大臣病勢,實難登途,臣段姑爲仍留事,敢此馳啓事,啓下。
府啓,請知事李光迪罷職。措辭見上答曰,勿煩。
禮曹判書趙泰采,佐郞趙之重,繕工監役鄭壽崑,翼陵曲墻修改後入來。
春秋館官員,以領事意啓曰,移御後實錄移安時,不可無實郞廳,故纔已啓稟收敍矣。史官二人,竝皆違牌坐罷,不可無變通之道。且雖有實官,二十九日之前,館官一員,例當入直,敢啓。傳曰,知道。違牌坐罷史官二人,竝敍用。
政院啓曰,禮曹參判李晩成呈辭遞差矣。本曹判書·參議俱奉命在外,當此擧動多事之日,他無行公之員,參判有闕之代,卽令該曹口傳差出,何如?傳曰,允。又啓曰,違牌史官二人,竝敍用事,命下矣。前奉敎金相元·洪禹瑞,令該曹口傳付職,仍卽牌招察任,何如?傳曰,允。
吏曹口傳政事,禮曹參判閔鎭遠,奉敎二,金相元·洪禹瑞。
禮曹參議李濟,正郞韓在垕,繕工直長李澳,獻陵曲墻修改後入來。
待敎李眞儉上疏。大槪,兼帶春秋之任,旣有應避之嫌,依前許遞,以存體例事。入啓。答曰,疏辭,令該曹稟處。
判決事金一鏡上疏。大槪,臣於敦寧府草記,有不敢晏然仍冒於榮次者,伏乞聖明,亟命鐫削臣職,仍治臣不職之罪,以警具僚事。入啓。答曰,敦寧府草記,誠爲得體,而費辭張皇,良可異也。勿辭察職。
奉敎金相元牌不進,罷職傳旨。傳曰,只推勿罷。以上朝報
上在昌德宮。停常參·經筵。
卯時,日有兩珥。夜五更,有霧氣。
禮曹參判閔鎭遠,正郞韓在垕,光陵石物塗灰及曲墻階砌崩頹處修改事出去。
右議政李頤命七度呈辭。入啓。傳曰,安心調理。
明日移御擧動時,大駕出宮正時,卯正初刻,中宮殿出宮正時,卯正二刻,王世子出宮正時,卯初一刻,嬪宮出宮正時,卯正三刻,開門,罷漏後。
府啓,請知事李光迪罷職。措辭見上答曰,勿煩。
院啓,請忠淸都事閔鎭東削奪官爵。措辭見上親民之職,莫如守令,傳命之任,專責郵官,則不可不擇差也,明矣。新除授德川郡守申潾,爲人庸闒,全無才諝,曾任南邑,旣乏廉聲,親入訟庭,又著悖行,如此之人,不可復畀字牧之任。碧沙察訪成爾績,本以賤孽,性且濫猾,行已悖惡,不齒人類,濫授本職,物情大駭。請德川郡守申潾,碧沙察訪成爾績,竝命遞差。答曰,不允。末端事,依啓。
戶曹啓曰,卽接廣興倉所報,則來八月朔頒料次,倉官依例進去于右議政李頤命家及奉朝賀南九萬所住處,請受祿牌,則右議政李頤命,以爲以身病,時未行公云。奉朝賀南九萬,以爲休退之後,祿俸自有舊規,而該曹雖引宋奉朝賀前例,此則係是一時特恩,不敢冒受,方欲陳疏爲辭。同祿牌不爲出給云。係是大臣祿俸,何以爲之?敢稟。傳曰,令倉官輸送。
護軍李溶南兵使遞來。
兵曹口傳政事,副摠管李健命。
備邊司啓曰,今日賓廳日次,而明日擧動相値,來會本司之意,頉稟。傳曰,知道。又啓曰,本司有司堂上四員內,一員在外,二員未差,行公之員,只有兵曹判書李寅燁,而事務繁多,勢難獨察,吏曹判書李益壽,參判李健命,竝差下有司堂上,使之察任,何如?傳曰,允。備局謄錄
上在慶德宮。停常參·經筵。
卯辰時,有霧氣。
慶德宮移御後,大殿·中殿·王世子問安。答曰,知道。大殿·中殿·世子宮,藥房·政院·玉堂·二品以上·六曹·兩司長官問安。答曰,知道。嬪宮,藥房·政院·玉堂問安。答曰,知道。
右議政李頤命箚子。大槪,病勢沈痼,不得進參於陪從起居之列,且於廩祿輸送之命,不敢冒受,乞蒙恩遞,且收成命事。入啓。答曰,卿懇。有疾未參,別無所傷,至於常廩,不宜過辭,須體至意,安心領受焉。仍傳曰,遣史官傳諭。
院啓,忠淸都事閔鎭東削奪官爵事,停啓。
府啓,請知事李光迪罷職。措辭見上答曰,勿煩。
戶曹啓曰,右議政李頤命,奉朝賀南九萬,來八月朔頒料,依前敎,更令倉官輸送,則右議政李頤命,方在呈告中云。奉朝賀南九萬,方欲陳疏爲言,祿俸竝爲不受,何以爲之?敢稟。傳曰,更令倉官輸送。
京畿監司書目,判府事金昌集,五月六月七月三朔月廩,辭而不受事。啓。傳曰,更爲輸送。
備邊司啓曰,本司有司堂上四員內,一員在外,二員未差,行公之員,只有兵曹判書李寅燁,而以事務繁多,勢難獨察,吏曹判書李益壽,戶曹參判李健命,差下有司堂上,使之察任,何如?傳曰,允。
上在慶德宮。停常參·經筵。
下直,公州牧使李寅錫,美錢僉使姜聖臣。
大殿,政院·玉堂·二品以上·六曹·大司諫問安。答曰,知道。中殿·世子宮,藥房·政院·玉堂·二品〈以上〉·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,昨日勞動法駕,冒炎移御,伏未審夜來,聖體,若何,中宮殿氣候及王世子·嬪宮氣候,亦何如?臣等不任區區仰慮,敢來問安。答曰,知道。無事。內殿氣候無事。世子·嬪宮,氣候平穩矣。
右議政李頤命八度呈辭。入啓。傳曰,安心調理。
慶尙監司書目,漆原縣監田萬最,方在官次,爲己立碑之事,不爲禁抑,以致民怨,不可仍置,不得已罷黜,其代令該曹,擇差下送事。
奉朝賀南九萬上疏。大槪,敢陳冒受廩粟之狀,乞令有司,治臣耄昏之罪,且請收廩及常祿頒給之命。昨日擧動,今日問安,不得進參,尤不勝惶恐待罪事。入啓。答曰,卿懇。惠養禮待,予意非偶,有疾未參,別無所傷,卿其須體至意,安心領受,亦勿待罪。仍傳曰,遣史官傳諭。
慶尙監司書目,安東呈,以正言權斗紀辭職上疏上送事。啓。答曰,爾其勿辭,從速上來察職。
府啓,請知事李光迪罷職。措辭見上答曰,勿煩。
成均館官員,以同知館事意啓曰,今七月初七日儒生上旬輪次,今月內無故日退行事,曾已啓達矣。大提學金昌協在外未肅拜,限內不得爲之之意,敢啓。傳曰,知道。成均館謄錄
禁衛營啓曰,前部右司屬黃海道五哨軍兵六百三十四名,四番別驍衛五十六名,步軍標下一名,已爲點閱整齊,來八月初一日,與內外各處入直馬步軍兵等,依例替代後,舊軍放送之意,敢啓。傳曰,知道。又啓曰,來十月當三番前部後司屬黃海道五哨軍兵,來九月二十五日,京中逢點,依例准二朔立番,六七番別驍衛,亦當一體調送,逐朔立番之意,本道監·兵使處,預爲知委,何如?傳曰,允。又啓曰,本營大旗幟,渝色不用,故纔已新造矣。今七月二十九日神武門外,旗祭設行之意,敢啓。傳曰,知道。禁營謄錄
上在慶德宮。停常參·經筵。
下直,幽谷察訪金正龜,伐登萬戶李翼海,豐山萬戶李英赫。
右議政李頤命九度呈辭。入啓。傳曰,安心調理。
去丙戌春夏等褒貶,四山監役宋徵遠,下,丙戌秋冬等褒貶,掌苑奉事尹志大,下。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,日氣陰濕,伏未審此時,聖體,若何?伏聞昨昏入侍醫官金有鉉·權聖徵等之言,上候自再昨午後,左邊外踝近處,微有浮氣,寒熱往來,且有酸疼,昨日則痛勢有加,右邊外踝,亦有不平之候云。臣等不勝驚慮之至,卽與鍼藥醫,趁早入診,議定治療之方宜當,敢來問安,竝此仰稟。答曰,知道。入診事,依啓。再啓曰,臣等入診罷出之後,與諸御醫等相議,則皆以爲自上左右踝骨酸疼之候,比昨頗減,而卽今脈度,猶未平和,此由於感傷畏風,下焦濕痰用事之致,加味敗毒散元方,大黃代黃柏鹽酒炒,加木瓜一錢,連進三貼,宜當云。此藥卽爲劑入之意,敢啓。傳曰,知道。
今日入診時,太廟展謁,來月念後退行事,榻前定奪。
戶曹啓曰,依傳敎,右議政李頤命,奉朝賀南九萬,八月朔頒料,更令倉官輸送,則右議政李頤命,依例領受,而奉朝賀南九萬,方以陳疏云,祿俸又爲不受,何以爲之?敢稟。傳曰,更爲輸送。又啓曰,奉朝賀南九萬八月朔頒料,依傳敎,令倉官更爲輸送,則方在陳疏中云,又辭而不受,何以爲之?敢稟。傳曰,今日筵中,纔已稟定,依此擧行。
開城留守書目,本府境內今月二十一日始雨,或灑或注,二十三日開霽,禾穀黍粟,幾盡發穗,豆太亦頗茂盛,而木花田擧皆消滅,未免赤地,本府之民,以此失望事。
禮曹啓曰,太廟展謁,以來月念後退行事,榻前定奪矣。展謁吉日,令日官推擇,則八月二十一日國忌齋戒,二十二日國忌正日,二十三日四日拘忌,二十五日國忌齋戒,二十六日國忌正日,二十七日平吉,二十九日最吉云,此兩日中,以何日定行乎?敢稟。傳曰,二十九日定行。
今日入診時,都提調崔錫鼎所啓,奉朝賀南九萬,有辭祿俸之疏矣。蓋該曹所當先觀祿俸之辭受,然後可議廩粟,而今祿俸未及,先送廩粟,未免徑遽。且不言其源委,故奉朝賀未詳曲折,以爲特有惠養之命,而不辭矣。數日後詳考謄錄,有此引咎,竝辭祿俸矣。奉朝賀一生辭受之節,素所謹嚴,聞其主意,旣受廩粟,不可疊受常祿,又以領中樞祿,大異於法典爲不安,若不還收,則勢將渡江,寓托於江外鄕村云。休致大臣,以此不安,其所栖遑遠去,殊非自上當初勉留之本意,仍給領中樞祿,雖已載於受敎輯錄,終非大典本法,今宜折衷定制,一依大典給堂下四品祿。且月致酒肉等物,非如科祿之比,本無定數,法典內通政以上致仕人處,竝月給酒肉云,此亦當隨品定式,令該曹就啓下單子,去其米豆,更加酌定,如此則祿從大典,月致之物,亦倣法典,而稍加優禮,奉朝賀亦無辭還之意,而可以領受留在矣。外議或以爲元老大臣,異於凡官,只給四品祿,似爲薄略云,此言亦是,若於春秋及歲時,別致周急,則恐爲得宜,惟在自上處分矣。上曰,奉朝賀疏語,以此深有所不安,故以領受之意爲答,而予意亦欲問于大臣而處之矣。今大臣所達,誠爲得宜,依此爲之,而春秋歲時,別致周急等事,竝一依磨鍊擧行,可也。
禮曹啓曰,宗廟·永昭殿·敬寧殿薦新西瓜,待成熟退捧事,啓下,而今朔垂盡,尙不封進,故本曹累加申飭,昨日司圃·內資兩司,同力封進,而奉常寺提調有故,本曹堂上,來詣該寺,穿穴看品,則不但體小,亦未深熟,改備封進之意,更爲嚴飭矣。今日封進,亦至百數,而體小如昨,以此監封,極涉未安,第今年潦雨,振古所無,西眞瓜之不善成熟,其勢固然。六月令封進之瓜,數朔退捧,前所未有,不得不擇其中稍大成熟者,看品封進之意,敢啓。傳曰,知道。又啓曰,卽接本曹參判閔□□狀啓,則光陵王后陵上外䃈下崩頹處,今二十六日始役,而雨水開霽未久,潤濕泥濘,昨日雨勢,又無開霽之意,泥濘之患,必倍於前,稍待旬日,差退擧行事,令該曹稟旨分付云。卽今雨意旣霽,爆陽至此,泥淖之患,自至乾燥,涓日旣始之役,不可退行,況旣行告由祭,則差退擧行,尤涉未安,仍爲董役之意,分付,何如?傳曰,允。
上在慶德宮。停常參·經筵。
大殿,政院·玉堂·二品以上·六曹·兩司長官問安。答曰,知道。中殿·世子宮,藥房·政院·玉堂·二品以上·六曹·兩司長官問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官之言,昨日午後,寒熱復作,左邊足部踝骨近處,浮高焮痛之氣有加,湯藥進御之後,症勢一樣云,臣等不勝悶慮之至,卽與鍼·藥醫,趁早入診,詳察症候宜當,敢來問安,竝此仰稟。答曰,知道。入診事,依啓。
右議政李頤命十度呈辭。入啓。傳曰,安心調理。
府前啓,無城上所,姑停。
謝恩,奉敎洪禹瑞。
備邊司啓曰,今日賓廳日次,而上候方在未寧中,頉稟。傳曰,允。日記廳郞廳李益普書。郞廳愼爾復校。
上在慶德宮。停常參·經筵。
大殿,政院·玉堂·二品以上·六曹·兩司長官問安。答曰,知道。勿爲問安。中殿·世子宮,藥房·政院·玉堂·二品以上·六曹·兩司長官問安。答曰,知道。嬪宮,藥房·政院·玉堂問安。答曰,知道。
藥房啓曰,朝晝之間,涼熱異候,伏未審夜來,聖體調攝,若何?昨日入診時,以服藥取汗之後,痛勢頗似減歇,寒熱之候,更不發作爲敎,當處診察,則外踝近處浮高焮疼之氣,幾盡消減,臣等不勝喜幸之至。湯劑連次進御之後,諸症益有差減之效乎?前入湯劑,當盡於今日,臣等與鍼·藥醫等,趁早入診,詳察症候宜當,敢來問安。答曰,知道。湯藥連進,而諸症日益差減矣。問于入侍醫官,湯藥連進當否議定,勿爲入診,亦勿逐日問安。
府啓,請知事李光迪罷職。措辭見上答曰,勿煩。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢此仰稟。傳曰,當展謁於靖陵,以今月念間晦前,推擇可也。
右議政李頤命箚子。大槪,病阻起居之班,瀆擾於靜攝之中,不勝惶恐待罪事。入啓。答曰,卿懇。病未進參,有何所傷?卿其安心勿辭,亦勿待罪。仍傳曰,遣史官傳諭。
禮曹啓曰,命下矣。靖陵展謁吉日,令日官推擇,則今八月十六日至二十六日,皆有拘忌,無他吉日,二十七日二十九日爲吉云,而二十九日太廟展謁相値,以二十七日定行乎?敢稟。傳曰,二十日無大段拘忌耶?又啓曰,今此靖陵展謁時,王世子隨駕磨鍊乎?敢稟。傳曰,出宮時,闕門外祗送,還宮時,城門外祗迎,可也。
藥房再啓曰,卽伏聞入診醫官之言,左邊外踝焮疼之候,雖已減歇,浮氣延及於內踝近處,不可不議定鍼·藥云。臣等與諸御醫等商議,則皆以爲下焦濕熱,挾痰流注之致,淸熱瀉濕湯,加柴胡一錢,黃連酒炒七分,連進五貼,宜當。此藥卽爲劑入,而臣等明日與鍼·藥醫入診,議定受鍼與否,宜當。敢啓。答曰,知道。
禮曹啓曰,命下矣。更問于日官,則二十日己亥三曆注,雖書以幸行,以生氣法推之,則乃是不宜於上之日,故日家例以此爲大段拘忌,初不敢推擇云矣。敢啓。傳曰,以二十七日定行。又啓曰,自前陵幸時,先陵在於一山之內,則例行展謁之禮,故壬申年宣陵行幸時,靖陵亦行展謁之禮矣。靖陵行祭後,宣陵展謁,禮亦磨鍊乎?敢稟。傳曰,過靖陵,先詣宣陵展謁,爲宜耶?禮曹謄錄
上在慶德宮。停常參·經筵。
下直,長湍府使許熲,加平郡守李㙫,英陽縣監李宜相,盈德縣令曺夏奇。
右議政李頤命十一度呈辭。入啓。傳曰,安心調理。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?湯藥其已進御,而足部浮氣,其有消減之效乎?今日入診事,昨已定奪,臣等與鍼·藥醫,今當入侍,而不任憂慮,敢來問安。答曰,知道。湯劑昨已進御,而足部浮氣,姑無顯然消減矣。
府啓,請知事李光迪罷職。措辭見上答曰,勿煩。
政院啓曰,大小科初試試期不遠,而京試官,尙未差出,不無臨時窘急之患,諸道京試官,卽令該曹口傳差出,何如?傳曰,允。
今日藥房入診時,受鍼與否,數日後議定事,榻前定奪。
備邊司啓曰,丙寅年禁蔘事目內,使行渡江時,挾持蔘貨者,使書狀官·義州府尹·平安都事,眼同搜檢後入送,而員役則行首譯官次知,商賈則領將次知,如有現捉者,梟示境上,入去時搜檢官及行首譯官,竝拿問,商賈領將,亦爲囚禁科罪云。今此金昌奎,以松都商賈,爲行中譯官私持馬主犯禁,現捉梟示事,因臺啓判下行會,則當該搜檢官及次知首譯等,難免其罪,當依事目勘處。書狀官李廷濟,義州府尹金致龍,竝拿問定罪,當該首譯,亦令指名拿問,次知領將,令本道査出,從重科罪,而平安都事,則事目雖如此,近年元無進往灣上,眼同搜檢之事云,其間委折,令本道啓聞後稟處,何如?傳曰,允。
工曹判書兪得一上疏。大槪,嚴畏感激,不得不冒出承命,而因仍行公,實非素心,今於燕行時搜檢官拿問之事,尤有所惶蹙不安者,乞命攸司,勘臣奉使不職之罪,不勝幸甚事。入啓。答曰,卿其勿辭,從速行公。
吏曹口傳政事,慶尙左道京試官申鐔,全羅左道京試官李柱天,忠淸左道京試官尹世綏,平安南道京試官李相周。
同副承旨朴泰恒上疏。大槪,臣於前書狀官李廷濟拿問之命,有不可晏然者,伏乞下臣司敗,一體勘律,以爲奉使不職者之戒事。入啓。答曰,爾其勿辭,從速察職。
禁府,李廷濟·金弘祉拿囚。啓。
承文院官員,以都提調意啓曰,本院提調,或有疾病事故,亦多在外之員,頃日分館揀擇時,只二員參坐,事甚苟簡。且漢·吏考講,因殿最之連次不行,未免停廢,殊無設法勸課之意,前頭褒貶坐起,亦當設行,吏曹判書李益壽,判尹金宇杭,大司憲李墪,禮曹參判閔鎭遠,竝提調差下,吏曹參議尹德駿,副提調差下,使之察任,何如?傳曰,允。
忠淸監司書目,狗馬賤疾,日益深篤,藥餌不效,無望生全,亟命鐫遞,俾尋生路事,上疏上送事。啓。答曰,卿勿過嫌,從速察職。
今日藥房入診時,都提調崔錫鼎所啓,以頃日臺啓歷代總目事,有問于大臣處之之敎矣。蓋聞中國歷代總目,有成書,而東方則無之,平川君申琓,爲校書提調時,欲爲撰集未易,而洪萬宗曾有文名,久廢閑居,故使之編成,聞其書中,略有褒貶予奪之事,近於史冊,殊涉僭妄,此臺啓所以發也。第其書,只一卷冊子,若干件以進上,磨鍊印出,而頒賜件,則不爲磨鍊云,固無頒賜煩傳之意,其或閭閻間,私自印出者,不必一一收聚藏在,而臺啓旣以撰集之失體爲言,則數件進上,以備睿覽,恐無不可矣。且野史之屬,人或撰述,若但藏之篋笥,則固無可論,而此則至於官印,故有此非議,撰集之人,雖有猥越謬妄之失,至於擬以定配,則似涉過重,今姑置之,似宜矣。上曰,定配則予意亦以爲過,而當初曲折,未得詳知,故欲問于大臣處之矣。今大臣所達得宜,勿爲定配,數件使之進上可也。又所啓,頃以右相李頤命箚,以陵寢改莎時,大臣禮官多員分進事,令禮官稟處,禮曹請議大臣獻議,而大臣禮官一時分詣,雖無前例,此外無他推移之道,節目,令禮官臨時稟處爲請,以依議施行判下矣。右相之意,陵寢改莎,非但體重,旣有人言,故特重其事,以四員分進爲請,而政府及禮官雖備員,猶未滿四員之數,各各分進,其勢亦難,臣意則大臣二員,禮曹堂上二員,觀象監·繕工監提調各一員進去,崇陵則大臣禮官及提調一員修改,穆陵·徽陵則大臣禮官及提調一員兼董修改,似合事宜矣。上曰,徽陵與宣祖大王陵,相去咫尺,一大臣可以兼董矣。錫鼎曰,禮判趙泰采,則以爲在前六陵改莎時,大臣·禮官·觀象監·繕工監提調各一員進去,最重處則大臣監董,諸陵則禮官諸提調分監完役,大臣一一奉審後復命,乃前例也。此外三陵及五陵改莎時,竝皆如此,曾無大臣二員進去之時,依故例修改,則可以分董完役,事體亦無未安,大臣多員進去,旣無前例,有難創開云,擬於次對時,與禮判同侍稟定矣。近來久廢賓廳之坐,未卽陳達,卽今改莎日字不遠,必須預先定奪,可無凡事窘急之患,故敢此仰達。上曰,崇陵一大臣進去,穆陵·徽陵,則一大臣兼董修改可也。禮曹謄錄
禮曹啓曰,宣陵展謁敢稟草記,傳曰,過靖陵先詣宣陵展謁,爲宜耶事,命下矣,在外崇陵親祭後,先詣徽陵,次詣健元陵,次詣穆陵,次詣顯陵展謁,蓋因其地勢之便順,不拘世代先後之次也。今此陵幸,定於靖陵,靖陵且在宣陵初路,行祭後,仍詣宣陵展謁,似涉便當,故以靖陵行祭後,展謁宣陵之意仰稟,而第伏念宣陵兩陵相去密邇,與五陵展謁時,形勢差異,直詣宣陵,先行展謁禮後,次詣靖陵行祀,於禮尤爲得宜,依此磨鍊,何如?傳曰,允。禮曹謄錄
上在慶德宮。停常參·經筵。
下直,全羅都事金昌錫,江原都事李遂大,鴻山縣監金興慶,黃澗縣監金季珍。
大殿,政院·玉堂問安。答曰,知道。勿爲問安。中殿·世子宮·嬪宮,政院·玉堂問安。答曰,知道。
藥房啓曰,秋炎尙熾,伏未審夜來,聖體調攝,若何?湯劑連次進御,而左邊內踝近處微浮之氣,漸有消減之勢乎?日間寢睡起居之節,亦何如?臣等不任區區憂慮,敢來問安。答曰,知道。左邊內踝浮氣,微有消減之勢,寢睡安穩,水刺如常矣。勿爲逐日問安。
右議政李頤命十二度呈辭。入啓。傳曰,安心調理。
平安監司書目,殷山縣監金胤鑽,去月二十五日身死事。
右參贊趙相愚上疏。大槪,入診退歸之路,重得暍患,轉成癨氣,吐泄無算,寒熱交戰,精神昏瞀,氣息綿綴,起居之班,末由進參,揆以分義,惶隕罔措,當此上下憂遑之日,內局保護之任,不容一日虛帶,玆敢哀籲於靜攝之中,伏乞聖明,亟遞臣本兼諸任,仍治臣瀆擾之罪事。入啓。答曰,卿其勿辭,調理行公。
假注書鄭雲柱病,代尹鳳朝。
吏曹參判崔錫恒上疏,入啓。答曰,卿其勿辭,從速察職。
同副承旨朴泰恒牌不進,罷職傳旨。傳曰,只推勿罷。
奉朝賀南九萬上疏。大槪,伏蒙天恩,還收廩粟之賜,常祿之頒,而今此別賜周急,名色雖異,實數殆同,亦有不敢冒沒承受者,伏乞更收周急之賜,以重聖朝嚬笑之愛,以遂微臣咫尺之守事。入啓。答曰,卿懇。不腆周急,實循舊例,而今以過厚,不安至此,宜令該曹,參酌磨鍊,以安卿心焉。仍傳曰,遣史官傳諭。
右承旨李震壽上疏。大槪,猥陳賤見,以備財處事。入啓。答曰,疏辭,令該曹稟處。
刑曹判書姜鋧上疏。大槪,重被擊錚人之侵詆,決不可晏然於職次,冒死呼籲,冀蒙譴罷事。入啓。答曰,意外侵詆,何足爲嫌?卿其勿辭,從速行公。以上朝報
上在慶德宮。停常參·經筵。
右議政李頤命十三度呈辭。入啓。傳曰,安心調理。
領敦寧金柱臣上疏。大槪,臣受人醜詆,羞愧悶蹙,席藁私次,恭俟譴何,伏願亟命勘臣罪名,以勵一邦事。入啓。答曰,卿懇,頃者草記,誠得事體,而一鏡之疏,盛氣張皇,恣意侵攻,予實駭然也。於卿少無所嫌,安心勿待罪。仍傳曰,遣史官傳諭。
持平金始煥啓曰,臣以歷代摠目纂輯人洪萬宗定配事,有所論啓矣。得伏見啓下擧條,則大臣以擬以定配,似涉過重陳達,聖上又以予意,亦以爲過下敎,臣於此不勝懼然,而繼之以訝惑也。萬宗所撰,雖是一卷冊子,其凡例節目,則都襲史家貌樣,上表列聖位號,而全昧諱避之義,下序諸臣事實,而顯示予奪之法,首尾一通,儼然爲史策,其僭越無嚴之罪,非如等閑妄作之比,而刊出芸閣,狼藉傳播,外而送賣於各道州縣,內而分兒於諸曹書郞,有若前代史記,新刊分布者然。此則不待公朝頒賜,而亦已家有戶藏矣。臣之當初啓辭中收聚刊本,請罪所撰之人,實出於嚴事體杜後弊之意,而擬之以編配之律者,元非過當矣。今者大臣,亦以萬宗所撰,斥之以猥越僭妄,而獨於擬律,乃以過重爲言,臣不敢知僭妄,作史之罪,不以編配,而當以何律耶?臣實未曉也。自上有數件進上之敎,今若一經睿覽,則可以洞辨是非,臣不欲逐節爭論,以犯務勝之戒,而大臣旣斥以擬律之過重,聖敎亦以爲過,則臣何敢自以爲是,而晏然仍冒於臺次乎?請命遞斥臣職。答曰,勿辭。退待物論。
判義禁李寅燁,同義禁李震休上疏。大槪,臣等重被囚人之侵斥,乞蒙鐫遞,以安私分事。入啓。答曰,囚人侵詆,不必深嫌,卿等勿辭,從速行公。
忠淸監司書目,懷德呈,以工曹參判宋相琦辭職上疏上送事。啓。答曰,固辭至此,籌司提調之任,當許遞。卿其勿辭,上來察職。又書目,忠州呈,以執義李夏源辭職上疏上送事。啓。答曰,爾其勿辭,從速上來察職。
備邊司啓曰,統制使南五星遞差之代,柳星彩薦望受點,肅謝之後,稱以情勢病勢,累次呈狀,措辭論題,使之從速赴任矣。今又連呈,無意往赴,所謂情勢,雖未知輕重之如何,而旣有物議云云,則如是固辭,勢所當然。備局諸宰,亦多以爲有難强迫云,一向撕捱,亦多事體,柳星彩今姑改差,其代斯速差送爲宜。且今秋水操日期不遠,若待新統帥辭朝赴任,則勢將過時停操,今年兩南年事,比他道頗勝,操鍊之無端廢閣,亦乖事宜。南五星雖已遞職,方在任所,舊帥之仍行習操,亦有前例,今秋統營,令前帥擧行宜當,以此分付,何如?傳曰,允。又啓曰,本司武郞廳副司果李夢相,奔走勤仕已滿十五朔,依例六品遷轉事捧承傳施行,何如?傳曰,允。
政院啓曰,卽見平安監司趙泰耉狀本,則蔘貨罪人,越獄逃躱事,馳啓矣。去七月二十一日臺啓,以境上梟示事蒙允,而正書啓下,在於同日夜深後,二十二日朝,以該曹郞廳,趁未聽分付之故,自本院捉囚該吏,促令行關於本道,則計其日字二十四五日間,似當依啓下正法,而該曹關文之二十七日亥時,始至本營,已極駭然,金昌奎之越獄逃刑,又在同日,此必故緩傳關,預爲宣泄之致。今日紀綱,雖曰頹廢,豈可使莫重成命,泥滯於中路,幺磨罪囚,恣行胸臆,終至於脫梏而逃刑乎?此不可使聞於隣國者也。此而置之,將無以杜後弊而嚴國法。畿營及兩西所經撥站,使之嚴査,遞傳時日,開錄啓聞,以爲重究之地,如果有符同罪人族屬,從中作奸者,令攸司從重按法,何如?傳曰,依啓。事極痛駭,令該曹各別申飭,兩西監司及開城留守,刻日跟捕。又啓曰,越獄罪人金昌奎,令該曹,各別申飭兩西監司及開城留守,使之刻日跟捕事,命下矣,昌奎旣犯死罪,梟示命下之後,設計逃躱,則必不藏伏於在逃近地,必廣加譏捕,然後可以斯得。令該曹一體祕關,分付於各道監·兵營。傳曰,允。備局謄錄
禮曹啓曰,上年因本曹啓辭,大殿·中宮殿·世子宮所封全羅·慶尙·江原等道三名日物膳,自乙亥量減,咸鏡道三名日物膳,自丁丑停封,兩殿及世子宮所封江原道朔膳,自壬午量減,全羅·慶尙等道朔膳及京畿三名日物膳,亦自乙酉,因傳敎,限明秋量減矣。量減與停封,三名日物膳,則冬至爲始,朔膳則十月爲始,復舊封進之意分付,何如?傳曰,限明秋姑減。禮曹謄錄
下直,鐵原府使李元命,沃溝縣監孫碩揆。
李彦經,以都摠府言啓曰,副摠管吳重周,以禁軍別將等馬點事,慕華館進去之意,敢啓。傳曰,知道。
南就明,以備邊司言啓曰,本司武郞廳副司正李夢相,奔走勤仕已滿十五朔,依例六品遷轉事,捧承傳施行,何如?傳曰,允。
又以戶曹言啓曰,奉朝賀南九萬月致酒肉,與春秋歲時周急等物,旣已磨鍊啓下,而昨因奉朝賀南九萬陳疏,令該曹參酌磨鍊事,命下矣。月致酒肉,每朔淸酒五甁,猪肉十斤,鷄五首輸送,周急米春秋各十五石內,減五石,太五石內,減二石,赤豆二石,民魚十尾,石首魚二十束,鹽二石,炭三石,燒木二百斤式,依前仍存,而歲時周急米太等物,亦依春秋例磨鍊,臨時擧行,何如?傳曰,允。
傳于南就明曰,今番陵幸時,以御營軍兵,留都,隨駕軍兵,使各其軍門,依前犒饋事,分付。
南就明,以訓鍊都監言啓曰,都監鹽硝煮取時,所用醎土,每取用於閭家,而逐年掘取之餘,土色不好,曾前有取用於空闕之規,今此昌德·昌慶兩宮修理時,亦依前例取用,何如?傳曰,允。
領敦寧府事金柱臣疏,伏以臣日昨,得伏見判決事金一鏡疏本,臣竊愕眙震怖,不知置身之所也。觀其疏語,闔闢縱橫,難與爲言,而至若以臣草記中所引丁巳甲子明白可據之舊例,以爲此恐丁巳啓達之際,錯認爲孝廟朝事,因之以傳訛襲謬,不復分曉云者,此眞所謂求其說而不得,則又從以爲之辭者也。臣之草記,與一鏡之疏,已經睿覽,其當理與不當理,自難逃於淵鑑之下,臣不必更爲覼縷,而與之論辨,以備事面,而其擻氣力,費辭張皇,攻臣以越俎侵官者,引古比今,語有倫脊,非臣自伸,聖明亦無由俯燭,是則不得不辦也。其疏以臣之草記末端,不請分付該院,而直請勿施該院之回啓者,有若自臣創開者然,直驅臣於侵官放肆之科,至擧相府陳啓之故事爲證,而譏切輘踏,無復餘地。末乃結之曰,此路一開,其流之弊,庸有極哉,從今以往,大小士民呈訟之路,亦絶矣。臣始看驚懍悚慄,久而後乃定矣。臣本寡識而多疑,登奏章牘,其何敢任用新制耶?臣嘗見當方謄錄,則曾在己酉夏間,因本院西關案付奴不當免賤,而上言幸免之事,其時本院提調,故淸風府院君臣忠翼公,故判書臣李慶徽,以該院回啓,殊甚無謂,許免公事,爻周勿施何如之意,草記陳啓而蒙允。且於辛酉此奴婢定屬本府時,故驪陽府院君臣閔維重,以器遠奴婢,已屬本府,而隷院之入啓,還自占奪,殊甚無據,依當初啓下,還屬本府何如之意,陳達於榻前而蒙允矣。以此諸臣之事親之,則今臣之直請勿施該院回啓,而還屬本府者,是豈自臣創出無前之規耶?蓋其事端,有可關由於該院者,則雖相府,請以分付該院,其事有明白可據,而無可更覈者,則雖非相府,直請睿斷,缺耳目,則當時直請睿斷者,是豈昧於故事,而意在侵官者耶?若果如一鏡言,其時諸臣,何無受劾於該院?如今日大小士民呈訟之路,必自己酉辛酉已絶,而隷院爭辨之簿牒,盈几沒頭,使爲官者,亂耳眩目,而間以私意牽掣,有此可駭之擧,乃如今日者何哉?且臣於草記未入啓前,適見判中樞府事徐文重言及此事,歷擧臣草記首末而問議,則大臣皆以臣言爲是,以爲雖有特敎,法當從後施行,而直請勿施,宜當云。凡今通曉諳鍊於國朝典章,歷數朝端,無踰於大臣者,以此受敎輯錄之成,亦出於大臣之手,而其言如此,則可以引重而無疑,故臣於草記,果以從後施行陳啓,而直請勿施矣。夫先輩已行之事,足以爲援,而臣猶商確於大臣如此,則其終始審察,雖謂之過於周,愼,可也,謂之越俎侵官,豈非萬萬情外耶?且其疏,以臣之請依受敎輯錄凡例施行者,至謂之怵然驚懼者,其言之可怕,甚矣。夫請遵令甲,有何驚怵耶?以其文觀之,以臣謂欲藉從後施行之法文,而使聖祖特恩,不獲有終始者,爲使人怵然驚懼也,臣誠不料聖代人心之險巇,乃至於此也。然此則猶是驗斷之語也,若其就臣草記中勒改本文,而粧撰爲說者,尤極可愕,此又不得不辦矣。臣草記中以爲,論以訟理曲直,揆以受敎定式,則此奴婢不當歸於聖河,此其辭意,以受敎歸重可見,而一鏡之疏,攻斥臣草記而曰,及其受敎現出之後,則曰雖有受敎,此奴婢終不當歸於聖河,獨不念仲由一言重之義哉?噫,此何言也。臣之草記,果如其言,是臣係戀於所管衙門,見失臧獲,而視受敎若無也。夫受敎,王言也,人臣而不有王言,其罪當如何耶?臣自見此一句,新缺極是怪駭其曲爲訟者,出力周旋之跡,自有缺臣之草記,但曰,臣不欲與人相較,終無一言及於偏聽行私之狀,而今乃憾恨其訟者之不利,恣意侵攻人至此,自勅以絶毫分之私者,果如是耶?然臣旣受人醜詆,至於此極,羞愧惶蹙,若無所容,席藁私次,恭俟譴何。伏願聖上,亟命有司,勘臣塞士民訟路,與防先朝特恩之罪,以勵一邦,不勝萬幸。賤疾適苦,亦未進詣於起居之班,而所遭缺比尋常,急於申暴情實,冒死瀆擾於靜攝之中,臣罪尤萬萬矣。臣無任云云。批答見上
兵曹判書判義禁李寅燁,左尹同義禁李震休等疏,伏以臣等,得伏見刑曹擊錚罪人沈奎原情,則侵斥金吾,不遺餘力,臣等不勝瞿然,繼之以駭惑也。兪命咸就理之後,病勢甚重,連次手本,故不得已啓稟保放,至於擬律一款,兩造所爭,不可取信,行査於本道,而沈尙勳旣不被打,則其行色公私,不必深究,議讞之際,自有當律,豈可以渠之怨怒,而有所低仰於其間乎?然臣等無似,忝叨匪據,旣被囚人之侵詆,決難仍冒於職次,伏乞聖明,亟命鐫遞臣等金吾兼任,仍治臣等擬律失當之罪,以尊國體,以安微分,不勝幸甚,臣等無任云云。批答見上
工曹參判宋相琦疏,伏以臣除授本職,已三月矣。辭章再上,溫批荐降,夫爲人臣子,受恩君上,縻之以好爵,加之以寵命,至榮至願,無過於此,如非有大不堪者,其有不竭蹶趨承者哉?今臣言其情勢,別無難進之義,語非生平,元非自重之士,亦嘗不量人器,冒進不已,懷祿含官,乃其本末,則到今遽欲辭避,自放於寂寞之濱者,萬萬無此理也。又況久沐鴻私,無階仰答,力分所及,常思糜粉,則尤何敢苟圖私便,不思力陳之義乎?惟是離違老父,旣有所不忍,重欲安缺嘗聞先輩之言,以人臣無端引疾,比之於私家傭奴懶僕之稱病,此雖有爲而發,若虛張危痼之狀,但思自免之計,則是將求解職名,先欺君父,亦非義之所敢出也。是故,臣於在朝之時,雖有疾病,不至難强,則不敢隨例請急者,非但以筋力奔走,爲報放之萬一,亦有戒於欺罔之誅也。豈至今日,敢慢天聽,負宿心而速重戾乎?從前陳乞,專在父病,蓋以至情所急,惟在於此,而卽今則狗馬賤疾,澌頓垂死,設令父病,有或差緩,顧此危喘,無計起動,累次煩籲,誠出於萬不獲已,而亦不敢臚列症狀,上溷宸聽,缺後情實,冒萬死更陳之,疾痛呼父母,情亦慼矣。日月缺寧不下燭,而愍然於斯乎?雖然臣罪,則已自知矣。君父有命,而偃臥不起,職任久曠,而供仕無日,無論辭病,情實如何?此其爲罪,宜伏萬戮,聖明寬仁,雖不卽置法,邦憲至嚴,亦安可終赦?伏乞聖慈,特垂諒察,將臣本職及備局槐院等,亟許鐫改,仍治臣罪,重賜勘處,使臣得以安意就患,千萬幸甚,臣無任云云。答曰,省疏具悉。固辭至此,籌司提調之任,當許遞,卿其勿辭,上來察職。
執義李夏源疏,伏以臣於本月二十二日,伏奉承政院成貼諭旨,以臣爲亞憲乘缺臣聞命驚惶,不知攸措,如臣無狀,蔑累試之效,早宜缺誤恩偏加,才遞旋授,無非不敢當之職,雖迫於嚴命,莫遂循濇之忱,而自揣寸分,踰濫極矣。感激圖酬,糜粉是期,而一心悚惕,恒若隕淵者,誠以聖朝官人之方,或者由臣壞了也。恩召之下,宜卽竭蹶趨承,以伸臣子之節,而顧臣情勢,有不敢晏然冒進者。頃伏見前掌令尹會,前正言韓重熙疏本,以臣在諫職時,論啓停啓等事,盛加詆斥,或曰,苟且糢糊,竊所慨然,或臺例壞盡,不勝駭然,其所蹈籍,殆無餘力,臣竊訝惑也。較短爭長,辭氣相加,實是近來朝著間弊風,臣不欲尤而效之,以失相敬之體,而其中缺集,固非異事,而惟是士大夫之間,風習漸下,延缺輩,已成痼弊,數十年來流害轉深,或至於蠹地,公貨通私賄,而重累國政,厚招人言,其礪俗磨世之道,不可不設防杜源,故臣之論請嚴禁者,蓋欲使有者改之,無者加勉,而弊習自祛,邦政無累耳。臺閣論事,其規不一,或據事直斥,或泛論大體,何嘗有一定之例,而國家設法之意,亶在於使人知避遠辠,本不期於輕犯速戾,則惟當隨弊而立禁,不可以現發之難易,有所斟量也。況卿士大夫,非如無識小民,苟然人自淬礪,不以難於現發,爲自缺而交相警飭,痛改前習,則禁條雖具,亦無所用之缺哉,而必欲其干正抵罪,可祛此習,則無乃待士大夫太缺當初論啓,專出於矯弊之意,而無非關係於時議者,聖上若靳兪音,則居言之者,宜以言路爲憂,而今會則不然,不但詆斥之不足,至以聖上之允兪,爲若未盡者然,似此臺議,臣未之前聞也。且姜履相事,論其情罪,比林溥,宜若有差減酌處之命,蓋以此也。設令更鞫,未必其歸一,而終至於徑斃,則固可以快怨家之心,而或不無展轉難處之端,臣之意見,本自如此,故伊時在臺職之人,書問其參啓可否,臣以可停爲答矣。逮臣忝叨諫職也,適以重試上京,則除命有日,諭召纔下,身旣入城,無故稽謝,甚非分義之所敢安,故仍卽出矣。其日卽國忌齋戒也,齋戒日停啓,旣可前例之可據,而非但迷滯之見,前後無異,他人問之,則答以可停,身自當之,則乃反持疑者,終非事君勿欺與朋友信之道,故臣果停諭矣。今重熙以獨停爲言,此則似矣。然停與不停,只在其事之當否,事在可停,則獨停,又何妨乎?若左牽右掣,强屈己見,姑出姑停,又從而爲之辭,臣雖疲劣,決不忍爲此態也。第臣所未曉者,其時重熙,方帶諫職,承召還朝,爲日亦多,或疏或啓,在其掌握,而曾無一言顯斥,公座相會,又至再次,面加親切,容臣自處,亦無不可,而不此之爲,乃於數朔之後,必待臣遞職,而始加退缺數行異,而今以壞臺例糢糊苟且之人,乃敢抗顔復入,則不亦爲淸朝臺閣之羞乎?此臣所以一味蹙伏,不勝以趨命爲恭者也。且臣以鈍拙之性,宜擿於風波之場,唯知自信己見,不能隨事曲避,全昧三緘之戒,累犯當路之怒,惹人頰舌,前後非一,而猶不知悔,輒當言地,以至論一事,而憲臣慨然,停一啓,而諫官駭然,攻斥之言,左右沓至,皆臣自取,尙誰咎哉?伏乞聖慈,俯諒危懇,亟遞臣新授之職,以謝人言,以安私分,仍治臣逋慢之罪,以肅朝綱,以勵臣節,不勝幸甚,臣無任云云。答曰,省疏具悉。爾其勿辭,從速上來察職。
北靑幼學趙鼎齊等疏,伏以崇奬義節,乃聖代之昭典,尊慕賢德,實人心之同得,臣等所居之鄕,雖邈在邊,十里許,有故名臣李恒福尸祝之所,賜號爲老德書院,實遠外儒生瞻依莊修之地,故判書贈忠貞公臣吳斗寅,故判書賜忠肅公臣李世華,己巳樹立之卓然,其精忠炳節,輝映今古,舍生取義,不負所學,百載之下,一與李恒福心事相符,所謂易地則皆然矣。吳斗寅則曾宰此土,李世華則嘗按是道,忠賢竝華於一方,德化久入於人心,其事固已奇矣。同享一祠,竝列俎豆,非但儒林之顒仰,抑亦國典之所不可已,故頃年因臣等陳聞,吳斗寅旣令竝享於是院,李世華以同時立節之人,且經本道宣化之任,今其身沒已久,士林之慕義無窮,一體追享,事理則然。多士同情,無有異辭,而朝家賜額之地,非儒林所敢自擅,故臣等千里裹足,一疏仰請,伏乞聖明,特命有司,亟令追享於已設之祠,使國家褒崇之擧,無少欠闕,遐外縫掖之心,得以興起,不勝萬幸。抑臣等,以故相臣李尙眞,竝享是院事,封章陳請,旣有令該曹稟處之命,蓋尙眞大節之允合同祠,已悉於前疏,今不須煩,而側聽累年,尙不覆啓,其在多士尊仰之意,豈無缺數行。答曰,省疏具悉。疏辭,令該曹稟處。以上燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審數日來,聖體調攝,若何?伏聞昨日入侍醫官之言,湯劑連次進御,行步幾至如常,而踝骨近處浮氣,猶未夬減云。今日臣等,與鍼·藥醫,趁早入診,詳察症候宜當,臣等憂慮未弛,敢來問安,竝此仰稟。答曰,知道。入診事,依啓。
右議政李頤命十四度呈辭。入啓。傳曰,安心調理。
同副承旨朴泰恒再度呈辭。入啓。遞差。
左承旨李國芳上疏。大槪,臣以年迫八十之人,累朔供劇之餘,身病猝重,末由供職,亟許遞改,以便公私事。入啓。遞差。
府啓,請前奉事洪萬宗亦命定配。固城縣令李泰顯前任奉常僉正時,典寺本籍穀物,私自濫用,其數至夥,交代之官,考檢文書,有虛錄,將以論報提調,則泰顯始爲恐㤼,以錢數百餘貫,罔夜載送,僅得彌縫,此實本寺上下人所共目覩,聽聞藉藉。莫重祭享之穀,私自濫用,已極駭然。且其所納錢文,盡是邑民之膏血,如此奸濫之人,不可仍置字牧之任,請固城縣令李泰顯罷職不敍。引嫌而退。當初所論,旣得臺體,大臣陳達,何必爲嫌?請持平金始煥出仕。答曰,不允。處置事,依啓。前啓,知事李光迪罷職事,停啓。
持平金始煥就職。
今日藥房入診時,前劑入淸熱瀉濕湯五貼,加劑以入事,榻前定奪。
掌令梁聖揆上疏。大槪,猥陳私懇,冀蒙恩遞,兼附所懷,以備裁處事。入啓。答曰,今玆疏陳,大意固好,而第勉從休致之請,實出於慰安元老留住江郊之意,今不可變改也。爾其勿辭察職。
京畿監司書目,驪州呈,以判府事李畬上疏上送事。啓。答曰,卿懇,屢悉予意,更何多誥?卿其俟病小間,卽速偕來,毋孤思想之心。仍傳曰,此批答,使偕來史官傳諭。
奉敎金相元牌不進,依承傳罷職。
吏曹啓曰,承旨有闕,政事,取稟。傳曰,當日爲之。
假注書鄭雲柱改,代尹鳳朝。
備邊司啓曰,今日賓廳坐起,以自上方在調攝中,頉稟。傳曰,知道。
義州府尹議薦,以李萬選爲之。備局謄錄
禮曹啓曰,卽接光陵參奉牒報,到今初四日卯時量,大王陵上曲墻後七十步許,大松木一株顚仆云,陵上曲墻外至近之地,樹木顚倒,不可無慰安之擧,慰安祭不卜日來初七日設行事,知委,何如?傳曰,允。禮曹謄錄
吏批,以朴泰恒爲大司諫,韓埏爲禁府都事,權持爲承旨,李健命爲大司成,李東郁爲同義禁,黃翼再爲忠淸都事,李遂良爲德川郡守,孫騎龍爲碧沙察訪,韓世弼爲殷山縣監,李萬選爲義州府尹,李振明爲德陵參奉,石萬夏爲書題。
觀象監,午時至申時,日暈。酉時,有右珥。
李彦經啓曰,備邊司郞廳,以大臣意來言,今日賓廳坐起日次,而上候方在靜攝中,不得來會云矣。敢啓。傳曰,知道。疊
又以都摠府言啓曰,副摠管李健命戶曹坐起進去之意,敢啓。傳曰,知道。
李震壽,以吏曹言啓曰,本曹郞官無故見存者,至於二員,而正郞柳鳳輝稱病不爲行公,佐郞趙泰億除拜已久,而尙不出肅,前後開政時,每以假郞廳代行,殊極未便。竝推考,使之從速察任,何如?傳曰,允。
又啓曰,奉敎金相元殤制旣盡,而連日陳疏,無意行公,事甚未安。卽爲牌招察任,何如?傳曰,允。又啓曰,卽今院中僚員不齊,出納之際,事甚苟簡,承旨有闕之代,以在京無故人差出,仍卽牌招察任,何如?傳曰,允。
李彦經,以兵曹言啓曰,武臣兼宣傳官柳碩祚·朴尙道·姜汝遇,以守門將仕滿,除授本職矣。本廳許參可否時,三次不順,依例汰去,何如?傳曰,允。
李震壽,以春秋館郞廳,以領事意啓曰,觀此江華留守黃欽狀啓,則史閣舊址,背陰挾穿,海霧長塞,地勢甚不便順,易致傷損,今當改建之時,當就其近處,別擇安便之地,營造新閣,本館堂上下來,看審移地定給,然後乃可始役,請令春秋館,稟旨擧行矣。頃在甲申冬,本館堂上郞廳,以考史下去時,與留守李寅燁,看審形勢,又因本館啓辭,留守更爲看審,則卽今史閣之下,十數步之地,開勢稍衍,向陽稍厚,似勝於卽今史閣之基云,故以依此定基移建之意,自本館覆啓分付,今當始役之時,惟當依此擧行,不必更爲看審,始役可乎?推擇後前期下送地官,使之泛鐵定坐向,仍爲動役,宜當。且以雨漏處看審,七月內史官下去,仍爲移安實錄事定奪矣,史官有故,未能趁期下去,始役之期,當在不遠,參酌擇日,前期下送史官,使之看審雨漏處,仍令移奉實錄於別處宜當,以此分付,何如?傳曰,允。
兵批,以申命仁爲五衛將,申泳爲翊衛,林哲儒爲昌慶宮假衛將,李重國·徐命新爲部將,徐文裕爲知事,趙泰東·柳星彩爲副護軍,李晩成·李國芳·朴泰恒·李相周爲副司直,李柱天·朴廷相·李夢相爲副司果,宋奎炳爲副司勇,朴泰徽·鄭享石·朴東樞爲武兼,柳虎徽爲興陽監牧官。
南就明,以司饔院官員,以都提調意啓曰,晉州白粘土輸運上納,自有定數,其來已久,而乙酉年間,爲慮各邑弊端,姑停發遣郞廳,而令本道別定差使員,掘取上送矣。各邑匠人等,不爲致精,近來土品,不及前日,器皿色品不精。自今年爲始,依遣郞廳,依舊例掘取,務爲精備,明春解氷,卽爲稅船添載上送之意,本道監司處分付,何如?傳曰,允。
巳時,上御興政堂。藥房入診入侍時,都提調崔錫鼎,副提調金演,假注書魚有龜,記事官金始鑌,記事官洪禹瑞,醫官金有鉉·崔聖任·丁時悌·權聖徵·朴聖瑞·白光璘·崔尙璛·吳重卨·李得英。
崔錫鼎曰,伏聞入侍醫官之言,則未寧之候,幾至平復,起居行步,亦無所妨,伏不勝喜幸,而但踝骨近處浮高之氣,尙未盡消減,無任區區仰慮,未審夜來寢膳之節,更復何如?上曰,寢睡安穩,水刺如常矣。醫官以次診察痛處後,有鉉曰,浮氣比昨,又似消減矣。錫鼎曰,數日不得入侍矣,以臣所見,亦有消減之勢,下情欣幸,何可勝達?聖任曰,浮高之氣,雖未盡消散,而比昨則顯然頓減,少無可慮矣。時悌曰,昨日尙有浮高之氣,而今則益有消減之勢。大抵。數字缺
掌令梁聖揆疏,伏以臣稟賦虛薄,素多疾病,少失將攝,輒至委頓矣,脾傷之症,近來益甚,朝夕飯餐,代以糜粥,形神換脫,精力消耗,肢脚麻痺,行步艱澁,以此病狀,實無自力供仕之望,而惟是感激天恩,不敢言病,黽勉就列,已多日矣。未有一言半辭,仰裨衮職之萬一,臣猶自媿,人謂斯何,其不可久叨匪據,厚招譏議也,決矣。伏乞聖慈,俯賜諒察,亟許鐫改臣職名,以安微分,不勝大願。抑臣有區區所懷,敢此附陳於乞免之章,惟聖明之垂察焉,臣竊瞷近日殿下敦勉在外大臣,次第召還,此誠君臣上下聚會精神,陶鑄治化之一大機會也。缺我聖上無遺老成之德,孰不欽仰,缺奉朝賀臣南九萬,夙負重望,致位三事,國家恃之如蓍龜,士民仰之如山斗,八載遜荒,一念憂國,重入脩門,再登天陛,聖諭申懇,恩禮超常,勉從休致之願,俾得優游於暮境,此不特一時老臣之榮感而已,傳之後史,亦可爲千載之美談矣。然臣竊有所慨然於中者,九萬年齡雖高,精力尙旺,足以臥閤論道,弘濟時艱,而方當拭目之日,遽允奉身之請,臣不敢知殿下當初招致之盛意,止於斯而已耶?廩人繼粟,庖人繼肉,聖朝所以惠養老臣者,可謂至矣,而終使調鼎之手,及反斂迹於朝,其在共天位治天職之義,恐不能無歉然也。前席才罷,赤舃載旋,都門一出,雲闕逈隔,棲遑江郊,亦無久住之勢,朝紳之缺望,已不可言,而以聖上至誠勉留之意,或不免有始而無終,則豈非可惜之甚者乎?昔韓愈之請寢孔戣致仕狀,有曰,如戣輩,在朝不過三數人,言可爲國愛惜,矧今九萬,以三朝舊臣,爲一國元老,身佩安危,義同休戚,宿德雅望,當世罕儔,臣之爲聖明愛惜之心,比諸古人,殆倍蓰焉。且以我朝古事言之,故相臣李元翼·李景奭之引年求退也,惟我列聖,不許休致,竝施賜几杖之典,此固無傷於義,而優賢敬老之禮,亦當如是也。今於聖上,特收成命,益篤誠禮,申加敦諭,俾卽召還於京輦之下,仍許參決廟議,則朝家有所倚毗,士民有所矜式,其所以俾益鴻化者,夫豈淺淺哉?今日可言之事,固非一二,而臣之眷眷於此者,誠以元老去就,關係甚重,非若一時政令間差謬之比而已。愚衷所激,妄論至此,伏願殿下,恕其狂僭,而亟賜採納焉。臣無任云云。批答見上
行判中樞府事李畬疏,伏以臣於隆旨之下,雖無缺比其爲罪,又當萬死矣。臣旣無所逃逭,則缺都下,以請鈇鉞之誅,已以此意,仰陳於前疏,寧復有遲回之念,而臣災咎所積,死期已迫,痼疾嬰身,朝暮垂盡,末由劃卽前發,敢請稍寬嚴命,召還史官,臣固自知爲罪益深,而其情誠亦窘隘矣。日昨伏承聖批,反復諄諄,誨勉彌切,令臣問以情病撕捱,卽日登途,臣罪愈重,而恩諭愈溫,臣撫躬感泣,不知死所。然臣之苦語悲懇,都歸虛飾,未蒙諒察,此莫非臣平日事君不誠,無以自達其忱悃,跼蹐天地,何所自容?臣承批以來,惶悸欲死,不敢復有陳控,病如少減,亦庶幾自力一行,而所患痞脹阻食之症,根委深痼,實非旬月調治,所可望其差歇,而尫羸之極,傍患層生,近又寒熱如瘧,喘喘欲絶,朝露餘命,能復幾何,一日二日,月又改朔,而臣之病狀,終無起動之望,不得不出於號籲。古今人臣,無此分義,揆以邦憲,萬殞猶輕,臣今不敢復情論迹,但得病喘少定,庶可作行,而王人辱留,已至四朔,日夕悚怖,病亦隨添,誠恐一朝溘然,永爲負罪之鬼。伏乞天地父母,俯垂矜悶,許令史官先歸,俾得延活殘喘,仍正臣積月逋慢之罪,以肅朝綱,不勝大幸,臣無任云云。批答見上
左承旨李國芳疏曰,伏以臣今犬馬之齒,已至七十有七矣,頭童而齒豁,眼昏而神茫,今不記昨,夕或忘朝,雖尋常職務,猶有所不堪,況此喉地出納之任乎?只以猥蒙洪造,累添匪據,前後叨冒,亦非一再,辭不得遞,迫於嚴命,不得已冒沒行公,而以臣年歲,老昏如此,而奔走供仕者,歷數朝班,未有如臣之比,而猶且貪榮冒祿,尙不知恥,碌碌隨行,媿懼彌切,猶幸筋力,不至於顚仆,故以奔走陳力,爲報效聖恩之萬一,忍死供劇,今至五箇月,而未嘗以身病爲辭矣。自去月晦間,左脚之間,內有癧核,隱隱疼痛,數日內顯有內食成膿之漸,坐臥起居,牽痛如刺,叫呼宛轉,不能運步,近密深嚴之地,時缺決難趨參於夙夜出納之地,缺宸嚴之下,臣罪萬死,臣之所患,如有一分可堪之勢,缺靜攝之中,何敢以狗馬賤疾,仰溷於天聽乎?伏乞聖慈,亟遞臣職名,以尋生路,以便公私,千萬幸甚。踏啓字。以上燼餘
上在慶德宮。停常參·經筵。
夜一更,黑雲一道,起自西方,直指巽方,長十餘丈,廣尺許,良久乃滅。
下直,郭山郡守鄭以雲,忠淸水虞候吳斗相。
右議政李頤命十五度呈辭。入啓。傳曰,安心調理。
江原監司書目,麟蹄縣監金盛大猝得類中之症,半身不收,差復無期,不得已罷黜事。
府啓,前奉事洪萬宗亦命定配。措辭見上請固城縣令李泰顯罷職不敍。措辭見上答曰,不允。末端事,依啓。
忠淸監司書目,恩津呈,以修撰沈壽賢辭職上疏上送事。啓。答曰,追提往事,侵逼大臣,殊未穩當也。爾其勿辭,從速上來察職。
金演,以吏曹言啓曰,今此社稷祭及文宣王釋奠祭,風雨雷雨·穆陵·徽陵·崇陵有頉處,修改告祭,一時相値,而堂下文官,尤甚乏少,許多執事,無以塡差,在前如此之時,則有生進蔭官交差之規,今亦近來依例交差意,敢啓。傳曰,知道。
權持,以弘文館言啓曰,新除授副修撰金世領,時在慶尙道安東地,經筵入番事緊,請斯速乘馹上來事,下諭。傳曰,依啓。
以忠淸監司許墀,以八月進上生松茸,限內不得封進,待罪事狀啓,傳于李坦曰,勿待罪事,回諭。
李彦經,以司僕寺官員,以提調意啓曰,今此靖陵擧動及王世子郊迎時,入把馬匹數,別單書入,而其中驛馬,則竝令兵曹,依前例知委各驛,盡爲入把,何如?傳曰,允。
權持啓曰,昨者弘文館校理李萬選,除授義州府尹,出去之後,玉堂上番,無緣闕直,招問下吏,則館官,除呈辭在外人員外,只有副應敎李肇,副校理宋正明,而俱以病不爲替直云。李肇·宋正明病勢輕重,雖未知如何,而莫重禁直,終至闕番,事甚未安,竝爲推考,校理李師尙呈告已久,竝卽牌招,以爲推移入直之地,何如?傳曰,允。
李坦啓曰,卽伏見忠淸監司許墀,以修撰沈壽賢辭職上疏上送事狀本,則恩津縣監沈廷老之老字,以耉字書塡,人名誤書,殊涉不察,推考警責,何如?傳曰,允。
掌令李翊漢啓曰,請令該曹收聚歷代總目刊本,俾勿傳布,所撰人洪萬宗事。措辭見上
李彦經,以都摠府言啓曰,今日入直軍士,中日習射,請出標信。傳曰,知道。以上燼餘
上在慶德宮。停常參·經筵。
禮曹正郞朴泰三,佐郞趙之重,穆陵·崇陵·徽陵莎草修改事,出去。
繕工直長李澳,監役鄭壽崑,副奉事鄭楗,穆陵·崇陵·徽陵莎草修改事出去。
下直,金川郡守李大根,順川郡守崔文德,全羅兵虞候柳濂,求禮縣監黃燦,開城敎授都重鼎。
中殿·世子宮·嬪宮,藥房問安。答曰,知道。
藥房啓曰,秋氣日淸,伏未審此時,聖體調攝,若何?日昨加劑入湯藥,連次進御,而踝骨近處微浮之氣,益有消減之勢乎?臣等無任憂慮,敢來問安。答曰,知道。湯藥連進,而踝骨近處微浮之氣,日益消減矣。
右議政李頤命十六度呈辭。入啓。傳曰,安心調理。
備邊司啓曰,廣州府尹徐宗憲身病沈重,爲治療累次呈狀,而保障重地,不可輕遞,故使之調理察任矣,今又呈狀,所患有加無減,決難還任云。陵幸日期不遠,地方官策應,極其浩繁,故聞其病勢,亦是實狀,不可等待其差復,今姑改差,何如?傳曰,允。又啓曰,本司有司堂上一員,有闕未差,副提學尹趾仁,副提調差下,使之仍察有司之任,何如?傳曰,允。
持平金始煥上疏。大槪,臣之父母墳山,在於畿內漣川地,今夏潦雨之後,內外階砌補土之地,多有修改之處,頃陳私懇,得蒙恩暇,而繼有陵幸判下之命,拘於格例,不敢辭陛,情理所迫,不避煩瀆,玆敢疾聲哀籲於天地父母之前,伏乞聖明,亟賜遞改職名,俾得及時修築,以伸人子至情事。入啓。答曰,爾其勿辭,往來焉。
吏曹參議尹德駿,承文副提調辭免上疏。入啓。答曰,爾其勿辭,從速察職。
吏曹,承文提調李墪。
統制使議薦,以鄭履祥爲之。備局謄錄
南就明啓曰,大司憲李墪,掌令梁聖揆·李翊漢,持平李明浚·金始煥呈辭,執義李夏源在外,今日以監察茶時之意,敢啓。傳曰,知道。
金演,以吏曹言啓曰,今初五日政,承文提調啓下單子中,提調大司憲李墪落漏書入,而臣等不能致察,矇然入啓,惶恐待罪,元單子中改付標而入之意,敢啓。傳曰,知道。勿待罪。
南就明啓曰,以守禦廳言啓曰,本廳所管北城鷹峯近處體城頹落處十一步及西邊連接將頹處七步,合十八步改築,今日畢役,夜直撤罷之意,敢啓。傳曰,知道。
李坦,以戶曹言啓曰,昌德·昌德兩闕修改處,臣世紀進去看審,則工役浩大,不可以該監監役官獨當擧行,別定戶兵曹郞廳,眼同董役,堂上,亦爲往來看檢,何如?傳曰,允。
答弘文館修撰沈壽賢疏曰,省疏具悉。追提往事,侵逼大臣,殊未穩當也。爾其勿辭,從速上來察職。
江界府使權疏,伏以臣年衰病痼,已無當世之念,而遠上重地,不敢規避,强疾赴任,今至五朔,神識消亡,智慮短淺,旣不得伸國威於彼人,又未能布恩澤於邊氓,觸事生疣,憤憒度日,辜負聖上委寄之隆恩,臣誠惶蹙,只俟譴何,而職事所關,敢效一得之愚,伏願聖明垂察焉。臣細察江邊形勢,參以習邊者之言,彼人之出來數多,專爲採蔘,至於留住,至冬則獵取獐鹿及貂鼠等物,而蔘節後還歸者十居七八矣。波猪江以下,則或以船載糧,或以馬運糧,而江界·渭原之間,水勢悍急,不須行船,僅通馬,當千里供給,每有饑色,交通我人,不無負賣之患,若乃鹽醬之求乞,馬草之需索,亦非止一再,而邊民慣於應副,邊將視爲常套,曲從則順且無事,防塞則輒生釁端,故□前掩匿而不報,苟冀目前之無弊,因成謬規,其來已久,一自邊禁缺利害得失,則前日之無事云者,反不如今日之申禁,而人人澆澆,訛言扇動,上以貽廟堂之憂,臣竊訝惑焉。蓋聞彼人,利在通貨,要結邊民,每以薄情,責我人間,以應唱動愚氓,雖有馬草奪去之時,亦不敢多數創掠,至於把將捉去,所索元非大段,則其意固不在强梁桀驁,生變於疆場,而第念彼此地形,隔一衣帶,呼聲相通,煙火相接,氷合之後,朝暮來往,其勢固當,而所可深慮者,上自滿浦境,歷伐登鎭,抵高山里境,沿江居民,箇箇散處,未有數三家,籬落接連者,獨戶孤弱,易被來侵,而單居交涉,耳目不煩,以致我國事情,率多漏泄,不但爲物貨之相通而已,事之寒心,孰大於此?臣於夏間巡倉時,江邊獨戶,從附近團聚之意,多般曉諭,則頗有持難之色,民不可慮始,勢固然矣。今則滿浦之可羅地居民及伐登之上坪居民,不待官令,稍稍移居,上畏國家邊禁之發,且慮彼人侵越之弊,各爲來頭安保之計,至於耘兵,亦必待成群,而出郊城,以此時牖民聚居之利,單居之害,近鎭堡民家,則收入鎭內,以實其形勢,距鎭稍遠之民,則依山團聚,或八九家,或十餘家,伍保相連,同力警守,桴鼓相應,遠近馳救,而兼置各村領將,以察交通之路,永杜買賣之弊,則彼人固不敢易於侵犯而私交,在我固圉之道,亦足以防遏小小之來侵,密密之私逕,而頃日道臣狀聞中,聚民居條,未免廟堂之防啓,竊恐遠地懸度,不如身視目睹者之爲切至也。矧今邊民,已有見幾而遷徙者,因勢利導,出令團聚,有何咈人心而騷騷之患乎?至於鹽糧覓給,事體,與義州不同,一開其路,後弊難防,臣謹依廟堂指揮,一切嚴禁,以爲不易之定法,豈敢復容他議,而自古安邊之策,固非一道,示之以威,結之以恩,可以竝行而不悖。宋仁宗時,契丹流民,過界河,仁宗曰,皆吾赤子也,特命賑救,此王者一視同仁之意也。臣竊聞邊上之言,每値窮冬,丈雪埋牛,穹廬餓胡,無可急抵,凍餒困迫之餘,悲辭苦語,懇乞不已,缺邊臣惟知守法,玆事固非在下者之所敢上請,而旣有所聞,竊附無隱之義,略此附奏,臣不勝惶悚待罪,鎭邊之策,此其大略,而兼採輿情,條列以上,惟聖明留神焉。本府南,有參天峻嶺,北以鴨水爲界,自是窮荒極邊之地也。石田磽确,生理異於內邑,民心鄙朴,習俗同於獩貊,其所處地,略與六鎭相近矣。將校軍兵,額數不多,而疲於立番,仕家之日無多,此則獨爲他邑所同有之役,而最是江邊把守,自四月以至九月之久,身負鹽糧越險嶺涉遠道,深入半千里之地,暴露於水草之間,留住許多日,萬苦千辛,年年飽喫,實是他邑所無之事,其所冤號勞苦,亦可惻然,慰悅軍情,收拾人心之策,不可不及時擧行。其一曰,崇節義,以勵衰俗,其二曰,簡雋良,以悅人心。何謂崇節義,以勵衰俗也?國家旌忠愍死之典,靡所不逮,而本府距京師絶遠,戰亡人事迹,未易登聞於冤泉壤者,其數甚多,而擧其勳著者言之,如故萬戶桂秀芳及其子幼學桂盈其姪故萬戶桂黃等一家三人戰死,深可忠義綽然,而已未于今,殆至於百年,泯無褒崇之擧,人心之抑鬱,久而未已。頃於戊寅年,暗行御史臣趙泰老採取公論,別單書啓,而尙未蒙旌美之典,爲國捐驅,褒贈蕭條,名湮沒不稱,一至於此,則何以勵衰俗,而勸效忠於他人乎,乞命有司,考出御史書啓,速行褒忠之典,其餘戰亡人,亦令本道,一一査啓,有所褒錄,則庶可以聳動邊民矣。何謂簡雋良,以悅民心也?江邊風習,尙武不尙文,赳赳武夫,自多好身手,粤在龍蛇之變,江邊健兒三千人,效死於臨津,國家緩急得力,終必賴於此輩,不可以遐遠而棄之也。顧念地之遠文之短,如式年武科,不得赴試,其餘別科,雖欲赴擧,遠莫之致身,老死窮荒,有才莫售,其爲冤抑,爲如何哉?關西江邊列邑,卽同北關之六鎭,誠依六鎭之例,特下試才之命,缺雋良,則干城之才,雖未可必得,爪牙之士,缺收人才慰民心之道,豈少補哉?臣於搆疏繕寫之際,伏見啓下關文,蔘商拘檢事,惟當奉審擧行,而至於本府常平蔘三十斤,自地部取用事,未詳事目本意,恐爲本府莫大之弊瘼也。所謂常平蔘,卽三南大同收米之法,而一年公用,略倣大同色目,合以計之,給支白金八百餘兩,勅行需用,則不在於此數,要之,非千數百兩之資,將不成貌樣。如値勅行疊到,使行頻數,則官儲蕩竭,罔知攸措,而拾橡軍收稅,或仍或罷,雖無一定之規,若乃七八十斤之數,據其榷利,最多而言也。今年則穡事大侵,民不聊生,例納之稅,不得不減三分之一,厥數之零日,或從可知矣,未必盡歸於公用云者,臣未知其何謂也。往在萬曆·天啓間,本府黃蔘,初以十六斤定式,而後弊滋蔓,以至八十斤之多,京司上納之際,點退索賂,爲弊不貲,民不堪其凋瘵,逮至仁祖大王改玉之年,特命單罷,民到于今受其賜矣。今此三十斤之從市直,劃給米布,有同私商之買賣,未必如癸亥以前之痼弊,而立法之初,貴在詳審誠得,勿令本府,上納於京司,當該曹貿蔘之時,除出各司奴婢及內奴婢身貢所有官蔘,一依私商例貿去,則揆以事勢,實爲兩便。伏乞明降指揮,以絶上納之弊,不勝幸甚,臣無任云云。答曰,省疏具悉。疏辭,令廟堂稟處。
持平金始煥疏,伏以臣之父母墳山,在於畿內漣川地,而頃年亡母襄窆之時,適當冬沍,負土封植之際,終不得隨意堅築,氷沙凍塊,僅成墳形,早晩崩壞,勢所必至,每擬卜日改築,以伸中心之至痛,而喪禍荐仍,遷就到今矣。自經今夏潦水之後,內外階砌及穴右增補之地,或坼或圮,無一完處,情理痛迫,急於歸省,猥陳私懇,得蒙恩暇,天地深仁,幽明感泣,而第伏念園陵展謁期日已定,其在臣子分義,固不敢徑先辭陛,情窮勢蹙,尙此遲留,而臣之親山修治,一日爲急。且其事役浩大,有非缺一行俯察血懇,曲垂矜憐,亟許遞解職名,俾得專意修改,則雨露之澤,亦及泉壤矣。至情所迫,冒犯瀆擾,臣罪至此,萬殞猶輕,臣無任云云。批答見上
吏曹參議尹德駿疏,伏以臣於近日,迫於恩旨,抗顔於匪據之地,而碌碌隨行,憒憒作事,其爲咎責,不但糜廩叨榮而已,寢寐之間,怵惕猶在。乃者,又膺謬簡,見差承文院副提調之任,臣於是,一倍慙惶,直欲循墻而走也。承文院之設,爲掌辭命,而提調之置,爲主修潤,務集衆材,員數不少,而必擇詞翰見識,爲世所許者,而居之,至於副提調,則其任尤緊,其選尤精,枚數朝著經歷者,指不多屈,官方之自別,蓋可知矣。如臣不文瞢淺,本不堪比數於人,而踐履之職,無非非分,仍因承籍,進而又進,至于今日,荐叨極選,此無非臣之劣弱,不能守志堅辭,從前由中之懇,皆歸飾讓,而畢竟冒沒,以成盜竊榮名之階也。然而服之不衷,尙爲身災,則菲質之於名器,奚特容易脫着之具也。過溢之害,理所必至,嗤點之極,終恐來人言而損國體也。玆不敢冒昧自列,伏乞聖明,特賜鑑諒,臣新授承文副提調之職,亟命鐫改,以重官方,以安私分,不勝幸甚,臣無任云云。批答見上
修撰沈壽賢疏,伏以臣於待罪下邑之中,伏奉承政院諭旨,以臣爲弘文館修撰,令臣斯速乘馹上來者,臣聞命震駴,罔知所以措躬也。夫官人之方,必待人器相稱然後,上無虛授之譏,下無匪據之懼,雖在冗官庶僚,莫不皆然,況此經幄之任,地禁職親,最號淸要極選,苟非經術文雅,蔚有著稱者,莫宜備顧問而資輔導,其不可濫竽而竊吹也,明矣。念臣庸陋樸鄙,不才無文,晩忝科目,亦幸僥冒,通籍未幾,驟躐榮塗,從前踐歷,罔非踰分之選,尤非臣所及,而世亦未嘗以此期臣也。見之職在儒臣之道,缺果有如臣之鹵莾滅裂,而一朔湔拂,苟然充數,缺委之以論思啓沃之任,則其與辨色於瞽者,缺聾者,何以異哉?臣身之顚沛,有不足恤,而獨不念辱名器而羞當世乎?反復循省,萬無堪承之望,而且臣於缺辭疏,有不容晏然泯默者,大臣之胄筵擧措,其敢分義,事體果何如,而臣之啓語,實出於隨事繩糾,則牽復登庸之後,惟當引咎之不暇,而一疏再疏,齗齗不已,直驅臣於搆陷誣辱之科,至以臺章譖疏混擧,而竝稱遣辭之際,蹈籍已甚,臣驟聞而神怖,追思而骨寒也。聖明在上,業已洞燭,雖不欲更爲索言,重惹紛擾之端,緣臣無狀,致令臺閣之重,汚辱無餘,尙何顔面,復廁邇列乎?才分之不稱,旣如彼,情勢之難安,又如此,左右思量,終不敢爲冒進之計,而臣之宿患痰火之症,又添於長夏炎霖,飮啖全廢,委頊貼席,以此病狀,尤無致身,京輦之路,寸寸擔舁,歸伏旅寓,敢因縣道,封章控籲,臣罪至此,益無所逃。伏乞聖慈,俯賜諒察,亟許鐫遞臣新授職名,以重榮選,以安愚分,不勝幸甚云云。答曰,省疏具悉。追往事侵逼大臣,殊未穩當也。爾其勿辭,從速上來察職。以上燼餘
上在慶德宮。停常參·經筵。
傳曰,史官一員待命,騎馬三匹立之,社稷大祭所內摘奸。
右議政李頤命上疏。大槪,臣於儒臣之疏,有不敢晏然者,悉暴危悃,乞蒙斥退事。入啓。答曰,卿懇,請書委折,今始詳悉,儒臣疏語,不必深嫌,須體至意,安心勿辭,速出視事,共濟國事。仍傳曰,遣史官傳諭。以上春坊朝報
南就明啓曰,大司憲李墪,掌令梁聖揆·李翊漢,持平李明浚呈辭,執義李夏源在外,持平金始煥式暇,今日以監察茶時之意,敢啓。傳曰,知道。
金演啓曰,右承旨李震壽連日不爲仕進,事涉未安,牌招察任,何如?傳曰,允。
李彦經,以兵曹言啓曰,卽接南所衛將牌報,則所屬開陽門西邊宮墻二間,今日卯時量,因雨頹落云。令紫門監,爲先把子圍排,南營入直禁衛軍十五名除出,限修築間,守直之意,敢啓。傳曰,知道。
以咸鏡監司李廷謙狀啓,以去七月令薦新生鰱魚,月令內不得封進,惶恐待罪事,傳于李坦曰,勿待罪事,回諭。
右議政李頤命疏,伏以臣恩旨勤摯,而未克趨承,聖候違豫,而日事瀆擾,惶懼悶蹙,增一疾病,日望天地生成之澤,得以速解重任,無重瘝曠之罪矣。卽伏見修撰沈壽賢辭疏,提起前事,責臣以分義事體,辭旨至嚴,又咎臣以直驅言事者於構陷誣辱之科,臣不勝瞿然之至。前冬牽復登庸,實出人望之外,臣之震駴跼蹙,必欲敷陳情迹,冒死控辭,曷其有極?臣之章疏,其曰,自作之孽,亦曰,緣臣顚妄者,無非引咎,豈有半辭斥言者,以構陷誣辱乎?事與譖疏,本不同貫,非可以竝稱混擧,至謂之神怖骨寒者,豈以其同擧於一疏耶?使臣緘口俛首,不出一言,方可免蹈籍之斥耶?俱非常情之所可曉也。然臣以僇辱滓穢之蹤,荷聖上拔出於萬死之中,徒感曠絶之異恩,不顧士大夫之廉義,裒然於百僚之上,雖日受人百斥,尙誰咎哉?難强之疾,日就沈痼,今又左拳右踢,實靦面目,蹤跡之難安,已非一二,伏乞聖慈,俯諒臣病日深而情日窮,亟許退斥,毋使妨賢路而辱廊廟,不勝萬幸。臣竊伏念君臣,猶父子也,苟使隱於中,而不盡所懷者,則是終自外於慈覆之下也。且儒臣,又以胄筵擧措爲言,玆敢冒萬死,而究言其情實,僭猥死罪,臣於前夏請書聖祖批辭於胄筵,聖上以事體未安,命還其紙,此果近例之缺有,而疎涉僭越,一時匪怒之敎,誠出於隨事責勵,俾知懲戒,亦臣萬幸,追思至今,感淚盈臆,蓋於缺數行子,多請其告碑之額於皇帝,東宮官僚,至請書其齋名,如楊萬里誠齋跋,可見矣。臣不識古今異宜,且謂先廷大訓,非若私家碑額齋名之比,同請書而達于東宮曰,敢請寶翰,奉蒙恩許,若古聖賢格言,似勝於臨帖習字之書,而臣有一事,臣祖父文貞公臣敬輿,有魚水契於孝廟,嘗有至痛在心之敎,又稱以大人先生,不但臣家世世子孫之所榮感,此與皇墳帝典,可以共炳天壤,邸下亦不可不早知此義,欲進謄本,冀蒙書賜,東宮命召進之,臣出自袖中,跪授宮官,俾展讀而進之,蓋我孝廟,雖抱大志,密勿猷爲外,未嘗以文字,詔于下,末年此敎,始及於臣,故文正公臣宋時烈,嘗作臣祖銘墓之文曰,至痛在心之敎,獨於公,明言之,豈不如聖門三千,唯端木氏,得聞人之所不聞也。又嘗大書至痛在心,日暮途遠八字,其下書曰,右,我孝宗大王,賜白江李相國批辭原批,稱相國以大人先生,白江,卽臣祖之號也。送于臣家,使之久藏,時烈傷此義之寖遠而寖忘,欲臣家子孫,尤不忘其義耳。其托意感慨,作字奇健,臣常欲爲久傳之計,亦嘗聞中國人,凡得詔勅,必刻之金石,樹于門閭,又聞加平朝宗縣人士之好義者,鐫此八字於山壁,蓋感其地名之有是義耳。臣乃謀于一家,摸榻時烈之書,鑱于臣祖所嘗居扶餘縣白馬江上書室之東巖,臣之愚意,以爲聖祖之義,可以撑拄宇宙,君臣之遇,亦逈絶古今,不特私家之榮寵,可使千秋志士,感傷於當日之義。又念八字,雖鐫于石,終不若全文之久傳,每欲求當世名筆,更勒于石,臣之感榮于斯敎,本出於至誠者如此,故請書胄筵,仍及其事,自不覺其終歸於僭越矣。臣亦曾以此批辭,爲殿下誦之於筵席,又入於章箚,伏想聖聽,亦記有之矣。且臣所生父故大司憲臣敏迪,嘗對策於孝廟時,論聖祖動心忍性而曰,十年異域,萬里沙磧,笳鼓凝情,山河愴目,親隨戎馬之驅馳,眼看天地之缺聖心者如此,臣於缺歲,奉使經過遼·瀋,見聖祖淹恤之地,歲月又一周矣。爲之莊誦聖敎,與臣父之文,掩涕悲憤,況我聖上築壇享祀之擧,前世義辟之所未有,至誠大義,夐絶千古,可以光紹烈祖之大志,有辭於天下後世,如臣駑劣,縱不能上贊,纔述之盛德,下追父祖之遺意,誠欲我東宮深知燕翼之謨,竊附於詳文祖之義,而在臣私分,亦當有光焉。區區之誠,實不外此,而擧措之顚妄,臣亦自訟,未嘗不追悔悚然,糾謬之論,烏可得免,而其言全無顧籍,只恨臣不見信重於同朝,儒臣之言,今又重斥,不敢終默,悉暴本情,辭語支蔓,不勝惶恐,臣無任兢惶云云。批答見上以上燼餘
上在慶德宮。停常參·經筵。
自辰時至未時,日暈。
下直,襄陽府使成碩夔,朔州府使元萬衡,康津縣監崔基億。
中殿·世子宮·嬪宮,藥房問安。答曰,知道。
藥房啓曰,雨餘日氣陰濕,伏未審此時,聖體調攝,若何?伏聞日昨入侍醫官之言,足部微浮之氣,幾盡消減云,臣等伏不勝喜幸之至。湯藥連次進御,而日間寢膳起居之節,亦復如常乎?臣等仰慮猶切,敢來問安。答曰,知道。無事矣,勿爲問安。再啓曰,伏承勿爲問安之敎,上候旣已平復,下情欣幸,何可勝喩?諸御醫等,以爲湯藥前劑入之外,不必繼進,停止宜當云,敢啓。傳曰,知道。
右議政李頤命十七度呈辭。入啓。傳曰,安心調理。
掌令梁聖揆上疏。大槪,臣母宿病,近又添㞃,情理煎迫,決無供仕之望,乞蒙恩遞,以伸人子至情事。入啓。答曰,爾其勿辭,救護母病。
兵曹參判韓聖佑三度呈辭。入啓。遞差。
判決事金一鏡上疏。大槪,臣於前後嚴批之下,惶慄無地,已不敢一刻晏然,而況又國舅疏中,臚列臣罪狀,不啻狼藉,危懼悚慄,驚怵罔措,而至於曲爲訟者,偏聽行私等語,是人臣極罪,臣一倍駭怖,心骨俱寒。席藁縮伏,恭俟鈇鉞之加,而側聞數日,迄未有處分,臣旣被惡名,終有所不忍泯默者,不避瀆擾之誅,復此哀籲於玉候靜攝之中,臣尤死罪,伏乞聖明,下臣司敗,勘正其罪,以爲人臣掌法行私者之戒事。入啓。
備忘記,今此判決事金一鏡之疏,不知自反,意在角勝,揆以事體,極可駭然,而公然捧入,殊甚未便,當該承旨遞差,此疏還出給。
遞差現告,當該承旨李坦。
吏曹啓曰,守令有闕,政事,取稟。傳曰,明日爲之。
江原監司書目,平海·蔚珍·三陟·江陵·襄陽等五邑,七月十六日,狂風大作,暴雨如注,半日之內,百川奔騰,有滔天捲地之勢,人物渰死,一百三十八名,家舍漂沒,七百九十五戶,至有塚墓崩頹,屍柩漂失之患,田畓各穀,幾盡掘去,五邑民人,蕩析奔遑,號哭徹天,此固前古所無之變,驚心慘目,有不忍言事。
忠淸監司書目,忠州呈,以正言李世瑾辭職及所懷上疏上送事。啓。答曰,憂愛陳戒,言甚切至,深用嘉尙,可不留心焉?賓廳引對時,原任入參,已有成命,而疏中及早頒布,或停或蠲等事,令廟堂稟處,爾其勿辭,上來察職。
政院啓曰,同副承旨李坦,有特遞之命,遞差傳旨,所當捧入,而臣以同罪之人,不敢捧入之意,敢啓。傳曰,知道。
右承旨權持上疏。大槪,臣以同罪之人,不可晏然在職,亟遞臣職,以安私分事。入啓。答曰,爾其勿辭察職。
左副承旨李彦經,右副承旨南就明上疏。大槪,臣等於該房承旨遞差之命,有不可幸免者,召牌之下,不得不趨詣闕外,而揆以廉義,決難冒進,玆敢露章仰籲,冀蒙同被譴何,以安微分事。入啓。答曰,爾等勿辭察職。
左承旨李震壽上疏。大槪,臣於當該承旨特遞之命,有不敢晏然於職次,乞賜遞斥,以安微分事。入啓。答曰,爾其勿辭察職。
左副承旨李彦經,右副承旨南就明牌不進,罷職傳旨。傳曰,只推勿罷。
廣州府尹議薦,以柳鳳輝爲之。備局謄錄
正言李世瑾疏,伏以臣幸蒙恩暇,歸修先塋,一土之新,罔非天賜,感激幽明,松檟增輝,事完之後,何敢一刻淹留,自犯踰限之科,而向臣作行,適當潦餘虐暑,累日衝冒,受傷最酷,僅僅舁到,僵臥不振。又自旬後,添得別症,陋賤之疾,雖不敢一一條錄,以浼宸聰,絶粒昏顫,須人轉側者,殆浹半朔,而少無分寸之減,漸入危篤之域,回首楓宸,一念倍切矣。晩得邸報,始伏審玉候違豫,旋卽勿藥,臣一驚一賀,固不勝區區微忱,而當百僚憂惶之時,廢一日起居之禮,人臣分義,到此掃地。伏況太廟展謁,期日已定,尤當趁期趨參,以贖曩罪,而臣之所苦,非一時偶感之比,六載含荼,奇疾纏髓,源委旣痼,醫技莫售,少有所感,輒至難救,今於積月傷敗之餘,又此增劇,了無陽界上念,惟日治窀穸之事,此身之更致京輦,已斷其望,伏乞天地父母,特憐垂死之狀,亟遞見帶之職,俾得以瞑目就盡,千萬千萬。嗚呼,鳥之將死,尙有哀鳴,今臣繼命,朝暮且絶,詎可無一言乎?臣罪蟄多年,與世相絶,其於朝政時議,殆若聲聵,誠不敢强爲之說,謹就見今聖德之已著者一二,仰勉聖益聖之休,臣伏睹近者,遍召在外大臣,咸萃京師,有以見殿下求助圖治之盛心,此正聚精會神,相得益章之一大機會也。若其奉朝賀之勉副,寔出待以禮之道,別是盛德事,而第旣勤敦召,旋許休致,爲大臣地則盡矣。恐有乖於原初勉出之意,目今時事多艱,雖使元老諸臣,協贊共貞,獨懼不濟,況輒設其引年自在乎?皇明孝宗,不許戴珊之致仕,良以此也。旣□之典,固難反汗,繼自今必加三思,從前大臣,或豈無一時之難安,而久屛荒野,未聞如近日之太過,幸各自念其休戚之義,幾盡還朝,惟殿下不替眷待之禮,益篤倚毗之誠。缺大臣則股肱也,諸臣則腹心耳目也,安有元首獨尊,而能成其體者乎?大臣固自有別,至於凡百臣僚,亦當以誠信交孚,使得各展其所蘊,不宜輕視摧壓,以致情志之相阻,故中庸九經,敬大臣居缺群臣次之,伏願殿下,留神焉。臣伏聞頃日筵中,因重臣陳白,寧邊折受還罷事,快賜開允,筵話祕嚴,雖未得其詳,有以見殿下恢坐,聰恤民隱之盛心,凡我在廷之臣,孰不曰我后之樂聞如比,苟利於國,其敢不隨事而盡言,八域之民,亦且歡忻鼓舞曰,以我后一視之仁,必不獨厚於兩邑,行見德音,長弟渙發,倘殿下推是翕受之心,大開言路,推是一邑之惠,均施諸道,則國脈可綿,邦本可固,豈不猗歟休哉?傳曰,諫行言聽,膏澤下於民,正此之謂也。仍念今春毒疫,已是非常之變,而重以無前大澇,札瘥餘氓,生理索然,言念及此,不覺氣短,以臣治途所見言之,以翻浦落,已無可論,缺木花田穀,亦給來歲之種,在處慘目,完者無幾,畿湖如彼,他道可想,不知前頭租稅,何從而出,凡係救民之政,不容少緩,而給災之擧,尤宜急先,速令廟堂,預期講定,及早頒布,恐合事宜。諸邑積逋之可以通變者,亦令熟講便否,或停或蠲,則萎暍之甿畝,少可得以穌醒。近年以來,蠲布減租之令,靡歲不降,國家經用,亦不無委屬之慮,而不如是,民無以生,民無生,國不得爲國,故聖人曰,百姓不足,君誰與足,伏願殿下,留神焉。臣伏見朝紙,日昨入診時,特降明旨,前朝兩節士之子孫,收錄訪問,有以見殿下崇節義之盛心,蕭條異代,恨不同時,至於靜攝之中,眷言與想,風聲所及,敦不激昂奮厲,思所以自樹也。昔宋孝宗,嘗言伏節死義之士難得,儒臣張栻對,當於犯顔敢諫中,求之若平時,不能犯顔敢諫,他日何望其伏節死義?臣每親前史,及到此說,未嘗不三復歎賞,以爲誠千古切至之論也。此固爲人臣者,所當自勉,而人君擇臣官人之方,亦不在此乎?仍念人君缺其心,只在於爲國爲君,其一身之利害,則全不顧計,故易曰,王臣蹇蹇,匪躬之故,伏願殿下,留神焉。臣於向日,猥隨諸臣之後,獲近黼座,咫尺威顔,雖不敢仰瞻八彩,竊聆玉音,殊似少異於昔時,人人氣血,隨年寢衰,氣血向衰,則志亦從而衰焉。固知聖志創大,因循苟安,顧非今日之可慮,而舜非不聖,益猶戒之以無怠無荒,豈以舜爲眞有是也。夫學,莫先於立志,未有志不立而能成功者,陽氣發處,金石亦透,精神一到,何事不成,故志乎堯·舜,則可以爲堯·舜,志乎文·武,則可以爲文爲武。噫,唐太宗可□季世之英主,而三綱旣不正,魏徵雖名臣,亦一失節之流,其所勸行,不過假仁,猶且行之數年,能致貞觀之治,苟有所爲,其效若斯,今天旣以聰明聖知之資,奉我殿下,若能奮發大有爲之志,得當世養德之大老,共做堯·舜·文·武之治,則使斯世,唐·虞三代,必不待乎,何憚而不爲直爲此凜之也?抑未得缺天生一世之才,足了一世之事,何患無人,惟在殿下,缺仍念國家,以科目爲重,世俗,以儒道爲迂,擧一世許多人才,使之汨汨於尋摘鬪競之場,其於爲天地立心,爲生民立道,爲去聖繼絶學,爲萬世開太平之業,視若弁髦,間有以是爲己任者,枘鑿不合,無一人立於朝者,此所以今日之不得爲唐·虞三代也。殿下臨御以來,設科凡幾度矣,取士凡幾數矣,是足以黼黻我王猷,藻繪我太平,而寥寥數十年間,莫有聞焉。徒長其打盤攫拑之悖習,剝祖換卷之奸變,向使國家,不重科擧,而重道學,率一世縫掖,皆知懷核之禮,行一不義,雖得天下,不爲之義,必無是患矣。年年設科,果何益哉?只緣其頻,如臣無似,亦得以忝竊,臣雖有百輩,何補於國?昔程頤看詳國子監條制,以爲學校,禮義相告之地,而月使之爭,殊非敎養之道,請改試爲課,更不考定高下,訓士之道,固當如是。惟我中廟朝,詣文廟酌獻訖,御明倫堂,進諸臣及儒生等,講論經義,不設試場,誠得視學缺其時諸儒,當南渡搶攘之時,或以下縣小吏,各能備禦,郡寇寧輯一境。惜乎,時君,不能究其用,而其設施方略,則雖古名將,蔑以過之,孰謂儒爲迂哉?此無他,儒者之學,正其本,流俗之論,治其末,故每指以爲迂,然其本亂而末治者否矣,故易曰,正其本,萬事理。先儒曰,正其本者,雖若迂緩,實易爲力,伏願殿下,留神焉。念臣跡則疎賤,而忘身報國之心,自謂不後於人,天若假以數年,讀得古人之書,則材識本選,䢇雖不足,出入禁闥,裨補闕漏,庶或分聖主百里之憂,爲一分報效之地者,是臣丹情。不幸身嬰重疾,就木之日將迫,今焉已矣。九原之下,惟以結草爲期,尺疏進封,重宸永隔,臨亟耿結,但有涕淚,治疏將呈之際,又得邸報,離宮移御,迫在明日,牀簀遠蹝,已違扈蹕,如山積戾,更添一層,有臣如此,不如無生,唯願未死之前,速就刑章,以缺一也。臣無任云云。答曰,省疏具悉。憂愛陳戒,言甚切至,深用嘉尙,可不留心焉。賓廳引對時,原任入參,已有成命,而疏中及早頒布,或停或蠲等事,令廟堂稟處,爾其勿辭,上來察職。
判決事金一鏡疏,伏以臣於頃日,猥猥辭疏,遽承嚴批,震惕罔措,適有狗馬之疾,仍尋長單,不虞玉候違和,百僚憂惶,在臣分義,不敢言病,悶默私次,惶恐以俟矣。再竊伏見國舅疏本,則其所論臣者,世間不好題目,靡不備具,臣看來毛髮灑浙,神魂驚褫,久而不能定也。繼又伏見批旨,比前尤嚴,臣一倍惶懍,益不知置身之所,臣未知國舅,於何激惱,持臣若是其急耶。罪名狼藉,非可一二數,而特其最緊者,私之一字也。始以亂耳眩目,私意牽掣等語,關照于前,復以出力周旋,偏聽行私,私自鎖結於後,噫,言之危怖,胡至此極?苟使臣一毫彷彿於是,則罪不容誅,亟宜付諸攸司,勘其循私斷訟之罪,流竄之誅殛之,惟法是正,若或受誣而扼枉,則在聖朝體下之道,亦不宜置諸黯黮疑似之科,莫之有別白也。嗚呼,彼告變人黃瀗,世不賤汚,況其後孫,臣素昩昧,影響無接。噫,雖上之於下,不忍勒成罪目,加於白地,不知國舅,於何見聞,而斥言若是乎?如使臣,善於周旋,必當承望,國舅之風旨,無有少有違覆,豈可以螳臂弱力,敢爲拒轍之計,觸忤見嫉,竟陷罔測之罪名乎?且此訟,曾已得決於丁丑掌院臣洪得禹之手,其時敦府,寂無一言,末有以行私,誚之者,豈人有古今而然哉?噫,敦府,初以訟隻所告,仁廟朝受敎,謂之誣罔,至曰,未過數日,疊下備忘,必無是理,乃能質言於所不敢質言之地,及考國乘,而昭然著載,則臣愚謂宜瞿然省覺,曾不謂反以此憾怒於臣,至目之以怪駭也。夫請考日記,雖自臣疏,畢竟考給,亶由聖批,則指斥之辭,太欠宛轉,詬臣之急,有不暇擇耶?蓋臣於當初,直不以誣罔受敎,晻昧成案,使聖河被極罪,宜其不快於心,而有今日之云云也。考得受敎之後,雖使敦府當之,不待多言,可以出給,臣於其間,尙何用牽掣之私,亦安有亂耳眩目者哉?昔張釋之以奏當輕重,爭之於天子,至於觸犯威怒,而反復不已,人不疑牽缺數行愼,不敢以臆料淺見,徑斷其有無,勒歸之牴牾,此臣固滯之病也。至夫國舅疏中,先輩長德,盛有所稱引,臣誠不安于心,而臣竊觀之,何其事無襯切者也。臣未知再度不利之訟,乃以一張草記,直請睿斷,先輩亦有是否,臣實固陋,未或前聞也。夫先輩所以平生謙愼,誦在人耳目,誠如疏中所陳,未聞以一言不合,遽加辭氣於人,如今日者也。噫,君父之尊,尙且使臣以禮,臣雖不肖無狀,亦嘗叨塵法從之後,見今待罪於下大夫之列,慢罵叱辱,無復餘地,不瑕有傷於聖朝禮讓和遜之風哉?只緣臣疏迂不解事,致令賢國舅,遽有此擧措,靜言思之,皆臣之罪也。仲由一言重之義,臣所以爲國舅誦之者,敦府前後之辭,殆無定準,恐難厭服人情,略有所規砭,若下文之雖有受敎四字,元無別意,而蒙上文爲語,今國舅疑臣太深,論臣太迫,此或臣字下不審之過也。噫,事欲求勝,言必求售,此恒情之所不能免,而若復以不勝爲恥,未缺爲歉,爭勝睹售,而不知攸止,則世間甚事,不由此壞了耶?缺嘗一念炯戒,平生耿耿,誠以職責所係,不得不據事實明法理,條列分別,殆若相較角勝者然,臣誠媿恧,靡所自容。雖然臣之前疏,只就事理上論其當否而已,不敢以一句一字,妄加指逼於國舅,則寧復有訐於君上之語,而今國舅不少斟量,遽發疑怒,至以此等題目,加於人者何哉?大抵論臣之罪,固亦多端,而若夫行私一款,罪名重大,誠有不容但已者,伏乞聖明,下臣司敗,亟令嚴覈,快正其罪,以爲筆法循私者之戒焉。臣屢日席藁,恭俟鈇鉞之加,而訖未有處分,臣旣蒙被惡名,有不忍終默者,不避瀆擾之罪,復此哀籲於靜攝之中,臣尤死罪死罪,臣無任云云。還出給。
左承旨權持疏,伏以今日判決事金一鏡陳疏到院,而觀其疏本,語多不擇,院中諸僚相議,累度往復,而一鏡將欲上徹,且係辨明之事,故不得不捧入矣。卽伏見備忘辭旨甚峻,有當該特遞之命,臣不勝驚惶震惕之至。臣以同事之人,卽當退伏俟罪之不暇,空廳未安,不敢徑出,而缺伏願聖慈,俯諒微懇,亟許鐫遞,以安微分,不勝幸甚,臣無任云云。批答見上
左承旨李震壽疏,伏以判決事金一鏡之辭疏,今日到院,而退却不捧,亦非一二矣,雖其疏語,有欠稱停,而旣以情勢爲言,則亦不宜一向牢斥,故往復之際,有所酬酌矣。今者備忘辭旨極嚴,有當該承旨特遞之命,臣不勝悚惕之至。臣旣與聞於捧入之議,則何敢以倖免自解,而晏然缺玆敢冒死陳籲於黈纊之下,伏乞聖明,亟命臣職,以安私分,不勝幸甚,臣無任云云。批答見上
掌令梁聖揆疏,伏以臣母,素有宿患,沈淹牀席,蓋已久矣。時或鬱火上升,精神昏瞀,呼吸窒礙,語音不通,若將不保頃刻者然,此最切急之病也。臣父去秋出宰鍾城,以望七衰耗之年,遠在數千里塞外,兩地疾病消息,不能以時承聞,夙宵憂懍之念,不特尋常慈慕之懷而已。第緣臣母病狀,如右所陳,勢難離違,故臣父申申敎戒,初不許隨往,後勿使入覲,蓋有難言之慮而然也。近因臣弟之病,四朔危重,臣母病中,日夜焦憂,寢食或至俱廢,眞元益覺澌敗,形神換脫,氣息綿綴,昏窒之症,乘虛復作,伏枕涔涔,轉側須人,臣之情理煎迫,決無離側供仕之望,而顧此所叨憲職,非若閑漫之比,豈可一向虛帶,以益瘝曠之罪哉?伏乞聖慈俯賜矜察,將臣職名,亟許遞改,俾得專意救護,以伸至情,不勝幸甚,臣無任云云。批答見上
左副承旨李彦經,右副承旨南就明疏,伏以臣等,伏見備忘記,以判決事金一鏡辭疏捧入事,有該房承旨遞差之命,臣等不勝悚慄之至。一鏡疏本,自再昨到院,而一事再疏,恐涉煩複,累次退却而不受,則連呈不已,期於必徹,臣等之意,以爲彼旣以被斥,陳慕爲言,而一向不捧,亦似未安,與之相議而捧入矣。今此特遞之命,獨及於該房,臣等何可以倖免爲幸,而晏然而已乎?召牌之下,不得不趨詣闕外,而揆以廉義,終難冒進,不避鈇鉞,合辭仰籲,伏乞聖明,亟許竝遞臣等之職,以安私分,不勝幸甚,臣等不勝云云。批答見上以上燼餘
上在慶德宮。停常參·經筵。
下直,富平府使李寅熺,開城經歷朴乃貞,省峴察訪洪夏濟,咸陽郡守李鼎華,新溪縣令趙鳴鳳。
右議政李頤命十八度呈辭。入啓。傳曰,安心調理。
持平金始煥上疏。大槪,臣於承宣特遞之敎,略陳所懷,以備財察事。入啓。答曰,更査之請,殊未得當,而至於疏本還給,承宣遞差之命,不過欲存事體,而一則曰駭惑,一則曰己私,實未曉其意之所在也。
修撰丁思愼上疏。大槪,冒陳血懇,冀蒙矜許事。入啓。答曰,疏辭,令該曹稟處。
都承旨金演啓曰,判決事金一鏡之疏,急於自辨,語欠稱停。揆以事體,殊涉未安,而該房之累日相持,終至捧入,蓋出於不得已也。特遞之命,出於意外,終未免爲遷怒過中之擧,臣待罪出納之地,區區所懷,惶恐敢達。請還收當該承旨遞差之命。答曰,勿煩。
政院啓曰,今日賓廳日次,兩司當爲來待,而皆在呈告中,無一行公之員,除受由在外外,竝卽牌招,以爲推移入侍之地,何如?傳曰,允。
假注書鄭狀啓,臣敬奉聖批,更爲傳諭于判府事李畬,則以爲臣病日益深,罪日益積,一息猶存,萬殞是俟,而伏承聖批,曲加寬貸,容臣俟病少間,免致殞絶於道路,天地好生之德,藹然於威怒之外。臣於床簀垂盡之中,九頓感祝,不覺涕出交頤,而猶不許召還史官,必令與之偕來,臣之病狀,實難以旬望,待其差歇,王人久淹,而臣罪日增,寧欲速就溘滅,而不能得也。如使臣病,有一分之減,則不必史官相守,方可前發。臣極知惶恐死罪,尙冀聖明,深念國家事體之重,許令史官先歸,則臣雖卽日就盡,亦可瞑目,而臣精神迷亂,聲氣斷續,不能悉心仰對,但有伏地涕泣云。臣於聖批之下,反復敦勉,則大臣固有病間前進之意,而卽今病勢,不可以時日,期其差愈,臣旣承偕來之命,姑爲留待之意,敢此馳啓事狀啓。傳曰,判府事李畬上來時,給馬事,分付。
傳曰,大臣·備局堂上引見。引見時,史官罷散人員,一倂敍用事,榻前下敎。領議政崔錫鼎所啓,江原監司狀啓中,嶺東五邑水災之慘,近來所罕,聞一夜之間,田畓被傷處,及人家漂沒,人物渰死者,其數甚多,事極驚慘矣。上曰,寧海等三邑,亦如是矣。錫鼎曰,一體被災,而嶺南則稍輕於嶺東,嶺東五邑,不可不別樣顧恤,而御史亦不可年年差送,使道臣詳察各邑形勢,其蠲減救活之道,使之急速商度啓聞,以爲量處之地,似宜矣。上曰,嶺東土瘠民貧,且是山峽,故年年被災,而五邑尤甚,依大臣所達,分付,可也。又所啓,黃海監司兪命雄,以道內凶歉,今秋水陸操停止事,有所狀聞矣。陸軍習操,元自本道爲之,至於水操,春則來赴京畿水營爲之,秋則自本道爲之矣。近緣連歲凶歉,久廢習操,誠甚可慮,而今年農事之失稔,又如此,依其狀聞,竝令停止,似宜矣。上曰,黃海道水陸操,姑爲停止,可也。又所啓,近來紀綱解弛,如金昌奎之罪犯甚重者,終至越獄逃躱,此必有中間漏通之事,而其事情,有不可知,故文書稽滯之由,令三道査問,則京畿撥路,一體以雨水遲滯云,而飾辭瞞報,不可取信,故使之決棍重究矣。且當初刑曹參議李善溥,則以爲情狀極痛,秋開市時,梟示於彼人所見處爲快,而判書姜鋧,以爲重犯罪人,判下之後,不可一刻留滯,當卽爲梟示,如是商論之際,不無晷刻之稽滯,其間必有自京漏通者,故該邑書吏,已令重治,而西邊蔘商接主人輩,必不無交通知情之端,各別分付嚴査,隨現重罪,何如?上曰,依此分付,而金昌奎漏通逃躱,情狀極痛,故已令廣搜跟捕,而尙無搜得之報,斯速推捕之意,更爲申飭,可也。又所啓,江界府使權上疏,備論江界事情,而以崇節·義簡俊良,別科取人等意,條列上請,新到之官,以邊上事務留心,誠爲可尙矣。朝家於邊事非不加意,而江邊諸邑,僻處一隅,耳目多有不逮,雖有道臣·及繡衣之經行,猶有未盡採取者,近來彼人,越境作挐,不比前日,日後形勢,誠爲可慮,合有收拾激勸之道矣。他處戰亡人旌表事,曾前多有擧行,而疏中所陳·桂秀芳與其子與其姪同死深河之役,忠節表著,曾入於趙泰老御史時書啓,而權今又如此,雖未知文籍可據之如何,而此等人,昭載耳目如此,桂秀芳特爲旌閭,以爲激勸之地,實合事宜矣。且簡俊良一事,臣曾累次往來西關,得聞本府人田種榮者,爲人勤幹,盡心國事,名望最著於江邊七邑,而近來久不收用,人心不無抑鬱之歎矣。種榮曾經堂上僉使,若除相當之守令,則渠必益加惕念,亦爲收拾人心之一道矣。趙相愚曾經府使,亦必詳知本府事情,使之陳達,何如?趙相愚曰,甲戌初夏,臣待罪本府,雖未久留,而略聞事情矣,今此權疏所謂桂秀芳者,非土卒也。深河赴戰時,桂秀芳以將官,與其子姪,爲國同死,忠節之表著,果如權所陳,而曾前守令之不得上聞於天聽者,以其無文籍之可考也。向者御史趙泰老書啓之後,終無採施之擧,故民情抑鬱頗甚,倘施恩典,以爲聳動之擧,則日後之得力,誠爲不少矣。大凡江邊七邑,邈在大嶺之外,大嶺之險阻,甚於巴蜀劍閣,若彼人,流入沿江三路,割據江界,廢四郡等地,以守此嶺,則所謂一夫當關,萬夫莫開者也。雖盡用一國之兵力,實無奈何綢繆之策,尙趁未雨之前,及此無事之時,收拾人才,固結民心,以爲他日得力之道者,實爲今日之急務矣。錫鼎曰,疏中請依六鎭例設科,而西關與北路有間,別科雖涉重難,而前頭御史下送時,江邊七邑中,設都會一二處,以御史爲上試官,以守令爲次試官,取其優等十數人,以爲直赴,若其節目,則臨時講定,似好矣。至於民居保聚事,亦有意見,十餘戶團聚,似未必得力,而猶愈於一二戶散處山谷者,此則不須定奪,分付字牧之官,方使善處,漸次完聚,則不無騷擾之患矣。且其疏中,彼人乏絶鹽糧,濱於死域,宜在聖上一視同仁之中云,而至引宋仁宗彼亦吾之赤子,特命賑救之事矣。當此申嚴防守之日,不可遽弛其防禁,凡干些少事,亦宜隨便善處,而非朝家分付之事矣。上曰,桂秀芳特爲旌閭,田種榮分付該曹,相當守令除授。民居團聚事,亦自本邑,從便擧行。別科事,則御史下送時,更議試取。鹽漿顧見事,朝家旣申禁令,更無分付之事矣。行大司成李健命曰,權疏末,有京司貿用蔘貨,除出各司內奴婢身貢,貿用之請矣。錫鼎曰,此則當與地部相議稟處,而今日戶判,不爲入侍,當於後日稟定矣。相愚曰,種榮事,旣因大臣陳達,有相當守令除授之命,銓曹早晩當爲擧行,而西路別無表著之兩班,種榮則乃謫居人之子孫也。其父以明經科,官至龜城府使,且其爲人,非但拔出於七邑,亦多聲譽於關西,若有別樣收用之擧,則亦是奬一勸百之道矣。上曰,銓曹收用事,旣已分付,如有相當窠闕,從速調用,可也。左副承旨李彦經所啓,義州逃躱罪人金昌奎事,大臣旣爲啓達矣。此事頃因本院啓辭,行關八路,廣加譏捕,而昌奎以死囚,脫獄而走,藏身之計,必無所不至,其何以容易捕得耶?伏見開城留守李喜茂狀本,則昌奎家男丁,無一人現在者,只其母妻及族屬,自本府囚禁云,彼此和應,泥滯撥便之狀,其家屬,萬無不知之理,不可不及時究問,而昌奎以千金之子,能脫身於邊邑牢囚之中,則松都自其本土,恣意弄奸,何事不有?臣意則昌奎母妻及族屬之在囚者,拿致京獄,嚴加訊覈,似合事宜,故敢達。錫鼎曰,承旨所達誠是,重事自本道拿問,殊似稽緩,使京獄拿囚嚴問,似可矣。上曰,承旨所達是矣。依爲之,可也。持平金始煥啓曰,臣以訟官嚴斥之敎,承宣特遞之命,俱未免過中之歸,故敢將草草數語,略附陳戒之忱矣。及承聖批,以更査之請,殊未得當,駭惑己私等語,未曉其意之所在爲敎,臣於此,不勝瞿然,而繼之以惶懍也。夫敦府隷院之所爭奴婢,訟理曲直,姑置勿論,該院旣已判決之後,敦府之直請勿施者,揆以事體,終未穩當,則訟官之陳疏自辨,其勢不得不已,承宣之循例捧入,有何所失,而聖上不復恕諒,輕加譴責,辭氣失平,處分過當,故臣之一疏進戒,實出於爲聖上憂愛之忱,而至於更査之請,蓋欲更附有司,明査處決,使無勢匹夫,俾無退言於與公府相訟之後,而亦出於重有司存訟體之意也。若其己私等語,殿下之所嘗勉勵而加意者,正在於喜怒之得中,好惡之不偏,而昨日處分,終涉輕遽,故疏中勉戒之語,自不得不如此,此何嘗有一毫他意於其間哉?臣之所論,不過爲存訟體光聖德之意,而誠未格天,致勤聖敎,已難晏然,而且兼持平申鐔,卽臣之同姓四寸妹壻也,在法有應避之嫌,尤何敢一刻仍冒於臺次乎?請命遞斥臣職。答曰,勿辭,退待物論。
大司諫朴泰恒,校理李師尙牌不進,依承傳罷職傳旨。傳曰,只推勿罷。
副校理李大成牌不進,依承傳罷職。
今日引見時,今此陵幸,出宮時刻早晩,參酌爲之事,榻前定奪。陵上改莎草時,李判府事一處進去事,榻前下敎。大司憲李墪所啓,故佐郞申宗華之孫致遠,性行悖惡,仇視祖母,怪駭之擧,罔有紀極,其祖母被其逼逐,移避他家,已有年矣。其宗中諸人,齊會數責,或冀悛改,而益肆其惡,捉致其祖母所使之奴,剝去頭皮,且割兩耳,其擧措之無狀,一至於此,前後悖惡之行,已嘈嘈於士夫之間。如此傷倫敗紀之人,不可不明示王法,以正其惡習,請令該曹,申致遠囚禁究治,以爲正倫紀勵風化之地。上曰,依啓。又所啓,臣等昨伏見備忘記,以判決事金一鏡疏辭捧入事,有當該承旨特遞之命,不勝驚惑之至。凡朝臣之情勢不安者,陳疏自列,在所不已,而政院之捧入,事例然也,一鏡之疏,雖未知措語之如何,而想其大意,只在自暴居出納之地,何可一任退却而不捧耶?遞差之罰,雖非重譴,而終未免爲失當之歸,請還收當該承旨遞差之命。上曰,勿煩。前啓,前奉事洪萬宗定配事,停啓。獻納朴彙登所啓,咸從縣令吳羽進,身雖寒微,職經臺侍,行已處事,不宜卑屈,而爲爭數口之臧獲,躬自訟質於官庭,貽辱縉紳,莫此爲甚,請咸從縣令吳羽進罷職不叙。上曰,依啓。領議政崔錫鼎所啓,捕盜廳,專管盜賊跟捕之事,自前兼爲伺察,而今番崇陵陵上草芚等物見失之後,分付兩廳,使之搜捕矣,今至許久,而尙無捕得之報,兩邊捕盜大將,難免不職之責,從重推考,何如?上曰,依爲之。
吏批啓曰,判書·參議俱以病不來,小臣獨政未安,何以爲之?敢稟。傳曰仍爲之。
以柳鳳輝爲廣州府尹,吳得朋爲內資主簿,沈尙尹爲京畿都事,任守幹爲校理,李東郁爲兵曹參判,李大成爲副校理,南致熏爲戶曹參判,李漢宗爲麟蹄縣監,趙以進爲固城縣令,李徵龜爲承旨,申鐔·盧世夏·李相周爲兼持平,李柱天爲兼監察,申必淸爲慶尙左道災傷敬差官,洪禹寧爲全羅左道災傷敬差官,權始經爲忠淸左道災傷敬差官,盧世夏爲忠淸左道京試官。同副承旨南就明。
吏批,判書李益壽病,參判崔錫恒進,參議尹德駿病,都承旨金濂進。兵批,判書李寅燁習陣進,參判未差,參議黃一夏進,參知朴弼明病,左副承旨李彦經進。
兵批,以徐宗憲·李洙·宋徵殷爲副護軍,韓聖佑爲副司直,李眞儉爲副司猛,鄭履祥爲統制使。
兵批啓曰,頃日政,以前監察徐命新,備擬於部將望,受點矣,卽接本聽報狀,則命新於副摠管金錫命,爲同姓三寸姪女壻云。法當相避,徐命新今姑改差,何如?傳曰,允。
以開城留守李喜茂狀啓,宗廟薦新松茸,限內不得封進,待罪事,傳于權持曰,勿待罪事,回諭。
辰時未時,日暈。
權持,以弘文館言啓曰,本館僚員之不齊,未有甚於近日。上番只有臣肇,而校理李師尙,副校理宋正明,連日呈告,不爲行公,竝卽牌招察任,闕員,今日政,亦爲差出,仍卽牌招察任,何如?傳曰,允。
金演啓曰,左承旨李震壽坐陳辭疏,旣已承批,今日不爲仕進,牌招察任,何如?傳曰,允。
傳于李徵龜曰,行判中樞府事李畬上來時,給馬事,分付。
以校理李師尙牌不進罷職傳旨,傳于南就明曰,推考傳旨捧入。
以大司諫朴弼明罷職傳旨,傳于南就明曰,推考傳旨捧入。
午時,上御興政堂。大臣·備局堂上引見入侍時,領議政崔錫鼎,右參贊趙相愚,同知敦寧府事金錫衍,行大司成李健命,大司憲李墪,左副承旨李彦經,獻納朴彙登,副應敎李肇,假注書尹鳳朝·洪尙賓,記事官李景說·洪禹瑞入侍。崔錫鼎進伏曰,日氣不和,聖候,何如?上曰,無事矣。錫鼎曰,今日雖無時急稟達之事,而次對久未爲之,且陵寢改莎日期已迫,而陵幸時節目,亦有可以稟裁者,故來會矣。上曰,唯。錫鼎曰,陵所改莎時,大臣二人當爲進去,而一處則小臣,可以進去,右相時在呈告中,尙不出仕。曾前大臣有故,則原任大臣,亦有進去之時,此出於一時取便之事,非可據例,而今亦不能推移,一處則原任中一人,可以進去矣。上曰,陵所一處,則原任進去,宜矣。錫鼎曰,原任中誰當進去乎?上曰,李判府事進去。榻前下敎錫鼎曰,小臣復當重任,辭不得免,身旣出仕,而外方狀啓,與時急擧行事,右相行公時,連爲覆奏,所不及爲者,邊防與積弊等事也。此不可造次定奪,且海西大同設行便否及平安監司沿海關防巡審狀啓,亦可回奏,而臣今獨入,且諸宰多有故未會,此則從當稟處矣。上曰,唯。錫鼎曰,右相一時獨賢,勞悴亦多,故暫欲休逸者,人情所不免,而今番則以洪重休陳疏事,旣爲不安,且沈壽賢疏中,亦有侵逼,故以爲難安云矣。重休之疏,事關陵寢,雖極重大,而此出於傳說之過聞也,其時旣累經奉審,而其後承旨,亦以改封築爲請,臣亦獻議矣,承旨亦豈不知乎?今夏雨水如許,故或慮其有傷矣,其時旣已陳疏,豈可以此決其去就?且壽賢之疏,則追提往事,措語亦過矣,其時事雖妄率,而豈至如此乎?卽今僚席未備,敦勉出仕,可矣。上曰,依爲之。
錫鼎曰,宣陵行幸時,出宮時刻太早,大駕到船所,天色尙未明,故御駕結船,未盡修整,而百官軍兵,一時渡涉,多不能整齊云。帝王行幸,必淸道而行,班行軍兵,使之整齊,可也。京江水勢雖平順,御駕結船雖堅好,過涉實爲涉危,而且陵所道里不遠,大路山行,則三十里,而徑行則不過十五里,出宮時刻,參酌磨鍊,何如?上曰,陵所不遠,雖不早發,亦當早還,時刻參酌以定,可也。出榻前下敎錫鼎曰,行幸之擧,雖不過暫時之勞,而其爲民弊則甚多。目今畿民,尙未收穫,年事雖謂稍稔,而累歲荐飢之餘,民力想必難支矣。御駕船槍及百官軍兵,至涉船槍,今方分定造成,而京江別無惡石,處處可泊,在前擧動,許多人爭渡之故,雖無船槍處,率能過涉云,御駕船槍外,百官軍兵過涉船槍,通上下南北各四五處云,而造成時木材多入,畿邑樹木,近甚絶乏,其弊不貲,上下船槍,諸處則特爲參酌減去,以紓民弊,何如?上曰,依爲之。
錫鼎曰,正言李世瑾,以民事陳疏,而其中及時頒布事,乃災傷,而或停或蠲事,乃身布事也,以此有令廟堂稟處之命矣。今年穡事,田穀·木花,則失稔,而水田,則免凶,如木花則最切於民用,而失稔旣如此,當有給災之擧,畓穀則川飜等處,給全災外,分災則似難擧論矣。至於諸船身布,則非一道也,亦不可一倂停減矣,從俟諸道狀聞,當從後稟處矣。上曰,依爲之。疊書錫鼎曰,捕盜廳,專管盜賊跟捕之事,自前兼爲詗察,而今番崇陵陵上草芚等物見失之後,分付兩廳,使之搜捕矣,今至許久,尙無捕得之報,西邊捕盜大將,難免不職之責,從重推考,何如?上曰,依爲之。擧行條錫鼎曰,近來史官,連爲坐罷,李眞儉則以相避許遞,只有洪禹瑞一人。江都史閣改基日期已迫,一員可以進去,且翰薦亦不可不爲,使政院稟旨變通,則以爲金相元,則病重不能行公云,病勢雖重,亦豈至於不能行公?且臺啓坐罷二人,則異於違牌,自政院不可變通云,此雖因臺啓坐罷,似當有變通之道,因可爲新薦矣。罷職翰林三人,竝叙用,何如?上曰,三人竝爲叙用,可也。出榻前下敎
李墪曰,臣有所懷敢達矣。本府員役,全無料布,而只以懸房贖賤,分給成樣矣,一自懸房贖減除之後,無他上下之物,員役輩擧皆貧餒,莫以立役,所見誠極矜慘矣。前者李德英,以懸房贖賤復舊事陳達,而戶曹以旣減之,懸房贖,有難更復,本府雜贖,亦可分給之意防啓,此甚不然。本府雖有出禁雜贖,而本甚零星,況憲官元無長在之時,出禁之日幾何耶?且法府出禁本意,豈但爲徵贖哉?出禁而徵贖,已極苟簡,而時或不得已徵贖,何可以此比員役朔下乎?懸房贖,元非全減矣。限館人蘇復間姑減,則本府形勢,萬分切急,復舊然後,可成法府貌樣矣。大臣今方入侍,下詢而處之,何如?上曰,何如?崔錫鼎曰,此非廟堂所可知,而臣曾經館職,與憲官,亦能知之。肉禁自古甚嚴,定爲全家徙邊,而泮人輩,則自國初別樣軫恤,一座每朔,使納十疋木而許屠,其設禁之意,自在徵贖之中,而近因泮人輩生理不如前,累度呼訴,或減或復,蓋三法司,俱令徵贖,而憲府則只憑此爲員役之費,今若不爲復舊,則難支之弊,誠如李墪所達矣。大司成李健命曰,臣方待罪館職,館中事亦能詳知矣。頃年趙泰耉爲大司成時,以泮人不能支保之故,懸房贖減除之意,陳達蒙允,蓋公私賤身役之重,未有甚於館下典僕者。古者役民,歲不過三日,而此輩則一歲之內,六朔立役,以至婢子有菜母食母之役,齋直,自七八歲立役,一家之內,勿論老少,莫不有身役,其勢誠不可支保。且供士之需,舊有各廛收用之規,而近來廢閣,故前日懸房贖賤減者,以此也。今若依前徵贖,則泮人實無以資生供役,憲府員役料布,則雖以它條變通,而懸房贖,則仍勿復舊,似可矣。錫鼎曰,奉朝賀南九萬爲兵判時,勤修職事,錢布充溢,故法司員役,以布給下,犯禁之人,皆治罪矣。今則國用已竭,兵曹形勢,與前大異,實無它條變通之道,憲府懸房贖,似當爲復舊矣。墪曰,兩司一體,而諫院則員役料布,自兵戶曹上下,而憲府之不爲磨鍊料布者,以其有贖賤故也。今若不許復舊,則自戶兵曹磨鍊給料布,不然則懸房贖復舊之外,豈有他道理乎?獻納朴彙登曰,臣久在館參下,亦有所懷敢達矣。館下人役重之弊,誠如李健命所達之言,而法府徵贖,亦自有定式矣。頃因趙泰耉爲大司成時,以本館魚箭收貢等事,失利之故,請爲權減,而今聞魚箭等事,旣已復舊,泮人似無大段難堪之弊。三法司雖難一時皆復,憲府卽今形勢,十分切迫,爲先許令復舊,似宜矣。上曰,懸房贖復舊之外,無它道理,憲府則懸房贖許復,可也。出擧行條
李健命曰,臣所帶本職,今方出仕,因釋菜到泮中,則泮中之許多公廨及墻垣,今夏潦雨後,雨漏圮傷處甚多,而其中正錄廳,尤甚傷頹,自前有修補處,則報於該曹,該曹算摘後,使營繕修補矣。近來該曹惜費,務爲姑息泛看,而不卽修補,若不及今修補,以至漸圮,則日後修繕,尤費物力,各別申飭該曹,以爲趁卽修葺之地,何如?上曰,依爲之。擧行條
李彦經曰,臣頃忝西銓貳席,近又待罪該房,累進政廳,適有所見,故敢達矣。昨年朝家特施推恩之典,老職加資之類,其數甚夥,自吏曹送西,每政時,軍職者,殆至數十餘人,其爲濫觴極矣。此與願職有異,士族之外,亦不可一任其冒濫,此後則申飭兩銓,另加審察而爲之,何如?上曰,此事,何如?崔錫鼎曰,老職加資,非士族則不爲付軍職,而今番付職者,實多猥雜,自今申飭該曹,審察而爲之,似宜矣。上曰,依爲之。出擧行條諸臣遂退出。
持平金始煥疏,伏以臣伏見昨日備忘中,有判決事金一鏡疏本還給,而捧入承旨特遞之命,臣纔見駭惑,莫知聖意之有何激惱,而有此敎矣。繼而得見一鏡疏本,則首尾論列,不過引向日國舅之疏,缺三四字而已。承宣之循例捧入,亦未見其一毫失當,而聖上處分,終未免爲過中之歸,臣終宵憂歎,繼之以慨惜也。大抵敦府隷院之互相爭辨者,特是數十奴婢立落間事,而其所證引,各據列聖受敎,此則是非得失,俱載於兩臣章奏,伏想聖鑑,亦已洞悉,臣不必質言其可否,而第以事體言之,亦不無一段可論者。缺以上燼餘
上在慶德宮。停常參·經筵。
下直,統虞候邊震英,慶尙都事朴師東,江東縣監徐命遇,栗峯察訪金聖重,越松萬戶李後慶,梨津萬戶池友漢。
右議政李頤命十九度呈辭。入啓。傳曰,安心調理。
大司諫朴泰恒上疏。大槪,庸陋如臣,叨此薇垣長席之命,言責之任,地望自別,不可濫冒,重以狗馬之疾,輾轉沈痼,實無起動之勢。且前書狀官罷職之事,義難獨免,封章陳懇,見阻喉司,召牌降臨,亦未趨承,席藁私次,恭俟鈇鉞之加矣。只推之命,出於格外,臣於是益不勝惶隕感激,罔知置身之所。伏乞聖明,亟削臣職,仍治臣罪,以爲人臣慢命者之戒事。入啓。答曰,爾其勿辭,從速察職。
政院啓曰,前奉敎金相元,前待敎李澤,前檢閱洪致中,旣有叙用之命,令該曹卽爲口傳付職,何如?傳曰,允。
吏曹口傳政事,奉敎金相元,待敎李澤,檢閱洪致中。以上朝報
南就明啓曰,來十二日國忌齋戒,十三日·十四日國忌正日,十五日大殿誕日,此四日,視事頉稟。傳曰,知道。
又啓曰,來十五日,儒生殿講日次,而大殿誕日相値,頉稟。傳曰,知道。
李震壽啓曰,右承旨權持,今日不爲仕進,仍呈辭單,出納之際,事甚苟艱,牌招察任,何如?傳曰,允。
李彦經啓曰,奉敎金相元,時在京畿楊根地,待敎李澤,時在廣州地,檢閱洪致中,時在驪州地,竝斯速乘馹上來事,下諭,何如?傳曰,允。
大司憲李墪,掌令李翊漢,持平李明浚啓曰,臣等得伏見備忘記,以判決事金一鏡辭疏捧入,有當該承旨特遞之命,臣等不勝驚惑之至。凡朝臣之情勢不安者,陳疏自列,在所不已,而政院之捧入,事體當然也。一鏡之疏,雖未知措語之如何,而想其大意,只在自暴,則居出納之地者,何可一任退却,而不捧耶?遞差之罰,雖非重譴,終未免爲失當之歸。請還收當該承旨特遞之命。持平金始煥,以云云引嫌而退。避辭見上一時嚴敎不必爲嫌,而法當應避,勢難仍在。請持平金始煥遞差。答曰,不允。處置事,依啓。以上燼餘
吏曹啓曰,臺諫有闕,政事,取稟。傳曰,過國忌後爲之。吏曹謄錄
上在慶德宮。停常參·經筵。
右議政李頤命二十度呈辭。入啓。傳曰,遣承旨敦諭。
禮曹啓曰,今八月十四日·穆陵·徽陵·崇陵陵上莎草修補時,本曹堂上二員進去事,啓下矣。參判臣閔鎭遠,以光陵王后陵外階崩頹處修補事進去,畢役當在於今十三日晩後云。十四日早朝復命,有未可必,而靖陵石物塗灰,亦在於十五日,堂上一員,今十四日誕日,及秋夕物膳看品後,卽詣陵所,今此三陵改莎草時,進去,堂上臣趙泰采外,無推移之員,參判閔鎭遠,自光陵畢役後,除朝辭,直詣崇陵監董,似爲便當,以此意分付,何如?傳曰,允。禮曹謄錄
神德王后忌辰齋戒。
假注書趙錫命有頉代,以趙錫命爲假注書。以上燼餘
上在慶德宮。停常參·經筵。
領議政崔錫鼎,判府事李濡,禮曹判書趙泰采,觀象監提調趙相愚,繕工提調徐文裕,穆陵·徽陵·崇陵莎草修改事,出去。
同副承旨南就明書啓,臣敬奉聖旨,敦諭于右議政李頤命,則以爲臣病勢日益沈痼,情迹日漸難安,豈不知瀆擾之可懼?瘝曠之爲罪,而實無以起身而抗顔,玉候違豫,而不得奔走於起居之列,先陵有事,而致使他大臣替行,萬死之罪,惶恐以俟,不意承宣復臨,諭旨勤懇,恩禮過分,震悸感泣,無所措躬,臣之無狀,見輕疑於一世,亦已甚矣,其不可再辱廊廟,則決矣。賤疾危苦,本非偶感之疾,調治許久,而有加而無少減,今雖欲自力,而不可得矣,日夜所祈祝,只在獲蒙聖慈,解免重任於陵幸之前,小安私分而已。恩諭之下,無計祗承,瞻望宸極,精爽飛越,顧省分義,恭俟嚴責云矣,敢啓。傳曰,知道。
傳曰,史官一員待命,騎馬三匹立之。明陵忌辰祭所內摘奸。
右議政李頤命箚子。大槪,情症俱難仍冒,恩諭之下,未克祗承,敢申危懇,乞蒙恩遞,仍治臣罪事。入啓。答曰,卿懇,昨者特遣承宣敦勉,意非偶然,而情志不孚,莫回卿心,愕然且慙,無以爲諭。前後儒臣之疏批,已示未安之意,則以大臣休休之量,寧復介意耶?矧今艱虞溢目,鼎席不備,祗謁園陵,日期漸近,其不可一向引入,恝視國事也,決矣。須體予意,毋執撝謙,速出視事,用副至望。仍傳曰,遣史官傳諭。朝報
上在慶德宮。停常參·經筵。
禮曹參議李濟,佐郞呂命擧,靖陵石物塗灰事,出去。
右議政李頤命二十一度呈辭。入啓。傳曰,安心調理。
明日陳賀時,開門差早。
政院啓曰,近來享官遞易之弊,不勝紛紜。今日徽陵獻官尹弘离病代,以昌寧都正樟,改付標以入矣,樟,以在外懸頉,故又以預差金洵陞實,則洵,又以病不進,再三往復之際,日勢已晩,尙不得傳香,陵所得達,必有窘迫之患,事體之未安,莫此爲甚。尹弘离·金洵之病勢輕重,雖未可知,宗班之帶職下鄕,亦非法例,俱不可無警責之道。司直尹弘离·司勇金洵·昌寧都正樟,竝從重推考。當初塡差時,未詳其病故虛實,以致啓下之後,頻數遞改,該曹不無所失,當該堂上,亦爲推考,何如?傳曰,依啓。事之可駭,莫此爲甚,尹弘离·金洵,竝拿推。
領議政崔錫鼎,判府事李濡,觀象監提調趙相愚,禮曹判書趙泰采,參知閔鎭遠,正郞朴泰三,佐郞趙之重,繕工提調徐文裕,監役鄭壽崑,直長李澳,副奉事鄭楗,崇陵·徽陵·穆陵莎草修改後入來。
禮曹正郞韓在垕,光陵外階崩頹處,修補後入來。
禁府,尹弘离·金洵拿囚。啓。
政院啓曰,政事,過國忌爲之事,命下矣。今日又與誕日相値,凡公事,例不得出納,政事,何以爲之?敢稟。傳曰,明日爲之。吏曹謄錄
上在慶德宮。停常參·經筵。
卯時,白雲一道如氣,起自巽方,直指坤方,長竟天,廣尺許,良久乃滅。夜五更,月暈。
大殿誕日,中殿·世子宮·嬪宮,政院·玉堂問安。答曰,知道。
政院啓曰,政事,過國忌爲之事,命下矣,今日又與誕日相値,凡公事,例不得出納,政事,何以爲之?敢稟。傳曰,明日爲之。
府啓,士習之不美,科場之亂雜,未有甚於近來,誠非國家之細慮,而識者之寒心,久矣。近聞外方擧子輩,每於臨科之時,以爲曲逕圖囑之計,前期上來,欲寅緣呈身於試官·都事者,漸至紛然,誠極可駭,而爲試官·都事者,間或□□守法勅勵,多致人言,□非朝家選遣試取之□,請令該曹添□□□□□□申飭諸□擧子□試官,俾爲正士習恢公道之地。答曰,依啓。前啓,當□□而遞差還收事,停啓。
右議政李頤命箚子。大槪,病阻賀班,情禮虧缺,乞蒙恩遞,仍治臣罪事。入啓。答曰,卿懇,有疾未參,別無所傷,卿其安心勿辭,亦勿待罪,卽起視事,用副予望。仍傳曰,遣史官傳諭。
禮曹參議李濟,正郞呂命擧,靖陵石物塗灰後入來。
備邊司啓曰,今日賓廳日次,陳賀相値,頉稟。傳曰,知道。備局謄錄□□□郞廳李益普書。郞廳愼爾復校。
上在慶德宮。停常參·經筵。
夜五更,月暈。
慶尙左道京試官申鐔,全羅左道京試官李柱天,平安南道京試官李相周,出去。
下直,咸安郡守金萬敵,平安都事李禎億,安奇察訪李世楷,泗川縣監洪九疇,高敞縣監尹□,碧沙察訪孫騎龍,知世浦僉使玄鼎龜,光山萬戶李碩蕃,群山萬戶吳瑞弼。
謝恩,右副承旨李徵龜。
判決事金一鏡初度呈辭。入啓。遞差。
右議政李頤命二十三度呈辭。入啓。傳曰,安心調理。
繕工監役申鎬,靖陵石物塗灰後入來。
領議政崔錫鼎,繕工提調徐文裕,禮曹參判閔鎭遠,□郞韓在垕,繕工監役鄭壽崑,明陵陵上莎草枯損處奉審事,出去。
京畿監司朴權,領議政崔錫鼎陪行事,出去。
奉朝賀南九萬上疏。大槪,臣之情病,不敢濫廁朝班,昨日誕辰,不得進參,其情雖慽,其罪實多,伏乞治臣之罪,以肅朝綱事。入啓。答曰,卿懇,覽卿之疏,知卿未參,不惟予心之缺然,每引開示之事,輒自不安,予以爲大過也,須體至意,安心勿待罪。仍傳曰,遣史官傳諭。
謝恩,兼西學敎授任守幹。
忠淸監司書目,道內各邑,今月以後,惡風淫雨,迭相爲災,各穀被損,尤爲傷害,而至於畓穀,頗爲茂盛,發穗亦善,庶或有望,而數日內寒意似早,以是爲慮事。又書目,道內各邑,七月十五日以後,染病死亡六名,紅疫死亡三百十六名,極爲驚慘事。
大司諫朴泰恒上疏。大槪,敢將區區所懷,以備裁察,兼陳病狀,冀蒙恩遞事。入啓。答曰,今□陳疏,固合情禮,而第園陵才已修改,期日亦且不遠,到今移幸,事體未安也。爾其勿辭,從速察職。
京畿監司書目,廣州呈,以待敎李澤辭職上疏上送事。啓。答曰,疏中侵斥臺臣,語欠和平,殊未可曉也,上來察職。又書目,安城呈,以副提學尹趾仁辭職上疏上送事。啓。答曰,爾勿過辭,從速上來察職。
禮曹啓曰,今此誕日陳賀時,諸道箋文,開坐看審,則定平府使郭柄所封箋文印。
上在慶德宮。停常參·經筵。
右議政李頤命二十三度呈辭。入啓。傳曰,安心調理。
傳曰,史官一員待命,騎馬三匹立之。崇陵忌辰祭所內摘奸。
平安監司書目,安州牧使丁道復,以親病受由歸家,連次呈狀,無意還任,秋務方殷,曠官可慮,罷黜事。
京畿監司朴權落後入來。
傳曰,今月二十四日,無大段拘忌耶?令該曹卽問于日官以啓。
慶尙監司書目,密陽等官呈,以染病,方痛一百二名,已差四十名,物故四十一名,紅疫,方痛二百六十七名,已差十一名,物故三十四名,民事節節悶慮事。
禮曹啓曰,命下矣,問于日官,則今二十四日癸卯,以生氣法推之,則於上躬,雖是平無害之日,而以曆家出行法言之,則乃天賊日,以此爲拘忌云矣,敢啓。傳曰,陵幸,以二十四日進定。
領議政崔錫鼎,繕工提調徐文裕,禮曹參判閔鎭遠,佐郞呂命擧,繕工監役鄭壽崑,明陵陵上莎草枯損處,奉審後入來。
禮曹啓曰,今八月二十九日,太廟展謁後還宮時,前後部鼓吹,陳而不作事,啓下矣。殿庭軒架及鼓吹,乃是法樂,已於上年復舊,今十五日誕辰賀禮時,依例動樂矣,今二十九日太廟展謁後,還宮時鼓吹,似無異同,何以爲之?敢稟。傳曰,依例振作。禮曹謄錄
上在慶德宮。停常參·經筵。
夜五更,月暈。
右議政李頤命二十四度呈辭。入啓。傳曰,安心調理。
平安監司書目,道內各邑,自今月初一日至初三日,暴雨翻盆,惡風連吹,田畓各穀,慘被其害,斷無西成之望,若無賙賑之擧,則必有來春顚連之慘,各樣身布身貢,竝以穀物代捧,俾作賑資,其代則待明秋,料理充償事。
禮曹,靖陵展謁出宮吉時,以寅卯間甲時擧行,何如?啓依所啓施行。朝報
上在慶德宮。停常參·經筵。
下直,廣州府尹柳鳳輝,寶城郡守金晉鼎,渭原郡守盧世雄,彦陽縣監劉大義,南海縣令李弘邁,三登縣令洪九鼎,忠淸都事黃翼再,仇寧萬戶申得倫。
右議政李頤命二十五度呈辭。入啓。傳曰,安心調理。
參知朴弼明三度呈辭。入啓。遞差。
校理李師尙三度呈辭。入啓。只遞本職。
左承旨李震壽辭職上疏。入啓。遞差。
政院啓曰,備邊司郞廳,以大臣意來言,今日非賓廳日次,且聞內間,有試射之擧,而有時急一二事稟定者,欲暫時登對,敢此來會云矣。敢啓。傳曰,引見。
吏曹啓曰,承旨有闕,政事,取稟。傳曰,明日爲之。
掌令李翊漢上疏。大槪,敢陳病重實狀,冀蒙恩遞,兼附區區所懷,以備裁察事。入啓。答曰,疏辭令該司稟處,而金昌奎事,才因臺啓,已有處分,姜以徵事,當申飭金吾,爾其勿辭,從速察職。
兵曹,副司直趙泰一身死,曾經臺侍。啓別致賻。
今日引見時,司諫尹行敎所啓,今此義州梟示罪人金昌奎之亡命,實是前所未有之變也。臣取考平安監司趙泰耉狀本,則該曹關文到營之日,罪人已先知機,使其父成元,多辦酒肉,締結獄卒,以奴代囚,肆然逃躱云。噫,蔘貨潛商,何等罪囚,境上梟示,何等嚴命,而獄卒輩,不畏國法,私相和應,換囚他人,任意故縱,終致重囚見逸,而成命不行,論其情狀,萬萬絶痛,不可以尋常見失之罪,循例治之。至於府尹金致龍,身爲邊倅,刑獄不嚴,使罪囚,公然代囚而亡命,其常時尸職,不能檢飭之責,在所難免,雖因他事,旣有拿問之命,而此一款,不可置而不問。請義州刑吏·鎖匠·監考,拿致京獄,嚴覈得情,以其罪罪之,快施梟示之律,以嚴王法,前府尹金致龍,拿後添入問目,別爲論罪,以杜後弊。上曰,依啓。金致龍,罷職。又所啓,凡死罪處斷,成命旣下,則爲有司者,所當登時擧行,不容晷刻淹稽,而日昨金昌奎梟示事,臺啓允下之日,政院發牌,刑曹郞廳,則不卽來聽傳敎,翌日該吏捉囚之後,始乃緩緩進來,雖未知其間委折之如何,而不可無警飭之道。諸堂上,亦不能汲汲申飭,趁卽行關,或以遲待開坐之說,別生意見,累度往復,日暮之後,始爲發關,使嚴命宣洩,急報稽滯,終致重囚之亡命,其在國體,決不可置而不論。且聞昌奎族屬,多載財貨,前期上京之說,藉藉傳播,而下吏之請來,郞廳往復,堂上,稽緩至此,淹留時日,則其受賂和應,同情宣洩之迹,昭不可掩,不可不嚴問得實而處之。請刑曹當該堂上·郞廳,竝命罷職,該吏亦令嚴囚,別樣究覈,以正王法。上曰,郞廳及該吏事,依啓。堂上罷職事,不允。又所啓,置撥傳命,國之重事,其不可一刻遲留也,明矣。今此昌奎梟示關文淹滯之由,旣因政院啓辭,有令該道査治之命,而發關六日,始到箕營,其受賂故爲遲滯之迹,斷然可知。如使今日朝家,小有紀綱,寧有是事?揆以國法,不可尋常處之。至於三道監司及開城留守,亦難免常時不能檢飭之失。請遲滯現發之撥軍,拿致京獄,嚴加究覈,與義州獄卒,一體勘斷,當該監司·留守,竝命從重推考。上曰,不允。撥軍拿致事,依啓。持平李明浚所啓,國家祭享,何等重事,而近來各陵殿享官,全不擇差,識者之寒心,固已久矣。堂上各官,若或見差,則一皆圖避,故銓曹,以鄕曲卑微之輩,捕賊陞資者,苟然充差,其所見之不似,固未暇言,而事體之未安,莫此爲甚。請分付該曹,以時任及曾經實職者,各別擇差。上曰,依啓。又所啓,長湍邑居後山,有石材,而本府,且通船路,故前後莅是邑者,莫不浮取,轉運之際,輒動一邑之力,民不支堪,怨咨朋興。請令本道嚴加申飭,邑倅之石物浮取者,一切禁斷。上曰,依啓。
政院啓曰,本府設鞫事,命下矣。時任原任大臣·禁府堂上·兩司長官,左·右捕盜大將,竝卽牌招,以爲設鞫之地,何如?傳曰,允。又啓曰,大臣以下牌招事命下,而判府事柳尙運,知義禁李益壽,大司諫朴泰恒,竝家在城外,不得出牌之意,敢啓。傳曰,勿爲出牌。又啓曰,鞫廳時,兩司不可不備員,司諫尹行敎,卽爲牌招,以爲進參之地,何如?傳曰,允。又啓曰,臣持,與同副承旨就明,伴直矣,卽者本府設鞫事,命下矣。就明,以該房,當爲進去,右副承旨李徵龜,卽爲牌招,以爲入直之地,何如?傳曰,大臣以下,承牌來詣賓廳後,該房,以禁府公事,傳于大臣,可以請拿者,拿推。推鞫則明日旗軍洗馬後,開坐宜當,依此擧行,承旨勿爲牌招。
禁府,推鞫問事郞廳四,李海朝·吳命峻·任守幹·具萬理。啓。
今日引見時,領議政崔錫鼎所啓,頃日登對時,權疏中貿蔘一款,未及定奪矣。上曰,以戶判之不爲入侍,故不得擧行矣。戶曹判書尹世紀曰,頃者禁蔘節目擧行時,趙泰采句管爲之,而其時,臣適有故,不得相議矣。江界及廢四郡,有拾橡軍採蔘之規,又有苖蔘採用之事,其數不少,私商貿易之路,朝家防禁雖嚴,而甚者,或置諸棺中,有若行喪者然,大利所在,渠等靡不用極,自朝家實難禁止。臣意則開許我境採蔘,亦許私商之買賣,定送算員收稅,有若赤蔘之例則似好,而若許我境採取,則渠輩必有憑藉犯越之弊,是實可憫,而今則越邊彼人之採蔘者,千百爲群,留住終年,雖無犯越之慮,而權疏意以爲,自本府上納,則有點退操縱之弊,實有難堪者。若自朝家,定送差人,則必多中間憑公作弊之端,當本府産蔘之時,自該曹,除出各司奴婢身貢,所有官蔘,一依私商例貿去云。今若劃給傍近各邑所在奴婢身貢,使本府主管買賣,差送算員一人,隨其多少,定價高下,以爲輸納京司之地,則差人可無作弊之事,本府亦無如前上納之弊矣。錫鼎曰,句管商賈,令算員收稅一款,小臣所見,與尹世紀所達,無異矣,越採則當爲嚴禁,而我境則不必禁之矣。第禁蔘節目,近才頒布,一年之內,又有變改,亦涉不當,姑令依事目嚴禁,至於內奴婢身貢,則不無防礙之端,而本府各司奴婢,其數似不甚多,昌·朔等邑,雖是江邊七邑,而距江界甚遠,今若除出附近邑所在各司奴婢貢布,令府使句管買賣,自戶曹下送算員,領來上納,則別無貽弊之端,事甚便好矣。使諸宰各陳所見,何如?上曰,唯。行兵曹判書李寅燁曰,江界府,曾有納蔘於戶曹之規,而上納之際,其弊不貲,遐遠之民,不能支堪,故變通已久,今不可復舊。尹世紀所達,江界府使,句管貿易,算員領來之說,似爲便好,而亦當嚴立科條,申飭擧行矣。同知敦寧府事金錫衍曰,大臣·重臣所達之言,似好矣。吏曹判書李益壽曰,江界府使,乃是秩高守宰,朝家選差之人,可使自爲句管矣,算員,只爲領來一事而下去,則容或可也,而至於使管市直高下,有所差遣,則亦不無弊端,事體亦似未穩,臣意則未知其必當矣。禮曹參判閔鎭遠曰,小臣,近日連在陵所,權之疏,未及見之,未知曲折之如何,而大抵此事,必罷我境禁蔘之法,然後可以爲之矣。當初我境禁蔘之法,雖未知得失之如何,而蓋爲欲防犯越之患也,今者若罷此禁,則愚氓,必認爲竝與越境而許之,此非細慮,極爲重難矣。錫鼎曰,鎭遠之言,亦有所見,而乙丑年犯越生事之後,故相臣金壽恒,奉朝賀南九萬,商定節目時,亦無我境一切嚴禁之事,若非成群採蔘,則家後山或田頭蔘,不爲禁斷矣。寅燁曰,江界與廢四郡接界,蔘路稍廣,與他邊邑有異矣。錫鼎曰,江邊越邊,古無人跡,故我國人,果有犯越之事矣,今則彼人,以田獵採蔘事,長留江邊,我國人,亦難犯越云矣。上曰,大臣所達,似好,依爲之。又所啓,平安監司趙泰耉狀啓,晩水爲災,民事可慮,臨時移粟,每患後時,而本道木花大無,綿紬極貴,納布納貢之類,本色難辦,各樣身布,以穀代捧,以補賑資,而備局·兵曹次知木丁留儲者,除出貿穀,當年身布,亦爲作米代捧,其代,竝自監營,待明秋還償,田稅米太,亦爲捧留事,爲請矣。本道年事,比三南半不及,民事實爲可慮,而若一倂準許,則亦有防礙之端,備局句管木布,雖曰賑民之事,而邊上蓄儲,意有所在,有難盡散,留庫則參酌五十同,許貿當年條,使之從願作米以用,待明秋還償,田稅亦許捧留,而身布身貢之上納者,則京司需用爲急,雖以明秋還償爲言,恐難許副矣。往年賑廳貿穀,散在各邑者,至於數千石云,以此參酌除給,則可補賑資,雖非狀啓中所請,而不可無別樣軫恤之道。賑廳堂上,今方入侍,下詢而處之,何如?寅燁曰,今年西·北兩道,被災尤甚,而又因新從西路來者,細聞其被災之狀,則殆至於野無靑草云,前頭議賑之政,誠不可緩矣。今見監司所請,則細紬納木之類,皆請作米或作錢,以備賑資,而一倂許之,則京司需用,亦甚可慮,此則似難許副,第木花全失,納布必難,似當令依民願,作錢上納矣。至於巡別抄,別武士等今年身布,則竝許作米,以爲明春賑資,賑廳貿穀,多在本道,方留置官庫,量宜劃給,備局句管木,亦宜參酌許貸,使之立本取用,似宜矣。上曰,依爲之。又所啓,倭人,以書啓事,有所爭執之端矣。當初倭人,以關伯建儲稱慶,島主往返江戶,有問慰兩款書契,而初以一書同答之意爲請,故果爲一書同答矣。今則渠等以爲,關伯·島主,是君臣,不可以一書同答,必欲分爲兩書,懇請不已,而朝家不許,萊府則以朝廷防塞,不欲更請云,故頃日自備局,以文報問之矣。今見萊府報狀,則更爲責諭,而無意回聽,懇懇哀乞,必欲改送後還歸云,蓋關伯則其國之君,而島主則其臣也。差倭等以爲,當初一書同答之意,率爾爲請,今則難免死罪,必改乃還云,而留住萊府,將至半年,其弊亦不少,其所執,元非大段,所送書契,許改無妨,下詢諸宰,何如?上曰,何如?寅燁曰,以渠等未及覺察,混同來請之故,一書同答,而論其事體,實涉不當。且差倭以此留住,今至半年,接待亦難,許改,似宜矣。世紀曰,元來倭人情狀可惡,凡有所爭,必勝乃已,似當牢拒不從,而此則關係,元不大段,渠等久留,爲弊亦多,許之,似宜矣。錫衍·鎭遠曰,許之,似無妨矣。上曰,關係旣不大段,倭人久留爲弊,亦多許改,可也。寅燁所啓,以新出身赴防,更待西·北年事稟處事,頃日筵中,有所陳達矣。今年西·北失稔,比他道尤甚,若令赴防,則將有主客俱困之弊,似當依前除防納米,而取考前例,則曾前皆捧五石,而丁丑年間,以年凶之故,或捧二石,丙戌則許捧四石,以何年例捧之乎?錫鼎曰,姑觀秋成,定其石數,草記以達,似好矣。上曰,除防事,依爲之。捧米事,姑觀秋事,稟定,可也。又所啓,鳥嶺防守事,曾有定奪矣,卽見聞慶縣監所報,則以爲尙無上司之分付,故不得擧行云。建刹設關等事,似難措置,大臣今方入侍,下詢,何如?上曰,何如?錫鼎曰,鳥嶺最是關防之處,嶺南初面,農事雖曰失稔,而若趁秋成前爲之,則建設等事,庶可隨便經理,預爲分付,似好矣。上曰,預爲經營,隨便爲之事,分付,可也。寅燁曰,分付監司,而別將一人,以本道人擇差之意,敢達。上曰,依爲之。世紀所啓,可佳島事,頃日登對時,有令本道水使,詳問後稟處之敎矣,今者,伏見水使論報,則本島與黑山島無異,實爲賊路初程,當初驅出居民時,以爲水賊來泊此島,執捉居民,先問國家事情,山川險阻,則誠爲可慮云者,不無意見,而卽今流民之還入甚多,幾近百戶,起耕亦多。今若還爲驅出,則亦非朝家恤民之意,使民仍居山腰以下,許其耕作,山腰以上,則長養樹木,似好矣。此島,元來訓局句管之處,宗親府·敦寧府,不知事狀,欲爲折受,而不果云矣,居民若使之仍留,則令訓局句管,似宜矣。上曰,何如?錫鼎曰,當初流民,不爲入居之時,則樹木長養,船材亦多,今則生齒極繁,生理甚難,流民又爲入居,勢難驅出,仍令留在,而旣是訓局所屬,使之句管,以補糧餉,似好矣。鎭遠曰,小臣,待罪本道監司時,使軍官,往審此島形勢,則水路險遠,倍甚於黑山島,而土地膏腴,樹木則無松木,只有雜木及楮木,頗爲茂盛云,使民入居,實無所妨,驅出居民之事,臣未知其可矣。小臣,欲以許民入接之意啓請,而適當遞歸而未果矣。上曰,入居之民戶旣多,似難驅出,許其仍居,令訓局句管,可也。吏曹判書李益壽所啓,平安監司趙泰耉,以庶尹尹趾慶仍任事狀啓,啓下臣曹,而趾慶,到任以來,修擧職務,多有聲績,良倅遞易,已極可惜,而況關西,今年凶歉已判,前頭賙賑之政,亦難付之生手,似當推考仍任,而漕運事目重大,臣曹則一從事目之外,他無變通之道,敢達。錫鼎曰,南方漕轉致敗守令,曾無遞罷之事,而西關事目,如是嚴截,因此罷黜,似爲太過矣。世紀曰,漕轉事目,極其重大,以洪州漕運言之,色吏·沙工,以六月發船納招,而文書,則以三月成帖,節晩發船,自有當律,而不信本倅文報,援據沙格等招辭,事體不當,故推考論斷,覆啓矣。今此平壤,則同載二邑之米,至於石多山而致敗云,地方官,固難免其責,而今年西土,被災特甚,將未免大歉,此時善治守令,不但遞易可惜,迎送之弊,亦不可不慮,事目雖如此,推考仍任,似宜矣。上曰,推考仍任,可也。又所啓,今番陵幸時,隨駕百官,該曹,以宣陵陵幸時儀註,磨鍊啓下,而臣曹,年前多失文書,今無憑考之處,乙酉·丙戌兩年康陵·貞陵陵幸時,或有只令緊司隨駕之規,前例不一,故敢此仰稟矣。錫鼎曰,自前近陵則盡爲隨駕矣,陵所不遠,百官固當盡爲隨駕,而江水過涉之際,易致紛沓,且他陵陵幸時,亦有緊司隨駕之例矣。上曰,只令緊司隨駕,似好矣。上曰,徽陵獻官,累次改付標之際,日勢幾至申時,陵所不遠之故,幸能得達,而若是遠陵,則必有不及之患,事極駭然。尹弘离·金洵等,旣命拿推,而此後則自政院各別申飭,俾無如前之弊,可也。
今日引見時,李寅燁所啓,旗軍洗馬,欲爲定行於今日,而以內間有試射之事,已爲退行於明日,則習操,將不得爲之矣。鄕軍,甚踈於坐作進退之節,而今當隨駕,不可不鍊習,明日使中軍,依前例大私習之意,敢達。上曰,依爲之。御營謄錄
奉常寺官員,以都提調意啓曰,今日臣,江原道八月令,宗廟·兩殿所封生松茸,元數五百五十介,出盛看品,則依納者成半,擧皆蟲損,或至腐黑,此由於入盛不謹,有此色傷,或至乾燥之致,事極驚駭,不可仍爲封進,姑爲退送。稍待前頭開城府封進松茸,移送薦新,一如前日銀口魚例擧行,何如?今此封進當該江原監司,推考,封進官,罷職,何如?傳曰,允。太常謄錄
上在慶德宮。停常參·經筵。
下直,蔚珍縣令孫景錫,柒原縣監李萬錀,陽德縣監睦慶賢,在德萬戶鄭壽武,麟山僉使申檳,吾乙足萬戶成夏柱,兔城僉使趙鼎期,眞寶縣監李增華,龍川府使李汝玉。
右議政李頤命箚子。大槪,本病之外,重得毒痢,召牌之下,終未祗承,虛帶大臣之職,國有變故,不得奔赴,分義蔑如,生不如死,伏乞亟命攸司,治臣之罪,以肅朝綱事。入啓。答曰,卿懇,病未赴召,有何所傷?卿其安心勿待罪。仍傳曰,遣史官傳諭。
罷職現告,刑曹佐郞趙尙健。
鞫廳,罪人混·金善弼·曺漢益拿來囚。
慶尙監司書目,宜寧縣監李志奭,今月十三日身死事。
判府事柳尙運上疏。大槪,臣有曠廢職務之罪,乞遞司僕提調之任,以便公私事。入啓。答曰,卿懇,有疾未參,別無所傷,卿其安心勿辭,亦勿待罪。仍傳曰,遣史官傳諭。
奉常寺官員,以都提調意啓曰,今日臣,以江原道八月令宗廟·永昭殿·敬寧殿,薦新生松茸看品次,進詣本寺,則宗廟及兩殿所封生松茸,元數五百五十本,出盛看品,則體細者幾半,擧皆沾濕,或至腐黑,此由於入盛不謹,有此色傷,或至乾炷之致,事極驚駭,不可仍爲封進,姑爲退送。稍待前頭開城府封進松茸,移進薦新,一如前日銀口魚例擧行,何如?今此封進當該江原監司,推考,封進官,罷職,何如?傳曰,依啓。
謝恩,參知黃一夏,左承旨權持,右承旨李彦經,左副承旨金弘楨,應敎吳命峻。
院啓,昨者本院,以刑曹當該堂上罷職事,陳啓於榻前,則聖明不賜允兪,乃以欲於彼人所見處梟示者,蓋出於絶痛昌奎之情狀也,以此罷職,過矣爲敎,臣等竊惑焉。凡死罪處斷,成命旣下,則所當登時擧行,而不容晷刻掩稽,設有可爭之事,此非有司之臣,所可爲者,而頃日金昌奎梟示事,臺啓允下之後,刑曹堂上,不能汲汲申飭,趁卽行關,或以遲待開市之說,別生意見,累度往復,翌日午時,始爲發關,使嚴命宣洩,急報稽傳,終致重囚之亡命,國體所關,決不可歸罪於郞官及下吏而止。請刑曹當該堂上,竝命罷職。今此梟示罪人金昌奎之亡命,蓋緣撥路之遲滯,終至於臨刑而逃躱,可勝痛哉?開城府撥將·撥軍拿致京獄事,已有成命,而卽伏見京畿監司狀本,則亦以黔巖站撥軍經夜之後,緩緩傳致,已爲馳啓,則不可不一體嚴問處之。至於京畿監司·開城留守,莫重撥路,常時不能檢飭之失,著矣,不可無警責之道。請京畿黔巖站撥將·撥軍,亦令拿致京獄,嚴覈得情,以正王法,當該監司·留守,竝命從重推考。答曰,不允。推考事,依啓。前啓,前義州府尹金致龍就拿後,添入問目,別爲論罪事,停啓。
慶尙監司,晉州牧使申奎,蟲災酺祭香祝,抛置二十餘日,不卽設行,稱以身病,請遞祭官,事之寒心,莫此爲甚,爲先罷黜,其罪狀,令攸司稟處,其代,令該曹擇差,催促下送事。
濟州牧使書目,定配罪人吳碩夏物故事。
政院啓曰,以奉常寺八月令薦新松茸看品後草記,江原監司任舜元推考傳旨,今方捧入,而封進官,則狀啓中,初無擧論之事,招問陪持人,則亦不能指的詳知,分付本道,指名現告,啓聞後,罷職傳旨捧入,何如?傳曰,允。
罪人混元情。傳曰,推鞫姑罷。
禁衛營啓曰,因釐正廳啓下節目,本營軍兵,從便增減,改團束磨鍊,分付于各道監·兵使處,使各邑守令,親自抄擇,修正軍案上送之意,入啓行會矣。各道軍案,今已齊到,京外軍兵存減摠數,別單書入,而今此軍兵減額,出於朝家不得已之擧,旣定額數,則有頉代定米布上納事,不可如前推托抛廢,故變通節目條列單中,依此擧行之意,分付,何如?傳曰,允。
備邊司啓曰,今日賓廳日次,纔經登對,又無時急定奪之事,頉稟。傳曰,知道。備局謄錄
禮曹啓曰,近來大小科開場之時,士習不古,試券踏印之際,紛沓作挐,每致生事,不得已自試所,印信加數啓請,已成近例,而啓請取去之際,自致遲延,未免窘急,今番一·二所印信各一顆,預爲加送,俾無窘急紛踏之患,何如?傳曰,允。禮曹謄錄
吏批,以金萬埰爲兵曹參知,李景說爲禮曹佐郞,金弘楨爲承旨,沈枋爲司成,柳重茂爲安州牧使,洪潾爲刑曹佐郞,金楙爲宜寧縣監,李肇爲舍人。吏曹謄錄
問事郞廳,以鞫廳大臣意啓曰,濟用監正李海朝,問事郞廳差下矣。聞其身病苦㞃,不能起動云,今姑改差,其代,以司僕正尹世綏差下,使之卽爲仕進,何如?傳曰,允。禁府謄錄
上在慶德宮。停常參·經筵。
五更,月犯昴星。
右議政李頤命二十六度呈辭。入啓。傳曰,安心調理。
司果洪重休,承文正字吳命恒,副正字成起寅·李萬維,文臣朔試射時,稱病不進,依承傳罷職。
問事郞廳,以鞫廳大臣意啓曰,濟用正李海朝,問事郞廳差下矣,聞其身病苦㞃,不能起動云,今姑改差,以司僕正尹世綏差下,使之卽爲仕進,何如?傳曰,允。
政院啓曰,今此陵幸擧動時,何大臣留都乎?敢稟。傳曰,柳判府事留都。又啓曰,卽者侍講院草記,以兼說書有闕之代,令政院稟旨,變通差出事,允下矣,今日國忌齋戒相値,陵幸擧動,亦間數日,明日罷齋後,政官牌招,開政,何如?傳曰,允。
謝恩,舍人李肇,文學李允文。
備邊司郞廳,以領議政意啓曰,陵幸日字,只隔二日,臣及原任大臣二員,俱差陵所享官。鞫廳事體,固爲重大,而今番獄情,異於時急上變,陵所酌獻,雖與親祭有間,親祭前二日,應爲齋戒,自今日姑停鞫坐,過擧動後開坐,恐爲合宜,敢啓。傳曰,知道。
鞫廳,罪人朴義良更推。傳曰,推鞫姑罷。
政院啓曰,卽者大臣,送言以爲,漢城府堂上一員,擧動當爲導駕,一員,以陪從進去,而判尹金宇杭三度呈辭留院,右尹李晩成在外有身病,擧動前,似難上來,不可不急時變通,判尹金宇杭,今姑改差,差出其代,爲宜云,故敢啓。傳曰,依爲之。
御營廳啓曰,今八月二十四日靖陵擧動時,延和門入直軍一百名,南營入直軍五十名,以御營軍前期替把事,自兵曹節目啓下矣。來二十三日,與御營軍替代,而二十五日,以本營軍還入直之意,分付擧行,何如?傳曰,允。又啓曰,今此靖陵擧動時,本營別驍衛及五哨軍兵隨駕矣。本營則千摠閔純,把摠李必益,哨官洪禹載,工匠牙兵五十名,率領入直,火藥庫則哨官朴撝謙,工匠牙兵十名,率領守直之意,敢啓。傳曰,知道。
兵曹啓曰,今此靖陵行幸時,當自西氷庫過涉,而考見謄錄,則大駕上船後,放行船砲,則各營一時應砲,擧起火一枝,吹打矣。今亦依此擧行之意,分付各軍門,何如?傳曰,允。御營謄錄
上在慶德宮。停常參·經筵。
忠淸左道京試官盧世夏,出去。
右議政李頤命二十七度呈辭。入啓。傳曰,安心調理。
政院啓曰,園陵行幸,只隔兩日,而秋曹堂上,俱被臺論,未收殺之前,勢難隨駕云。本曹是緊司,堂上將無陪從之員,何以爲之?敢稟。傳曰,參議改差。
謝恩,兼說書李眞儉。
吏曹口傳政事,兼春秋呂渭良,都摠管二,臨昌君焜·閔鎭遠,副摠管密城君栻。
判府事李畬上疏。大槪,臣四朔違命,罪合萬死,不得不隨史官之後,來詣都下,席藁陳章,恭俟鈇鉞之誅事。入啓。答曰,卿懇,纔因喉司陳啓,知卿入城,心之欣喜,曷有其已?卿其須體至意,安心行公,亦勿待罪。仍傳曰,遣史官傳諭。
吏批,以趙湜爲晉州牧使,李晩成爲禮賓正,李之星爲工曹正郞,金潚爲監察,徐文裕爲判尹,呂渭良爲工曹佐郞,鄭鎬爲活人別提,李眞儉爲兼說書。吳命峻,刑曹參議除授。兼春秋單呂渭良。
御營廳啓曰,今八月二十四日靖陵陵幸時,禁衛軍出用之代,延和門入直軍一百名,南營入直軍五十名,與本廳軍兵替代事,旣自兵曹,節目啓下矣。來二十三日,與禁衛軍替代入直,而二十五日,以禁衛軍,還爲入直之意,敢啓。傳曰,知道。御營謄錄
工曹啓曰,今此陵幸時御乘馬,各差備所載船隻及挾輦將士人馬,則量其容載之數,別爲整齊,而陪從之官,三軍門許多軍兵渡涉之際,必有紛雜之弊,量其人馬多少,計其船隻,分排於各衙門,使各其司下人,預爲分把,臨時各乘其船,俾無亂雜沈溺之患,而上司各衙門下人,不有別單啓下本意,任自奪取,必欲先濟,則以本曹號令,勢難禁戢,各衙門分排船隻外,使不得爭奪之意,依前例捧承傳施行。如有違令者,勿論上司下人,亦依前例,卽其所從重決棍,甚者啓聞論罪事,預爲定奪分付,然後可無臨時亂雜之弊矣。且御駕粧船引曳,事體重大,不可使下吏領赴,而許多各船曳船軍,自漢城府定送之後,本府郞廳及部官,不爲待令,則或不無臨時散去之弊,依壬申宣陵幸行時例,令漢城府郞廳及部官,親率整待,何如?傳曰,允。御營謄錄
上在慶德宮。停常參·經筵。
右議政李頤命二十八度呈辭。入啓。傳曰,安心調理。
政院啓曰,刑曹參議吳命峻,本職除授後,陳疏不爲出肅,卽爲牌招,以爲明日擧動陪行之地,何如?傳曰,允。
明日陵幸擧動時,大駕出宮正時,卯初初刻,王世子祗送出宮正時,寅正一刻,開門,五更一點。
謝恩,刑曹參議吳命峻,修撰沈壽賢,副摠管閔鎭遠。
領敦寧金柱臣上疏。大槪,臣旣被左右詆斥,不敢晏然自在,冒昧仰首,申暴危悃,伏願勘臣罪名,以謝人言,以安私分事。入啓。答曰,卿懇,務勝之言,過當之論,不必深嫌,卿其須體至意,安心勿待罪。仍傳曰,遣史官傳諭。
兵曹啓曰,今二十三日延和門入直,禁衛哨官張聖佑,受點矣。今此陵幸敎是時,延和門入直禁衛軍隨駕,其代,以御營軍推移替直事,旣已定奪,今者御營哨官,入直於延和門,則原單子中,所當改付標以入,而兩營該色,趁不來告,致有如此之擧,自本曹從重治罪,延和門則以御營哨官,依定奪入直之意,敢啓。傳曰,知道。御營謄錄
上在慶德宮。停常參·經筵。
大駕詣船所後,藥房·政院·玉堂問安。答曰,知道。詣晝停入幕次後,藥房·政院·玉堂問安。答曰,知道。詣宣陵入幕次後,藥房·政院·玉堂問安。答曰,知道。詣靖陵親祭後,藥房·政院·玉堂·二品以上·六曹·大司憲問安。答曰,知道。
傳曰,百官挿羽。
傳曰,自陵洞口外,至靑坡,捧上言。
大駕還宮正時,未初二刻。
傳曰,百官雨具。
大駕還至晝停,入幕次後,藥房·政院·玉堂問安。答曰,知道。詣船所後,藥房·政院·玉堂問安。答曰,知道。
大駕還宮後,大殿·世子宮,藥房·政院·玉堂·二品以上·六曹·大司憲問安。答曰,知道。
吏批,以閔鎭遠爲禮曹參判,奉敎二,金相元·洪禹瑞。
宗親府啓曰,今此靖陵行幸時,隨駕宗班,每品各一員,謹依定式,當爲塡差,而從五品·正六品,只有副令三員,監三員,或病廢或貧窘,保無成樣陪從之勢,若無變通之擧,則實難備員,自今以後,勿拘每品,只限十二員,推移塡差,何如?傳曰,允。宗親府謄錄
上在慶德宮。停常參·經筵。
奉敎洪禹瑞,實錄移安事,江華府出去。
宗簿直長崔商鳳,璿源錄移安事,江華府出去。
大殿,政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,知道。中殿·嬪宮,藥房·政院·玉堂問安。答曰,知道。
藥房啓曰,雨餘日氣陰濕,伏未審此時,聖候若何?昨日侵曉動駕,展省園陵,勞動將事,冒雨還宮,玉體不瑕有傷乎?臣等無任憂慮,敢來問安。答曰,知道。無事矣。
政院啓曰,今日推鞫開坐,而大司諫朴泰恒,身病陳疏,司諫尹行敎,獻納朴彙登,皆呈辭,正言李世瑾·權斗紀,俱在外,陳疏呈告人員,竝卽牌招,以爲推移參鞫之地,何如?傳曰,允。
右議政李頤命箚子。大槪,經旬委頓,跬步莫動,旣不得陪從,又不得瞻望羽旄,恭申起居,罪實難逭,生不如死,乞蒙恩遞,仍治臣罪事。入啓。答曰,卿懇,有疾未參,別無所傷,卿其安心勿辭,亦勿待罪。仍傳曰,遣史官傳諭。
大司諫朴泰恒,司諫尹行敎牌不進,依承傳罷職。
傳曰,史官一員待命,騎馬三匹立之。徽陵忌辰祭所內摘奸。
禁府,推鞫問事郞廳吳命峻陞職,代沈壽賢差下。啓。
京畿監司書目,安城郡守金道濟,今月二十四日身死事。
吏曹啓曰,臺諫有闕,政事,取稟。傳曰,過國忌後爲之。
吏曹口傳政事,禁府都事張震煥,氷庫別提邊震一,相換。
鞫廳,罪人混更推。傳曰,朴義良更推後,推鞫姑罷。
鞫廳,罪人鄭栻拿來囚。
備邊司啓曰,今日賓廳日次,而纔經擧動,且鞫廳坐起相値,不得來會之意,敢稟。傳曰,知道。備局謄錄
義禁府啓曰,今此推鞫時,本府都事,不可不備員,前頭一·二所,以禁亂官,又當進去,出使都事中一員,令該曹口傳,閑官換差,何如?傳曰,允。吏曹謄錄
禁府都事張震煥,氷庫別提邊震一,相換。
莊烈王后忌辰齋戒。
李彦經啓曰,右議政箚子到院,而以國忌齋戒,留院之意,敢啓。傳曰,入之。
南就明啓曰,小臣鞫廳坐起進去下直,請出推案矣。傳曰,知道。
李徵龜啓曰,昨日大駕還宮之時,日勢向昏,累度催促之後,始乃擧火,而至於城中所植之炬,亦不盡燃,火光甚微,王世子祗迎所及還宮時,炬火稀踈,尤爲昏黑云,事甚可駭。當該堂上·郞廳,竝推考,當該下人,令攸司囚禁治罪,何如?傳曰,允。
李徵龜,以弘文館言啓曰,本館下番修撰臣沈壽賢,以推鞫問事郞廳,今日坐起時,晝仕出去之意,敢啓。傳曰,知道。
又以侍講院言啓曰,昨日擧動,王世子興化門外祗送時,大駕已過後,相禮不得前引入次,以致久立於板位,事甚未安,王世子從駕還宮時,箇箇不卽待令,致有遲延之弊,殊涉可駭,道路植炬,或有滅火處,或有不明處,俱不可無警責推治之道,請相禮盧光協,工曹當該官,竝推考,筒箇次知弓矢人及植炬該色下吏,令攸司一倂推治,何如?傳曰,允。
南就明,以鞫廳言啓曰,罪人義良更推招內,緊關之語,與初招無異,而混之招辭,不啻相左,不可不明白究覈,請罪人混更推。傳曰,依啓。
又以鞫廳言啓曰,觀此混更推招辭,則與義良,問答時緊關之語,如前發明,而其所以爲說者,不可不更問於義良,察其事狀之歸一而處之,請罪人義良更推。傳曰,依啓。以上燼餘
上在慶德宮。停常參·經筵。
禮曹正郞朴泰三,繕工假監役金宇集,明陵莎草修補事,出去。
右議政李頤命二十九度呈辭。入啓。傳曰,安心調理。
謝恩,護軍金一鏡。
鞫廳罪人朴義良·混,面質。
試官李縡牌不進,依承傳罷職。
明日監試初試,一所試官三,李濟·崔昌大·任守幹,二所試官三,吳命峻·李肇·李允文,監試官一所羅星度,二所李基聖。
判府事李畬上疏。大槪,臣於園陵行幸之日,力病送迎於江郊,病勢添谻,昏仆村舍,急於歸死故山,不得不舟載東還,席藁陳章,冀蒙察諒,仍請治臣徑還之罪事。入啓。答曰,卿懇,昨聞卿之入城,欣喜方深,坐席未煖,留疏東歸,是豈意慮之所及哉?愕然失圖,無以爲心,況前後開釋,不啻縷縷,而情志之不孚,一至於此,只增媿恧而已,復何多誥?卿其念君臣之大義,勿以情勢爲辭,幡然改圖,毋孤予望。仍傳曰,遣史官傳諭。
罪人金善弼元情,朴義良刑問一次,第二度承服,鄭栻,金善弼,曺漢益放送,朴義良結案取招,金春澤還發配所,混定配。
義禁府啓曰,鞫廳罪人金春澤,時自謫所,未及拿來,而義良旣已承款,今無推問之端,使之還發配所事,命下矣。本府羅將急速下送,使之押去,而都事則還爲上來之意,分付,何如?傳曰,允。禁府謄錄
莊烈王后忌辰。
李徵龜啓曰,判府事李畬上疏到院,而以國忌正日,留院之意,敢啓。傳曰,入之。
金演啓曰,明日宗廟修改,視事,頉稟。傳曰,知道。
又啓曰,右議政二十九度呈辭到院,而以國忌正日,留院之意,敢啓。傳曰,入之。
南就明啓曰,小臣鞫廳坐起進去下直,請出推案。傳曰,知道。
李徵龜啓曰,判府事李畬疏批,遣史官傳諭事,命下矣。大臣時在江上,今已夜深,明日待開門,傳諭之意,敢啓。傳曰,知道。
李徵龜,以禮曹言啓曰,今此監試,設場於本曹,上直郞廳,依前例闕門外朝房,直宿之意,敢啓。傳曰,知道。
金演,以弘文館言啓曰,本館下番修撰臣沈壽賢,以推鞫問事郞廳,今日坐起,畫仕出去之意,敢啓。傳曰,知道。
金弘楨,以兵曹言啓曰,今八月二十九日宗廟展謁擧動時,各樣差備軍六百四十五名內,內衛軍四百二十名計除,不足二百二十五名,似無輾移之路,依前例給價次,坊民調用之意,敢啓。傳曰,知道。
南就明,以鞫廳言啓曰,罪人義良更推招辭,固多更問之端,而緊關之語,大體與前無異,混之招辭,一向發明,未得歸一,不當每每更推,宜令一處對辯,請罪人義良與混面質。傳曰,依啓。
又以鞫廳言啓曰,罪人義良,與混一處面質,則義良所告緊關之語,只言善弼與春澤交親而已。犯上二字,現發於稱其相貌之怪異,則與當初發告之辭,大相逕庭,其爲誣罔,據此可知,請罪人義良刑推,混則仍囚。此獄緊關之語,旣歸虛套,則金善弼,別無鉤覈之事,而義良更招中數款,有可問之端,請罪人金善弼推問。傳曰,依啓。
又以鞫廳言啓曰,罪人義良訊問之下,便卽承款,因嫌陷人,做作凶言之狀,明白納招,奸兇情狀,極爲痛駭,請結案取招,依法處斷,金善弼招內,義良叛主謀害之狀,旣已詳陳,交結宰相一款,亦明其實狀之不然,而義良,今已承款,請放送,混與義良酬酢說話,本無犯上云云之說,已著於義良承款之招,亦當放釋,而以秩高宗臣,與內官相親,至令徵瑣下人,有通囑之事,其處身不謹之罪,不可不懲,宜參酌定配,臺官欲爲論劾一款,初未詳事端之如何,請拿鄭栻,而混招旣已發明,義良亦以誣招爲言,則今無可問之事,請鄭栻放送,李海朝,不出於義良之招而混初招云,佯謂繼稱誤招,故不爲請拿矣。曺漢翊,初以善弼,因渠交親於春澤,出於義良之招,而義良旣以誣罔納招,則亦宜放送,金春澤初旣緊出於凶招,故請拿,而所謂可愕之言,已歸虛罔,則今無推問之端,時自謫所,未及拿來,使之缺何如?傳曰,依啓。以上燼餘
上在慶德宮。停常參·經筵。
下直,昌原府使李森,草溪郡守柳重碩,樂安郡守張友軫,雲峯縣監鄭文彬,長鬐縣監李東益,龍宮縣監韓宗揆,楊口縣監李簹,昌樂察訪任華世。
右議政李頤命三十度呈辭。入啓。傳曰,安心調理。
政院啓曰,來初一日,輪對日次,取稟。傳曰,爲之。又啓曰,今日爲政事,命下,而與罪人行刑相値,不得開政,何以爲之?敢稟。傳曰,明日爲之。又啓曰,左承旨權持異姓四寸弟幼學金允儀身死,服制已行四日,出仕,何如?傳曰,允。
傳曰,史官二員待命,騎馬六匹立之。監試一·二所內摘奸。
罪人朴義良,年四十七矣,金知事,常時他奴則愛恤,矣則偏憎,而獨不許差資生之任掌,故常懷怨懟之心矣。適往全城君之家,則全城君以爲,金知事與李師命·金春澤之故,因以做作犯上二字說話,及李判書送令旗招貴卜事,及爲湖伯時,卜馱載來事,及親往善弼家等說,皆是矣身做作虛辭,以爲謀陷金知事之計,的實的只,罪朴義良段,依受敎與法典,以誣告反坐,不待時處斬,籍沒家産事。
禁府,朴義良,當日堂古介行刑。啓。
禁府,混,靈光郡定配。啓。
禁府都事李構,混押去事,靈光郡出去。
院啓,請刑曹當該堂上竝命罷職。措辭見上請京畿黔巖站撥將·撥軍,拿致京獄,與開城府撥軍,一體嚴覈得情,以正王法。措辭見上請訓鍊大將李基夏,從重推考事。入啓。答曰,不允。第二件,三件事,依啓。
大司憲李墪啓曰,臣待罪奉常寺提調,太廟薦新物膳,使本寺提調看品事,稟定之後,臣以連在臺職,不得循例進參,而旣遭該曹文報間侵凌,臣不得不據例引避,而厥後該曹,依當初定奪,無事擧行矣。近因該曹多事,本寺都提調,連數次看品,杖治該吏,以爲臺官,元無不可看品之事,至欲捉囚臣色掌·丘從云,臣不勝瞿然之至,大臣,若以替行爲未安,則或啓稟,更爲定式,則可也。臣之所執,旣據流來臺體,則豈以該曹,狀題下吏推治,而有所撓奪也哉?其在事體,恐涉不然,而寺吏不卽告知,事過累日,今始得聞,寺中之事,矇然不知,如此則其爲聾瞽,可知,何以糾察百司乎?已難一日仍冒於紀綱之地,況以臣之故,下吏替受其罪,則尤有所不可晏然於臺端者,請命遞斥臣職。答曰,勿辭。退待物論。
林原君杓上疏。大槪,敢陳私懇,冀蒙矜許事。入啓。答曰,卿其安心往來焉。仍傳曰,恭嬪墓,臨海君墓修改時,澆奠牀備給。
京畿監司書目,竹山呈,以正言李世瑾辭職上疏上送事。啓。答曰,疏中所陳,予當留意,爾其勿辭,上來察職。
忠淸監司書目,瑞山郡守柳泰明,目見民弊,猥陳一疏事,上疏上送事。啓。答曰,疏辭。令該司稟處。
訓鍊都監郞廳,以都提調意啓曰,軍器中鳥銃,最是緊要之物也,在前三南月課造送之時,取其嬴餘,連續打造,軍兵所持鳥銃傷損者,隨毁換給矣。甲戌年間,因年凶停止,故他無料賴之資,仍爲停造,殆至十有餘年。其間傷損者,愈久愈多,而無計換給,其在陰雨之備,豈非可虞之大段者乎?若不趁此時善變,則前頭尤無可爲之勢,已停之月課,雖不可遽爾復舊,輦下親兵器械之踈虞者,自朝家亦不可恝然,所入物力,方欲經營,而他無拮据之路,誠甚悶慮。卽今平安監營所在備局句管遼軍木,多有所儲云,若得數百同,則累千柄鳥銃,雖不能一時改給,庶可以隨毁隨造,遼軍木,限一百五十同取用之意,分付平安監司處,何如?傳曰,允。備局謄錄
監試初試二所應辦官,以試官意啓曰,朝家爲慮打印紛踏之弊,今番則許給印信二顆,而但近來科場擧子,不早納券,踏印日晩後,始爲爭先,每致紛鬧,或至於亂場之境。且以禮曹草記秘封,則皆踏四館所印信,連幅,只許試院踏印,而今見擧子試紙秘封兩處,皆不踏四館所印信,殊無變通之意,今日許多試券踏印之際,恐致紛鬧生事之患,印信二顆,猶患不足,令該曹加給一顆,何如?傳曰,允。禮曹謄錄
疊出政院啓曰,今日爲政事,命下矣。罪人行刑相値云,何以爲之?敢稟。傳曰,政事,明日爲之。吏曹謄錄
義禁府啓曰,逆獄誣告罪人朴義良,旣已承服正刑,依法文籍沒一款,令各該司奉承傳擧行,何如?傳曰,允。
又啓曰,都事十員內一員,本府入直,二員,以監試一·二所禁亂官進去,一員,全羅道靈光郡定配罪人混押去事,出去。前頭宗廟展謁擧動時,大駕各差備都事,無以備數,假都事三員,令該曹差出,以爲分差之地,何如?傳曰,允。禁府謄錄
昧爽,有霜氣。申時酉時,日暈。
李彦經啓曰,明日常參·經筵,取稟。傳曰,停。
金弘楨啓曰,大司憲李墪,執義李夏源,掌令梁聖揆·李翊漢,持平李明浚·洪萬迪呈辭,今日以監察茶時之意,敢啓。傳曰,知道。
李彦經啓曰,卽伏見監試儒生入門單子,則一所四千八百三人,二所六千三百八十七人,二所之過一所,至於一千五百餘人,兩所錄名,必須均適缺每於科時,另加申飭,而今番入門,又如是大相參差,當該主掌官,不可無警責之道,竝推考,何如?傳曰,允。
金弘楨,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日入直軍士,中日習射事,標信,命下矣。罪人行刑相値,不得爲之之意,敢啓。傳曰,知道。
傳于李彦經曰,歸厚署棺板一部,送于內需司事,言于該曹。
金弘楨,以義禁府言啓曰,鞫廳罪人金春澤,自謫所未及拿來,而義良,旣已承款,今無推問之端,使之還發配所事,命下矣。本府羅將,急速下送,使之押去,而都事則還爲上來之意,分付,何如?傳曰,允。
李彦經,以弘文館言啓曰,本館上番,只有校理臣任守幹,副校理臣宋正明矣。校理任守幹,昨日以監試官進去,無他推移替直之員,今日政,上番闕員,竝以無故人差出,仍卽牌招察任,何如?傳曰,允。
李徵龜,以戶曹言啓曰,卽接廣興倉所報,來九月朔頒料次,倉官,進去于大臣家,請受祿牌,則右議政李頤命以爲,前月雖不敢屢違嚴命,冒沒受廩,而卽今瘝曠之罪日積,尤不敢冒受。行判中樞府事李畬祿牌,初旣不捧云,俱不出給,係是大臣祿俸,何以爲之?敢稟。傳曰,右相祿俸,令倉官輸送。
金弘楨,以兵曹言啓曰,判中樞府事李畬,在外未上來,故今年正月等祿牌,留置本曹矣。昨日入城,卽使本曹郞廳,持往呈納,則方在待罪中,不敢冒受云,何以爲之?敢稟。傳曰,姑爲留置。
李彦經,以司饔院官員,以都提調意啓曰,鷹師牌頭,連續牒報,今年雨水支離,山雉不得成長,萬無逐日供上之路,事勢竭悶,依前例以軟鷄代封云。在前水旱之時,間有入啓變通,一半或以軟鷄代封之規,而此與江魚,事體不同,莫重御供,自下不敢擅便,惶恐敢稟。傳曰,依例代封。
李徵龜,以御營廳郞廳,以都提調意啓曰,本廳屬海西十番別馬隊五十五名,已爲逢點整齊矣。來九月初一日,與北二營入直,九番則別馬隊替代後,舊軍放送之意,敢啓。傳曰,知道。
又以御營廳郞廳,以都提調意啓曰,本廳下番別破陣·別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
江原監司任舜元狀啓,八月令薦新生松茸,間或有體小者,此雖出於事勢之不得已,而至於霑濕腐傷,實是意慮之外,驚駴震越,無地自容,旣有封進官指名現告之命。故該封五邑守令姓名,不得不開坐于後,而以當該法當坐罷,惶恐待罪事。傳于李彦經曰,勿待罪,五邑守令,特爲只推勿罷。
李彦經,以禮曹言啓曰,來九月二十九日,中宮殿誕日,王世子陳賀一節,依例磨鍊乎?敢稟。傳曰,權停。
李徵龜,以兵曹言啓曰,今此宗廟展謁擧動時,本曹兩驛騎馬四十匹內,除病傷馬,各差備應把之數,無以推移,依前例京畿驛馬,限七匹補把,以充不足之代事,監司處分付,何如?傳曰,允。
又以兵曹言啓曰,新除授所江僉使安績身病,非一時偶感之比,數月之內,差復無期云,而累次呈狀,病勢如許,則不可一向等待,罷黜,何如?傳曰,允。
以平安監司趙泰耉狀啓,義州府居入作張貴先等渰死事,傳于李徵龜曰,渰死人等,令本道恤典擧行。
李彦經,以長生殿郞廳,以都提調意啓曰,本殿所在內外梓宮板子,可用者無多,外梓宮板子,則上年秋,發送敬差官,斫取於關東·嶺南兩道,而嶺南則以靑山板子乏絶,乙丑以後,分定斫取,關東則以年事凶荒,上年草記,待明秋擧行事,允下矣。今年關東諸邑,慘被水災,民事可慮,此時京官之往來,不無弊端,更待明秋擧行,何如?傳曰,允。
記事官韓世億〈書〉啓曰,臣承命馳往于楊州新川行判中樞府事李畬舟行處,傳諭聖批,則以爲,臣急於歸死,徑就鄕路,罪戾益重,萬殞是甘,而聖度涵容,不加誅罰,史官追到,傳宣天札,十行溫諄,縷縷丁寧,臣頓地莊誦,惶感交極,不覺涕淚之交頤也。臣之上來,只爲以違命請譴,而天地寬大,終逭刑章,則固無留意於京輦之下,冒廁周行之勢,而至於乍瞻宸闕,曾不淹日,旋復違遠,亦豈臣之本情哉?只爲病勢沈痼,縷喘僅存,春夏以來,作一僵屍,戶庭之間,行動亦廢,而今行舟楫缺勞,幾於浹旬,氣息頓盡,兼以感傷,奄奄枕褥,急在朝夕缺殞絶於道路,重爲聖朝仁化之累,不免顚倒作行,實非獨以情迹之不敢安也。聖批,以念君臣之大義爲敎,臣於是,益增悲塞,欲死無所也。臣旣不能承命復路,則宜更有陳籲,而舟次昏仆之中,精神迷瞀,末由構成文字,回望城闕,步步增罪,席藁悲泣,不知所達云矣,敢啓。傳曰,知道。以上燼餘
瑞山郡守柳泰明疏曰,伏以如臣無似,濫蒙洪造,前後忝竊,已踰涯分,而顧此湖邑惟命,允協至願,將母來莅,榮養備至,昔之麤糲,今爲膏梁,昔之菜根,今爲芻豢,母子銜恩,一飯不忘,非臣粉身糜骨,缺圖報其萬一也。雖然,殿下之不以臣不肖,畀以百里之任,缺一微臣便養之私計也哉?誠以荐歲凶殺之餘,孑遺殿屎之殘氓,或可以撫摩故也。臣雖至愚極陋,豈不知分憂之切,求牧之重哉?只緣才不足以祛邑瘼,惠不足以慰民望,二載居官,一無可觀,愧深俸錢,罪積如山,夙宵危懍,恭俟譴何,而目擊民隱,未思越視,敢以瀝血之辭,仰陳察省之下,惟聖明裁察焉。臣伏覩殿下,於昨年春宮進宴之時,爲軫同樂之奇,特擧推恩之典,八十以上壽耉,旣飽煖之矣,又寵秩之矣。聖意愈勤,不以爲滿,戊寅以上各樣糶穀之積年逋欠者,勿論難捧可捧,一倂蕩減,己卯未收,復令停捧,此固王政之甚盛擧,往牒之所罕有,恩言一播,八路聳動,老羸癃疾,扶杖聽詔者,無不鼓舞感泣,而至仁厚澤,猶有所未盡周洽者,何則?臣竊見本郡,以演海之邑,介於元山·安興兩險嶼之間,實惟湖右沿邑,及兩南貢賦漕轉之要衝也,臭載之患,前後相望,而拯出後,分給於列邑者,不出傍近百里之外,沿路之受缺大抵同然,而本郡被害,倍於他邑。大凡海浦拯米之規,乾米潤水缺一石畓,爲二十餘斗,而官門稍遠,往復自遲,其所拯出,動費累箇日,而海邊奸民,先期潛偸,水中沈米,且易腐敗,一石所存,多者七八斗,少者五六斗,爲其地方官者,若無計數斗量,準給民間,則空中欠縮,無路變通,不計穀物之盈縮,只憑石子之有無,諉之前例,勒分民間。及其還捧也,雖有計石之規,必準定式之數,故受之以斗者,納之以斛,受之以升者,納之以斗,白地徵斂,實有乖於王政,則朝廷之上,亦必有稔聞而能言者矣。此米痼弊,如右所陳,而久遠未收之不入於昨年蕩減中者,得非本米所從來,異於還穀,或係惟正之供,或係軍餉之需而然歟?惟彼糶糴,皆以實穀分賑,以濟近止之大命,而然且一例蠲減,獨此海水腐米,諉以未收,不分久近,虛簿尙存,實惠未普,豈不爲仁政之所大欠耶?臣於到任之後,本邑拯米逋欠,親執文書,別爲査正,其所可捧者,業已收捧上納,而時存未收,亦自不少。自甲戌至戊·己,上下五六年之間,殆過累百餘石,則沿海他邑之逋欠,亦可推此而認得也。向年飢癘,振古所無,流亡過半,孤寡獨存,旣無家業缺雖欲還捧,無處指徵,朝家若或督令徵捧,則勢將缺隣里,亦非富戶,今雖剝膚椎髓,斷無徵捧之望,適足以取其怨,而亦有歉於大聖人恩覃施普之道,一依戊寅以上還穀蕩減例,特下明命,一體蠲滌。且列邑久遠貢賦,及餉米未收之在於戊寅以前流亡難捧之類,竝賜除減,則不但爲一邑之不幸,實爲一道之大幸,而擧國生靈,亦將均被其澤矣。有司雖以經費之不足爲恤,記曰,王者藏富於民,魯論曰,百姓不足,君誰與足,欲望殿下,斷自睿念,勿以正供而蘄惠,勿以軍餉而留難。臣重念今年年事,禾穀則除非成川覆沙水沈之處,頗有登熟之望,而至於田穀,則兩麥旣失,根耕且晩,淫霖冷雨,自夏徂秋,槪以論之,未免失稔。重之以四五日來,東風連吹,日氣凄冷,禾穀之其發穗者,日就枯損,未及發穗者,蹲縮傍坼,豆菽·木麥,亦皆萎黃,前頭民事,誠爲可慮,而最是木花·黍粟,初不立苗,晩又消瀜,田疇如濯,絶無所收,不但卽今所見愁慘,明春種子,亦患難覓。仄聞此等大無之災,八路皆然,而湖右爲尤甚,湖右之中,內浦尤甚,此實一道之所共知。道臣,想亦有以上聞,而念朝家給災之規,雖値荒年,只給木花災,而不及於他穀者,以其田穀,一年再穫,失之年麥者,收豆菽,故雖不給災,猶不爲白地之徵稅矣。顧此黍粟與木花,均是一年一穫之物,一失其農,更無所穫,而混稱田穀,不入災頉,民間愁怨,姑且勿論,焉有仁人在上,白徵而可爲也?今年木花之災,朝廷雖爲軫念,而黍粟給災,乃是常格之外,故敢以蔀屋之所顒望者,仰瀆宸嚴,伏願殿下,不以人廢言,竝加採納,以垂生民之大惠焉。批答見上
正言李世瑾疏曰,伏以臣於前月,猥以一疏,仰暴淹病實狀,冀蒙恩遞,未及承批之前,伏聞聖體,又有失寧之節,臣不勝驚慮微忱,而遠伏牀簀,不得奔走於起居之班,重以節廟虹流,儀阻嵩乎,喬山動蹕,太廟薦灌,次第將迫,而俱絶隨鑾之望,前後積戾,無以自贖。今月九日,更封短章,乞伏嚴誅,而拘於朝禁,不敢再因縣道,謹依他例,令家僮値呈,則喉司退却,終未上徹,公分私義,自伸缺是耿耿一念,纏結于方寸矣。伏於今二十日,始聞玉候缺而拜陵之期,又進定,臣推忱起抃,先獻岡陵之遙祝,倚杖盤跚,仍思羽旄之傾瞻。繼於同日,祗承聖批,虛銜未缷,溫諭反加,褒以切至,奬以嘉尙,華袞千金,不足以諭其榮且重焉。雙手跪擎,一讀一泣,自惟微臣,何以獲此於聖明?固知草草蕘說,未足有槪於淵衷,而特以樂聞之聖心,謂野芹之獻,匪爲其美,亶出於誠,有此敷施之盛,此奚止微臣一身之光耀也?朽骨且買,駿乘必至,從此嘉言讜論,日聞於四聰之下,而世道之金輝,治化之玉成,臣將拭目以覩之,堯·舜無他,亦曰揚陋也,察邇也。嗚呼,殿下旣堯·舜矣乎?臣感激之餘,一身死生,有不暇恤,作氣登程,擬趁廾四日,瞻望屬車之淸塵,仍且與榮於廾九日駿奔之列,少伸分寸之誠禮。廾一日舁到竹山府,病勢越添,頃刻之間,昏窒至屢,僵臥旅舍,人鬼未辨,賤陋之疾,雖不敢繼陳,煩浼宸聽,以此奄奄之狀,決無前進之勢,北望雲霄,唯有涕淚之盈枕。今玉趾遠擧,凡大小諸臣,缺偃伏私次者,臣雖蠢頑,旣非木石,則猶存知覺,苟有一分自力之路,顧以何心,犯分速戾,至於此極?臣賦命奇蹇,一疾爲祟,竭蹶之初心未副,違慢之重辜徒積,到此地頭,唯速就刑章,溘然無吪,是臣至願,不得不瀝血馳章,復此鳴哀,天地之大,無物不遂,父母之仁,有願必從。伏乞聖慈,憐臣濱死之危喘,察臣由中之苦懇,亟遞臣曠帶之職,仍治臣積逋之罪,俾得以瞑目入地,則臣雖死之日,猶生之年。臣於請罪之章,不容贅附他說,而一縷未絶之前,猶是輔君之日,惓惓愚忠,臨死益切。旣以堯·舜望殿下,殿下亦以留心爲敎,臣豈敢更有所煩複?堯·舜之道,布在方冊,班班可考,以殿下高明之聖學,唯在一一取以爲法,然一念毫忽,聖枉斯分,此所以精一執中,爲二帝相傳之旨訣,而亦爲我殿下家法也。伏願殿下,常以是自勉,而亦於龍樓問寢之時,作爲貽燕之謨,則豈不爲宗社臣民莫大之福?臣竊自附古聖人,非堯·舜不陳,言必稱堯·舜之義,復有此毣毣未已者,伏惟殿下,勿以爲恒談死法而加意焉。臣精神慌錯,語失論脊,臣罪尤萬死萬死。批答見上
林原君杓疏曰,伏以臣之墳山,在於楊州地赤城洞矣,今夏潦水,酷被懷襄之變,臣之高祖母恭嬪金氏墓地右脈,太半崩滾,曾祖父臨海君臣珒墓墓所全地,幾盡潰坼,莎草盡爲捲去,階砌石物,亦盡頹仆,亡母墓地左邊穴脈,亦盡崩圮,塋域之變,至於此極,爲人子孫者,情理之痛迫,當復如何?臣每一念至,寢食靡安,擬趁潦雨之霽,卽謀修改之擧,而園陵行幸,適又迫近,故拘於格例,不敢請由矣。今將涓吉於開月旬後,三處先塋,一時修築,而功役浩大,有難猝辦,若不前期出往,經理凡具,則實無完了大事之望,而董役之際,將費許多日子,私自遠出,有不敢自由,玆敢疾聲哀籲於天地父母之前,伏乞聖慈,曲諒祈懇。批答見上以上燼餘,
上在慶德宮。停常參·經筵。
疊見上江原監司書目,八月令生松茸,間或有體細者,此雖出於事體之不得已,而至於沾濕腐傷,實是千萬意慮之外,臣誠驚駭震越,無地自容。旣有封進官指名現告之命,故該封五邑守令姓名,不得不開坐于後,而臣以當該,法當坐罷,惶恐待罪,而當該封進官原州兼任橫城縣監鄭宇柱,洪川縣監李宜璋,橫城縣監鄭宇柱,麟蹄兼任洪川縣監李宜璋,春川府使李碩寬現告事。啓。傳曰,勿待罪事,回諭,五邑守令,特爲只推勿罷。
疊見上戶曹啓曰,卽接廣興倉所報,來九月朔頒料次,倉官進去于大臣家,請受祿牌,則右議政李頤命以爲,前月雖不敢累違嚴命,冒沒受廩,而卽今瘝曠之罪日積,尤不敢冒受。判府事李畬以爲,祿牌初旣不捧云,俱不出給,係是大臣祿俸,何以爲之?敢稟。傳曰,右相祿俸,令倉官輸送。
明日宗廟擧動時,大駕出宮正時,辰初三刻,王世子闕門外祗送時,出宮正時,辰初初刻,開門,罷漏後。
咸陵君極上疏。大槪,臣猝得奇疾,症情危惡,人鬼未分,太廟展謁,萬無陪從之望,伏乞亟遞臣摠管之任,毋令侍衛,臨時苟簡,不勝幸甚事。入啓。答曰,卿其勿辭,調理察任。
院前啓,刑曹當該堂上罷職事,停啓。
府啓,引嫌而退,當初不參,旣據臺體,推治下吏,在我何嫌?請大司憲李墪出仕。避辭見上答曰,依啓。
大司憲李墪,就職。
疊見上記注官韓世億書啓,臣承命馳往于楊州新川判府事李畬舟行處,傳諭聖批,則以爲,臣急於歸死,徑就鄕路,罪戾益重,萬殞是甘,而聖度涵容,不加誅罰,史官追到,傳宣天札,十行溫諄,縷縷丁寧,臣頓地莊誦,惶感交極,不覺涕淚之交頤也。臣之上來,只爲以違命請譴,而天地寬大,終逭刑章,則固無仍留於京輦之下,冒廁周行之勢,而至於乍瞻宸闕,曾不淹日,旋復違遠,亦豈臣之本情?只爲病勢沈痼,縷喘僅存。春夏以來,作一僵屍,戶庭之間,行動亦廢,今行舟楫鞍馬之勞,幾於浹旬,氣息頓盡,兼以感傷,奄奄枕褥,急在朝夕,誠恐殞絶於道路,重爲聖朝仁化之累,不免顚倒作行,實非獨以情迹之不敢安也。聖批,以念君臣之大義爲敎,臣於是,益增悲塞,欲死無所也。臣旣不能承命復路,則宜更有陳籲,而舟次昏仆之中,精神迷瞀,末由構成文字,回望城闕,步步增罪,席藁悲泣,不知所達云矣。敢啓。傳曰,知道。
刑曹判書姜鋧上疏。大槪,臺啓雖停,公議甚峻,終不敢諉以適在服制呈告,而獨爲幸免。且於積敗之餘,重患毒瘧,已至十次,差復無期,情勢病勢,萬分危苦,明日太廟擧動之時,亦無進參之望,冒死哀籲,冀蒙譴罷事。及·刑曹參判李蓍晩上疏。大槪,臣於當該堂上請罷之論,有不敢以服制爲諉,獨免爲幸者,乞命先遞臣職,仍勘臣罪,以安私分,以嚴公法事。入啓。答曰,卿其勿辭,從速行公。
右議政李頤命上疏。大槪,敢暴痛迫之懇,危苦之疾,乞蒙亟許恩遞,收還廩祿輸送之命,仍治臣曠職廢禮之罪事。入啓。答曰,卿懇。誣告情節,殊極痛駭,不受常廩,實涉太過,卿其安心,勿辭領受,亦勿待罪,速出視事,勉副至望。仍傳曰,遣史官傳諭。
吏曹口傳政事,兵曹正郞金始煥。
獻納朴彙登啓曰,今此梟示罪人金昌奎之亡命,蓋緣撥路之遲滯,終至於臨刑而逃躱,可勝痛哉?開城府撥軍拿致京獄事,已有成命,而京畿監司狀聞中,旣曰黔巖站撥軍,經夜之後,緩緩傳致,或與昌奎族屬符同,故爲遲滯云云,則其在嚴國法,懲後弊之道,決不可置而不問,請京畿黔巖站撥軍·撥將,一體究覈得情,以正王法。傳曰,依啓。備局謄錄
吏批,以權詹爲副校理,丁思愼爲安城郡守,李邦彦爲兵曹正郞,權尙游爲大司諫,鄭檝爲中部主簿,李師尙爲司諫。
御營廳啓曰,五番海西別驍衛五十五名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。御營謄錄
下直,仁同府使吳遂雄,靑山縣監李鼎佐。
李彦經啓曰,明日宗廟擧動相値,視事頉稟。傳曰,知道。
金弘楨,以都摠府言啓曰,副摠管李健命,以承文院提調,今日褒貶時,進去之意,敢啓。傳曰,知道。
李彦經,以弘文館言啓曰,本館上番校理臣宋正明,以肄習官,今日承文院褒貶坐起時,畫仕出去之意,敢啓。傳曰,知道。
金弘楨,以兵曹言啓曰,五衛將南至薰病重不得行公,連次呈狀,今姑改差,何如?傳曰,允。
有政。吏批,判書李益壽進,參判崔錫恒病,參議尹德駿以承文院褒貶進,右承旨李徵龜進。
兵批,行判書李寅燁進,參判李東郁進,參議金萬埰病,參知黃一夏病,左副承旨金弘楨進。
吏批,以宋奎炳爲天文學敎授。餘見上
兵批,以趙相周爲所江僉使,以申命任爲永宗僉使,以徐時演爲群山萬戶,以金益相爲景福假衛將,以金宇杭爲知中樞,以宋奎炫爲僉知,以朴志行爲西水羅權管,以宋廷奎爲五衛將,以韓配周爲副司果。
兵批啓曰,前萬戶呂必矩,以鳥銃監造之功,加資事,命下矣。呂必矩,雖已資窮,未經準職,何以爲之?敢稟。傳曰,特爲加資。
又啓曰,頃日政,老職通政崔興祖,一依送西,付軍職矣。卽接吏曹移文,則崔興祚之祚字,誤以祖字書送云,原單子,改付標以入之意,敢啓。傳曰,知道。
又以訓諫都監言啓曰,都監郞廳有闕,代以前持平韓配周,已爲啓下,而方在罷散中,時無職名,依例付軍職,冠帶常仕,何如?傳曰,允。
權持,以戶曹言啓曰,右議政李頤命,九月朔頒料,依傳敎令倉官輸送,則當爲陳疏云,辭而不受,係是大臣祿俸,何以爲之?敢稟。傳曰,更爲輸送。
南就明,以議政府司錄,以領相意啓曰,今日開坐,各司新除授官員,依例參謁,而司僕寺正尹世綏,濟用監正李海朝稱病不進,雖未知病勢之如何,而事體未安,不可無警責之道,令攸司推考,何如?傳曰,允。
又以兵曹言啓曰,明日太廟展謁擧動敎是時,侍衛各差備及內外司上直禁喧,無以推移,不可無變通之道。正郞申鐔,以京試官,奉命在外,今姑改差,其代以在京無故人,卽爲口傳差出,何如?傳曰,允。
又啓曰,啓下,遠道,中道上言合三百六十八張內,二百九十四張,分下各該司,猥濫五十四張,違格二十張,啓字爻周次,還入之意,敢啓。傳曰,知道。違格,仍下各該司。
又啓曰,待敎李澤,檢閱洪致中自鄕上來,辭疏纔已退却,而明日擧動時,史局實官不可不備,明日待開門,牌招察任,何如?傳曰,允。
右議政李頤命疏曰,伏以臣病伏昏昏中,風聞臣兄之名,出於罪人之招。鞫獄嚴祕,莫得其詳,不敢以道路所傳,輒爲泥首請命之計,蟄伏請告,有若無故之人,驚疑怳惚,莫測端倪,惶怖震慄,欲死無知。今見其結案之招,始知構誣,極知其凶慘,苟非日月之明,深燭其奸,九地之下,永抱幽冤,闔門百口,幾不免湛滅之禍矣。臣心寒骨靑,痛裂抑塞,流淚被面,感祝天恩而已。昨年凶潛之言罔極,而聖上,拔臣於萬死之中,今日昭雪之恩,又及於泉壤,臣之兄弟,死生雖殊,同被大造,幽明之間,唯有隕首結草之願。臣獨蒙天地父母生成之澤,榮寵已極,每思古人納官贖兄罪之語,孔懷之情,未嘗不恤然痛傷。門戶爲世所僇,蹤跡隨處罣礙,從前瀝血之懇,常乞斂避榮路,聖慈或已俯諒其苦心矣。今又使窮囚奸細,冀延一日之命者,捏合虛無缺死之人,此莫非臣過福之災也。更何顔面,淟涊於朝端,受人嗤點,更喪其廉隅也?且臣近日曠職廢禮,罪戾山積,日事瀆擾,而區區狗馬之疾,聖朝猶有所未盡下燭,尙靳恩遞,窮迫悶蹙,莫知所措。使臣苟有一分可動之勢,前後動駕之日,豈敢偃然在家?本病之外,毒痢經旬,今則委頓席褥,似無復起爲人之望。明日太廟擧動,又無計陪從,臣罪至此,萬殞莫贖,矯首雲天,精爽飛越。昨日倉官,承命來致廩料,臣虛帶官銜,有罪幸逭,又何以更竊官廩乎?分義事理,俱不敢安,又不得冒受恩命,尤不勝惶恐。伏乞天地父母,矜諒臣崩迫之懇,深察臣危苦之病,亟許遞臣職名,收還輸送祿俸之命,仍治臣曠職廢禮之罪,以警百僚,不勝幸甚。批答見上以上燼餘
上在慶德宮。停常參·經筵。
大駕詣宗廟入齋室後,藥房·政院·玉堂問安。答曰,知道。展謁後,藥房·政院·玉堂問安。答曰,知道。大駕還宮正時,午初三刻,大駕還宮後,藥房·政院·玉堂問安。答曰,知道。
待敎李澤,檢閱洪致中牌不進,罷職傳旨。傳曰,只推勿罷。
府啓,三角山,乃是國都之主鎭,輿地勝覽中,不載於京畿,載於漢城府者,爲是王城之鎭也。況春秋柴禋之禮,旱時祈禱之祭,皆行於此山,則此與閑漫他山絶異。國朝三百年來,諸上司各宮家之廣占柴場者,不知幾許,猶不敢生意於此山者,誠以事體至重,不敢冒占故也。頃年劉昭儀房,三角北麓,以柴場盡爲折受,廣立標木,而大書曰某房柴場,當初該房手本中,雖稱高陽下道,其實卽三角之麓也。噫,割王城主鎭之山,作爲私門樵採之所,事之寒心,莫此爲甚,此而不禁,則前頭冒占之弊,將無以防限,請三角北麓柴場折受處,亟命革罷,以杜後弊。書院之設,其來尙矣,在朝家盡尊賢之禮,於士子爲莊修之所,設立之初,事非不美,而流來之久,弊隨而生,新宇日增於列邑,恩額遍及於諸處,甚至一邑所建,或至五六之稠疊,士子之不自謹勅者,迭相出入,便作鬪鬨之場,奸民之欲避軍丁者,投入院屬,視爲免役之藪,士習由是而不靖,良丁由是而漸縮,他餘弊端,有難殫擧,不可無變通之道。若令各邑所在書院,合享一處一邑之內,毋得各建,院丁多少,亦爲酌定,則朝家之事體無損,列邑之除弊不貲,請令該曹稟處。且疊設之弊,曾有禁令,而法綱解弛,不爲遵行,亦令申明舊勅,一切禁斷,自今以後,如有擅自疊建者,卽令撤毁,首倡之人,令該道監司,摘發啓聞科罪。答曰,依啓。
備邊司啓曰,前兵使柳漢明,以禁衛中軍,身死京裏,將欲返櫬於全羅道長城地,而曾經二品實職者,例有擔軍題給之規,依例擔軍題給事,所經三道監司處,分付,何如?傳曰,允。備局謄錄
義禁府啓曰,卽見義禁府都事張震煥,到康津成造狀啓,則外面臣字下,不着押,年月下,又不書某日字,疎漏之失,在所難免,都事張震煥,推考,何如?傳曰,允。禁府謄錄
上在慶德宮。停常參·經筵。
下直,義州府尹李萬選,慶尙左水虞後李橏,高山縣監李宜著,保寧縣監明廷耉。
右議政李頤命三十一度呈辭。入啓。傳曰,安心調理。
政院啓曰,今日賓廳日次,憲府當爲入侍,而大司憲李墪,執義李夏源,掌令李翊漢,持平李明浚·洪萬迪竝呈辭,掌令梁聖揆引避退待,無一進參之員,除引避外,呈告人員,竝卽牌招,推移入侍,仍爲處置之地,何如?傳曰,允。
傳曰,明日晝講爲之。
傳曰,義州府尹李萬選,留待引見。
明日輪對官落點,內資直長韓聖箕,繕工監役鄭壽崑,養賢直長申世雄,瓦署別提崔尙熽,司圃直長南漢明。
傳曰,大臣·備局堂上引見。引見時,禮曹判書趙泰采所啓,小臣,以山城習操事,纔已狀聞矣。城操,辛巳以後,不爲設行,今年則不可不設行矣。上曰,金鎭龜爲守禦使時設行後,不得爲之矣。泰采曰,城操廢閣,今至七八年之久,元軍中逃故代定者居半,而且以昨年改軍制之後,三營軍卒,皆不知信地,一番排立鍊習,在所不已。今年畿甸農事,不至大段失稔,秋成後,似當設行,而必須預爲定奪分付,然後無窘急之患矣。大臣今方入侍,下詢,何如?領議政崔錫鼎曰,畿甸民事,稍勝於他道,此是應行之事,何可十年廢閣乎?上曰,依爲之。又所啓,三營將校軍兵及京廳將校軍兵等,習操後,例有試射放之事,而通雜技,一中以上,皆爲論賞矣。所入賞布甚夥,而本廳,元無一疋布出處,雖有若干收米,一年需用,常患不足,實無拮据給賞之勢矣。自前廟堂所句管綿布,或有白給之時,或有如干送價取用之例,下詢大臣而許之,似好,故敢達。錫鼎曰,自前有廟堂助給之例,而備局餘丁木十餘同,十年已送于山城,推移用之,似好矣。上曰,推移用之,可也。上曰,義州罪人金昌奎,尙無捕捉之報,其在紀綱,極爲痛駭。八月已盡,九月在明,其間豈無跟捕之理乎?錫鼎曰,外方數處,纔有文報,而姑無捕捉之報矣。上曰,各別嚴飭,速爲捕捉,而終不得捉,則以別樣之意,分付,可也。崔錫鼎所啓,江原監司任舜元狀啓,以道內嶺東五邑,嶺西三邑,被災尤甚,賙賑方急,移粟事,秋節尙早,未及新捧,不敢上請,而賑恤廳所在錢文六·七千兩,請得貸用,而賑廳堂上,不爲入侍,此則該廳當稟處,各樣還上,諸般身布,當此無前之凶,徵捧無路,巡歷後退後啓聞云。且以旱田給分災事爲請,而旱田兩墾之故,元無給災之規,被災尤甚邑,則分災雖難擧論,而似當給全災矣。戶判今方入侍,使之陳達,何如?戶曹判書尹世紀曰,峽邑農事,皆是火田,異於平田,而旱則豐登,澇則失稔,故名曰旱田,以反耕之故,元無給災之前例。今若創開,則不但有虛實相蒙之弊,他道聞之,則必有紛紜論請之事。且朝家,旣許一道,而不許他道,亦似難便,故在外與大臣相議時,小臣之意,則以此持難矣。上曰,各陳所見,可也。趙泰采曰,江原道今年穡事,失稔尤甚,雖是旱田,似當給災,而若許一道,則不無諸道之效尤,且有後弊,戶判之言,是矣。大司成李健命曰,今番水潦,峽邑尤甚,兩南·北路,雖云失稔,必不如此八邑之甚者,此八邑則許給全災,似宜矣。禮曹參判閔鎭遠曰,今年無前水潦,峽中山火田之被災,處處孔酷,勿論前規有無,民無所收之田,朝家何可捧稅乎?臣意則旱田分災,固不可許,而山火田全不掛鎌處,許給全災,且不但江原八邑,他道亦當一體許給也。錫鼎曰,木花田給災事,旣入於年分事目矣。今年農事,峽邑尤甚,關東諸邑,雖曰尤甚,有難通同給災,此八邑旱田,全不掛鎌處,特爲給災,似好矣。上曰,八邑全不掛鎌處給災事,依爲之。其餘事,從後稟處,可也。又所啓,瑞山郡守柳泰明上疏,以敗船拯米久遠,貢賦餉米未收之在戊寅以上者蕩減事,及旱田給災事,條陳矣。敗船米,曾前未嘗輕許蕩減,而實無徵捧之路,似當限年蕩減,久遠貢賦,曾已變通,而餉穀異於元還上,亦不當輕許蕩減,而十年前逋欠,今無收捧之理,宜有變通,木花田,則旣已給災,黍粟田,似難許之矣。趙泰采曰,敗船米,或有可捧不捧者,而臣待罪該曹時,考見文書,則多有指徵無處者,雖常年,勢難徵出,徒擁虛簿,亦無益於朝家矣。頃因京畿監司狀聞,旣有蕩滌之例,依此許之,似好,而旱田不可給災之事,大臣之言,似合矣。李健命曰,此事臣雖未能的知,而似聞畿內,則戊寅以前敗船米,旣已蕩滌云,而外方則未及分付耶?尹世紀曰,敗船米拯出之後,每使地方官,發給民間,曾不區別斗數,只計石數,而還捧之時,則一一準捧,實爲窮民之弊端,若無分給之事,則朝家公然見失,無代捧之處,此出於勢不獲已,而至於久遠未捧之類,則似當蕩減矣。上曰,旱田給災,不可許之,而敗船米則限年條蕩滌,可也。泰采曰,沿海敗船米,似當一體蕩減矣。上曰,非但此一道,他道亦爲一體査問蕩減,可也。崔錫鼎曰,軍餉米未捧者,限戊寅以前,亦爲許之,何如?進宴後,以推恩施惠等事下敎,故以身布還上蠲減事,有所稟定,而軍餉亦不區別矣。其後廟堂,因外方請問,有所防啓矣。軍餉固是重大,而十年以前逋糴,徒有虛簿,實難徵捧,臣欲以此仰陳,今因柳泰明疏,敢爲上達。戊寅以上,與元會還上,一體蕩減,則庶有實惠之及民矣。上曰,諸臣各陳所見,可也。泰采曰,軍餉蕩滌事,廟堂旣已防塞,而戊寅以前,年條旣遠,且還上之指徵無處者,盡許蕩減,則餉穀雖重,與其徒擁虛簿,無寧竝許蕩減,使民均被實惠,似好矣。世紀曰,軍餉莫重,似難輕許,且近來人心巧詐,多有故敗不納者,若不嚴加徵捧,則無以現出,亦無以防後弊,而懲治蓋出不得已,而至於年久未捧者,則宜有限年蕩減之道矣。崔錫鼎曰,畿內則南漢·江都移轉外,元還上無多,湖西則專仰於楊津等三倉,若以軍餉,不爲蕩減,則民間不蒙實惠,爲守令者,亦不無自備代納之事,或分徵於民結,其弊亦多,兩南則餉穀無多云矣。己卯以後徵捧,則與全數蕩減有間,戊寅以上,特爲蠲減,則惠澤可以及民矣。健命曰,近來凶荒連仍,逋欠甚多,而至於軍餉,似難輕議,然十年前逋欠,則實難收捧,與其徒存虛簿,而招怨於民,無寧竝許蕩減,以示均惠之意,恐無所妨矣。閔鎭遠曰,臣曾經水原·江華兩邑,水原則戊寅以前未收還上文書,亦不明白,雖欲徵捧,指徵無處,江華則文書明白,當身太半逃故,勢將侵徵於一族,當年條數萬石還上,每於十二月,囚禁徵督,僅能畢捧,久遠還上,則民間形勢,實無備納之路,官家亦無催捧之暇,且江都連有役民之事,而上年推惠之時,以軍餉之故,獨未均沾,小臣,敢以蕩滌之意啓請,而廟堂不許。且聞各邑守令,舊還上徵捧令下之後,民間則實無徵捧之勢。故不得已以月俸及耗穀若干石,推移備償,以爲免罪之地,而元無徵出民間之事云。難捧之狀,推此可知,臣意則棄虛簿而施實惠,實爲允當矣。獻納朴彙登曰,臣以守令,待罪外方者累矣。曾見朝家下布德意之時,百姓初聞令下,擧聞欣悅,而至於軍役,則終無蕩減之事,故不無落莫之歎矣。蓋當初分糶時,旣無擇民殘盛而分給,到今十年,指徵無處之後,他穀則聞令蕩減,軍餉則獨爲徵捧於隣族,實有乖於王政,臣意則一體蕩減,俾蒙實惠,似宜矣。上曰,戊寅以上軍餉,特爲蕩減,可也。泰采曰,諸道營穀及統營·檢營穀,一體蕩減,似宜矣。上曰,依爲之。又所啓,海西大同事,右相行公時,未及講究,而此則猝難議定,至於監司兼牧之擧,與大同條款自別,元不干涉於大同之行不行矣。先正臣李珥,以兼牧久任事,有所論列,至於上聞,蓋李珥住居海西,且經本道監司,豈不詳知便否,有此論乎?大抵西北·兩南,旣有兼牧之規,臣嘗往來西路,且經海西守令,而與遠地有異,故頗知形勢矣。雖使監司兼牧,使物力自可支堪,且監司一周年初到之時,未諳頭緖,臨遞之期,則亦不銳意,故邑弊民瘼,未及周知而蘇救,若兼牧使之任期,以二周年,則當有實效之及民,且除迎送之弊矣。或以營中需用柴穀草等難支,爲慮,而自有推移參酌之道矣。兼牧使判官,旣已下批,而柳鳳輝疏論此事,有稟處之命,臣適遞職在外,右相亦未及定奪矣。監司挈眷,西北·兩南等處,其規各異,惟觀本道物力及營下形勢,酌定遵行,卽今海西民望,亦無監司之兼牧久任,大同之行不行,固當從後講定,而兼牧判官,旣已下批,仍令擧行,似宜,故敢此仰達。上曰,諸臣各陳所見,可也。趙泰采曰,右議政李頤命,夏間以兼牧使陳達時,臣則以兼牧有弊之意,仰陳矣,海西兼牧之說,初因大同而發。大抵兼牧,限以二周,則雖不無久任之效,而海州,乃是濱海斥鹵之地,田結不過四千結,今若以監司,兼牧率眷,使判官支供,則雉鷄柴穀草各項雜物,自本州實難策應,若分排列邑,則亦多弊端,近以平安兵營衙眷馬柴穀草,分定价川等邑事,觀之,難支之實狀,可推而知之矣。從前三百年所不爲之事,到今創行,不無弊端,臣意以此爲難矣。尹世紀曰,小臣曾前待罪本道,故詳知本道形勢矣。海西之民,賦役偏重,誠爲可矜,而不爲量田,欲行大同,似無是理,且兩西支勅之需,求請等物,皆從民結策應,不爲量田,意固有在,而至於兼牧之事,多有掣肘之端,雉鷄柴穀草外,實多難堪之弊。蓋監司支供,自本官輪定,一吏一朔,初給三十石米,中因米價翔貴,減結二十二石,以此官吏,一經是任,蕩敗莫保,故小臣在營之時,每有加給之事矣。不爲兼牧之時,尙且不堪,今若別設兼牧,仍爲眷率,使判官支供,則實有難支之弊,柴穀草等物,乃是末節矣。忠淸道曾有兼牧之事,而亦有如此之弊端,故旋爲停罷矣。李健命曰,小臣所經,外任不多,足迹亦不及海營,不審利害之如何,而常時不無量田者,蓋我國監司,乃古方伯之任,中原則元無數遞之規,而我國雖有二周年之規,此亦非久,而至於一周年,則雖有才之人,一年之間,何可設施乎?大同之便否,臣固未詳,而監司則不可不久任責成矣。雖以眷率之有弊,爲言,各道監司之供,一日一石云,通一朔三十石矣。三十石之官廩,雖大邑,率不過此,眷率則監司與守令,豈至懸別乎?由其使判官支供,例多浮費,故一日一石,每患不足,監司若自句管支供,則寧有不足之理乎?至於監司尊重,不可自俸云,而此亦有未曉者。凡今眷率之處,自可支供,則雖委於判官,而其他支用升斗之細,皆自照檢料理,則何獨於自家支供,而事體方爲虧損乎?閔鎭遠曰,小臣於海西事,素未熟諳,至於海州,則足迹未嘗到,監司久任,論以治道,大體固好,而其間利害,則臣實昧昧矣。尹世紀所達,判官以監司衙眷之支供,必益難堪云者,恐不然矣。臣嘗待罪全羅監司,則府尹衙需米,朝家別爲劃給,故營中衙屬,以此支用,判官別無支供衙眷之事,此則不必爲慮矣。李健命所達,監司以料米三百餘石,節其用度,則雖率衙眷,自可支供云者,亦不然,方岳之臣,事體自別,自己朝夕之供,決不可使之親自料理,若監司則使判官支供,衙眷則自營中支供,則三百餘石,必無繼用之路,以全羅道言之,一年營需米,多至一千石,監司支供,營屬頒料等,用度甚廣,故每患不足矣。泰采曰,李健命則以爲,三十餘石,足以支供云,而監司事體自別,故雖兼牧·監司支供,例自本官爲之,所謂三十石米,乃是營需,劃給本官者也。若爲監司率眷,盡奪三十石,則監司支供,本官將何辦出乎?監司若至兼牧,則三十石外,必別爲劃給,然後可爲率眷之資,此亦難處矣。尹世紀曰,監營支供之事,雖無眷率之時,以三十石,尙難繼用,今若眷率,則自朝家別樣加數劃給,然後庶可支堪,不然則誠有無窮之弊端矣。崔錫鼎曰,忠淸監司,曾於先朝己酉年間,故相臣閔鼎重,先正臣宋浚吉等,議定兼牧之事,數年定行矣。因公州降爲公山,故以監司兼縣監,事體有未安云矣。厥後論議不一,至於還罷,非但爲支供之有弊也,監司體面尊重,使判官支供,則不無優費之道,若令參酌商量,隨宜變通,則豈無支堪之勢乎?海西雖不及關西·湖南,而當爲數道之次,兼牧及判官,旣已下批,則到今改易,殊涉顚倒,周年遞歸,亦多民弊,大同則必須詢謀僉同,然後可以定行,而監司二周年兼牧使之事,旣有他道之例,亦非新請之事,使道臣商量議定,宜矣。副校理權詹曰,監司兼牧,而不爲數遞,則庶有委任責成之效矣。雖以詞訟言之,一年之內,積滯之文案,實難盡爲詳知,且當瓜期,則姑置不決,以待後官,誠有其弊矣。朝家旣以兼牧議定,而今若復爲停止,則殆同朝令夕改,其在事體,不可變改,而第今年農事,亦爲失稔,而創出監司挈眷,則恐爲民弊,兼牧使·判官下批,及監司二周年等事,仍令施行,至於挈眷,則徐待年豐,似好矣。崔錫鼎曰,小臣,亦以大體仰陳矣。兼牧重難之說,因柳鳳輝之疏,有稟定之事,故敢此陳達,而宗旨亦不過如此矣。上曰,前監司李濟旣已狀聞,以陳利害,今無可問之事乎?崔錫鼎曰,李濟所論,固爲詳察,而今方伯所見,亦當問之,以文簿或私書往復,詳知其便否後定奪,似好矣。上曰,兼牧使·判官旣已下批,姑爲仍存,更爲詢問于監司後稟處,可也。明日大提學圈點,仍爲開政事,榻前下敎。義州府尹李萬選所啓,金昌奎情狀絶痛,小臣下去後,固當搜檢,期於必得,而以常情言之,則逃躱之後,必不在於本邑境內矣。然其常時接主人及同黨中,或不無可知之路,而渠旣以千金之子,且多親切者,雖有依俙知蹤之事,如無別樣論賞之擧,則似無來告之理矣。此乃廟堂稟定之事,小臣今方下去,故惶恐敢達。上曰,別樣事,令廟堂稟處,可也。掌令李翊漢所啓,引嫌而退,未及回避,雖緣稠沓,揆以法例,勢難在職,請掌令梁聖揆遞差。上曰,依啓。
執義李夏源牌不進,依承傳罷職。
政院啓曰,明日大提學圈點事,命下矣。大臣及政府西壁·六卿·判尹,明日待開門,牌招圈點,而圈點時,前大提學例爲薦望,而前大提學金昌協今方在外,如此之時,有前前大提學薦望之例,而前前大提學,或在鄕,或在喪,在京無故人,只有領議政崔錫鼎,判府事徐宗泰,在前大臣薦望時,有遣史官受薦之例矣。今則受薦於何大臣乎?敢稟。傳曰,依啓。受薦於徐判府事,可也。
今日引見時,上曰,奉常寺提調大司憲李墪,以臺職,不爲進往於薦新看品矣。太廟薦新,事體重大,雖是臺職,進往看品,似無所妨,而以此連爲引避,必有分明定式,然後可無推諉之端矣。領議政崔錫鼎曰,朝家優待臺臣,體例自別。故備局坐起等事,以禮數拘礙,不爲進參,而太廟薦新看品,則事體至重,且無拘礙之事,此後則別爲定式,使之進去看品,宜矣。禮曹判書趙泰采曰,雖是臺官,堂下則以兼臺,或入直春坊,或赴四學製述之坐,太廟事重,有非閑漫赴坐之比,臺諫雖曰,事體有別,薦新看品,不可不進矣。上曰,太廟薦新,事體至重,臺職雖異庶僚,似無不參之理,自今以後,則雖帶臺職,進去看品事,定式遵行,可也。禮曹謄錄禮曹判書趙泰采所啓,日昨臺臣,以一邑中書院疊設處合享事,令該曹稟處之意,論啓蒙允矣。近來書院,實爲痼弊,所謂院生與募入,其數無算,率是避役之類,則今此臺啓,意則好矣,而朝家旣從多士之請,許令建設,而今使之合享一處,事體未安,且其中。或有次序難便者,或有趨向不同者,若令一例合享,則士論必不歸一,易至弊生,下詢于大臣·諸臣而處之,何如?上曰,大臣諸·臣之意,何如?崔錫鼎曰,大凡弊生於崇尙之處,前朝崇佛,故弊生於佛,我朝崇儒,故弊生於此。今此臺啓,大意則好矣,而一院合享,事體有不然者,蓋書院享祀之人,或以學術,或以節義,所成就,旣非一道,而趨向亦不無差殊,今若使之合享,則事勢亦有妨礙,似不可勒令擧行,自今新設者,本邑書院,如有可以合享及配享者,使之共享於一院,則似爲得當矣。戶曹判書尹世紀曰,先正臣朴世采陳達榻前,禁其疊設,而其中學問行誼表著出人者,則亦令不禁矣。自今以後,禁其疊設則好矣。而至於已設之院,勒令撤毁合享,則似涉掣肘矣。泰采曰,臺官所謂疊設,卽一邑中數三處之謂也。今後則禁之,可也。而若勒令合享,則必至紛挐矣。掌令李翊漢曰,臣等所啓本意,亦非勒令合享之謂也。近來書院,已成痼弊,故有所論啓,而請令該曹稟處者,蓋欲從其便否,矯革其弊之意也。至於疊設云者,一人之書院,或以其所居之處,或以其往來之地,輒皆建祠,極涉紛紜,自前旣有禁令,而朝令不行,其弊益滋,更加申明禁斷,好□□□。上曰,啓辭中,亦有疊設等語矣。大司成李健命曰,大臣·禮官之言,誠是矣。今若欲毁已建之祠,則士論必至紛挐,自今以後,新設之處,則可令隨便竝享耶?禮曹參判閔鎭遠曰,旣已奉安之院,若有合享撤毁之擧,則事極未安,諸臣所達,是矣。頃年因大臣陳達,書院新建時,必疏請於朝廷,朝廷許之,然後始爲營建,若士子輩擅自立祠,則使之毁撤事,有所定奪矣。臣意則此後請建書院之時,自本曹考諸文書,如有本境內書院,可以合享處,則勿許新建,使之合享,實爲合宜,以此嚴立科條,似好矣。世紀曰,爲慮書院之弊,有此合享之啓矣。鄕校則奉享孔聖,事體至重,而鄕俗之待院儒,有愈於校儒,故爭先投屬,以爲避役之藪,而至於募軍鹽盆等弊,罔有紀極,若似先正臣宋時烈·宋浚吉,則疊設可也,而其他一切禁之,入屬院儒,酌定額數,與校生一體考講,似好矣。鎭遠曰,臺啓中,又以院丁定額爲請,而昔年以賜額書院二十名,未賜額書院十名,已有定式之事,今當申明而已,不必更爲定式矣。上曰,曾有定式,則今又申飭,可也。鎭遠曰,諸臣皆以院生之謀避軍役,亦免考講爲言,而臣意則院生亦與校生,一體考講,爲宜。蓋考講,是勸奬儒生之擧,而所謂書院西齋生,門地與校生相等矣。上曰,院生無考講之事耶?錫鼎曰,此則有同新法,猝難擧行矣。副校理權詹曰,此難以一槪論之矣。若以六臣書院,言之,則京中士夫,以爲藏修之所,雖外方,亦有士子往來之事,何可一體考講乎?翊漢曰,鄕外院生,異於京畿院齋之生,皆是避役之類,而朝家設講之意,旣欲勸學,則豈可以院生,獨有免講之理哉?外方都事,亦有一處聚講之事矣。錫鼎曰,院生亦爲定額,而文廟從享儒賢及他儒賢,似當差等定數,額數之外,則本官自當隨便簽補矣。上曰,予以合享一處,慮有掣肘,將待該曹稟處矣。依大臣所達爲之,而院生多少,亦爲酌定,可也。禮曹謄錄
左副承旨金弘楨所啓,耆老所諸臣,有宴集之擧云,自前或有宣醞之時,或有賜樂之時,故敢此仰達。崔錫鼎曰,耆老所,自國初設立,太祖大王,書御諱字,付諸壁上,禮待頗優,中間事蹟,文獻未詳,而宣廟朝以後,賜宴者,一次自上亦有一番賜宴,此外自下設宴時,亦必有上達之事,而或賜酒樂,上年進宴後,有賜宴之議,而該曹,以久未設行,請優給食物矣。今聞九月九日,會集於公廨云,故承旨有此仰達矣。上曰,賜樂,可也。掌樂謄錄日記廳郞廳李益普書。郞廳愼爾復校正。
上在慶德宮。停常參·經筵。
右議政李頤命三十二度呈辭。入啓。傳曰,安心調理。
傳曰,今日晝講停,只輪對爲之。
大提學圈點,李寅燁落點。
京畿監司書目,高陽呈,以右尹李晩成辭職上疏上送事。啓。答曰,省疏具悉。卿其勿辭調理,上來察職。
江原監司事目,七月令薦新生鰱魚,月令已過,八月將晦,不得封進,事之未安,莫此爲甚,該封守令,難免不職之罪。三陟府使李蕃,襄陽府使成碩夔,杆城郡守申瓛,高城郡守朴尙一,通川郡守李挺英,歙谷縣令申命軾竝只罷黜,臣亦惶恐待罪事。啓。傳曰,只推勿罷,勿待罪事,回諭。
今春夏等褒貶,承文院肄習官趙泰億·李世最·宋正明·李眞儉·崔宗周·蔡獻徵·金世衡·李深·朴聖輅·金尙奎·鄭雲柱以上,中,肄習官金相元·鄭重虎·邊玉明·崔有漢·崔仁漢·林象德·金命衡以上,下。
義禁府啓曰,以慶尙監司狀啓,刑曹粘目,晉州前牧使申奎,移本府處置事,允下矣。申奎自任所時未上來,依例發遣府羅將拿來,何如?傳曰,允。禁府謄錄
吏批啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。
以李觀命爲臨陂縣令。吏曹謄錄
禮曹啓曰,卽據承文院所報,則本院褒貶,自壬午秋冬等,至丙戌秋冬等,連因都提調有故,不得爲之矣。今丁亥年春夏等褒貶時,竝爲磨勘,則或陞堂上,或除外任,或有身故,或在罷散,不得等第,自貴曹依例入啓蕩滌云,丁亥年春夏等褒貶,今始等第以入,而自壬午秋冬等,至丙戌秋冬等褒貶,依所報蕩滌,何如?傳曰,允。又啓曰,自甲申十月,至丁亥六月,課製恩賜之類,合以計之,則給二分二十二人,給一分二十人矣。給二分二十二人,則依近例直赴會試,給一分二十人,則分送漢城試兩所,較藝等第之意,分付,何如?傳曰,允。禮曹謄錄
有政。以洪重周爲繕工副正,任守幹爲獻納,韓永祚爲濟用正,朴彙登爲執義,李海朝爲輔德,趙錫周爲掌令,鄭栻爲副修撰。成均博士單申世雄,學正單申壽華。
上在慶德宮。停常參·經筵。
下直,金山郡守尹澤,茂長縣監洪泳,光山縣監趙正萬,殷山縣監韓世弼。
右議政李頤命三十三度呈辭。入啓。傳曰,安心調理。
領議政崔錫鼎箚子。大槪,昨日大提學圈點時,右相宜一體出牌,而政院未及擧行,臣亦朦不覺察,未克仰稟,惶恐待罪事。入啓。答曰,卿懇,偶未覺察,別無所傷,安心勿待罪。仍傳曰,遣史官傳諭。
府啓,新除授掌令趙錫周,時在京畿驪州地,請斯速乘馹上來事,下諭。答曰,依啓。
今春夏等褒貶,承文院肄習官李景說,中。
政院啓曰,昨日大提學圈點時,大臣以下,有牌招之命,右議政雖在呈告中,所當一體出牌,而郞廳書牌之際,該吏不爲告知,開門後,卽爲出牌,時任大臣之不在其中,曾是意外,及其進不進來告之後,始知其初不出牌,臣等矇不致察之失,著矣。方欲具由請譴之際,大臣以此陳箚,不勝惶恐待罪。傳曰,勿待罪。
判決事宋徵殷上疏。大槪,苫堊縷喘,頑忍不死,憂制甫畢,往省先壟,隷院新命,遽下夢寐之外,驚惶感激,靡所容措。在臣義分,宜卽趨承,而中路病滯,昨始舁還私次,不惟稽謝恩命,私心悚蹙,前後動駕之時,俱未得陪扈,罪合萬殞,益不知置身之地,略暴頃年都監,濫冒恩賞之實,兼陳衰鈍病痼,難堪劇務之狀,懇乞收還資級,鐫遞臣職名,以重名器,以安賤分事。入啓。答曰,爾其勿辭,從速察職。
領議政崔錫鼎,繕工提調徐文裕,禮曹參判閔鎭遠,明陵陵上莎草修補事,出去。
戶曹啓曰,在鄕大臣處月廩題給事,曾已定奪矣。判府事李畬,今已下鄕,依例月廩題給之意,分付本道,何如?傳曰,允。戶曹謄錄
政院啓曰,朔書書寫人,抄選啓下,逐月考試者,亶出於勸課成才之意,而今此八月朔朔書書呈之人,楷字只四張,篆字只九張,以雜頉懸錄者,十居八九,其中亦不無實病有故者,而新進文官年少儒生輩,怠慢成習,人將如此,不可無別樣警責之道,此後文官之稱以在外者,一倂推考,儒生之公然不書者,推治館學下人,且囚其家僮,使之無遺呈事,申飭施行,何如?傳曰,允。刑曹謄錄
上在慶德宮。停常參·經筵。
下直,北靑判官金世瑛。
右議政李頤命三十四度呈辭。入啓。傳曰,遣承旨敦諭。
傳曰,史官五員待命,騎馬十五匹立之。津船等處內摘奸。
大司憲李墪三度呈辭。入啓。遞差。
韓城君李基夏辭職上疏。入啓。答曰,一時臺論,不必深嫌,卿其勿辭,從速行公。
領議政崔錫鼎,禮曹參判閔鎭遠,正郞朴泰三,繕工提調徐文裕,監役金宇集,明陵莎草修補後入來。
吏曹啓曰,臺諫有闕,政事,取稟。傳曰,明日爲之。
禮曹判書趙泰采上疏。大槪,臣之姓名,入於囚人家證援之中,不可晏然,敢暴事實,仍冀遞免,以安私分事。入啓。答曰,卿其勿辭行公。以上朝報
傳曰,延礽君年歲漸長,匪久當出閤,而尙無第宅,何處出閤乎?令該曹問于該宮,給價買給。戶曹謄錄
上在慶德宮。停常參·經筵。
假注書尹鳳朝病,代洪廷弼。
假注書趙錫命病,代李眞儒。
左副承旨金弘楨書啓,臣承命敦諭于右議政李頤命,則以爲,臣曠職已久,廢禮亦多,雖疾病沈篤,不敢虛帶官銜,日事瀆擾,萬死之罪,在所難逭。不意承宣前後三臨,聖諭又復諄切,臣是何人,苟有一分起動之望,寧敢又違恩命乎?跼天蹴地,罔知攸措,感惶涕泗,惟有溘然之願。人之見臣病,而知臣情者,孰不視臣爲應遞之人,而獨天地父母,猶未俯燭矣。區區狗馬之疾,螻蟻之情,方在昏眩,不得悉暴,當更以文字,仰請辜負大恩之罪云矣,敢啓。傳曰,知道。
府啓,日昨大提學圈點時,時任大臣,雖在呈告中,所當一體牌招,而喉司之終不出牌,殊失事體,不可無規劾之道,請當該承旨遞差。答曰,依啓。
遞差現告,承旨李彦經。
右議政李頤命箚子。大槪,恩諭至勤,而無路承命,仰首哀鳴,冀蒙憐憫,亟許遞職,治臣辜罪大恩之罪事。入啓。答曰,卿懇。三遣承宣,敦諭備至,而巽讓彌堅,造朝愈邈,是豈予之所望於輔臣者耶?不覺愕然,繼之以抑鬱也。至若太半論臣得失之說,尤涉太過,卿其念元首股肱,一體相須之意,速出視事,共濟時艱。仍傳曰,遣史官傳諭。
謝恩,右承旨黃一夏,修撰宋正明。
吏曹參議尹德駿上疏。大槪,冒陳至切之情,乞蒙矜察事。入啓。答曰,疏辭令該曹稟處。
都承旨金演,左副承旨金弘楨,右副承旨李徵龜,同副承旨南就明上疏。大槪,臣等均有不職之失,而臺參只及於該房,廉隅所關,決難晏然仍冒,請遞事。入啓。答曰,卿等勿辭察職。
慶尙監司書目,安東呈,以副修撰金世欽辭職上疏上送事。啓。答曰,爾其勿辭,從速上來察職。
江原監司書目,臣奉職無狀,數月之內,再速大何於薦新之節,揆以分義,決不可晏然仍冒。伏乞亟削臣職,仍治臣罪,以爲人臣不謹者之戒事,上疏上送事。啓。答曰,卿勿過辭,從速察職。
觀象監官員,以領事意啓曰,本監以測候觀天爲職,必有方書而後,可以參究曉解,而卽今方書未備之中,所謂天源發微一書,乃天文造化之本源,考驗乾象之最緊者,故頃於節使之行,唐本一帙,辛勤貿來。宜趁卽印出,以備睿覽,仍爲頒布講習,而當此經費不足之日,地部物力,亦不可不念,故紙地則從便料理,今方開局始印,其印出時,應役工匠等朔布,依前例令該曹戶料,相準上下之意,敢啓。傳曰,知道。兵曹謄錄
有政。以黃一夏爲承旨,愼惟益爲兵曹佐郞,李肇爲副應敎,李聖佐爲奉常主簿,李基聖爲禮曹佐郞,宋正明爲修撰,李晩成爲大司憲,校書副正字尹就殷。
上在慶德宮。停常參·經筵。
右議政李頤命三十五度呈辭。入啓。傳曰,安心調理。
領議政崔錫鼎,楊州地掃墳呈辭。入啓。傳曰,給由馬,澆奠牀備給。
備邊司啓曰,兵曹判書李寅燁,兼帶大提學,未肅拜已經累日,所管職務,率多要緊,不無曠滯之慮,卽爲牌招察任,何如?傳曰,允。
判尹徐文裕上疏。大槪,臣前患肩臂之痛,添谻於前後先陵改莎之役,至於腹肚脹滿,面頰浮腫,落身牀席,無計起動,詞訟劇地,決難承當。且重被上言人數誣,不敢晏然,乞遞職名,以尋生路,以安私分事。入啓。答曰,構誣之說,不足爲嫌,卿其勿辭,調理行公。
府啓,新除授大司憲李晩成,時在京畿高陽地,請斯速乘馹上來事,下諭。答曰,依啓。
京畿監司書目,重得寒疾,症情危谻,時月之間,斷無復起之望,亟許遞改事,上疏上送事。啓。答曰,卿其勿辭,調理察職。
春秋館郞廳,以領事意啓曰,史官洪禹瑞,以實錄移安事,往在江都,新閣畢役尙遠。當此左右史不備之日,似難等待其完役後奉審,姑令還來,待其奉安時,下去,宜當。且史官李澤·洪致中方在禁推中,而判義禁李寅燁兼帶未肅拜,同義禁二員受由在外,勘釋無期。在前如此之時,或有睿裁勘放之事,合有處分,惶恐敢啓。傳曰,知道。竝放送。
上在慶德宮。停常參·經筵。
夜五更,流星出軒轅星上,入艮方天際,狀如拳,尾長三四尺許,色赤。木星入太微西垣內,水星入太微東垣內。
慶尙左道敬差官申必淸,出去。
下直,德川郡守李遂良,安城郡守丁思愼。
掌令李翊漢三度呈辭。入啓。遞差。
右議政李頤命三十六度呈辭。入啓。傳曰,安心調理。
兵曹判書李寅燁上疏。大槪,千萬匪意,忽叨三館之命,顔汗心悸,置身無地,敢陳萬不近似之狀,冀蒙改正,兼請逋慢之誅,以警具僚事。入啓。答曰,今玆新命,實循公議,卿勿過辭,安心行公。
政院啓曰,兵曹判書李寅燁疏批已下,卽爲牌招察任,何如?傳曰,允。
吏曹啓曰,臺諫有闕,政事,取稟。傳曰,過國忌後爲之。
待敎李澤,檢閱洪致中牌不進,依承傳罷職傳旨。傳曰,只推勿罷。
義禁府啓曰,乙酉五月初二日,備忘記有遭親喪者,自今定式,死囚外,限成服,啓稟保放之命矣。罪人林泓遭母喪云,林泓以當初鞫廳罪人,雖已酌處,而今仍姜以徵訊覈一款,慮有憑問之端,啓稟仍囚,以待結末,則似與他罪囚有間,不敢直請保放,何以爲之?敢稟。傳曰,知道。保放。禁府謄錄
上在慶德宮。停常參·經筵。
自昧爽至辰時,有霧氣。自巳時至未時,日暈,暈上有冠。申時,日有兩珥。
政院啓曰,來十一日,輪對日次,敢稟。傳曰,爲之。
右議政李頤命三十七度呈辭。入啓。傳曰,安心調理。
監試初試一所,出榜詣闕。
謝恩,獻納任守幹。
待敎李澤,檢閱洪致中牌不進,依承傳罷職。
京畿監司書目,驪州呈,以判府事李畬上疏上送事。啓。答曰,卿懇。卿其體予至意,安心勿待罪。仍傳曰,遣史官傳諭。
都承旨金演三度呈辭。國忌齋戒,留政院。
義禁府啓曰,刑曹啓目內,花梁僉使崔崙,陽川縣令李世松等,移本府,依律文決杖事,允下矣。崔崙·李世松,自任所俱未上來云,依例發遣府羅將,拿來決杖之意,敢啓。傳曰,纔因京畿監司狀啓,令廟堂稟處事,啓下矣。此草記,還出給。禁府謄錄
成均館官員,以同知館事意啓曰,今九月初九日,儒生課製,當爲設行,而大提學李寅燁時未肅拜,限內不得爲之,今月內無故日,退行之意,敢啓。傳曰,知道。成均謄錄
上在慶德宮。停常參·經筵。
刑曹參判李蓍晩三度呈辭。以國忌,留政院。
右議政李頤命三十八度呈辭。入啓。傳曰,安心調理。以上朝報
上在慶德宮。停常參·經筵。
都承旨金演,刑曹參判李蓍晩三度呈辭。入啓。遞差。
右議政李頤命三十九度呈辭。入啓。傳曰,安心調理。
京畿監司書目,安城呈,以副提學尹趾仁辭職上疏上送事。啓。傳曰,此上疏還爲下送。又書目,果川呈,以副修撰鄭栻辭職上疏上送事。啓。答曰,爾其勿辭,從速上來察職。
成均館官員,以同知館事意啓曰,今九月初九日,儒生課試,當爲設行,而大提學李寅燁時未肅拜,限內不得爲之。今月內無故日,退行之意,敢啓。傳曰,知道。
政院啓曰,新除授都承旨李晩成,時在京畿高陽地,斯速乘馹上來事,下諭,何如?傳曰,允。
監試初試,出榜詣闕。
謝恩,參知趙泰老,副應敎李肇。
假注書金尙賓出使,代李承源。
謝恩,禮曹佐郞李基聖。
義禁府啓曰,刑曹啓目內,司䆃寺僉正申拱華,麟蹄縣監申載,移本府稟處事,允下矣。申拱華·申載等,今方待命,拿囚之意,敢啓。傳曰,知道。
傳曰,今觀都事狀啓,混之病勢頗重云。此人曾有守陵之功,不可不念,令本縣鄕醫中一人擇送,相當藥物,連續覓給,着實治療,而稍待差歇前進事,竝爲分付。禁府謄錄
有政。以李晩成爲都承旨,宋相琦爲大司憲,林世弼爲延曙察訪,李墪爲刑曹參判,朴壽仁爲兵曹正郞,朴泰成爲典設別提,李培爲長興主簿,崔後甲爲活人別提,柳載遠爲監察,金重器爲右尹,趙泰老爲參知,尹鳳朝爲濟源察訪,李龜齡爲掌令。成均學正南九明,校書博士金胄,正字張用漢,著作金萬亨,典涓直長曺三昌。
上在慶德宮。停常參·經筵。
辰巳時,日暈。夜一更,月暈,有霧氣。三更,月暈。
全羅左道災傷敬差官洪禹寧,出去。
下直,統制使鄭履祥,慶尙左兵虞候李瀗,永宗僉使申命仁。
京畿監司書目,更暴病狀,乞蒙鐫遞,兼陳愚見,冀賜察納事。上疏上送事。啓。答曰,一年一度,祗謁園陵,情禮之所不可已,而以羞恥等事,前後疏狀,重言不已,藩臣事體,豈容若是?已極未安,而至於各陵奉審,稱病遷就,曾所未有,尤可駭也。疏辭。令廟堂稟處。
政院啓曰,今日賓廳日次,兩司當爲入侍,而諫院無行公之員,除在外未署經外,呈告人員,竝卽牌招,以爲推移入侍之地,何如?傳曰,允。
傳曰,統制使鄭履祥,留待引見。
傳曰,明日晝講爲之。
右議政李頤命四十度呈辭。入啓。傳曰,予意已竭,而卿辭至此,一向敦迫,有所未安,本職今姑勉副焉。仍傳曰,遣史官傳諭。
明日輪對官落點,工曹正郞李之星,右通禮沈最良,校書校理朴來慶,典獄主簿李方岳,長興直長趙光命。
吏曹啓曰,大臣處置政事,取稟。傳曰,當日爲之。
傳曰,大臣·備局堂上引見。引見時,領議政崔錫鼎所啓,摠戎使金重器以今秋巡歷事,狀啓矣。臣意,戎政甚重,雖不可無故停止,南漢巡歷處,慘被水災。且三營形勢,去秋巡歷時,旣已備見,今番巡歷,則姑爲停止,似可矣。上曰,予意亦然,今番巡歷,姑停,可也。又所啓,慶尙左水使李泓,水操後軍器船艦,別錄以進,以五處邊將,遭惡風,期會不進,請罷黜,而罪狀令廟堂稟處矣。期會不進,論以軍法,其罪甚重,平時雖不可斷以軍法,法當拿問定罪,然若以風勢,全加容恕,則後弊亦爲可慮。兵曹判書李寅燁則以爲,事勢適然,今番則姑爲寬恕,未爲不可云,而臣意則後弊所關,不可置之。且多大浦僉使金錫悌,居官盡職,事多修擧,柒浦萬戶李必稷,盡心奉職,多造公廨,不可無激勸之道云。金錫悌守令除授,李必稷邊將除授,似宜矣。吏曹判書李益壽曰,期會不進,其律固重,而風勢正惡,不能前進,此非無緣失期之比,大臣所達,蓋慮日後之弊,而旣知實狀如此,則罷職之罰,亦似有乖於參恕之道矣。上曰,若無緣不進,法當拿問,而以啓聞措語,觀之,遇風不進,似爲實狀。惡風非人力可容,不可無參酌之道,使水營決棍勿罷。兩人論賞,令該曹考例稟處,可也。又所啓,今年年事,當初則三南與畿內稍勝,海西·關東·西北,被災最甚。連見外方狀聞,禾穀初雖茂盛,近因風霜之災,已無西成之望,民事極可悶慮。京畿監司朴權上疏,峽邑旱田給災,畓穀初不付種,未發穗處,給全災,尤甚處,分數災給之爲請矣,而今年已給木花災,田災之又爲許給似難。且畓穀則年分事目中,全不掛鎌及川翻覆沙水沈等處,許給全災,而初不付種及未發穗等處,當與全不掛鎌無異,而至於分數災,似爲重難,曾前或有許災之時,而奸僞甚多,實惠難蒙。今年水災,峽邑最甚,而禾穀則猶異於慘凶,難給分數災,問于諸臣而處之,何如?上曰,戶判之意,何如?戶曹判書尹世紀曰,近來風習不美,爲守令者,以減民役,爲干譽之道,故雖稍實之邑,必欲入於災邑,監司亦信聽轉聞,稍有形勢之守令,雖稍實,必入災邑,朝家亦不宜以災爲實,有區別之道,每每如此,故奸僞漸多。土豪及官屬田畓,則擧皆入災,分辨甚難,該曹之以給分數爲難,蓋以此也,領相言,是矣。上曰,分數災,自前不爲實惠,大臣之言,是也。崔錫鼎曰,旱田給災事,峽邑水災雖甚,亦不可混同給災。其中旱田之覆沙水害尤甚處,則不給,而若盡給旱田災,則難矣。尹世紀曰,今年木花田給災,甚難矣。今年早種木花,爲雨水所消瀜,餘皆反耕豆太,今已茂盛,及秋踏驗,則木花田之故,以災懸錄。此等處,朝家多有所失,雖不害於損上益下之道,而虛實相蒙,此可爲慮。敬差官去時亦商礭,而旱田給災,終難輕議,畓穀分數災,亦難輕許。崔錫鼎曰,旱田若欲給災,尤甚處當指某邑,而狀啓中,不爲指擧,似欠詳盡。其中尤甚處,使之詳細指擧狀聞,似爲區別之道矣。上曰,峽中尤甚邑,使之區別啓聞,水災尤慘處,許給全災,可也。又所啓,黃海監司兪命雄,狀聞年事失稔,木花不實,身布難以本色盡捧,請以錢米代捧云,此則事勢誠然,似當許施。且從前設賑時,有自該廳許貸之規,而今年賑活無策,常平賑廳中錢文,請貸二萬餘兩,以爲明春賑資云,而主管堂上,時未入侍,令該廳稟處,何如?上曰,依爲之。崔錫鼎曰,其狀啓末端,請得空名帖,以補賑資,而小臣嘗以賣爵募粟,名器日輕爲重難矣。近來日成謬例,亦難一切不許,似當參酌許之矣。上曰,荒歲例有此規,參酌許之,可也。尹世紀曰,兪命雄狀啓中,身布則以錢代納,還上則以雜穀代捧爲請。自前雖有以錢代捧之規,而例以參半爲之。今若以錢沒數代捧,則布路永絶,或以三分之一,以木捧之,其餘以錢捧之,似可矣。崔錫鼎曰,命雄狀啓中,不爲區別縣邑,似欠明白矣。新溪·谷山·遂安等山邑,被災尤甚,其餘野邑則比諸山邑,猶爲稍勝,雖許代捧,似有區別之道,且全不捧木,亦涉重難,更察形勢,以半錢半木,參酌捧之,似爲得宜,戶判之言,是也。上曰,使之區別狀聞後,分付,可也。又所啓,江原監司任舜元狀啓,以推奴徵債及邊將取才,儒生考講,營將巡行等事,如此凶歲,似難擧行,限明秋竝停爲請。嶺東·西被災尤甚,依狀啓停止,爲宜。上曰,依狀啓停止,可也。又所啓,咸鏡監司李廷謙狀啓中,南·北關皆失稔,當有設賑之擧,而他無生粟之道,自前得嶺南移轉,以爲救民之資,今亦依前請得云,而臣意則嶺南移粟,甚有弊端,勢難輕許矣。且還上預爲定數,趁早收捧,可以救民云。臣意則新還上不可不畢捧,舊還上則限其年條,戊寅以上蕩減外,最久一年還上收捧,似宜矣。上曰,諸臣各陳所見。禮曹判書趙泰采曰,雖是凶年,新分給則不可不準捧,己卯以後舊還上,未知有幾許,而以卽今民力,觀之,則定年條收捧,亦甚未易,至於移粟,則似爲重難矣。上曰,北地他無生穀之道,故曾許移粟,而於嶺南爲巨弊矣。行右參贊趙相愚曰,今年失稔,八路同然。北路他無生穀之道,還上備納時,尤無轉買之路,當年條外,己卯以後,定年盡捧,則必失望,而且有流散之患,當年外斟酌爲之,似好矣。尹世紀曰,國家救民本意,實非偶然,北路若慘被災荒,則當有別樣顧恤之道,而年年移粟,已極重難。久遠逋欠,一時徵捧亦不易,至如當年還上,不爲準捧,則明春賑資,似無出處,此則不可不準捧,舊還上則捧其中最近條,酌定收捧,似好矣。李益壽曰,連見各道狀聞,北路被災尤甚,舊還上雖欲督捧,其勢末由,只捧新分給,似好矣。大司成李健命曰,所謂舊還上未捧,乃其年,因年凶未捧之致也。今年北道,亦未免凶歉,則當年條,猶難準捧,何暇更及於舊糶乎?臣意則舊還上,姑勿擧論,而新分給,則申飭準捧,似好矣。禮曹參判閔鎭遠曰,小臣意見,與李健命同矣。開城留守李喜茂曰,不必定年條,而量力收捧,似宜矣。李健命曰,曾前朝家亦有如許分付,而凶年民力,旣難準捧,徒爲騷擾之歸,不如初爲酌定也。上曰,移粟一款,將觀前頭處分,而北路被災,甚於他道,舊還上特爲停捧,只捧新分給,可也。又所啓,忠淸監司狀啓中,田旣失稔,畓亦被災,請許分數災,而身布亦隨備上納爲請。臣意則許給分災,實爲重難,身布隨備上納,亦甚泛然。列邑尤甚·之次,區別狀聞,或半錢半木,參酌收捧,似好。下詢于諸臣,何如?上曰,分數災則他道所不許,隨備之說,亦似糢糊,半錢半木,收捧,可也。又所啓,平安監司趙泰耉,狀聞民事,今年身布,參酌減捧。且西關還上,本多雜穀,今年還上,以各穀代捧爲請。身布則奴婢及各樣名色甚多,似難輕易許減,而還上則以各穀折半代捧,似可矣。上曰,還上折半,以各穀代捧,身布亦許代捧,可也。又所啓,慶尙監司李壄狀啓中,推奴徵債等事,竝請姑停,而臣意則此等事雖曰有弊,不當推徵者,則監司·守令自當據法不許,若爲永塞,則奴主之分,慮或不嚴。且應推之奴,應捧之債,一切防塞,亦涉不當。兩南年事,比他稍勝,不必塞之,下詢于諸宰處之,何如?上曰,兩南則勿爲防塞,可也。開城留守李喜茂所啓,臣之待罪松都,纔數月,而本府凡百責應,專靠於銀貨生殖,而屢値凶年,落本已多,公儲板蕩,實無一分可支之勢,而只以勅使累年不來,居留之臣,亦皆廉簡節用,故本府之至今支撑者,此也。勅使使客支供之事,專責市民,而本府民戶六千餘戶,應役者只是九百餘戶,蓋以連値凶荒,國家賣爵之故,富民爲加設僉知·同知·判官·察訪之類,例不應役。山城設立之後,時任將官及前任將官,皆不應役,儒宮修改之時,納財助役之類,冒錄儒籍,亦不應役,如此名目甚多。以此役戶大縮,時存應役之戶,僅爲五分之一,不能支堪,流散漸多。臣意則如文武科出身,生進赴擧儒生,時任將官官屬應爲免役者外,其餘雜頉之類,有率丁者,竝令一體應役,何如?崔錫鼎曰,松都以山城設營後,軍門所屬甚多,故以致如此矣。民役必以計戶立役,可以均一,而松都之民,只五分之一應役云,事甚不當。京中則朝家待大臣甚重,而卒更之役,相臣家亦送奴爲之,松都之民,何獨任其自便,不爲應役乎?上曰,松都各樣名色,不當應役者外,使之一倂應役,可也。又所啓,本府人石奎瑞,與生員張震綱,幼學權格等,結嫌,奎瑞諉以震綱爲儒宮所任,有偸竊銀貨之事,震綱等又使其黨類,呈狀本府,數奎瑞十罪,其時留守申懹,以此成罪,施以全家徙邊之律。其後奎瑞使其家人,擊錚訟冤事,下本府,其時留守金宇杭,回啓以爲,奎瑞之被重罪,似爲冤抑,而亦不能全然無罪,降爲徒三年。奎瑞被放之後,又爲上言,謂爲震綱等所誣諂,請施反坐之律事,下本府,前留守韓聖佑以爲,奎瑞徒邊之時,十罪中其一款,不善居鄕,禍及其母,死於賊鋒云,而其母實無逢賊之事,奎瑞十二歲時,其父婢妾爲賊所殺,此是誣罔之大者,宜施反坐之律云。其時刑曹判書趙相愚陳達,奎瑞被誣時呈狀者,多至十人,而竝爲反坐,似涉紛紜,請摘發首倡一人而罪之,事下本府。臣到任後,適値郞廳有故,未及査出,而但聞前經歷金龜瑞之言,則首倡欲爲査覈,而問于奎瑞,則奎瑞以爲,震綱爲首,而震綱則以其不與於呈狀之故,極口發明。呈狀中,權格當爲首倡,而旣已身死,其餘則竝爲推諉於死者,不肯自當,査出實未易云。臣意則奎瑞旣非全然無罪,且被罪出於留守處分,則到今以呈狀儒生,施以反坐之律者,未知穩當。但其母死於賊鋒之說,旣歸虛罔,則呈狀儒生,難免陷害之罪。震綱及呈狀儒生,自本府參酌治罪,反坐之律,安徐,何如?崔錫鼎曰,反坐雖有其律,與誣告大罪有異,且首倡人,難於覈得云,自本府治罪,似宜矣。上曰,自本府參酌治罪,可也。執義朴彙登所啓,新除授大司憲宋相琦,時在忠淸道懷德地,請斯速乘馹上來事,下諭。上曰,依啓。禁府,囚人申拱華推問時,令次官議讞事,榻前定奪。
宗簿直長崔商鳳,璿源錄移安後,入來。
京畿監司書目,楊州呈,以工曹判書兪得一辭職上疏上送事。啓。傳曰,朝臣受由下鄕,不爲上來,以病陳疏,曾有禁令,此疏還出給。
今日引見時,禮曹判書趙泰采所啓,節製乃勸課之一端,而近來文衡不備,其月旣盡,則輒皆頉稟,殊非勸奬之道矣。頃者,掌令李翊漢陳疏請行節製,此疏一下,多士聳動,監試後外方儒生,企待遲回云。在前如此之時,亦或有別樣慰悅之擧,則況當節製之月,廢閣不行,使多士缺望,誠爲未安。卽今文衡已差,似將匪久出仕,而兩館提學亦有之,必於今月內設行,似宜,臣待罪禮曹,敢此仰達。上曰,連廢節製,誠爲未安,今番則今月內設行,可也。
義禁府啓曰,罪人林泓遭母喪,依定式啓稟保放矣。今聞已過成服云,還囚之意,敢啓。傳曰,知道。禁府謄錄
吏批啓曰,議政府右議政李頤命旣已遞職,今當處置,而本曹無相當之窠,依例送西之意,敢啓。傳曰,知道。吏曹謄錄
今日引見時,戶曹判書尹世紀所啓,軍資監丙申年反庫後,至于今不復爲之。自己酉年剩米加升,亦會錄矣。剩米加升,蓋爲充補鼠耗,而今則別爲會錄,無以補欠縮。流來無面之數,初則一萬八九千石云矣,今則二萬餘石云,而至謄諸文書而顯言之,別定本曹郞官及監察倉官,眼同反庫,在所不已,而曾經本監官員,厥數甚多,亦有死之云。今雖反庫,果如所報,誅之則不可勝誅,勢難盡罪,若不反庫知數,則所謂欠縮,漸至增加。反庫知數,或四季朔,或一二年,兩度定式反庫,若有欠縮,當該官員,從重論罪,似爲得宜,下問于大臣而處之,何如?領議政崔錫鼎曰,臣待罪本監,此事欲達,而米糆事涉鎖屑,未果仰陳矣。新穀捧上之後,日久乾正,則雖非鼠耗,自多欠縮矣。加升之規,每石三升,而會計則頗多,故中間別爲會錄矣。本監與廣興倉有異,廣興倉則掌頒祿,如王子大臣之祿,雖或欠縮,無侵責加徵之事,軍資監則掌給料,軍門及掖庭下人輩,例多加徵之弊,權設都監及營繕等處,不爲來受,而自本監進排,故雖有侵責加徵之事,倉屬不敢與上司下人相爭,耗縮之弊,不專由於偸竊之無面矣。本監之弊如此,而丙申後五十餘年,尙未反庫者,以無面之太多,慮其難處而然矣。前後官員,難免罪責,不可勝誅云者,誠如戶判所達矣。反庫知欠縮實數後,可以量處,而四季朔反庫,似爲頻數,或每年一次,自下參酌定式,爲宜,加升則不必會錄,依前入於元穀中,好矣。世紀曰,如此而後,方可補欠縮,而亦可論責矣。上曰,依大臣所達,爲之,可也。世紀曰,流來無面之數,殆近二萬石之多,而便是指徵無處之物,似當蕩滌,何以爲之乎?上曰,蕩滌之外,似無他道矣。戶曹謄錄
政院啓曰,禮曹郞官以贈左承旨朴光前賜額致祭事,出去,而肅拜單子中,以先師臣爲稱,心甚爲訝,取見賜額單子,則亦以先師臣爲稱。此必該曹因本道儒生疏中稱號,有所覆啓,而其在事體,至爲未安。額號單子,改付標以入之意,敢啓。傳曰,知道。禮曹謄錄
戶曹啓曰,錦平尉朴弼成以甲戌年奏請正使,恩賜田結,尙未準受矣。慶尙道開寧縣數外官屯畓二結,自本家望呈願受,依例折給,何如?傳曰,允。戶曹謄錄
今日引見時,禮曹判書趙泰采所啓,頃日引對,以書院事,有所定奪,當依此行之,而近來諸道士子,以書院請額,陳疏下臣曹,而未及回啓者亦多。曾前建祠已久,今始上章請額,或以合享爲請者有之,旣下之疏,許不許間,今將回啓乎?與他新設者,一倂禁斷,而勿爲回啓乎?不可不明白定奪,故敢此仰達矣。上曰,此事,何如?領議政崔錫鼎曰,已建院宇,則事係令前,今番定奪以後,書院勿許,處處別建,已下之疏,使之回啓,宜矣。上曰,依爲之。曹謄錄
吏批啓曰,議政府右議政李頤命旣已遞職,今當處置,而本曹無相當之窠,依例送西之意,敢啓。傳曰,知道。
以李思永爲工曹參判,尹星駿爲戶曹參議,徐宗悌爲崇陵直長,校書著作梁禹甸。
上在慶德宮。停常參,只晝講。
下直,扶安縣監宋宅相。
傳曰,明日晝講爲之。
左副承旨金弘楨,輔德李海朝三度呈辭。入啓。遞差。
晝講。入侍,知事趙相愚,特進官閔鎭遠,承旨黃一夏,玉堂權詹·宋正明,假注書李眞儒,兼春秋金始鑌·呂渭良,武臣姜泰相。入侍時,特進官閔鎭遠所啓,小臣待罪江都時,船頭浦築堰之役,旣已完畢,而此役,李寅燁爲留守時,所嘗經營料度者。且此堰,非但爲多得民田,兩邊墩臺,邐迤數十里之地,縮爲數百步,防守之道,大有所益,其所關係,不輕而重。李寅燁方爲句管堂上,若爲下來,審視役處,如有未盡之事,則可以商礭指揮,節目一款,亦爲消詳講定,則似爲着實,故以此啓請,朝家許之,而適値公私多故,寅燁不能下來,臣亦遞歸矣。節目一款,必須趁速講定啓下後,前頭修築分田等,可以擧行,而似聞時任留守,則旣有句管堂上下來,商礭定奪,姑待李寅燁之下來,李寅燁則尙無下去之期,以此漸致遲延,誠爲可慮。使時任留守,作爲節目上送,而句管堂上,議于大臣,參酌添刪,啓下遵行,似爲得宜。小臣雖遞歸,此事臣所經始,故敢此仰達。上曰,依爲之。侍讀官權詹所啓,朝家申飭牛禁,非不嚴切,而近日外方各邑,多不奉行,誠極寒心矣。槪牛禁申飭,則非但使農作之家有賴,亦能致賊徒之散落。頃間數三藩臣,各自嚴飭道內,故頗有其效矣。以臣湖鄕往來時所聞,近日各邑,禁令漸至解弛,場市之間,至有設肆屠販者云,申飭諸道道臣,各別嚴禁,俾無如前設肆之弊,何如?上曰,申飭各道,使之嚴禁,可也。
奉敎洪禹瑞,實錄移安後入來。
吏曹啓曰,承旨有闕,政事,取稟。傳曰,明日爲之。
院啓,統制使乃專制三道之任,諸路制閫之中,尤當愼簡者也。新除授統制使鄭履祥,前後所踐之地,聲稱蔑然,頃授春川,刑杖過酷,吏民俱怨。且以山路修治事,多捉闕軍,督捧錢文,皆爲入己之資,峽中疲氓,不能保存,怨謗之聲,至今未已。只緣賦性諂邪,巧於進取,超授本職,物情莫不駭然,而與一品宰臣相遇路中,偃然等馬,不少回避。及其下去之時,備局堂上及一二臺臣,則終不過辭,前所未有之事,其蔑國法而損事體,莫此爲甚。其平生驕妄縱恣之習,據此可知,三路閫寄,不可付諸斯人,請統制使鄭履祥罷職不敍。答曰,不允。
今日晝講時,玉堂罷散及中考人員,別單書入事,榻前下敎。玉堂闕員,後日政差出,仍卽牌招察任事,榻前定奪。
吏曹判書李益壽上疏。大槪,乞遞金吾之任,以便公私事。入啓。答曰,次官之無故者,可以擧行,勿辭察任。
傳,前執義李夏源·李宜顯,校理李大成,司諫尹行敎,司果洪重休竝敍用。前校理宋正明,佐郞趙泰億,修撰李世最居中,竝勿論。
今日晝講時,檢討官宋正明所啓,臣於左傳鄭重之事,有所懷矣。鄭重晉之賢臣也,稱其讐而不爲諂,意其子而不爲比,君子謂之能擧善薦引,出於公心,則得人之效有如是。夫我朝用人,專尙門閥履歷,誠有乖於立賢無方之訓矣。向者,因重臣所達,別爲薦目,使諸臣各擧所知,其搜訪人才之意,不爲不美,而初頭若而人,除職之後,更無擧擬之事,須歸文具,終無實效。至於外方各薦一人,則必是一方之善士,若別加甄拔,則草莽之士,亦必有興起於善者,申飭銓曹,前後薦剡中人,竝爲調用,似合於激勸之道矣。上曰,儒臣之言,誠爲得宜,申飭銓曹,調用,可也。吏曹謄錄侍讀官權詹所啓,頃年因筵臣所達,外方立碑禁斷,主議鄕任論罪事定奪,而朝令不行,立碑之弊,愈往愈甚,未聞有禁斷論罪之擧。成命旣下,而視若弁髦,事之寒心,莫此爲甚矣,不但立碑,至於生祠堂之建立,尤爲外方近日之痼弊。臣曾見故名臣金馹孫文集,則有靈山縣監申澹生祠堂記,其文曰,我東數千年間,未聞所謂生祠堂云者,其制蓋始於此。近來各處吏民之爲監司·守宰,而創設生祠堂者,不勝紛紜,其病民而費財,長諂諛而壞俗尙,則尤大矣。若不嚴加禁斷,則無所杜後弊而祛民瘼。禁令後,所豎之碑及近年以來生祠堂,一體禁斷事,申飭各道,何如?上曰,依所達,竝令諸道,別爲禁斷,可也。禮曹謄錄
司饔院啓曰,頃者得見楊口掘土郞廳所報,則掘土軍一名,仍沙土頹壓致死,其餘五名,亦且壓傷,將至死境是如爲白有矣,掘土之役,二百石旣已掘取,其餘三百石,未及畢役是如爲白有等以,猶不知役事之輕重,仍爲停止之意,未及分付爲白有如乎,今觀本道監司狀啓,則與郞廳所報一樣是白乎所,事之驚慘,已極寒心,而所掘之數尙遠,不可仍令完役,今姑停止,已掘白土兺,載送之意,下去郞廳處,分付爲白乎旀,本道監司處,一體分付,何如?傳曰,允。司饔謄錄
上在慶德宮。停常參,只晝講。
傳曰,明日晝講爲之。
晝講。入侍,知事趙泰采,特進官南致熏,承旨權持,玉堂權詹·宋正明,假注書李眞儒,兼春秋呂渭良,史官洪禹瑞,武臣李溶。上講春秋集傳,自夏叔孫豹,止豈殆哉。
刑曹判書姜鋧上疏。大槪,伏蒙恩暇,今方下去先山,而第臣先山,遠在湖西四日之程,往返之間,必費多日,刑獄劇務,不可久曠,冒死呼籲,冀蒙恩遞事。入啓。答曰,卿辭如此,本職今故勉副焉。
謝恩,右承旨權持,左副承旨黃一夏,右副承旨南就明,副校理宋正明,校理李大成,左承旨朴弼明。
應敎李宜顯牌不進,依承傳罷職傳旨。傳曰,只推勿罷。
院啓,請統制使鄭履祥罷職不敍。答曰,不允。
吏批啓曰,判書李益壽式暇,參判崔錫恒受由在外,小臣獨政未安,何以爲之?敢稟。傳曰,只出緊任。又啓曰,臺諫闕員,今當差出,而擬望之人乏少,相避竝擬,何如?傳曰,允。吏曹謄錄
以李宜顯爲應敎,李大成爲校理,宋正明爲副校理,朴弼明·宋廷奎爲承旨,宋儒龍爲輔德。
上在慶德宮。停常參,只晝講。
政院啓曰,新除授同副承旨宋廷奎,時在京畿驪州地,斯速乘馹上來事,下諭,何如?傳曰,允。
假注書洪尙賓書啓,臣承命馳往于驪州邑內判府事李畬所住處,傳諭聖批,則以爲,臣情蹙病痼,積月違命,乍近象魏,又犯逋遁之科,勢雖出於迫隘,罪實關於憲綱,席藁陳章,鈇鉞是俟,而伏承聖批,恩禮冞隆,刑章不加,綸音溫諄,敎以安心勿待罪,天地寬大,靡所不容,螻蟻微末,各使自遂,臣是何人,荷聖上終始曲全至此?臣一息未絶,惟有望闕祝聖而已。感激涕零,不知死所云矣,敢啓。傳曰,知道。
傳曰,明日晝講爲之。
晝講。入侍,知事趙相愚,特進官閔鎭遠,承旨朴弼明,玉堂宋正明·沈壽賢,假注書洪廷弼,兼春秋韓世億,史官洪禹瑞,武臣元徽。上講春秋集傳,自秋季孫宿,止謹其始也。
兵曹判書李寅燁辭職上疏。入啓。答曰,卿懇。卿勿過辭,安心行公。
院啓,請統制使鄭履祥罷職不敍。答曰,遞差。
今日晝講時,特進官閔鎭遠所啓,入侍時,諸臣曲拜之節,各自不同,此有關於朝儀,宜有一定之規矣。臣曾聞先輩長老之論,以爲臣與君行禮,無拜上之禮,拜則無單拜之儀,而入侍時曲拜,元非拜禮,乃是不敢直入,俯伏肅敬而已。且聞前參判任弘望所傳,則先朝入侍之日,先王敎以近來曲拜,殊異古規。其時首相鄭太和對曰,曲拜元非拜禮,而近來諸臣,作前後揖,以具拜禮,不但失禮,以此諸臣就位節次,自致遲延,此亦未安,申飭,似宜矣。先王允其奏云,臣之前後所聞如是矣,近來入侍諸臣曲拜之時,或有揖且拜者,或有俯伏而興者,其在朝儀,似欠一齊之道,不可無定式之事,故敢達。上曰,曲拜元非拜禮,只當俯伏而興,以此定式,可也。春坊朝報
又所啓,小臣待罪禮官,敢達區區所懷矣。古語曰,君子有終身之喪,忌日之謂也。又曰,忌日必哀。是故,今世士夫家,當父母忌日,必有哭泣之節,以寓追慕罔極之懷,此固情理之所當然,而國家則山陵忌辰祭官攝行之外,元無自上擧哀之節。五禮儀,元無論着處,豈帝王家禮節,與士庶有異而然耶?第臣臆見,則父母之喪,無貴賤一也。以殿下追遠之孝思,當先王先后忌辰,伏想益切孺慕,而無所寓其哀情,群下之心,亦甚悲缺,擧哀一節,雖是前日之所未行者,而如其無害於禮,則實合於情理,詢問可否於大臣,以爲定制擧行之地,未知何如?上曰,禮官之言如此,令該曹詢問于大臣,稟處可也事,命下矣。議于大臣,領議政崔錫鼎以爲,古人以忌日,爲終身之喪,儀禮士喪,有忌日哭于宗室之文,朱子家禮亦有哭祭之節,禮官所陳,其意固好。第念禮曰,居喪之服,祭祀哭泣之節,皆如其國之故,又喪祭從先祖一語,雖不爲所取,而旣載於儀禮經傳通解,則禮典之宜,恪遵舊章,審矣。我朝忌辰哭泣之禮,不著於五禮儀,山陵忌辰,亦只遣官攝事而已,則無自上擧哀之節,此皆援據古昔禮文而裁定,禮官所謂帝王家禮,與士庶有異者,是也。帝王之孝,以謹守祖訓爲重,今此諱辰哭禮之不行,揆以人情,雖似缺然,何可以一人之言,輕改祖宗朝已定之禮式乎?臣之愚見如此,伏惟上裁。奉朝賀南九萬以爲,國家典禮,非負罪在野之臣,所敢與聞,而旣承下詢,亦不敢不對,王朝·士庶,古禮本異,國典·祖訓,俱無其文,到今創議,似難容易,伏惟上裁。行判中樞府事徐文重以爲,國朝典禮,備載於五禮儀,列朝遵行,已過三百年所,則如臣愚淺之見,何敢輕易臆對?行判中樞府事柳尙運以爲,五禮儀所不載,國朝所未行之禮,以臣庸陋,不敢臆對,伏惟上裁。行判中樞府事李畬以爲,臣素無學識,不敢專以禮仰對,而今日禮官所請,國朝典禮,雖無明文,古禮儒賢之書,俱有可據,苟合於天理人情,恐不必以喪禮從先之言,爲疑,是在聖明博詢而從宜,伏惟上裁。行判中樞府事徐宗泰以爲,伏見禮官所稟達者,臣之區區愚見,竊嘗有疑於此。忌日旣有祭獻,哀慕哭泣,出於情禮,是乃上下之同然,而五禮儀不著其文,何也?抑不敢知。在昔文昭殿祭,與太廟不同,或有忌辰哀慕之節耶?歷考通典諸書與皇朝集禮,古之帝王,雖有拜陵哭泣之時,而忌祀之儀,未見有著載之處,是蓋忌祭專出於人情,不比廟饗之重,而王朝典禮,有與士大夫不同者,若以哭臨,定爲常制,則以世代疎昵,而有所偏擧,似涉未安,在事體,君上又不可以獨行,儀節之間,不無窒礙之端,從古君辟,多有孝思篤至,而未嘗著爲定制者,豈不以此也?今此所稟,合於情禮,而五禮儀是爲國朝遵行之典,變改旣涉重難。且往時儀碩諸臣在朝,備論邦禮,而未聞有擧此爲言者,必有其由矣。臣以昧禮蔑識,不敢僭易爲言,伏惟上裁。領中樞府事尹趾完,行判中樞府事李濡,行判中樞府事金昌集俱在外,不得收議。大臣之意如此,上裁,何如?傳曰,領相獻議,正合予意,似難輕改禮式也。禮曹謄錄
上在慶德宮。停常參,只晝講。
晝講。入侍,知事趙泰采,特進官李益壽,承旨黃一夏,玉堂宋正明·沈壽賢,假注書李眞儒,兼春秋韓世億,史官洪禹瑞,武臣金義萬,上講春秋集傳,自公至自晉,止楚子伐鄭。
政院啓曰,連日監察茶時,事甚未安,憲府,除在外受由外,呈告未肅拜人員,竝卽牌招察任,何如?傳曰,允。
院前啓,統制使鄭履祥罷職不敍事,停啓。
執義朴彙登上疏。大槪,臣之老母宿病,久在沈頓之中,數日以來,一倍添谻,眞元大脫,氣息危綴,顧臣情理,萬分煎迫,乞蒙恩遞,俾專救護,以伸至情事。入啓。答曰,爾其勿辭,救護母病。
謝恩,掌令李龜齡。
今日晝講時,敦義門還開事,榻前下敎,視事縕繹間,頉稟事,榻前定奪。
禮曹啓曰,因南關王廟修理監役所報,正殿破傷處,發遣戶·禮曹郞廳,眼同看審,則正殿南邊合長椺及昌防,爲風雨所傷,離退低下三寸許,北邊合長椺及昌防,離退一寸五分,御間正門上道里,南夾門上道里,俱被雨漏,中央撓下各二寸許,正殿後面道里及長舌·昌防,離退一寸五分,門上引防腐朽,離退二寸,正殿三間,全體向西傾側二寸許,殿前無樑閣御間中道里,及前道里,北夾間後道里,大段損拆,勢將折下,事當趁凍前修改,而但正殿南北合長椺修改一款,則南北夾間,必須盡爲毁撤,然後可以付役,而餘存者,不過御間數椽,其勢不得不移安。蓋正殿全體西傾,至於二寸許,則將有頹圮之患,今者只修其兩夾間有頉處,似爲無益,先正其全體後,方可次第付役云,本廟有頉處,至於此多,重修之擧,似不可已。修改吉日,令日官推擇,則今九月二十日辰時,爲吉云,先告事由,移安祭則同日曉頭設行,還安祭則待其畢役,追後擇日設行,而應行節目,一依癸未年東關王廟重修時例,別單書入,材瓦鐵物,則令戶曹急速措備,別定監役官,趁卽擧行事,分付,何如?傳曰,允。禮曹謄錄
上在慶德宮。停常參·經筵。
右副承旨南就明,持平李明浚三度呈辭。入啓。遞差。
慶尙監司書目,開寧縣監朴聖漢,病重罷黜事。
平安監司書目,順安等十四邑,去八月二十五日·七日,雨雹交下,一道之內,田畓各穀,均被損害,民事節節可慮事。
備邊司啓曰,兵曹判書李寅燁,兼帶大提學,未肅拜,所兼諸司機務,未免稽滯,委屬可慮。且節製擧行事判下之後,因其主文之任,累疏控免,亦不得設行,事體未安,李寅燁牌招使之察任,何如?傳曰,允。
吏曹啓曰,承旨及臺諫有闕,政事,取稟。傳曰,當日爲之。
領議政崔錫鼎上疏。大槪,因禁堂之疏,敢陳淺見,以備裁處事。入啓。答曰,卿懇,吏判與申載等,果是疎族,則不宜回避,依箚辭施行焉。
京畿監司書目,高陽呈,以都承旨李晩成辭職上疏上送事。啓。答曰,卿其勿辭,從速上來察職。朝報
政院啓曰,近來廳中,位甚不齊,出納之際,事多苟簡,今日政,承旨有闕之代,以在京無故人差出,卽爲牌招察任,何如?傳曰,允。
吏批啓曰,兵曹佐郞愼惟益,擬望受點矣。今聞惟益時在禫服中云,臣曹初未審察,不勝惶恐。愼惟益旣未終制,揆以法例,不可供職,今姑改差,何如?傳曰,允。
以李宇春爲開寧縣監,成儁爲奉常正,兪得一爲刑曹判書,宋徵殷爲承旨,李世最爲修撰,盧世夏爲持平。承文著作李承源,正字洪廷弼。吏曹謄錄
上在慶德宮。停常參·經筵。
月有食之。夜一更,有霧氣。
備邊司啓曰,京畿監司朴權,頃者以病,陳疏辭職,批旨嚴峻,分義所在,宜卽勉强行公,而聞其病勢,尙未差歇,行步艱澁,巡歷奉審,有難自力,更陳章疏,惶恐不敢云。今秋節已晩,本道巡審之稽滯,亦涉可慮,京畿監司朴權,今姑改差,何如?傳曰,允。
謝恩,同副承旨宋徵殷,輔德宋儒龍。
侍講院啓曰,本院上下番兼實官十員內,或新除未肅〈拜〉,或呈告引入,或未差,不但輪直之常患苟簡,當此逐日開筵之時,尤不可不備員,以爲推移侍講之地,輔德宋儒龍,文學李允文,竝於明日待開門,牌招察任,兼文學·兼說書有闕之代,亦於後日政,竝以在京無故人差出,宜當。且兼弼善李師尙,以其方帶諫官,諉以有所拘礙,不肯入直,至於經筵官,若在臺職,則不得入侍經席爲言,而曾前本院兼官之帶臺職入直者,亦多有之。且頃日筵中,重臣奏語以,爲雖臺官,以兼帶,或直春坊云,則不無前例之可據,而累次往復,猶且堅執,必皆明白定奪之後,方可入直云,自今以後,兼官帶臺職,勿爲拘礙,依例輪直事,永爲定式施行,何如?傳曰,允。吏曹謄錄
上在慶德宮。停常參·經筵。
夜自一更至三更,有霧氣。四五更,月暈。
忠淸左道敬差官權始經出去。
下直,所江僉使趙相周。
政院啓曰,金吾久不開坐,滯囚之弊,誠甚可慮,禁府堂上,除受由在外人員外,竝卽牌招察任,何如?傳曰,允。
兵曹判書李寅燁上疏。大槪,昨於召牌之下,又未祗赴,臣罪實有萬殞難贖者,更申瀝血之懇,冀收主文之命,以便公私事。入啓。答曰,三疏祈免,實涉太過,宜遵前旨,速出行公。
吏曹判書李益壽辭職上疏。入啓。答曰,卿勿過辭,宜速擧行。
府啓,新除授持平盧世夏,以京試官,時在忠淸左道,請斯速乘馹上來事,下諭。答曰,竣事後自當上來,勿爲下諭。
謝恩,護軍李翊漢·李彦經·南就明。
備忘記,違牌坐罷翰林,竝敍用。
京畿監司書〈目〉,安山郡守李觀壽,今月十六日,母在喪事。
獻納任守幹啓曰,臣於日昨,論前統制使鄭履祥事,旣有遞差之命矣。今聞物議多有非斥之說,臣不勝瞿然之至。鄭履祥,衰朽驕妄之人,本不合三路之閫寄,而今番之擢拜統帥,實出人望之外,物情固已駭然,及其下去之時,抗禮備局之宰,不辭臺閣之臣,其蔑國法損事體,傲然縱恣之習,不可不懲,故有所論劾矣。至於前任春川時,路闕捧錢,盡歸私用云者,或言非其實狀,臣之所聞,雖甚明的,亦出於風傳,則安保其萬一不爽乎?臣本無似,叨此匪據,一味控病,三緘是懼,論一驕縱之武夫,譏毁之論沓至,不可仍冒臺次,請命遞斥臣職。答曰,勿辭,退待物論。
政院啓曰,前待敎李澤,前檢閱洪致中旣已敍用,令該曹口傳付軍職,仍卽牌招察任,何如?傳曰,允。
明日東堂文科初試,一所試官三,南就明·洪重周·金始煥,監試官,羅星度,二所試官三,趙泰老·南迪明·李邦彦,監試官,趙聖復,館所試官三,李彦經·權詹·李翊漢,監試官,柳載遠,武一所試官一,李弘述,參試官三,沈杇·李弘規·李梫,監試官,申淵,二所試官一,閔鎭遠,參試官三,鄭東浚·金得汶·崔鎭樞,監試官,李虔。
試官李墪·李坦牌不進,依承傳罷職。
吏曹口傳政事,待敎李澤,檢閱洪致中。以上朝報
上在慶德宮。停常參·經筵。
夜二更,月暈。
傳曰,史官三員待命,騎馬九匹立之。文科等所內摘奸。
政院啓曰,日昨因備局啓辭,京畿監試朴權陳疏辭職,巡審之稽滯,改差事,允下矣。卽今秋節已晩,巡審漸遲,殊乖當初啓遞之意,該曹雖不得以此稟政,而不可不變通差出,政官牌招開政,何如?傳曰,允。
司諫李師尙啓曰,頃日統制使鄭履祥論劾之啓,臣固隨參,而履祥不但不避重宰,不辭臺臣而已。本兵堂上,亦不盡見,此非偶然失着之比,不無慢蔑朝紳之習。體統所關,在所當論,而第臣嘗聞履祥之居官,粗有律己之稱,至若東邑時事,亦疑其或有過差,措語之間,略有消詳,而但彼此所聞,俱係風傳,不敢以己聞爲眞的,而僚議爲差爽,臺體則然矣。今者物議譁然,一歸之於不審,實非臣意慮之所到也。然同僚旣以此自列,臣何敢獨爲晏然於臺次?請命遞斥臣職。答曰,勿辭,退待物論。
校理李大成上疏。大槪,敢陳愚見,以備裁處事。入啓。答曰,故判書李敏叙祠宇賜額之請,果有咨且之意矣。爾之疏辭得宜,可不依施焉?
修撰鄭栻牌不進,罷職傳旨。傳曰,只推勿罷。
義禁府啓曰,以慶尙監司狀啓刑曹粘目,長鬐縣監元萬和,移本府處置事,允下矣。元萬和今方待命,卽爲拿囚之意,敢啓。傳曰,知道禁府謄錄
有政。以李基聖爲兵曹佐郞,趙泰億爲文學,尹寔爲安山郡守,趙泰億爲校理,韓爲司藝,尹以道爲工曹判書,李健命爲京畿監司,李震壽爲判決事。兼春秋宋正明,奉常直長李承源,承文正字洪尙賓。
上在慶德宮。停常參·經筵。
應敎李宜顯三度呈辭。入啓。遞差。
政院啓曰,諫官避嫌,今已經宿,尙未處置,憲府除在外受由外,呈告人員,卽爲牌招,以爲處置之地,何如?傳曰,允。
武一所參試官李梫病,代李汝廸改落點。
謝恩,修撰李世最。
府啓,竝引嫌而退,據例規責,雖存事面,指廉爲貪,未免乖激。旣知律己,苟然隨參,揆以臺體,勢難仍在,請獻納任守幹,司諫李師尙竝命遞差。答曰,依啓。
備邊司啓曰,明日賓廳坐起出令,則本司堂上,除受由應頉外,皆稱病不進,只一員來參云,將不得備員開坐,事甚未安,禮曹判書趙泰采,兵曹判書李寅燁,韓城君李基夏,同敦寧金錫衍,刑曹參判李墪竝推考,牌招察任,何如?傳曰,允。
吏曹啓曰,臺諫有闕,政事,取稟。傳曰,明明日爲之。
禮曹判書趙泰采上疏。大槪,臣之情勢,決無供職之望,辭疏見却,召牌下降,狼貝窮蹙,罔知攸措。一邊陳章,一邊承牌,揆以廉義,實涉無據,不得不坐犯逋慢,臣罪萬死,懇乞亟遞臣職名,仍治臣違命之罪,以警具僚,以安微分事。入啓。答曰,卿其勿辭,從速行公。朝報
備忘記,今九月十八日別軍職試才時,吳時中,以八十之年,柳葉箭五中,特爲加資,河海雲,片箭一巡三中,熟馬面給。
上在慶德宮。停常參·經筵。
京畿監司李健命上疏。大槪,畿輔旬宣之任,非臣空疎,所可承當,乞收成命,以重藩寄事。入啓。答曰,卿其勿辭,從速察職。
備邊司啓曰,今日賓廳日次,而堂上二員來參,昨日啓請牌招不進人中,除身有實病·及親病外,禮曹判書趙泰采疏批已下,刑曹參判李墪身病不至大段云,更爲牌招,以爲備員開坐之地,何如?傳曰,允。
政院啓曰,今日賓廳日次,兩司當爲來待,而諫院之官,或在外,或未差,或受由在外,或未署經,勢難入侍,而憲府則或在外,或陳疏受由,或呈辭,無一行公之員,執義朴彙登,掌令李龜齡竝卽牌招,以爲推移入侍之地,何如?傳曰,允。
工曹判書尹以道上疏。大槪,水部新除之命,決非如臣衰耄庸陋者,所可承當,伏乞聖明,亟收成命,以重名器,以安微分事。入啓。答曰,卿其勿辭,安心行公。
兵曹判書李寅燁辭職上疏。入啓。答曰,卿懇,以次點掌文柄,古例亦多有之,尤無不安之端,須勿固辭,速出行公。
謝恩,右副承旨宋廷奎。
傳曰,大臣·備局堂上引見。引見時,領議政崔錫鼎所啓,東萊府使狀啓,倭人,請廢元字舊銀,出送寶字新銀云。元銀行之未十年,又請改之,其間情狀,有難測度,而但新銀,比舊銀稍高,則今雖許之,其於行貨之道,似無所損,自前行貨之時,必於彼我人相見處,明鍊,驗其實數,然後行之,今亦以此分付東萊,使之更問來數,仍令明鍊,知其實數而狀聞,似可矣。此事重大,故臣與原任大臣及有司堂上諸臣,往復商議,則皆以爲,我國銀貨,未免取資於彼國,則彼人所請,似難輕易防塞云矣。禮曹判書趙泰采曰,元銀始出於戊寅年,行之未久,猝然請加七成者,未知其間,有何奸計,而七成行用之說,若出於四月之間,當據理防塞,以觀其情僞,而到今猝發此言者,必以冬至使行當頭,不得不用故耳。然旣曰七成,則亦無必可塞之道,以姑觀前頭明鍊,若不及於七成之數,則當爲還送之意,預定約條而許之,似好矣。右參贊趙相愚曰,倭人變六成未十年,又此請改,彼人狡詐百出,雖未知設計之如何,而禮判所達,申定約條,然後去就之說,恐似得宜矣。同敦寧金錫衍曰,彼人之猝改銀法,必有所利於渠國而然也。然當初六成,旣從彼言,不能防塞,則今此七成,豈獨爲堅執乎?以明鍊後當定許否之意,申明約條,似可矣。刑曹參判李墪曰,隣國通貨,所關甚重,而倭人累改銀法,其情狀誠極可惡矣。然自前我國,於彼人所請,率多屈意從之,當初六成請行之時,旣不堅塞,今於七成,若爭執而終不能勝,則徒損國體,無寧如大臣所達,姑許之,似可矣。崔錫鼎曰,彼人之數變銀法,固爲狡詐,而或恐彼國,有形勢不得已者,彼人之用銀,如中國之用錢,不無隨時變通之道,六成銀,必有窘礙難行之處,故有此請改,以事勢度之,恐非專出於欺誑我國也。姑勿顯示許用之意,待明鍊狀聞後處之,似無不可矣。上曰,然矣。分付東萊,明鍊狀聞後處之,可也。又所啓,全羅監司李光佐狀啓中,以臨陂等三邑畓穀,慘被蟹損,別爲給災,還上身役,亦請蠲減,全州·金堤等邑亦然,一體給災爲請,春秋雖書螟螣之災,至於蟹之害穀,經史所無。蓋聞畓穀,慘被蟹損,莖苗皆被截去,其害可謂切矣。然旣給全災,則非但水害之處,其他全不掛鎌之處,亦皆給災,別作蟹損災名目,而給災則難矣,自當同入於全災之中矣。還上則待道臣畢巡狀啓,參量年條而處之,身役則若難準捧本色,或可參半捧之,至於蠲減則似難,下詢諸臣,何如?上曰,各陳所見。趙泰采曰,臣曾宰沃溝縣,縣與臨陂作隣。壬申年,有蟹損之災,故老傳言,蟹損之災,今年最慘云,而其時元無別給蟹損災之事,臨陂·沃溝·萬頃,乃濱海之邑,自前雖被蟹損之災,若因此給災,則災名漸廣,不可別爲給災,當年身役還上,亦難輕易裁減矣。趙相愚曰,見道臣狀啓,則蟹損被災,實爲慘酷,雖難別作蟹損災之名,此等處,朝家所當別爲軫念給災矣。全州判官適來見臣,聞其言,則雖以全州一境,言之,峽中最被水患,水邊蟹損孔慘云,若以無蟹損災之名,而全不給災,則海民失望,似非朝家軫恤之道矣。金錫衍曰,蟹損若甚,則自當入於全災中,似不必別爲給災,身役及還上,姑待道臣畢巡狀聞後,酌處,似好矣。李墪曰,臣聞南來人之言,蟹損特甚,道臣之狀聞三邑,必有以也。大臣所謂同入全災之說,是矣。身役·還上,則待道臣畢巡審後,變通,似好矣。趙泰采曰,近海之處,蟹損雖慘,未必處處皆然,若除身役還上,則有混入之患,而虛實相蒙矣。朝家何能處處別爲給災乎?上曰,非但今年爲然,而蟹損尤甚處,自當入全災中,不必別爲名目矣。還上·身役,待道臣畢巡啓聞後,稟處,可也。崔錫鼎所啓,近來國綱解弛,臣僚無嚴畏之義,古則堂上·堂下人員有軍職者,雖無職掌,必請由下鄕。先正臣文簡公成渾爲司贍副正時,上疏以爲,前則臣僚必陳白,而後下鄕,亂後此法遂弛,今臣欲還鄕調病云云,至於五疏,得許而始歸。以今觀之,該司官員,異於臺憲,而不敢徑自下鄕,其時事體可見,今則流風已成,非一人之罪,而今番東堂試官望單子中,堂上·堂下四·五人,不受由而下鄕,事之寒心,莫此爲甚。試官望單子中,懸頉人員,令該曹現告罷職,何如?上曰,罷職,可也。又所啓,鍾城府使梁重廈,到任今已周年矣。喪其壯子,病又委頓,邊倅遞易,雖關後弊,梁重廈,病旣實狀,情又可矜,則其在體下之道,宜有軫恤。且病廢職事,則邊務亦涉可慮。頃年沈仲良,以身病罷遞,今亦依此例,梁重廈罷黜,何如?上曰,罷黜,可也。又所啓,前朝鄭文忠公祠宇修改,別遣承旨事,有成命,宗孫亦令付職矣。鄭鎬,除職未久,不幸身死,其子僅八九歲,孤寡靡依,前者鄭纘光死後,收用纘輝矣。今者鎬之弟,爲人頗佳,年過三十云,若令該曹收用得祿,則似有補於宗家,故敢達。上曰,依此分付該曹,使之收用。九日製設行時,大提學及提學,令政院前期稟旨牌招事,及鍾城府使梁重廈罷黜事,及今式年東堂試官望單子中,帶軍銜下鄕人員,令該曹現告罷黜事,榻前定奪。
吏曹判書李益壽上疏。大槪,新遭重慽,禮制有拘,且蒙恩暇,將掃先壟,成命之下,一向滯獄,彌增悚懼,無所容措。乞解金吾兼任,以幸公私事。入啓。答曰,卿其勿辭察任。
京畿監司書目,楊州呈,以刑曹判書兪得一辭職上疏上送事。啓。答曰,卿其安心勿辭,從速上來行公。
今日引見時,執義朴彙登所啓,凡朝臣帶軍銜之人,不得任意下鄕,前後申飭,非止一二,而近來此弊,愈往愈甚,各陵享官及大小科試官擬差之際,每患苟簡,識者之竊歎,固已久矣。今番東堂試官擬望入啓之後,以下鄕懸頉者甚多,至於臨時改付標之境,事之未安,莫此爲甚,不可無警責之道,請今番試官擬望中,以下鄕縣頉人員,竝命從重推考,自今以後,更加申飭,俾無如前之弊,而如有享官·試官擬差之後,以下鄕懸頉之類,別爲論罪。上曰,旣因大臣陳達,罷職矣。又所啓,臣之所坐稍遠,且有耳病,不知因大臣陳達,已有罷職之命,而有此陳啓,矇然做錯之失,著矣,決不可仍冒於職次,請命遞斥臣職。上曰,此非引嫌之事矣。禮曹判書趙泰采所啓,九日製設行事,已有成命,政府當於二十四·五日,出令設行,而卽今大提學李寅燁固辭不出,若於其時出肅,則好矣。而或不出,則必有窘急之患,令政院臨時稟旨變通,期於設行,似好矣。領議政崔錫鼎曰,旣有成命,過東堂後,政府當出令爲之,而大提學出肅未易,藝文提學崔錫鼎則以爲,文衡無故在京,雖有朝命,不可替行云,其言亦是矣。合坐試士,事體甚重,與都試一體,無前例之事,似難爲之,成命之下,似未奉行,故禮判所達,如此矣。承旨黃一夏曰,大提學屢次違牌,然後藝文提學牌招,似可矣。上曰,政院知悉,稟旨牌招爲之,可也。又所啓,先正臣趙光祖寧邊書院請額事,後日登對時稟處事,判下矣。寧邊,乃江邊不遠之地,專尙武藝,四·五十年前,觀光場屋者絶無,自近年以來,生·進間或有之,章甫之徒,亦頗興起,而本府無他院宇,多士以先正從祠,累年流來之故,建祠請額矣。以近日新定式,言之,不宜疊設,而邊土與內地有異,且此院宇,已建於未有禁令之前,其在激勸遐鄕,興起文敎之道,頒額,似好矣。刑曹參判李墪曰,臣謫居此邑一年,詳聞之矣。先正臣趙光祖大人,爲魚川察訪時,寒暄堂金宏弼謫居熙川,趙光祖從學往來寧邊,爲累年留迹之所,似當爲建祠,而其地儒風貿貿,不得爲之,戊辰年間,吳道弘爲府使時,始創祠宇,今始請額,而從祀大賢,事體自別,故雖未賜額,自官連供祭物,此乃禁令前所建,而鄕儒不知當聞於朝廷,今始疏請,先正臣朴世采在相任時,從祀大賢,勿拘疊設事建白,此則似當特許,故欲一陳達而未及矣。上曰,甲戌定奪時,有從祀大賢,則勿拘疊設之命矣。其後甲申,又有一切禁斷之令,故頃者判付然矣。大臣之意,何如?崔錫鼎曰,書院疊設有弊,一切禁斷,固宜矣。他處則雖從祀諸賢,不可許疊設,而寧邊則地旣荒絶,趙光祖之道學,從祀大賢中有別,此則與無端疊設有異,勿禁,似好。且家有塾,黨有庠者之道也。元無書院處,許之,似不妨矣。應敎李肇曰,西土荒絶,貿貿至今,寧邊無趙光祖書院,大是斯文欠典,不可與他一例禁之矣。上曰,此則與他有異,特爲許之,可也。禮曹謄錄領議政崔錫鼎所啓,讓寧大君禔,於英廟,次第爲兄也。事跡自上想已稔知矣。曾前朝家,營立祠宇矣,今已頹圮,不蔽風雨,亦無墓直奴子,而子孫亦殘微,宗孫李仁望,年老無職已久,力綿不能建祠云,大君自是不遷之位,而讓寧則事體尤別,自朝家雖難更建祠宇,立祠時補用次,自該廳量給米石,守墓數戶,令該院劃給,何如?上曰,依爲之。惠廳謄錄
上在慶德宮。停常參·經筵。
下直,安州牧使柳重茂,固城縣令趙以進。
判尹徐文裕三度呈辭。入啓。只遞本職。
右副承旨宋廷奎上疏。大槪,伏聞昨日,大臣臺臣,以近來朝臣帶軍職下鄕之弊,盛陳於榻前,至有試官擬望諸臣罷職之命,臣於此不勝瞿然。臣雖不入於試官擬望之中,而其身帶軍銜,任意下鄕之罪則一也。何敢以幸免,而晏然仍冒於榮次乎?伏乞聖明,亟命有司,一體勘罪,以嚴朝憲,以安私分事。入啓。答曰,爾其勿辭察職。
成均館官員,以同知館事意啓曰,九日儒生課製,今月內,以無故日設行事,定奪矣。今二十五日設行之意,敢啓。傳曰,知道。
謝恩,兼漢學敎授李肇。
京畿監司書目,驪州呈,以掌令趙錫周辭職上疏上送事。啓。答曰,爾其勿辭,調理上來察職。又書目,高陽呈,以待敎李澤,果川呈,以檢閱洪致中辭職上疏上送事。啓。答曰,爾其勿辭,上來察職。
奉朝賀南九萬上疏。大槪,猥陳私懇,冀蒙矜許事。入啓。答曰,卿懇。卿之向南就暖之計,出於取便調息,而第今日氣尙暖,殊異寒沍,雖曰莽蒼之間,稍遠京輦,於予心,終有所缺然,卿其須體至意,安心留在。仍傳曰,遣史官傳諭。
吏批啓曰,判書受由出去,參判病不來,小臣獨政未安,何以爲之?敢稟。傳曰,只出緊任。又啓曰,鍾城府使,今當差出,而堂上中可擬之人乏少,堂下曾經侍從人員,竝擬,何如?傳曰,允。
以南迪明爲鍾城府使,李世松爲陽川縣令,仍任事承傳,別軍職吳時中,今加嘉義,崔錫恒爲右副賓客,趙泰老爲大司成,李師尙爲舍人,趙泰億爲獻納,李夏源爲司諫,李肇爲漢學敎授。吏曹謄錄
戶曹啓曰,故判書宋昌,以乙卯書狀官時,恩賜田結,尙未準受矣。慶尙道開寧縣,數外官屯田三結,自本家望定願受,依例折給,何如?傳曰,允。戶曹謄錄
上在慶德宮。停常參·經筵。
今戊子式年,東堂試官帶軍銜下鄕人員罷職現告,護軍徐宗憲·金弘楨·李海朝·孟萬澤·李徵龜·任胤元。
右副承旨宋廷奎牌不進,依承傳罷職。
掌令李龜齡啓曰,日昨以前統制使鄭履祥事,諫臣相繼引避,處置歸於本府,而適値僚席之不備,以臣孤陋之見,驟當處置,其議之未厭,固已自料矣。第履祥之謹於持身,廉於居官,非但臣之所聞然也,輿論之所共稱道者,而駁正之論,至以捧錢入己爲目,臣看來,心竊訝惑矣。及見獻納任守幹之避,則雖不以失實自當,而亦言風傳之安保其不爽。且見司諫李師尙之避,則履祥之居官,粗有律己之稱,而東邑時事,亦疑其過差云,則啓辭中捧錢之說,未免差爽,故臣於處置之中,以規責爲得體,以入己爲爽實,措辭請遞矣。今聞物議,以臣處置下語,未能稱停,爲非云,此無非臣新入臺閣,觸事生疎之致,其何敢自以爲是,而晏然仍冒於臺次乎?請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,過國忌後爲之。
成均館官員,以同知館事意啓曰,九日儒生課製,今月內無故日設行事,定奪矣。今二十五日,設行之意,敢啓。傳曰,知道。成均謄錄
上在慶德宮。停常參·經筵。
巳·未時,日暈。
政院啓曰,九日製設行時,大提學及提學,令政院,前期稟旨牌招事,命下矣。節製旣已定日,而大提學李寅燁尙不出仕,藝文提學崔錫恒兼帶賓客,時未肅拜,竝卽牌招察任,何如?傳曰,允。
大提學李寅燁,藝文提學崔錫恒牌不進。
府啓,引嫌而退,當初處置,雖有所執,下語過中,宜致物議,請掌令李龜齡遞差。答曰,依啓。
政院啓曰,大提學李寅燁,藝文提學崔錫恒,俱違牌不進,推考傳旨,今方捧入,而節製定日迫近,更爲牌招,何如?傳曰,允。
大提學李寅燁,藝文提學崔錫恒,再招不進。
政院啓曰,大提學李寅燁,藝文提學崔錫恒,再招不進,推考傳旨,今方捧入矣。節製期迫,更請牌招,而一日三牌,有傷事體,待明朝牌招,何如?傳曰,允。
禁府都事李構,罪人混押去後入來。以上朝報
上在慶德宮。停常參·經筵。
修撰鄭栻三度呈辭。入啓。遞差。
禮曹參議李濟上疏。大槪,登名於駕前之訴,侵辱備至,決不可抗顔於班行,而病狀且苦,亦無供職之望,敢申危懇,冀蒙矜許事。及吏曹參判崔錫恒上疏。大槪,新授賓客之任,決非如臣蒙學淺識,所可叨冒,且以泮製設行事,召牌荐降,臣以無故行公之人,自當隨參於合坐,而今此出牌,專出於文衡之或未承命,混請牌招,以爲推移進參之地,臣以不當主試之人,不待文衡出仕,忘廉冒恥,晏然替當,揆以事理體例,斷無是理。昨於再招之下,竟未祗赴,論以邦憲,已無所逃,不意今者,天牌又臨,偃息在家,分義惶悚,不得不趨詣闕下,仰請嚴誅。伏乞聖慈,將臣賓客及提學之任,亟許鐫改,仍治臣累次違慢之罪,以警具僚事。及司書李世德上疏。大槪。冒陳血懇,乞蒙鐫遞,兼陳愚見,以備裁察事。入啓。
大提學李寅燁,牌不進。
文科一·二所及館所出榜,詣闕。
禮曹參判閔鎭遠上疏。大槪,臣於日昨儒臣之疏,有不敢一刻晏然,而適受武科掌試之命,未卽自列,致令長官,替當引嫌,尤增悚蹙,伏乞聖明,亟遞臣職,仍治臣罪,以肅朝綱,以謝人言事。入啓。
大提學李寅燁辭職上疏。入啓。答曰,文衡之任,旣循公議,累疏祈免,無已太過,且明日泮製,主文之臣,不可不參,安心勿辭,速出行公。
答藝文提學崔錫恒,禮曹參判閔鎭厚疏曰,卿其勿辭,從速察職。
答禮曹參議李濟疏曰,侵詆之言,不足爲嫌,卿其勿辭,從速察職。
政院啓曰,大提學李寅燁,藝文提學崔錫恒,疏批已下,明日待開門,竝更牌招察任,何如?傳曰,允。
答司書李世德疏曰,縷縷陳疏,出於爲春宮惓惓之誠,深用嘉尙,可不留意焉?日次會講之外,師傅時時出入書筵,已有成命,而進善·諮議中一窠,不可不爲先擇差藏修之士,或畀翊衛等官之說,亦甚得宜,其令兩銓依此擧行。任敾事,令該曹稟處,爾其勿辭察職。
吏批啓曰,判書受由在外,參判兼帶未肅拜,小臣獨政未安,何以爲之?敢稟。傳曰,只出緊任。
政院啓曰,廳中位不齊,未有甚於近日,出納之際,事多苟簡,承旨未差之代,以在京無故人差出,仍卽牌招察任,何如?傳曰,允。吏曹謄錄
禁衛郞廳,以都提調意啓曰,今番陵幸時,隨駕本營軍兵,及禁軍犒饋,昨因大臣所啓,令臣設行事,命下矣。取考營中文書,則曾前本營中軍,兼察禁軍別將時,有代行之例,都提調,則大將有故時,但替行習操,而代行犒饋,則未有前例,凡無前例之事,不得已而後,似可變通。大將李寅燁,以文衡辭免,累度違牌,久爲引入,不但犒饋一事,營中軍務多滯,前頭新舊軍合操,又不可廢,大將李寅燁,卽爲牌招察任,何如?傳曰,依定奪代行,可也。又啓曰,來十二月當三番左部前司屬忠淸道五哨軍兵,來十一月二十五日,京中逢點,依例準二朔立番,海西別驍衛,亦爲一體調送逐朔立番之意,兩道監·兵使處,預爲知委,何如?傳曰,允。禁營謄錄
有政。以李東馣爲承旨,姜鋧爲判尹,權爲掌令,趙泰東爲參知。
上在慶德宮。停常參·經筵。
夜自一更至四更,有雷光。五更,月入軒轅右角星內,流星出王良星下,入艮方天際,狀如拳,尾長四·五尺許,色赤。
大提學李寅燁,牌不進。
謝恩,右副賓客崔錫恒。
傳曰,明日晝講爲之。
弼善李頤晩辭職上疏。入啓。答曰,爾其勿辭,從速察職。
政院啓曰,今日泮製,藝文提學崔錫恒,則纔已承牌進去,而大提學李寅燁,今又違牌,仍爲待命于金吾門外云,旣在待命中,則非但例不得請牌,且日勢已晩,似未及變通進參,何以爲之?敢稟。傳曰,勿待命事,分付,而提學承牌進去,泮製仍爲設行,可也。
京畿監司書目,高陽呈,以都承旨李晩成,病重,上送不得事。啓。傳曰,還爲下送。
備忘記,居首進士趙尙慶,直赴會試,之次進士任守朝·沈尙鼎,各給二分,進士洪禹翰,生員尹世恒,進士洪重聖,幼學金相尹,生員李瑋,進士崔重鼎,各給一分。以上朝報
上在慶德宮。停常參,只晝講。
下直,晉州牧使趙湜,宜寧縣監金楙。
傳曰,明日晝講爲之。
晝講。入侍,同知事李墪,特進官李東郁,承旨李東馣,玉堂宋正明·李世最,假注書尹聖時,兼春秋金始鑌,史官洪禹瑞,武臣李升來。上講春秋集傳,自十年春,止有天下國家者之所宜鑑也。
兵曹判書李寅燁辭職上疏。入啓。答曰,已悉予意,卿勿固讓,速出行公。
咸鏡監司書目,鍾城府使梁重厦,呈病支離,久抛官事,永興府使蔡以章,身病危重,差可無期,竝只罷黜事。
知事金宇杭上疏。大槪,臣之素患背瘡,四旬危重,近日以來,稍有差道,而尙未完合,閉戶調治,西樞除命,久稽祗肅,一味惶恐,不知所措。千萬意外,申懹之子命蓍,上言凌辱,罔有紀極,其爲搢紳之羞,大矣。決不可復立周行,且被訟者之構誣,不得不贅陳委折,乞削姓名於朝籍,仍勘臣前後罪犯,以快人心,以安私分事。入啓。答曰,搆捏之說,何足爲嫌?下款所陳,令該曹處之,卿其勿辭,從速行公。
忠淸監司書目,淸風呈,以大司諫權尙游辭職上疏上送事。啓。答曰,爾其勿辭,從速上來察職。又書目,淸風呈,以司果權尙夏辭職上疏上送事。啓。答曰,卿懇。日昨存問,意非偶然,所帶兩任,決難許改,卿其體予思想之心,須勿撝謙,安心就途,以副至望。
今日晝講時,特進官閔鎭遠所啓,四山松木,自經蟲災之後,濯濯無餘,近來稚木稍盛,又爲奸民所偸斫,京兆非不申飭,而禁斷甚難,至或有多人結黨,敺打禁吏之擧,誠極寒心。曾前朝家,令守門將及各軍門捕盜廳,執捉犯人,移送京兆矣,年久之後,漸至弛緩,更爲申明此法,着實擧行,何如?上曰,依爲之。摠戎謄錄
禁衛營啓曰,前部後司屬黃海道五哨軍兵六百三十三名,六番別驍衛五十六名,步軍標下一名,已爲點閱整齊,來十月初一日,與內外各處入直馬步軍兵等,依例替代後,舊軍放送之意,敢啓。傳曰,知道。禁營謄錄
觀象監,夜自一更至四更,電光。五更,月入太薇西垣內,電光。啓。朝報
上在慶德宮。停常參·經筵。
政院啓曰,今日晝講事,命下矣。知經筵趙泰采·趙相愚,同經筵李墪,俱以兼帶提調,進往雜科之坐,知經筵李寅燁兼帶,及同經筵徐文裕軍職,俱未肅拜,兪得一,受由在外,除應頉外,未肅拜人員,竝卽牌招入侍,何如?傳曰,允。又啓曰,憲府無行公之員,連日監察茶時,事甚未安,除在外呈辭受由外,未肅拜呈告人員,竝卽牌招察任,何如?傳曰,允。
執義朴彙登三度呈辭。入啓。遞差。
知經筵李寅燁,同經筵徐文裕牌不進。
待敎李澤,掌令權,持平洪萬迪,牌不進,依承傳罷職。
政院啓曰,知經筵李寅燁,同經筵徐文裕,俱違牌不進,推考傳旨,今方捧入,而晝講時刻已迫,更爲牌招,何如?傳曰,停。
檢閱洪致中上疏。大槪,臣於在鄕之日,猥申危迫之懇,仰請鈇鉞之誅,譴責不加,溫批反降,至有勿辭察職之敎,臣誠感激惶隕,莫知所措。格例所拘,不能更煩文字,徊徨旅店,方切悶蹙之忱矣。得聞母病猝㞃,今始蒼黃入城,不但踪地難安,決無冒出之理,情理煎灼,尤無離舍就職之勢,乞蒙削臣職名,俾得專意救護事。入啓。答曰,爾其勿辭,救護母病。
吏曹啓曰,臺諫有闕,政事,取稟。傳曰,明日爲之。
奉敎洪禹瑞,牌不進,依承傳罷職。
備邊司啓曰,京畿監司變通差出,蓋爲今秋巡審之遷延,而新監司李健命,遭其姪子喪,服制尙遠,今若等待其服盡後到界,則各陵奉審及民事檢察,不無後時之慮。京畿監司李健命,卽爲牌招,使之趁卽到界,何如?傳曰,允。
說書金東弼上疏。大槪,臣於同僚之疏,有不敢晏然冒居於胄筵輔導之列者,且臣母病方重,情理煎灼,敢陳危懇,乞蒙恩遞事。入啓。答曰,爾其勿辭,救護母病。
京畿監司書目,楊州呈,以刑曹判書兪得一辭職上疏上送事。啓。答曰,疏末所陳改窆事,實是人子之所當自盡者,本職今姑勉副,俾卿安心往來焉。以上朝報
上在慶德宮。停常參,經筵。
司書李世德上疏。大槪,妄陳一疏,致令諸臣不安,在臣私義,已難晏然,且母病添㞃,尤無離側供仕之望,玆不獲已承牌來詣,冒死呼籲,乞賜遞改,俾得專意救護事。入啓。答曰,爾其勿辭,救護母病。
謝恩,執義李肇。
京畿監司李健命,到界後入來。
義禁府啓曰,以平安監司,京畿水使狀啓刑曹粘目,前縣監承以道,花梁僉使崔崙等,移本府處置事,允下矣。承以道,時在定州地本家,崔崙,離鎭上京,還爲赴任云,依例發遣府羅將,拿來,何如?傳曰,允。禁府謄錄
吏批啓曰,新除授臨陂縣令李觀命呈狀內,爲養乞縣,幸除是職,意外慘遭壯子之喪,素患痰火之症,乘時添㞃,委頓床席,旬月之內,決無赴任之望,斯速入啓處置云。觀命,初旣陳情乞郡,得遂至願,則似無厭避之理,聞其病狀,果爲深重,秋務方急,不可等待其差歇,依近例罷黜,何如?傳曰,允。
以黃鎬爲永興府使,任守幹爲副修撰,安瑞羽爲禮曹佐郞,沈得元爲宗簿正,權是經爲氷庫提調,梁聖揆爲軍資正,李翊漢爲掌令,李肇爲執義,金宇杭爲刑曹判書,趙相愚爲知春秋,李肇爲東學敎授,申鐔爲持平,李師尙爲廣州府尹。吏曹謄錄
上在慶德宮。停常參·經筵。
夜四更,流星出天倉星下,入坤方天際,狀如拳,尾長三四尺許,色赤。五更,有霧氣。
下直,統制使吳重周。
中殿誕日,大殿·中殿·世子宮·嬪宮,政院·玉堂問安。答曰,知道。中殿,二品以上·六曹問安。答曰,知道。
傳曰,統制使吳重周,留待引見。
傳曰,明日晝講爲之。
大司成趙泰老辭職上疏。入啓。答曰,爾其勿辭,從速察職。
政院啓曰,大司憲宋相琦,掌令趙錫周在外,持平申鐔·盧世夏,奉命在外,執義李肇,以兼官,入直春坊,掌令李翊漢未肅拜,俱無行公之員,連日監察茶時,事甚未安,掌令李翊漢,卽爲牌招察任,何如?傳曰,允。
謝恩,掌令李翊漢。
兵曹判書李寅燁上疏。大槪,前後辜犯,旣蒙寬暇,批旨肅溫,逈出尋常,惶感之極,涕泗橫集,益不知所以措躬也。顧此文任,決不可虛拘,所管緊務,亦不宜久曠,玆敢更冒萬死,疾聲哀籲於天地父母之前,懇乞亟賜允許,以幸公私,兼附所懷,以備裁處事。入啓。答曰,疏末所陳,令廟堂稟處,卿勿固辭,速出行公。
府啓,新除授持平申鐔,以京試官,時在慶尙左道,新除授司諫院司諫李夏源,時在忠淸道忠州地,獻納趙泰億,時在保寧地,請竝斯速乘馹上來事,下諭。答曰,依啓。申鐔,竣事後自當上來,勿爲下諭。
領議政崔錫鼎箚子。大槪,敢因日昨雷電之異,仰請策免,兼陳節使變通之宜,以俟裁處事。入啓。答曰,卿懇,非時雷電,職由涼德,輔弼之臣,何至引咎?下款所陳,予欲變通而未果矣。權,敍用,使之仍送,卿其安心勿辭,速出視事,以副予望。仍傳曰,遣史官傳諭。
忠淸左道京試官盧世夏,入來。
政院啓曰,來初二日王世子行會講禮時,兩司當爲進參,而諫院,大司諫權尙游,司諫李夏源,獻納趙泰億,正言李世瑾,俱在外,正言權斗紀,未署經,無行公之員,合有變通之道,何以爲之?敢稟。傳曰,正言權斗紀,改差。又啓曰,正言權斗紀改差事,命下矣。卽當政官牌招開政,而日勢已暮,明日待開門牌招,開政差出之後,牌招察任,俾無臨時窘速之弊,何如?傳曰,允。以上朝報日記廳郞廳李益普書。郞廳愼爾復校。
上在慶德宮。停常參,只晝講。
下直,安山郡守尹寔。
禁府,金致龍拿囚。啓。
晝講。入侍,領事崔錫鼎,知事趙相愚,特進官崔錫恒,承旨權持,玉堂宋正明·李世最,假注書尹聖時,兼春秋韓世億·金始鑌,武臣趙以健。上講春秋集傳,自夏四月,止冬城防。
明日王世子會講正時,巳初初刻。
今日晝講時,副修撰任守幹牌招察任事,榻前定奪。
檢閱洪致中,牌不進,依承傳罷職。
謝恩,兼南學敎授宋正明,校理李世最,正言金始煥。
慶尙左道京試官申鐔,入來。
副修撰任守幹上疏。大槪,臣之情勢病勢,俱難冒出,冀蒙恩遞事。入啓。答曰,爾其勿辭,從速察職。
吏曹參議尹德駿上疏。大槪,乞遞職名,往救母病事。入啓。答曰,爾其勿辭往省焉。
正言金始煥啓曰,臣頃忝憲職時,略以事體間事,有史官論罷之啓矣。其後得見待敎李澤疏本,則首尾張皇,縷縷自辯,而至於臣疏中所謂誤書一款,則囫圇說過,不自發明,駕說題外,專事侵辱,臣看來未半,不覺發哂也。大抵史官之記注,詳略語言虛實,果非局外之人,所可測知,而若其事端之彰露於章牘者,則在傍公眼,灼灼可見矣。向來諸大臣疏辯之事,專在於上謀下害字之曰有曰無,則謀害二字,自是彼此所爭之肯綮語,而及夫史官自明之疏,亦以欲殺我,錄之於草冊云,則所謂謀字,乃是謄本中誤書字也。因此一字之差誤,惹起無限鬧端,苟究厥由,責有所歸,故臣之區別論啓者,只在於一時規警之意而已。其在史官自明之道,惟當辯破其誤書與否,而今乃欲辯,則無辭自解,欲止則嫌於自屈,撥棄實際,拖出剩語,而反以遵奉等說,勒加醜詆,何其急於詬人而不自反,若是也?欲字之飜謄,而誤書已著矣,謀字之橫出,而主意差爽矣。史官疏辯,前後甚力,而此等差訛,亦不能自掩,則人之論之者,不曰誤書差爽而當用何樣文字耶?噫,遵奉大臣主意,實是士夫之所深恥,而亦臣之居常痛惡者也。史官之疏有曰,臣之草冊以欲殺我錄之,左相疏中以謀殺我書之,是則臣亦有訝,而悤遽錄示之際,以謀書之難保其必無,此則欲字謀字之相換,史官亦自致訝,而末乃云難保其必無者,固可見其不欲違拂於大臣疏出之後矣。以臣言之,遵奉指意,正在於此,而今反以臣啓中,一二文字之略相同異於大臣疏語,脅勒爲說,詆辱臣身,世間橫逆,本來如此,臣不欲呶呶多辯也。至於右史疏中爽實之斥,蓋指臣啓中各自謄示之語,而伊時大臣之箚,旣曰得見右史所錄,則其謄本之出於其手,達於大臣,據此可知,何以臆料其錄示於他人,轉及於大臣,而有所分別也?以此爲斥,臣實未曉也。且臣於國舅之疏,亦有所難安者。夫訟隻云者,果是對訟者之稱也。公府與庶民,尊卑雖極懸絶,旣與之有所爭辯,則彼此之互相作隻,此固事理之當然也。從古及今,安有訟而無隻者乎?臣疏中訟隻二字,不過行語間泛說,而誠不料國舅之以此爲怒也。臣轉入臺府,動輒生疣,一避一疏,只爲一時規警之意,而譏斥之言,左右沓至,此無非臣平日言議,不能見信於同朝之致,尙誰咎哉?以此情勢,何可晏然仍冒於臺端乎?請命遞斥臣職。答曰,勿辭,退待物論。
今日晝講時,領事崔錫鼎所啓,輿地勝覽,設廳纂修已久,外方所錄,多有繁雜,使諸郞廳,頗加刪正,而詩文之可記者,多未載錄,今方搜考東方文集,有隨宜抄錄之事矣。竊念東方文選,蓋自羅·麗以來,採其詩文而載之,中間又有續集而印行矣。第自明廟·宣廟以後,諸人文集,則未有抄選之擧,此雖非緊切底事,而亦係欠典,若令纂修廳,竝爲抄選,一體刊行,則亦可爲文獻之一助矣。上曰,依爲之。
吏批啓曰,玉堂闕員,今當差出,而擬望之人乏少,相避外任,竝擬,何如?傳曰,允。
以尹行敎爲副應敎,李世最爲校理,金始煥爲正言,宋正明爲南學敎授,李明浚爲臨陂縣令,丁道復爲加平郡守。吏曹謄錄
政院啓曰,今式年監試,設場已過四十餘日,諸道榜目,已盡來到,而猶全羅右道,尙無狀聞之事,雖未知遲滯之出於何故,而其在事體,不可無警責之道,全羅都事金昌錫,推考,榜目齎來人,令本道摘發,從重治罪,何如?傳曰,允。禮曹謄錄
尙衣院啓曰,進上唐獤皮毛品,比年以來,尤似薄劣,故上年封進之後,以此意,入啓。當該譯官,令攸司科罪,因爲十分申飭矣。今年貿易獤皮,自節使回還後,屢度點退,而比之上年,雖似差勝,終非佳品。且渠輩則以爲,不爲如前潤色之故,雖有稍勝者,無甚異同云,而昨年申飭之意,未免歸虛,事當擇捧其稍勝者,其餘則依定式還給譯輩,倍本價還徵,而年例進上,無端減其元數封進,亦甚未安,不得已如數封進,而若無別樣處置之擧,則前頭貿易,當該譯輩,必無惕念奉行之理,而且莫重御供所需,不以其所授價本,極擇貿來之狀,誠甚痛駭,依還徵例,本價外參酌還捧,以爲懲後之地,何如?傳曰,允。尙方謄錄
晝講入侍時,上讀新受音訖,正明,以文義講曰,僖公二十一年缺五字免牲,今又如是,魯用天子之祀,四卜旣瀆書之,以著缺五字。上曰,郊是非禮也。崔錫鼎曰,朱子之祭享,常事難缺四字事則書之,以著失禮之中又失禮也。至同盟于亳地缺七字,則字見其旣同,而又反特筆也。盟非春秋所貴,而旣盟之缺十五字救災患,恤禍亂,同好惡云,而旋復渝盟缺二行。上曰,此時盟約之頻數尤甚,胡傳之言,是矣。至公至自伐鄭,正明曰,不以盟致,而以伐致,見其旣盟而復伐也。至會缺四字,正明曰,蕭·魚之會,記悼公之績也。晉·楚爭鄭,久矣。三年缺四字至是,乃服中國之安踰二十年,此晉侯之功也。錫鼎曰,缺四字會之文,而蕭·魚,旣是鄭地,會在鄭服之後,則鄭之同盟,無□也。上曰,唯。正明曰,左傳,魏綘言,安其樂而思其缺二字書曰,居安思危,有備無患,此實爲國之要道,而魏綘之勉其君,至矣。孟子曰,生於憂患,死於安樂,無敵國外患者,國恒亡。書曰,靡不有初,鮮克有終,我國昇平六十餘年,此前代之所未有,殿下勵精圖治,亦三十年有餘矣。安不忘危之訓,愼終如始之戒,念念不忘,可矣。上曰,儒臣訓戒切實,當加意焉。錫鼎曰,晉厲公時,國多變亂,伯業中,哀悼公,能立志奮發,精彩一變,振作國勢,至誠待人,賞罰必信,復修文公之業,而當時人才盛多,六官之長,皆是民譽,則此皆誠信用人之致也。鄭以弱國,介於晉·楚之間,不能自振,而其臣,有若子展輩,實能先後之,卒之蕭丘之盟,楚不敢動,至于二十餘年,此皆得人之效也。上曰,得人用人,國之重事,此乃爲治之根要也。正明曰,悼公蕭·魚之功,由於推誠待人,誠之感人如此,桓公,不歃血而咸叛,伯者之治,猶且如此,況王道乎?中庸曰,不誠無物,易曰,信及豚魚,誠信所以格上下也。目今風雷之變,實非尋常,應天之道,缺六七字爲主,必以實心行實政,夙夜對越,誠一無間,至於缺五六字誠信相孚,無致疑阻之患,幸甚。錫鼎曰,震雷之缺七八字陳達之事矣。今者儒臣,因文主義,陳戒之言,寔爲缺七八字因文主義所達,儘好矣。若此等伯者之事,尙云誠之感人缺十餘字。正明曰,季孫入鄆,已見於作缺三行以私意與奪也。至公如晉,正明曰,周室微弱,諸侯不朝,魯公以晉侯,一使人來聘,而親往朝之,左氏缺二字非也。至取邿,正明曰,左傳所云,晉卿之事,美矣。濟濟相讓缺三字之一人刑善,百姓休和,君子之化如此。詩曰,儀刑文王,萬邦作孚,人君建極於上,則下民從之,風行草偃,殿下缺六字四方之標準,如文王之儀刑,則國家幸甚。上曰,唯。世最曰,能以禮讓,爲國乎何有,此晉之所以興也,則此實後世君臣,所當體念處也。至楚子審卒,正明曰,楚子臨歿之語,足以後世法矣。至城防,正明曰,城防,時也。孟子曰,使民以時,凡興作之役,必於農隙,此後世之所當法也。錫鼎曰,城者,國之重事,故謹書其時,而欲使後世觀之也。上曰,此等處,或有書以示譏者,而此則因國之重事,故特書之矣。遂掩卷。
錫鼎進伏曰,臣於近年以來,久未出入經筵,故今日竊欲瞻望盛意,仰聆玉音,特爲入侍,而別無大段稟定之事矣。奉朝賀南九萬,當初自上以面諭之意召之,故九萬,感激恩數,扶疾上來,而廩祿之外,旣蒙別施周急之典,且有留住近郊之命,則其爲惶感,何可勝言?聞九萬,初在西氷庫近處,今住漢江村舍,風高疎冷,老病難堪,故欲爲過江,以爲就暖過冬之計,而頃日陳疏,略暴私願,特承溫批,不許退往,則此蓋出於禮待之道,而奉朝賀,以老病之人,旅泊棲遑,或致觸寒缺之本意也。原其過江之計,非欲往結城與龍仁也。只缺處,或在江外,或住東西郊近地,則此非出於遠去缺優游,亦聖主所以惠養之意也。老臣情懷如此,缺奉朝賀上疏觀之,其不欲遠去之意,槪可想已,缺特異寒沍,故欲姑觀前頭而爲之耳。缺數行年老之人,必難更進,姑觀前頭之缺矣。正明曰,奉朝賀,以年老大臣,朝野之想望,業已久矣。自上旣許休致,又加勉留,孰不知聖意缺,而人情猶以爲缺然矣。今若許其過江,則必無缺臣所達,雖欲爲私計之便好,而以朝廷公議言之,缺不可矣。李世最曰,諸臣所陳,已無餘蘊,臣不必缺,旣已許住江郊,則想無退去之義,而其所欲去者,不過爲取煖過冬之計矣。第就煖之道,不必以京鄕而有間,何必過江,然後始得爲煖乎?相愚曰,臣以祖宗朝故事,及耳目所睹記者言之,古者大臣,雖有不安之端,而或出門外則有之,無下鄕之事矣。近來進退,大異昔日,少有不安,輒往鄕村,凡於大小咨度之道,實有所難便也。間者,自上別諭在外大臣,皆致輦下,群情方切感歎矣。今奉朝賀,以高年耆德,若先退去,則他大臣,亦必有繼去者,此亦可念處也。錫鼎曰,重臣·儒臣之言儘好,而臣則奉朝賀情勢,詳知之故,敢有所達矣。凡大官之出往郊外者,或在近縣,若衿·果川,亦必辭祿不受,而奉朝賀所捧,乃致仕祿,則身雖退處,本無可辭之意,則其所欲去,固非辭祿之意,而祗是所僑居者,乃是他人屋子,則此固非久留之所也。權持曰,元老大臣,去就非輕,當初許住近郊,蓋出曲念之意,而人或謂之太遽,今者又許過江,則恐非聖上辛勤招致之本意也。錫鼎曰,自外而觀之,則缺言亦是,而凡事不尙虛文,惟貴務實,當初自缺之請,則奉朝賀,必去已久矣。今旣許休退之願,勉留缺,蓋出聖上禮待之至意,故尙此遲回近郊,不敢退缺奉朝賀,久於鄕居,棲息之道,亦自安穩,而猝當寒節,僑缺必自難耐,今雖許退,亦非遠去,若値春煦病閑之缺,豈可以一江南北,有所限拘,終不缺數行諫臣陳達,亦不無所見矣。領相所謂務誠實,誠合予意,奉朝賀,曾有七十致仕之請,而休退之志,蓋出於至願,發於前席,觀其志意,不欲留住,雖加敦迫,似無缺,則不可以虛文,强爲挽留也。予以爲,若無職名,則必無缺特許致仕,蓋出於至誠勉留之意,而頃日上疏,亦本缺,則誠不欲强爲挽留,而予心猶以爲缺然,故批旨中云,然缺前頭而爲之矣。錫鼎曰,上敎允當矣。
崔錫恒所啓,臣今方兼帶內資提調,故有稟定事矣。內資,乃是逐日供上衙門,所管甚重,而近來凋弊日甚,殆不成貌樣。前提調,請以戶曹銀一千兩,限四年貸出,本銀則納於戶曹,除出息利,以救目前之急矣。年限已滿,今若還送,則在戶曹,所得至些,在本寺,尤難保存,限四五年仍給本寺,以爲補用之地,何〈如〉?上曰,本寺形勢如此,則依爲之。出擧條
又所啓,內資貢物中,尤甚緊急,不可不急速變通者,乃眞荏也。缺一年所用,以眞荏十五石爲定矣。歲月已久,缺漸至增多,卽今供上一年加納之數,至於八石缺數上下之意,論報戶曹,則戶曹,以會錄中有缺所謂遺在卽久遠流來,初不會減之致,只爲名存缺加下實數,其在事理,已欠的當。缺數行
〈弘文館〉所啓,本館修撰李世最,今日政,陞拜缺,下番無入直之員,副修撰任守幹,卽爲牌招察任,何如?上曰,依爲之。出榻前定奪以上燼餘
上在慶德宮。停常參·經筵。
獻納趙泰億啓曰,臣賦命奇釁,夙失父母,孤露餘生,又遭長兄之喪,悲殞度日,病亦難强,而喪葬凡百,非臣經紀,無可爲者,適於解官之暇,遂作求山之行,歷遍湖甸,殆浹一旬,不意恩除荐疊,召旨再降,而在途交違,一未祗承,昨始歸伏私次,稽謝未安,不得不趨詣肅命。第臣大有所悚縮於心者,臣之頃日作行,雖在於未付軍職之前,旣有諸學兼帶,則與盡解職名者有異,而急於私情,徑自往返,是固當首實之不暇,況近日軍職諸臣,任意下鄕者,竝有譴罷申禁之擧,則臣之罪犯,實無異同,其何敢一刻晏然於臺次乎?請命遞斥臣職。答曰,勿辭,退待物論。
政院啓曰,今日會講,兩司當爲進參,而正言金始煥,獻納趙泰億,引避退待,諫院無行公之員,執義李肇,掌令李翊漢,持平申鐔·盧世夏,竝卽牌招,使之從速處置,以爲推移入參之地,何如?傳曰,允。
傳曰,明日晝講爲之。
府啓,竝引嫌而退,當初所論,旣得臺體,侵詆之言,在我何嫌?當其下鄕,未付軍職,以此引避,殊涉太過,請正言金始煥,獻納趙泰億,竝命出仕。答曰,依啓。
持平申鐔啓曰,臣本以積年抱病之人,曾於夏間,疊遭四子女夭慽,症情添劇,閱月沈綿之中,適有嶺南試士之命,不敢以疾病爲辭,而第試所絶遠,期日已迫,以此病狀,萬無跨馬撼頓之望,不得不擔轎作行,僅免顚仆,幸以竣事還朝,而惶隕之極,方俟嚴譴矣。柏府誤恩,又降於未及復命之前,驚惶感激,無地措躬。風憲重任,決難承當,而才分當否,姑舍勿論,臣旣負冒法應遞之科。揆以臺體,不宜一刻蹲據,故昨日肅謝後,據例引避,則喉司不諒,終始退却,不得已旋尋長單,方此縮伏之中,因諫臣處置,嚴召降臨,不敢坐違,承牌詣臺,而正言金始煥,卽臣妻四寸也。法當相避,臣何敢是非於立落之間乎?以此以彼,決不可仍冒,請命遞斥臣職。答曰,勿辭,退待物論。
忠淸監司書目,尼山呈,以左贊成尹拯辭職上疏上送事。啓。答曰,卿懇。今玆存問,意豈偶然?至於弘化之任,輔翼之責,微卿無以堪此,則斷無許改之理,卿其體予虛佇之誠,安心就途,用副至望。仍傳曰,遣史官傳諭。
獻納趙泰億,正言金始煥,就職。
謝恩,副修撰任守幹。
政院啓曰,卽者領相,在於賓廳送言,以爲會講正時,定於巳初,而因兩司不齊,未卽擧行,今則日勢已晩,臺諫處置,就職之際,尤似遲延,事甚未安,昨年會講時,亦因臺諫有故,日晩後始得開筵,至於設燭夜講,其時諸議,皆以爲無前之擧云。會講異於逐日書筵,賓僚畢會,且備兩司,事體甚重,而向暮開講,殊涉苟簡。今日會講,姑爲停止,後日則必須預先整待,趁早齊會,以嚴事體,宜當云。大臣之意如此,敢啓。傳曰,臺諫處置,纔已批下,日勢亦不如昨年之昏暮,仍爲開講,後日申飭事,依爲之。
奉朝賀南九萬上疏。大槪,敢申前日之請,乞蒙恩許事。入啓。答曰,卿懇。日昨疏批,予之至意,卿可想矣。然予固知卿之申懇,出於就暖調病之意,而未爲翩然遠去之計,則其在曲軫老臣之道,終難靳許,卿其善攝嚴冬,稍待春和還住,毋孤予望。仍傳曰,遣史官傳諭。春坊朝報
掌令李翊漢啓曰,正言金始煥,以措辭見上,獻納趙泰億,以措辭見上,竝引嫌而退,當初所論,旣得臺體,侵詆之言,在我何嫌?當其下鄕,未付軍職,以此引嫌,殊涉太過,請正言金始煥,獻納趙泰億,竝命出仕。答曰,依啓。
尹拯疏曰,伏以,臣自二月承批之後,不敢更爲煩瀆,唯縮伏俟罪而已。千萬意外,又伏蒙聖慈,特遣掖庭下人,俯問死生,賜以御廚珍膳,恩澤至渥,臣驚惶震悼,措躬無地。臣以溝壑微物,虛蒙無限恩數,老病垂死,已絶涓埃報答之望,揆以法義,實合萬殞,而譴罰不加,寵眷彌隆,感泣之外,誠切惶惑,莫知所以致此也。仍伏念,臣之忝冒匪分職名,今已十餘年矣。前後哀鳴,冀蒙處分,而螻蟻微忱,無以上格,一向因循,以至于今,常恐一朝,溘然終死於僭竊之中,以終貽朝廷羞辱也。噫,古有年至缺四字者,以禮使臣之一大典也。在朝常仕者,猶有此義,缺四字伏草莽,齒及八十,盲瞽尸居,作一蟄蟲,安有尙缺四字朝籍之理哉?永孤天恩,長負罪戾,每一念至,不覺缺五字前日屢已仰籲者,不敢避煩瀆之誅,冒死申暴,伏乞缺八九字亟命有司,將臣爵秩,一竝鐫削。缺四行疏批見上
奉朝賀南九萬疏曰,伏以,臣癃殘昏耄,氣息漸微,當此風寒日緊之際,不可久住於江干虛曠之地,悶迫之情,缺三字疏,而伏承聖批,以日氣向暖,殊異寒沍爲答。缺二字莽蒼之間,稍遠京輦,終有所缺然爲敎,自念賤臣,缺三字庸品,草芥微物,加以孱疾,益以耗聵,有何比數於天地之間,而今聖明,乃以其寒暖爲念,且以其稍遠爲缺,臣於此,感激殊遇,伏地悲泣,尤不知死所也。然念臣之卽今病狀情勢,誠極危急,前上疏本,猥陳多少,而或恐聖明,猶有所未盡下燭者,敢此更冒鈇鉞,仰申血忱焉。臣於卽今所處,實難久住者,旣已煩縷於前,今不敢更陳,而至若稍遠京輦之爲缺然,不特聖敎之及此,以臣區區禁闥之戀言之,亦何有窮已?然臣卽今身病,沈淹日久,雖欲遠去,亦不得所願,只在過此一帶之水,稍南就陽,以爲耐過嚴冬之計,住此移彼,遠近無幾,且蟄蟲坯戶,亦必預先堅氷,若欲遲待寒沍,紇干之雀,其凍殺,必已久矣。雖欲更懇起死之德,亦何有所及哉?且念臣旣蒙大恩,已得休致,更受廩賜,養此微軀,而小人之心,不知饜足,又欲優游來去,自遂其性,設令殘生餘喘,或延半年一年,更及春和,則就醫調病,復移北岸,亦不可知,伏惟天地父母,覆載生育之仁,必使萬物,各得其所,豈必拘限於一水之南北哉?臣自承命入對以後,數月之間,累煩章疏者,皆臣私計,今且爲螻蟻之求穴,再瀆宸聰,瑣屑至此,而不知畏避,臣不勝惶怖死罪之至。疏批見上燼餘
上在慶德宮。停常參,只晝講。
京畿監司李健命,道內各陵奉審事,出去。
假注書李眞儒出使代,金啓煥。
修撰沈壽賢三度呈辭。入啓。遞差。
傳曰,明日晝講爲之。
晝講。入侍,同知事李墪,特進官金演,承旨朴弼明,玉堂李世最·任守幹,假注書金啓煥,兼春秋韓世億·金始鑌,武臣申命仁。上講春秋集傳,自十有四年,止晉侯周卒。
禁府,崔崙拿囚。啓。
今日晝講時,親傳香祝時,諸承旨,竝爲入侍事,榻前定奪。
玉堂箚子。大槪,敢貢憂愛之忱,以備裁幸事。入啓。答曰,災異之作,亶由否德,憂懼方切于中,爾等憂愛進言,誡誨切至,深用嘉尙,可不留意焉?釐整諸條,劃卽了當事,及另加申飭,俾盡止盜之方事,令廟堂稟處,而趁卽聽勘,俾勿滯囚一款,申飭攸司焉。
京畿監司書目,高陽呈,以都承旨李晩成辭職上疏上送事。啓。答曰,卿辭至此,本職許遞焉。又書目,果川呈,以吏曹參議尹德駿辭職上疏上送事。啓。答曰,爾其勿辭,俟母病間,上來察職。春坊朝報
吏曹參議尹德駿疏曰,伏以臣母,年齡漸高,疾病漸痼,加以前秋以後,添有脚部痰症,少觸寒氣,痛楚非常,在傍扶護,不忍聽視叫苦之聲色。臣自前年仲冬,至今年季春,不能一日離側,春和以來,醫藥小幸收效,涼生之後,氣痰還似用事,臣在京縻職,情理窮迫,日者冒乞郡章者,不專爲家貧養艱而已。今又聞有新症,陳情乞解,以爲奔救之計,而聖眷優異,特命帶職往省,拜辭怵惕,只有感淚,雖荷天地生成之德,得尋差缺四字漸寒之日,有重症復發之憂,而臣違捨缺四字不堪也。參銓緊切,不容虛帶久曠,玆敢在途冒籲,以冀聖慈之軫諒,伏乞亟命遞臣本職,至於槐院缺五字,以爲安意救疾之地,公私大幸。疏批見上
玉堂箚曰,缺一字伏覩殿下,答大臣箚批,有非時電雷,缺一字由涼德之敎,有以見殿下遇災警動,反躬自責之盛意也。噫,近年以來,雷異之作,無歲不有,非但大小臣民之狃於耳目,恬不爲異,抑缺二字殿下脩省之志,漸不克如初,一時惕厲之旨,不過文具而止耳。臣等區區之慮,竊以爲天道悠遠,久而乃驗,一咎一應,雖非朝暮而可見,自古上天之譴告丁寧,而人君不知變改,則畢竟禍敗之興,若合左契,故詩曰,天之方蹶,無然泄泄,又曰,旻天疾威,不適不圖,天人感應之理,甚可畏也。臣等,試就近日殿下所講春秋而論之。隱公九年三月癸酉,大雨震電,胡氏傳曰,凡失其道,人爲感之,災異必書,雖不言其事應,而事應具存,此可見聖人垂戒後世者,明且切矣。嗚呼,我殿下端臨三紀,一心匪懈,及至近歲,益加奮勵,留心典學,日就光明,明習治體,政無不擧,是宜天心克享,休徵肸蠁,而災咎之徵,前後疊臻,地震水赤之變,夏霜冬雷之異,無非可懼而可愕,上天之不豫,胡至此極?噫,昊天曰明,及於游衍之際,攙搶景星,起於善惡之間,上下一理,顯微無間,有感必通,影響斯捷,則今日災沴之作,安知不由於殿下對越之誠,有所未盡而然耶?噫,應天之道,在於以實不以文,在己之誠,如或一分之有歉,則其何以感格天心,消弭災沴乎?殿下於誠正之學,缺二字加意,而純一之功,未免有間,施措之際,多循常規,開筵講學,非不勤矣,而了無體驗之實,臨政願治,非不切矣,而未有振勵之實,宜乎,天怒未回,國事日非,缺三行。噫,今歲水潦之災,振古所無,至於關西·嶺東,尤被懷襄之害,三南雖曰稍勝,而惡風損稼,未免凶歉,雖以諸道狀聞見之,擧可知矣。賙賑之策,不可不及時講究,竊想廟議,必有區劃,缺三字災荒頻仍,視爲常事,不能如救焚拯溺之爲,缺三字令未遍於諸路,蠲布之惠,不究於窮閭,哀我民斯,何所賴活?亦願殿下,日與廟堂諸臣,熟講荒政,必以至誠惻怛之心,推行若保之澤,使溝壑顚連之民,蒙被實惠,則邦本可以永固矣。頃年釐正之設廳,蓋出革民瘼,董軍制之意,而已過屢年,未有了當,盡取成法,徒事紛更,未見宿弊之或祛,但致新害之滋甚,科條旣變,事端易訛,補塞雖勤,罅漏百出,卽今旣輟之後,尙不能劃卽收殺,句管堂上之別爲差出,亦旣屢月,而玩愒時日,不肯着手,朝議靡定,置之從違之間,外方眩惑,莫適所從,民心崎疑,不信政令,臣等以爲,其已施而無弊者,擧而行之,其不及措置,而有所窒礙者,一切罷之,以絶中外紛擾之患也。近來外方竊發之患,日漸滋蔓,孤村僻聚,民不自保,似聞賊徒,什伍爲群,肆然往來,責辦酒食,脅令入夥,或有擧村爲盜,剽劫爲生,若此不已,將有難制之形。蓋德敎旣不能化民,刑政又不能禁奸,言念國事,可謂寒心。至於陵寢作奸之賊,灣上亡命之囚,久無現捉之報,缺二字譏捕之疎虞,據此可見,亦宜另加申飭,俾盡止缺四字獄訟之稽滯,未有甚於近日,雖以金吾秋曹觀之,缺四字稍涉重大,則議讞之際,不欲擔當,淹延時缺三行淸直,語涉宰執,則或厭其矯激,訶責所及,間有無情之事,恩點所靳,未必順旨之人,惟其如是,故讜直之風,漸至消磨,公車之章,幾乎斷絶,殿下,信以爲今日國家,道隆治洽,無一可憂而然歟?伏願殿下,克察遜逆之分,無容好惡之私,則群下不得窺其淺深焉。臣等俱以魯莾,昵侍經帷,雖其學識短淺,有負論思之責,而自見非常之災,不勝憂愛眷眷之忱,敢以草草陳腐之說,仰瀆宸嚴,惟聖明,留神而裁擇焉。取進止。箚批見上
晝講入侍時,上讀新受音訖,世最以文義釋之曰,卿行則大夫爲介,而列書兩卿,譏失禮也。任守幹曰,古或不能自强,藉他國之力者有之,而其終也,必貽覆敗之患矣。晉本强國,主盟諸夏,而乃欲藉吳之力,以敝楚國,其失計甚矣。吳本夷狄之國,不參衣裳之會,則固不宜與同中夏之盟,而今乃共會于向,與之謀楚,則雖缺二字楚,而其後咸池之會,卒使吳人,專主夏盟,晉國幾乎不振缺四字宋之與金虜講和,共伐遼國,耶律旣亡,而金勢益張,缺二行。守幹曰,缺三字當直書孫寗逐君,而春秋,乃端本之書,故以自奔爲名,所以警乎人君,而爲後世鑑也。上曰,故曰,抑强臣,存大義也。至叔孫豹會晉,守幹曰,晉自襄·靈以後,日就衰微,悼公,能立志奮發,三駕而楚不敢競,伯業之盛,幾乎桓·文,其終也,以十三國諸侯伐秦,而人各異心,師出無功,此因悼公怠於政事之致。自古國之興衰,不在强弱,而惟在人主之立志,此可體念也。至楚公子伐吳,守幹曰,楚不能得志於中國,故致怨於吳,興師以伐,此有非遠交近攻之道,則乃楚之失計也。喪師,不亦宜乎?至季孫會戚,世最曰,季孫,會林父于戚,非徒不能正立剽之罪,又從而定之,列國之卿,皆不免於林父之儔,而晉國之伯業,可謂不卒矣。守幹曰,晉之失政,莫大於此,亂臣賊子,無所忌憚,六卿分晉之漸,未必不兆於此矣。上曰,晉悼,伯業未半,怠於政事,政刑之失,未有如此之甚者也。至劉夏逆王后,世最曰,禮云,魯君謂孔子,親迎,不已重乎?孔子,陳人倫之本,夫婦配體,不可不親迎之意,則親迎卽禮也。春秋之時,猶以卿往逆,而此則以大夫,是不重人倫之本也。守幹曰,此非魯事,而以過於魯,故書之。春秋謹於托始,故若有失禮則書之,以著其譏也。至齊侯圍成,世最曰,襄公救成,至遇不敢進,蓋畏齊也。此時三家擅權,公室微弱,故擧一國而不能防外敵,一面之侵若是,而其能國乎?守幹曰,齊强魯弱,固不可敵,而丘甸卒乘,皆爲三家之私有,則雖欲救成,亦無如之何矣。上曰,魯自季孫專權,人君拱手於上,不能有爲,漸至於此,則魯初非微弱之國也。李墪曰,軍分爲三,而國亦三分,故主弱臣强,終致乾侯之變,則此非一朝一夕之故也。至晉侯周缺三字曰,晉悼,重修伯業,視桓·文爲謹正,而忠厚堅忍,能缺二行。上曰,缺二字之言,切實,當留意焉。世最曰,非但此也,自古人君,未能終始如一者多,若貞觀·開元之君,初政淸明,而皆不能愼終如始,此當惕念處也。上掩卷。朴弼明曰,親傳香燭儀注,今方入啓,而近來此禮,不行已久,日記無可考處,侍衛及承旨·史官入侍與否,未能磨鍊以入矣。侍衛,則內擧動,不必入參,而承旨·史官,則似當入侍,故欲爲稟定矣。上曰,宿衛則雖不入侍,而承旨史官入侍,可也。又所啓,上年八月初旬日記,因其時假注書尹明佐,病勢危重,久不修納,故春間,本院,令其時上注書修納事,啓稟允下矣。上注書具萬理,已爲修納日記,而至於筵說,則其時旣不入侍,尹明佐,亦已身死,無以修正云。具萬理之不得修納,事勢固然,而莫重日記,周年未修,事之未安,莫此爲甚。初五日備局引見說話,則事變注書,自當修納,而初一日鞫廳引見說話,則令其日入侍上下番翰林,同議修納,何如?上曰,假注書,旣已身死,而日記不可不修正,令上下番翰林,修正,可也。出擧條諸臣遂退出。燼餘
答吏曹參議尹德駿疏曰,省疏具悉。爾其勿辭,俟母疾間,上來察職。
答玉堂箚曰,省箚具悉。災異之作,實由否德,憂懼方切于中矣。爾等憂愛進言,誡誨切至,深用嘉尙,可不留心焉?釐正諸件,劃則了當事,及另加申飭,俾盡止盜之方事,令廟堂稟處,而隨卽聽勘,俾勿滯囚一款,申飭攸司焉。
上在慶德宮。停常參,只晝講。
昨日晝講時,入侍,假注書金啓煥不喩,尹聖時入侍。
晝講。入侍,同知事李墪,特進官李震休,承旨黃一夏,玉堂李世最·任守幹,假注書金啓煥,兼春秋韓世億·金始鑌,武臣鄭翊周。
府啓,各司貢物役人,官員,不得任自使役者,禁令申嚴,而近來專不奉行,已極駭然矣。廣興奉事李慶休,以其作舍之役,勒發役人,使之赴役,而多有怨言,其中一人,掘土擔運之際,猝値崩壓之患,卽致殞命,事極驚慘,其所致死,雖非意慮之所及,而當初任役,已犯禁條,殞斃人命,事實由我,則爲官員者,不可晏然無罪,請廣興奉事李慶休,拿問定罪。引嫌而退,嫌不處置,姑捨勿論,冒法乘轎,勢難仍在,請持平申鐔遞差。答曰,依啓。
江原監司書目,平康等邑呈,以虎囕·渰死各一名,紅疫致死,至於八百二十二名之多,事極驚慘事。
吏曹啓曰,臺諫有闕,政事,取稟。傳曰,明日爲之。
今日晝講時視事,縕繹間頉稟事,榻前定奪。
禁府,李慶休拿囚。啓。
義禁府啓曰,卽接月令醫員李淓手本,則時囚罪人李泰彦,素患左邊脅間刺痛之症,累月不效,添得毒痢,食飮全廢,元氣大脫,病勢危重云。自前罪人病勢如此,則有保放救療之規,敢此仰稟。傳曰,保放。禁府謄錄
同日午時,晝講入侍時,上讀新受音訖,世最,釋文義曰,溴梁之會,大夫自盟而還,此時諸侯之國,權臣之恣橫,可知也。初則諸侯自恣,末則大夫自恣,此所謂非大夫之罪,乃諸侯之罪也。檢討官任守幹曰,晉悼公末年,威令不行諸侯,平公卽位,亦不能行伯政,悼公踰月之葬,缺二行五月甲子,地震以缺三字下替之兆似然矣。漢儒董仲舒,猶未免災異之學,其所謂符驗,雖未可盡信,而五月,卽一陰始生之時,而有此地震之變,溴梁之會,大夫自專,謂之此徵,宜矣。世最曰,齊之伐我北鄙,齊之侵魯至此,伯德之漸衰,可知也。魯不能爲自强之策,使三家專權,委靡不振,區區乞憐於晉,其國政,可知也。守幹曰,以利害言之,晉遠楚近,棄楚從晉,難矣,而是時列國微弱,皆爲大夫所制矣。以唐事言之,九節度之兵,以魚朝恩主之,終未免戰敗矣。上曰,然。守幹曰,白狄,來必朝,而不書朝,微意可見,劉氏之論,詳矣。或以爲,白狄·赤狄,非荒外,而在近若來,則無斥去之義,故例記而書之,是說似非矣。魯之會諸侯圍齊,不思自强,徒事侵伐,疲民必敗之道也。世最曰,齊·魯,聖人之國,而尙如此矣。守幹曰,負芻卒于師,他不書卒,而此特書卒,論者多崎,雖未知何說爲是,而大抵同伐齊,而死於軍中,書而記之之意也。楚公子午,伐鄭,以强弱言之,楚强鄭弱,伐鄭必有功,而終見敗,蓋不務德政,而侵伐隣國故也。國之興亡,不在於强弱矣。公子午,逐大夫而專權,其後渠爲鄭人所殺,報應之道如是矣。上掩卷。缺三行諸臣退出,上曰,承旨進來,黃一夏進伏。上曰,景福宮,乃先王法宮也。壬辰灰燼之後,雖未復設,守護等事,所當各別申飭,而後園松木偸斫之弊,自前比比有之矣。近來人心漸惡,自神武門近處,踰宮城而入用鉅偸取,不啻狼藉,守直之人,或知覺而禁斷,則賊人,一邊張弓矢而恐脅之,一邊斫取而去,夜夜如此云,事極寒心,分付於左右捕盜廳,各別窺捕,依法重治,可也。一夏曰,當依上敎分付,而宮城有如此之事,極爲驚駭,左右捕盜大將,爲先推考後,另加申飭,何如?上曰,依爲之。出擧條
都承旨李晩成疏曰,伏以,臣敢將病狀,褫達縣道,矜允之音,俯伏以俟,不意有還却之命,臣愕然失圖,跼蹐靡容,不覺惶汗之浹背也。念臣除拜是職,已涉月矣,屢辭而又不獲命矣。在臣私意,惟有舁到城外,以請逋慢之誅,而疾病濱死,無以自力,左右思量,進退俱窮,臣雖愚迷,亦豈不知再三煩瀆之僭猥,而疾痛之極,不呼父母,更將赴愬於何所?玆不得不冒昧申籲於仁覆之下,死罪死罪。臣之病情,已悉於前後疏狀,何敢每溷天聽,而蓋其痰火爲祟,輾轉沈篤,積傷於暑濕,增㞃於初寒,形神銷脫,駸駸危死之境,加以墜傷餘症,仍成瘀血,貼在腰脅,升降無時,狂叫疾呼,宛轉欲絶,轉動不能,隨意坐臥,亦且須人,房闥之間,猶尙如此,其何望致身缺十餘字釋褐十年缺三行雖無才分,可以稱塞萬一缺二字筋力奔走,猶可爲自效之地,而不幸狗馬之疾,漸入膏肓,强起趨命,斷無其望,此殆臣位高而益疾,寵過而招災,孤負大恩,竊自慙傷。噫,奉令承敎,臣職之當然,畏死趨榮,人情之所同,今臣旣非高蹈之士,又無難進之義,如使疾病可能自强,何故違拒榮召,甘自陷於慢命之誅哉?此不特分義之不敢出,抑亦常情之必不然。體下之仁,庶或見諒,而如臣癃穢,尙未能自達於日月之下,只恨誠意之淺薄,直欲溘死而無知也。矧玆所叨之職,非比閑漫,夙夜出納,責務甚殷,他餘例兼諸院,俱係緊重,有不容暫曠,顧臣疾病,非可以一日瘳,何可一任虛帶,而莫之變通哉?伏乞曲賜憐察,特許鐫改,自今至死,何莫非報殿下之日也?瀆擾之罪,有不敢倖逭,亦願亟擧憲章,無任云云。燼餘
上在慶德宮。停常參·經筵。
江原監司書目,蔚珍縣令孫景錫,九月十九日遭母喪事。
明日,資政殿親臨傳香正時,卯正二刻。
謝恩,修撰申鐔。
明日親臨傳香時,開門差早。
吏批啓曰,本曹郞官,今當差出,而擬望之人乏少,外任竝擬,何如?傳曰,允。
以李震休爲都承旨,朴彙登爲獻納,韓重熙爲兵曹正郞,申鐔爲修撰,權斗紀爲持平,金世衡爲蔚珍縣令,鄭熙章爲明陵奉事,趙鳳徵爲典籍,趙泰億爲吏曹正郞。吏曹謄錄
禮曹啓曰,今十月二十八日,王世子生辰,百官陳賀節目,今方磨勘,行禮處所,以何殿定行乎?敢稟。傳曰,權停。禮曹謄錄
李東馣啓曰,備邊司郞廳來言,今日賓廳坐起日次,而大臣有故,不得來意云矣,敢啓。傳曰,知道。
宋徵殷,以弘文館言啓曰,本館下番見存二員內,副修撰金世欽在外,臣守幹,獨爲入直,無他推移之員,今日政,新除授修撰申鐔,卽爲牌招察任,何如?傳曰,允。
有政。吏批,判書李益壽進,參判崔錫恒進,參議尹德駿受由在外,左承旨朴弼明進。兵批,行判書李寅燁兼帶未肅拜,參判李東郁病,參議金萬埰病,參知趙泰東進,左副承旨黃一夏進。
兵批,以李晩成·韓命相付副護軍,申鐔付副司直,沈壽賢·丁道復·李縡·李景說付副司果,洪世泰付副司果。以上燼餘謄書
上在慶德宮。停常參·經筵。
親臨傳香後,大殿,藥房·政院·玉堂問安。答曰,知道。
傳曰,史官二員待命,騎馬六匹立之,冬享大祭所內摘奸。
京畿監司書目,驪州等官呈,以去月二十八日,或辰時·或午時,大風大雷振作,雨雹交下,田畓各穀,摧折盡落,民事可慮事。
平安監司書目,平壤·江西段,去月二十三日子時量,西北方地動,咸從段,同月,自南方天雷,一次而止,俱係變異事。春坊朝報
同日卯時,上詣資政殿,親傳香燭時,入侍,行都承旨李震休,左承旨朴弼明,右承旨權持,左副承旨黃一夏,右副承旨李東馣,同副承旨宋徵殷,假注書尹聖時·金啓煥,記事官呂渭良·金始鑌,掖庭署,設褥位於資政殿月廊南階下,當中南向,設香燭案上,具翼善冠·衮龍袍,卽座,香室官,以祝板,捧進禮房承旨,禮房承旨,傳捧以進,上署訖,承旨,捧祝板及香,權置於案前,時至,左通禮,入於褥位之左,俯伏,上出就褥位,南向立,禮房,稟令史官,引初獻官入,缺五六字,左通禮,跪啓請跪,缺二行香祝,由中門出,左通禮,跪啓請平身,上平身還內,諸臣退出。
宋徵殷啓曰,今初六日永昭殿冬享大祭內摘奸單子有頉處,察推事,命下矣。香陪忠贊衛高夏明,無緣闕點,令攸司推治,何如?傳曰,允。以上燼餘謄書
上在慶德宮。停常參·經筵。
校理李大成三度呈辭。入啓。遞差。
政院啓曰,來十一日,文臣殿講日次,取稟。傳曰,爲之。
忠淸監司書目,懷德呈,以大司憲宋相琦辭職上疏上送事。啓。答曰,卿其勿辭,俟父病間,上來察職。
府啓,式年東堂之規,圓點生·進,旣滿三百點,則許赴館試,未滿點數者,受公文,赴他所,自是不易之典也。今番東堂,旣滿三百點之人,圖出公文,冒赴一所,得爲參榜云,此實前所未有之事,捨館試而赴他所者,雖未知其意之所在,而旣已冒法參榜,人言藉藉,則其在嚴科場杜後弊之道,決不可置而不論。請冒赴參榜儒生,令該曹査出,拔去科場,事體甚重,而不考點數之多寡,泛然許題公文,致令儒生,冒赴他所,則當該掌務官及大司成,亦難免不能檢察之失,請當該掌務官罷職,大司成從重推考。近來科場時,各司浮費,實爲難支之弊,而今番式年東堂一所監試官,凡干入用之物,不爲限量,雖以藥種言之,罷場之日,臘劑等藥,多數帖下,未免中間濫用之弊,其他濫觸之患,推此可知,事之可駭,莫此爲甚,請一所當該監試官罷職。答曰,依啓。
罷職現告,監試官羅星慶,掌務官申壽華。
義禁府啓曰,卽接月令醫員李萬祉手本,則時囚罪人金致龍,素患胸腹痛,挾感重發,晝夜苦痛之中,添得半身不仁之症,腹脹胸滿,食飮全廢,元氣大脫云。自前罪人病勢如此,則有保放救療之規,敢此仰稟。傳曰,保放。禁府謄錄
大司憲宋相琦疏曰,伏以,臣積逋恩命,宜被罪譴,不意移拜憲職,召旨遠辱,無狀賤臣,邀寵至此,臣誠驚惑,繼以感激。在臣分義,惟當趨赴祗謝,不敢復顧私情,而臣之賤疾,半年進退,殘敗已甚,雖不敢每溷天聽,以增隕越之誅,若其父病沈㞃,不堪遠離之情,則孝理之下,宜蒙矜諒,亦何敢嫌其支煩,而不爲之上聞乎?臣父積病癃廢之狀,臣之前後疏章,竭盡無餘,伏想聖明,亦或俯察,而近日以來,節屆初寒,調攝失適,宿患痰火之症,挾感添發,飮啖頓却,寢睡全失,以致眞元換脫,氣息微綴,疝塊乘時,衝動腹脅,脹痛如刺,晝夜叫苦,殆欲昏絶,此是平生所患,往來無常,而今則症狀之危,視前有加。蓋由缺五字傷於夏秋而然,臣憂遑煎迫,罔知所措。缺三行玆敢冒死哀籲,仰瀆螭陛,瞻望雲天,祗增隕越,臣之情理,固已如此,而職名之不似,亦有甚焉。臣曾聞先正有言,國家若銓長·憲長得其人,則可以爲治,其責任之重,可知矣。如臣庸碌,最出人下,閑官庶職,尙懼不稱,況此風憲首席,豈臣所可擬議,而初旣不免謬當,今又至于四五,臣雖無故在朝,亦不可每每叨冒,況今私悃切迫,轉動無路,致令莫重之任,只爲瘝曠之歸,則其於國事何哉,朝政何哉?此尤臣之所大悶也。伏乞聖明,曲賜憐察,遞臣之職,治臣之罪,使臣得以將護病父,以伸至情,不勝幸甚云云。疏批見上燼餘
上在慶德宮。停常參·經筵。
夜一更,月暈,有霧氣。
慶尙監司書目,臣又被上言人誣詆,決不可淟涊仍冒,且陳病重實狀,冀蒙恩遞事,上疏上送事。啓。答曰,誣罔之言,不足爲嫌,卿其勿辭,從速察職。
平安南道京試官李相周,入來。
正言金始煥啓曰,庸陋如臣,猥當言責,情勢病勢,俱難冒出,連尋長單,方此縮伏矣。昨伏見憲臣之列,則有東堂一所罷職之請,而其所爲說者,乃試院事也。臣以其時考官,亦安得晏然而已乎?試院凡事,臺監雖云主管,各司之應辦,專爲試官而設也。苟有濫觸之事,則其責果在於試官,而伊日試院事,臣猶歷歷記得矣。循例支供之外,元無一張別帖之下,而今者臺啓中,所謂不爲限量等語,有若試院諸臣,憑藉試事,全不裁節者然,憲臣所聞,若有根據,則何不指某事言某物,而容易下筆,作此孟浪說語也?至於臘劑之說,臣於其時,適以阿賭之疾,亦有一次取飮之事,固難是非於其間,而第場屋之酬應此藥者,其類甚繁,試官有病則服之,擧子有求則給之,或不無帖下之頻數,而要其數則多不過累十丸淸·蘇而已。場中公用之後,似無剩餘之可論,而設令有臨罷時取用之事,數種刀圭,特是老病之人,囊中之救急方,此胡大傷於廉義,有關於濫費,而以至於瀆天聽而煩臺筆耶?因一試場間丸藥之用不用,終未免遭彈而見罷,則臣恐今日臺論之太煩密也。雖然同事之人,旣以此坐罷,臣以掌試之人,何敢一刻仍冒於臺端乎?請命遞斥臣職。答曰,勿辭,退待物論。
江原監司書目,三陟府使李蕃,受由歸家,身病危重,差復還任,杳無其期,不得已罷黜,其代,令該曹卽速差出,催促下送事。
扈衛廳別將,以三大將意啓曰,扈衛廳,在前有別試射之擧,春秋設行,勸奬武士矣。頃年以具赫事,罷試不用,其後因而廢閣,且有年矣。自此以後,武士輩,皆懷落莫,不無懈弛之歎,自今更爲設行,而另加嚴飭,俾絶用奸之弊,今後間年一次設行,而臨時稟旨擧行,何如?傳曰,允。扈廳謄錄
慶尙監司李壄疏曰,伏以,臣卽伏見三嘉人鄭邦徵之奴必年上言,則語多侵及於臣,而至以等狀人嚴刑致死爲言,臣不勝怪駭,而繼之以痛惋也。蓋聞鄭邦徵,與鄭姬基,以一家至親之間,遽有爭山之事,而至謂之火燒山殯,以此起獄,而以其疑端之未著,證左之不明,久未處決之際,因姬基之送奴擊鼓,自該曹覆奏,其時推覈前後文案,一竝取去,以爲考閱處置之地,此則臣未到任時事也,及至前夏,承見該曹關文,則以爲,邦徵遭山殯火變之後,致疑於姬基之父子,起此重獄,而其所謂疑端,以各人招辭見之,盡皆歸虛。三嘉査官之報辭,極其明白,姬基子德潤,及其奴漢男等,卽爲放送,而邦徵誣訴陷人之罪,不可置之,自本官處置事,啓下行會,故卽爲分付三嘉縣,使之缺五字,厥後邦徵嗾囑其族屬及一鄕,若而缺三行狀頭之退坐,尤涉駭然,故果爲囚禁其爲首者,以待狀頭之來現,略施笞罰而放送矣。其所致斃未知緣何,而今此鄭奴上言中,所謂至於嚴刑杖下致死云者,不亦誣罔之甚者乎?近來國綱大弛,人心不淑,詞訟之間,少有不快於其意,則不顧事理之如何,輒敢擊鼓上言,一以爲驚動天聽之地,一以爲脅持官吏之計,其爲風習,誠極痛駭,臣之遭此侵詆,亦非一再矣,決不可淟涊仍冒,以按治一道之事,而況臣素患休息痢之症,添㞃於發巡之際,無論晝夜,度數無算,飮啖全廢,眞元大脫,僅得扶曳還營,而以此病狀,尤無酬應之勢,不得不冒控於宸嚴之下。伏乞聖慈,特諒臣情勢之難安,病狀之難强,亟許遞改,以安愚分,以尋生路,千萬幸甚云云。疏批見上燼餘
上在慶德宮。停常參·經筵。
傳曰,紫門監,專管闕內凡百修理之役,而卽今御所氈簾所懸長帖木,及鐵物等物進排事,使別監屢招書員,則偃然在家,終無形影,非但今番而已,曾前亦多有如此之事,如渠幺麼書員,何敢偃蹇自恣,若是無嚴乎?事極痛惡,不可刑推一二次,定配而止,各別處斷事,分付該曹。
政院啓曰,卽伏聞傳敎內辭緣,紫門監書員所爲,極甚驚愕,方以傳敎辭意,分付該曹,而該監,旣是專管大內修理之役,則爲其官員者,常時不能嚴飭下吏,恪謹奉行之罪,在所難免,而本院無他請罪之規,當該官員,從重推考,何如?傳曰,罷職。罷職現告,紫門監役安相眞。
掌令李翊漢啓曰,臣得伏見諫臣避辭,則以臣請罷監試官之啓,張皇爲說,引以替當,出身分疏,譏嘲備至,臣誠訝惑焉。近來科場浮費,實爲各司難支之弊,臣於入臺之後,適聞東堂一所用物之數,未有裁節,傳說狼藉。蓋臨用帖下,自是場屋常規,而初頭則雖有帖下之擧,中間無帖取用,亦無限節酒肴之濫費,炬燭之過數,未有甚於今番,其他用藥之數,至於淸·蘇五十丸之多,臣之所聞於應辦者甚詳,焉可誣也?其間或不無下輩幻弄之弊,場中凡事,臺監無不主管,則不能檢下之罪,在所難免,而事多鄙屑,初不枚擧,只以藥種一事,草草論啓矣。今此諫臣之避辭救解,左袒臺監,一則曰,容易下筆,作此孟浪說話,一則曰,用不過累十丸,一則曰,特是老病人囊中救急之方,侮詆臣身,少無顧藉,有若臣捏無構虛者然,臣之所論,只是矇然不察之一臺監,則諫臣之强引自當,力沮臺議者,抑何意也?諫臣,且以一次用藥,引以爲嫌,此則尤不滿一哂也。醫司藥物之待令於試所者,蓋爲試官及擧子之救療,則有病取用,固無可嫌,以此自咎,無已太過耶?至若場屋臨罷,別無可用之處,而多數帖下,取諸囊中,備他日救急之計者,臣誠愚迷,未解其不爲傷廉浮費之科也。噫,臣屢忝言地,靡所報效,論一微事,自訟欿然,煩密之斥,誠有愧於今日之諫臣也。昨緣日暮,今始來避,所失尤大矣,其何敢一刻晏然於臺次乎?請命遞斥臣職。答曰,勿辭,退待物論。
晉平君澤上疏。大槪,奉命出疆之期已迫,乞得數日恩暇,往省父母丘墓事。入啓。答曰,卿其安心往來焉。
忠淸監司書目,公州呈,以判尹姜鋧辭職上疏上送事。啓。答曰,卿其勿辭調理,上來行公。
全羅左道京試官李柱天,入來。
侍講院啓曰,昨日世子宮入達平安道雜科初試榜目中,試官殷山縣監韓世弼,大同察訪曺挺善,譯學訓導金壽長等名字,俱不書塡,只書其姓字者,殊涉疎闊,而外方榜目,有難還送,不得已微稟入達矣。此雖出於未諳規例之致,揆以事體,不可無警責之道,當該試官殷山縣監韓世弼,推考,何如?傳曰,允。禮曹謄錄
晉平君澤疏曰,伏以,臣之庸駑,猥膺專對之命,揣量才分,自知不似,而義在往役,不敢祈免,出疆之期,今隔數旬矣。臣之父母丘墓,在於楊州地,今當遠行,倍切霜露之感,而私自往省,有所不敢,不避煩猥,仰瀆宸嚴,伏乞聖慈,俯諒微悃,特賜數日恩暇,俾伸人子至情,不勝幸甚云云。疏批見上
判尹姜鋧疏曰,伏以臣,臨發留疏,冒瀆宸嚴,斧鉞之誅,誠所甘心,而聖度寬大,曲賜包容,秋曹劇務,特許恩遞,體下洪私,感祝無地,而京兆新命,又及意外,臣惶隕悶迫,罔知攸措,分義所在,惟當竭蹶趨承之不暇,而顧念臣,迫於霜露至情,扶病遠動,且營子婦葬地,悲遑道路,不覺致傷,前患氣瘧,乘虛復㞃,逐日發作,如期而至,眞元大脫,症情危惡,僵臥鄕村,醫藥路絶,縷喘奄奄,朝夕莫保,雖缺二行與秋曹無異,決不可緣臣久曠,以增辜戾。且臣所兼提學之任,塵忝已久,欲解不得,常用愧懼,若隕淵谷,亦不當一向盤礡,以妨賢路,區區肝膈至懇,不得不冒死哀籲。伏乞聖慈,俯賜矜察,將臣所帶兼職及本職,亟賜鐫遞,公私萬幸云云。
傳于李東馣曰,江原道,連歲荐飢,不可無軫念之道,朔膳及物膳進上物種,令該曹別單書入,以爲稍加裁減之地。以上燼餘
上在慶德宮。停常參·經筵。
下直,臨陂縣令李明浚。
持平盧世夏三度呈辭。入啓。遞差。
明日仁政殿文臣殿講時,考官二,李益壽·李墪,參考官四,李濟·吳命峻·申鐔·宋儒龍。
政院啓曰,今日賓廳日次,兩司當爲來待,而諫院時無行公之員,除在外及引避退待外,呈告未肅拜人員,竝卽牌招,使之推移入侍,何如?傳曰,允。又啓曰,明日文臣殿講時,命官,何大臣進去乎?敢稟。傳曰,領相進去。
傳曰,再明,領相命招,使之卜相。
備忘記,前奉敎洪禹瑞,敍用。
獻納朴彙登上疏。大槪,纔遞憲職,又叨新命,驚惶感激,罔知攸措。固當竭蹶趨承,而臣私情煎迫,未卽祗赴,方切悚慄之至。今因賓廳次對,召牌嚴臨,分義是懼,謹詣禁扃之外,而顧臣老母之病,五朔彌留,一向沈重,氣息危綴。人子情理,決無離違供職之望,不得不投疏徑還,臣罪萬死。伏乞聖慈,亟許遞臣職名,俾得專意救護,仍治臣違慢之罪,以安私分事。入啓。答曰,爾其勿辭,救護母病。
吏曹啓曰,臺諫有闕,政事,取稟。傳曰,明明日爲之。
傳曰,大臣·備局堂上引見。引見時,領議政崔錫鼎所啓,平安監司趙泰耉狀啓中,有田稅減半之請矣。田稅一結所納,其數不多,且本道田稅,旣令捧留,則與他道之上納有異,而田稅蠲減,曾無此例,此路一開,諸道亦必有繼請者,後弊所關,有難輕許。且各樣身布,請以米穀代捧,而尤甚邑身布,減三分之一事,旣已定奪,此則今姑置之,下詢于諸臣,何如?上曰,各陳所見。戶曹判書尹世紀曰,田稅,卽惟正之供也。國家每軫念民困,有還穀蕩減之事,故至有減稅之請,臣則決知其不可矣。至於身布,旣有錢木參半之規,以錢以米,俱無所妨矣。吏曹判書李益壽曰,身布以米代捧,無害矣。刑曹判書金宇杭曰,田稅亦請蠲減,民事之切急可知,而惟正之供,似難許減,至於身布,則代捧,好矣。刑曹參判李墪曰,身布·田稅等事,臣意亦與諸臣無異矣。崔錫鼎曰,趙泰耉狀啓中,請減辛巳·甲申査案逃故軍布,請得分粟帖文五六千張,請劃給今年還上耗穀,請取兵營木立本取剩事,令廟堂稟處矣。若其物故未立案之類,數旣不多,亦無指徵處,許減似宜,帖文,則小臣自前防塞,而本道形勢如此,宜參酌許給,耗穀及兵營木,亦當許之矣。上曰,物故未立案蕩滌事,各陳所見。世紀曰,未立案物故之類,未能給情債於該吏,不得出立案者有之,物故之未分明者,亦有之,詳査後,方可處之矣。臣待罪兵曹時,稔知其生産物故太半矣。一倂蕩滌,極涉重難,而道臣狀聞,必據實爲之,數亦不多,若或自上特爲蕩減則可矣,而自下有難請施矣。益壽曰,世紀之言,是矣。似有後弊,詳査得實,更爲啓聞後,方可處之矣。直以狀啓許減,未知如何矣。宇杭曰,有後弊之言,是矣。崔錫鼎曰,雖云零星不擧其數,更査以啓事,分付,何如?上曰,更査知其實數,啓聞後蕩滌矣。耗穀取用兵營木,亦參酌取用事,依狀啓施行。空名帖,限三千張成送,身布代捧之田稅蕩減事,勿許,可也。又所啓,永宗僉使申命任狀啓以爲,本鎭居出身申標,今當分榜,請依南漢·江都例,留防本營·除納米事,令廟堂稟處云,而此與南漢·江都,事體不同,似難許之矣。上曰,此則異於南漢·江都,勿許,可也。又所啓,江原監司任舜元,請得帖文七百餘張矣。此亦參酌,四百張許給,何如?上曰,四百張成送,可也。又所啓,咸鏡監司李廷謙狀啓,請得公私賤贖良後未及補充隊價米,及該曹立案價,以補賑資云,北道凶荒太甚,特爲許給,以爲一分之助,似可矣。上曰,許之,可也。又所啓,江華留守黃欽狀啓,龍津城門樓,爲風雨所頹落,今當修改,而本府屢經大役之餘,今此門樓修改,功役浩大,本府事力,萬無支堪之勢,請令御營廳擔當修改云,而以當初定奪事意言之,今已過十年之限,則本府應爲擔當,軍門豈肯替當乎?本廳纔經築城之役,物力亦似不足,今番修改之役,則令本府爲之,至於物力,則與江華句管堂上商議,以某樣物力,參酌補助,似可矣。上曰,當初朝家,旣令十年後,自本府擔當,則今過十年之後,不可更令軍門替當,今此修改之役,則使本府爲之,物力量助事,依所達施行,可也。又所啓,今年年事,三南稍優,兩西·關東·關北失稔,畿甸居中矣。畿甸及關西等道,分等狀聞,而餘道則未及來,還上身布等事,待其畢到後講定,則似有後時之歎。故今於榻前,只陳其大體,退出後,當參酌分等,別單書入,而錢木參半等事,頃雖定奪,亦當磨鍊以達矣。上曰,依所達,書入啓下,可也。又所啓,頃因玉堂箚子,有令廟堂稟處之命,故敢達矣。釐正廳收殺事,當趁卽講定,而止盜一款,則外方營將守令處,旣已屢次分付,而今年外方,又多失稔,當更加申飭矣。陵寢草芚等物,偸去人譏捕事,亦已各別申飭,而金昌奎則連見外方狀報,以另加譏捕之意題送,而了無捕捉之期,似當有懸賞購捕之擧矣。上曰,義州府尹李萬選,辭朝時,亦以懸賞事陳達,令廟堂稟處矣。崔錫鼎曰,旣有稟處之命,而未及奉行矣。當與該曹,議定節目,分付諸道,至於關西及灣上,則當各別申飭矣。上曰,懸賞節目,議定後分付,可也。崔錫鼎曰,此則自有規例,在前有閑良加資,公私賤則或量給錢布,或免賤等事,當磨鍊以入矣。上曰,梟示罪人,尙未捕得,事極寒心,懸賞節目,磨鍊啓下後,知委諸道,期於速捕,止盜事,亦爲各別申飭,可也。且釐正廳,吏判及閔鎭遠,差下堂上之後,尙未收殺,可行者行之,可罷者罷之,速爲了當,可也。又所啓,開城留守李喜茂狀啓,以本府木花之凶,視八路爲最,所納軍布·匠布,以純錢定式收捧,爲請矣。木錢參半事,旣已定奪,則有難許其盡數作錢,依前定奪擧行事,分付,何如?上曰,依前定奪,錢木參半,可也。又所啓,平安監司趙泰耉,以慈母山城所屬,各邑還上兩年所分元數中,一半,使之輸納城倉,以備軍需,一半,依上年例,捧留該邑,以爲賑資事,及道內各衙門諸宮家農庄所出,自營門納價,買得補賑之意,馳啓矣。雖無稟處之請,而山城還穀,係是軍餉稟定事,故敢達。上曰,依狀啓施行。戶曹判書尹世紀所啓,靈光波市坪,有立船漁採事,鹽石魚年例收稅,戶曹專管,而本道方伯,收捧上送矣。中間,以收納之漸縮,自本曹有送人之擧,司饔院,以御供衙門之故,十船免稅,而其餘則皆稅,至於各軍門·內司·諸上司,無論待變啓下,若立波市,則盡爲收稅,蓋其需用,非止御供,如館學等所給處浩多故也。豈可以待變船,有免稅之理乎?泰安·安興船,勿令捧稅,前右相李□□在備局時議定事,而小臣,亦嘗爭之矣。聞兵判李寅燁之言,則以泰安兼防禦使之故,安興不成貌樣云。待變船,往波市捉魚之後,決難謂之待變,有所減給,依前收稅似當,故敢達。領議政崔錫鼎曰,此事纔自備局分付,故戶判有言而難之矣。旣往波市,則與在泰安漁採有異,該曹不無所執,許令收稅,宜矣。上曰,依爲之。
傳曰,前待敎李澤,檢閱洪致中敍用事,榻前定奪。
吏曹口傳政事,奉敎單洪禹瑞,待敎單李澤,檢閱單洪致中。
今日引見時,執義李肇所啓,朝臣在鄕辭職者,或疏或狀,若有還爲下送之命,則雖其情勢病故,萬分難强,不敢晏然自在,更爲陳籲,分義道理,自當如此,而日者,前都承旨李晩成,縣道辭狀,旣命還給之後,略無變動之節,旋尋辭本,揆以事體,極爲未安,不可無規警之道,請副護軍李晩成從重推考。上曰,依啓。又所啓,引嫌而退,隨事論劾,自是臺體,諫臣避辭,何必爲嫌?請掌令李翊漢出仕。上曰,依啓。正言李世瑾所啓,臣淹病三朔,罪積萬殞,受暇踰限,曠職違命之罪,固已難赦,玉候再愆,而一未伸起居之禮,天蹕三動,而竟莫效陪扈之誠,臣子道理,豈容如是?席藁惶縮,無地自措。屢請嚴誅,輒降溫批,臣罪如山,而聖恩如天,實非糜粉所可仰報。一疾爲祟,轉輾到此,非臣本情,卽臣不幸,而若其忘分棄義之罪,臣以何辭自解也?且臣於向日擬趁喬山之幸,力疾趲進,無計跨鞍,以轎作行,病情越添,中途徑還,未遂隨鑾之計,徒爲犯科之歸,雖非公馬,均是乘轎,則此又臣之一罪也。生成大澤,終始罔極,幸見一縷復延,今始趨朝,恭俟鈇鉞之加,以臣負罪,決不容冒居臺端,故再昨入肅之日,仍卽引避,喉司不諒,終見退却,尋單縮伏,蓋出萬不獲已,不意玆者,召牌降臨,嚴畏分義,不得不强顔昵侍,而臣旣負如許之罪,又有此應遞之科,其何敢一刻晏然於職次乎?請命遞斥臣職。上曰,勿辭,退待物論。
同日午時,上御德游堂引見時,領議政崔錫鼎,吏曹判書李益壽,戶曹判書尹世紀,刑曹判書金宇杭,刑曹參判李墪,左副承旨黃一夏,校理李世最,執義李肇,正言李世瑾,假注書金啓煥·李承源,記事官呂渭良·金始鑌,以次進伏訖。崔錫鼎進伏曰,寒雨連下,日氣陰濕,聖體,若何?上曰,無事。錫鼎曰,缺二行至於待命金吾,必欲遞免而然矣。凡朝臣之於職事,豈曰吾可當此任,而至於文衡,則與他職有異。寅燁,曾未經提學,且以次點受點,以爲決不可冒當,苦辭至此,合有變通之道矣。故判書申晸爲吏判時,終不行公,金萬重,則吏判·文衡俱不行公,此兩人,俱以時望爲之,而必免後已,今此寅燁之苦辭,亦不可强迫矣。上曰,予亦欲以此事,問于大臣矣。次點爲之者,自前非一二,豈可以此過辭乎?文衡圈點,出於公議,必欲遞免,未可知矣。屢牌而終不承命,可知其終不出矣。諸務曠廢,殊涉可悶,其後,非不欲更爲牌招,而不保其出,徒傷事體,故尙不爲之矣。文衡無苦辭之義,而至於此境,自朝家,似有變通之道,未知,何如?錫鼎曰,寅燁,連呈辭疏,而政院還却云,前頭捧入,自上處分,宜矣。上曰,當觀勢處之矣。餘已見謄錄世紀曰,奉朝賀南九萬,自西氷庫,移往于江越邊矣。月廩及月致酒肉,今則不當自京爲之,該邑似將擧行,臣卽宜草記定奪,而聞自外所給月廩,比京有加,奉朝賀以爲不安云。故欲於登對時稟處矣。雖渡江,與遠去有異,下詢于大臣,從便定奪,何如?錫鼎曰,雖渡江,不過隔一帶而已,非如數十里之遠。且廩祿一事,自京自外,頻數定奪,亦似未安,姑令依前爲之,似好矣。上曰,缺二字筵中,聞無辭祿之意云,不必自本道給廩。缺七八字
權持,以吏曹言啓曰,今番陵幸時,上言人黃命元等二十一人,過限已久,終不現身,依例勿施之意,敢啓。傳曰,知道。
又以吏曹言啓曰,今番陵幸時,成翦等二十八人,數年之間,或以上言,或以進宴後推恩,或以曾經實職,皆蒙加資之典,不可疊授,依例勿施之意,敢啓。傳曰,知道。以上燼餘
上在慶德宮。停常參·經筵。
夜一更,月暈。
兼文學趙泰億三度呈辭。入啓。遞差。
政院啓曰,來十五日,儒生殿講日次,取稟。傳曰,爲之。
府啓,竝引嫌而退,憲臣所論,非在考官,以此引嫌,殊涉太過,其所犯科,雖緣病故,揆以臺體,勢難仍在,請正言金始煥出仕,正言李世瑾遞差。答曰,依啓。
備忘記,文臣殿講居首正字尹就殷,半熟馬一匹賜給。
檢閱洪致中上疏。大槪,召牌之下,不敢坐違,謹詣闕門之外,而顧臣母病,日就沈痼,又自數日以來,添有膈痞之症,糜飮少下,輒至關結,頃刻之間,昏悶欲絶,臣晝夜扶將,情理焦迫,雖微難冒之勢,決無供職之望,玆敢冒陳血懇,乞蒙削臣職名,俾得專意救護事。入啓。答曰,爾其勿辭,救護母病。
兵曹判書李寅燁辭職上疏。入啓。答曰,卿懇。文衡之任,允協公議,而卿之屢疏力辭,一至於此,不已過乎?第卿於此任,必欲解免,自斷于心,則一向敦迫,益致不安,而諸務之曠廢,亦不可不念,兼帶大提學,今姑勉副,卿其速出行公。
慶尙監司書目,豐基呈,以副修撰金世欽辭職上疏上送事。啓。備忘記,昨年兇人李潛之疏,造言叵測,遣辭兇慘,盡驅在廷諸臣於罔測之科,論其情狀,萬萬絶痛,此非兇潛一人之所獨辦,而終始堅忍,徑斃杖下,至今痛心矣。乃者副修撰金世欽,肆然投疏,伸救兇潛,不遺餘力,至以忠乎不忠乎等語,乃敢筆之於奏御文字,有若忠直立節之士者然,是何用意之危險,一至於此耶?事之駭惋,莫此爲甚,此而若不明辯痛斥,則方來之患,有不可勝言,金世欽,姑先削奪官爵,門外黜送。仍傳曰,此疏,還出給。
政院啓曰,臣等伏見備忘記,有副修撰金世欽削奪官爵門外黜送之敎,臣等不勝嘆嘅焉。昨年潛疏,旨意危險,盡驅廷臣於罔測之科,聖明旣已洞燭,明示處分,而今者世欽,因其辭疏,敢爲伸救之論,其所爲言,殊涉駭然,聖明之嚴辭痛斥,蓋出於此,而第念世欽,身居經幄之任,自附陳戒之義,言雖謬妄,在聖人包容之道,惟當寬假而誨諭之,不宜輕加電威,遽施譴罰也。伏願殿下,深留睿念,亟收削黜之命,不勝幸甚,臣等忝居近密,區區所懷,惶恐敢啓。傳曰,此非覆逆之事也,勿煩。春坊朝報
修撰金世欽疏曰,伏以臣,塵芥賤品,甕牖寒士,質本撲愚,才亦謭劣,粗事章句,幸叨邦第,當初志願,誠不過竊升斗之祿,以代耕養親而已。賦命奇釁,親不待養,孤露餘喘,衰病轉甚,自知爲聖世一棄物耳,豈料十年淪廢之餘,復蒙收錄之恩?置諸論思之地,委以輔養之任,臣撫己驚顧,莫曉其由,自量才分,決非所堪,而尫羸癃廢之狀,又不合密邇淸光,敢陳危懇,仰瀆宸嚴,竊伏衡茅,恭俟誅罰,不謂天度包容,曲恕疎狂,嚴譴不加,溫諭又降,臣憂遑怵迫,夙宵靡寧,進退失據,狼貝又甚,百爾所思,惟趨肅恩命,爲可以少伸分義,不量顚沛,俶裝登程,扶羸曳疾,寸進尺前,費了數箇日而後,方到嶺底豐基郡地,而臣本未經痘之人,拘忌缺四字前路嶺間,只有一線鳥道,傍無他逕,迤行缺十字飮啖全廢,氣力綿綴,缺二行比平人,而戀國之懷,無間疎遠,仰首雲天,輒欲悲鳴,第以待罪田園,出位有戒,咨且齰舌,欲言而囁嚅者,屢矣。今承明旨,感激殊遇,纔發肅行,旋値窘步,沈病孱形,不克自致於丹陛之下,空抱願忠之志,自速逋慢之辜,而若復陰拱喑默,終無一言而已,則是自外於天地,而自絶於父母,義之所不敢出也。伏願殿下,憐其狂僭,而少垂察焉。嗚呼,七情之中,易發而難制者,惟怒爲甚,第於怒時,遽忘其怒,而徐觀理之當然,則怒得其中,而自無顚倒錯謬之患矣。臣竊覵殿下,亦嘗反躬自飭於此等工夫,常加勉而或發之吟咏之間,若曰,偏處恒由粗暴中,臣嘗莊誦于心,諷詠于口,有以欽仰大聖人進德日新之盛意也。噫,殿下用功,終始如一,留心於觀理觀物之際,着力於易發難制之地,使粗暴之端,不萌于中,忿戾之氣,不形于外,而懲毖之心,一如詩中所戒,則自能馴至于蕩平之域矣。又焉有喜怒之過中,刑殺之失當也哉?頃有李潛者,投進一疏,其枝辭蔓語,雖涉不中,要其歸則都只爲東宮地,其情誠可恕而不可怒也,如使潛爲可罪也,惟當付之攸司,盡其欽恤之道,而可竄則竄,可殛則殛,何殿下不爲之徐究其情,曲貰其罪,而怒之暴,殺之遽也?夫潛爲殿下言之,爲東宮死之,不有其躬,死且不悔,其於宗社,忠乎不忠乎?雷霆之下,擧朝震慴,曾無一人爲殿下明其忠臣,竊爲朝廷羞之也。噫,張繹,匹士也,而詬詈僕夫,程頤責之曰,何不動心忍性,曾謂堂堂千乘之尊,而忿懥之發,聲色太露,却欠了穆穆雍雍底氣象耶?此殆殿下涵養本源之功,有所未至,多暴怒而少含蓄,隨事輒發於不知不覺之中,缺六七字思慮之不能詳,終無缺十餘字,而抑恐有違於頤神缺二字道也。殿下之所嘗作詩爲戒之意,果安在哉?誠願殿下,深察此意,朝夕點檢,絶其萌芽,勿使能害志定慮安,上下信服,則其於進修,事半功倍,而聖德有日新之美,國家受和平之福矣。此臣之所以深有望於聖明,而眷眷不已者也。如臣疎野之蹤,未諳時事,微衷所激,言不擇發,受恩深重,圖報無階,苟有可以少答生成,則糜身碎首,有所不辭,而卽今狗馬之疾,奄至沈濇,痰嗽塞喉,呼吸不利,脾胃虛弱,而食輒思吐,氣血乖和,而體便生寒,敗症百出,朝暮待盡,雖欲陳力就列,其勢自不可得也。伏枕吟病,戀闕垂涕而已。伏乞天地父母,察臣之愚,憐臣之病,亟賜遞駁臣職,仍許歸死田里,以安愚分,實爲萬幸。
行兵判李寅燁疏曰,伏以臣,罪戾如山,分義掃地,席藁私次,恭俟嚴譴,而聖度天大,尙逭邦刑,批諭勤摯,訖無開允,臣誠感極涕迸,繼之以隘蹙也。噫,匹婦呼天,猶能干精祲感風霜,而臣之誠意淺薄,獨不得上格天心,內省愍悼,尙復何言?臣於此任,一有庶幾焉,則聖明敦勉,旣出常例,微臣榮願,亦與人同,何至於章七八上,違召十餘遭,而頑不蠢動,自陷於坎阱,而不知恤乎?誠以才非所堪,器有所極,比如玉椀盛矢,終歸點汚,鉛刀試割,立見鈍折,上而累聖朝之擧措,下而招四方之指笑,非細故也。違拒君命,一向撕捱,固罪也。不量才分,冒當匪據,亦罪也。與其玷辱名器,辜恩僨事,毋寧守死不變,而早被譴何,臣之連章瀆告,呼號而不止者,夫豈得已而然哉?臣之不敢承命,非惟自斷於私心,卽上下之所同悉,僚友之所共聞,而虛帶榮銜,指引時月,缺四字處分,廟堂不卽變通,徒令事體,漸至傷缺十餘字之餘,竊不勝憂慨缺一行。伏乞聖明,將臣缺七八字卽遞免,仍治臣前後逋慢之罪,以安私分,以肅朝綱,千萬幸甚云云。疏批見上
檢閱洪致中疏曰,伏以,臣於史職,決難復冒之狀,不但臣心之自畫,實是朝議之所同,伏想日月之明,亦必俯燭無餘,則臣之情迹,固無一分可進之理,而且臣母病,久在危域,頃陳一疏,旣蒙恩暇,旋因坐罷,得便救視,臣身進退,莫非聖恩,母子相對,只切感祝之忱矣。不料恩敍遽下,召牌踵臨,臣聞命震惕,莫知所以容措也。念臣踪地之難安,屢悉於前後章牘,辭已竭矣,意亦窮矣。疾痛之呼,不暇復煩他說,而卽今老母之病,日就沈痼,眞元已無可恃,症情漸至危篤,氣血凋耗,形神換脫,輾轉增㞃,實有朝夕懍懍之憂,而數日以來,又因天氣陰寒,火熱內壅,仍成膈痞之患,糜飮少下,輒至關結,頃刻之間,昏悶欲絶,宛轉床褥,氣息奄奄,臣以獨子無兄弟之人,晝夜扶將,焦泣遑遑,方寸如灼,神識慌錯,雖微難冒之勢,豈有供職之望乎?且臣竊伏聞,今因史薦之遷就,至有請敍之擧云,筵席語秘,雖未得其詳,臣心之不安,於是乎益甚矣。夫史局議薦,何等重大,而如臣僨事不職之人,乃敢晏然參涉於其間哉?臣以不當冒出之蹤迹,又有不忍離捨之情理,而朝家不賜斥退,廟堂混請收錄,旣罷旋敍,有若無故之人,循例牽復者然,至使恩命虛辱,臣罪益重,臣之一身狼狽,固不足恤,其爲傷朝廷之體統,曠史局之職責,果何如哉?百爾思量,萬無承命之勢,而嚴畏分義,不敢坐違,謹詣闕門之外,冒陳肝膈之懇,伏乞天地父母,俯諒血忱,亟削臣職,俾得專意救護,以伸人子至情,不勝萬幸云云。疏批見上燼餘
上在慶德宮。停常參·經筵。
卯時,日有右珥。自辰時至午時,日暈。
副校理宋正明三度呈辭。入啓。遞差。
備邊司啓曰,兵曹判書李寅燁,以文衡辭免,久未行公,所兼諸司機務,率多曠滯,委屬可慮。文衡之任,今因疏辭許遞,卽爲牌招,使之察任,何如?傳曰,允。
修撰申鐔上疏。大槪,略陳疾病沈痼,決難供職之實狀,冀蒙恩遞,略附憂愛之忱,以備裁幸事。入啓。答曰,憂愛進言,深用嘉尙,可不留心焉?閔鎭厚之斥退,非出於一時喜怒,則相繼救解,安敢乃爾?至若文衡之薦,實循公議,而今乃以生色護短等語,侵斥大臣,不少顧藉,良可異也。勿辭察職。
賓廳卜相封入。
執義李肇啓曰,臣昨伏見前修撰金世欽疏本,則提起昨年李潛事,至斥擧朝喑無一言,臣於其時,待罪館職,則臣亦被斥中一人,固難晏然,而且伏聞修撰申鐔陳疏,其所侵攻者三司者,尤極深峻,臣之除拜憲職,亦已有日,苟然充位,未效一言,聾瞽之責,臣固愧悚,而至於文衡尉薦,大臣與臣,有應避之親嫌,非臣所不容喙。且臣忝在銓郞時,以趙錫周·尹會擧,擬臺望,此兩人,久枳淸塗,人多稱屈,故臣果循物議,有所通擬矣。今此詆斥,乃復漫及,旨意所在,有非尋常,以此以彼,臣決難仍居於臺次,請命遞斥臣職。答曰,勿辭,退待物論。
謝恩,兼校書校理趙泰億,應敎崔昌大。
修撰宋正明,牌不進,依承傳罷職。
吏批啓曰,玉堂及兩司闕員,今當差出,而擬望之人乏少,相避外任,竝擬,何如?傳曰,允。
以任守幹爲吏曹佐郞,金演爲同義禁,李濡爲世子傅,具鼎明爲繕工監役,李相如爲靖陵奉事,崔昌大爲應敎,韓聖佑爲左尹,權忭爲持平,權爲掌樂正,宋正明爲副修撰,李虔爲繕工假監役,宋德涵爲監察,李大成爲副修撰,任守幹爲校理,李世瑾爲司書,金東弼爲兵曹佐郞,柳亨運爲校檢,李頤根爲孝陵參奉,任守幹爲兼文學,洪萬紀爲三陟府使,趙泰億爲兼校書校理,具萬理爲正言,權爲兼掌令,左尹金重器,右尹韓聖佑,承文都提調二,李濡·徐宗泰,李相周爲兼持平,李柱天爲兼監察。吏曹謄錄
禮曹啓曰,府啓,式年東堂之規,圓點生·進,旣滿三百點,則許赴館試,未滿點數者,受公文赴他所,自是不易之典也。今番東堂,旣滿三百點之人,圖出公文,冒赴一所,得爲參榜云,此實前所未有之事,舍館試而赴他所者,雖未知其意之所在,而旣是冒法參榜,人言藉藉,則其在嚴科場·杜後弊之道,決不可置而不論,請冒赴參榜儒生,令該曹査出拔去,科場事體甚重,而不考點數之多寡,泛然許題公文,致令儒生,冒赴他所,則當該掌務官及大司成,亦難免不能檢察之失,請當該掌務官罷職,大司成從重推考。答曰,依啓事,命下矣。冒赴儒生,令本館査報後,榜目及圓點文書相考,則一所入格三等第二人生員崔慶厚,以三百七十八點準點儒生,圖出公文,冒赴參榜,依臺啓,原榜目中拔去,付標以入之意,敢啓。傳曰,知道。禮曹謄錄
修撰申鐔疏曰,伏以臣,稟賦脆薄,疾病纏痼,洊遭夭慽,神精消鑠,且於嶺路往返之時,正當霜寒之節,宿患風痺之症,一倍添㞃,口服喎斜,手脚攣縮,實無起動供職之望,而纔遞憲官,旋忝館職,數日之間,恩點相續,臣感激惶隕,靡所措躬。臣之離違經幄,今過半年,昵侍黼座,瞻仰耿光,以少伸分義者,實是區區情悃也。嚴召之下,不敢坐違,仍卽祗謝就直,而已試蔑效之地,決難更冒。況今諸症益苦,旬月之內,斷無復起爲人之望,輪直進講之任,不可緣臣久曠,伏乞天地父母,諒臣病狀,亟許遞改,以全生成之澤,不勝萬幸。臣於乞免之章,不宜贅語,而目擊時象,天怒方殷,國事日非,上下恬然,施措蔑聞,泯泯焉泄泄焉,將不知稅駕之所。臣猥以無似,職忝論思,適當修省之日,不勝憂愛之忱。敢以得於輿誦者,披瀝肝血,冒貢危衷,缺十餘字聖明在上,一心憂畏缺十餘字何,天心未豫,國勢阽危,一至於此,而莫之救也。噫,連年飢饉之餘,今歲札瘥之變,實是史牒所罕覩,而近日以來,八路災異,愈往益甚,雲臺告警,式月斯生,月蝕地震,顚風迅雷,駭目怵心,非常可愕之變,疊見層出於數旬之間,臣未知,何樣禍機,伏於冥冥,而天之告警,若是丁寧也。伏想龍樓靜夜,丙枕不安之時,必能念及於修德弭災之方,而亦且反躬省咎,深究病根之所在乎?臣竊聞先儒之言曰,人主一心,萬化之源,又曰,天人相感,殃慶隨之,抑豈非殿下缺二字病根,有以致今日之災耶?嗚呼,天地之大,億兆之衆,政令之柄,治亂之機,莫不係於人主之一心,一心之極,定於內,而萬事之應,顯於外,是故,箕子之作洪範,以皇極爲九疇之綱,而亦必以建極,申告于武王者,豈無所以乎?由此觀之,或恐其建極之道,未盡於殿下之一心,而政事之失,災沴之作,相應之捷,有如是也。子夏曰,不直則道不見,臣請直之。臣竊瞷殿下,明睿有餘,而執德不能堅固,喜怒太遽,而聖度或欠恢弘,此心之所發,未必一出於正,而偏私之病,係着於一念,或不能省察於操舍存亡之際,亦不能分析於公私義理之辨,馴致發於政害於事者,多矣,此豈不有乖於治心建極之道乎?書曰,愼厥身修,又曰,克儉于家,此皆古昔帝王本心,爲治之大法大綱也。喜怒之不中,執德之不固,或出於偏私,或流於奢惡,固其理勢然也。喜怒之戒,節儉之言,諸臣章牘,前後非一,而每下體念之敎,終無聽納之實,臣竊爲殿下歎惜焉。噫,山澤之禁遍國,而民生或至於失業,玩好之供無節,而聖德或歉於昭儉,浮費多端,尙方之工作不輟,賜與太繁,官司之帑藏告罄,且以王子冠婚時事言之,所費固已不貲,而從中點退之缺一字卒及市民,內司掌任,何等蟣蝨,而四面差除,出於缺十餘字傳說,臣亦保其眞的,而缺十餘字崇儉之化爲如何,而偏私之缺二字猶可見,伏願殿下,有則改之,無則加勉焉。閔鎭厚之當初譴斥,實是過中之擧,朝臣相繼陳達,而尙靳寬假,迸棄郊野,迄未甄復,使不得展其所蘊,群情之抑鬱,可勝言哉?至於朴權向日之疏,祗爲畿民給災之請,而歷陳其勞勩而已。非敢以陵幸爲咎,而遽承嚴批,上天之風雨霜露,無非敎也。臣固知兩臣所遭,亦一時匪怒之敎,然此豈大聖人包容之道,而其有歉於喜怒之節,大矣,惟聖明垂察焉。古語云,人君好惡,不可不愼。蓋好惡,若偏一已之私,則用捨之權,又從而倒置,而不能循天下之公也。況下之所效,甚於風草,目今朝著之上,私意橫流,百度乖宜,豈不以殿下治心建極,未得其正,而導率之失其方而然歟?可言之事,難以毛擧,而姑以臣所聞於中外之公誦者言之。夫隨才用人,有國之大政也。列卿庶僚之職,固非治亂所係,俱宜愼簡,孰不爲重,而至如文衡,專掌朝廷之辭令,實關文道之興替,而作一國多士之標準,其爲任,不輕而重,如此,苟非望實俱著,爲一世所推許者,不得與焉。李寅燁,素蔑文名,而猝入於薦望中,至於越次而受點,婦孺輿儓之無知,亦莫不愕眙驚駭,其非文望所歸,灼然可見,而當初尉薦,末梢彌縫,俱出於至親間生色護短之計,擧措異常,聽聞俱駭,而三司言議之地,喑無一言以正,專以顧瞻周遮,爲能事,殿下耳目之寄,可謂聾瞽甚矣。若使朝廷,少有紀綱,安敢乃爾?於此一事,可反其他。彼趙錫周之疲微,尹會之昏謬,苟然充數於臺閣,固無足怪矣,臣竊痛之。伏願殿下,先懋正心之學,克恢建極之方,一念之萌,一事之作,必謹而察之,苟天理也,則擴充之,惟恐不盡,苟人慾也,則遏絶之,惟恐不力,缺十餘字,用捨施設之際,無不以是缺十餘字喜怒之節,以大公至正之道,照臨於上,而策勵群工,振肅旣頹之綱,以懲含默之風,則朝著淸明,治化大行,人心胥悅,天怒可回,邦其永孚于休矣。惟聖明留神焉,云云。疏批見上
以李濡爲左議政,徐宗泰爲右議政。
黃一夏,以兵曹言啓曰,忠翊衛趙慶基,病重不得行公,累次呈狀,今姑改差,何如?傳曰,允。
又以兵曹言啓曰,去秋三朔,各廳堂下武臣等,能魔兒講試才,內贍寺主簿張漢紀,二次不進,宣傳官金錫夏,一次不進,一次不通,竝依例推考,何如?傳曰,允。
又以兵曹言啓曰,今十月十二日,出身李祥龍稱名人,自開陽門來,差備門外擊錚,極爲駭愕,令攸司囚禁治罪,同門守門將金兌吉,常時不能禁斷雜人,以致闌入,亦難免其責,推考,何如?傳曰,允。
又以弘文館言啓曰,本館副修撰任守幹,移拜吏曹佐郞,修撰申鐔,疏批未下,下番將闕直,今日政,新除授人員,竝卽牌招,以爲推移入直之地,何如?傳曰,允。
宋徵殷啓曰,新除授司書李世瑾,牌招入直事,命下矣。闕門已閉,明日待開門,牌招之意,敢啓。傳曰,知道。以上燼餘謄書
上在慶德宮。停常參·經筵。
獻納朴彙登啓曰,臣母病沈重,逋謝新除,陳章控籲,獲蒙恩暇,專意救親,感戴冞深,乃者伏見前修撰金世欽之疏,托以陳戒,揷入別語,提論昨年李潛之事,至斥擧朝以曾無一言,臣於其時,亦忝諫職,則已難晏然,而繼伏見修撰申鐔疏本,則又以文衡事,詆斥三司,不遺餘力,臣尤不勝訝惑之至。夫寅燁之未嘗以文翰自任,聖明之亦不以文職試之者,蓋由於重負才望,專管機務,有未暇歷踐而然也。然其文辭之贍暢,卽是儕流之所稱許,大臣之薦擬文衡,實出於擧爾所知之義也。寅燁,自受此任,累疏力辭,閱月撕捱,抵罪爲期,所管諸務,一向曠廢,則首揆之稟請變通,亦出於事勢之不獲已也。儒臣所謂生色護短之說,其果有一毫近似者耶?以此論列,固非臣意慮之所及,而今儒臣,抑勒爲說,橫加詆辱,至以顧瞻周遮爲言,臣實駭然。若使儒臣,苟有所懷,則見帶言議之職,亦已多日,抗疏論斥,誰禁不爲,而必待文衡已遞之後,新相枚卜之日,乘時闖發,汲汲狙擊,猶恐不及,其意所在,不難知也。雖然,臣之忝居臺職,前後最久,則今於兩臣之疏斥,俱不可一刻仍冒,請命遞斥臣職。答曰,勿辭,退待物論。
全羅監司書目,金溝縣令金浣,大失事體,不可仍置,罷黜事。
副修撰李大成上疏。大槪,臣之痼疾,近添於荐遭喪慽之餘,寢食專廢,鬼事將迫,昨於新除之下,召牌繼臨,不得不忍死趨詣,而禁門已閉,末由入謝,已不勝其惶悚。且伏見同僚疏本,其非斥三司之言,不遺餘力,臣之前忝館職,亦且有日,則臣安得不恤人言,晏然冒進於榮次乎?伏乞聖明,亟命遞罷臣新授職名,以警具僚事。入啓。答曰,爾其勿辭,從速察職。
副校理權詹上疏。大槪,侵斥之言,發於僚疏,臣之情勢,不可晏然,露章迸出,乞賜鐫遞,以謝人言事。入啓。答曰,爾其勿辭察職。
副修撰李大成牌不進,依承傳罷職傳旨。傳曰,只推勿罷。
掌令李翊漢啓曰,臣卽伏見修撰申鐔疏本,則盛論文衡事,侵及三司,語意深峻,目之以顧瞻,斥之以聾瞽,譏詆凌藉,不遺餘力,臣誠瞿然,繼以訝惑也。夫文衡之任,不輕而重者,果如儒臣所論,而第念李寅燁之文翰,稍出凡流,久爲具眼者鑑賞,則當此人才渺然之日,卓越於寅燁者,有幾人哉?特以寅燁,未嘗以文詞自任,未及歷踐文職,若謂之無漸而得,則猶或可矣,而直以素蔑文名爲斷者,無亦太過乎,而況寅燁,自其除拜之初,累疏力辭,必遞後已者,可謂自處之得宜,而亦可見克讓之美矣。知其有必遞之意,而從而論之,誠非臣意慮之所到也。文衡薦望,不可以一家之故,有所與奪,而及其點圈,親嫌之外,俱無異辭,則僉擧之循同,亦可見矣。今此生色云者,眞可謂深文,而至於畢境變通之請,亦不過爲慮機務之多曠,則彌縫護短之說,尤亦異矣。噫,儒臣一疏,專以蕩平無私,爲一篇之旨,則其所告戒之意則多矣,而細究精神,則都在於引已遞之文衡,爲鼎席不安之端,此果出於公平之論,而亦無偏係之嫌耶?臣旣被無限譏斥,理難一刻晏然於臺次,請命遞斥臣職。答曰,勿辭,退待物論。
正言金始煥啓曰,臣於病伏中,得伏見修撰申鐔疏本,則侵攻三司,旨意深峻,至以周遮聾瞽等語爲斥,臣於此不勝瞿然之至。李寅燁·洪受瀗,文望未儲,物議不協,果如儒臣所言,而第文衡公選,自異他職,主薦有人,定價傳鉢,則實學淺深,誤薦與否,似非外人之所可輕議。故曾前主盟之人,或不無續貂之譏,而其時居臺閣者,未聞有駁正之論,古人之意,亦或有見於此耶?況寅燁,自授此任,累疏力辭,抵罪爲期,其所自處,有足多者,從以議之,臣實未曉也。然臣與申鐔,亦有應避之嫌,則雖不得不略暴己意之所在,而亦何敢蔓及他語,一一辯論乎?第其譏斥之言,有非尋常,決不可晏然仍冒於臺次,請命遞斥臣職。答曰,勿辭,退待物論。
謝恩,司書李世瑾。
京畿監司書目,辭職上疏上送事。啓。答曰,卿其勿辭,從速察職。
謝恩,修撰李大成。
修撰申鐔上疏。入啓。答曰,爾其勿辭。
京畿監司書目,衿川呈,以待敎李澤辭職上疏上送事。啓。答曰,爾其勿辭,上來察職。
摠戎廳啓曰,本廳初運壯抄軍三哨,今已上來逢點矣。分作三番,今月十五日爲始,與訓鍊都監軍兵替代,西營入直,而出番軍兵一旗,亦爲輪回入直於本廳之意,敢啓。傳曰,知道。摠廳謄錄
待敎李澤疏曰,伏以臣,控籲辭竭,而未蒙諒許,違傲罪積,而每荷涵貸,頃又恩罷,感悚冞深,屛伏江郊,私分粗安,而纔過旬餘,牽復如舊,召旨遠降,促臣上來,臣聞命震越,益復悶塞,直欲循墻,而不能得也。臣之決難冒進之狀,不但前後疏懇,悉陳無蘊,雖以日者宮官疏語,及大臣筵奏言之,或曰,史錄傳播,有關後弊,或曰,翰林被論,行公無人云云,則微臣自盡之意,一時公議之嚴,仰惟日月之明,宜無所不燭,而猶且循例收錄,虛辱明命,有若泛然控辭之人,敦迫而可出者然,臣誠抑鬱罔措,不知何以至此也。念臣以至愚極陋,幸蒙洪造,無階報效,惟以奔走服勞,爲少答涓埃之計,而不幸遭罹橫逆,迹窮情隘,狼狽栖遑,今幾周歲,區區寸忱,亦復緯繣,日夕惶懍,缺十餘字或一分可强,則臣非高蹈缺八九字罔念分義,終始撕捱,自甘於下負素心,上干重誅哉?只是以公則物議可怕,以私則廉義亦重,反復揣量,實無靦然趨承之勢,輒復不避僭猥,瀝血申籲於寵諭之下,臣罪萬死。且臣於正言金始煥之避,尤有所不安者,緣臣前疏中遵奉之語,大加慍憾,費辭張皇,必欲驅臣於誤書差爽之科,而其所爲說,亦不過一循大臣旨意而已。至於臣疏所劈破,及他錄可證驗者,則終不肯擧論,如是而自以爲我無遵奉,而欲免人之譏議,不亦難乎?臣竊□笑,不得不略復辯論焉。夫大臣之非責臣者,在缺二字字謀缺三字異,故臣以兩字意同,不爽本旨之由,堂后日記缺二字臣以欲爲謀之狀,竭論明言,非止一再,則不但臣上謀下害之錄,而堂后之合爲謀害而錄出,章章明矣。今之論臣者,若曰,大臣之以謀字釋欲字,堂后之以謀害載錄,俱不免誤着爾,何爲又復效尤云爾,則臣亦欲無辯而止矣。不然而獨責臣以差爽,則臣雖愚劣,豈肯俛首而受之乎?苟使平心公見者,據此論之,則必不以臣,歸之差誤,而向來臺啓,不復分析其此等事實,只以大臣疏中,誤書差爽之目,抑勒句斷,是何臺臣之自許以公眼灼見者,偏暗於臣疏之言,獨明於大臣之辭旨耶?以遵奉爲深恥,而居常痛惡者,恐不至如此也。且臺臣,謂臣以無辭自解,嫌於自屈,撥棄實際,拖出剩語,而誤書與否,不爲辨破云云。噫,臺臣啓語,若或別立己見,論列臣罪,則臣當逐節辨暴,而此則不然,所謂誤書云者,卽大臣咎臣之語,而臣旣陳暴之無餘矣。所謂差爽云者,亦大臣斥臣之言,而臣又辯論之已悉矣。又何提起葛藤,更爲疊床之語,仰煩聖聰之下哉?臣之前疏,所謂大臣所云,臺臣亦云,而臣缺十餘字誠非剩語,乃是實際缺十餘字違拂之誚,莫非臺臣之滄浪自取,而今乃嫌其切中,必欲相報,艱辛思索,無可爲說,則强拈臣疏中,悤擾書謀難保必無之言,牽挽粧撰,必欲歸之於遵奉,噫,此果成說乎?當初大臣,以草冊之書欲字,疏本之書謀字,謂之爽誤,雖其字意,無所差殊,而旣與草冊所書不同。故其所謂臣亦爲訝云者,蓋疑其左相疏,或致換寫也。悤擾錄示之際,書以意同之字,亦非異事,故其所謂難保必無云者,或適其謄出時,以謀書之也。此不過經年之事,未易詳記,不欲質言於告君之辭,而直陳其情實委折而已,有何一毫近似於遵奉大臣之事,而今者臺臣,急於反詈,鉤引不襯之語句,欲作脅持之欛柄,似此詖遁苟且之說,誠不滿一哂,而亦不足多辯也。雖然,非斥之議,方張於臺閣之上,則許多不安之端,姑未暇論,只此一節,尤不可抗顔就列,伏乞天地父母,曲垂恕察,亟削臣職名,仍治臣罪戾,以肅朝綱,以謝臺議,千萬幸甚云云。疏批見上
修撰申鐔疏曰,伏以臣,賤疾纏痼,旣不能供職,職忝論思,報蔑涓埃,愧懼之心,恒切于中。適當災異層疊,聖心憂惱之日,敢進草草數語,竊自附於無隱之義,而狂瞽之言,猥逼乘僭妄之罪,誅罰是俟,不圖聖量天大,至有嘉尙留心之敎,譴何不加,溫諭丁寧,臣莊誦再三,實不勝惶感隕越之忱,而第閔鎭厚·李寅燁事,聖意猶未釋然,致勤嚴敎,臣切駭惑,繼之以慨然也。鎭厚居休戚之地,效忠勤之節,歷試中外,聲望俱著,不憚燥濕,一心奉公,此固聖明之所深燭,朝議之所共許者,而惟其英銳太露,而少有輕脫之失,剛勁自持,而或欠容認之量,此則儕友間相愛者亦嘗之,伊日縱恣之敎,若因此等處而發,則豈非失當之甚者乎?寵擢屬耳,譴斥缺十餘字出於一時之喜怒耶?臣缺七八字聖上喜怒之失中,進退之無端,曷嘗有爲鎭厚救解之意哉?至於寅燁,平日所自衒者,只是才諝而已。朝廷之所以待之者,亦止於此,若其不閑於鉛槧之工,實國人所共知也。當初猝然闖列於薦望者,大是輿望之外,而旣出於其至親之手,及夫公議齊憤,莫可沮遏,則諉以機務之滯,曲爲彌縫之計者,又其一家之人也。物情駭惋,愈往益激,目之以生色護短,擧世譁然,而獨殿下,未及聞知耳。噫,若使寅燁之才,眞合於三館之長,而果副一國之望,則大臣,豈不知文衡重任之不可輕易遞改,而亟請其變通乎?殿下,若察影而驗迹,□聽而徐究,則其出於一循私意之狀,可以洞燭之矣。若以事關大臣,而不敢出一言,以攻其失,則此豈朝廷設置三司之意哉?臣竊惑焉。臣又得見諸僚之疏,以臣疏語,各自引咎,而權詹則以爲,驟提文衡,物情未允,李大成,則囫圇爲說,不欲提報是非,於此亦可見一脈公議之不泯也。雖然,旣曰物情未允,則可知臣言之不誣,而猶且咎之以疵摘者何意,旣不欲提報是非,則亦可見其指意之所在,而且又斥之以抑勒者,亦何意歟?抑未知必如同寮之心,知其不可,而左右牽掣,不爲明言正議,然後方可合於平允公平之道耶?其亦異矣。且得見獻納朴彙登,掌令李翊漢之避,則滿紙張皇者,無非贊揚寅燁詞華之語,其群起媚悅,傲然自得之態,已極可哀,而末又以文衡已遞,新相枚卜之日,乘時狙擊等語,恣意詬辱,臣看來,不覺駭然也。新卜之相,本與臣素無一毫恩怨,則其所謂乘時狙擊云者,未知何據而發。且臣之拜疏入送,在於未見政眼之前,則其何以逆揣聖意之必屬於新相,而爲此擊去之計耶?雖欲極意巧飾,人孰信之?臣不欲與之呶呶爭辯,而其急於求媚,盛氣跳踉之狀,缺五六字妄進一言,重觸時諱,致有此一場缺十餘字咋指追悔之中,因下番闕直,召牌辱臨,嚴畏分義,不得不趨詣於禁門之外,而臣旣被諸寮之譏切,又遭諸臺之醜詆,臣以此情迹,其何敢冒沒廉隅,晏然蹲據於言議之地乎?伏乞聖明,亟許鐫遞臣職,以靖私分,仍治臣罪,以快人心,不勝幸甚云云。疏批見上
京畿監司李健命疏曰,伏以,臣爲奉審各陵,先向西道矣。道中伏見邸報,憲臣,以圓點儒生冒赴一所事,至請拔榜,而許出公文之郞廳堂上,或罷或推,臣以其時堂上,看來不勝瞿然悚惕之至。大抵生·進之欲赴東堂者,三百點則赴館試,半圓點則赴鄕·漢城試,而受得公文,然後錄名者,自是法例,臣雖愚迷,豈不知此例,而隨呈例題,曾不思按簿考校,則今此參榜人之減點赴他者,實是意慮之所不到,而臺臣,旣已摘發科罪,則不察之責,臣何以自解乎?問備之下,宜卽縮伏,以俟勘緘,而事係科場,合被重何,且臣之見帶之職,實兼外臺,決無冒彈行公之理,且東道奉審之役,又不可遲延,玆敢忘僭徑籲於宸嚴之下。伏乞聖慈,亟遞臣職,仍治臣前日不職之罪,以警具僚,以安微分,千萬幸甚云云。疏批見上
副修撰李大成疏曰,伏以臣,痼疾纏身,沈綿十載,少失調養,其害立至,已分爲廢疾人矣。自夫荐遭慘慽,危兆敗症,一時交作,火熱上升,寢食俱廢,動輒昏眩,如在煙霧,形骸換脫,神思都亡,喜怒失常,殆同喪性之人。凡此症情,俱係難醫,閑居善攝,猶若不保朝夕,至於强策疲癃,奔走職事,已無其望,頃於館職之除,暫時持被,尋單解免者,實出於不獲已也。不意玆者,新命旋下,召牌繼臨,臣誠感激恩私,不敢坐違,忍死趨詣矣。非但禁扃已閉,無計入謝,始得見申鐔疏本,則盛論文衡薦望之失,至謂三司之臣,喑無一言以正,專以周遮爲能事,臣看來駭怖,實不知置身之所也。蓋其遣辭之際,率多抑勒,不少斟酌,未知其必出於論事平允之意,臣之前忝館職,亦且有日,則非斥之來,理難獨免,今於新除之下,何可不顧人言,晏然冒進於榮次乎?伏乞聖明,特命遞罷臣新授職名,以謝人言,不勝幸甚云云。疏批見上
副校理權詹疏曰,伏以,臣伏見申鐔疏本,則論及文衡事,有曰,三司言議之地,喑無一言以正,專以顧瞻周遮爲能事,其所侵斥,不比尋常,臣竊瞿然也。前大提學李寅燁,文名固未知其獨下於薦中人,而以其未經文任,驟提詞衡,物情或有未允,故當之者,亦旣力辭苦避,必以解免爲期,則追劾於已遞之後,竝及尉薦之大臣,非臣意慮之所到也。夫所謂顧瞻者,卽畏難計較之狀也。所謂周遮者,卽掩護覆蓋之目也。臣未知何事爲顧瞻,何事爲周遮歟?强作題目,遍加疵摘者,恐非出於公平之意也。臣猥以無似,忝叨匪據,無所裨補,自顧多恧,今者非責之言,至發於僚席,其何敢晏然仍冒乎?昨緣禁直將闕,强顔仍蹲,今始露章迸出,冞增悚惕,伏乞聖明,亟命鐫遞臣職,仍治臣罪,以肅紀綱,以謝人言,不勝幸甚云云。批答見上
下直,麟蹄縣監申載。
李震休啓曰,明日常參·經筵,取稟。傳曰,停。
黃一夏啓曰,大司憲宋相琦,掌令趙錫周,持平權忭在外,執義李肇避嫌退待,掌令李翊漢呈辭,持平權斗紀未署經,今日以監察茶時之意,敢啓。傳曰,知道。
李震休啓曰,左承旨朴弼明,右承旨權持,右副承旨李東馣,今日俱以病不爲仕進,不但廳中,不成貌樣。三承旨一時稱病,殊涉未安,竝卽牌招察任,何如?傳曰,允。
權持啓曰,卽聞玉堂下番闕直,而應敎崔昌大,以修撰申鐔之疏詆廟堂,陳疏引嫌,自本館不得請牌云。下番闕直,事甚未安,修撰申鐔,副修撰李大成,竝卽牌招,使之推移入直,何如?傳曰,允。
李震休啓曰,副修撰李大成,昨日閉門後,承牌詣闕,而留門有弊,以待明肅謝之意,往復微稟矣。今日稱以陳疏,不爲出肅,事甚未安,推考警責,更爲牌招,何如?傳曰,允。以上燼餘
上在慶德宮。停常參·經筵。
酉時,日有左珥。
明日儒生殿講時,考官二,趙泰采·金演,參考官四,李彦經·金萬埰·李世最·成儁。
政院啓曰,明日儒生殿講時,命官,何大臣進去乎?敢稟。傳曰,領相進去。
吏曹判書李益壽,參判崔錫恒辭職上疏。入啓。答曰,卿等勿辭,從速行公。副校理李世最上疏。大槪,臣於同僚之疏,有不敢晏然者,伏乞亟遞臣職,仍治臣罪,以警具僚,以謝人言事,及應敎崔昌大上疏。大槪,卽者兩司處置,歸於本館,而臣於職次,固有萬分難安,況於處置可否之間,其何可有所容喙哉?伏乞亟遞臣職,以安私分事。入啓。答曰,爾其勿辭,從速察職。
副修撰李大成上疏。大槪,臣於同僚之再疏,情勢之難安,比前益加,已難晏然於榮次,而兩司處置,歸於本館,臣以被斥之人,何敢可否於其間乎?伏乞亟命遞罷臣職,以安私分事。入啓。答曰,爾其勿辭,從速察職。
政院啓曰,明日儒生殿講時命官,領相進去事,命下矣。分付政府,則錄事,以領相意來言,非但身病方苦,情勢不安,有難進參云,何以爲之?敢稟。傳曰,李判府事進去。
領議政崔錫鼎箚子。大槪,重被前後儒臣之疏斥,敢陳難冒之情勢,冀蒙鐫削職名,以謝人言,以安微分事。入啓。答曰,卿懇。意外之追提,何足爲嫌?申鐔之疏,論及文衡薦望之事,而其所爲言,非出於公平之心,予實駭然也。卿之箚中所云,朝論橫潰以下十六字,爲今日難醫之痼疾,中夜以思,曷勝憂歎?此等不正之論,不必介意,卿其安心勿辭,卽起視事,用副至望。仍傳曰,遣史官傳諭。
副校理權詹上疏。大槪,旣被僚疏之再斥,不可因仍苟冒,且於兩省之處置,不敢參涉可否,乞賜鐫遞,以安私分事。入啓。答曰,爾其勿辭,從速察職。
備邊司啓曰,今年諸道災實分等狀啓,雖未及畢到,而節序漸晩,秋捧正急,新舊還上及諸般身役徵捧之數,爲先磨鍊啓下之意,頃已稟定矣。今年年事,因水災極備,均之爲凶歉,而其中三南稍勝,故還上身布等事,差次磨鍊,以爲分等收捧之地,而至於被災尤甚之道,前頭賙賑之資,專靠於還上,若不依此事目,準數收捧,則他無着手之處。新分給,則雖在大侵之歲,亦皆準捧,今年不可不趁速收捧,而定式內,如或有未收之邑,則非獨守令,啓聞論罪,舊未收中,可以收捧者,宜令參酌加捧,以準新分之數,且歲抄,亦不可不隨其災實,而差等簽補,竝此磨鍊書入,以此知委諸道,何如?答曰,允。備局謄錄
副校理權詹疏曰,伏以,臣迹困於被斥之餘,病添於出直之後,尋單見阻,一味惶隕。得伏見修撰申鐔再疏,則拈臣自列之章,所詆斥之者,視前有加,有若臣心,知其不可,而曲爲分疏者然,臣竊訝焉。論事之體,貴在公平,遣辭之際,務要稱停,而日昨同僚之疏,全無斟酌,追劾旣遞之文衡,而疵摘之言,遍及朝著,未見其果出於公平之心,故區區之意,以是病之,疏語不得不爾,今乃不思自反,移鋒攻擊,譏切至深,其亦異矣。本事之公私是非,前疏旣已累陳,聖鑑亦必俯燭,不欲架疊,重煩淸聽,而伏聞兩司處置,歸於本館,臣以被斥中人,不敢與聞可否,則尤無淟涊仍據之理,伏乞聖明,亟命鐫免臣職,以安私分,不勝至幸云云。疏批見上
校理李世最疏曰,伏以,頃於筵中,有文衡變通之請,其日,臣退歸館中,則修撰申鐔,語臣曰,文衡亦重,缺五六字物情不久,而只以滯務爲言,事體誠未安,缺七八字,臣以意見不到,爲答矣。今同寮疏出,盛加咎責,臣竊瞿然也。主文人之文望淺深,物情之允與不允,似非有親嫌之人所敢言,則爲慮滯務,有所稟請,事勢亦有或然,臣之迷滯之見,適如此。伊日之無一言,臣不敢以爲可言不言,而今此周遮之斥,聾瞽之譏,及於三司,如臣之素不稱職者,仄在其間,貽辱淸朝,乃至於此,臣何敢以其言之出於抑勒,有所自恕,晏然而已乎?此無非臣之空疎譾劣,無所知識,平日言議,不能見孚於寮寀之致,臣且懼且慙,靡所容措,決不可淟涊仍冒於榮次,伏乞聖慈,亟命鐫遞臣職,仍令治臣不言之罪,以警具僚,以謝人言,不勝幸甚云云。疏批見上
副修撰李大成疏曰,伏以臣,昨上辭疏,略陳病勢情勢之有難冒進者,未及承批,因政院啓辭,有牌召之命,臣踪地窮蹙,不得不坐犯違慢之罪矣。及奉聖批,以勿辭從速察職爲敎,繼而下只推勿罷之命,臣驚惶感激,不敢他顧,隨牌出肅,仍爲就直矣。伏見同寮再疏,則譏切臣身,不遺餘力,一則曰囫圇爲說,不欲提起是非,一則曰左右牽掣,不爲明言正議,何其言之抑揚操縱,至於此極也?旣斥之以囫圇爲說,則何以知臣意之如何,而反謂一脈公議之不泯也?其所謂左牽右掣者,未知何所據,而文衡苟誠不合,則今日廷臣之刺論,夫何有於顧畏牽掣也?雖以貯養資歷之未素,有所不滿於輿論,而其必遞爲期,卽通朝之所悉,則又何必劾論而後爲快?今乃自居以正言不諱,反提人言外之意,咎責至此,其亦抑勒之甚矣。寅燁文衡之任,若果不愜於其心,則已遞之後,雖若已甚,論之固無妨,而今其疏中,以自衒才諝等說,作爲題目,其果一毫近似於寅燁立朝行身之本末,而無所挾雜者之言,果如是乎?文衡,乃自外至者,則寅燁,何與焉,而今乃因此一事,缺十餘字云而後已,其疏命意,不專在缺十餘字歉於論事平允之道者,□見此等心跡而發也。然旣被其無限詆斥,則決不可晏然在職,且兩司處置,歸於本館,而臣以被斥之人,方且引罪控免之不暇,其何敢可否於其間乎?臣之難冒之勢,於此益決,伏願聖明,亟命遞罷,以謝人言,幸甚云云。疏批見上
吏曹判書李益壽,參判崔錫恒疏曰,伏以臣等,俱以無似,猥忝匪據,地望不足以見重同朝,鑑識不足以甄別流品,每當臨政,按簿注擬,自顧慙悚,何待人言?至於臺閣之職,必待公議歸一,然後方許通擬,或累經臺憲,或通淸已久,循次擧擬,政例則然,而今者儒臣之疏,盛加譏詆,臣等不勝瞿然,而繼之以訝惑也。然旣以除拜間事,被人非斥,揆以廉義,何敢晏然於銓衡之地乎?伏乞聖慈,俯諒危懇,亟遞臣等之職,以謝人言,不勝幸甚云云。疏批見上
領議政崔錫鼎箚曰,伏以,臣於日昨,得見金世欽館職時疏本,則追提昨年庭鞫事爲言,而至以擧朝曾無一言,譏切甚峻,臣以按獄之人,已難晏然於職次。又得見修撰申鐔前後疏本,則論及文衡一事,盛加詆斥,而所謂彌縫護短等語,乃指臣日昨筵奏而言,指意非常,遣辭深緊,臣不勝瞿然駭訝之至。蓋李寅燁之本兼諸任,俱係緊重,而一自辭免文衡之後,軍國諸務,一倂曠廢,拖至兩朔,了當未易,臣忝居廊廟,心竊爲悶,乃於筵中,有所仰稟。夫其連章力辭,必遞爲期,卽通朝之所共悉,違召已過十次,至於胥命金吾,則文任之得遞,特是時日間事耳,尙何事於傍人之彌縫爲哉?護短循私之云,尤可異焉。如或心知其不合,而牽私掩護,强謂允合,使爲行公之地,則斯可謂護短也,斯可謂循私也。寅燁文望之輕重,臣有親嫌,固不敢容喙於其間,而設令不合於文衡,有如言者之言,則以許遞爲請,正反於牽私掩護,而今謂之護短循私,抑獨何哉?且文衡之仰請變通,固爲缺十餘字文衡,又咎其輕易遞改,臣誠缺八九字所在也。噫,朝論橫潰,積成疑阻,愛憎稍殊,公心全喪,此固今日之痼病,而憑一已遞之任,起鬧於無事之地,實非恒情之所到,臣誠惋愕傷嗟,不知所以也。如臣無似,濫叨匪據,德望不足以厭服一世,誠信不足以見孚同朝,侵斥之言,不一而足,其何敢冒居百僚之首,以重僨誤之罪乎?伏乞聖慈,俯諒危懇,亟命鐫削臣職名,以謝人言,以安愚分,幸甚。取進止。箚批見上
應敎崔昌大疏曰,伏以,臣之處地,豈宜冒據於三司之列哉?雖在平常之時,尙多妨掣之事。況今鬧端方生,觸處窒礙,其何能晏然於言議可否之地乎?日昨新除之下,召牌繼降,闕門垂閉,旣不敢於違逋,又未暇於陳免,含恩畏承,黽勉趨謝,不得不仍就直次,而踪地臲卼,如坐針氈,昨上辭本,見阻喉司,方深悶蹙之私矣。卽以兩司多官之引避,處置歸於本館,而其所引避,卽因修撰申鐔之疏也。鐔疏,專論文衡,侵及大臣,臣父及舅,竝及擧斥,則臣於本職,固已萬分難安,其何敢有所容喙於立落之間哉?伏乞聖明,亟命遞臣本職,以安私分,不勝幸甚云云。
夜自三更至五更,月暈。
權持啓曰,明日常參·經筵,取稟。傳曰,停。
黃一夏啓曰,大司憲宋相琦,掌令趙錫周,持平權忭在外,執義李肇,掌令李翊漢,避嫌退待,持平權斗紀未署經,今日以監察茶時之意,敢啓。傳曰,知道。
以咸鏡監司今十月令薦新及朔膳中,生文魚·生大口魚,限內不得封進,惶恐待罪事,狀啓,傳于權持曰,勿待罪事,回諭。
假注書李眞儒書啓,臣承命馳往于忠淸道尼山縣酉峯村議政府左贊成尹拯所住處,傳宣聖旨,則以爲,臣昧死拜疏,日夜兢惶,冀蒙聖慈天地父母之恩,曲念螻蟻之微願矣。乃又伏蒙史官,臨諭聖批,寵眷愈往愈勤,臣又不勝驚震隕越之至。噫,丘壑賤臣,朝暮就死,而尙係朝籍,重霑隆渥,猥疏之上,又輒煩近侍之遠辱。嗚呼,不足以達意,恩數只增其罪戾,誠惶誠恐,措躬無地。匪分之職秩,終不可久冒,踰涯之寵諭,終不敢承當,一息未泯之前,惟幸聖慈之終賜哀憐,得以還其賤分,瞑目歸盡而已。伏地悸慄,不知所籲云矣,敢啓。傳曰,知道。以上燼餘
上在慶德宮。停常參·經筵。
辰時至申時,日有兩珥。
傳曰,明日晝講爲之。
判府事李頤命上疏。大槪,敢陳崩迫之懇,乞蒙削名朝籍,以卒天地生成之澤事。入啓。答曰,卿懇。世欽之疏,極其危險,何足掛齒?卿其勿辭,安心進參。仍傳曰,遣史官傳諭。
政院啓曰,兩司多官,引避退待,已至屢日,而大司憲宋相琦,大司諫權尙游,司諫李夏源,掌令趙錫周,持平權忭,俱在外,持平權斗紀,正言具萬理,未署經,玉堂多官,亦皆引嫌陳疏,三司,無無故之人,將無處置之期,何以爲之?敢稟。傳曰,持平權忭,改差。又啓曰,持平權忭改差事,命下矣。兩司多官,退待已久,尙不處置,事甚未安。政官卽爲牌招,開政差出,新除臺諫,仍卽牌招,以爲處置之地,何如?傳曰,允。
右承旨權持上疏。大槪,敢陳病重實狀,冀蒙恩遞,兼附區區所懷,以備裁幸事。入啓。答曰,疏辭,令該曹依施焉,爾其勿辭察職。
右副承旨李東馣,同副承旨宋徵殷上疏。大槪,臣等於大臣之疏,有不敢晏然者,玆敢露章徑出,乞遞臣等之職,仍治臣等之罪事。入啓。答曰,爾等勿辭察職。
持平李頤晩上疏。大槪,柏府新命,忽及於承乏之餘,召牌繼臨,分義所在,不敢不趨詣闕下,而第臣於八年前,曾叨掌憲之任,旣經右職之後,不復擬差於下僚者,自是政例。玆敢仰暴於宸嚴之下,伏乞亟許遞改,以存法例事。入啓。踏啓字。
政院啓曰,卽者持平李頤晩,陳疏到院,纔已捧入,而觀其疏語,則曾經掌令,不可晏然冒出,壞損流來法例云。吏曹不能審察,違例備擬之失,在所難免,吏曹當該堂上·郞廳,推考,何如?傳曰,允。
備忘記,居首進士李挺周,幼學姜世璜·金錫圭·李安國,各給二分,之次,生員金安世·申應泗,幼學文德謙·徐宗周,各給一分。
備邊司郞廳,以大臣意啓曰,今日乃賓廳日次,而大臣有故,頉稟。答曰,知道。又啓曰,昨接平安監·兵使狀啓,則淸人一百八十六名,出來于碧潼郡越邊,而其中四名,越來我境,求索鹽醬,不爲覓給,則發怒作挐,至於毆打權管,故因爲結縛拘留,以待朝家處分云。彼人,往來江邊彼境,近甚頻數,而今番則人數甚多,其中數人,違越禁條,犯境作拏之狀,極可驚駭。不可不急速處置,事當移咨北京,綁送犯人,使之依法處斷,或入送鳳城,俾令轉通,而其所犯越,旣因微事,所謂毆打,亦非大段,則如是處分,事涉重大,令本道分付該邑郡守,措辭捧招於拘留淸人處,而不解文字者,解留所帶標物,竝加責諭,略有資給,卽爲越送于彼地,宜當。彼人曠日滯留,委屬可慮,別定禁軍,齎持公事,使之罔夜下去,何如?答曰,允。
有政。以金萬埰·朴弼明·尹星駿·南就明爲承旨,鄭重朝爲典設別提,姜銑爲刑曹參判,趙命禎爲掌苑別提,李頤晩爲持平,韓永祚爲金溝縣令。吏曹謄錄
判府事李頤命疏曰,伏以,臣伏聞昨夕領議政崔錫鼎,以金世欽之疏,引嫌,而令臣代行儒生殿講命官之命,首相,以其時按獄之人,猶不得晏然於其言,況臣身被兇潛之誣者乎?苟其人忠且冤也,臣不可容息於覆載之間,臣危懍怵惕,若初受誣,聖明已有處分,不敢陳暴危悃,而喉司繳還之啓,旣許其進戒之誠,臺閣之避,靡然引咎,朝中之議若是,嶺外之言,何怪其嘗試也?臣方縮伏悚慄,以俟其所以處置者,何敢揚揚出入於殿陛之間乎?念臣自受罔極之誣,驚魂尙未定矣,而蹤迹之危,隨處如此,雖欲仰恃日月之明,優游散秩,亦何可得也?伏乞聖慈,俯諒臣崩迫之情,亟削臣名於朝籍,俾得歸死田里,以卒天地生成之澤,不勝至願云云。疏批見上
右承旨權持疏曰,伏以,臣待罪喉司,殆浹三朔,顧念缺八九字惟以蚤夜奔走,爲萬一報效地缺十餘字重以水土爲祟,且自昨年,連遭慘慽,情之所鍾,尤難自抑。髮雪眼眵,衰相種種,數日以來,重觸風寒,一身拘攣,四肢麻木,運用甚艱,精神如失,問醫考方,卽是風漸,若不早治,將成廢病。自惟狗馬賤疾,源委實深,決非旬日之間,所可調治得差,雖欲强疾供職,亦不可得矣。伏乞聖慈,亟命鐫臣職名,得以專意調治,俾尋生路,則豈非天地生成之大造也?臣於乞免之章,不宜復贅他說,而旣有區區所懷,敢此附陳焉。臣竊伏念,頃者前朝文忠公鄭夢周影堂之改建也,旣命該曹給材力矣,又命官其後孫之奉祀者矣,仍又有訪問前朝注書吉再子孫錄用之命,凡在聽聞,孰不欽聳感奮也哉?惟我本朝節義之士,賴列聖培植崇奬,三百年間,幾於接武相望,而如向日故應敎朴泰輔所樹立,尤爲卓然,聖上所以褒贈表旌之典,殆無餘憾,而第朴泰輔無血嗣,只有所後子,年已長大,與其母相依爲命,而家甚貧窶,無以爲養,至今若特命錄用,則其於聖朝愍恤之道,可以無歉,而豈不有光於聖德也哉?伏願殿下,垂察而裁處焉云云。疏批見上
右副承旨李東馣,同副承旨宋徵殷疏曰,伏以,臣卽伏見判府事李頤命疏本,有曰喉司繳還之啓,旣許陳戒之誠云,臣等不勝瞿然之至。伊日本院之啓,聖明旣已俯燭矣。臣等亦以其疏語爲謬妄,則寧有一毫許與之義哉?祗以世欽所帶之職,旣是經幄,則陳疏獲譴,有歉於大聖人含垢之道,其在出納之地,不可不一陳,以存事例,故臣等,相議陳啓矣。今者大臣之言如此,臣等何敢晏然於榮次乎?玆敢露章徑退,伏乞聖明,亟遞臣等之職,仍治臣等之罪,不勝幸甚云云。疏批見上
持平李頤晩疏曰,伏以,卽者柏府新除,忽及於承乏之際,缺八九字嚴畏分義,不敢不趨詣闕門之外,而第臣於戊寅年間,曾叨掌憲之任,雖因事卽遞,旣經右職之後,則不復擬差於左僚者,自是政例,臣何敢苟然冒出,以壞流來之法例乎?玆敢仰暴於宸嚴之下,伏乞聖慈,俯賜鑑察,亟許遞改,以存事體,不勝幸甚云云。疏批見上燼餘郞廳李益普書。郞廳愼爾復校。
上在昌德宮。停常參,只晝講。
司果李相周兼帶減下肅拜。
司果李柱天兼監察減下肅拜。
下直,□□郡守丁道徽。
傳曰,明日晝講爲之。□□□□昨因□□處置,持平□□□□□□出矣。因其辭疏,今又見遞,政官卽爲牌招開政□□待□□□□□以爲處置之地,何如?傳曰,允。
晝講。入侍,知事趙相愚,特進官金宇杭,承旨黃一夏,玉堂李世最,□李大成,假注書金啓煥,兼春秋韓世億·呂渭良,武臣具鳳昌。上講春秋,□□□十有九年,止如宋。
吏曹參判崔錫恒,牌不進。
今日晝講時,□□□□及未解由人員,別單書入事,及永興府使蔡以章仍任事,榻前下敎。
兼文學任守幹上疏。大槪,春坊兼任,萬無稱塞之望,而且日昨儒臣之疏斥,有不可復玷榮次者,冀蒙斥罷,以安私分,以謝人言事。入啓。答曰,爾其勿辭,從速察職。
謝恩,氷庫別提張震煥,持平李柱天。
右尹韓聖佑上疏。大槪,詞訟重地,實非如臣衰敗,所可堪承,且被上言人申命蓍之無限詆辱,以此以彼,決不可黽勉冒當,玷辱周行。玆敢呼籲,冀蒙鐫遞,俾安私分,以快人心事。及護軍金演上疏,□□□□儒生考試之命,不得□□□祗肅,而臣於金吾之任,揆以廉義,有難久叨,敢陳危懇,冀蒙恩遞事。入啓。答曰,卿其勿辭,從速察職。
府啓,竝引嫌而退。疏語是非,姑舍勿論,事在旣住,何必追嫌?旣先自處,不言□咎,不可以此輕遞多官。請執義李肇,獻納朴□□,掌令李翊漢,正言金始煥,竝命出仕。答曰,依啓。
答右尹韓聖佑疏曰,意外侵斥,不必深嫌,卿其勿辭,從速察職。
傳曰,前司諫李海朝,護軍李宜顯,副修撰宋正明,縣令李觀命,竝敍用,前郡守李㙫,司果鄭栻·沈壽賢,解由勿拘。
備邊司郞廳,以大臣意啓曰,因本兵長官,久在引嫌中,祿都目,未免過時,軍職付祿之類,其數甚多,皆仰給於廩祿,而荏苒之間,十月已過中半,其悶切遑急之狀,實爲可念。卽今兵曹判書李寅燁,被人詆斥,不是等閑,出仕遲速,有難的知。在前如此之時,或有次官擧行之例,今亦依此例令次官代行,毋□更爲遷就,恐合事宜,敢啓。答曰,知道。
今日晝講入侍時,特進官金宇杭所啓,臣於本曹囚推罪人中,臣之淺見,有持疑事,欲爲稟定,敢達矣。金昌奎,越獄亡命,囚其母與妻,刑推已三次矣。刑其母而不入,昌奎之罪,浮於本罪,尤極切痛矣。臣於出仕後,以其病重,慮其徑斃,旣已啓達停刑,而國法,父子不相證,母子何異?以妻告夫,亦不可爲矣。仁祖朝受敎內,國之所以維持者,在於名分,以奴告主,以子訴父,則傷風敗俗,莫此爲甚,今後凡子之於父,奴之於主,弟之於兄,妻之於夫,設有可問之事,勿以爲證,勿以爲質,以敦風俗,以明敎化。先朝受敎內,在逃罪人子弟及姪孫,勿爲□□,別爲跟捕。兩朝受敎如此,今此昌奎之母與妻,一向加刑窮問,與受敎本意不同,雖不可徑放,更勿刑訊,姑爲仍囚,何如?上曰,刑官,引受敎陳達之言,是矣。雖不可徑放,停刑仍囚,可也。宇杭曰,昌奎之奴,亦在囚推中矣。一體仍囚乎?上曰,一體仍囚,可也。
政院啓曰,兼春秋金始□,以下番入直,已過數旬矣。今者身病猝重,不能察任,今姑減下,令該曹差出其代,何如?傳曰,允。
吏批啓曰,成均館典籍韓在誨呈狀內,身病甚重,不得察任云,改差,何如?傳曰,允。
以李柱天爲持平,鄭運亨爲典籍,尹世綏爲弼善,兼春秋單朴壽仁。吏曹謄錄
上御德游堂。晝講時,上讀新受音訖,世最釋文義曰,澶淵之盟,晉齊同之,蓋以士匃不伐喪之故也。在我之道,旣是,則雖以齊之無道,亦感化矣。檢討官李大成曰,公子履,奔楚,進不能正國,退不能遠害,懼禍而奔,而春秋筆法,尙以奔狄爲罪,況以堂堂千乘之國,受制於夷狄乎?缺二字雪恥之心,臣願須臾毋忘也。上曰,言甚切實矣。復讐之心,一時何弛?世最曰,謀國之合於義,左氏以違衆致禍爲言,程·朱,以爲左氏,以功利論是非矣。黃之出奔,陳候,以一國之主,不能庇一弟,讒之害,可勝言哉?甚至於父子兄弟,不相保,此則變之大者,而雖小事,讒之害,終至於滅亡人國,故大舜,有堲讒之訓,伏願聖上,惕念焉。上曰,唯。掩卷。特進官金宇杭曰,臣於前日待罪本曹時,以本曹元役朔下之苟艱,屢次陳達矣,今番亦然。蓋若干禁亂收贖之外,朔下無出處,懸房收贖,本來四百兩,而中間半減,二百兩內,又減一百兩,實無扶持之勢。聞司憲府,懸房收贖復舊云,三司一體,本曹亦爲復舊,何如?上曰,本曹形勢雖如此,而觀懸房人等上言,則憲府缺二字亦以爲悶,本曹,亦連次復舊,未知如何。宇杭曰,然則前頭更觀勢爲之乎?上曰,前頭更觀勢以稟。檢討官李大成曰,得天聽,至於此極。又曰,終不欲明覈,曲護奎瑞爲心者,雄唱雌和,一串貫來,其爲凌辱,無所不至。臣之所以査啓者,初無干與於其父,而其子之今以欺君循私之目,勒加於更査之官者,抑獨何哉?伏想聖鑒,亦必明燭前後査官之狀聞,而臣意外遭此命蓍之侵詆,其貽辱搢紳,大矣。將何顔面,復廁朝端乎?臣之老病,不堪事務之狀,旣如彼,居官無狀,受人詬侮,又如此。玆敢悉暴危悃於天地父母之前。伏乞聖慈,俯垂諒察,亟賜遞改,以快人心,以安私分,不勝幸甚云云。疏批見上
副護軍金演疏曰,伏以,臣於金吾之任,區區私義,竊有所不敢冒進者,敢上乞解之章,恭俟斥免之音,見阻喉司,危悃莫徹,惶隕悶蹙之際,適有儒生考課之命,法殿試講,事體不輕,不得不冒昧祗肅,而初非有因仍盤礡之計也。念臣前後參鞫之後,旣遭人言之罔極,轉至於無限狼狽,揆以廉隅,決不可更冒是任。況溥獄餘派,尙有未盡收殺者,泓·以徵等,方在推覈之中,則臣以當初治獄之人,不宜復按其事也,決矣。伏乞聖慈,俯諒危懇,亟遞臣同義禁之任,以便公私,不勝幸甚。疏批見上
兼文學任守幹疏曰,伏以,庸陋微臣,百無一取,祗緣幸會,猥選淸途,前後所叨,罔非逾分,而今此春坊兼任之命,出於意外,周章踧踖,不知所以自處也。胄筵勸講之職,莫非遴選之地,而況臣之情勢,有不可復玷於榮次者。蓋日昨儒臣之疏,追劾文衡詆斥之論,及於三司,以顧瞻周遮,暗無一言等語,揭爲罪案,臣之伊時歷叨,俱是三司之職,則駁議之下,不勝瞿然之至。夫文衡爲任,事體自別,近古以來,雖或有未洽於衆望者,而臺閣之臣,未嘗輕加論劾者,豈盡周遮而然哉?況今前大提學李寅燁,初旣力辭不出,原職又已遞改,則到今追劾,實非臣意慮之所到也。然臣忝居言議之地,亦非一再,碌碌隨行,無所短長,尋常愧懼,若無所容。無論人言之中與不中,旣被暗默之斥,自覺面頸之發赤,決不可更爲抗顔,忝竊匪據,不得不仰龥宸嚴之下。伏乞聖明,將臣本兼諸職,倂賜鐫削,俾安私分,以謝人言,不勝幸甚云云。疏批見上燼餘
上在慶德宮。停常參,只晝講。
巳時,日暈。申時,日暈。夜一更,月暈。
傳曰,明日晝·夕講爲之。
晝講。入侍,知事趙相愚,特進官金錫衍,承旨黃一夏,玉堂李世最·李大成,假注書金啓煥,兼春秋韓世億·呂渭良,武臣尹濟萬。上講春秋集傳,自二十有一年,止豈不深切著明也。
副提學尹趾仁上疏。大槪,撕捱半年,孤負聖恩,實由於疾病之不能自强,而日者辭本,至有還下送之命,惶懼吁泣,罔知所出。舁疾就途,寸寸而進,今始來伏城外,而自顧負犯,宜被刑章。玆敢冒死自列於宸嚴之下。伏乞聖明,亟命鐫削臣本兼職名,仍勘臣曠久違逋之罪,以肅朝綱,以安微分事。入啓。答曰,爾勿撕捱,從速察職。
左議政李濡上疏。大槪,敢陳危迫之懇,冀蒙亟收新命,毋使重誤國事,以幸公私事。入啓。答曰,卿懇旣往之事,予未嘗留在心胸,今於重卜,可知予意矣。矧玆陞拜,異乎新卜,而書西樞前職,予以爲撝謙太過也。卿其念君臣之大義,速出視事,勉副至望。仍傳曰,遣史官傳諭。
獻納朴彙登,就職後啓曰,臣於日昨,重被儒臣之疏斥,引避退待矣,處置請出,出於意外,繼而嚴召降臨,分義是懼,不得不趨詣,而得伏見儒臣再疏,則侵攻臣身,更加一層,至以求媚等語,恣意詬辱,無所不至,臣不勝駭惋之至。臣之避辭中李寅燁事,蓋以其平日,雖未歷踐文職,而至於素蔑文名,則斷非實狀,故略有所辨明而已,何嘗有一毫曲爲贊揚之意耶?今儒臣,不相敍究,驟加凌蹴,弁髦士夫相敬之道,反效賈豎醜詈之習,信口噴薄,全不顧藉者,抑何故歟?無乃臣所云乘時狙擊者,切中其用意之處,故因此發怒,未暇擇發而然耶?儒臣雖以拜疏之前,未見政眼爲言,而臣於伊日,得見邸報,則新卜點下最久之後,儒臣之疏,始爲入啓,臣何以逆揣其未見政眼,而先已拜疏耶?噫,儒臣之意,果以文衡爲不協,則就事論列,平說道理,夫誰曰不可,而今乃憑藉已遞之文衡,粧撰情外之題目,必欲敲撼大臣而後已,其意之不在文衡,而在於大臣,的然可知,此臣所以汲汲狙擊爲言者也。彼雖厭然自掩,何可得也?臣忝居言地,因一避辭,被人擧踢,至於如此,其貽辱臺閣,極矣,臣何顔面,一刻仍冒於臺次乎?請命遞斥臣職。答曰,勿辭,退待物論。
掌令李翊漢,就職後啓曰,臣重被儒臣之侵詆,不敢晏然,引避退待,有日矣,處置請出,出於意外,嚴召之下,黽勉趨詣,而又伏見申鐔再疏,則張皇臚列,噴薄醜辱,有倍前疏,臣誠駭愕,繼之以發噱也。李寅燁文翰之稍出凡流,非臣一人之言,儕流間,亦多有推許者,而若以未踐文職而驟提詞衡,爲言,則夫誰曰不可,而全不斟量,斷以不文之人,是豈論人審愼之道耶?至於生色護短等語,尤是抑勒之甚者也。一世文衡之任,決非一家間生色之資,前席變通之請,亶出於爲公曠務之慮,則有何汲汲,而不究情實事勢,追論於文衡已解之後,成一鬧端者,抑何意歟?臣之前避中,略有所辨明者,槪以此也。噫,媚悅權貴,臣欲唾面,而至以傲然媚悅等語,勒加於人,臣未知傲然者何事,媚悅者何事。同朝之間,或遭評彈,或被譴斥,則隨其所遭之如何,從而救解者,自是公議之不容已者,不究所爭之是非,語涉宰臣者,輒謂之媚悅,則凡今之世,能免此等題目者,有幾人哉?臣雖疲劣,不欲與乘氣凌轢之人,呶呶爭辯,以取相詬之譏,而旣被其無限侵辱,何可一刻仍冒於臺次乎?請命遞斥臣職。答曰,勿辭,退待物論。
正言金始煥,就職後啓曰,臣猥以無似,忝居臺職,未嘗發一言論一事,以報涓埃之萬一,而徒事引避,今已四五次矣,雖出於事勢之不獲已,而私心之愧悚,可勝言哉?今又得見待敎李澤疏本,則滿紙張皇,無非臣前避中已辯之語,而惟以醜辱言者,爲能事,此不過辭窮意竭,求說不得之致,臣不欲呶呶爭辯,以傷事體,而第其他錄可證之說,誠有所未曉者。史官唇焦口燥,提說不已者,固出崎嶇牽合,强欲自解之計,而此則與臣啓本意,元不關涉。臣之所論者,只在於欲字謀字之換寫翻傳,以致廟堂之紛鬧而已。至於堂后所錄,則旣無此兩字相換之事,又未有誤傳起鬧之端,其他語脈之同不同,本非臣啓之所可擧論,臣之所以視若弁髦,不肯辯對者,蓋以此也。至若兩字意同,不爽本旨云者,尤不成說。欲謀字之旨意不同,雖使尺孩之稍解文字者,見之,亦可知其輕重之懸殊矣。設或字異而意同,果如史官之言,當初謄示之際,若無換書之事,則皺合上下之說,必不出於大臣之疏矣。今此史官,强以同之者,無亦苟且乎?若夫兩字相左之後,史官之左右牽掣,承望依違之狀,臣於前避中,旣已覷破其方寸間計較,今雖縷縷自明,亦有局外之公論,臣何必更費牙頰,以犯務勝之戒哉?雖然,旣被無限詆辱,則決不可一刻仍冒於臺次。請命遞斥臣職。答曰,勿辭,退待物論。
兵曹參判李東郁上疏。大槪,伏承祿政,令次官代行之命,敢陳政例未安,私分難冒之狀,乞收成命事。入啓。答曰,卿其勿辭,斯速擧行。
明日夕講正時,申初初刻。
假注書李眞儒書啓,臣承命馳往于忠淸道尼山縣酉峯村左贊成尹拯所住處,傳宣聖旨,則以爲臣昧死拜疏,日夜兢惶,冀蒙聖慈天地父母之恩,曲遂螻蟻之微願矣。乃又伏蒙史官,臨諭聖批,寵眷之旨,愈往愈勤,臣尤不勝驚震隕越之至。噫,丘壑賤臣,朝暮就木,而尙係朝籍,重沾隆渥,猥疏之上,輒煩近侍之遠辱,鳴號不足以達意,恩數只增其罪戾,誠惶誠恐,措躬無地。匪分之職秩,終不可久冒,踰涯之寵諭,終不敢承當,一息未泯之前,唯幸聖慈之終賜哀憐,得以還其賤分,瞑目歸盡而已。伏地悸慄,不知所籲云矣,敢啓。傳曰,知道。春坊朝報
同日午時,上御德游堂。晝講時,上讀新受音訖,世最釋文義曰,庶其之說,胡氏盡之矣。以大義絶版臣,可也,而非惟不能焉。妻之以二姬,滅亂禮義,甚矣。公羊·左氏之議,有未可知者矣。檢討官李大成曰,欒盈事,錮之至再,不亦已甚乎?子反之請錮申公巫,楚子不聽,其賢缺四字隨之謀,遠矣。錮之甚急,使無所容缺五字春秋備書之者,以見人而不仁,疾之已甚,亂也。爲人臣者,棄國之他,誠可惡,而猶可待之以禮,豈宜再錮乎哉?上曰,然。世最曰,孔子曰,君使臣以禮,人主之所當體念者也。大成曰,列國時亂甚,此等事,比比有之,後世則雖不然,人君之於臣下,不可不進退以禮也。世最曰,商任河隨之會,錮而復錮矣。欒盈謀亂之志,於是乎已萌,入于晉·入于曲沃而極矣。春秋筆法,端本之意,至矣。上曰,欒盈雖惡,再錮,已甚矣。大成曰,楚·晉兩君之事,懸殊矣。上曰,唯。掩卷,諸臣以次退出。
左議政李濡疏曰,伏以,臣千萬夢寐之外,忽叨新命,驚惶震悸,精爽亂越,罔知所以自措也。噫,臣之頃年負犯,爲如何,而得免刑杖,偃息田間,實賴天地之至仁,及至今夏,又被敦召之旨,重入脩門,復廁周行,前後異數,至於此極,日夜銜戴攢祝,惟思隕結而已。不意聖眷,愈往愈深,乃有此誤恩,無狀賤臣,何以得此於君父?臣雖愚蠢,亦非木石,感激涕泣,誠不知死所也。第念臣本至庸極陋,無所肖似,而過蒙聖上殊遇,猥玷三事之列,區區一念,未嘗不在於祛私恢公,竭誠圖報,而祗緣見識昏暗,智慮淺短,蔑效涓埃,自速顚沛,辜負之罪,萬殞難贖,而觸事憒憒,所遭人言,固非一二,其間亦有危怖特甚,而曾未敢自暴者,追思至今,尙有餘悸。以此僨敗之蹤,懍惕之情,徒恃寵靈,冒昧復進,再誤國事,重陷罪戾,其於公義私分,決知其缺二字也。聞命以來,五情糜潰,縮伏累日,今始哀籲。伏乞聖慈,察臣已試罔功之狀,諒臣瀝血崩迫之懇,亟許鐫改臣新授職名,以便〈公私〉,不勝幸甚云云。疏批見上
兵曹參判李東郁疏曰,伏以,臣卽伏見因備局啓辭,有祿政令次官代行之命,臣竊以爲未安也。西銓事例,異於東銓,例付軍銜之外,大小政事,首席專管,況此祿科陞降,政之大者,苟失其當,所關非細,則臣以次官,固不敢苟然冒當。且聞次官代行,始於故相臣金錫胄掌西銓時,而蓋緣其病勢深重,決無起身開坐之路,祿科遷就,事極可慮,故創此不得已之擧云。今者首席所遭,雖涉不安,固異於疾病之難强,則在朝廷重事體之道,惟當敦迫擧行,豈宜舍舊官之人,循苟簡之規,有若應行之例者哉?況臣屛處田廬,殆近十年,朝中軍銜之類,實未知其誰某,則據例應付之外,顧安敢取舍陞降,允合事宜,得免於多人譏怨哉?玆敢不避煩猥,冒干宸嚴。伏乞聖明,俯賜斟量,收還成命,以重政例,以安私分,公私幸甚云云。疏批見上
副提學尹趾仁疏曰,伏以,人之窮阨疾痛,必呼天與父母,蓋情迫勢急,不暇擇聲,以冀有格于天,求濟於父母者,豈非恃聽卑之仁,望垂慈之恩而然耶?今臣以區區情病,僭干妄瀆,屢煩陳籲,猶不知止者,亦出於呼天呼父母之義,而固知萬死難贖矣。日者辭本之上,未蒙矜諒,至有還下送之命,臣於是惶懼失措,若隕淵谷,益覺犯分蔑義之罪,自不容誅。席藁私次,以待後命,而不意催召之旨,復下此際,旣速重戾,猶許寬假,久逋嚴命,反加優寵,臣誠惶恐感激,不知死所。有君如此,尙不能感回,以垂死之賤迹,冒匪分之榮名,積罪如山,置身無地,則莫非誠意淺薄之致,此臣所以窮阨疾痛之外,又自撫躬而傷悼者也。仍念臣本險釁,早失怙恃,徒占科第,晩依聖明,雖不學無狀,全蔑見識,惟知非孝非忠,無以立身,而孤露餘生,無他係戀,竊期粗守家缺三字聖明,以爲移孝之道者,是臣夙昔區區,而惟其愚駭昏蠢,涉世昧方,行己迷道,卒之爲世大僇,罪名慘毒,而亦未知何由而致此。荒野窮村,與影爲伴,夙夜憂懼,自數愆尤,榮溢涯分,不知辭避者,是臣之罪也,安得免神明之疾惡,而造物之怪弄也耶?然則向來所遭,非人也,是神明造物之所使也。非神明造物之所使也,卽臣之所自取也,更復何恨?但僇辱怖畏之餘,旣無情顔可以對人,又傷身名,不能自保,回顧夙心,惶愧交積。每一念至,痛若刺骨,豈敢復以滓穢之蹤,徒恃聖明之恩,冒昧榮進,重玷朝班哉?且臣於前後聖批中,爾誣洞察,予意已諭之敎,尤有所感泣,而反增戚戚者。惟殿下,察臣之情,愍臣之冤,故乃敢自申於見知之下,以冀慈覆曲遂之恩,不然則臣雖欲一貢哀鳴,其何能得也?顧臣危悃累蹤,固無復廁淸塗之望,而至於撕捱半年,孤負聖恩,尙不得移步離次,以請嚴誅者,實由於疾病之不能自强,而更欲瀝血,則其路無由,姑待死期,則一息未泯,又不得不恭俟分義之誅,而側聽有日,未聞朝命,掩抑吁泣,罔知所出。舁疾就途,寸寸而進,淹滯店舍,又復浹旬,今始來伏城外,而自顧罪犯,宜就刑章。玆敢冒死自列於宸嚴之下,臣罪至此,尤萬萬矣。伏乞聖明,亟命鐫削臣所叨本兼職名,仍勘臣曠久違逋之罪,以肅朝綱,以安賤分,千萬幸甚云云。疏批見上
權持啓曰,明日常參·經筵,取稟。傳曰,只晝夕講。
又啓曰,來二十一日輪對日次,取稟。傳曰,停。
又以侍講院言啓曰,新除授弼善尹世綏,時在京畿長湍地,書筵入番事緊,斯速乘馹上來事,下諭,何如?傳曰,允。以上燼餘
上在慶德宮。停常參,只晝·夕講。
政院啓曰,兩司多官,引避退待,旣已經宿,而大司憲宋相琦,大司諫權尙游,司諫李夏源,掌令趙錫周,持平李柱天,俱在外,持平權斗紀,正言具萬理,未署經,執義李肇,呈辭,兩司俱無行公之員。執義李肇,卽爲牌招,使之處置,何如?傳曰,允。
假注書尹聖時病,代李眞儒。
晝講。入侍,知事趙泰采,特進官李益壽,承旨宋徵殷,玉堂李世最·李大成,假注書李眞儒,兼春秋韓世億·呂渭良,武臣申璨。上講春秋集傳,自秋齊侯,止此類是也。
檢閱洪致中牌不進,罷職傳旨。傳曰,只推勿罷。
執義李肇上疏。大槪,臣於兩司處置,嫌不敢參涉,已難冒居臺次,且母病苦劇,情理煎迫,實無離側供職之望,乞賜臣本兼諸任,俾得專意救護,以伸至情事。入啓。答曰,爾其勿辭,救護母病。
夕講。入侍,知事趙泰采,特進官閔鎭遠,承旨權持,玉堂李世最·李大成,假注書李眞儒,兼春秋韓世億·呂渭良。上講春秋集傳,自楚屈建,止葬許靈公。
吏曹啓曰,來二十日祿都目政事爲之之意,敢啓。傳曰,知道。
今日晝講時,永興府使蔡以章,仍前罷黜,新府使黃鎬仍任,催促發送事,榻前下敎。今日夕講時,視事縕繹間頉稟。
檢閱洪致中,再招不進,依承傳罷職。
夕講入侍時,知事趙泰采所啓,今番山城習操,無事過行,八年後今始行之,太半新軍,不知坐作,僅僅成樣,而試射放,亦依例爲之,而常時雖送中軍及千別將試才,然城操之不行,久矣,全廢技藝,得中者甚少。關東軍士,素稱善炮,而得中者亦不多,所見寒心矣。各營將校及軍兵,在前則多出直赴,而今番則無沒技者,不知渠之才短,而以無直赴之故,頗有鬱抑之意。數年前江都·南漢,設行觀武才事命下,而江都則爲之,南漢,連以凶荒,不得爲之矣。小臣歸時,一府軍校,以觀武才設行之意,擁馬呼訴,令下之後三年不行,亦恐爲失信之歸,更令廟堂趁速稟行,何如?上曰,令廟堂稟處,可也。又所啓,廣州武士之出身者,仍令赴防山城矣。廣州一邑出身,雖無分防之事,自在本邑,其所謂赴防,與他出身,苦歇顯殊矣。山城軍餉,因凶蕩滌,卽今遺在,以米計之,不過爲四萬餘石,誠可寒心。臣意則廣州武士之出身者,除赴防納米於軍餉,則其數雖些,每科除防,不無所補,故敢此仰達。令廟堂稟處,何如?上曰,令廟堂稟處,可也。
晝講入侍時,特進官李益壽所啓,臣待罪司宰監提擧,有欲仰達者矣。本監無位田·奴婢,惟以貢物,作米支用矣。作米元數一百二十石,而各司藏氷米分定時,本監多至百石,中間變通,減爲九十石,而政府·吏曹·司諫院等處,有逐年數十石應下之事,故所餘只十餘石。本監,以供上衙門,官中需用,他無着手處,每每引年用之,昨年藏氷米,已引用戊子條,今年則又將引用己丑條。藏氷米捧納時,弊端甚多,瑣屑之語,雖不敢一一盡達,而本監實無支撑之勢。以他各司言之,貢物元數,倍多於本監,藏氷米分定,不過數十石,而獨於本監,如是最多。曾前則漁箭稅及其人貢物累萬石,皆屬本監,故物力頗贍,藏氷米雖多,猶可支過,今則異於前日,各處漁箭,盡歸諸各司,其人貢物,移屬水曹,而藏氷米則依舊,自前貢物下人輩之呼冤,宜矣。分付該曹,量宜減數,一依諸各司,均平分定,似爲得宜,故敢達。上曰,令該曹稟處。禮曹謄錄
政院啓曰,兩司多官,處置無人,因本院啓稟,持平李柱天改差事,命下矣。政官卽爲牌招,開政差出,新除臺官,仍卽牌招,以爲處置之地,何如?傳曰,允。又啓曰,吏曹判書李益壽,參判崔錫恒,牌不進,推考傳旨,今方捧入,而旣有開政之命,更爲牌招,何如?傳曰,允。又啓曰,吏曹判書李益壽,參判崔錫恒,再招不進,推考傳旨,今方捧入,而一日三牌,有傷事體,何以爲之?敢稟。傳曰,明日開政。吏曹謄錄
晝講入侍時,特進官閔鎭遠所啓,濟州爲奴罪人朴弼渭,乃先正臣朴世采之奉祀孫也。弼渭,無子女而死,宗祀無主,而其家無主張請後之人云。儒賢立後,事體自別,似當自朝家定給主祀之人,而判書趙泰采,有親嫌,故臣仰達矣。世采三子長泰殷無後,第四子泰晦之子弼渭,有後矣。今弼渭已死〈矣〉。世采第二子泰輿,有二子,二子中可以立後矣。知事趙泰采曰,朴世采,於臣爲五寸親,立後事,嫌不敢仰達矣。弼渭生時,諸宗之議,皆以不可以此人,爲儒賢後事,有變通之議,而無主張者,尙未爲之矣。弼渭旣已身死,儒相宗事,將無所托,大臣及儒賢家立後事,在前亦有自朝家定給之例,泰輿之子,有二人而長子已成長云矣。鎭遠曰,聞泰輿二子,皆已長成,而長子則法典所不許,非有特命,則不得循例立後矣。上曰,以泰輿之長子,特爲之後,可也。禮曹謄錄
執義李肇疏曰,伏以,臣情勢難安,病狀且苦,尋單縮伏矣。卽者以兩司處置,召牌下降,嚴畏分義,不得不趨詣闕外,而第兩司引避,因修撰申鐔疏而發,臣亦被其初疏之侵詆,且有嫌礙之端,其不敢是非諸臺之立落,固較然明甚。臣已難冒居臺次,且臣母疾病沈淹之中,近因觸寒,添得感冒,素患眩症,又復發作,頭目旋暈,精神昏瞀,帖伏床席,不敢少動,食飮全廢,涔涔委頓,臣以獨身,躬自扶將,至情所在,實無離側供仕之望。玆敢冒死呼籲,伏乞聖明,俯賜諒察,特垂矜憐,鐫遞臣本兼諸任,俾得專意救護,不勝萬幸。疏批見上
上御德游堂。晝講時,上讀新受音訖,世最曰,爲季孫後,以美疹惡石,爲比,終不容出奔,蘧伯玉之言曰,不以道事其君者,是也。又曰,大饑論荒政,魯襄公時,二十餘年凶荒,而賑政不備,故書之以爲戒。今國家不幸,飢荒荐臻,今年又不得免焉,朝家方講荒政,而此外亦有便民之道,緩刑舍禁足,山林川澤,與民共之。近來折受弊甚,最爲不便民之端,宜次第革罷。大成曰,上番之言,是矣。魯國荐飢,而不備賑政,故民多死亡矣。我國則曾前或未及蓄積,而値凶歲以致賑資之缺三字年而荐逢凶荒,京外多預備,民多賴之,而蓄積之道,節目爲貴。孔子曰,道千乘之國,節用而愛民,自上節用之道,恐有所不足矣。宮中所用,未必皆歸賑民,而向者自內出銀賑民,民今感恩,人君衣服飮食之節,若或有浮費,反爲厲民,所當深念。上曰,節用愛民四字,宋臣李沆,以爲終身誦之可也。儒臣所達,切實,可不留心焉?世最曰,不能節用,常由於奢侈,自上躬率飭勵,然後可以爲節儉之方矣。上曰,然矣。大成曰,莊公見弑,賈·擧·州綽等十人,皆死之,而不以死節稱,平日不以正道事君,逢君之惡而死之,非節,所謂死節,以義事君,責難陳善,臨危授命,是也。宋臣張栻曰,求伏節死義之士於缺四字之中,人主平日,必培養直氣,然後臨亂可得伏節之士矣。日昨玉堂箚中,備陳此意,聖心亦必惕念,而諫臣,必用敢言之士,若或阻抑,則言路杜塞,實非國家之福,願聖上之留心焉。泰采曰,雖是諫官之言,惟在事理是非,近來則是非不公,若黨論之人,則斥之,亦無不可矣。上曰,言路扶植,儒臣言是矣。末世論議紛紜,當觀一時是非而已矣。大成曰,非曰諫官之言,必言言用之,事事從之。近觀事係宮禁,言涉宰相,則其言雖直,久靳恩點,故臣竊有區區之懷,敢達。世最曰,下番所達,是矣。禮判論議之說,實是意外也。特進官李益壽所啓,臣待罪銓任,萬萬無似,而黽勉供職矣。數昨之政,精神昏謬,臺望已違政規,說書無副·末望可擬之人,缺五六字李眞儒備擬矣。逮聞則在中考,不宜爲右職,有此二失,做錯若是,而何敢仍冒重任乎?請許遞銓任,上曰,偶未覺察,安心行公。又所啓,永興府使蔡以章,日昨因儒臣陳達,有仍任之命矣。近日邦憲不嚴,疾病情理,參恕太過,儒臣仍任之請,蓋出於此,其言誠得體,而以章則實病難以供職,今已馱載上京云。北路凶歉,比諸道最甚,而賑政迫頭,旣難經紀,則非爲渠之地,官事實有萬分可慮者,似當有變通之道,故敢達。上曰,邊倅有厭避之弊,而監司之一狀啓,竝罷兩倅,事體不當,纔因儒臣陳達,已令仍任,今難續續變通矣。大成曰,此乃小臣所達矣。監司狀啓中延命時,見其病重實狀云,臣意以爲,旣已延命,則與不能起動者,有異。且監司之一時竝罷兩倅,事體不當,故有所仰達矣。今聞以章,以實病馱載上來,方在危境云,昨日仍任,今日變通,事體雖未安,若以病淹滯,趁未下去,則前頭賑政,誠爲可慮,似當有變通之道矣。上曰,纔已仍任,故有所持難矣,諸臣之言,皆以爲實病云,果有實病,有害官事,則還爲罷黜,可也。益壽曰,以章罷黜後,以黃鎬差出矣。今將仍送黃鎬乎,後日政,別爲差出乎?上曰,黃鎬,仍任催促發送,可也。又所啓,釐正廳事,缺二字筵中欲達,未達而退矣,閔鎭遠爲堂上,欲與李寅燁等缺三四字爲之,鎭遠,以禮曹參判,往來陵寢,故未及爲之矣。缺四五字歸來,似當議之,而此事,諸堂·郞三年講究,今難以一缺三字意見爲之,李寅燁,今又被斥不出,前頭似將遲延,故敢達。上曰,唯。
申時,上御德游堂。夕講時,上讀新受音訖。缺十餘字見春秋之見,當讀以如字,不當作現。上曰,然矣。缺五六字生於憂患,死於安樂,出於孟子之言,入則無法家拂士者,國恒亡,卽今外則南北無警,內無拂士之規戒,上下恬憘,已缺三四字安樂如憂患,戒謹恐懼,則臣民幸甚。上曰,然矣。缺二字曰,春秋無不言之事,崔杼之罪,人得以誅之,而終不能誅,如此而爲國乎?大成曰,如晉公之時,則猶可正名討之,而至此時,則伯業已衰,名義晦絶矣。五伯之後,無尊周之義,正名之義,此時無足言矣。世最曰,晉若問罪崔杼,則亂臣尙可知懼,而伯國如此,他國尙復何責哉?知事趙泰采所啓,缺十餘字番布矣。自昨年設射缺八九字名,式入番,每中日試放,別單入啓事,定奪,缺七八字五百名中,各司書吏·使令及市井商賈輩,缺五六字番次雇立,亦多殊無勸課之意,且本廳素缺四五字優等者,不得施賞,所謂敎師令正之類料布,尤缺四五字意,則擇其中實軍,參酌分番,而如各司吏屬·市井之類,依前收布,以爲賞格及料布之資,而中日別單,此是他軍門所無之事,勿爲入啓,有沒技者,然後別單入啓,似爲便當,事係變通,故敢達。上曰,依爲之。參贊官權持所啓,視事,縕繹間頉稟。答曰,依爲之。又所啓,榻前辭免一缺六七字吏曹判書李益壽,今日晝講時待罪缺八九字,及請推吏曹判書李益壽,請推缺四五字諸臣以次退出。
權持啓曰,明日常參·經筵,取稟。又啓曰,近來史局,久無實官,檢閱洪致中,受由亦過累日而尙不出肅,事甚未安,卽爲牌招察任,何如?傳曰,允。又啓曰,檢閱洪致中,旣有只推勿罷之命,更爲牌招察任,何如?傳曰,允。又啓曰,卽者待敎李澤,自鄕上來,陳疏退去,而左·右史不備,缺明日待開門,牌招察任,何如?傳曰,允。
黃一夏,以兵曹言啓曰,兼司僕一番將李夔,今日入直矣,猝得寒病,症勢危劇,不省人事云。不得已原單子中,改付標以入之意,敢啓。傳曰,知道。
又以軍器寺官員,以都提調意啓曰,本寺,以武庫衙門,大臣兼領。曾前則物力不至凋殘,凡干進上及各色責應之無弊支過矣。乙亥八月,以年凶,三南所進三名之甲胄等物,權減,至于今日已過十年。蓋方物價,準數受來,則不無贏餘,官司得以成樣,而以久停封進之物,漸就蕩敗,至於移貸他司,以充及時之需,其苟艱之狀,不可勝記。竊念方物裁減,初出於爲民之意,而有不然者。今此三南甲胄價,雖云裁減,而元無民結減捧之事,宣惠廳依例收捧,歸於儲置,若以方物價米,移送於賑廳爲言,則亦有不然者。大同米與賑廳穀,條款自別,荒歲救民之政,惟當自該廳料理而已。大同享上之物,逐年權減,有同永減之規,使無復舊之日,不但殘司形勢之亦切,揆以事體,亦涉未安。臣之愚意,三南甲胄進上,雖未得一時復舊,今年兩南年事,比他道稍稔云,兩道進上,爲先復舊爲宜。且本寺貢物價,丙子裁減之後,久未復舊,中間因大臣陳達,復舊事蒙允後,旋因該廳覆啓,只許折半,今已八年,亦爲許復,俾令本寺,稍成貌樣,何如?傳曰,貢物價,先爲復舊,可也。以上燼餘
上在慶德宮。停常參·經筵。
二更至五更,月暈。
左承旨朴弼明上疏。大槪,臣於日昨路上,墜馬重傷,旬月之內,難望起動。玆敢疾聲仰籲於仁覆之下,乞蒙恩遞,以便調治事。入啓。遞差。
慶尙監司書目,昌寧縣監元命龜,田十一負,公然漏落,依事目爲先罷黜事。
政院啓曰,兩司多官,引避退待,已過累日,玉堂當爲處置,而上·下番,俱陳疏引嫌。副提學尹趾仁,副應敎崔昌大,副校理權詹,竝卽牌招,使之處置,何如?傳曰,允。
待敎李澤上疏。大槪,昨自鄕來,搆呈一疏,見阻喉司,方切悶縮,又於意外,天牌辱臨,分義是懼,不敢坐違,謹此來詣闕下,而臣之情迹,旣無可以復進之路,又於諫臣再避,詬辱備至,尤不可一刻抗顔於榮次,不得不更投辭章,自外徑退。伏乞聖慈,亟削臣職,仍治臣罪事。入啓。
政院啓曰,待敎李澤,昨日陳疏到院,而觀其措語,因正言金始煥再避,有所陳辯,而一事累疏,似涉煩瀆,故臣等相議退却矣。今者來到闕外,又爲陳疏,而至以顯有左右之意,侵斥本院,其在事體,殊甚未妥,而不得不捧入之意,敢啓。傳曰,還出給。
江原監司書目,高城郡守朴尙一,今月初八日身死事。
副提學尹趾仁牌不進,依承傳罷職。
政院啓曰,兩司多官,引避退待,已過累日,而大司憲宋相琦,大司諫權尙游,司諫李夏源,掌令趙錫周,持平李柱天,俱在外,持平權斗紀,正言具萬理,未署經,執義李肇,親病受由。兩司無行公之員,處置歸於玉堂,而玉堂之官,擧皆陳疏引嫌,將無處置之期,何以爲之?敢稟。傳曰,正言具萬理,改差。
吏曹啓曰,承旨有闕,政事,取稟。傳曰,祿都目政,兼爲之。
政院啓曰,正言具萬理遞差事,命下矣。政官卽爲牌招,開政差出,新除臺官,待下批牌招,以爲趁卽處置之地,何如?傳曰,明日開政。
待敎李澤牌不進,依承傳罷職傳旨。傳曰,只推勿罷。春坊朝報
待敎李澤疏曰,伏以,臣冒上縣道之章,恭俟誅罰之加,而及承批旨,至以勿辭上來爲敎,臣誠感激悶鬱,莫知所出。卽宜歸伏輦下,更請斧鉞,而適値日氣陰冷,重傷風寒,素患痰嗽,乘時兼發,呻臥村廬,淹延累日,今始曳還私次,輒復露章哀龥,臣罪至此,尤無所逃,而念臣情勢之轉益狼狽,廉義之決難冒沒,前疏陳懇,已悉無蘊,今不必更煩覼縷,而第又伏見金始煥再度之辭,其所臚列,全無倫脊,艱窘破綻之態,呈露無餘,誠可笑而不足怒也。臣又呶呶條辯,亦涉疲甚,姑撮其一二不成說者言之。當初論臣之罪,在於誤記,則越證參驗,宜在他史之錄,而今則曰堂后所錄,語脈之同不同,非所可論云云,其勿論他錄之同異,亦欲勘罪於臣,以爲承望之計者,自然透見於話頭矣。且曰兩字旨意之不同,尺孩亦知云,而大臣之以欲爲謀,亦有不可掩者,故繼之曰,設或字異而意同,若無換書之事,皺合之說,必不出於大臣之疏云云。噫,臣則雖上着謀字,下着害字,而曾無合爲二字之事,堂后則上書欲字,下書如此字,而卽以與謀害相近,釋之,然則左相之疏,雖曰得見臣錄而發,顧此合爲二字而奏達,合爲二字而載錄,亦由臣上謀下害之錄而然耶?今若只以傳洩起鬧斥臣,則臣固無辭,若以誤記爽旨罪臣,則豈非抑勒之甚乎?至於牽掣依違,方寸計較之云,旣無可以指的之事,故只以此等詬辱之說,爲快意反詈之資,淸朝臺閣之上,不意有此風習也,臣之不可復進,固已自畫也。又被人奉踢,至於如此,尤不可抗顔榮次,昨構此疏,呈于喉司,而諉以前事,終始退却。夫諫臣之避,旣至再次,而彼則無辭捧入,臣則不捧,顯有左右之意,臣竊評之。召牌之下,嚴畏分義,祗詣禁門之外,而決無淟涊就列之勢,又不免投疏退歸,臣尤死罪。傳曰,還出給。燼餘
上在慶德宮。停常參·經筵。
修撰申鐔上疏。大槪,嚴敎之下,惶隕震駴,縮伏累日,誅罰不加,一日帶職,慙悚愈切。玆敢冒死控龥,伏乞聖明,亟命鐫削職名,以安微分,以謝朝議,不勝萬幸事。入啓。遞差。
待敎李澤牌不進,依承傳罷職。
政院啓曰,兩司多官,引避已至累日,新除授執義李海朝,卽爲牌招,使之處置,何如?傳曰,允。
右議政徐宗泰上疏。大槪,新命,決不敢承當,重誤國事,所被人言至重,伏乞收還,勘正罪名,以幸公私事。入啓。答曰,卿懇。今玆重卜,意非偶然,前已慰釋,何至追咎?文衡薦望,亶出公心不正之論,何必深嫌?卿其須念國事,安心勿辭,亦勿待罪,速出視事,用副至望。仍傳曰,遣史官傳諭。
備邊司郞廳,以大臣意啓曰,今日賓廳日次,而大臣有故,頉稟。答曰,知道。
吏批啓曰,玉堂多官有闕之代,今當差出,而擬望之人乏少,相避外任竝擬,何如?傳曰,允。
以李宜顯爲副校理,李世會爲昌寧縣監,李濟爲承旨,李頤晩爲濟用正,宋正明爲修撰,鄭栻爲副修撰,李墪爲副提學,李師尙爲南學兼敎授,兪命凝爲正言,朴泰成爲高城郡守,李肇爲校理,李海朝爲執義,李大成爲持平,鄭齊斗爲司僕正,學諭單吳廷賓。吏曹謄錄
軍器寺官員,以都提調意啓曰,本寺,以武庫衙門,大臣兼領,曾前則物力不至凋殘,凡干進上及各色策應,無弊支過矣。乙亥八月,以年凶,三南所進三名日甲胄等物,權減,至于今日,已過十年。蓋方物價,準數受來,則不無贏餘,官司得以成樣,而以久停封進之故,漸就蕩敗,至於稱貸他司,以充及時之需,其苟簡之狀,不可勝記。竊念方物裁減,初出於爲民之意,而有不然者。今此三南甲胄價,雖云裁減,元無民結減捧之事,宣惠廳依前收捧,歸於儲置,若以方物價米,移送於賑廳爲言,則亦有不然者。大同米與賑廳穀,條款自別,荒歲救民之政,惟當自該廳料理而已。大同享上之物,逐年權減,有同永減之規,更無復舊之日,非但殘司形勢之悶切,揆以事體,亦涉未安。臣之愚意,三南甲胄進上,雖未得一時復舊,今年兩南年事,比他道稍稔云,兩道進上,爲先復舊,爲宜。且本寺貢物價,丙子裁減之後,久未復舊,中間因大臣陳達,復舊事蒙允後,旋因該廳覆啓,只許折半,今已八年,亦爲許復,俾令本寺稍成貌樣,何如?傳曰,貢物價,爲先復舊,可也。疊見上戶曹謄錄
右議政徐宗泰疏曰,伏以,臣釁戾旣重,理宜斥退,猥被收召,復霑祿秩,日夜感戴隆渥,而出入班行,尙切愧懼,今玆新命,出於千萬夢寐之外,臣五情震越,置身無地。伏念微臣,荷聖明洪造,班序冥升,而忝有三事,實不厭時論,隨事憒憒,伴食有靦,及至受命治獄,輒致僨誤,鞫事按覈,臣罪彌著,不加刑章,旋有甄錄,曲荷聖度之寬,已是微分之外,臣退思愆咎,餘悸在心,豈宜復玷鼎席,重誤國事?萬萬非國體之所宜,私分之所敢出也。臣誠無狀,蒙被寵渥,至於此極,感激涕泣,莫知所以仰報,而循省負犯,決無承當之理。伏乞聖明,俯察血懇,亟賜改命,不勝萬幸。臣日昨得見修撰申鐔兩疏,論文衡薦望之語,斥臣罪狀,旨意極深,臣不勝駭怖焉。臣於平昔,深服判書臣李寅燁文辭典重,述作有規度,有儕輩未易及者,以爲步武館閣,庶幾稱允,臣之親友,雅聞臣言矣,迷見實嘗如此,日者猥當文衡薦望之命,不敢隱其所知,逐列之缺二字望中,嘗見近世故事,未經提學之卿宰,往往與文衡薦望者,如文貞公金堉,右尹黃㦿,是也。只緣臣無文謬當,不能見信於人,又不量世道之險棘,獨於今日,致有此無前之事,以文苑薦擬之重,爲親黨光耀之資,不恤公議,上誣國家,則臣之罪,雖被誅竄而有餘矣。噫嘻,臣誠不料人之恣意凌蹙,至於斯也。然念臣之區區之見,世必有諒察而信之者,仰恃聖明則哲,亦必有以閱試而洞燭之矣。鐔以文名爲言,先輩日遠,世鮮鴻工,其所推薦,不得不隨時,而在於當世之人,臣未知見今在朝文藝蔚然,果是誰人,攻臣之鋒,移及而直斷以不閑鉛槧爲言,至此,臣何可與辨哉?臣與寅燁,爲從叔侄,臣意實所不安,而第聞國朝以來,親嫌之間枚卜,或有不得避者,文衡雖重,豈有加於枚卜乎?妄以公家事爲重,不自知以此爲罪也,臣罪名至重,貽辱搢紳。懇乞明賜勘正,以解輿情,以安愚分。縮伏累日,今始仰籲,伏不勝兢惶俟命之至云云。疏批見上
修撰申鐔疏曰,伏以,臣至愚極陋,最居人下,濫蒙洪造,歷敭華貫,而揣量才分,無一可堪,忝叨言議之職,前後卽一成造,而終無一言裨補,虛辱寵命,惶悚恒切。適當聖明遇災修省之日,妄以草草所語,粗效憂愛之悃,若其觸犯時諱,畢竟顚沛,則固已料之審矣。咋指悔狂,駟不及退,得伏見相臣箚批,辭旨極嚴,至有駭然不正之敎,臣驚惶震越,置身無地。縮伏累日,恭俟處分,誅罰不加,職名猶存,一日蹲冒,愧悚愈切。臣於嚴敎之下,只當自訟其妄言而已,固不敢有所辨明,以重速罪戾,而第大臣箚辭,直以臣所論文衡一款,欲歸之於黨論之科,此則雖以諸臣疏避觀之,臣言之出於輿誦,亦可以見矣。惜乎,何其反咎言者,若其是無難乎?古人所謂事關廊廟,宰相待罪之語,臣爲大臣誦之,且臺避所謂敲撼等說,尤爲可笑。此事初不劾正則已,旣欲劾正,則安得不爲窮源之論,而臺臣之以此藉口,更鋒橫詆?實非恒情之所測度也。臣之再疏,已明其呈疏枚卜之先後,又不欲呶呶也。苟使今日擧措,果出於大公至正,而足以厭服乎人心,則臣雖喙長三尺,其何以容議於其間,而若如諸臣之說,自處而不論,旣往而不言,則時無時可言,無人可論矣,此果成說乎?臣竊異之。臣於諸臣疏避,其所抑勒疑怒之言,可辨者一二數,而彼此是非,旣是聖鑑之所洞燭,臣不欲與之爭辯,徒傷事體也。然而大臣驅之於黨論,聖上責之以不正,臣以此情迹,決不可因仍冒據於榮次。伏乞聖明,亟命削臣職名,以安微分。傳曰,遞差。
又以兵曹言啓曰,今十月二十日,騎兵崔仁信稱名人,自興元門入來,差備門外擊錚,極爲駭愕,令攸司囚禁治罪,同〈門〉守門將李世雄,常時不能禁斷雜人,以致闌入,亦難免其責,推考,何如?傳曰,允。
李東馣,以御營廳言啓曰,本廳別馬隊中日試才時,一朔連三次騎芻四中者,直赴殿試事,曾已定奪矣。今此立番安岳十一番別馬隊兼司僕林處先,今十月初七日中日時,騎芻四中,十六日騎芻四中,十九日騎芻四中,連三次入格,何以爲之?敢稟。傳曰,直赴殿試。
又以兵曹言啓曰,今十月二十日,幼學石奎瑞稱名人,自開陽門入來,差備門外擊錚,事極駭愕,令攸司囚禁治罪,同門守門將金兌吉,常時不能禁斷雜人,以致闌入,亦難免其責,推考,何如?傳曰,允。
又啓曰,大司憲宋相琦,掌令趙錫周,在外。執義李肇,陳疏受由,掌令李翊漢,避嫌退待,持平權斗紀,未署經,持平李柱天,受由在外。今日以監察茶時之意,敢啓。傳曰,知道。以上燼餘
上在慶德宮。停常參·經筵。
司果鄭栻,修撰申鐔,文臣朔試射時,稱病不進,依承傳罷職。
執義李海朝啓曰,臣之情迹,決難玷汚於臺閣,而向來黽勉膺命,只欲少伸分義而已。今此柏府新命,又及於病蟄之中,恩牌繼降,不得不趨謝恩命,而同僚及諫院多官,引避退待,臣當處置,而文衡之合與不合,當論不論,姑置勿論,當初擬薦之大臣,卽臣之表從兄也。在法應避,則旣不當可否立落於其間,昨日近曛之後,召牌始臨,臣之所居,又甚僻遠,承牌詣闕之際,闕門已閉,政院微稟變通,未免退歸。臺官之承牌詣臺,門閉還退,實是稀有之擧,雖緣事勢之適然,事體擧措,緣臣而顚倒。以此以彼,俱不可一刻仍冒於臺次,請命遞斥臣職。答曰,勿辭,退待物論。
謝恩,右副承旨李濟。
政院啓曰,執義李海朝,以兩司處置事,承牌詣臺,又爲引避,處置歸於玉堂矣,玉堂,除前所引嫌人員外,昨日政新除授副提學李墪,副校理李宜顯,修撰宋正明,竝卽牌招,使之處置,何如?傳曰,允。
謝恩,副提學李墪。
修撰宋正明上疏。大槪,頃於三告蒙遞之日,旋承除命,病難自力,且有難安情勢,而禁門垂閉,未暇陳暴,終未免坐犯違慢,自速譴罷,不料恩敍遄降,復叨舊踐,驚惶感激,靡所容措。卽因兩司處置,庚牌降臨,不敢不來詣闕外,而疾狀危苦,斷無趨承之路。且於前修撰申鐔之疏,終有所不可冒進者,乞蒙鐫斥,以謝人言事。入啓。答曰,爾其勿辭,從速察職。
玉堂箚子。大槪,請獻納朴彙登,掌令李益漢,正言金始煥,執義李海朝,竝命出仕事。入啓。答曰,依啓。
副校理李宜顯牌不進,依承傳罷職傳旨。傳曰,只推勿罷。
義禁府啓曰,今日以罪人刑推事,開坐,而判義禁李□□,方在引入中,同義禁金□□,呈辭,俱未行公。罪人姜以徵鞫問,事係重獄,故前日本府草記,待備員開坐刑推事,陳達啓下矣。此獄則姑待備員後擧行之意,敢啓。傳曰,知道。禁府謄錄
禮曹啓曰,今十一月二十九日冬至,大殿·中宮殿陳賀時,王世子兩殿致詞·陳賀等節目,依例磨鍊乎?敢稟。傳曰,權停。又啓曰,今十一月二十九日冬至,王世子受百官〈陳〉賀節目,當爲磨鍊,而處所,以何殿磨鍊乎?敢稟。傳曰,權停。禮曹謄錄
副提學李墪箚曰,竝引嫌而退。侵詆之言,大缺相敬,所失在彼,於我何損?前後啓避,旣得臺體,反攻之言,不必爲嫌。旣有應避,固難處置,承牌還退,其勢固然。請獻納朴彙登,掌令李翊漢,正言金始煥,執義李海朝,竝命出仕。答曰,依啓。避辭見上
修撰宋正明疏曰,伏以,臣頃在館職,疾勢沈㞃,辭單獲徹,幸蒙恩遞,曾未竟日,旋承除命,欲起還仆,無計赴召。且有難安情勢,而禁鑰垂下,未暇陳暴,未免坐犯違慢之科,罪止例罷,一味悚惕,不料恩敍遄降,復叨舊踐,冞增感惶,靡所容措。在臣分義,惟宜竭蹶趨承,而第臣宿患阿睹之症,輾轉危痼,今則十分難醫之境,胞眥澀爛,而痛楚難忍,障翳滋熾而視瞻全眯,合睫呻呫,不能與方冊相近者,已有年矣。昨歲以來,謬塵榮選,不敢引分力辭,間嘗黽勉就列,每有開筵之命,不得不繙閱當講文字,而乍用目力,黑花蔽睛,字畫猶有難辦,奧義何能究得?臨渴之缺二字以副急,强其不能,自顧多恧,見今症形,日加月增,藥餌罔效,分作癃廢,雖閑漫職務,猶不可强策行公,況此經帷講討之任,豈有因仍堪承之望乎?且臣頃伏見修撰申鐔之疏,追論旣遞之文衡,而詆斥轉及於三司,至以顧瞻周遮爲目,其言之專出抑勒,已悉於諸臣疏避,臣不必又煩架疊,而臣之忝居論思之地,爲日最久,則凡有咎責,理難獨逭,其不可晏然於榮次也,決矣。卽者以兩司處置,庚牌降臨,不敢不趨詣於禁扃之外,而臣以被斥之人,方自引之不暇,何敢可否於其間乎?情迹臲卼,斷無冒進之勢。玆敢悉暴危懇,仰瀆於宸嚴之下。伏乞聖慈,諒臣情病之難强,亟許鐫削臣職名,以謝人言,以安微分,不勝萬幸。疏批見上
持平權持啓曰,今日右承旨黃一夏,式暇,右副承旨李濟,未肅拜,廳中出納,事多苟艱,李濟卽爲牌招察任,何如?傳曰,允。
宋徵殷,以侍講院言啓曰,兼弼善李師尙,兼文學任守幹,連日呈辭,文學元文受由下鄕,纔已入來,連日陳疏,不爲肅拜,兼司書李肇,移拜玉堂,本職未肅拜,書筵輪直,事多苟艱,明日待開門,竝爲牌招察任,何如?傳曰,允。
李濟,以兵曹言啓曰,今十月二十日私婢者行禮稱名人,自興元門入來,差備門外擊錚,極爲駭愕,令攸司囚禁治罪,同門守門將趙斗玲,常時不能禁斷雜人,以致闌入,亦難免其責,推考,何如?傳曰,允。
宋徵殷啓曰,臺諫出仕事,命下矣。今日夜深,明日待開門牌招之意,敢啓。傳曰,知道。以上燼餘
上在慶德宮。停常參·經筵。
夜一更,流星出危星下,入南方天際,狀如鉢,尾長四五尺許,色赤,光照地。
下直,蔚珍縣令金世衡,開寧縣監李宇春。
政院啓曰,兵曹判書李寅燁,頃者承牌詣闕,旋因儒臣之疏,旋卽引入。本兵之曠務,金吾之滯囚,殆至兩朔,俱涉可慮,卽爲牌招察任,何如?傳曰,允。
謝恩,校理李肇,吏曹佐郞任守幹。
兵曹判書李寅燁牌不進。
兼弼善李師尙上疏。大槪,臣之情病,俱難冒居於榮次,尋單蹙伏之際,召牌降臨,不得不趨詣闕外,而第臣於前修撰申鐔之疏,有不敢晏然者。亟遞臣本兼諸任,以謝人言,以安私分事。入啓。答曰,爾其勿辭,從速察職。
持平權斗紀上疏。大槪,臺閣未署之前,例不得自列,而臣之情病,萬分難强,所叨職名,有不容一日虛帶。且臣目見聖上削黜儒臣之過擧,不勝區區慨惋之忱。玆敢略暴所懷,乞蒙鐫削臣職,仍治臣格外陳疏之罪,兼冀財察愚言事。入啓。
領議政崔錫鼎箚子。大槪,臣於儒臣及史官之疏,俱有難安之端,更申危懇,冀賜鐫免事。入啓。答曰,卿懇。申鐔前後之疏,意在敲撼,不正甚矣,何足介意?每提前事,侵斥不已,所失在彼,於我何嫌?卿其須念國事,安心勿辭,卽起視事,勉副至望。仍傳曰,遣史官傳諭。
備忘記,持平權斗紀,姑先遞差。備忘記,噫,兇潛之罪,果何等罪名耶?況昨承親鞫時,下敎俱載在政院日記,至有臣子不敢聞之敎,而曾未數年,爲潛伸救之說,至發於論思之地,事之駭惋,孰甚於此?削黜之罰,實是未減,而喉司汲汲繳還,臺臣引以爲咎,早晩繼世欽而起鬧,固已料之矣。權斗紀,身居臺閣,爲兇潛左袒,乃敢以自許以慷慨之士,其志無他等語,極意奬詡,肆然歸之於無可罪之地,而指意深險,遣辭絶悖,有不忍正視也。噫,兇潛之疏,卽一急書,而其謂無他,卽斷斷無他之謂也。若以凶潛,歸之無他,則其將盡驅諸臣於罔測之科耶?兇潛則伸冤,大臣之疏則謂甚危怕,其心所在,誠不可測,而至若李命世牽復之請,亦甚無嚴,而有未暇論也,極可痛心。若不明示好惡,嚴加堤防,則溥·潛之徒,必接鍾而起,亂我國家而後已,權斗紀,極邊遠竄。噫,邪正之分,不可不嚴,是非之天,人皆有之,而日者金世欽削黜之命,辭嚴義正,喉司但當將順,而覆逆之啓,大是意外,嘆慨之說,殊甚謬戾。且爲兇潛伸冤之疏,繼發於執法之臣,而喉司默無一言,循例捧入,有若忠言讜論者然,出納惟允之責,豈容若是?不可無警責之道,覆逆承旨竝罷職,今日仕進承旨,竝遞差,今後爲潛伸冤之疏,切勿捧入。
罷職現告,左副承旨李東馣,同副承旨宋徵殷,遞差現告,都承旨李震休,左承旨權持,右副承旨李濟。
備忘記,權斗紀上疏,還出給。
左承旨黃一夏牌招肅拜。
政院啓曰,卽者承牌詣闕,而廳中一空,伴直無人,承旨有闕之代,似當牌招政官差出,而今已夜深,明日待開門牌招開政,何如?傳曰,允。又啓曰,臣昨以式暇,退還私次,卽承庚牌,顚倒詣闕,則因前持平權斗紀疏,有日者覆逆承旨,今日仕進承旨,或罷或遞之命矣。臣於向日金世欽疏,所見不同,雖不參覆逆之啓,原疏則與諸僚相議捧入矣。今此嚴敎之下,臣當待罪之不暇,而竊有區區所懷,不敢泯默。彼世欽·斗紀,換面改頭,迭出投疏,觀其措語,遣辭兇悖,有不忍正視者。世欽之門黜,亦云末減,斗紀逆裔之典,實出堤防日後之弊,而第諸僚向日之覆逆,今日之捧入,俱未免乖當之歸,而此不過一時所見未到之致,豈有一毫他意於其間哉?追咎事過之後,竝與今日仕進諸承旨,一倂遞罷,半夜禁直,蒼黃迸出,反覆思惟,終爲過重之擧。請加三思,亟命還收諸承旨遞罷之命。臣待罪近密,惶恐敢啓。答曰,勿煩。
謝恩兼冬至正使澤,副使戶曹參判南致熏等啓曰,臣等,奉命出疆,期日已迫,而自前使行所帶員役輩,若無所持銀貨,則觸處生梗,隨事見礙。朝家爲是之慮,曾前甲申秋,大臣入侍時,戶·兵曹及各衙門·各軍門銀貨,從優許貸之後,使其首譯及掌務官次知。貿來物貨,告知戶曹,行關萊府,待其被執價銀之出來,自戶曹句管,分送各衙門事,旣已定奪矣。卽今南貨不順,決難及期上來,而拜表只隔數日,若無趁速變通之擧,則到彼狼狽之患,將無所不至,誠爲可慮。戶·兵曹及各衙門·各軍門銀貨,一依甲申定奪,從優許貸事,令廟堂急速稟旨,何如?傳曰,依啓。
傳曰,極邊罪人權斗紀,配所單子及押去單子,卽刻內捧入。禁府謄錄
舍人李師尙疏曰,伏以,臣情切危蹙,病勢難强,尋單請急,爲日已多,不意此際,召牌降臨,分義所在,不得不趨詣於禁扃之外,而第臣伏見前修撰申鐔〈疏〉本,論及文衡薦望,而侵斥三司之暗默,非斥之言,極其深峻,臣看來悚恧,不省所以自措也。臣於前月,冒居言地,文衡之出,適當其時,則聾瞽之斥,臣實當之,然詞垣主盟,爲任雖重,而隨時量才,自各有人,何得盡如前代之鴻匠鉅公,而古之人,亦有有文詞,而爲才猷所掩者。今李寅燁之不以文辭自居者,想亦有由,則只以未經文任之故,輕加彈劾,實非臣意慮之所到也。況其追論於旣遞之後,移鋒於許多之人,使朝著不靜,爻象不佳者,果未知其爲公心平氣之發,而其所侵詆,有非尋常,則臣何敢晏然冒居於榮次,以重其罪戾乎?伏乞聖慈,亟遞臣本兼諸任,以謝人言,以安私分,不勝幸甚。疏批見上
領議政崔錫鼎箚曰,伏以,臣得見申鐔第三疏,則有曰,大臣驅之於黨論,又曰,今日擧措,大公至正,則何敢容議?至以反咎言者責臣,臣於此一倍駴懍,繼以訝歎也。臣之日昨箚辭,蓋以近來朝著之間,論議携貳,積歲睽阻,無心處看作有心,無過處每欲求過,持是以往,觸處做病,無非情志不孚之致,臣誠憂悶世道,略及於章牘,且以今日事言之,一時無心之事,人言至此,安得不爲之慨嘆乎?嘗見前輩故事,其於一家姻親,苟有地望相當,則雖陞品薦望,亦無拘礙,今於以遞自斷之兼任,陳達變通,俾令專察於滯務,此是應行之事,有何形迹之可嫌,公私之可論耶?今乃以此爲言,設令有所薦擬,或稟請行公,則未知言者,何以加其罪乎?臣恐從今以往,居輔相之任者,曲避小嫌,持疑狼顧,擧懷便身之圖,而不得自盡於國事也。且鐔,以臣不言文衡之不合爲咎,旣有親嫌,則文望之合與不合,臣固不當容喙,此又臣之所未解也。然彼旣斥臣以循私不公,至以察形驗迹爲辭,則臣之情勢,終不敢晏然於職次。又得見史官李澤之疏,更提前事,操之不已,指斥臣身,全無顧藉,此亦難冒之一端。伏乞聖明,曲加諒照,亟命鐫解職名,以存國體,以安愚分,不勝萬幸。疏批見上
持平權斗紀疏曰,伏以,臣跡疏而賤,識淺而陋,臣誠宜於荒野,不宜於淸班,臣之自知者甚明,而聖明,謬以恩加之,柏府·薇垣,逐年召臣,臣用是惶蹙,力疾趨朝,非敢曰足稱是職,蓋亦以粗伸犬馬之忱,而未署經之前,又無以自列,縮伏旅邸,居然旬浹三矣,中値胄筵有事,幸蒙恩遞,臣謂庶幾歸死丘壑,嶺外行裝,朝暮且發,不意乃者,重叨昨歲除命,顧臣何以荷異數至此?臣實不省厥由也。臣銜渥畏義,僅已祗肅,而風寒所觸,賤疾轉㞃,氣閼而腰腹膨脹,痰注而肢體麻痺,鍼藥無效,飮啖頓廢,只此症情,固無望於奔走供仕,而且伏見前修撰金世欽疏本,尤有所大不安者。記夫潛獄親鞫之擧,而臣忝在諫職之日,而臣居最僻,聞最晩,旋又病遞于中途,顧未遑一言匡救,臣孤負職責,居常自視歉然,今於世欽擧朝不言之斥,臣將何說獨自解也?臣以病則難强,以情則難冒,其不可一日蹲據也,決矣,而特以未署經之故,拘於公格,不敢陳籲,咨且延就,以至于今矣。臣旋自念,臣之忝入臺閣者,凡幾遭矣,而近來諸臺引避,署經無日,淸朝言議之地,緣臣而一窠長虛,今若復屑屑於體例之間,不爲之自處,則是誠無裨於國家,不安於私分,而只爲妨賢之歸矣。玆敢冒法干威,疾聲呼籲於天地父母之前,其爲壞損臺體之罪,則臣實難逭矣。伏乞聖明,曲賜諒察,亟命鐫削臣職,且命治臣格外陳疏之罪,以嚴邦憲,以警具僚,不勝萬幸。臣旣在世欽疏斥之中,則其於世欽事,有難容喙,而第不勝區區慨然之懷,敢此贅陳於乞免之章,伏願殿下裁達焉。世欽,以疏逖之臣,不識忌諱,有懷無隱,能言人所不能言,有可尙無可怒也,而殿下不曾舒究而少假之,輒加雷威,辭旨極嚴,有非臣子所敢聞者,此豈非所以恢天地之量,而廓忠諫之路也?殿下不信臣言,臣請推本而略辨之。臣竊嘗聞之道路,李潛爲人,大抵迂僻,自許以慷慨士,世目力方外士,至於昨年之疏,實亦獨行不顧,擧室挽止而不可得,終至逃避而投呈云。此則出於風傳,雖未必其的然,而雖以庭鞫時事言之,天威震疊,指嗾是問,而潛終無一言以死,其無共事之人,亦可推知,而聖明乃以非一人獨辦爲敎,此則臣恐殿下,疑潛太過也。臣且觀潛疏,大旨都在爲春宮地,其志誠爲無他,而若其妄論時事,語不擇發之罪,則潛實有之矣。世欽所謂付之攸司,盡欽恤之道,可竄則竄,可殛則殛者,斯爲的論,何必親鞫,然後爲快哉?漢人有言,禁門,非刑人鞭血之地,誠以禁闥淸嚴,鞭捶狼藉,血肉汚穢,涉於不祥也。皇朝名臣林俊之言,亦曰,成化初,廷杖之法,皆厚綿重氈,止以示辱,劉瑾亂政,始解衣捶楚,非仁厚之道,此誠人君之所當體念處也。惟彼幺麼匹士之妄言,何足以動人主至尊之威,而殿下,乃以堂堂千乘之君,下侵司敗尉氏之官,不幾於千斤之弩,發機於鼷鼠者哉?世欽之言,其亦有見乎此,而至其忠乎不忠乎等語,則其在告君之辭,似有欠委曲宛轉之道,而其意,亦不過哀其以言而死,明其志之無他而已,有何一毫危險之意耶?況世欽,其職則論思也,其言則陳戒也。設或有槪於聖心,固不當摧折若是,而一言不合,遽施譴罰,獨不有歉於朝家待儒臣之道乎?至於承宣繳還之啓,臺閣引咎之避,只出於事面之當然,而大臣之疏,顯有譏斥之言,終以嘗試之目加之,嶺外之言,大臣之言,其亦甚可危怕也。聖批又諭以不足掛齒,臣固知聖上慰安大臣之至意,而其貶絶世欽,無已太過乎?噫,朝論一潰,朋比成習,黨同伐異,傾儕轉甚,殿下,又從以推波而助瀾,皷風而噓燄,若是而其可望寅協而共濟乎?臣竊爲之太息也。抑臣聞之,事至過生,人所難免,過而能改,是謂無過。伏願殿下,忘怒觀理,勿憚懲改,削奪成命,亟先收還,前後嚴旨,竝命刪去,則日月之更,人孰不仰,而轉圜之美,臣亦與有覩焉,豈不幸哉?且臣於李命世事,蓋嘗欲陳而無階矣。玆於疏末,略有所及。伏願殿下,恕其愚僭而終始垂察焉。命世,以微末之官,當非常處分,倉卒陳白,辭不達意,比擬失當,致勤嚴敎,終被重罰,而乃其敢言之誠,則有足可尙也。貶逐之餘,放還亦久,而一向廢錮,收錄無日,臣不識殿下,何其怒命世此深也?當時被臣諸臣,已蒙甄敍,咸復舊踐,而自天恩命,獨阻於命世,臣竊惜之也。今殿下,若能特命牽復命世之官,毋使命世,爲陽春之一寒谷,則亦豈不有光於含垢之盛德乎?當今可論之事,奚止於此,而臣獨以數臣事仰陳者,良以言路之開閉,係邦家之治亂,而顧此數臣者,俱以言獲罪,實非聖代之美事故也。且臣此疏,不但爲臣之情病,如上所陳,有不容虛帶,抑臣目見聖上過擧缺四字亦不得無言矣。殿下,若責臣以爾何不待署經以言,而直爲此汲汲冒陳云爾,則臣敢曰臣之情病如此,臣之所懷如此,而署經之期,則杳然,若待署經而後言,則臣終無可言之日矣。況臣曾忝臺職,在外陳疏者,亦旣累矣,則與新入臺閣,違例上章者,有間矣。伏想聖明,亦必有以矜諒之也。備忘見上
李濟,以都摠府言啓曰,今日入直軍士,中日習射,請出標信。答曰,知道。
李震休,以弘文館言啓曰,本館下番副修撰李大成,以御營廳郞廳,今日坐起時書仕出去之意,敢啓。傳曰,知道。以上燼餘
上在慶德宮。停常參·經筵。
禮曹正郞韓世億,文正公趙光祖書院賜額致祭事,寧邊地出去。
同經筵徐文裕三度呈辭。入啓。只遞賓客。
傳曰,極邊遠竄罪人權斗紀配所單子及押去單子,卽刻內捧入。
禁府,權斗紀海南縣極邊遠竄。啓。
謝恩,左承旨金萬埰,左副承旨黃一夏,修撰宋正明。
都承旨李思永,牌不進。
左議政李濡上疏。大槪,冒死申籲,冀蒙矜許事。及右副承旨南就明上疏。大槪,臣於病伏中,忽承銀臺新命,繼而召牌降臨,不得不趨詣闕外,而第臣向日東堂一所監試官劾罷之事,有不敢自安者,乞賜鐫削,以安愚分事。及校理李肇上疏。大槪,嚴召之下,不得不來詣闕外,而第臣於昨日備忘中,臺臣引以爲咎之敎,有不勝惶悸者,金世欽之疏,泛論朝廷,無所指斥,又不必費辭張皇,故臣在憲職時避辭,略陳臣不得晏然之意而已。今者聖敎及此,臣之不能明辨痛斥,只以單辭引嫌,始覺爲昏謬之歸,其何敢冒居於榮次?乞賜遞削,仍治臣罪事。入啓。
右承旨朴弼明,同副承旨尹星駿牌不進,依承傳罷職傳旨。傳曰,只推勿罷。
答校理李肇疏曰,爾其勿辭,察職。
答右副承旨南就明疏曰,爾其勿辭,從速察職。
答左議政李濡疏曰,卿懇。才諭至意,更何多誥?任埅疏語,誠可駭異,何足爲嫌?卿其無執撝謙,卽起視事,用副如渴之望。仍傳曰,遣史官傳諭。
執義李海朝上疏。大槪,臣之情病,俱難久冒於臺次,乞賜遞免,兼陳區區所懷,以備裁察事。及兵曹判書李寅燁上疏。大槪,許解文任,感祝天恩,而行己無狀,被人蹈藉,身名汚衊,更無湔洗之路,召牌欲臨,坐犯違逋之科,臣罪萬死,臣罪萬死,亟命收臣職秩,許臣屛退,俾臣歸守先人丘墓,不勝萬幸事。入啓。
右副承旨南就明,牌招肅拜。
答兵曹判書李寅燁疏曰,卿懇。申鐔之疏,非出公心,自衒之說,殊甚無謂,於卿俱無可嫌,安心勿辭,速出行公。
答執義李海朝疏曰,今玆疏陳,其果出於公心耶?以予觀之,專出於伐異也。林溥之獄,收殺已久,齮齕之言,迄可止矣,而今又提論,遣辭至深,使大臣諸臣,皆懷不安,是誠何心?尹趾仁之疏,未見其可罪,削黜之請,終靳允兪,牽復舊踐,意非偶然,則必欲甘心於趾仁者,抑何意耶?憲臣之論劾洪萬朝,未必得當,則如前擬望,有何不可?洪重休向日一疏,極涉怪駭,而嫁禍二字,何其抑勒之甚耶?李東彦之罪惡,王法之所難貸,而爾敢以仇敵滿朝,孰不冤痛等語,肆然爲疑亂之計,可謂無嚴矣。至若李寅熺事,及量臣情勢,利其噤默云者,無非出於疑阻也。人人而疑之,事事而疑之,排擠異己,空我朝廷。噫,朝廷是戰爭之場耶?誠極駭憤也。金世欽削黜之罰,失之太寬,使斗紀換面迭出,寧不痛心?世欽,令金吾一體極邊遠竄焉。
備邊司啓曰,以謝恩兼冬至使晉平君澤等啓辭,行中員役所持銀貨,令戶·兵曹及各衙門,從優許貸事,令廟堂急速稟處事,命下矣。行中員役,必有所持銀貨,然後各處例贈,可以無弊支用,而西貨曾已見塞,南金今又不順,將未免空手入去,委屬可慮。卽今行期迫近,諸司捐助之外,他無善策,且有甲申定奪戶·兵曹及各衙門諸軍門等處,參酌分定,使之從速出貸,俾免一行狼狽之患,何如?答曰,允。
禮曹啓曰,去八月三十日,大臣·備局堂上引見入侍時,書院下齋儒生額數多少酌定事,榻前定奪矣。已賜額書院,則二十名,未賜額書院,則十五名,文廟從祀儒賢書院,則三十名定式施行事,分付諸該道,何如?傳曰,允。禮曹謄錄
左議政李濡疏曰,伏以,臣自叨新命,日夜兢惶,猥上辭本,略申危悃,以冀聖明之垂察矣。伏承聖批,不惟不賜矜許,其所以開示慰釋者,丁寧懇惻,可泣鬼神,至以旣往之事,予未嘗留在心胸,爲敎,臣奉讀以還,感極涕零。從古人臣之得此於君父者,有幾人哉?顧臣已試僨敗之蹤,決不可冒昧更進,故瀝血陳懇,必祈解免者,只在於此。若其前後所蒙恩諭,不啻勤摯,無復遺蘊,則每每引慝,以自阻於慈覆之天,豈臣分義之所敢出也?第臣前疏所謂人言之危怖,曩者任埅之疏,語意駭怕,其上款所論應文備數等說,有非臣子之所忍聞者。伊時委折,曾已備悉於諸大臣自列之章,而臣於屛伏俟罰之中,旣未得一暴情實,到今日月寖久之後,亦不敢一一追辨,而身爲大臣,當國家非常之擧,遑遑罔措,奔走籲呼,惟以務積誠意,感回天聽爲期者。是臣區區衷赤,可質神明,而斥之而應文備數,直驅之於不忠之科。果如其言,死有餘罪,雖荷聖度寬貸,反加恩數,恒惟懍惕,若無所容,而埅疏末端,當大事僨誤,足爲後戒云者,正恐有今日之謬恩而發,則在臣自靖之義,固不容復玷匪據,在聖明考愼之道,亦不宜再畀重任也,明矣。伏乞聖慈,諒臣肝膈之懇,亟收成命,以便公私,不勝幸甚。疏批見上
右副承旨南就明疏曰,伏以,臣庸陋無似,屢玷近密,絲毫未補,愧懼徒積,恩遞未幾,新命復降,未知聖明,奚所取於已試蔑效之臣,而恩數之荐加,一至此哉?在臣分義,惟當以奔走供職,爲萬一報效之圖,而第臣於向日東堂一所監試官論劾之啓,竊不勝瞿然之至。試所內外凡事,雖是監試官之所主管,臣以掌試之人,不可獨諉於監試官,而有所自解,況臺避中一二句語,未必無指斥底意,今若擧實以辨,則殊涉瑣屑,貪榮冒出,則終歸冒沒,臣之情迹,誠有所難安者。召牌之下,不敢坐違,來詣闕外,露章自列。伏乞聖明,亟許鐫削臣職,以安愚分,不勝幸甚。疏批見上
校理李肇疏曰,伏以,卽者以春坊請牌,嚴召遄降,分義是懼,不得不來詣闕下,第臣伏見昨下備忘,有臺臣引以爲咎之敎,臣不勝惶駴之至。金世欽之疏,其所侵詆,固非尋常,而臣於昨年庭鞫時,旣在論思之列,日者見帶,又是臺憲之職,人言之來,有難自安,而但其爲言,泛論朝廷,無所指斥,有不必費辭張皇,故臣於避辭,略陳不可晏然之意而已。今者聖敎及此,臣之不能明辨痛斥,只以單辭引嫌,始覺其爲昏謬之歸矣。玆敢露章自列,仰煩籲扣。伏乞聖明,亟賜鐫遞臣職名,仍治臣罪,不勝幸甚。疏批見上
兵曹判書李寅燁疏曰,伏以,臣於日者,伏蒙天地洪恩,得以卸免非分之文任,私心欣釋,不啻若被縛而見解,執熱而就灈,感戴頌祝,流淚被面。只期隨分率職,以爲補報萬一之圖,名牌之下,卽起趨赴,方詣政席之際,得聞修撰申鐔疏論臣事,臣懼然駭悚,顚倒退出,泯伏私次,若無措躬之地。繼又得見其後疏,則語意深緊,操持愈蹙,臣旣恧然慙靦,繼之以疑怪也。噫,臣之不學無文,卽擧世所知,而千萬夢寐之外,忝叨匪據,虧損於名器,玷穢於文苑,上以累則哲之明,下以貽薦紳之羞,此臣所以連章力辭,期被罪譴,而終不敢承命者也。今者玉堂之臣,一疏再疏,論之不置,是固出於公議之嚴,不以旣遞而少恕,而其謂臣素蔑文名,不閑鉛槧者,此誠深知臣鹵莽之實狀,臣惟媿赧而已,夫豈有一毫芥滯之意哉?獨其所謂自衒才諝之語,殊有不可解者。臣本不才無能,最居人下,徒以先人之故,猥被朝家之器,使節次推遷,致位崇列,軍國要重之務,摠萃於一身,辭避不得,遁逃無路,不免於冒昧膺受,自知不稱,人謂斯何?今若以任鉅才劣,癏官溺職,罪臣斥臣,則誠所謂頂門一針,雖有惠文之彈,臣亦以何辭自解乎?至於自衒云者,臣誠不識其何謂也。謂臣有才衒而矜伐,則臣之樸鄙蹇淺,素不足於便儇,謂臣有辨口而誇詡,則臣之拙訥鈍滯,素不良於捷給,藉令臣無狀,雖欲自衒,其於初無可衒之具,何哉?況臣待罪卿列,辱親遇而備任使者,蓋亦有年矣。長短畢露,本末俱覩,無所逃於聖鑑之下,則不知何故,而人之爲言,乃至此耶?古語曰,自衒自媒,士女之靦行,其情態之可羞,心迹之可惡,卽小人之尤者也。雖奴隷妾婢之賤,遽以是目之,則必且怫然而不肯受,今乃一朝無端見詆,加之以此等不韙之題目,倘使臣立身行己,稍有法度,則此言奚爲而至哉?其羞當世而汚朝廷,莫大於此,臣何足言,有辱天眷?此臣所以慙愧欲死而不可得也。然此誠臣之罪也。懷祿貪寵,不自引退,缺二字叢委,俱過分量,而又不能抵死力免,濡忍盤礡,同朝之間,鄙夷至此,而揚揚出入,蒙不覺悟,卒之被人蹈藉,身名僇衊,實由臣名位太過,受爵不讓之故也。易曰,德薄而位尊,力小而任重,鮮不及矣,正爲臣今日道也。臣縮伏累日,以俟更發之論,謂指陳事實,以驗自衒之狀矣,今其三疏,乃又略之而不擧,是則臣終身之恥,益無湔洗之路,臣實媿赧悶隘,不知所以處此也。伏乞聖慈,曲加體諒,將臣所叨本兼諸任,亟先鐫削,仍命收臣職秩,許臣屛退,俾臣得以歸守先人丘墓,以安賤分,不勝萬幸。臣治疏將上之際,召牌辱臨,而顧臣踪地,決難復穢於周行,坐犯違慢之科,臣罪萬死臣罪萬死。疏批見上
執義李海朝疏曰,伏以,臣之情地,決難玷汚於榮次,而本非山林高尙之士,旣不得深藏遐遯,濡滯於輦轂之下,每違嚴命,分義不敢,雖不得不冒昧出肅,實非因仍蹲據之意也。且臣素患痰症,遇寒添㞃,胸膈痞塞,飮啖不利,臂脚麻疼,行步蹣跚,此非一時偶發之症,源委已痼,若不靜攝醫治,則將爲廢疾之人。伏願聖明,察臣情病,萬分難强之狀,亟許遞免,不勝幸甚。臣於乞免之章,不宜贅陳他語,而愚衷所激,猥陳瞽說,惟聖明之財察焉。目今變異飢荒,民憂國計,可言者不一,而最是朝著之上,黨論日痼,私意橫流,政令施措,臧否予奪,不得一出於公心,廟堂訐謨,厦氈都兪,未聞有憂民之政,經國之猷,臺閣搏擊,專在於異己,銓曹通塞,不循于公議,士氣消沮,民情泮渙,奄奄若下山之日,汎汎如失楫之舟,誠不知國家稅駕之所,古人所謂痛哭流涕,猶是歇后語耳。雖以近日事言之,林溥之疏,豈是愚迷一鄕儒之所辦哉?設鞫究覈之後,事皆無實,林溥所引之言根,皆歸於孟浪,則按獄之臣,所當快辨諸臣被誣之至冤,痛治凶人誣告之奸情,而故捨缺二字之諸囚,先鞫直陳之必重,掩置可證之手蹟,强捧無據之亂招,金吾之長,徑請諸臣之罪,兩司之人,曲護投疏之人,其欲疑亂於一時,貽禍於後日者,不難知矣。當其三大臣待命於金吾也,騈首就拿,在於呼吸,氣象愁慘,人情洶懼,此實近古所無之變故。大臣雖於其時無端陳辯,若有分毫愍惜之意者,則惟當恕其情而憐其意,而因其書啓,小暴罔極之冤狀,人情事理之當然,顧何損於事體,而乃至投疏詆呵,惟恐其冤情之上聞?此誠萬萬常情之外,心無挾雜者,果如是乎?閔鎭泰之疏,固不無不擇之語,而論此一款,則臣未知其過激,彈論重複,如駁大何。向日李㙫之箚,堇示微意,猶見公議,而發論之臺官,冒入銓席,不避嫌礙,力戰公論,必至斥補而後已,今日朝議,苟或少知諸臣之冤,林溥之罪,則豈其縛束脅勒,愈往而轉甚耶?今日居銓曹者,當初私斥尹趾仁之疏,而到今見壓於威勢,終歸於和附,其亦可哀也已。幸賴殿下洞察獄情,快伸王法,而其終處分,未免過於抑揚,奸情猶未窮覈,群心不無俯仰,畢竟朝論,乃至於此,臣竊痛之。向日洪萬朝之論斥臺諫,固無不可,而攙入別語,侵攻先賢,略無顧藉,乃至語及於先朝,誠極無倫,而朝著之間,未聞有非斥之語,只一諫官,論其擬望於知申,而銓曹略不變動,如前混擬,朝家,旣待以儒賢,臺章,亦論其無嚴,則今之銓官,雖或有私好惡,何其不顧公體,凌蔑臺閣至此哉?異論之宜攻者,則惟恐扶植之未盡,公議之未泯者,則終至斥補而快心,黜陟激揚,其果得其當耶?李寅熺之初除金山也,瓜滿之窠,不待都政,艱難移職,徑先作闕,兩銓和應,惟意所欲,人言藉甚,不可防遏,則無端移擢於富平,以爲彌縫掩遮之計,數番呈狀,偃然赴任,可謂大無忌憚矣。向時諫官,彈論銓曹之濁亂,而今之銓曹,果是不濁而淸,不亂而治耶?臣於近日臺官之論劾史官及權熀之事,尤切慨然。史子文字,固非外人之所知,而雖以現於章牘者觀之,李澤疏語,皆有條理,大臣旣不一一分釋,殿下亦不以爲欺誣,而臺臣之汲汲替當,必欲擊去者,抑獨何哉?史錄之衮鉞褒貶,雖以人主之威,有不能奪,而拈出其文字,論罪史官,無前事而有後弊,故欲爲大臣分疏論斥,豈無其人,而猶不敢下手,殿下終始優容,亦可見聖意之所在,而今乃要快一時之私憤,遽啓無窮之大弊,可勝惜哉?筵話固不當容易宣泄,而若非秘諱之語,則率易傳示於親舊,至發於章奏,今若以此爲罪,古今爲史官者,誰能逃其責哉?大臣,旣陳被論史官不當行公之狀,而旋又請其一體收召,徒損事面,了當無期,此何國體耶?權熀之祖先·門閥·族親·連姻,皆無可議者,分館之時,亦未聞有一人之異議者,而猝然斷之以卑微之人,若以數代未占科第爲累,則臣恐能免此累者,無多矣。熀之作人,文才稍拔凡流,故今欲枳塞其前路,而誠不料黨議之誤人,世路之危險,一至於此矣。國陵奉審,此豈臣子慢忽之地,而洪重休,急於嫁禍,直謂之陵土崩頹,渠不目覩,只以想度之言,肆然於至敬之地,寧不痛心,而同聲和附,無一人陳辯,終不少枳於淸路,苟非殿下明辨而痛斥,則必欲售其計者,非特重休一人,誠可危怖矣。李潛之疏,用意鋪置,極其凶巧,直欲盡驅廷臣於罔測之科,凡有血氣,孰不駭憤?殿下,旣已深惡痛治,逆折其奸萌,則庶無黨惡而繼起者,而幺麼金世欽,乃以忠乎不忠等語,敢爲護黨伸救之計,其輕蔑朝廷,探試上意之狀,良可痛惡,殿下姑施削黜之典,適中其願,未免太輕。其在糾慝疾邪之道,所當齊辭嚴斥,請其加罪,三司之臣,喑無一言。李震休,以潛之近親,方忝銀臺之長,喉司諸臣,被其慫慂,莫敢崖異,繳還成命,費辭救解,有若世欽,直截敢言,無罪獲譴者然,今日世道,雖曰陷溺,豈知居殿下之近密者,乃反爲此輩左袒乎?若此不已,則臣恐義理日晦,邪說漸熾,未必不爲他日亡國之禍階也。噫,近日言官,能不顧禍福,不拘愛憎,盡言無諱,不負職責者,只有李東彦一人,而言不稱停,仇敵滿朝,終陷於不測,朝臣孰不知其冤痛,而無敢發,今亦不忍遽置大戮,延拖閱歲,終必瘐死於獄中,敢言之禍,至此之酷,今日居臺閣者,不亦難乎?且今政官,非不知臣之不近似於臺職,而量臣情勢,利其噤默,時復檢擬,苟然充數,臣旣黽勉趨命,而怵禍畏威,曲循其意,有懷莫吐,不思一日之責,豈不內媿臣心,上負聖恩乎?玆敢不避鈇鉞之誅,略暴憂愛之忱,欲望殿下建其有極,廓然大公,深察乎是非之辨,邪正之分,扶抑不偏,陞黜得當,消融偏黨之習,恢張公正之道,則實是宗社臣民之幸也。臣搆疏繕寫,方欲投呈之際,伏見備忘記,有權斗紀遠竄之命。斗紀原疏,姑未及得見,而雖以備忘中辭意觀之,斗紀,至以慷慨無他等語,奬詡兇潛,必欲角勝公議,誠極放肆無嚴矣。初貸林溥之死,而李潛之疏出焉,又不窮竟其獄,而世欽,敢生嘗試之意,今不深治世欽,而斗紀之疏,接迹而起,可勝痛哉?繼發之斗紀,旣被遠配,而作俑之世欽,罪止削黜,則未免罪同而罰異,竝施投畀之典,以嚴懲討之道,幸甚幸甚。疏批見上
黃一夏啓曰,吏曹堂上開政之後,見臺疏卽爲倂出,政事則旣已擬望正書,望筒捧入之意,敢稟。傳曰,知道。
有政。吏批,判書李益壽進,參判崔錫恒進,參議尹德駿,受由在外,右承旨黃一夏進。
兵批,行判書李寅燁病,參判李東郁進,參議金萬埰服制,參知趙泰東受由在外,右承旨黃一夏進。以李思永爲都承旨,金萬埰爲左承旨,朴弼明爲右承旨,黃一夏爲左副承旨,南就明爲右副承旨,尹星駿爲同副承旨,姜銑爲刑曹參判,李大成爲持平,趙命禎爲掌苑別提,鄭重朝爲典設別提,李濟爲副護軍,李震休·權持爲副司直。
黃一夏啓曰,卽者都承旨李思永,牌不進,左承旨金萬埰,承牌肅謝後,以服制出去,右副承旨南就明,陳疏入啓,右承旨朴弼明,同副承旨尹星駿,旣有只推之命矣。臣獨在廳中,伴直無人,都承旨,右承旨,拘於廳規,不得請牌,同副承旨尹星駿,卽爲牌招,右副承旨南就明,待批下亦爲一體牌招,何如?傳曰,允。
黃一夏啓曰,廳中只有臣一夏,出納之際,不成貌樣,諸承旨有闕之代,以在京無故人,差出,待下批卽爲牌招察任,何如?傳曰,允。
黃一夏啓曰,大司憲宋相琦,掌令趙錫周,在外,執義李海朝,掌令李翊漢,呈辭,持平李柱天,受由在外,持平一員未差,今日監察茶時之意,敢啓。傳曰,知道。
又啓曰,同副承旨尹星駿,牌招事,命下矣。家在城外,回還之際,城門垂閉,明日待開門牌招之意,敢啓。傳曰,知道。
又啓曰,兼輔德崔昌大,兼弼善李師尙,文學李允文牌招事,命下矣。今已夜深,明日待開門牌招之意,敢啓。傳曰,知道。
黃一夏,以都摠府言啓曰,副摠管李弘述,捕盜廳坐起進去之意,敢啓。傳曰,知道。
黃一夏,以弘文館言啓曰,卽者下番李大成,移拜持平,出去而無替入之員,修撰宋正明,卽爲牌招察任,何如?傳曰,允。
又以侍講院言啓曰,本院下番四員內,司書李世瑾,呈辭受由,兼司書李肇,呈辭,說書鄭纘先,在外,兼說書未差,下番他無推移入直之員,兼司書李肇,卽爲牌招入直,何如?傳曰,允。
又以侍講院言啓曰,本院下番,無他推移之員,兼司書李肇,啓請牌招矣。兼司書李肇,承牌詣闕下,陳疏入啓後,還爲退去,下番將未免闕直,兼輔德崔昌大,弼善李師尙,文學李允文,卽爲牌招,以爲推移姑降入直之地,何如?傳曰,允。以上燼餘謄書
上在慶德宮。停常參·經筵。
夜四五更,月暈廻木星。
右承旨朴弼明上疏。大槪,臣解職調治,纔過數日,新除遽降,嚴召繼臨,病狀難强,坐犯違慢,席藁私次,誅罰是俟,不料聖度天大,格外只推,臣誠惶隕悶蹙,罔知攸措。在臣分義,宜卽祗謝,而顧臣墜傷之處,尙未差完,趨走禁庭,實無其路。玆敢冒死陳懇,乞蒙鐫遞,仍治臣罪,以肅朝綱,以安微分事。入啓。答曰,爾其勿辭,調理察職。
左副承旨黃一夏上疏。大槪,日者,門黜罪人金世欽之疏,到院也,觀其措語,危險絶悖,專出於伸救兇潛之計,心竊痛駭,不無啓稟捧入之意,而或以爲世欽,職在論思,且自縣道封章,不必阻搪云云。此言亦有所執,故臣果與諸僚,不稟捧入矣。今者權斗紀之疏捧入諸承旨,旣有特遞之命,則循例捧入之失,前後無異,臣何敢獨自晏然於榮次乎?暮夜承牌於院中一空之時,多有時急擧行之事,蒼黃顚倒,未卽自列,而反復思惟,終有所難冒之勢。伏乞聖明,特許遞送,以安愚分事。入啓。答曰,爾其勿辭,從速察職。
刑曹參議吳命峻上疏。大槪,敢陳關東監賑時所用嶺南稅太變通之事,以備財幸事。入啓。答曰,疏辭,令廟堂稟處。
文學李允文,牌不進,依承傳罷職。
謝恩,同副承旨尹星駿。
執義李海朝啓曰,臣之情迹,決非冒居臺閣論列是非者,而違命是懼,旣已黽勉冒出,則亦不忍循默苟容,略暴微忱,而批辭極嚴,誨責備至,臣奉讀未半,震悸惶懍,誠不知置身之所也。林溥之獄,事節甚繁,而臣疏所提數段,皆不過已登章奏,出於公誦者,非有深意於遣辭之際也。當初尹趾仁削黜之啓,抉摘文字,雖不稱停,若其大臣書啓中辭意,則臣未見其非,而趾仁,汲汲迎擊,意甚不美,殿下亦旣不以書啓之語爲非,恩禮不衰於大臣,而終不斥趾仁之疏,則雖於前後,恩召相續,大臣其果安於心乎?向日李㙫之略陳所見,有何可罪,而偏嫉崎貳之論,必至斥補乃已,此非黨論而果出於公心乎?國獄收殺之後,朝議,若知待命諸大臣之冤狀,則惟當齊聲伸辨,洞然無間,而殿下雖已竭論快釋,一種不韙之論,終不相捨,當今崢嶸於臺閣,惟恐其崖異,故臣亦不得不溯源而略陳之,此豈故提往事,必欲甘心於趾仁,侵逼於大臣乎?洪萬朝之非斥臺諫,固已得當,而揷入剩語,侮辱先賢,極其無嚴,苟有尊慕儒賢之心者,所當深惡痛斥,而銀臺之望,小無枳礙,臺閣論斥之後,亦不動念,視臺閣若無,雖但以公體言之,豈容如是乎?洪重休之疏,不能擇語於至敬之地,且以懸度之言,勒謂之陵土崩頹,直驅奉審諸臣於罔測之科,其心所在,的然可知,嫁禍之云,非臣之抑勒也。李東彦罪狀,果如臺論,則實是覆載所不容,邦憲所難貸,而雖末隷下賤,此是人情天理之所必無者,且其獄情,若無可疑,則宜卽明正其罪,快示王法,何其延拖數載,持疑不決乎?臣與東彦,一番相面於金吾就理之時,臣非阿好於東彦者,亦未嘗見其獄案,此豈有意於疑亂救解,而亶出於慨然之忱也?李寅熺事,形迹俱露,人言騰藉,此非隱微難知之事,而臣亦屢忝臺職,若能有懷輒陳,觸犯時諱,則雖冀復玷於臺閣,其可得乎?利其噤默之言,亦非出於疑阻也。噫,黨議之必至亡國,人孰不知,而臣之最嘗痛恨者,以臣蹤跡,不敢干涉於朝議,雖不能救得其萬一,其何敢及駕自蹈,將歸於推波助瀾,同浴而譏裸乎?今此排擠異己,空我朝廷之敎,實非臣子所不敢聞,而只以朝廷是戰爭之場,誠極駭憤,責之,臣於平生,孤立無朋,豈嘗有同志異己者,而草草一言?只痛其黨習之弊痼,私意之橫流,思欲矯正,反歸於伐異戰爭之科,悚慄之極,深媿臣平日心事,不見信於君父,而殿下之待臺閣,亦太薄。雖然果如聖敎,則臣之罪戾,萬戮猶輕,尙逭誅罰,亦荷寬大,其何敢一刻仍冒於臺次乎?請命遞斥臣職。答曰,勿辭,退待物論。
獻納朴彙登啓曰,臣伏見備忘中,有臺臣引以爲咎之敎,臣不勝懍悚之至。頃者金世欽之疏,提論昨年潛獄之事,至有擧朝不言之斥,臣於其時,忝居諫職,則臣亦被斥中人也。無論其疏意之如何,旣是經幄之言,而騰諸章奏之間,則其在臺體,有不可晏然者,而第其爲說,自是泛論,無所指斥,故臣於日昨避辭中,只陳其難安之意而已。今承聖敎至此,其不能明辨痛斥之失,著矣,已不可仍冒於臺次,而繼伏見執義李海朝疏本,則滿紙張皇,無非黨同伐異,空人家國之計,誠可危怕矣。臣於溥獄時,忝居臺職,前後參鞫,非止一再,閔鎭東之啓,亦嘗隨參。至於權熀事,臣旣發論,今於非斥之論,臣安得晏然而已乎?噫,鞫獄事實,昭載推案,按治委折,已經睿裁,臣不必縷陳,而今以曲護·疑亂等語,侵攻兩司,不遺餘力,所謂曲護疑亂者,未知指何事而發耶?不爲明言直斥,專事混圇,欲驅人於營護兇人之科,人之爲言,胡至於此?閔鎭東之論斥尹趾仁,搆捏情外之言,故爲擠陷之計,彈劾之論,實循公議,故臣果連啓,而何以如駁大何,譏斥備至?吁亦異矣。權熀作人文才,臣未有聞,而凡槐院,卽仕路初選之職,曾見四祖無顯官,則未易獲選,而熀遽得參,物議藉藉,臣果論啓蒙允矣。國朝以來,名臣之不由槐院者,何限,而以此謂之枳塞前路者,誠未滿一哂也。且其疏論金世欽事,有曰三司喑無一言,而臣旣被斥自劾,則固未及於擧劾。且以臺閣搏擊,專在異己,爲言,而今其所論,亦未免墮在一邊,極力救解,罔非阿好之言,用意擠排,率是異見之人,則臣恐移着八字,自道其身,則可謂襯切語也。且憲臣之出入三司,前後何限,而苟有所見,則何彈而噤默,及至今日,忙急辦出,爬羅湊合,引繩而排之,必欲使朝廷不安,國事泮渙,其心所在,亦可知也。雖然臣旣被其無限詆斥,何可一刻蹲冒乎?請命遞斥臣職。答曰,勿辭,退待物論。
禁府,金世欽興陽縣極邊遠竄,啓。
兼弼善李師尙上疏。大槪,臣承牌來詣闕外,始得見執義李海朝之疏,其所以罪狀兩司者,罔非危悖,且命鐫削職名,以嚴邦憲,以謝人言事。入啓。答曰,伐異之論,不必爲嫌,爾其勿辭,從速察職。
正言金始煥啓曰,臣伏見執義李海朝疏本,則首尾論列侵斥臺官,不一其端,而其侵攻臣身者,卽史官事也。一則曰汲汲替當,必欲擊去,一則曰要快私憤,遽啓大弊,末又結之曰,以此爲罪,則古今爲史官者,誰能逃其責哉?臣於此不勝駭惑,而繼之以慨嘆也。臣之前後因此引避,不啻數三次,其間事實,悉暴無餘,則臣之論啓主意,史官之換錄與否,人皆見之,宜無異辭,而史官,旣已辭窮理屈之後,憲臣,又復挺身替當,必欲曲護私黨,力戰公議而後已。臣請泝其本而言之,則向來諸大臣爭辨之事,實是國家之一大不幸,廟堂之上,疏辯紛紜,一則曰彼欲陷我,一則曰我無是事,彼言此對,作一訟場,觀瞻之駭惑,固不可論,而國體之損傷,更無餘地,若言其所爭之肯綮語,則不過曰皺合上下文字而已。若使李澤,方其謄示之際,一依草冊所錄,以欲字書送,不以謀字相換,則皺合之說,奚爲而發,爭辨之端,奚爲而起哉?以此言之,兩字之換錄者,史官也,鬧端之惹起者,史官也。史官之疏,辨論甚力,而欲謀字相換之狀,亦不自掩,則臺閣之上,警責之論,在所不已,故臣果發啓論罷矣。今此憲臣所謂替當擊去云者,未知何所據而發耶?彼此相爭,傍觀者,言其是非,而反謂之替當,筵話脫空,臺閣論其差誤,而猶謂之擊去,則必也有爭而無辨,有失而不論,然後方可免於替當擊去之譏耶?若夫筵說之率多傳示云者,近來國綱不立,人不守法,冒禁宣泄,固或有之,而至於誤錄翻傳,惹起鬧端,致令廟堂互相爭辨者,歷數前後,亦有幾人哉?況憲臣,旣以史錄衮鉞,人主之莫奪,爲言,則此言史錄之秘嚴也。末乃以史官筵話,率多傳示爲言,則此言宣泄之無妨也。上之攻臣之時,則曰拈出論罪,前所未聞,下之救澤之時,則曰以此爲罪,誰逃其責,何其言,反上落下,至此也?至若私憤後弊之說,尤不滿一哂。臣與史官,自少相好,曾無一毫恩怨,而請罷之啓,只是公家之是非,則有何私好惡於其間,而乃以快憤等語,脅勒爲說耶?若其後弊云者,亦不成說。史官之一時規警,亦謂之有關後弊,而不敢下手,則史官之誤錄煩泄,輒致紛鬧者,獨不爲日後無窮之慮耶?臣恐憲臣之急於救解,而不覺其言之落漏也。且臣於疏末喑無一言之斥,尤有所難安者。金世欽,托以陳戒,揷入別語,提起潛事於經年之後者,固出於護黨伸救之計,其心所在,孰不痛惡,而聖上旣已嚴辭痛斥,快降譴罰,則更請加罪於聖上大處分之日,臣誠愚迷,未及思之,此則臣實有媿於憲臣。以此以彼,譏斥備至,臣何敢一刻仍冒於臺次乎?請命遞斥臣職。答曰,勿辭,退待物論。
京畿監司書目,果川呈,以說書鄭纘先辭職上疏上送事。啓。答曰,爾其勿辭,上來察職。
司僕寺官員,以提調意啓曰,御乘可合之馬,絶無求得之路,不得已今番使行,依前例定馬醫邊翼,給價以送,而行中譯輩,同力聞見,期於求覓以來之意,分付,何如?傳曰,允。
義禁府啓曰,削黜罪人金世欽,因臺諫批旨內,有削黜之罰,失之太寬,使斗紀換面迭出,寧不痛心?世欽,令金吾一體極邊遠竄事,命下矣。罪人配所單子,今當書入,而第念罪人罪目,必待政院傳旨,或承傳捧下,分付該府,然後以此書錄於配所單子者,例也,而今此金世欽遠竄之命,以臺諫批答,分付,無傳旨承傳捧下之事。今若且以臺諫批旨,削黜之罰,失之太寬,使斗紀,換面迭出,寧不痛心,世欽,令金吾一體極邊遠竄,此三十字書錄,則本罪,似爲脫漏,竝前削黜傳旨書錄,而方來之患,有不可勝言之下,繼以削黜之罰,失之太寬三十字書錄乎?敢稟。傳曰,依爲之。禁府謄錄
備邊司啓曰,以謝恩兼冬至使晉平君澤等啓辭,行中員役所持銀貨,令戶·兵曹及諸衙門,從優許貸事,令廟堂急速稟處事,命下矣。行中員役,必有所持銀貨,然後各處例贈,可以無弊支用云,西貨曾已見塞,南金今又不順,將未免空手入去,委屬可慮。卽今行期迫近,諸司捐助之外,他無善策,且甲申定奪戶·兵曹及各衙門·諸軍門等處,參酌分定,使之從速出貸,俾免一行狼狽之患,何如?傳曰,允。禁營謄錄
舍人李師尙疏曰,伏以,臣承牌來詣闕外,始伏見執義李海朝疏本,以曲護林溥,爲兩司之罪,而造意危險,遣辭深峻,臣看來駭怖,神骨俱戄,不知所以自措也。臣於昨年,適忝憲職,以溥獄稟定事,隨大臣之後,數次登對,臣雖無狀,旣在執法之列,有何心腸,敢萌一毫營護之意乎?臣之所達,不過獄體間事耳。伊時說話,業已聖明之所洞燭,不必費辭煩籲,而今者憲臣,專未詳筵奏之實狀,猝然加之以情外之罪目,勒驅之於罔測之科,臣之危怖,於此益深矣。夫疑亂嫁禍等說,罔非奸壬之手段,人臣之極罪,若依其言,死有餘罪,臣旣負此罪名,何敢一刻冒居於榮次乎?伏乞聖慈,亟命鐫削臣職名,仍治臣罪,以謝人言,以嚴邦憲,不勝萬幸。疏批見上
說書鄭纘先疏曰,今十七日,臣在果川村舍,祗受本月十六日承政院成貼有旨,以爾爲侍講院說書,爾其斯速乘馹上來者。伏以臣性本庸下,無一可取,晩竊科第,濫邇淸途。曾在昨年,謬忝是任,出入胄筵,獲侍東宮,在臣賤分,榮幸雖切,職是輔導,效蔑塵露,進退周旋,醜拙百出,早晩顚沛,固已自料,適於書筵入侍時,賓客有請書之擧,而臣昏謬生疎,未諳事例,旣不能一言沮止,終未免矇然做錯,擧措顚倒,旣極可駭,體貌損失,無復餘地,追惟至今,慙悔曷勝?伊時聖敎,薄示侮責,特遞之典,非罰伊榮,臣誠惶隕感泣,不知死所。厥後臺章之發,尤見公議之至嚴,而只緣兪音終靳,仍又停論,意者聖度寬容,不欲深罪於一時之做錯耶?雖然臣心之惶悚縮恧,愈久愈切。大抵臺議未得准請,則公法以之不伸,郵罰終至倖免,則私義亦難自安。此臣所以冀被譴何,以謝公議,而到今經年之後,餘懍在心,一味震惕,揆分追愆,甘處散秩,不敢有更齒榮班之望矣。不意聖明,曲加剪拂,復畀前職,除命維新,華銜如舊,滌瑕牽復,恩榮罔極,臣雖頑愚,寧不感激?顧此滓穢之蹤,將何顔面,復踐已敗之地,重貽公議之嗤也哉?且臣素患痰火之症,積年沈痼,源委已深,每遇寒節,輒致增㞃。玆欲就溫調養,擔舁病軀,來伏松楸,已月餘矣。所寓荒疎,風寒易襲,添得感冒,症情斗㞃,舊患新恙,一時兼發,寒熱交侵,飮啖全廢,委頓床席,晝夜叫痛,元氣澌綴,若將垂盡,情地之迫隘,有不可言,而卽今病蟄,萬無起動上去之望,不得不冒死哀籲於天地父母之前。伏乞聖慈,諒臣情勢之難冒,憐臣疾狀之難强,亟命鐫遞臣新授職名,以安微分,以警具僚,不勝幸甚。疏批見上
左副承旨黃一夏疏曰,伏以,日者門黜罪人金世欽之疏,到院也,觀其措語,危險絶悖,專出於伸救凶潛之計,心竊痛駭,不無微稟捧入之意,而或以爲世欽,職在論思,且自縣道封章,不必阻搪云云。此言亦有所執,故臣果與諸僚,不稟捧入矣。今者權斗紀之疏,捧入諸承旨,旣有特遞之命,則循例捧入之失,前後無異,臣何敢獨自晏然於榮次乎?暮夜承牌於院中一空之時,多有時急擧行之事,蒼黃顚倒,雖未卽自列,而反復思惟,終有所難冒之勢。伏乞聖慈,特許遞免,以安愚分,不勝萬幸。疏批見上
下直,從浦萬戶金重九。
南就明啓曰,大司憲宋相琦,掌令趙錫周,在外,執義李海朝,掌令李翊漢,呈辭,持平李柱天,受由在外,持平李大成,未肅拜,今日以監察茶時之意,敢啓。傳曰,知道。
黃一夏啓曰,小臣,議政府方物封裹進去下直。傳曰,知道。
南就明,以兵曹言啓曰,本曹來朔上番騎兵,例於今二十五日京中點考,而判書臣李寅燁,方在陳疏中,參議未差,參判臣趙泰東,受由下鄕,未及上來,臣東郁,今方入直,內司上番騎兵點考坐起,他無推移進參於外司之員。如此之時,或有內司點考之例,今以依前例內司點考之意,敢啓。傳曰,知道。
南就明啓曰,都承旨李思永,未肅拜,左承旨金萬埰,服制,右承旨朴弼明,陳疏受由,左副承旨黃一夏,以方物封裹進去,同副承旨尹星駿,今日肅謝後,以式暇當爲出去,院中伴直無人。左副承旨黃一夏,方物畢捧後,所當牌招,以爲入直之地,而拘於廳規,不得請牌,何以爲之?敢稟。傳曰牌招。
備忘記,傳于黃一夏曰,今下弓矢,從浦萬戶金重九處,給送。
黃一夏,以都摠府言啓曰,副摠管閔鎭遠,以承文院提調,今日方物封裹時,議政府進去之意,敢啓。傳曰,知道。以上燼餘謄書
上在慶德宮。停常參·經筵。
辰巳時,日暈。午時,營頭星,出天中,入北方天際,狀如甁,尾長三四尺許,色白,有聲如雷。
司書李世瑾三度呈辭。以國忌齋戒,留政院。
傳曰,史官一員待命,騎馬三匹立之,翼陵忌辰祭所內摘奸。
同副承旨尹星駿牌不進,依承傳罷職傳旨。傳曰,只推勿罷。
掌令李翊漢啓曰,臣情地屼,疾病且苦,尋單請急,萬不獲已,而見阻喉司,一味縮蟄矣。卽者兩司多官,相繼引避,處置歸於本府,而第伏見右僚疏本,則提論溥獄,末及金世欽之事,一則曰兩司之臣,曲護投疏之人,一則曰三司之臣,喑無一言,滿紙臚列,指意非常。雖未知曲護者何事,而臣之前後參鞫,非止一再,忝居言地,亦且最久,則毋論其言之脅勒,惟當引嫌之不暇,何敢晏然可否於處置之際乎?昨緣病勢添劇,今始來避,所失尤大矣,何可一刻仍冒於臺次乎?請命遞斥臣職。答曰,勿辭,退待物論。
館學儒生金取魯等上疏。大槪,玆率八路多士,敢請亟擧先正臣文元公金長生從享聖廟之典,以光斯文,以壽道脈,不勝幸甚事。入啓。答曰,前後儒疏之批,備悉予意矣。惟其事重,故尙此勒許,徐待後日,事合於愼重之道也。
奉朝賀南九萬上疏。大槪,身居鄕村,不敢受祿京倉。伏乞收還給祿之命事。入啓。答曰,卿懇。莾蒼之地,何異京江?須勿過辭,安心領受焉。仍傳曰,遣史官傳諭。
右議政徐宗泰上疏。大槪,伏承恩批,惶隕冞深,復陳危迫之懇,冀收職名,仍命勘正臣罪事。入啓。答曰,卿懇。日昨疏批,已諭至意,卿胡不諒,巽讓彌堅耶?心甚愕然,無以爲諭。至於李海朝之排擊異己,用意不美,以此引嫌,尤爲太過。卿其須體虛佇之誠,速出視事,以副予望。仍傳曰,遣史官傳諭。
備邊司啓曰,今日賓廳日次,而大臣有故,頉稟。答曰,知道。春坊朝報
奉朝賀南九萬疏曰,伏以,臣仰荷聖慈,曲軫微命,許移水南,俾避風寒,扶將垂死之孱喘,得就暖身之蓬廬,從今以後,罔非再生之日,厚德深恩,無以名喩,瞻望雲天,惟有感涕盈襟而已。第臣又有私情之不敢自安者,不得不復煩號籲,罪合萬死。臣於致仕後,伏承特恩,有給祿之命,顧臣私義,極知非分,而事據國典,有不敢辭,謹已祗奉寵賜,以養賤軀矣。今則旣爲私便,移來江岸之南,此去城闕,雖曰非遙,地是鄕村,事異京口,從前法例,本無身居鄕曲,受祿京倉者。以此臣於辛巳歲,亦嘗寓居此地,不敢冒受常祿,屢煩倉官,轉報戶曹,終荷聖明,上念公法,下察私懇,許其還收矣。今者倉官,以祿科臨近,請受祿牌於臣處,而以臣一身,有不可前辭而後受,以私則犯再得之戒,以公則干越法之誅,故謹以不敢受祿之意,答送倉官矣。伏乞聖明,俯加體諒,收還給祿之命,不勝萬幸。草芥賤臣,憑恃寵靈,乃以螻蟻之私,又瀆宸聰,不勝戰慄俟罪之至。疏批見上
右議政徐宗泰疏曰,伏以,臣宿愆深而新罪發,所上辭本,情懇危迫,謂宜不止收還職名,而威譴赫然,伏承批旨溫諄,不賜允許,乃反以前已慰釋,何至追咎爲敎,至於薦望之罪,特恢寬假,恩旨過渥,臣之無狀,何以得此於聖明之下?感激兢惶,不自知涕汗之迸集也。臣於向來罪咎之餘,前後所被諭敎,不啻叮嚀,聖澤涵廣,感戴靡極,幸而得有今日矣。然而寬之又寬,節次逶迤,以至有今玆之命,則是萬萬群情之外,在臣私義,亦何敢以當事輒僨之蹤,徒恃寵靈,强顔冒進於謀國之地哉?文苑薦望事,儒臣之論罪至重,專歸之於行私,臺臣,則又擧洪受瀗而斥之,臣之罪,轉加而彌著矣。聖明不察臣之無文蔑識,命之以重薦,臣愚不自諒,妄據前事,專恃己見,畢竟獲此罪名,只是親嫌一款,臣於伊時,殊不覺其爲罪,而言者,以是勒斷,則臣誠瞿然,此則臣之罪也。臣又伏見日昨憲臣疏,臚列林溥獄按治之乖誤,至云溥貸死,而李潛之疏出,臣於是益不勝駭怖之至。臣咎釁疊集,合被誅罰,不容一日廁跡於朝行,況臣癃衰昏謬,視聽專廢,一事何能猷爲?寵命誤加,實非艱虞置相之意,有乖國體,大怫時議而已。聖渥隆重,而萬無祗承之望,臣當萬死,徊徨悶塞,無所因極,復瀝肝血,仰于仁覆。伏乞聖慈,亟收成命,仍斟臣罪,不勝幸甚。疏批見上
成均館進士金取魯等疏曰,伏以,自古帝王之以儒賢腏食聖廟者,非特出於一時崇奉欽仰之意也,誠以培植吾道,興起斯文,以之正敎化而壯元氣也。是以雖非周·程之學,張·朱之賢,苟其平日行業,小有功於斯文,可爲法於當世者,則輒皆特擧陞享之典,以盡奬禮之方,雖以漢晉諸儒言之,孔安國·鄭玄缺二字春之徒,猶且謂有存經之功,而俾之配食千秋,則況乎缺三字之學,師張·朱之賢,篤志力學,沈潛乎聖賢之書,貫習缺二字文,蔚然爲禮學之生,而爲一代之矜式,沒而爲百世之師範者乎?先正臣文元公金長生從享之請,粤自甲戌以來,于今十數年間,八路同聲,館學合辭,連章疊牘,瀝血叫閽者,非止一二數矣。以聖明尊賢重道之誠,固宜早賜允兪,特擧崇報之盛典,以答士林之顒望,而乃殿下前後之批,或以非不知長生之道學,爲敎,或以多士之請,固知出於一國共公之論,爲敎,而又皆必以愼重二字,作靳許之一題目,臣等之訝鬱,於是益甚,而莫曉聖意之攸在也。夫愼重者,審愼持難之辭,凡事理之當否是非,不能的然明知而後,方可審謹持疑,而不自斷決也。今殿下,倘以爲長生之賢,有欠道德之實,而臣等之請,不由公議而發則已,殿下,旣以爲非不知長生之道德,又以爲多士之請,固知出於一國公共之論,誠如是,則事理之當否是非,已的然明知矣。是宜特降允許之命,快施陞享之典,有何審謹持疑,不能斷決於斯者乎?是必殿下之知之者,或有所未能的知,而崇儒慕道之誠,或有所未至而然,不然,豈殿下持難諉托,終始不許而至于今日耶?夫長生道德之醇正,學問之高明,已悉於前後章牘,今不必架疊前說,仰瀆宸聽,請以表表著稱而可證明者,略爲條陳,要使殿下,明知其長生道學之實,果可合於聖廡之享,而臣等陳請之辭,果實出於擧國之輿誦焉。蓋長生,當仁廟反正之初,首除憲職,而至有曾在閭邸,聞學問高明,道德純茂,常願一見之敎,仁廟,又嘗謂筵臣曰,金長生,以宿德之人,不肯來京,此予誠意淺薄,禮遇疎略之致,何以則可致都下?其時相臣李廷龜,以盡誠禮必致之意爲對。且於仁廟乙亥年間,有兩賢臣從祀之請時,長生之沒,纔五歲,而士論齊發,至欲兩擧而竝請,先輩長者,或有以徐待兩賢臣從祀准請後,次第擧行爲言者,故其議遂寢矣。及至辛酉兩賢臣從祀之請,始蒙允許,先正臣宋時烈,首發此議於章奏之間,自上特擧收議於諸大臣。其時故相臣金壽恒。閔鼎重。鄭知和等,各自獻議,或以爲長生道學之正大高明,視漢晉群儒,特以存經之功,而竝列於聖廡者,不可同日而語,則腏食之享,誠無所媿,或以爲長生禮學之有功於吾東,不啻勉齋禮書之傳,則誠無媿於聖廡之祀,或以爲我東禮學之精熟,至于金長生,無復遺憾,陞聖廡俎豆之列者,舍斯人其誰?蓋其所對,雖詳略之不同,而其於從祀之議,率無異辭矣。如使長生之道德學問,果有歉於光明踐履之實,則仁廟必不以隆褒盛奬,屢下於筵席之間,且前數臣者,率皆碩德忠實之人,必不阿其所好,敢爲無實之對也。昔宋臣范祖禹,告神宗曰,程頤之經術行誼,天下共知,司馬光·呂公著等,非爲欺罔,以誤聖聰者,臣等亦曰,金壽恒·閔鼎重·鄭知和等,必非故爲欺罔,以誣聖聰者也。雖以此觀之,長生道學之實,果可合於聖廡之享,可知也。若其從祀之議,發於士林,已在仁廟乙亥之歲,則今之去乙亥,近百年,而公議所在,久而益激,尙今中外章甫,齊聲合辭,陳懇不已,則臣等之請,果出於擧國之輿誦,亦可知矣。臣等,生逢聖明之世,久沭菁莪之化,極知事君之義,則詎敢以一時愛慕之私,乃爲溢美之說,屢請過重之擧乎?顧今世道之汚下,可謂極矣,而猶是一線道脈,不絶於世,爲士者,能知道德之爲貴,學問之可修,而上自朝廷,下至街巷,其於四禮之際,條理節目,燦然有序者,是誰之功歟?向非長生道德之實,有以啓牖乎後人,禮學之成習,有以型範乎一代者,則其何能致此哉?若使國無從祀之擧則已矣,如其有之,德如長生,學如長生,功如長生,而終不與於配享之列者,求之前代,未之或聞也。夫從祀之擧,雖曰重且大,無其人而輕議,則固不可也,旣有其人而諉以重大,終靳一兪,則其於公議之益激,何,其於士氣之摧沮,何哉?臣等之區區至悃,今又悉陳於黈纊之下,而倘或不槪於聖心,猶有所持疑不決,有如前日者,則是豈非士林之至恨,而昭代之一大欠典乎?伏願殿下,無以臣等之請,爲厭聞之缺一字特下允從之音,亟擧從享之典,用慰中外多士之望,則國家幸甚,斯文幸甚。疏批見上
南就明啓曰,明日國忌正日,視事頉稟。傳曰,知道。
南就明啓曰,大司憲宋相琦,掌令趙錫周,在外,執義李海朝,避嫌退待,掌令李翊漢,呈辭,持平李大成,未肅拜,持平李柱天,受由在外,今日以監察茶時之意,敢啓。傳曰,知道。
又啓曰,奉朝賀南九萬上疏到院,而國忌齋戒留院之意,敢啓。傳曰入之。
又啓曰,館學儒生上疏到院,而國忌齋戒,留院之意,敢啓。傳曰,入之。
尹星駿啓曰,奉朝賀南九萬處疏批,遣史官傳諭事,命下矣。今已日暮,城門垂閉,待開門傳諭之意,敢啓。傳曰,知道。
黃一夏,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
李思永啓曰,同副承旨尹星駿,昨以式暇出去矣。行祭後仕進自是廳中舊例,而今日稱病不進,卽爲牌招察任,何如?傳曰,允。
南就明啓曰,廳中僚員之不齊,未有甚於近日,出納之際,事多苟艱。同副承旨尹星駿,旣有只推之命,更爲牌招察任,何如?傳曰,允。
又啓曰,正言金始煥,避嫌啓草中,上之攻臣之臣字,及下之救澤之澤字,竝致落書,改付標以入,而當該假注書不察之失,在所難免,推考,何如?傳曰,允。以上燼餘
上在慶德宮。停常參·經筵。
持平李大成啓曰,日昨玉署持被之中,忽承柏府移除之命,而所患適苦,未卽祗謝,舁還私次,縮伏度日矣。伏見右僚疏本,則其中一款,卽金世欽加罪之論,而迤攻三司,不遺餘力。臣於伊時,忝居館職,則不言之責,烏得免乎?且其臚列前副提學尹趾仁最爲緊重,趾仁,卽臣之妹壻,在法當避,今於諸臺處置,理難晏然可否於其間。以此以彼,決不可一日仍冒於臺次,請命遞斥臣職。答曰,勿辭,退待物論。
館學儒生金取魯等再疏。大槪,玆率八路儒生,敢冒瀆擾之罪,更伸瀝血之懇,請毋持難,亟擧先正臣文元公金長生從享聖廟之禮,以光斯文,以壽國脈,不勝幸甚事。入啓。答曰,噫,先正道德,予豈不知?況今從祀之請,中外多士,合辭齊籲,則公議所在,亦豈不知,而第文廟從享,至重且大。予所謂徐待者,非有持疑之心,歲月彌久,而先正之道德彌光,予意實出於尊先賢而重事體也。春坊朝報
成均館進士金取魯疏曰,伏以,臣等昨以先正臣文元公金長生道德之實,果可合於腏食之享,而臣等前後之請,果實出於公共之論,瀝血陳辭,仰叫天閽者,不但出於一時士氣之抑鬱也,乃所以憂道學之熄滅也,乃所以憂世道之汚下也,亦所以爲聖上右文之治,日就貿貿地也。尙庶幾蕢桴土鼓之音,或可以感激神明矣。及奉聖批,乃以草草數語,循例爲答,復提愼重二字,以爲靳許之辭,而其以持疑不決者,無改前日樣子,雖知臣等文字拙澀,誠意淺薄,不足感回天聽,而以殿下聰明睿智之資,崇儒慕道之誠,無少諒察於此,而尙不擧當行之典者,抑何故也?夫從祀一事,至重且大,雖以臣等之愚,豈不知之,而殿下之諉以事重,終不允許者,是誠不然。自殿下臨御以來,歷累朝未遑之典,無不修擧,而其大設施大作爲,事之重於此者,非止一二計也。雖以皇壇事言之,當冠屨倒置之日,特以尊國之誠,乃有築坍之擧,以之存皇祀於旣絶,明大義於天下,則其事之重且大,視從祀事,何如哉?然而缺二字快斷,不少疑難,而獨於賢臣從享之典,不顧一國之公議,不察多士之至懇,首尾數十餘年,每以事重爲敎,而尙靳一兪,此則實未知聖意之所在也。至若徐待後日之敎,不獨今日之始敎也,已下於十年之前,從十年前論之,今日卽後日也。且所以徐待者,欲以觀公議之如何,士論之如何,而今日之公議,如是益激,今日之士論,如是齊發,則舍今日而更無後日之可待者也。殿下之所欲徐待者,未知更待何日,而方爲允從耶。臣等嘗觀皇朝故事,歷代諸儒之從享文廟者,增損去就,皆決於一時之公議,或因廷臣之陳達,或因章甫之抗疏,一言可否,容易決斷,未有公議士論之竝時激發,而歷累歲持疑不決,如今日之爲者也。嗚呼,儒術之盛,未有如我朝,而若其溯濂·洛之正派,得考亭之遺法,傑然爲百代之儒宗者,卽五賢也,後五賢而傳其統而然耶?長生之道德學問,允合從享之意,昨日之疏,已據仁廟筵席之敎,諸大臣陳奏之辭,明白條陳,而猶不槪於聖心,則願殿下,試取長生平日所著家禮輯覽·近思錄釋疑·疑禮問解·喪禮備要·經書辨疑·四端七情辨等書,少加睿覽,則長生道德之純,學問之正,踐履之篤實,造詣之高明,誠無媿於腏享之諸賢,而臣等前後之言,實皆出於一國之輿誦,可知也。從享之請,尙未蒙允者,在長生學問之實,固無加損之可論,而其爲聖明之闕失,其爲士林之羞恥,其爲後世君子之譏議,當如何也?臣等,若以一時愛慕之私,欲爲過重之擧,則此以非禮之享,享儒賢,而自不覺爲欺罔聖明,亦將得罪於長生,臣等雖愚獃蔑識,豈不知此,而乃敢累瀆於黈纊之下哉?於戱,長生之沒,今幾百年,而其道德之光輝,往而益彰,上自朝紳,下至韋布,莫不景慕尊尙,不啻若靑天白日之皆知其爲淸明,則仰惟殿下,雖居九重之中,而亦有以俯察乎斯者矣。若是而尙不得從祀國學,而只祀於其鄕,則此所以公議之益激,士論之齊發,必欲准請從祀而後已者也。臣等,旣未蒙允兪之音,而不自外於君父之前,猶復干冒鈇鉞,申暴前懇,而不自知止,臣等之情,亦可慽矣。伏願殿下,特軫斯文之重事,俯諒多士之至誠,毋但曰惟其事重,故尙此靳許,毋但曰徐待後日,似合於愼重之道,特命有司,亟擧縟儀,則中外之人士,聞之皆將曰,聖上之禮奬先賢,如此,聖上之培植吾道,如此,此不但臣等之幸也,其爲光聖德而壽國脈,顧不大歟?疏批見上
仁敬王后忌辰。
李思永啓曰,明日常參·經筵,取稟。傳曰,停。
尹星駿啓曰,館學儒生上疏到院,而國忌正日,留院之意,敢啓。傳曰,入之。以上燼餘謄書
上在慶德宮。停常參·經筵。
夜二更,流星出北斗星上,入艮方天際,狀如拳,尾長二三尺許,色白。
司書李世瑾三度呈辭。入啓。遞差。
京畿監司李健命,道內各陵奉審後入來。
明日拜表時,開門差早。
司諫李夏源啓曰,臣之頃忝憲職也。適緣墜馬重傷,竟至違牌坐罷,惶悚之心,今猶未已,不料恩敍旋下,除命繼至,分義所在,不敢淹緩,力疾登程,入城有日,而撼頓之餘,重觸風冷,宿患添劇,新恙兼發,肩背腰脅,無不牽痛,委臥旅邸,沒計起動,俟得少間,今始扶曳祗肅,而第臣得見憲臣疏本,則以喑無一言,斥三司,兩司多官,以此爲引避之一端,臣雖以病稽謝,憲臣投疏,旣在臣入城之後,則臣亦被斥中人也。諸臺處置,已難冒當,而且其避辭中,李東彦事,亦有嫌礙之端。東彦,曾發己巳榜削錮之啓,而臣之季父頤晩,卽己巳榜也。今於東彦事,尤不宜參涉可否於其間,以此以彼,俱不可晏然於臺次,請命遞斥臣職。答曰,勿辭,退待物論。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
校理李世最,修撰宋正明辭職上疏。入啓。答曰,意外侵攻,不必爲嫌,爾其勿辭,從速察職。
忠淸監司書目,尼山呈,以副應敎尹行敎辭職上疏上送事。啓。答曰,爾其勿辭,上來察職。
右參贊趙相愚辭職上疏。入啓。答曰,卿懇。更提往事,專由疑阻,予實駭然,卿何引嫌?安心勿辭,速出行公。
副校理李肇辭職上疏。入啓。答曰,爾其勿辭,從速察職。
戶曹啓曰,卽接廣興倉所報,來十一月朔頒料次,倉官進去于奉朝賀南九萬所住處廣州地,請受祿牌,則以爲身在鄕村,不敢受料於京倉,將陳疏云,祿牌不爲出給。係是大臣祿俸,何以爲之?敢稟。傳曰,令倉官輸送。
政院啓曰,兩司多官,引避退待,處置歸於玉堂,而校理李世最·李肇,修撰宋正明,陳疏引嫌,除在外呈辭受由人員外,副提學李墪,應敎崔昌大,副校理權詹,竝卽牌招,以爲處置之地,何如?傳曰,允。又啓曰,左承旨金萬埰,異姓四寸妹生員李郲妻孺人李氏身死,服制已行四日,出仕,何如?傳曰,允。
副提學李墪上疏。大槪,憲臣之疏,旣以喑無一言,侵斥三司,則臣不敢可否於處置之間,在諸僚無異,請命鐫遞臣職,以幸公私事。及應敎崔昌大上疏。大槪,臣於憲臺立落之論,顧何可與聞,而徒以忝在館職之故,混被召牌,臣之情迹,可謂臲卼之甚。玆不得不露章自陳,乞命遞臣本職,以安私分事。及副校理權詹上疏。大槪,伏承嚴召,謹詣闕外,而旣被不言之斥,不敢參涉於臺避,乞賜鐫免,以幸公私事。入啓。
政院啓曰,明日慕華館査對時,政府西壁,不可不進參,右參贊趙相愚,疏批已下,卽爲牌招,以爲進參之地,何如?傳曰,允。
右參贊趙相愚牌不進。
政院啓曰,右參贊趙相愚,牌不進,推考傳旨,今方捧入,而明日査對時,政府西壁,不可不進參,待開門牌招,以爲進參之地,何如?傳曰,允。
領議政崔錫鼎箚子。大槪,臣於憲臣之疏,情地一倍危蹙,敢陳難冒之實狀,冀蒙收還官職,仍勘罪名,以謝人言事。入啓。答曰,卿懇。海朝之疏,專出黨伐,其習可惡,何足深嫌?卿其體予至意,安心勿辭,速出視事,用副如渴之望。仍傳曰,遣史官傳諭。
答副提學李墪疏曰,卿其勿辭察職。
答應敎崔昌大,副校理權詹疏曰,爾其勿辭察職。
備邊司啓曰,昨見關西狀啓,則有自鳳城馳通之事,似是聞知,碧潼拘留淸人之事,有此文移矣。越來淸人,雖已解送,前頭事有難的知,今於節行入去時,令行中首譯,善爲說辭,言及于城將處,以爲越境淸人,事當移咨北京,准法處置,或綁送鳳城,使之量處,而自監營特爲參酌,卽令解送,兼有資給,專出於務在和輯之意,與近日馳通,不謀而同。第念此後,或有如此之事,不可每每掩置,須諒此意,十分嚴飭,俾無越來侵責之患云云,則恐合事宜。日後如有移咨之擧,事有次序,似不至於大段生梗,以此分付,何如?答曰,允。
義禁府啓曰,月令醫員金世顯,連以罪人李慶休病重之狀,手本,故各別救療之意,申飭矣。卽又手本內,慶休滿身浮氣,肚腹膨脹,二便不通,粥飮專廢,惡心喘嘔,亦復發作,卽今所見,十分危重云。罪人病勢如此,則有保放救療之規,敢此仰稟。傳曰,依爲之。禁府謄錄
司僕寺啓曰,大靜縣監金舜臣,遞任進上馬二匹,今纔上來,禾毛色,別單書入,而依例內廐立養之意,敢啓。傳曰,知道。太僕謄錄
奉常寺官員,以提調意啓曰,宗廟永昭·敬·寧兩殿薦新生銀魚膳狀,到付於本寺,故臣卽爲進詣看品,則魚體比前頗小,色傷有臭,仍爲薦進,事甚未安,不得不退送,姑待他道封進,而封進官,不可無警責之道,推考,何如?傳曰,允。太常謄錄
右參贊趙相愚疏曰,伏以,臣昨伏見執義李海朝疏本,以臣頃忝金吾時,略暴辛巳參鞫人當錄不錄之失,至謂徑請其罪,結之曰,疑亂貽禍,臣看來驚愕駭惑,不覺四肢之投地也。噫,爲人臣子,苟有疑亂之計,貽禍之意,則不惟王法之所不貸,抑亦鬼責之所難免,而同朝之間,不少恕究,遽懷疑阻,至以此不正之目,加之於事去經年之後,彼誠何心?臣實反復思惟,莫曉其意之所在也。然人言至此,臣安得默然無言,徒守無較之戒,以貽中外之惑哉?竊念昨年林溥之疏出,而其時右相金昌集,始陳豈好之說於設鞫之前,諸問郞,又陳不好之說於納供之際,順命已戮,東規旣骨,謀害二字,似無覈得之路,故相議請對,以爲收殺問郞之地,其日,蓋六月十六日,而履相已放,必重將出之際也。臣於前席,敢因各陳所見之敎,以爲罪人之言,無論緊歇,所當一一載錄,可也。必重,旣曰不好二字,出於順命之招,而委官,使之不書,故終不書之。且以右相疏觀之,豈好之說,果出於賊招,則豈好不好之間,若有不錄之失,伊時參鞫諸臣,似難免其責,其所仰對,不過如此,而缺三字獨以溥,每引必重,姑請仍囚,未之卽放,彼議者,若曰書缺二字書無甚關緊則已,若曰終始不書,不能無失,則收殺問郞之不論其失,而更待何日乎?若夫畢竟獄情稍變,結末差遲,實非臣意慮之所及,則今此海朝所謂徑請云者,未知何所據而發也。臣竊不知海朝,情迹不安,在京無多,不能詳知其時鞫情,只憑道路傳說,及今年久之後,强爲此萬萬情外之說耶?仍念臣猥以無似,猝當大獄,逃遁不得,與聞末議,自謂按獄受命,旣有所重之處,隨事陳見,庶免尸厥之罪,咫尺天威,偶陳所懷,而一言纔發,衆怒難解,而至於海朝之疏而極矣。苟使臣言議,見信於儕友,處事盡合於物情,豈有姻親如海朝,而不究本情,直以凌轢醜詆之說,信筆橫加,一至於此哉?此無非臣見輕之致,以此以彼,實無冒據榮次之理。伏乞聖慈,遞臣本兼諸任,以安愚分,不勝萬幸。疏批見上
校理李肇疏曰,伏以,臣得見執義李海朝疏本及避辭,則力攻銓曹,釁尤狼藉,條列論責,略無餘地。臣於夏間,承乏待罪銓郞,非議之來,理難獨免,而至於李㙫外補事,蓋有說焉。夫尹趾仁前夏之疏,請考日字,只爲悶獄事之延拖也。至論書啓事,亦不過爲存事體而已,而閔鎭東之劾趾仁也,乃以請考日字,謂出於區別傾陷之計,其論書啓事,則曰箝制人口,惟恐實狀上聞,其所爲言者,出本情萬萬,而至於眩幻巧密之云,一切相反於趾仁之爲人,此蓋今夏臺章,擧劾鎭東之所以發也。然彼此所爭,皆以上款請考日字,爲骨子,下款書啓事,爲末餘,而及夫玉堂處置諸臺之際,李㙫自引之疏,全沒骨子之上款,單論末餘之下款,大失題旨,未免疎謬,故其時外議,多言其失,臣與李㙫,契分甚厚,亦欲略存故例,以平物情,果商確於堂上及儕流,擬之於近邑,而亦無久枳之意,其時外補之意,只爲疏辭之失旨而已。此有何一分干涉於溥獄,而今乃費力拖引,作意牽合,强作一串於獄事,欲爲持人之欛柄,此實非意慮之所到。臺疏所謂發論之臺官,冒入銓席,不嫌避礙,力戰衆論者,似指其時僚郞而發,蓋此事主張者,卽臣也。缺二字終始引嫌,不爲參涉,大政時正書望單,皆屬僚郞,而只此一單子,以臣筆書之,此則政席間衆目所覩之事,不難聞知,而全爽事實,猶至於此,則若其縛束脅勒,愈往愈甚之斥,直是未悉實狀,執心迹而疑之者,宜其億逆驅迫之甚,而甚不成說話也。臣以無似,濫通顯籍,前後所叨,非經幄則臺地,而紛毫無補,尤責疊出,前有脅勒之斥,後有喑默之譏,駭訝之餘,慙悚交切,其何敢冒沒盤礴於論思之地,不思所以自處哉?伏乞聖明,俯賜諒察,亟命遞削臣職名,仍治臣罪,以謝人言,以安私分,不勝幸甚。疏批見上
修撰宋正明疏曰,伏以,卽者兩司處置,歸於本館,而諸臺避辭,皆因執義李海朝疏語而發,臣於海朝之疏,嫌礙之端,非止一再,而其疏,旣有論斥溥獄之語,且以金世欽投疏之後,三司喑無一言爲斥,臣於昨年,旣屢忝鞫坐,且於近日,連忝館職,則只此兩款,已難晏然可否於其間,情迹臲卼有不可仍冒榮次。伏乞聖慈,亟命遞削臣職,俾安私分,不勝幸甚。疏批見上
校理李世最疏曰,伏以臣,伏見執義李海朝疏本,則以金世欽不請加罪事,侵斥三司,至謂之喑無一言,臣竊愕然也。臣於世欽疏論事,儘有衆所共知,嫌礙之端,固難容喙於其間,而且於其疏中發論臺官一款,又有所應避之嫌,今於兩司處置,有不敢可否者。玆敢露章自列。伏乞聖慈,亟命鐫遞臣職,以安微分,不勝幸甚。疏批見上
副校理權詹疏曰,伏以卽者,兩司處置,歸於本館,諸僚,以嫌〈難〉可否,亦皆陳疏,而臣之待罪本職,缺二字最久,則無言之斥,臣宜爲首,其何敢參涉於立落之間乎?以臣駑劣,忝在邇列,一字無補,尸素多恧,喑默之譏,接迹而起,連章丐免,亦極媿惕。伏乞早賜鐫免,私分幸甚。治疏未達,召牌儼臨,謹此趨詣,因以陳籲,臣無任隕越之至。疏批見上
應敎崔昌大疏曰,伏以臣於春坊直中,伏承召牌,蓋因喉司啓請,使之處置諸臺也。夫執義李海朝之疏,侵攻臣父,語意深緊,則今於海朝立落之論,顧臣其何可與否,而徒以忝在館職之故,乃與諸僚,混被嚴招,區區情迹,可謂臲卼之甚矣,臣之從前不欲居言議之地者,凡以此也。虛紆寵榮,了無裨補,每以嫌礙之私,仰瀆崇嚴之聽,悶蹙之餘,惶媿,多矣。伏乞聖慈,特賜諒察,亟命遞臣本職,以安私分,不勝幸甚。疏批見上
副提學李墪疏曰,伏以,兩司處置,歸於本館,而憲臣之疏,旣以喑無一言,攻斥三司,臣之忝叨本職,亦已多日,其所被斥,與諸僚無異,無論其言是非之如何,臣何敢可否於立落之間乎?伏乞聖慈,亟賜鐫遞臣職,以幸公私,千萬幸甚。疏批見上
領議政崔錫鼎疏曰,伏以,臣日昨,得見執義李海朝疏本,追提旣往之事,深咎按獄之人,遣辭非常,措意至深,臣不勝瞿然駴懷也。林溥之獄,適當臣忝在相職之日,按治本未,已經天鑑之照燭,且因春間僚相之有言,費了章牘,今於憲臣之疏,有不敢重惹葛藤,以屑屑於爭辨,惟當靜默自居,以俟百世之公議而已。念臣不才無能,致位三事,非不欲殫忠竭慮,報答恩遇,推誠通志,協和朝著,而惟其世道偏陂,情意否隔,人或按劍於投珠,世多生疑於竊鐵,雖在同席之間,猶不能諒其心事,彼新進鋒銳之人,未詳事實之如何,掇拾疑怒之餘論,有所云云,亦何足深責也?然此無非臣不量才分不逮,徒恃聖恩,不早引退之致,尙誰尤哉?儒臣旣斥以循私,憲臣繼論以又致獄事,臣亦將何心冒居於職次乎?伏乞聖明,諒臣情地危蹙,先收官秩,仍勘罪名,以謝臺議,以嚴獄體,不勝幸甚。疏批見上
副應敎尹行敎疏曰,伏以,臣頃蒙諫職之除,積病之餘,實無陳力之望,而不容越例連章,强死扶曳,以爲一謝恩命,陳情闕下之計,適値先陵行幸,未敢言病,冒雨陪從,疾勢添㞃,終至違牌,罪至罷免,適聞父病,蒼黃徑歸,微忱未暴,惶感至今,玆者又蒙玉署新命,臣誠驚懼震越,不知置身之所。噫,臣以螻蟻之賤,蒙被隆渥,華塗顯仕,忝竊踰分,而才識鹵莽,初無絲毫之稗補,家貧父老,每伸私懇,輒蒙聖慈,特許便養,雨露之澤,臣實偏霑,而疾病纏身,其於公務,亦不能自盡其心力,歷官外內,有同龍斷,而孤負國恩,一至於此,臣之本末,無足可言。自顧慙惶,不敢復懷玷累淸朝之念,而不稍加覈實,一向因循差除,亦豈朝家綜核之政哉?此臣所以聞命驚恐,若無所容者也。且臣有老父,不可以遠離從宦之狀,前已屢達於天聽,或蒙天鑑之有以俯燭,而今則年益衰而病益甚,今日少安,明日復苦,朝似平穩,暮又沈頓,神氣缺三四字有朝夕不可恃者,臣之私情,又非復前日之比。臣之狗馬賤疾,實非偶感,每當寒節,輒復發作,已成十年痼疾,脚痺之症,久作跛躄,右脚偏枯,行步不良。又自昨歲八月,得二日瘧,直至今年二月始却,眞元敗削,尙未蘇完,今已半年,而食飮猶不能數合,行步猶不能任意,常有復發之憂,若非數年調息,斷無起作恒人之勢。以此病狀,寧復有自力趨走之望哉?父病臣疾,旣已如此,而近又添却寒疾,閉戶作蟄,冒寒登程,僵仆必至,百爾思揣,終無致身之路。經筵重地,不可曠日虛帶,不得不冒萬死因縣道陣暴,微末臣,迹涉自便,尤增惶懼,不知所措。伏乞聖慈,天地父母,特賜憐察,亟命鐫削臣職,仍治臣前後違慢之罪,以肅朝綱,以安賤分,不勝幸甚。疏批見上
觀象監,四更,流星出南河星下,入巽方天際,狀如拳,尾長二三尺許,色白。五更,雨雪交灑。啓。
李思永啓曰,明日拜表相値,視事頉稟。傳曰,知道。
南就明啓曰,大司憲宋相琦,掌令趙錫周,持平李柱天,在外,執義李海朝掌令李翊漢,持平李大成,避嫌退待,今日以監察茶時之意,敢啓。傳曰,知道。
朴弼明啓曰,來十一月初一日輪對日次,取稟。傳曰,停。
黃一夏,以御營廳言啓曰,本廳屬海西十二番別馬隊五十四名,已爲逢點整齊矣。來十一月初一日,與此二營入直十一番別馬隊替代後,舊軍放送之意,敢啓。傳曰,知道。又以禁衛營言啓曰,七番海西別驍衛五十五名,步軍標下一名,已爲點閱整齊,來十一月初一日,與本營入直別驍衛,依例替代後,舊軍放送之意,敢啓。傳曰,知道。
又以兵曹言啓曰,今十月二十五日私奴加音朴稱名人,自開陽門入來,差備門外擊錚,極爲駭愕,令攸司囚禁治罪,同門守門將金兌吉,常時不能禁斷雜人,以致闌入,亦難免其責,推考,何如?傳曰,允。
朴弼明,以侍講院言啓曰,本員上下番十員內,文學·司書·兼說書,未差,輔〈德〉宋儒龍,受由在外,弼善尹世綏,入城有日,而連日陳疏,尙不肅謝,兼弼善李師尙,呈辭,說書鄭纘先,在外,只有兼輔德崔昌大,兼文學任守幹,連日入直,而下番姑降,已至累日,非但事體未安,當此逐日開宴之時,事多苟艱。弼善尹世綏,兼弼善李師尙,竝牌招,兼司書李肇,疎批已下,亦爲一體牌招察任,何如?傳曰,允。又啓曰,弼善尹世綏,兼弼善李師尙,兼司書李肇牌招事,命下矣。今已日暮回還之際,闕門將爲垂閉,明日待開門牌招之意,敢啓。傳曰,知道。以上燼餘
上在慶德宮。停常參·經筵。
兼謝恩冬至正使澤,副使南致熏,書狀官權,出去。
王世子生辰日,大殿·中殿·嬪宮,政院·玉堂問安。答曰,知道。世子宮,政院·玉堂·二品以上·六曹問安。答曰,知道。
兼弼善李師尙上疏。大槪,臣於日昨,猥承溫批,摧感之極,不知死所。嚴召之下,黽勉趨詣,而第臣母病,遇寒猝劇,人子情理,有難離側供職,本兼諸任,乞蒙鐫遞,俾得專意救護事。入啓。答曰,爾其勿辭,救護母病。
政院啓曰,兩司多官,相繼引避,處置歸於玉堂,而玉堂,俱陳疏引嫌,尙未處置,事甚未安。大司憲宋相琦,掌令趙錫周,持平李柱天,大司諫權尙游,正言兪命凝,俱在外,處置無期,何以爲之?敢稟。傳曰,持平李柱天改差。又啓曰,兩司多官,處置無人,因本院啓稟,持平李柱天改差事,命下矣。政官卽爲牌招,開政差出,新除臺官,仍卽牌招,以爲處置之地,何如?傳曰,允。
右參贊趙相愚,吏曹判書李益壽,參判崔錫恒牌不進。
開城留守書目,本府西面龍井,本來淸澈,十餘日前,赤水湧出,事甚可怪。今月二十五日巳時量,流星出自東南,流向西北,其長丈餘,其形則甚大,其尾則漸少,其色靑赤,向滅之時,聲如放砲,末乃殷殷,久而乃止,事係變異事。
政院啓曰,右參贊趙相愚,來詣闕外陳疏,還給,又爲牌不進,推考傳旨,今方捧入,而拜表吉日,決難退定,辭疏之批,亦已開釋,情勢雖曰難安,一向撕捱,事甚未安,更爲牌招,以爲進參査對之地,何如?傳曰,允。又啓曰,吏曹判書李益壽,參判崔錫恒,牌不進,推考傳旨,今方捧入,而旣有開政之命,竝更爲牌招,何如?傳曰,允。
弼善尹世綏,兼司書李肇牌不進,罷職傳旨。傳曰,只推勿罷。
吏曹判書李益壽,參判崔錫恒,再牌不進,
政院啓曰,吏曹判書李益壽,參判崔錫恒,再招不進,推考傳旨,今方捧入,而一日三牌,有傷事體,何以爲之?敢稟。傳曰,明日開政。
館學儒生金取魯等三疏。大槪,玆率八路多士,敢申血懇,復此瀆擾,請勿持難,亟擧文元公金長生從享文廟之禮,以光斯文,不勝幸甚事。入啓。答曰,昨者再疏之批,罄悉予意,其非出於持疑,爾等可以想矣,更何多誥也?
判府事李頤命箚子。大槪,更申危迫之懇,冀蒙矜許事。入啓。答曰,卿懇世欽,嘗試於前,斗紀,繼發於後,遣辭絶悖,誠可痛惋,竝施投畀之典,明示斥邪之意,則於卿有何不安之端?卿其須體至意,安心勿辭,速出行公。仍傳曰,遣史官傳諭。
弼善尹世綏,兼司書李肇,再招不進罷職傳旨。傳曰,禁推。
禁府,尹世綏·李肇拿囚。啓。
政院啓曰,今日拜表時,兩司當爲進參,而兩事多官,尙未處置,憲府,則監察例爲代行,而諫院無進參之員。在前有無諫院仍爲行禮之例,今亦依此爲之乎?敢稟。傳曰,依爲之。禮曹謄錄
成均館進士金取魯等疏曰,伏以臣等,以先正臣文元公金長生從祀,合辭陳章,再瀆天聽,守闕不去者,凡今四日矣。區區至悃,惟冀聖明,或有以採納矣。昨又伏承聖批,辭旨諄切,開示聖意之攸在,是則殿下,特推崇儒重道之心,至及於疏遠賤士,臣等相與感祝之不已,而第以從祀之至重且大,又靳允兪之音,臣等旋又訝鬱,而相與爲言曰,賢臣之下,多士共公之論,聖上固已知之,而猶得以祀典之重大,不准所請者,豈辭意淺陋,猶有所未盡俯察者耶?今又瀝血爲辭,罄竭餘蘊,必欲蒙允而後已,惟聖明之察納焉。夫斯道之在天下也,固未嘗一日亡,而惟其講明闡繹,使不至於墜晦者,固在乎人人,雖不在於世世,而其流風餘韻之襲人肌骨,照人耳目者,率是斯道之光澤,而有足以關國家之治化也。有國者,必隨其人,而尊尙之表奬之,然後斯道之不亡者,能彰明於世。然則其所尊尙表奬乎其人,何莫非爲斯道之至重而至大者哉?是以,配食文廟,是禮典之至重且大,而前代帝王,必擧儒賢之有切於斯道者,輒皆從祀先聖,而未或以祀典之重且大,終至於廢闕者也。昔唐太宗,擧漢晉諸儒二十一人,一時從祀,楊龜山以爲貞觀之治,實基於此,宋理皇淳裕元年,詔以周·張·兩程與朱子從祀,開慶二年,又詔以南軒張栻·東萊呂祖謙從祀焉,新安胡氏有云,表章理學,闡明斯道,廟號曰理,固其宜也。彼兩君者,豈不知祀典之重且大,而旣有其人,則不待群下之請,特令從祀缺三四字多,而先儒稱說其善不已,其在聖朝,所當缺四五字而文成公李珥,文簡公成渾,文元公金長生,而缺三四字從祀之後,尙未從祀者,惟此金長生一人而已。長生道德之高明,聖上旣已知之矣。且前後章甫之疏,請殆數十餘年,而直以典祀之重,每示難愼靳命之意,抑何故也?若曰聖上猶未知長生之道德而然,則昨日之批,以先正道德,予豈不知爲敎,若曰聖上,猶未知士論公議之若是激發而然,則昨日之批,以公議亦豈不知,爲敎,若曰聖上,猶有持疑不決者而然,則昨日之批,以非有持疑之心,爲敎,旣知其道德之高明,旣知其公議士論之激發,又不有持疑不決之心,而猶且諉以文廟從享,至重且大,而終不允許,缺四五字雖曰重大,猶不念斯道之至重且大者乎?若缺三四之重且大,而終始持難,誠如聖敎,則雖大賢如程·朱缺二三字生於今,未必與於配食之列,是豈昭代之美事哉?凡從祀與否,當觀其人道學之如何而已。假令今有十人於此,其人之道學,誠皆合於從祀,則雖十人之多,皆可許其享,而祀典之重且大,有不暇論也,夫豈有道德學問,允合從祀之人,而直謂之祀典之重大,不許其享者哉?於戱,長生之後,今幾百年之久,而雖遐鄕絶裔之士,莫不欽崇其道,尊尙其德,贏糧裹足,跋涉千里,至有今日之缺一字則歲月固已久,而百年之公議,可見,道德固已光,而一代之缺一字可知。聖批中所謂,歲月彌久而道德彌光,缺三四字事,而固無待於他時者也。今若擧長生而陞諸腏食之缺二三字長生道德之光明,可以因此而彌光,何必待歲月之彌久而後,方可爲彌光也?今殿下,旣不擧從祀之典,乃反曰,尊先賢而重事體,若不擧從祀之典,則惡在其尊先賢重事體之意哉?噫,世之無儒,久矣,以之士氣委靡,而正論不伸,人心陷溺而邪說肆行,當此之時,上之人,雖表奬儒賢,作新斯文,猶患其不能正士趨而扶世道,況殿下,不循多士共公之論,致令陞祀之典,尙不及於先賢,則其何以壯國家之元氣,正一代之表準,而終以致文明之治乎?歷觀前代賢君缺三四字善,或出於芻蕘,或出於僮輿,則尙且不以爲缺二四字納之不暇顧,今臣等之請,非臣等之私言也,乃百年之公議也,乃國家之輿論也,而乃殿下,終始蘄斳兪,使多士共公之論,反不如芻蕘儓輿者之見用,此臣等之所期望於聖明者也。伏願殿下,斷然決定,克擧縟儀,使吾道有所扶植,斯文有所興起,則國家幸甚,斯文幸甚。疏批見上
舍人李師尙疏曰,伏以,臣於日昨,被人重詆,危厲薰心,陳疏請譴之外,爲費辭伸伸缺一字計矣,不料誅責不加,溫批反降,至以伐異之論,不必爲嫌,缺二三字倘非日月之明,俯燭伊時之事狀,曲諒情實之無他,則缺二三字螻蟻之微,何以得此於聖明耶?臣於是摧感靡容,涕汗交集,而念臣情地,有不可徒恃寵靈,而冒進於榮次者,數數尋單,屛伏竢命矣。玆者召牌遽下,不敢坐違,祗詣於禁門之外,而第臣母,今年七十四歲,長時嬰疾,藥餌爲命,凜凜然常有難保之憂矣。忽自昨日,天氣猝寒,將攝失宜,感冒發作,手足顫掉,肢節酸痛,衰老之年,添此重症,臣方寸煎灼,不省所出,顧此情理,斷無離側供仕之望。伏乞聖慈,特垂矜憐,亟命鐫削臣本兼諸任,不勝萬幸。疏批見上
判中樞府事李頤命箚曰,缺二三字自有金世欽事,驚魂復褫,心骨俱寒,雖蒙天地之仁缺二三字明,慰諭勤切,使臣安心,而顧其機關,必不但已餘悸惴惴,不可措身於地上,權斗紀之言,繼發,則果若有所恃,而無所忌,侵辱臣身,又復至深,噫,臣誠危怕其樂禍之心,故不免哀鳴,彼言之若是,亦無足怪也。臣之危慄,日甚一日,更欲瀝血呼籲,以申前懇。近者宰疏紛然,不敢添一瀆擾,泯默縮伏,寢驚夢愕,食息何能安也?竊伏見近年以來,中朝士夫,相攻擊如不及,蓋莫不積苦於風波矣。然其所遭之凶且慘,未有如臣者,而臣則顧戀恩私,遲回榮祿,尙不能息影斂迹,色擧銜蘆之智,曾禽獸之不如,今雖步步危穽,日受下石之困,尙誰咎哉?況臣受恩如天,涓埃莫報,荷聖主特達之知,傷聖主則哲之明,亦云多矣。聖明雖以任使之久,不忍加誅,罪已萬死,今又出於舁彀之中,亦將救死之不暇,臣何敢每每哀號於宸嚴之下,聖明亦何可每費生成之澤也?然則留臣於値著之間,實亦無補於國事,若使自廢於田里,俾世相忘,或可少延日月之命,此豈非生死肉骨之恩也?伏乞聖慈,亟許削臣名於朝籍,俾得遠避危機,不勝萬幸。箚批見上
巳時,雨雹,狀如榛子大。
朴弼明啓曰,明日常參·經筵,取稟。傳曰,停。
南就明啓曰,大司憲宋相琦,掌令趙錫周,在外,執義李海朝,掌令李翊漢,持平李大成,避嫌退待,持平李柱天,受由在外,今日以監察茶時之意,敢啓。傳曰,知道。
黃一夏,以都摠府言啓曰,今日入直軍士,當爲中日習射,而王世子生辰相値,不得爲之之意,敢啓。傳曰,知道。
朴弼明,以侍講院言啓曰,本院上下番苟簡,未有甚於近日,上番姑降已至累日,事體未安,故在外僚員,啓請牌招矣。兼弼善李師尙,以親病陳疏入啓後,仍爲退去,弼善尹世綏,兼司書李肇,違牌之後,旣有只推之命,弼善尹世綏,兼司書李肇,更爲牌招察任,何如?傳曰,允。
黃一夏,以右邊捕盜廳言啓曰,去夜三更量,回牌軍官李世猉進告內,初更量,率軍士一名,巡到于美墻洞近處,逢着犯夜人執捉,則壯丁十餘人,不意突出,奪取其犯夜人捕捉軍士,還爲捉入其家,結縛拘留灸鍼,無數亂打,軍官欲爲救解,則非但詬辱,亦爲打下,故缺四五字問其家主,則驛官崔廷昌云,近來紀綱,雖曰無嚴,缺四五字不有國法,少無畏忌,結縛羅卒,恣意打傷,犯夜之人,終始容隱不得捕捉,實是前古所未有之事。如此豪悍亂法之輩,若不別樣嚴治,則巡羅跟捕等事,勢將解弛,事之寒心,莫此爲甚。所謂致打者,崔次相·崔漢相·崔弼相·崔仁相等,今已捉得。家主崔廷昌及各人等罪狀,令攸司依法處置,以懲日後無窮之弊,何如?傳曰,允。以上燼餘
上在慶德宮。停常參·經筵。
夜五更,雷動電光。
副校理李宜顯三度呈辭。入啓。遞差。
政院啓曰,卽者吏曹郞廳來言,今日爲政事命下,而判書李益壽,參判崔錫恒,俱以病不來,參議尹德駿,受由在外,不得開政云。判書李益壽,參判崔錫恒,卽爲牌招,何如?傳曰,允。
傳曰,明日晝講爲之。
吏曹判書李益壽,牌不進後上疏。大槪,臺疏未勘,惟當縮伏俟譴,而累逋之下,急於伸籲,冒死自列,冀伏刑章事。及吏曹參判崔錫恒牌不進後上疏。大槪,臣於憲臣之疏,有不敢一刻晏然於職次,而臺避未出場之前,亦不敢徑先自列,縮伏私次,恭俟處分,今以開政事,召牌荐降,以臣情狀,寧被重譴,萬無冒出之理,竟未祗赴,臣罪尤大,乞削臣本兼諸任,仍勘臣罪,以嚴邦憲,以謝人言事。入啓。
答吏曹判書李益壽疏曰,卿懇。海朝疏語,斷非公心,在我無失,何至引嫌?安心勿辭,速出行公。
答吏曹參判錫恒疏曰,海朝疏語,斷非公心,在我無失,何至引嫌,卿其勿辭,從速察職。
京畿監司書目,廣州呈,以奉朝賀南九萬上疏上送事。啓。答曰,卿懇。纔諭予意,何用過辭?疏末引咎,元非大段,卿其安心領受,亦勿待罪。仍傳曰,遣史官傳諭。又書目,驪州呈,以掌令趙錫周辭職上疏上送事。啓。遞差。又書目,高陽呈,以戶曹參判南致熏辭職上疏上送事。啓。答曰,疏辭,令該曹稟處。
政院啓曰,近因翰林有故,連以兼春秋替入上下番,而兼春秋韓世億,以本職奉命出去,姑爲減下,其代,開政時以無故人差出,何如?傳曰,允。
弘文館啓曰,本館下番四員內,三員未差,只有修撰宋正明,獨爲入直,無他推移替直之員,下番有闕之代,今日政以無故人差出,仍卽牌招察任,何如?傳曰,允。吏曹謄錄
上在慶德宮。停常參·經筵。
辰時,電光,雨雹,狀如大豆。未時,雷動。
下直,永興府使黃鎬。
政院啓曰,爲政命下有日,而尙未擧行,事甚未安。今則判書李益壽,參判崔錫恒,疏批已下,卽爲牌招開政,何如?傳曰,允。
吏曹判書李益壽,參判崔錫恒,牌不進。
傳曰,今日晝講停。
禮曹,護軍徐文裕,當日卒逝云,自今日至初一日,停朝市,弔祭致賻,依法例擧行,何如?啓依所啓施行。
政院啓曰,吏曹判書李益壽,參判崔錫恒,今又違牌不進,推考傳旨,今方捧入,而開政命下,已至累日,尙不擧行,事甚未安,更爲牌招開政,何如?傳曰,允。
吏曹參判崔錫恒,再招不進。
禁府,朴文翊拿囚。啓。
政院啓曰,吏曹判書李益壽,參判崔錫恒,又陳辭疏,不爲承牌,其疏纔已退却,推考傳旨,今方捧入,而開政命下,今已累日,尙此遷就,殊極未安,而一日三牌,亦傷事體,何以爲之?敢稟。傳曰,明日開政。
左議政李濡上疏。大槪,不避煩瀆之誅,更暴危悃,冀蒙矜許事。入啓。答曰,卿懇。昨纔開示,復何多誥?伊日委折,卿雖不言,予豈不諒?言者之言,實甚不韙,一向引嫌,決知其太過也。噫,災異疊見,艱虞溢目,此非大臣連章丐免之秋,卿其須念國事,卽起視事,勉副至望?仍傳曰,遣史官傳諭。
備邊司啓曰,今日賓廳坐起,而大臣有故,頉稟?答曰,知道?日記廳郞廳李益普書。郞廳愼爾復校正。
上在慶德宮。停常參·經筵。
政院啓曰,卽者吏曹郞廳來言,今日爲政事,命下,而判書李益壽,參判崔錫恒,俱以病不來,參議尹德駿,受由在外,不得開政云。所當卽請牌招,而停朝市相値,何以爲之?敢稟。傳曰,明日開政。春坊朝報
上在慶德宮。停常參·經筵。
下直,濟源察訪尹鳳朝。
政院啓曰,今夏水潦之災,前古所罕,陰沴之氣,鬱而不開,自秋徂冬,浸淫若盛夏霖雨之時,日氣之乖常,固已可憂,而頃日星隕之變,昨者雷電之異,又出於數日之內,臣等驚愕憂歎,誠不知何樣危禍之兆,伏於冥冥,而上天之警告,若是其荐疊耶?噫。天人一理,上下無間,自古災異之作,莫不由於人事之失,則竊恐殿下對越修省之道,有所未盡而然歟?恭惟我殿下,一心憂勤,三紀有餘,政令施措之間,常欲振勵奮發,燕閑幽獨之中,未嘗荒寧暇逸,雖古之明王,何以加此,而不幸近年以來,國事無一可恃,時象有萬可憂,朝議潰裂,戈戟相尋,位著不安,百度廢弛,上下恬嬉,未有驚動之實,大小猷爲,只在於文具之末,獄囚多滯而了無議讞之期,民生困悴而未講濟活之策,邊陲之虞,不可不念,而陰雨之備甚疎,經費之匱,不可不恤,而撙節之道未聞,泄泄度日,惟務姑息,如是而欲望其消災沴而䆃和氣,不亦左乎?臣等,聞天下萬事,無一不本於人主之心,顧今轉移之機,豈不在殿下之一心乎?伏願殿下,惕然驚懼,常思致災之由,勿以幽遠而忽之,勿以頻荐而狃焉。毋使虛僞之文,益盡寅畏之誠,喜怒之發,思所中節,動作之際,罔或過差,亦且飭勵群工,一洗舊套,聚精會神,務講治道,使朝著和平,民庶奠安,則天心默孚,感應不忒,將見轉災爲祥,去危就安矣。臣等,忝居近密,屢度非常之擧,不任憂愛之忱,區區所懷,惶恐敢啓。傳曰,災咎非常,寢食靡安,爾等陳戒,誠切憂愛,予甚嘉尙,可不留心焉?
政院啓曰,卽者吏曹郞廳來言,今日爲政事,命下,而判書李益壽,參判崔錫恒,俱以待命于金吾,不得開政云。參議尹德駿在外,今日政事,何以爲之?敢稟。傳曰,勿爲待命事,分付,而參議在外,今姑改差,其代,問于大臣差出。
備邊司,吏曹參議趙泰東。
校理權詹上疏。大槪,忝在禁近,目見雷異,略陳愚忱,冀蒙裁處事。入啓。答曰,憂愛進言,言甚切至,深用嘉尙,可不體念焉?疏末變通事,纔下處分矣。
都承旨李思永上疏。大槪,病情,近復添劇,且有難冒之勢,乞遞職名,以安私分事。入啓。答曰,卿其勿辭察職。
左承旨黃一夏,右副承旨南就明上疏。大槪,臣等於長僚之疏,有不敢晏然者,請遞事。入啓。答曰,爾等勿辭察職。
政院啓曰,新除授吏曹參議趙泰東,卽爲牌招開政,何如?傳曰,允。
吏曹參議趙泰東牌不進,罷職傳旨。傳曰,只推勿罷。
平安都事書目,寧遠郡守洪夏錫,災傷差錯罷黜事。
右承旨朴弼明上疏。大槪,緣臣疎拙,未諳院規,致令長僚,陳章辭免,臣於此,瞿然慙恧,有不容一刻晏然仍冒者。投疏未徹,召牌忽臨,嚴畏分義,不敢坐違,趨詣闕外,冒死自列,乞罷臣職,以存體例,以安私分事。入啓。答曰,爾其勿辭察職。
政院啓曰,吏曹參議趙泰東,旣有只推之命,所當牌招開政,而日勢已暮,何以爲之?敢稟。傳曰,明日爲之。
同副承旨尹聖駿牌不進,罷職傳旨。傳曰,只推勿罷。
侍講院啓曰,本院僚員,近甚不齊,書筵輪直,事甚苟簡,而下番姑降,亦已多日,事體極爲未安。未差闕員,以在京無故人盡數差出,仍卽牌招察任,何如?傳曰,允。吏曹謄錄
上在慶德宮。停常參·經筵。
禮曹判書趙泰東,佐郞趙之重,健元陵丁字閣有頉處,奉審事,出去。
禮曹佐郞安瑞羽,康陵曲墻有頉處,奉審事,出去。
下直,金溝縣令韓永祚。
政院啓曰,卽者吏曹郞廳來言,今日開政事,命下,而判書李益壽,參判崔錫恒,俱以病不來,參議趙泰東,未肅拜,不得開政云。判書李益壽,參判崔錫恒,參議趙泰東,竝卽牌招開政,何如?傳曰,允。
傳曰,明日晝講爲之。
慶尙監司書目,咸安郡守金萬敵,十月十七日遭母喪事。
京畿監司書目,楊根·永平等官呈,以去十月二十五日巳時,流星出自南方,狀如盆,有聲如大砲,良久乃止,事係變異事。
備邊司啓目,粘連,濟州牧使狀啓云云。本州,邈在海島,無他聚穀之路,且當年事,荐飢之餘,民間形勢,如是遑急,誠可矜念。大靜縣監金舜臣,雖已瓜滿,治績可尙,限明年麥秋,使之仍任,何如?傳曰,允。
吏曹判書李益壽,參判崔錫恒,牌不進。
吏曹參議趙泰東上疏。大槪,臣之情病,決難行公,陳疏未徹,方切悶蹙,不意新命遽下,召牌繼臨,而臣於憲臣之疏,有不可冒沒行公者,不避違慢之誅,自犯坐罷之科矣,格外只推,庚牌再辱,而顧臣廉義,決無抗顔參政之理,謹詣闕外,陳疏徑退,乞削臣職,仍治臣罪,以謝臺議,以嚴邦憲事。入啓。答曰,爾勿過辭,從速察職。
備忘記,嗚呼,今日國勢,可謂岌岌乎殆哉?災沴頻仍,罔非驚愕,飢饉荐臻,邦本將蹶。加以今春毒疫,亦孔之慘,京外民事,不可勝計,爲民父母,予懷,若何?每誦宋太祖若天災流行,願在朕躬,勿施於民之語,未嘗不愀然無樂爲君也。乃者皇天示警,星隕·冬雷之異,荐疊於數日之內,未知何樣禍機,伏於冥冥之中,而天之譴告,若是其諄複耶?倍切懍惕,錦玉何安?詩曰,敬天之怒,無敢戱豫,鄕黨篇曰,孔子,迅雷風烈,必變,莫非敬畏之意也。漢儒董仲舒有言曰,天屢出災異,以警告之,而人君,不知自省,則傷敗乃至,可不懼哉?予當益篤對越之誠,克盡修省之方,而抑又思之,和氣致祥,乖氣致異,乃理之常也。今玆致災,職由不辟,而朝家之泮渙,未有甚於近日,則亦豈無可言者乎?嗚呼,朝廷,四方之根本,朝廷協和,精白一心,然後百事可做,而今日朝論,三分五裂,門戶各立,戈戟相尋,是非不公,私意橫流,情志否隔,疑阻轉甚,事出無心,必欲吹覓,一日二日,漸就難醫,風波不息,止泊無期。朝廷作蠻觸之場,國計置相忘之域,以日昨之事言之,申鐔·李海朝兩人之疏,非出於論事公平底意思,雖自謂我無挾雜,其誰信之?黨伐之論,一出,而大臣諸宰,一倂引入,位著殆空,爻象不佳,至若外方,狀請之事關賑民,不容暫緩者,尙未覆奏,況他餘機務乎?向所謂朝廷協和,然後百事可做者,良以此也。予恐若此不已,國亡無日,黨論之害,可勝言哉?不特此也。恬憘成風,悠泛度日,大小之官,不思盡職,皆懷自便,呈告紛紜,受由還朝,惟思祈免,刑獄多滯,乍出旋入,職在經幄,無端圖遞,屢違牌召,有若高致。噫,聚精會神,夙夜匪懈,縱不敢望,而黽勉從仕,不敢告勞之義,又從而廢,予實慨然也。噫,予深惡朋比之習,前後飭勵,非止一再,而徒歸空言,了無實〈?〉豈弊痼已甚,難可救藥而然耶?抑予誠意,有所未孚而然耶?噫,人有沈痼之疾,則醫治之道,靡不用極,誠以不治,則必死也。今日黨論,不啻沈痼之疾,若不汲汲下藥,則國必亡,思之至此,可謂痛哭流涕也。咨爾臣僚,敬聽予言。一洗舊習,各自勉勵,專心國事,可否相濟,務盡寅協,期臻和靖,少答天譴,挽回世道。
備忌記,昔宋太祖,嘗乘快誤決一事,終日不樂,予曾於戊辰,因一喜怒,妄殺奉憲之吏,痛自悔責,心常不忘,豈特一事誤決,終日不樂而已?渠雖至賤,人命至重,所奉者法,而駢首殞命,惻然之心,久而未已。其令該曹,伊時憲吏妻與子,優給米布。噫,以人主之尊,殺無辜而悔責至此,況他人乎?仍飭中外官吏,毋敢以喜怒,濫刑殺人。
備忘記,國家不幸,比歲失稔,今年水潦,災害非常,而關東·北關·關西·海西,爲尤甚焉。至於綿農,八路大無,哀我民斯,何以卒歲,許多身役,何以辦出?予念及此,惻然于心也。孔子曰,道千乘之國,節用而愛民,富哉言乎?爲邦之道,莫先於節用,而節用之本,必自痛革浮費,雖在平時尙然,矧玆荐飢之餘乎?且被災最酷之道,民事方急,凡所以濟活之策,及時講究,如救焚拯溺,然後使我赤子,庶免顚壑,其令廟堂,斯速議處。親民之官,莫如守令,而賑政當前,尤宜愼簡,別飭銓曹,別爲擇差,亦宜,下諭于四道監司,賙賑之政,悉心料理,苟係便民,劃卽條奏。噫,今春班疹,實非流行之災也。死亡之慘,殆甚毒癘,念彼無辜,不覺隕淚。京中及關西,已行恤典,而此外他道中疫死尤甚之處,不可不一體顧恤,亦令廟堂稟處。咸鏡道進上白大魚價米,依前裁減,俾補賑資,關東歲抄,特令停止,用示予曲軫元元之意。
以戶曹,行司直徐文裕卒逝,致賻木綿,依例磨鍊題給事。啓依允。日者身病尋單,謂偶感傷矣,喪出意外,曷勝悼惜?葬需別爲題給,以表予意。
政院啓曰,吏曹參議趙泰東,疏批已下,卽爲牌招開政,何如?傳曰,允。
忠淸監司書目,舒川郡守具後翼,去月十九日遭父喪事。
政院啓曰,卽伏見備忘記,十行辭旨,諄諄懇懇,逈出尋常。遇災恐懼,責己警衆之意,有足以回天怒而動人心,以此備忘,不可不頒示中外,使大小臣僚,仰體聖意,奉傳旨事,自政府依求言例,以爲頒布之地,何如?傳曰,依爲之。
謝恩,吏曹參議趙泰東。
禮曹判書趙泰采,佐郞趙之重,健元陵丁字閣有頉處奉審後,佐郞安瑞羽,江陵曲墻有頉處奉審後,入來。
戶曹啓曰,今十一月初二日備忘記內,咸鏡道進上白大口魚價米,依前裁減,俾補賑資事,傳敎矣。乙酉年咸鏡道進上大口魚價米,一半,補賑供上,限一年亦爲半減矣。今亦依此擧行,而供上及宣飯所用大口魚,自今年十二月初一日,至明年十一月半減封進之數,別單書入之意,敢啓。傳曰,知道。禮曹謄錄
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。又啓曰,兩司及玉堂·春坊闕員,今當差出,而擬望之人乏少,相避外任竝擬,何如?傳曰,允。
以南至熏爲兵曹參知,李世德爲文學,張世益爲咸安郡守,金東弼爲司書,申銋爲兵曹參議,沈壽賢爲副修撰,梁聖揆爲掌令,盧世夏爲持平,宋正明爲獻納,金萬胄爲舒川郡守,趙益徵爲寧遠郡守,尹德駿爲戶曹參議,趙泰億爲修撰。兼春秋單安瑞羽,兵曹參議南至熏,參知申銋,書題張後籍。吏曹謄錄
戶曹啓曰,今十一月初二日備忘記內,咸鏡道進上白大口魚價米,依前裁減,俾補賑資事,傳敎矣。乙酉年咸鏡道進上大口魚價米,一半補賑,供上,限一年亦爲半減矣。今亦依此擧行,而供上及宣飯所用大口魚,自今年十二月初一日,至明年十一月半減封進之數,別單書入之意,敢啓。傳曰,知道。戶曹謄錄
上在慶德宮。停常參,只晝講。
傳曰,明日晝講爲之。
晝講。入侍,知事趙泰采,特進官閔鎭遠,承旨南就明,玉堂李世最·權詹,假注書李眞儒,兼春秋朴壽仁·呂渭良,武臣尹淑。上講春秋集傳,自二十有七年,止冬十有二月乙亥朔。
政院啓曰,兩司多官,引避退待,已至累日,連以監察茶時,亦甚未安。新除授臺官在外外,掌令梁聖揆,獻納宋正明,竝卽牌招,以爲處置之地,何如?傳曰,允。
備忘記,諸道監司巡審,災實分等啓聞,例在九月之內,雖或差遲,未有冬序將半,尙不狀聞,如今日者也,殊甚未安,當該諸道監司,竝推考。
謝恩,掌令梁聖揆,司書金東弼。
參知申銋牌不進,依承傳罷職。
文學李世德上疏。大槪,辭遞未幾,又有新命,已非私分之所敢安,而母病方谻,尤無離側供仕之望,承牌來詣,冒死呼籲,乞蒙鐫改,俾令救護事。入啓。答曰,爾其勿辭,救護母病。
今日晝講時,判義禁李寅燁,知義禁李益壽,同義禁金演·李東郁,刑曹判書金宇杭,參判姜銑,竝牌招察任事,榻前下敎。
獻納宋正明上疏。大槪,諫省新命,決非如臣庸陋,所可僥冒,且臣與昨日參政之承旨,有婚家應避之嫌,混被提擬,在法當遞。玆敢隨牌詣闕,陳章徑退,乞蒙鐫免,以存事體,以安私分事。入啓。答曰,爾其勿辭,從速察職。
府啓,伏見執義李海朝疏本,滿紙張皇,遣辭至深,力詆朝紳,殆無完人,而姑撮其用意處而言之,追提溥獄,多設機關,欲以疑亂天聽,傾陷諸臣,則其所謂貽禍後日等語,尤無忌憚。尹趾仁前夏之疏,只以待命大臣,徑斥按獄之人,事體未安,爲言,則有何一毫挾雜之意,而相繼齮齕,必欲甘心李東彦之罪,關係至重,獄事未竟,而挺身營救,語不成說,其敲撼銓曹之計,伸救史官之語,自相矛盾,隨處破綻,秉心之不公,持論之不正,有不可掩者,幸賴聖鑑孔昭,明辨痛斥,則引避之際,意態益露,語多詖遁,人皆譏笑,淸朝臺閣,言議豈容如是?不可無劾正之道,請執義李海朝,罷職不敍。新除授持平盧世夏,時在京畿楊州地,司諫院正言兪命凝,時在忠淸道洪州地,請竝斯速乘馹上來事,下諭。竝引嫌而退,論劾史官,旣得臺體,意外侵詆,何必爲嫌?嫌難處置,其勢固然,不可以此輕遞言官,請正言金始煥,掌令李翊漢,持平李大成,司諫李夏源,竝命出仕。答曰,依啓。
修撰趙泰億上疏。大槪,嚴牌之下,僅詣闕外,而臣於憲臣之疏,難安之端,非止一二。玆敢陳章徑退,乞命亟遞臣職,以謝人言事。及兵曹參議南至熏上疏。大槪,騎省佐貳之命,忽及於千萬夢寐之外,繼有嚴牌踵臨,臣銜恩畏義,不得不趨進闕下,而顧臣向日所遭臺劾,有非尋常,貽辱搢紳,身名俱汚,至今追思,餘悸未已,決不可貪榮冒恥,厭然趨承者。玆不得不略暴危悃,冀蒙鐫遞,以安愚分事。入啓。
右議政徐宗泰上疏。大槪,敢申崩迫之懇,冀蒙亟賜處置事。入啓。答曰,卿懇。噫,今日是何等時耶?變異荐疊,民生困悴,無一可恃,有萬可虞,驚濤漏舟,曷足喩急?君臣上下,早夜匪懈,一心圖治,猶懼其顚隮,而目今朝家,日益泮渙,廊廟空虛,百度廢弛,言念國事,罔知攸濟。卿之所遭,雖曰非常,前後批旨,備悉予意,則挾雜之說,不必介意,而連章丐免,至以決不可冒出爲言,是豈所望於卿者乎?予實愕然也。卿其體予至意,速出視事,毋孤虛佇之誠。仍傳曰,遣史官傳諭。
答修撰趙泰億疏曰,意外侵詆,不必深嫌,伸救東彦,尤爲無嚴,爾其勿辭,從速察職。
答兵曹參議南至熏疏曰,爾其勿辭,從速察職。
兵曹參判李東郁上疏。入啓。答曰,卿其勿辭,從速察任。
刑曹判書金宇杭上疏。入啓。答曰,卿之疾患如此,不宜强迫,本職今姑勉副焉。
吏曹啓曰,新除授獻納宋正明,與政廳承旨朴弼明,有婚家應避之嫌,備擬受點,且京畿都事沈尙尹,有中考而亦入於司書末擬,皆緣臣昏未覺察,不勝惶恐。獻納宋正明,改差,何如?傳曰,允。
今日晝講時,上曰,呈辭上疏紛紜之弊,日昨備忘中,亦已言之矣,呈告辭疏之紛紜,未有甚於近日,在前下申飭之敎,則似若稍息矣。未過數日,旋復如前,大小臣僚,無專心職事之時,惟事情病,極爲寒心。自今以後,不必待申飭之敎,政院知悉,常加申飭,勿復有疏單紛紜之弊,俾專職務,可也。
備邊司啓曰,今日賓廳坐起,以大臣有故,頉稟。答曰,知道。又啓曰,本司武郞廳武臣兼宣傳官申璲,奔走勤仕,已滿十五朔,依例六品遷轉事,捧承傳施行,何如?傳曰,允。備局謄錄
今日晝講時,特進官閔鎭遠所啓,昨伏見備忘記,軫念民生,辭旨懇惻,孰不感動?臣於向日受由往海西,有沿路所聞,敢達。今年凶荒最甚兩西,北關,爲之次云,而臣目見海西農形,則非尋常凶年之比,極爲驚慘矣。蓋西民命脈,專靠田穀,而今年旱田,全不掛鎌處,十居七八。新溪·谷山等峽邑之民,流離於延白之間,絡續道路。以平山言之,南面則間間有畓,故比北面稍勝云,而數日之內,明火之賊,連入里中貧民家,恐嚇主家曰,吾等非爲殺害人命,只爲飢火所迫而來,主家男女,卽速出避云云,而盡給其若干衣物而去,以此見之,則尤甚之關東,亦可推而知之矣。民人輩,聞臣兼帶備局堂上,處處擁馬呼訴,以蠲役·賑飢等事,爲請,而臣非句管之人,故以呈狀監司之意,曉諭罷送,而蓋聞壬千癸未年間,有別收米量減之事,其時則比今年稍勝,而亦尙有蠲減之事。且月課價米,收之民戶,而大戶所納,至於五斗之多,當此赤立之時,實無辦出之望云。此兩色米,特令許減,且別樣申飭本道監司,凡係賙賑之策,各別惕念條列啓聞,似好矣。上曰,別收米,曾前果有減除之事矣。知事趙泰采曰,壬午年榻前定奪,減二斗矣。鎭遠曰,令廟堂稟處,何如?上曰,卽令廟堂稟處,可也。備局謄錄知事趙泰采所啓,臣承命進往健元陵,奉審執頉處,昨已書啓矣。臣詳細奉審,則柱礎柱木,不爲傾圯,而四面道里以上,以童子柱欹傾之故,昌防,擧皆退出,雖無卽今傾圯之患,所見極爲未安,而此乃近三百年前所建之閣,自前或隨毁修改,而未有一新改建之時矣。上曰,壬辰倭賊,放火而不能燃,不得已衝火於碑閣,事涉奇異矣。泰采曰,其時倭奴衝火,柱楹生水,終不能燃火,事極神異矣。屢經兵燹之閣,今不可盡毁,改建。聞匠人之言,撤瓦則可正童子柱云。若然則不必捨舊,易新材而仍舊改修,似宜矣。上曰,健元陵丁字閣與他陵丁字閣有異,三百年內未曾改之,今若盡爲撤去改之,事甚未安矣。昨見別單,予意亦以爲不必盡改矣。依所達仍舊修補,可也。禮曹謄錄
晝講入侍時,參贊官南就明所啓,卽伏見黃海監司兪命凝殺獄罪人李貴奉狀本,則係是殺越人命之賊,將入於啓覆中,故臣以該房敢此仰達矣。此獄根因,專出於里人輩圍捕賊人事,觀其不告官家,私自發軍之狀,則固非等閑偸盜之比,而里人供辭,泛以偸竊爲業,人言狼藉,爲捕捉之端,按獄之官,亦不詳覈厥由,初頭文案,未免疎漏。此狀啓,還爲出給於刑曹,以此辭意,回移本道,窮竅賊情,竝跟其徒黨,以爲趁卽處斷之地,何如?上曰,似爲疎漏,自刑曹疎漏條件,逐條査問本道而處之,可也。刑曹謄錄判義禁李,知義禁李,同義禁李·金,竝卽牌招察任事,榻前下敎。禁府謄錄
上在慶德宮。停常參,只晝講。
司諫李夏源,掌令李翊漢,正言金始煥,就職。
傳曰,明日晝講爲之。
吏曹啓曰,臺諫有闕,政事,取稟。傳曰,當日爲之。
慶尙左道敬差官書目,軍威縣令宋廷蕃,災傷差錯罷黜事。
晝講。入侍,知事趙泰采,特進官李基夏,承旨金萬埰,玉堂李世最·權詹,假注書李眞儒,兼春秋朴壽仁·安瑞羽,武臣閔任重。
修撰趙泰億牌不進,罷職傳旨。傳曰,只推勿罷。
兵曹判書李寅燁上疏。大槪,身名汚衊,踪地窮隘,敢陳乞骸之章,冒干聽卑之聰,伏承聖批,諭釋備至,奉讀未半,感淚如瀉,而顧臣行己無狀,樹立素汚,終自陷於大謬,惟宜斂遠名塗,退伏田里,庶可以少塞前愆,至於憲臣疏斥,尤有所不敢晏然者。昨於召牌之下,竟未祗赴,罪合萬戮,乞命削臣職秩,治臣罪犯,以肅朝綱,以謝臺議事。入啓。答曰,卿懇。昨年李喬岳之啓,今日兩臣之疏,指意深緊,齮齕不已,其意所在,不難知也。然予旣洞察,有所諭釋,則一向引入,必欲解免,無已太過乎?至於屛伏田里等語,益用愕然。卿獨不念前冬疏批之縷縷耶?卿之所帶,俱係劇務,而賑事尤急,宜體此意,速出行公。
今日晝講時,修撰趙泰億牌招察任事,榻前定奪。
政院啓曰,吏曹郞廳來言,今日爲政事命下,而判書李益壽,參判崔錫恒,參議趙泰東,俱以病不來,不得開政云。判書李益壽,參判崔錫恒,參議趙泰東,竝卽牌招開政,何如?傳曰,允。
謝恩,兵曹參議南至熏,修撰趙泰億。
刑曹參議吳命峻上疏。大槪,臣於江原監司任舜元之啓,心有所不敢安者,不得不略陳委折,乞遞職名事。入啓。答曰,爾其勿辭察職。
吏曹判書李益壽,參判崔錫恒牌不進。
今日晝講時,侍讀官權詹,因文義仰達曰,臣因文義,有欲陳之事矣。書曰,以親九族,以天王家言之,戚屬亦入於九族矣。前後筵臣及諸臣章奏,連以閔鎭厚事,仰達矣。鎭厚,固有剛偏之病,而古有思愆田廬之語,鎭厚廢置旣久,亦豈無改過之道乎?以聖朝無棄物之義,言之,一向廢痼,恐爲過重,故惶恐敢達。上曰,鎭厚事,曾已累次下敎矣。予非以林溥爲無罪,一番鞫獄,兄弟三人,皆死,有非王者之政。若係謀反大逆,則連坐之法,至嚴,三人皆死,亦可,此則與大逆有異,二人旣死,又殺其一人,有所不可云,則鎭厚初不以予言爲非,外示將順之色,及其與洪璛私語之時,其言卽變,此非一時做錯之比,君父之前,放肆何至此耶?詹曰,一獄不可殺三人之敎,聖敎至當矣。伊時筵話,臣固不得詳聞,而此由鎭厚,爲人剛便,言語輕着之致,非出於慢忽之狀,則雖以其立朝行事而見之,可知矣。以日昨備忘觀之,一憲吏何等幺磨,而聖念到今軫恤,群臣孰不欽歎?鎭厚,以秩高重臣,任使旣久,雖有一時做錯,以聖人包容之量,何可一向芥滯胸中乎?臣與鎭厚,曾不慣熟,其才有無,不可知,而以休戚肺腑之親臣,體國之誠,有之,當此人才渺然之日,永棄,則不可矣。罪雖竄黜,久則入於疏釋,鎭厚雖有罪失,被斥亦久,豈可無漸次調用之道乎?上無發落。講罷,諸臣將退,上曰,閔鎭厚事,儒臣因文有義所達,其言,如何?知事趙泰采曰,小臣每欲陳達而惶恐不能,至今趦且矣。鎭厚伊時事,臣亦不以爲是矣。鎭厚病痛,在於率爾,與儕友酬酢之際,語多輕銳,儕友亦皆知其病痛矣。雖微末之臣,自上皆已洞察其賢愚淑慝,聖上豈不知鎭厚爲人乎?鎭厚伊時做錯,則誠有之矣。此不過妄發,而以陳疏事言之,其時臣適在政廳,見其疏本,則遣辭頻欠委曲,故臣以私書言之,鎭厚亦以爲然,欲改之際,疏已入矣。於此可知其疏語之出於無心也。鎭厚之立朝本末,多有可取,不擇燥濕,誠心體國,此則廷臣之所共知,人豈有專無病痛者乎?伊時事,專出於率爾輕遽之病,一時特加警責而任使,則好矣。其時聖敎,至以不可復置朝廷之上,爲敎,凡人雖敵以下,語言當愼,則鎭厚齒已多矣,立朝亦久,君父之前,豈不知愼言,而書曰,惟口出好興戎,至敬之地,語言易失,豈有一毫放肆之意而然哉?任使已久之重臣,一時擯斥,其在聖朝無棄物之義,與人不求備之道,誠有歉也。目今人才渺然,朝廷不成貌樣,如鎭厚者,亦豈易得?今雖廣問於諸臣,病痛則非曰無之,勤勤體國之誠,實有過人者,滌蕩前日之非,復置朝廷而委任,則其於國事,誠爲幸矣。上曰,諸臣各陳。參贊官金萬埰曰,其日筵說,臣雖未詳,而聖敎,至以放肆爲其罪,鎭厚,豈其放肆之人耶?至誠體國,一心奉公之狀,通朝之所共知,而第輕銳之病,則渠必知之也。若收竟日之怒,仍前任使,則渠亦豈無改其病痛之道乎?侍讀官李世最曰,諸臣所達,好矣。臣不識鎭厚之爲人,罪名亦不詳知,而雖犯重罪,至於竄謫年久之後,則宜有復收之道,而若終身廢棄,則於聖德,未知如何也。特進官李基夏曰,令諸臣各陳,故小臣亦敢仰達矣。小臣,病深幾至死,未知鎭厚獲罪時事,而鎭厚常時爲人,小臣,嘗以一事,知其執滯矣。因一城石事,鎭厚斥臣,至以事極駭然,陳達,至於國事,必立己見,以此推之,他事可知矣。此皆出於執滯之致,而若其勤勤國事,一心奉公之誠,不但搢紳,雖隷臺下賤,亦知之,今得罪久廢,孰不爲歎惜乎?泰采曰,輕銳,乃其病痛,牽復任使之後,若復有所失,則隨事警責,宜矣。因一時做錯,經年廢棄,終爲過矣。萬埰曰,伊時事,不過一時妄發,決非放肆,而因此廢棄,旣甚可惜,且乖包容之德,恕其過,而量其誠,復爲收用,渠豈無惕念改過之道乎?泰采曰,以釐正廳事言之,鎭厚體國之誠,可以知之矣。鎭厚,嘗以釐正之事,爲不可,而及其差下堂上,逐日勤勞。臣待罪西銓時,亦以釐正變通,爲有後弊,言于鎭厚曰,旣知其事必不成,而何其自當而不辭云爾,則答曰,吾亦知之,而有若自便,故只自逐日赴衙耳。以釐正廳勞悴之故,鎭厚鬢髮盡白矣。其奉公之誠實,人所不及,臣何敢隱其所知乎?鎭厚不但肺腑之親,其死生·休戚,當與國共之,任使已久,聖明亦豈不洞燭乎?上曰,林泓之罪,非曰可恕,與大逆有異,故予言其不可竝殺三人之意,則鎭厚,外示將順,卽變其說,放肆如此,故不欲復用矣。儒臣因文義陳達,更思之,鎭厚有輕着之病,其時事,亦出於輕着,而鎭厚之不擇燥濕,予亦知之,永棄則似過,更爲如前收用,可也。泰采曰,聖敎至當。渠亦豈無改過惕念之心乎?其感激圖報之誠,又倍於前矣。李基夏所啓,軍需所用,硫黃最緊,而我國所無,慶州·求禮等地,初得煮用,而常患不足,近者忠州寶蓮山,有産處,辛巳年間,小臣陳達榻前,自上特敎募軍一百五十名,採黃數千斤,賴以用之矣。其後釐正廳,減軍百名,以其餘軍,有難採之。已減之軍,雖難復舊,掘採時,令本道監司,分付本官,定給煙軍百餘名,一二日赴役,則一年一度一二日赴役,似不難矣。且煮黃,專靠樹木,寶蓮山仙池菴德峙相去五里許,皆無主空地,多樹木而有黃脈云。今若折受禁伐,可益於採黃,分付道臣,擧行,何如?上曰,無弊端於連道耶?基夏曰,監司·守令,亦或有軍丁一二日使役之事,此何足爲弊?此物,曾前貿用於倭國矣,俾得於本國,可幸,倭黃之猛烈,不及於鄕黃,此誠難得之物。一年一度,使役煙軍,何難之有?上曰,然則分付,可也。金萬埰曰,小臣曾任忠州,略知其形矣。近來折受,殆無虛地,不可輕許,其爲貽弊不貲,至於役軍,定式給之,亦未知其得當矣。趙泰采曰,採黃軍丁,今年只給一二百名,則容或爲之,而若永爲定式,一邑之民,逐年赴役,則大有弊端,無寧加許募軍,而定式給軍,則不可矣。上曰,予之所謂弊端者,此也。年年給軍之難,果如禮判言,加給募軍,則或可,而釐正廳旣減之軍,復給,似難矣。與釐正廳主管人更議,從便變通,可也。基夏曰,無主空地折受事,則何以爲之乎?上曰,承旨所達,是矣。折受似難許之矣。備局謄錄
吏批啓曰,判書參判,竝牌招不進,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以李喜朝爲執義,沈壽賢爲副校理,權詹爲獻納,李震壽爲參知,李晩成爲戶曹參判,洪好人爲兵曹佐郞,崔錫恒爲同經筵,李益壽爲同經筵李廷師爲軍威縣監,宋正明爲修撰。吏曹謄錄
上在慶德宮。停常參,只晝講。
傳曰,明日晝講爲之。
假注書李眞儒病,代洪廷弼。
假注書李承源病,代吳命恒。
晝講。入侍,知事趙泰采,特進官閔鎭遠,承旨黃一夏,玉堂李世最·趙泰億,假注書洪廷弼,兼春秋朴壽仁·安瑞羽,武臣金重九。上講春秋集傳,自晉候,止豈不信夫。
吏曹判書李益壽辭職上疏。入啓。答曰,卿懇。纔已諭釋,又何辭焉?近來論議携貳,前後居銓地者,輒皆不安其位,心常慨然也。決難許遞,速出行公。
戶曹參議尹德駿上疏。大槪,臣受暇下鄕,因母病之未差,久稽還朝,言者荐攻,銓官右僚二人,至於待命金吾,而臣息偃自便,又添一罪。昨日始首京洛,以爲來同去就之計,及到郊坰,已蒙遞解臣職,臣誠感激惝怳,不知自措,所遭非常,今不可以舊職之解,新職之移,幸逭刑章,苟廁班行,伏乞聖明,快降嚴誅,以振國綱,以謝人言,新兼纂修廳堂上,竝行刊削事。入啓。答曰,言者之言,非出公心,於爾何嫌?須勿過辭,從速察職。
今日晝講時,知經筵趙相愚·李寅燁,同經筵李益壽·兪得一·崔錫恒,竝牌招察任事,及前待敎李眞儉,中考蕩滌事,及前義州府尹金致龍,罷職放送事,榻前下敎。
府啓,朝家年限之法,意有所在,而通津府使洪時疇,年迫七十,衰暮且甚,而不思呈遞,冒沒赴任,物情固已爲非,而到任之後,專廢坐臥,民不見面,吏緣爲奸。當此凶歲,捧糴賙民之責,不可付之如此之人,請通津府使洪時疇罷職。近來大小官吏,違道干譽,而爲其民者,承望諂諛,已成痼弊,識者之寒心,久矣。利城縣監車萬里,曾任成歡察訪時,誘悅驛卒,伐石治碑,刻名塡紅,置諸郵館之側,郵館卽大路之邊也。行路指點,莫不爲駭,而萬里方在任所,視若已有,恬不爲恥,不可以事在旣往而置之,請利城縣監車萬里罷職。禮曹佐郞趙之重,纔經成歡督郵,旋莅湖邑,委送其子,坐於路傍驛樓,監督立碑,以爲求譽之資,南來之人,有目皆覩而駭笑者。身爲官吏,擧措如此,其爲人,亦推此可知,而只以關西人物收用之故,濫授騎省淸選,旣遞之後,連續備擬,官方之淆雜,莫此爲甚,請禮曹佐郞趙之重罷職,仍命銓曹,勿復擧擬騎省之望。答曰,不允。車萬里事,依啓。
謝恩,弼善尹世綏。
兵曹判書李寅燁,吏曹判書李益壽,參判崔錫恒,司直兪得一牌不進。
領議政崔錫鼎上疏。大槪,冒陳危懇,未蒙矜察,惶蹙泯伏之中,伏見備忘辭旨,不勝欽仰悚慄之忱,敢此申籲,乞解職名,仍勘臣罪,附陳所懷,以冀睿照事。入啓。答曰,卿懇。噫,天心未豫,災異疊見,靜思厥咎,亶出涼德,夙夜憂懼,不遑寧處。因災策免,本非美事,移咎輔臣,寧有是理?縷縷戒誨,言甚切至,深用感歎,可不加意焉?繡衣廉問,予意亦然,久任兼牧等事,當與他大臣議處,而三公備員,論政無人,誠如卿疏所云,此予所以必欲勉出卿,可共濟時艱者也。卿之去就,關係非細,決不可因一搆陷之言,連章控免,恝視國事,卿宜念元首股肱一體相須之義,速出論道,毋孤至望。仍傳曰,遣承旨傳諭。
左議政李濡上疏。大槪,更暴決難冒出之狀,冀蒙恩遞,以幸公私事。入啓。答曰,卿懇。三疏之批,予意已竭,而巽牘四上,造朝愈漠,是豈始慮之所及哉?不覺愕然,只恨情志之不孚也。噫,當此災異,式月斯生,國事無一可恃之時,予之倚毗,惟在輔臣,其不宜袖手恝視,以孤至意也,明矣。予不多誥,毋執撝謙,卽起視事,共濟時艱。仍傳曰,遣承旨傳諭。
今日晝講時,檢討官趙泰億所啓,臣待罪中學兼敎授之任,故以學宮弊端,仰達。四學,曾前則不無物力,以奴婢身貢,頗得成樣矣。自經飢饉癘疫之後,蕩敗殆甚,官員與居齋儒生,元無接待之道,而其中兼官,則率多曾經臺職之人,故憲府無推考徵贖之事,而至於分差敎授及訓導,或朔書不寫,試射無分,其他推考之贖,與有米布衙門,一體推徵,卽今四學物力,實無辦出之勢。成均館官員,曾有變通,勿爲徵贖,則此依館官之例,亦勿徵贖,未知何如。知事趙泰采曰,前日四學,有所折受收貢之事,粗成貌樣矣,卽今則蕩敗無餘,東·南學尤甚,中·西學亦患艱乏矣。館官數多,而旣不徵贖,學官則不過訓導·分差敎授各一員,其贖甚些,而自憲府用之而已矣。泰億曰,參下官無錢布衙門,則待後日或除外任,或移差有米布衙門,則有追後收贖之規,其弊如此,宜有一番定奪,故敢達。泰采曰,依成均館例,勿徵於四學,似無害矣。上曰,四學勿爲徵贖,可也。
備邊司啓曰,頃者兵曹判書李寅燁上疏,戊寅以上還上蕩減中,軍餉穀物,不當混同蠲減云,令廟堂稟處事,批下矣。欲待寅燁入侍時,有所稟定,而其後兵判,連在辭職中,未卽陳達,不勝惶恐。前秋進宴,是百年來稀有之盛擧,凡推恩施惠等事,承命稟定,而積久逋糴,實爲民間之巨弊,十年以上,則年條旣遠徵捧未易,故取馮驩焚券之義,稟請蕩減,至於軍餉穀,非不知事件之自別,而畿內之民,率多移轉於南漢·江都,湖西之民,亦多專賴於楊津等三倉,名爲蠲糴,而若除軍餉,則實惠未及於蒼生,故初不區別陳達,末後因柳泰明疏,敢陳一體蕩減之意,諸宰同辭,已蒙允可,兵判疏中所論,大意誠好,而竊念逢此無前之擧,特施曠蕩之典,旣已頒降知委之後,遽爾中變,則法令不信於民,而反爲缺望興怨之歸,諸大臣及諸宰之意,皆以到今還捧,爲重難,此一款,有難更改,己卯以後,移轉軍餉,其數亦自不少,此則不可不漸次准捧,戊寅以上,軍餉蕩減之令,出於進宴後特恩,此後不可因以爲例之意,曉諭民間,咸使聞知,宜當,以此分付於諸道,何如?傳曰,允。又啓曰,因江原監司任舜元狀啓,本司覆啓判付內,兩稅捧留人蔘價木,參酌下送事,參量稟處事,命下矣。兩稅及人蔘,事係重大,初不敢許施,而今此捧留量減之擧,出於特敎,東民,庶有其蘇之望矣。人蔘價木元數內,參酌減半下送,以爲蒙惠之地,宜當。以此該曹,一體分付,何如?傳曰,允。備局謄錄
戶曹啓曰,云云事,命下矣。依該宮所言,中部慶幸坊幼學尹廷鳳家基九百六十三間半,前參奉尹沆家基七百十九間,禁軍金鎰英家基二十八間,折衝金錫耉家基七十三間半,私奴尙逸家基十二間,合一千七百九十六間,已爲買得,而價銀都數二千三百八十兩矣。敢啓。戶曹謄錄
上在慶德宮。停常參,只晝講。
傳曰,明日晝講爲之。
晝講。入侍,知事趙相愚,特進官金演,承旨南就明,玉堂李世最·趙泰億,假注書洪廷弼,兼春秋朴壽仁·安瑞羽,武臣姜泰相。
右副承旨南就明書啓,臣敬奉聖批,傳諭于領議政崔錫鼎處,則以爲臣所遭非常,情勢危蹙,連章控籲,實出於萬不獲已,庶冀淵鑑俯燭,早有處分矣,不意玆者,特遣承宣,宣示批諭,十行辭旨,一倍諄切,擎受捧讀,不覺感涕之橫集也。臣之今日踪地,決無抗顔冒出之理,當此災咎荐仍,聖心憂惱之日,臣忝重任,一味縮伏,未能自效於筋力,罪戾層加,無以自措。不然,何敢恝視國事,徒懷自便之圖,以孤我聖上虛佇之至意也哉?私心旣甚臲,恩旨又此隆重,感激惶悶,進退狼狽,不知所以爲計云矣。敢啓。傳曰,知道。
左副承旨黃一夏書啓,臣敬奉聖批,傳諭于左議政李濡處,則以爲臣之庸陋無狀,濫蒙誤恩,復叨匪據,前後批諭,慰釋備至。臣雖愚頑,寧不知感,而猥將危悃,屢瀆宸聽者,祗爲已試蔑效,自知甚明,決不可徒恃寵靈,冒昧更進故耳。昨又瀝血申籲,罄竭底蘊,而不惟不賜矜許,反紆非常之異數,特遣承宣,傳諭聖批,辭旨勤懇,有加於前,至以國事,無一可恃,不宜袖手恝視,爲敎。噫,當此災咎荐臻,憂危孔棘之日,臣之材力,苟可以裨補萬一,則受恩之厚,如何,竊位之重,如何,而恝然不顧,但爲私便身圖,是豈臣之本情哉?然而聖敎至此,臣罪萬死,惟當不計顚沛,祗承隆命之不暇,而第臣衰朽已極,疾病且痼,近因將攝失宜,舊患痰眩之症,又復發作,負席昏昏,不能擧頭,雖欲黽勉就列,實無自力之望。違慢之罪,益無所逃,惶懼震越,罔知攸措,當俟精神稍定,更以一疏,悉暴情實,以請嚴誅云矣。敢啓。傳曰,知道。
吏曹口傳政事,待敎李眞儉。
今日晝講時,政官卽爲牌招,刑曹判書差出事,榻前下敎。
府啓,請通津府使洪時疇罷職。措辭見上請禮曹佐郞趙之重罷職。仍命銓曹,勿復擧擬於騎省之望。措辭見上答曰,依啓。趙之重事,委送其子監督立碑之說,雖不近理,姑先推考,觀其緘辭而處之。
吏曹判書李益壽,參判崔錫恒,牌不進。
謝恩,奉敎洪羽瑞。
今日晝講時,上曰,近年以來,憲府一不開坐,時推公事,照勘無期,以此申飭憲府之官,俾勿如前稽滯,可也。
今日晝講時,上曰,鄭良宵,嗜酒築窟室,爲長夜之飮,卒喪其身,自古酒之禍,如此矣。酒誥曰,文王誥敎小子,有正有事,無彝酒,越庶國飮惟祀,德將無醉,雖飮酒而思此古訓之義,人各知戒,則夫豈有酒之害哉?有官守者,崇飮則抛棄職務,爲守令者,崇飮則廢棄民事,甚者雖父母,禁之而不能止,至於亡身,可不戒哉?予因此文義,而思所以矯革此習,以此出擧行條件,使中外臣僚,痛戒崇飮,可也。知事趙相愚所啓,臣在閤外時,以王子第宅事,來示公事於承旨,臣與儒臣,有酬酢之言,故敢達。一王子第宅,今將營造云,國家之爲王子新營第宅,自是應行之事,而但十餘年來,連歲大侵,講究賑事,卽今八路之中,四路,凶荒孔慘,而王子出閤之期,適當此際,第宅營作之擧,曾退時月,不無其道。梨峴宮舊第,亦旣新修軒敞,姑爲出閤於此第,以待明年秋事,不至如今年,則可以營作,此實合於遇災恐懼之意矣。一邊講究賑政,一邊興作土木,有違修省之道矣。壬辰亂後,自上御貞陵洞舊宮湫隘之所,多年經過,王子第宅,雖重,比其時,亦有輕重,新創之第,經過一二年,似或無妨。臣曾考大典,大君·王子·公·翁主及士夫家家基與間閣,俱有定制,且伏承聖敎,以近觀諸宮家家垈及間閣,似涉闊大,故常有不必如此之意,爲敎,此誠大哉王言。前頭王子宮營造之時,一依法制,以示節約從簡之意,尤合於今日修省之道,故敢達。上曰,基址姑先買之,而予意非欲速爲營作,筵臣所達,亦如予意矣。侍讀官李世最所啓,贈校理李尙載,當丙子之亂,以金井察訪,爲監司鄭世規之從事官,至險川,遇賊陣幾至敗衄,或勸以可生之途,而尙載不從,奮然答曰,臣各爲其主職耳。解其所佩印信,付之從人曰,此公家物,汝其善保,乃登岸射賊,殺傷頗多,矢盡力窮而死。其忠義凜烈,足以激勸後人,其時戰亡諸人,皆蒙表奬,而李尙載,獨無旌美之擧,似當有崇奬之道,故敢達矣。上曰,令該曹稟處,可也。檢討官趙泰億曰,李世最,旣以節義崇奬之事,仰達,臣亦有所懷,故敢達。故參判任有後,孝行淸白,近世所罕,其弟之後,得罪倫紀,有後作絶義文,告于家廟,終身不相見,仍與老母,絶世遁迹,居於嶺東蔚珍地,不爲仕宦,及母沒未殯也,不近勺水,旣葬,惟啜糜粥,以終三年。且其父早歿,幼未能服喪,故欲追服,而嫌於異俗,母喪旣畢,仍復食素,心喪又三年,前後六年毁瘠之容,哀慕之形,隣里親戚,莫不感動,亦怪其能支也,故相臣李敬輿,箚陳其至誠純孝,過人,而避名,力薦于朝,孝宗朝,至有各別調用之命,厥後位至亞卿,累莅州牧,淸白過人,年旣七十三歲,遇親忌哭泣過哀,因以病卒。如此孝行,恐不可埋沒,亦宜有旌美之道矣。上曰,令該曹一體稟處,可也。李世最所啓,諸臣,以王子第宅事,相繼陳白,皆蒙聽納,聖德有光矣。臣亦有所懷,敢達。甲戌以前,因臺啓家舍之踰制者,或令減去,或令撤毁矣。厥後法不遵行,卽今士夫家舍,極其宏侈,至於閭巷小民之家,爭相效尤。自中路見之,舊家絶小,皆是新造,小民八口之家,不過八九間,足矣,而其宏闊,有加於士夫家舍,極爲寒心。勿論閭閻·士夫之家,一依舊法,今又申明,凡家舍之踰制,或減或毁,則自今以後,或畏法而不敢踰越,不無一分節損之道,故敢達。泰億曰,李世最之言,誠是。非但中路爲然,士夫土木之役,殆無家無之,此正弊風,其中僭猥者,不可不糾正矣。但當此凶荒之歲,一切撓民之事,似難爲之,且法未必盡行,而怨讟易興,從前已成之家舍,有難一一毁撤。自今以後,另加申飭,似爲得宜矣。世最曰,泰億之言,是矣,而旣曰踰制,則毁之有何不可?聞其時,正以年限家舍踰制者,輒令撤毁,故閔昌道家,亦毁其踰制間架矣。趙相愚曰,泰億之言,是矣。雖定法制,有難一一遵行,從前已成之家,國法雖嚴,必難均一撤毁,其有或毁或否,則朝家法令之不爲遵奉,反有其弊。終今爲始,嚴明申飭,俾勿如前過侈,似好矣。上曰,玉堂上番,是矣,而但一時均一毁撤,未易,亦不無騷擾之弊。自今申飭,使不得踰制,士夫家,常思宋臣大祝奉禮廳事足矣之言,土木之役,必不過制爲心,則一年二年,自有其效矣。趙泰億所啓,右參贊趙相愚,以痛革浮費之意,有所陳戒,自上虛心嘉納,臣竊感歎焉。臣於今日閤門外,來待之時,適見戶曹草記批答,而王子第宅,價至二千餘金,似涉太過之敎,此正露臺措費之意也。聖意所存,臣竊欽仰,而第但以太過爲敎,而無明白處分,該曹將何所奉行乎?若使漢文帝,但曰此中人十家之産,而不爲寢止,則惜費之言,不過爲空言而已。今殿下,旣以爲太過,則宜有明白參酌之擧矣。上曰,儒臣之言,是矣。昨日草記之入也,心以爲其價之過多矣。更思之終涉太過,旣知其太過,則不可仍置,故復入其草記,改下批答,以示予意,戶曹更當稟處,故姑欲待其草記而處之矣。本意雖如此,未及處分之前,宜乎儒臣,有此所達也。或減價或減基間事,令該曹稟定,可也。
政院啓曰,史局,以春秋入直已久,昨日前待敎李眞儉中考蕩滌事,下敎矣。令該曹卽爲口傳付軍職,仍爲牌招,奉敎洪禹瑞,竝爲牌招入直,何如?傳曰,允。
吏曹啓曰,議政府司錄李端章,受由過限未上來,依受敎改差,何如?傳曰,允。
有政。以李彦綱爲刑曹判書,朴重圭爲利城縣監,李仁著爲禁府都事,李世維爲判決事,待敎李眞儉。吏曹謄錄
戶曹啓曰,延礽君房家舍基址買得草記,傳曰,二千餘金,似涉太過事,命下矣。諸宮家買得之時,自戶曹招致監考,一從市直,定價買得,乃是流來規例,今此尹廷鳳·尹沆·金鎰英·金錫耉·私奴尙逸等家基買得時,招致監考定價,則價本二千十七兩零,而本家主人等,多有以價廉稱冤之端,故不得不從略加定其價矣。傳敎內辭意如此,一從監考,定價以二千十七兩二錢,上下之意,敢啓。戶曹謄錄
上在慶德宮。停常參,只晝講。
傳曰,明日晝講爲之。
晝講。入侍,知事趙相愚,特進官李東郁,承旨朴弼明,玉堂崔昌大·宋正明,假注書洪廷弼,兼春秋朴壽仁·呂渭良,武臣金錫命。
上講春秋集傳,自冬十月,止所以作乎。
政院啓曰,昨日筵中,旣因啓覆遷就,特有秋官長曹差出之命,而新除授刑曹判書兪得一,今日亦不出肅,卽爲牌招察任,何如?傳曰,允。
刑曹判書兪得一牌不進。
禮曹正郞韓在垕,贈贊成鄭文孚致祭後入來。
府啓,臣大成,以禮曹佐郞趙之重罷職事,論啓矣。及承批旨,以送子監督立碑,殊不近理,爲敎,臣等,竊以爲不然也。車萬里之在官刻碑之說,使人驟聞,亦豈近理?此則臣大成所目覩者,而之重之送子立碑,至今傳笑,臣大成之所聞,不啻明白,特未親見而已。臣等豈敢以疑似之事,論人哉?凡事或有觀其緘辭而可處者,此則本非跡涉疑似,詳問事狀而後,知之,若其緘辭,不過粧撰自明之一紙,求諸事體,決無待此考證之理。朝家之收用關西人物,意雖有在,必須擢拔其中之翹楚,不宜以如此無識之人,濫擬騎省華選也,決矣。請禮曹佐郞趙之重,罷職,仍命銓曹,勿復擧擬於騎省之望。於義洞本宮,乃是聖祖龍興舊邸也。其守護之道,比他有別,而比聞其近處無賴輩,締結守宮內官,私自宰殺,作一屠肆,興販狼藉,人言喧騰,而特以禁吏不敢出入之所,故不得現捉矣。日昨臣等,密使禁吏,多般偵伺,果爲捉得,爲先囚禁,而守宮內官,許入雜類,肆然屠殺,事之痛駭,莫此爲甚,請當該守宮內官,拿問定罪,現捉屠肆人,令該曹各別嚴治。北路災荒之慘,無異乙丙之年,朝家若無別樣拯濟之道,孑遺殘氓,萬無保存之勢矣。備局事目,各道被災邑諸般身役·納二匹者,有減半之令,此甚大惠也。第聞北路,則諸般身役貢布,以其只納一匹之故,獨未蒙蠲減之澤,其在朝家軫災荒敷德惠之道,豈不爲不均之歸歟?噫,北路一域,旣係王迹肇基之地,且是極邊窮荒之處,雖在常年,朝家所以優恤而撫綏之者,視他道有別,則矧當大無之年,若無蠲役之惠,則將何以慰邊民顒顒之望哉?卽今民間事勢,雖行椎剝之政,實無准捧之望,與其終不得准捧,徒斂窮民之冤,曷若早爲蠲減,以廣惠澤之爲宜也。至其歲幣布,人蔘布,元五升布·四升布,田稅所納者,及京私賤貢田米納七斗者,自前若當凶荒之歲,輒有減半之例,請令廟堂,倂卽量宜蠲減,以示朝家軫恤之德意。捕盜廳亂杖之刑,蓋爲治盜而設,治盜之外,不施此刑者,意有所在,而日昨右邊捕廳,因私奪犯夜人之故,稱以賊人,至施亂杖之刑。若果有私奪犯夜人之罪,則法典所載,自有當律,脅勒成罪,酷施濫刑,事極駭然,請當該捕盜大將,從重推考,以杜後弊。答曰,依啓。趙之重事,不允。
兵曹判書李寅燁上疏。大槪,恩批之下,感涕汪然,宜不敢他顧,而第臣所遭,實非等閑詆讕之比,決不可抆拭復進,自虧廉愧,數日之間,屢違嚴召,臣罪至此尤大矣。玆敢冒死申籲於天地父母之前,乞削臣本兼諸任,仍治臣前後負犯之罪事。入啓。答曰,卿懇。日昨疏批,予意非偶,而卿胡不諒,撕捱至此乎?所謂自衒二字,於卿大不襯切,言者亦豈不知,而故以此題目,加之於卿者,意實在於擊去也,可謂不美矣。予旣知其意之不美,而終許解免,則是猶以自衒,疑卿也,寧有是哉?但當益篤委任而已。決不可許改,須勿固讓,速出行公。
奉敎洪禹瑞牌不進,罷職傳旨。傳曰,只推勿罷。再招不進罷職傳旨。傳曰,禁推。
禁府,洪禹瑞拿囚。啓。
忠淸監司書目,懷德呈,以大司憲宋相琦辭職上疏上送事。啓。答曰,卿辭至此,本職當許遞焉。
今日晝講時,侍講官崔昌大所啓,伏聞昨日筵中,因文義,特慮中外臣僚之崇飮害政,仍下戒酒之敎,講官,以祖宗朝戒酒文事,仰達,則自上又以金克福所著,金魯所書,有所下敎云。卽今朝臣之以崇飮廢事者,臣未知,而京各司大小官僚,豈無嗜酒之害,尤不可言,昨日筵敎,固當出於擧行條,而遠外州縣,未必其遍聞,且戒酒文,旣係祖宗朝特命撰出者,而今日遇災警惕之際,聖敎之飭勵及此,以昨日筵敎及戒酒文一通,頒布於各道監司,使之各別知委,則外方官長之以酒廢事者,庶不無警飭之道矣。上曰,儒臣之言,誠好,依爲之。參贊官朴弼明曰,昨日聖敎,群下孰不欽仰感歎,而今此儒臣,以戒酒文頒布之意,陳達,此言亦好矣。自本院,捧傳旨直爲,下諭乎?上曰,依爲之。春坊朝報檢討官宋正明所啓,臣於不製錦之言,有區區所懷,敢此仰達。親民之官,莫如守令,生民休戚,係於守令之賢否,擇差之命,累下於銓曹,而許多郡邑,有難一一擇差,疲軟不職,貪贓不法之類,難保其必無歲首之薦,決非不美,而亦不能盡以可合之人,登諸薦剡,或有苟充於字牧之任,未見循良之績,多貽窮民之害,矧當飢荒荐歲之餘,尤不可不另愼擇用。自今以後,申嚴薦法,如有被薦爲守宰,而身犯贓汚者,罪其薦主,以爲懲勵之地,則似有助於愼簡之道矣。上曰,所達誠爲得宜,以此申飭,可也。刑曹謄錄
戶曹啓曰,云云事,命下矣。敬奉聖敎,金鎰英·金錫耉·私奴尙逸等家基一百十二間半,爲先減去,幼學尹廷鳳,前參奉尹沆兩家基址,偏在一隅,合爲一千六百八十二間半,監考市准價銀一千八百五十兩,而此中又欲割而減之,則非但地形不便,主家必以餘地之無用,亦有所不願,何以爲之乎?敢稟。傳曰,依此減去給價,可也。戶曹謄錄
上在慶德宮。停常參,只晝講。
假注書金啓煥病,代魚有龜。
假注書吳命恒病,代宋成命。
晝講。入侍,知事趙泰采,特進官閔鎭遠,承旨南就明,玉堂李世最·宋正明,假注書魚有龜,兼春秋朴壽仁·安瑞羽,武臣金義萬。上講春秋集傳,自三十有一年,止可也。
掌令梁聖揆·李翊漢,持平李大成啓曰,臣等於昨日照勘文書中,有差謬之失,致有還下之擧,臣等,竊不勝惶隕懍惕之至。雖其緘辭,有所錯對,奏御文字,不能檢察,則臣等昏謬不職之罪,著矣,何可一刻仍冒於臺次乎?請命遞斥臣職。答曰,勿辭。退待物論。
判府事李頤命箚子。大槪,敢陳危苦之狀,乞蒙譴斥,以謝人言事。及右議政徐宗泰上疏。大槪,冒萬死畢暴血懇,冀蒙處分事。及左議政李濡上疏。大槪,隆命之下,旣未趨承,病昏之中,今始申籲,亟賜矜許,以幸公私事。及刑曹判書兪得一上疏。大槪,新除刑官,卽臣僨敗之地,其在廉義,決不可復叨,而纔遞旋授,狼狽難言,且臣病狀增谻,不得不荐違嚴召,懇乞速賜處分,盡遞臣本兼諸任,仍勘臣罪,以肅官聯,不勝幸甚事。入啓。
忠淸監司書目,尼山呈,以前掌令尹推,今月初二日身死事。
吏曹啓曰,臺諫有闕,政事,取稟。傳曰,當日爲之。
同副承旨尹星駿上疏。大槪,敢陳病谻實狀,冀蒙恩遞,以便公私事。入啓。遞差。
府啓,竝引嫌而退,緘辭錯對,所失在彼,偶未覺察,何必深咎?不可以此輕遞言官,請掌令梁聖揆·李翊漢,持平李大成竝命出仕。答曰,依啓。
政院啓曰,視事縕繹間頉稟之意,敢啓。傳曰,知道。
掌令梁聖揆·李翊漢,持平李大成就職。
府啓,請禮曹佐郞趙之重罷職,仍命銓曹勿復擧擬騎省之望。措辭見上北路飢荒,比他道最甚,至於慶興近被懷襄之災,將有移邑之擧,前頭賑事,亦且緊急,必得勤幹有才局者,可以辦此,而府使梁澐,爲人昏庸,本不合於字牧之任,而年迫七十,病且沈重,到任之後,閉戶終日,絶不坐衙,大小政令,一委下吏之手,邊氓愁怨,無處告飢。如此之人,不可仍置北關雄府,以貽生民之弊,請慶興府使梁澐罷職。答曰,不允。
答右議政徐宗泰疏曰,卿懇。昨傳予如渴之旨,謂卿體諒,卽起論政矣,巽辭彌堅,棄予邁邁,予實愕然,繼以媿恧也。昨年之事,每每引嫌,毋已太過,至於行私之說,以卿謙恭之德,寧有一毫彷彿耶?此不過搆罪大臣,不安其位之意也,似此不正之論,何足介意乎?疏末陳戒,予當加意,卿其思王室之多艱,念古人之盡悴,速出視事,勉副至意。仍傳曰,遣承旨傳諭。
答判府事李頤命箚曰,卿懇。尹德駿之疏語,非有深意,何用引咎至此乎?須體予意,安心勿辭,亦勿待罪。仍傳曰,遣史官傳諭。
答左議政李濡疏曰,卿懇。前後章疏之批,罄悉予意,復何多誥?卿其念國勢之岌嶪,勿以疾病爲辭,卽起視事,用副至望。仍傳曰,遣史官傳諭。
刑曹判書兪得一上疏。傳曰,還出給。
校理李肇上疏。大槪,情勢臲,方在縮伏之中,又於憲臣之啓,有不敢自安者。虛帶職名,罪深瘝曠,乞賜鐫遞,以安私分事。入啓。答曰,遣子監督,旣不近理,而爾疏所云,只擧風聞之一事,延及進擬之路,遽斷銓注之通塞者,正合予意也。爾其勿辭,從速察職。
持平李大成上疏。大槪,明旨之下,不勝憂愛之忱,敢陳瞽說,以備澄省事。入啓。答曰,縷縷陳戒,亶出忠愛,予甚嘉尙,可不留心焉?關北·兩西歲抄停止事,令廟堂卽速稟處。
禮曹啓曰,十月晝講入侍時,特進官司宰監提調李益壽所啓,本監作米元數一百二十石,而藏氷米,多至九十石,令該曹量宜減數,一依各司,均平分定事,允下矣。考見各司貢物元數及氷米磨鍊數,則當初分定,多寡不均,濟用監則元米一萬七千二百餘石,所定氷米二十九石,工曹元米三萬四千八百餘石,所定氷米六十七石,以此計之,則司宰監元米九千餘石,出米九十石,果有不均之歎,亦多難支之弊,不可不推移變通,而近來各司疲弊,無處不然,今若只慮本監,多數移定於他各司,則各司,亦難支保。九十石中限二十石,分半移定於工曹濟用監,以除本監一分之弊,何如?傳曰,允。禮曹謄錄
吏批啓曰,判書·參判,俱以病不來,小臣獨政未安,何以爲之?敢稟。傳曰,只出緊任。
以閔純爲通津府使,李墪爲左副賓客,李善溥爲承旨。吏曹謄錄
政院啓曰,於義宮守宮內官,因臺啓拿問傳旨,本院,從其現告書入,而當初內侍府,不盡發告,致有傳旨還下,卽爲書入之命,臣以該房,不能審察,不勝惶恐。莫重拿問現告,無端不書二人之名者,似不無用意之跡,情狀極爲可駭,當該內侍府書員,令攸司囚禁科罪,何如?傳曰,允。刑曹謄錄
上在慶德宮。停常參·經筵。
左副承旨朴弼明書啓,臣敬奉聖批,傳諭于右議政徐宗泰,則以爲今臣情地,轉益迫隘,而靡所措矣。悃臆畢達,而一兪又靳,承宣臨諭,異渥特隆,慰釋之旨,逈出尋常,賤臣何以堪此?伏地惶感,涕泗橫集,念臣癃重,昏謬極矣。實不堪任職,而旣承寵命,則在臣分義,豈敢欲一向違忤,以孤我聖明之恩遇哉?顧臣萬萬難進之義,事理著明,已在聖鑑俯燭,宜蒙矜許,久矣,而尙未得命,臣誠冤悶,屢奉明旨,而終無以祗承,罪戾彌大,只自俯伏俟譴而已,震隕抑塞,莫知所以仰對。臣方患疾澌頓,迷瞀益甚,從當收拾精神,更暴危懇,仰請嚴誅云矣。敢啓。傳曰,知道。
京畿都事書目,水原府使尹就商,災傷差錯罷黜事。
持平李大成啓曰,如臣無似,濫蒙洪私,出入三司,一言無補,愧懼之心,恒切于中,適忝言責,論及一二微事,方訟所言之寂寥,不意論思之臣,强引不當引之嫌,爲之重,分疏甚力,臣竊訝惑焉。蓋末世風習,全尙虛名,率多違道干譽之人,臣常慨然于斯。臣曾自湖邑遞歸也,路過成歡,目見車萬里在官刻碑,心甚駭然,歸言于儕友稠坐中,則有以親見之重之遣子立碑,指爲對儷,極言其無恥之狀,臣之所聞,非道路泛然風聞之比。且臣曾見之重之爲人,不過痴騃一鄙夫而止耳,曾謂此人而有士夫風耶?只以其善於媒進之故,全無履歷,而直授騎省淸選,此物情之所以未允也。西北人物之收拾,固是朝家之美意,銓部之所宜惕念,而必須採一道公共之論,拔其尤者而用之,然後方可合於甄品之道,若以如許庸瑣無識之人,指謂翹楚,則不幾於誣一道乎?臣所以不止於罷職,而仍請勿擬於淸路者,卽此一事,可斷其平生故耳,其人地高下,固不暇論也。且儒臣,若以之重之見劾,爲銓曹引避之端,則年前臺章之擧劾之重後,何無一言,而獨於臣啓中,濫通二字,過自引嫌至此耶?臣意本無侵逼銓部之意,而若是其張皇疏辨,則從今以往,臺臣,論一微官庶僚,銓部,其將逐事而引嫌耶?臣之所論,只擧所聞,以杜猥進之弊而已,本不出於輕蔑遐方孤蹤之意,豈不危哉之說,尤未可曉也。況朝家之待臺閣,事體自別,雖被劾之人,位隆望重,所論之事,明有可冤,大臣權貴,亦不敢徑先疏辨,必待臺啓之收殺,則今之重,何等幺磨,而儒臣,汲汲投疏,惶恐不及?之重,雖曰遐方孤蹤,眞可謂有權力矣。然其所侵斥如此,則無非臣見輕同朝之致,已難晏然,而且伏見答儒臣之批,以爾疏所云,正合予意,爲敎,彼是則此非,勢所不免,臣何敢自以爲是,而仍據於臺次乎?請命遞斥臣職。答曰,勿辭。退待物論。
司諫李夏源啓曰,災傷覆審,事體甚重,而近來都事敬差官,或藉其威風,濟其私欲者,比比有之,識者之寒心,固已多矣。京畿都事沈尙尹,巡到長湍之時,衆塚纍纍之處,稱以曾前有所埋標,分付本邑,捉致各人,以空閑時埋標之意,使之捧招以納,而故據他事,多施酷杖,終致勒捧民人之供,以爲日後攘奪之階,其所設計,已涉不美,而且帶相地之人,兼作求山之行,旣令濫騎,仍責官供,到處置標,貽弊不貲,其憑公營私,冒禁借馹之罪,俱係不法也,不可無糾劾之擧,故今日與同僚相會本院之坐,以沈尙尹拿問定罪,相地人囚禁科治事,發論於席上,則同僚,不以臣言爲非,而諉以未聞,務欲推恕,反覆商確,終未歸一。噫,臣之所聞,不啻明的,臺體所在,宜無參差,而今者同僚,至以不近於平日行事等語,意在曲護,終至起鬧,臣不勝訝惑也。且臣性本拙樸鈍滯,每自以爲臺閣論人,雖許風聞,而事或失實,則非但遭彈者之稱冤,適足致臺體之反輕,故臣之待罪言地,前後非一,而聞見所及,非有的然可據,則未嘗輕加刺擧,而今此尙尹之事,非如遠外風傳之比,至於供億一節,亦多有濫雜之弊,而猶謂瑣屑,略而不擧者,固出於斟量之意,有何更爲消詳之事,而同僚終始堅持,必欲崖異,此無非如臣疲劣,忝居亞席,言不見重之致,其何敢一刻仍冒於臺次乎?請命遞斥臣職。答曰,勿辭。退待物論。
獻納權詹,正言金始煥啓曰,卽者本院之坐,亞諫於席上,發京畿都事沈尙尹拿問定罪之論,而其所臚列,與尙尹平日畏愼守法之意,大不相近,且畿甸非遐遠之地,而臣等未之有聞,故欲其更爲消詳,務歸的確,而右僚終始堅執,至於引避,此由臣等言議不能見信於同僚之致,其何敢晏然於臺次乎?請命遞斥臣等之職。答曰,勿辭。退待物論。
備邊司啓曰,今日,乃賓廳日次,而大臣有故,頉稟。答曰,知道。備局謄錄
禮曹啓曰,咸鏡道十一月令,薦新生靑魚·生瓜魚,臣閔鎭遠,進徃奉常寺,與本寺官員,眼同看品,則靑魚色品,無欠,而瓜魚則雖無腐傷之事,以日暖之故,照氷封進,累日程上來之際,爲氷片所磨軋,魚體多數傷敗。宗廟及永昭殿·敬寧殿所封都數三百十八尾內,魚體完全可合薦進者,只是二百四十尾,今若退送,則遠地往返之際,魚節已過,必不免闕封,故二百四十尾內,宗廟二百尾,永昭殿·敬寧殿各二十尾,推移薦進之意,敢啓。傳曰,知道。又啓曰,因備邊司啓辭,今年癍疹,死亡尤甚。兩西及東北諸道,別致祭酹,而海西·關東北,則營門近處,擇其淨潔處爲之,關西則淸北爲甚,而平壤處地□居中央,就監營近處設行,而京中無異關西,一體設祭事,啓下矣。今年麻疹,人民夭札,實是前古所無之災,似當依癘疫死亡人賜祭例,別遣近侍設行,而京官下送,反有其弊,依今夏癘祭例,令各其道,或以都事,或以守令中,擇差香祝下去,卽爲精備奠物,中央設坍,依例設行事,知委于四道,而京中則與癘疫有異,北郊近處,別設一坍,依前例遣重臣,不卜日來十五日設行事,分付,何如?傳曰,允。禮曹謄錄
上在慶德宮。停常參·經筵。
政院啓曰,刑曹判書兪得一辭疏,旣有還給之命,而尙不出肅,卽爲牌招察任,何如?傳曰,允。
刑曹判書兪得一,牌不進。
掌令梁聖揆·李翊漢啓曰,臣等於趙之重罷職之啓,旣已聯名參涉,則今於儒臣之疏,難安之端,與僚臺無異,而且於日昨推勘文書差謬之事,終有所不安者。蓋其緘辭,與傳旨辭意相反,故臣等前避中,以緘辭錯對,爲言矣,追後詳聞委折,則前參議申銋,有累次推考,其所答通,卽其差祭時事,而下吏,誤引違牌時傳旨,湊□爲文云。然則其所差誤,罪在下吏,故今方囚治,而臣等,亦未諳其間事實之如許,至以緘辭錯對爲言,致令對緘之人,有所不安,則臣等前後昏謬不察之失,亦無以自解。於此於彼,何可一刻仍冒於臺次乎?請命遞斥臣等之職。答曰,勿辭。退待物論。
忠淸左道災傷敬差官書目,沃川郡守李泓,災傷差錯,罷黜事。
參知李震壽上疏。大槪,臣於落訟人擊鼓之事,有不敢晏然者,乞賜遞免事。及持平盧世夏上疏。大槪,臣於病伏松楸之中,忽承柏府新命,繼有馹召之旨,驚惶感激,不敢退在祈免,力疾登途,來伏私次,而言地之難冒,姑舍勿論,顧臣病狀,更添危谻,旬月之內,斷無供仕之望,不得不仰暴危懇,冀蒙鐫遞,兼附區區所懷,以備財察事。及左承旨李善溥上疏。大槪,臣前忝秋曹,旣有稽謝成命之罪,且被定配罪人韓㰒之弟,上言構誣,有不敢强顔從仕者,而身病添谻於行役之餘,無路入謝新命,懇乞鐫改職名,以延殘喘,以肅朝綱事。及奉敎洪禹瑞上疏。大槪,冒萬死敢陳病重實狀,冀蒙恩遞,俾延危喘,以卒天地生成之澤事。入啓。
右承旨金萬埰上疏。大槪,冒萬死敢陳難冒情勢,亟遞臣職名,以安私分事。入啓。答曰,三國甘寧,射殺凌操,而孫權,命其子統,不得讐之,況同朝士夫,豈敢妄言私嫌乎?不可相對之說,殊甚不穩也。從速察職。
答持平盧世夏疏曰,憂愛進言,所論殊切,甚用嘉尙,可不留意焉?爾其勿辭,從速察職。
答左承旨李善溥疏曰,意在懲勱,臺論太過,誣罔上言,尤無可嫌,爾其勿辭,從速察職。
答奉敎洪禹瑞疏曰,爾其勿辭,調理察職。
答參知李震壽疏曰,誣罔之招,不足爲嫌,爾其勿辭,從速察職。
玉堂箚子。大槪,請持平李大成,司諫李夏源,掌令梁聖揆·李翊漢,竝命出仕,獻納權詹,正言金始煥,遞差事。入啓。答曰,依啓。
傳曰,日寒如此,薄衣軍士,襦衣題給。
京畿監司書目,富平府使李寅熺,以名入臺諫,情勢難安,連呈辭單,無意還官,不得已罷黜事。
備邊司啓曰,以憲府啓辭,北路災荒,無異乙丙,身役貢布,特爲蠲減,歲幣布·人參布之五升布,四升布田賦所納者,及京私賤貢米納七斗者,請令廟堂,量宜蠲減事,允下矣。秋間諸道身役,分等定奪時,北路則諸般身役,只納一疋之故,不入於一體蠲減之中,今不可獨許於本道,而至於各樣身役,不可不參酌蠲減,以示軫恤之意。本道所納京各司貢物及人參價布,尤甚邑則折半,之次邑則三分之一許減,京私賤貢米七斗內,尤甚邑,減三斗,之次邑,減二斗,以爲分等蘇救之地,如此則四·五升麻布上納,皆入於各司貢物之中,京司需用,雖涉可慮,遐遠之民,庶可蒙惠。帖文募粟,本道雖不直請,而近聞北路物情,災邑守令,頗欲得此補賑云,通政帖二百張,嘉善帖一百張,令該曹卽速成送,宜當。以此各該司,一體分付,何如?傳曰,允。又啓曰,以持平李大成上疏,關北·兩西歲抄停止事,令廟堂卽速稟處事,命下矣。兩西·關北,雖有海峽差殊之別,年事之失稔,比諸道尤甚,與關東無異,軍兵歲抄分等停止之意,秋間啓辭中,旣已擧論,關東則纔有特敎,而關北·兩西,一體停止,以除騷擾之弊云者,憲臣所論,誠爲切實。此等擾民之政,一切擔閣,營門需用之費,十分節損,使民間專意於自活,實合荒歲救民之道,更以此意分付於三道監·兵使,何如?傳曰,允。備局謄錄
上在慶德宮。停常參·經筵。
政院啓曰,死囚啓覆,須及無故時,卽速爲之,可以勘斷於冬前,而近緣刑曹判書久不行公,冬序已半,文書亦未及磨勘,委屬可慮。刑曹判書兪得一,昨日違牌之後,又爲陳疏,無意出肅,事甚未安,卽爲牌招察任,何如?傳曰,允。
司諫李夏源,掌令梁聖揆·李翊漢,持平李大成,就職。
持平李大成啓曰,玆者因處置請出,承牌詣闕,而第臣於前參議申銋推緘文書,誤謂其錯對,措辭避嫌,則昏謬之失,與同僚無異,何可一刻仍冒於臺次乎?請命遞斥臣職。答曰,勿辭。退待物論。
院啓,災傷覆審,事體甚重,而都事敬差官,或藉威濟私者,比比有之,識者之寒心,固已多矣。京畿都事沈尙尹,巡到長湍之時,衆塚纍纍之處,稱以曾前有所埋標,分付本邑,捉致各人,以空閑時埋標之意,使之捧招以納,而發怒其招辭之不能如令,故據他事多施酷刑,其中仍成廢疾者,至於三人,終至於勒捧民人之供,以爲日後攘占之階,其所設計,已極不美,而且帶相地之人,兼作求山之行,卽令濫騎,仍責官供,到處置標,貽弊不貲,及到水原都會,不但供億之際,多有濫雜,其他顚妄之擧,不一而足,聽聞所及,莫不爲駭,而其憑公營私,冒禁借馹之罪,俱係不法,決不可置而不論,請京畿都事沈尙尹,拿問定罪,所帶相地人亦令攸司,囚禁科治以杜後弊。答曰,依啓。
吏曹啓曰,臺諫有闕,政事,取稟。傳曰,明日爲之。
府啓,請禮曹佐郞趙之重罷職。措辭見上請慶興府使梁澐罷職。措辭見上頃者漢城府有尹聖佐·宋尙夔等陽智田畓相訟之事,以其兩邊不當,終至屬公,蓋想其訟理之當然,而旣已屬公之後,則當作本府屯田,設或斥賣,其不可仍賣於其時訟隻也,決矣。今聞本府,照法屬公,旋卽許賣於訟隻宋尙夔處,其所處置,極爲不當,以此人言藉藉,久而未已,終不可無警責之道。請當該堂·郞,從重推考,所賣田畓,卽令還退。近來擊錚紛紜之弊,誠極寒心。向者臺臣,以四件事外,不敢登聞之意,發啓定式者,意有所在。去夏歙谷崔仁信,因黃龍山事,至有擊錚之擧,自朝家發遣京兆郞廳,摘奸而來矣。今聞仁信,又復擊錚於未及回啓之前,且其所供中,詬辱摘奸郞官,不遺餘力,滿紙張皇,無非淫褻之說。雖未知委折之如何,而郡邑土地定界,旣非一村氓之所可干預,則仁信前後擔當,再次擊錚,敢於該司未及覆啓之前,徑先侵辱摘奸郞官,必欲汲汲迎擊之計者,尤極駭異。其不有禁斷,累煩天聽,不待處決,侵辱訟官之習,有關後弊。請令該曹,各別嚴治,以懲日後。罪人供辭中說話,雖不得任意添刪,若其淫褻猥雜之語,則有不敢登諸奏御文字也,決矣。在前金吾,以宦官妓生事,捧招之際,多有褻慢之語,故伊時政院,請推當該堂·郞。今此仁信供辭中,淫褻之言,有不忍汚口,而該曹不能覺察,矇然捧入,揆以事體,殊甚未安。請當該堂·郞,竝推考,考此文案中,如有猥褻之言,則勿爲捧入事,永爲定式施行。新除授大司憲權尙夏,時在忠淸道淸風地,請斯速乘馹上來事,下諭。答曰,不允。第二件三件事及下諭事,依啓。凶歲守令,宜爲擇送矣。然遠外風聞,如或爽實,而所當新吏,未必善於舊,則徒貽迎送之弊,反有害於賑政,此亦不可不察也。崔仁信,依啓辭令該曹嚴治,而至於猥褻之說,勿爲捧入事,有不然者。猥褻之說,拔之雖或無妨,此路〈?〉後弊無窮矣,決不可定式,該曹堂·郞,不必推考矣。勿煩。
謝恩,左承旨李善溥。
玉堂箚子。大槪,日者備忘之下,不任區區欽歎之私,敢陳八條說,略效憂愛之忱,冀垂澄省事。入啓。答曰,噫,上天疾威,譴告丁寧,下民困窮,災荒溢目,仰觀俯察,無一足恃,反躬省愆,夙宵危懍,曷嘗有南面之樂也?卿等職在經幄,誠切忠愛,縷縷封事,不啻萬言,首尾惓惓,只一實字,而以實立志,爲七者之本,披閱再三,深有味乎斯言也,可不服膺焉?日者備忘中,無求言之敎,蓋有所思量,非厭聞讜言而然也。申禁折受,毋得廣占,大爲民害者,據實狀聞,各軍門各衙門,竝勿許折受。如有外臣狀請者,特許罷免,宮差之尤甚作弊者,隨現懲治,卽絀導掌等事,又不依施,而取前後廉問書啓,廉明善治而純褒者,貪虐罷軟而純貶者,錄成二通,別爲啓下,純褒者,另行擬差,而有職者右遷,純貶者,限年禁錮事,不可不議處,令該曹稟定焉。
右議政徐宗泰上疏。大槪,承宣臨諭,恩數愈隆,臣誠震悚無地,復敢陳暴,仰冀父母之慈,終賜哀憐事。入啓。答曰,卿懇。予之前後勉諭,凡幾遭矣,心服之辭,罄悉無餘,卿之改圖,予日望之,而誠意未孚,莫回卿心,予實慙恧,亦豈平日所望於輔臣者乎?繼之以慨然也。噫,大臣,身佩安危,去就不宜自輕,須念君臣之大義,勿復以情勢爲辭,卽日造朝,弘濟時艱。仍傳曰,遣史官傳諭。以上朝報
上在慶德宮。停常參·經筵。
政院啓曰,今日大臣·備局堂上引見時,兩司當爲入侍,而憲府無行公之員,除在外外,呈告未肅拜人員,竝卽牌招,以爲推移入侍之地,何如?傳曰,允。又啓曰,卽者備邊司郞廳,以大臣意來言,今日雖非賓廳日次,而十五日國忌正日,且有及時定奪之事,來詣賓廳云矣。敢啓。傳曰,引見。引見時,上曰,水原,畿輔重地,府使尹就商,曾經大將,累被任使,自是不易得之人,而自赴水原以來,自多修擧,畿輔重地,不宜數遞,欲令仍任,大臣之意,何如?領議政崔錫鼎曰,臣於備局之坐,得見罷黜分撥,議于諸宰,則或以爲有違事目,且無前例云,而使之仍任,則軍務邑弊,竝當修擧。且水原·廣州,保障重地,災傷罷黜,曾所未聞,事目雖重,不可以此爲拘,故薦望姑不爲之,罷黜狀啓,勿施仍任,宜矣。上曰,仍任,可也。崔錫鼎所啓,此則黃海監司兪命雄狀啓也。海西一道,慘被災荒,山邑尤甚,野邑爲次,諸般身布,倂許作錢爲請,而旣於諸道,許令錢木參半,則決不可獨許於海西。且年事尤甚之次,不爲區別,今雖節晩,使之分等上聞,何如?上曰,斯速分等事,分付,可也。又所啓,此則開城留守李喜茂狀啓也。請得江都米一萬石,以補賑資,仍留作糶糴,而軍餉穀,有難每每移給,留作還上,亦甚重難,似不可許之矣。上曰,江都米,係是軍餉之穀,今玆狀請,殊未得當,不可許也。錫鼎曰,大興山城,有城內·城外倉舍,所屬各邑還上,請令輸納該倉,以爲本府賑救之資,而曾以捧留各邑之意,有所分付,則今不可輸納於山城倉,而至於帖文之請,則多數成送,亦且有弊。以通政帖一百張,折衝帖三十張,成送,以爲補用之資,何如?上曰,帖文則參酌許之,可也。又所啓,此則忠淸監司許墀狀啓也。本道民力,難於錢木參半,且以大同木作錢爲請,而旣不許兩南,則獨許於湖西,勢有所難,依他道例,錢木參半上納,而大同木作錢事,令該廳稟處。至於移轉穀,還納本所事,雖因該廳關文,有所分付,而不但本道賑資不足,及今輸納,貽弊不貲,姑令捧留各邑,待明秋捧納之意,分付,何如?上曰,竝依此爲之,可也。又所啓,守禦使趙泰采,曾以南漢觀武才事,仰達,有令廟堂稟處矣。前日南漢·江都,一體設行事定奪,而江都則旣已設行,廣州則尙未設行。今年雖曰凶歲,武士之懸望方切,御史之往來,亦不難,斯速設行,未知何如。上曰,地旣不遠,懸望亦切,則待明春設行,宜矣。禮曹判書趙泰采曰,赴擧者,不過廣州山城管下,而雖京軍官,亦不得預焉,趁歲前設行,未知何如。上曰,歲前設行事分付,可也。兵曹判書李寅燁,吏曹判書李益壽,牌招察任事,及刑曹判書兪得一推考,牌招察任事,及水原府使尹就商,仍任事,榻前下敎。
執義李海朝牌不進,依承傳罷職傳旨。傳曰,只推勿罷。
謝恩,持平盧世夏。
忠淸左道災傷敬差官權始經,入來。
吏曹判書李益壽上疏。大槪,臣積逋嚴命,罪合萬殞,不敢偃然在家,來伏闕下者,已過累日,而朝家尙無處分,疏單未獲上徹,方在悶慼罔措之中,此際又有牌招之命,如使臣有一分可强之勢,則何敢爲一向逋慢之計哉?顧臣情勢,百爾思量,終難抗顔冒進。玆又悉暴危悃,乞伏威譴,以嚴邦憲,以安微分事。入啓。答曰,前後疏批,已悉予意,須勿固辭,安心行公。
副提學李塾辭職上疏。入啓。答曰,卿勿過辭,從速察任。
兵曹判書李寅燁,刑曹判書兪得一,牌不進。
說書鄭纘先牌不進,依承傳罷職傳旨。傳曰,只推勿罷。
今日引見時,司諫李夏源所啓,今日筵中,有水原府使尹就商仍任之命,臣竊以爲不然也。就商到任之後,旣多設施之事,且有善治之聲,都事之憑藉田政,乘憤啓罷,極是顚妄之擧,而第災傷事目,亦甚嚴重,固不宜輕易撓改也。至於仍任之擧,未有前例,且關後弊,請還收水原府使尹就商仍任之命。上曰,不允。掌令梁聖揆所啓,臣於病伏尋單之中,適値備局引見,召牌降臨,分義是懼,不敢不力疾趨承,仍爲入侍,而第臣於持平李大成之避,有不敢晏然處置。其所引嫌,與臣前避,自是一串事,則其何敢可否於其間乎?請命遞斥臣職。上曰,勿辭。退待物論。禮曹參判閔鎭遠所啓,小臣,秋間連以陵寢修改事,進去各陵,而光陵則事役極爲浩大,所入役軍,多至六千名,以近陵數邑,無以擔當,自巡營分定於畿甸各邑,故率皆二三日程裹糧赴役,若値雨水,退日赴役,則裹糧已盡,飢餒立役,其勞弊之狀,實爲可矜。此外各陵役軍,亦多分定於遠邑,間有雇立者,而其價不貲,貧民稱貸充給,此是民間無前之勞費。臣意,自朝家宜有別樣軫恤之澤,稅太或大同米,量減斗數,似好,下詢于大臣而處之,何如?上曰,畿甸,乃根本之地,當此凶歲,宜有別樣軫恤之道矣。崔錫鼎曰,根本之地,理宜優恤,而非但今年水潦無前,各陵修改之役,甚多,且經陵幸,奔走勞苦,有倍於前,不可無蠲役軫恤之道。稅太則經費有關,大同則雖減一斗,蒙惠大矣。春秋大同,各一斗減除,何如?上曰,依所達春秋大同各減一斗,可也。
引見時,禮曹判書趙泰采所啓,昭顯墓守護軍上言,以爲三十名輪回守墓,而五名節炭木·大小炬·杻箒等物,專責於守護軍,而今墓所,濯濯無一株松木,些少軍卒,無以支堪。曾前自墓所報于禮曹,以爲楊根地,有可合香炭山,以此折受爲請,而臣以無前例,不爲題給矣。然若不變通,實難保存,節祭所用炭木·大小炬,或別爲變通劃給,而不然則加出守護軍四五名,以爲責應之地,亦似得宜,下詢大臣而處之,何如?上曰,曾前陵幸時,親見四面濯濯,誠爲未安,而但香炭山,則陵寢之外,無折受之例,其在事體,不可許也。禮曹參判閔鎭遠曰,照顯墓改莎土時,小臣進去見之,則一山四面,無不濯濯,墓下洞壑,只有若干叢生雜木,香炭,實無出處,而且見立番守護軍,則擧皆疲殘無依,渠等,以香炭變通事,齊訴於臣,渠輩所願,在於折得香炭山,不然則加定守護軍若干名,專責香炭,而加定之軍,渠輩,當自得望定云。蓋墓所香炭山折受,前例所無,事體不當,此則決不可許,若令其人,或本郡進排,則其弊不貲,亦難開路,惟知加定守護軍一事,良丁雖曰難得,若令渠輩望定,則不至貽弊本邑,此似可許。五名日各定一名,則當爲五名,而每名各給二保,則當爲十五名矣。上曰,大臣之意,何如?領議政崔錫鼎曰,雖曰近京之地,使其人貢物,每每備給,勢有所難,加定守護軍五名,而竝保望定,使之除番應役,爲宜矣。上曰,守護軍竝保十五名加定,可也。禮曹謄錄
侍講院啓曰,本院下番,近來極爲苟簡,說書鄭纘先,旣有只推之命,而尙不出肅,牌招察任。司書兼說書有闕之代,後日政,竝差出,亦卽牌招察任,何如?傳曰,允。吏曹謄錄
吏批啓曰,判書病不來,參判呈辭入啓,小臣獨政未安,何以爲之?敢稟。傳曰,只出緊任。又啓曰,臺諫及玉堂闕員,今當差出,而擬望之人乏少,相避·外任竝擬,何如?傳曰,允。又啓曰,厚陵參奉洪重聖呈狀內,身病甚重,不得察任云,改差,何如?傳曰,允。
以李正臣爲獻納,金百祿爲慶興府使,洪萬選爲富平府使,吳道東爲松羅察訪,金東弼爲正言,朴泰翊爲沃川郡守,朴鳳齡·權詹爲副修撰,鄭楷爲司錄。吏曹謄錄
摠戎廳啓曰,本廳初運壯抄軍三哨,今已上來逢點矣。分作三番,今月十五日爲始,與訓鍊都監軍兵替代西營入直,而出番軍兵一旗,亦爲輪回入直於本廳之意,敢啓。傳曰,知道。又啓曰,本廳再運壯抄軍兵,與西營入直初運軍兵,今十五日,依例替代輪回入直之意,敢啓。傳曰,知道。又啓曰,本廳再運壯抄軍兵,旣已逢點,新舊軍兵,露梁敎場,今十四日私習,十五日習陣後,舊軍則因爲放送矣,西營入直軍兵,依前例除標信出用之意,敢啓。傳曰,知道。摠戎謄錄
上在慶德宮。停常參·經筵。
宗簿主簿李有壽,璿源錄奉安事,江華府出去。
政院啓曰,兵曹判書李寅燁,刑曹判書兪得一,昨日承牌詣闕,陳疏到院,退却不捧,則還爲退去,推考傳旨,纔已捧入,而本兵緊務之久曠,秋曹啓覆之遷就,俱極可慮,吏曹判書李益壽,疏批已下,又呈辭單,筵敎開釋,非止一再,而尙今引入,殊甚未安,竝牌招察任,何如?傳曰,允。
吏曹判書李益壽,兵曹判書李寅燁,牌不進。
謝恩,刑曹判書兪得一。
府啓,竝引嫌而退,諸僚旣出,事無異同,則以此引嫌,無已太過,前後引嫌,旣因一事,而嫌難處置,其勢固然,請持平李大成,掌令梁聖揆,竝命出仕。答曰,依啓。春坊朝報
上在慶德宮。停常參·經筵。
觀象監,今月十五日夜一更,敗瓜星上所見之星,微見於游氣中,體色比昨似無異,而漸移北方三寸許,旋卽雲氣蔽天,月光且盛,終不得詳候。啓。
備邊司啓曰,今日賓廳日次,而日昨旣已登對,且是國忌,故不得來會,頉稟。傳曰,知道。
上在慶德宮。停常參·經筵。
禁府,沈尙尹拿囚。啓。
平安監司書目,江界府使權偗罷黜事。
執義李海朝上疏。大槪,中丞新命,遽及於就醫入城之際,顧臣私義,終有所不可冒出者。陳章辭免,見阻喉司,自處路窮,悶蹙方切,召牌之下,又未免坐違,只推之命,出於格外,惶恐震越,措躬無地。玆敢仰首呼籲,悉暴情悃,伏乞聖明,亟賜鐫遞,仍治臣罪,以爲人臣違命者之戒事。入啓。答曰,爾懇。爾勿過辭,從速察職。
府啓,請禮曹佐郞趙之重罷職。措辭見上答曰,勿煩。前啓,刑曹當該堂郞推考事,停啓。
謝恩,說書鄭纘先。
院啓,日昨筵中,有水原府使尹就商仍任之命,臣竊以爲不然也。水原,畿輔保障之地,且朝家方有設施之事,聖上之特命仍任,意固有在,而第災傷事目,極其嚴重,罷其守令,罪及監色者,乃是國朝以來不易之定法,旣已啓罷之後,旋卽仍任,不但前所未有,一開此路,大關後弊,請還收水原府使尹就商仍任之命。新除授獻納李正臣,時在京畿陽智地,請斯速乘馹上來事,下諭。答曰,不允。下諭事,依啓。
修撰朴鳳齡上疏。大槪,新除之命,出於意外,驚惶感激,罔知攸措,竭蹶趨承,分義當然,而顧臣情地,萬萬難安,決不可冒昧復進。玆暴微懇,仰干宸嚴,乞賜鐫削,以安私分事。入啓。答曰,爾其勿辭,從速察職。
兵曹判書李寅燁辭職上疏。入啓。答曰,卿懇。前後批旨,備悉予意,日昨筵中,亦言決難許改之意矣。憲臣所論,殊涉過當,安心勿辭,從速行公。
忠淸監司書目,恩津縣監沈廷老,不爲受由,徑先發行,事係失體,不得已罷黜事。
戶曹參議尹德駿辭職上疏。入啓。答曰,爾勿過辭,從速察職。
京畿監司書目,廣州呈,以待敎李眞儉辭職上疏上送事。啓。答曰,爾其勿辭,從速上來察職。
江原監司書目,臣於刑曹參議吳命峻之疏,有不敢晏然者,乞賜鐫遞,以便公私事上疏上送事。啓。答曰,卿其勿辭,從速察職。
觀象監,夜一更,敗瓜星上所見之星,月光盛明,且有浮氣,不得詳候。三更四更,月暈廻土星。五更,月犯五車西南星。啓。以上朝報
上在慶德宮。停常參·經筵。
傳曰,明日晝講爲之。
政院啓曰,來二十一日輪對日次,取稟。傳曰,爲之。
判尹姜鋧辭職上疏。入啓。答曰,卿其勿辭,安心行公。
參知李震壽上疏。大槪,臣於待罪隷院之時,有入啓文書不察之失,乞遞臣職,仍治臣罪事。入啓。答曰,該吏科罪,誤字付標事,竝依施,爾其勿辭察職。
院啓,請還收水原府使尹就商仍任之命。答曰,勿煩。
副修撰權詹上疏。大槪,冒萬死敢陳血懇,冀蒙矜許事。入啓。答曰,疏辭,令該曹稟處。
持平李大成啓曰,臣之忝叨言責,今幾浹月,一言無補,徒事引避,尋常愧懼,若無所容,卽伏見兵曹判書疏本,則以臣論趙之重事,引咎太過,臣竊惑焉。臣之論啓中,本無侵逼銓地之事,而其時銓郞,徑先陳疏,營救甚力,重臣又於乞免之章,强因此爲嫌,極其張皇,臣未知此果不可已之事耶。且其疏中,盛陳之重爲人門閥之無一可疵,又引先輩之語,規諷甚切,有若臣驟聞一時浮謗,務爲深刻之論者然,何其言之不深思也?之重爲人之如何,已悉於前避中,今若更論,亦涉疲勞,而臣之所痛惡,實在於立碑一款。前日所聞,旣甚明的,且於頃日臺廳,因諫臣酬酢,得聞其在官治碑之狀,遂添入於連啓措語中,則其爲臺閣公共之論,而非出於一人之偏聽者,亦可見矣。其詐僞鄙汚之迹,昭不可掩,多質少文者,乃忍爲此耶?臣未見其士夫樣子也。設令簪纓子弟,已歷淸華者,有此一事,足枳前路,況收攬遐遠,致之淸塗,何等妙選,則固不可以此等人苟充,而觀其語意,若以爲西土翹楚,只此一人,故艱難得來,以應明旨,而今遽爲臣所沮,更無着手處者然,銓衡甄收之道,亦可謂太隘矣。恥言人過,固是君子之厚德,而若使有言責者,膠守此戒,則糾逖官邪之道,自此絶矣,此果爲責勵臺閣之義耶?臣實未曉也。臣論一微事,未及收殺,而名官重宰,繼起譁然,必欲力折臺議,湔滌其人,今之處臺閣,其亦難矣。臣以此論啓已久,而聖明尙靳一兪,已自愧言不見信於君父矣,今於重臣疏批,至有所論過當之敎,尤不勝惶悚之至。以此以彼,決不可仍冒於臺次。請命遞斥臣職。答曰,勿辭。退待物論。
義禁府啓曰,時囚罪人李泰彦,頃以病重,啓稟保放矣,今聞遭其母喪云,身病保放者,不得遠離獄門,例也,而乙酉備忘中,有遭其親喪而不得自盡,人子之至痛,如何?自今定式,死囚外限成服啓稟保放之敎,哀其遭喪,而特爲保放,令自盡於親喪,則似與身病保放,不得遠離獄門者,有異。今此李泰彦,限成服使之歸見親喪之意,敢啓。傳曰,知道。禁府謄錄
上在慶德宮。停常參,只晝講。
下直,高城郡守朴泰成。
傳曰,明日晝講爲之。
吏曹參判崔錫恒三度呈辭。入啓。只遞本職。
院啓,水原府使尹就商仍任還收事,停啓。
晝講。入侍,知事趙相愚,特進官金錫衍,承旨李善溥,玉堂李世最·權詹,假注書魚有龜,兼春秋朴壽仁·安瑞羽,武臣尹就五。上講春秋集傳,自元年春王正月,止譏之也。
右議政徐宗泰上疏。大槪,情地日益迫急,冒萬死復申疾痛之呼,乞蒙聖慈,終賜哀憐事。入啓。傳曰,遣承旨敦諭。
今日晝講時,吏曹判書李益壽,勿爲待命於金吾事,榻前下敎。宗簿主簿李有壽,璿源錄還安後入來。
府啓,請禮曹佐郞趙之重罷職。引嫌而退,當初論啓,旣據所聞,重臣之疏,何必爲嫌?請持平李大成出仕。答曰,不允。處置事,依啓。
慶尙監司書目,密陽等官呈,以去月二十五日,無雲雷動,白晝流星,事係變異事。春坊朝報
禮曹啓曰,咸鏡道十一月令薦新生靑魚·生瓜魚,臣閔鎭遠,進往太常寺,與本寺官員,眼同看品,則靑魚色品,無欠,瓜魚雖無腐傷之事,以日暖之故,照氷封進,累日程輸運之際,爲氷片所磨軋,魚體多數傷破。宗廟·永昭·敬寧兩殿所封都數三百十八尾內,魚體完全,可合薦新者,只是二百四十尾,全數退送,則遠地往返之際,魚節己過,必不免闕封,故二百四十尾內,宗廟二百尾,兩殿各二十尾,推移薦新之意,敢啓。傳曰,知道。太常謄錄
上在慶德宮。停常參,只晝講。
二更三更,月暈。
左副承旨朴弼明書啓,臣敬奉聖批,敦諭于右議政徐宗泰,則以爲臣冒死又瀆,庶冀瀝血之忱,上格天聽,不料兪音邈然,特有承宣之臨諭,慰釋誨責,愈益諄切,此等曠絶恩數,豈是賤臣之所敢承者?臣於是驚惶感激,伏地涕泣。臣雖無狀,臣子盡瘁之義,則講之熟矣。今玆新命,雖於朝家爲謬政,在微臣爲分外,而恩眷則甚大,臣之無才有罪之實,悉陳而未得命,則不敢不冒昧祗承,臣之義也。累拒明旨,自取偃蹇之誅,是豈理也哉?惟是萬萬難進之義,實關士節朝體,而聖明猶不賜照察,徒有異渥之誤加,臣赤心冤悶,暴白何從?直欲籲天而無階也。病伏昏迷,不知所達,只自俯伏崩隕,恭俟威譴云矣。敢啓。傳曰,知道。
吏曹啓曰,卽伏見忠淸監司許墀狀啓,則恩津縣監沈廷老,不爲受由,直投發行狀,而徑先上去,不得已罷黜事,有所啓聞矣。廷老之初不請由,大失事體,據法啓罷,在所當然,而當初上京,旣爲賑資,方伯啓聞中,亦以初到治聞,誠甚可惜,爲言,則其銳意爲治,此足可見。荒歲迎送,亦甚有弊,恩津縣監沈廷老,推考勿罷,仍任,何如?傳曰,允。
府啓,朝家之收用西北人物,意非偶然,而禮曹佐郞趙之重,本以癡騃無識之人,濫膺簡拔,至與淸選,物情固已未允,而纔遞成歡督郵,復莅湖邑,爲立其碑,委送其子,坐於大路邊驛樓上,監督其役,此非暗昧難知之事,行路過之者,莫不目睹,至今傳笑,固已無一分可疑。且頃日臺廳,與諫臣酬酢之際,言及此事,則諫臣以爲,之重在任時,治一碑石,置諸郵館前路,有人怪而問之,則郵人答以時任察訪碑石云,而其言不啻明白云云,故添入連啓中,而猶以擧諫臣爲證,爲未安,只泛然下語矣。日昨引避之時,以私書更問於諫臣,則所答與前酬酢,無少差異,以此觀之,渠旣在官治碑,則遞後送子立碑,無足怪也。臣之所聞,得於搢紳稠坐之中,已非泛然風聞之比,況今諫臣之言,又復如此,雖謂之公誦之言,可也。殿下之靳兪於此,抑何哉?車萬里,特效尤於之重者,而旣被罷職之罰,之重則罪加於萬里,而獨爲晏然在職,萬里豈不冤乎?其淸路當否,姑舍勿論,惟此一事,終不可獨逭其罪,請禮曹佐郞趙之重,罷職。斥虛僞·責實效,誠爲當今勵世之急務,近來設生祠立碑等事,或出於自己干預之說,多有傳之者,如許之言,雖不可盡信,固已寒心。今此趙之重·車萬里等,繼莅一郵,其所立碑,專由於渠等,親自主張,非出郵人在思之意,則不可仍置其碑,使日後效尤者,無所懲戢,請令當該地方官,一倂撞破,以礪他人。答曰,依啓。
臨昌君焜上疏。大槪,臣於玉堂箚論宗親府有司堂上事,有不敢晏然者,敢暴情悃,乞蒙罪責事。入啓。答曰,卿其勿辭,安心行公。
晝講。入侍,知事趙相愚,特進官閔鎭遠,承旨南就明,玉堂崔昌大·權詹,假注書魚有龜,兼春秋朴壽仁·安瑞羽,武臣崔元緖。上講春秋傳集,自秋莒去疾,止義微矣。
京畿監司書目,高陽呈,以戶曹參判李晩成辭職上疏上送事。啓。答曰,卿其勿辭,從速上來察職。
備邊司啓曰,江都新堰節目,頃者自本府磨鍊上送于本司。謹就各項條件,參商添刪,別單書入,以爲啓下遵行之意,敢啓。傳曰,依爲之。備局謄錄
上在慶德宮。停常參·經筵。
執義李喜朝三度呈辭。入啓。遞差。
傳曰,明日晝講爲之。
明日輪對官落點,戶曹正郞兪崇,司議朴斗望,奉常判官金垕,司宰直長尹得仁,造紙別提丁達行。
禮曹參判閔鎭遠上疏。大槪,臣於壬午年間,待罪水原也,有冒犯禁條之罪,今者事發於六年之後,將使他人,替陷重辟。玆敢冒死首實,恭俟勘處事。入啓。答曰,疏辭,令廟堂稟處,而此事出於爲民,不宜過自引咎,卿其勿辭,從速察職。
傳曰,大臣·備局堂上引見。引見時,領議政崔錫鼎所啓,平安監司以淸債未報自服罪人趙尙柱等五人論罪事馳啓,而又以爲,出債之人,旣已依律處斷,則給債彼人,亦有其罪,請移咨禮部,俾得一體論斷云云。五人則依狀啓梟示,移咨一款,登對時稟處之意,纔已回啓矣。臣意則以爲,此等事當自我國一切痛懲而已,彼國之定式有無,固未可知,而移咨之後,如不聽許,則徒損事體。分付平安監司,通于鳳凰城將,此後則使之嚴飭禁斷,未知何如。上曰,移咨一款,予意亦以爲不當矣。左相之意,何如?左議政李濡曰,首相所達及上敎,誠爲得宜。自我國據法處斷後,通于鳳凰城將,則彼中可以聞知,而或有禁斷之道,直爲移咨,則不當矣。上曰,勿爲移咨,只通于鳳凰城將,可也。又所啓,淸債罪人張后齡,自刑曹推覈之後,有令廟堂稟處之命,而后齡旣已箇箇發明,自本道推問金澤則其所納招,亦甚稱冤,則其間曲折,終難明覈,而兩人所供,如是相符,他無憑問之處,姑置之,何如?上曰,旣無憑問之處,依所達置之,可也。又所啓,平安監司趙泰耉狀啓中,以江界潛商罪人指告捕捉將校輩論賞事,令廟堂稟處之請矣。此事當以犯越人捕捉例比論,告者崔承豪·李德耉二人,當爲首功捕捉者,洪承民等五人,當施次賞,竝依事目論賞,首犯二人黃壬辰·邊應建,依事目境上梟示,首從三人,黃乃仲·金京熙·金世建等,論以次律,減死定配,未知何如。上曰,左相之意,何如?李濡曰,凡潛商之類,論以一切之法,則固當盡爲梟示,而邊上愚氓,雖有犯科之罪,旣無越境之事,則首罪外,參酌定罪,似宜矣。上曰,首罪二人梟示,隨從三人減死定配。論賞事,依事目爲之,可也。又所啓,平安監司趙泰耉以江界罪人現捉事,啓罷府使權,判下備局矣。奸民旣已犯科,則地方官固不爲無罪,邊上事體,尤爲重大則拿問,輕則罷黜例也,而第論事,有異於他,沿江愚民,以三升疋,私相買賣,邊將則留在江邊,或有譏察之路,而府使則未卽發覺,容有可恕。且權奉職頗勤,律己且嚴云。此時賑政方急,遞易誠爲有弊,特爲勿罷,仍任,何如?上曰,監司狀啓中,亦陳權善治之績,勿爲罷黜,仍任,可也。又所啓,臣來到闕下,伏見禮曹參判閔鎭遠疏批,則有令廟堂稟處之命矣。京畿都事沈尙尹,以水原隱結事啓聞,而閔鎭遠陳疏首實,觀其疏語,則初旣論報戶曹,繼又陳達榻前。其意專在爲民,元非私用之事,則與他隱結有異,而旣係災傷所報,則不可因而置之,令本道行査,何如?上曰,當初之事,出於爲民,而先令本道行査,可也。副提學李墪曰,災傷事目極重,先爲推問後行査,事體然也,何可徑先行査乎?右副承旨黃一夏曰,戶曹以此草記來到本院,而災傷啓聞,事體重大,未處分之前,不可徑先捧入,故果爲退却。先爲發問,觀其緘辭後,査覈,似爲得宜矣。崔錫鼎曰,都事啓聞,旣以令攸司稟處爲請,則拿問行査,法例然也,而此則閔鎭遠旣已陳疏首實,直爲行査,似無妨矣。李濡曰,當初尹就商之仍任,特出於爲官事,罷格變通之意,則固不可論以常規,而都事之拿命旣下後,又有此馳啓,雖涉不當,事旣現發,且以閔鎭遠之疏觀之,可知其爲民,而其間曲折,更加査問後,參酌處分,似當矣。上曰,拿問後行査,事體則然,而以閔鎭遠疏觀之,則事出爲民,先爲行査,未爲不可矣。崔錫鼎曰,前後官指名査出,然後輕重可以區別矣。上曰,依爲之。又所啓,咸鏡一道,慘被災荒,六鎭稍勝,而北關之鏡城·富寧尤甚。聞北評事李台佐所傳,則鏡城判官朴澄,官事無一修擧,賑資亦不料理。兵使鄭弘佐,治績可尙,旣兼府使,限麥秋仍任,使之兼察,則庶有益於民事云,而非但瓜期已報,使兵使兼管邑政,事體亦爲不當。朴澄罷黜,令該曹各別擇差,給馬發送,未知何如。上曰,朴澄,必欲圖遞,不爲修擧官事乎?崔錫鼎曰,其意蓋在求遞,而身病且重,不能盡心爲之云,似與無故厭避圖遞者,有異矣。李墪曰,新判官雖卽差出,催促發送,而道里絶遠,治裝下去之際,冬節將半,其何以料理賑資,及時救民乎?李濡曰,評事糾察守令,而其言如此,非若傳聞之比,則朴澄罷黜,其代擇差下送,宜矣,而當寒絶塞之行,亦難數日內催促以送,賑政可慮矣。上曰,兵使雖是兼府使,兼察守令之任,不當矣。朴澄如欲圖遞,不爲留心賑政,則其意出於厭避,拿推,可也,而旣不善於職事,則依所達罷黜,其代卽爲擇差,催促發送,新判官未赴任前,分付兵使兼察,可也。
吏曹啓曰,臺諫有闕,政事,取稟。傳曰,當日爲之。
備邊司啓曰,備忘記,被災最酷之道,民事方急,凡所以濟活之策,及時講究,如救焚拯溺,然後赤子庶免顚壑,其令廟堂斯速議處。今春班疹死亡之慘,殆甚毒癘,京中及關西,已行恤典,此外他道中疫死尤甚之處,不可不一體顧恤,亦令廟堂稟處事,下敎矣。伏讀聖旨,丁寧懇惻,不翅一札十行,憂民哀恤之意,溢於辭表,不勝欽仰感歎之至。今年八路年事,兩西及關東·北四道爲尤甚,自秋間諸道狀請,次第覆奏,賑廳主管之臣,多所講究矣。近來久在引入中,凡干事務,一不酬應,循例公事,則戶判以例兼堂上,成貼文書而已。至於料理策應之方,當專責於主管之人,而賑事之稽滯如此,誠非細慮。兵判雖未行公,賑政自是別件,傳敎又如是懇切,凡係賑廳事文書,毋得以引入爲諉而曠廢。宜令悉心商度,俾得及時區畫,往復相議於廟堂,毋孤我聖上矜悶元元之意。臣亦方縮伏不敢行公,而至於民事,不可緩者,則今方料理策應。關西則銀子四千兩上送,關北則銀子二千兩上送,竝請換得賑資,故俱有指揮區處。關西又請得一千同綿布,以爲貿穀運去之地,故亦以西南所在大同木及兵曹所納竝六百同,參酌劃給,其代則令本道追後充報。關東則自賑廳劃給錢五千五百餘兩,關北則給錢五千兩,海西則初秋請得錢文後,無更請之擧,或自本道,已有區畫,而今當詢問,參酌劃給,纔因特敎,關東田稅·大同·捧留人蔘價木,自該曹參酌減送,關北之大口魚價米,留補賑資,爲惠,大矣。海西五斗收米,關西六斗收米,竝各減一斗,以示優恤之意,亦似得宜。從前設賑時,監賑御史,間間差送,蓋爲道臣力難兼察,且有專任之實效故也。然東北二道,昨年纔送御史,上年飢荒,不至加甚於前時,則不必逐年差送,以貽廚傳之弊。關東則道里不遠,可以往復於該廳,北關之鏡·富,南關之六七邑尤甚云,此則道臣可以察處。關西則道臣銳意荒政,多方拮据,海西距京不遠,幅員且不闊遠,可以往復於京司。此兩道亦不必煩送監賑之行,姑待明春設賑時,發遣暗行御史,使之廉察救荒之能否,以行黜陟之政,恐合事宜。且念今年班疹,始自西北,遍滿八路,兒弱死亡之數,不知其幾,其爲生民之災厄,有甚於癘疫。曾在夏間疫氣方熾之日,朝家申飭外方,且送醫藥救療之方,使之悉心濟活,又別行禱祀于東西郊,而外方則令道臣設祭,虔誠祈禳,以盡消弭之道。其後紅疫全家沒死,鱞寡餘存之類,京中·西關,除給米穀,已施恤典,而他道則未及擧行,今宜參量諸道民人疫死尤甚之次,分付于道臣,抄出各邑疫死無依之類,除給所在耗穀,分俵于各其戶,特敎曉諭悶恤之意。念此夭札,皆吾赤子,誠可矜惻,就其疫患尤甚關西及東北三道,別致祭酹,而海西·關北,則營門近處,擇其淨潔處爲之,關西則淸北爲甚,而平壤處地,可居中央,就兵營近處設行,而設祭儀,亦令禮曹磨鍊擧行,宜當。臣等俱未行公,無由趁卽登對稟處,敢以啓辭陳稟,以俟財處。傳曰,觀其啓辭,條陳得宜,依此爲之,兩西收米,各減二斗。今春赤子夭札,京中無異關西,一體設祭,而備忘中省冗費一款,亦爲議處,可也。
江原監司書目,原州等官呈,以去月二十五日有星殞之變,事係變異事。
大司成趙泰老上疏。大槪,臣於曾任水原時,有因襲謬例之失,露章首實,乞命攸司勘正罪犯事。入啓。答曰,爾其勿辭,從速察職。
兵曹正郞李喬岳,司果李宜顯,文臣朔試射時,稱病不進,依承傳罷職。
今日引見時,掌令梁聖揆所啓,諸宮家免稅結數,國典自有定限,而近年以來,法綱解弛,各宮道掌輩與凡民圖免賦稅者,互相符同,中間舞弄,寅緣作奸,各道各邑民結之中,潛自冒錄,或相倍蓰,或相什百,當初定給結數之意,果安在哉?宮家之稅入,所增無多,版曹之實結,因此漸縮,而其利盡歸於道掌輩私橐,豈非可痛可惡之甚者乎?請令戶曹分付各道各邑,諸宮家免稅田畓,別件成冊上送,一一照憑釐正,亟祛冒濫之弊。上曰,令該曹稟處。又所啓,兵戶曹及各軍門,有流來謬規,轉成痼弊者,蓋於判書·大將新舊交遞之際,所屬各邑諸人,無名帖下之物,其數夥然,或以布帛,或以米錢,甚者至用綾段。當初作俑者,只思要譽之端,後來效尤者,未免濫觴之歸,雖號爲持廉節財者,因循舊例,亦不能擺脫,事之無謂,莫此爲甚。且法駕幸行之時,將校軍兵之陪從者,衣資題給,事例固然,而至於留營之類,亦皆遍及焉,其爲尾泄之弊,至此而極矣。當此連歲飢荒,國用匱乏之日,御供諸需,尙且務從省約,而此等冗費,豈可無矯革之道乎?請自今以後,別樣申飭兵戶曹·各軍門,俾無如前糜費之弊。上曰,一切禁斷。
吏批啓曰,卽接司䆃寺牒呈,則僉正申拱華,身病甚重,不得察任云,改差,何如?傳曰,允。又啓曰,判書呈辭受由,參判未差,小臣獨政未安,何以爲之?敢稟。傳曰,只出緊任。又啓曰,玉堂及春坊闕員,今當差出,而擬望之人乏少,相避外任竝擬,何如?傳曰,允。
以趙泰億爲副校理,崔啓翁爲執義,鄭勗先司僕僉正,具萬理爲司書,鄭東後爲鏡城判官,柳尙萬爲西部主簿,權始經爲兼監察,水原府使尹就商,江界府使權,恩津縣監沈廷老仍任事,承傳。
吏房承旨,以司謁啓曰,卽者吏曹新判書落點之後,參議與新判書,同壻相避,牌招,仍爲開政,何如?傳曰,允。
吏曹判書趙泰采,牌不進。
吏房承旨,以司謁啓曰,吏曹判書牌不進,不得開政,罷黜之意,敢啓。傳曰,知道。吏曹謄錄
上在慶德宮。停常參,只晝講。
傳曰,明日晝講爲之。
晝講。入侍,知事趙泰采,特進官韓聖佑,承旨朴弼明,玉堂崔昌大·宋正明,假注書魚有龜,兼春秋朴壽仁,史官李眞儉,武臣朴升來。上講春秋集傳自楚公子比,止皆見矣。
右承旨金萬埰上疏。大槪,冒萬死呈病,冀蒙恩遞矣,長單還給之命,出於常格之外,臣於是一倍驚感,罔知所措也。惟當忍死强起,仰答不遺之德意,而顧此奄奄之狀,萬無自力之勢,不得不更籲於天地父母之前。伏乞聖慈,俯垂矜憐,亟遞所叨之職,以終生成之澤事。入啓。傳曰,還出給。
軍資監官員,以都提調意啓曰,本監所儲米穀,丙申反庫之後,久未點檢,必多虧欠無面之弊,故頃日榻前,以反庫覈實事,陳達矣。令本監官員及戶曹郞廳·監察,眼同反庫,一一照數看審,則時在實數米二萬三千二百七十三石,田米三千七百六十五石,太二萬六千一百三十三石,合五萬三千一百六十一石。以丙申以後捧上及上下數,一一憑准,則虧欠之數,米二萬四千九十二石,太一萬四十五石,田米一千七百六十一石,摠合三萬六千七百二石,無面甚多,事極驚駭。又考己酉以後加升會錄及己未以後剩穀會錄之數,則米·太竝二萬二千七百餘石。書員·庫子等白活內,每朔內司·諸宮·諸都監·各處營繕進排及掖庭諸軍門·諸上司員役料米上下時,厚量准下之數,參量査出,則各樣添下之數,米·太竝八千餘石。上項加升剩穀會錄者及內司以下逐朔添下,竝三萬二百三十餘石,今當計減於無面元數之中,無面實數,當爲六千四百七十二石。此則事當推問於前後庫子·書員,而該掌官員,亦難免不能檢察之失,故丙申以後,官員及庫子等案簿査出,則歲月已久,多有死亡,官員生存八十餘員,而正則無所掌,判官·主簿·直長·奉事四員分掌,未滿周年以下者,行公推考,五朔以下勿論,以示差等警責之意。下人則庫子生存者十八人,書員三十餘人,當依法嚴治,重者當死,而積年未檢之穀,某年無面之爲幾石,旣無明査的知之路,有難準數還徵,率爾勘處。今若全數蕩減,則後來者無以懲戢,益肆奸濫之習,宜另加折衷。無面六千餘石內,三千二百餘石,特爲蕩減,其一半三千二百餘石,則分徵於各人處,而凡典守出納庫子爲主,書員差輕,又當以立役久近爲差,自本監參量分等,徵出米穀,且分輕重,參酌科罪,以示懲治之意。仍念官員四所掌,各掌十餘庫,曾前則每當上下時,不待一庫盡下,又開他庫,以此庫中所在實數,無以明知,下輩之用奸偸竊,職由於此。自今以後,申明定式,每出納時,籍記當該官員及庫子等某某,以憑後考,各所掌用盡一庫後,始開他庫,朔末,報知於戶曹,年終合會,考其出入盈縮之幾何,以防奸弊。內司諸宮,勿爲如前添下,諸都監以下進排及掖庭軍門分料時,亦勿如前准量斗斛上下,而或有猶踵前習,則其中尤甚之類,入啓治罪。如是定式之後,不謹其出納,以致無面,則年終合會之時,米七十石以上無面者,該官削職,永不敍用,當該庫子,依法處斷,切不容貸,書員全家定配,米四十石以上者,該官罷職,庫子刑推後,全家定配,書員刑推定配,米十五石以上者,該官推考,庫子刑推定配,書員囚禁刑推,未滿十五石者,該官勿論,庫子書員等,自本監從重治罪定配,以上勿揀赦前。卽今歲色將盡,論罪一款,自明年爲始擧行,加升剩穀,勿爲會錄事,旣已榻前定奪,剩穀則各庫別錄於元穀之外,以補公用。至於加升,則本爲鼠耗,而欲爲知數,曾有會錄之規,每當上下之後,必報戶曹請減。今後雖會錄於本監,勿爲請減於該曹,一從上下石數,自本監每石三升,直爲會減後報該曹,以此定式,而上項所論,竝令捧承傳施行,吏·戶·刑該曹及以下各衙門,一體知委,何如?傳曰,依啓。丙申以後官員以下,依其時判下,論責,可也。
今日晝講時,副校理趙泰億,副修撰朴鳳齡,牌招察任事,榻前定奪。
府啓,昨日筵中,大臣以水原隱結事陳達,自上有行査之命,而第伏見該曹覆奏,則府使尹就商不爲拿問,徑請査處,臣等竊不勝慨然也。夫災傷事目,法意至嚴,而當初仍任,旣未知其得體,而其後都事啓聞中,本府漏結,至於四百餘結之多,則旣已現發之後,其在朝家懲治之道,豈可置之尋常,以貽無窮之後弊乎?覆審之都事,旣已據實狀聞,前後莅任之官,亦皆陳章自首,則固無更査之端。設令朝廷,欲覈隱結區處之事,府使之仍置其任,而徑先行査,其在事體,殊涉苟簡。請還收水原隱結行査之命,當該府使尹就商,拿問定罪。凡覆審文書,啓下該曹,如有冒法應問之端,則自該曹移送攸司,法例然也。今者水原隱結之事,該曹回啓中,不請令攸司稟處,而徑先行査,有違法意,且關後弊,不可無規警之道,請戶曹當該堂上,推考。近來人心不古,吏習尤惡,在處皆然,而其舞弄作奸之狀,至於沃川事而極矣。敬差官之行到都會官,本郡年分文書,發關催促,前後六七度,而色吏終無形影,自監營分付起送,而亦不來現,封啓之時,只令驛子,替傳草文書,其中間稽滯,必欲生事之迹,的然可知矣。蓋聞沃川前郡守李泓,到任以後,束吏至嚴,去秋田政時用奸之類,一一摘發而懲治,今年則親自檢察,使下吏輩,不得措手,吏輩因此嫉怨,莫重文書,過限不納,致令本官,終至坐罷,事之痛駭,莫此爲甚。敬差官追聞其下輩故犯之實狀,多發悔悟之語云,旣罷之本官,雖不可仍任,而其吏輩之惡習,不可不別樣痛懲。請令本道,拿致營門,嚴覈懲治,以杜後弊。新除授執義崔啓翁,時在全羅道南原地,請斯速乘馹上來事,下諭。答曰,不允。第三件事,下諭事,依啓。沃川郡文書之過限不納,旣知其吏輩之故爲生事,則此時守令遞易之弊,不可不念,令該曹稟處。
副校理趙泰億上疏。大槪,召牌之下,謹詣禁扃之外,而第臣於頃日庠製,治一闌入儒生,旣被囚供之反詈,且遭學子之橫詆,不可以其言之不足與較,晏然榮次,乞遞臣職,以安私分事。入啓。答曰,科場闌入,在法當治,則此等怪駭之事,何足爲嫌?李夏疇所爲,旣極駭異,亦關後弊,分付攸司,使之科治,爾其勿辭,從速察職。
副修撰朴鳳齡牌不進,依承傳罷職傳旨。傳曰,只推勿罷。
忠淸監司書目,洪州呈,以正言兪命凝辭職上疏上送事。啓。答曰,爾其勿辭,從速上來察職。
今日晝講時,輪對官奉常寺判官金垕所啓,西籍田,在於松都,此乃宗廟·社稷粢盛所供之地,而其畓庫,卽正租一百餘石落只也。今年潦雨,慘被其災,莫重粢盛,無以上供,而典僕等,今春受食江都米一百五十石,今方督徵,實無備納之路,將有逃散之計,前頭位田,陳廢可慮。典僕等所受江都米,特爲蕩減,以爲保存之地,何如?上曰,令廟堂稟處,可也。備局謄錄
義禁府啓曰,以平安監司狀啓,刑曹粘目,昌洲前僉使崔昌業,移本府處置事,允下矣。崔昌業時在任所,依〈例〉遣府書吏拿來,何如?傳曰,允。又啓曰,保放罪人李泰彦,遭其母喪,因乙酉備忘,限成服使之歸見親喪矣。成服已過,法當啓請還囚,而泰彦身病極重,又遭親喪,卽今病勢,方在死生中,姑爲仍前保放,使得救療之意,敢啓。傳曰,知道。禁府謄錄
上在慶德宮。停常參,只晝講。
自卯時酉時,日暈。三更,月暈兩珥。
傳曰,明日晝講爲之。
晝講。入侍,知事趙泰采,特進官李基夏,承旨金萬埰,玉堂李肇·宋正明,假注書魚有龜,兼春秋朴壽仁,史官李眞儉,武臣申命仁。上講春秋集傳,自三年春王正月,止其將能乎。
司諫李夏源啓曰,臣於頃日,以京畿都事沈尙尹拿問定罪事,論啓蒙允矣。昨伏見尙尹供辭,則其憑公濟私,冒禁借馹之狀,雖不敢全然掩覆,而或曰非其實狀,或曰全無所犯,隱然以臣所論,欲歸於差爽之科,臣不勝駭然也。雖以尙尹供辭觀之,所謂梧木里置標處,卽長湍至近之地,大路之傍,則衆塚累累之狀,實行路所共見也。己酉年置標云者,設如其供,四十年之間,未嘗禁護,今乃藉其覆審之威,欲禁人繼葬,而因其所捧招辭,不如其令,猝發暴怒,本邑吏卒,至有酷刑而廢疾者,吏民輩㤼於威風,終至改供。如使尙尹,苟無攘占之計,則增築旣頹之標,必須改納之供者,何也?至於所帶地師,不獨尹天敍一人,漢南諸邑巡到之時,禹姓·車姓兩人,亦爲隨往,而所乘者,郵騎也,所饋者,官供也。聽聞所及,俱有可據,而今尙尹只以尹姓一人納供者,亦何也?其置標之處,一道之內,有難殫擧,而雖撮其明的者言之,龍仁·水原·南陽三邑俱有之,而其中水原則多至四處云,全無所犯之說,其不爲欺隱之歸乎?供億濫雜一款,非但事係瑣屑,此在尙尹特其微過,臣故略之,而若其都會水原也,李姓兄弟之因嫌施刑,主倅便轎之以斧撞破,俱是顚妄之擧,而尙尹猶以未知指何事爲言,人之不能自反,胡至此也?噫,山慾之誤人,爲近來痼弊。如驛村大村不可占之處,常漢族葬,士夫先山不可奪之地,地師若云近可,則稍有形勢者,必百計圖占而乃已。臣嘗痛惡於斯,而災傷時都事·敬差官之藉威營私者,亦臣之所深駭者。臣之隨聞擧劾,蓋出於此,而今其供辭中,以取嫌觸怒,不止一二,訾謗之來,勢所不免等語。又從而爲之辭,有若尙尹守法奉公,無一毫所犯,而臣乃過聞嫌怒者,無根之訾謗,輕加刺論者然,誠不滿一哂,而只見其終歸遁辭也。雖然尙尹所供,旣曰非其實狀,又曰全無所犯云爾,則臣何敢自信其所聞之不爽,而晏然仍據臺次乎?請命遞斥臣職。答曰,勿辭,退待物論。
右議政徐宗泰上疏。大槪,近侍臨諭之下,惶戰益深,置身無地,敢復干瀆天威,乞被誅罰事。入啓。答曰,卿懇,卿之連章控免,蓋不安於所遭人言,而予之開釋,亦非一二矣。此非心知其不可行公,外示慰安之意也,實無深引過嫌之端矣。擧爾所知,豈非聖人之言乎?日者文衡薦望,不過擧爾所知,而出於公心,則意外侵攻,宜付一笑。以卿體國之誠,盍念扶顚之策,袖手恝視,若是其邁邁耶?心甚愕然,不知所以爲喩。玆不多誥,卿毋困我,速出視事,勉副至望。仍傳曰,遣史官傳諭。
副修撰朴鳳齡,牌不進,依承傳罷職。
今日晝講時,知事趙泰采所啓,臣伏見南漢試才武技規矩單子,則騎芻亦在落點之中,而第城內狹隘,無馳馬之場,依甲辰年例,平才盡射之後,當爲移設試場於城外平地,而其間相去稍遠,事多掣肘,武士輩且無騎芻可合之馬,故曾在壬戌年,承旨金萬埰爲試才御史時,守禦使故相臣呂聖齊,入侍春塘臺,陳達騎芻難便之端,以他技改付標以下矣。參贊官金萬埰曰,其時臣以御史,承命試才,而城中無騎芻之地,故果有變通之事矣。泰采曰,江都試才,則無騎芻試藝之事,而山城地形,旣不合於芻射,武士多以爲悶,今亦依此例,以某技落點,未知何如。上曰,騎芻代,以片箭一巡一中,改付標以入,可也。備局謄錄
上在慶德宮。停常參,只晝講。
傳曰,典獄摘奸,輕囚放釋。
傳曰,明日晝講爲之。
晝講。入侍,知事趙相愚,特進官金演,承旨南就明,玉堂李肇·宋正明,假注書洪廷弼,兼春秋朴壽仁,史官李眞儉,武臣趙以健。上講春秋集傳,自夏楚子,止著其罪也。
吏曹判書李益壽三度呈辭。入啓。只遞本職。
備邊司啓曰,本司堂上,員數雖多,每當開坐,多不進參,殊涉未便,今日坐,刑曹判書兪得一,以本曹坐起懸頉。在前諸曹判書,本司參坐後,開坐於本曹,例也,以此懸頉,事體不當,刑曹判書兪得一推考。司直洪萬朝,本司及賓廳之坐,連不來參,雖有情勢之難安,日久之後,不當一向引嫌,牌招察任,何如?傳曰,允。
政院啓曰,啓覆罪囚,今已照律判下矣。以來十二月初七日初覆,初十日再覆,十六日三覆,推擇爲之之意,分付,何如?傳曰,允。
吏曹啓曰,本曹判書有闕,政事,取稟。
傳曰,明日晝講停。
司直洪萬朝,牌不進。
今日晝講時,檢討官宋正明所啓,日昨副校理趙泰億疏批,有儒生李夏疇分付攸司,使之科治之敎,以臣愚見,恐涉過重。兼官旣有敎授之名,則以學生而發文凌辱,事極怪駭,而年少儒生,設有一時妄擧,而不必深責。且與科場闌入作奸犯科者有異,此不過庠序間事,而其在朝家待士之道,決不可輕加械治。自前或有特施儒罰之例,至於囚禁科罪,終涉太過,且關後弊矣。上曰,趙泰億疏,闌入科場,在法當治,則泰億之事,誠爲得體。學生之於敎授,有師生之分,而其發文中,以幺麼一學官爲言,事極駭然。若長此習,則有關後弊,囚禁科罪,未知其過也。正明曰,國家待儒生之道,與他自別,學宮通文,雖有過激之言,旣非犯法之事,則臣意以爲,不必囚禁矣。知事趙相愚曰,日昨下敎之後,搢紳之間,亦以士習爲怪駭,而其罪,與科場設圍時作奸犯科者有異。泰億當初意以爲,隨從捉入之後,至於着枷移送,殊欠得當,故其事輾轉至此矣。泰億疏批,有夏疇令攸司科治之敎,臣於今日在閤門外時,與諸臣相議,則皆以爲過重,若用罰適中,則自有鎭服之道矣。儒生之年少者,雖有妄率者,自當施以儒罰,恐不必深治,故敢達。上曰,纔已言之,而儒生之於趙泰億,旣有師生之分,且無所失,而至於發文凌踏,不但事極怪駭,亦關後弊,故欲爲科治矣。儒臣所達,不無意見,李夏疇停擧。
晝講時,特進官金演所啓,臣待罪金吾,有所仰達事矣。保放罪人李泰彦,頃遭母喪,依受敎限成服保放矣。渠之葬山在驪州地,以受由運柩營葬之意,呈狀本府,而乙酉二月備忘中,金吾所囚,皆是士夫,遭親喪而不得自盡,人子之至痛,死囚外,限成服使之給暇。厥後諫院啓辭,在謫罪人之給暇歸葬者,請令定限,本府回啓,士夫葬期,自有三月之制,以此定限事蒙允矣。泰彦所當稟啓給由,而第時囚罪人,給暇歸葬,曾無是例,故不敢直爲啓請。泰彦所坐,旣已干證,與身犯有異,且給暇歸葬,宜無在謫在囚之別,泰彦給暇一款,何以爲之乎?上曰,被囚旣非身犯,在謫者有給暇歸葬之例,一體給暇歸葬。禁府謄錄檢討官宋正明所啓,臣於昨年廉問海西,欲有所陳達而未果,今因進講文義,敢陳所懷。古傳曰,三綱爲政之本源,化民成俗之道,莫此爲先。海西一路,距京都不甚相遠,與王化不及地有異,而人心獷悍,比他道特甚,妻殺夫,子弑父,關係倫常之獄,無邑無之,此由於敎養無素,俗貿之致,誠可寒心。宜令本道監司,刊出三綱行實·警民編·孝經等書,頒布列邑,申飭守令,使之曉諭民間,另行勸課,丕變一道之民風,則似好矣。上曰,依爲之。禮曹謄錄
上在慶德宮。停常參·經筵。
下直,富平府使洪萬選,咸安郡守張世益。
政院啓曰,連日監察茶時,旣甚未安,司諫李夏源引避退待,亦已經宿,憲府或在外或呈告。除在外人外,竝卽牌招察任,何如?傳曰,允。又啓曰,判府事柳尙運,自昨日病勢猝重云,係是大臣所患,敢啓。傳曰,遣御醫看病,逐日書啓。
兵曹判書李寅燁三度呈辭。入啓。只遞本職。
傳曰,政事,當日爲之。
吏曹啓曰,稟處事,命下矣。臣適得見沃川前郡守李泓未罷前,報敬差官及巡營之狀,則邑吏故爲生事,必欲逐去之狀,果如臺啓所論矣。本郡今年被災尤甚,新舊遞易之際,賑事可慮。況其見罷,專出於悍吏之弄奸,則尤宜仍置,痛加懲礪。沃川前郡守李泓,勿罷仍任,何如?傳曰,允。
府啓,請水原府使尹就商拿問定罪。措辭見上請戶曹當該堂上推考。措辭見上引嫌而退,當初論啓,亦有所據,置對之言,何必爲嫌?請司諫李夏源出仕。答曰,不允。推考事及處置事,依啓。
全羅監司書目,樂安郡守張友軫,鄕校修改時,只當行告由祭,而誤爲移安,罷黜事。啓。傳曰,只推勿罷。春坊朝報
政院啓曰,行兵曹判書李寅燁旣已遞職,所授命召,使軍官替納,故今當修正密匣以入,而判書例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察,可也。又啓曰,禁衛都提調摠察可也事,命下矣。曾前或有命召都提調之時,或有發牌郞廳分付之規,今則何以爲之?敢稟。傳曰,郞廳分付。禁營謄錄
上在慶德宮。停常參·經筵。
大殿·中殿·世子宮·嬪宮,藥房·政院·玉堂問安。答曰,知道。藥房啓曰,夜雪添寒,伏未審此時,聖體,若何?伏聞入侍醫官之言,自數日前,自上右邊膝下內廉,有浮高堅硬之氣,且有牽引之候,有妨於行步,左邊脚部,亦有牽引微疼之候,昨日醫官入診時,左邊則頗似減歇,而右邊浮高堅硬之氣,比昨稍減云。前後此症,累次發作,今番則雖不至大段,議治之方,不容少忽,臣等卽與諸醫及鍼醫,趁早入診,詳察症候,議定當進之藥,宜當。臣等不勝憂慮之至,敢來問安,竝此仰稟。答曰,知道。入診事,依啓。
政院啓曰,近緣判義禁久不行公,金吾罪囚,不得議讞,當寒滯囚,委屬可慮,判義禁李寅燁,卽爲牌招察任,何如?傳曰,允。
判義禁李寅燁,牌不進。
藥房再啓曰,臣等入診退出之後,仍與金有鉉·崔聖任等諸御醫商議,則皆以爲,卽今症候,幾盡差歇,今無可慮,而此症發作,皆由於濕熱下流,留滯經絡之致,加味二妙丸,最合於治本潟濕之方。此藥加木瓜二兩,先用一劑,宜當云,卽爲劑入之意,敢啓。答曰,知道。
奉敎洪禹瑞,實錄還安後入來。春坊朝報
禮曹啓曰,先正臣文純公朴世采奉祀,使其門長,會宗人相議,參以本家事勢,定其可繼之人,上聞後稟處事,議大臣判下矣。高城郡守朴泰成等十二人,聯名呈單內,從叔父文純公朴世采家立後事,因大臣獻議,問于門長之命,此事曾有門生之疏請,而不得准行,公議抑鬱,積有年所。前因本曹建白,得有成命,闔門頌祝,固不足言,而有子豈不尤爲感泣罔極也哉?然而至有呈文之擧,則蓋毋論所後子之有罪無罪,以其多年鞠養蒙喪之故,不忍一朝改立他子,固亦婦人情勝之所致,而及今下詢之後,同宗齊會本家,曉以大義,則始乃悔悟,夬遵朝旨,而所屬意在於初命之弼莘,蓋以爲弼莘年長無病,且有三子故也。伏望依本家所願,以弼莘繼後事,從速啓達云。本家及門長等,情願如此,依所願,以朴弼莘爲朴泰殷繼後立案成給,以奉儒相之祀,何如?傳曰,允。禮曹謄錄
禁衛營啓曰,左部前司屬忠淸道五哨軍兵六百三十五名,八番海西別驍衛五十六名,步軍標下一名,已爲點閱整齊,來十二月初一日,與內外各處入直馬·步軍兵等,依例替代後,舊軍放送之意,敢啓。傳曰,知道。禁營謄錄
上在慶德宮。停常參·經筵。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?脚部症候,益有差減之效,而水刺·寢睡之節,連次如常否乎?臣等憂慮未已,敢來問安。答曰,知道。幾盡差減,寢睡·水刺如常矣,勿爲逐日問安。
府啓,請水原府使尹就商拿問定罪。措辭見上臣伏見軍資監反庫文書,米太各穀無面之數,至於三萬六千餘石之多,凡在瞻聆,莫不驚駭,四所掌當該官員及色吏·庫子等,分輕重,各別論罪,事理當然,而乃援丙申之前例,罪止從輕。此雖出於聖朝寬大之典,第念近年以來,國綱解弛,人不畏法,設令朝廷另加嚴覈,論之以重法,繩之以極律,他日欠縮,猶懼其滋甚,而矧今處分,失之太寬,官員止於問備,吏輩略施笞罰,此豈設法防奸之意,而將何以杜耗竊之端也哉?上下多人,有難一一追罪,則成命雖不可反汗,而後弊亦不可不防,請令廟堂別爲事目,嚴立科條,揭諸各倉,以爲永久遵據之地。答曰,不允。末端事,令廟堂稟處。春坊朝報
御營廳啓曰,今此下番馬步軍兵·別破陣及京案標下軍,去秋等賞中日時,因公故未參別牙兵等,射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。又啓曰,本廳來十二月·戊子年正月,兩朔應立左部左司屬,慶尙道五哨軍兵六百七十名及京案雜色標下軍七百六十名,已爲逢點整齊矣。來十二月,與前司軍兵替代後,舊軍放送之意,敢啓。傳曰,知道。又啓曰,本廳來戊子年二三月,兩朔應立左部中司屬,全羅左道五哨軍兵,來正月二十五日,京中逢點,二月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。又啓曰,本廳屬海西十三番別馬隊五十五名,已爲逢點整齊矣。來十二月初一日,與北二營入直十二番別馬隊替代後,舊軍放送之意,敢啓。傳曰,知道。御營謄錄
上在慶德宮。停常參·經筵。
右議政徐宗泰初度呈辭。入啓。傳曰,遣承旨敦諭。
吏曹判書趙相愚上疏。大槪,天官新命,遽下於萬萬夢寐之外,臣誠惶汗震惕,罔知攸措。恭俟物議,未有處分,悶鬱抑塞之至,不得不冒死呼籲於仁覆之天。伏乞聖明,亟賜改正,回授可堪之人,以重名器,以安私分事。入啓。答曰,卿其安心勿辭,從速行公。
備邊司啓曰,兩銓之長,職務要重,比因前任人,久在引入,曹務多有曠滯,本司亦多講究之事,而新授吏·兵判,不卽肅謝行公,金吾之長,久不參坐,冬月滯囚,亦涉可慮。吏曹判書趙相愚,兵曹判書趙泰采,判義禁李寅燁,竝爲牌招察任,何如?傳曰,允。又啓曰,本司堂上,每當開坐,多有不進之員,出令之後,以堂上不齊,未免停廢者,間或有之,殊無齊會講究之意,行司直金宇杭,戶曹參判李晩成,竝本司提調差下,使之察任,戶曹參議尹德駿,副提調差下,仍察有司之任,何如?傳曰,允。
兵曹判書趙泰采牌不進後,上疏。大槪,千萬不意,本兵新除之命,遽及於已試蔑效之身,驚惶震惕,罔知攸措。百爾忖量,決無承當之望,前後嚴召之下,未得祗赴,臣罪至此,萬殞難贖,乞賜諒察,鐫改新授職名,以重國事,以安微分事。入啓。答曰,卿其安心勿辭,速出行公。
禮曹參判閔鎭遠辭職上疏。入啓。答曰,卿其勿辭察職。
判義禁李寅燁上疏。大槪,兩日之間,嚴召荐降,不得不復此來伏闕外,而顧臣汚衊,終難自謝,淸朝顯秩,不可復玷,玆敢更冒萬死,仰首哀鳴於仁覆之下,乞削臣兼帶諸任,仍治臣前後逋慢之罪,以肅朝綱,以安私分事。入啓。答曰,日昨許遞本兵之任,出於欲安卿心,則又復陳章,一向撕捱,殊涉太過。速出行公,毋使緊務久曠。
左議政李濡箚子。大槪,敢申前席祈免之意,懇乞亟賜矜許事。入啓。答曰,卿懇,日者前席,勉諭至意,而卿胡不諒,陳章祈免,若是其太過耶?心甚愕然無以爲喩。箚中引嫌,元非大段,卿其安心勿辭,速出視事,毋孤予望。仍傳曰,遣史官傳諭。
傳曰,吏曹判書趙相愚,兵曹判書趙泰采,行司直李寅燁,疏批已下,明朝更爲牌招察任。以上朝報
上在慶德宮。停常參·經筵。
右承旨金萬埰書啓,臣敬奉聖旨,敦諭于右議政徐宗泰,則以爲臣情地迫隘,疾病沈頓,而不敢每以文字煩聒,冒上請急之單,庶幾幸國事,而微命亦有求生之路,不意特有承旨臨諭之命,十行敎勉之旨,愈益丁寧,臣跼蹐震悸,措躬無地。賤臣情勢,實有不敢冒進者,而屢承聖敎,感戴愈極,臣子之義,豈敢不欲仰承恩意,不計其他,而顧臣犬馬之疾,出於癃衰澌敗之餘,衆症危惡,氣力日微,豈復以起身趨命爲望?竊恐聖明,或視以情窮引疾之爲,則臣誠不勝鬱結冤悶之至。聖渥彌厚,臣罪彌大,忘分僭越,實合萬死,只自伏席涕泣,不知所對。臣困篤迷隕,言語無緖,謹當待其小定,敢陳一疏,以請嚴誅云矣。敢啓。傳曰,知道。
中殿·世子宮·嬪宮,藥房問安。答曰,知道。藥房啓曰,節近閉關,連日凝寒,伏未審聖體調攝,若何?脚部餘症,已盡差減,而起居行動之際,更無所妨乎?加味二妙丸,今方封入,姑待畢進御後,更爲商確,宜當。臣等憂慮猶切,敢來問安。答曰,知道。已盡差減矣,勿爲問安。
謝恩,兵曹判書趙泰采。
輔德宋儒龍辭職上疏。入啓。答曰,爾其勿辭,從速察職。
慶尙左道災傷敬差官申必淸,入來。
兵曹判書趙泰采上疏。大槪,臣於本兵之任,不得不黽勉出肅,而前任守禦使,不可一日仍帶,乞賜遞改,以存體例事。入啓。答曰,疏辭,令廟堂稟處。
掌令梁聖揆啓曰,臣於日昨,以軍資監事,有所論啓矣,今聞物議,以前後官員及下人等,不請論罪,大加非斥云,臣於此不勝瞿然之至。夫倉穀無面,其數甚多,事之驚駭,莫此爲甚。論以國法,宜有重究,而第念五十餘年之間,前後官員之遞易,色吏·庫子之出入者,殆過百數,其罪在於上下多人,有難一倂追罪,則我聖上所以遵先朝已行之例,罪止從輕者,不害爲寬大之典,故臣之不請加罪者,蓋以此也。至於日後之弊,有不可不嚴加提防,而當初雖有本監草記,或施或不施,則以此謂之已有定式,殊涉泛然。自廟堂別爲事目,嚴立科條,如有所犯,斷不容貸,則其在懲治之道,恐合事宜,故臣之更請定式者,亦以此也。然臣忝在執法之官,不能擧法論執,致有物議,則其撓法不職之失,著矣,何敢一刻苟冒於臺次乎?請命遞斥臣職。答曰,勿辭,退待物論。
掌令李翊漢上疏。大槪,敢陳情勢難冒之狀,乞蒙恩遞,兼附區區所懷,以備財察事。入啓。答曰,憂愛進言,深用嘉尙,可不留念焉?疊設最多,貽害最甚之處,宜令諸道監司,詳査啓聞。滯囚一款,另加申飭,疏通收用之事,問于廟堂處之,而不爲拿問,只令行査,已多近例,未知其苟且也。爾其勿辭,從速察職。春坊朝報
禁衛營啓曰,戊子二月當,四番左部左司屬忠淸道五哨軍兵,來正月二十五日,京中逢點,依例准二朔立番,十番十一番海西別驍衛,一體調送,逐朔立番之意,兩道監兵使處,預爲知委,何如?傳曰,允。禁營謄錄
上在慶德宮。停常參·經筵。
大殿·中殿·世子宮,政院·玉堂·二品以上·六曹,冬至問安。答曰,知道。嬪宮,政院·玉堂,冬至問安。答曰,知道。
京畿監司書目,楊州牧使鄭載恒所引之嫌,非泛然情勢,則揆以廉義,有難强迫,不得已罷黜事。
江原監司書目,原州牧使任埅,病重罷黜事。又書目,洪川縣監李宜璋,今月二十日,母在喪事。
慶尙監司書目,英陽縣監李宜相,今月二十日,母在喪事。
領議政崔錫鼎箚子。大槪,臣於僚相之箚,不敢晏然,略陳委折,仍乞鐫免事。入啓。答曰,卿懇,卿之引嫌,非係大段,安心勿辭,速出行公。仍傳曰,遣史官傳諭。
政院啓曰,掌令梁聖揆,引避退待,而掌令李翊漢,持平李大成·盧世夏,連事呈告,不爲處置,事甚未安。竝爲牌招察任,何如?傳曰,依啓。近來呈告,又復紛紜,揆以事體,極涉未安也。
府啓,請水原府使尹就商,拿問定罪。措辭見上軍資監當初反庫,蓋出於釐正耗蠧之弊,而及其反庫之後,米太各穀,無面之數,至於三萬六千餘石之多,凡在瞻聆,孰不驚駭?各所掌官員及庫子·色吏,從重科罪,事理當然,而官員則罪止問備,色庫則只施笞罰,朝家處分,失之太寬,其何以懲奸偸而嚴堤防乎?前後官員及色吏·庫子,令攸司分輕重科罪,以杜日後之弊。引嫌而退。不請論罪,泛然定式,物議之來,其勢固然,請掌令梁聖揆遞差。答曰,不允。處置事,依啓。
掌令李翊漢啓曰,臣於病伏中,以僚臺處置,召牌遽降,不得不强疾趨詣,而第臣於此事,有不敢容喙者,日昨僚臺之論啓也,臣適在呈病,雖不得與聞,而蓋軍資監反庫無面現露之後,則前後官員,作法科罪,自是臺論之所不已者。至於多人追罪,成命反汗,決非臺議之所可慮者,僚臺所論,大違臺體,故臣果以此略及於私書中矣。今者僚臺,以見非物議,終至引避,此雖未必專由於臣言而發,旣有往復之事,則何敢晏然可否於其間乎?且臣晩後得聞,則曾經倉官之中,亦有親嫌之人,尤不可參涉也,決矣。於此於彼,何可仍冒於臺次乎?請命遞斥臣職。答曰,勿辭,退待物論。
吏曹判書趙相愚辭職上疏。入啓。答曰,卿懇,旣往之事,不必追究,其中兩款,曾已開釋,須勿過辭,速出行公。
吏曹啓曰,守令多闕,政事,取稟。傳曰,當日爲之。
政院啓曰,吏曹郞廳來言,今日爲政事命下,而判書趙相愚未肅拜,參判未差,參議趙泰東,與判書相避,不得開政云。判書趙相愚,卽爲牌招開政,何如?傳曰,允。
吏曹判書趙相愚,牌不進。
政院啓曰,吏曹判書趙相愚,牌不進,推考傳旨,今方捧入,所當更爲牌招,而夜已向深,明日待開門,牌招開政,何如?傳曰,允。
右議政徐宗泰上疏。大槪,特諭之下,悚慄無地,冒死更暴情病,伏乞亟賜矜許,以幸國事事。入啓。答曰,卿懇,卿之前後章疏,輒以情病爲言,而所謂情勢,累次開釋,反復思惟,實無必遞之義矣。大臣職責,不在於筋力奔走,則卿之引疾,予以爲太過也。噫,國勢岌嶪,朝象泮渙,此非輔弼之臣,袖手恝視之秋,卿其諒予至意,亟斷來章,弘濟時艱。仍傳曰,遣史官傳諭。
忠淸監司書目,淸風呈,以大司諫權尙游辭職上疏上送事。啓遞差。
傳曰,柳判府事家,加送御醫一人,使之看病事,分付。
義禁府啓曰,卽接月令醫員洪達命手本,則保放罪人李慶休,病勢今已向差云,還囚之意,敢啓。傳曰,知道。禁府謄錄
上在慶德宮。停常參·經筵。
政院啓曰,吏曹判書趙相愚,今又違牌不進,推考傳旨,今方捧入,而爲政命下有日,尙未擧行,事甚未安,更爲牌招開政,何如?傳曰,允。又啓曰,啓覆文書,政府詳覆時,不可無西壁,西壁有闕之代,今日政,以在京無故人,差出,仍卽牌招察任,何如?傳曰,允。又啓曰,吏曹判書趙相愚,再招不進,推考傳旨,今方捧入,更請牌招,而一日三牌,事體未安,何以爲之?敢稟。傳曰,明日開政。
府啓,請水原府使尹就商,拿問定罪。措辭見上請軍資監前後官員及色庫,令攸司分輕重科罪,以杜日後之弊。措辭見上引嫌而退。僚臺引嫌,旣云由我,軍資之事,且有嫌礙,則難於處置,其勢固然。請掌令李翊漢,出仕。答曰,不允。處置事,依啓。
持平李大成啓曰,臣之不才,冒居言責,適當聖上遇災驚懼之日,不能出一言,小效裨補,日尋長單,徒爲祈免之計,雖出於病勢之萬不獲已,私心惶悚,固已極矣,而卽者本府,有軍資監官吏科罪之啓,而本監官員中,有親嫌之應避者,旣難參涉於其間,則決不可仍冒於臺次。請命遞斥臣職。答曰,勿辭,退待物論。
右議政徐宗泰再度呈辭。入啓。傳曰,昨觀請急之章,心切愕然,特遣喉舌之臣,諭予心腹之辭,謂卿體諒,出而論政矣。疏單繼至,巽讓冞堅,自媿誠淺,無以爲諭。予志牢定,決難允許,卿其毋執撝謙,卽起視事,勉副如渴之望。仍傳曰,遣史官傳諭,與之偕來。
戶曹參議尹德駿,籌司堂上辭免上疏。入啓。答曰,爾其勿辭,從速察任。
備邊司啓曰,今日賓廳日次,而上候纔已平復,當寒引接,或似有妨,姑無時急稟定之事,來會本司之意,頉稟。傳曰,知道。又啓曰,兵曹判書趙泰采上疏,本兵之職,纔已肅謝,亟遞守禦使之任,以存體例,爲請,令廟堂稟處事,命下矣,本兵,例兼禁衛大將,而守禦使,亦是將任,有難兼察,依前例許遞,何如?傳曰,允。
兵曹啓曰,南漢山城試才,明年正月旬間擇日事,旣已定奪矣,令日官推擇,則來戊子正月初七日爲吉云,以此日設行之意,分付,何如?傳曰,允。備局謄錄日記廳郞廳李益普書。郞廳愼爾復校正。
上在慶德宮。停常參·經筵。
夜五更,木星犯太微垣左執法星。
傳,前大司諫朴泰恒,承旨宋廷奎,參知申銋,副提學尹趾仁,縣監李振海·金重呂·尹東魯·李·李相成·朴樞·李廷周·宋茂錫·田萬最·車萬里·朴聖漢·金盛大,郡守宋相曾·申慶濟·朴東相·崔錫弼,都事李焌·李廷濟,縣令鄭恪·李仁壽·李昌謙·李汲·洪禹采·李萬協·金浣·吳羽進,文學黃啓河,主簿金重兼·陳斗柄,學正文德龜·權大恒·申壽華,奉事權萬樞·李世雲,府使鄭必東·李寅熺·張鵬翼·尹鼎和·羅弘佐·邊是泰·梁重厦·蔡以章·李世祥·白世傳·元始亨,牧使丁道復·申奎,佐郞趙尙健,副正字吳命恒·成起寅·李萬維,監察羅星度,監役安相眞,持平韓祉·洪萬廸·兪彦明,正郞李縡·李喬岳,佐郞趙之重,修撰申鐔,文學李允文,副修撰朴鳳齡,檢閱洪致中,待敎李澤,掌合李聖肇,正言韓配周,察訪鄭聽,直長柳長麟,府尹許玧·金致龍,密豐都正坦,益寧都正梯,光山都正河,儒川都正濎,密南正堪,琅城副正煒·琅坪副守煇,鎭川副守松,水使尹遇進,僉使楊憲奭·安績·金洙·河涉·崔崙·申應箕,司果李坦·鄭栻·尹會·李宜顯·李德英,護軍徐宗憲·孟萬澤·金弘楨,司直李徵龜·任胤元,中軍閔泳,討捕使鄭智,萬戶金後焌·崔達文·李震芳·李義賢,虞候李瀗等敍用,前縣監具文游,僉使金洙,折衝安始興,萬戶李演等職牒還給事,下吏兵曹。
政院啓曰,吏曹郞廳來言,今日爲政事,命下,而判書趙相愚未肅拜,參知未差,參議趙泰東,與判書相避,不得開政云。判書趙相愚,牌招開政,何如?傳曰,允。
掌令李翊漢,就職後啓曰,臣於引避退伏之中,處置請出,出於意外,嚴召之下,黽勉就職,而第本府,方以軍資監前後官請罪之意,論啓,臣於其中,旣有親嫌之人,纔已略陳於前避中,則到今發論之後,其不敢聯名參涉也,明矣,何可晏然仍冒於臺端乎?請命遞斥臣職。答曰,勿辭,退待物論。
假注書黃龜河書啓,臣敬奉聖旨,傳諭于右議政徐宗泰,則以爲臣昨伏承批敎彌勤,臣子之義,固當仰承恩旨,他事有不暇計,而臣之情病旣極,實無以自强,不得已再上辭單,而其爲惶慄益深,玆於萬萬意慮之外,特諭又下,誨勉之隆,愈益丁寧,史官臨宣,仍與相守,此豈賤臣之所可堪承者?五情震越,繼以涕泣。前後聖敎,如父詔子,臣雖迷頑,豈敢不以感激承命爲心,而自念臣於今日,實無顔面可以復立朝行,又此狗馬之疾,日益沈頓,萬無自力之望,徒使誤恩荐加,而國體日損,臣於此,何敢爲處?只有求死不得矣,臣之不才,實不堪艱虞之際,猥處輔相之地。況且情地迫蹙極矣,而旣上誣則哲之明,區區悃臆,迄未蒙君父之鑑燭,伏地掩抑,何敢因極臣床席之喘,蒼黃益不知所對,耿耿竊伏爲計者,敢欲更以文字,仰請威譴云矣。臣則旣承偕來之命,姑爲仍留之意,敢啓。傳曰,知道。
吏曹判書趙相愚,牌不進。
政院啓曰,吏曹判書趙相愚,牌不進,推考傳旨,今方捧入,而開政命下,已過數日,一向違牌,尙不行公,事極未安,更爲牌招開政,何如?傳曰,允。
吏曹判書趙相愚,再牌不進後上疏。大槪,累次違牌,臣罪萬死,狼狽窮蹙,不知所出,又於嚴召之下,未卽祗赴,更陳決難冒出之狀,以俟譴罷,伏乞聖慈,俯諒血懇,亟削臣職,仍治臣違慢之罪事。入啓。答曰,前疏之批,已諭予意矣。卿於銓任,少無不協,須勿固辭,速出行公。
府啓,請水原府使尹就商,拿問定罪。措辭見上請軍資監前後官員及色庫,令攸司分輕重科罪,以杜日後之弊。竝引嫌而退。嫌不聯名,已有近例,不可以此輕遞言官。請持平李大成,掌令李翊漢,竝命出仕。答曰,不允。處置事,依啓。
明日王世子會講正時,巳初初刻。
掌令李翊漢,持平李大成就職。
政院啓曰,吏曹判書趙相愚,疏批已下,所當更請牌招,而日勢已暮,一日三牌,亦甚未安,何以爲之?敢稟。傳曰,明日開政。以上朝報
上在慶德宮。停常參·經筵。
巳時午時,日暈。夜一更,流星,出墳墓星下,入乾方天際,狀如拳,尾長三四尺許,色赤。
下直,軍威縣令李廷師。
判尹姜鋧三度呈辭。入啓。只遞本職。
政院啓曰,今日開政事命下,而卽者吏曹郞廳來言,判書趙相愚,方待命于禁府,不得開政云。開政事,連日命下,今日亦不得開政,事甚未安,卽爲牌招開政,何如?傳曰,允。
吏曹判書趙相愚,牌不進。
平安監司書目,冬至使一行,本月二十七日渡江入去事。
府啓,請水原府使尹就商,拿問定罪。措辭見上請軍資監前後官員及色·庫,令攸司分輕重科罪,以杜日後之弊。措辭見上答曰,勿煩。
政院啓曰,吏曹判書趙相愚,牌招不進,推考傳旨,今方捧入,而待命金吾門外云,仍爲請牌,有異常例,何以爲之?敢稟。傳曰,勿爲待命事,分付,而再疏批下之後,一向撕捱,殊涉太過,令廟堂稟處。
判府事徐文重箚子。大槪,年齒衰耗,疾病沈重,決無供職行公之望,伏乞聖明,憐臣老敗之狀,亟命遞改臣司饔院都提調之任,以便公私,不勝幸甚事。入啓。答曰,卿懇,廚院,非煩劇之地,卿其安心行公。仍傳曰,遣史官傳諭。
右議政徐宗泰上疏。大槪,敢申崩迫之懇,乞蒙愍憐事。入啓。答曰,卿懇,前後之批,慰釋無餘,辭已竭矣,意已窮矣。但當益篤誠意,期回遐心,而更何多誥?卿其念今日時勢之艱虞,勿復以情病爲辭,速出視事,用副予望。仍傳曰,此批答,使偕來史官傳諭。
兵曹參判李東郁上疏。大槪,乞遞金吾兼任,俾重獄速完,私分得安事。入啓。答曰,於卿少無可嫌,從速察任。
備邊司啓曰,令廟堂稟處事,命下矣。吏判薦望之時,果有書札往復之事,而欲於明日次對,榻前陳達稟處之意,敢啓。傳曰,知道。
江原監司書目,麟蹄縣監申載,規避祭官,稱病不進,至於正朝差員預差之役,預爲頉報,事甚駭然,罷黜事。以上朝報
上在慶德宮。停常參·經筵。
備邊司,守禦使閔鎭厚。
假注書黃龜河出使,代金啓煥。
政院啓曰,備邊司郞廳,以大臣意來言,今日雖非賓廳日次,而有稟定之事,來會云矣,敢啓。傳曰,知道。
傳曰,大臣·備局堂上引見。
假注書黃龜河書啓,敬奉聖批,傳諭于右議政徐宗泰則以爲,臣又敢瀝血具疏,庶祈仁天,俯賜矜鑑,伏奉聖旨復溫,不許所辭,臣奉讀涕泗,方寸震灼。臣之不肖,不足以辱聖朝之隆眷,而惶懍窮隘,轉至斯境,情悃所迫,日有仰溷於天威,降綸賜諭,有煩於宵旰憂勞之中,臣罪只此一事,合被重誅矣。藉今臣無他情勢廉義,以此病敗澌頓之狀,何能以起身陳力爲望,而尙未蒙體下之慈。臣之誠意積,而文字又能委曲,則豈其不能仰格,而上下情志之不通,一至於此,此亦臣罪也,跼蹐悶塞,轉身無路,寧欲殞滅而不可得矣。史官淹留,國體甚損,臣當亟受威譴而後,縷喘庶得粗安,氣之慌茫,不知所達云矣。臣旣承偕來之命,姑爲仍留之意,敢啓。傳曰,知道。
今日引見時,吏曹判書趙相愚牌招察任事,榻前下敎。慶興府使全百祿罷黜事,榻前定奪。持平盧世夏所啓,請水原府使尹就商,拿問定罪。措辭見上上曰,勿煩。前啓,軍資監前後官員及色庫等,令攸司分輕重科罪事,停啓。
吏曹判書趙相愚,牌不進。
政院啓曰,吏曹判書趙相愚,承牌來詣闕外,陳疏到院,而闕門已閉之後,疏章,例不得捧,故違牌傳旨,今方捧入矣。所當更爲牌招,而夜已向深,明日待開門牌招乎?敢稟。傳曰,依爲之。
今日引見時,領議政崔錫鼎所啓,水原府使尹就商事,頃已陳達,當待臺啓收殺處之,而以陳爲災事,閔鎭遠,旣已疏陳,漁夫復戶添給事,自許墀爲始,而尹就商則因循流例之外,亦以實爲災云。條款各異,前官幾至十餘人,或有帶職而不爲行公者,罪與不罪間,速賜處分,似宜。前官事,先爲査處,何如?上曰,前官事,先査,可也。又所啓,罷職史官敍用之後,因政官有故,尙未付職云。史薦遷就,誠爲可悶,付職後使卽新薦,何如?上曰,付職後使之新薦,可也。又所啓,吏判累次違牌,因政院啓辭,有令廟堂稟處之命矣。前判書李益壽遞職之日,臣爲備局之坐,欲與相議,而左相有故,不得來會矣。吏議,以薦望事,來問,取考前望單子及座目官案後,以趙相愚備擬,而以前未擬望新入之意言及,使之告于僚相矣。左相見其望,略有酬酢,而送于右相之後,書問于臣曰,頃年以趙相愚議薦事,有榻前陳達之言,未知其後委折如何。又曰,人或云趙相愚,於論議上,不無峻激云云,此言,何如?臣答以爲,頃年所遭,其時已蒙天鑑之昭釋,尙緩銓望,無他委折,至於論議,則今世之人,誰能免此,而趙相愚,性本和厚,固無偏峻之慮。設或有之,地望已優,不可以此爲礙云,則答以今承示語,寧容更議云云,其間曲折,不過如斯。臣以自我起鬧爲慮,不爲通示於趙相愚,而旣有往復之事,故不知書中辭意之如何,有所不安,而豈可以此過自引嫌乎?頃年此事,本由於李坦之劾吳道一,而旣非實狀,已經諸臣之辨破,其於師友之間,少無未盡之事,此則聖明之所已悉也。左議政李濡曰,臣得見趙相愚疏辭後,卽當陳箚,今日擬爲次對,故欲入達於筵中,而未果矣。趙相愚,以地望履歷論之,則何待今日而始擬銓望乎?只緣頃年云云之言,以致如此,其時僚相,有所陳達於榻前,臣亦入侍,聖上,想必記有矣。厥後累經銓望,終不擧論,數年以來,臣在草野,未聞中間委折,且與首席,不得相對消詳,而及見薦望之後,略問其故於吏議,以書問于首席,則以天鑑昭釋,地望已優等語爲答,臣亦便已更無他議。所謂持論一款,臣與趙相愚,素相親好,未嘗不以調和之道相勉,非不知其心之不主偏重,而人或有以此爲言者。當此朝象日乖,前後聖敎,勅勵群工之時,雖是和厚之人,至於峻激之論,則亦不能裁抑,故竝及於語次,此則僚席之間,酬酢之際,泛論其過慮之意,而不是關係於可否之端者。臣如欲防塞,則當使回薦之銓官,直爲往復,何必以書私問於首席乎?旣知其曲折如此,則惟當出而承命,益勉其調和鎭定之道而已,一向引嫌,終不行公,則小臣亦不安矣。上曰,吏判再疏,以一二事爲言,而事在旣往,故疏批,以其中兩款,曾已開釋,爲敎矣。三疏,以薦事爲言,吏判爲人論議,本非乖激,言其地望,實合銓地,而其後違牌待命於金吾,其往復委折,必須明白知之,然後可以出仕,故使之稟處矣。左相書中,只問其當初委折,而今亦以無他意爲言,則固無難安之事,更爲牌招察任,可也。副校理趙泰億所啓,人必有履歷,然後方可以諳練事務,是以祖宗朝故事,出入三司之人,必使踐歷諸曹者,意非偶然。自前三司人中,間差工·刑曹郞官,多有之矣。近世此規漸廢,殊可慨然,宜令該曹,依舊例以三司中人,間間差擬,似可矣。崔錫鼎曰,大典法,未經守令,則不陞四品,蓋欲其周知民事,而唐制,亦言出入均勞,以三司中擬差工·刑曹,勢有所難,而依國典間間差送守令,則實合於政體矣。泰億曰,內重外輕,自古而然,第人必經歷守令,然後外方事情,下民疾苦,庶可以周知,而近來各官,作宰者甚罕,設使官位漸高,進當國事,其何能知外方之事乎?三司人中,隨窠間差,輪回出入,似有益矣。上曰,以各官間差守令,俾諳民事,爲政之大者,分付該曹,可也。又所啓,西北邊,尤宜有風力有地望者差遣,可以鎭壓矣。北路守宰,雖以文臣差遣,而或衰病之人,或疲孱之流,多不事事西路則江邊七邑中數處,自昨年差送侍從中人,而但此等事,初若愼簡,久漸不擇。如熙川郡,則邑人不見文倅者,久矣云,自今西北邊諸邑,以文臣擇擬間差,似合事宜矣。上曰,不必文武交差,文官,間間差遣,可也。又所啓,大臣,旣以都事兼運判變通事,有所陳達,而臣亦有所懷。都事擇差事,前後申飭,非一非再,銓曹非不另擇,而遣差之人,例多年少望輕之人,故每當科場,輒致人言,雖以近日事言之,湖右科場,大致人言,至發於完席云。雖未知流傳之言,虛實如何,而大抵三南,是人士衆多之地,比他道尤重,都事不可不各別擇送,更加申飭銓曹,必以三司出入之人,差遣何如?上曰,儒臣所達,得宜,申飭銓曹,擇差,可也。副提學李墪所啓,今因北邊守令交差之言,臣亦有所懷仰達矣。臣在寧邊時,聞其上下物情,則邊地,間有交差之規,而此府,獨爲武弁之窠,至誠願得一見文官云。寧邊等處,乃所謂中山,而傍近各邑,皆是武窠,其在彈壓之道,交差文武,而以堂上侍從有地望者,擇送可矣。上曰,此事,何如?崔錫鼎曰,文武交差守令抄啓時,寧邊則以武臣擇差事,定式。寧邊是西關重地,若令交差,則初頭雖或擇差,日久之後,不無苟然充擬之慮。今不必以交差定式,或令間間文武交差,則好矣。李濡曰,曾以寧邊文武交差事,臺諫累啓,而終不允從,旣是關防重地,自初作爲武窠,聖意或以變改爲重難矣。在前必以已經閫帥者差送,而近來差送者,率多未經閫帥之類,事未妥當,而嘗見他武窠,願得文官爲倅者,不得其人,則反不如武臣,徒爲貽弊,民多悔之云。李墪,旣以寧邊民情,有所陳達,然不必以交差定式,間以文官擇差,爲宜矣。上曰,寧邊之以武臣差遣,意有所在,而間或以文官擇差,可也。崔錫鼎所啓,東萊府使韓配夏狀啓,以前日下送書契措語改送,爲請矣。彼人,旣以慶賀爲重,則渡海譯官及土宜一款,似當添入於致慶書契,依狀啓改送,何如?上曰,彼言不無所據,改以送之,可也。又所啓,海西身役,已令代捧收米,亦有特減之命,本道狀啓,請得賑廳錢文,以補賑資,有令該廳稟處之命,而賑廳所儲,亦盡於諸道分給,無他推移之路。海西田稅及收米,近萬石,先令留置,以爲賑救之資,而戶曹經費,亦甚不足,戶曹則取用江都小米,而明秋自海西收捧山郡小米,還報江都,似宜矣。李寅燁曰,前頭賑資,當自本廳畫給,而無他可給之穀,海西田稅收米中,一萬石留賑之後,自戶曹取用江都小米,明秋以海西小米,收捧還報於江都,似爲便當,故以此意相議於大臣矣。上曰,事甚便好,依爲之。又所啓,京畿監司李健命狀啓,江都改色米太,今當輸納,而冬節已深,勢難收捧,特許退捧事,爲請矣。京畿則雖曰凶荒,與他道尤甚處有間,改色,異於出耗,而守令,故爲延拖,每有退捧之請,每年如此,則准捧無期,決不可許之矣。上曰,今年不捧,則來歲尤難收捧,當減者減之,當捧者捧之,事理當然,而守令,故爲延拖,今始頉報,事極不當。姑息之政,決不可爲之,勿許退捧,可也。又所啓,開城留守李喜茂,以軍餉移轉穀代捧事,有所啓聞矣。開府,雖曰近畿,而與海西接界,災荒特甚,許令代捧,似宜矣。上曰,許令代捧,可也。又所啓,奉常判官金垕,頃於輪對時,以西籍田典僕等受食江都軍餉穀蕩減事陳達,有令廟堂稟處之命矣。今年水災特甚,籍田之民,無路備納,宜有軫恤之道,而莫重軍餉,有難蕩減,姑令退捧,何如?上曰,退捧,可也。又所啓,今因漕船事,以海運判官事,仰達矣。運判,載在大典,而中間以下人,多有濫雜之弊,故令本道都事兼管矣。都事,乃是當道別星,所帶下人,尤多濫雜,而或以年少陞六,未經守令者差送,故不善糾檢,反益其弊。且以春秋考講及覆審等事,職任亦不專一,判官更爲復舊,而以三司出入,差出兼帶以送,似宜。雖不可每以極望差送,當此漕軍變通之時,數三年另擇以送,則似爲便當矣。李濡曰,臣意則有異於此。當初海判有弊,故以都事兼帶,而都事,亦有其弊,復舊之後,又安保其無弊乎?雖仍存都事,而善爲之,則無弊,雖復舊判官,而不善爲之,則有弊。且一判官有無,所關雖細,而當此凶歲,旣罷還復,亦似重難,爲先問于本道監司,審其便否而處之,爲宜矣。上曰,問其便否,使之啓聞,可也。左議政李濡所啓,西路江邊,彼境淸人,多數往來時,或有侵撓我境之弊,初則人心疑懼,不能無深慮,今雖知其爲採蔘,非有他故,而在前彼國,紀綱則頗嚴,採蔘乃其法禁,而鳳凰城將,使本城之人,犯禁如此,可見紀綱之不如前,於我國,亦有不幸之端,邊民互相買賣,作奸犯科,將必有生事之患矣。江邊邊將,每以久勤之類,差送,其中亦豈無可用之人,而率多無形勢者,此後則毋論久勤與否,各別擇差,而久勤之類,差送於他處,爲宜。時任邊將,如有不合之人,令道臣糾察,去其太甚者,亦當以此分付,何如?若能擇人,則凡於彼此應接處變之際,必有所益,故敢達。上曰,所達得宜,依爲之。又所啓,朝家軫念小民,而民不知惠,實由於官吏不善奉行,澤不下究之致,救弊之策,惟在於擇守令,而外方民弊,則疏章間,多有言之者矣。都下,乃國之根本,尤宜優恤,而朝家所以軫念者,比諸外方,反爲歇後。卽今貢物下人,方在倒懸中,市民之困窮亦甚,蓋當初貢物價磨練之數,有裕,故備給物種,取其剩餘而資生矣。近年以來,凡於進排之際,所謂情債,漸至過濫,殆不能支當,似聞闕內進排時,雖柴炭之類,糜費不貲,外而諸各司,無不皆然。至於役人責立之數,自有定式,而官員多不守法,亦或以私事責立馬匹者,有之云,事極可駭,而貢物人,則恐懼不敢出口,堂上則非不嚴飭,而未能摘發,臺諫則所當擧劾,而亦難的知,以致如此,此所以有倒懸之歎也,宜令惠廳及戶曹,各別申飭,嚴加禁斷矣。且市民之役,平市主之,而出役不均,亦多有呼冤之弊,分付本署,可以變通者,使郞廳議于提調,稟于廟堂,從長處之,則雖難盡革其弊,十祛一二,亦幸矣。崔錫鼎曰,左相所達,實是近來痼弊。所謂情債,非獨我國有之,大明亦有此規,蓋欲其有限節,而今則事亡其舊。一自錢行之後,與受甚便,外方下吏輩微瑣之弊,已不可言,而京各司亦然,官員,實無以盡察。頃日臣疏中,以官員數遞,爲言者,蓋爲此也。參上三十朔,參下十五朔,載在國典,而公私事故多端,自然頻頻遞易,固難久任責成,而先立紀綱,則豈無畏戢之道乎?所謂紀綱,本無形象,賞罰明,然後紀綱可振,盡職者賞,廢職者罰,豈非今日之急務乎?諸葛亮之治蜀,賞不遺遠,罰不阿近,必須先自大官,律己正事,然後庶官自有觀感之效矣。上曰,此弊非特今日爲然,其來已久,各別申飭,可也。李寅燁所啓,諸道賑資劃給之數,聞大臣頃已陳達。江原道嶺西,則當以楊津及京倉等穀,劃送,而嶺東則勢當取給於嶺南。慶州還穀數多,民以爲患云,已令留置千餘石,而其數不多,其隣近邑中,亦有春秋牟有裕處,與慶州租,合爲二千石移送,以補賑資,則事甚便好,而卽今歲飜不遠,預爲知會,可無後時之患,以此意分付於兩道,何如?上曰,依爲之。
備邊司啓曰,花梁僉使崔崙,以敗船米拯出時,有奔走搜探之勞,因京畿監司狀啓,自本司覆啓,使之勿罷矣。其後京畿水使洪以度,以不待受由,啓聞罷黜,仍請令攸司稟處,而就理之後,以分揀判下。當初旣有搜探拯米之功,巡營面稟,與擅離有間,仍任,何如?傳曰,允。又啓曰,訓鍊都監三年糧,待變船中一隻,已滿改限,二隻全船致敗,二隻亦滿改槊之限,依例改造改槊事,分付兩湖水營之意,報來,而當此船材垂乏之日,本局改船之請,逐歲未已,殊無節損之意。今後則別爲申飭,而新造船三隻,改槊船二隻,所入木物,量宜斫取,完固改造,使之善護使用,宜當。依此數分定于全羅左右水營及忠淸水營,何如?傳曰,允。備局謄錄
引見時,副提學李墪所啓,奉常寺貢物下人,有呼冤之弊,故敢此仰達。本寺奸吏金世奉等數人,他人名下所受四百餘石,盜賣於賑廳,應受之人,累次呈訴本寺,移文惠廳,非止一再,而惠廳,每以旣移賑廳,不可疊給之意,防塞矣。本寺貢物,乃祭享重事,而因一奸吏,中間盜賣,不爲上下,則莫重祭享,何以辦應乎?其爲稱冤,勢所固然,盜賣者,懲於盜賣,乃法典也。其所應下之貢物,則自惠廳上下,而其價則自賑廳徵出於盜賣者,事理當然。行副司直李□□曰,戊子年盜賣者,非一人之所擅賣,而今若自賑廳出給之後,還徵於所賣人,則事多難便。且渠輩當初放賣之時,以其年條之太遠,受得廉價,卽今其價甚高,故以盜賣,欲爲還推者,情狀可惡,歸罪一人,尤爲不可。今後略略計減於各等上下之時,似爲便當矣。上曰,依爲之。惠廳謄錄
上在慶德宮。停常參·經筵。
夜五更,木星呑太微坦,左執法星。
傳曰,史官一員待命,騎馬三匹立之,崇陵忌辰祭所內摘奸。
吏曹判書趙相愚牌不進。
政院啓曰,吏曹判書趙相愚,承牌詣闕外,陳疏到院,退却不捧,則又爲牌不進。推考傳旨,今方捧入,而昨日筵中,開釋備至,更無難安之端,且政府西壁差出事命下之後,開政無期,事甚未安,更爲牌招察任,何如?傳曰,依啓。累次開釋之後,一向違召,無意行公,其在事體,殊甚未安,推考。
謝恩,吏曹判書趙相愚。
政院啓曰,政府西壁差出,追到殺獄啓下,趁初覆詳覆事,命下矣。西壁,今日內差出,然後可以及期詳覆照律,而吏曹判書趙相愚,雖已出肅,適値國忌齋戒,不得開政。在前如有緊急之窠,則雖値齋戒,亦有開政之例,自下不敢直請開政,何以爲之?敢稟。傳曰,開政。
禮曹,判府事柳尙運,今日卒逝云。自今日初六日至,停朝市,禮葬及弔祭致賻,依法例擧行,何如?啓。傳曰,柳判府事之喪,出於意外,一年之內,連喪元老,震悼之懷,曷可云喩。禮葬等事,令該曹卽爲擧行,棺板一部,亦令該署擇送,而祿俸,限三年仍給,以表予意。
有政。吏批,以南九明爲保安察訪,趙聖復爲禮曹佐郞,崔錫恒爲工曹參判,宋廷奎爲楊州牧使,鄭栻爲修撰,李萬貞爲洪川縣監,柳奎廷爲順陵奉事,姜鋧爲右參贊,李善溥爲大司諫,沈仲良爲原州牧使,洪重範爲英陽縣監,閔鎭厚爲判尹,李耋爲司䆃僉正,李泓沃川郡守仍任,兪命凝爲掌令,李益壽爲禮曹判書,李邦彦爲京畿都事,韓璛爲禁府都事,韓配周爲正言,申必淸爲兼持平,趙泰東爲禮曹參議,洪好人爲兵曹正郞,李萬葉爲慶興府使,鄭錫爲厚陵參奉,趙泰采爲訓鍊都提調·御營提調·軍器提調,嚴漢重爲校書副正字,朱泰炫爲定陵參奉。
禮曹啓曰,五禮儀,大臣之喪,自上有擧哀之節,而孝廟朝再次擧行之後,此禮廢閣。淸城府院君喪事時,雖因特敎擧哀,而係是不常有之禮,且自上方在靜攝致齋之中,擧哀一款,何以爲之?敢稟。傳曰,勿爲磨鍊。又啓曰,卒行判中樞府事柳尙運,曾經世子師傅,五禮儀,曾經師傅之喪,王世子有擧哀臨弔之禮,何以爲之?敢稟。傳曰,只行擧哀之禮,可也。禮曹謄錄
上在慶德宮。停常參·經筵。
謝恩,右參贊姜鋧。
政院啓曰,初覆前,政府開坐詳覆事,旣已定奪,而因停朝市,明日勢難開坐,追到殺獄啓下,將不得詳覆,照律啓覆,當初排日退定,而以初十日初覆,十四日再覆,十六日三覆爲之乎?敢稟。傳曰,依爲之。
禮曹啓曰,卒判府事柳尙運,曾經世子師傅,五禮儀,曾經師傅喪,王世子有擧哀臨弔之禮,何以爲之?敢稟。傳曰,只行擧哀之禮,可也。
今日,王世子擧哀正時,申初初刻。擧哀後,藥房·政院·玉堂問安。答曰,知道。
奉敎洪禹瑞,待敎李眞儉·李澤,檢閱洪致中牌不進,罷職傳旨。傳曰,只推勿罷。
奉敎洪禹瑞,待敎李眞儉·李澤,檢閱洪致中再招不進,罷職傳旨。傳曰,洪禹瑞·李眞儉,只推勿罷,李澤·洪致中,禁推。
備邊司啓曰,今日賓廳日次,而旣是國忌,日昨登對屬耳,頉稟。傳曰,知道。備局謄錄
禮曹啓曰,行判中樞府事柳尙運之喪,王世子擧哀儀注,依例磨鍊,直入世子宮之意,敢啓。傳曰,知道。禮曹謄錄
上在慶德宮。停常參·經筵。
府啓,請水原府使尹就商,拿問定罪。措辭見上新除授掌令兪命凝,時在忠淸道洪州地,請斯速乘馹上來事,下諭。答曰,不允。下諭事,依啓。
右議政徐宗泰上疏。大槪,史官臨留,而瀕死之喘,趨承難望,日夕惶灼,措身無地,不得不冒死復申呼籲,懇乞亟收謬恩,無損國體事。入啓。傳曰,遣承旨敦諭。
備邊司啓曰,麟蹄縣監申載,以祭官不進事,本道監司,狀啓罷黜矣。守令之厭避差祭,其習可惡,事體亦涉未安,啓罷固當,而今年嶺西災荒,最甚於諸道,此時守合遞易,非但迎送有弊,前頭賑政委屬,可慮。申載今姑勿罷仍任,其罪狀則推考,以示警責,何如?傳曰,允。
謝恩,右副承旨李彦經。以上朝報
上在慶德宮。停常參·經筵。
巳午時,日暈。未時,日暈兩珥,暈上有背。申時,日暈。
下直,鏡城判官鄭東後,昌寧縣監李世會。
假注書洪廷弼病,代南一明。
同副承旨南就明書啓,臣敬奉聖旨,敦諭于右議政徐宗泰則以,爲小臣,尙此偃息,違逋明命,一向以疏牘,仰干宸嚴,雖緣於情懇疾病之萬萬不得已,而臣子之義,盡矣。其罪實合重誅矣,而天恩彌寬,威譴不加,承宣臨諭之命,又出於千萬意念之外,十行綸音,責勉備至,臣伏地捧讀,五情迷爽,震越感激,不知死所。臣誠不才無用,雖進而決不能有一分裨補,況且罪深病谻,宜被斥退,而今日誤恩隆重,無非踰溢於賤分,臣每自悚慄之外,又深懼中外瞻聆,竊有議於聖朝之用捨擧措也。臣情窮勢極,近日竊自念狗馬之病,如不至遽絶,庶欲强顔承命,而顧其昏窒頻發,亦不能有所自必矣。到此地頭,他事,臣何暇爲計,謹當小間調息,趨詣軒陛之下,以俟進退之命。史官久留里巷,大非國體所宜,臣益自戰懼,寢還之命,是臣日夕祈祝之切云矣。敢啓。傳曰,知道,史官先爲入來。
府啓,請水原府使尹就商,拿問定罪。答曰,勿煩。措辭見上
吏曹參判李墪上疏。大槪,臣於東銓亞席之命,敢暴萬萬不敢承當之狀,冀蒙鐫遞,以幸公私事。入啓。答曰,卿其勿辭,從速察職。
禮曹參議趙泰東辭職上疏。入啓。答曰,爾其勿辭,從速察職。
備邊司啓曰,臣等,今日會于備邊司,先行政府詳覆,仍爲本司之坐矣。本司堂上,不得備員,事甚未安。除公故在外及應頉外,呈病及未肅拜人員,竝卽牌招察任,何如?傳曰,允。
吏曹佐郞任守幹,贈忠顯公安弘國,忠肅公李世華賜諡後,入來。
傳曰,史官一員待命,騎馬三匹,卜馬二匹立之。
備邊司堂上趙相愚·李墪·兪得一牌不進。
吏曹參議尹德駿牌不進,罷職傳旨。傳曰,只推勿罷。
正言韓配周上疏。大槪,臣於頃年散廢之餘,叨此薇垣新命,感激恩私,固當竭蹶趨承之不暇,而第於昨年聖敎,實有所惶懍者。且其時憲臣之啓,亦有所萬萬危怖者,以此情勢,決難復廁榮次。伏乞聖明,亟許遞改,以安私分事。及右副承旨李彦經上疏。大槪,迫於嚴命,冒沒祗肅,而顧臣情地,決難復玷於近密,病狀且谻,萬無夙宵供谻之望。伏乞遞改職名,以安私分,以延殘喘事。入啓。答曰,爾其勿辭,從速察職。
右尹韓聖佑辭職上疏。入啓。答曰,卿其勿辭,從速察職。
忠淸監司書目,水原之漁夫添給事,實自臣始,違犯朝令,甘伏刑章,亟罷臣職,仍令有司,勘正臣罪事,上疏上送事。啓。答曰,事出爲民,不必深嫌,卿其勿辭,從速察職。又書目,林川呈,以副校理沈壽賢辭職上疏上送事。啓。答曰,爾其勿辭,從速上來察職。又書目,尼山呈,以副應敎尹行敎辭職上疏上送事。啓。遞差。又書目,連山縣監安壽鼎,去月二十九日遭父喪事。
慶尙監司書目,敢陳病重實狀,冀蒙恩遞事上疏上送事。啓。答曰,卿其勿辭,從速察職。
備邊司啓曰,臣等,今日會于備邊司,先行政府詳覆,仍爲本司之坐矣。本司堂上,不得備員,事甚未安,除公故在外及應頉外,呈病及未肅拜人員,竝牌招察任,何如?傳曰,允。備局謄錄
禮曹啓曰,頃因平安監司趙泰耉狀啓,前後兵亂,死於國事者,分輕重旌褒次,狀啓後錄名,其名上付籤以入,啓下行會,而其中白元承及其子大衍,丁卯之亂,登城射賊,身被賊箭,父子俱死。府使鄭奇男,渡遼之役,爲左營將金應河幕將,衝突殺賊,賊環圍,生致脅降,不屈,其弟順男,見其兄被執,馳入賊軍,亦斬數級,力盡就擒,抗節不撓,竝死桑木之下。頃日等第時,白大衍,當與其父元承,一體褒贈,鄭順男,當與其兄奇男,一體旌贈,而黃籤書寫之際,落漏竝字,致令白大衍·鄭順男兩人,獨未蒙恩典。本道監司,有移文更問之擧,當初入啓文書,不能詳察,不勝惶恐,而兩人名上,黃籤改書,粘付以入之意,敢啓。傳曰,知道。禮曹謄錄
上在慶德宮。停常參·經筵。
夜一更二更,月暈。
京畿監司書目,廣州府尹柳鳳輝,今月初四日遭父喪事。
待敎李澤,檢閱洪致中牌不進,罷職傳旨。傳曰,禁推。奉敎洪禹瑞,待敎李眞儉牌不進,罷職傳旨。傳曰,只推勿罷。以上朝報
上在慶德宮。停常參·經筵。
政院啓曰,明日啓覆時,應參各司長官,例當入侍,長官有故,則次官推移入侍,而吏曹三堂上及禮曹三堂上,或呈辭單,或未肅拜,無一行公之員。吏曹判書趙相愚,參判李墪,參議尹德駿,禮曹判書李益壽,參判閔鎭遠,參議趙泰東,竝碑招,使之推移進參。大司諫李善溥,除拜有日,尙未肅謝,亦爲牌招入侍,何如?傳曰,允。
明日啓覆時,殿坐正時,辰正初刻。
持平盧世夏啓曰,今此軍資監反庫之後,耗縮極其夥然,而官員則罪止問備,色吏·庫子則只施笞罰,殊非重國穀懲後弊之道,臣旣循物議,而有稍重其罪之啓矣。懲奸偸嚴堤防數字,不過行語間論責下吏之事,未嘗有推上官員之意,且於後啓,分其官吏而請罪矣。卽見右尹韓聖佑疏本,則以不分上下,一倂科罪爲言,又以不審罪名之偏異,不顧事體之如何等語,顯加侵斥,臣不勝瞿然,繼之以訝惑也。臣之無似,忝叨言地,月已匝矣,而一味尸職,無所裨補,論一微事,而宰臣之譏責如此,此尤可見臣不稱於臺端也。請命遞斥臣職。答曰,勿辭,退待物論。
謝恩,大司諫李善溥,吏曹參議李墪,禮曹參議趙泰東。
禮曹參判閔鎭遠牌不進。
持平李大成啓曰,同僚,因右尹韓聖佑之疏,引避退待,處置,臣當爲之,而臣曾以有親嫌之故,不敢同參於軍資監官員論罪之啓,有所引避,則今於同僚處置,有不可參涉者。請命遞斥臣職。答曰,勿辭,退待物論。
吏曹參議尹德駿牌不進,罷職傳旨。傳曰,只推勿罷。
政院啓曰,明日啓覆時,諫院一員,當爲進參,而大司諫李善溥,肅謝後旋卽呈單,司諫李夏源,獻納李正臣,正言韓配周,亦皆尋單,無一行公之員。明日待開門,竝牌招推移入侍,何如?傳曰,允。
上在慶德宮。停常參·經筵。
假注書南一明病,代權熀。
今日啓覆時,修撰鄭栻,待明朝牌招察任事,榻前下敎。掌令李翊漢所啓,卽者持平盧世夏·李大成,相繼引避,臣當處置,而第臣於軍資監前後官請罪事,有所嫌礙,旣不得參啓,而今此兩僚之避,皆因此事而發,則其不敢參涉可否於其間者,與前無異,何可晏然處置,而仍冒於臺席乎?請命遞斥臣職。上曰,勿辭,退待物論。戶曹判書尹世紀所啓,頃於初三日引見時,領相及李寅燁,以海西近萬石之田稅收米,留作賑資,而自戶曹取用江都小米,明秋以海西小米,還報於江都事,陳達定奪矣。第收米,特減二斗,經費之欠縮旣多,惟正之供,又不當留置,而大臣重臣,以賑資爲慮,且以江都米換用爲請,故臣亦不爲爭執,而江都米運來時,例送站船,站官饌價及格軍糧資,其他雜費之數,亦不貲矣。自本道各官,例納雜費,自當徵捧,而至於船價與糧饌格價,亦當推徵於水路各邑,故敢達。上曰,依爲之。備邊司啓曰,今日,是賓廳日次,而啓覆相値,頉稟。傳曰,知道。備局謄錄
政院啓曰,禮曹郞官,以贈左承旨朴光前,賜額致祭事出去,而肅拜單子中,以先師臣爲稱,心甚爲訝。取見賜額單子,則亦以先師臣爲稱,此必該曹,因本道儒生疏中稱號,有所覆啓,而其在事體,至爲未安,額號單子,改付標以入之意,敢啓。傳曰,知道。禮曹謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雪後寒甚,伏未審此時,聖體,若何?昨日親臨慮囚,殿座終夕,不瑕有勞傷之患乎?臣等,區區憂慮之至,敢來問安。答曰,知道。無事矣。
謝恩,修撰鄭栻。
傳曰,明日弘文提學命招。
吏曹參議尹德駿上疏。大槪,臣於銓任,卽是僨誤汚衊之地,則不可恃眷冒進,再違嚴召,席藁俟罪,聖渥過重,終貸常罰,此尤稀闊之異典,而臣之窮蹙,愈往愈極矣。畢竟身被重譴,然後國體無損,私義獲伸,伏乞聖明,曲賜照察,亟行罷斥事。入啓。答曰,當初人言,實甚謬戾,旣遞復授,又何引嫌?爾其勿辭,從速察職。
大司諫李善溥上疏。大槪,恩召之下,不敢坐違,旣已肅謝,旋復詣闕,蓋出於嚴畏分義,不暇恤他,而所叨之職,係是淸選,其不可仍因冒居也,決矣。懇乞遞改,以便公私事。入啓。答曰,爾其勿辭,從速察職。
判義禁李寅燁辭職上疏。入啓。答曰,辭疏之批,備悉予意,日昨筵敎,亦非偶然,則不宜一向祈免,使劇務久曠也,明矣。下款因嫌,尤涉太過,卿其安心勿辭,速出行公。
禮曹判書李益壽辭職上疏。入啓。答曰,諸臣疏批,已諭予意,安心勿辭,速出行公。
京畿監司書目,高陽呈,以戶曹參判李晩成辭職上疏上送事。啓。答曰,卿勿過辭,從速上來察職。
院啓,臣於在鄕之日,聞去月二十日夜,明火賊黨,竊發於竹山府邑內,而其所擧之火,至於百餘柄之多云,近處賊患,無處無之,而侵犯邑治,若是放恣者,實所罕聞矣。府使張成漢,恇㤼失措,藏匿不出,終不能吹角聚軍,吏民私自招集,達夜相拒,僅令賊徒散去,所聞不啻明白矣。竹山非尋常守令之比,職兼討捕之責,而使賊徒熾盛如此,則平日治盜之不嚴,可推而知。賊犯邑治之後,又不得生意於勦捕,貽害生民,如許武夫,將焉用之乎?其尸居不職之罪,不可不治,請竹山府使張成漢,罷職不敍。安岳郡守李相頊,性本愚騃,且乏履歷,而驟典海西名邑,物情之未允,固已久矣。及其到任以後,無一善狀,不思便民之政,惟爲利己之圖,去七月穀貴之時,發其官廳改色米數百石,分給民間,而每一石必捧利錢三兩,而後乃許民受食。及其秋成之後,日夜督納,其本穀官廳之米,其數自在,而近千貫無名之錢,不歸官用,公然爲潤橐之歸,民皆側目,怨謗嗷嗷。其他政令之可駭者,非止一二,而秋間受暇上京也,民人至有質言其勿復還官,而恬不知愧,抗顔復莅。如許不法無恥之類,決不可置之字牧之任,請安岳郡守李相頊,拿問定罪。竝引嫌而退,初雖混論,旋又區別,宰臣疏語,何必爲嫌,嫌難處置,其勢固然,不可以此輕遞言官,請持平盧世夏·李大成,掌令李翊漢,竝命出仕。答曰,不允。張成漢事及處置事,依啓。以上朝報
上在慶德宮。停常參·經筵。
下直,鍾城府使南迪明,通津府使閔純。
政院啓曰,弘文提學姜鋧,承牌來詣矣,敢啓。傳曰,書題書入。
傳曰,右承旨,持此書題,與提學偕往泮宮,儒生等試取以來。
掌令李翊漢,持平李大成·盧世夏就職。
府啓,請水原府使尹就商,拿問定罪。措辭見上聞慶縣監洪時傑,爲人昏劣,性且貪嗇,累被中考,自知難久,抛棄公務,專事貪饕。本邑素多火田,未及作結之前,只憑監色日記,隨卜折價,勒捧錢木,厥數甚夥,盡歸私橐。且結婚邑民,請囑紛紜,分糶不均,侵及豪右,闔境怨罵,傳說狼藉。如此不法之人,不可仍置字牧之任,以貽生民之害,請聞慶縣監洪時傑,罷職不敍。答曰,不允。
吏曹啓曰,守令有闕,政事,取稟。傳曰,明日爲之。
假注書魚有龜病,代柳諫。
兵曹參判李東郁辭職上疏。入啓。答曰,卿其勿辭,從速察職。
政院啓曰,卽者弘文提學姜鋧,送言于廳中,以爲儒生試取,收券以來,獨爲考次,事涉未安,藝文提學,依前牌招,一體考次云。藝文提學崔錫恒,卽爲牌招,以爲同參之地,何如?傳曰,允。
京畿監司書目,驪州呈,以判尹閔鎭厚辭職上疏上送事。啓。答曰,日者筵敎,想已知之,卿其勿辭,從速上來行公。
忠淸監司書目,淸風呈,以贊善權尙夏辭職上疏上送事。啓。答曰,卿懇,此時此任,微卿莫可。卿其體予虛佇之誠,須勿撝搛,安心就途,用副至意。以上朝報
上在慶德宮。停常參·經筵。
全羅左道敬差官洪禹寧入來。
政院啓曰,吏曹郞廳來言,今日爲政事命下,而判書趙相愚服制,參判李墪病不來,參議尹德駿未肅拜,不得開政云。參判李墪,參議尹德駿,卽爲牌招開政,何如?傳曰,允。又啓曰,視事,自明日至日暖,頉稟。傳曰,知道。
謝恩,吏曹參議尹德駿。
備忘記,居首幼學徐命淵,直赴殿試,之次幼學洪彦度,直赴會試,進士申晳,幼學李日躋,生員朴弼揆,幼學尹鳳九,各給一分。
府啓,請水原府使尹就商,拿問定罪。措辭見上請聞慶縣監洪時傑,罷職不敍。答曰,不允。末端事,更加詳察處之。
傳,奉敎洪禹瑞,待敎李眞儉等段,下僚旣已削職,則更無館規之可論,而以一向替直爲嫌,投疏徑出,竝依承傳禁推。
禁府,洪禹瑞·李眞儉拿囚。啓。
義禁府啓曰,以京畿監司啓本,喬桐水使狀啓,刑曹粘目,前交河縣監閔致龍,前井浦萬戶李世復,移本府處置事,允下矣。閔致龍·李世復等,今方待命,卽爲拿囚之意,敢啓。傳曰,知道。禁府謄錄
政院啓曰,預備兼春秋禮曹佐郞安瑞羽,身病猝谻,不得察任,而卽今兼春秋,見存無多,不可無變通之道,今姑減下,令該曹以他郞廳無故人差下,何如?傳曰,允。
有政。吏批,以李師尙爲廣州府尹,趙泰億爲獻納,李正臣爲副修撰,成德望爲竹山府使,尹趾仁爲戶曹參議,李潞爲連山縣監,鄭履祥兼鏡城府使,洪禹寧爲兼監察,申載爲麟蹄縣監。仍任承傳
摠戎廳啓曰,本廳三運兵牙兵,旣已逢點,新舊軍兵,露梁敎場,今十四日私習,十五日習陣後,舊軍則仍爲放送矣。西營入直軍兵,依前例除標信出用之意,敢啓。傳曰,知道。摠戎謄錄
上在慶德宮。停常參·經筵。
自巳時至未時,日暈。
正言韓配周三度呈辭。入啓。遞差。
禮曹,來戊子式年進士覆試二月二十六日,生員覆試二月二十八日,放榜三月十七日卯時,文科講經及武科覆試三月二十六日,文科會試講畢後間一日,文武科殿試閏三月十六日,文武科放榜閏三月二十三日卯時,雜科覆試閏三月二十九日,放榜四月初十日辰時推擇。啓。
假注書權熀病,代尹聖時。
府啓,請水原府使尹就商,拿問定罪。措辭見上臣等,以聞慶縣監洪時傑罷職不敍事,有所論列矣。昨伏承聖批,至以更加詳察處之,爲敎,固知聖意,爲慮風聞之或爽,迎送之有弊,而時傑,本以昏劣之人,適用軍門自辟,濫叨字牧之任,屢被中考,自知難久,抛棄公務,專事貪饕。本縣,本以嶺底峽邑,火田至於千結之多,欺隱上司,稱以餘結,未及作結之前,逐卜折價,勒捧錢木,盡歸私橐,民不支堪,怨聲載路。且結婚邑民,請囑多行,分糶不均,遍及豪右,其他剝民之政,肥己之事,有難毛擧。凶歲守宰之遞易,儘有巨弊,臣等,非不念此,而此則所聞,不啻明的,如此貪汚不法之人,決不可仍置字牧之任,以貽生民之害,請聞慶縣監洪時傑,罷職不敍。答曰,不允。末端事,依啓。
吏曹啓曰,臺諫有闕,政事,取稟。
京畿監司書目,仁川等官呈,以本月初十日地震事。朝報
上在慶德宮。停常參·經筵。
下直,松羅察訪吳道東。
明日景賢堂三覆時,殿座正時,辰正初刻。
府啓,請水原府使尹就商,拿問定罪。措辭見上答曰,勿煩。
左副承旨黃一夏,右副承旨李彦經上疏。大槪,臣等於兩史臣禁推供辭,有不敢晏然者,乞遞職名事。入啓。答曰,直捧禁推,自有定式,意外侵斥,何必爲嫌?爾等勿辭察職。
傳曰,政事,當日爲之。
備邊司啓曰,今日賓廳日次,而上前開坼,頉稟。答曰,知道。備局謄錄
吏批啓曰,判書趙相愚,參議尹德駿,俱遭服制,小臣獨政未安,何以爲之?敢稟。傳曰,仍爲之。
以李肇爲兼弼善,鄭纘先爲說書,李世恒爲聞慶縣監,李世德爲正言,呂命擧爲兼春秋。
上在慶德宮。停常參·經筵。
兵曹佐郞洪禹寧,兼監察減下肅拜。
政院啓曰,伏見黃海兵使趙爾重,忠淸水使尹慤,全羅左水使尹五商,今丁亥秋冬等邊將褒貶啓本,則無一人居下者,殊無嚴明殿最之意,竝推考,何如?傳曰,允。又啓曰,伏見全羅右水使崔鼎鉉,今丁亥秋冬等邊將褒貶啓本,則蝟島僉使李道膺,以絶島軍民,宜更修撫,爲題目,語不成說,臨淄僉使李信達,以勉其不逮,當觀來效,爲題目,則宜居中下考,而置諸上考。莫重殿最,不能詳審,難免不察之失,推考,何如?傳曰,允。又啓曰,伏見咸鏡監司李廷謙,今丁亥秋冬等褒貶啓本,則守令無一人居下者,殊無嚴明殿最之意。且慶源府使裵正徽,富寧府使金永宗,茂山府使崔敬中,俱置中考。六鎭,乃是厭避之地,三邑守令,一時俱貶,其在事體,殊涉未安。開城留守李喜茂,褒貶啓本不爲踏印,莫重殿最,如是不察。咸鏡監司李廷謙,開城留守李喜茂,竝推考,何如?傳曰,允。
司諫李夏源上疏。大槪,敢陳煎迫情理,冀蒙恩遞,及時歸救母病事。入啓。答曰,爾其勿辭往省焉。
今日三覆時,大司諫李善溥所啓,請安岳郡守李相頊,拿問定罪。措辭見上上曰,風聞未必盡信,更加詳察處之。又所啓,士習之偸薄,日以益甚,科場作變,比比有之,鄕試比京中尤甚,將至於不復設科,而差送試官,全不擇人,取笑見侮者,亦多矣。今秋忠淸右道監試初試參試官天安郡守申弼賢之往赴試所也,無類擧子輩,街路成群,遮截要盟,明言其不用私情,然後始乃許入。都事黃翼再,則聞奇驚㤼,舍其導從,微服間道,乘昏疾入,其體貌之損傷,擧措之駭異,傳播遠近,依一笑囮,而任一道風憲之責者,略無糾正之擧,後弊所關,不可以事在旣往而置之。請忠淸監司許墀推考,都事黃翼再,天安郡守申弼賢罷職,仍令本道,詳覈作變儒生首從者,分輕重科罪。上曰,依啓。又所啓,大同儲置之規,本爲大小緩急之需,朝家不許續續改色,意有所在矣。近來三南守令之奸滑不法者,當春夏民窮,米價踊貴之時,憑藉賙賑,或瞞報上司,或私自擅便,恣意出庫,和賣翻轉,巧作名目,虛成文簿,以其餘利,盡入私橐,而待秋成推移充補之弊,比比有之,事之寒心,莫此爲甚。請自今令本道監司,申飭列邑,另加廉察,如有復踵前習者,一切論以贓律。上曰,依啓。掌令李翊漢所啓,請水原府使尹就商,拿問定罪。措辭見上上曰,勿煩。又所啓,今日筵中,有印信僞造罪人孫自哲減死定配之命,臣竊以爲不然也。自哲,當初草竊爲命,雖出於飢寒之致,而至於僞造印信,成出關文三十餘丈,到處侵擾之狀,難掩於現捉承款之後,情節昭著,罪犯狼藉,以聖上好生之德,雖有屈法減死之命,揆以王法,斷不容貸。請還收印信僞造罪人孫自哲減死定配之命。上曰,不允。左議政李濡所啓,近來史官,以李澤·洪致中不爲行公,故右位亦拘於館規,而多不行公,以此左右史之不備,久矣,事極未安。今則右位,無拘礙之事,速爲新薦事,分付,何如?上曰,史局規例,下位在罷之時,右位不得新薦之故,李澤·洪致中之削職者,蓋欲使右位,速完新薦之意也。使之速爲新薦,可也。又所啓,前竹山府使張成漢,因臺啓罷職矣。成漢,乃壬辰戰亡人之子孫也,與他人有別,而以今番事觀之,明火賊徒,至於邑底,而尙且恇㤼,則脫有緩急,將焉用哉?似聞官門五里外,有火光而旋滅,未能明知賊形云,此言雖不可准信,臺論亦出於風聞,或有一分差異於實狀者,則於渠爲抱冤之端。以事體言之,當此處處竊發之時,身爲討捕之任,見賊恇㤼如此,則其罰,豈可罷職而止乎?拿問處之,似宜矣。上曰,當初臺啓,予意亦以爲當拿問矣,所達如是,拿問,可也。戶曹判書尹世紀所啓,京畿監司水原査覈狀啓,纔已上來。頃因閔鎭遠上疏首實,自刑曹有行査之事矣。蓋漁夫復戶,則自許墀始,而事出爲民,故其後累經守宰,尙今踵行。尹就商所報四十餘結,以初不付種,與初不除草給災,亦出於爲民,而以實爲災,則許墀·尹就商,皆是事目之外,下詢大臣處之,何如?上曰,此事,何如?崔錫鼎曰,尹就商事,臺諫,方以拿問論啓,故不敢竝論,而只就前官事,先爲仰達矣。臣觀此査啓,則閔鎭遠,以陳爲災之事,旣已論報戶曹,陳達榻前,則出於爲民之意,而若以法例言之,則量後陳,不當給災矣。漁夫復戶,則許墀之事,亦出於恤民,而除出實結而爲災,有違事目,若自上參酌處之,則未知如何,而以事目言之,則烏得無罪責乎?李濡曰,前後官所犯,蓋出爲民,則似有可恕之道,而田結事,國法旣重,現發之後,自下不敢低昂,惟在自上裁處之如何耳。右議政徐宗泰曰,田政事目甚嚴,前後多官之沿襲,俱不免爲犯科之歸,而其意專出於爲民,且見閔鎭遠之疏,則以此論報該曹,又爲稟達於筵席云。此與私自擅行者,有異矣。惟在自上參酌以處,而朝家,似不當施以譴罰矣。世紀曰,許墀以後多官,率皆襲謬爲之,而尹就商,則以初不付種等,四十餘結給災,此則臺諫方以論啓,不可擧論,而其給災處,則自戶曹更爲推徵乎?上曰,給災處,何以爲之乎?錫鼎曰,以陳爲災處,旣已現發,則民情雖以爲憫,法當還實。漁夫復戶,則乃以實爲災,而漁夫形勢,實爲難堪,故以此加給,若以不報朝家之故,還爲推奪,則漁夫亦必絶望矣,令該曹參酌稟定,似好矣。李濡曰,田政甚重,量案所載起處,不許給陳者,蓋欲使民勤農,開墾無廢之意,而或累年還陳,樹木成林之處,仍爲徵稅之有之,若明知實狀,則特令變通,無妨,而今此陳處,前後曾經是邑者,皆爲民怨,而有此變通,與無端多給災結,專務要譽者,有異,旣已現發,爲朝家所知,則似當特給陳矣。徐宗泰曰,漁夫復戶事,雖稍有異,而亦出於爲民矣。無他變通顧恤,而今遽一倂收還,則應結役之民,必難支而失望,姑爲仍置,似或無妨矣。崔錫鼎曰,纔者所達還實之說,法則然矣。量田時,以起現執,則厥後雖或陳荒,不可以陳爲言,而此則年久陳也,一從量案,不許爲陳,則亦必有民弊矣。大抵量田,二十年一行,而近年久未改量,臣意則以爲,在京不遠,速遣御史或都事,卽爲踏驗打量,成出文書,自今遵用,以捄其弊,則可也,而因此査啓,輕許給陳,事體不當矣。李濡曰,漁夫復戶,則以實爲災而添給者,此則當從本理會漁所濫捧之弊,爲先變通定式,或加其復戶結數,可也,而仍以災結添給,則不可矣。上曰,知其結數,然後可以處之,發遣都事,打量摘奸,則朝家處分,得宜矣。水原前後官,或與事目有違,而出於爲民之意,竝置之,漁夫復戶事,令該曹參酌稟處。崔錫鼎曰,水原前後官,蓋出爲民,則不宜深治,而旣已犯科,則亦不宜全然無責,竝從重推考,何如?上曰,此雖違事目,而意在爲民,故欲置之矣,大臣所達亦然,竝推考。
宗簿寺官員,以提調意啓曰,今丁亥秋冬等講學宗室勤慢抄出,則西平守橈,綾昌守橚十六分,洛昌守樘,十五分,依例令該曹紙筆墨分等施賞。分數最少陽平守檣,昌恩副正權,淸陽守溶,星昌守濡,坡平副守彬,夏原令椐,昌善正楣,西城守焯,原興守煦,洛山君㯳,益陽守檀,請竝命推考,以警將來。琅堤副守燂,授職已至周年,尙不出肅,講記,每以未肅拜懸頉,其在事體,殊涉駭然,請命從重推考。講學宗臣連五等居首加資,已有成規,而呂陵副守圻,月善副守,分等講劃,皆爲十六分,自乙酉秋冬等,至今年秋冬等,連五次居首二人,劃數俱同,無他區別之事,且係恩賞重典,自下不敢擅便,何以爲之?敢稟。傳曰,竝加資。禮曹謄錄
上在慶德宮。停常參·經筵。
夜二更三更,有霧氣。
修撰李正臣上疏。大槪,玉署新命,決不敢承當。且臣於亡師事,實有不安於私義者,決難抗顔於館職,敢暴情實,冀蒙鐫削職名,以安私分事。入啓。答曰,省疏具悉。疏末所陳,朝家旣復官爵,則有何情勢之可論,而儒臣職責,不在於坐閱其書,以此爲難進之端,尤所未曉也。勿辭察職。
掌令兪命凝上疏。大槪,甫閱憂服,歸省先壠,新除遽下,恩召繼臨,而身嬰痼疾,望絶從宦,縣道控辭,未蒙允許。格例有拘,再籲無階,强起登程,寸寸前進,入京之日,始伏聞頃者,又有柏府移擢之命,而馹召之旨,未免交違於中路,以致虛辱於遠鄕,感激惶隕,靡所容措。揆之分義,宜卽祗謝,而顧臣賤疾,觸寒添谻,僵臥私次,生意都盡,不得不冒死哀籲,乞蒙恩遞。兼陳沿路所聞,以備財察事。入啓。答曰,疏辭,令廟堂稟處,爾其勿辭,從速察職。
府前啓,請水原府使尹就商,拿問定罪。措辭見上請還收印信僞造罪人孫自哲減死定配之命事。入啓。答曰,勿煩。
奉敎洪禹瑞,待敎李眞儉上疏。大槪,臣等,昨承替行新薦之命,而反復思惟,終有所不敢冒當者,敢陳館規,恭俟處分。伏乞亟遞臣等之職,以幸薦事,以存古例事。入啓。答曰,疏中所引別兼春秋之例,未知果合於今日之事也。莫重史薦,不宜遷就,爾等勿辭,斯速完薦。以上朝報
上在慶德宮。停常參·經筵。
大司成趙泰東三度呈辭。入啓。遞差。
慶尙監司書目,晉州等官呈,以去月二十一日地震事。
吏曹啓曰,來二十日,祿都目政事爲之之意,敢啓。傳曰,知道。
謝恩,司書具萬理。
府啓,請水原府使尹就商,拿問定罪。措辭見上請還收印信僞造罪人孫自哲減死定配之命。措辭見上兩西民人之凋瘵,實由於勅需之責納,雖有民役之煩重,而以其田役之稍輕,猶爲保存,各邑之或稱勅需廳,或稱大同庫,蓋出於存本取贏,以紓民力,則當初創置,非不便好,而設久弊滋,給債徵捧之際,已多侵擾之患。且民力之出不出,惟係於勅行之來不來,而逐歲之例捧,猶夫前,在庫之物種,不加多,雖非邑邑皆然,間或貪饕之輩,仍作染指之資,盡歸私橐,徒存空殼。目今勅行之不到,幾至四五年之久,其所收斂生殖,宜其餘剩之有裕,而或有一勅難支之處云,事之可駭,莫此爲甚。當此西路荐飢之日,雖應賦之物,猶爲可蠲,況此謬例之捧,尤不可任其因循,不思所以矯革之方,請申飭兩西方伯,廉察其庫在之虛實,以爲黜陟懲礪之地。仍令自今以後,雖有勅行,以其前日所捧,拮据支用,更勿收斂於民間,以除兩道一分之民弊。沿海民人之所賴而資生者,不過漁鹽之利,而近來魚産,則不如前日,惟以煮鹽,代其農,統·水營之販利,專在於貿鹽,預爲授價於未煮之前,及其煮出之後,盡數取去,地方官,又從而侵漁之,終歲辛苦,猶不暇於公家之責徵,其何能私相懋遷,以資其生理耶?臣前任嶺南佐幕,以北路督運事,周行沿路之間,目擊其呼冤之狀,以此推之,他道可知。沿海民人,所宜優恤,而平時之致怨如此,脫有緩急,將何所恃?若無變通之擧,難以保存,請命地部,行會諸路,凡營門預授價勒徵之弊,一切防塞,營門所用,臨時給價貿取,以紓海民愁怨之弊。答曰,不允。末端兩處,令該曹稟處。
修撰李正臣上疏。大槪,屢陳情悃,反承溫批,其所委曲開釋,逈出常倫,臣誠感泣,不知所措。但念亡師之心迹未暴,而思辨錄辨破之書,無非詆辱,則臣何敢晏然冒據於館中乎?嚴召之下,來詣闕下,悉陳亡師被誣之顚末,及臣難進實狀,仍復徑退,乞蒙鐫削職名,仍勘罪罰事。入啓。傳曰,還出給。
觀象監,巳時至未時,日暈。夜一更,月暈。二更,月入軒轅左角星內。四更,流星出〈?〉星上,入南方天際,狀如拳,尾長三四尺許,色赤。啓。以上朝報
上在慶德宮。停常參·經筵。
未申時,日暈。
持平李大成三度呈辭。入啓。遞差。
政院啓曰,臺諫之在郞階者,兩司合坐署經而後出仕,例也,而正言金東弼,除拜已過三旬,兩司之官,或呈疏單,或未肅拜,尙不得署經,事極未安。兩司除在外及受由人員外,竝卽牌招,使之署經,何如?傳曰,允。
謝恩,正言李延德。
待敎李眞儉上疏。大槪,臣父宿病消渴之症,又添谻於落馬重傷之餘,症勢轉谻,方在委頓之中。臣得聞此報,心神飛越,不能自定,玆敢陳疏徑出,伏乞聖慈,特諒臣情理之煎迫,亟遞臣職,俾得專意救護事。入啓。答曰,爾其勿辭,救護父病。
院啓,請安岳郡守李相頊,拿問定罪。措辭見上答曰,依啓。
大司諫李善溥啓曰,年分事目,至嚴且重,漏卜現發之後,則無論所用之公私,隨其多少,施以常律,例也。日昨筵中,以水原隱結事,有前後府使推考之命,臣適入侍,昏不覺察,未能爭執矣。今聞物議,以朝家法令,旣極明白,則不可以爵秩之尊,人員之夥,有所寬恕,而執法之臣,不卽論啓,大加非斥云,臣之尸居含默之罪,著矣,其何敢晏然仍冒於臺次乎?賤疾比苦,今始承牌來避,所失尤大。請命遞斥臣職。答曰,勿辭,退待物論。
掌令李翊漢啓曰,臣情病俱苦,尋單請急,萬不得已,而見阻喉司,一味惶縮矣。卽者以諫院署經,嚴召遽降,怵畏分義,黽勉來詣,而第臣有難仍冒於職次者。日昨筵中,有水原前後官推考之命,揆以法例,似涉輕歇,而但當初擅用漏結,旣出爲民,而或有稟達於筵席,或有報聞於該曹,則原其本意,容或可恕,故不果爭執矣。今聞外議,則以爲,災傷事目甚嚴,勿論其爲民,旣已現發査出之後,只施問備之罰,失之太寬,執法之地,宜有爭執,而以終無一言,大加非斥,諫臣旣以此引以爲嫌,臣以同日入侍之人,何可晏然而已乎?請命遞斥臣職。答曰,勿辭,退待物論。
江華留守書目,本月初十日戌時量,地震,事係變異事。
奉敎洪禹瑞,牌不進,依承傳罷職。
侍講院啓曰,本院僚員,近甚不齊,書筵輪直之際,事多苟簡,文學·兼司書有闕之代,後日政,以在京無故之人,差出,仍卽牌招,察任,何如?傳曰,允。吏曹謄錄
上在慶德宮。停常參·經筵。
下直,連山縣監李潞。
傳曰,大臣·備局堂上引見。引見時,前參判兪集一,前奉敎洪禹瑞,竝敍用事,榻前下敎。
掌令兪命凝啓曰,臣於今日入侍陳達之際,水原府使尹就商,拿問定罪之罪字,笏記中,以配字誤書,故仍以配字陳達,而又未卽自列於筵中,臣之昏不覺察之失,觸處現露,臣何敢一刻仍冒於臺次乎?請命遞斥臣職。答曰,勿辭,退待物論。
今日引見時,獻納趙泰億所啓,昨日長僚,以水原府使推考時,未卽論啓事,引避退待,臣當處置,而臣從兄前大司成臣泰老,平安監司臣泰耉,以前後府使,竝入於査啓之中,臣何敢可否於此事乎?請命遞斥臣職。上曰,勿辭,退待物論。掌令兪命凝所啓,臣以水原府使尹就商拿問定罪事,累日論執,兪音尙閟,每以勿煩爲敎,臣竊惑焉。夫災傷事目,法意甚嚴,則旣罷仍任,已是法外,而本府漏結,至於四百餘結之多,覆審之臣,據實狀聞,前後之官,亦皆首實。況且因循謬例之外,以實爲災之數亦多,條款各異,旣已現發,則固無更査之端,而朝廷,設有覈得區別之事,此在就拿後次第事耳,豈可使冒法官吏,晏然在任,一邊行査乎?揆以法例,終乖事體,請水原府使尹就商,拿問定罪。上曰,勿煩。又所啓,請還收印信僞造罪人孫自哲減死定配之命。措辭見上上曰,勿煩。又所啓,請水原前後府使,竝命依法論罪。措辭見上上曰,不允。又所啓,引嫌而退,伊日筵中,未果爭執,則物議之來,勢所固然,請掌令李翊漢遞差。上曰,依啓。領議政崔錫鼎所啓,江原監司狀啓中,僧通政帖,無願受者,故一百張還爲上送,請得通嘉善·折衝帖矣,仍以爲之乎?上曰,限二百張成送,可也。又所啓,掌令兪命凝疏,一條,卽畿內移轉穀捧留本邑事也。卽今已屆歲末,勢未及輸納本所,依臺疏施行,似宜。第二,卽營將賞罰事也。譏捕之方,非不申飭,而竊發之患,近益漸熾,故有此陳請,令兵曹稟處,似當。第三,各軍門屯田別將,自本官句管事也。此則多有窒礙,亦不可一時汰削,自本衙門擇人以送,好矣。第四,沿海各邑漕運敗船,守令親審分給事也。守令,事當躬進,而如或替送監色,則誠爲非矣,另加申飭,宜矣。李寅燁曰,初秋以移轉穀輸納本所事行關,而自朝家定式分付之後,不復催督矣。蓋各邑移轉穀,年年受去,而每每不納,稱以捧留,而其必捧,亦未可知,舊還蕩滌,多是類此矣。今年年事,雖未免凶,水災不及處,禾穀則稍稔,本道,亦以此等第,而各邑,慢不輸納,稍實邑,亦連次頉報,極其紛紜。今則歲翻不遠,勢將許其捧留,而本邑還上有裕處,則以其移轉穀,劃給於尤甚之處,宜矣。上曰,知事之言,是矣。各邑,每不輸納,紀綱所關,豈容如是?今已歲末,許其捧留,而此後畿守令,勿復此事,各別申飭。營將之尤甚不善於治盜者,罪之可矣,而至於論賞,則曾所未有之事,若以治盜而加資,此路一開,必多有濫雜之弊,安徐,可也。敗船事,亦爲申飭,屯田別將,擇人以送事,依爲之。李寅燁曰,今年畿甸秋收米,亦多不納,數日前,又爲發關催促,而尤甚不納者,當入啓請罪矣。三南大同錢布,四五月內來納,自是事目,而今至歲末,尙多未收之邑,故頃又發關催促,姑待監司報狀後,亦當入啓論責矣。上曰,依爲之。又所啓,臣於頃日疏中,以官員久任事,陳達,自上有當與諸大臣議處之敎矣。方今僚相,備員入侍敢達矣。左議政李濡曰,領相疏中,論久任一款,乃祖宗朝舊制,而先正臣李珥,亦嘗以此陳達者也。數遞之弊,未有甚於今日,外則堂下守令,以六年爲限,而京各司大小官,朝除夕遷,雖嘗有久任置簿之規,亦不着實遵行,申明舊制,誠爲得宜,而其間不無窒礙之端。如刑曹,最是劇地,爲長官者,精力有限,鮮不致傷,若定以二十朔,則必不能支堪,亦難終始不怠。至於諸司郞屬,無所區別,一倂久任,則仕滿之類,守令之窠,將無以次次陞遷疏通,此亦難處。臣之淺慮,則以一二軍色郞官,極擇解事者,如前久任置簿,毋爲數遷,則好矣。海西監司,則已令兼牧,而湖西亦曾兼牧,還罷矣。議者,每以物力之難支爲慮,而以郡邑論之,論果川之於光·羅州,大小豐薄懸殊,而猶且挈眷,則海西·湖西,何必一如關西·兩南監營形勢而後,方可挈眷乎?唯當就其中,參酌節損而行之而已,不可拘於些少曲折,而不顧大體之所在也。右議政徐宗泰曰,久任,乃祖宗朝舊制也。中朝法制,蓋莫不然。以皇明時事言之,必歷三考而調遷,間有歷十餘年遷他任者,先輩名臣之論,亦多以申明久任之制,言之矣。京外大小官之數遞,未有甚於今日,以是雖欲恪勤奉職,亦不暇爲,而自至吏胥爲之主,監司之周年遞改者,若非明敏,其間或有未及盡知其頭緖者,方今百弊,多由於此,領相疏陳之說,大體固好矣。都民苦樂,在於刑訟之官,尤當得人,而久任責成。但刑官之長,其務最劇,人之聰明材力,若非偏長於此者,稍久任職,易至勞悴而致傷矣。疏陳中亦不無窒礙之處,雖難一切硬定如此,而大體專以久任爲制,遵爲挈合爲好。大抵擇人,爲其本,久任,是得人以後事矣。崔錫鼎曰,左右相,旣陳所見,臣亦更達矣。責成之道,在於久任,久任之道,要在得人,故前疏亦槪陳之矣。刑·漢堂上,非但有精力不逮之慮,旣在卿班之職,隷院堂上,亦或有淸望,移遷之事,似難以此制爲拘,而疏語宜有下落,故以定朔爲請矣。蓋位至九卿者,皆是已試之人,若久於其職,申飭率下,則爲下僚者,亦必盡職矣。臣意,欲定其大體,不至如前數遞,則好矣。刑·戶曹及詞訟衙門郞官,固有定朔,而臣意,欲爲加限,如以全數久任爲難處,則詞訟衙門及戶·兵曹,或以數三人,爲久任,其他米麪要緊各司,定員數久任等事,當商議磨鍊,定員數及朔數,別單書入矣。藩臬事,海西旣已兼牧下批,以李濟狀啓觀之,不必更問,而問于新方伯,則以爲,若得一二百石,可以支用云,此則前頭大同,講定後爲之,爲先從便定行,爲宜。湖西,曾前有兼牧之事,丙辰年間還罷,而其時筵臣陳達以爲,不擇人則久任有弊,更以一周爲定云。方伯所當擇送,若匪其人,劾遞亦無妨,何可先慮其不擇,不爲之久任哉?兼牧便否,亦問於本道監司而稟處,何如?上曰,久任,然後方可責成,無論京外官,數遞則弊生,久任之說,極是矣。刑判·判尹,或移拜要務,則固難拘於定朔,而詞訟之地,不可數易,雖不限朔,亦勿輕遷,判決事,依所達擇差,定其朔數,諸郞僚,則一司各數員久任事,別單啓下。海西旣已兼牧,湖西亦無大段拘礙之事,更爲兼牧,似可,問于本道而稟處,宜矣。又所啓,翰林新薦事,曾已分付,而奉敎洪禹瑞,待敎李眞儉,不欲替當,至於上疏矣。臣曾經史官,亦知翰花規例,罷職則以官員待之,削職以下則否,毋論薦事與否,旣已削職,則別無拘礙於新薦,方今金相元,居下,與削職等,而亦不當以此爲拘矣。李澤等之不欲行公,誠爲過當,而第史局與他司有異,遭臺評者亦稀,則澤等之如此者,亦無足怪。旣已削職,則右位之替當史薦,前例則然,何可不爲新薦乎?洪禹瑞,以違牌坐罷,而史局新薦,不可一向遷就,奉敎洪禹瑞敍用,使之速爲完薦,似好矣。上曰,下位削職,則右位無不可當之事,而其疏中別兼春秋之說,尤涉不當。如此,則史局之完薦,不易矣。洪禹瑞敍用,依前日下敎,速爲新薦。李寅燁所啓,歲翻不遠,西關賑政,卽當設行,各官還上,當爲分給,而第還上餉穀,不可盡數還分,各山城穀物,則堅守一半留庫之規,以備緩急之意,分付,何如?上曰,依所達申飭,可也。又所啓,臣有區區所懷,雖非職掌,敢達矣。伏見咸鏡監司殿最,北邊三邑守令,居中,卽今西北憂虞之端,凜凜已集於眉睫矣。蓋昇平日久,百爲蕩然,邊事疎虞,無一可恃。以祖宗朝故制言之,必經西北守令後,擬於閫帥之望,近來邊倅,人皆厭避,故全不擇人,率多庸孱衰敗者,治民理兵之責,其可望乎?依古制,以年少武弁,極擇差送,而必經邊倅後,擬入閫望事,申飭,何如?上曰,以厭避之故,不爲擇送之說,是矣。申飭銓曹,各別擇送。左議政李濡所啓,曾因備局啓辭,必以經歷詞訟刑獄之官者,擬差守令事,有所定式。蓋欲其習知治民之方,而行之累年,反有弊端,有形勢,而欲得守令者,奔競益甚。乍遷詞訟等地,便除外任,其中纔過數日,而或遞或移者,亦謂之已經,而無所礙,此則全無實效,殊非當初定式之本意,今雖不可輕改定式,而若於守令望單子中,懸錄朔數,自上察其久近而取舍之,則似好矣。上曰,以朔數懸註,可也。又所啓,凡係祀享之需,固當致精,而大祭時,奉常寺封進祭物中,黍·稷·稻·梁舂米炊飯之際,例多窘急不精之弊。此蓋由於受香之日,終獻官監捧之後,始爲熟設,故每致日晩而然也,不可無變通之道。若使終獻官,曉頭先詣享所,趁早監捧,則似無如前窘急之弊,自今以後,依此定式施行,何如?上曰,所達誠然,依爲之。禮曹謄錄崔錫鼎所啓,掌令李翊漢疏中,有疏通收用之請矣。向時任事之臣,或有被謫而未蒙赦宥者,或有蒙放而未及收敍者,玆事有同疏決,不可於造次間論定矣。被謫及已放者,令王府與該曹,抄名稟處,何如?上曰,其被謫者已放者,令王府及該曹,抄出相議,後日稟處,可也。禁府謄錄前牧使李昌齡,勿拘年限,備擬州牧事,榻前下敎。
吏批啓曰,副提學·大司成,今當差出,而擬望之人乏少,承旨外任竝擬,何如?傳曰,允。
以李濟爲大司成,李廷濟爲持平,趙道彬爲吏曹正郞,鄭纘先爲兵曹佐郞,趙仲明爲監察,李健命爲副提學,吳命恒爲說書,趙尙慶爲顯陵參奉,柳近爲宗廟奉事,趙道彬爲司書,尹商來爲禁府都事,李之星爲天安郡守,洪禹寧爲兵曹正郞,趙儀獻爲典牲直長,洪萬迪爲文學,李徵龜爲安岳郡守,具尙禎爲司饔僉正,儒川都正濎爲司饔副提調,黃命錫爲穆陵奉事。
今日引見時,行知中樞府事李寅燁所啓,卽今民間,木花聳貴,國儲若有餘裕,則多出綿布,貿取米穀,公私寔兩便,而諸處所儲,殆至罄竭,誠無措手之地矣。三南稍實,米價頗賤,前頭又逢如此年,實所未易,不可不趁今料理,多貿米穀,宣惠廳大同木,磨鍊新舊相繼之後,稍有所餘,以數三百同,依定式,折價移送賑廳,比市直稍減,貿米以儲,則公私俱有便益,故敢達。上曰,所達誠然,依爲之。惠廳謄錄
上在慶德宮。停常參·經筵。
右尹韓聖佑三度呈辭。入啓。遞差。
中殿·世子宮·嬪宮,藥房問安。答曰,知道。
藥房啓曰,節近窮臘,寒威復緊,伏未審此時,聖體,若何,中宮殿及王世子·嬪宮氣候,亦何如?臣等,無任仰慮,敢來問安。答曰,知道。無事,內殿氣候,無事,世子·嬪宮氣候,平穩矣。
持平盧世夏啓曰,日昨筵中,水原府使前後官推考時,僚臺不能據法爭執,引以爲避,至於見遞,臣於此不勝瞿然之至。臣於伊日,雖不預於入侍之列,事過累日,猶不論執,含默之失,臣固有之,見非公議,宜無所異,僚臺旣以此見遞,則已不可晏然仍冒,而昨緣日暮,未及自列,今始來避,所失尤大。請命遞斥臣職。答曰,勿辭,退待物論。
正言李世德啓曰,臣之空疏譾劣,百不猶人,經年講肆,尙愧匪分,矧此諫省之職,責任尤重,稱塞實難,陳章祈免,未獲上徹,承牌出肅,方切悶蹙矣。乃者長僚與右僚,或以水原査事稟處時,不能據法爭執,謂有物議,或以水原前官中有親嫌,嫌難可否,相繼引避,處置歸於臣身,而第臣於此,亦有所不容晏然者。禮曹判書李益壽,卽其前官之一,而臣與益壽,有友壻應避之嫌,不敢參涉其間,與右僚無異,其何可一刻苟冒於臺次乎?請命遞斥臣職。答曰,勿辭,退待物論。
吏曹口傳政事,奉敎洪禹瑞。
謝恩,兼說書吳命恒,奉敎洪禹瑞。
傳曰,召對爲之。入侍,承旨南就明,玉堂李世最·宋正明,假注書尹聖時,兼春秋朴壽仁·呂渭良。
吏曹啓曰,臺諫有闕,政事,取稟。傳曰,明日爲之。
今日召對時,文臣月課,自明春提學出題課次事,榻前下敎。
備邊司啓曰,本司郞廳南世興·李聖恒,奔走勤仕,已滿十五朔,依例陞敍,或守令除授事,奉承傳施行,何如?傳曰,允。備局謄錄
奉敎單,洪禹瑞。
上在慶德宮。停常參·經筵。
下直,廣州府尹李師尙。
右承旨朴弼明三度呈辭。入啓。遞差。
平安監司書目,寧邊府使崔擎宇,今月十六日身死事。
僉知崔重泰上疏。大槪,向臣所遭僇辱,搢紳間所未聞者,雖西樞散班,有不可玷汚,乞蒙永刊朝籍,仍行勘正,以快人心,俾全性命事。入啓。答曰,臺論之過激,予已洞知,爾其勿辭,從速察職。
正言金東弼上疏。大槪,言責重地,決非如臣所可堪承,且臣病狀深重,無望供職,乞蒙恩遞,以便公私,兼陳區區所懷,以備裁察事。入啓。答曰,憂愛陳戒,言甚切至,深用嘉尙,可不留心焉?軍資監官吏,旣已酌處,而他餘事,令廟堂稟處,爾其勿辭,從速察職。
同副承旨南就明上疏。大槪,臣於今朝仕進之路,落馬重傷,決無供職之望,冀蒙恩遞,以便公私事。入啓。答曰,爾其勿辭,調理察職。
謝恩,右承旨黃一夏,左副承旨李彦經,同副承旨孟萬澤。
吏曹啓曰,來二十五日,都目政事爲之之意,敢啓。傳曰,知道。
知事李彦綱上疏。大槪,一陷坑坎,爲世大僇,纔經草土,萬念俱灰,不意西樞新除,遽下於積年釁廢之餘,聞命驚惶,涕血交頤,跼軀蹐身,不知置身之所也。仍念臣樹立素汙,橫被誣衊,雖蒙聖明矜察,快賜昭釋,臣何敢徒恃寵靈,復玷班行,重貽淸朝之羞辱乎?伏乞聖慈,亟許鐫削臣職,仍令刊去朝籍,俾得優遊蓬蓽,涵養生成之澤事。入啓。答曰,卿懇,伊時臺論,揆之事理,萬萬不近,昨年前席,已盡開釋,於卿小無難安之端,安心勿辭,從速行公。
吏批啓曰,本曹郞官,今當差出,而擬望之人乏少,外任竝擬,何如?傳曰,允。
以趙正萬爲光州牧使,李相周爲掌令,李正臣爲獻納,孟萬澤爲承旨,朴權爲右尹,趙泰億爲吏曹正郞,姜銑爲京畿監司,梁聖揆爲軍資正,許增爲廣興奉事,吳廷實爲學錄。慶基殿參奉趙永期,永禧殿參奉洪得範相換,濬源殿參奉姜世熙,中部參奉沈材相換。
吏曹啓曰,尙瑞直長尹春敎,今番六品考講時,一冊不通,事當待後都目,更令考講後陞六品,而第法典內,尙瑞院官員,則不計仕,每都目陞遷,例也,而尙瑞直長,旣不得陞遷,則次次陞遷之人,因此見阻者,將至六員之多,淹滯之弊,不慮殊乖,不計仕陞遷之法意,尹春敎使之改講,俾無積仕多員淹滯之弊,何如?傳曰,允。又啓曰,王子師傅郭始徵,童蒙敎官李行泰,俱以連三次稱病不進,依例竝汰去,何如?傳曰,允。吏曹謄錄
上在慶德宮。停常參·經筵。
政院啓曰,兩司多官,引避退待,已過累日,而大司憲權尙夏,執義崔啓翁在外,司諫李夏源受由在外,掌令李相周,獻納李正臣,持平李正濟未肅拜,正言金東弼呈辭,尙未處置,事甚未安。正言金東弼,卽爲牌招,以爲處置之地,何如?傳曰,允。
謝恩,兼南學敎授崔昌大。
院啓,竝引嫌而退,前席不論,宜致物議,揆以臺體,勢難仍在。伊日筵中,旣不入侍,未及論執,何必深嫌。一字誤達,元非大段,嫌難處置,其勢固然。請持平盧世夏,掌令兪命凝,正言李世德,竝命出仕,大司憲李善溥遞差。答曰,依啓。
府啓,請水原府使尹就商拿問定罪。措辭見上請還收印信僞造罪人孫自哲減死定配之命。措辭見上請水原前後府使,竝命依法論罪。措辭見上順川,乃西關名邑,而況當飢歲,賑事政急,不可不擇差,而新除授郡守田種英,以遐裔微蹤,素乏履歷,而猥授本邑,除目之下,物情爲駭,請順川郡守田種英遞差。答曰,不允。以上朝報
上在慶德宮。停常參·經筵。
正言李世德就職。
吏曹啓曰,臺諫有闕,政事,取稟。傳曰,都目政差出。
謝恩,右副承旨南就明。
持平盧世夏就職後啓曰,凡臺閣論事之體,輒以執法爲重,苟其事係是非,不可不論者,雖使入侍之臺諫,倉卒之際未及爭執,其後居臺閣者,宜卽論列,而亦有未能,則不可以入侍與否,有所區別也,較然矣。日昨右僚及諫長,以水原前後官推考時,不能爭執,見非公議,相繼引避,臣則事過累日之後,猶且含默,終未論執,則其所見非,視諸臺無異。臣以此自列,而今者處置,乃以前席不論,旣不入侍兩款語,强分而爲之辭,事無差別,立落獨異,有不可晏然冒出,而召牌之下,分義是懼,不得不黽勉就職,而揆以廉義,已極未安。且伏見正言金東弼疏本,則盛論軍資監事,而至以虧國體長奸蠹,自此始爲言,臣於此,不勝瞿然之至。當初朝家之處分,雖據丙申年舊例,而未免爲失之太寬,旣在執法之地,不可不論執,故臣果論啓,而不以准請爲期,回啓旋停,其所非斥,臣實當之。況於三司禁亂作弊之論,尤有所不安者,臣或以僚臺之有故,替行城上所之任,亦有循例出禁之事,諫臣所論,雖非專指本府,而不能檢飭下吏之責,亦所難免,以此以彼,勢難一刻苟冒於臺端。請命遞斥臣職。答曰,勿辭,退待物論。
侍講院啓曰,永昭殿春享大祭,王世子親行事,下令矣,分付該曹,何如?傳曰,允。
左議政李濡箚子。大槪,敢陳所懷,冀蒙財察事。入啓。答曰,卿懇,大小除拜,固有內外輕重之別,而第此時方伯輕遞之重難,誠如箚辭,特令仍任焉。
正言金東弼啓曰,臣猥以無似,忝叨諫職,陳章祈免,未蒙恩遞。昨以諸臺處置,召牌遽降,不得不黽勉趨詣,從其避辭,而有所立落矣。卽伏見持平盧世夏引避之辭,則乃以强分爲辭,立落獨異等語,顯加非斥,臣於此,竊不勝瞿然之至。夫水原前後官推考之擧,揆以法例,太涉輕歇。伊日入侍之諸臺,不能據法爭執,則宜乎見非於物議,而至於憲臣,則旣不預於入侍之列,筵席語秘,未經多日,而諸臺之避辭旋出,則未及論列,而不足爲深咎,故有所措辭,而請出矣。今者憲臣之以此引嫌,臣實未曉也。臣初當言責,絲毫無補,而因一處置,受斥至此,臣敢自謂無失,而晏然仍冒於臺次乎?請命遞斥臣職。答曰,勿辭,退待物論。以上朝報
上在慶德宮。停常參·經筵。
獻納李正臣啓曰,臣頃叨本職,以竹山府使張成漢事論啓,而事旣明的,不待査實,遂請罷職不敍,至於蒙允矣。追聞物議,以勘律太輕,有違臺體爲咎,而臣旋移館職,未及引避矣。日者筵中大臣,以張成漢拿問定罪之意陳達,自上至有予意亦然之敎,臣誠不勝瞿然悚蹙之至。成漢罪狀,姑待金吾之覈處,今不必徑先陳列,而臣旣有擬律乖當之失,則何敢冒居於臺次乎?請命遞斥臣職。答曰,勿辭,退待物論。
正言李世德啓曰,昨者同僚,因憲臣再避之辭,自列而退,今當處置,而臣於水原事,旣有應避之嫌,則不敢可否,與前無異,其何敢晏然仍冒乎?臣之忝叨言地,爲日已多,而未效一言,連事瀆擾,冞增惶愧。請命遞斥臣職。答曰,勿辭,退待物論。
掌令兪命凝啓曰,臣於昨日就職之後,得見正言金東弼疏本,則盛論近來禁亂之弊,此雖非專指本府,而自臣行公以來,亦嘗循例出禁,則禁吏橫拿之弊,難保其必無,不能檢下之罪,無以自解。以此引嫌,見阻喉司,不得不呈告退出矣。乃者僚臺,引避退待,處置歸於臣身,而其避辭中一款,卽禁亂事也,臣方自列之不暇,何敢可否於其間乎?如臣病劣,猥叨匪據,無補絲毫,輒事瀆擾,臣罪至此尤大。請命遞斥臣職。答曰,勿辭,退待物論。
兵曹判書趙泰采上疏。大槪,臣於憲臣重臣之疏,俱有所不敢晏然冒進者,席藁闕下,冒陳危懇,亟罷臣職,俾無大政遲延之弊,以便公私事。入啓。答曰,卿懇,張皇侵斥,不必深嫌。疏末所陳,亦非大段,安心勿辭,從速開政。
持平李廷濟上疏。大槪,情病俱苦,積日逋謝,敢陳難强之狀,冀蒙恩遞事。入啓。答曰,爾其勿辭,從速察職。
京畿監司書目,驪州呈,以判尹閔鎭厚辭職上疏上送事。啓。答曰,省卿疏辭,知卿本心之無他,寧復有不安之端乎?須勿固辭,從速上來行公。
平安監司書目,龜城府使李漢珪,身病極重,不得已罷黜事。
全羅監司書目,南原呈,以執義崔啓翁辭職上疏上送事。啓。答曰,侵詆重臣,語欠和平,良可異也。上來察職。
政院啓曰,兵曹判書趙泰采,疏批已下,卽爲牌招,使之開政,何如?傳曰,允。
慶尙監司書目,冒萬死更陳病苦之狀,冀蒙恩遞事上疏上送事。啓。答曰,卿辭至此,令廟堂稟處。
平安監司書目,水原府災結推移事,亦有因循謬例之失,乞蒙重勘,以嚴國法事上疏上送事。啓。答曰,罰止問備,意有所在,卿其勿辭,從速察職。
京畿監司書目,安城呈,以戶曹參議尹趾仁辭職上疏上送事。啓。答曰,爾之心事,予已知之,而必欲傾陷,殊涉已甚,於爾何嫌?作速上來察職。
備邊司啓曰,今日賓廳日次,而大臣差祭,肄儀進參,故來會本司之意,頉稟。答曰,知道。備局謄錄
御營廳啓曰,今此下番別破陳別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。又啓曰,本廳屬海西十四番別馬隊五十四名,已爲逢點整齊矣。來戊子年正月初一日,與北二營入直十三番別馬隊替代後,舊軍放送之意,敢啓。傳曰,知道。御營謄錄
吏曹啓曰,都目,今方開政,臣等來會政廳,而正郞趙泰億,强引法外之嫌,尙未出肅,佐郞任守幹,連日引病,無意出仕,其在事體,殊甚未安。從重推考,卽刻催督入參,俾無大政遷就之弊,何如?傳曰,允。又啓曰,本曹正郞趙泰億,不爲出肅之故,屢請推考,俾參大政矣,尙不出肅。蓋其所引之嫌,以其從叔姪竝爲銓郞,有所難安也,而從叔姪,旣無相避,私情雖或盛滿之誡,公法,決難創無前之規,郞官無故見存,而不參大政,亦前所未有之事也。佐郞任守幹,則亦以獨參大政,有所未安,來在闕外,不爲入來,因此開政漸遲,事體極爲未安。正郞趙泰億,佐郞任守幹,竝推考,使之入參大政,何如?傳曰,允。吏批啓曰,今都目政,各岐仕滿應遷者,相避未准朔監察·禁府都事,刑曹·掌隷院郞官·各司久任時推人員,竝擬,何如?傳曰,允。又啓曰,臺諫及玉堂闕員,今當差出,而擬望之人乏少,相避及外任竝擬,何如?傳曰,允。又啓曰,守令多窠,今當差出,而擬望之人乏少,未准朔禁軍將及守令·邊將,竝擬,何如?傳曰,允。傳曰,十考十上,五考五上,連次褒啓守令·邊將及討逆時別單人員,各別錄用事,言于兩銓。又傳曰,前後扈從有功勞人及淸白吏·戰亡子孫,各別錄用事,言于兩銓。又傳曰,初入仕,各別擇擬事,分付。
以李健命爲京畿監司。仍任事承傳濬源殿參奉崔沈,齊陵參奉李天耆相換。以洪廷弼爲承文正字,吳命恒爲承文副正字,辛彙爲景陽察訪,安鍊石爲延日縣監,洪九采爲燕岐縣監,邊震一爲積城縣監,李有壽爲工曹正郞,尹世顯爲引儀,權益隆爲杆城郡守,趙正緖爲全義縣監,呂渭良爲孟山縣監,李處爲甕津縣令,朴泰圭爲宣川府使,李秀賢爲司僕主簿,韓世良爲順興府使,韓在垕爲谷城縣監,朴權爲大司諫,梁益命爲昌城府使,徐文永爲平丘察訪,金錫文·洪禹行爲司饔直長,金濎爲翼陵奉事,宋相琦爲忠淸監司,朴泰三爲務安縣監,趙道彬爲副應敎,南泰徵爲靈巖郡守,崔重鼎爲軍資主簿,李天耆爲義盈奉事,李世瑾爲忠淸都事,李景說爲兵曹佐郞,李喬岳爲咸平縣監,申命仁爲茂山府使,李秉淵爲司䆃直長,尹遇進爲慶源府使,權詹爲醴泉郡守,尹世顯爲監察,鄭翔周爲谷山府使,沈材爲獻陵奉事,徐宗積爲司宰主簿,鄭翊周爲宗簿主簿,申淵爲鎭海縣監,郭基之爲穩城府使,李宖爲軍資判官,裵尙規爲富寧府使,李泂爲造紙別提,愼惟益爲魚川察訪,鄭檝爲監察,李東相爲珍島郡守,李大成爲副修撰,柳昌運爲敦寧判官,李自興爲居山察訪,元翔爲引儀,趙鳴謙爲司圃奉事,李聖佐爲禮賓直長,李師亮爲掌樂直長,林世讓爲敦寧奉事,李泂爲禁府都事,金演爲刑曹參判,尹晳爲良才察訪,姜銑爲右尹,李培爲工曹佐郞,安瑞羽爲禮曹正郞,柳光廷爲忠勳都事,李眞儒爲說書。吏曹謄錄
御營廳啓曰,今此下番別破陣別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。又啓曰,本廳屬海西十四番別馬隊五十四名,已爲逢點整齊矣。來戊子年正月初一日,與北二營入直十三番別馬隊,替代後,舊軍放送之意,敢啓。傳曰,知道。御營謄錄
禁衛營啓曰,左部前司屬忠淸道五哨軍兵六百三十五名,八番海西別驍衛五十六名,步軍標下一名,已爲點閱整齊,來十二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。禁營謄錄
上在慶德宮。停常參·經筵。
謝恩,承文副正字吳命恒,驪州牧使尹德駿。
府啓,請水原府使尹就商,拿問定罪。措辭見上請還收印信僞造罪人孫自哲減死定配之命。措辭見上請水原前後府使,竝命依法論罪。措辭見上竝引嫌而退,未論停論,俱非大段,末端所引,亦無太過,當初處置,旣有意見,憲臣之避,在我何嫌,請罷請拿,無甚重輕,大臣所達,不必引咎,嫌難處置,其勢固然,請持平盧世夏,正言金東弼,獻納李正臣,正言李世德,掌令兪命凝,竝命出仕。答曰,不允。處置事,依啓。
判決事李世維辭職上疏。入啓。遞差。
掌令兪命凝,正言李世德·金東弼,就職。
院啓,春川府使李碩寬,平生行己,素多訾謗,而及其莅任以後,崇飮酷刑,無一善狀,吏橫民怨,罔有紀極,長日遊獵,輒至夜歸,而所經村閭,疲於擧火,有驛騷之歎。荒年營作,本非其時,而垂死飢氓,困於董役,有難支之勢。至於修治道路之際,侵虐路傍有田之民,雖深山窮峽,僅容樵路之處,必皆摘奸執頉,濫捧其闕,一人之田,逶迤成曲,則稱以兩路,輒捧二人之闕,而捧闕,不用他紙,必出官儲白紙,優價勒賣,使之貿納。有一兩班,以治道事,見過於碩寬,而畏威逃避之故,其妻之新産病臥者,勒令曳出,駭悖之事,難以毛擧,闔境嗷嗷,如在水火。關防牧禦之責,不可仍畀如此之人,請春川府使李碩寬,罷職不敍。守令年限,自有定制,其不可容易撓改也,明矣。日昨筵中,因大臣陳達,有前牧使李昌齡勿拘年限備擬之命,臣竊以爲不然也。昌齡,雖有治績,年限已過,則何可遽爾破格,以啓僥倖之門也哉?自前有聲績而拘於年限,不得典邑者,亦豈無其人?未曾輕議變通者,誠以國典有限,後弊難防故也。成命之下,物情未允,請還收前牧使李昌齡,勿拘備擬之命。光州牧使趙正萬,雖經四品,且有陞敍,而陞牧仍授,未免太驟,則該曹之據例請遞,事體當然,而勿遞仍陞之命,出於常格之外。固知聖意,蓋爲荒年遞易之慮,而品秩本自有序,准職不可輕授,則後弊所關,終有乖於愼惜官方之道,請光州牧使趙正萬,亟命改正。答曰,不允。
輔德李觀命上疏。大槪,嚴召之下,不得不趨詣禁扃之外,而顧臣情勢,決無復廁淸班之理,玆敢冒死陳懇,乞蒙恩遞事。入啓。答曰,爾其勿辭,從速察職。
謝恩,說書李眞儒。
吏批,以尹景績爲典獄主簿,洪禹賢爲寧陵直長,趙泰徵爲英陵奉事,權聖揆爲沙斤察訪,申璨爲伊川府使,宋儒龍爲綾州牧使,李再春爲直講,李宜顯爲司僕正,李秀賢爲監察,崔文徵爲龜城府使,朴弼明爲寧邊府使,崔錫九爲司饔奉事,李坦爲判決事,洪禹傳爲平市直長,洪好人爲黃海都事,尹憲周爲禮曹正郞,黃鏻爲瓦署別提,趙世垕爲禮曹佐郞,鄭以規爲典籍,李志尹爲龍潭縣令,李衡輔爲義盈主簿,成都錫爲禮賓奉事,李寶臣爲齊陵直長,南道揆爲掌樂主簿,趙斗彬爲司僕主簿,申錫華爲長興主簿,申思永爲尙衣別提,尹景績爲司評,金潚爲工曹正郞,田種英爲順川郡守,申錫華爲監察,李觀命爲輔德,朴泰翊爲榮川郡守,申達源爲司饔奉事,金胄賢爲長陵直長,柳諫爲獒樹察訪,鄭·鄭東里爲典籍,李泰壽爲王子師傅,李奎禎爲禮賓主簿,李光烱爲引儀,金栢齡爲造紙別提,李綏晩爲刑曹佐郞,尹志大爲章陵直長,鄭亨益爲內資奉事,金盛後爲司評,李天駿爲中部主簿,金夏明爲掌苑奉事,崔尙鼎爲氷庫別檢,元翊爲長興主簿,洪禹齊爲內侍敎官,鄭後周爲童蒙敎官,趙泰億爲副校理,李正臣爲副修撰,崔守迪爲濬源殿參奉,李奎禎爲監察,李必相爲禁府都事,吉震龜爲穆陵參奉,李秉常爲內資奉事,尹德駿爲驪州牧使,趙卿一爲軍器僉正,李翎爲濬源殿參奉,李浹爲貞陵參奉,林世儉爲兵曹正郞,李顯祿爲獻陵參奉,尹以烈爲靖陵參奉,鄭重元爲光陵參奉,金有萬爲昌陵參奉,鄭重基爲禮賓主簿,尹仁敎·李楫爲長寧殿參奉,睦天顯爲徽陵參奉,朴鳳齡爲獻納,李焌爲引儀。政
上在慶德宮。停常參·經筵。
刑曹判書兪得一辭職上疏。入啓。答曰,卿勿過辭,速出行公。
府啓,請水原府使尹就商,拿問定罪。措辭見上請還收印信僞造罪人孫自哲減死定配之命。措辭見上請水原前後府使,竝命依法論罪。措辭見上答曰,勿煩。
院啓,請春川府使李碩寬,罷職不敍。措辭見上請還收前牧使李昌齡勿拘備擬之命。措辭見上新除授光州牧使趙正萬,雖經四品,且有陞敍,而陞牧因授,未免太驟,則該曹之據例請遞,事體當然,而勿遞仍陞之命,出於常格之外,固知聖意,蓋爲荒年遞易之慮,而品秩自有其序,不可輕授也。況正萬,浮浪無用,聲績未著,則尤何可濫畀州牧,以致官方之無漸乎?後弊所關,不容仍置,請光州牧使趙正萬,亟命改正。答曰,不允。
修撰李正臣,牌不進,依承傳罷職。
謝恩,副修撰李大成,副校理趙泰億,輔德李觀命。
假注書柳諫遷轉,代洪廷弼。
知事李寅燁上疏。大槪,敢陳所懷,以備財察事。入啓。答曰,卿憂深慮遠,有此條陳,爲國之誠,予甚嘉之,宜令廟堂商確處之,予亦當留心焉。
副校理趙泰億上疏。大槪,兼帶學官,終難抗顔行公,乞賜變通,俾令應行課製,毋至廢閣事。入啓。答曰,爾其勿辭,從速察任。以上朝報
上在慶德宮。停常參·經筵。
假注書金啓煥病,代趙錫命。
傳曰,史官一員待命,騎馬三匹·卜馬二匹立之。
傳曰,史官一員待命,騎馬三匹立之,永昭殿臘享大祭內摘奸。春坊朝報
禁衛營啓曰,戊子二月當,四番左部左司屬忠淸道五哨軍兵,來正月二十五日,京中逢點,依例准二朔立番,十番十一番海西別驍衛,一體調送,逐朔立番之意,兩道監·兵使處,預爲知委,何如?傳曰,允。禁營謄錄
上在慶德宮。停常參·經筵。
謝恩,監察申錫華。
章陵忌辰祭所內摘奸。以上朝報
上在慶德宮。停常參·經筵。
右承旨黃一夏三度呈辭。入啓。遞差。
正言李世德啓曰,新除長僚,在外,日昨詣臺時,當請下諭,而該吏,不卽告知,臣亦新入,未閑臺例,果不竝及於傳啓之中矣。疏漏之失,在所難免,何可晏然仍冒乎?請命遞斥臣職。答曰,勿辭,退待物論。
院啓,請春川府使李碩寬,罷職不敍。措辭見上請還收前牧使李昌齡勿拘備擬之命。措辭見上請光州牧使趙正萬,亟命改正。措辭見上請護軍李喜朝,拿問定罪,其弟賀朝偸葬之山,令本道刻期掘移事,告君之辭,不可不審,反詈之風,不可不戒,庶官尙然,矧伊重臣乎,行兵曹判書趙泰采之前日所達,判尹閔鎭厚事,貽書勸改一款,旣歸孟浪,固難免奏事不以實之責,而至於初被執義崔啓翁之疏斥也。張皇辭說,勒歸之於見枳館職,修却逞憾之科,計在脅持,意甚苟且,公議已多爲駭矣。今又以不足怒三字,恣意詬辱,無少顧藉,不科淸朝崇品之班,乃有如許不韙之習也。事體所關,不可無規警之道,請行兵曹判書趙泰采,從重推考,新除授六司諫朴權,時在江原道原州地,請斯速乘馹上來事,下諭。答曰,不允。李碩寬·趙正萬·李喜朝事及下諭事,依啓。掘移一款,爲先令京兆發遣公正郞官,詳細摘奸,書啓後稟處,兵判事,不過偶然差爽,而今欲歸之於不以實之科,殊涉過當,至於崔啓翁之得參弘錄,未免猥雜,予意本自如此,不獨兵判一人之言也。伊時疏語,明有可據,而今乃斥之以脅持,目之以不韙,恣意侵攻,不少顧藉,似此風習,誠可駭也。勿煩。
正言李世德啓曰,殿下,不以臣無似,畀以言地,臣愚不量,感激恩私,思盡一日之責,而至於趙泰采之筵奏失實,與夫反詈言者,大失事體,俱甚駭然,一番規警,在所不已,故乃敢竝請推考矣。及承聖批,多所允從,而獨於泰采之事,不但不賜允可,至以恣意侵攻,風習可駭,爲敎,臣不勝瞿然慙悚之至,夫泰采之爲其親友,曲爲開釋,而創出虛言,至煩天聽,已難免奏事不以實之科,而及其重臣疏出,破綻難掩之後,乃以記性昏昧等語,游辭周遮,不成說話,此豈出於偶然差爽而然耶?至於崔啓翁之得參館選,泰采之心,若果以爲不叶,則當其秉銓之日,旣主通塞之權,顯言沮枳,誰曰不可,而必待被斥其疏之後,始發如此之言耶。今夫居銓地而被斥於人者,若皆曰吾欲塞其淸望,故其言如此云爾,則居臺閣而被斥於人者,亦將曰吾欲論啓,故其言如此云矣。夫如是則權要宰執,雖有重愆大過之不可不言者,皆將爲此等說所箝制,而無敢言者矣。率是以往,後弊難防,此非脅持而何也。且不足怒三字,出自季布,卽得其惡言,不足怒之意也。今泰采,忍以如許惡言□□□斥自己之人,乘憤噴薄,全不擇發,此臣所謂不韙者也。臣新入臺閣,因一體例間事,妄論重宰,草草問備之啓,亦出於十分平恕之意,而聖聰不諒,有此意外之嚴敎,從今以往,誰肯爲殿下忘身觸諱,論及貴臣乎?臣竊爲殿下惜之也。雖然臣旣承未安之批,其何敢一刻晏然仍冒乎?請命遞斥臣職。答曰,勿辭,退待物論。
大殿·中殿·世子宮,政院·玉堂·二品以上·六曹過歲問安。答曰,知道。嬪宮,政院·玉堂過歲問安。答曰,知道。
獻納朴鳳齡上疏。大槪,新授職名,決難冒居,而一日未解,亦有其責,玆陳瞽說,以俟進退事。入啓。答曰,進言之誠,予用嘉尙,至於原任大臣之疏語,實甚警愕,而豈有終棄之意也。所安島,本是宮莊,且非民田,而□□□□涉已甚掇□□之餘,論伸救罪□□□□□□駭異,近來論議岐貳,互相吹覓,疏中李師尙事,未知果出於論人平恕之道也。嚴濫刑之律,明滯獄之禁事,令該司稟處。
吏曹啓曰,承旨有闕,政事,取稟。
備邊司啓曰,今日賓廳日次,而別無時急稟定之事,頉稟。答曰,知道。備局謄錄日記廳郞廳李益普書。郞廳愼爾復校正。
