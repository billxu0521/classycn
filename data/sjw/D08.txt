上在昌德宮。停常參·經筵。
府啓,姜萬鐵依律處斷。請亟寢戶布之法先施關西之命。校理朴泰輔,以疏論李端夏事,至有罷職不敍之命,臣等竊以爲過當也。泰輔身居經幄,有懷無隱,其言雖或過中,而斷無一毫構誣之意。以聖人包荒之量,固宜優容寬假,以開言路之不暇,而乃以輕朝廷蔑公議,勒加情外之罪案,辭旨極嚴,摧折太過,此豈平日所望於殿下者哉?論思之臣,以言獲罪,□非聖朝之美事,□□□之風□此□□敢言之路,由是而塞,其所關係,豈不重且大哉?請加三思,還收校理朴泰輔罷職不敍之命。前啓,閔暹元啓勿施事,停啓。答曰,不允。朴泰輔事,已諭於諸臣之批矣。勿煩。
院啓,姜萬鐵依律處斷。關西內奴,專屬各鎭,依前啓下施行。請寢李箕晟考律。請前察訪李舜元拿問定罪。校理朴泰輔,職在論思,有懷必陳,其勁直敢言,亦足可尙。設令其言,未必盡中,不宜過加摧折,以防言者之口也。至於深刻構誣等敎,尤是情外,豈非未安之甚者乎?夫國家有言路,猶人之有血脈。血脈壅則人病,言路塞則國危,所關甚重,誠非細慮。臣等此論,非爲泰輔之地,爲言路也,爲國家也。請加三思,還收校理朴泰輔罷職不敍之命。前啓,仁川府使洪九敍罷職事,停啓。答曰,不允。朴泰輔事,已諭於諸臣之批矣。勿煩。
右議政李尙眞箚曰,伏以臣,猥蒙聖眷,看護賤疾,特遣內醫,至賜御藥,臣誠感激,圖報無地。福過災生,病劇阽危。今當元會,百僚慶賀,而臣獨偃臥私室,終未致身,分義掃如,只自惶怖。在昔漢時,正朝朝賀,劉嘉·趙世,辭病未能朝,高陽,奏以不敬。臣亦當伏此科。伏乞聖明,亟罷臣職,仍治臣罪,以嚴公議,以安微分,不勝幸甚。臣於此,固宜俟罪之不暇,而情禮未伸,愚衷自激,不揆拙陋,附進短箴,瞻望宸極,益增愧悚。取進止。答曰,省箚具悉卿懇。所進箴規,語甚切至,深用嘉尙。可不置諸左右,留心服膺焉?適緣身恙,未參元朝起居之班,其何所傷?卿其安心勿辭,從容善攝。仍傳曰,遣史官傳諭。
左贊成金錫胄箚曰,伏以,臣於前日,曾亦受此重任,苟容側跡,耐過時月,低佪黽勉,倏已六歲。幸而賴我聖明,憐臣積勞,憫臣多疾,輒許辭免,仍改他職,而銓宰·宗伯,次第鐫遞,盟府優閑,祿養又足,則臣亦將庶幾卒歲優遊,保此殘喘,以蹈舞於天地渥惠之中矣。不料今者,乃有新命,使此疾病殘骸,再試於已試不效之地,臣於此,惕然憂懣,茫然失圖,益不知所以處此身者也。臣之癃病,便經前冬之死疾,沈淹痼癖之症尙多,晝雖行動,夜必呼痛,精神旣多迷罔,而筋力亦復殫瘁。一行缺大抵皆是虛簿,則只此經費一事,已與前日,大相不同,此非如臣駑下,所得了當,而可幸無罪者也。臣自聞此命以來,憂念轉切,晝而憧憧,夜則不寐,百爾思惟,卒無善計。臣今若迫於嚴命,昧於善息,强疾再出,則不但臣之弓撥矢鉤,爲射者之所笑,竊恐國家,亦有失補弊通變之□。伏乞聖明,俯賜矜察,將臣新兼司馬之任,亟先遞改,因授可堪之人,以重國事,以安微分,不勝幸甚。取進止。答曰,省疏具悉卿懇。司馬之任,實叶卿才,今玆再授,亦非偶然。勿辭,從速行公,俾無大政遷就之弊。
吏曹判書李䎘疏曰,伏以臣,待罪本曹,一歲幾周,涓埃未效,釁累易露,雖荷聖明曲賜容庇,保有今日,自惟疎汚魯劣,終豈可以堪此?只是辭避不獲,嫌於强聒,未免仍因苟度,臣心愧恥,若無所容。然猶大政不遠,釋負有期,區區所望,都在於此。不意東銓新命,又出於千萬夢寐之外,臣誠驚隕悚惕,不知所出。竊念臣年齡已暮,喜性懶散,平居杜門養拙,實無供世才具,雖尋常職務,亦難於酬應不差,此所以繼叨重任,未副付托之眷,幾被僨事之誅,固已聖鑑之所洞燭者也。況此天官之長,卽古之所以冢宰,銓衡人物,進退者官,是何等責任,而居然畀之於已試不效之身,使名器日輕,謗議益重,終至於公私俱病,而莫之恤乎?顧此無狀如臣,一二年來,過蒙陶勻之力,初從罪籍而直賜收錄,非有積勞而猝登峻班。近代人臣驟升之災,不止於一己之獲戾而已,亦何利於國家哉?苟使朝家,洞知臣實狀之如此,則必不以百千斤擔子,付之僬僥,强其所不能,以致覆跌之患也。微臣之狼狽顚頓,縱不足念,獨不有損於淸朝器使之道乎?臣聞命以來,食息未寧,恭竢數月,未有駁正之議,不得不仰首哀鳴,瀆冒宸嚴。伏乞聖慈,亟許遞改新授職名,以安愚分,以重官方,不勝幸甚。臣無任祈懇屛營之至。答曰,省疏具悉卿懇。今玆新命,實循公議,大政遷就,不可不慮,卿其安心勿辭,從速行公。
判中樞府事金壽興原箚未下,答曰,省箚具悉卿懇。節屆三陽,萬物維新。箚中縷縷陳戒,罔非欲使寡人,日新又新之意也,深用感歎。可不置諸左右,而朝夕省察焉?仍傳曰,遣史官傳諭。
傳曰,日者銓長之輕先遞差,意有所在。吏·兵判疏批已下,明日竝牌招察任。以上燼餘
上在昌德宮。停常參·經筵。
宋光淵啓曰,明日常參·經筵,取稟。傳曰,停。
又啓曰,吏曹判書李䎘,牌不進矣。傳曰,更爲牌招。
又啓曰,吏曹郞廳來言,守令有闕,政事,何以爲之?取稟。傳曰,明日爲之。
以右議政李尙眞初度呈辭,傳于宋光淵曰,不允批答。
宋光淵,以吏曹言啓曰,通信副使,問于大臣則以爲,當品中旣無可合之人,而從事官李彦綱,已陞罷職秩,不宜於從事,陞爲副使,實爲便當云矣。數行缺命,請加三思,還收校理朴泰輔罷職不敍之命。答曰,勿煩。
宋光淵啓曰,領議政批答,遣史官傳諭事,命下矣,今已夜深,明日待開門傳諭之意,敢啓。傳曰,知道。
領議政金壽恒箚曰,伏以臣,積瘁之餘,痰疾重發,治之小緩,幾不爲人,而伏蒙聖慈,濟以醫藥,俾得及時和解,去危就安,臣誠感祝,莫知所報。第臣表症,雖得小減,宿病因以增劇,火上痰逆,臍塞肚脹,皆是從前所作苦者,而到今挾感乘虛,爲患益甚,甚至粒食不得下,終夜不得寐,元氣日益澌惙,精神日益昏眩,貼身床席,生意頓盡。目今三陽在節,百僚慶賀,吉月之朝,雖致事之臣,所不敢廢,而臣方側大臣之列,獨後嵩呼之班,情禮旣闕,罪戾亦大。況賓廳之坐,日次且迫,而末由自力趨詣,瘝曠之誅,尤所難逭。豈容虛帶相職,以爲養病之場哉?抑臣疾病之外,又有情迹之大難安者。戶布之議,行於朝廷久矣。僚相意見之異同,臣旣明知,則固不敢斷以爲可行,而頃聞關西之願行者衆,道臣亦有草定節目之私相通議者,臣以爲因其民願,先施西路,亦或一道,而公議,不可私議而止。且備局諸臣,職務煩劇,此非如循例酬應之事,不可無別爲主管之人,故敢於入對之日,以此陳白,欲令其彼此往復,參互消詳,以待廟堂齊會,而雜議熟講,裁定其事目,誠以往復消詳,必待歸一而後已。得旨之後,亦不卽分付本道,蓋以左相方在告,右相連以陳箚,臣亦久未會坐,欲待更議而處之故也。若使臣意,在決行於目前,則豈敢遲待至此哉?臺閣之輕先論執,非意所及,而此出於未詳其曲折,則亦不足爲怪也。至以非西民實願爲辭,則隱然以臣所達,歸之於假稱民情,欺瞞天聽,斯已悚怖罔措,而仄聞僚相,頃於榻前,以漠然不得與聞,引嫌乞免。臣雖無狀,豈敢輕視僚相,以爲不足與聞,而敢爲獨斷專行之計哉?臣之本情,斷斷無他,而其輕疎謬妄之失,實所難掩,臣更有何辭,以自暴其心曲哉?竊念臣,職忝首揆,任重百責,只欲講求便民之法,以試一路,而惟其地望不足以鎭群議,誠信不足以孚同朝,力量不足以辨大事,兼且思慮不周,謀議不審,自速釁咎,無補實效,言纔發口而尤悔交積,事未着手而誹謗先騰,如此而尙可望大更張大變通,以祛積痼之弊,而救倒懸之民哉?況緣臣誤事,致令僚相不安其位,人雖以妨賢病國罪臣,臣亦無以自解矣。臣將何顔面,揚揚復入政事堂,以自喪其廉義,而益資其嗤點乎?臣之不敢仍冒朝端,於此決矣。伏乞天地父母,憐臣積痼之疾,察臣扤隉之勢,將臣職名,亟行鐫削,改卜剛明之賢輔,別究從便之良法,以爲固國安民之圖,使愚臣亦得以退守初服,終免覆餗致寇之災,公私實爲萬幸。臣無任危迫戰灼之至。取進止。答曰,省箚具悉卿懇。卿之宿患,乘寒猝發,深用慮念。未參賀班,有何所傷?日者右揆之乞免,抑或未詳曲折而然也,卿不宜過多引咎。臺啓措語之不審,又何必深以爲嫌乎?近因朝家多事,廟堂公事,想必積滯,疾勢如得少間,則須參於明日賓廳之坐,是予所望。卿其安心勿辭,速出論道,以副上下之望。仍傳曰,遣史官傳諭。以上燼餘
上在昌德宮。停常參·經筵。
金禹錫啓曰,明日常參·經筵,取稟。傳曰,允。
有政。吏批,判書李䎘進,參判李敏敍進,參議未差,都承旨金禹錫進。
以南有星爲海南縣監,許櫅爲庇仁縣監,閔鎭周爲平康縣監,任相元爲工曹參判,朴世華爲銀溪察訪,趙師錫爲判尹,沈濡爲校理,宋奎濂爲吏曹參議,任壽昌爲蔚珍縣監,朴致道爲通信從事官,金錫胄爲軍器提調。
傳曰,上年禮曹,以日本請得手筆事,令廟堂稟處事覆啓矣。連因大臣有故,尙未稟定,今則歲已翻矣,行期亦且不遠,必須趁速稟處後,書給文字,方可次第擧行。問于大臣,今日引見時稟定,可也。
傳于李世翊曰,大臣·備局堂上,引見。
宋光淵啓曰,大臣·備局堂上引見事,命下矣。諫院則長官當爲入侍,憲府則掌令李彦綱,爲入侍入來,卽以大臣箚辭引嫌,大司憲洪萬容,掌令金世鼎,持平李世白,俱在呈告中,執義尹拯,持平韓泰東在外。呈告人員,所當牌招入侍,而時刻已迫,何以爲之乎?敢稟。傳曰,然則只令諫官入侍。
吏曹口傳政事,以嚴緝爲海州牧使,李汝岳爲信川郡守。
以備忘記,傳于朴純曰,節屆陽春,萬物涵濡於雨露之中。此時優老惠養之典,政所當先者也。宣祖大王子女,只有貞明公主,而年滿八耋,景迫桑楡,斯誠從古稀罕之事,詎無別樣軫念之恩乎?特令該曹宴需從優磨鍊題給,以表予意。
注書兪得一書啓,臣奉命傳諭于領議政臣金壽恒則以爲,伏承聖批,開示丁寧,且以疾勢如得小間,須參賓廳之坐爲敎,臣不勝惶感之至。臣之情勢,雖有所難安,病勢如可以自力,則明命之下,敢不竭蹶祗赴,而顧臣所患表症,尙爾苦重,昏仆床席,末由致身於禁圍,坐速違慢之罪,只增伏地震悚云矣。敢啓。傳曰,知道。
宋光淵,以備邊司言啓曰,本司武郞廳副司勇閔增,奔走勤仕,已滿十五朔,依例六品遷轉事,捧承傳施行,何如?傳曰,允。
掌令李彦綱啓曰,本府方以請寢戶布事,有所論啓,而仍及先試關西之爲不當矣。卽伏見大臣箚本,則至有以臣所達,隱然歸之於假托民情,欺瞞天聽等語。臣於此,不勝瞿然之至,而亦不能無慨然也。凡人所見,各自不同,今此戶布之法,大臣則以爲必可行,臺諫則以爲不可行,至於西民願行與否,亦出於所聞之各異,何嘗以大臣所達,致疑於假稱欺瞞,而大臣之所以引咎,非臣意慮之所及也。誠如大臣之言,是西民之願行,果是實情,而臺閣之論,未免爲欺瞞之歸也。然則大臣之所以自咎者,臺官亦將引罪矣。今玆所爭,俱出於爲國便民之意,隨聞論列,有何所傷,而大臣旣以此深疑,聖批亦以不審爲敎,則臣以參啓之人,決不可仍冒,請命遞斥臣職。答曰,勿辭。退待物論。
掌令金世鼎啓曰,無狀小臣,忝居言地,性本汚愚,不識忌諱,隨事生疣,嗤點四至,臣之不稱,臣實自知。加以賤疾深痼,不能自力,尋單乞遞,見阻喉司,回徨悶蹙,若無所容。今者伏見大臣箚辭,深攻臺啓,至於引咎,聖批又以不審措語爲敎。臣於此,不勝瞿然,而亦不能無惑也。關西不願戶布之說,西民來在京師者,無不言之,而同僚及士友間,聞之者亦多。蓋所謂願行者,軍民之應減其役者,而至於凡民,則實無願行之意云。監·兵使往復私書,臣旣不得見,則雖未知書中語意之如何,而第以常情論之,前日凡民之未嘗徵布者,特爲軍兵之減役,而自願納布,此實愚民之所必不爲,則臣之所聞,不可謂全非實狀,而乃以西民爲願從,而先試於關西者,臣實未知其得宜,故敢以所聞於人士者,參以己見,添入於啓辭中矣。今此願行之說,旣出於道臣私書,則其間實願與否,本非大臣之所可逆料,而大臣必以此引咎,反歸於臺臣,隱然侵攻之者,實非臣淺慮之所能及也。臣旣被大臣情外之斥,又有措語不審之失,臣何敢一刻仍冒於臺席乎?請命遞斥臣職。答曰,勿辭。
宋光淵啓曰,掌令李彦綱·金世鼎,再啓煩瀆,退待物論矣。傳曰,知道。
又啓曰,右議政箚子批答,遣史官傳諭事,命下矣,今已夜深,明日待開門傳諭之意,敢啓。傳曰,知道。
午時,上御熙政堂,大臣·備局堂上引見。入侍時,左議政閔鼎重,領敦寧府事金萬基,兼兵曹判書金錫胄,吏曹判書李䎘,吏曹參判李敏敍,大司諫李翊,同副承旨宋光淵,校理申曅,記事官崔錫恒,事變假注書申啓華,記事官徐宗泰·朴泰維。
鼎重進伏曰,歲翻後日氣甚寒,雨雪如此,伏未審此時聖體,若何?上曰,無事矣。仍謂鼎重曰,頃者卿有鍼灸之事,今已差復耶?對曰,狗馬賤疾,一向支離,雖有醫治之事,尙未差快矣。又曰,雖在常時,自上固宜加意於進修之功,況此新年,尤宜惕念加功。此則諸大臣,皆已陳達,而區區憂愛之忱,不能自已,敢此仰達。上曰,諸大臣旣已疏陳,卿又勸戒,當爲加意。鼎重曰,成就聖德,莫如經筵,招延山林之士,置諸帷幄之列,則其爲開發之益,夫豈淺鮮哉?向者李翔之上來也,循例引接之後,任其退去,無別樣挽留之擧,實是欠事也。二行缺鼎重曰,頃日榻前,右相,以關西戶布之議,不得與聞,有傷事體爲言。臣於此,不勝惶恐。上年冬間,領·右相,皆有病故,小臣獨爲入侍之時,以戶布磨鍊節目事仰稟,退與領揆,相議酬酢,至有陳達講定之事,蓋其時右相,適引疾未得行公,故未及相議,極爲未安。上曰,此事曲折,已悉於領相箚批。卿無所嫌之事,安心焉。鼎重曰,軍士徵布之法,若祖宗朝創設流來之規,則今不可猝變,而但此則末世謬規,本非爲法於後。今此戶布之議,其來已久,非今日創開之論也。前後疏章,利害紛然,而終無決定之事,此甚沓沓矣。不欲變通則已,如欲變通,則自今爲始,豫爲磨鍊,可以有爲,而右相則以爲,不如靜待。此言非不好矣,靜待之間,決無支遣推移之路。且此法之全無弊端,臣亦不能豫料,而至於關西,則似無此弊,故前後仰達者此也。又曰,臺諫,方以關西內奴事論啓,今已經年,而上下相持,久未允從,其在事體,實爲未安。內司收貢漸縮,將不成貌樣,固爲可念,而關防守備之事,尤不可緩忽也。曾見水陸六鎭所居內奴,盡編軍伍,除其身貢,而計其貢米應納之數,移納戶曹,則自戶曹充償於內司,乃是舊例,今此關西邊堡傍近居生之內奴,必擇丁壯,許屬土兵,除其身貢,而亦令戶曹,計其數充償於內司,一如六鎭之例,則似無防礙,若令戶曹,又爲之別爲條目申飭,則必無濫冒之弊矣。上曰,分付戶曹,一依六鎭例變通,可也。擧行條鼎重曰,臺諫所論李箕晟事,臣不知其曲折之如何,而法曹旣已回啓蒙允之後,旋因內司手本,不爲更査,而直命罪其訟者,其在事體,誠有所未安者。臺諫論執者,亦以此也。箕晟所訟,苟爲非理,再三明査而罪之,猶未晩也。其在訟體,不可不付諸法曹,使之更査處之矣。上曰,仁祖朝,明有受敎,使之科罪,而不允臺啓矣,今聞大臣之言如此,更令法曹,考見前後受敎,明査稟處,可也。擧行條錫胄曰,辛酉式年武科參榜者,除壯元·濟州人外,元數五十七人。當依例赴防於西北邊地,而但西北凶荒特甚,必有主客俱困之患。群議以爲,赴防之類,或代納米穀,或代納軍器,旣有前例,今亦依爲之,宜當云。此言誠然,而若捧米穀,則其數旣少,不足以有補於賑用矣。頃見北兵使狀啓,則有請得鳥銃之事,且居山團束新軍,亦願得五百柄鳥銃,而未及備送。若使赴防者,代納鳥銃,送于居山,則似爲得宜。下詢於大臣而處之,何如?鼎重曰,當此凶歲,防戍有弊,使之代納戎器,送于邊上,實爲便當矣。上曰,依爲之。擧行條錫胄曰,前頭大政迫近,而內三廳應出之類,多至三十五員,而窠闕甚少,勢難盡爲付職。若以虛司果陞出,則渠輩皆懷落莫,此亦不可不慮矣。武兼宣傳官,本爲四十八窠,而漸爲增加,今至五十七窠,或以爲加設三窠,合爲六十窠,宜當云。禁軍有闕不補之代,司果之遞兒,移設武兼之窠,以爲內三廳陞出之階,則似爲便當,故敢此仰達。上曰,依爲之。擧行條鼎重曰,近日兩司,以朴泰輔罷職在外還收事,有所論列,泰輔之論李端夏,果爲深刻。此則不過未察端夏心事,累次云云之事,不可加罪,而其疏中論文廟從享一事,則尤爲謬妄矣。泰輔,以藐然新進,不顧先輩論議,遽是己見,以此爲罪,則或無不可,當初端夏之事,不無所失,則不知其心者,宜亦有言,不用其言,足矣,何至加罪乎?上曰,泰輔,不顧先輩之定論,妄有所論,語意乖戾,而此則不過所見之不明,至其論端夏之事,摘出情外之罪,以爲醜詆之資,使重臣蒼皇去國,是可痛也。鼎重曰,泰輔爲人,年少輕銳,不足深責,而至其救荀況·公伯寮之等事,其弊可勝哉?此則爲儒臣者二行缺固當優容,而無可罪之事矣。上曰,職在論思,論議乖戾,罷罰,不可還收也。
錫胄曰,明日朝參設行事,旣已命下矣。臣曹固當檢飭奉行,而第念卽今日氣寒凝,無異冬節,殿坐時恐有所傷,以此爲慮矣。鼎重曰,日氣如此,早爲殿坐,則誠有可慮者矣。上曰,每月有朝參之擧,而因循廢閣,故先朝則每於歲首,一次行之,而近年以來,連有事故,久而不行,且擧動之所,與大內不遠,故欲行之矣。鼎重曰,自前應行之典,固當設行,而臣等之所慮者,以殿坐冷處爲憫矣。上曰,朝參,非久坐也。錫胄曰,臣伏見注書日記,則卷首題以常參停云云。於此可見祖宗朝故事也。蓋常參則擧皆奏事,而朝參則不得奏事,常參勝於朝參矣。先王時,或有朝參時奏事之人,亦非古規也。鼎重曰,曾在中廟朝,趙光祖,奏事於朝參云矣。䎘曰,楊根有淑徽公主折授處,而以守禦廳屯田代給事,命下矣,而守禦屯田,今已革罷,當無代給之事矣。敢達。上曰,守禦屯田,旣已革罷,則今無更授之事,而宮家不能任意折授,有此手本之事矣。䎘曰,海州牧使宋昌,呈狀于本曹曰,家有老母,所患非細,人子情理,不忍離側云。昌之情勢,雖甚切迫,係是格外之事,問於大臣而處之,何如?鼎重曰,昌果有偏母,可以率去,而母病如此,則似當罷黜,而昌旣侍從之臣,且親病異於身病,只遞其職,何如?上曰,宋昌,旣有病母,則情理可矜,改差,可也。䎘曰,信川郡守尹悏,以海運判官,方在任所,而勅行遲速,未可豫料,不可無變通之道矣。上曰,改差,其代,今日政差出。䎘曰,政事,旣已下直,口傳差出乎?上曰,唯。錫胄曰,北評事三次遞易之後,除實錄都廳外,無可擬望之人。若以曾經兩司之人通擬,則可以備望,而事係變通,下詢於大臣,何如?鼎重曰,當初評事之擇差,意有所在。前則必以曾經銓郞之人,注擬矣,其後可擬之人乏少,故不得已以玉堂擬望。今若以兩司中擬望,則事體漸輕,恐難輕議。今者曾經玉堂之人,或在罷散,或未解由,令該曹抄錄以入,□收敍用之,則似可矣。上曰,未解由及罷散人員,抄啓可也。擧行條䎘曰,義州府尹李綸,春秋館褒貶居中,堂上官中考。例當遞職,而義州乃關防重地,李綸之到任未久,而殿最居中,不過兼春秋,日記未修正之故,則元非大段,以此遞改,似涉重大,故敢此仰達。上曰,中考蕩滌,可也。擧行條鼎重曰,本國所送御筆所書之字,令大提學及儒臣,議定以入,何如?上曰,仁祖·孝宗兩朝,皆有所送之規,故已令大提學與諸儒臣,相議講定矣。敏敍曰,臣待罪知館事之任,有仰達之事矣。本館典流輩,以屠販爲生理,非如市井之類,而牛禁之後,典流等,擧皆飢餓。今若流散,則本館將不成貌樣。且牛禁設立之後,私屠之數,甚於屠販云。不可無變通之道,下詢於大臣,何如?鼎重曰,此言似然矣。館人輩,每以屠販爲生理,而一自禁令之後,私屠者甚多,而法司不爲輕出禁亂,故私屠之數漸多。今若略設屠廛數行缺之後,掌禁之人,嫌其無益於本司,而置人於重律,全不出禁,故法綱解弛,私販之弊,甚於屠肆設置之時,諸臣皆以此爲言,事極可駭。卽今春耕不遠,牛疫尙熾,屠殺之弊,不可不嚴禁,憲府則不得請推,而刑曹·漢城府堂上推考,更加申飭,何如?上曰,牛疫尙未止息,則不可不嚴加禁斷,刑曹·漢城府堂上推考,申飭可也。擧行條敏敍曰,小臣每欲有所陳達,而未得從容入侍,遲延至此矣。我朝用人之道,必以儒臣爲重,自宣廟朝以來,尤重學問之士,如李滉·李珥·成渾·張顯光諸臣,皆官至崇品,其崇重尊顯之意,誠不偶然。逮至孝廟朝,宋時烈·宋浚吉諸人,眷遇之隆,迥出尋常,其所維持世敎,崇奬儒林之道,豈不盛哉?至于今日,此風漸頹,不知儒行之爲貴,誠爲可慮。在野儒臣,雖蒙催召之命,未有擢用之典,實是聖朝之一大欠事也。宜加崇勸陞秩之寵,以爲崇奬之道矣。上曰,予當體念焉。曅曰,僚員之不備,未有甚於今日,卽今無故入直之員,只有小臣及修撰金鎭龜,而先正臣成守琛諡號改議事,及申棖·申黨考出事,當與諸僚相議,今日政,使之差出,何如?上曰,唯。曅曰,心經釋議改本,領府事宋時烈,必欲問議於執義朴世采處,以爲開刊之地,故長官金萬重以爲,私心問之,則以爲朝家事,不可私相論難。今此刊出時,更爲問議乎?抑直爲刊出乎?敢稟。上曰,領府事之意如此,更爲問之,可也。曅曰,大臣,以朴泰輔事,有所論列,而至以其疏中救荀況·公伯寮一款,比於異端,竝斥儒臣之不能論辨,臣於此,不勝瞿然。臣意則以爲,人之所見,本自不同,有懷畢陳,固無不可,故初不辨斥者此也。至於論李端夏事,擧朝皆知其過中,而若其本情,則斷無構誣之事,以此獲罪,則豈非過重乎?曾於箚辭中,論及此意矣。上曰,已諭於大臣之批,勿煩。李翊曰,姜萬鐵陰兇情節,畢露於渠之結案招中,此固惡之尤,而神人之所不容者也。按律之請,今已經年,而尙靳一兪,臣等竊惑焉。萬鐵當初上變,不過爲人所脅,爲死中救生之計,則此豈有一毫可恕之端,而使之容息於覆載之間哉?請罪人姜萬鐵依律處斷。上曰,兩司爭執,今已經年,而尙今靳允者,誠以盡誅告者,有關後弊故也。須勿煩論。翊曰,本院,以前察訪李舜元事,累日論列,不但不賜允兪,反以所犯輕重,旣以前事,宥命得釋,又經大霈,何必更問爲敎,臣竊惑焉。舜元,違越法例,許贖驛卒,幾至五同之木,盡歸私用,道臣査啓,不啻明白,貪贓之迹,現露無餘。如此贓汚之類,本不入於赦令擧論之中,豈可以事在赦前,又經大霈,置而不論耶?此而不治,將無以嚴贓律而懲汚吏。臣若不得請則決不可止,請前察訪李舜元拿問定罪。上曰,勿煩。翊曰,校理朴泰輔,職在論思,有懷必陳,其勁直所言,亦足可尙。設令其言,未必盡中,不宜過加摧折,以防言者之口也。至於深劾構誣等敎,尤是情外,豈非未安之甚者乎?夫國家之有言路,猶人之有血脈。血脈壅則人病,言路塞則國危,所關甚重,誠非細慮。臣之此論,非爲泰輔之地,爲言路也,爲國家也。請加三思,還收校理朴泰輔罷職不敍之命。上曰,勿煩。光淵曰,蔚山府使李煿,罷黜已久,新府使李益燁,催促發送,而海南縣監南有星,亦爲給馬發送,何如?上曰,依爲之。榻前定奪遂罷出。
右議政李尙眞箚曰,伏以臣,痼疾逐歲增加,自經大病,一倍銷削,精力頓耗,視聽俱損,百爾思量,決無供職之望,頃於前席,仰煩乞免之意,而事體上難安之事,亦有所略陳矣,今者首相,以此引咎,至有辭箚,臣於此,不勝瞿然之地。自有戶布之說,臣之愚意,竊以爲,當此國勢艱危,民生困瘁之日,不可遽行新法,致有驚擾之患,故不但與人相對,或有所言及,亦嘗陳達於榻前,而大凡國家事,元非一家事,人之所見,亦自不同,臣安敢區區淺見,自謂的確,而必欲沮其計乎?第念玆事,不輕而重,國之安危,民之休戚係焉,固當可否相濟,熟講審察。臣雖蒙無識慮,猶忝大臣之列,而道臣之往復,旣不得聞,朝家之設施,又未與知,此可見臣之不能有無於其間矣。然而首相旣曰,得旨之後,不卽分付,欲待更議而處之云爾,則臣何必不以爲然,而强爲之說乎?況其所爭者公,不須私相感怒,而古人行車之喩,此正今日所可相勉,而臣之當初所達二行缺俯諒臣病勢,亟罷臣職,公私幸甚。取進止。答曰,省箚具悉卿懇。彼此所執,俱是公事,未卽分付,蓋欲更議,則不必過自引嫌。卿其安心勿辭,速出論道,以副予望。仍傳曰,遣史官傳諭。
校理沈壽亮疏曰,伏以,臣本庸陋,百無一能,猥蒙鴻造,踐歷華顯,每自循省,不覺愧汗沾背。今此玉堂薇垣之命,荐加於數日之內,臣尤驚惶悶蹙,不知所措。言責重地,決非如臣譾劣,所敢承當,然此猶近於例讓,臣不敢索言强聒,而顧辱名器羞當世,何哉?臣自聞命以來,夙夜憂惶,莫知所出,冀或有公論駁正之擧,縮伏恭俟,今已累日,而尙未有聞焉。玆不得不略暴危悃,仰首自鳴,若其爲篤疾沈痼,無供職之狀,有不暇歷陳者。伏乞聖慈,察臣無似之實狀,諒臣由中之至懇,將臣新授職名,亟賜鐫免,以重名器,以安微分,公私不勝幸甚。臣無任慚霣祈懇之至。答曰,省疏具悉。爾其勿辭,從速察職。以上燼餘
上在昌德宮。停常參·經筵。
下直,昌城府使李弘述。
申時,日暈兩珥。夜一更,流星出南河星下,入巽方天際,狀如鉢,尾長二三尺,色赤。
金禹錫啓曰,明日,朝參,再明日,大祭齋戒,此兩日,視事頉稟。傳曰,知道。
李世翊啓曰,大司憲洪萬容呈辭,執義尹拯,持平韓泰東在外,掌令金世鼎·李彦綱引避退待,持平李世白呈辭,今日監察茶時之意,敢啓。傳曰,知道。
宋光淵,以兵曹言啓曰,曹所屬司僕寺官員等,去辛酉年秋冬等褒貶,因本寺提調有故,限內不得爲之矣,今始磨勘以入之意,敢啓。傳曰,知道。
吏曹口傳政事,以柳以升爲海州牧使。
宋光淵,以吏曹言啓曰,新除授海州牧使嚴緝呈狀內,前牧使睦林儒,同婿相避云。交承之間,在例當避,海州牧使嚴緝,改差,何如?傳曰,依啓。其代,當日內口傳差出。
又以兵曹言啓曰,當日校生金萬鎰稱名人,自宣仁門入來,差備門外擊錚,極爲駭愕。令攸司囚禁治罪,同門守門將呂周楨,常時不能禁斷雜人,以致闌入,亦難免其責,推考,何如?傳曰,允。
藥房提調呂聖齊,副提調金禹錫啓曰,伏未審此時聖體,若何?明日朝參,旣已啓下,而卽今日氣極寒,早朝出御,玉候恐有感傷之患,朝參擧動,停止,以副群下之望,何如?臣等不勝區區憂慮,敢此仰稟。答曰,卿等之意如此,退行可也。
宋光淵啓曰,都目政事,來初八日爲之之意,敢啓。傳曰,知道。
答判府事金壽興箚曰,省箚具悉卿懇。世降俗末,百弊俱生,飢饉荐臻,蓄積蕩然。當此之時,不思所以大段更張之擧,而只變一二些少弊瘼,有若牽補架漏者,決非固國安民之道,故戶布之必欲行之者,卽以此也。箚中所陳,亦出於憂國家慮民怨之意,當令廟堂廣加詢議而處之焉。仍傳曰,遣史官傳諭。原箚見下
以梁山出身朴廷賓上疏,傳曰,下該曹。原疏見下
持平李世白啓曰,臣昨伏見同僚,以戶布之論,因大臣箚辭,相繼引避。臣於此,益不勝瞿然也。臣於大臣,旣有親嫌,而當初隨參於此啓者,蓋以只論其大體,則非有可避之端故也。及其措語之添入,適緣身病在告,亦未嘗與知矣,到今同僚之避,旣由於大臣之箚,則毋論其曲折,在臣私義,固不敢自同他人,更有所是非,而亦豈容一刻苟冒於臺席乎?昨因賤疾苦㞃,俟得少間,今始扶曳來避,臣罪尤大。請命遞斥臣職。答曰,勿辭。李世翊啓曰,持平李世白,再啓煩瀆,退待物論矣。傳曰,知道。
宋光淵啓曰,金判府事箚批,遣史官傳諭事,命下矣。史官家在遠地,回來傳諭之際,必致夜深,明日待開門傳諭之意,敢啓。傳曰,知道。
出身李聖涵疏曰,伏以,臣伯父故府使臣綏邦,曾於丁丑年,以孝宗大王軍官,隨駕入往瀋中,受知於孝廟,實非偶然,不與他武士等也。及至還朝,除漆浦萬戶時,孝宗大王,在燕·瀋,以親筆下書於任所,金章玉札,至今炳煥。臣伯父臣綏邦,感激恩私,寶藏于家者,將四十年矣。孝廟卽祚後,軫念昔日中露之勞,特除孟山縣監,累遷至朔州府使,而臣伯父臣綏邦,年老身死,三年已過,只有妾子承家,而家事零替,無以成形,世傳衣食之資,儻不得自保,則況此御札,又安能永久藏襲,而得免遺失乎?若或終至於不得保存之境,則有非臣伯父平日至誠寶藏之意也,惟其子姪,不能謹守,以傷至寶,則罪合萬死。百爾思量,決不可置諸窮閻破屋之間,致有泯滅之患。涕泣惶恐隕越之至。答曰,省疏具悉。所進御札,再三歡玩,追慕冞增也。
傳曰,御筆進上人出身李聖涵,邊將除職。
上在昌德宮。停常參·經筵。
下直,順川縣監李箕泰。
李世翊啓曰,大司憲洪萬容,鍼灸呈辭,執義尹拯,持平韓泰東,在外,掌令金世鼎·李彦綱,持平李世白,引避退待,今日以監察茶時之意,敢啓。傳曰,知道。
金禹錫啓曰,右承旨兪櫶,身病陳疏,纔有調理之命,而右副承旨李濡,亦以身病,連日不爲仕進,廳中位甚不齊。右副承旨李濡,牌招察任,何如?傳曰,允。
傳于金禹錫曰,今觀副修撰李鎭龜上疏,西原府夫人病勢非輕云,予深慮念。卽遣御醫持藥物,不離看病。
金禹錫,以兵曹言啓曰,今正月初七日,行永寧殿·宗廟·永昭殿春享大祭,軍,各處除出,僅得二百四名。其餘不足七十名,京下騎步兵扈輦隊使用,別單書入,依此調用之意,敢啓。傳曰,知道。
又以成均館官員,以知館事意啓曰,今人日課製,當爲設行,而臣敏敍,以本職吏曹都目政事相値,多有未遑之事,今月內無故日,退行之意,敢啓。傳曰,知道。
又以兵曹言啓曰,統制使閔暹,旣已改差,其代,依近例,令備邊司議薦,何如?傳曰,允。
行大司諫李翊啓曰,掌令李彦綱·金世鼎,持平李世白,竝引避而退。可與相濟,實是好意,而自咎之言,尤無可嫌,初雖參啓,旣有親嫌,不敢是非,其勢固然,請掌令李彦綱·金世鼎,持平李世白,竝命出仕。答曰,依啓。
掌令金世鼎啓曰,卽伏聞再昨筵中,以諸各司不出牛禁,筵臣有所陳達,刑曹及京兆之官,至被推考。臣於此,不勝瞿然之至。凡出令之規,必就禁制中雜條,每於茶時,更互出牌,故臣於歲前,亦嘗暫視茶時,屠販之人,亦在出禁現捉之中,今方囚禁,督現其同類,則筵臣所謂全不出禁者,臣實未曉,而身爲法官,旣被其顯斥,臣何敢自謂無失,而晏然仍冒乎?請命遞斥臣職。答曰,勿辭。
掌令李彦綱啓曰,伏聞日昨筵中,大臣以近來屠禁解弛,陳達於榻前,刑曹·京兆府,竝被推考之罰,而憲府則以不得請推,爲辭云。臣於此,不勝瞿然。臣之忝職行公亦數日,而其間未及出令,則不職之責,在所難免,何敢晏然仍冒乎?請命遞斥臣職。答曰,勿辭。
李濡啓曰,掌令金世鼎·李彦綱,再啓煩瀆,退待物論〈矣〉。傳曰,知道。
左副承旨李世翊疏曰,伏以,臣之老母,今年八十歲矣。時在京畿仁川地,而臣身係職事,不得以時歸省,況當歲換之日,益切思想之懷,而所叨之職,實非閑漫之地,則決不可蹔時瘝曠。伏乞聖慈,俯察微悰,將臣職名,亟賜遞改,俾伸人子之至情,不勝幸甚。答曰,省疏具悉。爾其勿辭往省焉。
刑曹判書金德遠疏曰,伏以臣,前愆未湔,新命荐加,才忝京兆,旋移秋曹未知聖明,奚取於愚魯之臣,過滌瑕垢,偏加寵任,一至於此乎?臣雖無狀,亦有心腸,豈不知感激恩私,奔走率職?而第念人臣之所以立朝事君者,只是有一段廉恥,爲自守之本。徒貪榮寵,不顧廉恥,則是先喪其所守,其將以何物事君也哉?今者聖明之收錄,時議之推恕,蓋出於不咎旣往,而臣追惟前事,釁孽猶在,若復都忘廉恥,復齒朝端,因仍盤礴,晏然若無故者,則其蔑公議辱淸朝,當如何缺,伏乞聖慈,曲加諒察,將臣新授職名,亟許鐫遞,以礪廉隅,以安愚分,不勝萬幸。臣無任激切祈懇之至。答曰,省疏具悉。司寇之任,不容暫曠,旣往之事,何必爲嫌?卿其安心勿辭,從速察職。
金禹錫,以弘文館言啓曰,本館僚員不齊,副修撰金鎭龜,連爲入直上·下番,今已久矣。朝者鎭龜,聞其母病猝劇,出去陳疏,校理吳道一·沈濡未肅拜,修撰李墪,服制未盡,俱未得入來。下番勢難闕直,校理吳道一·沈濡,竝卽牌招,以爲姑降入直之地,何如?傳曰,允。
右議政李尙眞再度呈辭,不允批答,王若曰,卿辭又何以至哉?予意已悉於昨者。試觀今日,此誠何時?飢饉連年,下民之困悴已極,變咎式月,上天之譴告未休。弭災之誠徒勤,未足爲應災之具,便民之政方講,或慮有擾民之端。若何施爲之皆當?所幸老成之尙在。朝議靡定,寔賴卿處事之周詳,士論咸推,亦由卿秉心之公正。維歲僑寓,無徠公之起樓,稀年耆班,有李昉之扶擬,豈料引疾之請,遽及仰成之辰?不瑕有傷,竟夕之登對屬耳,庶幾勿藥,今日之求退何哉?雖有首揆之不安,蓋緣未及商確,宜無心事之相阻,奚遽若是陳章?勅行之聲息非遙,要不出於來月,賑政之經理是急,宜有講於及時。玆皆待卿而消詳,其忍棄予而引退?於戱,國之所恃,維卿等數人,卿若不思,置國〈家〉何地?勉副至意,亟回遐心。所辭宜不允。故玆敎示,想宜知悉。成均司藝洪萬遂製進
副修撰金鎭龜疏曰,伏以臣母,年未至老,而素甚多病,昨因觸風寒,所患猝劇,氣寒移時,不省人事,急用藥物,僅得回蘇。臣自直所,朝才得聞,不得不徑出來見,而卽今餘症,尙甚不輕,寒熱交攻,而莫可支吾。以下缺,伏乞聖慈,俯垂諒察,亟許遞改臣所叨職名,俾得救護母病,不勝幸甚。臣無任屛營祈懇之至。答曰,省疏具悉。爾其勿辭,救護母病。
吏曹參議宋奎濂疏曰,伏以,臣本空疎陋劣,百不如人,加以疾病淪落,跧伏田里,自分爲永廢之人,無復有供職之望,不料筵臣謬達,聖聽誤垂,至加以不似之名目,施之以罷擢之異數,此豈如臣無似,所可堪勝,而辭免不允,收召不置,則在臣分義,有不敢一向退在者。將扶病骸,忍死上來者,只欲一謝恩命,粗酬宿願,備員閑漫,獲安私分而已。至如淸班顯塗,實非夢寐所到,而分外叨竊,已極惶愧,況此天官佐貳之任,是何等極選,而濫加於臣身耶?夫國家人才之得失,官方之澄淆,朝廷之尊替,皆係於用人之如何,而其所以用人之責,實在於銓曹佐貳之官。雖與長席不同,而旣許其與聞銓議,又多有獨政之時,則其任亦可謂重矣。斯豈可不爲之難勝,而輒授之匪人,以貽癏官僨事之患耶?臣性質昏愚,全無缺之明,氣宇低微,又乏防範之峻,兼且有蟄處窮鄕,積有年所,一世人物,全所昧昧,雖欲甄別流品,抑黜躁競,公詮注而淸仕路,其可得乎?環顧自省,百無當一。臣之從前所忝,無非不稱,而未有若此之甚者也。如是而猶復貪戀榮寵,冒沒承當,則臣心愧恧,固不足言,而其如臣情理,有萬分危迫者,不得不冒死呼籲於天地父母之前。臣有偏母,今年六十六歲。素抱沈痼之疾,常時羸悴已極,長在床褥,自去月念後,重得寒感,舊疾增劇,頭痛胸痞,症情危惡,粥飮全廢者,今已十數日矣。醫治百端,未見寸效,氣息奄綴,朝夕莫保,臣以獨子,晝夜扶護,旣不可一刻離側,而湯劑悶泣之中,方寸已亂,雖欲强勉出肅,隨分供職,其勢末由。伏乞聖慈,俯察危懇,亟賜遞改,俾得全意救護,不勝幸甚。臣無任涕泣祈懇之至。答曰,省疏具悉。爾其勿辭,救護母病。
右議政李尙眞,不允批答,王若曰,予惟今日危急之勢,此豈大臣休退之時?雖大小上下協力交修,猶懼不濟,矧耆碩元老決意遜避,誰賴胥匡?如大廈將傾,而非棟樑莫可支,若巨川無涯,而捨舟楫不能涉。卿毋迫予而請急,予且諭卿以難測。君臣之義,一體相隨,休戚所與共,輔相之任,百責攸萃,去就安可輕?況今天怒之方殷,重以民困之已極。思答修省之道,莫適攸宜,欲講拯濟之方,未挈其要。徊徨半夜,若恫患〈之〉在躬,歎息中朝,憫艱虞之溢目。將倚卿而爲重,胡棄予之如遺?深知卿憂愛之忱,委畀甚篤,亦賴卿輔導之懇,裨益弘多。袖手傍觀,非予意之所望,奉身決退,在卿心而何安?年齡已衰,雖或榮衛之已損,神明所相,庶幾藥餌之奏功。至於利害之所關,唯當可否〈之〉相濟。縱廟堂區劃,或有同異,譬之若推車然,而老成進退,實係安危,奚遽爲釋負計?予不多誥,卿可深思。於戱,循國忘私,允合鞠躬之義,辭榮養靜,詎遑便身之圖?亟斷來章,勉副至意。所辭宜不允。故玆敎示,想宜知悉。副校理申曅製進
右承旨兪櫶上疏。入啓。答曰,省疏具悉。爾其勿辭,調理察職。
引見時,李䎘所啓,義州府尹李綸,春秋館褒貶居中,堂上官中考,例當遞職,而義州乃關防重地,李綸之到任未久,而殿最缺不過兼春秋,日記未修正之故,則元非大缺以此遞改,似涉重大,故敢此仰達。上曰,中考蕩滌,可也。燼餘
上在昌德宮。停常參·經筵。
下直,靑陽縣監金光烈,柒谷府使南聚星。
夜五更,流星出氐星上,入南方天際,狀如拳,尾長三四尺許,色赤。
李濡啓曰,明日常參·經筵,取稟。傳曰,只晝講。
又啓曰,大司憲洪萬容受由,執義尹拯,持平韓泰東在外,掌令金世鼎·李彦綱,引避退待,持平李世白,牌不進,今日以監察茶時之意,敢啓。傳曰,知道。
又啓曰,右議政呈辭到院,而以大祭齋戒,留院之意,敢啓。傳曰,入之。以右議政李尙眞三度呈辭,傳曰,不允批答。
傳于李濡曰,史官三員待命,騎馬九匹立之。
李濡啓曰,史官待命事,命下矣。史官不備,宣傳官一員,代送之意,敢啓。傳曰,知道。
以元相爲統制使,備邊司薦望。
李濡,以備邊司言啓曰,中江開市,例在於二月十五日。依前商賈,豫爲整齊,多持物貨,及期入送,俾無埋沒之弊事,兩西監司及開城府留守處,知委施行,何如?傳曰,允。
又以備邊司言啓曰,信使行期不遠,而從事官朴致道,時在全羅道光州地云。令該曹分付本道,給馬催促上送,以爲及時治任之地,何如?傳曰,允。
又以實錄改修廳郞廳,以摠裁官意啓曰,都廳郞廳朴泰遜,以身病,啓遞已久,而無故可合之人絶少,尙未出代,朴泰輔,亦有罷職之命。史事方急,而郞廳之不齊如此,殊涉可慮。兩人之代,以弘文館校理沈濡,藝文館待敎李畬差下。謄錄郞廳姜錫圭,移授外任,黃欽,以覲親受由下鄕。勢難等待其上來,亦爲改差,其代,以兵曹佐郞兪命一,權知承文院副正字梁聖揆差下,令該曹竝兼春秋下批,何如?傳曰,允。持平李世白啓曰,臣雖無狀,豈不知分義之至嚴,而非但情迹臲卼,且緣疾病添劇,日昨召牌之下,自速違慢之誅,臣誠悚慄,罔知攸措。卽此所負,已難仍冒,筵臣之斥,有不暇嫌。請命遞斥臣職。答曰,勿辭。朴純啓曰,持平李世白,再啓煩瀆,退待物論矣。傳曰,知道。
巳時,正月初六日上御熙政堂,下直守令,還下去察訪引見。入侍,右副承旨李濡,記事官崔錫恒·徐宗泰·朴泰維,柒谷府使南聚星,靑陽縣監金光烈,橫城縣監裵璛,靑丹察訪閔純,連源察訪尹世喜。上曰,下直守令進前。南聚星進伏曰,小臣柒谷府使南聚星也。上曰,誦七事。聚星,口誦戶口增·農桑盛·賦役均·詞訟簡·奸猾息·軍政修·學校興。上曰,非徒口誦,着心爲之。金光烈進伏。上曰,職姓名爲誰?對曰,靑陽縣監金光烈也。上曰,誦七事。光烈對如前。上曰,七事之意,惕念奉行,而本道凶歉尤甚,春來賑政方急,凡事着意爲之,勿爲官吏輩所瞞,且勿善事,可也。裵璛進伏曰,小臣,構城縣監裵璛也。上曰,赴任在於何年?對曰,上年正月到任矣。上曰,在任已久,民瘼邑弊,必能詳知,毋爲奸吏所欺,着念於賑政二行缺。閔純進伏曰,小臣靑丹察訪閔純也。上曰,本驛上中下馬匹,幾何?對曰,五十八匹矣。上曰,馬政頹廢,未有甚於近日。使命往來之時,馬政最重。西路則尤重,非徒充數,必使肥澤,可也。且驛卒或有呼怨之弊,陳達可也。純曰,本驛在於營下,故如有弊瘼,則與道臣相議變通,今無變通事矣。尹世喜進伏曰,小臣連源察訪尹世喜也。上曰,馬匹,幾何?對曰,百二十四匹矣。上曰,別爲善養,可也。有驛卒呼怨之事乎?對曰,別無大段呼怨之弊矣。罷出。以上燼餘
備邊司啓曰,本司啓辭中,通信使從事官,誤以書狀官書之,初八日對馬島別單回啓,宜從其請之宜字,誤以依字書之,啓下之後,始爲覺察,不勝惶恐。竝皆改付標之意,敢啓。答曰,知道。
兵曹啓曰,錢貨行用之後,市直低仰,前後不同,卽今一疋之價,已至一兩有餘,而本曹所捧,每疋以捌錢計納,外方納布之類,初以本木載來,及見市價如此,以木換錢,割其贏餘,有同賈竪之事,非徒聽聞之可駭,各處朔布上下之際,錢文則又以八錢計給,故願受者,因此絶無,不得行用。且諸色軍兵逃故兒弱減布之外,又有被災蠲減之事,本曹所儲,漸至罄竭,而所捧錢文,不得旋下,前頭繼用,萬分可慮,錢布定式,不可無隨時變通之道。騎步布每疋,姑以錢文一兩折定,其餘有廳軍布之類,以每疋九錢,折定行用,而此後或有錢貴木賤之時,亦宜隨時低仰,適其輕重,以爲公私兩便之地,故就議于廟堂,敢此仰稟,依此擧行之意,分付京外,何如?傳曰,依爲之。備邊司謄錄
上在昌德宮。停常參·經筵。
下直,慶尙右兵虞候盧潪。
申時,日暈兩珥。夜一更二更,月暈。
金禹錫啓曰,明日都目政相値,政畢間視事,頉稟。傳曰,知道。
又啓曰,來十一日文臣殿講日次,取稟。傳曰,停。
又啓曰,來十一日輪對日次,取稟。傳曰,停。
李濡啓曰,大司憲洪萬容受由,執義尹拯,持平韓泰東在外,掌令金世鼎·李彦綱,持平李世白,引避退待,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
金禹錫啓曰,右承旨兪櫶,今已遞差,而右副承旨李世翊,受由下鄕,同副承旨宋光淵,昨遭服制,卽今廳中,事甚苟簡,明日大政時,吏兵批政廳,亦無以推移。當日內開政,以在京無故人差出,卽爲牌招察任,何如?傳曰,允。
李濡啓曰,假注書金弘楨,差下之後,才以入來,而觀其手部,方有腫患,決難察任。卽爲改差,他假注書,差出察任,何如?傳曰,允。
有政。吏批,判書李䎘進,參判李敏敍服制,參議宋奎濂進,都承旨金禹錫進。
以趙錫周爲假注書,以宋昌爲承旨,李后定爲吏曹正郞,申曅爲吏曹佐郞,以沈濡·兪命一·李畬·梁聖揆爲實錄兼春秋,金鎭龜爲獻納,申曅爲通信使從事官,趙宗著爲奉常正。李宣岳爲天安郡守陞號,社稷令白弘一,今加通政,老職。
兵批,判書金錫胄進,參判李師命服制,參議李東老,參知魚震翼進,右副承旨李濡進。
以兪櫶·宋昌爲副護軍,鄭勔爲副司直。
兵批口傳政事,以梁聖揆爲副司直。
金禹錫啓曰,當日爲政事,命下矣。臣禹錫,當往吏批政廳,兵批則該房與代房,皆不在,廳中,只有左承旨朴純,右副承旨李濡,而李濡則與政官相避,兵批政廳,何承旨進去乎?敢稟。傳曰,左承旨進去。
答寧海幼學朱憲文等疏曰,省疏具悉。疏辭當令廟堂稟處焉。
右副承旨李濡書啓曰,臣承命傳諭于領議政金壽恒則以爲,臣纔上一箚,冒伸危懇,不意近侍臨門,宣諭聖敎,臣不勝驚惶感激之至。臣雖無狀,不至全昧分義,非爲情勢之難安,疾病之難强,當此艱危孔棘之日,何敢不念國事,遽爲辭退之計乎?顧臣情勢疾病,不堪仍冒之狀,已悉於箚中,今不敢復溷天聽,而誨諭勤摯,有踰尋常,亦不敢一向退伏。當俟賤疾少間,進詣闕下,仰暴卑悃云矣,敢啓。傳曰,知道。
又啓曰,臣承命傳諭于右議政李尙眞則以爲,今臣拱辭,非有他故,實緣衰病沈痼,無計供世,而久未蒙許,方切悶蹙,何意近侍榮臨,傳宣聖諭,十行絲綸,丁寧懇惻,不啻若慈父之詔愛子?有非微臣所敢當者,臣誠惶恐感激,罔知措躬之所。臣之所患,若有一分陳力之望,則其何敢當此艱虞之日,二行缺伏地憐悼。謹當構一短箚,備陳危懇云矣,敢啓。傳曰,知道。
行大司諫李翊啓曰,掌令金世鼎·李彦綱,持平李世白,竝引嫌而退。屠販見露,方被囚治,全不出禁,元非實狀,掌禁有人,非己所與,雖有泛論,不必爲嫌。情迹臲卼,姑置勿論,召牌不進,在例當遞。請掌令金世鼎·李彦綱,竝命出仕,持平李世白遞差。答曰,依啓。
行大司諫李翊啓曰,臣以憲府多官處置事,來到臺廳,旣已傳啓之後,得見校理申曅疏本,其中一款,以李益華之除拜蔚山,出於物情外,人莫不駭然,而臺閣之間,尙今寥寥,誠可慨然,爲辭。臣於此,不勝瞿然之至。益華,本居鄕曲,未有名稱,其門地之卑賤,處心之無狀,固非他人所可明知,而蓋益華,起自草莽,早登科第,則凡人發身之初,必是忌嫉訾議,實是賢智之所不能免,其所流傳之說,如非親見,難可盡信,而曾聞變名一節,不無曲折,士族辨別,已有公案,則到今歷職旣久之後,猝然斷之以人世間不容之棄物,似非論人平恕之道。況前任嶺驛,大忤權貴,有不畏彊禦之稱,逮任西郡,治績著聞,致隣邑頌德之擧,此皆臣耳目之所及,久知其材之可惜,故及拜本任,未知其爲過當,果無駁正之擧矣。今被儒生之譏斥,何敢自以爲是,晏然仍冒於臺席乎?請命遞斥臣職。答曰,勿辭。
朴純啓曰,大司諫李翊,再啓煩瀆,退待物論矣。傳曰,知道。
掌令金世鼎啓曰,臣卽伏見副校理申曅疏本,則以蔚山府使李益華,不卽彈劾,非斥臺官,語甚峻切。臣不勝瞿然也。臣於益華,素昧其爲人,雖有泛然風聞,旣不詳其曲折,且其除拜本職之後,臣連在引避退待之中,其於物議,有同聾瞽,則論人之道,不可不審,故未卽擧劾,蓋出於此矣。今旣重被儒臣之斥,何敢晏然仍冒於臺席乎?請命遞斥臣職。答曰,勿辭。
朴純啓曰,掌令金世鼎,再啓煩瀆,退待物論矣。傳曰,知道。
掌令李彦綱啓曰,卽伏見副校理申曅疏本,則極論李益華不合蔚山之狀,而至以臺閣之上,亦有欲論者,而尙今寥寥爲辭。臣於此,不勝瞿然也。益華之處心行事,臣固不能詳知,而蓋其地望素卑,不合於雄府彈壓之任,故臣頃於玉堂,與申曅相對時,果有二行缺,臣之忝叨本職,爲日亦多,而無一言裨補,數日之內,連事瀆擾,紛紜之誚,亦所難免,其何敢一刻苟冒?請命遞斥臣職。答曰,勿辭。朴純啓曰,掌令李彦綱,再啓〈煩瀆〉,退待物論矣。傳曰,知道。
午時,上御熙政堂,晝講。入侍,左議政閔鼎重,知事呂聖齊,特進官李師命,參贊官李濡,侍讀官沈濡·申曅,記事官崔錫恒·徐宗泰·朴泰維。上讀詩傳小雅前受音,自伐木,止天保章,只讀大文及章下註訖。沈濡進講采薇,止卒章,竝讀註,而大文音釋,上更讀一遍訖,竝音釋。李濡進曰,校理申曅,猝然衄血,故不得已徑出矣。上曰,唯。沈濡依本註,逐條陳釋曰,此詩,乃武王以後所作也。蓋征戌之常程,故當其發遣之時,在上之人,察民情之勤苦,設爲是詩,以慰其心也。師命曰,此詩,卽宣王時所作也。宣王,以天保·采薇,治內治外者,卽此也。沈濡曰,凡戎狄,必待秋而動,所謂防秋者是也。是以替戍之規,以兩期爲限,已遣前戍後,發遣後戍於春間,至秋冬,與前戍竝力防戍,至十一月而還矣。釋載飢曰,此亦在上者,知其飢餓疾苦,托言而風之,其忠厚惻怛之意,可見矣。此下缺上曰,下註亦言庶乎等語,未然之辭也。濡釋腓曰,以朱子之意觀之,猶疵覆之義,而程子則言足腓隨動爲解,未知孰是也。又釋魚曰,魚者,海中獸也。至楊柳依依,沈濡曰,先王遣戍,往返有信,故言春往冬來之景,蓋如此也。於此可見古人,役使民力,而委曲反覆,切近人情,其民雖勞而不怨也。至范氏,沈濡曰,此言先王,以人道使人者,至誠懇惻之意,交孚於中外。至於後世,漢武·隋煬,使人如牛羊然,終至於敗亡,可不戒哉?鼎重曰,講官之言,是矣。人君,以萬勻之重,臨億兆之上,堂陛之間,遠於千里,故不知小民之飢寒困苦,使之如牛馬,此不可不齊也。上曰,唯。上掩卷。鼎重進伏曰,雨雪連下,聖體,若何?上曰,無事。鼎重曰,判府事金壽興,箚陳戶布之非宜,蓋其本意,非以戶布爲不可也。只以□□兩端不可姑寢爲言,有令廟堂稟處之敎,而領右相,皆引疾不出,不得趁卽稟處之意,敢達。上曰,知道。鼎重曰,此事非徒壽興言之,諸臣之中,持難者居多,而小臣則以爲不然也。法苟便宜,則豈可以論議之紛紜,而遽爾中止乎?卽今弊端之方急而不可少緩者,軍役也。軍役變通,除非戶布,無他善策。蓋我國所謂兩班者,皆是閑遊無役之人,良民則困於侵虐徵斂,莫保其生,其爲不均,莫此爲甚。臣亦不敢自謂明的之見,諸法之中,戶布最優故耳。事若有窒礙難通者,則磨鍊之後,中止非晩也。如大同新設之初,群議紛紜,而惟斷乃成,至今稱便。今之議者,亦言新法之難行,而此不過因中間閑散輩驚擾之言,有此沮撓之論,非有主見明知之利害也。且右相以爲,大軍籍則猶可設行,而戶布則決不可行云,此則大有所不然。我國之人,名分至重,雖稱士族,一落軍籍,便爲平民,如是則必有大段騷擾之弊。至於戶布,則通上下計戶以納,雖有一時切迫,不敢怨上,第爲磨鍊其節目,臨時參酌,無妨矣。三行缺上曰,凡民,可與樂成,不可與慮始,今不可以群議之紛紜,而有所沮撓也。師命曰,臣於當初,只知變通之爲宜,不念人言之如此,妄以一疏,陳其利病矣,到今朝議之多岐,至於此極,惶悚罔措矣。大抵我國良役偏重,故平民中富者,入於中人輩,貧者,屬於他奴婢,數年之後,良戶日蹙,逃故闕額,決無充定之路,不得已有戶布之議。今不別樣變通,則將無以成樣,必欲變通,則戶布最優矣。癸丑以前,則雖有逃故蕩減之事,各衙門所儲,頗有贏餘,故推移補用,而厥後連値國葬,朝家多事,各衙門需用之物,蕩然無餘,除戶布或大軍籍等法,將無所措手處,此爲可悶。況我國凡有作爲之事,每每爲浮議所沮撓。如欲無爲則已,必欲變通,不爲浮議所制,然後國事可望也。上曰,當此國勢阽危,民生困瘁之日,有萬分難支之形,無一毫可恃之勢,而領相今又引疾。須體至意,速出論道事,承旨親往傳諭。李濡曰,右相處,似當一體敦諭矣。上曰,唯。上曰,昨見吏曹草記,則通信從事官朴致道,令該道催促上來之意,陳啓,今已分付耶?鼎重曰,伏聞致道,纔經大病之後,症勢極重云矣。聖齊曰,今若待其上來,則日字漸遲,此爲可慮矣。上曰,朴致道,姑爲遞差,以在京無故人,今日政差出。鼎重曰,北路飢饉特甚,賑政方急,字牧之任,不可不擇送,而新除授鏡城判官金正夏,從前有居官不謹之誚,重被臺彈。如此之人,不可仍爲差送。金正夏改差,令該曹各別擇差,催促發送,何如?上曰,依爲之。師命曰,正夏,非但有不謹之誚,又嘗諂附於挺昌,故人皆唾鄙矣。及爲馬山察訪,長在陽德罪人沈檀謫所,同其寢處,抛棄官事。其行身麤鄙,不恤國法,本來如此矣。李濡曰,旣有此等罪狀,則不可遞差而止,合有論罪之典矣。上曰,趨附挺昌,已極麤鄙,而擅離任所,長與罪人同處三行缺上曰,泰輔,身居論思之地,議事之際,旣有乖戾之失,論人之間,又有深刻之意,施以薄罰,有何所傷?師命曰,臣則素知泰輔之爲人矣。年少輕銳,所見固滯,有此妄作之擧,而乃其本情,則出於無心,雖其所言過激,亦當容恕,不宜被罪也。沈濡曰,泰輔爲人,年少輕銳,固執好勝,旣有所見,則雖其一家年上之言,亦不信從云,病痛如此矣。其言雖過激,亦不無可取處矣。師命曰,其言不過妄作,何至可取乎?以荀況·馬融之得罪於先輩,而猶且伸救,李端夏之忠淸公平,而以情外之言,攻斥如不及,其所見執滯如此,若其本情,則不在於構陷矣。沈濡曰,臣非以爲疏中之言爲可取,乃其爲人剛果,有可取云耳。鼎重曰,泰輔爲人,臣則素昧,而只以今番事觀之,固滯妄作,病痛種種。若其爲人,則或不無過人處云,矯揉氣質,則可以用之矣。今日所達者,非以其言爲可用也,慮其有妨於言路矣。師命曰,烏鳶之卵不毁而鳳凰至。其言雖非,不爲採用,足矣,何至罪其身乎?上曰,當初施罰,非永廢也,欲徵其一時之罪矣。李濡曰,大臣·諸臣之言如此,不可不允從矣。鼎重曰,臺啓中,有勁直敢言,亦足可尙爲言,此則語無斟酌矣。師命曰,儒臣則以爲敢言,臺疏則勁直,此等言太無稱停矣。此不過輕銳妄作之致,何以爲敢言,何以爲勁直耶?沈濡曰,無論疏語之如何,以陳疏之故,至於被罪,其有傷於恢言路之道,非細慮,不但爲一泰輔地也。上曰,日本所送御筆所書字,昨已議定以入,書本次。令該曹豫爲措備以待,而紗幅,翻水灑金以入事,分付。聖齊曰,當牌招郞官分付矣。上曰,政院知悉擧行。聖齊曰,頃日筵中,因光城府院君金萬基所達,方響改造事,有令禮官稟定之命矣。更爲詳考,則方響圖形,他無見出處,只在於五禮儀,而又與樂學軌範所在,不同。蓋軌範所載,則乃六寸二分,而五禮儀尺數則九寸也。至於宗廟所用,則或有五寸六分者,或有五寸三分者,其制自相參差。所當一從五禮儀尺數改造,而永昭殿方響,旣從軌範所載造成,則二行缺鼎重曰,凡樂器造作之規,尺數爲重,而五禮儀乃時王之制,則一遵其尺數而改造,宜矣。上曰,五禮儀,乃國家通行之典,一遵其尺數改造。雖不可一時盡改,永昭殿方響爲先,宗廟所用,亦依五禮儀改造,可也。沈濡曰,本館上下番,只有臣及校理申曅入直矣。近甚苟簡。或以服制,或以親病,或以呈辭,皆不仕進,館中只有臣及校理申曅,入直矣,曅有病出去。李墪·吳道一,竝卽牌招察任,何如?上曰,允。李濡曰,本院紙地,常時每有不足之弊,裁減之後,公事之煩多,甚於前日,而不察其源,只減其數,決無可支之勢。今後則以五十卷,依前定捧納之外,勿爲加用事,定奪,何如?上曰,頃日筵中,因戶判之言,以參酌加定爲敎矣。鼎重曰,才已裁減,而旋卽復舊,事體未安,其不足之數,自政院移文取用則好矣。罷出。
領議政金壽恒箚曰,伏以臣,疾病情迹,俱難在職,而露章陳籲,未蒙矜許,至於聖諭諄諄,俾赴賓廳之坐,而臣賤疾彌苦,坐違朝命,惶隕悶蹙,益無所措。竊意臣之忝叨匪據,已三年於此矣。循省職責,蔑有絲毫之補,重以疢疾嬰身,往往而劇,雖黽勉就列,而病日居多,至於犇走之微勞,簿書之末務,亦不能自盡,多致稽滯失誤,其負竊位素餐之罪,固已久矣。今則疾病漸痼,精力已竭,一臥經旬,蘇復無期,臣雖欲强自驅策,更無一分餘地,而其在國體,亦不宜仍留病劣無所用之臣,使庶績日瘳而賢路久妨矣。在平時尙然,況於今日之艱危乎?且臣發言處事,動輒乖謬,致令朝著之上,紛鬧未定,卽此一端,已難苟冒,而僚相之請急,雖云實由疾病,大臣之去就,所關不輕,前席引嫌,以臣之故,而長單之入,旋又繼之,在臣私義,固不可自安。末俗多口,又不可戶諭,安得晏然獨據其位,三行缺共貞良道,而惟其妄率做錯,重大事體缺雖僚相之意,不欲深怒顯責,而臣果誠意缺臣今日之計,一退之外,無他道理。伏乞聖慈,曲加矜察,亟許黜免,俾得省愆養疴,以圖後效,國事幸甚,私分幸甚。取進止。答曰,省箚具悉卿懇。所患宿病,尙未痊疴,慮意之懷,曷有其已?噫,方今國勢,譬如大廈之將傾,涉川之無涯,雖大小臣僚,恪勤乃職,盡心力而爲之,猶患世道之難回,倒懸之難救,而況職在三司之位,身佩安危之機,不思以鞏固懷保之道,遽因僚相之引避,年少之浮議,連章丐閑,恝視國事,不覺駭然,而重爲卿深惜也。斷無允許之理,須體至意,安心勿辭,速出論道,以濟時艱,以副企望。仍傳曰,遣史官傳諭。
平安監司柳尙運疏曰,伏以,上年秋,有淸城府院君金錫胄,抵書於臣缺於賓廳引見時,以戶布一法,先行關西之意陳達,而缺先以私問於監兵使,則自上特命先問,故如是馳書。今三字缺於本道,則本道民戶幾何,定式收捧之後,監兵營前缺所捧於軍兵者,及各站支勅之需,一一劃給,又有若干輸納缺□者,則此外無他役矣。本道之最難變者,館軍之缺而行此則可除盡其大數,作速回報云。臣於此法,素昧便否,且私問,亦出成命,則初不磨鍊,徑先防塞,無此道理,故就將戊午成籍,抄其戶數,且以道內一年應費,擧其大槪,重其出入,別具一紙,仍陳兵判窒礙處,及江邊七邑難便之端,山郡入作難捧之勢,而第意此法,役重者便之,閑遊者苦之。物之不齊,物之情也,惟其請定之令,儒弁俱駭,隣族之侵,上下同病,多言令便,亦其勢然耳。若除積苦之弊,講定難處之端,則可無胥動之虞者,臣之言意,大略如斯。仍此一事,衆口交謫,而甚者,至以虛稱民怨,務合時議等語,公私醜抵,不有餘力,豈臣往復書中二行缺無勉之義,而揆以公家處分,不宜置之於然疑缺淸朝之羞。伏乞聖明,亟削臣職名,仍令攸司,勘定臣罪,以爲鄙夫之戒,臣不勝大願。臣無任兢惶祈懇之至。答曰,省疏具悉。情外之斥,不必爲嫌,卿其勿辭,從速察職。
右議政李尙眞三度呈辭,不允批答,王若曰,予用申告者再,庶亟斷於來章,卿之巽辭至三,實有違於素望。卿毋浼浼焉若是,國其岌岌然殆哉?唯卿,性度恢弘,器宇峻整。堅確之操,足以勵末世而激頹波,老成之風,足以範一代而鎭浮俗。故於改絃之始,畀以秉勻之權。安石起來,蒼生之望攸係,司馬入相,衛士之額爭加。正色立朝,德重允愜於眷注,忘身循國,忠篤可見於贊襄。何意求助之時,乃有缺閑之請?纔經道路之跋涉,豈無榮衛之失和?惟其夙夜之勤勞,抑亦精力之有損,顧念艱危之方極,寧許缺碩之退休?民怨方興,若爲懷保之策,積弊未去,好二字缺施之要。盈庭群議之紛紜,待卿一言而調定,引疾三字缺此非其時,同寅協恭,是予所望。百務叢萃,必得籍經濟缺才,一力擔當,唯以寧社稷爲悅。桑楡雖晩,猶未及引年缺遜章,筋力尙强,亦何妨論道而臥閤?武侯當日,思殫鞠躬之忠,晉公暮年,詎云遜位而退?卿豈棄予而不顧,予所依卿者若玆。毋執撝謙,勉副虛佇。於戱,休戚與公,責旣重於倚毗,進退以時,寧可輕於去就?肆庸敷告,庶回遐心。所辭宜不允。故玆敎示,想宜知悉。校理沈濡製進
工曹判書申汝哲疏曰,伏以臣,賤疾危㞃,決無供職之望,尋章乞遞,實非例辭之比,而格外恩暇,又出於意外。臣欲感恩就列,則痛勢沈痼,筋骸不能自力,欲一向調攝,則職務曠廢,分義有所不敢,臣誠狼狽窮蹙,靡所容措。臣竊念,三告遞職,乃朝家待臣僚之恒式,而臣自忝本職以來,三告加由者,前後非至一再。未知聖明,奚取於臣,而不拘恒式二行缺臣之宿病,始原於水土,添重於草三字缺痛,爲其重症,如或失攝,輒必發作,而氣血枯瘁,精神衰謝,年未五十,鬚髮盡變,此則聖明之所以下燭也。以此疾喘,頃忝都監堂上之列,數月奔走,侵損非細,而又於太廟將事之日,冒寒終宵,宿患添劇,種種諸症,乘時作孼,痰升而爲咳喘,一刻不能安臥,一步不能行動,痰結而爲噎膈,勺水飮卽吐出,粒米亦難消下,聲啞氣促,腹痛便泄,浹月沈綿,有加無減,委身床席,作一僵屍,雖使臣解職就閑,積久調治,猶難復起爲人,又豈有束帶造朝之望乎?極知毛擧賤症,仰瀆天聽之爲誤屑不敢,而病狀如此,末由陳力,臣於元朝賀班,亦不得進參,臣罪萬死萬死。伏乞聖明,特推體下之仁,且念曠職之失,亟命遞臣本職及兼帶摠戎·捕盜廳·訓鍊·備局·軍器提調等任,使得專意救療,以重濱死之命,公私萬幸。答曰,省疏具悉。今玆加由,意非偶然,未參賀班,有何所妨?卿其安心勿辭,調理察職。
持平韓泰東疏曰,伏以,臣於前月,在公洪道缺地,恭承恩召,以到天安縣,舊疾增篤,累日昏仆,數行辭章,撰藁未成,不覺冒進病狀,伏竢指揮矣。繼受本道監司關諭,令臣調理上來。臣忍疾登途,症勢轉劇,旬月之內,實無自力起發之勢,而竊意臣除授本職,恰過一朔。言責重地,不可久曠,不得已更暴肝血之懇,喧喋淸燕之中,臣罪至此,益無所逃。蓋臣積禍餘生,早罹奇疹,潛深伏隩,俾如嬰兒,奔走供職,決非所堪,故前後恩命,累數辭避,分義虧缺,蹤跡違傲,情勢難安,日甚一節。臣實支離餘命,自有公洪都事之除,不敢復爲免遞之計,走伏官次,再次試場之任,三朔覆審之後,二行缺幸而竣事,旅憩空館,與死爲隣,缺調治之旨,繼降中路。强死前進,吐血咳逆,乘時竝作,精神昏眩,飮啖俱廢,僵臥床褥,若將澌溘,扣謝恩私,厥路無由。顧臣筋骸症樣,危脫至此,而終以瀆擾爲懼,自阻於仁覆之下,則一物之微,有足悲者。玆敢仰首疾籲,伏乞聖明,察臣病狀,矜臣情勢,所有職名,亟許遞改,俾得安心將息,以延殘喘,不勝幸甚。答曰,省疏具悉。爾其勿辭調理,上來察職。
副校理申曅疏曰,伏以臣,倥侗顓蒙,百不如人,猥被洪私,昵侍經幄,而曾未有缺半辭,裨補聖化,居恒愧恧,無地措躬。顧其犬馬之誠,相於天禧,目擊時艱,憂慮熏心,中宵禁直,缺壁彷徨,自不覺涕泗之交頤也。噫,此何等時也?天怒疊臻,民困方極,百度頹廢,萬事潰裂,有萬二字缺保之形,無一毫可救之勢,縱使群工協力,各職其職,趨事赴功,有如救焚拯溺,猶懼其不能濟也。況今百隷怠二字缺謁成習,大小恬憘,悠泛度日,荏苒時月,委靡益甚,尙可望其振肅頹綱,轉回危機乎?臣於兩大臣引入之事,竊有所慨然於中者。今夫戶布之法,意在於寬紓軍役,而若其利害便否,有難灼然,而各因所見,一可一否,俱出於爲國之心,而右揆引嫌,首台繼入,當此多事之日,鼎席殆空。嗚呼,此何景色耶?昔韓魏公,與范希文諸公,同在西府,上前爭事,論議各別,而及其下殿,各不失和氣,當時以爲,此如推車子。蓋其心主於行車,而不爲己也。司馬溫公,議改免役爲差役,蘇軾爭之,嘗於政事堂,條陳其不可,溫公忿然,軾曰,昔韓公,刺陝西義勇,公爲諫官,爭之甚力,韓公不樂二行缺臣,俱以國家柱石之臣,因一些嫌,各自遜避,四字缺有若不相曉者,此豈國家和平之福,而若此不已,有何時做得國事也?我朝臣隣之遇事嫌礙,固是流來痼弊,而到今已難救藥矣。臺閣則以紛紜引避爲能事,儒臣則以相繼違牌爲廉隅,百司之官,轉相效尤,各意自便,視官事如蘧廬。臣以爲此弊不祛,則雖有良法美政,可以便民利國者,決知其必不可行矣。兩大臣所引之嫌,元非大段,而此時鼎席之久曠,誠非細故。殿下宜以別旨,慰安責勵,諭以艱危之勢,勉以休戚之義,勿拘常例,使卽竝出,而臺諫數遞之弊,百司怠慢之習,亦宜次第通變,一倍警飭,俾不至於因循舊套,則亦可謂振作之一大綱也。生民休戚,係於守令之賢否,而近來字牧之任,全不擇差,如李益華之除拜蔚山,出於物情之外,人莫不駭然。缺益華於登第之初,嫌其門地之卑賤,變其父名,謀爲二字缺其處心之無狀,固已不置於人類矣。只緣阿附向時權缺得參驛郡宰,而爲人奸黠,挾以雜術,換面巧說,到處缺陷,故雖是當初,慣知其不美之行者,今或以爲其才可惜,而遽至於擢授雄府。夫蔚山,乃文官擇差之地,曾所履歷者,或以堂上,或經兩司,而否則聲績表著之人。未有如益華之爲人處地,素卑汚微賤,而猝然超授者也。臺閣之間,亦有欲爲論劾者,而尙今寥寥,誠可慨然。貞明公主,以宣廟天潢,大耋之年,巋然獨存,殿下之所以特施非常之恩者,固出於敦族優老之盛意,而但國儲蕩竭,民事罔極,御供諸需,皆以裁損,百官常祿,亦且蠲減,八路數千里之內,頗連流離之民,又不知其幾許,而賑濟之策,茫如捕風,則此誠危急存亡之秋,而亦殿下所嘗洞悉者也。當此之時,凡干用度,不可比之常年,而其於撙節之道,二行缺濟活數百人一歲之軀命矣。以數百人一歲軀命,三字缺費於私恩一日之需,而莫之靳惜者,此豈大聖人用財權度之得其當者也?仍竊伏念殿下,上奉兩慈聖,其於備物致養之道,宜無所不用其極,而豐呈之進,猶未得擧行者,豈非以歲飢民窮,國勢板蕩,豐豫之擧,實有所未遑故耶?以此推之,則主家宴需恩賜之命,元非不可已之事,而至於賜物之太濫,尤非爲民惜費之意。無已則量宜減數,其於施恩節財之道,兼行兩得,則庶乎其可矣。臣適在直廬,竊有區區所懷,不揆猥越,冒瀆宸嚴,固知愚陋之極,無所可取,而隨事盡言,亦臣子無隱之義。伏乞聖明,恕其狂僭,而試垂省察焉。臣無任惶悚屛營之至。答曰,省疏具悉。所陳之言,實出於爲國之忱,深自嘉尙。疏末事,固知惜費之好意,而今玆錫物之優厚,蓋出於一時推恩之擧,成命已下之缺又減數,未知其妥當也。
右承旨兪櫶疏曰,伏以臣狗缺力,猥上辭疏,而未蒙恩遞,反下調理察職之命,惶蹙感激,涕淚無從。惟思賴天之靈,幸得善道,則忍缺驅策畢命,爲期矣。昨聞院中諸僚,多有故,强起扶曳,顚倒入來,則客熱熾上,呼吸不通,眩暈頹仆,耳無聞目無見,特一未斂之僵屍耳。病勢至此,回蘇未易,伏乞聖慈,特垂哀憐,亟賜鐫遞,俾延螻蟻晷刻之命,不勝幸甚。臣無任祈懇屛營之至。踏啓字。
上在昌德宮。停常參·經筵。
自辰時至未時,日暈。
朴純啓曰,大司憲洪萬容,針灸呈辭受由,執義尹拯,持平韓泰東在外,掌令金世鼎·李彦綱避嫌退待,持平一員未差,今日以監察茶時之意,敢啓。傳曰,知道。
金禹錫啓曰,今日大政時,臣禹錫,當往吏批政廳,兵批則該房承旨李世翊,受由在外,代房承旨李濡,與政官相避,廳中只有左承旨朴純,兵批政廳,何承旨進去乎?敢稟。傳曰,左承旨進去。一行缺
兵批,判書金錫胄進,參判李師命服制,參議李東老,參知魚震翼進,左承旨朴純進。
金禹錫啓曰,今日祿都目政事,竝行之意,敢啓。傳曰,知道。
吏批啓曰,今都目政,各岐仕滿應遷者,相避及未準朔監察。禁府都事,刑曹·掌隷院郞官,各司久任,時推人員,竝擬,何如?傳曰,允。
傳于李濡曰,前後扈從有功勞人,及淸白吏·戰亡子孫,各別錄用事,言于兩銓。
兵批啓曰,北評事今當差出,而除實錄郞廳,擬望之人乏少,外任竝擬,何如?傳曰,允。
傳于李濡曰,討逆時別單人員及十考十上,五考五上,竝各別擬望事,言于兩銓。
兵批啓曰,訓鍊正,今當差出,而堂下武弁中,有才望在京者絶少,外任竝擬,何如?傳曰,允。
李濡,以永昭殿參奉,以入番宗室意啓曰,本殿參奉尹世興·金萬㘽,俱有身病,症甚不輕。自前如此,則例有代察之規,令該曹假參奉差出,使之察任,何如?傳曰,允。
金禹錫啓曰,廳中位不齊,未有甚於此時,而於昨日右承旨宋昌牌招不進之後,今日亦不肅謝。卽者以母病,陳疏到院,觀其疏辭,有少減之語,似無不可仕進之事。元疏則自本院還出給,卽爲牌招察任,何如?傳曰,允。
李翊,以觀象監官員,以領事·提調意啓曰,當時日月之食,見於天際,則例必登高看望矣。今正月十六日甲子定望夜月食,以四篇法推之,大明曆法,則食在地下,而但時憲法,初虧寅正三刻,外篇法,初虧卯初二刻,內篇,初虧卯正一刻。以時憲法及外篇法觀之,則初虧皆在於月未入之前,似無看望之事,而以內篇法看之,則初虧時刻,與其日日出時相近,月行或不無盈縮之變。月入之時,脫有虧缺之形,則不可不隨所見救食,依前例別定監官員二員,登南山看候,如有虧缺之形,卽令放火後救食,何如?傳曰,允。
吏批啓曰,健元陵參奉李喜朝,身病甚重,不得行公,改差,何如?傳曰,允。
吏批,判書李䎘進,參判李敏敍服制,參議宋奎濂進,都承旨金禹錫進,缺韓世謙爲淸安縣監,尹以亨爲比安縣監,五字缺朴泰斗爲泰仁縣監,趙相槪爲珍山郡守,趙顯期爲瑞山郡守,柳譚厚爲淳昌郡守,崔致翁爲持平,睦林一爲鏡城判官,徐宗憲單付承文副正字,權宇亨單付校書著作,丁尙俊爲咸安郡守,張梲爲司書別提,李爲漢城參軍,宋炳夏爲牙山縣監,洪萬遂爲利川府使,金淶爲文川郡守,金時郁爲沃溝縣監,沈若虛爲輸城察訪,李維聃爲社稷令,尹嘉績爲禮曹參議,金世輔爲監察,李參徵爲工曹正郞,朴昌漢爲典籍,黃玧爲司成,趙爾炳爲奉常副正,任在爲司僕主簿,洪處道爲漢城參軍,韓德亮爲濟用奉事,姜椷爲監察,洪重模爲工曹佐郞,李嵂爲直講,韓紀白爲禮曹佐郞,李□東爲監察,韓洸爲禮曹正郞,李之白爲監察,尹尙□爲歸厚別提,趙祺錫爲長興直長,崔寯爲司宰奉事,沈益相爲刑曹正郞,李湜爲活人別提,金鼎象爲禮賓直長,羅重器爲內贍寺奉事,魚震涉爲刑曹佐郞,柳檜爲禁府都事,金萬吉爲司僕主簿,李玄紀爲兵曹正郞,李端夏爲左參贊,崔鎭南爲直講,申晸爲知義禁,丁煌爲禮賓別提,李碩根爲內資主簿,元德夏爲活人別提,李志行爲中和府使,申懹爲司僕正,李衡祥爲栗峰察訪,李翊周爲宗簿主簿,李儀朝爲義盈主簿,安至爲尙瑞直長,鄭星徵爲典獄奉事,李善溥爲海運判官,□玹爲禁府都事。日暮姑罷。
兵批,以李端夏爲知中樞,李惠疇爲內禁將,睦來善爲知中樞,趙世雄爲訓鍊僉正,許彬爲訓鍊判官,閔碩才爲慶尙左兵虞候,曺世益爲慶尙左水虞候,李德基爲月串僉使,鄭重國·宣邦道爲武兼宣傳官,崔濱爲漆浦萬戶,朴星錫·閔增爲副司果,許棠爲副司正,南二星爲上護軍,申晸·魚震翼爲大護軍,趙師錫·任相元爲護軍,睦來善爲副司直,白弘一爲副護軍,宣邦道爲安骨浦萬戶,金瑎爲訓鍊判官,申漢章爲都摠都事,趙完璧爲中樞經歷,李楫爲都摠經歷,林爲副司果,郭齊泰·趙錡爲武兼宣傳官,李萬徹爲五衛將,李時宰爲礪山營將,安厚吉爲惠山僉使,韓廷健單付訓鍊主簿,李爲訓鍊僉正,薛禹徵爲武兼宣傳官,尹商三爲都摠都事,安大器爲別害僉使,前萬戶趙世弼今加折衝,國恤時津船加造十隻及第金弘遠,前萬戶李碩華今加折衝,訓鍊都監軍器改造韓廷建爲梨津萬戶,崔命得爲雲寵萬戶,安璈爲德浦僉使,李台重爲訓鍊副正,閔暹·閔就魯·李相勛·李廷彙·韓斗南·朴再興·李光震爲副護軍,崔柱天·李希夏爲武兼宣傳官,具鳳昌爲訓鍊判官,朴星錫爲都摠都事,李寅徵爲牙山萬戶,洪夏臣爲都摠經歷,朴望之爲訓鍊主簿,李相殷爲寅火堡萬戶,吳仁達爲丑山萬戶,李之茂爲吾老梁萬戶,李泰恒爲薺浦萬戶,李四翼爲文兼宣傳官,馬尙屹爲仁遮外萬戶,尹世衡爲訓鍊主簿,羅弘佐爲訓鍊正,任夏錫爲武兼宣傳官,趙綺爲楸坡萬戶,韓汝淑爲潼關僉使,金尙鳴爲宣沙浦僉使,崔昌業爲牛仇里萬戶,崔萬喜爲格浦別將,李命徵爲訓鍊主簿,具鳳昌爲都摠都事,李時宰爲副護軍,李四翼爲副司果,尹爲白峙僉使,金戡爲宣傳官,李相頊·朴夢錫爲宣傳官,金挺郁·徐正倫爲武兼宣傳官,成大萬爲訓鍊判官,朴時豪·李天培·林世茂爲守門將,許彬爲帽島萬戶,趙世雄爲蒜山僉使,李文柱爲武兼宣傳官,李時豪·李碩行爲部將,閔錡爲忠原營將,羅廷俊爲守門將,李景建爲淸江萬戶,林斗源爲平南萬戶,任相元·李佖爲副摠管,金敬文·權爲僉知中樞府事,成重三爲濟物萬戶。日暮姑罷。缺
李濡,以義禁府言啓曰,以公洪都事啓本,刑曹啓目,延豐縣監李商翼,方爲待命,拿囚之意,敢啓。傳曰,知道。
正言尹德駿啓曰,臣稟性侗虛,自幼善病,去歲春初,連患重疾,雖幸回蘇,眞元未完。頃奉儐命,久滯瘴鄕,風土所傷,痰咳交劇,骸體倦懦,神氣迷亂。近又添得阿睹之病,閉目苦苦,不得以風。頃日召牌之下,强起供仕者,纔數日矣,而所患諸症,一倍添劇,旋尋辭單,見阻喉司,瘝曠已多,悶蹙冞增。日昨兩司多官,以不論李益華事,被斥於儒臣,更求引避,臣於是,益不勝瞿然也。益華蔚山之除,在臣行公之時,則不論之責,臣亦有之,何敢一刻晏然乎?請命遞斥臣職。答曰,勿辭。
弘文館校理沈濡,修撰李墪等箚曰,伏以,行大司諫李翊,避辭見上掌令金世鼎,避辭見上掌令李彦綱,避辭見上正言尹德駿,避辭見上竝引嫌而退。李益華之驟陞,輿情爲駭,則費辭分疏,殊未妥當,欲論不論,有乖臺體。至於一事再避,以病尋單,則不卽擧劾,其勢固然。請行大司諫李翊,掌令李彦綱遞差,掌令金世鼎,正言尹德駿出仕。答曰,依啓。
副護軍兼知春秋館事弘文館提學李端夏疏曰,伏以,滓穢微臣,叨竊重任,負乘致寇,猝被大僇,蒼黃出城,卽欲陳籲辭退,而公議方張,不敢猥先露章,欲少留住郊外,則亦不無形跡之嫌,不得不徑還鄕居,雖出於情勢之萬分窮迫,然其罪戾,則尤加一層矣。幸蒙大臣啓,遞臣本職,退來之後,臣得少安,而兼帶諸任,迄無處分,此則容或待臣自處而置之,故臣方具短疏,冀賜鐫免,仍乞治臣徑還之罪矣,不自意聖度包荒,誅譴不加,反降前諭,十行綸旨,丁寧懇惻,有非負罪無狀之臣,所堪承當者,臣捧讀未半,感涕先零,臣雖粉身沈宗,何足以報聖恩之萬一也?臣夙嬰奇疾,素乏才以下缺答曰,省疏具悉卿懇。噫,世壞敗俗流失,忠厚質朴之風掃地,浮躁傾軋之習轉加,爲世道太息,固已久矣。卿之忠於國家,長於詞翰,寡人之所稔知,朝野之所共許,而惟彼氣銳之輩,勒加罪名,肆然侵攻,良可駭異,卿何足掛齒哉?宜遵前旨,安心勿辭,從速上來,以完史事。
右承旨宋昌疏曰,伏以,臣纔遞外邑,旋叨邇列,驚惶踧踖,若無所容。揆以分義,所當奔走惟命,而第臣有偏母,自七八日前,患得感冒,症情甚重,到今大勢,雖似少減,元氣尙爾苶然。以此情理,決難供仕,故昨於嚴召之下,不得祗赴,罪積逋慢,達宵徊徨,略構短疏,仰暴危懇,而疏旣見却,召牌又降,臣之狼狽悶蹙,於是乎更加一節矣。再違召命,誠有所不敢,纔已詣闕祗謝,而顧此母病,比諸前日,雖似乍減,眞元大耗,飮啖漸却,委憊度日,二行缺遞改臣職名,以便公私,不勝幸甚。臣無任惶悚祈懇之至。答曰,省疏具悉。爾其勿辭,救護母病。
右議政李尙眞箚曰,伏以,臣再三請急,病狀盡露,而兪音尙靳,眷遇彌隆,至遣近臣,敦勉備至,臣是何人,叨此異數,感激已極,酬報無地矣。臣之忝居鼎軸,于今一朞有餘,而未嘗有畫一策獻一計,以答洪私,以效微忠,臣之所可以萬一圖報者,惟有奔走一節,若其筋力所逮,驅策可强,則臣非木石,忍以何心,不思所以竭知殫慮,小補涓埃,而徒懷優閑自便之計哉?頃者前席亦嘗陳病請遞,而仍以體例上事,略有所倂及,此特小嫌,非有深意,而人或不諒,謂臣引入,專出於此,聞者亦信,至發章奏,致令首相,連章乞解,雖以殿下之明聖,亦安得不疑於臣之所辭免,以病不以嫌也?臣誠悚蹙,不敢自安。目今天怒於上,莫究消弭之方,民怨於下,未得拯救之策,時勢艱虞,朝野憂惶,此正君臣上下,同心協力,以圖共濟之秋也。不待聖敎,臣亦知之,如臣者才識淺短,未諳時務,雖不足論列得失,裨益國家,而苟無切身之重,則當此時,尙不敢以微事,輕決去就。矧可使無故之首相,緣臣而不安其位,以妨國事哉?實非臣意慮之所及,而初無臣言,則必不至此,此亦臣之罪也。臣非不欲出而承命,以相勉其共貞之義,而顧臣病勢,小無所減,最是肢體痠麻之患,視聽昏聵之症,日漸有加,藥不見效,元氣已脫,精神頓耗,差復難期,起動無路。不如是則初豈尋單,以期必遞,而況此寵諭之下,又安敢不卽祗奉,重孤盛恩,自速嚴誅乎?賤疾之終難供職,此又可見其實狀,決不可引日虛帶,致有瘝曠之弊。伏乞聖慈,特垂諒察,將臣職名,亟許罷免,使臣得以專意醫藥,或保殘齡,則亦天地父母之深仁厚澤,臣不勝區區大願也。答曰,省箚具悉卿懇。才悉予意於昨者宣諭之批,復何多誥?噫,當此天怒荐疊,國勢委靡之日,雖大小臣僚,一心戮力,共理國事,猶恐或墜,而況身居大臣之位,値此多難之秋,罔念拯濟之責,因一不當嫌之嫌,尋單請急,欲爲釋負就閑之圖,是豈平日所望於卿者哉?須體予意,安心勿辭,速出論道,以副企望。仍傳曰,遣史官傳諭。
李濡啓曰,右相箚子批答,遣史官傳諭事,命下矣。今已日昏,史官家在遠地,招來傳諭之際,必致夜深,明日待開門傳諭之意,敢啓。傳曰,知道。
又啓曰,臺諫出仕事,命下矣。闕門已閉,明日待開門牌招之意,敢啓。傳曰,知道。燼餘
上在昌德宮。停常參·經筵。
都目政。吏批,判書李䎘,參判李敏敍,參議宋奎濂進,都承旨金禹錫進。
兵批,兼判書金錫胄,參判吳斗寅,參議李東老,參知魚震翼進,左承旨朴純進。
金禹錫啓曰,明日常參·經筵,取稟。傳曰,停。
右議政四度呈辭。傳曰,安心調理。
李濡啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
金禹錫啓曰,今日臣禹錫及左承旨朴純,進吏·兵批,無以推移進參之員。右承旨宋昌,昨以母病陳疏,而聞其母病,比前頗減云,右承旨宋昌,牌招,何如?傳曰,允。
吏批啓曰,兩司·玉堂闕員,今當差出,而擬望之人乏少,外任·相避,竝擬,何如?傳曰,允。
李濡,以刑曹言啓曰,本曹佐郞申瑞華,身病甚重,久不察任。詞訟多事之地,不可久曠,改差,今日政差出,何如?傳曰,允。
李濡,以司饔院官員,以監膳提調意啓曰,濟州乳柑進上,今始來到,而宗廟薦新,不爲來到,招問曲折於陪持人,則薦新所載船,相失於海中,不知去處云。進上旣到之後,遷就薦新,事甚未安,進上乳柑二百八十箇,沒數移送禮曹·宗廟及永昭殿·山陵,明曉薦新後,依前還爲內入,何如?傳曰,允。
傳于李濡曰,前完興君李元成,敍用。
李濡啓曰,正言尹德駿,牌招不進矣。傳曰,知道。
李濡疏曰,伏以,臣之忝叨邇列,已七朔矣。自度庸陋之資,決不堪喉舌之任,而感激聖恩,冒昧承當,唯以奔走供仕,爲一分報效之地矣。日昨傳諭大臣,夜深復命之後,忽覺頭腦作痛者若鍼刺,叫苦靡定,轉動不得,適當僚員不齊之日,臣獨在院,而病勢如此,旣無以自力察任,亦不敢徑先出去,委頓直廬,已經兩宵,事事苟艱,莫此爲甚,公私狼狽,惶悶罔措。顧此出納之地,本非閑漫,雖在常時,猶不可一刻虛帶,況此多事之際,豈容臣病臥瘝曠,莫之恤乎?不得不冒死呼籲,伏乞聖慈,俯垂矜察,亟遞臣職名,以便公私,不勝幸甚。臣無任屛營祈懇之至。踏啓字。
宋昌啓曰,領議政來詣請對矣。傳曰,引見。
吏批,以金楚重爲金郊察訪,沈思沈爲尙瑞副直長,朴希聖爲監察,邊海一爲單付禮賓別提,安宗悌爲尙衣主簿,金萬埈爲廣興主簿,李選爲大司諫,韓泰東爲掌令,金萬重爲副提學,沈壽亮爲副應敎,李世白爲副校理,權斗紀爲副修撰,尹攀爲掌樂正,金萬埰爲修撰,李峻岳爲禮賓正,鄭翰周爲宗廟副奉事,邊緯南爲昌陵參奉,蔡河徵爲穆陵參奉,蘇后山爲健元陵參奉,金萬翼爲童蒙敎官,李東耆爲司饔二行缺李翊爲禮曹參判,金構爲章陵參奉,李翊爲禮曹參判,尹攀爲司諫,李后定爲應敎,三字缺爲持平,李休徵爲刑曹佐郞,李墪爲吏曹佐郞,洪時亨爲掌苑別提,金時暠爲禮賓別提,丁煌相換,盧光協·李松齊·文榮後爲典籍,尹世紀爲京畿都事,李彦綱爲副校理,尹弘离爲慶尙都事,柳龜徵單付養賢直長,金始徽單付養賢奉事,安垕爲同副承旨。傳曰,樂安郡守,李元成除授。
兵批,朴望之爲武兼宣傳官,魚壽一爲羽林將,姜聖佐爲內禁將,禹瑞圭爲兼內乘,金孝曾爲訓鍊判官,金舜岳爲訓鍊主簿,曺廷亮爲宣傳官,尹以就·李日章爲武兼宣傳官,朴聖臣爲部將,趙有穡爲守門將,李夏禎爲訓鍊判官,金重器爲訓鍊僉正,李翊爲副摠管,李夢根爲西北僉使,柳枋爲高山里僉使,魚震成爲武兼宣傳官,南龍翼爲知中樞,李翊·李彦綱·趙世弼·金弘遠·李碩華爲副護軍,南二星爲同知中樞,金時㷞爲所非浦權管,李斗善爲少農堡權管,崔振爲安厚權管,金殷哲爲西水羅權管,金暎海爲雲頭里權管,金時豪爲廟洞權管,李之弼爲外叱怪權管,趙天瑞爲登公仇非權管,鄭瑕爲從浦權管,梁益命爲副司果,李弘肇·李元命·南崙爲宣傳官,楊兼漢爲訓鍊主簿,金匡輝爲平安兵虞候,韓翼世爲南原營將。傳曰,多大浦僉使,金孝純除授,韓翼世·姜聖佐爲副護軍。
宋昌,以兵曹言啓曰,今正月初十日,賓廳武臣,武經七書講書日次,而中日相値,不得爲之之意,敢啓。傳曰,知道。
又以吏曹言啓曰,江華留守有闕,依近例,令備邊司議薦,何如?傳曰,允。
宋昌,以弘文館言啓曰,本館上下番,只有臣濡·臣墪,方爲入直矣。李墪,今日政,移拜吏曹佐郞,無他行公之員,下番將未免闕直。新除授副應敎沈壽亮,副校理李世白·李彦綱,副修撰權斗紀·金萬埰,竝卽。二行缺
朴純啓曰,僚員不齊,未有如今日之甚,出納之地,不能成樣。新除授承旨,卽爲牌招察任,何如?傳曰,允。
吏曹口傳政事,以安漢珪爲蔚山府使。
備忘記,傳于宋昌曰,噫,卿試觀今日之國事,可謂治而安乎,危而亂乎?天災地異,疊見層出,而莫知消弭之方,國計民虞,無一可恃,而杳無經濟之策,此正君臣上下,莫或遑息,救焚拯溺之不暇,豈料元老祈免之章,遽及於艱虞仰成之辰耶?至於新法設施之際,縱有意見之參差,都出於爲國公心,首揆之不欲與僚席相議者,蓋緣未及齊會,則於卿有何情勢之難安,而當此之時,罔念盡瘁之意,引疾丐閑,□是恝然,玆豈國家和平之福耶?心深愕然,繼之以慨然也。夙夜勤勞之餘,雖有宿患之彌留,此非一時之所傷,顧何妨於出而造朝乎?須體前日勤懇之批,亟斷來章,速出論道,以副如渴之望事,承旨往諭于右相。
宋昌,以禮曹言啓曰,今正月初七日晝講入侍時,行禮曹判書呂聖齊所啓,頃日筵中,有光城府院君金萬基所達方響事,使禮官考出稟定之命矣。更爲詳考,則方響圖形,他無現出處,只載於五禮儀,而又與樂學軌範所載不同。蓋軌範尺數則乃六尺二分,而五禮儀所載則九寸也。至於宗廟所用,則或有五寸六分,或有五寸三分者,其制自相參差矣。所當一從五禮儀尺數,一體改造,而永昭殿方響,旣從樂學軌範所載造成矣。今此宗廟所用方響,依永昭殿新造尺數而改造乎,抑從五禮儀所載尺數,而改造,竝與永昭殿新造方響,而改之乎?大臣方爲入侍,下詢而處之,何如?左議政閔鼎重曰,凡樂器造作之規,尺數爲重,而五禮儀,乃時王之制,則一遵其尺數而改造,似爲合宜矣。上曰,五禮儀乃國家遵行之典,一遵五禮儀所載尺數,改造二行缺方響,一依五禮儀所載尺數,竝爲改造事,分付掌樂院,何如?傳曰,允。
宋昌啓曰,臣承命往諭于右議政李尙眞,則以爲,三日之內,再承承旨傳諭之聖敎,而前後辭旨,旣懇且嚴,臣雖冥頑,寧不爲之感激惶懼乎?以臣庸愚,雖無猷爲,宜卽膺命出衛之不暇,而第臣所患,不但視聽之損,最妨酬應之事,卽今肢體之痛,決無行動之勢,百爾思量,無可奈何。方將砭焫,待其少效,當致身闕下,以謝今日違命之罪。至於僚席間前事,初無深意,而今已對話氷釋,更無餘蘊,臣之乞免,終豈在此?奉此聖旨,尤極震悚,益自加勉於共貞之義云矣,敢啓。傳曰,知道。
掌令金世鼎啓曰,罪人姜萬鐵凶逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,國家失刑,未有若此之大者。殿下曾於筵臣之請,以不可失信爲敎,此則有不然者。凡人君之刑人殺人,一循國人公共之論。今此萬鐵之罪,國人皆曰可殺,則臣切恐殿下不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此正今日之所當法者。請勿留難,發配罪人姜萬鐵,依律處斷。戶布之法,係是大段變通,雖在平時,有難輕議,況此災異疊見,歲飢民困之日,惟當鎭定安集之不暇,而創此三百年來未行之新法,家收戶斂,以其騷擾,則此豈王政之所當先,而今日之不可已者乎?至於先試關西,尤有所不然者。苟有良法,可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先施之擧,設令關西果皆樂從,諸道之不願行者,亦將以關西之願行,而强其所不願乎?諸道之民,或不願行,則抑將獨行於關西,而不行於諸道乎?所謂監·兵使往復私書,臣旣不得見,則雖未知一路形勢之果如何,而若以臣所聞者言之,道內凡民,則實無願納戶布之人,其所願行者,只是軍兵之應減其役者耳。前日無役之民,特爲二行缺請加三思,亟寢戶布之法先試關西之命。臣以校理朴泰輔罷職不敍還收事,有所論列,未蒙允從,臣竊惑焉。泰輔身居經幄,有懷無隱,其言雖或過中,別無一毫構誣之意。以聖人包荒之量,固宜優容寬假,以開言路之不暇,而乃以輕朝廷蔑公議,勒加情外之罪案,辭旨極嚴,摧折太過,此豈平日所望於殿下者哉?論思之官,以言獲罪,實非聖朝之美事,而含默之風,自此而長,敢言之路,由是而杜,其所關係,豈不重且大哉?請加三思,還收校理朴泰輔罷職不敍之命。蔚山府邑,自是嶺下雄府,從前擇差,意實有在。新除授府使李益華,地望卑微,且多疵謗,素不見容於公議,而遽加超陞,物情駭然。請蔚山府使李益華遞差。答曰,不允。
夜一更,月暈。二更三更,月暈,有霧氣。
未時,壬戌正月初九日上御熙政堂。領議政金壽恒,右承旨宋昌,假注書趙錫周,記事官徐宗泰·朴泰維入侍。壽恒進曰,歲後日氣寒凜,伏未審聖體,何如?上曰,無事。兩慈殿氣候,亦安寧乎?上曰,安寧。上曰,卿於勤勞之餘,所患非輕,今則差愈否?壽恒曰,小臣身宿疾,蘇快之日常少,向者猝得外感,症情頗重,伏蒙聖恩,醫藥調治,得免危境,而宿病乘時增苦,累日彌留不快矣。仍拜曰,不但職務久曠,過新歲近一旬矣,而不獲一望天顔,犬馬之戀,不任區區矣。此際特遣近侍,敦諭丁寧,一向退伏,有所不安,切欲面達情勢,敢此請對矣。緣小臣處事不審,致僚相引嫌,至有呈辭之擧,小臣情勢,實有不敢晏然者矣。其事本非大段,一時意見,雖或參差,而豈有彼此私憾哉?玉堂之官,至於陳疏,欲令和解,其亦駭人聽聞矣。此皆小臣處二行缺目今國事,實是危急存亡之秋,臣雖遞職,旣非長往之日,則其所以陳力效勞者,豈係於職名有無哉?久據匪據,罅隙漸生,及今無大段罪戾之時,許臣遞免,則公私兩得,此非臣便身圖也,事體當然也。且非爲今番之事,而發此言,乃肝膈之所蓄也,伏乞下察。上曰,卿於近來,不但有疾病,以情勢不安引入,故遣近侍敦諭矣。誠意未孚,復有此請,心甚缺然,無以爲喩。近日相議之事,蓋出於便民之計,而我國素多浮議,右相亦未及詳知曲折,至有引嫌之擧,而在卿小無自咎之端,更勿固辭,安心行公,是予所望也。壽恒曰,聖敎勤至至此,一向煩瀆,誠有所不敢矣。小臣向若無病,則雖有些未安,固已登對仰達實情,親見右相說破曲折,而適緣病劇,未果矣。右相旣陳所懷於箚子,又及之於敦諭書啓,又私書於臣以爲,向日呈辭,本無他意,身有疾病,欲遞久矣。今適當此時,故致有同朝之疑,人言雖如此,而彼此不動於浮議,聽若不聞,可矣,以此相勉,甚當云,右相爲國深慮,其言甚好矣。右相素有脚病,添得新疾,實狀如此,而以其在朝議相駁之後,故浮言胥動,所損不少,小臣則初無疑阻矣。他日病甚力衰,不能行公,則呈告固無不可,卽今必須擺脫常規,黽勉出仕而後,可以釋衆議,臣旣以此意,答右相矣。自上更加敦勉,則右相亦豈不仰承聖意乎?如此而後,國體得當矣。上曰,予意亦如此矣。卿言正合予意,當別爲敦勉,期於速出焉。壽恒曰,戶布一事,朝廷之有此議,久矣。筵席之上,每以軍民身役爲慮,每發此論,而所見不一,年事連凶,至未果行矣。昔臣之初入城也,筵臣陳査正兒弱之意,然後仍及善後之策,則別無他策,不過曰校生汰定軍役也,流民入作者收布也,不然則當爲戶布也。及其領府事宋時烈,承召入來之初,小臣往見仍問曰,卽今痼弊,良民身役之偏重也,兒弱逃故之徵布也。卽今有戶布之議,雖未知十分合當,亦可以省二者之弊,而爲均役之策乎?時烈曰,故參判二行缺臣仍與左相相議,則以爲,一時遍行八方,似難。黃海道,異於他道,無無役之民,又無士夫之胥動浮言者,先試此方,仍及他道,可矣。臣則以爲,竝行兩西,似當矣。卽者平安道變通兒弱之後,有軍官·校生汰定軍役之議,故其道之人,有戶布之願矣。其中前日無役之民,必不願從,而形勢異於他道,且其士民之等級,不相懸絶,各爲其身,爲其子孫,而作後日之念,皆以戶布爲便,關西之民,願行此法云者,蓋以此也。先試關西之說,左相旣以陳達,監司因此考閱戶籍,磨鍊事目,而觀其所磨鍊,則與廟堂諸議,有不同者,此則在於往復消詳而已。此論旣達榻前,則不可每以私書通議,必有句管者,然後乃可爲之。故臣敢有所云云,而不但未及相議於右相,左相適有疾病,亦不得與聞矣。目今西路大饑,客使將至,何可望速行此法乎?以先朝大同法言之,講究節目,過數年後,乃行此法,亦非一朝可行,不過廟堂齊會熟講,思其所未思,去其所窒礙而已。臺諫不知曲折,以亟寢爲請,有若卽今設行者然,以致人心撓動,浮議橫生,此由小臣,身爲首相,不能鎭定之致也。此非擧行於卽今者,有何亟寢之事乎?他日與僚相相議,講究便否,如曰可止則止,亦不難矣。大抵今之國事,收拾極難,連歲凶荒,救死不贍,撫摩安集,在所當務,此不獨臺諫知之,凡人孰不知之?但兒弱逃故,限一年蕩減,外方人心,猶以爲不足,而國用之減縮甚多,至使兵曹,借貸於戶曹,破東補西,不成貌樣。不獨此也,以凶稔之故,八路賦役,蠲減過半,江原道則蠲減所減之數,凡幾何也?至於年例歲抄,亦已停之矣。議者如曰,蠲減之法,決不可爲,則不爲之,而必須別求他法,可以補用,若終無變通,則一二年亦難支撐矣。上曰,近觀臺啓及疏章,皆以爲時勢艱虞,不可更張新法,以撓民心。予意則在時和歲豐之日,民無煩役,國無匱乏,則此法不可爲,而卽今則異於前日矣。若諉以民間騷擾,而不爲之,則終至於莫可收拾,且民者,不可與慮始而可與樂成。二行缺壽恒曰,春和之節,賑救方急,臣亦知不可行此法,而目前且欲豫爲之熟講耳。因此致朝廷不請,論議相角,如以爲決不可爲,則不爲之而已,而不可不更求他策矣。又拜曰,實錄改纂之擧,不容少緩,堂上四員,各以二年分授,若趁前冬,畢修八年之史,則功役當及半,欲自歲後,一邊印出矣。堂上多有事故,其所纂修,不能如所料,已極可虞。李□夏,自初專任史事,而意外狼狽下鄕,史事未免潰裂,不幸甚矣。自上旣降別諭,辭疏又賜優批,而上來遲速,姑不可知,史局之事,一日爲急,堂上之任,不可曠闕,加出一員,以爲速完之地,似當。大司諫李選,博洽精詳,最合此任,在前亦欲啓差,而以其保障任重,未果矣。今則旣移內職,李選以實錄廳堂上啓下,使之從速上來,何如?上曰,堂上加出一員,以李選差下,仍爲下諭,使之斯速上來,可也。擧行條壽恒又拜曰,小臣忝叨摠裁官,不自勤仕,何以責下官乎?每見進不進單子,則出入三司者不可言,其他亦多公故,仕日甚少,完役漸遲,事極可慮。實錄堂上·郞廳,移官未肅謝者,令政院考出,牌招肅拜,何如?上曰,依爲之。壽恒又拜曰,謝恩使昌城君之行,過時不還,不無所慮。今者先來來到可幸,而以文書間事,至有詰責之擧,事甚可駭矣。其國以賄賂爲務,此非皇帝所自爲也,禮部欲得索賂之端,致察於不當察之地,此後則不可不詳察於文書,而待彼人,自此爲尤難矣。上曰,先來當來而不來,方以爲慮,今見狀啓,可幸。狀啓說話,太半以文書詰難爲言,且皇帝欲巡瀋陽,淸人以爲當往,漢人以爲不當往云。彼果出來瀋陽,則當有問安之擧乎?壽恒曰,彼人本出入爲難,旣有此計,則必不中止矣。前日有出來瀋陽之時,其時亦差問安使,不果送矣。上曰,淸·漢之議不一,未可必其出來,而若果出來瀋陽,則似當有問安之擧矣。二行缺壽恒又拜曰,向者玉堂斥臺諫,不論蔚山府使李益華,臺諫以此引避,其爲說話,互有毁譽,而終至於發論請遞矣。李翊則以爲,益華向時見忤於權貴,爲邑多有治聲云。近來毁譽,爲執所見,雖未知其何者爲邑,而大槪蔚山素號雄邑繁華之地也。益華之猝當雄府,在政體太過云,則臺論重發之後,朝廷不可敦迫,渠亦不敢晏然赴任,故蔚山爲空官已久,其從馬來京者,行乞於閭里,至於呈狀乞糧於備局,其勢誠急矣。李益華斯速遞差,差出他人,催促發送,似當矣。上曰,以臺諫引避措語見之,李翊以爲,益華頗有可取,故姑不允,從臺啓矣。益華情勢,果難赴任,改差,可也。昌進曰,不可以一守令有闕請開政,口傳差出,催促發送,似可矣。上曰,依爲之。罷出。已上燼餘
宣惠廳啓曰,江原道嶺東九官今正月朔膳,兩大妃殿進上物種中,大口魚古之醢,嶺路雪塞,未及上來。以大口魚卵醢,代封之意,敢啓。傳曰,知道。以上禮曹謄錄
上在昌德宮。停常參·經筵。
府啓,姜萬鐵依律處斷,亟寢戶布之法先試關西之命,還收校理朴泰輔罷職不敍之命。前啓李益華遞差事,停啓。答曰,不允。
院啓,姜萬鐵事,請李舜元拿問定罪事,請還收朴泰輔罷職不敍之命。答曰,勿煩。出憲府日記
禮曹啓曰,因領中樞府事宋時烈陳疏,文廟從享釐正事,今已收議於諸大臣,卽當書啓,而在外儒臣處,時未收議。發遣郞廳,儒臣處收議後,一時書入乎?敢稟。傳曰,先入,可也。以上禮曹謄錄
上在昌德宮。停常參·經筵。
院啓,姜萬鐵事,請李舜元拿問定罪,還收朴泰輔罷職不敍之命。答曰,勿煩。
府啓,姜萬鐵事,亟寢戶布之法先試關西之命,還收校理朴泰輔罷職不敍之命。守令賢否,實係生民之休戚,雖在平時,固宜愼簡,況此饑饉荐臻,群生倒懸之日,擇送守令,實爲急務,而新除授樂安郡守李元成,爲人庸闒,全不識字,雖在百執事,尙難稱職,則勞來安集之責,豈可付諸如此之人乎?殿下□須優待勳臣,惟當崇其爵秩,豐其賞賜,俾享富貴足矣,固不必使之臨民,然後可以爲渠榮也。矧國家爲官擇人,而不爲人擇官,則顧此字牧之任,豈可爲一時施恩之資,而又豈可爲一勳臣,竝棄其一邑生靈,而莫之恤乎?請還收李元成樂安郡守除授之命。答曰,不允。末端事,特除字牧,蓋出於優待勳臣之意也,須勿煩論。出憲府日記
上在昌德宮。停常參·經筵。
院啓,姜萬鐵事,還收朴泰輔罷職不敍之命,請李舜元拿問定罪事。措辭見上答曰,勿爲煩論。出憲府日記
上在昌德宮。停常參·經筵。
傳曰,史官一員待命,騎馬三匹·卜馬一匹立之。
備邊司啓曰,頃因開城留守狀啓,本司覆啓,開市牛隻,請以牧場牛題給矣。牧場牛卽太僕所管,而誤令該曹題給爲辭。元粘目中,付標改入之意,敢啓。答曰,知道。備局謄錄
摠戎廳啓曰,廣智營入員本廳壯抄三運軍兵,今已準番,依前例,與訓鍊都監軍兵,今月十五日,還爲替代之意,敢啓。傳曰,知道。以上訓局謄錄
傳曰,禮葬時未復古,故只給喪需矣。更爲思惟,若無官庀賵襚之擧,則貧殘喪家,必不成樣,其在親親之義,亦甚埋沒。特令該曹禮葬等事,急速磨鍊擧行。傳曰,長生殿退件棺板一部,送于內需司事,言于該曹。傳曰,朝者長生殿棺板一部,送于內需司事分付矣。今聞護喪內官之言,木品不精,又多白邊云,本殿初不擇送,殊甚未妥。退件中,更卽擇送事,分付,可也。
上在昌德宮。停常參·經筵。
傳曰,當此賑政方殷之日,牧民之官,不宜暫曠。新除守令,署經後,竝趁卽辭朝事,分付。
禮曹啓曰,濟州牧使所封,去十二月朔令,宗廟·永昭殿·翼陵薦新乳柑·洞庭橘,今始上來。洞庭橘則明日廟祭兼薦,翼陵薦新,則令魂殿內官陪進陵所,依例薦進,而乳柑則前因司饔院啓辭,以進上所封,旣已薦新,令該院捧入,何如?傳曰,知道。
上在昌德宮。停常參·經筵。
院啓,姜萬鐵事,請李舜元拿問定罪,請還收朴泰輔罷職不敍之命。銀臺之職,爲任最重,而至於長官,地望自別,從前□選,其意有在。都承旨金禹錫,素乏名望,見輕物議,題目之下,多以爲不愜。請都承旨金禹錫遞差。親民之任,莫如守令,雖在常時,固宜愼揀,況今歲飢設賑之日,尤不可不擇差也。新除授沃溝縣監金時郁,曾爲地部郞官時,以鄙鎖不謹之事,至於汰去,廢棄有年,人言未已。如此之人,不可付以字牧之任,以貽生民之害。請沃溝縣監金時郁遞差。答曰,不允。末端事,依啓。
大司憲洪萬容啓曰,今者關西戶布之法,係是大段變通,當此天災疊現,饑饉荐至,國勢凜凜,危急存亡之日,雖有加人數等者,猶不能爲之計矣。況如臣空疏譾劣者,乃敢處耳目之地,任繩糾之責,含糊噤默之譏,烏能免乎?本府有戶布請寢之啓,臣於世務,都不通曉,凡調役輕重,生民利病,有若夏蟲之語氷,其何敢强其所不知,而出意論利害,以爲此是而彼非然哉?然其大意,俱出於均民除弊之計,而但念上下相持,止泊無期,揆以事理,恐不當如是也。且聞廟堂將講節目,及其議定之後,如有窒礙,且或有事勢之不便,而朝家不恤民怨,終必護行,則其在臺閣之道,極言爭執,尙且未曉,故臣於今日,與同僚相會禮,以姑徐之意,反覆商確,竟未歸一,無非臣忝居首席,言不見信之致,何可晏然仍冒乎?請命遞斥臣職。答曰,卿無引嫌之事,勿辭,退待物論。
掌令金世鼎啓曰,臣卽與長官,行相會禮於朝房,則長官於前啓中,戶布一款,欲以節目講定間姑停爲言。臣意以爲,法之便否,姑未可知,顧今時勢,滿目艱虞,輕試新法,決非其時,故啓辭中,亦以事有緩急,時有難易,爲說矣。今雖講定節目,使此法果爲美制,未及施措之前,其爲驚擾民心則一也,此豈今日之所可輕試者乎?況西民願行之說,旣非實狀,則先試關西之擧,尤無意義,而必欲停啓於節目講定之間,似若有等待者然,臣實未曉其意也。噫,治痰莫如藥石,而眞元旣喪之後,良醫不能試。養生莫如飮食,而關膈噎塞之時,水粒不能下,唯當漸進糜粥,以養其眞元,調和氣息,以導其滯氣而已,何暇議湯散之甘苦,擇飯華羹之寒暖乎?臣之所論,只在於時勢之未遑,新法之難施,節目間便否,非可論,而長官意見有異,有不可苟同,臣何敢自以爲是,晏然仍冒乎?臣以無似,忝居臺席,未有涓埃可答洪造,而連事引避,未免瀆擾,臣之罪戾,至此尤大。請命遞斥臣職。答曰,避辭中措語,予實未曉也。勿辭,退待物論。
上在昌德宮。停常參·經筵。
司諫尹攀啓曰,大司憲洪萬容,掌令金世鼎,以戶布事,論議不齊,各自引避,處置歸於本院,而臣之頃忝憲職也,旣與金世鼎,同參請寢戶布之論,則今不可晏然自當於立落之際,請命亟遞臣職。答曰,勿辭。退待物論。
獻納金鎭龜啓曰,我國軍役之煩重,旣是生民之大弊,而至於逃故兒弱之徵布,尤不可無變通之道,此今日廟堂之欲行戶布者也。然當此飢饉荐臻,民心渙散之日,變通之政,有難猝施。若謂之不可不熟講而行之,則是固然矣,而今此臺啓之不待消詳便否,講定節目,而輕先爭執,誠未知其卽當也。臣叔父萬重頃爲憲長,乃其時同僚之一也。臣於卽者憲臣之避,有難與議於處置立落之際,請命遞斥臣職。
正言兪命一啓曰,憲府之官,以戶布一款,論議參差,互相引避,處置歸於本院,而臣於此事,有不敢可否之嫌。臣叔父故參判臣棨,曾在孝廟末年,疏陳此論,而朝議矛盾,事竟寢格。乃者大臣之箚,亦擧臣叔父而言之,雖未知卽今區劃節目之如何,而究其大意則一也。臣以新進淺識,全昧時務,而至於此論,旣出於一家,則臣何可論列是非,晏然處置乎?請命遞斥臣職。答曰,勿辭,退待物論。出憲府日記
傳曰,今此貞明公主壽宴及延諡宴時,竝一等賜樂。以上禮曹謄錄
上在昌德宮。停常參,只晝講。
玉堂箚子。大槪,請大司憲洪萬容,獻納金鎭龜,正言兪命一遞差,掌令金世鼎,司諫尹攀出仕。答曰,依啓。戶布之法,意在便民,而未及消詳,輕先論執,措語之間,多不稱停,揆以事體,殊未安當。姑停之意,深得臺體,引避之辭,添入己見,俱無所失。事雖差異,大意旣同,則嫌不可否,其勢固然。掌令金世鼎遞差,大司憲洪萬容,獻納金鎭龜,正言兪命一,竝命出仕。出憲府
檢討官權斗紀所啓,心經釋疑重刊時,問議于朴世采校正事,因筵臣陳達,旣有成命,而伊時政院不出於擧行條件,令政院出於擧行條件,何如?上曰,依爲之。侍讀官吳斗一曰,旣有上敎,則不可以私書相問,似當有遣官節目矣。上曰,遣禮曹郞官,問議,可也。以上禮曹謄錄
上在昌德宮。停常參·經筵。
有政。
正言安烒啓曰,庸陋如臣,濫蒙洪造,病伏田廬之日,復叨新除之命,驚惶感激,罔知攸措。顧臣賤疾,無望自力,猥上祈免之章,兼陳戶布之弊矣。伏承聖批,有驚擾民心,大加寒心等待,臣於此,不勝悚懼之至。今夫戶布之擧,係是大段變通,當此歲飢民困之日,不宜創行新法,以增其騷擾,故不敢泯默,妄有所論,此無非臣疎迂不自量之致也。且臣腫瘡未完,不卽赴召,及今祗謝,徒事瀆擾,臣之罪戾,至此尤大。臣旣承未安之敎,且有逋慢之罪,以此以彼,決不可一刻晏然於臺席。請命遞斥臣職。答曰,勿辭。退待物論。
司諫尹攀啓曰,玉堂處置之立落,姑不論其當否,而政院之啓,以聖上之不竝遞臣職,謂之逕庭,臣固不可冒處臺閣,而且聞昨日儒臣,以論劾金禹錫事,非斥臣等云,尤不勝瞿然之至。禹錫雖無疵累,素不見重於人,而銀臺之長,地望自別,物情多以爲不愜,則豈可以曾前履歷,而不爲論遞乎?臣之與同僚議啓者,蓋出於此,而旣被儒臣之斥,又安得晏然而已乎?請命遞斥臣職。答曰,累經銀臺,未見疵累,而乃以名望素輕,遽加論斥,則銀臺之長,將用別樣人耶?予實未曉也。勿辭,退待物論。
正言兪命一啓曰,臣倥侗魯莽,凡於時務,都不通曉,而戶布之議,初出於臣之叔父,今所設施,大意旣同,則雖是久遠之事,在臣之道,實有難於可否之嫌,非敢爲强自嫌之意,而今此玉堂之請遞,實循公議,特出之命,出於千萬意慮之外,驚惶隕越,不知所出。召牌之下,嚴畏分義,不得不冒昧趨詣,而旣遞之還仍,斷無是理,臣之情勢,萬分窮蹙。且都承旨金禹錫請遞之論,卽臣之所發也。禹錫名望素輕,行身苟且,曾前歷試,別無表著之稱,及授本職,多有不愜之議,臣之此論,蓋欲全其任,而擇其人也,誠非過爲乖激之言,而仄聞,昨日筵中,儒臣費辭陳白,至以臺論之過當,顯加非斥云,臣尤不勝瞿然之至。臣以無似,忝叨臺閣,解事生疣,自就顚躓。以此以彼,決不可一刻仍冒,請命遞斥臣職。答曰,金禹錫事,已諭於尹攀避辭矣。勿辭,退待物論。出憲府
弘文館啓辭,申棖·申黨,一人二名,博考事,命下矣。孔門弟子,姓名之出於論語·家語及司馬遷史記者,互有異同。論語有申棖,而無申黨,史記有申黨,而無申棖,家語則有申繗而竝無申棖·申黨。唐開元中,始以七十子,從祀聖廟,蓋合論語·史記兩書所載者竝祀之,故申棖·申黨,俱在祀典中,至宋邢昺論語註疏中,始引漢鄭氏說,斷以棖·黨·繗爲一人,嘉靖釐正時,去黨存棖,實用邢昺之說,如孔子通紀。萬姓統譜·算書,皆竝列棖·黨二人之名,此皆嘉靖以前文字,而釐正時,不用此等說,斷以邢昺註疏者,似以鄭氏在古未遠,其言宜可考信而然,其取舍權度,今未可的知,此外更無可考文字矣,敢啓。傳曰,魯論,旣有棖而無黨,至於邢昺註疏,尤爲詳盡,依前判付,去黨存棖,可也。
傳曰,今正月十八日,黃柑居首進士洪受潤,直赴殿試,之次進士李鳳朝·郭昌徵,直赴會試,三下進士趙相愚·柳宰,生員趙相槪·金鼎臣,幼學鄭啓周·朴泰淳,各給一分。
禮曹啓曰,以心經釋疑校正事,發遣本曹郞廳,問議于司業朴世采,則以爲,今此校正之命,終有不敢當者,當於辭疏中,略及其曲折云矣,敢啓。傳曰,知道。已上禮曹謄錄
上在昌德宮。停常參,只晝講。
禮曹啓曰,故學生金昀繼後啓目中,金昀之昀字,誤以均字書入,致有還下之命,臣等難免不察之失,不勝惶恐。色吏則自本曹治罪,元啓目中,改付標以入之意,敢啓。傳曰,知道。以上禮曹謄錄
上在昌德宮。停常參·經筵。
傳曰,今下弓矢,潼關僉使韓汝儒處,給送。
傳曰,今月二十七日,永安尉迎諡云,令該曹分付。
院啓,姜萬鐵事,請李舜元拿問定罪,還收朴泰輔罷職不敍之命。答曰,勿煩。
府啓,姜萬鐵依律處斷,亟寢戶布之法先施關西之命,還收朴泰輔罷職不敍之命,還收李元成樂安郡守除授之命。答曰,不允。今玆李元成之特除字牧,意非偶然。且其爲人,未知其不合於親民之任,而但係是大邑,當待後日,復授相稱之州縣,今姑改遞。
傳曰,實錄廳郞廳之連二月稱病不進者,推考之命,蓋欲速完史事之意也。今觀進不進單子,堂上之以病不進,至於三日,則其何以責勵郞廳之怠慢乎?雖未知病勢之如何,而揆以事體,殊甚未妥。行副護軍申晸,吏曹參判李敏敍,竝推考。
答右參贊李端夏疏曰,省疏具悉卿懇。備悉於前疏之批,而連章固辭,有若眞有是事者然,無乃太過耶?況實錄改修,一日爲急,卿何不念及於斯,而徒守區區之廉隅,以致史事之遲延乎?安心勿辭,從速上來察職。以上朝報
備邊司啓曰,近例,咸鏡北道試官,則以評事爲之,南道試官,則以都事爲之,而如値評事有故之時,則以都事爲北道試官,而自京差送南道試官矣。新除授北評事朴泰遜,差任纔過旬餘,未及治裝,且方患吐血喉痛之症,勢難發行於數日之內云,而試期已迫。今雖催促發遣,計其程道,將有窘迫狼狽之患,不可無變通之擧。依前自京差送南道試官,而北道則以都事差送之意,分付該曹·該道,何如?答曰,允。備邊司謄錄
上在昌德宮。停常參·經筵。
備邊司啓曰,北道試官,以都事差送之意,入啓分付矣,卽聞都事高益亨,遭彈章云。試期已迫,勢將狼狽,高益亨,姑先改差,其代令該曹口傳差出,卽卽催促發送,何如?答曰,允。又啓曰,慶源·會寧開市,旣已完畢,令承文院撰出回咨,下送於義州府,使之傳給鳳凰城將處,以爲轉送北京之地,何如?答曰,允。備局謄錄
上在昌德宮。停常參·經筵。
下直,淸安縣監韓世謙,丹陽縣監金盛最,金郊察訪金楚重,安骨萬戶宣邦道,濟物萬戶成重之。
宋昌啓曰,明日常參·經筵,取稟。傳曰,停。
李世翊,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管李翊除標信,禮曹坐起,進去之意,敢啓。傳曰,知道。
有政。吏批,判書李䎘進,參判李敏敍呈辭受由,參議宋奎濂病,右承旨宋昌進。兵批,兼判書金錫胄病,參判吳斗寅進,參議李東老病,參知未差,左副承旨李世翊進。吏批啓曰,新除授沃溝縣監李玄紀呈狀內,家有六十一歲老母,荐遭喪禍,氣力衰謝,轉側須人者,已至六七年之久。又自日昨,重得寒病,咳喘極盛,食飮專廢,人子情理,不忍暫離,斯速入啓處置云。當此賑政方急之日,不可等待其母病差復,沃溝縣監李玄紀,依近例,罷出,何如?傳曰,允。
吏批,以尹攀爲慶尙左道京試官,兪命一爲平安南道京試官,金世鼎爲全羅左道京試官,朴世樟爲咸鏡南道京試官,申晸爲大司憲,鄭勔爲掌令,趙聖輔爲參知,兪命一爲兵曹佐郞,朴致道爲兵曹正郞,李參徵爲咸興判官,金載顯爲司諫,金千鎰爲司藝,申曅爲獻納,尹世紀爲正言,金鎭龜爲修撰,趙亨期爲京畿都事,禹鼎九爲沃溝縣監,李震英爲樂安郡守,金世鼎爲司僕正,李光翼爲漢城判官,李煿爲司藝,張世明爲工曹佐郞,洪萬容爲同知敦寧,尹以性爲禁府都事,沈壽亮爲應敎,權斗紀爲副修撰,韓泰東爲公洪左道京試官,朴相馨爲掌樂正,趙聖輔付兵曹參議,李東老爲付參知,李元成付完興君。
兵批,以尹攀·權斗紀付副護軍,洪萬容付副司直。
宋昌,以弘文館言啓曰,本館下番,無一見存之員,連以上番,姑降入直,事甚苟簡。今日政,新除授修撰金鎭龜,副修撰權斗紀,卽爲牌招入直,何如?傳曰,允。
又以禮曹言啓曰,考諸謄錄,則曾在乙未年,信使入送與行期,竝爲報知于彼中矣。今亦似當有移咨之擧,令廟堂稟處,何如?傳曰,允。
安垕啓曰,科期不遠,而慶尙都事尹弘离,尙未署經,守令未署經者亦多。兩司在京未肅拜人員,明日待開門牌招,使之開坐署經,何如?傳曰,允。
傳于安垕曰,國家耳目之寄,豈徒然哉?掌令申懹,持平任元耉等,身居臺閣,罔念國事,敢生務勝之計,論劾無咎之臣,誠可駭異,其處心不美之習,不可長,竝遞差。
安垕,以兵曹言啓曰,當日幼學柳堤稱名人,自丹鳳門入來,差備門外擊錚,極爲駭愕。令攸司囚禁治罪,同門守門將羅廷俊,常時不能禁斷雜人,以致闌入,亦難免其責,推考,何如?傳曰,允。
答平安兵使李世華疏曰,省疏具悉。應旨進言,深用嘉尙,令廟堂議處焉。
掌令申懹,持平任元耉啓曰,罪人姜萬鐵凶逆之狀,無異於賊堅,上變之功,又下於元老。賊堅·元老,俱已伏法,而萬鐵獨保首領,古今失刑,未有若此之大者也。殿下曾於筵臣之請,以不可失信爲敎,此則有不然者。凡人主之刑人殺人,一循國人公共之論,今此萬鐵之罪,國人皆曰可殺,則臣等竊恐殿下不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。本府以戶布之法,不宜先施關西事,累日論列,而天聽邈然,臣等不勝悶鬱焉。此法係是大段變通,雖在平時,猶難輕議,況此災異疊現,歲飢民困之日,唯當鎭定安集之不暇,而創此三百年未行之新法,家收戶斂,以益其騷擾,則此豈王政之所當先,而今日之不可已者乎?至於先施關西,尤有所不然者,苟有良法,可以施行,則固當熟講於廟堂之上,頒示八路,斷然行之,而今乃以關西之民,獨謂之願行,而有此先施之擧,設令關西果皆樂從,諸道之不願行者,亦將以關西之願行,而强其所不願乎?諸道之民或不願行,則抑將不行於諸道,而獨行於關西乎?所謂監·兵使往復私書,臣等旣不得見,則雖未知一路形勢之果如何,而若以臣等所聞者言之,道內凡民,則實無願納戶布之人,其所願行者,只是軍兵之應減其役者。前日無役之民,特爲軍兵之減布,自願納布者,揆以常情,恐無是理,則西民願行之流,臣等固不能不惑,而及見道臣之疏,道內民情之不齊,不能掩其實狀,則臣等二行缺大抵此法之設,本爲變通軍役,則爲軍士而應減其役者,願行此法,理固宜爾,此則八路軍情之所同然,何獨關西之軍,願行此法乎?自其願行者言之,則關西與諸道,固無異同,自其不願者言之,則諸道與關西,亦無差等,而必以此法,先施關西者,此臣等所未曉也。況關西被災之慘,比諸道爲尤甚,人士之自西來者,無不蹙頞而言之。雖使竝免徭役,發倉而賑其飢,猶恐其難保,況以前日所無之役,加之於一路菜色之民,追呼鞭扑,督徵其布,此豈憂災恤民之道,而亦豈撫綏邊民之道乎?請加三思,亟寢戶布之法先施關西之命。臣等以校理朴泰輔罷職不敍還收事,有所論列,未蒙允兪,臣等竊惑焉。泰輔身居經幄,有懷無隱,其或過中,斷無一毫構誣之意,以聖人包荒之量,固宜優容寬假,以開言路之不暇,而乃以輕朝廷蔑公議,勒加情外之罪案,辭旨極嚴,摧折太過,此豈平日所望於殿下者哉?論思之臣,以言獲罪,實非聖朝之美事,而含默之風,自此而長,敢言之路,由是而杜,其所關不重且大哉?請加三思,還收校理〈朴泰輔〉罷職不敍之命。判義禁李正英,頃年掌試之時,所出試題,本無他意,群小緣此以爲,嫁禍士林之資,至於請拿。其時考官,雖嘗媢嫉儒賢者,亦不忍强爲他說,而獨正英撰出無倫之語,以爲苟免之計,其廉隅都喪,風節掃地,見棄於淸議者,固已久矣。決不可置諸金吾之長,請判義禁李正英罷職。今玆戶布之法,實是民情之所不願,時勢之所難行者,而平安監司柳尙運,兵使李世華,不察民情,不量時勢,只以儒弁俱駭之說,斷爲令便之誣,形諸尺牘,以啓紛紜之擧。大凡事雖微細,苟係變通,則所當博詢民情,的知利病,然後具由啓聞,以俟處分,可也。況此戶布,是何等重事,而率爾妄發,私自通報,遂使朝廷之上,論議橫潰,閭巷之間,軍情騷擾,靡有止泊之期,其臨事不審,擧措顚錯,莫此爲甚,請監司柳尙運,兵使李世華,從重推考。淮陽府使李敏章,素無善治之聲,且有嗜飮之失,自到任以來,專廢坐衙,閉閤醉臥以下缺臣之愚見適然,敢有所論啓矣。旣致物議,臣何敢自以爲是,而晏然於臺席乎?引嫌而退,全昧其人,只論門地,雖失論人之道,而隨其所聞,悉達無隱,是亦臺閣之體,則不可以此,輕遞言官。請正言安烒出仕。答曰,不允。李正英事,抉摘五六年前文字間差失,汲汲追論,殊欠平恕之道,已涉未妥,而至於監·兵使請推一款,尤可怪也。今玆戶布之議,實在便民均役,而大抵人之意見,如人面之不同,則只論便否,可也。按道之臣,採取民情,私相往復,蓋出於憂國之誠,有何所失,而轉輾激惱,乃反歸罪於方伯·閫帥,必欲角勝而後已者,抑何故歟?今日論事之體,誠甚無據,而繼爲世道太息也。朝議之橫潰,閭里之騷擾,皆由於如汝等年少之輩,不顧國事,徒守執滯之見,掀擾民心之致也。監·兵使之橫被問備,豈不冤枉乎?反覆思惟,終不覺駭異也,亟停勿煩。處置事,依啓。
安烒啓曰,臺諫出仕事,命下矣。今已夜深,待開門牌招之意,敢啓。傳曰,知道。
政院啓曰,臣等伏見憲府請推關西監·兵使之批,至以不顧國事,掀擾民心等語爲敎,而辭旨嚴峻,已極未安。繼而伏見備忘記,有〈?〉申懹,持平任元耉遞差之命,臣等尤不勝駭惑之至。今此監·兵使請推之論,蓋慮新法之難行於此時,而所謂採取者,或爽其實。職在言責,直陳所見,非有激惱角勝之意,而遽加摧折,不少假借,斥之以無據,疑之以撓民,其在待臺閣之道,毋乃太薄乎?臣等竊恐聖德有損於優容,而言路,因此而杜塞,是豈平日所望於殿下者哉?伏願平心舒究,亟寢以下缺答曰,初因榻前定奪,有所往復,則請推之論,豈非無據之甚者乎?勿煩。以上燼餘
上在昌德宮。停常參·經筵。
魚震翼啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,何以爲之?傳曰,當日爲之。
安垕啓曰,獻納申曅,牌招不進矣。傳曰,知道。
傳于李世翊曰,南漢重地,主將不可久缺,卽爲備望以入。
傳于李世翊曰,騎芻五中人閑良鄭九代,直赴殿試。
傳于李世翊曰,大臣·備局堂上,引見。
安垕,以義禁府言啓曰,以刑曹言啓目,坡興令斗瞻,移本府處置事,允下矣。斗瞻方待命本府,卽爲拿囚之意,敢啓。傳曰,知道。
傳于朴純曰,松禾縣監,今日政差出。
吏批,以李翊相爲都承旨,權斗紀爲掌令,李世白爲持平,李濡爲楊州牧使,朴慶後爲通信使從事官,韓泰東爲直講,沈思泓爲禮曹佐郞,南弼星爲兵曹正郞,趙宗著爲司成,李玄錫爲尙州牧使,柳晑爲松禾縣監,鄭善鳴付承文副正字,黃文益爲軍器直長,金貞一付奉事,全繼天付副奉事,蘇斗山移差安東府使,承傳,兔山縣監文弼道,加通政,捕賊。
以鏡城判官望單子,傳于吏批曰,副護軍申懹除授。
因備邊司薦,以鄭載嵩爲守禦使。傳于魚震翼曰,鏡城判官申懹,當日催促發送。
兵批,以李光震·成胤童爲五衛將,李成虎爲景福假衛將,李后逸爲平山萬戶,柳時成爲副摠管,金禹錫·申懹付護軍,任元耉付副司直,黃玧付副司果,尹善鳴爲雲頭里權管。保山萬戶金震燁,陞號,古城召募別將金振麗,陞號仍察事,啓下。
兵批啓曰,副摠管李佖,兼帶御營別將,本道方有修正都案之事,主管之人,連有禁直,事多稽滯云。李佖摠管之任,姑爲改差,何如?傳曰,允。
又啓曰,平山萬戶李寅徵,家有老母,年今七十一歲,且是獨子。雲頭里權管金暎海,亦有老母,年今八十,陳情呈狀,情理可矜。依近例,竝爲改差,何如?傳曰,允。
答執義朴世采疏曰,省疏具悉爾懇。罄竭至意於前後疏批及別諭,而誠意未孚,莫回遐心,缺然之懷,曷可云諭?春煦和暢,講筵頻開,啓沃之責,此時尤急。須體勤懇之意,安意勿辭,從速登途,以匡不逮。
安垕,以備邊司言啓曰,癸未·乙未兩年信使入送之時,皆有報知彼中之例。今番所當移咨衙門,令承文院豫爲撰出咨文,而齎咨官亦令該曹差出,以爲臨時發送之地,何如?傳曰,允。
正言安烒啓曰,前都事高益亨,乃延安鄕所,景泰之子也。海西鄕任,異於南中,則其子雖賢,其不可驟叨騎省之郞·佐幕之職,明矣。益亨素無名稱之著,只藉吹噓之力,前後無非僭猥,物情駭異,久而益甚。故臣旣有所聞,果有論遞矣,旋因物議,引避退待,而昨者憲府之請,實出意外。且其處置之啓,有全昧其人之失。請命遞斥臣職。答曰,勿辭。
安垕啓曰,正言安烒,再啓煩瀆,退待物論矣。傳曰,知道。
行大司憲申晸啓曰,臣於頃歲,猥承書進所懷之敎,敢將一疏,猥陳愚見,而其中一款,卽戶布事也。卽今本府以請寢戶布,論議方張,臣安敢晏然於首席乎?仍伏念國儲哀痛,經費難繼,欲行此法,以補軍布者,初出於爲國之公心,而當此饑歲,民志未定,猝行新法,恐致騷擾,亦出於爲國之公心,意見雖殊,其爲國則一也。大凡國事相濟,有若共推車子,可否爭論,未始爲害,殿下惟當從容裁處,務歸至當之地,而每於臺啓之批,頗示不平之色。昨者備忘之下,以論推西關兩闑,特遞臺臣,大聖包容之道,恐不當如是也。目見聖朝過中之擧,固當救正之不暇,而臣於前日,旣陳妄見,則引避自列,勢所不已。且臣以未赴召命,闕進史院,疊被推緘,俱未照勘,以此以彼,不可仍冒,請命遞斥。答曰,勿辭。
安垕啓曰,行大司憲申晸,再啓煩瀆,退待物論。傳曰,允。
上御熙政堂。大臣·備局堂上引見入侍時,領議政金壽恒,左議政閔鼎重,領敦寧金萬基,兼兵曹判書金錫胄,行禮曹判書呂聖齊,戶曹判書鄭載嵩,禮曹參判李翊,左副承旨李世翊,校理李彦綱,掌令鄭勔,假注書李允修·李頤命,記事官徐宗泰·朴泰維入侍。壽恒·鼎重,進伏曰,日候雖暖,寒暖甚不適,聖體,若何?上曰,無事矣。壽恒曰,兩慈殿氣候,安寧乎?上曰,差勝矣。金壽恒曰,諸道水陸春操,今當擧行,而上年秋,亦以凶荒,竝令停操矣。卽今賑政方張,若待諸道啓稟而定奪,則似有窘迫之慮。今春操鍊一倂停止事,分付諸道,何如?上曰,依爲之。金錫胄曰,營將巡歷,亦當一體停止矣。上曰,一體停止,可也。金壽恒曰,今番使行狀啓中,以胡人百年毋入送事,自彼中有移咨之擧矣。此是曾所未有之事,而彼旣移咨,則亦難防塞,不得不入送矣。閔鼎重曰,其人已老云,許令入送,亦無所妨矣。上曰,使之入送,可也。金壽恒曰,順興廢府,因其人民等上疏,有復設之命。以渠等疏中,當初革邑曲折觀之,則邑民之願爲復設,不爲無據,而卽今官舍·倉庫創建之役,實非其時。姑待年豐,更爲議定,似當矣。鼎重曰,還設旣廢之邑,實多難便之事,而當此凶年,尤涉有弊,姑勿差出新官,觀勢處之,似當矣。上曰,徐觀今年年事,差出新官,可也。吏曹判書李䎘曰,州牧被薦人,或已死亡,或已年滿,每當州牧之窠,無以備擬,自廟堂又爲議薦,何如?上曰,令備局速爲擧行,可也。上曰,國家緩急所恃,只有江都及南漢,而今聞筵臣之言,南漢城堞·寺刹及軍務諸事,漸不如前云,極爲可慮。守禦使差出後,各別申飭,使之着念修繕,可也。上曰,江都軍器等物,曾前都事差出時,則專主修補矣,卽今雖或時時點檢,亦不着實。弓矢必多朽傷,申飭中軍,着意檢察,而亦令軍器寺,送匠改修事,分付,可也。鼎重曰,目前畢賑之後,發遣御史,廉問賑政能否,論其賞罰,以爲勸懲之道,今年亦不可無此擧,而使郡邑豫知有廉問之擧,則亦必惕念擧行矣。上曰,爲察賑政,當送廉問御史之意,豫先分付,可也。聖齊曰,臣曹甚爲淸寒,凡干責應文書,極其浩繁,常時需用,每患苟簡,而紙地貢物裁減之後,至於下人料布,亦不能題給矣。頃者,江原監司啓請本道繼後作木,移用於賑恤,本曹若又失此,則下人輩料布,無以繼給,前頭事勢,殊甚可慮。江原道作木留用事,勿施,何如?鼎重曰,事勢果若如許,則雖未準數,令賑恤廳劃給,似好矣。上曰,令賑恤廳斟酌劃給,可也。錫胄曰,上年嶺東七邑,十斗之米,旣已全減,嶺西六邑,收米及太作木,亦爲半減。京廳則旣無應捧之米,凡干需用,無以成樣。其代依庚申年例,以賑廳米取用,何如?上曰,依爲之。
錫胄曰,司圃署位田之在天磨山者,大興築城之後,移屬本城,仍爲城中寺僧種菜之地矣。頃者提調南龍翼,以本署殘弊之故,啓請還給,又爲蒙允,而此田旣屬於保障處所,則豈有更爲出屬他處之理乎?且於前冬,本署官員,以收稅事下去,留連山寺,責出藍輿,累日遊翫,下輩侵苦僧徒之事甚多云,事極不當。當該官員,姑爲從重推考,其田則還屬山城,而以逆家田畓計數代給於司圃署,似好矣。上曰,本署當該官員,從重推考,田畓,亦爲換給,可也。備邊司謄錄入侍時,領議政金壽恒所啓,列聖胎峰奉安之邑,有陞號之例矣。先王胎室,在於大興縣,而尙無陞號之事,依例擧行,似當矣。上曰,分付該曹,使之依例陞號,可也。禮曹判書呂聖齊所啓,臣曹甚爲淸寒,凡干責應文書,極其浩繁,常時每患苟簡,而紙地貢物裁減之後,至於下人料布,亦不能題給矣。頃者江原監司啓請本道繼後作木,移用於賑恤,本曹若又失此,則下人輩料布,無以繼給,前頭事勢,殊甚可慮。江原道作木留用事,勿施,何如?以上禮曹謄錄
傳曰,今月二十二日中日時,騎芻五中人,別馬隊閑良鄭九代,直赴殿試。以上御營廳謄錄
兵曹判書金錫胄所啓,京畿春等大同收米,今將上納矣。在前被災之歲,連有量減斗數之事,今亦似不可準捧。尤甚十三邑,則特減二斗,之次十邑,則減一斗,似爲合宜,依此分付施行,何如?上曰,依此減捧,可也。以上惠廳謄錄
上在昌德宮。停常參·經筵。
未時申時,日暈。
下直,大丘營將李相勛,白峙僉使尹演。
宋昌啓曰,明日常參·經筵,取稟。傳曰,只晝講。
安垕啓曰,大司憲申晸,掌令鄭勔避嫌退待,執義尹拯,持平崔致翁在外,掌令權斗紀,持平李世白未肅拜,今日以監察茶時之意,敢啓。傳曰,知道。
宋昌啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李世翊,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
宋昌,以吏曹言啓曰,新除授持平李世白,與本曹參議宋奎濂有相避,而昨日政事甚忽遽,全未覺察,至於擬望受點,昏昧之失,在所難免,不勝惶恐。持平李世白,似當遞改,而臺臣進退,不敢擅便,敢此仰稟。傳曰,遞差,可也。
朴純啓曰,臣純,右承旨宋昌,左副承旨李世翊,右副承旨安垕,同副承旨魚震翼請對。傳曰,引見。
傳于宋昌曰,上·副使,書狀官留待。
答領議政金壽恒箚曰,省箚具悉卿懇。末俗嘵嘵,浮議轉激,至于申懹請推之啓而極矣。如此浮薄喜事之人,置諸朝端,將焉用哉?卿之所陳,予非不知,而今玆外補邊邑,實出懲後之意也,卿其諒哉。仍傳于宋昌曰,遣史官,傳諭。
答校理吳道一,副校理李彦綱,修撰金鎭龜疏曰,省疏具悉。爾其勿辭察職。
答校理沈濡疏曰,省疏具悉。疏中謬引臺啓爽實之語非斥,而末乃以一番問備,未知其過爲言,殊甚無據也。
兵曹口傳政事,以李世白付副司直。
安垕,以兵曹言啓曰,今日宣傳官·武臣兼宣傳官·各廳將官等朔試射時,摠戎廳哨官閔光廉,武臣宣傳官姜渭望·成至重·成楚珩,精抄哨官全百祿·李志完,訓鍊都監把摠鄭敭,哨官金永徵,皆未滿四中,武臣兼宣傳官李世曾,精抄把摠柳聖昌不中,竝依例汰去,何如?傳曰,允。
又以兵曹言啓曰,宣傳官·將官朔試射,連三朔稱頉者汰去事,昨已入啓,允下矣。今日試射時,宣傳官鄭復亨,武臣兼宣傳官鄭東美,前已兩朔不射,而今又稱病不射,依定奪,鄭復亨·鄭東美,竝爲汰去之意,敢啓。傳曰,知道。
魚震翼,以弘文館言啓曰,本館下番,只有修撰臣鎭龜,今方入直,而前頭事故,有未可知。當此筵席頻開之日,事甚苟簡,明日政,勿論相避及吏曹郞官,闕員差出,卽爲牌招察任,何如?傳曰,允。
答玉堂箚曰,依啓。
二十四日午時上御熙政堂。政院請對入侍時,左承旨朴純,右承旨宋昌,左副承旨李世翊,右副承旨安垕,同副承旨魚震翼,假注書李允修,記事官徐宗泰·朴泰維入侍。純·昌·世翊·垕·震翼,一時進伏後,純曰,昨日申懹之啓,不知其是否,而在聖朝包荒之德,亦宜優容寬假,而旣下特遞之命,繼下邊邑補外之命,臣等目見聖朝之過擧,不敢容默,區區願忠,敢此請對矣。昌曰,臺臣之請寢戶布之法者,只爲便民,而慮或其騷擾,則大意固好,申懹請推之啓,措語率爾者,是不能善思之致,非有他意而然也。特遞之命,已是過擧,而又下邊邑補外之命,更令當日而發送,此非聖明之德,而實有妨於言路之恢張,今旣下直發行,則時亦晩矣。不遠而復,君子貴之,趁卽還收,豈非聖德之光輝乎?世翊曰,申懹之啓辭,是不知曲折之爲,而旣是臺臣之啓,則特遞已過,至於出補邊邑,促令發送,豈平日所望於聖明哉?群情鬱悒,氣像愁慘,趁卽還收,誠甚宜矣。純曰,臺臣之言,雖不的當,固宜優容而已,不當如是而斥逐之矣。二行缺震翼曰,昨日小臣入直,而有鏡城判官申懹,當日內發送之命。聖敎過當,所當覆逆,而急遽之際,草草文字,未及陳達矣。臺官請推之論,雖或過激,遽加摧折,旣遞其職,北塞遠邑,又此斥逐,其於優容臺閣之道,恐不當若是也。雖已發送之後,願寢成命,敢此仰達。上曰,卽今戶布之論,各陳所見,只爭便否,則其言精而好也,轉轉相激,添入措語,當初詢問民情,元非渠意,而做出怪惡之言,强引不當引之辭,公然請推監·兵使者,是皆務勝之計。在臺閣者,如是不正,後弊無窮,故特遞其職,出補邊邑矣,有何煩擾乎?垕曰,臺諫之言,實非務勝,亦出公心,而遽用重典,此豈待臺閣之禮乎?純曰,其啓辭之當否,姑置勿論,乃以一言之不當,而遽出邊塞之遠邑,此非聖朝之美事。臣等之縷縷陳達,只欲補闕,豈有他意?昌曰,國家將定行新法,而鎭定浮議,則申懹一人,似非關係,而由是轉激,則實非調停之道,此誠聖朝之過擧。臣等職在近密,終無一言,則亦豈事君以忠之道乎?世翊曰,此非渠用意之事,聖主以爲如是,不但臣隣之不以爲然,雖渠亦必有所冤枉之情矣。震翼曰,請推之啓,雖涉率爾,而臺官言事,直陳無隱,因此特遞,至於補外,恐有傷於聖德,故敢此煩達矣。上曰,今番補外,非爲戶布之事,必爲務勝者。處心不美,如許不公之臺臣,實無可恕之道,決無允從之理,勿爲煩論。純·世翊·垕·震翼,先爲罷出。上曰,使臣引見。允修出而引之。上使昌城君佖,副使尹堦,書狀官李三錫入侍。上曰,使臣進來。佖及堦,進伏榻下。上曰,先來期逝不至,慮矣,無事入來,喜矣。佖曰,自北京離發之後,則幸無他故,而入來矣。上曰,已見前後文狀,而知之矣。狀啓之外,抑有何事乎?佖曰,無他事,而臣等入往之時傳聞,彼地胡人,多有戕殺人之事,渠等以爲,必是我國人之所爲,欲爲査問云云,而似是途聽,故不爲啓達矣。來時聞不能詳知,故亦不送査使云矣。上曰,渠已平定吳世番,而旣有頒赦之事,勅行當來,而農事迫近,誠甚悶慮矣,是其的報耶?二行缺頒赦定以十二月十八日,而我國亦有使來之事云,出來的然矣。堦曰,文書之事,不至大段,而彼人必欲受賄,累度詰問,誠甚痛駭矣。佖曰,小臣則以爲,我國文勢,亦用於如許處云,而渠等終始堅執,累度爭詰,槪緣臣等之致誤文書,辱國至此,惶恐待罪矣。上曰,彼中入去文書浩繁,實難詳察,而渠輩引不當問之事,累度爭詰,必欲賭五百金銀貨,彼中賄賂公行之狀,誠甚痛駭。卿等有何待罪之事?勿爲待罪。堦曰,聞彼中形勢,旣平雲南之後,則更無畏憚之事,今方大興土木之役,以車運材者,常用四五十兩云。奢侈之心,旣生矣,其能久乎?且渠國天變,亦不泛然矣。聞大同府地,破土一尺,又得見睦天顔搪報,則五色龍相戰於野,而始於日出時,夜半乃止,天鼓三次雷鳴云云,而彼中言,辛亥三龍戰,癸丑吳三桂起矣。今則五龍相戰,亂必尤大,人皆隱憂矣。且三和城郭,多有破壞,而竝不修築。槪渠以北京以北爲渠地,而以南則無固心,偏役南民,而不爲軫念云,似非長久之道矣。且貪婪之事,已成風習,提督是五品官員,而親入市肆,手自探商賈銀蔘,公然持去,廉不知愧,官員之無貌樣至此,誠可笑也。以前亦皆如是,而不至今番之甚矣。佖曰,小臣之赴京,今至三度矣。求請則少無前後之異,而每於開市之日,提督使人盡考商賈輩行裝,取去勒買,商賈輩亦知如此,深藏不出,故常有探括勒買之事,而以前則雖彼人官員,不親爲之,而今番則官員亦自爲之矣。上曰,二月間,皇帝有出來瀋陽之事,而漢人·淸人,論議相差云矣,出來分明乎?堦曰,太皇太后之意,欲爲出來,而淸大臣欲之,漢大臣不欲之,然出來之意,似多云矣。上曰,終若出來,則又必有問安之擧,西路貽弊,亦不些矣。堦曰,淸北之凶荒尤甚,一番則猶可爲之,三番則必難支持。至於郭山需勅所貸銀,七八百兩,萬無還償之路,而他邑亦多如是者云矣。遼東則不能免凶,而瀋陽則無凶年云,亦可異也。上曰,以虎患而前後死亡者,至於五人,慘矣。佖曰,小臣行次時,二人亦死矣。前頭柵門往來時,亦必有噉死之患,慮甚不些矣。三行缺上曰,將來亦可慮矣。堦曰,彼人或可捉矣,我國槍軍·砲手,決難捉之矣。又曰,小臣今番初往,所見怪異,上下無別服飾,可笑矣。皇帝御太和門,故詳細觀之,亦甚不似,兵力似甚强盛矣。中原人多言,西凉州當出眞人云,而關外人心,彼人頗似得之矣。且得見搪報,則江南文字甚怪,辭說難解,欲爲御覽而取來矣。上曰,搪報則親覽而後,下于備局,令大臣觀之,可也。堦曰,自古胡人,右文則不好矣。今彼中有一書,名以日講史書,日講經書,而註甚簡明,皇帝自爲序文,令其學士考證註解者也。卷數則殆近四十,小臣欲爲考閱,而買來矣。上曰,使臣持來云,欲一親覽矣,須可進御矣。堦曰,甲寅以後則蕭條矣,今則異於其時云矣。佖曰,小臣於壬子·乙卯年間,奉使赴燕,年月不久,皆能記得。甲寅以前,則人物富饒,市廛所列,炫燿人目,甲寅以後,則南征軍士,太半未還,而蕭索甚矣。今番則雖未盡復舊,而蕭索埋沒,與前異矣。上曰,太和門引見時,威儀必詳見之矣。皇帝威儀,如何?佖曰,以前則引入殿內,而礙於楹柱,不能詳見矣。今番則坐於殿門,故少無障礙,詳見其面,面大而白,體甚豐好矣,皇帝·大臣,俱服黑皮衣矣。堦曰,風流則初似光風,末終則甚數,旗幟數十,黃旄四十之外,無他儀仗矣。大槪今番則吐露蕃·琉球國,亦皆來朝,吐露則持千里馬,自甘肅來,與蒙古相近,隣於西洋國,而距西域不遠云,琉球與倭相近,而不削髮矣,皆無中間杆格之事,故得以來朝云。以此量之,則吳三桂之亡,似是的奇也。今則只鄭鏡據於福建·廣東兩省,擄掠內地人民,移于沿海,而鄭錦之外,無他割據云矣。且馬報·耿勢,皆以名將而被殺,胡國柱·尙可喜·馬游子等,亦旣就死,則少無礙滯,幾得統一,而蒙古太極,終無來朝之事,渠國則每以金帛,歲送使臣於蒙古云。以此觀之,蒙古太極,似是腹心之疾矣。三行缺靈古塔距北道十三日程,而野春部落,後春部落相連云。皇帝若來靈古塔,則必有問安之擧,自北路送之,勢多難便,當自瀋陽而送之矣。關外城池,皆不修葺,瀋陽則甚爲修築,臣等來時,土城之役,亦旣完畢矣。昌曰,近來侍從人之父,年七十者,皆蒙加資之恩,兵曹參議趙聖輔父前翊衛伯耘,今年七十,而以其無啓達之故,未蒙優老之典,臣適入侍,敢此仰達。上曰,一體加資,可也。出擧行條諸臣遂以次退出。
議政府領議政臣金壽恒,伏以臣,昨於榻前,敢陳憲臣特遞之過當,請寢成命,未蒙開允,臣誠惶赫而退矣。及暮得接小報,又有申懹出補邊邑,卽日發送之命,於此可見臣之所陳,不惟其言之不足採,亦必有大槪於聖心者,臣尤不勝悚慄也。然其區區之愚,所以竊惑過慮,則終不能自已也。臣不敢知今日聖意所在,以爲必如是而後,可以鎭浮議而做國事乎,若是則竊恐聖明或未及深思也。上之處分,旣未免失中,則下之論議,自至於轉激,朝著日益潰裂,群情日益疑阻,和平之氣,鎭定之福,終無可望,尙何國事之可做乎?況言官斥逐,擧措異常,使臺閣摧沮,觀聽駭惑,其爲損聖德而妨言路,亦恐非細慮也。臣官以大臣爲名,不敢以其言之不見信,而不盡其憂愛之私,唯聖明恕其愚而財察焉,則豈非幸甚?取進止。批答見上
弘文館校理臣吳道一,副校理臣李彦綱,修撰臣金鎭龜等,伏以,正言安烒,以前都事高益亨,乃延安鄕所景泰之子也。海西鄕任,異於南中,則其子雖賢,其不可驟叨騎省之郞·佐幕之職,明矣。況益亨以只藉吹噓之力,前後所除,無非僭猥,物情駭異,久而益甚。故臣旣有所聞,果有論遞矣。旋因物議,引避退待,而昨者憲府之請出,實出意慮之外,且其處置之啓,有全昧其人,只論門地,殊失論人之道等語,臣於此不勝駭惑之至。我朝用人,不觀門地則已,若以門地之高下,別其官爵之顯微,則不宜使卑微之人,猥側不稱之職,而益亨門地如彼其卑,才行亦無異稱,豈可濫叨至此,以致名器之混淆哉?凡臺閣之論人,或擧其爲人,或擧其門地,隨其所短,輒加論劾,何必竝擧其爲人與門地,然後始合於論人之道也?其所下意遣辭,臣實未曉,而因一益亨之事,衆議譁然,是非多端,竊爲世道慨然也。臣之呶呶,亦涉疲軟,而身居臺閣之職,旣失論人之道,則何可自以爲是,而晏然於臺席乎?行大司憲申晸,以臣於頃歲,猥承書進所懷之敎,敢將一疏,略陳愚見,而其中一款,卽戶布事也。卽今本府以請寢戶布,論議方張,臣安敢晏然於首席乎?仍伏念,國儲哀痛,經費難繼,欲行此法,以補軍布者,初出於爲國之公心,而當此饑歲,民志未定,猝行新法,恐致騷擾,亦出於爲國之公心,意見雖殊,其爲國則一也。大凡國事相濟,有若共推車子,可否爭論,未始爲害,殿下惟當從容裁處,務歸至當之地,而每於臺啓之批,頻示不平之色。昨者備忘之下,以論推西關兩臬,特遞臺臣,大聖人包容之道,恐不當如是也。目見聖朝過中之擧,固當捄正之不暇,而臣於前日,旣陳妄見,引避自列,勢所不已。且臣未赴召命,闕進史院,疊被推緘,俱未照勘,以此以彼,不可仍冒。掌令鄭勔,以臣以萬萬不似之身,猥荷洪造,忝叨言責,前後非一,不意玆者,新命又下於夢寐之外,召牌繼至,嚴威分義,扶病出肅,而適値引見,隨後入參,關西監·兵使請推之論,仍前傳啓之際,儒弁俱駭之說,以致重臣·大臣之非斥。臣病伏窮巷,罕與人接,尋常朝家事務,全不聞知,三行缺臣旣被重斥,臣之不職,亦所難免,何敢一刻仍冒於臺席乎?竝引嫌而退。朝家用人之道,不專在於門閥,則佐幕之任,本非僭猥,初遞之擧,已極過當,而前後避辭,尤不成說。意見同異,姑舍勿論,而旣被推勘,勢難仍在。兩臬請推之擧,元非恰當之論,措語之間,亦且有差,而仍前傳啓,未能致察,則揆以臺體,殊欠詳審。請正言安烒,行大司憲申晸,掌令鄭勔,竝命遞差。取進止。批答見上
弘文館修撰臣金鎭龜,誠惶誠恐,頓首頓首,謹百拜上言于主上殿下。伏以,憲官以請推關西監·兵使,有特遞之命。臣之愚意以爲,戶布之法,雖難猝施,旣出於均役除弊之意,則職居閫藩者,據其所聞見,以復於廟堂任事之臣,不是異事。憲臣論劾,殊爲欠當,而此不過出於意見之差失,則其在優容臺閣之道,惟當明示可否,不宜施以斥罰,而聖明乃罪以處心不美,特命遞差,未免爲過中之歸,故臣與同僚相議,欲以此陳箚矣。不意僚席間論議不齊,至謂憲官請推,本不爲過,臣有不可苟同者,故陳箚之擧,竟至中輟,而同僚旣以此露章自列,則臣亦不可晏然仍冒於職次。伏乞聖明,亟遞臣職名,以幸公私。臣無任屛營霣越之至,謹昧死以聞。批答見上
弘文館校理臣李彦綱,誠惶誠恐,謹百拜上言于主上殿下。伏以,戶布之法,係是大段變通,有難輕議,而諉以民願,先施關西者,事體尤有所不可,故臣曾忝憲職,亦嘗隨參於請寢之啓矣。至於藩閫之臣,隨問往復,亦有他意,則憲臣之以此論劾,恐非穩當底道理也。雖然,此時論議之間,有欠稱停而已,夫豈有激惱務勝,掀撓民心之意,而至以處心不美,勒加情外之罪案,摧折太遽,終至特遞而後已,此不但聖朝一時過擧而止,實有妨於恢言路待臺閣之道。故昨者館中諸僚,將欲箚請還收,竝陳臺啓過當之意矣。措語之間,僚議參差,事遂寢格,區區所懷,已悉於前席,聖明亦已下燭,而今者諸僚,以下缺批答見上
弘文校理臣沈濡,誠惶誠恐,頓首頓首,謹百拜上言于主上殿下。伏以臣,以昨日掌令申懹,持平任元耉等特遞之命,甚非聖明所以優容臺閣之道,故臣於昨朝,一會本館,欲與同僚,相議陳箚矣,論議不一,竟至罷出,君上之過擧,終無一言之匡救,徒以起鬧爲事,臣之罪戾,無所逃矣。然臣所懷,旣與同僚有異,則不得不略陳所見於紸纊之下矣。今此臺啓中,請推平安監司柳尙運,兵使李世華,實非有意於務勝,而至於尙運·世華,初不博詢民情,灼知利病,而只以儒弁俱駭之說,斷爲令便之證者,有乖物情,一番問備,未有其過也。故臣之愚意,則以爲,臺啓所請,出於相紏,則不可以此爲非,而諸僚之意,則以爲,設有率爾之失,不當以此請罪,彼此相持,移時不決。臣雖駑下,旣有所見,則不可苟同,以循他論,一言不合,致此紛紜,臣於此不勝慨然之至。臣本無似,猥忝邇列,狂瞽之言,不能取重於同僚,論議逕庭,竟至乖張,臣何顔面,晏然榮次乎?伏乞聖明,亟削臣職名,仍治臣妄意起鬧之罪,不勝幸甚。臣無任祈懇屛營之至,謹昧死以聞。批答見上
弘文館校理臣吳道一,誠惶誠恐,頓首頓首,謹百拜上言于主上殿下。伏以,臣於朝者,以掌令申懹,持平任元耉特遞還收之意,欲進一箚,而措語參差,同僚至以此陳疏,則臣亦不得不略暴其曲折,冀聖明之裁察也。大抵事貴得當,人各有見。自古論天下國家事者,甲乙相爭,是非不一,而要歸於各盡所見,可否相濟,此君子之所貴乎和而不同者也。若轉展相激,至於請罪,則亦豈洽好底道理也?今此戶布之法,意固在於便民均役,而律以時勢,有不可遽施,則曰可曰否,俱出於爲國,而特其所見不同。如使關西藩閫之臣,假托民情,有意瞞告,則厥罪甚重,謂之率爾妄發,而只請問備,太不襯着,隨問往復,非有他意,則本非可罪之事,而且此法,無役者苦之,役重者便之。關西少士族而多良民,則二行缺所以欲請還收者,只以言雖不中,意實無他,而斥之以處心不美,終至特遞其職,辭氣大露,擧措過當,不但有乖於大聖人和平之量,甚非所以重臺閣恢言路之意,而亦非所以鎭定之道故耳。今者同僚之議,與臣不同,反覆論確,終未歸一,至有先自陳疏之擧,無非臣之無似,不能見信於同僚之致,何敢晏然於榮次乎?伏乞聖明,亟遞臣職,以謝僚議,不勝幸甚。臣昨進此疏,見阻喉司矣。繼而伏聞,有前掌令申懹,特降鏡城之命,何殿下因一微事,示人不弘至此耶?雖草野疏賤之言,因其言之或不中理,遽爾加罪,實非盛世之氣像,況今臺閣之臣,以一言之不槪於聖心,勒加情外罪名,斥補絶塞之遠邑,是豈平日所望於殿下者哉?程子曰,人之處事,多於怒時錯了。殿下此擧,或未免爲怒所使,轉加激惱,臺臣之論,固當過矣,獨不念聖明擧措之爲過當?臣竊慨然。臣之縷縷至此,非爲一申懹也,抑恐聖明,於涵養本源之初,有所未至,故敢於乞免之章,略陳憂愛之忱,伏願聖明,留神焉。臣無任惶恐隕越之至,謹昧死以聞。批答見上以上燼餘
賑恤廳啓曰,曾前設賑之時,本廳磨鍊事目,啓下頒布於諸道,卽今諸道,皆有流來謄錄,自可以遵依擧行,而第於其間,不無前後事勢之或異,條段詳略之不同,故更取辛丑以後事目,參互裁量,別單磨鍊書入之意,敢啓。答曰,知道。備邊司謄錄
上在昌德宮。停常參·經筵。
夜二更,流星出參星下,入坤方天際,狀如拳,尾長二三尺許,色白。
下直,庇仁縣監許穧,輸城察訪沈若虛,高山里僉使柳枋,吾老梁萬戶李之茂。
宋昌啓曰,明日常參·經筵,取稟。傳曰,只晝講。
安垕啓曰,大司憲,掌令一員,持平一員未差,執義尹拯,持平崔致翁在外,掌令權斗紀未肅拜,今日以監察茶時之意,敢啓。傳曰,知道。
李世翊,以都摠府言啓曰,今日入直軍士中日習射,請出標信。傳曰,知道。
有政。吏批,判書李䎘進,參判李敏敍進,都承旨李翊相進。兵批,兼判書金錫胄式暇,參判吳斗寅軍兵點考坐起進,參議趙聖輔進,參知李東老軍兵點考坐起進,右副承旨李世翊進。
以兵曹參判李敏敍三度呈辭,傳于宋昌曰,只遞本職。
傳于宋昌曰,晝講,停。
宋昌啓曰,副提學金萬重,校理吳道一,副校理李彦綱,修撰金鎭龜,來詣請對矣。傳曰,引見。
李世翊,以備邊司言啓曰,通信使從事官朴慶垕見差,屢度遞易之後,行期不遠,而方在松禾任所,上來治任,一日爲急。急速給馬上送之意,令該曹分付,如何?傳曰,允。
安垕啓曰,都事·守令,多有未署經者,而西路守令,尤當急速發送,兩司在京未肅拜人員,竝卽牌招,使之開坐署經,何如?傳曰,允。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
吏批,以李三錫爲掌令,李台龍爲持平,韓泰東爲正言,尹堦爲知義禁,沈思泓爲兵曹佐郞,李台老爲軍器僉正,盧世挺爲軍器僉正,朴銑爲掌樂主簿,李世白爲副修撰,李翊爲大司憲,尹攀爲奉常正,申曅爲副校理,鄭勔爲獻納,李后定爲公洪左道京試官,李晩亨爲恩津縣監,尹堦付兼同義禁。兼掌令李三錫減下,前翊衛趙伯耘,今加通政,承傳。
兵批,以鄭勔付副護軍,申晸付司直,安烒·朴慶後付副司果。
答戶曹判書鄭載嵩疏曰,省疏具悉卿懇。今玆新命,實循公議,卿其安心勿辭,從速行公。
李世翊,以備邊司言啓曰,卽接平安監司柳尙運,義州府尹李綸狀啓,則勅使二員,以頒詔事出來,渡江之期,似在來月初六七日間云矣。當此飢荒之日,客使之來,又値農節,兩西·畿甸之事,極爲可慮。遠接使·問禮官,令該曹卽爲差出發送,接待凡事,豫爲料理整齊,俾無窘迫之患事,別爲申飭兩西及畿甸。未赴任守令,亦令該曹催促發送,何如?傳曰,允。
又以兵曹言啓曰,卽見義州府尹狀啓,則兩勅之行,本月十七日,自北京起馬,來二月初八日間渡江云。黃海道補把江原道驛馬二十匹,平安道補把咸鏡道驛馬四十匹,依前例急急分定,罔夜入送之意,兩道監司處,發馬知委,何如?傳曰,允。四行缺
傳曰,諡號署經,亦以二員爲之,可也。
魚震翼啓曰,守禦使鄭載嵩,疏批已下,明日待開門命招,敎·諭書,密符傳授之意,敢啓。傳曰,知道。
答知事睦來善疏曰,省疏具悉。卿其安心,勿辭調理,上來察職。
正言尹世紀啓曰,姜萬鐵陰凶情節,畢露於渠之結案招中,此固惡之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲脅,爲死中求生之計,則豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請則決不可止,請發配罪人姜萬鐵依律處斷。本院以李舜元事,累日論列,不但不賜允兪,反以所犯雖重,旣以宥旨前事得釋,又經大霈,何必更問爲敎,臣竊惑焉。舜元違越法例,許贖驛卒,幾至五同之木,盡歸私用,道臣査啓,不啻明白,貪贓之迹,顯露無餘,如此贓汚之類,本不入於赦令擧論之中,豈可以事在赦前,又經大霈,置而不論耶?此而不治,將無以嚴贓律而懲汚吏。臣若不得請,則決不可止,請前察訪李舜元拿問定罪。本院以前校理朴泰輔罷職還收事,論列有日,而尙未蒙一兪,臣竊以爲未安也。泰輔所陳之辭,雖涉過當,究厥本心,蓋出於有懷必達,則夫豈有構誣之意,而聖明不少假貸,至命罷斥,經幄之臣,以言獲罪,旣非所望於聖世者,而抑恐此事,尤非所以恢廣言路之道也,請勿留難,還收前校理朴泰輔罷職不敍之命。臺閣者,人主之耳目,國家之紀綱也。雖有觸忤之論,過當之言,古昔帝王之優容寬假,不以摧折者,夫豈徒然哉?頃日,憲府請推關西兩臬也,以不度民情,不量時勢爲言者,果是近來傳播之語,實非一二人角勝之意,而纔降特遞之敎,繼有補外之命,臣於此竊不勝慨然駭惑之至。其所論列,初不相規,實無他腸,而殿下加之以情外之嚴批,斥之以遐荒之邊邑,似此氣象,決非聖世之事也。二行缺請加三思,還收前掌令申懹補外之命。新除授大司諫金載顯,時在慶尙道安東府任所,請斯速乘馹上來,下諭。答曰,不允。下諭事,依啓。
大司憲李翊啓曰,陋劣如臣,猥荷謬恩,復叨匪據,惶愧難容。然此職名之不似,姑置不論,今於本府請寢戶布之啓,有不敢苟同者,不得不略陳愚見焉。卽今良役之偏苦,爲百年難醫之痼弊,土中已朽之骨,襁裏呱呱之兒,亦入於徵布應役之中,此實天下萬國之所無。且緣近世饑饉連仍,生理蕩然,軍民積怨,以至今日而極矣。爲國家計者,苟不思其善變之方,經遠之圖,將至於民不爲民,而國不爲國矣,此戶布之論所由發,而蓋亦萬萬不獲已之擧也。然利病未著,論說多端,必須聚會諸臣,博議朝堂,其可以行可以不行,反覆論確,究得事情,如其有利而無害,可行不悖,則其初所爭,本出於公,雖是臺臣,不必偏執己見,若終有害而無利,窒礙難行,則事理昭然,最易知之,其在朝家,亦豈强拂群情?天下事非一家事,不必各自爲是,紛紜起鬧。廟堂·臺閣,判爲二論,彼此相持,止泊無期,流播八方,煩諸聽聞,使民情驚惑,靡有所定,此非朝廷和協可否相濟之義。故頃者適對一二臺臣,言及此事,直陳所見,今臣忝在本職,不宜自隱其所道於人者,而重違已發之論,晏然同參,臣之不可一刻仍冒,於此決矣,請命遞斥臣職。答曰,勿辭。
魚震翼啓曰,大司憲李翊,再啓煩瀆,退待物論矣。傳曰,知道。
二十五日巳時上御熙政堂。玉堂請對入侍時,行副提學金萬重,左副承旨李世翊,校理吳道一,副校理李彦綱,修撰金鎭龜,假注書李允修,記事官徐宗泰·朴泰維入侍。萬重·道一·彦綱·鎭龜進伏後,萬重曰,近以戶布事還收之請,論議轉激,聖心厭苦,至下臺臣補外之命,大臣旣以此陳箚,諫院亦以此陳啓,政院又以此請對,則聖上亦旣已洞燭,臣等似無別爲陳白之事,而聖明似有所不盡洞燭者。大凡臺閣之論,或以渠之意見,而爲之者有之,或以一時論議,而採之者有之,若有朝廷上大變通,則亦無無言之理。議論合當,則謂之公議,議論不當,則謂之浮議,而公論·浮議,辨別不易,有論則臺諫必採之,自古以來,或將浮議而謂之公論者,亦且有之。今此監·兵使請推之事,論議紛紜,則若以見識不逮,爲申懹之罪案,是矣,若不然而有此擧,實甚非矣。蓋以監·兵使之事,亦多有攻治之言,則臺臣之言,非甚過當,而乃以嚴批而斥逐,似是聖明不通下情而然矣。若以常時官方而言之,則臣子職分,固無內外之殊,若以罰而爲之,則實是遠竄,今若還收,不但有光於聖德,亦可以鎭定浮議,臣等敢此仰達矣。道一曰,申懹等監·兵使請推之事,臺諫旣已陳啓於前疏,別無他意,而槪戶布之論,只爲軍政之疎虞,而白骨徵布,兒弱徵布,亦可因此而蕩減,則法固好矣。今若如前因循,則生民自當消盡,法實可行,而當此凶歉,百爲皆廢,則其所不可行之論,亦是公議。雖鄕曲士子,亦以爲國之意,有所陳疏,則其言若不中理,猶且不罪,況此臺閣之言乎?至於柳尙運·李世華事,臣旣不見私書,只見其狀啓,不能審悉其曲折,而蓋戶布之法,無役者苦之,重役者便之。西路之良民多而士族少,故乃謂之願行,而伊時亦多有攻治尙運者,則今乃以尙運之疏,無可攻治,而罪臺諫,非也。況新法之行,自當消詳便否而爲之,則至於特遞臺職,遠補邊塞者,亦豈和平之道乎?若其一言之不得稱停,乃謂之激惱,而以爲臺諫之罪,是亦非也,副提學之所陳,誠是矣。且所以如許者,固非恢言路之道,而上意則以爲,以臺臣之事,謂之惱激而斥逐之,則浮議可定也,新法可行也。旣知上意之如此,而不爲激切之論,則是有阿順之嫌,非人臣事君之道,則大臣之箚盡之矣。殿下不卽還收,則物情不愜,轉加激惱,而終無鎭定之日矣。伏願殿下,曲諒臣等請對以陳之意,而亟寢成命矣。彦綱曰,請推兩臬之論,雖不知恰當,非因論法,而務爲激論,則特遞補外之擧,實非優待臺閣,恢張言路之道,而亦非鎭定之意,其貽累於聖德,而有害於作事者,誠爲不些矣。且殿下以申懹爲浮薄喜事之人,而謂之無用也,此有不然者。申懹年旣老成,性本忠朴,實非浮薄之人,而至於柳尙運之事,外間亦多言之,此非喜事之事也。道一曰,處心不美,極是情外之事,而聖敎至此,則亦似未安矣。鎭龜曰,關西兩臬請推事,固是過當之論,而至於特遞補外之命,似是過擧。小臣旣已陳疏,無他別樣陳達之事,同僚之臣,亦已陳達,更無他意。槪今戶布之事,實爲便民均役,則固好矣。歲飢民困,有難行之者,故有所論列,則雖有意見不逮,亦非私意。若又罪責之,則非恢言路之道,且有妨於設施之事,不當如是矣。至於申懹之事,殿下不燭下情而然也。關西兩臬之不能善爲,則閭巷之間,亦多言之。申懹身居臺閣,採用物議,非欲角勝,實是詳審而爲之也。且戶布之法,是大法令,前頭若欲行之,則以此事而罪臺諫者,非鎭定朝議,期國事於合當之道也。上曰,朝行間,有不是柳尙運·李世華之論者,元非缺詢問便否之事,則此論是浮議,臺諫動於浮議,乃發此論,轉加激惱,至引不當之事,必欲務勝而後已,如許臺臣,補外不非矣。不允。彦綱曰,臣待罪玉堂,猶不知朝家之有令,則閭巷之間,何能盡知乎?萬重曰,實如彦綱之所陳矣。上曰,昨日承旨請對時,亦已言之矣。監司是一道按廉之臣,雖無朝家分付,亦當詢問便否,詳細啓達,況因朝家分付而爲之乎?若此事之外,又有便民之事,而詢問可否,亦必懲此而不爲,此習不可長,不可不補外也。彦綱曰,臣雖無似,待罪論思,則豈以不是之事,而敢有縷縷之事乎?道一曰,小臣亦不知其事,則臺臣想亦不知而爲之。一人是非,元非可爭之事,臺臣請推,雖或過激,而特遞補外,亦非過激之道乎?小人論君子,則固甚非矣,當斥逐之不暇,若非如許,則雖侵斥重臣,亦不之罪焉。況申懹之事,尤異於此,悉如萬重所言。採取物議,固是臺臣之體,則君臣上下之間,可否相濟之道,自當如是,而乃以處心不美爲罪案,今此處分,外人亦皆聞知,則豈不爲過當之擧乎?臣等所言,非但爲臺閣之道,實爲聖德而然也。若以中正之道,只矯其習,則非所爭論,而上意以爲,處心不美而罪之,則豈可補外而發哉?大臣·諫院·承旨及臣等,若是不是之事,縷縷陳達,固不敢乃爾也。萬重曰,見識不逮之罪,言不知擇之過,臺臣或似有之,至於處心不美之敎,豈非冤枉之甚者乎?臣等雖甚無狀,申懹果若如是,則豈敢如是乎?鎭龜曰,臺啓誤矣,而非他意見之誤,乃語言之差失,亦非私心之所激也。若以動於物議而罪之,則有所不然。凡論罪之道,固當以心而論之,雖論議不是,語言差失,斷無他心,則豈以錯誤之事,出補邊塞之外邑乎?鏡城雖曰補外,而其實遠竄也。彦綱曰,臺臣小有差失,而遽示過當之擧,則此豈置臺官之意乎?道一曰,臺諫若論無罪之人,亦宜優容而寬假,況申懹所爭,雖涉過激,而本不悖於事理。言語差失,亦非大段罪過,則固當明示可否,不宜顯加斥逐。鏡城雖曰補外,而是三千里絶塞之地,是何待臺官之薄,至於此乎?上曰,當初臺臣之言,雖不採施,雖不允從,不無便否商確之道,而論議轉激,及至大司憲出仕之後,二行缺彦綱曰,豈以一人之私心,有所爭論,而必爲務勝之計哉?道一曰,當初添改,非爲激也,蓋草草,故如彼刪改矣。上曰,當初因筵中所陳,有所詢問,而到今轉激,至於請推,甚爲無據矣。道一曰,我國士子,多公然而遊者,故其於戶布之法,皆不願行,而西路之士子少而良民多,則雖有形勢之差異,平安道之人,亦豈盡好其法哉?以文觀之,則雖執情而論之,似無差失,若其激論深議,則尙運亦旣至推考而止哉?尙運常好戶布之法,故如是也。上曰,在臺閣者,有事則論之,可也,乃引不關於法之事,而務勝則非矣。道一曰,意見之不逮,以爲申懹之罪案,則猶或然矣,至於將焉用之敎,誠爲過中矣。彦綱曰,此實非人君待下之道,雖奴隷之賤,辭氣之間,固未嘗切迫,而乃於處臺閣之臣,辭氣之迫切,至於如此,誠有害於聖德,臣等此言,豈爲申懹而然哉?道一曰,公論之發,不可摧折,亟寢成命,一以爲轉圜之美,一以爲鎭定之道,則不勝幸甚矣。萬重曰,此言是矣。臺臣之言,雖似差失,公論所在,固不可摧折也。彦綱曰,若以臣等之言,有所不信,則何不念大臣·三司之言,皆歸一套者乎?鎭龜曰,若有鎭定之意,則只可從容可否,而不當有罵詈之言。人臣若以是激之,則亦不足爲鏡城判官,而但臺閣之體,不可以嚴威摧折,則必復有層層轉激者,加於請推之論,亦必出矣,朝廷之慮,不少矣。彦綱曰,近來惕厲之意,漸不如前,虛受之量,漸不如前,臣竊慨然。臣非以不用小臣之言,而有此陳達,每當大臣之言事,屢以中批,遽示摧折之意,似此過中之擧,實非治世之氣像矣。道一曰,如大臣之言,三司之論,乃一國公議之所在,而殿下終不賜允兪,誠甚悶焉。彦綱曰,一有施爲,則終不思轉圜之美,是豈望於大聖人和平之道哉?上曰,因戶布事,乃有此擧措,予非以戶布而然也。諸臣必以爲,不從戶布之故也,是則不然。彦綱曰,戶布可否之論,皆是公心,申懹·任元耉,豈獨爲厭苦哉?西路之人,便否不一,則柳尙運率爾之事,或多言之,臺臣採論,豈有他意?道一曰,申懹·任元耉之意以爲,如是而後,可格上心,此豈處心之不美乎?所見之不逮,雖或有之,論思之體,亦當如是,請推雖過,姑當優容二行缺上曰,邊邑出補,其於懲厲之道,乃是薄罰,勿爲煩論。彦綱曰,臣待罪論思,誠意淺薄,致有此敎,惶恐矣。上曰,得見狀啓,勅行,來初六七日間,當爲越江云。西路守令及松禾縣監,催促發送。夫馬未來者,則亦爲給馬發送,遠接使·問禮官,亦於當日內差出,而聞永安尉家諡號宴,在於再明。旣已賜樂·宣醞,似當退行,而諡號尙未署經云,兩司未肅拜人員,牌招署經,可也。
行知中樞府事臣睦來善,誠惶誠恐,頓首頓首,謹百拜上言于主上殿下。伏以,亡狀小臣,罪名旣重,惟竢斧銊之誅,而幸賴我聖明,日月於臣,雨露於臣,特施惟輕之典,繼以霈宥之澤,臣誠感骨涕泣,惟日夜頌祝天地生成之洪造而已。千萬夢寐之外,荐降恩敍,至授樞府,臣聞命以還驚慄惝怳,實爲難狀,益不知處身之所也。噫,負累孤臣,危衷莫伸,杜門窮蹙,撫躬循省,只仰天日之照燭,而前後論臣之啓,無非罔赦之罪,臣生何擧顔而對人,死何瞑目入地?惟聖度包容,終始曲庇,庶使罪累之臣,得容於不自容之地,是誠人臣之所難得者,而臣何以能自獲此於聖明之下哉?臣非木石,感刻心肝,在臣今日之義,情勢不敢恤也,廉隅不暇願也。祗以銜恩感激爲心,更入脩門,一謝恩命而退,則雖卽滅死,萬萬無恨,而不幸臣素有風病,前秋再發,而一向危革,半身不收,痰上爲厥,火症轉甚,有時昏塞,不省人事。加以犬馬之齒,已迫七十,目昏耳聾,都無視聽,一僵屍耳。雖欲强起,無以自力,二行缺亟回敍命,仍削職名,俾臣沒齒於田廬,則雖死之年,猶生之日,臣無任伏地哀懇之至,謹昧死以聞。
戶曹判書鄭載嵩疏曰,伏以,臣本庸駑,最居人下,濫蒙洪造,位躋卿列,徒積尸素之譏,未效涓埃之報,居常恐懼,若無所容。不意守禦新命,出於千萬夢寐之外,臣誠驚惶震悸,罔知所以爲措也。從前此任,必以地望隆重,曉解戎務者處之,歷數前後,膺是命之人,未有如臣之空疏無能,除目之下,物情俱駭。臣若不量才分,冒昧承當,則終必至於僨事而後已。臣身顚沛,固不足恤,國家用人之道,決不可如是乖舛。伏乞聖明,俯垂諒察,亟命鐫改臣新授守禦使,以安微分,以重將任,不勝幸甚。臣無任祈懇屛營之至,謹昧死以聞。以上燼餘
上在昌德宮。停常參,只晝講。
下直,中和府使李志行,文川郡守金涑,松禾縣監柳晑,栗峰察訪李衡祥,西北僉使李夢根,平南萬戶林斗源,寅火堡萬戶李相殷。
宋昌啓曰,明日常參·經筵,取稟。傳曰,只晝講。
安垕啓曰,大司憲李翊引避退待,執義尹拯,持平崔致翁·李台龍在外,掌令權斗紀未肅拜,李三錫呈辭,今日以監察茶時之意,敢啓。傳曰,知道。
安垕,以都摠府言啓曰,副摠管沈梓,除標信,掌隷院坐起,進去之意,敢啓。傳曰,知道。
吏曹郞廳來言,臺諫有闕,政事,何以爲之乎?敢稟。傳曰,明日爲之。
朴純,以戶曹言啓曰,辛酉十一月初三日,大臣·備局堂上引見入侍時,領議政金壽恒所啓,今年凶歉,八路同然,而國儲蕩竭,中外穀物,無可以推移賑救者,救民之道,惟在於蠲減身役,以爲撫綏安集之地。故諸道災邑民役,或全減或半減,其他未暇計矣。所減之數,摠而計之,則極爲浩多,皆係軍國需用之不可闕者,所當充給其代,而他料理充給之路,誠爲渴悶矣。平安道沿海各邑穀物,則前後船運,取用於賑資,餘儲比前減少,而山郡僻邑,則穀物最多管餉之穀,竝耗會錄,故逐年增加,糶糴之際,民皆以穀多爲怨。今若參酌除出,作木取來,補用軍國之需,則彼此兩便,曾在先朝,亦有此例。西邊軍餉,固是不虞之備,而卽今事勢,他無措手之地,故敢此仰達。上曰,西邊軍餉雖重,卽今國用,他無推移之路,且有前例,使之作木取用,可也事,命下矣。平安道順川等十六邑會付雜穀·作木之數,別單書入之意,敢啓。傳曰,知道。
宋昌,以禮曹言啓曰,今此出來勅使前所呈各樣儀注,令承文院繕寫之際,問禮官旣已出去。依前例,令兵曹別定禁軍,齎持儀注,撥馬罔夜下送于問禮官處,何如?傳曰,允。
安垕,以御營廳言啓曰,今此四番別馬隊·別破陣等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
兵曹口傳政事,以權斗紀〈爲〉副司直。
答玉堂箚曰,依啓。
正言尹世紀啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請,則決不可止,請發配罪人姜萬鐵依律處斷。本院以前察訪李舜元事,累日論列,不但不賜允兪,反以所犯雖重,旣以宥旨前事,得釋二行缺請前察訪李舜元拿問正罪。本院以前校理朴泰輔罷職還收事,論列有日,而尙未蒙一兪,臣竊以爲未安也。泰輔疏陳之辭,雖涉過中,究厥本心,蓋出於有懷必達,則夫豈有構誣之意,而聖明不少假貸,至命罷斥,經幄之臣,以言獲罪,旣非所望聖世者也。抑恐此事,尤非所以恢廣言路之道也,請勿留難,還收前校理朴泰輔罷職不敍之命。臺閣者,人主之耳目,國家之紀綱也。雖有觸忤之論,過當之言,古昔帝王之優容寬假,不之摧折者,夫豈徒然者?頃日憲府請推關西兩臬也,以不度民情,不量時勢爲言者,果是近來中外傳播之語,實非一二人角勝之意,而纔降特遞之敎,繼有補外之命,臣於此,竊不勝慨然駭惑之至。其所論列,初出相規,實無他腸,而殿下加之以情外之嚴批,斥之於遐荒之邊邑,似此氣像,決非聖世之事也。臺閣之臣,以一言之不槪於聖心,輒施譴罰,其何以開不諱之門,而來一國之言乎?其損聖德而妨言路,誠非細故,請加三思,還收前掌令申懹補外之命。新除授持平李台龍,時在公洪道恩津縣任所,正言韓泰東,時在京畿廣州地,請竝斯速乘馹上來事,下諭。大司憲李翊,以陋劣如臣,猥荷謬恩,復叨匪據,惶媿難容。然此職名之不似,姑置不論,今於本府請寢戶布之啓,有不敢苟同者,不得不略陳愚見焉。卽今良役之偏苦,爲百年難醫之痼弊,土中已朽之骨,襁裏呱呱之兒,亦入於徵布應役之中,此實天下萬國之所無。且緣近歲飢饉連仍,生理蕩然,軍民積怨,以至今日而極矣。爲國家計者,苟不思其善變之方,經遠之圖,將至於國不爲國,民不爲民矣。此戶布之論所由發,而蓋亦萬萬不獲已之擧也。然利病未著,論議多端,必須聚會諸臣,博議朝堂,其可以行可以不行,反覆論確,究得事情,如其有利而無害,可行不悖,則其初所爭,本出於難二行缺天下事,非一家事,不必各自爲是,紛紜起鬧。廟堂·臺閣,判爲二論,彼此相持,止泊無期,流播八方,煩諸聽聞,使民情驚惑,靡有所定,此非朝廷和協,可否相濟之義。故頃者適對一二臺臣,言及此事,直陳所見。今臣忝在本職,不宜自隱其所道於人者,而重違已發之論,晏然同參,臣之不可仍冒,於此決矣。引嫌而退,各以所見,爭執皆公,則固不害於可否相濟之義,而本府方以請寢戶布論啓,則揆以臺體,勢難在職,請大司憲李翊遞差。答曰,不允。下諭及處置事,依啓。
午時,正月二十六日上御熙政堂。晝講入侍時,特進官申汝哲,知事李䎘,參贊官朴純,侍講官吳道一,侍讀官李世白,假注書李允修,記事官徐宗泰·朴泰維入侍。上講前受杕杜章及南陔註,如議訖。道一進講白華註·華黍註·魚麗章,章文音釋註及由庚註,音一遍訖,上受而讀之畢。道一曰,笙詩者,如琴譜而無詞者矣。至註曰樂之樂字,上曰,樂字,讀以鄂字,是矣。道一曰,不曰歌,南陔而曰奏,則知其無詞也。至罶字註,上曰,笱是弊笱,在梁之笱也。道一曰,此以下,別無他難曉文義也。䎘曰,魴鱧,我國則賤之,而中原則貴之也。道一曰,儉朴故如是矣。䎘曰,鯉則中原貴之,而我國賤之矣。道一敷達註意曰,詩無逐句註釋,解達義理之辭,而察其言外之意,則可謂知詩者矣。古者君臣有宴樂之事,若後世之樂,至於沈淫則非矣。時或如是,而通上下之義則是矣。䎘曰,宋時侍宴,似此矣。道一曰,賞花釣魚宴,是宋朝事也。如此章文義,則只察其君臣上下和好之意,可矣。䎘進曰,頃仍榻前定奪,以尙州牧使魚斗山,爲安東府使矣。二行缺除朝辭赴任,何如?上曰,依爲之。出擧行條世白進曰,小臣昨爲此官,未及入對,故不得陳達矣。日昨憲府官員,請推關西兩臬事,非但上非之矣,下議亦如是矣。雖不可準許,特遞之敎,已是過當,而繼下絶塞補外之命,其貽累聖德,有妨言路,姑置勿論,小臣之意,則補外之外,尤有未安者。上之處分是,則三司·大臣,必不至如是陳達,若果過中而如是陳達,則大臣·儒臣之言,固當採納矣。一竝揮斥而不用,雖有大於此者,不信大臣·儒臣之言,則將何事而可做乎?上曰,已盡於前後,更勿煩論。世白曰,伊日申懹之出去也,使不得留一日而發送,此誠聖明之過擧。政院事當復逆,而不能進一言,其於出納之道,極爲非矣。上曰,政院陳閉門之意,而使之留門拜辭,非無端啓請開門而送之也。世白曰,卽今朝著不淨,論議橫潰,必須善爲鎭定,可有了當之事。上若如是,則前頭事勢,必無寧靜之理,更思鎭定之道,還收補外之命,則誠可幸矣。䎘曰,輿情快之,則有何私護之意,而爲一申懹,前後煩達者,至此縷縷乎?聖明反以心跡而疑之,至以處心不美爲敎,此甚不然。年少之人,不能詳知而然矣,實非角勝移怒之意,俯諒此意,則亦可有斟酌之道矣。道一曰,臣於申懹之事,昨已詳陳,更無他意,䎘之言,是矣,而終不允許,臣誠未曉也。非特此事,上有厭聞之色,才於玉堂之請,只下勿煩之敎,又重臣之辭,亦無發落之事,有未盡於聽言之道矣。上曰,非厭聞也,前已盡之,才又盡於玉堂之批,故無發落矣。諸臣遂以次退出。
弘文館校理臣吳道一,修撰臣金鎭龜,副修撰臣李世白等,伏以,臺閣之臣,雖在請之中,當聖躬有闕,朝議參差之日,則出而匡救鎭定,乃其職責也。今者臺官斥逐,氣像索莫,論說紛紜,了當無期,而掌令權斗紀·李三錫,或違牌不進,或承牌之後,旋卽呈告,終無行公之意,其依違規避之跡,有關臺閣風習,不可無糾正之道。請掌令權斗紀·李三錫,竝命遞差。取進止。
敎南漢山城守禦使戶曹判書鄭載嵩書,王若曰,國家値艱虞之時,得人爲急,朝廷重守禦之任,擇帥尤難。藉卿全才,畀予寵命,惟卿器宇凝遠,智慮周詳。生長相門,克遵名父之訓,簡拔郞署,夙被寧考之知。惟其內外之俱宜,所以望實之逾著。逮予臨御,荐膺超遷,除秋卿於起廢之餘,不待僉擧,得銓衡於更化之始,實協輿情。蹔典中兵,亦閑軍旅之事,及長地部,尤推剸理之能。是用眷遇之深隆,寔嘉忠勤之益篤,以下缺玆授卿南漢山城守禦使,卿其務盡乃心,益勉厥職,詳愼籌畫,已著於佐幕之辰,撫恤軍心,毋替於分符之日,作保障而減晉陽之戶口,申號令而壯朔方之軍容。若其器械城池之修,不待煩諭,至於經營設施之擧,宜務方便。於戱,文武有威風,豈使古人而專美?綢繆未陰雨,須思後日之良圖,更殫盡瘁之誠,用副委任之意。故玆敎示,想宜知悉。弘文館修撰知製敎臣金鎭龜製進已上燼餘
上在昌德宮。停常參,只晝講。
夜五更,流星出河鼓星上,入東方天際,狀如鉢,尾長三四尺許,色赤,光照地。
下直,淳昌郡守柳譚厚,珍山郡守趙相槪,瑞山郡守趙顯期,德浦僉使安璈,忠原營將閔錡。
宋昌啓曰,明日常參·經筵,取稟。傳曰,停。
又啓曰,來二月初一日,輪對日次,而國忌相値,頉稟。傳曰,知道。
李世翊啓曰,大司憲,掌令二員□□,執義尹拯,持平崔致翁·李台龍在外,今日以監察茶時之意,敢啓。傳曰,知道。
有政。吏批,判書李翊進,參判未差,參議宋奎濂,右承旨宋昌進。兵批,判書金錫胄病,參判吳斗寅進,參議趙聖輔病,參知李東老病。
吏批啓曰,大興縣以缺封邑,依例陞號事,已捧承傳,今當陞號,而時任縣監李震殷,曾經侍從五品,仍陞郡守之意,敢啓。傳曰,知道。
又啓曰,敦寧府奉事權頔,身病甚重,不得行公,改差,何如?傳曰,允。
吏批,以李敏敍爲大司憲,李彦綱·朴相馨爲掌令,李翊爲禮曹參判,盧光協爲禮曹佐郞,朴紳爲直講,尹攀付兼執義,金世鼎·李宇定付兼掌令,朴世樟·兪命一付兼監察,李震殷陞付大興郡守,蓬山君炯信付嘉德,行副護軍李晳付資憲,前判官李後一付通政,承傳。
兵批,以李翊·趙伯耘·李三錫付副護軍,李敏敍付副司直。
李世翊,以兵曹言啓曰,當日幼學金悌敏稱名人,自金虎門入來,差備門外擊錚,極爲駭愕,令攸司囚禁治罪。同門守門將趙有穡,常時不能禁斷雜人,以致闌入,亦難免其責,推考,何如?傳曰,允。
答刑曹判書金德遠疏曰,省疏具悉。卿其安心,勿辭往來焉。
答右副承旨安垕,同副承旨魚震翼等疏曰,省疏具悉。爾等勿辭察職。
李世翊,以備邊司言啓曰,前頭增廣大小科設場之期,當在於勅行渡江之後,而諸道則固無仍勅妨礙之弊。科擧退行,亦涉有弊,前頭事故,難以豫料,莫重慶科,不可每每延退。西路各邑事勢,雖異於他道,在前勅行與科期相値之時,屢有仍行之例。今番亦當以前定日設行,而但平安道則道內文官守令無多,南北道兩試官,或與出站相値,則恐無以推移。依前例,令本道參量南北道之遠近,以其非直路之邑,合設一處,差送京試官,與本道都事,同爲試取,則似合事宜,亦可以省其弊端,令該曹依此知委擧行,何如?傳曰,允。
又以兵曹言啓曰,新番軍士元數一千三百一名內,除老弱納布,實軍四百三十九名矣。來初一日朔祭軍及慶德宮賓廳·文忠公祠造成時拾石軍,參酌分送,使之赴役之意,敢啓。傳曰,知道。
傳于魚震翼曰,夜對爲之。
安垕,以刑曹言啓曰,判書臣金德遠,以遠接使,今方西下。本曹凡干循例擧行之事外,其他大段緊重之事,則非臣等所可擅爲。待判書還朝後,相議以啓之意,敢啓。傳曰,知道。
正言尹世紀啓曰,姜萬鐵陰凶情節,畢露於渠之結案招中,此固惡逆之尤,而神人所不容也。按法之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,豈有元老伏法,而萬鐵獨生之理乎?臣不得請,則決不可止,請發配罪人姜萬鐵依律處斷。本院以前校理朴泰輔罷職不敍還收事,論列有日,而未蒙一兪,臣竊以爲未安也。泰輔疏陳之辭,雖涉過當,究厥本心,蓋出於有懷必達,則夫豈有構誣之意,而聖明不少假貸,至命罷斥。經幄之臣,以言獲罪,旣非所望於聖世者,抑恐此事,尤非所以恢廣言路之道也,請勿留難,還收前校理朴泰輔罷職不敍之命。臺閣者,人主之耳目,國家之紀綱也。雖有觸忤之論,過當之言,古昔帝王之優容寬假,不之摧折者,夫豈徒然哉?頃日憲府請推關西兩臬也,以不度民情,不量時勢爲言者,果是近來中外傳播之語,實非一二人角勝之意,而纔降特遞之敎,繼有補外之命,臣於此,不勝慨然駭惑之至。其所論列,初出相規,實無他腸,而殿下加之以情外之嚴批,斥之於遐荒之邊邑,似此氣像,決非聖世之事也。臺閣之臣,以一言之不槪於聖心,輒施譴罰,則其何以開不諱之門,而來一國之言乎?其損聖德而妨言路,誠非細故,請加三思,還收前掌令申懹補外之命。答曰,亟停勿煩。
午時,上御熙政堂。晝講入侍時,左議政閔鼎重,知事金錫胄,特進官吳斗寅,參贊官李世翊,侍讀官吳道一,檢討官金鎭龜,假注書李允修,記事官徐宗泰·朴泰維入侍。上講前受白華序文註文,華黍註,魚麗章章文,六義大旨,由庚序文註文音一遍訖。道一進講,自南有嘉魚,止由儀註文如儀訖。上受而讀之,如儀訖。道一解之曰,因所薦之物,而道主人之意者,如前章義也。鎭龜曰,舊說以此章,比在朝君子,招在野君子,其說似付會,故朱子棄之矣。至三章,道一曰,此章註云興也,而亦有比意,蓋興而兼比意者也。至南山章,道一敷釋註義曰,臺,香附子,萊,俗名名華,杞,浦柳也。枸,註云枳枸,而未詳矣。其曰,民之父母者,指人君之愛民,如保赤子而言也。人君誠以誠心愛民,則無不致化育之功者。古昔帝王,鮮能如是,誠甚慨然,人君所當體念處矣。鎭龜曰,誠如父母,故有德音不已之贊也。道一曰,栲,俗名眞木,杻,俗名斯里木也。眉壽云者,眉好而壽也。上曰,是眉壽萬年之眉壽也。鎭龜曰,君子有德,故旣祝其德,又願其壽也。保,艾也。道一曰,有德,故祝之至由儀。上曰,上文言間由儀,故此云說見也。道一曰,然矣。此章無他深意,而其所謂民之父母云者,人君之所當體念處也。上曰,桑光則有韻,而臺萊·基期無韻,何也?道一·鎭龜皆曰,古者通用傍韻,故如是矣。鼎重曰,有叶音矣。且臺萊爲一韻,基期爲一韻,亦有如許者矣。鼎重進曰,近日風日不好,而連有引接開講之事,聖體,若何?上曰,無事矣。鼎重曰,向日登對陳憲官特遞之過當矣。罷對之後,又聞有伊時憲官補外之命,未知聖心,何思而然歟?臣固知憲官之論,誠甚過當,而敢陳特遞,亦過當之意矣。又加一層,尤爲過擧,更加思量,還收成命,何如?上曰,申懹所論事,已盡前後之批,而又出此論,推考雖薄罰,以不干之事而至此,此習不可長,不可無懲戒之道,不可還收也。鼎重曰,小臣亦知天意耳。臺諫過當之事,旣已陳之矣。上之處分適當,然後下可法矣,而上之處分過中,則將何法乎?臣固知上之不以觸激,而至此也,在外諸臣,其安知聖意之如此也?以推考之論,而得除邊邑,是竄也,鏡城判官,亦是職也,而若以罰而爲之,則過矣。曩在宣廟朝,有朝紳分黨之事,以金孝元出補富寧,而先正臣李珥白而移之,黨禍之爲害至今,則此非小罪而如是。昔宋太祖,一日臨朝有憂色,群臣問之,答曰,有一乘快而誤事,故如是。豈以臣下之過當,而上亦爲過當之擧乎?以臣量之,上之過當,亦多矣。領相金壽恒之所陳,是矣。領相是顧命大臣,豈爲申懹一人,而爲之哉?玉堂·近侍·大臣,迭相陳達,而終不允從,竊恐聖上之明,不無所蔽。雖上之所執是,而下之所執非也,固當勉從。以堯之大聖,當用鯀之時,僉議旣同,則不欲用而用之,豈必如此而後,乃可以定是非也。且昔盤庚之水患,固不可不遷都,而巨室大家,多不欲之,則姑且開諭,而不足罪焉,故有以口舌代斧銊之語。以做事之道言之,今此戶布之議雖是矣,而上之擧措過當,則不能爲也,戶布之議若非也,雖無臣等進爭之事,不爲也,固不當如是也。向於朴泰輔之事,有所論列,而終不允下,而以臣職在輔弼之故,不敢不仰達矣。缺上曰,任元耉則不接面目,不知其爲人,故止罰申懹矣。鼎重曰,申懹累爲臺閣,上亦必知其爲人之無他矣。錫胄進曰,向日備局引見時,鄭勔只以前啓而陳之,故有所陳達矣。今於申懹之事,聞左相之言,渠雖錯誤,乃以推考人之事,不當至於竄逐之罰云者,甚爲的當。得見數日內傳敎,則外人皆知渠輩之非,旣明申懹之非矣。大臣·三司及近臣,迭相陳達,而終不允許,是上無恢弘之道也。雖渠心不美,因推考之論,而至於竄斥,則若有大過,將用何罰乎?旣非爲申懹而如此,則實可勉從。首相陳箚之,慮上之過擧而然也,豈欲救申懹而爲之哉?且以做事之道言之,初頭聲色如此,則有所難行,必須和平而後,可以調停設施。當初金世鼎之發此論也,亦不知汰定之擧,則今番臺閣,亦不解事而然矣。上曰,當初憲官請推,意蓋務勝,欲懲後弊,出補邊邑。近臣·大臣,前後陳達,而皆言旣知申懹之非云,勿爲補外,可也。鼎重曰,近日政官於通塞擬望之際,多有誤處。安烒·兪命一,俱失論人之體,而命一尤非。金禹錫是宰臣,而乃以行身苟且論之。人問其苟且之由,則乃曰,前爲尙衣提調時,有同席追隨之事,人言其不爲尙衣提調之由,則乃曰,又有他事云云,而不能顯言指斥云,其失實甚矣,而政官猶且繼擬於臺閣之望。銓曹如是,而其何能秉銓衡,而進退人物乎?上曰,彈人不得,乃爲引避,而必加措辭,誠未妥當。況金禹錫前爲承旨,細知其爲人矣,今雖停啓,而槪其論啓則非矣。鼎重曰,臺諫槪恥過飾非而然矣。
知事金錫胄所啓,曾在孝廟朝,加置禁旅,至於千員。且令內三廳被薦者,試才入屬,經一都試後,始爲備擬矣。乙卯年間,中變此規,尙未復行,而卽今萬科之後,被薦三廳,未及調敍者,多至千餘。遠方之人,希望官爵,來留都下者,亦不下五六百人。累年旅邸,資裝蕩竭,意望不遂,怨鬱殊甚,此亦可慮矣。小臣前爲此任時,嘗聚此類,別爲試才,以擬三廳之望,其後代臣之任者,亦爲別取才用之,而第一二巡試才,實難的知其才否,且其人品技藝,未必出衆,而偶然能射於其日者,每居人先,故怨者尙多。今則盡聚三廳被薦之在京者,更試以柳葉箭十巡,六兩三矢,兵書·將鑑·四書中各一書,且觀其爲人如何,先取一百四十人,分隷七番,經都試之後,隨其才品相當,備擬三廳,若過一百四十人,則別爲置簿,以爲待闕陞補禁旅之地,何如?且禁軍多無賴輩,市井狗屠之類,雜處其中。禁旅近兵,必須多得士大夫,然後可以擬於吳有君子之兵,如臣所陳,則可無紛雜之事,亦於渠中,可知其物望矣。上曰,孝廟朝,必爲是而爲之,似好矣,依爲之。出擧行條錫胄曰,禁軍之出使下鄕,身病之類居多,且有敎鍊官·事知司僕·別破陣之不爲入番者,故內八百名之中,以他番助入者,多則十餘人,少亦不下七八人,此輩每以番數頻數爲悶矣。今則又有有闕勿補之窠,助入者幾至數十人,非但不無偏苦之怨,此類多是遠方客托,晝夜入番之後,所授官私馬,多不善養,日就羸疲,此亦可慮。今後則一番若準八十名,則勿爲助入,以爲番次消詳之地,何如?上曰,如是變通,則似好矣。出擧行條錫胄曰,禁軍元數七百內,姑減一百事,曾已定奪矣。今方有缺以爲漸次減去之地,而雖或一百,各番則仍存七百,每番以八十六人爲額,何如?上曰,依爲之。出擧行條錫胄曰,小臣惶恐敢達,向者朝廷被罪之人,分輕重竄謫者,已至三年矣。以故柳宗元事觀之,則被罪之人,雖終身不返,亦無非之者矣,我國則異於中原,日月久則未有不得蒙放者,大北被罪之人,亦於丙子之後,皆蒙釋宥。槪日月久,則負罪者,自當有革心之事,而一向積置,則亦必有冤鬱之弊,至於八十之人,雖不全釋,移配峽中,不至死於邊荒則似好矣。小臣非金吾之官,則不當陳達,而旣有所懷,不敢不達。今大臣入侍,詢問而處之,何如?自上有斟酌之道,而開示生路,則其中性稟之怪惡者,雖不知感恩,而亦豈無能知者乎?聞姜碩賓謫在通川,而飢餓特甚,使奴僕輩乞於漁村,而得不滿升之穀,粥而食之云,蓋嶺邑之飢荒亦甚,且或本家運糧,未及而然矣。碩賓旣是曾前經幄之臣,若至於餓死,則亦甚矜惻,移配于不歉處,亦未知何如。上曰,大臣之意,如何?鼎重曰,被罪中,有不可擧論者,而亦有輕罪者,不可塞其自新之路,其中罪輕者,擇之,似好矣。錫胄曰,臣所謂八十者,指洪宇遠·李袤而言也。洪宇遠則以上疏之故而被罪,李袤則以庶孼通淸之論而被罪,伊時榻前以長紙,而陳達者,上亦必記之矣。鼎重曰,洪宇遠之有嫌,前已陳之,而李袤則誠小人,跡甚暗邪,而年則八十矣,其餘庶孼通淸及諂付許積之事,豈可盡白乎?錫胄曰,堅之文書中,有抄書庶類之紙,而李袤之長紙,亦在其中矣,李袤之事,豈可說乎?鼎重曰,其中權大載,罪名稍輕,監司時,牽於尹鑴之請,而有罪人行刑遲待之事,且有士人刑訊之事,而無他罪犯矣。鎭龜曰,被罪之人,旣過三年,則不可塞其自新之路者,其意固好,而關係旣重,則雖年老而罰輕,不可開釋。洪宇遠家人卦之說,及尹鑴管束之語,雖似差失,亦不能一間,尹鑴旣以此罪而死,則固不可輕釋也。二行缺上曰,洪宇遠之罪名,關係甚重,卿說是矣。李袤則所犯有間,雖憸邪,其爲罪名,只是庶孼通淸之事,則似有參酌之道矣。鼎重曰,權大載爲人,雖偏急刻迫,亦有長處,居官淸簡,且有治民之才,又有抑强扶弱之事,而當初罪名,輕於他人,雖不可全釋,姑從寬大之典,減等似好矣。鎭龜曰,權大載監司時事,則怵於尹鑴之威,而如是矣。向者與權大運輩族黨,皆在榮次,務爲刻薄之論,使黨議乖激,朝廷擾亂,皆此人所爲也。道一曰,洪宇遠則罪固重矣,李袤則不可以天性之姦邪,置而不赦。國家罪罪之道,無以其性之邪慝而罪之者,只以其罪而罪之,則李袤之所犯旣輕,而年過八十云,以開自新之路,似是寬大之典也。錫胄曰,小臣所陳,亦非欲開釋,赦後議啓,斟酌處之,似好矣。鼎重曰,李袤固不可全釋,移配,則好矣。鎭龜曰,設有開釋之事,決不可全釋矣。上曰,當酌而處之矣。斗寅曰,放不放,前頭當議啓,而別判付,似不宜矣。鼎重曰,別判付則是爲特恩,不若以筵臣之陳達,而爲之也。上曰,因筵臣所啓而爲之,似好矣。鼎重曰,因筵臣所達,則事體不重,而特恩則事體重大矣。外方□□,則當在稟啓中,而姜碩賓則方在徒配中矣。上曰,前年因右相所言而如是矣,姜碩賓則來於稟秩中矣。道一曰,大臣之言是矣。上曰,洪宇遠則罪名甚重,不可開釋,李袤則量移,權大載則罪名只是監司時,行刑罪人遲待之事,則罪輕於他人,特爲減等,可也。下一件,出擧行條
上御熙政堂。夜對二十七日初更入侍時,參贊官安垕,侍讀官吳道一,檢討官李世白,假注書李允修,記事官徐宗泰·朴泰維入侍。道一進曰,小臣有所懷敢達。凡夜講,有淸明之氣,無事務之煩。講經書,究義理之蘊,講史書,觀治亂之要,此甚好矣。若有賜酒之擧,則量有多少,致有失措之事,於義未安矣。世白曰,道一之言,盡之矣。蓋夜對於志氣淸明之時,欲盡講論之道,而若或有迷亂失措之事,則誠爲未安,臣等玆敢仰達矣。上曰,夜對賜饌,自有古例,曾在孝宗朝,有家人父子之敎於承旨請推之批,至今傳之以爲美談,不可猝罷,而豫先陳達,未安矣。世白則,醉後則何不當陳之事,而不能陳當陳之事,是甚未安矣。上曰,非今創開,難改古例矣。諸臣遂進伏於坐次,而道一進講綱目,自漢武帝紀夏六月□□是久不塞音一遍訖,上受而講之訖。以下缺道一又曰,大凡用兵之國,內修外攘,而以待其勞,故有不戰,戰必勝者,此安國之言,不可用兵也。又曰,當者如今禁府照律也。又曰,田蚡之貪鄙縱恣,豈道哉?漢帝所謂除吏盡未者,是語田蚡之事也。事當誅恢,而田蚡之受賂罔上,乃至如此,豈有如許人臣哉?武帝初不能善爲,而殺恢則是善爲之事也。上曰,武帝之殺恢,是矣。初雖誤事,而終則善處矣。道一曰,人臣邪正,當以如此觀之矣。王恢之意,必欲中人主意耳,果若爲國,雖不成功,當以死報之。旣至如此而後,乃反欲行賂圖免,可知其心跡之邪矣。垕曰,恢徼倖邊功,以圖後利,豈其爲國者哉?道一曰,恢之所以逗撓不進者,是缺世白曰,恢之言,中於人主之意,而誤事至此,逆耳之言,不可棄,而安意之言,不必信聽也。道一曰,河□者,是漢武帝所塞河□瓠子歌者也。中原則大夫有食邑,若以我國言之,如衿川·果川之地,而以爲大夫之采邑,蚡之萊邑在此,故如是爲之。以此見之,亦可知蚡之無狀矣。上曰,初不聽韓安國之語,而窮兵黷武之事,幾至亡國,信不可不愼也。世白曰,漢武帝若不殺王恢,不下輪臺詔,則國必亡矣。道一曰,經書固是根本,而至於史記,講論其治亂興亡,則此誠好矣。蘇東坡之言曰,好色者亡於色,好兵者亡於兵,此言是也。又曰,謀事必就祖,發政占古語,此皆體念處也。凡法令不可率爾爲之,旣非祖宗之遺法,則創法令,必可愼重也。世白曰,不但用兵,人君當以民心去就而爲事也。道一曰,古人云,王元之讀書萬卷,不過爲一愚夫耳。槪讀書之事,將欲其辨論是非,長其知識,若其口讀而止,則豈可以讀書而論之哉?以下缺李袤之丙辰·丁巳間上疏,卽一告變之書,聖明若不洞燭,臣等其安保今日性命也?大臣旣陳之矣,上已解之矣。小臣亦非謂實有屠戮之心,而其處心之不美者如此,若盡解罪人則已,特宥則非矣。至於權大載,與李袤有間,而如權大運輩一家諸人,皆在榮次,主刻薄之論者,此皆權家所爲也。上曰,李袤之上疏,而請庶孼通淸者,殊甚憸邪,而與洪宇遠之罪名稍異,上年雖不宥之,今已三年,亦可參酌。權大載,當初只以監司時事竄之,則又與李袤而有間,故如是矣。世白曰,李袤之當初謫所,最近於他人,故外間每言其不當,豈可以特恩而先宥乎?上曰,非不知也,竄配之中,參酌罪輕者而處之,且非全釋,是減等,似不關係矣。道一曰,小臣於筵席,才陳可釋之端,而又此陳達,誠爲未安。臣徒知其姦伶諂付之狀,而不知其他矣。於外間聞之,且其疏意中,赤眉靑犢之說,語甚陰慘。右議政,必不知此事,而不爲爭辨矣。垕曰,其疏誠凶慘矣。道一曰,其中南中苞苴之說,爲網打一時之計而然矣。上曰,權大載異於李袤矣。道一曰,殊異於付托許積者,豈如姜碩賓之類哉?上曰,當於後日,更問于大臣而處之矣。道一曰,大體漸用寬典,是自有漸漸解釋之道矣。垕曰,李袤事,似不出擧行條件矣。上曰,姑勿出擧行條件,可也。諸臣遂退伏坐次。小宦各擧賜饌一大盤,各置諸臣前訖。上曰,今日異於常時,有家人父子之禮,安意而喫之。道一曰,君臣父子之敎,感激不知所達。酒三行。世白曰,與私飮異,威儀言語之間,誠有所未安。禮已盡於三杯,卽止賜酒之擧,誠甚好矣。上曰,旣有家人父子之禮,勿辭加飮,可也。世白曰,在外間亦言之矣。今日諸臣,適皆不飮,是欠事矣。若不審量而强飮之,道亂,則非矣,況天威咫尺,豈可迷亂而後止哉?上曰,孝宗朝故相臣李敬輿,至於醉昏,不省門戶,而至今傳之以爲美談。非今斯今,須勿辭讓,加飮,可也。道一曰,小臣非不知聖恩之感激,而酒量淺少,言語之間,多失威儀,誠爲惶恐,敢辭。上曰,酒是狂藥,豈用爲過?孝宗朝亦不過之,須勿辭焉。道一曰,量有多少,有一杯而醉者,有二杯而醉者。臣旣醉焉,是以惶恐。上曰,承旨及玉堂下番,非不善飮者也。世白曰,不敢辭酌,以死爲限而飮之,故如是也,非善飮而然也。又曰,上以爲若家人父子,故敢達。貞明公主,卽臣之六寸親也。臣方在前席,徑先沈醉,故爽實威儀,多惶恐之事矣。上曰,勿辭加飮,可也。道一曰,修撰李世白之事,非矣。上曰,今方賜酒矣。缺道一曰,渠雖醉酒,豈敢以貞明公主宴會之事,陳於筵席才陳,可謂誠甚猥越矣。垕曰,請推矣。世白曰,此言是矣。道一曰,臣在玉堂,不得請推,而修撰之事如此,承旨之言是矣。上曰,推考則勿爲也。世白曰,有家人父子之喩,故敢有所達。父子之間,寧有不可陳之事乎?道一曰,世白非矣。承旨請推,而又復如是,極非矣。上曰,酒後矣。勿論,可也。世垕曰,安垕欲論人之是非,故爲不飮,而朝廷儕輩中,亦以酒輩而數之矣。垕曰,小臣實不能善飮矣。世白初稱小人,而改稱小臣曰,豈敢以虛說而陳之乎?垕曰,李允修不飮賜酌,殊甚猥越,敢推考。上曰,勿推。允修出而前以下缺道一曰,夜對賜宴之擧,實是盛擧,而若至迷亂,則亦非好事矣。世白曰,今日之事,不必如此,只此而止,盛好矣。道一曰,夜講之設,專爲夜氣淸明,而講論從容也。不頻杯酌之賜,而若有詢問之擧,則臣等當罄竭搜聞,而對休命矣。今賜爵頻數,酒量已盡,亦無以講論開釋,誠甚未安。垕曰,小臣有懷,夜氣淸明,正合討論,承家人父子之喩,講前代治亂之跡,誠甚好矣,此實群下之所望也。臣等之所榮,而若不專講論,徒醉杯酌,虧喪威儀,全沒分義,此亦豈好事乎?惶恐敢達。上曰,酒後異於常時,予不過之,承旨及玉堂下番善飮,須勿支離辭讓,飮之,可也。世白曰,惶恐。臣旣醉昏,多失威儀,不必加飮,徐宗泰善飮,渠何敢辭也?宗泰進曰,李修撰之事,無據矣。世白曰,玉堂上番及徐宗泰,善飮之矣。吳道一當爲善飮,而今乃固辭,敢爾咫尺欺君,非矣。上曰,翰林進來加飮。道一曰,小臣豈敢欺罔哉?世白醉不省事,煩聒至此,不可無請推之擧,請李世白推考。上曰,不可以常例責之也。垕曰,世白猥濫,如是煩聒,不可不推考。上曰,推考則勿爲,加飮,可也。道一曰,今日之事,雖有家人父子之喩,而父子之禮,亦何嘗如此?請推,是矣。上曰,勿推,須更加飮。宗泰出而飮曰,朴泰維亦能善飮矣。上曰,須勿伏飮,坐飮,可也。泰維進曰,今上方講詩傳,敢以詩之說陳之矣。賓之初筵之詩曰,三爵,不識賓主之禮,尙慮其至於亂,而乃有戒飭之語,況君臣之禮乎?三爵已久,而尙復如是,此豈古人戒飭之意乎?李世白之煩達至此,此亦不好矣。道一曰,李世白非矣,渠豈敢如是雜亂乎?垕曰,請推矣。上曰,勿推,須更加飮,坐飮,可也。世白退伏戶外,令中官傳達曰,玉堂·承旨,如是請推,臣未可進詣也。上曰,勿出而進來,以下缺上曰,旣飮狂藥,不足過也。泰維曰,臣有老父,願將賜柑,以遺老父。上曰,不但柑子,賜饌亦可取去也。此朴世堂之子也,朴世堂在樓院三十里,小無疾病,而托病不仕焉,只今在朴泰輔·朴泰維,仕宦於朝矣。上曰,玉堂加飮。道一曰,量有深淺,小臣則不必加飮矣。世白曰,道一固辭不飮,有何賢乎?以下缺已上燼餘
上在昌德宮。停常參·經筵。
申時,日暈左珥。酉時,日暈。
下直,楊州牧使李濡,庇安縣監尹以亨。
宋昌啓曰,明日常參·經筵,取稟。傳曰,停。
李世翊,以都摠府言啓曰,今日入直軍士,中日習射,請出標信。傳曰,知道。
答同敦寧洪萬容,司僕僉正洪萬熙,戶曹正郞洪萬恢等疏曰,省疏具悉。疏辭知道。
答右副承旨安垕疏曰,省疏具悉。醉裏失禮,不足爲嫌,爾其勿辭,從速察職。
答校理吳道一,修撰李世白等疏曰,省疏具悉。醉裏失禮,不足爲嫌,疏末所陳,予當體念,爾等勿辭,從速察職。
答徐宗泰,檢閱朴泰維疏曰,省疏具悉。醉裏失禮,不足爲嫌,爾等勿辭,從速察職。
魚震翼,以禮曹言啓曰,今此勅使,旣已頒詔出來,迎詔翌日,當有仁政殿權停例頒敎之擧,應行節目,依前例,豫爲磨鍊擧行,何如?傳曰,允。
又以成均館官員,以知館事意啓曰,人日科製,今月內無故日退行事,曾已啓達矣,連有事故,尙未設行,而今則大司成未差,限內不得設行之意,敢啓。傳曰,知道。
李世翊,以兵曹言啓曰,一所監軍洪禹協,入來之際,落馬重傷,不省人事,決無運動之勢云,原單子中,不得已改付標以入之意,敢啓。傳曰,知道。
魚震翼,以禮曹言啓曰,卽接掌樂院所報,則永寧殿·宗廟祭享,樂器方響,改造於夏享前事,旣已定奪,而祭享樂器改造,事體重大,似當設廳造成,有難自本院專管擧行,斯速稟處云。莫重樂器造成之所,不可無稱號,亦不可無看檢堂上,稱以樂器造成廳,令該曹·工曹堂上,掌樂院提調各一員及郞廳,竝爲差下,使之擧行,何如?傳曰,允。
又啓曰,邊將之辭朝者,例有入來本院,聽傳敎之事,而昨日德浦僉使安璈,下直肅拜之後,不聽傳敎,直爲出去,不識事體,殊甚駭異。德浦僉使安璈,從重推考,何如?傳曰,允。
正言尹世紀啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按律之請,今已經年,而尙靳一兪,臣竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?萬鐵·元老,初無異同,而發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣不得請則決不可止,發配罪人姜萬鐵,依律處斷。本院以前校理朴泰輔罷職還收事,論列已久,而尙未蒙一兪,臣竊以爲未安也。泰輔疏陳之辭,雖涉過當,究厥本心,蓋出於有懷必達,則夫豈有構誣之意,而聖明不少假貸,至命罷斥。經幄之臣,以言獲罪,旣非所望於聖世者,而抑恐此事,尤非所以恢廣言路之道也,請勿留難,還收前校理朴泰輔罷職不敍之命。答曰,勿煩。
掌令李彦綱啓曰,罪人姜萬鐵,凶逆之狀,無異於賊堅,上變之功,亦後於元老,賊堅·元老,俱已伏法,而萬鐵獨保首領,古今失刑,未有甚於此者也。殿下曾於筵臣之請,每以失信爲敎,此則有不然者。凡人主之刑人殺人,一循國人公共之論,今此萬鐵之罪,國人皆曰可殺,臣竊恐殿下不可以一時減死之敎,廢國人公共之論,乖朝廷討逆之典也。且以宣廟朝處置吉云節事觀之,此誠今日所當法者,請勿留難,發配罪人姜萬鐵,依律處斷。本府以戶布之法,不宜先試關西事,論列已久,而天聽邈然,臣不勝憫鬱焉。此法係是大段變通,雖在平時,有難輕議,況且災異疊現,歲飢民困之日,唯當鎭定安集之不暇,而創此三百年未行之新法,家收戶斂,以益其騷擾,則此豈王政之所可先,而今日不可已者乎?至於先試關西,尤所不然者,苟有良法可以通行者,則固當熟講於廟堂之上,頒示八方,斷然行之,而今乃以關西之民,獨爲之願行,而有此先試之擧,設令關西果皆樂從,諸道之不願行者,亦將以關西之願行,而强其所不願乎?諸道之民,或不願行,則抑爲獨行於關西,而不行於諸道乎?監兵使往復私書,臣未得見,則雖未知一路形勢之果如何,而揆諸事理,參以所聞,則其所願行者,特軍兵之應減其役者,而凡民之無軍役者,則實無自願納布之理,西民願行之說,臣未敢遽信也。大抵此法之設,本爲變通軍役,則爲軍士而應減其役者,願行此法,理勢固然,而此則八路軍情之所同然也,何獨關西之軍,願行此法乎?前日無役之民,特爲軍兵之減布,而請願納布者,必無是理,此則亦八路軍情之所同然,何獨關西之民,不願此法乎?自其願行者言之,則諸道與關西,固無異同,而自其不願者言之,則關西與諸道,亦無差則,而此法之必欲先施於關西者,臣實未曉也。況關西被災之慘,視諸道爲尤甚,雖使竝免其徭役,發倉而賑之,猶恐其難保,況加之以前日所無之役,追號鞭扑,督徵其布,此豈憂災恤民之意,亦豈撫綏邊氓之道乎?請加三思,亟寢戶布之法先施關西之命。臣以校理朴泰輔罷職不敍還收事,有所論列,而未蒙允兪,臣竊惑焉。泰輔身居經幄,有懷無隱,其言雖或過中,斷無一毫構誣之意,以聖人包荒之量,以下缺請加三思,還收校理朴泰輔罷職不敍之命。判義禁李正英,頃年掌試之時,所出書題,本無他意,群小緣此,以爲嫁禍士林之資,至於請拿。其時考官中,雖嘗媢嫉儒賢者,亦不忍爲他說,而獨正英,强引不當引之語,以爲苟免之計,其傷廉隅損風節,甚矣。公議駭憤,久猶未已,不可以事在旣往而置之,請判義禁李正英罷職。淮陽府使李敏章,素無善治之聲,且有嗜飮之病,自到任以來,專廢坐衙,閉閤醉臥,凡干官事,都不經意,其不勤於職務,甚矣。嶺底殘邑,將無以收拾,請淮陽府使李敏章罷職。答曰,勿煩。
嘉義大夫行知同寧府事兼同知成均館事臣洪萬容,通訓大夫行司僕寺僉正臣洪萬熙,通訓大夫行戶曹正郞臣洪萬恢等,伏以臣等,堂有偏母,年今八耋,日迫西山,暮景奄奄,人子私情,常切喜懼。獲蒙聖上曲垂軫念,謂宣廟天屬,只有臣母一人,而且年滿八十也,十行溫綍,辭旨懇惻,旣命該曹,優給宴需,繼遣中使,宣醞賜樂。上尊餘瀝,遍洽簪紳,梨園法譜,迭奏喧轟,光生里巷,榮極朝列。凡在瞻聆,孰不聳動,顧臣老母,荷恩稠疊。曾於丁巳,特命賜宴,又於己未,荐降寵典,間年賜宴,已是曠世之異數。況又玆者,聖念不置,優異之禮,有加前歲,固知我聖上親親之義,老老之仁,卓絶前古。惟臣一家,偏荷寵遇,需雲至渥,五歲三及,考諸往牒,亦所稀覯。以下缺
弘文館校理臣吳道一,修撰臣李世白等,伏以臣等俱以無似,待罪經幄,昨於夜對,昵侍前席,宣醞賜饌,從容酬酌,藹若家人父子,恩寵至矣,榮輝極矣。第臣等素多疾病,飮量亦淺,而感激恩諭,不敢力辭,仍致迷醉,至不省事。退而聞之,則進奏時,專喪威儀,奏對之間,亦多妄發,臣等誠不勝兢惶隕越,不知置身無地也。伏乞聖慈,亟命鐫罷臣等之職,仍治臣等之罪,不勝幸甚。以上燼餘
上在昌德宮。停常參·經筵。
下直,惠山僉使安厚吉。
宣祖大王忌辰。
宋昌啓曰,明日常參·經筵,取稟。傳曰,只晝講。
傳于安垕曰,今下弓矢,惠山僉使安厚吉處,賜給。
安垕,以都摠府言啓曰,今日入直軍士,當爲中日習射,而國忌相値,不得爲之之意,敢啓。
宋昌,以禮曹言啓曰,頃日靖陵參奉牒報內,去冬寒凍,前古所無,陵上北邊莎草枯死云,而長廣尺數,未能詳盡,故更爲尺量,開錄牒報之意,分付矣。二行缺長六尺五寸,廣四尺,一庫長六尺五寸,廣二尺八寸,屛風石·裳石·塗灰庫剝落云。陵上莎草枯損處,至於如此,依例政府以下,進去奉審後,稟處,何如?傳曰,允。
大司憲李敏敍啓曰,本府方有關西戶布請寢之論,而臣於此論,有未曉然者。蓋良役之難堪,實爲百年深痼之極弊,此弊若不變通,則民不可保,而國不可爲者,灼然明甚。欲救此弊,則計不得不出於諸戶均賦,故曾在孝廟朝,戶布·口布之議,亦行於縉紳間,其後十數年,良役日急,國計日蹙,而此論未已。臣之愚昧之見,從前朝在野對人說話,亦未嘗以爲必不可行,如近日臺臣之所爭者,今不可變其前見,苟同於僚議。且臣於史局之任,病未勤仕,特推之下,時未照勘。以此以彼,決不可仍冒臺席,請命遞斥臣職。答曰,勿辭。
安垕啓曰,李敏敍再啓煩瀆,退待物論矣。傳曰,知道。
掌令李彦綱啓曰,大司憲李敏敍,引嫌而退。意見得失,姑舍勿論,旣被推勘,勢難仍在,請大司憲李敏敍,遞差。答曰,依啓。
宋昌啓曰,吏曹郞廳來言,臺諫有闕,政事,何以爲之?取稟。傳曰,明日爲之。以上燼餘
上在昌德宮。停常參,只晝講。
下直,月串僉使李德基。
辰時巳時,日暈。午時,日暈。白雲一道如氣,自暈內,直指北方,長十餘丈,廣尺許,良久乃滅。未時申時,日暈。
宋昌啓曰,明日常參·經筵,取稟。傳曰,停。
李翊相啓曰,今壬戌年例京外守令薦,一百五十八丈,邊將薦一百五十五丈,別薦一丈,依例捧入,而應薦不薦人員,令該曹察處,何如?傳曰,允。
以備忘記,傳于李翊相曰,罰已行矣。前判尹李之翼·前參判崔寬·前一行缺。
兵批,兼判書金錫胄進,參判吳斗寅式暇,參議趙聖輔病,參知李東老進,左副承旨李世翊進。
吏批啓曰,本曹參判,今當差出,而擬望之人乏少,承旨竝擬,何如?傳曰,允。
以李選爲大司憲,李箕相爲典籍,崔碩英爲淮陽府使,李麟徵爲鏡城判官,崔援·韓洸·金晳·韓瑄爲兼春秋,全世祿爲洪原敎養官,黃玧爲副修撰,沈濡爲濟用正,洪受寬爲繕工假監役,尹尙績爲童蒙敎官,申啓華爲奉常直長,金晳爲兼監察,兪櫶爲大司諫,鄭載岱爲江華經歷,金萬重爲吏曹參判,李箕相爲兵曹佐郞。
兵批,鄭久望爲武兼,姜晉武爲守門將,郭翰邦·李基定爲副司果,崔荊石爲宣傳官,閔鎭朝爲武兼宣傳官,徐後積爲蔥嶺萬戶,柳星緯爲安興梁僉使,尹堦爲副摠管,鄭後榮爲慶德假衛將,鄭淵·姜膺·郭翰邦·李馨遠爲武兼宣傳官,韓必煥爲副護軍,忠翊衛陳起榮,今加折衝,賞加,申惟一爲羽林將,安弘敏爲武兼宣傳官,李後靖爲部將,玄德聞爲守門將,延屹爲雲頭里權管,陳起榮·李之翼爲副護軍,李三翼爲知事,李哲·李復一·鄭久望爲副護軍,李畛爲守門將。
吏批啓曰,四館積滯,依例,春別遷,何如?傳曰,允。
吏批啓曰,繕工監假監役官愼元萬,病重不得行公,改差,何如?傳曰,允。
兵批啓曰,雲頭里權管尹善鳴,以江都將官久勤,差下矣。年紀衰耗,已過周甲,且有八十老母,情理切迫。一府大小之人,無不共知,不可强令赴任云。雲頭里權管尹善鳴,改差,何如。傳曰,允。
李翊相,以吏曹言啓曰,今二月初十日,行社稷祭,初九日,行文宣王釋奠祭·先農祭,一時相値,獻官及諸執事,當爲差出,而無故可差之員,太半不足。不得已勿論刑曹·實錄廳·迎接都監堂上·郞廳,及常時勿差之員,竝爲推移塡差,釋奠祭則例以文官爲之,而亦甚乏人,依前例以蔭官,通融塡差之意,敢啓。傳曰,知道。
以正言韓泰東,病重不得上去事,傳于魚震翼曰,調理上來事,回諭。
魚震翼,以戶曹言啓曰,仁祖朝靖社一等功臣綾城府院君具宏處,田畓一百五十結,曾爲二行缺啓。傳曰,知道。
魚震翼,以戶曹言啓曰,頃因濟用監所報,紅黑入染次,白紬八同,以本監所在,上下矣。考見上曹會計,則白紬八同,以水紬八同會減,白紬·水紬,名目旣別,其價多少懸殊,白紬八同之價,正木三十二同,水紬八同之價,則正木六十四同。換色會減,其所偸竊者,至於正木三十二同之多,其爲情狀,殊極痛惡。次知書員朴時建·金成爀·韓始昌·成燁等四人,令該曹囚禁重治,而當該官員副奉事李溥,只聽下人之瞞告,不爲致察於其間,爲此可駭之事,李溥汰去,何如?傳曰,允。
魚震翼,以司甕院官員,以都提調意啓曰,得接兵曹移文,則新設蝟島萬戶事目啓下,其地漁採之船,無論各衛門所屬,將坐爲收稅,而本院漁夫船隻,亦入於其中云。漁夫等專供日下魚鮮,其身役比他諸般之役,最爲苦重,故每年下海之時,沿邊各營各鎭,考驗公文,絶不得收稅者,其來已久,大典前續錄中,至有司饔院漁夫,蠲貢賦外,雜徭所持船網,蠲他役之語。今因一鎭之新設,不遵法典之本意,則不但事體之未安,漁夫等因此失業,將必至於不能應役之域,渠輩呼冤,固不足恤,而御供事重,不可創開無前之規。蝟島漁採〈時〉本院漁夫船隻,勿爲收稅事,捧承傳,何如?傳曰,允。
魚震翼,以永昭殿參奉,以宗室全城都正濬意啓曰,臣於頃日入直之時得聞,甘艮漿擧皆味變,不合享祀,故還下該司,改備進排之意,有所陳啓,至蒙允兪矣。卽今該〈司〉祭需,可合甘艮醬,所儲適乏,難以支用於逐日供上云,事甚可慮。故更令看審,則本殿沈造中,亦不無若干可用之醬,其中味辛者,還下該司,其餘味甘者,該司沈造成熟間,留置仍用,何如?臣初來詳察,有此煩瀆,惶恐待罪之意,敢啓。傳曰,依啓。勿待罪。
掌令李彦綱啓曰,姜萬鐵,依律處斷。本府以戶布之法,不宜先試關西事,論列已久,天聽邈然,臣不勝悶鬱焉。此法係是大段變通,雖在平時,有難輕議,況此災異疊見,歲飢民困之日,惟當鎭定安集之不暇,而創此三百年來未行之新法,家收戶斂,以益其騷擾,則此豈王政之所當先,而今日之不可已者乎?至於先試關西,尤有所不然者。苟有良法可以通行者,則固當熟講廟堂之上,頒示八路,斷然行之,而今乃以關西之民,獨謂之願行,而有此先試之擧,設令關西,果皆樂從,諸道之願行者,亦將以關西之願行,而强其所不願乎?諸道之民不願行,則抑將獨行於關西乎?監兵使往復私書,臣未得見,則雖未知一路形勢之果如何,而揆諸事理,參以所聞,則其所願行者,特軍兵之應減其役者,而凡民之無軍役者,則實無自願納布之理,西民願行之說,臣未敢遽信也。大抵此法之設,本爲變通軍役,則爲軍士而應減其役者,願行此法,理勢固然。此則八路軍情之所同然,何獨關西之軍願行此法乎?前日無役之民,特爲軍兵之減布,而自願納布者,必無是理。此則亦八路民情之所同然,何獨關西之民,不願此法乎?自其願行者而言之,則諸道與關西,固無異同。自其不願行者而言之,則關西與諸道,亦無差別,而此法之必欲先試於關西者,臣實未曉也。況關西被災之慘,視諸道爲尤甚,雖使竝免其徭役,發倉而賑之,猶恐其難保,況加之以前日所無之役,追呼鞭扑,督徵其布,此豈憂災恤民之意,亦豈撫綏邊民之道乎?請加三思,亟寢戶布之法先試關西之命。臣以校理朴泰輔,罷職不敍還收事,有所論列,未蒙允兪,臣竊惑焉。泰輔臣居經幄,有懷無隱,其言雖或過中,斷無一毫構誣之意。以聖人包荒之量,固宜優容寬假,以開言路之不暇,而乃以輕朝廷蔑公議,勒加情外之罪案,辭旨極嚴,摧折太過,此豈平日所望於殿下者哉?論思之臣,以言獲罪,實非聖朝之美事,而含默之風,自此而長,敢言之路,由是而杜,其所關係,豈不重大?請還收朴泰輔罷職不敍之命。請判義禁李正英罷職。答曰,不允。朴泰輔〈事〉依啓。
正言尹世紀啓曰,姜萬鐵,陰凶情節,畢露於渠之結案中,此固惡逆之尤,而神人之所不容者也。案律之請,今已經年,而尙靳一兪,臣切惑焉。萬鐵當初上變,不過爲人所脅,爲死中求生之計,而此豈有一毫可恕之端,而使之容息於覆載之間哉?萬鐵·元老,初無異同,發告之功,旣後於元老,凶逆之狀,有浮於元老,安有元老伏法,而萬鐵獨生之理乎?臣若不得請,則決不可止,請發配罪人姜萬鐵依律處斷。本院以前校理朴泰輔罷職還收事,論列有日,而尙未蒙兪,臣切以爲未安也。泰輔疏陳之辭,雖涉過當,究厥本心,蓋出於有懷必達,則夫豈有誣構之意,而聖明不少假代,至命罷斥?經幄之臣,以言獲罪,旣非所望於聖世者,而抑恐此事,尤非所以恢廣言路之道也。請勿留難,還收前校理朴泰輔罷職不敍之命。答曰,不允。朴泰輔事,依啓。
魚震翼啓曰,卽見公洪水使閔晟,以安興僉使趙時亨身死事狀啓,外封不書臣字,不察,甚矣。請公洪水使閔晟,推考。傳曰,允。以上燼餘
午時,二月初二日上御熙政堂。晝講入侍,知事呂聖齊,特進官具鎰,參贊官魚震翼,侍讀官吳道一,檢討官金鎭龜,記事官崔錫恒·徐宗泰·朴泰維。上讀前受南有嘉魚,至說見魚麗,一遍訖。道一講蓼蕭,音釋竝注,至淇露訖。上受讀一遍。道一曰,此詩,天子見諸侯而作也。釋爲龍曰,龍與寵,通用也。鎭龜曰,舊說以爲,諸侯朝天子而作,以龍光等語觀之,其言似然。至壽考,道一曰,此言德無差失而後,可以壽考,亦勸戒之意也。訓誥則無大段剖釋處矣。至宜兄宜弟,道一曰,季世周道衰微,諸侯多有爭立之事,故兄弟之間,以猜疑之嫌,或至相圖。此詩屢言兄弟之樂,諄諄不已者,意有所在也。又釋鞗革和鑾,依本注陳達。至湛露,道一曰,此亦天子宴諸侯之詩也。可見君臣之間,志意交孚,無疑阻之念也。上下之間,一向阻隔,則情義不通,或反狎昵,則又歸無禮。此詩之意,則二行缺言家室者未詳,或別有會宗臣之所矣。釋載孝曰,孝子成也,孝學有力矣。至相猗,上曰,衛風所謂椅·桐·榟·漆者,是也。至無不令德,道一曰,厭厭夜飮,則乃杯酒團欒之間,猶且不失其令德,是知古人氣稟重厚,故雖過三爵,猶不失其儀,非如後人之易醉也。聖齊曰,以此詩觀之,可知古人相戒之意也。頃日夜對時,諸臣或有過飮失儀者,然旣有上敎,故臣僚雖不善飮,不敢不醉,旣醉之後,至有未安之事云。此則上下胥失,今後夜對,則勿令過飮,隨量飮之,使群臣免失儀之罪,則好矣。此詩於今日事襯着,故敢達。上曰,唯。道一曰,此言是矣。小臣曾已上章自劾,而至今惶恐矣。震翼曰,夜對固是盛擧也。夜氣淸明之時,苟能講論義理,咨詢治道,有此團好矣,而若使之過醉,至於喪失威儀,則亦甚未安矣。道一曰,從容論難,莫如靜夜,故於是有夜對之規,若使過飮,而至於失儀,則未免荒亂之歸,有何討論之效乎?甚非先王朝本意也。講罷。聖齊進前曰,近日風日不佳,聖體,若何?小臣待罪藥房,故惶恐敢達。上曰,無事。聖齊曰,今此兩賢臣從祀事,因多士公共之論,修累朝未遑之典,事體大異於前。伏聞嶺疏又至,終被譴罰云,今無更達之,而必須堅執聖德,無所撓沮,可無紛紜之擧矣。上曰,朴性義·趙信乾被罪之後,猶不懲戢,士習寒心。旣有成命,斯速從享,則自無紛紜之事矣。聖齊曰,大臣收議,時未來到,收議後,當奉行矣。上曰,唯。震翼曰,高世章之疏,以儒爲名,故措辭捧入矣。聖鑑洞燭奸狀,處分得宜,臣於感歎之外,更何所達?觀其疏錄,則八百四十二人,而至闕下者,僅三十餘人。依疏錄上來,其勢雖難,虛張名數,至於如此,亦甚可駭。世章之疏,與朴性義·趙信乾等,前後一套,而尤爲痛惋者,先正臣李滉,與文成公李珥,素相推許,而以書中責勉之語,爲構陷疵貶之計,其誣罔甚矣。世章則旣已施罰,而今後此等疏,勿爲捧入爲敎,則士林之幸,爲如何哉?二行缺聖明皆已洞盡,今不敢更達,而此一款,未及論辨,故敢達。上曰,唯。罷出。
副司直申晸疏曰,伏以臣於昨曉,爲送一家發引,昏黑紛沓之際,所騎猝然顚蹶,腰脅折傷,支節俱痛,擔負還家,不省人事,委頓床席,未能屈伸運動。諸醫來見,莫不危之,雖或賴天之靈,未卽殞命,而以此危苦之狀,決無復有完人之望。史院編摩之役,不可虛曠,伏乞聖明,憐臣垂死之喘,亟遞兼帶春秋之任,俾得安意鍼砭,以尋生路,千萬幸甚。臣無任屛營祈懇之至。答曰,省疏具悉。卿其安心勿辭,調理察職。
左參贊李端夏疏曰,伏以臣情勢窮蹙,竄伏鄕里,瀝懇申籲,日望矜許,不意天聽愈邈,溫批繼降以臣所自引慝者,而若眞有是事者然,諭以太過,責以徒守廉隅,不意史事之遲延,臣非木石,寧不感激惶恐,思所以改圖也?第念愚臣本意無知識,加有心疾,偶玷名路,猥被陞擢,叨踰二行缺平人,何可得也?且臣所遭人言,皆是鄙夫小人之情態,元非細愆薄過,可以湔滌,則區區廉隅,雖欲不自守,又何可得也?臣於此,若復恬然棄禮義損廉恥,從他笑罵,而日月進於朝,則是眞鄙夫也,眞小人也。人君使臣以禮,爲國又必以禮讓,則何取於鄙夫小人,而必充任使?毁其四維也,苟如是也,臣恐上下交失,以啓亡國之端者,如臣前疏之所憂也。史事遲延,臣豈不念,而身爲僇人,決無更秉史筆之理,摠裁大臣,亦以慮臣難復承命,啓請加一堂上,又正得其人,此已爲臣之代,臣則爲剩員矣。緩急輕重,又何係於臣身之進退哉?伏乞聖明,曲垂鑑諒,將臣本職及兼帶諸任,悉行鐫罷,使臣屛處畏愼,省循愆尤,以畢餘生,則實爲天地生成之大造也。且意,言者論臣本末,以臣被擢於上卿之列爲濫越,此誠切至之言也。臣以罪累之蹤,獲被收錄半年之間,未有毫髮勞效,而中批超擢,出於人望之外,雖辭不得免,至今思之,不能無愧於心。如蒙聖上追削資秩,以允物情,以安臣分,則是又幸之大者也。臣無任惶悚懇祈之至。答曰,省疏具悉卿懇。已悉於前後疏批,復何多酷?卿其安心勿辭,從速上來察職。
吏曹判書李䎘疏曰,伏以臣之倥辭侗滅裂,本不足以當重任,前後乞免,悉出血懇,而只以聖明謬知,不卽斥退,致使賢路久妨,臣實慚憂,若蚊負山,未嘗一刻安於心矣。頃日持平兪命一,正言安烒等,論人失實,不協物情,多有人言,臣亦非不知,而第緣臺閣數遞,備望無人,不得不詢諸郞佐,循例充擬,率爾之失,臣猶自知。伏聞昨者,大臣以臺官有失,而銓曹不爲用罰,至白於筵中,繼以經幄之臣,又達於夜對,臣於是不勝惶隕震悸之至。夫銓衡之職,所管何事,而進退低仰,不得其宜,使人心不厭,非斥三行缺伏乞聖慈,亟罷臣職,以謝物議,以安愚分,不勝幸甚。臣無任激切屛營之至。答曰,省疏具悉。官師相規,自是常事,不必深嫌,卿其安心勿辭,從速參政。
領敦寧金萬基箚曰,伏以臣於日昨,榻前冒陳血懇,冀解戎務,以保孱喘,而未蒙聖慈之矜許,反承玉音之敦勉,臣於是惶隕怵惕,不敢更有所煩瀆而退矣。及至今日,賤患益甚,情勢益蹙,不得不疾聲呼籲,復于宸聽,臣罪萬死。臣之病源旣深,危症迭出,有不可摟指以數,最是火熱上升,則胸膈壅閼,濕痰滯凝,而脚部麻痺,惟此二症,大而爲性命之憂,次亦不免於殘疾之歸矣,其不能奔走馳騖,以供劇務,決矣。前歲乞免,至于四五,而不得請,黽勉到今者,非惟一向撕捱之是懼,誠以火熱與濕痰,遇寒節稍減,膈塞脚痿等症,不至甚劇,故强力起動矣。今者春序已屆,肝氣用事,火熱之發動,日以頻數,日以加劇,而脚部凝滯之痰,又從而作痛於筋節間,不但麻痺而已。臣之於將兵之任,旣非材力之所可堪,又無格例之所可据,而冒昧忝叨,旣已久矣。職事之瘝曠,戎備之頹弛,固已多矣,而重之以難醫之病,昏瞀委頓,閉戶深居,罕與軍吏相接。如是而猶復引月踰時,不卽解免,則終至於僨敗國事也,必矣。抑又念,臣稟賦虛薄,素多疾病,而自數年來,受傷尤多,精力暴衰,今此所患,非如一時外至之恙,若非解務居閑,久久將理,則無望其復起爲人矣。伏乞聖明,察重務之不可久曠,矜微臣而欲全其生,亟遞臣訓局之任,以幸公私,不勝大願。取進止。答曰,省箚具悉卿懇。面諭勤懇之意於日昨筵中矣,復何多誥?斷無允許之理,須體予意,安心勿辭,速出行公。仍傳曰,遣史官傳諭。以上燼餘
上在昌德宮。停常參·經筵。
卯時,日暈兩珥。辰時,日有重暈,內暈有兩珥,暈上有冠,暈下有履,外暈左右有戟,色皆內赤外靑,白虹貫日。午時未時,日暈。申時,日暈兩珥。酉時,日有重暈。
傳于李世翊曰,大臣·備局堂上,引見。
李世翊,以司僕寺官員,以提調意啓曰,兩南牧場之內,皆有禁松之處,山腰以上,則使之養松,山腰以下,則放牧馬群,自是立法本意,而山腰上下之間,旣無限隔,馬群之逸入於山上者,固難禁制。至於山腰以下馬場之內,如有稚松之生蔓者,則諉以松林,統水營不許放火,故馬場漸縮,水草亦不蕃茂,場馬之瘐瘠病傷,多由於此,其在馬政,漸至虛疏,不可不一番變通,俾無如此之弊。今春則令廟堂分付統制使及兩南水使·邊將中,擇差差使員,與本場監牧官,眼同摘奸,山腰上下,明白定界後,山下平地,雖有若干稚松,許令放火,一以爲馬群孼息之地,一以除彼此侵占之患,何如?傳曰,依啓。
傳于魚震翼曰,翼陵檜柏移植事,次知內官,數日內當爲下去,令該道監司分付所産邑,次知內官言聽,使之趁卽搬運。
魚震翼啓曰,去辛酉冬三朔月課,盡已啓下,明朝大提學,牌招科次之意,敢啓。傳曰,知道。
宋昌啓曰,明日常參·經筵,取稟。傳曰,停。
今日引見入侍時,傳曰,大臣·備局堂上及三司諸臣,今月初五日,盡爲命招,會議于賓廳事,榻前下敎。
午時,二月初三日上御熙政堂。大臣·備局堂上引見入侍,左議政閔鼎重,右議政李尙眞,行禮曹判書呂聖齊,工曹判書申汝哲,戶曹判書鄭載嵩,吏曹判書李䎘,禮曹判書李翊,戶曹參判李師命,右副承旨李世翊,掌令李彦綱,正言尹世紀,修撰金鎭龜,記事官崔錫恒,假注書李頤命,記事官徐宗泰·朴泰維。鼎重進曰,近來日氣漸和,而風色不佳,伏未審此時聖體,若何?上曰,無事。上謂鼎重曰,國家不幸,天災荐疊,而今日又有虹貫之變,上天之譴告,至於此極,食息靡寧,罔知攸措。鼎重曰,災變之作,何代無之,而未有甚於近日。更化以來,德化未孚,天變層出,無非如臣不才,忝在鼎席而然,只增惶愧。尙眞曰,方今聖明在上,少無失德,而天災如此,盡由於臣僚之不能事事而然也。且人氣和於下,則天時順於上,人心不和,則天氣之乖戾,無足怪也。如臣庸陋,百無一能,而久叨匪據,不敢有所可否,施爲之事如此,而豈望有益於國家哉?以下缺今日民弊之最急者,莫如逃故·兒弱,故不得已有蠲減之擧,而他無推移之策,該曹將未免復徵於兒弱。如是則民怨一倍,初不如不減之爲愈,民怨如此,而欲望天災之不臻乎?尙眞曰,臣之所達,不過悶慮憂惶之意,無一事採用之實,下詢於入侍諸臣,爲陳所懷,則不無可擇之事矣。上曰,入侍諸臣,悉陳消弭之策,可也。呂聖齊曰,猝然入侍,無熟講之事。且前日承問時,有所仰對非一二,無一事擇施之效,到今有何別樣善策?今日下詢,臣恐未免爲文具也。鼎重曰,今日弊端中,軍制尤急,變通之道,不過曰量田也,軍籍也,戶布也。此外雖有智,亦無所措,臣每以變通一款,陳達於筵中者,欲望斷自宸衷,有所施爲之耳。尙眞曰,今日軍兵,非舊制也。蓋自癸亥以後,創開新法,精兵則盡入於兩局,騎步兵之類,則皆爲納布之軍,兒弱·逃故,無以充定,有黃口·白首之弊。臣意則各衙門屯民,及各營·各邑軍官,及工匠等,盡爲充定兒弱·逃故之代,固無不可。至於訓局別隊,則初意以爲,與都監砲保,分番替直,如御營之制,而今不變通,只得加數而已。且精抄軍,又是無名之兵,以此良民日蹙,騎步之代日難。今若於精抄別隊中,或變通或罷之,則兒弱之代,庶有可得之路矣。聖齊曰,曾在先朝,臣以玉堂入侍,亦以此事,下詢於筵中,小臣以兒弱之弊仰達,則故相臣元斗杓曰,此弊非不知之,而但無救弊之策,此爲沓沓矣。到今思之,無過此弊之變通,而每每空言而罷,臣所謂文具者,此也。鼎重曰,軍額安得不縮乎?各營·各邑軍官,及京中無軍將官無數,良役之難充,無怪也。尙眞曰,此時非大段變通之時,爲先革其無軍將官及冗食之兵,則經費稍淨矣。雖不可一時猝變,有闕勿補,則自然消亡矣。汝哲曰,如臣無識,累蒙下詢,不敢容默,輒有所達,今無別樣可達之事,至於大臣所達,無軍將官革罷事,有不然者。此輩在昇平之時,固爲冗食之人,脫有用兵之事,則時任將官中,安保其無故乎?得於此際,以不曉陣法之人,猝然升差,則終不如鍊習之人。卽今雖似閑慢,其爲得力於緩急之時,則大矣。以下缺上曰,無軍將官,雖似無益,當初加設,意有所在。更問於兩局之臣而處之,可也。載嵩曰,若知時務,則入侍承問,非止一再,安敢不達乎?頃日筵中,李端夏以一如丁丑下城後爲言,少無其效,空言無益,則何事可做乎?李䎘曰,戶布之法,此固不得已之事,而係是新法,民怨大興。西路則猶可行之,而至於南方,倖亂之徒,比比有之。一有新法,譁然騷擾,不可不慮也。且當救死不贍之時,作爲無前之法,以爲取怨之資,非計也。尙眞曰,西路軍民,願行戶布之言,似非實情。蓋當初,道臣問以汰定軍役與戶布何如云,故其曰願行者,事勢固然,實非自願也。臣於病伏中,旣有所聞,故敢達。上曰,諸臣以次陳達。李翊曰,小臣別無可論之事,今此戶布一事,論議多歧,終未歸一。臣意,則命招大臣·諸宰·三司之臣,會于賓廳,問其便否,行與不行間,決定,好矣。師命曰,小臣年少,無他見識,有何達之事乎?至於戶布一款,粗有講究於中,故略有所達,而必非欲行於今日也,如欲變通,則非徒關西,通於國中,可也。但爲此一事,紛紜至此,第增惶恐矣。今日國事,無一日可堪之勢,如祖宗廟舊制,有蔭者外,盡充軍簿,或計口出布,最下者,則減其軍額,捨此不行,則國不爲國,而以此條論之,則戶布最良。臣意則以爲,如水寒火熱,有以自信其必然,故前後筵中,縷縷不止者,此也。翊曰,軍役變通,一日爲急。臣意則以爲落講之類充定,少無不可,而至於戶布,則非但有騷擾之弊,亦多有窒礙之處,蓋徵布於其主,而不徵於其奴,則亦非均役之政也。師命曰,李翊所達,皆有源委,然有所不然者。大抵公私賤,則皆有身役,雖不徵布,其役猶重,不可爲不均也。尙眞曰,臣伏見國朝寶鑑中,有太宗大王謂侍臣曰,戶布之法,何如?戶曹判書李膺對曰,爲軍需也。上曰,爲軍需取於民,非法也云云。雖未知其時,亦有戶布之議,或前朝餘法,而大抵非治世之所宜行也。此法果是良法,則祖宗朝,何故不行?師命曰,今則與祖宗朝,大有不同者。以下缺彦綱曰,小臣則別無可達之事,而方待罪言地,有爭執之事,如得所請,則其有光於言路,爲如何哉?世紀曰,小臣以眇然新進,不敢有所陳達,而戶布則似非其時矣。曰,臣之忝入筵中,久矣,若有所懷,則敢有所隱?兒弱變通,一日爲急,而均役之法,莫如戶布,此廟堂之所以欲行者也。連歲飢饉,生民困悴,雖有良法,不可斷行者,臺臣之所以爭執也。其言如有所見,但一向悠泛,無所施爲,則亦非通論也。且臣伏聞,曾前地變下詢時,大臣以祛私意一款,多所陳達,卽今朝廷上,未聞私意之擺脫,至於聖上處分,亦有所不能無疑者。凡事係內司,則皆內司爲是,而不信臺閣之言,臣恐聖明於大公至正之道,猶有所不盡也。伏願更加留意焉。上曰,唯。載嵩曰,頃因臺啓,有內奴鎭堡,一依大鎭例,令本曹稟處之命,而當問於本道,然後方知其實數,今不得趁時擧行之意,敢達。上曰,知道。載嵩曰,本曹經用,米則不足,大豆則有餘。卽今遺在大豆,將至八萬餘石,一年所用則不過三萬石。陳太留置,旣無所益,而民間飢困方極,臣意則試問民間情願,趁卽分給後,或待秋以米酌定代捧,或以本色改納,則似爲便好。下詢於大臣,何如?鼎重曰,凡穀物,年久則色變,若以本色改備,則實合事宜。且江原·公洪等道,有移轉之請,而今無料理之路,若以此等穀物,從民願分給還上,好矣。尙眞曰,卽今都民阻飢,而他無可賑之穀,以此分給,宜當矣。載嵩曰,都民則還上收捧極難,不如劃紛各廛下人之爲易收也。鼎重曰,戶曹非徵捧衙門,移送賑恤廳,使之分給後,待秋收捧,何如?上曰,依爲之。出擧行條載嵩曰,近因兵曹用度之不足,本曹所在木綿,有一千同移送之命,五百二十同則旣已輸送,而卽今所儲垂乏,更無推移之勢。其餘四百八十同,則勿爲移送,何如?上曰,姑勿移送,可也。出擧行條載嵩曰,上年十月間,因守禦使趙師錫所達,本廳軍兵五名闕額之邑,解由拘礙事,旣已定奪矣。以下缺鼎重曰,此則近於慢令致斯,似當參酌變通矣。載嵩曰,然則壬戌年歲抄時,在任守令爲始,解由拘礙,何如?上曰,依爲之。出擧行條李䎘曰,捕賊人加資事,曾有流來故規,而至於捕捉綱常罪人,則本非論賞之事,而近來守令中,或因捉得綱常罪人,而過蒙褒賞之典,事甚不當矣。凡罪人捕捉,自是守令分內事,似無論賞之擧,下詢於大臣,自今定式,何如?鼎重曰,曾前雖捕賊,不過捕捉人加資而已,無守令論賞之事。況於綱常罪人捕捉之事,有何賞典乎?上曰,今後勿論賞,可也。出擧行條李䎘曰,臣待罪本兵時,以內三廳封崇時,免身禮太濫事,有所陳達,至於捧承傳施行矣。小臣遞任之後,只憑一張報狀,稱以庚辛裁減例,其所徵責,倍蓰於上年定式云,旣捧承傳之後,則事體自別,而不待改稟定,肆然復舊,殊甚可駭,合有論罪之擧矣。上曰,當該官員査出,從重推考。出擧行條鼎重曰,守禦廳設置牙兵把摠一員於忠原地,使之募入閑良,其數已過數百,凡於差定減除之時,一任其所爲,其間濫雜之弊,不一而足。渠是忠原之武士,故不無壓屈於地主,乃又橫侵傍邑,如陰城之十室殘邑,良民之生,未滿一二歲者,盡爲投屬,將無成樣,事甚無據。故臣欲陳啓變通,言于前守禦使趙師錫,則答以雖不上達,卽當變通云矣,至今不爲變通。頃日筵中,兵判金錫胄所陳,仍存守禦使,而革罷忠原牙兵,則亦可除弊云者,卽指此也。宜令守禦使,速爲變通矣。上曰,令守禦使速爲料理,從長變通,可也。出擧行條鼎重曰,各衙門·諸軍門之推捉外方監色之弊甚多,不勝紛紜。凡有推治之事,以益外方之弊乎,若有推治之事,移文監兵使,使之決罪牒報,乃是古例,豈可創出無前之事,尤爲外方之弊乎?今後除摠戎廳推論畿邑者外,各衙門·諸軍門,直爲推捉各邑監色事,一切禁斷之意,捧承傳施行,何如?上曰,依爲之。出擧行條以下缺上曰,遠接使出去時,郊迎一款,何以爲之之意,言送耶?鼎重曰,郊迎一款,誠爲重難,故似難出於郊外。試此意問大通官事,言及矣。上曰,近來外間癘疫,何如?鼎重曰,間或有之,而亦不至熾盛云矣。鼎重曰,聖體安寧,則一番出迎,亦無妨。上曰,百官陳請而不許,則徒爲貽辱,欲臨時一番出郊矣。鼎重曰,勞動露次,實爲可慮,故今番遠接使出去時,豫爲言及此意矣。載嵩曰,本曹所屬下人輩,或有作罪現發之事,則稱以逃亡,偃臥其家,其爲情狀,殊極痛駭。若不別立事目,則無以懲其奸惡之習。逃避下人之家舍等産,竝爲屬公,或官家捕捉或自現,治其罪犯後還給事,定式施行,何如?上曰,依爲之。出擧行條世翊曰,朝者,烏山令烱澳兄弟,上疏到院,而疏中所懇之事,則以其父龜興君睒,今年八十,冀蒙恩典矣。事涉猥越,不敢捧入,而蓋其父,曾以山城扈從之勞,至於加資,其後,又以觀武才時試射及年七十,連次加資云。到今年滿八十,則當此優老推恩之日,不可不一體陞秩矣。上曰,旣有他例,不可異同,一體加資,可也。出擧行條鼎重曰,靖陵奉審時,臣與禮判及繕工提調,當爲出往,而禮判呂聖齊,方爲繕工提調,兼進之意,敢達。上曰,唯。彦綱進曰,請發配罪人姜萬鐵,依律處斷。啓辭上同上曰,勿爲煩論。又申前啓曰,請加三思,亟寢戶布之法先試關西之命。啓辭上同上曰,當廣加詢議而處之。又啓曰,請判義禁李正英,罷職。啓辭同前上曰,毋庸瀆擾。又啓曰,新除授大司憲李選,時在京畿江華府任所,請斯速乘馹上來事,下諭。上曰,交代後,自當上來,姑勿下諭。世紀進啓曰,請發配罪人姜萬鐵依律處斷。啓辭同前三行缺豈有亂臣賊子,保全首領,而能國其國者乎?此群情之所以憤菀不平久,而愈激者也。下詢大臣諸宰,速爲處斷,何如?鼎重曰,萬鐵罪狀,今無更問之事,而上意惟以告者持難,此則有不然者。當初上變時,不爲直告,及獄事再起之後,其逆謀之狀,暴露於元老之招,則揆以王法,斷無容貸之理。臺啓爭執,至於二年之久,其在事體,亦爲未安矣。尙眞曰,萬鐵事,當初竄配,蓋出於告者之故,及其獄事再起之後,元老·萬鐵,互相告引,而元老伏法,萬鐵則獨生,此必無之理也。鼎重曰,萬鐵當初無告變之心,而特爲元老之所脅耳。且聞兵判之言,萬鐵曰,告變之實,則雖一杯酒,不可飮云。蓋萬鐵爲賊堅腹心,而元老則逆賊中一謀士也。因萬鐵之言,盡聞鄭元老設策之事,其時獄情,畢露無餘,快則快,而至於渠事,則一切隱諱,其爲情狀,豈不痛惋?此群下之所以憤惋不已者也。上曰,入侍諸臣,各陳所見。聖齊曰,萬鐵凶逆之狀,國人皆曰可殺,而其罪狀,則已盡於臺啓中,按法之外,更無所達。汝哲曰,萬鐵,賊堅之腹心,至今有眷戀賊堅之意,斷無可恕處矣。載嵩曰,臣意與諸臣不同矣。凡告者皆出於逆賊中,萬鐵當初上變時,不爲吐實,只欲圖出,所當繩以常刑,而蓋以告者之故,只施流配之典矣。及李元成再告之後,逆節根株,尤爲彰露,若以掩諱己事,爲其罪案,則前後無異,而盡誅告者,恐爲後弊也。且聖上旣以不誅爲敎,則王者一言之重,何如哉?臣則終不知可殺之論矣。鎭龜曰,載嵩只陳所懷,固無不可,其所見不是矣。元老則當初有告變之功,或有可生之道,萬鐵則爲元老所脅,爲死中求生之計,決無可恕之理也。彦綱曰,萬鐵之罪,一國之人皆曰可殺,而獨載嵩,別生意見,沮遏公論,其言極爲謬戾矣。世紀曰,姜萬鐵凶逆之狀,無一毫可恕之端,按律之請,乃一國公共之論也。戶曹判書鄭載嵩,乃於筵席下詢之際,別生意見,强拂公議,其在事體,殊涉未安。請戶曹判書鄭載嵩從重推考。二行缺李䎘曰,國人同辭之論,不可不允從也。李翊曰,臣則曾爲諫官時,已參按律之論,今無更達之事矣。師命曰,臣於待罪玉堂也,三司請對,而臣亦爲入侍,已陳可殺之意,則自上以爲,當初以若盡告逆謀,則當爲不誅爲敎於萬鐵。下敎以此不誅,則容有一道,故不爲力爭,而至今有何別意乎?彦綱曰,師命之意,亦未穩當矣。朝廷三尺之法,國人公共之論,不可以一時之敎,有所撓改也。鎭龜曰,師命之言,非爲特敎而可生也。蓋陳當初不能固爭者,如是云矣。上曰,元老·萬鐵,非爲國家,只爲求生之計,原其情狀,初無異同,而但以旣爲前日下敎之事,且盡誅告者,爲關後弊,故至今持難矣。彦綱曰,萬鐵非告者也。所謂告者,盡告逆謀,使國家無所失刑之後,始爲吐實,特一承服之逆賊也。鼎重曰,元老則猶可謂告者,而萬鐵非告者也。上曰,元老則凶譎,而萬鐵則奸詐矣。師命曰,萬鐵非徒奸詐,爲人怪毒,至於告變前一日,言於堅曰,鄭元老必不爲汝致死,奈何?堅答曰,若只告瀝血事,則幸甚云云。以此等事觀之,情狀甚於元老,而肚裏猶有一許堅也。上曰,萬鐵情狀,雖極痛駭,旣有下敎之事矣。鎭龜曰,元老本爲求生,而萬鐵爲元老所脅,尤可痛也。彦綱曰,今以戶布一事,上下相持,今已累月矣。民情極擾,朝論橫潰,速爲處分,以鎭民情,宜矣。上曰,李翊所謂會議決定之語,其意甚好。令政院命招大臣·備局堂上·三司諸臣,會議于賓廳事,分付,可也。鼎重曰,判義禁李正英,方被彈章,不得行公,故禁囚之積滯,殊爲可慮。今姑改差,其代斯速差出,何如?上曰,禁府異於他司,姑爲改差,可也。罷出。
吏曹參議宋奎濂疏曰,伏以臣之不合銓任,自知甚明,露章祈免,實出至懇,而聖批不允,召牌遽降,適緣大政迫頭,不敢退在,黽勉出肅,冒昧參政,而一世人物,多所未識,凡有僚席所問,一不能對,祗自羞縮。繼因長席有故,又敢數次獨政,而披閱官案,亦皆素昧,詢于承旨,問諸郞官,艱以備擬,罷歸私第,愧恧彌日,如是而冒處銓地,古未有也。加以犬馬之疾,發於積傷之餘,舊患新症,乘時竝劇,旬月之內,供職無期,尸素之羞,瘝曠之慮,兩切于中,不得不尋單請急,冀蒙遞免,而喉司不諒,一向退却,狼狽悶蹙,莫知所出矣。卽伏聞,昨者大臣·儒臣以臺官兪命一·安烒等,論人失着,而銓曹不爲用罰,相繼陳達,非斥備至,臣於此,益不勝瞿然之至。夫兩人之見非輿議,臣固知之,兪命一之更擬臺也,臣亦忝在政席,始與長官,有所酬酢之語,而只緣數遞之餘,乏人特甚,終未免牽率强擬,其所做錯,豈待人言而知之?今此物議之來,臣實感心,無辭自解,而臣之觸處昏謬,至於如此,前二行缺伏乞聖慈,亟罷臣職,以重名器,以安愚分,公私幸甚。臣無任省愆畏義,屛營祈懇之至。答曰,省疏具悉。已悉於長官之批,爾其勿辭,從速察職。
知事睦來善疏曰,伏以臣情跡危蹙,病狀沈篤,敢冒鈇鉞,干瀆宸嚴,席藁田廬,日竢威命矣,誅罰不加,溫批反降,至以安心調理爲敎,負累賤臣,何以得此於聖明之下哉?奉讀未半,不覺感涕之交頤也。顧臣罪名,擢髮難贖,而前後聖明之曲貸私庇者,雖慈父之愛子,蔑以加焉。自有君父以來,孤恩負罪,得全終始者,未有如賤臣者也。臣常日夜頌祝,銘刻心肝,而蒲柳之質已衰,狗馬之病且痼,未死之前,無以仰答其萬一,瞻望雲霄,撫躬自悼而已。且臣有切痛於心者,臣之拙劣庸暗,不但自知甚明,亦聖明之所已下燭無餘,而其所愛君之誠,自謂不後於人,平生所勉勵者,惟是勿欺二字,不料將死之年,遽陷欺君之罪,臣骨雖朽,此痛寧弛?言念及此,直欲溘然而無知也。臣之情病,畢暴前疏,而竢罪之中,又獲恩諭,惟當以承命爲恭,一身廉隅,不有可恤也。第微臣痼疾,已入膏肓,懍懍危篤,今又經年。咫尺脩門,致身無路,西樞散班,雖非緊要,虛帶職名,未諭恩命,臣之罪戾,至此益重,不得不更冒萬死,疾呼於天地父母之前。伏乞聖明,諒臣之悃,治臣之罪,亟賜鐫削,使之屛伏田廬,以安私分,不勝幸甚。臣無任悶迫哀懇之至。答曰,省疏具悉。卿勿固辭,宜速上來察職。以上燼餘
上在昌德宮。停常參·經筵。
下直,慶尙都事尹弘离。
卯辰時,日有重暈,內暈有兩珥。自巳時至未時,日暈。夜二更至三更,東方有氣如火光。四更,南方有氣如火光。五更,東方南方坤方,有氣如火光。
宋昌啓曰,明日常參·經筵,取稟。傳曰,停。
李世翊,以都摠府言啓曰,今日入直軍士,中日習射,請出標信。傳曰,知道。
李世翊,以兵曹言啓曰,本曹佐郞兪命一所患寒疾,一向彌留,飮啖專廢,不得察任,累次呈狀,正郞朴致道,時在全羅道。二行缺
李世翊,以兵曹言啓曰,當日私婢貴烈稱名人,自丹鳳門入來,差備門外擊錚,極爲駭愕。令攸司囚禁治罪,同門守門將趙成夏,常時不能禁斷雜人,以致闌入,亦難免其責,推考,何如?傳曰,允。
李世翊啓曰,平安道新設保山·平南等萬戶兵符,纔已畢造。依例令禁軍齎送于本道,以爲傳給之地,何如?傳曰,允。
兵曹口傳政事,兪命一爲副司果。
左議政閔鼎重,禮曹判書呂聖齊,觀象監提調洪萬容等來啓曰,臣等進詣靖陵奉審,則陵上自辛方至癸方,長十八尺六寸,分作莎臺石欄三間之地莎草,當冬雨雪凍傷,幾盡枯損,其廣則二尺有餘,或三尺有餘,謹圖寫形止以進。塗灰剝落,亦至過半。莎草修改,不可不趁卽擧行,而塗灰剝落處,亦宜一時塡補,令該曹稟處,何如?答曰,依啓。
安垕啓曰,初五日備局堂上及三司,盡爲命招,會議于賓廳事,命下矣。卽者備邊司郞廳來言,領議政遭服制,而服制單子,當入於初六日云。賓廳會議,似當以初六日差退,何以爲之?敢稟。傳曰,依爲之。
魚震翼,以禮曹言啓曰,大臣奉審後啓辭,靖陵陵上莎草枯損處,塗灰剝落處修改,趁卽擧行事。啓下矣。修改吉日,令日官推擇,則今二月十八日辰時爲吉云,以此日時擧行,何如?傳曰,允。
安垕啓曰,卽見全羅監司申翼相道內定配罪人放未放啓本,則長興縣定配罪人李球,入於放秩中矣。當初賊鑴伏法之後,球敢以希仲家事,慘不忍言,奈何奈何等語,肆然筆之於書,略無顧忌,故論以護逆負國之罪,至於流三千里。其後因榻前疏決,徒年減等,已是從輕之典,而今遽置之於放秩,事甚不當。且其啓本中,落字·誤字,多至五處,亦難免不察之失。請全羅監司申翼相推考,放秩中罪人李球,令該曹勿施,何如?傳曰,允。
掌令李彦綱啓曰,請罪人姜萬鐵依律處斷。啓辭同前請判敦寧李正英罷職。啓辭同前答曰,勿煩。
獻納鄭勔啓曰,伏以螻蟻微臣,屢叨言責,未嘗進一言匡一事,惟以謄前啓,以爲塞職之地,心常愧恧矣。頃忝憲職也,猥側入侍之列,榻前傳啓之際,奏事未果,猝被重臣〈之〉詰斥,臣言辭拙訥,不能辨解,蒼黃引退,處置請退,固其宜也。臣縮伏惶悚之中,又叨本職,朝遞夕除,謬恩便蕃,臣誠感泣,若無所容矣。繼以召牌遽下,嚴畏分義,黽勉出肅,而情勢之外,舊疾添劇,連日尋單,見阻喉司臣之進退,實涉狼狽。且於日者政府合坐之時,新除之官,例有參謁,而臣於是日,適聞在鄕堂弟之訃,私情所切,不忍仕進,竟未隨參於諸僚之後,不參者當推,則臣名亦在問備之科,而制限未盡,未卽自列,虛帶累日,罪戾尤重。臣且與新除授大司諫兪櫶,有連婚之嫌,在法當避。以此以彼,決不可一刻仍冒,請命遞斥臣職。答曰,勿辭。
安垕啓曰,獻納鄭勔,再啓煩瀆,退待物論矣。傳曰,知道。
正言尹世紀啓曰,昨日筵中,以姜萬鐵事,下詢諸臣也,戶曹判書鄭載嵩,別生意見,强拂公議,其在事體,不可無規警之道,故臣於榻前,以從重推考,論啓矣。今聞物論,以擬律太過,大加非斥,臣何敢晏然在職?請命遞斥臣職。答曰,勿辭。
安垕啓曰,正言尹世紀,再啓煩瀆,退待物論矣。傳曰,知道。
執義尹拯疏曰,伏以賤臣敢冒萬死,連呈病狀,冀蒙罪罷,乃於歲初,天書又下,諭以儒者出處之義,伏讀累日,震悸靡定。嗚呼,誠使眞儒者,遇此盛世,則其幡然出應,契合昭融,固已久矣。蓋臣之不敢當命,三年於此矣。前後控籲,辭情已竭,初謂朝廷必垂矜諒,庶終得以遂其分願,不然則人有公議,國有常法,若無彼其不稱之斥,應有違傲干紀之律,日夜踧踖,唯竢究竟,誠不自意,聖度天涵,曲賜優容,該曹因襲,備擬不置,而左右之臣,或從而揄揚之,不惟匪分,職名長在身上,而別諭之旨,式月斯降,此豈螻蟻微分所當堪者?臣旣不敢承膺,則不得不每以病陋猥褻之狀,仰塞明命而已,君父之招延愈勤,而臣子之閉縮彌甚,原臣本心,惶恐無地,而其偃蹇僭越,辜恩負國之罪,則日積月加,而不可解,此臣所以撫躬自念,忘寢與食者也。噫,自古徵召之士,未有如賤臣之空疏庸陋者,二行缺臣之不才無學,謹已洞知,而屢言之矣,誠愚不肖自愧,而未免爲朝廷羞之也。至於禮官之問議,事體稀闊,而走避不得,輒復承當,書冊之頒賜,照以職例,而辭還無路,若固有之,此皆賤臣罪戾之增添者也。臣又欲呈病,則似此情勢,有難盡徹拜章,則身伏草莽,每懷不敢,首鼠憂畏,遷就旬日,卽奉道臣傳諭聖批,不許遞斥,申命上來,臣實惶惑,不知所出。風憲重地,不比宂散,而緣臣濫據,曠闕經時,及已至此,萬不獲已,更冒萬死,悉暴微忱。伏乞聖明,下燭幽隱,亟收誤恩,繼以常刑,刊落僞冒,振肅憲綱,於公於私,實爲兩幸。臣宿病之外,所添新疾,經冬復春,見在枕席,無望出頭,而疾痛之呼,有甚於病,不敢覼縷,重浼宸聽。臣無任惶恐戰慄,席藁竢命之至。答曰,省疏具悉爾懇,已悉至意於前後之批。風憲亞長,亦不宜久曠,安意勿辭,從速上來察職。已上燼餘
上在昌德宮。停常參·經筵。
自昧爽至辰時,有霧氣。夜二更,流星出參星下,入南方天際,狀如鉢,尾長三四尺許,色赤。自三更至五更,有霧氣。
宋昌啓曰,明日常參·經筵,取稟。傳曰,停。
魚震翼啓曰,卽見公洪監司尹敬敎狀啓,則以持平李台龍,恩津縣監仍任事,有所稟啓矣。本邑賑政民弊,誠爲可慮,而臺官進退,非藩臣所可擅稟,揆以事體,殊甚不當。請公洪監司尹敬敎推考。傳曰,允。二行缺
有政。吏批,判書李䎘病,參判金萬重未肅拜,參議宋奎濂進,右承旨宋昌進。
兵批,兼判書金錫胄病,參判吳斗寅病,參議趙聖輔進,參知李東老病,右承旨宋昌進。
宋昌啓曰,當日爲政事,命下矣。吏批政廳,臣昌當爲進去,而兵批則該房承旨李世翊,代房承旨安垕申後,俱已出去,廳中只有同副承旨魚震翼,無進去之員,何以爲之?敢稟。傳曰,吏兵批兼進。
吏批,金世鼎爲獻納,以京試官改差權斗紀爲掌令,睦林一爲持平,權惟爲全義縣監,金錫胄爲判義禁。恩津縣監李台龍仍任,承傳,吳道一爲獻納。
兵批,李彦綱爲副護軍,鄭勔爲副司直,兪命一爲副司果。
宋昌啓曰,大臣·備局堂上及三司諸臣,明日會議賓廳事,命下矣。原任大臣,亦爲命招乎?兩司無行公之員,未肅拜臺諫,及今日政新除授臺諫,亦當待開門牌招,使之進參,竝此仰稟。傳曰,依爲之。
吏批啓曰,今此獻納望,無故可擬之人絶乏,不得已以金世鼎,擬於末望,至於受點,而世鼎以全羅道京試官,兼臺下批,已爲辭朝下去。諫院之官,例不得兼帶憲職,獻納金世鼎,似當遞改,而臺臣進退,不敢擅便,何以爲之?敢稟。傳曰,改差,可也。
掌令李彦綱啓曰,正言尹世紀,以戶曹判書鄭載嵩,請推太輕,引避退待,而臣於此事,有不敢處置者。載嵩言議之謬戾,臣亦略陳於榻前,而第其咫尺承問,率爾仰對者,似不過爲意見之差誤,一番辨破之後,不復有彈劾之事矣。今者諫臣至以律輕引避,則臣同時入侍之人,當論不論,見非物論,有甚於只請問備之諫官,其何敢自謂無失,而晏然處置乎?請命遞斥臣職。答曰,勿辭。
安垕啓曰,掌令李彦綱,再啓煩瀆,退待勿論矣。傳曰,知道。
答玉堂箚曰,依啓。元箚見下
正言尹世紀啓曰,臣以戶曹判書鄭載嵩請推事,有所論啓,而以擬律太輕,重被物議之非斥,引避退待矣。今見處置措語,則有因此稍加等語,此則顯有加等之意也。載嵩所見,雖甚謬戾,不過承問仰對而已,非出於營救之私,則以此重劾,殊涉過中。臣旣見非物論,又難變其初見,臣何敢晏然仍冒臺席乎?請命遞斥臣職。答曰,勿辭。
工曹參判任相元疏曰,伏以臣猥瀝私悰,仰瀆宸嚴,特許歸覲,臣誠感激,卽日登途,而竊念,臣所忝之職,雖是閑曹,當此客行已迫,朝家多事之際,其不可在外而虛帶也。況兼差樂器廳提調之任,日有句管之事,尤不可曠廢也。臣之祖母,老病已深,往來遲速,亦未可豫料。環顧怵惕,竊不勝其私義之未安,玆仍縣道,謹陳煩疏。伏願聖明,將臣職名,亟賜遞改,以便公私,千萬幸甚。臣無任祈懇之至。答曰,省疏具悉。本職旣非劇務,樂器廳提調,亦可推移,卿其勿辭往來焉。
大司諫兪櫶疏曰,伏以臣倥侗一獃底人也。小也多病,老而早衰,筋力骪疲,神精銷落,凡百世務人事,一切放倒。立朝以來,雖得過蒙釁沐,歷試內外者,非翅一再遭,每緣感激之恩私,怵迫分義,未免有冒出行公,而或以病谻求免,或以不稱乞罷,未嘗耐久承當者,此實同朝所共知也。矧玆薇垣之長,世素稱極選也。地望淸高,是非公明,風裁足以標一世,論議足以伏多口,乃可當之,曷嘗有庸陋如臣,衰敗如臣,二行缺上年冬,適値卯酉之役,觸冒嚴寒,恰過一朔,自元日公退之後,宿病猝然添重,症勢危劇,晝夜叫痛,鬼神將迫矣。幸賴恩遞,調治多方,得尋生路,以至今日,而病根委旣痼,奄奄時月,尙未離床席間,雖欲貪榮戀寵,冒沒出肅,而亦不可得。玆敢大聲疾號,哀籲於仁覆之下,伏乞聖明,俯燭血懇,亟命鐫罷,一以重名器,一以安微分,且延螻蟻臣晷刻之喘,千萬幸甚。臣無任祈祝屛營之至。答曰,省疏具悉。爾其物辭,從速察職。
吏曹參判金萬重疏曰,伏以古人以人臣之陳情於君者,比之於窮窘呼天,疾痛呼父母,人雖至愚,安有自外於天地父母,不盡其情者哉?設以此謂之猥越而獲罪,亦所甘心。臣本蠢愚孱劣,百不如人,自其出身干祿所望,不及於崇顯,徒以家勢父兄之故,獲通淸班,自數三年內所叨益難堪,而私情益窮蹙,至於今日新命而極矣。臣之初除三司長官也,豈不欲抵死力辭,而天聽蓋高,螻誠莫達,遂使瀝血之忱,終歸於飾讓,尋常環顧,未嘗不惕惕于中也。矧玆東銓貳席,與聞進退通塞,比之三司,事體又別。自前朝臣之中,情迹之如臣者,雖才望過人,未嘗有居之者,如靑陽君沈義謙,豈非一代名臣,而徒緣不能避遠要路,身旣顚躓,爲朝廷累,是非之言,至今未已。賢者猶然,何況不肖?雖然,殿下之命,非有私於臣也,豈不以爲銓曹以臣擬望,則此亦公議所許,遂因以命之矣。夫人之待我與我之自待,容有不同。昔者夫子嘗使漆彫開仕,而開自以爲未嘗信,則從以怳之。設令銓曹注擬,協於公議,臣固不敢自信,況銓曹注擬,未必皆是,而公議之嚴,不獨在於銓曹耶?抑臣有深悲至痛,沒身不敢忘者,惟我仁敬王后,祗愼謙畏,以之終始,其所以警飾私門者。尤勤摯,古人濯龍之戒,特以車馬之侈,今臣職名之爲流水游龍,亦已多矣。臣又貪戀榮寵,愈進而不知止,至於顚躓其身而貽累淸朝,豈不爲負於當日警飭之至意哉?臣情窮辭竭,不知所達。伏乞聖明,曲垂哀憐,將臣職名,亟賜鐫改,以嚴官防,以遂私分,不勝萬幸。答曰,省疏具悉。今玆新命,意非偶然,卿其勿辭,從速察職。
玉堂箚子,大槪,獻納鄭勔,以螻蟻微臣,屢叨言責,未嘗進一言匡一事,惟以謄傳前啓而塞職之地,心常愧恧矣。頃忝憲職也,猥側入侍之列,榻前傳啓之際,奏事未半,猝被重臣之詰斥,臣言辭拙訥,不能卞解,蒼黃引退,處置請遞,固其宜也。臣縮伏惶悚之中,又叨本職,朝遞夕除,謬恩便蕃,臣誠感泣,若無所容。繼而召牌遽降,嚴分畏義,黽勉出肅,而情勢之外,舊疾添劇,連日尋單,見阻喉司,臣之進退,實涉狼狽。且於日者政府合坐之時,新除之官,例爲參謁,而臣於是,適聞在鄕堂弟之訃,私情所切,不忍進仕,竟未隨參諸僚之後,不參者當推,則臣名亦在問備之科,而制服未盡,不卽自列,虛帶累日,罪戾尤重。臣且與新除授大司諫兪櫶,有連婚之嫌,在法當避,以此以彼,決不可仍冒。正言尹世紀,以昨日筵中,以姜萬鐵事,下詢諸臣也,戶曹判書鄭載嵩,別生意見,强拂公議,其在事體,不可無規警之道,故臣於榻前,以從重推考,論啓矣。今聞物議,以擬律太輕,大加非斥,臣何敢晏然在職?掌令李彦綱,以正言尹世紀以戶曹判書鄭載嵩,請考太輕,引避退待,而臣於此事,有不敢處置者。載嵩言議之謬戾,臣亦略陳於榻前,而第其咫尺承問,率然仰對者,似不過爲意見之差誤,故一番辨破之後,不復有彈劾之事矣。今者諫臣以律輕引避,則臣以同時入侍之人,當論不論,見非物議,有甚於只請問備之諫官,其何自謂無失,而晏然處置?竝引嫌而退。當初論劾,旣得大體,擬律之間,雖有物議,因此稍加,亦無不可,不可以此,輕遞言官。不參合坐,旣犯應被推緘之律,相避之法,亦有在下當遞之例。只爲辨破,旣在諫官請推之前,則揆以臺體,難免不卽論列之失。請正言尹世紀出仕,獻納鄭勔·掌令李彦綱遞差。取進止。答曰,依啓。
吏批啓曰,今此獻納望,無故可擬之人絶乏,不得已金世鼎末望,至於受點。世鼎以全羅道京試官,兼臺下批,已爲辭朝下去。諫院官,例不得兼帶憲職,獻納金世鼎,似當遞改,而臺臣進退,不敢擅便,何以爲之?敢稟。傳曰,改差,可也。疊以上燼餘
上在昌德宮。停常參·經筵。
自昧爽至辰時,有霧氣。巳時,日暈。夜二更,流星出大角星下,入艮方天際,狀如鉢,尾長三四尺許,色赤。自二更至五更,有霧氣。
下直,沃溝縣監禹鼎九,平康縣監閔鎭周,天城萬戶許棠,丑山萬戶吳仁達,平山萬戶李后英。
宋昌啓曰,明日常參·經筵,取稟。傳曰,只晝講。
李世翊啓曰,今日賓廳會議事,大臣以下,竝。二行缺
以賓廳會議諸臣中,右議政李尙眞,光城府院君金萬基,驪陽府院君閔維重,淸城府院君金錫胄,掌令權斗紀·朴相馨,校理申曅等牌不進,傳于李世翊曰,除實病人外,更爲牌招。
李世翊啓曰,掌令權斗紀,再招不進矣。傳曰,知道。
獻納吳道一啓曰,臣以無似,過蒙恩造,久處經幄,蔑效絲毫之報,新除諫職,又出夢寐之外,臣誠惶隕感激,罔知攸措。第臣前忝館職也,適緣賤疾苦劇,屢違召牌,前後推緘,俱未照勘,不可冒居臺席,請命遞斥臣職。答曰,勿辭。
以獻納吳道一避嫌,傳于安垕曰,推考蕩滌。
大司諫兪櫶啓曰,臣本至愚極陋,無所肖似,而宿病纏身,衰朽亦甚,尋常職務,尙不得承當,況此薇垣之長,地望淸切,有非如臣病庸之所可一日冒居者乎,萬萬不似,臣固自知,人將謂何?玆敢陳疏乞遞,未蒙允許,召牌遽降,嚴畏分義,缺所在,不得不冒昧出肅,而情勢悶蹙之外,且臣曾在政院時,院中行用紙地,裁減之後,不待改定奪,直令加進排事,方在問備中,時未照勘。以此以彼,決不可一刻仍居臺職,請命遞斥臣職。答曰,勿煩。仍傳曰,推考蕩滌。
大司諫兪櫶,獻納吳道一啓曰,姜萬鐵陰凶情節,畢露於渠之結案招中,此固惡逆之尤,以神人之所不容者也。按律之請,今已再閱歲,而尙□□靳一兪,臣等竊惑焉。萬鐵當初上變,不過爲人所脅,爲死中求生之計,則此豈有一毫可恕之端,而使之容息於覆載之間哉?況其發告之功,旣後於元老,凶逆之狀,有浮於元老,豈有元老伏法,而萬鐵獨生之理乎?臣等若不得請,決不可止。請發配罪人姜萬鐵,依律處斷。亂臣賊子,人皆得以討之者,玆因春秋之大義也。今此姜萬鐵凶逆之狀,無一毫可恕之端,有萬戮難赦之罪,而尙稽天討,得保首領,誠有國以來,所未有之事。故兩司之論執,今已再閱歲矣,天聽邈然,終靳一兪,輿情益激,日昨前席,大臣·三司,齊聲陳情,則自上特有下詢入侍諸臣之擧,此政回天意,正王法之一大機會也。戶曹判書鄭載嵩,乃於咫尺詢問之際,敢以貸死之說,肄然陳達,其迷滯謬戾之狀,實出常情之外,雖其承問仰對,與挺昌營救者,有間,物議之駭憤,烏得免乎?決不可只請問備而止。請戶曹判書鄭載嵩罷職。正言尹世紀,以臣以戶曹判書鄭載嵩請推事,有所論啓,而以擬律太輕,重被物議之斥,引避退待矣。今見處置措語,則有因此稍加等語,此則顯示加等之意也。載嵩所見,雖甚謬戾,不過承問仰對而已,非出於營救之私,則以此重劾,殊涉過中。臣旣見非物議,又難變其初見,何敢晏然於臺席?引嫌而退。不顧公議,必主初見,揆以臺體,殊涉苟且。請正言尹世紀遞差。答曰,不允。鄭載嵩所陳,雖未妥當,此由於詢問之下,各陳意見而已。當初問備,已涉過當,而請罷之論,又從而發,尤未可曉也。必無允從之理,亟停勿煩。處置事,依啓。
安垕啓曰,大司憲李選,執義尹拯,持平崔致翁·睦林一在外,掌令朴相馨·權斗紀未肅拜,牌不進,今日以監察茶時之意,敢啓。傳曰,知道。
李世翊啓曰,領議政金壽恒,左議政閔鼎重,判中樞府事金壽興,判中樞府事鄭知和,禮曹判書呂聖齊,工曹判書申汝哲,吏曹判書李䎘,行副護軍李敏敍,禮曹參判李翊,戶曹參判李師命,應敎沈壽亮,修撰金鎭龜,副修撰李世白·黃玧,大司諫兪櫶,獻納吳道一,來會賓廳矣。傳曰,引見。
朴純啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
又以弘文館言啓曰,本館上番見存之人,只有應敎沈壽亮,副校理申曅,而沈壽亮今日承牌入侍之後,卽以親病,呈疏出去,申曅身病甚重,今日牌招不進,又呈辭疏。無他推移入直之員,以下番姑陞入直,且下番姑陞,事甚苟艱,後日政,上番闕員,多數差出,仍卽牌招,以爲入直之地,何如?傳曰,允。
以備忘記,傳曰,卿之浩然退遜,倏已兩載,缺然思想之懷,曷有其已?前後敦勉,不翅縷縷,而考槃之志愈切,遐心之回愈漠,玆無非寡昧之誠禮,有所未盡而然也,心甚慙恧,無以爲諭。噫,當此天災孔慘,邦本捏抗之日,招延巖穴之士,朝夕納誨,誠是爲國之急務,而應天弭災之方,捨此而亦無他道矣。矧卿荷兩朝不世之恩遇,負一世士林之重望,小子景仰,朝野之矜式爲如何,而値此多難之辰,盍欲追先帝報陛下之義,卷以懷之,有若潔身高蹈者然,是豈所望於卿者耶?春日載陽,講筵頻開,微卿任師保之責者,誰能至誠啓沃,以開吾惛乎?言出肝膈,實非外飾,須體至意,亟回長往之心,趁此時從速登道,以匡不逮事。右承旨,往諭于宋領府事。
午時,二月初六日上御熙政堂,引見。領議政金壽恒,左議政閔鼎重,行判中樞府事金壽興,行判中樞府事鄭知和,行禮曹判書呂聖齊,工曹判書申汝哲,吏曹判書李䎘,行副護軍李敏敍,禮曹參判李翊,戶曹參判李師命,左副承旨李世翊,大司諫兪櫶,獻納吳道一,應敎沈壽亮,修撰金鎭龜,副校理李世白·黃玧,記事官崔錫恒,假注書李頤命,記事官徐宗泰·朴東維,入侍。金壽恒進曰,近日日氣稍解,聖體,若何?上曰,無事。壽恒曰,頃日引見時,臣適有私戚,不得入侍矣。今承命招,故來詣矣。近因戶布一事,民間不無驚擾之弊,朝家本意,則初不欲速行,而不意今者臺啓重發,便爲大取鬧端,而致小民之騷擾,此爲可慮。故臣等前日入侍時,以姑停待時之意仰達,而聖意以爲,不可以浮議停止,此固然矣。但今日事勢,多有紛紜之慮。二行缺上曰,兒弱·逃故之弊,罔有紀極,此而不變,則將至國不爲國,而欲變此法,則軍籍戶布之外,無他善策,故欲知便否,有會議之命矣。壽恒曰,諸臣意見,或同或異,故各出所懷,來會於賓廳。臣在外時見之,則三司之意,大抵皆以爲,法非不良,時不可行,而其間或以爲,法固不便,斷不可行者有之,或以爲,固是美法,不可不行者有之。此等論議,只陳便否而已,無他救弊之策。今日下詢時,使之兼陳捄弊之策,宜矣。上曰,各陳善捄之策,可也。壽恒曰,設行此法之後,豈無若干窒礙之處乎?然,軍民積弊之餘,非戶布,正無捄正之道。今之議,若以爲時不可行,則容或可矣,而若謂之名義之不正,有不能者。若知有益於國家,則名義之不精,有不暇顧,此外若有他法,則豈可膠守乎?但恐無他善策耳。上曰,諸臣以此次陳達,可也。壽興曰,小臣則曾以此意,略有所達,而又此承問,敢不盡說?臣之與聞國事,數十年矣,國家形勢,豈不揣知?蓋國事月異而時不同,事勢至此,若欲改絃易轍之事,則國何以爲國乎?卽今良役之弊,已至十分地頭,而戶布·口布之議,其來有素,此外實無善捄之策,而臣意區區,則每以驚擾爲慮。蓋臣非不知今日形勢之萬不難堪,而竊見朝論民心,則法未行而徑先騷擾,若終不能行此法,則不如姑置此議,只以切近小事,從容講定,略加變通,雖是捄末之道,亦不爲無益也。戶布則雖難猝行,猶不失爲美法。至於軍籍,則大不可,雖有一時充補之效,不過十年,其弊復生,非永久遵行之法,臣民之怨必倍也。在外廷時,伏見諸臣之意,則只以戶布之可否爲言,他無捄弊〈之〉策,而大司憲兪櫶,以軍制變通一款爲言,其言與臣意略同,從容講究於此,以爲鎭定朝論民心之地,似可矣。知和曰,今以戶布·軍籍二件事下敎,而臣於先朝下詢之時,臣對可行之意矣。中間所見稍變,以爲不可行,二行缺至於軍籍一事,判府事金壽興之言,是矣。如行軍籍,則此有大段騷擾之弊,不如稍變軍制,減省兒兵之爲愈也。鼎重曰,大軍籍,載於法典,固是祖宗朝舊制,而壬辰以後,廢閣不行。曾在丁卯年間,嘗欲行之,而適有虜變,未免中止,自是以來,不得設行矣。今若以百餘年不行之法,追行於一日,則愚民之驚擾,必倍於戶布,是可慮也。蓋我國只以良民應役,而良民之中,閑遊無役之類過半,於是有兒弱·逃故之弊。若戶布則通同徵布,謂均役便民,可也。但三南則士族居多,果有騷擾之慮,西路則率皆平民應役之類,初欲先行於關西者,蓋以此也。上曰,備局諸臣,各陳所懷。聖齊曰,自有此議以來,鄕曲之人,擧懷驚懼之心,民情之好惡,於此可見。王者之政,莫先於順民心,似爲合宜,至於捄弊之策,則別無所見,而宂兵太多,稍餘游食之兵,似或便當。且騎步中物故之類,則甚爲矜惻,而逃故則亦有可惡之端矣。大抵逃故代定極難,若令諸道都事,申明校生落講之法,以充闕額,有似可矣。鼎重曰,校生落講之類,雖汰定軍役,不可盡充逃故之代也。壽興曰,曾在甲寅年間,亦有戶布之議,小臣則以爲,口布勝於戶布,有所陳達,而亦無必欲行之之心矣。其時中外民情鼎沸,故臣陳白於榻前,請令少止,以爲鎭靜之道,而不勝慨惋,仍陳於上前曰,臣之賤息,年歲稍長,則願納爲忠順衛仰達,先王微笑矣。至於今日之事,人心漸不如前,一年一疋之木,固是歇役,且無偏苦之怨。旣是無前之事,又値飢饉之日,必不能一一來納,如其不納,則各邑應有囚保之事,囚而督徵,必有流散之患。到此地頭,豈不難處乎?不如輕輕變通,破東補西,以捄目前之憂之爲愈也。汝哲曰,戶布之法無他,只爲兒弱·逃故蕩減而設也。臣意則以爲,如欲行之,則通京外一體施二行缺逃故之弊,因年事之失稔,各邑不能盡捧,或朝家蕩減,而其代難充故也。今之急務,惟在歲抄時,申明抄定,如校生輩,不能應講者居多,而都事只以一二人塞責。如此之類,爲先汰定,以爲捄急之資,稍待年事豐登,更爲大變通可矣。李䎘曰,小臣則以不可行之意,已達於昨日筵中矣。若其捄弊之道,則有一策,國家取人,以文武二道爲重,京外士庶,莫不講習。今若分付各邑,以文武二技,試取於官庭,其中若有不能入格者,稱以罰布而捧之,則在國有補用之益,在渠有成就之效。自四十五歲以下,十五六以上爲限試才,捧其罰布,以爲逃故之代,則豈不兩便乎?敏敍曰,臣則以良役之弊,陳達於筵中者多矣。蓋騎保之法,非舊制也。國初以五衛分定,士族及民人等,無不入於其中,丁壯則充軍役,老弱則爲保人,今若修擧五衛之法,似乎得宜。然,久廢之法,一朝行之,則將不勝紛紜,故戶布之議,今之議者,皆以歲飢爲難,而今年若稍稔,則不可〈不〉速行也。李翊曰,臣之在諫院也,以戶布一事,略陳區區所懷於避辭之中,昨日相臣以太宗朝不得行戶布之法,爲今日難行之證,此則似爲不然。祖宗朝故事,雖未詳知,時勢有難易,有宜於古,而不宜於今者,有不宜於古,而宜於今者。卽今良役之弊至此,是叔季弊政,非祖宗朝流來之法,則隨弊隨捄,一日爲急。至於大軍籍,雖是祖宗朝成憲,固當遵行,而久廢之餘,一朝復設,有民怨必多。若夫校生落講之後,充定軍籍,以爲徵布之資,臣意則以爲,校生考講,本出勸奬之意,以落講之類,不爲充定於闕額,只徵其罰布,則必不敢生怨,西路則亦似有願從之人矣。師命曰,戶布事,小臣旣有疏陳其利病,更無可達之事矣。群議雖如此,臣則終不知不可行之說矣。至於待年之言,亦似有理,惟在斟酌之如何耳。兪櫶曰,聖人以收拾人心爲貴,治道以因時制變爲至。卽今民心不固,邦本易撓,二行缺病勢當劇,不知虛實,妄試針藥,則不傷人者,幾希矣。今此逃故之弊,由於軍兵之多,不治其本,欲齊其末,此必無之理也。輦轂之下,雖只留各邑,足以備不虞,如精抄別隊,導不緊游食之兵,留之何益乎?此等宜在革罷之中,以爲省弊之道,則國力可以少抒,軍兵雖多,若失人心,何以爲國?落講校生汰定之言,臣亦以爲可也。蓋以外方鄕校,自有定數,而避役之類,擧皆投入,此則猶可汰定闕額,戶布則決不可行矣。師命曰,所謂民怨有二,有士夫之怨,有良民之怨。今此戶布之議,兩班皆苦之,而良民則無不便之。若欲變通,則斷然行之,可以措置也。聖齊曰,臣及工判申汝哲,戶曹參判李師命,差社稷祭〈官〉,今日乃隷議,先爲出去之意,敢達。上曰,知道。壽亮曰,良役之弊,小臣則目見而知。戶布之法,本爲均役,則固無不可,而但連歲飢荒,民無用心,若於此際,定行新法,則民心必有波蕩之患,雖有良法,決不可行矣。道一曰,先儒有言,生民之理有窮,則聖王之法可改。兒弱徵布,雖是美法,以此形勢,不可不變,況後世之痼弊,豈可仍存乎?如欲變通此弊,則戶布最爲得宜,但恐非時。至於大軍籍,則必大失人心,非戶布之比。故相臣張維,亦以軍籍之不可行爲言,其意亦有所在也。今此戶布,乃均民之政,雖有若干窒碍之處,猶可稍待年豐,而行之無妨。如欲行之,則通行於國中可也,而至於獨行於關西,則今年凶歉最甚,一邊設賑,一邊徵布,未知其可。軍籍變通之說,最合事宜,此則爲先變通無妨。卽今戶布之議,亦非必行於今年,而外方之民,皆以爲速行,大有騷擾之患,決不可行之於今日矣。鎭龜曰,臣於頃日入侍時,略陳區區愚見,而廟堂之意以爲,國計民虞,已到此地,不可不變通,變通之中,戶布最好。蓋我國之規,異於中華,名爲兩班,則終身閑在,編戶殘民二行缺至於大軍籍,則決難斷行。以今日人心,雖戶布公共之論,猶不能決行,況以百餘年久廢之法,一朝行之,則中外之怨,有不可勝言者。至於試才罰布之說,大意自好,亦非穩當底道理。創開徵布之規,以爲激勸之方,則適所以取怨,非儲養之本意也。上曰,諸臣小退,移時後復入奏事,可也。諸臣以次出閤門外,立於庭中。小頃,中官開閤門,諸臣復入。世白進曰,臣則曾任臺官時,參於戶布請寢之啓,今無所達之事。蓋良役之弊,至今日而極矣,宜有變通之擧,而以今日事勢言之,人心國勢,無一可恃,而獨行新法,驚擾必倍。自有此議,擧懷疑懼之心,外方民心,將不可收拾,臣之所以持難於此事者,蓋以此也。臣意以不爲斷行之意,明白下敎,使中外之人,咸知朝家之意,以爲鎭定之地,可矣。若以大軍籍·戶布爲優劣,則戶布差勝,而軍籍·戶布,大抵非今日所宜行也。至於變通軍制等事,從容磨鍊,略加裁損,豈不好乎?黃玧曰,兒弱·逃故之弊極,而有戶布之議。蓋均役之法,無如戶布,如欲行之,則先行於京中,次及外方可矣。至於大軍籍,則驚擾愚民,必倍於戶布,決不可行矣。鼎重曰,先行京中之說,是矣。自臣等以下,爲先納布,則雖外方士族之類,必不敢生怨矣。壽興曰,自甲寅年會議時,有不可徵布於公卿之說,而臣則以爲,自三公爲始,此法可行爲言矣。上曰,卽今身役之偏重,最爲痼弊,軍民怨苦,罔有紀極。兒弱·逃故,査出蕩減之後,無他善後之道,均役捄弊,莫如戶布之法,而節目未定,聽聞先駭,民情之騷擾,朝論紛紜,已至於此,雖有良法美政,勢難斷然行之,而姑停寢,以爲鎭浮議定民心之地,徐觀年事,從容更議處之,可也。以下缺虹貫之變,實爲驚心,而了無驚動底意,是可駭也。今者聖上之所以憂勤惕慮者,非不至矣,未見消弭之效,彌深式月之歎,其爲憂憫,曷可盡達?近來人心世道,今日不爲明日,人心世道,如此,而何暇敬天而弭災乎?此甚聖明之所當自反處也。古人有言,人可欺,天不可欺,雖於辭令之間,有所戒懼之敎,竊恐心術隱微處,保存涵養,猶有所未盡也。且弭災之道,得人爲本,今時雖曰末世,才不借於異代,則豈無需世之人乎?今則內自三司,外至守宰中,猶不能盡得其人,此有所以然也。夫大臣平庶官任百責,大臣得其人,則朝廷百執事,自然盡職,輔弼之任,自古爲重者,以此也。如臣無似,久叩匪據,今已三年,絲毫無補,水旱連年,災異叢萃。伏願聖上,改卜剛明之賢,以爲挽回之圖,則於公於私,實爲幸甚。臣之請,實非飾讓虛辭,一出於衷赤,斷無他也。上曰,災異之作,無代無之,未有如近日之甚,至於虹貫之變而極矣。此皆由於寡昧之不德,政令事爲之間,動不合於天心而然,此豈卿等之過乎?縷縷戒誨之言,切中時病,可不留念而體念焉?壽恒曰,古人有言,不有賢者,其能國乎?世無賢者,猶且求之,況有大賢,不能用之,則其可後世之譏議乎?方今領府事宋時烈,道學德望,爲當代士林之領袖,頃年蹔爲上來,旋卽還去,朝野之歎,至今未已。年雖衰昏,精力尙旺,負一世之重望,爲國家之元老,雖不可責其勤力之身,使之出入筵中,輔導君德,則豈不有光於聖德,而有益於世道乎?今雖引退伏屛在山野,聖上必欲招來,則累遣承宣,或降御札,至誠招邀則如孝廟朝故事,則時烈以受國厚恩之人,固不宜一向堅守,必有造朝之期。若然則在野遺逸之士,亦將于于而來矣。上曰,宋領府事受兩朝之厚渥,爲一世之儒宗,頃日出入筵中,補益弘多。二行缺上曰,當某條招致矣。壽恒曰,實錄方急,而兼春秋李端夏,下鄕之後,久不上來,申晸,近有落傷之事,不爲仕進,吏曹參判金萬重,疏批已下,牌招察任,何如?上曰,依爲之。壽恒曰,實錄都廳郞廳李畬下鄕之後,至今未還。聞其親病,今已差復,令政院別爲催促,何如?上曰,依爲之。壽恒曰,今日賓廳會議之擧,乃國家大事也。或有實病,人所共知者,固難强迫使之來參,而掌令權斗紀,再招不進。雖未知病勢之如何,而旣有再招之命,則雖扶曳入來,陳諫出去,未爲不可,而一日之內,再違召牌,蓋因國綱之解弛,不知人臣分義。其在事體,極爲驚駭,似當有別樣警責之道矣。上曰,本職改差,拿處,可也。壽亮曰,今日會議之事,事體至重,而權斗紀之再招不進,果爲所失,誠如大臣之言。但斗紀火症比甚,添得傷寒云,此乃實病,非無端不進之事也。吏判李䎘曰,本曹郞廳,只有二員,而皆帶實錄之任,除本仕矣,雖開政之日,亦不得來參,三司備擬之際,多有相議可否之事,每以假郞廳參政,事甚未安。如呈省記·草記等事,雖以微官代行,至於有政,則推移參政事,捧承傳施行,何如?上曰,依爲之。壽恒曰,頃日政,以李玄錫爲尙州牧使矣。本州是嶺南要邑,號稱難治,玄錫雖有文才可用,年少未經吏事,治民理劇,恐非所長。且玄錫曾在玉堂,以論議乖謬,坐塞淸望,而今陞堂上,自當漸次調用。卽今諸曹參議之望,亦患乏人,李玄錫改差,其代無論他道守令,以聲績表著之人,擇擬,何如?上曰,依爲之。壽恒曰,上年牛疫熾盛,故有屠肆禁斷之令矣。近來牛疫漸至寢息,而勅行當前,支供所用之外,應求皮物甚多。若不復設屠肆,則他無出處,雖不可一如前日之數,參酌復設,似當矣。上曰,依爲之。壽恒曰,昨日政,以兵曹判書金錫胄爲判義禁,錫胄以本兵之長,兼帶將任,事務煩劇,金吾又非閑漫之地,勢難兼察,而金吾之任,旣不專察,則未免有積滯之弊,今姑改差似當。上曰,銓曹擬於首望,故落點矣。精力不健,勢難兼察,判義禁今姑遞改,可也。壽恒曰,臣於頃日入侍時,以睦林一情勢切迫,急遞鏡城判官,其代以李麟徵差出,而麟徵纔經黃州判官,黃州素有土疾,遞歸未久,且經大病,而今又差送於邊邑,臣子分義,固不當計其燥濕夷險,而在朝家任使之道,不可不均其勞逸。連績請遞,亦涉未安,而旣有所懷,略此仰達。上曰,均其勞逸,固是用人之道,李麟徵改差,可也。罷出。以上燼餘
壬戌二月初六日,領敦寧府事閔維重箚曰,伏以臣數日前,偶感風寒,始有頭疼之氣,自昨轉加,達宵苦痛,兼以寒熱迭作,咳嗽不止。適於此際,以籌司堂上,有賓廳齊會之命,而委頓涔涔,無以自力,嚴召再降,終不得祗赴。揆分震越,無所容措,負抱至此,合被譴罰。伏乞聖明,亟命遞臣兼帶備局之任,仍治臣違慢之罪。臣無任惶懼屛營之至。取進止。答曰,省箚具悉卿懇。卿之所患如此,予深慮念。未赴召命,有何所傷?卿其安心勿辭,從容調理。仍傳曰,遣御醫看病。
行議政府左贊成金錫胄箚曰,伏以臣於今初一日,演兵敎場,受風重傷,頭疼發熱,咳嗽失音,達夜吟呻,全不交睫者,今已六箇月。意謂塞戶處溫,牢坐啜藥,則自可向痊,而所帶本兵,受任未久,亦不敢旋陳病狀,以爲遞解之圖矣。日者賓廳三者之會,旣以病不得進,今朝召牌,又有詢議戶布之命,而臣之病勢,日益沈綿,宛轉床蓐之身,實無趨進之路,以下缺昨日新除金吾之任,任重事殷,又非如臣危病濱死者,虛帶苟冒,以益其罪之地也。伏願聖明,亟賜睿斷,將臣本兼新舊所帶職任,盡行黜免,仍治臣罪,以爲爲人臣逋□□命者之戒,不勝幸甚。取進止。答曰,省箚具悉卿懇。卿之所患如此,深用慮念。未參賓廳之坐,有何傷哉?卿其安心勿辭,從容調理。仍傳曰,遣御醫看病。
議政府右議政李尙眞箚曰,伏以臣自數日間,有似小癤者,發於左耳城廓之內,而初不大段,故不卽治療,亦不避風矣。自昨肆毒,赤暈漸加,夜來浮痛,殆遍頭面,焮熱如火,精神怳惚,不但起身之難,亦無〈?〉着之勢。今此賓廳之會,臣旣親受敎矣,而終未得祗赴嚴召,臣於本事,曾已屢陳愚見,則今雖進參,不出前意,而猶失熟講之道,又犯違慢之罪,臣誠伏地惶懼,無所容措。仍念臣本自善病,向來瀆冒,非止一再,近且在告日久,才得出仕,而旋復疾作,無以趨事,有臣如此,將焉用哉?其在朝家事體,不可使政府,作臣養病之坊。伏乞聖明,曲垂諒察,亟罷臣職,仍治臣罪,公私幸甚。取進止。答曰,省箚具悉卿懇。卿之所患如此,予甚慮念。未參公會,有何所傷?卿其安心勿辭,從容善攝。仍傳曰,遣史官傳諭,遣御醫看病。
領敦寧府事金萬基箚曰,伏以臣前席控籲,陳疏申懇,而天聽益高,尙靳矜許,乃以安心勿辭,速出行公爲批,臣於是,尤不任其惶悶罔措焉。臣之乞解戎務,實緣症患之已固,精力之難强,言乎公則瘝曠之弊日積,在乎身則性命之憂日切,非如微小疾,循常例讓,則雖欲勿辭而速出,其可得乎?臣之瀝血呼號,亦已屢矣,而未蒙聖明之垂諒乃如此,臣竊自悼也。臣於前日榻前,伏奉聖敎,諭以火症,非委頓之症,黽勉察任,臣之所患,亦固有稍定暫歇之時,而當其火熱之上塞胸膈也,精神昏瞀,若殞以下缺今者荐承召命,而正値火熱之升,終未能强起趨命,臣罪萬死,臣惟當竢罪之不暇,而勢蹙情迫,不得不冒死更籲。伏乞聖明,垂閔覆之仁,回容光之照,許遞臣訓局之任,俾職務無瘝曠之弊,微臣免性命之憂,公私千萬幸甚。取進止。答曰,省箚具悉卿懇。卿之宿患,予豈不知,而連章乞免,終靳許遞者,誠以當初委寄,實非偶然,到今解免,揆以情義,深有所缺然故也。卿雖日呈十章,萬無允副之理,身有所患,未赴召命,尤無所傷。須體勤懇之意,安心勿辭,速出行公。仍傳曰,遣史官傳諭。以上燼餘
上在昌德宮。停常參,只晝講。
下直,慶尙左水虞候曺世益。
自昧爽至辰時,沈霧。申時,日暈。
宋昌啓曰,明日常參·經筵,取稟。傳曰,只晝講。又啓曰,來十一日輪對日次,取稟。傳曰,停。
李世翊啓曰,大司憲李選,執義尹拯,持平崔致翁·睦林一在外,掌令朴尙馨未肅拜,牌不進權斗紀禁推,今日以監察茶時之意,敢啓。傳曰,知道。
李世翊啓曰,都摠府郞官來言,闕內各處入直軍士,夜巡檢云矣,敢啓。傳曰,知道。
朴純,以吏曹言啓曰,今此釋奠祭初獻官,例以正二品以上文官塡差,而除老病及衆所共知實病,呈告被論,在外出使人外,實無推移之地,不可無變通之道,以從二品人員,塡差,何如?傳曰,允。
李世翊,以兵曹言啓曰,今初九日文廟釋奠祭軍,及初十日社稷大祭軍,竝二百四十名,除出處別單書入,依此調用之意,敢啓。傳曰,知道。
李世翊,以司僕寺官員,以提調意啓曰,各官分養馬中,病傷者六邑,而其中延豐·林川兩邑之馬,則病傷特甚,便作無用之物,此由於全不用意看護之致,事甚可駭,亦關後弊,不可只施例罰,此兩邑則論以瘦瘠之罪,今後如此之邑,依此定式施行之意,添入於事目,何如?傳曰,允。
安垕,以禮曹言啓曰,卽接樂器所牒報則以爲,今此樂器,乃是他國所送,不可不精造,善手匠人,皆在於各衙門,若非都監啓下事目,則不得任意推捉。本所時無主管堂上,物力之容入,功役之精粗,無處稟定,誠爲狼狽,斯速入啓定奪,別工作亦爲前期差送,以爲各樣樻子及長杠等物造成之地云。信使之行,雖無致祭之事,樂器則不可不姑爲豫備,觀勢處之,而功役不至大段,今不可別設都監,令掌樂院提調,主管看檢,而別工管監役官,令該監差送,竝爲分付,何如?傳曰,允。
安垕,以延接都監言啓曰,啓下郞廳,兵曹正郞金晳,以黃海道京試官,不久當爲出去,工曹正郞張世明,司宰主簿金錫齡呈狀內,有難便情勢,自前不得參於勅使接待之任云。金晳·張世明·金錫齡竝改差,其代,以兵曹佐郞李元齡·典牲署主簿趙門衡·長興庫主簿朴世樑差下,使之察任,何如?傳曰,允。
李世翊,以備邊司言啓曰,卽接平安監司柳尙運狀啓,則勅使二員,以頒詔事,出來,渡江之期,似在今月二十一二日間云。先來勅行,未及渡江,而又有此疊到之奇,沿路各邑民力之難支,站需之罔措,實爲萬分可慮。遠接使·問禮官,令該曹,卽爲差出發送,而兩勅疊到之時,監兵使相替隨行,自有前例,今亦依此擧行,本道驛馬分把兩行,必有不足之患,北路補把馬,亦難及期出來,以本司句管兵營軍木六同,題給兩驛,以爲雇貰之資,管餉米二千石,亦爲劃給,使之量其過宿,均分各邑,措備站需,以除徵斂窮民之弊,何如?傳曰,允。
又以備邊司言啓曰,今以平安監司狀啓觀之,前後勅行渡江之期,似不旬日之內,各處迎慰使,若又爲差送,則往來頻數,廚傳有弊,以前勅差送人員,使之仍留,迎接後勅之行,似爲便當,令政院依此擧行,何如?傳曰,允。
安垕,吏曹言啓曰,今此後來勅使遠接使館伴,則問于大臣差出,而迎接都監提調·郞廳,則先後勅行,回程入京,其間日子不遠,在前如此之時,則有仍察之例,大臣之意亦然,提調以下,不爲差出之意,敢啓。傳曰,知道。
大司諫兪櫶,獻納吳道一啓曰,請發配罪人姜萬鐵依律處斷。啓辭同前臣等昨以戶曹判書鄭載嵩罷職事,有所論列,而伏承聖批,以詢問之下,各陳所見,請罷之論,尤未可曉爲敎,臣等請明其不然,所謂各陳意見,不必可罪者,如是非易眩,人之意見,或不無異同處也。今此姜萬鐵惡逆之狀,無一毫可恕之端,有萬戮難赦之罪,擧國之人,皆曰可殺,此政春秋之法,亂臣賊子,人皆得以討之者也。載嵩獨有何樣意見,而敢以貸死之說,陳達於咫尺詢問之際乎?其迷滯謬戾,不畏公議之狀,決不可只請問備而止,請戶曹判書鄭載嵩罷職。新除授睦林一,時在京畿楊州地,請斯速乘馹上來事,下諭。答曰,已諭毋煩。下諭事,依啓。
午時,二月初七日上御宣政殿。晝講,同知事李敏敍,特進官崔逸,參贊官朴純,檢討官李世白·黃玧,記事官崔錫恒·徐宗泰·朴泰維,入侍。上讀詩傳小雅,前受音一遍。世白進講彤弓之什,止菁菁者莪四章訖。上受讀音釋,注則只讀大旨。世白釋之曰,此章,天子賜有功諸侯而作,只言弓不言矢者,擧其重。仍依本注,次第詳敷,至朝賜鐵券。世白曰,如唐之李懷光·王行瑜,知其有反狀,而賜券之後,終乃誅之,此非出於中心也。印剜弊,忍不能與,如項羽愛吝爵賞,使有功者解體,非一朝饗之而爲快也。蓋人君愛重賞典,不可輕施,及其有功,則擧而與之,無少吝滯,然後可以激勸臣僚也。敏敍曰,重與吝爲異,重者愼重之意也,吝者吝惜之謂也。使項羽一時英雄之人,猶且吝賞而見敗,則可知吝滯之難祛也。世白曰,韓文所謂沈浮者,與此義,似不同矣。至菁莪,世白〈曰〉,舊說,以此詩爲敎士之詩云矣。敏敍曰,詩主諷諭,故先王忠厚和平之意,可見於此矣。蓋天道下際光明,上下之間,必須和平,心志相通而後,國事知做,古之先王,待臣僚如賓友,故其所以恩義相接,無異父子之間矣。至秦始皇始爲尊君抑臣之說,情義不通,後世因襲秦,故先王之法,廢矣。上掩卷,黃玧曰,臣有區區所懷,敢達。臣於傾者,奉命往江都,則文風掃地,貿貿莫甚,故本府儒生等,聯名呈狀於臣等以爲,本島丙子以前,有識士夫,寓居者多,故士子輩有學習誦讀,稍知文字,間有赴擧得中生進者,而近年以來,朝宗勸奬之道,皆以武藝取人,無論儒品,只解操弓,不知讀書。願蒙朝宗依開城府例,定送敎養官,以爲興成之地云。本府人士之情願如此,不可無激勸之道,故敢此仰達。上曰,當於後日,待大臣登對,問議而處之。敏敍曰,校書館有書冊印出之事,以博士崔弘甸,次知看檢矣。今聞本館二人,有自鄕新來付職者,凡四館之規,右位上來,則例有讓位之風,而弘甸旣經博士,則例不得下付著作,便爲作散,校正之役,不可付諸生手,崔弘甸今姑遞付軍職,使之仍察校正之任,何如?上曰,依爲之。敏敍曰,昨日入侍時,以戶布便否,有所仰達,而有未盡之懷,敢此仰達。我國褊小,而受食之兵,不可勝數,守禦廳請罷之意,意有所在,竟未得施行,甚可惜也。夫國家之置兵,以土地之大小,定其多少,我國地方,雖曰千里,山川險阻,其實非千里之國也。地形略同於蜀漢,孔明以十萬之衆,自能備禦以下缺自古危亂之時,必以軍兵之多而致禍,如前朝家兵者,非爲家置軍兵,乃京中多置軍衙門,馴致大亂。臣意則自今爲始,稍萃無用之冗兵,一以爲省費之近效,一以爲防患之遠慮,則當今急務,無過於此也。且中人以下,都無遠慮,將兵之臣,則以多兵爲務,掌財之臣,則益上爲急,此等說話,皆非知本之言也。上曰,前後筵中,多以軍制變通爲言,而守禦·摠戎等兵,勢難猝罷,如別隊等軍,當議于大臣處之焉。罷出。以上燼餘
上在昌德宮。停常參,只晝講。
下直,咸興判官李參徵。
朴純啓曰,明日社稷大祭齋戒相値,視事,頉稟。傳曰,知道。
朴純啓曰,以備邊司啓辭,前勅行差送迎慰使,使之仍留,迎接後勅事,允下矣。以此意,義州·定州·安州等,已下去迎慰使處下諭,而御帖及名帖,別定禁軍,撥馬齎送,何如?傳曰,允。
有政。吏批,判書李䎘進,參判金萬重病,參議宋奎濂病,左承旨朴純進。
兵批,兼判書金錫胄呈辭受由。二行缺
李鎭爲鏡城判官,李彦綱爲副校理,李恢爲尙州牧使,安如岳爲兵曹正郞,鄭濟先爲典籍,許墀爲承文著作,宋光洵爲司評,李晢爲知敦寧,鄭展昌爲敦寧奉事,安健之爲成均博士,蔡獻徵爲學錄,金時郁爲典籍。
兵批,李玄錫·金世鼎·尹世紀爲副護軍。
吏批啓曰,校書館博士崔弘甸病重,不得行公,改差,何如?傳曰,允。
朴純,以禮曹言啓曰,迎勅節目,纔已磨鍊啓下矣。勅使二員,又爲出來云,凡干節目,不可續續煩啓,京外迎接節目,及遠接使·問禮官齎去事目儀注,一路迎餞慰使,各項宴禮·茶禮等事,竝依前啓下節目,直爲擧行事,知委各該司,而若有別樣變通之擧,則臨時稟啓施行,何如?傳曰,允。
李世翊,以兵曹言啓曰,本曹郞廳八員內,三員差祭,一員出使,一員兼臺未肅拜,一員入直內司,一員在外未肅拜,一員未差。今日外司上直,他無推移之員,依近例,以都案郞廳李壽長,使之入省記之意,敢啓。傳曰,知道。
安垕,以兵曹言啓曰,前來勅使,未及渡江,而後勅牌文,又爲來到,兩西驛路之事,極爲可慮,以日子計之,則下去與上來者,似當相値於開城府·金川之間。北驛之出待於平安道者,猶可調息累日,更爲入把,而江原道則當此飢荒孔慘之日,海西補把,尤不可更調他馬,徒爲顚頓道路之歸,若干補把之價,留養之資,令備局指揮覓給,何如?傳曰,允。
掌令朴相馨啓曰,伏以,臣本駑劣,重以疾病,頃忝諫職,不能供仕,呈單請急,實非獲已,而臺評重發,斥臣規避,雖臣本情,不必如譙臣者之言,何敢自解,以尤他人?追惟至今,惶愧冞深。不意玆者,新命又下,罪戾餘蹤,豈可復忝臺席,以辱淸朝哉?且臣脚氣之症,將及一年,日夜剌痛,行步須人,蹣跚蹇躓之狀,十目所視也,委頓床席,分作廢疾之人,雖欲耐彈行公,其勢末由。再昨召牌之下,欲起還仆,竟未祗赴,逋慢之罪,益無所逃。臣旣有難冒之勢,又有難强之病,扶曳出肅,今始自列,臣罪尤大,請命遞斥臣職。答曰,勿辭。
朴純啓曰,掌令朴相馨,再啓煩瀆,退待物論矣。傳曰,知道。
獻納吳道一等啓曰,請發配罪人姜萬鐵依律處斷。以戶曹判書鄭載嵩罷職事,連日論列,而未蒙允兪,臣等竊惑焉。所謂各陳意見,不必可罪者,如是非易眩,人之意見,或不無異同處也。今此姜萬鐵惡逆之狀,無一毫可恕之端,有萬戮難赦之罪,擧國之人,皆曰可殺,此政春秋之法,亂臣賊子,人皆得以討之者也。載嵩獨有何樣意見,而敢以貸死之說,陳達於咫尺詢問之際乎?其迷滯謬戾,不畏公議之狀,決不可只請問備而止,請戶曹判書鄭載嵩罷職。掌令朴相馨,引避而退,召牌不進,在例應遞,請掌令朴相馨遞差。新除授正言嚴緝,時在京畿楊州地,請斯速乘馹上來事,下諭。答曰,不允。承問失對,元非大段,而當此客行疊到之日,罔念度支之煩劇,徒以薄物細故,引日爭執,停論無期,殊未知其穩當也,亟停勿煩。處置及下諭事,依啓。燼餘
午時,二月初八日上御熙政堂。晝講,同知事李䎘,特進官具鎰,參贊官李世翊,檢討官李世白·黃玧,記事官崔錫恒·徐宗泰·朴泰維,入侍。上讀前受音一遍後,世白進講六月章音釋訖。上受讀音釋。世白講文義曰,征伐之時,不必記之,而此言六月者,邊虞孔急,故不計民時而興師也。釋韎韋曰,皆白色,蓋軍事尙素也。厲王暴虐,民不堪命,而宣王能與文武賢才,拔難中興,變亂爲治,旣淸中華,又征外夷,其功大矣。李䎘曰,以一國而幽·厲亂之則衰,宣王興之則治,然其要則在於任人之如何耳。此政後來人主之所當鑑戒也。又曰,以逸道使民,民不怨,六月乃極苦之時,而爲民除害,故雖興師致討,民不敢怨也。世白釋毛馬·物馬之義,竝依本註詳解。李䎘曰,當唐玄宗時,毛仲掌馬,分其各色,望之如雲牝,此亦毛馬之義也。世白釋師行·吉行之義。二行缺四章以後,言戎車旣備,兵陳安閑,夷狄來侵,則驅而出之於塞外,夷狄旣退,與孝友之臣,飮至宴樂,此宣王得人之效,而吉甫治兵之善,可見也。具鎰曰,人君必修內而後,可以攘外也。世白釋朔方,依本註。上曰,城彼朔方者,指此也。至元戎十乘以先啓行,上曰,此國風所謂出車澎澎之義也。世白釋織文鳥章曰,旌旗者,軍兵之耳目,必須鮮明整齊,可以行軍出師也。又釋直壯之義曰,左傳云,師,直爲壯,曲爲老,易曰,師出以律否臧凶,此言行軍之際,紀律名義,不可不嚴明之義也。至張仲,世白曰,周宣王謂吉甫之才,能成其功,吉甫友張仲之賢,能補其德也。李䎘曰,此言取友必端之意也。上掩卷。李䎘進曰,前兵使邊國翰,曾爲閫帥時,有贈其父母之事矣。今聞出繼人後,在於近間云。凡追贈之典,宜及於所後之父,而國翰則旣贈生父之故,該曹不敢擅便,此則事異當例,出繼人後,旣在身經閫帥之後,則追榮之典,似當均被,其所後父母,一體追贈,何如?上曰,依爲之。出擧行條䎘曰,凡上司進排之物,長興庫例當進排,近因本司之凋弊,各司進排之物,一切防塞矣。但本曹政廳排設,與他各司,事體有別,且政廳所用,則不過開政時鋪陳而已,事甚不難,令長興庫進排,何如?上曰,該司凋弊,不能支堪,故旣已變通,頃者本曹有草記之事,而不爲允許矣。今聞本曹形勢如此,則不可無變通之道,且政廳排設,事體有異,令該司進排,可也。出擧行條罷出。
正言韓泰東疏曰,伏以臣病伏危篤,決無供職之望,蓋其前後祈免,實出肝膈之悃,而微誠未格,恩旨繼降,至有調理上來之命,是則聖明,以臣之疾,謂可療治驅策,而其沈痼之實,未蒙昭悉也。臣久抱羸疚,堇能支撑度日,自上年冬,重致勞傷,元氣頓敗,舊疾增加,開春以後,謂得一分蘇歇,轉輾沈淹,日就澌劇,加以風寒外襲,內傷挾發,危形敗症,種種難狀,神氣耗奪,肌肉消幻,委頓床席,不能行動,自料病勢實非旬月之所能瘳。竊念臣癃殘困弊,已至此甚,雖欲陳力,理難自奮,而祗緣犬馬賤疾,無路悉白,跡滯田廬,身縻職名,年除歲授,無有窮已,露窮籲款,一向喧黷,臣跡日慢,臣情日縮,怵然兢悸,寢食不寧,每以躬遭昭世,親沐殊私,銜恩畏罪,生物大情,赴會趨便,名塗恒狀,臣亦何人,獨無是心?而不幸命窮骨寒,嬰此奇疢,惆悵窮山,與死爲隣,屢度恩命,一未出謝,是其情勢,亦甚危迫矣。缺。伏乞聖明,曲加憐察,所有職命,特許遞免,俾得安意調息,以延殘喘,不勝幸甚。答曰,省疏具悉。爾其勿辭,調理上來察職。以上燼餘
上在昌德宮。停常參·經筵。
下直,蔥嶺萬戶徐後積。
社稷大祭齋戒。
安垕啓曰,大司憲李選,執義尹拯,持平崔致翁·睦林一在外,掌令鄭勔未肅拜,一員未差,今日監察茶時之意,敢啓。傳曰,知道。
魚震翼啓曰,明日常參·經筵,取稟。傳曰,停。
安垕啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李世翊,以備邊司言啓曰,本司堂上見存之員,亦非不多,而每當開坐之時,無故進參者甚少,有司堂上,則只有一員,事體尤涉苟簡,行副護軍尹堦,本司堂上差下,使之仍察有司之任,何如?答曰,允。
李世翊,以備邊司郞廳,以三公意啓曰,兩起勅行,一時疊到,接對之事,萬分緊急,而戶曹判書鄭載嵩,方被臺論,不得行公,都監事務,雖有館伴檢察,凡干物力,專在度支料理,而舊官無人,誠極可慮。臺論結末間,本曹應爲及時措置之事,姑令次官代察之意,分付,何如?傳曰,允。
李世翊,以備邊司言啓曰,兵曹啓辭,前來勅使,未及渡江,而後勅牌文,又爲來到,兩西驛路之事,極爲可慮,以日子計之,則下去與上來者,似當相値開城·金川之間,北驛之出待於平安道者,猶可調息累日,更爲入把,而江原道,則當此飢荒孔劇之日,海西補把,尤不可更調他馬,徒爲顚頓道路之歸,若干補把之價,留養之資,令備局指揮覓給,何如?傳曰,允事,命下矣。平安道補把咸鏡道驛馬,爲慮其往來之有弊,除其補把,題給雇貰之價,則江原道驛馬之補把於海西者,亦不可無軫恤變通之道,以兵曹所管順·贊木之在本道者,題給二同,以爲補把之價,管餉米·太,各二十石劃給,以爲留養之資,宜當,以此分付該曹·該道,何如?傳曰,依啓。
以備忘記,傳于李世翊曰,史官一員待命,騎馬三匹立之。以上燼餘
上在昌德宮。停常參·經筵。
卯時,日暈兩珥。辰時,日暈兩珥。白雲一道如氣,起自東方,直指乾方,長竟天,廣尺許,良久乃滅。自巳時至酉時,日暈。夜一更二更,月暈,回木星土星。
下直,泰仁縣監朴泰斗,多大浦僉使金孝純。
有政。
魚震翼,以弘文館言啓曰,本館上番之苟艱,未有甚於近日,應敎沈壽亮親病陳疏,副校理申曅病未肅拜,臣彦綱今方入直,而眼病甚重,勢難出入於筵席。以下缺
吏批,判書李䎘進,參判金萬重病,參議宋奎濂進,左承旨朴純進。
兵批,判書金錫胄呈辭受由,參判吳斗寅進,參議趙聖輔病,左副承旨李世翊進。
吏批,以尹世紀爲掌令,沈濡爲校理,李萬徵爲義盈直長,李廷益爲濟用副奉事,鄭濟先爲兵曹佐郞,朴紳爲奉常副正,金鎭龜爲校理,金萬埰爲修撰,金世鼎爲掌樂正,沈潗爲典獄奉事,李三錫爲司僕正,權恒爲直講,奇挺翼爲齊陵參奉,崔鎭南爲右通禮,權斗紀爲宗簿正,朴致道爲持平。校書博士裵舞和,奉常參奉尹訓甲,分差兼中學敎授文榮後,南學敎授朴相漢單付。
兵批,以朴相馨爲副司直,權斗紀爲副司勇,崔弘甸爲副司勇。
朴純啓曰,注書崔錫恒,自昨重得寒疾,雖在直廬,不得察任,朝者呈單出去,多事之地,不可等待其差歇,假注書差出察任,何如?傳曰,允。
以金弘禎爲假注書。
安垕啓曰,近日憲府,無一行公之員,連以監察茶時,事甚苟簡,且監察守令,久未署經,推考公事,亦多積滯,憲府在京未肅拜及今日政新除授人員,竝卽牌召察任,何如?傳曰,允。
李世翊,以都摠府言啓曰,今日入直軍士,中日習射,請出標信。傳曰,知道。
朴純啓曰,明日常參·經筵,取稟。傳曰,只晝講。
安垕啓曰,大司憲李選,執義尹拯,持平崔致翁·睦林一在外,掌令鄭勔未肅拜,掌令一員未差,今日以監察茶時之意,敢啓。傳曰,知道。
李世翊,以御營廳言啓曰,昨日人定初,鄕校洞近處,有惡少數人,攔街肆惡云,發遣夜巡及軍牢三名,使之捕捉以來矣。行到前奉事李廈成空家之前,則有十數無賴之徒,竝其家婢僕,一時突出,巡邏軍等,反爲所捉,驅入於大門之內,至有下鑰之擧,巡邏將僅得跳免,來告臣處,聞來極爲驚駭。更爲定加軍卒,使之排門取出,則其前頭驅入邏卒四名,則竝被結縛,木椎俱下,一名頭骨已爲破碎,僅僅救解而來,其惡少二名,則乘屋逃去,其餘捉得者,只四名。以下缺,橫行市肆,偸騙財貨,夜則屠牛擊豕,取黨酣飮,閭里不堪其苦云。正犯三名,移送刑曹,各別勘治,何如?傳曰,依啓。
魚震翼,以永昭殿參奉,以入番宗室言啓曰,本殿參奉尹世興·金萬㘽,今番增廣監試,當皆赴試矣,依前例,令該曹假官差出,何如?傳曰,允。
朴純,以弘文館言啓曰,新除授修撰金萬埰,時在京畿廣州地,經筵入番事緊,請斯速乘馹上來事,下諭。傳曰,允。
朴純,以寧陵表石修改廳言啓曰,本陵表石修改告祭吉日,今二月十六日設行事,自禮曹推擇,啓下矣。本廳監役官,則今十二日,先爲發送,措備物力,而臣嘉績,臣光迪,始役前一日進去,監董之意,敢啓。傳曰,知道。
大司諫兪櫶,獻納吳道一啓曰,姜萬鐵陰凶情節,畢露於渠之結案招中,此固惡逆之尤,而神人之所〈不〉容者,按律之請,今已再閱歲矣,尙靳一兪,臣等竊惑焉。萬鐵當初上變,不過爲人所脅,死中求生之計,則此豈有一毫可恕之端,而使容息於覆載之間哉?況其發告之功,旣後於元老,凶逆之狀,有浮於元老,豈元老伏法,而萬鐵獨生之理乎?臣等若不得請,則決不可止,請發配罪人姜萬鐵依律處斷。臣等以戶曹判書鄭載嵩罷職事,連日論列,而伏承聖批,以未知其穩當爲敎,臣等竊惑焉。如使載嵩,實爲營護萬鐵之意,則其罪不止於罷職,而臣等之只以罷職論啓者,亦以承問仰對,出於意見之迷滯故也。至於客行之疊到,度支之煩劇,則臣等亦非不念,而但其所關甚重,公議至嚴,不可謂之薄物細故,而只請問備。請戶曹判書鄭載嵩罷職。答曰,亟停勿煩。
領議政金壽恒箚曰,伏以臣自初六日入對罷出之後,卒有感寒之候,翌日之夕,聞有客使先聲,開坐備局,徹夜觸冷,仍致添傷,服藥求汗,未卽見效,宿患乘之,火熱大作,今過數晝夜,一向沈苦,公衙赴會,文簿酬應,俱無以自力,目今朝家事殷,日不暇給,而賤疾如此,職務癏廢,臣誠惶蹙,罔知所處。伏乞亟賜遞免,以便公私,不勝幸甚。且臣竊念,臺諫爲人主之耳目,不可一日曠闕,而憲府之官,職責尤重,匡救君違,論執時政之外,如正風俗,糾官邪,勘罪律,皆其任也。一有失職,爲害非細,而見今無一行公之員,監察之除拜旣久者,與守令之新授者,多未得署經,而中外官吏問備之未勘者,亦未免積滯,宜令政院,稟旨急速變通也。其中在外者,至於四員,而持平崔致翁所居最遠,且其人素有心疚,擧措顚錯,爲世廢棄,久矣。今雖云小愈,猶不得爲完人,風憲之職,恐非所堪,不宜使引日虛帶也。臣病中適有所懷,敢此竝陳,以備財處。取進止。答曰,省箚具悉卿懇。卿之所患如此,深用慮念。所陳之辭,當依箚辭施行,卿其安心勿辭,從容善攝。仍傳曰,遣史官傳諭,遣御醫看病。
領敦寧府事金萬基箚曰,伏以臣再暴血懇,仰干宸聽,自惟煩猥之罪,無所逃免矣。溫批洊降,至令史官傳宣,而辭旨勤摯懇惻,夐出尋常,臣祗承以還,仰惟聖意之所在,不任其涕泗之交集也。如臣受恩累朝,河海丘山,不足以喩其深重,臣非木石,寧不思報?臣若疾患不至於沈篤,精力少可以支堪,則豈敢尺籍軍簿之繁,行陣馳騖之勞,而控籲不已,以便身圖也哉?惟是賤疾,已到十分難醫之域,更無一毫自力之勢,職務之曠廢,日而益甚,而猶且因循不知解免,則終必至於貽害國家而後已。聖明當初委寄之意,夫豈欲其如是乎?以臣性命之憂言之,重負未卸,則心慮無以少安,心慮靡安,則火熱從以益熾,僬僬恤恤焉,日夕煼煎,終必至於銷鑠澌滅,而莫之救矣。伏惟仁恩溥洽,昆蟲草木之微,莫不欲其生遂,今以臣最被聖慈之矜恤,而乃未蒙體下之仁,莫保其殘喘,則亦豈不惻然有動於聖情乎?臣於是勢窮辭竭,不知所達。伏乞天地父母,諒察而哀憐之,許遞臣訓局之任,俾臣得免癏曠之罪,得延螻蟻之命,千萬幸甚。取進止。答曰,省箚具悉卿懇。罄竭至意於前箚之批,復何多誥?卿辭雖懇,斷無允從之理,須體予意,安心勿辭,速出行公。
禮曹判書呂聖齊疏曰,伏以臣本庸陋,百不猶人,而偏蒙異數,濫躋崇班,常懷惶感,無地措躬。頃添金吾之任,以任奎勘罪太輕,見斥於相臣,不敢自安,屢瀆宸嚴,幸蒙恩遞矣。不意玆者,又有除命,臣驚惶失圖,益不知所以自處也。金吾之長,爲任甚重,決非如臣所敢承當,向日所遭,非必尋常糾責之比,至今思之,愧懼深切,臣若貪恩戀寵,晏然冒據,則不但喪失臣之廉隅,抑亦大損朝家事體,將何顔面,復叨其任,以貽名器之辱哉?已試僨敗之餘,斷無冒出之理,不得不號籲於天地父母之前。伏願聖明,曲賜諒察,臣之兼帶判義禁,爲先遞改,以便公私,不勝幸甚。臣無任屛營祈懇之至,謹昧死以聞。答曰,省疏具悉。旣往之事,今不必爲嫌,卿其安心勿辭,從速察職。
司憲府持平睦林一疏曰,伏以臣碌碌愚庸,最居人下,而前後異渥,逈出尋常,奉使西關,重犯辱國之罪,則曲垂天鑑之明燭,誅罰不加,受任北塞,將離老病之親,則特軫獨子之情理,旋許遞改,新進小臣,曾無足取,而偏蒙覆燾之恩,有若私庇者然,臣是何人,得此於聖明之下哉?臣常感泣,報答無梯。不料臺憲之命,遽及於夢寐之外,驚惶愧縮,罔知所爲。夫臺閣,實人主之耳目也,糾百僚振紀綱,其責甚重,苟非剛方正直之士,莫宜冒居,則臣之不稱,不待人言,自知已明,臣雖欲貪榮戀寵,冒昧承命,其於辱名器羞當世何哉?況臣素患肝火上升之症,入春轉劇,目眩耳聾,將作廢疾之人,而近又添得內傷外感之疾,落席叫苦,人鬼未辨,咫尺脩門,致身無處,風憲重地,不可一日虛帶,不得不冒死哀籲於天地父母之前。伏乞聖慈,察臣辭非飾讓,憐臣病難强進,亟許遞改臣新授職名,以重名器,以安私分,不勝幸甚。臣無任惶悚祈懇之至,謹昧死以聞。答曰,省疏具悉。爾其勿辭,從速上來察職。以上燼餘
上在昌德宮。停常參,只晝講。
下直,江華留守趙師錫,樂安郡守李震英。
夜一更二更,月暈,廻土星。四更,月暈,廻土星。
朴純啓曰,明日常參·經筵,取稟。傳曰,只晝講。
又啓曰,來十五日,儒生殿講日次,取稟。傳曰,爲之。
李世翊啓曰,大司憲李選,執義尹拯,持平睦林一·朴致道在外,掌令鄭勔式暇,尹世紀呈辭,今日以監察茶時之意,敢啓。傳曰,知道。
朴純啓曰,楸坡萬戶趙綺,肅拜單子入啓之後,不爲入來,事極可駭,推考,何如?傳曰,允。
安垕啓曰,戶曹判書鄭載嵩,牌招不進矣。傳曰,更爲牌招。
又啓曰,戶曹判書鄭載嵩,再招不進矣。傳曰,知道。
李翊相啓曰,各房承旨,皆有該掌,一有不備,事多苟簡,而右承旨宋昌,今方奉使在外,右副承旨安垕,病不仕進,聞其所患,不至大段,卽爲牌招察任,何如?傳曰,允。
朴純啓曰,今十五日,乃是儒生殿講日次,故循例取稟,而有爲之之命矣。其日適與監試初試設場相値,似不得設行,而初未覺察,今始頉稟,不勝惶恐,敢啓,傳曰,知道。
朴純,以禮曹言啓曰,各陵展謁,春則二三月,秋則八九月,恒式取稟,而卽今客行疊到,不得循例取稟之意,敢啓。傳曰,知道。
李世翊,以兵曹言啓曰,取考廣州所屬將官仕滿啓本,則鄭斗一等十四人,庚申十二月,旣已仕滿,受帖之後,所當更計後仕之準朔,乃可修啓,而前後朔數,不爲區別,混同通計,殊涉不察,廣州府尹徐文重推考,鄭斗一等,望單子付標以入之意,敢啓。傳曰,知道。
李世翊,以兵曹言啓曰,今以迎接都監移文南別宮,旗竹木改立役軍,當爲定送,而諸處祭軍與場中軍,堇堇除出分送之外,役軍他無推移定送之路,自漢城府當部坊民,信在附近者,暫時聚集,用之之意,分付施行,何如?傳曰,允。
安垕,以宗簿寺言啓曰,璿源錄改修正後,赤裳山城,則旣已奉安,太白·五臺兩處,則奉安次,纔已出送矣。江華與本寺,亦當次第奉安,故分秩入櫃,更加詳察,則璿源錄第三十二卷,三處中當去者,一卷在此,而本寺當爲留置者十二卷,誤爲換去,極爲可駭,所換之卷,所當卽爲相換,而三處中,其的往之處,有難詳知,以太白·五臺分藏事,本寺郞廳,時方下去,未及還來,若於太白·五臺兩處中,誤爲持去,則使下去郞廳所換冊子,還爲陪來,在此一卷,則後式年奉安時,一體下送,追安櫃中,似合事宜。蓋五處所藏璿源錄,卷秩通共三百餘卷,分秩入櫃之際,以致換去,此雖出於無妄,而其不察之失,在所難免,當該換去郞廳,摘發推考,以爲警責之地,何如?傳曰,允。
大司諫兪櫶,獻納吳道一啓曰,姜萬鐵陰凶情節,畢露於渠之結案招中,此固惡逆之尤,而神人之所共不容者也,按律之請,今已再閱歲矣,尙靳一兪,臣等竊惑焉。萬鐵當初上變,不過爲人所脅,死中求生之計,此豈有一毫可恕之端,而使之容息於覆載之間哉?豈有元老伏法,萬鐵獨生之理乎?臣等若不得請,則決不可止,請發配罪人姜萬鐵依律處斷。答曰,勿煩。
戶曹判書鄭載嵩上疏曰,伏以臣曾忝金吾,猥隨鞫廳諸臣之後,入侍榻前也,上敎以爲,萬鐵罪則可死,後弊不可不慮,欲貸其死,伊時諸臣,初雖有辭說,竟皆承順而退,臣亦無異同於其間矣。頃者引對備局諸臣之日,自上使之各陳所見,臣非不知經年閱歲之臺啓,公議至嚴,而咫尺承問,變其前說,以爲苟合之計,義不敢出,乃以草草數句語,復申前日之意,迷滯之見,不過如是,而臺閣請罷之論,辭意嚴峻,以下缺
故詩人固信其大成也。䎘曰,宣王之田獵,與後世之從獸無厭有異,而專意於爲民除害,故詩人贊美之也。鎭龜曰,周室衰微之餘,宣王奮拔亂興衰之志,有內修外攘之事,故贊美之矣。䎘曰,此後周人作石鼓,以記中興之事矣。至吉日,鎭龜釋戊字曰,戊,剛日也,以下文庚午推之,則此爲戊辰矣。釋伯字曰,伯,馬祖也,謂天駟房星之神也。鼎重曰,房星爲天駟矣。䎘曰,房星所照處,則良馬應出,故我國濟州,上應房星,所以多産良馬云矣。鎭龜釋大旨曰,宣王將用馬力,故以吉日,祭馬祖而禱之也。至二章差字,釋齊其足訓。鼎重曰,擇字或作句絶間,或連下句讀之,臣在外相議,則兩意皆無妨矣。至四章發彼小豝。上曰,此與一發五豝之豝,同意乎?鎭龜曰,上敎然矣。至醴字訓,䎘曰,醴卽今之甘酒也。鼎重曰,獲禽以爲飮食,以進於賓客,而酌醴酒也。鎭龜釋章下東萊呂氏註,因奏曰,宣王復文·武之功業者,固不至於二詩所言,以二詩觀之,則中興之功,自可推知矣。䎘曰,選徒囂囂,有聞無聲,可見其師律之盛矣。鼎重曰,積衰之餘,宣王中興,故詩人贊美之矣。上曰,宣王中興之業,以呂氏所論五事推之,則其餘皆可知矣。䎘曰,此二詩,可見宣王任賢使能之意也。鎭龜曰,非徒任賢使能,可見側身修行之事也。二行缺上撤講後,鼎重跪伏曰,日候寒暖不齊,連接經筵,玉候,何如?上曰,無事矣。上曰,勅行通春夏,必有三度出來之報,西路民事,極爲可慮矣。鼎重曰,西路民事,誠如聖敎矣。又啓曰,小臣今夜見狀啓,則初勅則稱以平定南方而出來,再勅則稱以上尊號而出來,三勅則稱以冊封而出來,將來之憂,有不可數言矣。又啓曰,康熙上尊號於七十之人,以此觀之,前頭康熙亦上尊號矣。又啓曰,聞今月十五日,康熙離發北京,出來瀋陽云,差送問安,似宜矣。曾在先朝,亦有康熙出瀋之擧,故差送問安使,而不及其期,追到於北京,則彼有喜悅之色云。其時雖無報知之事,尙且差遣使价,今番則先來勅使,明言其日期,尤不可不差送矣。上曰,差送問安使於義州,觀其動靜,可也。鼎重曰,今番勅使,稱以頒慶,速爲出來云,而到處受讌享,無速來之意。上曰,戶曹雖在常時,其爲煩劇,而況今客行迫頭,責應尤多,而判書鄭載嵩,三招不進,何以爲之乎?鼎重曰,當初臺啓措語,不至大段,且姜萬鐵之罪狀,國人之所共知,則載嵩亦豈有營救之心乎?其時適當詢問,不過陳其所見而已,小臣之意則以爲,載嵩身爲重臣,不顧國事之如何,累招不進,極爲未安矣。上曰,當此多事之日,度支之任,不可付諸生手,而載嵩因臺啓之發,累日引入,無意出仕,事極可慮矣。鼎重曰,載嵩托以臺彈,累違召命,渠雖顧其廉隅,豈有如此未安之大者乎?似當推考矣。上曰,推考,可也。
䎘曰,問安使當爲差出,而朝紳中,擬望之人乏少,以宗班差送,未知何如。鼎重曰,此則不然,大臣當行之次,每以宗班差送,非但事體未安,且關後弊。今番則勿以宗班差送,似當矣。上曰,然則問安使,以朝紳,當日內開政差出,可也。
鼎重曰,遠接使李觀徵下去時,自上難爲迎勅之意,豫爲分付觀徵,使之言于勅使矣。上曰,三勅之來,一不出迎,則不但彼人之生疑,戶曹經費,亦甚可慮,令該府癘疫一切禁斷後,當爲出迎矣。
鼎重曰,金吾罪囚,因判義禁未出仕,多有積滯之患,判義禁呂聖齊,牌招察任,何如?上曰,牌招察任,可也。
鼎重曰,明日,乃賓廳日次,而領議政金壽恒,病未進參,右議政李尙眞,亦有病不來,小臣獨參,似涉未安矣。上曰,差待數三日齊會後,爲之,可也。
䎘曰,楊口縣監成虎烈,除授赴任矣,今聞以親年七十,勿敍三百里外,已有朝家之成憲,故渠心甚不安,棄官上來云。當此賑政方殷之日,似當有催促之擧矣。上曰,旣已上來,催促發送,可也。鼎重曰,前者公州牧使李齊杜,亦有七十老父,而公州距京都,近三百餘里,且渠之老父,身無疾恙,故因爲赴任矣。厥後以違越法例,頗有人言,故棄官上來,至呈備局,圖遞其職,而備局終不聽理,且小臣入侍筵中之時,陳達其事,催促赴任矣。因此輾轉,臺啓峻發,至罷其職,如此之類,不可强迫促送矣。上曰,然則成虎烈改差,其代,今日政差出,可也。
鼎重曰,纔因公洪監司狀啓,被災尤甚邑守令,許赴鄕試事,分付諸道矣。其中兩西守令,則客使疊到,接應不暇,勢難遠赴京試,勿論被災尤甚之次,竝皆許赴鄕試,似當矣。上曰,以此分付兩西,可也。出擧行條
鼎重曰,史局事體,極嚴且重,雖有切迫事故,下番則不得出去,乃是古風也。近者下番朴泰維,以親病呈辭出去,其在人子情理,親病果重,則不待朝家處分,不計犯罪輕重,徑往省親,惟在渠之自處如何,而至於下番,循例呈辭,前所未有,不但史局古風墜廢,政院捧入,亦甚不當,當該承宣,推考,何如?上曰,承旨推考,可也。出擧行條
䎘曰,經筵入侍之際,同經筵之坐,例在西壁,副提學·都承旨,當坐南行,而若兼同經筵,則不可因坐南行,如參贊官之例,以此未免有妨,不得入侍經筵,似當有定式之擧矣。鼎重曰,副提學·都承旨,兼帶同知經筵,則減下參贊官,故旣不得同參於參贊之列,又以坐次妨碍,不參於同知之班。副提學,以玉堂長官,不得與於經筵者,其在體例,亦未穩當矣。以下缺
鼎重曰,寧陵表石,磨治舊刻後,因用事,以爲定奪矣。聞修改廳堂上之言,則磨治舊刻之後,四面尺度,未免不齊,似欠方正云。曾有伐治一石英陵者,而姑無用處,以此磨治用之,何如?上曰,以此石磨治用之,果爲便當,分付該廳,可也。出擧行條
鼎重曰,上年諸道凶荒之中,畿甸·湖西尤甚,不可無蠲減之擧,故京畿則尤甚邑大同二斗,之次邑一斗,已爲許減矣。湖西大同,亦依此許減,而本道連歲凶荒,田結大縮,該廳需用,因此匱乏,每每借貸於他廳,不成貌樣,此亦可慮矣。上曰,若慮其經費,而全不蠲減,則須無恤民之意,尤甚·之次邑,通同減一斗,可也。出擧行條
䎘曰,尙州牧使李恢,曾前除拜外郡之時,稱有身病,未尙赴任,今亦難保其趁卽赴任,況今賑政方急,不可少緩,李恢使之除朝辭赴任,何如?鼎重曰,李恢,其在洪州,若令上來謝恩下直而後赴任,則當費數十日子,若非在官移差之人,則曾無除朝辭之例,而賑事方急,特爲除朝辭催促赴任,恐無不可,因令該曹,分付全羅·慶尙·公洪三道監司,以蘇斗山·李恢發送及到任日子報之,俾無遲誤賑政之患,似當矣。上曰,李恢除朝辭赴任,且令該道監司,以蘇斗山·李恢發送到任日子,啓聞,可也。出擧行條
䎘曰,安東府使蘇斗山,頃以奴名,呈狀本曹,必欲解職而後已,朝家特爲換差,意有所在,而當此賑政方急之時,一向固辭,尙不赴任,合有督送之擧矣。鼎重曰,朝家之以斗山換授安東,意非偶然,而斗山以曾被臺論之故,稱以情勢不安,呈狀該曹,尙不赴任云。古人有爲賑飢而强起者,則斗山之當此賑事方急之日,引其前事之嫌,久曠官務,極爲未便,姑先推考,催促發送,何如?上曰,蘇斗山推考,賑事方急,催促赴任,可也。出擧行條
今日晝講入侍時,傳曰,當日內開政,問安使,卽爲差出。楊口縣監成虎烈改差,其代,亦卽差出事,下敎。
行副護軍李敏敍上疏曰,伏以,臣與領議政金壽恒,今爲婚姻家相避之嫌,臣所帶同知春秋,在例應遞。伏乞聖明,令該曹考例減下焉。且臣方兼文衡實錄之任,而春秋已減,則實錄堂上,自當例下也。至於文衡之帶春秋,雖非例兼,國朝以來,最重史事,主文之人,無不兼春秋者,今臣旣無春秋,則不可仍帶文衡,事體當然。伏望聖明,竝賜諒察,將臣文衡之任,亟許鐫改,以安微分,不勝幸甚。啓下吏曹。吏曹啓目粘連啓下是白有亦。大提學李敏敍,與領議政金壽恒,有婚家相避之嫌,兼帶同知春秋之任,陳疏乞辭爲白臥乎所,婚家相避,在下應遞,李敏敍兼帶同知春秋,似當依例減下是白乎矣,宰臣進退,臣曹不敢擅便,上裁,何如?依回啓施行。以上燼餘
上在昌德宮。停常參,只朝講。
夜一更,月有小暈。
朴純啓曰,明日常參·經筵,取稟。
魚震翼啓曰,戶曹判書鄭載嵩,牌招不進矣。傳曰,更爲牌招。
李世翊啓曰,大司憲李選,再啓煩瀆,退待物論矣。傳曰,知道。
魚震翼啓曰,吏曹郞廳來言,承旨有闕,政事,何以爲之?敢稟。傳曰,明日爲之。
李世翊啓曰,掌令尹世紀,再啓煩瀆,退待物論矣。傳曰,知道。
李世翊,以都摠府言啓曰,今日入直軍士,中日習射,請出標信。傳曰,知道。
以戶曹判書鄭載嵩牌不進,傳曰,更爲牌招。
朴純啓曰,今此勅使出來時,開城府別遣慰使,何承旨進去乎?敢稟。傳曰,左承旨進去。
朴純,以禮曹言啓曰,取考本司謄錄,則辛亥年瀋陽問安使時禮物,自戶曹直爲磨鍊,別單啓下以送矣。今亦依前例,令戶曹磨鍊以送,而表筒諸具,亦令該曹急速措備事,分付擧行,何如?傳曰,允。
備忘記,傳于李世翊曰,鳥銃貫三中林成,直付殿試。
吏曹口傳政事,問安使,鄭載嵩·李端夏·南龍翼。
魚震翼,以戶曹言啓曰,今此瀋陽問安使齎去,皇帝前禮物,依辛亥年例磨鍊,而其中白淸十五斗,非但節晩,難以貿得,輸運分定之際,必致遲延生事之患,以好品乾柹二十貼,代送之意,敢啓。傳曰,知道。
大司憲李選啓曰,臣以庸陋無似,受任分司,才疎病痼,作事憒憒,空招尸素之譏,祗俟譴罰之加。不料玆者,恩除連下,擢之以兩司之長,兼之以史局之任,臣聞命驚惶,措躬無地。憲長地望之隆,尤別於諫省,實錄纂修之役,最重於文苑,俱非如臣所堪勝當,惟是遄返朝端,以謝天陛,則此固分義之所當然,而不徒文書修整,未易就緖,與新留守交龜之際。自致遲延,未免久滯職名於外,已不勝其未安之至,外此而亦有所不敢復冒居言地者,臣請畢其說焉。前楊州牧使李元龜,稟奸佞之資,挾嫉善之心,乃與凶〈?〉怨國之輩,竝肩接武,忍又虱附於賊積之門,終受其奬詡蔚薦,夫一種邪僻之人,締結群凶,以自發身者,亦豈無他人,而物情之尤痛惋於元龜者,以其終無蓋愆之義,汚衊乃祖之風也。惟其媚形勢之態,不獨在於曩時,及至公議恢〈?〉之後,終免彈論於親黨群護之中,物議尤極駭憤,故臣曾在諫院,嘗論劾其罪狀矣。乃於受命在外之後,得接邸報,則於筵席之上,有以盛稱其冤狀,洗滌其罪籍,至處以畿輔大州而後已。其曰擬諸方伯之望者,爲其欲用許秩之計,其曰水原之有窠也,實爲自薦於許積云。近來蔭官之政務民譽者,不但元龜一人,而欲除許秩於方伯,則必以元龜聯次竝擬,此則可知其情愛之殊,特於他人也。事機危急之時,惟恐兵權之或歸逆黨,則必薦元龜於賊積,此則殆類李宇鼎之薦諸御營大將,於此適足爲證其親信於賊積,而未見其冤狀也。設使此兩款,果如伸救之言,至若許積之請除參議閔熙之欲授方伯,又誰歡而誰薦乎?當群凶滿朝之時,盡將一代卿相,納諸罟擭禍穽之中,而拔擢元龜於常調之以下缺,噫,曩時之事,又何足言?自夫士流當國之後,則尤宜秉至公,以旌淑慝,而凡於討罪論人之際,卒不免有親疎取捨之譏,此公議所以不伸,物情所以難平者也。當此之時,雖使有人望者,處於臺閣,尙不可望其有所振肅,況如臣言論素輕,不能有無者,更何敢靦然冒恥,論列是非乎?決難一刻仍冒,請命遞斥臣職。答曰,勿辭。
掌令尹世紀啓曰,卽者長官引避,臣當處置,而避辭中所論李元龜,卽臣異姓四寸妹夫也。法典雖無應避之嫌,旣是至親,則臣何敢可否於其間,晏然處置乎?請命遞斥臣職。答曰,勿辭。
行都承旨李翊相疏曰,伏以,臣有痛迫情事,每當彼人之來,疏遞從班之狀,聖明之所知也。今者客行,旣已渡江,入京亦且不遠,臣之本職,不可仍帶,玆敢仰首呼籲。伏乞聖明,俯諒私懇,亟許恩遞,以便公私,不勝幸甚。答曰,省疏具悉。許伸私情,已有近規,本職許遞。
戶曹判書鄭載嵩疏曰,伏以,臣之情勢病勢,俱難冒出,瀝血陳懇,冀蒙聖明之矜察,不惟不賜允許,反下溫批,辭旨丁寧,又於數日之內,召牌七降,責令就列,聖恩愈隆,臣罪愈重。臣於此,廉義不暇顧,死生不足恤,不得不來詣闕下,而顧念,以正卿而被罷職之論者,仍居其任,冒沒行公,實國朝以來所未有之事,臣雖無狀,所忝之職,非如庶官具僚,則決不可抗顔復出,貽辱朝紳,且臣疾病危苦,行步運動,亦不能任意,末由致身於咫尺天陛之下,臣勢窮情縮,直欲無生而不可得也。噫,人臣之以情以病,而違牌不進者,自古何限,而至於七違召命,於臣始有,亦有可以一分承命之勢,則何敢作此昧分可駭之擧,自陷違慢罔赦之誅哉?伏乞聖慈,俯賜諒察,亟削臣職,仍命有司,勘臣罪名,千萬幸甚。答曰,省疏具悉卿懇。當此客行疊到,酬應方殷之日,不可繆守區區之廉隅,以貽公事之狼貝也,決矣。卿其安心勿辭,從速察職。
同知中樞府事尹堦疏曰,伏以臣雖無似,亦知不稱之職,非分之榮,貽累於朝,有災於身,而凡有除拜,不敢每每强瀆牢讓,濫躋宰列,猥瀝華顯,有若固有者然,尋常慚懼之念,不弛食息之頃。不意玆者,備局籌司之任,遽及千萬夢寐外,臣惶駭震怖,又加一節矣。目今時事艱虞,日就危迫,宜使智慮深遠之人,盛之籌司,以資謨猷,參裨機務,而乃以衰鈍倥倥如臣者,苟充備員,臣之顚沛,固不足恤,而獨不念重誤國事乎?且纔經遠役,疾侵尋,筋力奔走,亦無可望,冒死冀免者,實出於血忱,非有一毫邊幅。伏乞聖慈,俯諒危懇,亟遞籌司之任,以便公私,不勝幸甚。答曰,省疏具悉。卿其勿辭,從速察職。
卯時,二月十三日上御熙政堂。朝講入侍,左議政閔鼎重,知事禮曹判書呂聖齊,特進官同知事金益勳,特進官李師命,參贊官朴純,侍讀官金鎭龜,檢討官李世白,假注書金弘禎,記注官韓洸,記事官徐宗泰,掌令尹世紀,獻納吳道一,亦爲入侍。上讀先受車攻·吉日兩章,鎭龜進講鴻雁三章,庭燎三章,沔水三章,鶴鳴二章後,上又讀新受諸章。鎭龜釋首章訓曰,鴻雁訓,別無所達之義矣。肅肅與肅肅鴇羽之義,同羽聲也。鰥,無妻之人,寡,無夫之人,天下之民,孰不矜憐鰥寡者?百姓之中,尤爲無告之民,故特言之矣。鎭龜因釋大旨曰,周室中衰之後,萬民離散矣,宣王能勞來安集之,故流散之民,喜之而作此詩,蓋鴻雁之飛,興人民流散之意矣。
鎭龜釋二章訓曰,中澤,澤中也,以中澤興百姓之安保,如鴻之集于澤中也。鼎重曰,鴻者,水鳥,故集于中澤也。
鎭龜曰,鴻雁知陰陽寒暑,順時往來之鳥,故興百姓流離而行也。又釋究字訓曰,究,終也,言流民築室之時,雖爲勞苦,終獲安集之意也。
鎭龜釋三章訓曰,嗸嗸,鴻雁哀鳴之聲,流民以其聲自比,而作歌也,蓋人勞則歌其勞苦之事也。
世白曰,所謂韓詩者,非謂韓嬰作詩也,註詩,故韓詩也。
鼎重曰,末章以詩結之,故云韓詩矣。
至庭燎三章,鎭龜釋首章訓曰,央,中也,過夜半也。庭燎,大燭也。周禮,諸侯將朝,則司烜氏,以物百枚束之,設於門內,蓋擧火之意也。因釋大旨曰,此詩言周王將起朝諸侯,而不安於寢,故問夜之早晩矣。至二章,上曰,艾,過夜半也,晣晣,無火光也。
鎭龜釋三章曰,煇,火氣也。夜已明,故無火光,而但有火氣也。上曰,此諸侯辨色始朝之時矣。
鎭龜釋沔水首章訓曰,諸侯春見天子曰,朝,夏見,宗,以朝宗比于水者,言小水必歸于海,猶諸侯必朝于天子也。因釋大旨曰,此憂亂之詩也,言流水之無知,必宗于海,鴥彼之隼,亦知止焉,而嗟我兄弟諸友,則獨無念亂者,蓋深歎之辭也。上曰,鴥彼晨風鴥字,與此章鴥字,音異而字同矣。鎭龜曰,誠如上敎矣。至二章,上曰,此章其流湯湯,與舜典洪水湯湯,同義矣。鎭龜曰,此章,憂念之意,尤甚於首章。
鎭龜釋三章訓曰,訛言莫懲,言衰亂之世,訛言繁興,使人莫適所從,故言訛言莫懲矣。又釋註下卒反諸己曰,凡有不得者,皆反求諸己,此自修之事,雖以人君言之,必先自修身以逮下,故卒反諸己之義,深且切矣。上曰,卒章脫前兩句耳。鼎重曰,兩句似當有之,而今無矣,蓋脫誤耳。
鎭龜釋鶴鳴章曰,此詩大義,戒王陳善納誨之辭也,鶴鳴于九皐,聲聞于野,言誠之不可掩也,風王之誠身也,魚潛在淵,或在于渚,言理之無定在也,風王之明善也。他山之石,可以爲錯,言憎當知其善也,風王之力去私欲也。
道一曰,此皆天理當然之則,以大學言之,皆窮理之事,而無微不入,無細不察之意也。
師命曰,此章斥幽王也,與白華鼓鍾于宮·聲聞于外,同義矣。
道一曰,人君愛當知其惡,憎當知其善,以大學修身章,與此章觀之,則可知戒人君私昵之偏矣。
師命曰,此四者,乃精明之功,皆人君深戒之辭也。
鎭龜釋二章曰,魚在于渚,或潛在淵,他山之石,可以攻玉,互言之辭也。
鼎重曰,榖,茂木也。
鎭龜釋程子註曰,此皇極經書,邵子與樵者問答之辭,蓋程子引之以釋此章之義也。
鼎重曰,邵子本義,言小人必有可用之處,猶他山之石,可以攻玉,而程子直以君子小人辨之,邵子言君子小人,竝爲相用之道矣。
道一曰,心術不正之小人,何可必用也?
鼎重曰,賢者在位,能者在職,言賢人在上,有才者在下,爲賢者之所用也。邵子之言小人,各取其長而用之也。
道一曰,此章最爲襯合於君德,故誦之矣。
輟講後,鼎重跪伏曰,連日開講,時氣且早,玉候,何如?上曰,無事矣。
鼎重曰,問安使李之翼,昨已差出,而聞李之翼方在富平地云,急速上來之意,下諭,似當矣。
師命曰,昨聞李之翼時在富平地,重患疝症,不得起動云。下諭後,以病陳疏,有所變通,則日字遲延,行期急迫,未知如何。鼎重曰,臣詣闕後,始聞有病,而未能的知,故欲觀其自處,敢請下諭矣。師命有連家之事,旣已詳知其實病,若待其往復,則發送日期,甚爲急迫,似當有變通之道矣。上曰,然則李之翼改差,其代,卽爲口傳差出,可也。
鼎重曰,勅使來到之期,只隔六七日,而戶曹判書鄭載嵩,尙不行公,使之催促察任,似當矣。上曰,廉隅雖重,客行疊到,而載嵩七牌不進,事極悶矣。鼎重曰,今春勅行之來,必至於三番,故付諸生手,尤爲可悶,而載嵩方在重臣之列,則不可一向强迫,上疏,似當捧入矣。
師命曰,本曹錢穀之有無,必有判書然後,可知其數,而臣以亞官,考察文書而已,不得豫知,有若諺所謂主不知之産也。且載嵩於本曹事,多爲排置,極爲周詳,今若許遞,則可合之人,猝難得矣。上曰,當此多事之時,付諸生手,事極狼狽,而重臣之强迫出仕,事體未安,似當有變通之擧矣。
師命曰,通信使一行及三度勅行酬應,皆出於戶曹,山陵石役及御供等事外,諸上司各司不緊公事,連續來責,當此多事之時,不可一一酬應,限三勅回還間,諸上司各司不緊公事,姑勿擧行事,捧承傳施行,何如?上曰,依爲之。出擧行條
師命曰,近來連値凶荒,各廛下人,赤立飢困之餘,又値三度勅行,其逐日來訴之狀,誠爲可矜,他無顧恤之路,戶曹兩倉所儲太,幾至七八萬石,若量宜除出,減價出糴於諸廛下人等處,以爲進排勅需時支保之地,則似爲合宜,而其價本,待秋徵納,未知何如。鼎重曰,近來各廛人,以連荒之故,果爲赤立,若無朝家顧恤之事,則來頭勅需進排之際,勢難支保,且兩倉太,旣納之外,今年當納者,又四萬餘石,推移送賑恤廳,其餘儲甚爲周足,除出若干,以救廛人,似爲便好矣。上曰,依爲之。出擧行條道一曰,新除授正言李三錫,時在公洪道公州地,請斯速乘馹上來事,下諭。上曰,依啓。
道一啓曰,姜萬鐵陰凶情節,畢露於渠之結案中,此固惡逆之尤,而神人之所不容者也。按律〈之〉請,今已再閱歲矣,尙靳一兪,臣竊惑焉。請發配罪人姜萬鐵依律處斷。上曰,勿爲煩論。
尹世紀啓曰,罪人姜萬鐵凶逆之狀,無異於賊堅,上變之功,又下於元老,賊堅·元老俱已伏法,而萬鐵獨保首領,其爲失刑,未有若此之大者也。按律之請,今已累年,而殿下每以不可失信爲敎,此則有不然者,凡人主之刑人殺人,一循國人公共之論,今玆萬鐵之罪,國人皆曰可殺,則臣等竊恐殿下不可以一時減死之敎,廢國人公共之論,壞朝廷討逆之典,且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。上曰,勿爲煩論。以上燼餘
上在昌德宮。停常參·經筵。
有政。
吏批,判書李䎘進,參判金萬基病,參議宋奎濂進,承旨朴純進。
吏批,以李師命爲都承旨,李翊相爲大司成,申懹爲直講,尹邦憲·李碩祚爲典籍,李東魯爲順陵參奉,沈思徵爲宣陵參奉,金禹錫爲戶曹參判。出身黃鎰,學生金炅,今加通政,年七十功臣嫡長。
兵批,兼判書金錫胄呈辭,參判吳道寅病,參議趙聖輔進,參知李東老病,左副承旨李世翊進。
兵批,以李翊相付副護軍,嚴緝付副司果。
朴純,以吏曹言啓曰,今此監試試官,當爲備擬,而堂下可合之人乏少,依近例缺官備望,而每望各二人擬入之意,敢啓。傳曰,知道。
又以吏曹言啓曰,今壬戌年守令應薦不薦人員,別單書入之意,敢啓。傳曰,知道。
傳于朴純曰,石灰二百石,送于內需司所捧處事,言于該曹。
又傳曰,慶寧郡主之喪,凡百所入諸具,一依慶安君護喪時例擧行事,亦爲分付該曹·該道。
朴純啓曰,假注書金弘禎,前患疔腫,今又復發,右手指浮大,刺痛不能執筆,末由察任,改差,他假注書差出,何如?傳曰,允。
以黃欽爲假注書。
傳于朴純曰,呈告之紛紜,未有甚於近日,揆以事體,殊甚未妥。自今以後,衆所共知實病外,切勿捧入。
以戶曹判書鄭載嵩初度呈辭,傳于朴純曰,此非引嫌呈告之時,還出給,使之斯速出仕。
安垕,以司僕寺官員,以提調言啓曰,辛酉分養馬中,故失·疲瘠·病傷·不馴者,當該守令等,依事目錄啓請罪,而此外,又有規免責罰,以馬病請報,仍留不送者,或有過限秋後來納者,如此之類,別單書入,竝依推考,何如?傳曰,允。
掌令鄭勔啓曰,昨者長官與同僚,以李元龜事,相繼引避,臣當處置,而臣於往年,亦忝諫職,隨參於元龜論罪之啓,今何敢晏然可否於其間乎?請命遞斥臣職。答曰,勿辭。
安垕啓曰,掌令鄭勔,再啓煩瀆,退待物論矣。傳曰,知道。
獻納吳道一啓曰,姜萬鐵陰凶情節,畢露於渠之結案招中,此固惡逆之尤,神人之所不容者也,按法之請,今已再閱歲矣,尙靳一兪,臣竊惑焉。萬鐵當初上變,不過爲人所脅,死中求生之計而已,凶謀顚末,全不吐實,則此豈有一毫可恕之端,而使之容息於覆載之間乎?元老以當初上變之人,至於錄勳,而至元成再告,逆狀盡露之後,元老以初不吐實,終至於伏法,況萬鐵卽賊堅至親,終始主謀之人,以功則不及元老,而以罪則有浮於元老,元老伏法,而萬鐵獨免,古今天下,寧有是理耶?三尺一撓,能國其國者,未之有也。若不得請,則決不可止。請發配罪人姜萬鐵依律處斷。竝引嫌而退,當初論劾,旣得臺體,人雖伸救,在我何嫌?格外引避,有乖臺體,初旣同參,何難處置?請大司憲李選,掌令鄭勔出仕,掌令尹世紀遞差。答曰,不允。處置事,依啓。
安垕啓曰,臺諫出仕事,命下矣,日勢已暮,明日待開門,牌招之意,敢啓。傳曰,知道。
右議政李尙眞疏曰,伏以臣,頃以左耳急病,未赴賓廳之會,敢陳一箚,惶懼俟罪,而反蒙溫批,至賜醫藥,感激生成之澤,賴脫危惡之境,而猶有餘症,轉成風丹,赤暈眉頰,浮氣遍面,熱勢亦盛,寢息俱廢,如是者幾至一旬,今雖少歇,眞元已削,仍致別症繼發,頭痛如劈,耳聵目眩,加以肢體痠痺,運用甚艱,坐臥之際,輒自叫苦,似此患勢,決非旬月之間,所可差愈。職務久曠,悶蹙已極,而方且客使疊到,民事罔極,上而至尊之所憂念,下而僚相之所勞攘,臣獨退臥私室,有若恝視,不惟私分之所不敢安,實亦國體之所宜斥去。伏乞聖慈,特垂矜察,亟許鐫免,以幸公私。且臣伏見大司憲李選避辭,卽李元龜事也。前歲夏間,秉銓之臣,有以元龜被彈之冤,治郡之善,建白於榻前,臣於元龜,雖非所親,治績之實,曾已稔聞,而其所取謗,亦多稱枉,故臣意以爲,不可以一時毁言,廢其可用之才,臣亦略有陳達矣,今於憲臣之啓,臣竊不勝瞿然。第念卽今諸道守令之善治者絶少,多致生民之困悴,當此之時,使元龜宰一邑,則可忘一邑之憂矣。設令元龜實有是事,捨短取長,甄敍調用,固可爲聖朝寬大之典,而亦不害於軫民擇守之意,況可以疑似之跡,斷爲罪案,竝與其才而棄之,臣恐其言有歉於論人平恕,爲國惜才之道也。然而臣之前者所陳,亦當入於今日非斥之中,臣於此,有不能晏然,竝此仰瀆,尤增愧悚。取進止。答曰,省箚具悉卿懇。卿之所患如此,予深慮念,未赴公會,有何傷哉?李元龜事,滌瑕收用,未爲不可,而張皇引避,語欠和平,予甚未快也。於卿少無不安之事,安心勿辭,從容善攝。仍傳曰,遣史官傳諭。
領敦寧府事金萬基箚曰,伏以,臣前後控辭,煩猥已極,苟非萬不獲已,則豈敢一向呼號,而不知止乎?聖明旣以卿之宿患,予豈不知爲敎,而尙靳許遞劇任,俾〈不〉得以保全殘喘,是聖明獨未盡燭賤疾之不可强,精力之無可堪而然也?人臣之欲解職務,亦固有病甚,而引病爲辭者矣,今臣則異於是,尙冀天日之臨照也。臣於前歲,病作而乞解,病減而復出,然其病減,特緣遇寒節而火熱,不甚用事故也,其根柢之深固,固自若也。今者春氣日而發揚,而火熱日而升騰,自前月晦間,日加一日,纔過十餘日,而熏灼焦熱之勢,壅閼昏瞀之狀,已到十分地頭,若其精神氣力,比前歲尤覺憊頓,無以與病爲敵,其果能支吾,以閱歷春夏,而遇寒復蘇,有不可必,而其於未寒之前,病勢之有進無退,則較然矣,如是而尙可虛帶職任,一任瘝曠,俟以其差減於半年之後,而不之許遞乎?聖明若諒察臣病狀之如右,則必不待臣言之累瀆矣。伏乞聖慈,矜臣血懇之出於萬萬不獲已,亟命遞改訓局之任,以大幸公私焉。臣不任情勢窮蹙,冒死哀籲之至。取進止。答曰,省箚具悉卿懇。備悉勤懇之意於前後箚,而巽辭之章,愈往而愈切,深慚誠意之未孚也。須體至意,安心勿辭,速出行公。仍傳曰,遣史官傳諭。以上燼餘
上在昌德宮。停常參·經筵。
酉時,日暈兩珥。
魚震翼啓曰,吏曹郞廳來言,臺諫有闕,政事,何以爲之?取稟。傳曰,明日爲之。
安垕啓曰,政事明日爲之事,命下矣。明日國忌齋戒,再明日國忌正日,何以爲之乎?敢稟。傳曰,過國忌後爲之。
魚震翼,以監試初試一所應辦官,以試官意啓曰,今日詩題書出之後,擧子輩來言,此題出於乙卯年公都會,請改題,而臣等以勿許改題,事目至嚴之意,累次開諭,則擧子輩一時齊聲以爲,從前科場,亦有以前後疊出改題之規,終不可製進云。擧子輩旣以此執言,則有難强令製進,不得已改題之意,敢啓。傳曰,知道。
朴純,以宣惠廳言啓曰,今二月令,江原道嶺東九官,兩大妃殿所封物膳,自本廳貿易封進,而其中乾廣魚,係是夏秋所産,故卽今所貿,色變蠹損,不合於御供,此則待新産退封之意,敢啓。傳曰,知道。
李世翊啓曰,備邊司郞廳來言,今日雖非日次,有數日後來會之命,故來詣賓廳云矣,敢啓。傳曰,知道。
傳于李世翊曰,大臣·備局堂上,引見。
朴純啓曰,假注書黃欽,時無職名,付軍職,冠帶常仕,何如?傳曰,允。
李世翊啓曰,當日爲政事,命下矣。都承旨李師命未肅拜,右承旨宋昌奉使復命,纔已出去,同副承旨魚震翼適以病故出去,廳中只有左承旨朴純,臣世翊,右副承旨安垕,兵批政廳,則臣當進去,而吏批政廳,何承旨進去乎?敢稟。傳曰,左承旨進去。
有政。吏批,判書李䎘進,參判金萬重病,參議宋奎濂進,左承旨朴純進。以尹堦爲戶曹判書,金禹錫爲同義禁,朴相馨爲掌令,任元耉爲持平,檜原君倫爲問安使,李翊相爲同知春秋,李敏敍同知實錄春秋,尹堦同兼訓鍊都監提調知義禁。
兵批,兼判書金錫胄病,參判吳斗寅進,參議趙聖輔進,參知李東老試官〈進去〉,左副承旨李世翊進。以尹世紀爲副護軍,睦林一爲副司直,黃欽爲副司正。
傳于安垕曰,歸厚署外棺板一部,送于內需司事,言于該曹。
宋昌書啓,臣承命往諭于領中樞府事宋時烈則以爲,臣年迫八袠,死亡無日,雖使臣筋力可勉,猶不宜冒年從事,況臣衰謝已極,悖謬罔加,加以去冬大病之後,厪厪氣血,剗削無餘,瞑目之期,非朝卽夕,溲渤殠穢之氣,已不自覺,而人不堪近,至於墟墓神主,俾也可忘,咫尺之地,禮隔情阻,人理都喪,常願遄死,只緣所處,幽昧荒僻,隔離天日,情實莫露,愊臆誰諒,惟有所恃者存焉。聖人處物,無不得宜,安老懷少,羈的御馬,意以爲孱骸破革,安着席薦,平心息慮,脩然歸盡矣。不料屢遣承宣,宣諭聖敎,累紙綸音,丁寧懇惻,不翅若耳提面命之諄複,眞可以泣鬼神而變金石矣,矧惟受罔極之厚德,願百身而圖報者,是臣也則誠獨何心,能不感隕?臣讀未終篇,咽不成聲,誠不覺涕淚之縱橫也。顧臣垂死㱡㱡之狀,見者怪其尙延,而虛辱隆音,至於此極,罪當萬死,尙復何言?且伏見聖諭,有遐心長往,潔身高蹈等敎,臣竊恨素心素行,尙不能自暴於聖世也。臣苟有一毫如聖敎者,則往年何至聞命卽承,前冬又何至强疾就乎?臣實萬萬不然也。且臣雖此垂盡之日,一刻何敢忘聖明哉?聞有善政,則喜而不寐,苟有闕失,則憂歎終日,至於山氓野老,來說悲苦之狀以爲,身役田賦,千辛萬苦,僅僅備納,自以爲從今少安,而旋以布麤米粗,退却而來,改備之際,如割肌膚,苟欲棄家逃散,則害及隣族,欲去而爲盜,則刑死可畏,惟願速斃而無知也。臣每慰諭之曰,此豈聖主之心哉?徒以國用之匱乏,吏胥之操弄而然耳。惟我主上,則至誠慜恤,痒痾切身,今日蠲除之令,皆出於主上之仁心也,有君如此,豈終無安樂之日乎云爾,則亦有感泣而去者矣。臣自謂愛殿下之心,不後於恒人矣,寧有一毫孤恩,而自便之心哉?臣本愚昧,無所知識,從前作爲,七顚八倒,爲人所笑,悔不可追,而近又有妄言之罪,方此踧踖矣。今復虛負聖敎,悸怖崩隕,只促危喘之絶滅而已云矣,敢啓。傳曰,用敷心腹,罄竭所蘊,而誠意未孚,近侍空返,造朝愈漠,無乃不足與有爲而然歟?心深愕然,繼以忸怩也。自古國家之汚隆,罔不由於賢者之用與不用,則其所關係,豈不重且大哉?矧今國勢艱虞,災異疊現之日,以卿宿德重望,不思所以扶顚弘濟之策,奉身決退,若是契然,是豈平日所望於卿者乎?春煦和暖,昔疾宜瘳,須體至意,無有遐心,從速上來,以副如渴之望事,更往傳諭。
大司憲李選啓曰,李元龜以諂附元凶,得罪公議之人,旋卽救解收用,有若汲汲褒賞者然,則臣以當初論啓之人,具由引避,勢所固然,而卽伏見答大臣之批,辭旨嚴峻,至有張皇引避,語欠和平等敎,臣實瞿然,不知所以措躬也。召牌之下,雖不得不趨詣承命,何敢一刻仍冒,以益罪戾乎?請命遞斥臣職。答曰,勿辭。
安垕啓曰,大司憲李選,再啓煩瀆,退待物論云矣。傳曰,知道。
掌令鄭勔啓曰,李元龜當初論劾,旣循公議,而被罪未久,旋又收敍,長官今日之論,烏得已乎?卽者答大臣之批,辭旨嚴峻,長官又爲引避,臣以參論之人,不敢可否,與昨無異,安得晏然於臺席乎?請命遞斥臣職。答曰,勿辭。
安垕啓曰,掌令鄭勔,再啓煩瀆,退待物論矣。傳曰,知道。
李世翊啓曰,兵曹判書金錫胄,牌招不進矣。傳曰,知道。
又啓曰,領府事處,更往傳諭事,命下矣。今已日暮,明日待開門,傳諭之意,敢啓。傳曰,知道。
巳時,上御熙政堂。引見大臣·備局堂上,領議政金壽恒,左議政閔鼎重,行禮曹判書呂聖齊,工曹判書申汝哲,吏曹判書李䎘,禮曹參判李翊,左副承旨李世翊,獻納吳道一,副校理金鎭龜,假注書黃欽·徐宗憲,記注官韓洸,記事官徐宗泰入侍。金壽恒進曰,近來風日不佳,此時聖候,若何?上曰,無事。壽恒曰,兩慈殿氣候,一向安寧乎?上曰,安寧。壽恒曰,今此兩度勅行,皆出意外,而前頭冊封勅行,又當出來,民事·國計,俱極渴悶矣。且前則皇帝瀋陽之行,只憑傳聞,而入送問安使,故使行雖後時無妨,而今番則自衙門旣已移咨,必須趁速差送問安使,使之迎候於瀋中,然後可無詰責之擧,而彼若以望間,定爲發行,則晦前當到瀋陽,以此言之,則使行一日爲急,而使臣李之翼,以病遞改之後,又以南龍翼代之,然臣等別有所慮,故仰達矣。彼之出來,蓋以展謁先陵,仍以告祭爲言,此其意欲因平南之後,顯示誇大之意耳。我之所以待之者,或不滿意,則不無生梗之弊,故臣等之意,欲以大臣差送耳。前者朗善君爲問安使,蓋彼人之待我國宗戚,與大臣同故也。閔鼎重曰,曾以二品,差問安使,故小臣亦以二品,奉命入往,而逮至辛亥,則以朗善君差送矣。今番則又與辛亥有別,彼方自以爲成功,而顯有驕傲之態,蒙古及在外公主,皆入賀云。當此之時,以秩未高之人,循例差送使臣,則恐或生梗也。上曰,辛亥年則朗善君,臨時加資以送耳。大臣則右相,旣有宿患,不可遠行,卿等當此客使疊到之日,凡干策應之際,多有相議之事,勢難遠出,以秩高宗班,差出以送,可也。壽恒曰,以前例言之,大臣無可往者,然後差送宗班,而近年每以宗班差送,事理不當,朝家雖多事,臣等中一人差送,有何妨碍?且小臣不作此行,今已累年,而瀋陽之距此道里,比北京稍近,往來之間亦不久,其於國事,有何大段難便乎?鼎重曰,多事之日,首相則雖不可遠出,臣之此行,少無妨碍於國事,且彼中事情,或不無偵探之事,臣雖不能善於偵探,而意欲奉命而周旋耳。上曰,卿等之言,雖如此,此時大臣不可遠送,今日內以宗班差出,使之念前發行。壽恒曰,問安使行期,甚爲急遽,路資令戶曹資送,似當矣。鼎重曰,勢未及求請於列邑,不可不自戶曹資送矣。上曰,依爲之。擧行條鼎重曰,曾在先朝問安使入送時,禮單物件,磨鍊以入,則自上有所增減,啓下矣。今亦依此磨鍊入啓,而其中白淸,似難及時貿得,故代以乾柹矣。今聞平安道有豫備白淸云,不必代送,其他物種,亦有改磨鍊者,改啓下之意,仰稟。上曰,依爲之,定奪。壽恒曰,判尹南龍翼,館伴啓下之後,適差問安使,館伴則當減下矣。今則旣以宗班差遣定奪,南龍翼使之仍察館伴之任,何如?上曰,依爲之,定奪。壽恒曰,勅行入京,只間數日,都監策應,戶曹專管,而判書鄭載嵩,七度牌招,終不承命,別傳敎之後,似不得不出,而亦不出仕,臣等自備局,遣郞廳問之,則只竢罪責云云。日者筵中臣未入侍,載嵩所達,雖未詳知,聞其大槪,則不過做錯也。凡人豈有營救缺,蓋其意見適如此,且承問仰對,與挺身營救者有異,缺,必至於罷職,則雖未知其稱停,而臺論亦不過事體上相規,旋卽停啓,亦爲國事故耳,雖非重臣,旣遭臺評,則豈能自安於心哉?第臺評亦非一端,或以不謹,或以不職爲言,則義不當冒出,朝家亦不可强迫,而此則不然,以事體上相規之故,而當此國計·民事,已到十分地頭之日,加以客行疊到,策應緊急,載嵩以世祿之臣,與國家當共休戚,而只顧區區之小嫌,恬然不動,至此之極,國家雖疲弊,豈無如載嵩者一人乎?此後則旣不可更招,似當有處置之道矣。鼎重曰,戶判之此時遞易有弊,且載嵩善於其職,故臣等有所仰達,自上亦敦勉,前後牌招,至於七度,別諭之旨,又且勤懇矣,終無出仕之意,凡臺論有輕重,重則不敢冒出,事理當然,而此則臺諫亦非有深攻之意也。以古人之事言之,先正臣李珥爲兵判時,被重劾,宣廟敦迫,使之出仕,則珥上疏,請問於三司諸臣,公議以爲可出云。以下缺
上在昌德宮。停常參·經筵。
世宗大王忌辰齋戒。
下直,江華經歷鄭載岱,慶尙兵虞候閔碩才。
安垕啓曰,大司憲李選,掌令鄭勔避嫌退待,執義尹拯,持平朴致道·任元耉在外,掌令朴相馨監試試官進去,今日以監察茶時之意,敢啓。傳曰,知道。
李世翊,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
魚震翼,以實錄改修廳郞廳,以摠裁官意啓曰,本廳堂上之不得備員,久矣,纂修之役,漸至稽延,完了無期,誠極可慮。堂上吏曹參判金萬重,牌招肅拜之後,旋又呈辭,尙不辭進於本廳,殊無當初啓請牌招之意,事甚未便,本職亦無必可辭之義,一向引入,實涉過當,金萬重推考,更爲牌招察任,何如?傳曰,允。
傳于魚震翼曰,客使入京,只隔三四日,地部責應,一刻爲急,不可等待其辭疏,戶曹判書,卽爲牌招察任。
兵曹口傳政事,以權斗紀爲副司直,林泳爲副司果。
魚震翼啓曰,戶曹判書尹堦,牌招不進矣。傳曰,明朝更爲牌招。
又以戶曹言啓曰,今此瀋陽問安使齎去,皇帝前禮物,就議大臣改磨鍊,別單書入之意,敢啓。傳曰,知道。
大司諫兪櫶啓曰,臣以極劣無似,猥玷匪據,涓塵莫裨,愧懼俱積,加以宿病新恙,近又添劇,尋單是事,每輒見阻,拘悶之至,不知所出矣。昨見獻納吳道一避辭,則筵中大臣,以前戶曹判書鄭載嵩罷職之啓,爲擬律太過,至於引避,臣不勝瞿然之至。載嵩之承問仰對,雖云一時做錯,而事係重大,公議至嚴,不可問備而止,故相議請罷矣。同僚旣以此避嫌,則臣以首席論啓之人,尤何敢晏然而已乎?家在僻處,日暮得聞,而身病且苦,不卽自列,經宿之後,今始扶曳來避,眞所謂一擧兩失者也,不可一刻冒居臺職。請命遞斥臣職。答曰,勿辭。
安垕啓曰,大司諫兪櫶,再啓煩瀆,退待物論矣。傳曰,知道。
魚震翼啓曰,臺諫出仕事,命下矣。日勢已晩,明日待開門,牌招之意,敢啓。傳曰,知道。
夜自一更至三更,月有重暈,內暈有兩珥,暈上有冠,色內赤外靑。四更五更,月暈。
弘文館校理金鎭龜箚曰,竝引嫌而退,具由引避,事理當然,則未安之敎,不必爲嫌,論劾之啓,初旣同參,則不敢可否,與前無異,大臣所達,本非非斥,則在我無嫌,何至引避?請大司憲李選,掌令鄭勔,獻納吳道一,大司諫兪櫶,竝命出仕,何如?答曰,依啓。以上燼餘
上在昌德宮。停常參·經筵。
世宗大王忌辰。
魚震翼啓曰,來二十一日,輪對日次,而勅使入京相値,頉稟。傳曰,知道。
安垕啓曰,大司憲李選,牌招不進矣。傳曰,知道。
辰時巳時,日有重暈,內暈有兩珥,暈上有背,色內赤外靑。
李師命啓曰,領議政金壽恒,左議政閔鼎重,來詣請對矣。傳曰,引見。
傳于李師命曰,靖陵陵上加土時,領議政當爲出去,而勅行已迫,朝家亦多議定之事,特爲破例,以判府事金壽興代行,而觀象監提調,亦令同往,可也。
傳于魚震翼曰,問安使齎去禮單物種中,魚物·果實,及兩西分定雜物外,皮物各種,自內看品次,入之。
李師命啓曰,勅使接見時說話,依前所錄,略爲加減書入,而此外問答間措語,令廟堂豫爲定奪,以備睿覽,何如?傳曰,允。
又啓曰,問安使以大臣擬望差出事,命下矣。辛亥年問安使,朗善君俁入去之時,雖無書狀官同往之事,而今此大臣之奉命出疆,事體自別,自多行中檢飭之事,而大臣不可身視細務,書狀官似當差出隨行,何以爲之?敢稟。傳曰,依爲之。
傳于李師命曰,左議政瀋陽入往時,別遣御醫,持藥物隨去。
有政。吏批,判書李䎘進,參判金萬重病,參議宋奎濂進,行都承旨李師命進。以洪萬容爲同知春秋,閔鼎重爲問安使,尹世紀爲書狀官,昌城君佖·李翊爲司饔院提調,尹世紀兼掌令。
兵批,兼判書金錫胄,御營廳中日進,參判吳斗寅進,參議趙聖輔進,參知李東老試官〈進去〉,右副承旨安垕進。無政事。
李師命,以觀象監官員,以領事意啓曰,靖陵改莎草時,特爲破例,以原任大臣代行,而觀象監提調,亦令同往事,命下矣。當初臣壽恒,以本監領事,禮曹判書呂聖齊,以繕工監提調,竝爲兼進事,啓稟定奪,故二員進去之意,旣已分付於京畿,而到今臨時,又添一員,則方當勅行出站之時,夫馬支供等事,必致窘急狼狽之患,且本監提調有故,則以禮曹堂上兼進,亦有已行之前例,今亦依此兼進,恐合穩便省弊之道,敢此仰稟。傳曰,依爲之。
魚震翼,以戶曹言啓曰,問安使盤纏路資,今方磨鍊,而曾無以大臣爲問安使時,且今番則或不無意外別樣行役之事矣,依北京大臣奉使之例,磨鍊以給,何如?傳曰,允。
又以承文院官員,以都提調意啓曰,問安使齎去文書草本,今日會坐査對,而本院提調,或有公故,或有身病,私嫌未參者,只是一員,事體極苟簡,且主文之臣,專管文書,而大提學李敏敍,以兼帶未肅拜之故,不爲行公,提調洪萬容,新授同知春秋,亦未及肅謝,竝於明朝,牌招肅拜,以爲文書相議査對備員之地,何如?傳曰,允。
魚震翼啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
夜自一更至三更,南方有氣如火光。
辰時,上御熙政堂。領議政金壽恒,左議政閔鼎重,同副承旨魚震翼,假注書黃欽,記注官韓洸,記事官徐宗泰入侍。金壽恒進曰,數日日氣陰寒,上候,若何?上曰,無事。壽恒曰,臣以靖陵進去事,旣已下直,而以問安使一款,有急時定奪事,請對矣。今此皇帝出來瀋陽之報,旣在於咨文,則必須趁卽入送問安使,使之待候於瀋中,然後可無意外生梗之慮,而不幸有使臣數遞之事,行期漸至遲延,事將狼狽矣。蓋以事理言之,則今番使行,臣等當往,故頃日筵中,再三仰達,而自上以秩高宗班差送爲敎,故臣等退出之後,與政官相議,則宗班中,惟檜原君倫可合,故銓曹備擬受點矣。其後檜原君倫,卽來見臣曰,素以抱病之人,猝當遠行,若有中路狼狽之患,則非但私情切迫,公事之僨敗,亦甚可慮,宜自廟堂變通云云。臣等答以事已急遽,勢難變通云爾,則又曰,雖被罪責,決難入去云而去矣。厥後日官,以拜表日推擇事,往問年甲,則稱以陳疏請遞,終不書給云。日官之往問,亦以國事,則此乃朝家命令,而終始違拒,揆以分義,實涉駭然,若欲强迫入送,則事體損傷,卽今形勢,不可不變通,而彼若定以望日發行,則晦前必到瀋陽,使行必於一二日內發程,罔夜入去,然後或可及期,設或不及,在我理直,不患無辭矣。到此地頭,則雖欲差送宗班,宗班異於外朝,資裝形勢,決難周旋於一日之內,臣等中一人入往之外,似無他道矣。雖北京之遠,大臣往來,小無妨碍於國事,況瀋陽往返,不過四十餘日之間,有何大段妨碍於國事乎?閔鼎重曰,檜原君倫,非但渠自以爲必欲圖遞後已,至於日官,以國事往問年甲,而終不書給,今若推考督送,則徒損事體,且卽今形勢,宗班則路費無路周旋,臣等則別無治行之事,若蒙差遣之命,則雖明日可以發行,馳進義州,探問彼中行期,而前進矣。上曰,大臣則此時不遠送,以他宗班差送,可也。壽恒曰,臣等當往,而差遣宗班,已涉未安,而且今番,則形勢與前有異,宗班雖自戶曹資送,凡干行具,必未及周旋,因此遲延,或有詰責之擧,則此乃無事中生事,不可不差送大臣,使之罔夜入去矣。臣等所陳,非循例之請也。鼎重曰,行期若從容,則宗班可以差遣,而今番則宗班決難治行去,且設有辱及之事,大臣入往,然後或可䌤縫矣。當此多事之日,首相雖不可遠送,小臣則小無妨碍矣。上曰,事勢如是急遽,問安使以大臣,今日內口傳擬望差出事,分付,可也。壽恒曰,檜原君倫,雖曰有病,時無委頓疾痛之事,而當此急遽差送之時,必欲圖免,揆以分義,豈容如是?不可只遞其奉使之任,當有警責之道矣。鼎重曰,倫之本意,則似出於慮其僨事,然病勢不至於委頓之域,而如是力辭,揆以分義,事體俱極寒心,不可不警責矣。魚震翼曰,檜原君倫,一日四度呈辭,臣等欲請推而未及矣。上曰,檜原君倫,雖有宿病,旣不至於危頓之域,而如是圖免,事甚未便,罷職,可也。擧行條上曰,勅行連續出來,西路撥馬,勢難支堪,狀啓及緊急公事外,不緊往復之事,切勿續續發送,以除京畿·西路撥馬之弊事,自政院各別嚴飭,可也。壽恒曰,取考前例,禮單物種,有倭劍二柄,故今亦依此磨鍊,而彼人素責此物,必先看品,不可不別樣擇送矣。如此等事,或有執頉之時,故敢達。上曰,戶曹所儲倭劍,品多不好,故前者或有自內出給以送之時,今番亦當自內出給矣。遂罷出。
右議政李尙眞箚曰,卽伏聞兩大臣爲問安使事,請對入侍,差遣大臣之命,自顧臣身,素有奇疾,凡於奔走之事,每致僚相獨賢之勞,臣誠惶愧竢罪之不暇,而第惟頃年,亦有問安使之行,差送六卿,前例可據,初以重臣備擬,蓋以此也。今以重臣宗班之不肯行,而以大臣代之,則其在事面,寧有是理?臣僚之行止勞逸,惟意所欲者,殆近於前朝之季,國綱之頹弛,至此而更無餘地,豈不大可寒心哉?不但此擧有壞國體,違例創新,亦關後弊,以此以彼,決不可以大臣差遣。伏願聖明,更加審量,亟改成命,移授重臣幸甚。今重臣可往者無多,而若就罷散中,收敍而差送,則亦不無其人矣,且前後托疾圖免者,勿論其虛實,竝皆從重科罪,以爲懲後之地,尤所不可已者,亦乞留神夬斷焉。取進止。答曰,省箚具悉卿懇。問安使之以大臣差出,雖云違例,但今番事勢,與前有異故耳。箚末事,除實病人外,旣已科罪矣,卿其安心焉。以上燼餘
上在昌德宮。停常參·經筵。
下直,別害僉使安大器,傳于李世翊曰,今下弓矢,別害僉使安大器處,給送。
左議政閔鼎重啓曰,拜表吉日,自該曹以今二十二日推擇,而北京離發之期,果在於十五日,則計其程途,勢甚忙迫,不得已臣於今日發行,馳到義州,以爲待其探報,前進之計,文書則追後成送,亦無所妨,昨已陳達於榻前,又與首相相議,令政院依此擧行,且畿驛人馬,已以迎勅,進行境上,更無餘數。臣之一行所騎,無以備立,分付該曹,以京驛馬分把之意,敢啓。傳曰,依啓。
李師命啓曰,通禮院假引儀鄭時弼,今日當爲進呈肅拜單子於政院,諸承旨坐廳之後,尙不來到,至令下人,代呈單子,其怠慢縱恣之狀,不可不懲,假引儀鄭時弼,令攸司從重科罪,何如?傳曰,允。
傳于李師命曰,左議政瀋陽入往時,鍼醫亦令隨行。
傳于李師命曰,問安使·書狀官,引見。
以公洪監司,宋領府事月廩不受事狀啓,傳于魚震翼曰,更令本官輸送。
安垕,以義禁府言啓曰,今此迎勅擧動時,大駕考喧左右各一員,挾輦左右各一員,駕導左右各一員,駕後左右各一員,當直一員,本府留司一員,監試兩所禁亂官各一員,勅使在館時三門把守假都事三員,合以十五員分差,而本府都事十員外,五員不足,假都事五員,令該曹趁卽差出,以爲習儀時調用之地,何如?傳曰,允。
魚震翼,以戶曹言啓曰,問安使齎去禮物,今日封裹於本曹之意,敢啓。傳曰,知道。
又以戶曹言啓曰,永昭殿所用沈醬,例自本殿沈造以用,而未成熟前,自該司進排矣。今以十四甕味變之故,令該司進排事,入啓蒙允,而沈醬成熟前,進排之外,元無依三日供上之例進排之規,卽今本殿餘在沈醬三石,可以繼用於追後所沈未成熟之間,本曹措備末醬,亦當連續覓送,自本殿依前沈造繼用,勿爲創開無前之規,何如?傳曰,允。
李世翊,以兵曹言啓曰,以政院啓辭,壬戌年例,邊將薦單子,依前捧入,而其中應薦不薦人員,令該曹察處事,允下矣。不薦人員,別單書入,竝推考,何如?傳曰,允。
魚震翼,以禮曹言啓曰,今此問安使拜表忙迫,而念間皆有拘忌,無他吉日,故不得已以二十二日推擇啓下,二十二日則乃迎勅翌日頒敎之日也。頒敎則同日待開門行禮,仍行拜表事,知委擧行,何如?傳曰,允。
李世翊,以兵曹言啓曰,今二月十六日,幼學睦在中,校生呂從和等稱名人,自丹鳳門入來,差備門外擊錚,極爲駭愕,竝令攸司囚禁治罪,同門守門將趙有穡,常時不能禁斷雜人,以致闌入,亦難免其責,推考,何如?傳曰,允。
又以御營廳言啓曰,今此一番軍兵及五番別馬隊別破陣,京案雜色軍兵等,射炮用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
魚震翼,以迎接都監言啓曰,儺禮,軒架三度習儀時,例有曳出郊外,而出入之際,非但有破傷之患,市民之前期調發,亦甚有弊,依近例,勅使入京前一日,曳出慕華館,兼行私習儀之意,敢啓。傳曰,知道。
大司憲李選啓曰,臣之以李元龜事,一避再避者,夫豈所得已乎?出於不得已也,而前後聖批,連下未安之敎,已極惶蹙靡容。昨又得見重臣箚本,則辭說狼藉,莫非憤懥所發,今不必更爲論辯,有若相較,宜當,夷然受之,以寓古人唾面待乾之意而已。惟其不敢一刻仍冒,以損臺體,則到此益決,而昨緣賤疾猝劇,殆不省事,召牌之下,竟未祗赴,今始扶曳來避,所失尤大。請命罷斥臣職。答曰,勿辭。
安垕啓曰,大司憲李選,再啓煩瀆,退待物論矣。傳曰,知道。
掌令鄭勔啓曰,卽者長官,以李元龜事,又爲引避,臣之不敢可否,與前無異,數日之內,仍一事至於三避,瀆擾之罪,益無所逃,何敢一刻冒居乎?請命遞斥臣職。答曰,勿辭。
安垕啓曰,掌令鄭勔,再啓煩瀆,退待物論矣。傳曰,知道。
獻納吳道一啓曰,請發配罪人姜萬鐵依律處斷。請檜原君倫拿問定罪。請兵曹佐郞李箕相遞差,當該吏曹堂郞,竝命推考。玉堂入直之官,備擬於考官之望,則除非官僚乏少,無可推移之時,未嘗以入直懸錄,而雖或受點於夜深之後,在外官僚,例有留門牌招之擧,蓋以科場試士,事體至重故也。今此監試初試考官望單子捧入之時,玉堂之官,首擬於考官望,政院以入直懸錄以入,冀免受點,揆以事體,殊甚無謂。請當該承旨推考。竝引嫌而退,未安之敎,重臣之箚,俱不必爲嫌,而召牌不進,在例應遞,旣以同參論啓,則不敢可否,與前無異。請掌令鄭勔出仕,大司憲李選遞差。答曰,不允。檜原君倫事,罷職之罰,可以懲規避之罪,何必拿問乎?勿煩。末端兩件事,依啓。
辰時,上御熙政堂,問安使引見。左議政閔鼎重,左副承旨李世翊,書狀官尹世紀,假注書黃欽,記事官徐宗泰,記事官朴泰維入侍。閔鼎重進前,上曰,今番事勢,有不得已者,至以大臣差遣,不但多事之時,大臣遠出之爲悶,卿前者落傷,餘症尙未快復,而萬里行役,如是忙遽,極可慮者,須無事往返也。鼎重曰,上敎如此,惶感之至,不知所達,臣雖有宿病,國事緊重,何敢言私?伏見右相箚子,則以差遣大臣爲不可,然自前彼人,以大臣奉使爲重,而今者纔定南方,欲示誇大之意,稱以拜陵吉慶,至於移咨,而以二品循例差送,則慮或有生梗之弊,臣等請行矣。孝廟朝,嘗以麟平大君爲問安使,行至平壤,而還歸云。臣雖未能詳知其顚末,其時亦必重其事,而大君差送也。計其日子,彼之發行,果在望日,則臣行勢未及去,而北使方在境內,若聞臣行忙迫馳進,則必不以爲稽緩矣。拜表則事體當以今二十二日,如例拜表,慕華館査對以送事,與首相相議而去,員役有落後者,與禁軍齎表,又同時撥馬下送之意,自政院擧行,似當矣。上曰,相値於瀋中,則幸矣,而若或不得相値,固有轉向他處之事,則還期遲速,有不可知,是可慮也。鼎重曰,太皇太后出來云,而此則旣不在於咨文,設或以不爲問安有所詰問,當以旣不擧論於咨文,未得聞知爲答耳。勅行連續出來,西路夫馬及接待之事,最爲悶慮,書狀官自政院稟啓差出,然臣欲爲啓達減下,以省一分之弊,而第念急遽之行,或有疾病·事故,則無可推移,以是爲慮,不爲啓達矣。上曰,唯。鼎重退就座,上命宣醞。鼎重曰,旣不善飮,且方臨行,恐不勝酒矣。上曰,隨量爲之。李世翊,亦以不能飮爲辭,上曰,隨量。酒四行,鼎重進曰,旣已過飮,敢達。上曰,今方臨行,不必强飮。仍命內侍停杯。鼎重〈?〉,今已來朝,臣連蒙優老之典,而僉知中樞府事權,年今八十二歲云,似當均蒙恩典,故敢達。上曰,分付該曹,一體加資,可也。尹世紀曰,臣以無似,猥受使价重任,惟辱命是懼,不勝惶悚矣。上命賜鼎重及世紀臘藥各一封。遂罷出。
領敦寧金萬基箚曰,伏以臣冒死陳籲,至于三四,輒承優批,其所以慰諭敦勉者,勤懇備至,而及至十四日之批,伏讀以還,尤不任其惶悚罔措焉。然而終不得奉承嚴命,出而供職,臣罪萬死萬死。自古人君之於臣僚之丐免職任也,知其疾病之不可强也則許之,察其控辭之出於誠心也則許之矣,若其病不莅事,而致有瘝曠之弊也,則不待辭,而亟遞之矣。今臣所患,實切性命之憂,不啻不可强矣,前後控辭,披瀝肝血,區區腷臆,旣已罄竭無餘矣。自去歲夏秋以來,委頓之時居多,稍蘇之日絶少,日次習陣,每事頉啓,褊裨軍校,罕與相接,其職事之曠廢,戒備之疎虞,何可勝道哉?殿下苟其矜憐微臣也,則誠宜許其血懇,卸其重負,俾得專意將理,以保病喘,以尋生路矣。至於職事曠廢之弊,則所關甚重,其憂不細,在聖朝詰戎備患之道,其可持難許遞微臣,而不之深念乎此也?惟是臣平日,素不見信於君,誠實不足,大聲疾呼,而尙無以動天聽,臣罪至此,益無所逃。伏乞聖明,亟遞臣將任,以幸公私,仍治臣罪,以警同僚,臣不勝大願。取進止。答曰,省箚具悉卿懇。卿疾病,予非不知,前後祈免,不啻勤懇,而尙靳允許者,蓋以缺然者,存焉故也。卿之固辭,愈往愈切,大臣繼以疾病之難强,有所陳達,終令强迫,亦非禮待之道,大將之任,不得已今姑勉副,以安卿心,何如?須體至意,量其筋力,時時出入筵席,以慰予心。仍傳曰,遣史官傳諭。
行禮曹判書呂聖齊疏曰,伏以,臣慘禍餘生,客使之時,不得行公矣,前頭擧動時,禮官當行贊禮之任,而臣之情勢,決無進參之路,公私狼狽。伏乞聖明,俯賜諒察,亟命遞改臣本職,不勝幸甚。答曰,省疏具悉。當令次官代行矣,卿其安心,勿辭察職。
修撰金萬埰疏曰,伏以,臣於頃日,忝叨匪據,不敢承當,累拒召命,逋慢之誅,在所難免,而聖度天大,特蒙寬宥,恩敍旋降,除命繼及,感激銘骨,糜粉難酬,區區情勢,有不暇顧,惟當不計顚仆,卽日就途,而竊伏念,君臣猶父子也,苟有所懷,義當無隱,臣何敢貪戀榮寵,泯默苟冒,不思一暴於天地父母之前哉?臣爲人孱劣,稟性魯莽,加以痼疾纏身,懶散自廢,不曾讀得一卷書,瞢然無所知識,倖竊科第,歷揚華顯,恒切愧懼于中,矧玆經幄之職,爲任自別,苟非文學才望,爲世所許者,莫宜居之。今臣徒以家世,猥玷極選,自揣才分,已多慙恧,物議之嗤點,勢所必至,臣雖愚駭,亦有一端廉恥,其何敢靦顔冒進,汚辱名器,而重貽淸朝之累哉?且臣素患痰火之症,每當春和,輒卽復發,頃者爲省母墳,强疾登程,未及得達,症勢添劇,頃刻之內,殆不省人事,淹留鄕村,差歇無期。伏乞聖慈,曲垂矜察,將臣職名,亟賜鐫改,以重名器,以安微分,不勝幸甚。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
下直,全義縣監權惟。
午時未時,日暈。
李師命啓曰,小臣迎勅習儀進去,下直。傳曰,知道。
又啓曰,領議政金壽恒,來詣請對矣。傳曰,引見。
安垕,以都摠府言啓曰,副摠管沈梓以贊禮,迎勅習儀處,除標信,慕華館進去之意,敢啓。傳曰,知道。
又以都摠府言啓曰,今日入直軍士,當爲中日習射,而勅使入京不遠,依前例,限回還間,姑停之意,敢啓。傳曰,知道。
李師命,以弘文館言啓曰,本館下番,副修撰臣黃玧,以錄勳都監儀軌郞廳,今日晝仕出去之意,敢啓。傳曰,知道。
又啓曰,勅行已迫,習儀及擧動之時,禮房承旨,多有擧行之事,而該房右承旨宋昌,以傳諭事,纔往宋領府事處,復命之期,當在於二十四五日間。且郊外擧動,及接見之際,承旨不可不備員,而禮房尤爲緊要,似當有變通之道,敢此仰稟。傳曰,改差,卽爲開政差出。
魚震翼啓曰,吏曹判書李䎘,牌招不進矣。傳曰,更爲牌招。
又以吏曹言啓曰,迎勅擧動時,禮曹堂上,例爲左贊禮,而判書呂聖齊,參判李翊,皆以拘避之嫌,故實差,則以戶曹參判金禹錫,豫差,則以行副護軍李敏敍,前期塡差啓下矣。今日習儀迫頭,而俱以辭職之故,不爲出肅,他人則除老病·實病有故人外,皆已塡差於各項,絶無一人可以推移之員,事勢窘急,不可無變通之擧。金禹錫病勢,不至深重,李敏敍辭疏,旣已批下,令政院斯速稟旨擧行,使之進參於習儀,何如?傳曰,允。
李世翊啓曰,今日廳中,位甚不齊,都承旨李師命,習儀進去,左承旨朴純,開城府出去,右副承旨安垕,在家陳疏,廳中只有臣世翊,及同副承旨魚震翼,出納之際,不成貌樣。右副承旨安垕,疏批已下,卽爲牌招察任,何如?傳曰,允。
以京畿監司狀啓,左參贊李端夏辭狀,傳于李師命曰,史事爲急,安心勿辭,從速上來察職事,回諭。
李世翊,以兵曹言啓曰,本曹郞廳八員內,正郞南弼星,以把守郞廳進去,佐郞李元齡,以迎接都監郞廳進去,而正郞金晳·朴世樟,俱以京試官出去,安汝岳在外未上來,佐郞李箕相,方在被論中,不得行公,無故之人,只有二員,非但多事之地,事甚苟簡。前頭擧動時,侍衛各差備,勢難推移。正郞安汝岳,佐郞李箕相,竝姑爲改差,其代,以在京無故之人,今日政差出,何如?傳曰,允。
又以兵曹言啓曰,今二月二十日,武臣賓廳講書日次,而勅使入京,只隔一日,被講抄官,多以差備官啓下,方有習儀奔走之事,不得爲之之意,敢啓。傳曰,知道。
魚震翼啓曰,左贊禮金禹錫,牌招不進矣。傳曰,更爲牌招。
李師命,以迎接都監言啓曰,都廳朴相馨,以監試試官,方在試所,出榜遲速,未可豫料,客行入京,迫在再明。朴相馨改差,其代,以成均館直講申懹差下。郞廳司䆃寺主簿朴思良,又因待勅難便,請依前例呈狀,掌樂院主簿朴銑,寒疾極重,累次呈狀,聞其病勢,實難行公。朴思良·朴銑竝改差,其代,以兵曹正郞南弼星,成均館典籍尹邦憲差下,竝令察任,何如?傳曰,允。
又以迎接都監言啓曰,追來勅使迎接館伴,則別爲啓下,而堂上·郞廳,則竝爲仍察事,旣已啓下矣。應行諸事,一依啓下事目,擧行之意,敢啓。傳曰,知道。
李世翊啓曰,新除授訓鍊大將金錫胄,卽爲牌招,命召傳授之意,敢啓。傳曰,知道。
魚震翼,以戶曹言啓曰,問安使禮物中,靑黍皮一百令,未及造作,今當追後發送,令該曹定禁軍,撥馬馳送之意,敢啓。傳曰,知道。
安垕啓曰,訓鍊大將金錫胄,承牌來詣闕下,陳疏出去矣。箚批已下,更爲牌招,命召傳授之意,敢啓。傳曰,知道。
魚震翼啓曰,卽者吏曹草記,今日習儀時,左贊禮禮曹判書呂聖齊,參判李翊,皆有拘避之嫌,故實差,則以戶曹參判金禹錫,豫差,則以行副護軍李敏敍塡差,而金禹錫,病勢不至深重,李敏敍,辭疏旣已批下,令政院稟旨擧行事,旣已允下矣。左贊禮實差金禹錫,豫差李敏敍,竝卽牌招,使之進參於習儀,何如?傳曰,允。
有政。吏批,判書李䎘被論,參判金萬重病,參議宋奎濂進,都承旨李師命進。啓曰,判書李䎘,方在被論中,參判金萬重,承牌詣闕,還爲出去,小臣獨政未安,何以爲之?敢稟。傳曰,只出緊任。以趙聖輔爲同副承旨,李翊爲大司憲,申曅爲持平,權恒爲兵曹正郞,朴慶後爲兵曹佐郞,宋基泰爲司評,李敏敍爲禮曹參判,尹趾完爲兵曹參知,僉知權今加嘉善,年八十老職,右承旨李世翊,左副承旨安垕,右副承旨魚震翼。
吏批啓曰,掌隷院司評宋光洵,身病甚重,不得行公。詞訟煩劇之地,不可久曠,改差,何如?傳曰,允。
兵批,兼判書金錫胄進,參判吳斗寅進,參議趙聖輔進,參知李東老試官〈進去〉,左副承旨李世翊進。以李選·宋昌爲護軍,任元耉爲副司直,申汝哲爲御營大將,呂聖齊爲守禦使。
李世翊啓曰,新除授御營大將申汝哲,卽爲牌招,命召傳授之意,敢啓。傳曰,知道。
掌令鄭勔啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老俱以伏法,而萬鐵獨保首領,古今失刑,未有若此之大者也。按律之請,今已累年,而殿下每以不可失信爲敎,此則有不然者。凡人主之刑人·殺人,一循國人公共之論,今此萬鐵之罪,國人皆曰可殺,則臣竊恐殿下不可以一時減死之敎,廢國人公共之論,乖朝廷討逆之典。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。答曰,勿煩。
司諫金載顯,獻納吳道一啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。按法之請,今已再閱歲,而尙靳一兪,臣等竊惑焉。萬鐵當初上變,不過爲人所脅,死中求生之計而已,凶謀顚末,全不吐實,則此豈有一毫可恕之端,而使之容息於覆載之間哉?元老以當初上變之人,至於錄勳,而及至元成再告,逆狀盡露之後,元老以初不吐實,終至伏法,況萬鐵卽賊堅至親,終始之主謀人,以功則不及於元老,而以罪則有浮於元老,元老伏法,而萬鐵獨免,古今天下,寧有是理?三尺一撓,而能國其國者,未之有也。若不得請,則決不可止。請發配罪人姜萬鐵依律處斷。不擇夷險,事不辭難,卽人臣職分之當然,況國之大事,最重專對,故古人有朝受命而夕飮氷者,其義之重且嚴,爲如何哉?檜原君倫,受國厚恩,致位崇班,不念國事之重,惟懷自便之計,問安使除授之後,托病圖避,肆然投疏,日至於四,其全昧分義,偃蹇縱恣之狀,實前所未有之事,豈可以罷職之罰,若治微眚薄過者然哉?若不痛加懲艾,則將無以糾率臣工,振肅頹綱,不可以宗戚之臣,而有所容貸。請檜原君倫,拿問定罪。騎省郞官,卽淸選階梯也。自非翰注出身,才望表著者,陞出六品之後,必須歷試他司,漸次備擬,蓋所以重官方抑躁進也。近來官序無漸,僥躐成風,兵曹佐郞李箕相登科之後,以五十無一資,直出六品,則其全無履歷可知,而除授典籍之日,卽擬騎省之望,至於受點,政體舛謬,物情未厭。請吏曹當該堂上·郞廳,竝命推考。答曰,不允。末端事,依啓。
魚震翼啓曰,金判府事箚子批答,遣史官傳諭事,命下矣。今已夜深,明日待開門,傳諭之意,敢啓。傳曰,知道。
夜三更四更,月暈。五更,月暈,暈上有冠,色內赤外靑。
巳時,二月十九日上御熙政堂。領議政金壽恒,左副承旨李世翊,假注書黃欽,記事官徐宗泰,記事官朴泰維入侍。壽恒進曰,時雨雖降,日氣陰寒,此時聖候,若何?上曰,無事。壽恒進曰,訓鍊大將,旣已遞免矣,今當差出其代,故有稟定事,請對矣。兩局大將,俱是重任,而訓局,則率輦下親兵,爲任甚重。且方有軍制變通之議,而凡軍政,本兵主之,必以兵判,兼訓局大將然後,相議變通之際,似無窒碍之事,御營大將金錫胄,移授訓局大將,似爲得宜。左右相之意,亦皆如此,自上若以爲可,則特下移拜之命而已,不必擬望以入也。上曰,予意亦然。御營大將金錫胄,移授訓局大將,御營大將擬望以入,可也。壽恒曰,御營大將,則臣退出之後,當與右相,相議擬望,而以曾經者言之,工曹判書申汝哲,久受此任,刑曹參判金益勳,亦於向時,特命除授,而其時因臺論還遞,然此兩人,皆可任也。軍制一款,則主兵之臣出仕然後,可與之熟講稟處,而卽今國用軍需,罄竭無餘,因循度日,則將至於莫可收拾之域,變通之道,不可已也。或者以爲,都監軍可減,而都監之軍,乃輦下親兵也,不可輕易減損,訓局別隊,乃新設之軍也,或曰,此所當罷,而領府事宋時烈亦以爲,別隊不可罷,只都監軍,有闕勿補,爲宜云矣。蓋以精抄軍設立之故,兵曹所捧減縮。今若以訓局別隊,合屬於精抄廳,擇其中精銳者立番,餘軍則收布以補軍需,似好。主兵之臣,旣兼訓局大將,於此等變通之際,亦可相議善處也。上曰,本兵旣兼訓局,出仕後講定,可也。壽恒曰,勅使連續出來,以路程記計之,則前勅回程未久,後勅卽當入京。都監郞廳,皆使之仍察後勅迎接之任,而館伴則似當各出,故以金錫胄,差後勅館伴矣。金錫胄旣兼訓局大將,郊外擧動當扈駕,且多軍務酬應之事,勢難兼察館伴之任。金錫胄所帶館伴減下,以初巡勅使館伴南龍翼,使之仍察後勅館伴之任,何如?上曰,依爲之。榻前定奪壽恒曰,見遠接使狀啓,則以郊迎一款,使譯官探問於李一善,則一善所答之意,似不專在於阻搪云。然彼人之意,雖在阻搪,例示落落之色,以爲索價之計耳。今番則已定郊迎,不必更問於彼人,而第館所擧動,則決難爲之,彼人入城後,分付都監,使譯輩周旋,似當矣。上曰,勅行連續出來,不可每每不出,故欲趁此閭巷乾淨之時,出郊迎勅矣。至於館所,則不可擧動,勅行入京後,分付都監,使譯輩周旋,可也。壽恒曰,勅使入京之後,館所所用芙蓉香,自前自內醫院進排,一巡勅行所用甚多,而卽今勅行疊到,內局所儲芙蓉香,餘數無多。且香材例於節使之行貿來,今雖欲新造,材料難辦,恐無以繼用。今番勅行,則雖自內局依前推移進排,此後則令戶曹前期料理,別爲造置,以爲館所之用事,定式擧行,似爲便當矣。上曰,依爲之。擧行條壽恒曰,日者平安監兵使請推之啓,掌令申懹,至被譴罰,斥補邊邑,雖曰補外,卽同遠竄,則任元耉以當初首發之人,雖在散班,固當陳疏自首,請與同罰,而終無一言,士夫風節,豈容如是?銓曹復擬持平之望,雖因乏人之致,揆以政體,不可旋授臺職。持平任元耉遞差,似當矣。上曰,持平任元耉,遞差,可也。擧行條壽恒曰,守禦使望單子已入,而尙未下批,故敢達。上曰,例於政事下批,今日政當下批矣。今見平安監司狀啓,則勅行高陽止宿,而翌日直入京云,洪濟院,當爲過站矣。壽恒曰,華使往來時,則不設洪濟站,故領議政·都承旨,出往碧蹄站,而今則洪濟院乃宴享站,彼雖自高陽直入,臣與都承旨,明日夕先肅拜,再明曉馳進洪濟院以待矣。李世翊曰,二十二日當頒敎,明日大提學命招,敎文製進之意,敢達。上曰,依爲之。世翊曰,二十二日頒敎,與拜表相値,而頒敎節次遲延,若過後拜表,則必至午間,表文入送,一刻爲急,當日早朝,先行拜表,而頒敎,則差晩行之,何如?壽恒曰,頒敎則早晩無關,先行拜表,似當矣。上曰,頒敎則雖於午後爲之,無妨,拜表先行,可也。世翊曰,承旨闕員,今當差出,而擧動已迫,以在京無故人差出事,分付,何如?上曰,依爲之。以上三件榻前定奪世翊曰,勅書自灣上,傳書上送之後,例下都監,而今番,則不爲啓下,故敢達。上曰,勅書赦文末端,甚爲支煩矣。壽恒曰,宣詔官·讀勅官,必豫爲看過然後,可以臨時善讀,且有觀勢間間不讀之處矣。上曰,唯。遂罷出。
右副承旨安垕疏曰,伏以日者,監試試官望單子捧入之時,臣適在廳中,取見單子,則考官中,有玉堂入直之員,臣徒知其入直懸錄之有前例,而至於他員留門牌招之例,則造次之頃,未及致思,仍以入直,懸錄入啓矣。昨者諫臣論劾,辭意甚峻,至有問備之擧,臣於此不勝悚惕,無辭而自解也。臣猥以庸陋,新忝喉司,觸事疏謬,宜其僨敗而速戾也。顧此科場事體,何等重大,而未諳規例,不覺做錯,彈劾旣加,公議至嚴,臣之不可一日冒處於出納之地,至此而決矣。伏乞聖明,亟許鐫削臣職,以謝公議,以安私分,不勝幸甚。答曰,省疏具悉。爾其勿辭察職。
右贊成金錫胄箚曰,伏以臣本踈懦無能,不識軍旅,而頃當承乏,猥膺御營之命,冒沒荏苒,欻已五年矣。歲□番卒半停,且因國計罄乏,每以捐割軍餉,以助調度爲事,至於組練之事,鍛敜之功,雖謂之全廢,可也。居常凜凜憂念,以竢譴罰之不暇,而不意今玆,遽有移授訓鍊大將之命,新命纔下,召牌繼至,尤不勝惶悚震越,惶汗之沾體也。夫訓局京營,比之御營偏將之事爲至重,而臣見帶本兵,又兼此任,則此卽古制所謂大司馬大將軍者,以臣之全乏威重,又短精力,其何敢一日冒居,以大損國家事體乎?以言其才,則試之前任,已蔑效矣,以言其病,則比之昨歲,維日棘矣。此又萬萬無足以承當者,玆敢進詣闕下,以申叩額之訴。伏乞聖明,俯賜睿察,亟命還收移授訓鍊大將之命,以重戎政,以安私分。答曰,省箚具悉卿懇。今玆移授訓將,意〈非〉偶然,卿其安心勿辭,從速行公。
副修撰李世白疏曰,伏以臣於日者,適在直廬,承乏見擬於監試考官之望。館吏以爲,前此在直而擬望者,例以入直懸錄,而同時詣闕之人,亦以爲曾在玉堂,擬於考官,而以入直懸錄,不止一二云。豈不以天點之下,雖不敢必知其在於何人,而若以入直而受點,則無論官僚多少,夜深之後,改入省記,留門替直,有所顚倒而未安故耶?不但館中已事,班班可考,且聞騎省郞之在直而擬望者,亦以入直懸錄,已有成例云。玉堂·騎省,同是禁直,則其所懸錄,宜無異同,故臣以此意,往復於政院,政院終果懸錄以入,蓋因前例,自是如此,非今日創始而然也。今者諫官,至以此請推政院,而語意甚峻,臣於此誠不勝悚慄之至。若使臣初不援故事往復,則政院,亦豈必懸錄以入乎?其輕信他人之言,率爾往復之失,專在臣身,而以臣之故,政院橫被彈論,則臣何敢厭然自掩,歸罪於人,而一刻抗顔,苟冒職次乎?伏乞聖慈,亟命鐫罷臣職,仍治臣罪,以重事體,以謝公議,又以爲臨事冀免之者之戒,不勝幸甚。答曰,省疏具悉。爾其勿辭察職。以上燼餘
上在昌德宮。停常參·經筵。
辰時,日有兩珥。未時,日暈。申時,日暈左珥,暈上有冠,色內赤外靑。
李世翊啓曰,明日迎勅擧動,明明日頒敎,此兩日視事,頉稟。傳曰,知道。
李師命啓曰,小臣與右承旨李世翊,南別宮宴享習儀進去,下直。傳曰,知道。
安垕,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
李師命啓曰,同副承旨,除授日肅謝,例也。況明日擧動,不可不備員,而同副承旨趙聖輔,亦不肅謝,事甚未便,卽爲牌招察任,何如?傳曰,允。
安垕,以兵曹言啓曰,明日郊外擧動時,□望單子,當依例書入,而判書臣金錫胄,以訓鍊大將領軍,參判臣吳斗寅,以御前通事,參知臣尹趾完,以侍衛,竝皆隨駕,參議臣李東老,以監試初試試官,方在試所,他無入直之員,依近例假參知差下,守宮,何如?傳曰,允。
李師命,以備邊司言啓曰,政院啓辭,勅使接見時說話,依前所錄,略爲加減書入,而此外問答間措語,令廟堂豫爲定奪,以備睿覽,何如?傳曰,允事,命下矣。循例問答說話,則政院所書入者外,似無可以加減者,而其中兩款措語,略爲添刪,送于政院,改書以入之意,敢啓。傳曰,知道。
安垕,以兵曹言啓曰,今此郊外擧動時,本曹堂上中,無故侍衛者,只有參知臣尹趾完,而以病陳疏,時未出仕。卽爲牌招肅拜,以爲明日隨駕之地,何如?傳曰,允。
又以兵曹言啓曰,昨政新除本曹郞廳權恒,頃纔下鄕,未及上來云。明日擧動時,侍衛各差備,將無以備員,今姑改差,其代,以在京無故人,卽爲口傳差出,何如?傳曰,允。
傳于魚震翼曰,左參贊李端夏,體國之誠,詞翰之長,予素詳知。卽今修史,亦且爲急,則意外橫逆,不足深嫌,而連呈辭疏,上來漠然,無乃太過乎?安心勿辭,從速登途事,別爲下諭。
以金益勳爲摠戎使。
魚震翼,以禮曹言啓曰,卽接典牲署所報,則本署犧牲中,猪口一年元貢,三百六十五口,應用之數,亦且三百十六口,而戶曹及宣惠廳裁減,至於二十七口之多。以此計除,則餘存元貢中只二十二口。近年以來,祈雨·祈晴,及各處別祭加用之數,或七十餘口,或八十口,故以此不足之數,則以前遺在,推移繼用矣。卽今則遺在幾盡垂乏,裁減之數,若不變通,則前頭祭享,難以繼用云。依該署所報,移報宣惠廳,則以爲,自本曹入啓定奪後,本廳當爲變通爲辭。祭享所用猪口,旣知不足之數,若不豫爲變通,則莫重祭享所用,必有臨時苟且之患。依前報變通復舊之意,分付于宣惠廳及戶曹,何如?傳曰,允。
又以禮曹言啓曰,今此問安使拜表,今二十二日,當爲行禮,而使臣,旣已出去,他無奉表之員。以本曹郞廳,代行使臣之任,奉表陪往於慕華館,何如?傳曰,允。
安垕啓曰,同副承旨趙聖輔,以其父病,未赴召牌,不卽肅謝,而明日擧動,不可不備員,明日待開門,更爲牌招,以爲擧動進參之地,何如?傳曰,允。
魚震翼,以迎接都監言啓曰,前者遠接使狀啓,京中七次宴享中四宴,不爲設行云,而不知某某宴減却與否,探知回移之意,發關矣。卽見遠接使所答,則上下馬宴,及仁政殿請宴,則不可不設行云,以此分付各該司之意,敢啓。傳曰,知道。
又以迎接都監言啓曰,郞廳趙門衡,疔腫猝重,看審病勢,則決難行公。改差,其代,以平市署令鄭錫后差下,使之察任,何如?傳曰,允。
又以迎接都監言啓曰,曾於丁酉年勅使時,前後勅使,連續入京,故外方呈才等,自都監啓稟,竝令盡數留待,今亦依此例,使之仍留,而累百名才人,留京之弊不貲。追來勅行之到京,似在於開月初旬間,知委近道,交替上來,亦無不及之患。其中稱以上色者,二十八名,元數無多,抄出留待,留京糧資,令該曹斟酌題給,何如?傳曰,允。
傳于魚震翼曰,實錄纂修,不容暫緩,而今觀進不進單子,副護軍李敏敍,吏曹參判金萬重,或以稱病,或以陳疏,俱不仕進,非但史事之遲延,殊無別爲牌招之意。揆以事體,實涉未妥,竝卽牌招察任。
魚震翼啓曰,副護軍李敏敍,吏曹參判金萬重,竝卽牌招察任事,命下矣。副護軍李敏敍,以禮曹參判,旣已出謝行公,實錄廳察任之意,當爲分付,而吏曹參判金萬重,肅謝之後,旋又陳疏,明日待開門,牌招,何如?傳曰,允。
吏曹口傳政事,以安烒爲兵曹正郞。
掌令鄭勔啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。按律之請,今已累年,而殿下每以不可失信爲敎,此則有不然者。凡人主之刑人·殺人,一循國人公共之論,今玆萬鐵之罪,國人皆曰可殺,則臣竊恐殿下不可以一時減死之敎,廢國人公共之論,乖朝廷討逆之典。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。答曰,勿爲煩論。
大司諫兪櫶,司諫金載顯,獻納吳道一啓曰,姜萬鐵,陰凶情節,畢露於渠之結案招中,此固惡逆之尤,而神人之所不容者也。按法之請,今已再閱歲矣,尙靳一兪,臣等竊惑焉。萬鐵當初上變,不過爲人所脅,死中求生之計,而凶謀顚末,全不吐實,則此豈有一毫可恕之端,而容息於覆載之間乎?元老以當初上變之人,至於錄勳,而及至元成再告,逆狀盡露之後,元老以初不吐實,終至於伏法,而萬鐵獨免,古今天下,寧有是理?三尺一撓,而能國其國者,未之有也。若不得請,則決不可止。請發配罪人姜萬鐵依律處斷。不擇夷險,事不避難,卽人臣職分之當然,況國之大事,最重專對,故古人有朝受命而夕飮氷者,其義之重且嚴,爲如何哉?檜原君倫,受國厚恩,致位崇班,不念國事之重,惟懷自便之計,問安使除授之後,托病圖避,肆然投疏,日至於四,其全昧分義,偃蹇縱恣之狀,實前所未有之事,豈可以罷職之罰,若治微眚薄過者然哉?若不痛加懲艾,則將無以糾率臣工,振肅頹綱,不可以宗戚之臣,而有所容貸。請檜原君倫,拿問定罪。答曰,毋庸瀆擾。以上燼餘
上在昌德宮。停常參·經筵。
未時,日暈。申時,日暈。白雲一道如氣,起自暈上,直指東方,長竟天,廣尺許,良久乃減。
李世翊啓曰,守宮假承旨,昨日以五衛將金雲長擬望受點矣,稱以果川地出去,終不入來。設令出去的實,帶職下鄕,亦甚不當,金雲長從重推考,何如?傳曰,允。
安垕啓曰,內乘來言,捲簾,取稟。傳曰,捲三面。
又以兵曹言啓曰,禁軍別將李佖,今方領率無將禁軍,入直闕內。擧動出宮時,別將不可不統率各番禁軍,進詣陣頭,內番則以他禁軍將落點,暫時替直之意,敢啓。傳曰,知道。
卯時,大駕出宮,詣慕華館幕次後,藥房·政院·玉堂問安,答曰,知道。
傳于李師命曰,領議政及遠接使金德遠引見。說話在事變日記勅書上龍庭後,上行祗迎禮。遂還宮,就仁政殿西階下幕次。政院·玉堂問安,答曰,知道。
李世翊,以迎接都監言啓曰,勅使到松峴,軒架雜像,使之落後矣,敢啓。傳曰,知道。
勅書至,上迎勅如儀訖,就西階上幕次,勅使就東階上幕次。小頃,請勅使行接見禮于仁政殿。說話在事變日記訖,上還入大內。藥房·政院·玉堂·二品以上·六曹·兩司長官問安。答曰,知道。
李世翊啓曰,勅使出仁政門時,依前例,遣史官問安之意,敢啓。傳曰,知道。
又啓曰,史官來言,勅使答以至遣近侍下問,不勝感激云矣。傳曰,知道。
勅使接見時,上下敎于李師命曰,拜席不爲排設,司鑰及都監下人,査覈科罪。
李世翊,以迎接都監言啓曰,卽者勅使來入館所矣,敢啓。傳曰,知道。
又以迎接都監言啓曰,勅使旣入館所,各色郞廳,依例輪回直宿之意,敢啓。傳曰,知道。
李師命啓曰,今日仁政殿接見時,拜席不爲排設,不獨爲下人輩怠慢之罪,而都監郞廳,亦難免不察之罪,當該郞廳,從重推考,何如?傳曰,允。
趙聖輔啓曰,小臣館所問安進去,下直。傳曰,知道。
又啓曰,小臣馳進館所,問安,則勅使,答以俺等,國王德分,無事來到館所,而至遣近侍下問,不勝感激云矣。敢啓。傳曰,知道。
李世翊啓曰,勅使旣已入京,今日爲始,事變假注書入省記之意,敢啓。傳曰,知道。
又以迎接都監言啓曰,卽刻大通官言內,結棚於開春亭北云,依此分付之意,敢啓。傳曰,知道。
朴純,以漢城府言啓曰,今日郊迎時,路傍拘忌,不可不倍加申飭,故曾已嚴飭部官,日日摘奸。臣龍翼趁早出郊,凡左右觀光者,一倂揮却,而猶未一二驅逐,故招致當部官員,使之禁斷,則當該西部參奉金宗輔,非但緩緩來到,醉不省事,擧措多有駭怪。當此奔惶之日,小官之怠慢棄職,極爲可駭。西部參奉金宗輔,爲先汰去,何如?傳曰,允。
以備忘記,傳于李世翊曰,長番內官曺漢卿,莫重公事誤踏啓字,極爲非矣,推考。
魚震翼,以迎接都監言啓曰,卽者臣等,率都監郞廳,先行見官禮後,大臣以下百官,次第□出之意,敢啓。傳曰,知道。
李世翊啓曰,勅使接見時,拜席不爲排設,當該司鑰及都監下人等,査覈囚禁科罪事,命下矣。卽自本院査覈,則上前拜席,司鑰豫爲待令,而勅使拜席,都監不爲檢飭長興庫,以致如此矣。司鑰則別無可罪之事,今姑置之,都監下人及長興庫不爲待令下人,竝囚禁科罪之意,敢啓。傳曰,知道。
以江原監司祥雲察訪權儹罷黜狀啓,傳于魚震翼曰,權儹之罔畏國法,偃然謀避之狀,誠極痛駭。不可罷黜而止,拿問定罪。
魚震翼,以迎接都監言啓曰,勅使進詣闕內時,備待茶啖,使之待候於館所,故到館所後,卽爲入給館所,茶啖亦爲無弊排入之意,敢啓。傳曰,知道。
又以迎接都監言啓曰,勅使到館所後,大通官李一善,使譯官傳言於臣等曰,今日仁政殿接見後,階下罷送之際,國王當有揖送之擧,而終無此禮,不可不告知於勅使云。臣等,答以旣已成禮之後,主上何憚一擧手之勞,而不爲完禮乎?此不過禮官不卽告達之致云,則一善答以卽告勅使,則勅使以爲,此非國王之失禮,實出於儀注官不能詳察之致云云。元非大段,而渠旣有所問,敢啓。傳曰,知道。
又以迎接都監言啓曰,近來痘疫大熾,郊外迎勅之擧,萬分悶迫,而主上必欲親行,故自下不敢挽止,而明日下馬宴,則非但連日勞動,玉體不無傷損之慮。館所近處,村閭之間,拘忌之疾遍滿,雖令十分屛黜,猶無乾淨之處。明日決難親臨之意,臣等使譯官,再三送言于大通官,縷縷陳說,而意甚落落,不爲回聽,故更令譯官,明日則將有宣詔頒赦之擧,勢難親臨之意,更爲開諭,則答以事勢如此,亦可退行於再明云。明日又爲措辭,期於防塞之意,敢啓。傳曰,知道。
又以迎接都監言啓曰,館所各差備不緊者,及遠方才人等,留待與否,使差備譯官,探問於通官輩,則以勅使言,使之退送云矣。差備中七十四名姑放,二名永放,而才人,則沒數放送之意,敢啓。傳曰,知道。
獻納吳道一啓曰,臣於日者,以前佐郞李箕相事,有所論列,而卽接吏曹判書李䎘疏本,則一則曰,箕相晩占蔭仕,歷職直長,有間於□一資直出者,一則曰,銓司用人,固當一視其才,不可只循常格,斥臣言以虛文末節,而謂朝家用人,不當如是。箕相果歷職直長矣,未知此果爲登科後,驟擬得選之資耶?用人固不可只循常格矣,未知箕相果有茂才異行,可以不拘常格者耶,臣之惑滋甚焉。然臣本非有深攻銓曹之意,亦非爲永塞箕相之地,一時相規,出於事體之不容已,則今不欲費了說辭,有若相較,但念每事盡善,古人所難。主一時用捨之柄者,尤宜虛受人言,樂聞其過,克恢無我之量,務得至當之歸,而今因些少相規之事,費辭分疏於臺論未出場之前,殆近於文過好勝,而自不覺其傷損事體。臣於此,竊爲䎘惜之也。臣固不必以此引嫌,而第箕相雖經蔭仕,年過五十,故其所陞出,認以用五十無一資之例矣。今見李䎘之疏,則以爲,箕相之陞出,由於科前資窮云,雖直出六品,全無履歷,少無異同,而措語之不審,臣實有之,此臣之不宜苟然仍冒者也。請命遞斥臣職。答曰,勿辭。
魚震翼啓曰,獻納吳道一,再啓煩瀆,退待物論矣。傳曰,知道。
司諫金載顯啓曰,臣自下邑,濫蒙恩召,固知職名之萬萬不似,而嚴畏分義,不得不上來,又値擧動之日,不敢終始退伏,冒昧出肅,仍參於日昨吏曹堂郞請推之啓矣。卽伏見吏曹判書李䎘疏本,則前佐郞李箕相,以科前資窮,陞出六品,而非由於五十無一資云,其無履歷,則雖無異同,而措語間差出,則在所難免。同僚旣以此引嫌,則臣以參論之人,其不可晏然,與同僚無異。請命遞斥臣職。答曰,勿辭。
魚震翼啓曰,司諫金載顯,再啓煩瀆矣,退待物論矣。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明日爲之。
夜四更,流星出文昌星下,入北方天際,狀如拳,尾長五六尺許,色赤。
刑曹參判金益勳疏曰,伏以無狀小臣,濫蒙洪造,前後歷踐,涯分已溢,尋常憂懼,若隕淵谷。卽者畿輔摠戎之命,又出於千萬夢寐之外,臣誠驚惶震惕,不知所以措躬也。國家之設官分職,無非事者苟不得其人,此古人所以有耕奴織婢之喩也。臣以常調蔭吏,百不如人,頃因承乏,忝叨防禦·兵使等任,而憒憒碌碌,無一善狀,亦嘗有御營特除之命,而蓋緣伊時國家多意外之虞,在朝將帥,鮮有可任者,故聖上之注意,或在於常格之外,非以臣有一毫近似於此等職任也。今之時勢,與前不同,而朝廷自足武臣,豈容以孱劣衰鈍,萬萬不似之一小臣,濫居戎閫,使觀聽驚駭,而武士解體也哉?伏乞聖明,曲垂諒察,將臣新授摠戎使之任,亟命還收,以重戎務,以安微分,不勝萬幸。答曰,省疏具悉。今玆之命,實循公議,卿其安心勿辭,從速察職。
正言韓泰東疏曰,伏以臣狗馬之疾,再煩天聽,喧黷違忤,坐積罪戾,藉藁惕息,無地自容。不謂嚴譴不加,異數橫被,至令調理上來,臣承命感隕,五體投地,實不知所以自措也。夫累辭靳許,恒□隆殊重之臣,三召不應,或是山林難進之道。臣以卑官陋質,過蒙洪私,恩旨賙至,有踰尋常,若是而猶欲引疾抗辭,堅坐不動,此豈臣子之義所敢出者乎?雖知孱羸餘氣,不任供職,而誠得扶曳趨走,一謝天陞,則退塡丘壑,實亦甘心。累日調治,試身堂戶,戰掉眩悸,旋卽困仆,竟暴昏瞑,作一僵屍,引領脩門,無路自達。仰念殊造,俯循私分,鬱悒徊徨,不知所出。仍竊伏念,君臣猶父子也,喘息呼吸,理有必通,疾痛慘怛,義無不赴,今使嬰孺無辜,嚘嚶懷裏,宛轉膝下,其不有惻然傷痛,思有以保庇之者乎?臣前後祈懇,辭已竭矣。實不敢以其賤陋症樣,重浼淸燕,而或恐睿鑑,有未照悉,故冒死卒言,冀聖明之矜察焉。蓋臣稟賦虛脆,素不如人,强壯之日,衰候已形,嬴伏窮郊,便成棄物,命値凶釁,屢遭酷禍,悲哀煎其骨髓,憂慮殃其心神,七情所祟,千傷百損,仍因變轉,積成今疾,禍枯癃廢,永作弊人。嚮來屢辭朝旨,一意屛蟄者,實以沈痼在身,未緣陳力,而中間幕僚之除,積畏分義,强試筋力,驅走勞頓,益致傷敗,解務投閑,已浹兩朔。始意靜便將息,漸次救療,則謂得一分勝前之效,而彌年宿患,根柢深固,淹延沈劇,一向澌頓,精神遁叛,榮衛耗奪,飮餟轉減,肌膚日削。且自前月晦間,得風寒外感之症,發散過度,腠理虛疏,重綿伏隩,晝夜流汗,一欲轉動,則渾體灑浙,喘息粗急,似此筋力,決無驅策起發之望,臣之情勢,不亦狼狽之甚乎?重念臣庸下無狀,最居人後,揣量才分,百無一取,雖使身無篤疾,力堪供世,祗可循分藏拙,不敢貪榮昧進,而在聖朝體下之道,宜亦憐其自知之明,許以不能者止,俾得苟遂本懷,不至顚踣取誚,況此疾病濱死,理難自力者乎?如蒙日月末光,幸燭幽隱,則亦不待臣縷縷煩複,而必賜指揮矣。伏乞聖慈,諒臣危懇,實出肝膈,察臣賤疾,已纏膏肓,所帶職名,亟命遞改,則雖死之日,猶生之年也。情迫辭蹙,不知所裁,臣無任震越死罪之至。踏啓字以上燼餘
上在昌德宮。停常參·經筵。
李世翊啓曰,勅使回還時,視事,頉稟。傳曰,知道。
又啓曰,宰臣李重信,館所問安進去,下直。傳曰,知道。
大殿,政院·玉堂問安。答曰,知道。
藥房都提調臣金壽恒,副提調臣朴純啓曰,春寒甚峭,伏未審夜來聖候,若何?昨日遠臨郊外,勞動行禮,不瑕有傷於玉體乎?臣等終宵憂慮之至,敢來問安。答曰,知道。無事。
安垕啓曰,事變假注書徐宗憲,自昨夜猝患吐血之症,委頓直廬,不能察任。改差,他假注書差出,何如?傳曰,允。
以趙錫周爲事變假注書。
李世翊啓曰,宰臣李重信,馳到館所,問安,則勅使,答以俺等,國王德分,無事支過,而至遣宰臣下問,不勝感激云矣。傳曰,知道。
傳于李世翊曰,頒赦·百官加爲之。
李世翊,以迎接都監言啓曰,今日乃是空日,別茶啖,依例排入,別雌牛,亦爲入給之意,敢啓。傳曰,知道。
有政。吏批,判書李䎘病,參判金萬重病,參議宋奎濂進,都承旨李師命進。啓曰,判書李䎘,參判金萬重,俱以病不來,小臣獨政未安,何以爲之?敢稟。傳曰,只出緊任。以尹以道爲右副承旨,朴世采爲執義,嚴緝爲正言,同副承旨魚震翼。
兵批,兼判書金錫胄査對進,參判吳斗寅拜表進,參議李東老試官〈進去〉參知尹趾完進,左副承旨安垕進。以尹拯爲副護軍,韓泰東爲副司果。
李世翊啓曰,頒赦·百官加爲之事,命下矣。大提學卽爲牌招,赦句添入之意,敢啓。傳曰,知道。
安垕啓曰,頒赦·百官加爲之事,命下矣。某罪以下宥之乎?敢稟。傳曰,徒流以下竝宥。
李師命啓曰,當此客使在館之時,廳中比前多事,新除授右副承旨尹以道,卽爲牌招察任,何如?傳曰,允。
以敦寧判官李正英三度呈辭,傳于李師命曰,只遞本職。
李世翊,以迎接都監言啓曰,昨日勅使入館後,卽令招致畫員,繪寫綃屛二坐,綃簇子四十張,使之罔夜畫呈。卽招諸畫員等,則其中善手者,方畫四節圖於弘文館云。係是御覽,事體重大,不敢仰請,而彼人催促,爲此留住,亦必不久,不可不曲循其請,四節圖所畫畫員等,姑令出送,以爲趁期畫給之地,何如?傳曰,允。
安垕啓曰,守禦使呂聖齊,摠戎使金益勳,日昨疏批已下,已竝卽牌招,敎·諭書·密符,傳授之意,敢啓。傳曰,知道。
李師命,以吏曹言啓曰,有前頒赦之擧,則例有別歲抄之事,今則何以爲之?敢稟。傳曰,依例書入。
又以吏曹言啓曰,別歲抄爲之事,命下矣。永不敍用·準期不敍·災傷罷黜·褒貶居中居下人員,竝爲書入乎?敢稟。傳曰,竝書入。
尹以道啓曰,守禦使呂聖齊,牌招不進矣。傳曰,更爲牌招。
朴純,以戶曹言啓曰,長興庫主簿朴世樑,以貢物變通事,兼差宣惠廳郞廳,除本仕,奉事李焯,以問安使陪行醫官出去,只有直長趙箕錫一人,而館所進排,都監本庫事務,無他句管之人。至於供上職事,亦有遲滯苟艱之患,本庫之事,殊涉悶慮。奉事李焯,閑官換差,何如?傳曰,允。
尹以道,以兵曹言啓曰,當日私奴萬連稱名人,自宣仁門入來,差備門外擊錚,極爲駭愕。令攸司囚禁治罪,同守門將趙成夏,常時不能禁斷雜人,以致闌入,亦難免其責,推考,何如?傳曰,允。
李世翊,以迎接都監言啓曰,明日下馬宴,決難親臨,故令譯官輩,累次開諭於一善等以爲,拘忌之疾,方爲遍發,郊迎之禮,事體所關,雖不得已,館所近處,村閭稠密,乾淨處甚少,下情憂遑,罔有其極,明日宴開,則決不可親臨云,則所答,漸至落落,終不回聽。不得已臣等,欲爲入往館所,面見通官輩,極陳切迫形勢,期於停止,而彼若終不聽許,則又當以國忌在於再明,無自上參宴之意,據理防塞,聞其答辭,更爲啓達之意,敢啓。傳曰,知道。
尹以道,以備邊司〈言〉啓曰,今二月二十一日,領議政金壽恒,遠接使金德遠引見入侍時,遠接使金德遠所啓,前頭勅行連續出來,凡干責應之事,必須自朝家別樣顧恤然後,可以支過矣。領議政金壽恒曰,西路民力,誠難支堪,平安道則雖已題給管餉米,而前頭勅行疊到,兩西站需,更爲一體題給,似當矣。上曰,不須待本道狀啓,自備局料理題給,可也事,命下矣。兩司年事荐飢,民力大竭,而前後勅行,一時疊到,前頭又當有繼至之行,各站策應,各驛夫馬,必無可支之路。關西雖已題給餉米,海西雖有三處餉屯收稅移屬之擧,卽今形勢,不可無別樣優恤之道。管餉耗米,平安道加給三千石,黃海道劃給一千石,令本道參酌,分給於各站各驛,以爲料理需用之地,宜當。以此意分付,何如?答曰,依啓。
李世翊,以迎接都監言啓曰,臣等卽入館所,要見大通官,則一善等,令譯官傳言曰,俺等,若爲出去,則以中間周旋,不無見疑於勅使之事,當以都監所請,直言於勅使云。且曰,拘忌之疾,已爲恒談,勅使必不信聽。當以自上迎勅時觸風,氣候不平,明日宴禮,決難親臨之意,言送于俺等,則亦當以此周旋矣。臣等依其言送言,則一善先往于勅房,往復於副勅,至於再次,則答以國王以待客之道,必欲親臨宴所,而氣體果爲未寧,則勢難强臨,此則勢無奈何,而前頭必有請宴之擧,豈無接待之時乎爲言。臣等以周旋得力,感謝之意,傳言于通官,則一善又曰,明日之宴,則雖不得親臨,不可不以大臣代行。且自上亦不可無別遣中使,以適有患,不得參宴,代送大臣,心甚不安之意,傳言於勅使而已,亦不必致謝云。今番親臨停止之事,一善等實有周旋之力,故多有德色,此則渠之本來之事,明日雖是國忌齋戒,大臣則不可不來參宴禮之意,敢啓。傳曰,知道。
尹以道,以義禁府言啓曰,今因頒赦,中外宥罪事,命下矣。本府時囚罪人尹玉亨·鄭世楗,則以犯贓,方爲嚴刑,尙仁詹罪狀,問于大臣,未及收議。李淰·陳溟翰,亦以犯贓,方爲査覈,斗瞻則係于殺獄,方在推覈中。罪名俱是重大,放未放單子,不得書入之意,敢啓。傳曰,知道。
大司諫兪櫶啓曰,竝引嫌而退。省郞請遞之論,只爲其太驟六品陞出之由,似不必區別,所啓得體,大意固好。請獻納吳道一,司諫金載顯,竝命出仕。新除授正言嚴緝,時在京畿陽川地,請斯速乘馹上來事,下諭。答曰,依啓。
大司憲李翊,掌令鄭勔啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。按律之請,今已累年,而殿下每以不可失信爲敎,此則有不然者。凡人主之刑人·殺人,一循國人公共之論,今玆萬鐵之罪,國人皆曰可殺,則臣等,竊恐殿下不可以一時減死之敎,廢國人公共之論,乖朝廷討逆之典。且以宣廟朝處置吉云節事觀之,此誠今日之所當法者。請勿留難,發配罪人姜萬鐵依律處斷。當此歲凶財竭之日,糜費酒食之類,尤宜痛禁,故近日茶時,挾娼會飮者,連爲出禁矣。卽者禁吏來告曰,有數三年少,率娼會飮於南別宮近處,執捉知家,則其中一人,自稱兩班,捉致禁吏之母,結縛毆辱,無所不至云。臣等開坐直房,推閱各人,所謂兩班,卽閔彦章,□而與常漢三人,會飮娼家,憤其禁吏之執捉,皆辱其母,以爲報復之地。國綱雖曰凌夷,旣犯其禁,肆然無忌,何敢乃爾?如此無賴之徒,若不重治,則將至於蔑法縱志,禁令不行,誠非細故。閔彦章,請令攸司,從重科罪。新除授執義朴世采,時在黃海道金川地,請斯速乘馹上來事,下諭。答曰,不允。末端兩件事,依啓。
尹以道啓曰,吏曹郞廳來言,百官加政事,何以爲之?敢稟。傳曰,過國忌後爲之。
敎中外大小臣僚·耆老·軍民·閑良等書,王若曰,上國成定亂之功,德音遠布於海外。率土有同慶之喜,覃恩復施於寰中。玆承顯休,用申敷告。念自大朝之承運,無或一邦之阻兵。聲敎流行,彌億萬里,干戈帖息,垂四十年。不圖數世之致隆,遽爾三桂之倡亂。藉方隅專制之力,黃屋自娛,負累朝豢養之恩,白頭乃叛。連結黨援之衆,憑凌險絶之區,逮元惡之殞亡,仍末孫之猖獗。奮螗蜋之臂,久抗問罪之師,聚蜂蟻之屯,益滋肆虐之計。肆惟皇上之赫怒,爰命武臣而專征。兵威所加,若雷霆之震疊,賊勢雖蹙,猶歲月之倔强。乃勤八載之征剿,幸見一朝之掃蕩。凶渠授馘,餘黨悉已就擒,邊境息烽,生民自此奠枕。旣以告捷於郊廟,且又頒喜於藩邦。玉節遙臨,咸仰光靈之巍煥,瑤函乍啓,更荷詔諭之丁寧。皆出一視之仁,益切均歡之意。玆實歷代之罕有,詎無沛澤之是宣?自本月二十二日昧爽以前,除謀反,大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,徒流以下,未至配所,已至配所,已發覺·未發覺,已決定·未決定,咸宥除之。敢以宥旨前事,相告言者,以其罪罪之,在官者,各加一資,資窮者,代加。於戱,世運隆昌,固由神人之所祐,天下休慶,寧以遠近而或殊?故玆敎示,想宜知悉。大提學李敏敍製進
敎摠戎使刑曹參判金益勳書,王若曰,蓋自古艱屯之辰,將非人不可,顧在今戎旅之寄,予捨卿其誰?肆循公言,庸懋寵命。惟卿以大賢爲祖,有雋才過人。惟其遇事而無難,剛毅自守,所以任職而不貳,聲價夙彰。故自先朝以來,大擬當世之用,典畿內防禦之任,一面無憂,董湖西節度之□,衆心咸服。暫畀南漢之保障,實緣前歲之危疑。倘非如卿等數三人協贊之忠,誰能弭六七年醞釀之禍?圖其形像,申以鐵券,表勳伐之非常。進之京兆,貳於秋官,示爵賞之不吝。屬玆戎閫之有缺,繄爾人望之所歸。惟簡在於予心,蓋已久矣,而僉諧於廟議,亦非偶然。雖其進用之塗,初不由於文武,至於緩急所仗,終必須於忠良。矧此環衛之師,非此節鎭之比。若唐之龍武神策,入護宸居,倣漢之馮翊扶風,近控京邑。非幾非密,無以防肘腋之憂,不戒不虞,詎能爲手足之捍?顧其任不輕而重,宜此時注意於卿,玆授卿摠戎使。向者將命之旋收,悔恨曷已?今因戎節之互易,寵章是申,雖彼此職責之有殊,諒前後委畀之無異。卿其克體予意,益勵乃心。師律闊疏,所貴申明約束,軍情愁怨,必先子撫疲癃。凡諸經營設施之方,當審形勢,若其綢繆休養之策,何待指揮?卿才自是恢恢,我言不復縷縷。於戱,王室之休戚是共,安危所需,卿家之忠孝有傳,夷險奚擇?勉殫捐軀之志,庸副捬髀之思。故玆敎示,想宜知悉。李世白製進
行禮曹判書呂聖齊疏曰,伏以臣以至庸極陋之人,叨此千不近·萬不似之任,揣量才力,實無承當之路,瀝血陳章,以暴危悃,而溫批不降,未蒙恩遞,臣誠惶悚狼狽,罔知攸措。更申前懇,見阻喉司,方用悶蹙,一日之內,召牌再降,嚴畏分義,來詣闕下,而臣之自量已審,終不得祗承恩命,臣之罪戾,到此益甚。臣之縷縷,實非規避用便之計,惟以僨敗國事爲懼,而强人之所不能,亦非聖朝體下之道。國人之駭笑,物議之嗤點,勢所必至,寧被違慢之誅,斷無冒出之理。伏願聖明,曲賜諒察,亟遞守禦之任,仍治臣罪,不勝幸甚。答曰,省疏具悉卿懇。卿勿固辭,從速察職。
吏曹判書李䎘疏曰,伏以臣任職無狀,取人陵踏,其辱名器而羞淸朝,大矣,豈可抗顔復出,以益其譏議哉?但吳道一避辭所謂費辭分疏於臺論未出場之前云者,雖不不諒,有關來弊,不得不略卞焉。伊日開政之命猝下,而政院錯認請推臣曹之啓,亦入於末端兩件蒙允之中,一竝出牌,臣則纔被物論,事宜屛縮,雖承嚴命,不敢祗赴。當其時也,臣安知政院之出牌,出於錯認,旣已違召之後,終無一言以暴其難安之情勢乎?其間實狀,不過如此,如欲尋究,豈患難知,而不復思量,徑自臆斷,斥臣以文過好勝,未知果得事體之洽當,亦可謂克恢無我之量耶?古人以責人·責己之有所各異,欲其加工於自勉之地,蓋亦有以也。夫臣雖愚闇,粗有心腸,區區平昔所期,自謂不後於人,而及今年衰識耗,乃於臺啓未出場前,未免徑先自列,終不覺其得罪於公議,細事旣如此,重地寧久居乎?欲避相較之嫌,晏然無一語,揆以事理,亦非所宜。不得不略陳難冒之勢,仰干斧銊之誅,瀆擾之罪,益無所逃。伏乞聖慈,亟罷臣職,以謝人言,不勝幸甚。答曰,省疏具悉。卿其安心勿辭,從速察職。以上燼餘
上在昌德宮。停常參·經筵。
仁宣王后忌辰齋戒。
尹以道啓曰,小臣館所問安進去,下直。傳曰,知道。
又啓曰,小臣馳進館所,問安,則答以俺等,國王德分,無事支過,而每遣近侍下問,不勝感激云矣,敢啓。傳曰,知道。
又以備邊司言啓曰,今此勅行回還之後,當有進賀謝恩之擧,使臣令該曹依例差出,文書撰出·方物措備等事,分付各該司,何如?傳曰,允。
李世翊,以迎接都監言啓曰,勅使欲觀角觝之戱,依前例入送之意,敢啓。傳曰,知道。又以迎接都監言啓曰,卽者勅使差備譯官來言,兩勅皆求鳥銃,欲爲自擇云。自前勅使,求得鳥銃或二三柄,或四五柄,大通官等,亦爲持去一二柄矣。依前以該曹所備,擇給之意,敢啓。傳曰,知道。又以迎接都監言啓曰,卽者通官等送言曰,明日早食後,兩勅欲爲往見三田渡碑閣,而支供爲弊,只設中人,肥猪二口,亦爲待令云,而率去人數,則大通官一,次通官二,家丁六,驛官五,小通事六名,軍奴·羅將各八名外,前排軍物,則竝勿排立云。故接待等事,一依前例,分付京畿及各該司〈之〉意,敢啓。傳曰,知道。又以迎接都監言啓曰,在前勅使往見碑閣時,鋪陳自都監搬運,提調以下員役,則竝自持飯往來。今亦依此擧行,而亦爲分付京畿監司之意,敢啓。傳曰,知道。
又以迎接都監言啓曰,卽者大通官李一善,次通官金尙培,出給諺簡二封,其一,孫後業之父,抵其子書也,其一,李後一之兄謙信,抵其弟書也。竝爲拆見,則安否之外,別無他語。依其言,傳給之意,敢啓。傳曰,知道。又以迎接都監言啓曰,明日勅使三田渡往來時,臣堦與都廳申懹,軍色郞廳李元齡,依前例,方以戎服隨行,而盤膳色郞廳安宗悌,米麪色郞廳李光,雜物色郭任在,以中火支供事,先爲出往之意,敢啓。傳曰,知道。又以迎接都監言啓曰,自前勅使,或出往他處,則還入館所後,都監郞廳,例以上命,問安於勅使後,馳告政院矣。明日勅使三田渡往來後,依此擧行之意,敢啓。傳曰,知道。又以迎接都監郞廳,以領議政意啓曰,臣與靑平尉沈益顯·綾平君具鎰,來詣館所,請行下馬宴,則勅使出坐西宴廳,臣等使差備譯官,傳呈御帖後,行禮就坐,先行茶禮,因進宴床,臣等各行一酌之後,勅使以爲,大臣以國王之命,來設宴禮,故已行三酌,請爲罷宴云。臣措辭回答,請行完杯禮,而勅使固辭不許,故依其言罷出之意,敢啓。傳曰,知道。又以迎接都監言啓曰,今日領議政金壽恒·靑平尉沈益顯·綾平君具鎰,來詣館所,行下馬宴,而行三酌後,勅使請爲停止,請行完杯禮,則勅使固辭,故卽爲罷出之意,敢啓。傳曰,知道。
安垕,以兵曹言啓曰,明日勅使,自館所出往三田渡時,傳語軍士,以訓鍊都監除出,量宜排立飛傳,何如?傳曰,允。
李世翊,以禮曹言啓曰,來四月初九日,行宗廟夏享大祭,親行事啓下,而夏享大祭,則永寧殿非當次之祭。宗廟旣已親祭,永寧殿例遣大臣,一體行祭矣。永寧殿依前例,遣大臣亦爲行祭事,知委,何如?傳曰,允。
又以迎接都監言啓曰,勅使明日三田渡出往時軍令,初吹日出,二吹辰正,三吹隨時書出矣,敢啓。傳曰,知道。
又以迎接都監言啓曰,卽者大通官,以勅使意送言,招入吹笛·彈琴·彈琵琶·唱長歌者云。依其言招入之意,敢啓。傳曰,知道。
吏曹口傳政事,以洪得禹爲永平縣令。
傳于李世翊曰,二十五日,當爲請宴矣,凡干應行之事,一一擧行。
安垕,以戶曹言啓曰,本曹分養牛,畿甸各邑,卽今遺在,五十餘首,而除兒犢·老牛,可合於勅使支供所用者,不過數十餘首,而一勅所用,將至六十首。後來勅行之上來,亦且不久,不可不豫爲措備,而日子急迫,貿得亦難。司僕寺江華等地牧場所在,雌牛七十首,雄牛三十首,推移取用之意,分付於司僕寺,何如?傳曰,允。
夜五更,白雲一道如氣,起自東方,橫過月上,直指坤方,長竟天,廣尺許,良久乃滅。月暈。以上燼餘
上在昌德宮。停常參·經筵。
仁宣王后忌辰。
自辰時至未時,日暈。申時,日暈,暈上有冠,色內赤外靑。
李世翊啓曰,宰臣同知申壕館所問安進去,下直。傳曰,知道。
又啓曰,宰臣申壕馳進館所,問安,則勅使,答以俺等,國王德分,無事止宿,而每遣宰臣下問,不勝感激云矣。敢啓。傳曰,知道。
又以禮曹言啓曰,章陵陵上石物塗灰修改,今月二十八日,獻陵陵上石物塗灰修改,來三月初八日推擇,啓下矣。本曹堂上·郞廳及繕工監監役官,當爲進去監董,而當此客使疊到之日,所把人馬,各邑廚傳之弊,誠爲可慮。自前亦有因察□之例,兩陵修改之役,擇日退行,何如?傳曰,允。又啓曰,明日請宴時,問答說話,略爲撰出書入,而疎漏未盡之處,令備局添刪以入,何如?傳曰,允。
又以迎接都監言啓曰,卽者通官等送言曰,勅使還期,在於二十六日云,似必有一兩日差遲之意,而所言如此,敢啓。傳曰,知道。依例自都監請留。
又以迎接都監言啓曰,卽刻勅使離發館所,出往三田渡矣,敢啓。傳曰,知道。
又以迎接都監言啓曰,明日仁政殿請宴時,勅使軍令,初吹辰初,二吹辰末,三吹巳初書出,而禮數每未詳盡,儀註請爲入示云,故依所言,令該曹擧行之意,敢啓。傳曰,知道。
又以迎接都監言啓曰,明日請宴事,傳敎矣。卽今差備譯官,傳言于大通官,則以勅使之意,回答曰,明日宴禮,卽承下敎,敢不進去云,敢啓。傳曰,知道。
尹以道,以迎接都監言啓曰,勅使自三田渡來,入館所矣,敢啓。傳曰,知道。
又以迎接都監言啓曰,勅使來路,歷入關王廟,勅使以下至家丁,皆行再叩頭禮後,卽爲退出還來矣,敢啓。傳曰,知道。
又以迎接都監言啓曰,今日乃是空日,別茶啖,依例排入,別雌牛亦爲入給之意,敢啓。傳曰,知道。又以迎接都監言啓曰,卽者勅使求請鳥銃,使砲手試放於山亭矣,敢啓。傳曰,知道。
安垕,以備邊司言啓曰,政院啓辭,明日請宴時,問答說話,略爲撰出書入,而疏漏未盡之處,令備局添刪以入,何如?傳曰,允事,啓下矣。政院所書入說話,似無疏漏未盡之處,依此問答似宜,而此外則惟在臨時觀勢酬酢而已,敢啓。傳曰,知道。
又以迎接都監言啓曰,兩勅及大通官等率來安州·定州·宣川·寧邊等官通引等,各爲其官,請減茶啖,故大通官,傳勅使之意,以茶啖減除之事,豫爲行關,故以此知委于監司之意,敢啓。傳曰,知道。
尹以道,以迎接都監言啓曰,卽者李一善送言于臣等曰,南方平定,天下大慶,外國進賀,想必趁時齊到。俺等來時,蒙古王以進賀入去,本國使行,不可遲緩。且以老病人,差送使臣,時有□步不良,拜跪失儀之事,見侮於彼人,朝廷不可□□,敢啓。傳曰,知道。
又以迎接都監言啓曰,勅行離發,在於二十六日草記,傳曰,依例自都監請留事,命下矣。自前勅使路程記出給後,都監例爲請留後,有承旨·大臣·中使請留之事矣。今亦依此例,路程記書出後,請留,何如?傳曰,允。
又以迎接都監言啓曰,卽者李一善密言於譯官曰,下馬宴時,以主上觸風氣不平之意,言于勅使,停止親臨矣。明日請宴時,自上似或進御耳掩,以示調理之色云。且言宣勅後,殿內接見時,罷出之際,主上請行再拜禮於勅使,勅使固辭,則雖無拜禮,當有相揖以送之節,而竝與揖禮而闕之,似爲未安,故前已言及此事矣。今見儀注,亦無此禮,故言之云矣,敢啓。傳曰,知道。相揖一款,似非大段,依其願爲之,可也。
又以迎接都監言啓曰,卽者副勅差備譯官來言,副勅欲見醫官崔有泰云,而御醫招送,事體未安,何以爲之?敢稟。傳曰,依例入送。
又啓曰,迎接都監郞廳來言,勅使自三田渡入來館所之後,都監例爲問安,則答以俺等,國王德分,無事往返云矣,敢啓。傳曰,知道。
夜自一更至三更,東方有氣如火光。以上燼餘
上在昌德宮。停常參·經筵。
卯時,日有右珥。辰時巳時,日暈。
下直,楊口縣監李晩亨。
魚震翼啓曰,小臣館所問安進去,下直。傳曰,知道。又啓曰,小臣馳進館所,問安,則答以俺等,國王德分,無事支過,而聞國王有未寧之候,卽今將攝,未知何如,慮念殊甚云矣,敢啓。傳曰,知道。
行副護軍宋昌書啓,臣承命更往西原地領中樞府事宋時烈所住處,傳諭聖旨,則以爲,臣之疾病垂盡之狀,已悉於承旨書啓中矣。意謂日月之明,無幽不燭矣,豈料微誠未格,天聽愈靳,恩遞未蒙?臣非斯情游辭飾讓,能進而不進也。旋使復命承旨復諭,綸音懇惻,有踰於前,臣皇駭震灼之餘,自愧素行無狀,不見信君父,至此之極也。臣每惕天威,不敢罄竭腎腸,以徹黈纊之下,故情跡䵝昧,以致前後誤恩,稠荐頻仍,此亦臣之罪也。萬一賴天之靈,殘喘少延,則當以一疏,哀鳴衷曲,以俟矜察焉。如或徑先就木,終未暴白,則九地之下,目亦難瞑,伏枕嗚咽,不知所言云矣,敢啓。傳曰,知道。
李師命,以宗簿寺官員,以提調意啓曰,歲前十一月間,宗班數人,持酒肉挾娼妓,醉挐於德寺,至於經夜,擧措猖披云。挾妓山寺,醉酒作挐,已非士夫謹飭之事,而況德寺,卽大院君山所齋宮也。大院君齋宮,自與他寺有別,身爲宗班者,何敢乃爾?臣等晩後得聞,不勝驚駭,詳細探問,則所謂宗班,卽行靈雲令義天·雲興守梲也。此雖出於年少輩妄作之致,其蔑禮無識之罪,不可不治,亦不可以事在旣往而置之。請行靈雲令義天·雲興守梲,竝先罷後推,以爲警責之地,何如?傳曰,允。
李世翊,以迎接都監言啓曰,卽者勅使館所離發詣闕矣,敢啓。傳曰,知道。又以迎接都監言啓曰,卽者勅使回還路程記書出,而二十六日發行,弘濟院·碧蹄兩處中火,坡州宿所,發京第十四日到義州,而黃州·平壤·安州等三處受宴享,其餘四處竝爲停止云。請宴罷出後,自都監請留之意,敢啓。傳曰,知道。
辰時,上出仁和門,就仁政殿西階幕次。勅使將至,上出次,從西階下至庭,勅使從東階升,上從西階上至殿內,與勅使行揖禮畢,進茶,仍進宴床。說話及儀註在事變日記行五爵後,勅使固請停宴,上命饋通官等酒,又請勅使完杯禮,仍罷宴。勅使還時,上送至西階下庭中。李世翊曰,勅使旣出仁政門,依前例,遣史官問安之意,敢啓。上曰,知道。
上還宮後,藥房·政院·玉堂問安。答曰,知道。
李世翊啓曰,史官來言,勅使答以遣近侍下問,不勝感激云矣,敢啓。傳曰,知道。
魚震翼,以迎接都監言啓曰,臣等卽往館所請留,則通官等,以勅使之意答云,今日請宴時,國王勤懇請留,故還期甚忙,而明日之留,已爲奉許,決難更退云。仍聞一善之言,則雖不可退,近侍·大臣請留之事,循例爲之無妨云,似當次第爲之,敢啓。傳曰,遣近侍請留。
有政。吏批,判書李䎘病,參判金萬重病,參議宋奎濂進,行都承旨李師命進。啓曰,判書李䎘,參判金萬重,俱以〈病〉不來,小臣獨政未安,何以爲之?敢啓。傳曰,只出緊任。江陵府使安如石,降資通訓,分養馬瘦瘠封權爲安原君,承襲以柳尙運爲進賀兼謝恩副使,尹攀爲書狀官,宋昌爲刑曹參議,長興奉事李焯,司贍奉事閔周昌相換。以謝恩正使望單子,傳曰,宗班中擬望事,命下矣。一品宗班中,無故之人,只有二員,故不得備三望以入之意,敢啓。傳曰,知道。以瀛昌君沈爲進賀兼謝恩使。
兵批,兼判書金錫胄進,參判吳斗寅進,參議李東老進,參知尹趾完病,左副承旨安垕進。啓曰,高嶺僉使,今當差出,而擬望之人乏少,堂下武臣中,曾經三品可合人員,及時在外任者,竝擬,何如?傳曰,允。又啓曰,都摠都事朴星錫,以兼帶備局郞廳之故,左議政閔鼎重,以軍官帶率,入瀋陽,歸期遲速,未可豫料,禁衛直宿之地,不可久曠,朴星錫本職摠郞之任,姑爲改差,何如?傳曰,允。以姜晉武爲副司果,李益善爲同知,盧瑀·鄭粲翰爲五衛將,鄭模·朴東顯爲守門將,孫必億爲武兼,李夏禎爲都摠都事,許璞爲高嶺僉使,兪應潔爲乾原權管。兵批啓曰,高嶺僉使,許璞,時無加資之命,何以爲之?傳曰,依例加資。
李世翊啓曰,卽者迎接都監草記以爲,勅使回還時,但於黃州·平壤·安州三處受宴,其餘竝令停止云矣。曾因備局啓辭,黃州·平壤等處,延慰使及中路問安假承旨,竝令仍留本處,以待後勅,今不必別送餞慰使,以貽一路弊端,以察餞慰之意,別爲下諭,而安州則勅使上來時,三行缺。傳曰,允。又以兵曹言啓曰,今月二十八日,各陵·殿,寒食祭軍一百三十三名除出處,別單書入,依此調用之意,敢啓。傳曰,知道。
魚震翼,以吏曹言啓曰,平安監司柳尙運,今差進賀副使□員,以檢擧提調意啓曰,今日仁政殿請宴時,一使前味數差備官,武臣兼宣傳官尹攝,墜落蓋兒,蒼黃顚倒,以致失儀,事雖無情,不可無警責之道,推考,何如?傳曰,允。又以迎接都監言啓曰,卽者李一善招譯官等密言曰,明日上馬宴後,自上別遣中使於勅使曰,昨日臨陋之後,爲主人之道,禮當就別於郊外,而非但所患尙未差愈,勅使特減餞宴,故更未相接,缺然之外,心甚不安之意,措辭致謝,宜當云。其意似在於別示周旋之功,而旣有所言,故敢啓。傳曰,知道。
尹以道,以刑曹言啓曰,郞官,古人謂之上應列宿,其任之不輕而重,推此可知,而至於本曹,則大小判決,雖在於堂上,若其訟場之推閱,獄情之鉤覈,專責於郞官,故從前愼簡,意非偶然,而武弁之膺是選者,絶無而堇有,其掄揀之意,與差除守令,從事軍門者有別。若有稱其職者,除拜外任,輒卽啓請仍任者,良有以也。本曹正郞李筬,爲人詳明,奉職勤敏,除授已久,益著擧職之效,今聞通信使從事官,兵曹佐郞朴慶後,以軍官啓下云。六曹郞官,以軍官帶去者,曾所未有之事,而李筬之在於本曹,旣多擧職之效,隨行出疆,不過爲使令之役,彼此輕重,不啻相懸,而況佐郞之以正郞爲褊裨,文武雖別,事體不當。本曹正郞李筬,通信使從事官軍官,卽令減下,以爲專意察任之地,何如?傳曰,允。
魚震翼,以吏曹言啓曰,今此寒食,宗廟以各陵·殿祭官,其數甚多,而無故可差之人乏少,無以推移。無論實錄廳及諸都監郞廳,通融塡差,何如?傳曰,允。
魚震翼啓曰,平安道監試榜目啓本中,進士試三等第八人,幼學田處之處名下刀擦,而不爲書塡,以致一字空缺,故取考禮曹上來榜目成冊,則田處云者,乃是田處坰,而坰字果不書塡。原啓本中,付標添書以入之意,分付該曹,而試官等,莫重榜目,如是誤書,極爲非矣。京試官兪命一,參試官鄭來祥·韓構等,竝推考,何如?傳曰,允。
又啓曰,小臣以請留事,館所進去,下直。傳曰,知道。
又啓曰,小臣馳進館所,請留,則勅使,答以皇帝,今方出來瀋陽,俺等回還,一日爲急,而今日接見時,國王挽留甚懇,故不得已聽留一日矣,此外更難加留云矣,敢啓。傳曰,遣大臣請留。
大司諫兪櫶,司諫金載顯,獻納吳道一啓曰,姜萬鐵,陰凶情節,畢露於渠之結案招中,此固惡逆之尤,而神人之所不容者也。按法之請,今已再閱歲矣,尙靳一兪,臣等竊惑焉。萬鐵當初上變,不過爲人所脅,死中求生之計而已。凶謀顚末,全不吐實,則此豈有一毫可恕之端,而使之容息於覆載之間乎?元老以當初上變之人,至於錄勳,而及至元成再告,逆狀盡露之後,元老以終不吐實,終至於伏法。況萬鐵以賊堅至親,終始主謀之人,以功則不及於元老,而以罪則有浮於元老,元老伏法,而萬鐵獨免,古今天下,寧有是理?三尺一撓,而能國其國者,未之有也。若不得請,則決不可止。請發配罪人姜萬鐵,依律處斷。不擇夷險,事不辭難,卽人臣職分之當然。況國之大事,最重專對,故古人有朝受命而夕飮氷者,其義之重且嚴,爲如何哉?檜原君倫,受國厚恩,致仁崇班,不念國事之重,惟懷自便之計,問安使除授之後,托病圖避,肆然投疏,日至於四,其全昧分義,偃蹇縱恣之狀,實前所未有之事,豈可以罷職之罰,若治微眚薄過者然哉?若不痛加懲艾,則將無以糾率臣工,振肅頹綱,不可以宗戚之臣,而有所容貸,請檜原君倫,拿問定罪。答曰,勿煩。
大司憲李翊啓曰,罪人姜萬鐵,凶逆之狀,無異於賊堅,上變之功,又下於元老,賊堅·元老,俱已伏法,而萬鐵獨保首領,古今失刑,未有若此之大者也。按律之請,今已累年,而殿下每以不可失信爲敎,此則有不然者。凡人主之刑人·殺人,一循國人公共之論,今玆萬鐵之罪,國人皆曰可殺,則臣等竊恐殿下不可以一時減死之敎,廢國人公共之論,乖朝廷討逆之典。且以宣廟朝處置吉云節事觀之,此誠今日之所當法者。請勿留難,發配罪人姜萬鐵,依律處斷。答曰,勿煩。
夜三更,流星出北極星下,入北方天際,狀如拳,尾長三四尺許,色赤。五更,月暈。
敎三道統制使兼慶尙右道水軍節度使元相書,王若曰,國賴屛翰之固,最重制閫之權。器非干城之良,曷膺典戎之任?簡注旣審,委寄斯隆。睠彼三路之封疆,實惟一邦之樞轄。甲兵之衆,舟師之盛,盡爲指揮,大嶺以南,兩湖之間,全歸管領。矧今軍兵之弊瘼,難一二言,重以邊圉之憂慮,蓋千百計。要須盤錯之可別,俾也區畫之得宜。惟卿少業桑弧,夙登虎榜,恥躁競之習,而未嘗輦事權要,戒饕餮之風,而蓋能心存簡約,屢典劇郡大邑,能聲克彰,歷試重鎭雄藩,威望素著。故屬意之非偶,肆倚任之益專。玆授卿三道統制使兼慶尙右道水軍節度使,卿其欽玆寵章,愼乃職事。恩威刑賞,所貴軍令之分明,器械城池,無忘戎事之修繕。顧瘡殘餓羸之卒,久困誅求,而懷綏撫馭之方,宜先德恩。至於稟啓裁處等事,自有常規,若其緩急馳張之宜,務在善斷。於戱,克念師垣之重寄,尙一乃心,毋墜朝家之遺風,以永終譽。故玆敎示,想宜知悉。知製敎吳道一製進
知中樞府事李之翼疏曰,伏以,臣重得水土之疾,轉成怪症,百藥無效。去秋分司之乞遞,實出於萬不獲已,而歸伏田廬之後,痛勢日劇,頑痰凝結於胸背,如有物橫刺於其間,不能轉側,不通呼吸,其爲危急之狀,若不保數日,而尙存縷息,亦是異事也。垂死之中,敍命遽下,卽拜西樞之職,而精神恍惚昏瞀,未能具疏上徹,乞收誤恩。臣之專無人事,此焉可見,及差使价筵臣,先以臣病狀,仰達遞改云。臣食祿三朝,位至崇班,而適緣病篤,未赴王事,臣之罪戾,固無所逃。累日恭竢,尙無嚴譴之加,臣惶恐悶蹙,益不知所措。伏乞聖明,亟命鐫罷臣職,以肅朝綱,且令朝夕之危喘,得以少延,以垂天地生成之德,千萬幸甚。答曰,省疏具悉。卿其安心勿辭,調理上來察職。以上燼餘
上在昌德宮。停常參·經筵。
下直,安興僉使柳星緯。
吏曹啓,伴送事金德遠。
吏曹啓曰,平安監司柳尙運,以謝恩副使,依近例,令備邊司議薦,何如?傳曰,允。
府啓,罪人姜萬鐵,依律處斷。答曰,亟停勿煩。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
辰時,日有右珥。
安垕啓曰,小臣館所問安進去,下直。傳曰,知道。又啓曰,小臣馳進館所,問安,則勅使,答以俺等,伏蒙皇恩,得差使价之任,好樣經過,無事往還,此無非出於國王德分,而每遣近侍下問,不勝感激云矣,敢啓。傳曰,知道。
李世翊啓曰,明日常參·經筵,取稟。傳曰,缺。又啓曰,來三月初一日,輪對日次,而國忌齋戒相値,頉稟。傳曰,缺。又以迎接都監言啓曰,卽者勅使館所離發,缺。傳曰,知道。又啓曰,卽者吏曹郞廳來言,缺病不得開政云,竝卽牌招,使之開政,何如?缺病不進,殊甚駭然。竝從重推考,使之牌招缺啓曰,勅使到阿峴底駐馬,使差備譯官缺以俺等之故,累日勤勞,心甚未安。仍令背立而過缺次通官等,下馬進前而立,臣等以接待齟齬,爲未安云,缺一善等,答以前頭勅行連續,而今番接待,極爲款曲,感激而去云矣。傳曰,知道。又以迎接都監郞廳,以右議政意啓曰,勅使到迎恩門,依禮行禮後,使差備譯官送言,令百官背立,仍爲過去矣,敢啓。傳曰,知道。又啓曰,勅使旣已出去,今日爲始,事變假注書減省記之意,敢啓。傳曰,知道。
李師命啓曰,領議政來詣請對矣,傳曰,引見。
有政。判書李䎘進,參判金萬重病,參議宋奎濂病,右承旨李世翊進。以申曅爲獻納,韓泰東爲正言,韓紀百爲祥雲察訪,安相億爲寧陵參奉,申懹爲濟用監正,尹悏爲直講,李三錫爲西部參奉,尹源爲益山郡守,李選爲司譯院提調,李世華爲平安監司。奉常主簿承以道,典籍金盛始相換。李東郁爲成均博士,金夏世爲成均學正,姜世輔·崔廷龍爲成均學諭,吳道一爲持平,李翊爲刑曹判書,李敏英爲大司憲。
兵批,兼判書金錫胄,參判吳斗寅病,參議李東老進,參知尹趾完病,左副承旨安垕進。以柳尙運爲副護軍,吳道一爲副司直,嚴緝爲司果,李仁夏爲平安兵使,金德遠·尹趾完爲副護軍,具鎰爲左邊捕盜大將。
安垕,以兵曹言啓曰,平安兵使有闕,依近例,令備邊司推薦,何如?傳曰,允。
安垕,以司僕寺官員,以提調意啓曰,濟州點馬別監崔容之,別擇御乘馬可合十匹,今纔入來,禾毛色別單書入之意,敢啓。傳曰,知道。
尹以道啓曰,新除授左邊捕盜大將具鎰,卽爲牌招,命召及傳令牌,傳授之意,敢啓。傳曰,知道。
〈以〉都摠府言啓曰,本府經歷缺今月二十五日,自蓮池洞渡橋之際,猝遇禁軍李斗缺□俠相逼,斗善突入曳下,無數詬辱,曳下之際,缺以不得供職之意,呈狀本府。近來半行缺勝言,至於曳下朝官,無數詬辱之狀,十字缺依律科罪,以杜後弊,何如?傳曰,允。又以兵曹言啓曰,左邊捕盜大將具鎰,健元陵獻官差祭出去,入來間以右邊捕盜大將,姑爲兼察,何如?傳曰,允。
右副承旨尹以道,同副承旨魚震翼啓曰,卽伏見別歲抄公事,則有睦昌明·李堂揆缺敍用之命,臣等切不勝駭惑焉。曩日家人之諭,照管之說,旣出熒惑天憂,脅持慈聖之計。其時大臣,憂憤所激,瀝血陳疏,而昌明·堂揆等,俱以論思之臣,敢生狙擊之心,反其辭意,搆成罪案,欺蔽聖明,必欲傾陷而後已,如此陰險不正之輩,缺罪止削奪,亦云末減,曾未幾何,又此收敍,此豈懲惡斥邪之缺乎?況且同時被罪者,尙在削奪之中,則獨於此兩人,有何可原之事,而先施恩宥,乃若薄物細故者然哉?伏願聖明,亟寢睦昌明·李堂揆等敍用之命。臣等待罪近密,區區所懷,敢此仰達。答曰,依啓。
魚震翼啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
大司諫兪櫶,司諫金載顯啓曰,姜萬鐵,陰凶情節,依律處斷事。措語見上請檜原君倫,拿問定罪事。措辭見上答曰,毋用堅執。
午時,上御熙政堂。領議政金壽恒,右副承旨尹以道,假注書黃欽,記事官徐宗泰·朴泰維,入侍。金壽恒進曰,風日不佳,此時聖候,若何?上曰,無事。壽恒曰,連見西路狀啓,則再巡勅行,旣已渡江,冊封勅使之行,又以二十二日間起馬云。前後三勅之行,去來相望,當此農月,西路及畿甸,民有廢農之歎,極爲悶慮矣。皇帝之行,當於來初四五間到瀋云,問安使,似無不及之患矣。上曰,此則可幸也。壽恒曰,臣於昨日,出往弘濟院之時,所騎馬蹉跌,至於落傷,初則不覺有痛處,而經夜之後,四肢牽引,前頭或有鍼治之擧,則緊急公事,雖在家酬應,至於稟處之缺恐難趁時登對,故敢爲請對矣。見遠接使李觀徵缺所報,則以拘忌之疾,熾發城內,郊外擧動,極爲缺言於彼人所聞處,則大通官,言於差備譯官曰,缺上郊迎乎?上尊號,乃莫大之慶,今番則半行缺。上曰,近來拘忌之疾,如何?壽恒曰,大小疫及癘缺閻,姑爲乾淨云矣。上曰,去來勅,必中路相見,去勅郊迎之事,彼必聞知,前缺不甚相遠,而前則郊迎,後以拘忌爲辭,則事勢難缺勅亦郊迎,可矣。且今來上勅,以大臣兼都元帥云,似是位高缺也。壽恒曰,雖非閣老,必是領率輦下兵,親近於皇帝之任,其職秩地位,視今去勅,爲高品矣。郊外擧動,則旣已定奪,而關所擧動,則決不可爲。今亦待其入京,使都監從容周旋事,當分付矣。上曰,唯。冬至使一行,或於皇帝還歸後,回程則還期杳然,以缺爲慮,今見先來之啓,極可幸也。壽恒曰,三度勅行,亦必於三月內越江,物力之難支,姑不足言,缺馬事,極可悶慮也。去勅越江之初,以譯馬之不良生梗,而厥後頗爲順便,李一善亦無作弊之擧,然西路驛馬長立路上,不得休息,前頭無事,未可知也。上曰,今來勅行,大通官張孝禮,則順便,而尹孫素不順便矣。壽恒曰,冊封勅行,金巨軍爲通官云矣。且例於勅使牌文出來後,遠接使差出以送,而冊封勅行,以今二十一二日間,故馬,則必於來念間越江,與今去勅還越江,其間不遠。若以伴送使,仍留灣上,以待其勅,仍察遠接使任,則似涉順便,差備譯官等,亦皆留待,實爲得宜,一路夫馬往來及廚傳之弊,不可不慮,故敢此仰達。上曰,遠接使更爲差送,極涉有弊。伴送使金德遠,使之仍察冊封勅遠接使之任,可也。定奪壽恒曰,曾前以刑官爲遠接使者,或有仍帶往來之時,而今此金德遠,則上來未久,旋卽還去,仍差後勅遠接使,前後在外,將至三朔,秋曹劇務,不可一向瘝曠。德遠善於其職,遞易則可惜,而卽今形勢,似當變通也。上曰,伴送使旣已仍差,後勅遠接使上來之期,尙缺官非閑漫之任,刑曹判書,姑爲遞差,可也。缺任甚重,難於得人,而卽今缺二品中缺也。上曰,雖非當品,問于大臣備擬,可也。缺尙運爲謝恩副使矣。此時西路藩臣之遞易,缺但使价之任,旣已當次於尙運,尙運瓜限又迫,缺以其道兵使,久在西土,詳知本道物情,以此移拜,則缺生手,且可趁卽代察,故臣等相議擬望,而今已受點,事涉便當矣。時,上方覽右相箚子。覽畢,上曰,右相箚言柳尙運遞易之不當矣。壽恒曰,事勢則果如箚辭,而李世華以兵使移拜,可無新迎之弊,旣詳本道物情,非如生手之比,今若卽出新兵使,催促下送,則便當。上曰,右相之言,亦出於軫念民事,而柳尙運瓜限已迫,新監〈司〉以兵使移拜,別無迎送之弊矣。新兵使,今日政差出,自政院勿拘常規,催促下送,可也。定奪壽恒曰,實錄廳設局已久,而史事漸至稽□,極可悶慮矣。去冬以前,則頗爲着實,而厥後開坐之日甚少,李端夏,雖狼狽還鄕,他堂上則別無因此懈怠之事,而連有事故,以致如此也。端夏處,累降別諭,使之上來,顧甚情勢,難於赴召,而自上敦勉至此,姑未知其上來否也。申晸則落傷甚重,似當變通,而但申晸奉職甚勤,其所撰出,視諸堂上爲最多,故姑待其差歇矣。金萬重,當初奉職頗勤,而近以本職之辭免,連不仕進於史局,其本職之請免,非有他意,以戚里之故,有所不安,必欲解職而後已。此其意久無所缺,而公議旣已許之。且在祖宗朝,多有行公者,萬重亦無必可辭之義,或於前頭辭疏之批,措辭開諭,則似不得不出耳。李選在任江都之日,啓請差出,意非偶然,而疏批已下之後,不卽行公,又呈辭疏,卽爲牌招,使之察任,何如?上曰,金萬重則當於日後,疏批開諭矣,李選則牌招缺,可也。定奪壽恒曰,領府事宋時烈處,連遣近侍缺,御札勤召,誠禮備至,而第伏聞衰病日甚,缺朝之期云,殊甚缺然也。且時烈,半行缺,自其退歸之後,有令本道輪次月廩缺,未蒙準許,每以文字仰瀆,極涉惶悚。不得已缺山寺云。頒廩初出於禮待惠養之至意,而反爲不缺,自上體念其悶蹙之意,有所酌處,或時以食物周缺與月廩有異,無可辭之義。此則似爲惠養之實,而無缺安之心矣。上曰,此後當依此爲之耳。壽恒曰,故相臣洪命夏,〈不〉但累朝之所接倚重,其淸苦一節,罕有其比,見推於縉紳之間,而身沒之後,旣無顯揚之子,其妻窮居,無以資生。且仁祖朝相臣李行遠之妻,亦貧窶特甚,誠爲矜惻。自上特施顧恤之典,則似合於優待舊大臣之道矣。上曰,朝家待大臣之道,事體自別,分付該曹,衣資·食物,優數題給,可也。擧行條壽恒曰,頃日入侍時,臣以軍制變通事,有所仰達,而卽今本兵之長,旣兼訓局大將,以精抄軍及訓局別隊變通之宜,豫爲講究,就議於廟堂,更加商確便否,登對稟定事,分付,何如?上曰,依爲之。擧行條壽恒曰,通信使尹趾完,行期只隔一月,而多有未備之事云。必有實職然後,行具措置之際,多有所益,而但兵曹,乃闕內入番之職,臨行之人,必多妨礙於禁直,兵曹參議則改差,似當矣。上曰,尹趾完所帶兵曹參知,遞差,可也。定奪壽恒曰,奉常寺婢益淑,與本寺奴孝奉,有貢物爭訟之事,上言訴冤,啓下本寺矣。臣等取考前後文書,則貢物應爲決給於益淑,明白無疑,而但孝奉曾已再度得伸於缺曹,此雖出於該曹之誤決,再度得伸,勿許聽理,旣有受敎,則自下不敢違例決給,故覆啓中,枚陳此彼曲直昭然之狀,而終以勿施爲結語,而矣以依允判下,旣有受敎,則再度得伸之類,訟官固不敢聽理,而如此曲直明白之缺因其上言,特命決給於理直之人,使小民無冤缺亦或一道,故敢此仰達。上曰,觀言上及回缺淑之事,果爲冤抑,而再度得伸,勿許聽理,缺敎,故循〈例〉,判下矣。大臣之言如此,半行缺出擧行條壽恒曰,頃者湖西人鄭世雄,以婢半行缺上言,下該院,該院以事在六十年,決給於世雄矣。受四字缺尙謙,以議政府婢春月所生奴仲男等,爲渠之缺爭訟,落訟之後,至被壓公爲賤之律,事涉過中,故缺已陳達放釋。至於奴婢,則相考前後文案,兩邊皆涉不當,故依法例屬公矣。今尙謙父子,欲爲還推其奴婢,至於上言煩訴,已極猥越,而該院不問曲折於政府,又不兩造推覆,只憑其上言,直爲決給,未免率爾之失,事體亦涉不當。掌隷院當該堂上推考,其公事則勿施,何如?上曰,依爲之。出擧行條壽恒曰,推考所以問其情犯之如何,而勘其罪罰之輕重者也。被推之人,未及緘答,則不敢徑先陳疏,自是來規。其中或有情迹之難安,缺引疾呈辭,則可也,而至於陳疏自明,事射不當。曾在先朝,以緘答前自明疏章,勿爲捧入事,有所定奪矣。近來政院,不遵此法,如此疏章,多有捧入之時,旣定命令,終歸於廢弛,殊涉未安。此後則勿爲捧入事,申明定奪,施行,何如?上曰,被推後未緘答前,陳疏自明者,近多有之,事體不當。今後則如此疏章,政院勿爲捧入,可也。出擧行條上曰,領議政落傷,似不輕細,遣鍼醫不離看病事,分付。壽恒曰,自上軫念至此,惶感之缺不知所達。醫官之不離看病,不無弊端,臣受傷旣不危重,可以私自隨便醫治,缺收成命。上曰,落傷之症,必須及時針灸調治然後,可以收效,故如是缺勿辭。遂罷出。
右議政李尙眞箚曰,伏以臣關西之飢荒連仍,民生之困痘疫方極,而今又客使畓至,策應孔艱。當此之時,決不可遞易其監司,以付生手,則今以柳尙運爲謝恩使,甚非得宜,而臣正坐見事之遲,未卽爲變缺其代之薦擬,有所與知矣。今而更加深六字缺自有推移之地,而方面之在任八字缺害之辨,不翅較然,新舊迎送之弊,六字缺猶可及止。玆敢仰陳區區之淺慮,惟聖明垂察而財處焉。取進止。答曰,省疏具悉卿懇。卿之所陳,予非不知,而旣以兵使代缺迎送之弊,亦可少除,卿其諒哉。以上燼餘
上在昌德宮。停常參·經筵。
傳曰,明日晝講爲之。
伴送使書目,勅行,二十七日坡州止宿事。
領議政金壽恒請對時所啓,故相臣洪命夏,不但累朝之所倚重,其淸苦一節,罕有其比,見檢於縉紳之間,而身死之後,旣無顯揚之子,其妻窮居,無以資生。且仁祖朝相臣李行遠之妻,亦貧窶特甚,誠爲矜惻。自上特施顧恤之典,則似合於待舊大臣之道矣。上曰,朝家待大臣之事體自別,分付該曹,衣資·食物,優數題給,可也。
吏曹口傳政事,麻田郡守以李行迪爲之,靑丹察訪以盧廣協爲之。
靑丹察訪盧光協謝恩後,仍爲下直。
大司諫兪櫶,司諫金載顯啓曰,持平吳道一,前爲獻納時避嫌也,以病不仕進於史局,應被推緘等語爲辭,臣等以爲,兼帶史局者,常時或因病故,不得進參,當在問備之中,而及授臺諫,引嫌請遞,可也。道一則方在諫職,別無呈病之事,猝然以此來避,似涉苟且,而且念近來兼史局之人,欲遞臺諫,援此爲例,則日後紛紜之弊,有不可勝〈言〉,故臣等相議措語處置矣。今者道一憲職之避,張皇說辭,有曰雖有應推應遞之事,必須冒沒行公然後,可免苟且之譏。又曰,未曉這樣道理云云,臣等不勝瞿然之至。臣等不欲分疏相效,而旣被譏斥,何敢自以爲是,晏然仍冒乎?請命遞斥臣等之職。答曰,勿辭,退待物論。以上朝報
司饔院官員,以檢擧提調意啓曰,今此後來勅使宴禮·茶禮等事,依回還勅使時例擧行事,該曹旣已入啓定奪,本院應行諸事,亦當依事目擧行,至如假提調·假郞廳,凡差備,竝仍前擧行,而習儀,則南別宮禮曹官習儀時,只行一度,何如?傳曰,允。以上禮曹謄錄
尹以道,以兵曹言啓曰,先來勅行時,兩西補把驛馬,乃缺後來勅行之意,已爲分付矣。今聞三起勅使,又將出來云,補把馬缺數,加分定入送,而不但遠路往來,顚仆可慮,殘驛馬少,勢難多數入送。平安道補把,咸鏡道驛馬四十匹內二十匹,黃海道缺江原道驛馬二十匹內十匹,折半入送,其餘前送驛馬,推移宜當。以此各道監司處,發馬知委,何如?傳曰,允。
持平吳道一啓曰,臣前忝諫職也,遽緣寒疾猝重,連日未赴於史局之坐,應被推緘,理難仍冒,故不得不引避遞免,而處置措語,有同彈文,修省惶惑,若無所容。不料玆者,新命旋降,臣誠感激恩私,罔知措躬之所也。第念史局進不進單子中,再書病字於一旬之內者,隨卽問備,自定式而應推必遞,臺體當然,則臣之未赴史局,雖緣有病,其不可自謂無嫌,而晏然苟冒,事理甚明,而諫院之處置臣也,以病未進參,別無所嫌爲言,而謂臣强避耳。臣苟且之若然,則雖有應推宜遞之事,必須冒沒行公然後,方可以缺夫苟且之譏矣。臣實愚昧,未曉這樣道理也,臣以被斥之人,不宜費了辭說,有若分疏,而但缺然之例,明有可據。難冒之嫌,到今無異,亦不可惟人言是循,缺處臺閣,以重損在我之廉隅,故不容不略辨委折。又此引避之罪,尤無所逃。請命遞斥臣職。答曰,知道。
尹以道啓曰,大司諫兪櫶,司諫金載顯,再啓煩瀆,退待物論。傳曰,知道。以上燼餘
上在昌德宮。停常參,只晝講。
謝恩,大司憲李敏敍,刑曹參議宋昌,奉常主簿金盛始,麻田郡守李行迪,宣傳官崔荊石,平安兵使李仁夏,部將李後靖,坡城副正彬,坡山副正杉,坡陵守槮,祥雲察訪韓紀百,直講尹悏,典籍李碩祚,寧平正泗,監察崔廷然·姜世輔。
吏曹口傳政事,以吳斗宰爲陰竹縣監。
晝講入侍,知事金錫胄,特進官閔維重,承旨李師命,玉堂金鎭龜,注書兪得一,史官徐宗泰·朴泰維。
陰竹縣監吳斗宰謝恩後,仍爲下直。以上朝報
晝講入侍時,參贊官李師命所啓,平安監司李世華,自兵使移拜監司者,欲除迎送之弊也。日者領議政金壽恒請對入侍時,曾以此意,有所陳達,而其時有除朝辭赴任之命矣。敎·諭書·密符,今將下送,何以爲之?敢此稟達。上曰,以兵使移監司者,安州與平壤不遠,故欲除迎送之弊矣。除朝辭赴任之意,出於擧行條件,可也。
知事金錫胄所啓,今此保社原從公私賤免役之類,必出補充隊帖文後,免賤事,曾已定奪施行,而扈衛時,各殿別監之得差原從者,與他公賤有異。今雖受出補充隊帖,而問其情願,皆以將納作紙,艱苦難辦爲言云。此人等竝自掌隷院,直爲成給,何如?上曰,各殿別監,與他公私賤有異,補充隊帖文,直爲成給,可也。以上備局謄錄
上在昌德宮。停常參·經筵。
下直,鏡城判官李華鎭。
吏曹口傳政事,以尹德駿爲兵曹正郞,以李溭爲兵曹佐郞。
平安監司書目,義州呈,以問安使一行,二十七日渡江入去事。
遠接使書目,勅行,二十七日安州止宿事。
謝恩,濟用監正申懹,兵曹佐郞李溭,學正金夏世。以上朝報
樂器造成廳啓曰,永寧殿·宗廟祭樂,方響四架,依樂學軌範尺寸,造成已畢後,具角搥匣衣,當日封進,豫置于樂器庫,舊件方響,則取來于掌樂院,以爲□儀及習樂用之意,敢啓。傳曰,知道。以上□□謄錄
□□□□□□□□□□冊封□□出來時,仍察遠接使之任事,旣有定奪矣。各帖,別定禁軍,撥馬下送,仍留接對之意,下諭,何如?傳曰,允。郞廳李瑞文校正。郞廳丁志復書。
上在昌德宮。停常參·經筵。
下直,漆浦萬戶崔賓。
謝恩,典籍承以道,學錄金始徽,水口萬戶南斗六。
政院啓曰,大司憲李敏敍之處置掌令朴相馨啓辭中,相馨之相字,注書以尙字誤書,而未能覺察,以致點□,不勝惶恐。莫重臺啓,如是誤書。請注書兪得一推考。傳曰,允。
知事金錫胄所啓,近來充定軍役者,□般謀避,而冒稱先賢子孫,稱頉圖免。其中或稱文成公安裕子孫,或稱□□□□□□子孫,或稱箕子後裔者,其髥甚多,故臣□□本兵時,□常以此稟處矣。箕聖之闡開文明於吾東者,其功甚大,文成公安裕,誠亦無功於斯文,而大王子孫之免役者,止於八世,外派則限以六代,則先賢子孫,豈可世世免役哉?向有別判付,竝令頉下軍役,而以安爲姓者,皆稱安裕子孫,以韓爲姓者,皆稱箕子後裔,其間僞冒之迹亦多,有不可掩者。箕子子孫,則只許鮮于氏勿爲定役,安裕後裔中,奉祀守塚者,特減軍役外,其餘竝勿許減,何如?上曰,當初別判付者,蓋出於優待先賢之意也。及今紛擾至此,則已前免役者外,其後竝勿減許,可也。
又所啓,玆事非臣職掌,而旣有所懷,敢此仰達。曾在先朝,選用學問才行之士,而其時尙州申碩蕃兄弟,素有行誼,見稱於士友,屢除實職,又拜進善等職。乙卯春,以年八十,例陞堂上階,而敎旨未到之前,遽先身死。此旣非贈職,而又非生時所受者,故其家子孫,以此題主云。其人行誼,筵中諸臣,亦皆聞知矣。旣有生前批下之資,到今以本□相當實職,特令追拜,則其在聖朝崇奬儒術之道,似爲得宜,亦可以感結泉壤,激勵士林矣。上曰,故掌令申碩蕃,堂上當品中,實職追給,可也。
特進官閔維重所啓,興海郡守宋克虎,有改差之命。臣且是謫居此地,稔聞士民之言,敢此陳達。興海雖小郡,自前多以名類差送,故治民有法,勸學有方,頗有興起之風矣,識字登科者,相繼有之。近年連差武臣,武臣盡爲貪虐而不治者悉多,鮮有愛民律紀之人。至於儒生敎養,實非其責,以此官家稠弊,俗習貿貿,邑民皆望朝廷之更有所變通。湖南之古阜,亦間以文臣差送,則獨於興海,不當以武臣連差矣。知事金錫胄曰,頃有沈相爲古阜郡守,金世行爲居昌縣監,興海郡守,亦以文武交差,似當矣。上曰,依古阜郡守例,興海郡守,亦以文武交差事,言于該曹。
李師命啓曰,日者注書日記,自內命入,而其中,多有未及修正□,殊甚未安。注書在職時,書後甚有浩繁,而遞改之後,自然遷就,未卽修正,事極寒心矣。今後實官二員俱在,則過了一朔,或出使·病代,計其行公日字,使之修正日記,假官亦計其行公日字,遞職後,承旨檢察,出牌召入於闕內,使之修正,而若一月行公,則限一月,十日行公,則限十日,限內如有未卽修呈者,年少風習,不可不懲。每當月終,承旨以修正與否,依各司坐不坐單子之例,開錄稟達,而其中未及修者,仍爲請推,自上或下禁推,以爲警責之地,何如?上曰,日者日記中,有考見引見說話之事,故使之入覓,而數三朔內,多有不爲修正者。今後依此擧行,着實檢飭,可也。又啓曰,政院古風漸至墜落,其中病親呈辭,舊例必以在外相見爲措辭,故其父母病情,不至甚重,則不敢以此爲語,而此法廢弛,雖非大段疾病,亦以病親,呈辭出去,事甚不當。今後依古式捧入,而臣等遞改承旨之後,則何官不必遵行,奉承傳施行,何如?上曰,依爲之。
又啓曰,此非小臣職掌,而旣與諸臣相議,科期已迫,故敢此仰達。節製居首直赴殿試者,則雖庭試,亦皆許赴,而直赴會試者,則式年之外,未嘗許赴,別試則其與式年有間,而增廣則科規固無異同。且有前例之可據者,而旣以三中,許赴會試之後,非應講士子,則其賞反不及於筆墨,揆以事體,似當有變通之道,而事係科擧,則亦不可不詳審處置。節製三中以上入格者,許赴增廣會試與否,令禮官問議于大臣,定式施行,何如?上曰,增廣與式年無異,節製三中以上,固宜許赴,而事係變通,令該曹問議于大臣,而施行,可也。又所啓,平安監司李世華,自兵使移拜監司者,欲除迎送之弊也。日者領議政請對時,曾以此意,有所陳達,而其時未有除朝辭赴任之命矣。敎·諭書·密符,今方下送,何以爲之?敢此稟達。上曰,以兵使移拜監司,安州與平壤不遠,故欲除迎送之弊矣。除朝辭赴任之意,出於擧行條件,可也。
注書崔錫恒加資肅拜。
遠接使書目,勅使,二十九日,平壤止宿事。以上朝報
上在昌德宮。停常參·經筵。
辰時,虹見西方。夜二更,流星出大角星上,入坤方天際,狀如鉢,尾長三四尺許,色赤。
下直,淮陽府使崔碩英。
謝恩,禮曹佐郞梁重廈,越松萬戶朴世重,寧陵參奉安相億,護軍李後降,司僕判官安廷熽。
藥房都提調金壽恒,提調呂聖齊,副提調朴純啓曰,卽伏聞入侍醫官所傳之言,上候自昨,猝有寒縮·頭痛·惡心等症,臣等伏不勝憂慮之至。卽與李東馨諸御醫商議,則此是外感發散之極,不可不及時進服,人蔘敗毒散,加荊芥·蘇〈?〉·黃芩酒炒·乾葛各一錢,連進三貼宜當云,此藥卽爲劑入之意,敢啓。答曰,知道。
平安監司書目,義州呈,以冬至使一行,二月初十日離發北京,十九日出山海關,渡江之期,似在三月初七八日間事。以上朝報
義禁府啓曰,今此增廣別試時,本府都事竝赴擧。迎勅習儀時,大駕考喧都事左右各一員,挾輩左右各一員,駕導·駕後各二員,及勅使在館時,三門把守假都事三員,當以十一員分差。假都事十一員,令該曹趁卽差出,以爲分差之地,何如?傳曰,允。以上禁府謄錄
大殿,政院·玉堂問安。答曰,知道。
宗簿主簿李翊周,璿源錄奉安後,入來。
伴送使書目,勅行,二月三十日,瑞興止宿事。
遠接使書目,二月三十日,中和止宿事。
大司諫李選上疏。大槪,難安情勢,與在憲職時無異。且所帶史局之職,終不敢冒昧承當,不得不更此呼籲,亟許遞改,以便公私事。留政院。
上在昌德宮。停常參·經筵。
辰時,日暈兩珥,暈上有背,色內赤外靑。巳時,日暈,暈上有冠,色內赤外靑。未時申時,日暈兩珥,暈上有背,色內赤外靑。自一更至五更,艮方·東方·巽方·南方,有氣如火光。
有政。
下直,北評使朴泰遜。
謝恩,直講鄭仁壽,益山郡守尹源,羽林將魚壽一。
大殿,政院·玉堂問安。答曰,知道。勿爲問安。
藥房啓曰,載陽之節,寒凜殊緊,伏未審夜來,聖體調攝,若何?昨入湯劑進御之後,加減諸症,果有發散之效乎?臣等終宵憂慮之至,敢來問安。答曰,所患比昨差勝矣。勿爲逐日問安。
伴送使書目,勅行,初一日,鳳山止宿事。
問安使書目,臣等一行,本月二十八日,到鳳城事。
答大司諫李選疏曰,省疏具悉,卿其勿辭察職。
遠接使書目,勅行,初一日,黃州止宿事。
禮曹啓曰,命下矣。議于大臣,則領議政金壽恒,判中樞府事金壽興,右議政李尙眞以爲,增廣與式年,科規異同,式年會試,則專主講經,增廣會試,則專主製述,其取人之道,不啻懸殊,以節製直赴會試之人,講經非其所業,則願赴增廣,而不願赴式年者,固其情然也。然其當初定制本意,則以製述取初試,以講經取會試者,欲令士子兼通經學·詞章故也。朝家擧措,只當觀其規制之當否,不當問士子情願之如何,而曲循之也。直赴殿試之類,許赴別試,亦非古規,而此則只序其等第,固無大害,節製之直赴會試者,則非式年而許赴,事體非宜,雖曰前例有據,其間曲折各異,不可皆同之。且節製入格之中,或有直赴會試者,或有給一分·二分者,直赴會試者,則許赴增廣,給分者則使赴式年,則同是節製,而分屬兩科,亦是不便之大者也。大抵科擧事重,最宜審愼,如非萬不得已,則不可容易變通,此非不得已之事,而遽創無前之規,則必致人言,亦關後弊。臣之愚見,恐難輕議,伏惟上裁。領中樞府事宋時烈在外,左議政閔鼎重出使,不得收議。大臣之意如此,上裁,何如?傳曰,依議施行。
吏曹啓曰,自前增廣文科初試時,依式年例,試官以三員差出矣。丁巳年,因大臣所啓,依別試例,以七員差出,臺監亦兩司各一員定送矣。今因禮曹啓辭,依式年例,臺監旣以監察定送,則試官亦依式年例,以三員差出乎?敢此仰稟。傳曰,依式年例差出,可也。
成均館官員,以知館事意啓曰,今三月初三日儒生課試,當爲設行,而初四日,卽增廣別試初試,事多拘礙,不得設行,今月內無故日退行之意,敢啓。傳曰,知道。
政院啓曰,刑曹判書李翊,疏批旣下之後,連呈辭疏,尙不肅謝。本曹刑獄之積滯,未有甚於近日,刑曹判書李翊,卽爲牌招察任,何如?傳曰,允。
政院啓曰,昨仍吏曹草記,增廣文科初試試官,更以式年初試例磨鍊事,命下矣。科擧之最重者,莫如增廣,而只以堂上以下三人差送,非但事體輕歇,考據之際,亦甚苟簡,故乙卯年間變通之意,實非偶然。當此乏人之際,雖不得如別試初試試官之數,依武科試官例,堂上以下三員外,二品試官一員,加差以送,似合事宜,而大臣之意亦如此,故敢此仰稟。傳曰,依爲之。
謝恩,刑曹判書李翊,戶曹參議尹趾完,副校理吳道一,護軍金載顯。
吏曹口傳政事,兵曹正郞權恒。
府前啓,請罪人姜萬鐵,依律處斷事。近來風俗怪悖,人心奸惡,而外方官吏尤甚,不可不隨現重究也。今聞永平前縣監宋榑,死於站上,而家屬在於本縣衙中,訃音來到本縣之後,官吏等不卽傳訃,欺告衙中,稱以站需不足,請出官廳及其庫鎖鑰,前重記所付外,盡爲開庫輸出,至於日用井間硯匣等物,亦用計取出,肆意弄奸,盡去可考〈文〉籍昭而後,始爲傳訃,殘邑守令拮据留儲之物,蕩盡無餘云。如此惡習,曾所未聞,不可尋常處之。請令本道其時鄕所色吏等,盡爲囚禁,嚴加究問,啓聞重處,以爲日後懲勵之地。卽者靈光居喪人周允宗稱名人,呈狀于本府以爲,其父七十七歲之人,本官仍羅州牧訟隻移文推捉之事,捉入其父於官庭,使刑吏·使令等,猝曳頭髮,以手拳無數打腮,至於口中流血,仍以傷項,才及十日,病重致死云。雖未知事狀之一如所訴,而因隣邑推捉之關文,年近八十之老人,亂打致斃,其違法濫殺之罪,極爲驚駭。其子之號哭赴訴,出於至痛,請令本道,別定査官,明査啓聞,以爲依律論罪之地。答曰,不允。末端兩件事,依啓。
京畿監司書目,修撰金萬埰病重,上去不得事。啓。答曰,調理上來察職事,回諭。
同副承旨魚震翼上疏。大槪,臣於昨夕,軀痛猝劇,僵臥直廬,殆不省事,扶曳還家,症情有加,當此玉候未寧之時,不得已冒死呼籲,懇乞亟遞臣職名,俾得及時調治,以延危喘事。入啓。踏啓字。
左贊成金錫胄箚子。大槪,情病俱苦,決難仍冒職次,懇乞解免,俾安分義事。入啓。答曰,省箚具悉卿懇。動撓乖激之議,轉輾至此,予甚不快也。在我無失,何必引嫌?卿其安心勿辭,速出行公。以上朝報
政院啓曰,文武科試官,竝爲牌招矣。一所試官吏曹參判金萬基,參知宋光淵,應敎沈壽亮,二所試官大司諫李翊相,同知敦寧洪萬容,行副護軍李玄錫,武一所試官知中樞睦來善,皆不進。堂上以下,則罷職傳旨當捧,而嘉善試官二所,則二望皆不進,無以推移,嘉善以上試官,竝更爲牌招乎?敢稟。傳曰,依啓。
上在昌德宮。停常參·經筵。
夜一更,月犯畢宿左股第一星。
謝恩,禮曹參判洪萬容,右承旨宋昌,護軍景龜瑞。
伴送使書目,勅行,初二日,黃州止宿事。
遠接使書目,勅行,初二日,瑞興止宿事。
府前啓,罪人姜萬鐵依律處斷。答曰,勿煩。以上朝報
迎接都監啓曰,儺禮軒架,三度習儀時,例爲曳出郊外,而出入之際,非但有破傷之患,市民之前期調發,亦甚有弊。依近例,勅使入京前一日,曳出慕華館,兼行私習儀之意,敢啓。傳曰,知道。
又以迎接都監〈言〉啓曰,都廳申懹以試官,方入試所,客行垂入,不可不備員。其代,以弘文館修撰權斗紀差下,使之察任,何如?傳曰,允。以上迎接都監謄錄
政院啓曰,勅使接見時說話,依前所錄,略爲加減書入,而此外問答間未盡說話,令廟堂豫爲定奪,以備睿覽,何如?傳曰,允事,命下矣。政院所書入說話,似無未盡之辭,依此酬酢似宜,而其中若干處,略加添改,以送于政院,使之書入,仰備睿覽之意,敢啓。答曰,知道。
勅使接見時,行禮後說話。上曰,皇帝氣候,何如?勅使曰云云。上曰,太皇太后氣候,何如?勅使曰云云。上曰,今聞皇帝,將爲拜陵之行,臨幸盛京,小邦瞻望孔邇,不勝慶幸。頃送問安使,而道路絶遠,未能的知,日期未知,車駕何間當到盛京耶?勅使曰云云。上曰,皇太子氣候,何如?勅使曰云云。上曰,諸臣貝勒安否,何如?勅使曰云云。上曰,僉大人遠路驅驅,勞苦必〈?〉氣力,何如?勅使曰云云。上曰,纔因頒詔,得聞南方平定之奇,此實莫大之慶,而又以太皇太后·皇太后加上尊號,至再欽頒慶,僉大人遠臨海外,尤不勝喜幸矣。勅使曰云云。上曰,敝邦連歲凶荒,物力蕩竭,一路接待,必不成貌樣,深切愧歎。勅使曰云云。上曰,諸處宴享,禮不可廢,而僉大人特念小邦之凋弊,多數減除,雖感盛意,亦甚未安。勅使曰云云。以上備局謄錄
上在昌德宮。停常參·經筵。
辰時,日有兩珥。
謝恩,大司諫李選,司諫沈濡,副摠管權,書題洪克信,南學敎授尹邦憲,護軍金汝欽,右副承旨安垕。
藥房啓曰,伏未審兩日來,聖體調攝,若何?外感之候,漸有差復之效乎?餘症猶未快祛,則不可不繼進當劑,臣等與諸醫入診議定,宜當。臣等無任憂慮之至,敢來問安,敢此仰稟。答曰,所患諸症,今已差愈矣。勿爲問安。入診事,依啓。
遠接使書目,勅行,初二日,平山止宿事。
伴送使書目,勅行,初三日,中和止宿事。
禮曹啓曰,取考增廣監試初試榜目,則一所生員試三等第七十四人尹以載,姓貫南原,而南原之原字,以陽字誤書,幼學南至熏·柳鳳瑞·柳鳳輝等父職銜觀察使,皆以監司,書塡於榜目中,有違格例。二所進士試三等五十五人朴泰殷父職銜司業之業字,以僕字誤書,三等第六十人朴泰有父名世櫶之櫶字,以憲字誤書。莫重入啓榜目,不爲詳審,以致如此,難免不察之失。一二所試官及當該四館,竝從重推考。誤書處,則原榜目中,改付標以入之意,敢啓。傳曰,知道。
大司諫李選啓曰,伏見重臣箚批,以動搖乖激之議,轉輾至此,予甚不快爲敎。臣不勝惶悚之至。臣之前後臺職,或避或疏,夫豈所樂爲者乎?出於不得已者,至於今番之疏,則尤非與重臣爭辨者,而及見重臣之箚,則語意益深,終不釋然,誠甚未曉。蓋其當初箚語,旣云以楷人目騰人口,則一時物議之以爲難安云者,何足爲異?旣有物議,則又何可諉以孟浪無據而不爲陳列乎?然此則今不必又爲提起,而惟是聖批嚴峻,出於意外,此無非臣平日事君無狀之致,何敢一刻仍冒?請命遞斥臣職。
司諫沈濡啓曰,臣頃忝監試一所考官,出榜之時,非不致察,而紛擾之際,未及覺悟,榜目中,誤書者多至四處。該曹以此至請問備,臣之昏謬不察之甚矣。旣被推緘,何敢一刻仍冒乎?請命遞斥臣職。
掌令朴相馨啓曰,臣狗馬賤疾,殆將一年,兩足浮腫,日夜刺痛,行步須人,自分廢疾,雖在尋常職務,猶不能堪,況此風憲重任,豈可一日冒居乎?臣之疾病如此,遇事昏憒,莫重國試,至有誤書不察之罪。强疾自列,在例應遞,而處置請出,實是意外。臣於是,益復悶蹙,不知所措矣。伏聞該曹,又以榜目中兩處誤書之故,入啓請推云。臣以應遞之人,旣被推緘,不可一刻晏然於臺席,而適緣身病苦劇,今始扶曳來避,臣之所失,至此尤大。請命遞斥臣職。答曰,勿辭,退待物論。
藥房入診時,領議政所啓,史事之完役尙遠,而實錄廳堂上,皆是出入三司之人,不得專意纂修,至於兩司長官,則職務尤緊,兼察難便。卽今堂上李敏敍·李選,俱是兩司長官在職之人。雖難以此遞易,限史事完畢間,勿爲除拜臺諫事,分付該曹,何如?上曰,依爲之。
又所啓,玉堂舊規,必上下番不備然後,方爲啓請差出闕員,不得續續煩啓矣。雖不得已爲啓辭,而至於相避·外任竝擬之事,則自是政曹之所啓請,非玉堂所可爲,而竝請於啓辭中,此實近來謬規,而因循不改,事甚未安。今後則爲先審察,如此草記,勿爲捧入,宜矣。上曰,政院知悉擧行,可也。
又所啓,近來玉堂擬望之人,甚爲艱乏,上下番直宿,亦患苟簡。當此頻數開筵之日,尤不可不備員。參下被薦者,亦有累人,而銓曹一番差出之後,更無擬望之事。使之侍後政差出,何如?上曰,依爲之。
府前啓,姜萬鐵依律處斷。蔭官四品,累年積仕,勞績俱著,然後乃可陞授,故旣出六品之後,或有十餘年未陞四品者,所以愼官方抑躁進也。新除授麻田郡守李行迪,筮仕未久,爲六品實職,未滿三歲,遽拜四品之職。雖有都事時陞敍承傳,自六品陞五品之時,亦是承敍,不可每以此爲驟遷之階。官方之無漸,仕路之濫倖,莫此爲甚,除目之下,物情莫不爲駭。今雖赴任,不可仍存,請麻田郡守李行迪改正。自今以後,凡陞敍之類,早晩陞擬,必從承傳之時見在之品,而施行變品之後,勿爲擇便懸錄於政單事,請明飭該曹,俾無濫冒之弊。竝引嫌而退。當初爭辨,各據所聞,一時聖敎,出於偶然,俱不必爲嫌。試院,雖甚微細,旣被推勘,勢難在職,請大司諫李選出仕,司諫沈濡,掌令朴相馨遞差。答曰,不允。李行迪,旣已赴任,不必改正矣。明飭該曹事及處置事,依啓。
謝恩,左副承旨李世翊。
吏曹啓曰,臺諫有闕,政事,敢稟。傳曰,明日爲之。以上朝報
禮曹啓曰,曾因公淸監司粘關啓請,新造平澤縣〈監〉印信,去二月十七日,本縣色吏金錫瑞處,逢授下送矣。卽接平澤縣監所報,則色吏金錫瑞所告,則授來之際,猝得惡疾,顚仆路邊,夜半少差,起而見之,乃貞陵洞路邊也。所持印信,終始見失,待罪次來見,聞來不勝驚駭。金錫瑞,爲先嚴囚,枚擧牒報云。莫重印信,不能僅謹愼,以致閪失,極爲驚怪愕。色吏金錫瑞,令攸司依律科罪,印信則令該曹更爲鑄送,而與所失之印,稍變其制,以爲防奸之地。且所失印信,必有覓得之人,令漢城府及捕盜廳,另加譏捕,何如?傳曰,允。已上禮曹謄錄
答大司諫李選啓辭批答曰,勿辭,退待物論。
公洪監司書目,公州呈,以正言李三錫病重,上去不得事。啓遞差。
上在昌德宮。停常參·經筵。
有政。
下直,高嶺僉使許璞。
謝恩,興海郡守李益華,礪川〈郡〉守楫,成均博士李東郁,兼西學敎授林泳,中學敎授李碩祚,西學敎授金時郁。
府前啓,姜萬鐵依律處斷。請麻田郡守李行迪改政事。措辭見上答曰,不允。
大司諫李選啓曰,臣以無似,忝叨兩司之長,未有絲毫裨補,惟以一李元龜事,累事瀆擾,終無以懲奸佞伸公議,已極慚靦隕越之至,而處置請出,又出意外。召牌之下,所當亟詣承命,而猝有賤疾,竟未祗赴,今始扶曳來避,臣之罪戾,至此尤大。不可一刻仍冒,請命遞斥臣職。
答曰,勿辭,退待物論。
謝恩,副校理李世白,應校沈濡。
吏曹啓曰,臺諫有闕,政事,敢稟。以上朝報
義禁府啓曰,罪人尹昌亨·郭世楗等推案浩多,啓下出入之際,有所不便,依前例,元文案浮取以入之意,敢啓。傳曰,知道。已上義禁府謄錄
遠接使書目,勅行,初五日坡州止宿事。
京畿監司書目,楊州呈,持平睦林一病重,上去不得事。啓遞差。
遠接使書目,勅行,當日午時,還到弘濟院事。
京畿監査書目,左參贊李端夏上疏上送事。啓。答曰,省疏具悉卿懇。已悉於前後之批,卿何徒守廉隅,連章固辭,若是其太過乎?安心勿辭,從速上來察職。以上朝報
迎接都監啓曰,卽接遠接使移文,則因首譯等,京中宴中減數之請,大通官張孝禮曰,俺等意則宴中,欲只〈?〉宴,以何宴,言及於勅使乎?此意,通于都監回報,則當停當於勅使前云。取考七宴之例,則勅使之入京翌日下馬宴,又翌,設翌日宴,出去日餞宴。此三宴則親臨,而前勅時,已爲請減,今當依此,期於必減。此外,仁政殿請宴,翌日回禮宴,又翌別宴,回程臨時上馬宴竝四宴,而請宴與上馬宴,已行於前勅時,今若只設二宴,則以此兩宴設行之意,遠接使處,回移,何如?傳曰,允。
又啓曰,都廳權斗紀改差事,命下矣。其代以前府使朴鎭圭差下,使之察任多時,無職名,令該曹卽爲口傳,付軍職,何如?傳曰,允。
上在昌德宮。停常參·經筵。
自辰時至申時,日暈。夜一更二更,月暈回木星。
兵曹口傳政事,副司直朴鎭圭。
伴送使書目,勅行,初四日平壤止宿事。
大駕,詣慕華館入幕次後,藥房·政院·玉堂問安。答曰,知道。
遠接使李觀徵,京畿監司鄭載禧,入來。
傳曰,遠接使引見。
大駕還宮,入幕次後,領議政請對入侍。仁政殿迎勅後,大殿,藥房·政院·玉堂·二品以上·六曹·大司憲問安。答曰,知道。
明日頒敎,開門差早。以上朝報
義禁府啓曰,刑曹粘目,出身韓大吉,移本府處置事,允下矣。韓大吉,方待命於本府,卽爲拿囚之意,敢啓。傳曰,知道。已上義禁府謄錄
慕華館幕次,遠接使李觀徵所啓〈曰〉,再度客使之來,兩西物力,蕩竭無餘,所見誠爲可慮矣。至於黃海道,有關西所無之賦役,而其接待客使,與關西無異。向者雖有管餉耗米五百石之劃給,不足以支用於前頭客使之迎。其道監司·守令,深有望於朝廷之各別留念,而如有劃給者,必豫先得用後,可以周旋云矣。都承旨李師命曰,關西,猶可支過,海西民力,誠爲渴悶,合有別樣劃給之事矣。上曰,海西事,誠爲可慮,令廟堂從速相議,更爲劃給可也事,命下矣。海西站需,前後題給管餉耗米,至於一千五百石,又給遼軍布十五同,則朝家顧助,不爲不多,而儐臣,目見刑勢之切急,有此陳達,管餉耗米五百石,加數劃給,以爲料理支用之地,宜當,以此分付於本道及管餉使處,何如?答曰,允。
迎接都監啓曰,勅使到松峴,軒架·雜儀,使之落後矣,敢啓。傳曰,知道。
又啓曰,卽者,勅使入館所矣,敢啓。傳曰,知道。
又啓曰,勅使,旣入館所,各色郞廳,依例輪回直宿之意,敢啓。傳曰,知道。
又啓曰,館所各差備不緊者,及遠方才人等留待與否,使差備譯官,探問於通官輩,則以勅使言,使之退送,故不緊差備軍及才人等,竝爲放送之意,敢啓。傳曰,知道。
又啓曰,今日見官禮,使差備譯官,探問於通官輩,則以勅使言,回答曰,氣甚勞困,勿爲行禮云,故敢啓。傳曰,知道。
又啓曰,館所茶啖,依例入給之意,敢啓。傳曰,知道。
又啓曰,卽刻勅使,率家丁,登棚觀望後,還下矣,敢啓。傳曰,知道。
又啓曰,今日,乃是空日,別茶啖依例排入,別雌牛,亦爲入給之意,敢啓。傳曰,知道。
上在昌德宮。停常參·經筵。
有政。
謝恩,靈昌副正翼哲,蛇梁萬戶方履吉。
大殿,政院·玉堂問安。答曰,知道。
藥房啓曰,伏未審夜來,聖體,若何?外感之候,才得向安,而昨日乘輿遠駕,勞動行禮,必不無添傷之患,臣等卽與諸醫,入診詳察,似當。臣等無任憂慮之至,敢來問安,竝此仰稟。答曰,予之所患,已言于醫官矣。勿爲入診。
傳曰,頒赦·百官加,爲之。
政院啓曰,頒赦百官加爲之事,命下矣。某罪以下宥之乎?敢稟。傳曰,徒流以下,竝宥。
政院啓曰,頒赦陳賀時,諫院,無行公之人,在京未肅拜人員,卽爲牌招,使之進參,何如?傳曰,允。
藥房再啓曰,卽因入侍醫官來傳,伏聞玉候,別無他患,而惡心之症復作,水刺·藥物,有妨於進御。臣等不勝悶慮之至。卽與李東馨等諸醫相議,則此是外感之餘熱用事之致,橘梔竹散湯二貼,日再進,以爲趁速收效之地,宜當云。此藥卽爲劑入之意,敢啓。傳曰,知道。
謝恩,正言尹德駿,副校理權斗紀。
領議政金壽恒請對時所啓,去番迎勅後接見時,兵曹禁喧郞廳,先罷後推事,承傳。
又所啓,人主左右,不可一日無臺諫,故擧動時,必使兩司備員,自是古例,至於習儀之時,兩司不備,則亦不得行,或諫院有故,則必啓稟以後,仍爲行禮。今日郊外擧動,諫院無一人進參者,此實曾所未有之事。諫院新除之官,亦有在京者,所當牌招察任,政院終無改稟之擧,難免不察之失。莫重規例,到今廢墜,尤極未安。當該承旨從重推考,何如?上曰,依爲之。
答領府事宋時烈疏曰,省疏具悉卿懇。老來所患,閱歲沈綿,尙未痊可,慮念之懷,已不可言,而疏末所陳,尤不覺悽然也。幸賴神明陰隲,勿藥有喜,則亦豈無造朝面對之期乎?卿其須體予意,益加善攝,以副企望。仍傳曰,遣史官傳諭。
府前啓,姜萬鐵依律處斷。請麻田郡守李行迪亟命改正。國制之大小擧動,必有兩司,然後乃行,其意有在,故自前或値兩司有故之時,則雖急遽之際,必變通備員,不備則停止而不得行,此國朝以來古事然也。昨者慕華館擧動時,諫院無行公之員,而政院矇然不察,聖上往返城外,而終致諫院之闕從,此曾所未有之事也。非尋常不察之比,不可推考而止。請當該承旨遞差。君上駕行郊外,則百官奉職而從,苟非有難强之疾,難仕之嫌,則義不當晏然退在也。新除諫官中,固有實病,人所共知者,而正言尹德駿,除授之後,旣知無隨駕之人,而不卽出謝,必待今日牌招而乃出,使兩從之儀,終至廢闕,其不念國體,怠慢自便,殊甚可駭。請正言尹德駿遞差。近來百僚怠職,凡於擧動之際,不成班列貌樣,誠極寒心,今日頒敎時,堂上以上,尤甚不進,班列殆空,事甚埋沒。請堂上以上有實病及事故人外,不進人員,竝命摘發推考。新除授大司諫柳尙運,時在平安道監營任所,司諫李后定,時在公洪道牙山地,正言李三錫,時在公州地。請竝斯速乘馹上來事,下諭。答曰,不允。遞差及推考事及下諭事,依啓。柳尙運交代後,自當上來,姑勿下諭。
吏批啓曰,百官加下批政事,取稟。傳曰,明日爲之。
左承旨朴純,右承旨宋昌,左副承旨李世翊,同副承旨尹以道上疏。大槪,請與當該承旨,同被罪罰事。入啓。
敎,王若曰,寶冊歸美於東朝,方弘大孝之本,綸音頒慶於外服,聿推一視之慈。玆申誕告之詞,用宣同休之意。念皇家繼序以後,而盛德尊親爲先。備物彌文,已極崇奉之典,隆名顯號,每殫贊揚之誠。屬値三桂之稱兵,久貽兩宮之軫慮。八年寇亂,憤固深於神人,一朝掃平,功豈專於將吏?雖皇聖威德之攸曁,亦慈聖敎誨之是承。肆奉進於休稱,俾昭彰於徽美。玉牒載烈,爭覩曠世之儀,泥詔宣恩,不限偏方之遠。旣煩使華之儼辱,又荷錫齎之便蕃。率土同讙,咸囿於孝理,小邦尤幸,屢被於榮光。此誠僻陋之罕逢,詎無沛澤之均布?自本月初八日昧爽以前,徒流以下,咸宥除之,在官者,各加一資,資窮者,代加。於戱,一人有慶,皆仰不匱之仁,四方歸心,佇臻維新之化。故玆敎示,想宜知悉。大提學李敏敍製進以上朝報
禮曹啓曰,咸鏡北道增廣生員初試入格擧子李興白,以父職御違格,拔去事,已爲允下矣。原榜目中,付標以入之意,敢啓。傳曰,知道。以上禮曹謄錄
迎接都監啓曰,自前仁政殿請宴,例於勅使入京後三日,設行矣。今番則下馬宴·翌日宴,竝爲減除,請宴之定行於何日乎?敢啓。傳曰,定行於十一日,可也。
又啓曰,昨夕,大通官張孝禮,請見醫官金萬直·李後聃等,而兩醫,俱在外,故以此言及,則孝禮,答以俺等,曾見鍼效於金萬直,上勅亦爲欲施鍼,必欲得見云,而卽聞金萬直,自鄕適爲入來,故招致入見之意,敢啓。傳曰,知道。
又啓曰,因遠接使李觀徵引見入侍時所達,今番勅使,官位甚高,接待之間,各別嚴飭之意,言于館所事,命下矣。昨日承旨,來傳此言,故旣已嚴飭各該司矣。敢啓。傳曰,知道。
又啓曰,卽者大通官尹□孫,出給諺書二封,使之傳致於新門外李一英家,坼見則被擄人李孝信·李孝堅兄弟,各寄其叔書,而書中只問安否,別無他言,故依例傳給之意,敢啓。傳曰,知道。
又啓曰,卽者醫官金萬直,入去館所,則張孝禮,只欲臨行施灸,別無施鍼之事,上勅,欲鍼手臂,而聞金萬直醫術,專於藥而疏於鍼,且以落傷手戰之故,卽爲出送,仍欲曾見李應斗,精於鍼術,欲見此人云,而係是內醫,何以爲之?敢稟。傳曰,入送。
又啓曰,郞廳刑曹佐郞魚震陟,以宴享色,方爲察任矣,昨日政,新差刑曹堂上,有相避之嫌,故稱以應遞之官,不當無職行公,連日不爲仕進。宴享色所掌,最爲緊重,不可付諸生手,亦不可等待其處置,令該曹急速變通,以爲趁卽察任之地,何如?傳曰,允。
又啓曰,自上未寧之候,已令譯官輩,言於通官,報知於勅使矣,卽者更令首譯輩,傳於通官等曰,上候曾在未寧中,而以迎勅爲重,强出郊外,仍致觸風添傷,數日內,平復難必,請宴當前,而決無勞動接待之路矣。今番例宴,旣多減除,感謝實深,兩宴中,欲行請宴者,上意實出於必欲更申親接之禮,而事勢如此,不得不以宰臣代行,此意報于勅使云,則張孝禮等,答以上候果如是,則勢難强設請宴,而第未知勅使之意,直請宰臣代行,如以爲不可,則何以爲之?都監詳議以處云。臣等又令譯輩傳言,上候不至大段,則殿內接待,異於館所擧動,有何所難,而煩請若此乎?卽今事勢,萬無親接之望,代行之外,更無詳議之事云,則孝禮等,一一傳說於兩勅。上勅曰,國王病患,果如此,則實所難强,而汝等之言,亦何可信?孝禮等答曰,連聞譯官輩之言,則自上氣候安寧,則大小臣僚,何敢以未寧爲言乎?上勅始曰,如許則請宴,雖不可强,至於代行與否,非俺等所可指揮,唯在主人之量處云。孝禮等,出言於譯官曰,明日若行宰臣宴,則何宰臣押宴乎?勅使若問,則不可不豫知以答云。且曰,勅使最重宗班,若秩高行尊之宗室代行,則與親臨接待,不至大相差別,又以內官中一人,使之隨坐於押宴時,則勅使必倍加敬重云。此則似不可一從其言,創開新規,而所言如此,故敢啓。傳曰,以秩高宗室,代行無妨,而內官中,隨坐於押宴一款,係是無前之規,不可創開爲答,可也。
上在昌德宮。停常參·經筵。
夜一更二更,月暈。五更,流星,出房星,入巽方天際,狀如鉢,尾長五六尺許,色赤,光照地。
李世翊啓曰,小臣,以試官進去之意,敢啓。傳曰,知道。
吏批,判書李䎘進,參判金萬重病,參議宋奎濂病,右承旨宋昌進。
兵批,判書金錫胄式暇,參判吳斗寅試官進,參議李東老進,參知趙世煥出使,左副李世翊進。
吏批,兪櫶爲承旨,韓泰東爲正言,尹搢爲忠原縣監,朴泰維爲待敎,李彦紀爲文義縣監,鄭載嵩爲知經筵。
兵批,安垕爲副護軍,尹德駿·金萬埰·魚震陟付副司果。
宋昌啓曰,麻田郡守李行迪,旣已改正,此時畿邑守令,不可蹔曠,令該曹卽爲口傳差出,催促發送,何如?傳曰,允。
吏曹口傳政事,麻田郡守安鏶。
又以迎接都監言啓曰,今日,乃是空日,別茶啖,依例入送之意,敢啓。傳曰,知道。
又以迎接都監言啓曰,卽者上副使差備譯官送言,舞童三雙,絃樂等器,請爲招入,故依其言,入送之意,敢啓。傳曰,知道。
大司憲李敏敍,掌令鄭勔啓曰,請發配罪人姜萬鐵,依律處斷。措語見上臣等,以麻田郡守李行迪改正事,連日論列,而聖批尙不兪允,臣等竊惑焉。行迪,以常調蔭官,未經縣邑,而爲六品實職者,未滿三歲,遽陞四品。近來官序,雖曰無漸,未有若此之駭俗者。惟治亂,在庶官,而自古所以愼其資格,嚴其序遷之路者,正以官方一壞,則人懷倖心,末流難坊故也。此雖一守令之事,所係甚重,請勿留難,麻田郡守李行迪,亟命改正。新除授司諫院正言韓泰東,時在京畿廣州地,斯速乘馹上來事,下諭。答曰,不允。下諭事,依啓。
政院·玉堂·二品以上·六曹參議·大司諫,單子問安。答曰,知道。
藥房夕問安。答曰,知道。藥房以口傳啓曰,上候未寧,夜間或有議藥之事,臣等與諸醫直宿之意,敢達。答曰,醫官,使之直宿,提調勿爲直宿,可也。藥房又以口傳啓曰,臣等以直宿之意上達,則以勿爲入直爲敎,非但事體未安,下情亦甚悶鬱。且夜間,或有議藥之事,則雖在外,卽當入來,或不無顚倒之慮。臣等雖不可盡爲留直,輪回入直宜當,敢此仰稟。答曰,知道。
辰時,上御大造殿,藥房入診。都提調金壽恒,靑城府院君金錫胄,提調呂聖齊,副提調朴純,記事官兪得一,記注官鄭有徵,記事官朴泰維,醫官李東馨·金有鉉·崔聖任·權愉·鄭維覺入侍。諸臣將入侍,列伏於窓外,以承傳色,口傳下敎曰,寢殿狹隘,提調及史官一員入侍,可也。壽恒進曰,上候纔得向安,未盡平復,而再昨勞動郊迎,必多添傷之患,下情憂慮,曷勝云喩?惡心之症,進藥後,亦無差減之效乎?上曰,惡心之症,連服藥餌,而別無有效耳。壽恒曰,診審脈候然後,可以議定當進之藥矣。上曰,唯。上曰,兵曹判書先爲入診。錫胄,診左右脈度後,請見上唇舌,以審舌苔。上開口示舌,錫胄曰,舌苔頗有色白矣。內使曰,首醫以下,次次入診。東馨入診後,退伏曰,左關脈,頗似不足,而右關,以昨稍勝矣。錫胄曰,右關脈度,似有熱候耳。東馨曰,大便,如何?上曰,三日不得通下矣。東馨曰,小便,如何?上曰,昨日,小便二次通下矣。有鉉等,以次入診。有鉉曰,左邊關尺脈候,沈而有力,右邊脾肺不足,而右尺,亦似有力,此是下焦有隱熱而然也。聖任曰,以小便赤濁觀之,則脈度,似宜洪數,而卽今脈度,外感則似有和解之候,蓋熱在下焦而然也。愉曰,脈度不燥不數,部位相等,而但左勝右弱,此似引熱入深,鬱在下焦之致也。錫胄曰,以此脈度觀之,和緩無燥數之氣,左關微似有力,右關則不爲弦數,似是大便屢日未通,胃經有熱而然,當用下焦瀉熱之劑矣。且氣候,頗似引縮不安,此則表症雖除,裏熱有隱而然也。壽恒曰,大便,雖屢日不得通下,似無妨矣,須詳診右邊關脈,爲當。惟覺曰,右邊脈度,比昨稍高。昨日則再次入診,頗似沈緩,而今則如此,似是熱在下焦也。東馨曰,舌上頗有白苔,此則有裏熱而然也。壽恒曰,客使仁政殿請宴,定於十一日,而上候未寧,今雖設行,別遣宰臣,設宴於館所之意,分付都監,使之措辭言及於彼人,如何?上曰,依爲之。純曰,右承旨宋昌疏批之下,卽爲牌招,進參於政廳,何如?上曰,依爲之。諸臣,遂罷出。
都承旨李師命疏曰,伏以臣,矇無知識,且昧舊章,尋常出納,每多疏漏之患,雖無譴罰,已極惶悚。玆者憲府之啓,以昨日擧動時,諫院多官,不爲進參,而不卽據例牌召爲非,至請遞差當該承旨。臣忝在首席,雖無豫聞,尙且難安。況於昨朝廳坐之際,同僚亦以此發議,而臣實昏謬,不自覺察,日勢已晩,一嚴將畢,紛擾之際,終至錯誤,此固臣罪,何可諉之於該房,而不自陳列,爲苟且倖免之計哉?況本院之規,雖有分房,斷制發落,皆出首席,今不可以此盡罪諸僚。臣以一院之長,未卽據例請牌之罪,甚於該房。伏乞聖明,亟罷臣職,仍治臣罪,以嚴事例,不勝幸甚。臣無任屛營祈懇之至。答曰,省疏具悉。不察之失,自有所歸,卿其勿辭察職。
左承旨朴純,右承旨宋昌,左副承旨李世翊,同副承旨尹以道等疏曰,伏以臣等,俱以無似,忝在近密出納之地,卒多昏錯,不待人言,常自愧懼。卽者臺臣,以昨日擧動,諫院無行公之員,而以不卽請招爲非,請遞當該承旨。臣等不勝瞿然之至。擧動之時,必俱兩司,臣等雖愚昧,亦非不知,而諫官之不爲出肅隨駕,曾非所料,且於翌朝,則嚴鼓已下,乘輿將發,紛擾之際,未及稟啓,矇然之責,俱所難逭。何可獨諉該房,而晏然於職次乎?伏乞聖明,亟遞臣等職名,俾得均蒙罪罰,不勝幸甚。臣等無任戰灼祈懇之至。答曰,省疏具悉。不察之失,自有所歸,爾等,勿辭察職。
平安監司李世華疏曰,伏以,庸魯如臣,百不及人,前後忝叨,已踰涯分,而絲毫無補,隨事生疣,自分廢死丘壑,無復有跡厠朝班之望矣,今此西藩重任,忽及於千萬夢床之外。臣聞命驚惶,若隕淵谷,百爾思量,斷無承當之望矣。只俟交印之後,致身於京輦之下,仰暴危悃,卽伏見備局關文,有除朝辭赴任之命。臣於是,進退路窮,情事益蹙,不得不冒死呼籲,伏願少垂察焉。夫一道澄淸,爲任最重,決非如臣者,所可苟充。況臣從前罪戾,不唯不合於仕籍,有不敢暇息於覆載之間者。向年奉命巡撫湖南之時,因一人出場,投足於逆楨之謫所,臣罪一也。又於忝守海臬之時,偶然打擸,至致李思禮罔測之言,臣罪二也。上年戶布之議,以臣愚昧,不知其不爲,略陳已見於往復書中,謟媚傅會之謗,至今喧騰,臣罪三也。自此以後,心常戰灼,無地自容,而職是邊閫,旣不能離次待命,又不能陳疏自劾,泯默苟蹲,以至今日,廉隅已喪,嗤點亦多。矧此萬萬不敢當之職,加之於身,人謂斯何,人謂斯何?設令臣身,無此罪累,有同恒人,目今本道,飢饉連仍,客行絡繹,公私赤立之中,以臣空疎魯劣,調賑責應,罔知攸計,況以百無一能之質,兼之以萬殞難貰之罪者乎?今臣所控,出於赤心,實非循例飾讓之比,伏乞聖明,削臣職名,治臣罪惡,以重名器,以謝物議,不勝千萬幸甚。臣無任激切兢惶之地。答曰,省疏具悉。今玆新命,意非偶然,卿其勿辭,速往欽哉。以上燼餘
上在昌德宮。停常參·經筵。
卯時至巳時,日暈。
下直,祥雲察訪韓紀百。
宋昌啓曰,護軍邊國翰,馳進館所問安,答以國王德分,無事支宿,而連遣宰臣下問,不勝感激云矣,敢啓。傳曰,知道。
藥房都提調金壽恒,提調呂聖齊,副提調朴純啓曰,伏未審夜來,聖體調攝,若何?惡心之候,比昨或有差勝之效,而寢睡,亦得安穩否乎?昨進湯劑,再次吐出後,更進一貼乎?詳知症候加減,然後可以更議繼進之藥,而臣等與諸醫,不可不趁早入診。臣等,無任憂慮之至,敢此問安,竝爲仰稟。以口傳啓曰,今日入診時,靑城府院君金錫胄,更爲入侍之意,敢達。答曰,知道。入診事,依啓。
藥房再啓曰,臣等入診後,退與諸醫詳議,則上候左右脈度,幾盡調均,惡心之症,比昨稍減,前進小柴胡湯,似不無其效,以前加入,更進數貼,宜當云,此藥數貼,卽爲劑入之意,敢啓。答曰,知道。
大殿,政院·玉堂·二品以上·單子問安。答曰,知道。
大司憲李敏敍,掌令鄭勔啓曰,請發配罪人姜萬鐵依律處斷。啓辭同前答曰,勿煩。
李世翊,以司僕寺官員,以提調意啓曰,南陽牧場,馬政及屯田,多有檢飭變通之事,本司郞官一員,給馬下送之意,敢啓。傳曰,知道。
又以武二所試官意啓曰,入門官訓鍊奉事崔時昌,騎槍流音擧子姓名,多有誤書,致令試冊相左,其爲不察,甚矣,爲先汰去之意,敢啓。傳曰,知道。
宋昌,以文一所試官意啓曰,試所茶房,自前例設於右邊左籍庫下,而今日卯時量,因煙堗炎上,延及壁板間,一邊撲滅,一邊排鎖,開庫搬出,其庫所藏,則原州帳籍六卷,鐵原帳籍三卷,咸昌帳籍一卷,或有二三行或四五字燒破處,其餘二十三卷,則只紙頭紙下,間有傷處,而不及於字行。監試官點視之後,仍爲還入封標,而茶房下人,初不謹愼,致此意外之患,事極驚駭,試場罷出後,令攸司囚治,何如?傳曰,允。
藥房夕問安。答曰,知道。勿爲問安。又以口傳下敎曰,提調直宿有弊,勿爲留直,可也。又以口傳下敎曰,今見迎接都監草記,客使,必欲一番更見而歸云,非但彼人之言爲然,其在主人之道,不可不更爲接見而送之,姑觀數日症情,客行未發之前,思欲請來,接見於便殿矣。藥房,以口傳啓曰,上候比昨,雖有差勝之效,而尙未差復,雖承勿爲直宿之敎,臣等,不可晏然退去,而只令醫官入直,臣等,仍爲留直之意,敢此仰達。又以口傳仰對曰,上候未寧,明日請宴,不得設行,客使,必不能詳知症候之輕重,有此請見之語,而卽今聖候,雖似差勝,未及平復之前,勞動接見,則恐有添傷之患,數日之間,似不可請見於便殿矣。又以口傳下敎曰,客使接見事,當觀數日症情爲之,而提調直宿事,則予之所患,雖未平復,夜間寢睡,別無所慮,勿爲直宿。
尹以道,以兵曹言啓曰,奴金禹釴稱名人,自丹鳳門入來,差備門外擊錚,極爲駭愕。令攸司囚禁治罪,同門守門將李畛,當時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,內三廳將見薦,例以春秋兩次受薦取才矣。近因客使連到,本館多事,前日定奪被薦人別試射,亦未得爲之,雖有新薦,決難趁時取才,春等則姑停薦抄之意,分付各廳,何如?傳曰,允。
宋昌,以迎接都監言啓曰,自上未寧之候,已令譯輩,言於通官,報知於勅使矣。卽者,更令首譯輩,傳言於通官等曰,上候曾在未寧中,而迎勅爲重,强出郊外,仍致觸風添傷,數日之內,平復難必,請宴當前,而決無勞動接待之路矣。今番例宴,旣多減除,感謝實深,而宴中欲行請宴者,上意實出於必欲更申親接之意,而事勢如此,不得不以宰臣代行。此意,告于勅使云,則張考禮等,答以上候果如此,則勢難强設請宴,而果未知勅使之意,直請宰臣代行,如以爲不可,則何以爲之?都監,詳議以處云。臣等,又令譯輩,傳言上候不至大段,則殿內接待,異於館所擧動,有何所難,而煩請若此乎?卽今事勢,萬無親接之望,代行之外,更無詳議之事云,則考禮等,一一傳說於兩勅。上勅曰,國王病患,果如此,則實所難强,而汝等之言,亦何可信?考禮等答曰,連聞譯官之言,則自上患候,果爲非輕,且上候,果爲安寧,則大小臣僚,何敢以未寧爲言乎?上勅始曰,如許則請宴,雖不可强,至於代行與否,非俺等所可指揮,惟在主人處分云。考禮等,通言於譯輩曰,明日若行宰臣禮,則何宰臣押宴乎?勅使若問,則不可不豫知以答云。且曰,勅使最重宗班,若以秩高行尊之宗班代行,則與親臨接待,不至大段差別,又以內官中一人,使之隨坐於押宴時,則勅使,必倍加敬重云。此則似不可一從其言,創開新規,而所言如此,故敢啓。傳曰,以秩高宗室代行無妨,而內官中,隨坐於押宴一款,係是無前之規,不可創開爲答,可也。
又以迎接都監言啓曰,卽者大通等,以勅使言,傳言於首譯輩曰,俺等,夜來氣頗不平,今日宰臣宴,勢難出坐云,蓋上候未寧之輕重,勅使猶未詳悉,其意,不爲親接爲歉,有此托疾之辭也。臣等以爲,自上必欲更爲接待,强疾請疾矣,意外患候,猝然添重,不得已有此宗班代行之擧,上意固已不安,而勅使又不出受,則自上缺然之情,當復如何?若以爲今日病難受宴,則亦可退行於明日之意,更使傳言,則兩勅,同坐一處,言於通官等曰,已設之宴,不必退行,宴床分入各旁別無所妨,而俺等,奉帝命遠來,若更接天顔而歸,則皇帝雖有所問,將何辭爲對乎?徐待上候之少差,必欲一番瞻仰而歸云。臣等,答以自上若有一分差歇之候,終能親接以送,則奚特勅使之遂願,實是群下之大幸云,則勅使,答以俺等之所望如此云。當待押宴宰臣之來,傳給御帖後,觀其辭色,追爲啓達之意,敢啓。傳曰,知道。
又以迎接都監言啓曰,卽者通官等,送言曰,明日食後,次通官一員·家丁四名·譯官四人·軍牢一雙·廚子一名,出去三田渡,而勅使則不出往云,軍色郞廳一員,亦爲隨往之意,敢啓。傳曰,知道。
尹以道,以迎接都監郞廳,以別宴宗臣瀛昌君沈意啓曰,臣與靈豐君湜·戶曹參判金禹錫,來詣館所,以上候未寧,不得請宴,代遣宰臣,請行別宴矣。到館聞之,則有宴床分入各房之令,不但宰臣之意,有所不安,自上必以爲缺然,雖或不行宴禮,略行茶禮於內廳,何如之意,使差備譯官,言于通官,使之措辭。勅使答曰,自上委遣宰臣請宴,而俺等,病未得參宴,全然不受,亦有所未安,依所請,只行茶禮,宜當云。臣等,進詣西宴廳,招差備譯官,呈御帖後,入往內廳,依宴享禮行例後,仍行茶禮,卽爲退出之意,敢啓。傳曰,知道。
又以迎接都監言啓曰,今日宰臣等,來詣館所,以上候未寧,不得請宴,恭承上命,欲爲代行,而勅使不爲出坐云。宴床,使之分入,心甚未安,自上必多缺然之情,雖未行宴禮,略行茶禮於內廳之意,言於通官,則勅使,答以俺等,雖病未參宴,國王代遣宗班,不可全然不受,仍請入來,故宰臣,入詣內廳,只行茶禮而罷出矣,敢啓。傳曰,知道。
又以迎接都監言啓曰,醫官李應斗,今日依其言,又爲入送,則上勅及張考禮,如昨施鍼,大通官尹孫,次通官李承會,皆以臂病請鍼,故亦爲施針。此後,使之連日入來云矣,敢啓。傳曰,知道。
又以迎接都監言啓曰,勅使,欲觀角抵之戲,故依例入送之意,敢啓。傳曰,知道。
辰時,上御大造殿。藥房入診,都提調金壽恒,靑城府院君金錫胄,呂聖齊,副提調朴純,記事官兪得一,記注官鄭有徵,記事官朴泰維,醫官李東馨·金有鉉·崔聖任·權愉·鄭有覺入侍。壽恒曰,夜來惡心之症,何如?寢睡,亦得安穩否乎?上曰,昨日再次吐藥後,惡心之症少減,夜間寢睡,亦安矣,朝者,微有惡心之候,而差晩鎭定,小柴胡湯一貼,無事飮下矣。壽恒曰,令金錫胄先爲診脈,次令醫官,入診,何如?上曰,唯。醫官將入,壽恒曰,醫官等入診時,左右拜禮,渠之喘息未定,似有妨於診脈,使之除拜禮,直爲入診,何如?上曰,依爲之。錫胄診脈後,退伏曰,脈度,以昨似洪,而一樣和緩,昨日則似爲引縮矣,今則雖有熱候,而胃經之脈,視昨似勝耳。內使,招東馨以入。東馨,不拜而診脈,退伏曰,脈度,左右平均,且似和緩四字缺左關雖以稍高,大都脈度,尙爾沈緩矣。錫胄曰,明日則熱候,似爲隱伏,而今則有發表之勢矣。有鉉,以次入診後,退伏曰,脈度以昨稍高,而重按則柔軟,昨似引縮,而今有發表之候,脾胃脈,亦無礙滯之氣矣。聖任入診曰,昨日以前,則左高右低矣,卽今脈候甚安,左右平等,少無所慮矣。愉曰,診審則左右脈候,不燥不數,平舒調均,少無沈滯隱伏之候,常時脈度,恒若如此,則豈不幸甚哉?惟覺曰,左右脈度,和緩平均,右關,少似不足,而以卽今脈候觀之,甚好矣。上,咳唾,壽恒曰,頻頻唾涎,此因惡心之症而然耶?或有痰而然耶,上曰,朝者,有惡心之症,而今則稍減,時時吐出粘涎,而別無吐痰之事。諸臣,遂罷出。以上燼餘
上在昌德宮。停常參·經筵。
宋昌啓曰,小臣,館所問安進去下直。傳曰,知道。
又啓曰,小臣,進去館所問安,則勅使,答以俺等,國王德分,無事支宿,而旣遣中使,又遣近侍,連次下問,不勝感激云矣,敢啓。傳曰,知道。
藥房都提調金壽恒,提調呂聖齊,副提調朴純啓曰,伏未審夜來,聖體調攝,若何?伏聞去夜,又有惡心之候,薑茶煎入之後,果卽進御鎭定,而寢睡,亦得安穩乎?今日臣等,與諸醫入診,議定前藥仍進與否,似不可已。臣等,終宵憂慮之至,敢來問安,竝此仰稟。仍以口傳啓曰,今日入診時,靑城府院君金錫胄,亦爲入侍之意,敢達。答曰,知道。入診事,依啓。靑城府院君,亦爲入侍,可也。藥房再啓曰,臣等,入診罷出後,與諸醫相議,則體度之均適,與昨無異,而惡心之候,猶未快去,此是中焦濕熱壅鬱之致,白朮除濕湯,加山梔·仁砂·竹茹各一錢,黃柏鹽酒炒五分,連進三貼,宜當云,此藥,卽爲劑入之意,敢啓。傳曰,知道。
政院·玉堂問安。答曰,知道。勿爲問安。
宋昌,以迎接都監言啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。又以迎接都監言啓曰,次通官等,爲觀三田渡碑閣,卽纔出去,而勅使,欲爲試放鳥銃,故善放砲手分付入送之意,敢啓。傳曰,知道。
李世翊,以都監言啓曰,副勅,率家丁,登棚觀望,移時還下,三田渡出往次通官,卽刻纔爲回來矣,敢啓。傳曰,知道。又以迎接都監言啓曰,朝者,大通官,言于譯官,勅使,欲於十四日發程,禮單馬及鳥銃,爲先入給云。禮單馬,則累度點退,通官,多般周旋,僅得準數擇執,至於鳥銃,則該曹所備,只有十二柄,而兩勅擇執,各三柄,大通官各二柄,次通官各一柄後,大通官輩,又言于譯官曰,勅使所得三柄,則例爲歸獻于皇帝,欲得一柄,以爲自持之物,不可不給之意,言于臣等云。蓋前去勅行,亦有此請,持去之數,合計十四柄矣,今雖加此三柄,不踰前給之數,似當入給,而該曹所儲,已盡無餘,且非倉卒可辦之物,軍器寺鳥銃二柄,移來入給,何如?傳曰,允。
辰時,上御大造殿。藥房入診,都提調金壽恒,靑城府院君金錫胄,提調呂聖齊,副提調朴純,記事官兪得一,記注官鄭有徵,記注官朴泰維,醫官李東馨·金有鉉·崔聖任·權愉·鄭惟覺·金萬軸入侍。壽恒曰,去夜惡心之症,又復發作,不審夜來,加減,何如?寢睡,亦得安穩否乎?上曰,自昨朝,至午後,惡心之症,差勝矣。夕間,因痰涎,更爲發作,因致沈困移時,且覺煩渴,此則似有熱候而然也。夜間寢睡姑安,朝來粘涎之症一樣,而惡心則似勝矣。壽恒曰,今朝,姑未進湯劑乎?上曰,姑不飮藥矣。壽恒曰,水刺,屢日不得進御,因惡候之症而然耶,抑無思食之念耶?上曰,不但有惡心之症,亦少思食之念而然也。壽恒曰,昨日所進米飮,幾次耶?上曰,昨日午前至午後,米飮三次飮下矣。錫胄曰,無事進御乎?上曰,無事飮下矣。錫胄曰,熱候未除,則水刺,固宜厭進矣。壽恒曰,醫官入診者數人,而欲使未試者診審,故金萬軸,加定入診矣。上曰,唯。壽恒曰,診候爲可。錫胄,入診左右脈後,退而仰瞻玉色曰,脈候,與昨一樣,雖不數而似洪矣。東馨入診曰,脈度,左右平適,以昨加勝,而重按則有力,命門脈,亦似有力,此是有熱而然也。錫胄曰,初按則平均,而重按則似有熱候矣。上,開口示舌,東馨曰,舌上白苔,以昨稍減,熱候不至大段,而惡心之症,最爲可悶矣。壽恒曰,眼睛,似有黃色,凡病患欲差時,眼有黃氣,而宜令醫官詳察眼胞矣。上曰,唯。有鉉等,以次入診,有鉉曰,脈候有力,而但似數矣。聖任曰,昨日入診時,似有引縮之候矣,卽今脈度平均,而但似有力,此則熱候,似有隱伏處耳。眼睛,以昨亦減黃色矣,愉曰,脈候,部位調均,表裏相等,但似洪數,而大都論之,脈度,甚好矣。惟覺曰,昨夕入診時,脈候,頗似沈微矣,今則左右脈,平等調均,雖似洪數,而此則有熱而然也。壽恒曰,詳察眼睛,爲可。惟覺曰,昨夕入診時,眼晴似有黃色,今則稍減矣。萬軸曰,左右脈度,平適相等矣。壽恒曰,不洪不數乎?萬軸曰,少似洪數,似有裏熱,而不至於大段有熱矣。壽恒曰,昨聞勅使,欲爲更瞻天顔而歸云,而卽今上候未寧,不可勞動接見,未知自內遣中使押時,亦已言及玉體違和之意耶?上曰,今番客使,非但官位尊高,其在主人之道,亦不可不更爲接見以送,故遣中使時,以病患若得少差,則當一更見之意,傳及矣。今聞差備譯官所傳之言,則勅使答以國王病患,如得差復,則似當親接以送,而雖未快復,吾輩,當一進問候而去云,客使,猶以爲托疾而然也。壽恒曰,上候雖如此,客使,尙疑病患之不至大段而然也。卽聞十四日間,欲爲回還云,其前聖候雖有差復之效,不可以勞動接待,姑觀形勢,彼人必欲請見,則接見於臥內,亦無不可,以卽今上候如此,雖便殿,決難接見矣,曾前或有自內備送饌物,以示厚待之意耳。上曰,此則前亦有規,明間,當自內,備送饌物矣。有鉉等,言于中使,中使進曰,金有鉉·崔聖任·權愉等,請更詳察眼睛矣。壽恒曰,可令更診矣。上曰,唯。中使,招有鉉等以入,三醫,更診眼胞後,退伏曰,眼睛,似有黃色,而比昨似淡矣。壽恒曰,上候未寧,累日彌留,酬應公事,似妨於調攝之中,故除非緊急公事外,分付政院,使之觀勢書納,而自上亦宜酙酌以觀也。上曰,唯。諸臣,遂退去。以上燼餘
上在昌德宮。停常參·經筵。
下直,平安兵使李仁夏。
藥房都提調臣金壽恒,提調臣呂聖齊,副提調臣朴純啓曰,伏未審夜來,聖體調攝,若何?昨入湯劑進御之後,惡心之候,更不發作,而寢睡一樣安穩乎?今日臣等,與諸醫入侍,診察聖候加減,亦不可已。臣等,區區憂慮之至,敢來問安,竝此仰稟。答曰,知道。症候,當言于醫官矣,勿爲入診。
宋昌,以迎接都監言啓曰,今日,乃是空日,別茶啖,依例入給之意,敢啓。傳曰,知道。
又啓曰,宰臣副護軍盧錠,館所問安進去下直。傳曰,知道。
又啓曰,宰臣副護軍盧錠,馳進館所問安,則勅使,答以俺等,國王德分,無事支宿,而每遣宰臣下問,不勝感激云矣,敢啓。傳曰,知道。
又以弘文館言啓曰,本館下番見存三人內,副修撰睦林一,在外未上來,正字徐宗泰,陳疏未肅拜,副修撰臣黃玧,連日入直,重得傷寒,僵臥直廬,已至數日,正字徐宗泰,卽爲牌招,替直,何如?傳曰,允。
又以禮曹言啓曰,寧陵標石,幾盡磨治,今將淨寫入刻,而篆文書寫官李正英以爲,書送北漢,恐或未盡,欲爲躬自下去,臨寫石面,仍監刻役云。且後面書寫官,以靑平尉沈益顯差下,而李正英,自前書進陵寢金石之文,亦已多矣,使之下去,兼爲書寫前後面,則誠爲便當,大臣之意如此,敢此仰稟。傳曰,依爲之。
又以迎接都監言啓曰,卽者,大通官張孝禮,欲見其兄孝信,故依例入送,則暫時接話,分給錦段·綿紬·衾褥筒等物而出送矣,敢啓。傳曰,知道。
李世翊,以兵曹言啓曰,當日校生鄭尙敏稱名人,自金虎門入來,差備門外擊錚,極爲駭愕,令攸司囚禁治罪,同門守門將朴東顯,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,頃因訓鍊都監啓辭,別隊營弓箭監官崔繼寔,備納其有頉弓子後,發配事,蒙允矣。卽見訓鍊都監移文,所傷弓子,今已爭徵云,罪人崔繼寔,依前配所發配之意,敢啓。傳曰,知道。以上燼餘
上在昌德宮。停常參·經筵。
夜二更,月暈。五更,月暈兩珥。
藥房都提調金壽恒,提調呂聖齊,副提調朴純啓曰,伏未審夜來,聖體調攝,若何?惡心之候,今已快祛,而寢睡進膳之節,漸有差勝之效乎?前劑入白朮除濕湯當盡,而今日臣等,與諸醫,入診詳察症候,然後議定繼進與否,宜當。臣等,憂慮未弛,敢來問安,竝此仰稟。答曰,知道。入診事,依啓,今後,勿爲逐日問安。入診後,藥房啓曰,臣等,退與諸醫相議,則惡心之候,雖已差愈,脈度,稍似帶數,此是餘熱未盡之致,白朮除濕湯元方柴胡用一貼,依前加入外,更加黃芩一錢,連進三貼,以收快效,宜當云,此藥,卽爲劑入之意,敢啓。答曰,依啓。
宋昌,以都監言啓曰,今勅使回還路程記書出,而十五日發行,弘濟院·碧蹄兩處中中火,坡州宿所,發單第十四日,到義州,而開城府·黃州·安州·定州,受宴享,其餘三處,則竝爲減除云,自都監,依例請留之意,敢啓。傳曰,知道。
尹以道啓曰,小臣館所進去下直。傳曰,知道。
李世翊啓曰,備邊司郞廳來言,今日賓廳次對,而自上方在未寧中,不得開坐云矣,敢啓。傳曰,知道。
尹以道啓曰,小臣,馳進館所問安,則答以俺等,國王德分,無事支宿,而纔遣中使,又遣近侍下問,不勝感激云矣,敢啓。傳曰,知道。
李世翊啓曰,小臣,以請留事,館所進去下直。傳曰,知道。
領議政金壽恒,在藥房,以口傳啓曰,卽者戶曹判書尹堦,自都監來言,今日請留,則勅使終不許,而聞通官之言,則必欲一番瞻仰而去云,彼人之事,未能豫度,如或不意來詣,則接見之際,非但擧措之顚倒,且有妨於調攝之中,承旨例往請留後,小臣,亦當進往館所,爲言聖候方在未寧中,差退一兩日,平復後,必欲一番接見以送之意,而中使請留時,亦以此意,措辭以送,則彼人,亦知聖候之未寧,則請見之擧,似有今明數日之間,益加調攝,接見於便殿,則恐合事宜,故敢此仰稟。答曰,知道。
宋昌,以迎接都監言啓曰,昨夕勅使以下都給禮單,無弊擇執,而今日,乃是空日,別茶啖,依例排入,別雌牛,入給之意,敢啓。傳曰,知道。
又以都監言啓曰,勅使回還時宴禮,定於四處矣,卽者大通官等,言於譯官曰,俺等,以當此飢歲,靡費可慮之意,措辭周旋於勅使,則開城府·黃州·安州三處,又爲減除,只設於定州一處云矣,敢啓。傳曰,知道。
又以都監言啓曰,臣等,卽入館所,依例請留,則兩勅,答以俺等,必欲追謁皇帝於未離瀋陽之前,今番行色,比前尤忙,初欲趁明日發程矣,今聞自上未寧之候,尙今彌留,遲滯一日者,蓋欲一瞻天顔,歸告於皇帝者也,豈可更爲淹留乎?再明,決意發行云矣,敢啓。傳曰,知道。
又以都監言啓曰,卽者領議政,來詣館所,使譯官措辭請留,則勅使,答以歸意甚忙,而加留數日者,實欲待上候平復,更得瞻拜而歸矣,未寧之候,尙爾彌留,已定之行,決難更退云,故已定之意,敢啓。傳曰,知道。
又以都監言啓曰,大臣·中官請留,勅使皆不敢從,明日上馬宴設行之意,敢啓。傳曰,今方更申前請矣,觀其答辭,設行,可也。
李世翊啓曰,臣進詣館所請留,則以爲自上至遣近侍請留,不勝感激,而俺等來時,皇帝使之追及於瀋陽,今將罔夜馳進,不可進退云矣,敢啓。傳曰,知道。
宋昌,以禮曹言啓曰,通信使行期退定事,榻前定奪矣。護行差倭,不久當爲出來,不可不及時分付於東萊府,以爲傳通倭館之地,爲先別定禁軍,給馬下送,而且使行退定之由,不可只以關文,泛然分付,缺傳通於島中,何如?
尹以道,以兵曹言啓曰,尙日幼學李尙格·羅星柱等稱名人,自宣仁門入來,差備門外擊錚,極爲駭愕,竝令攸司囚禁治罪,同門守門將林世茂,常時不能禁斷雜人,以致闌入,難免其責,推考,何如?傳曰,允。以上燼餘
上在昌德宮。停常參·經筵。
假注書趙錫周書啓,臣承命傳諭于領中樞府事宋時烈,則以爲臣,伏承史官傳諭聖批,矜念愍恤之意,藹然於十行之間,臣奉讀鳴咽,涕淚無從也。臣不知自愛其身,而奈此衰老已極,大限已盡,何更覿威顔,永無其日,瞻天望聖,只有悲呼而已云矣,敢啓。傳曰,知道。
尹以道,以實錄廳郞廳,以摠裁官意啓曰,謄錄郞廳兪命一,以平安道京試官,出去未還,李三碩,重患四肢麻痺之症,累次呈狀,謄錄之任,不可久曠,竝爲改差,其代,以前司錄黃欽,權知承文院副正字金弘楨差下,令該曹口傳兼春秋批下,黃欽則付軍職,冠帶常仕,何如?傳曰,允。
李世翊,以兵曹言啓曰,當日宮奴卜守稱名人,自金虎門入來,差備門外擊錚,極爲駭愕,令攸司囚禁治罪,同門守門將朴東顯,常時不能禁斷雜人,以致闌入,亦難免其責,推考,何如?傳曰,允。
以平安監司,平壤城失火民家延燒事狀啓,傳于朴純曰,今觀平安監司狀啓,平壤民家,猝然失火,延及回祿者,多至三百四十餘戶云,誠甚矜慘。若無別樣矜恤之擧,則必有飢民失業流散之患,其令廟堂某樣穀物,爲先劃給,減除身役等事,亦爲商量稟處。
尹以道,以迎接都監言啓曰,勅使,明日回程軍令,初吹卯時,二吹辰時,三吹巳時書出,三吹後,似當詣闕云矣,敢啓。傳曰,知道。
又以都監言啓曰,卽者譯官卞承亨·千永善等,入見于通官,語次間,弘濟院·碧蹄兩處中火,不必待候之意言及,則孝禮,卽爲言於勅使,除弘濟〈院〉支待,只設碧蹄中火之事,稟定云。蓋孝禮等,欲示德色,有此周旋矣,上年勅行,亦除弘濟〈院〉支供,而其時大臣·承旨,不爲出去,今亦依此不往之意,告于通官,則亦以不往爲宜云矣,敢啓。傳曰,知道。
又以都監言啓曰,卽者大通官,以上勅意,傳言,近日施鍼,頗有其效,路上亦欲施鍼,而醫官別爲率去有弊,伴送使帶去醫官善針者差送云,醫官擇送之意,分付醫司,何如?傳曰,允。
又以都監言啓曰,昌城君佖,東平尉鄭載崙,行副護軍李泌偕詣館所,請行上馬宴,則勅使,答以屢遣宰臣,上意雖或行迫,氣困不得出受,宴床分入各房云,故呈御帖後,退出之意,敢啓。傳曰,知道。
又以都監言啓曰,勅使回還牌文,以十五日巳時,書出發送之意,敢啓。傳曰,知道。
又以都監言啓曰,臣等,伏見便殿接見儀註,則其中有具翼善冠·袞龍袍節目,慮有妨於調攝節宣之候,卽令譯官等言於大通官,以接待時節次,不可不從略除例之意,傳於勅使,則兩勅答曰,國王未寧中,反欲親接以送者,出於至意,感激實深。若因俺等之接待,或致添傷,則俺等不安之心,爲如何哉?俺等之幸,只在更得瞻拜,至於未寧中禮貌間事,一從便略,宜當云,而觀其辭色,似出眞情,明日接待時,自上出戶閣之外,以便服,迎於臥內,似當,敢啓。傳曰,知道。
大司憲李敏敍,掌令鄭勔啓曰,請發配罪人姜萬鐵,依律處斷。答曰,勿爲煩論。以上燼餘
上在昌德宮。停常參·經筵。
卯時,日暈。申時,日暈兩珥,暈上有冠,色內赤外靑。
宋昌啓曰,小臣,館所問安進去下直。傳曰,知道。
又啓曰,視事,勅使回還間,曾已頉稟矣。今當取稟,而自上方在調攝中,平復間,仍爲頉稟。傳曰,知道。
又啓曰,小臣,馳進館所問安,則勅使,答以俺等,國王德分,無事宿支,而每遣近侍下詢,不勝感激云矣,敢啓。傳曰,知道。
藥房都提調金壽恒,提調呂聖齊,副提調朴純啓曰,連日風亂,夜氣凄涼,伏未審聖體,若何?寢膳之節,漸至復常,而惡心之候,不復發作乎?今日,又將有便殿接客之擧,勞動之餘,恐致添傷,臣等,憂慮倍切,敢來問安。答曰,所患,日漸差勝矣。
宋昌,以弘文館言啓曰,本館下番副修撰黃玧,以錄勳都監儀軌郞廳,謄錄冊看檢次,今日晝仕出去之意,敢啓。傳曰,知道。
有政。吏批,判書李䎘進,參判金萬重病,參議宋奎濂進,都承旨李師命進。
兵批,兼判書金錫胄進,參判吳斗寅試官,參議李東老進,參知趙世煥進,右副承旨李世翊進。
吏批,以尹德駿爲持平,李翊周爲刑曹佐郞,魚震陟爲戶曹佐郞,李徵龜爲禁府都事,申琓爲應敎,申啓曅爲檢閱。江陵府使安如石,今加通政,降資還授。黃欽·金弘楨爲實錄兼春秋,權宇亨爲校書博士。
兵批,李浚明爲五衛將,吳時翊爲武兼,盧世挺爲晉州營將,河萬紀爲尙州營將,任奎·李玄錫·金敬丈·宋光淵爲副護軍,朴致道爲副司直,盧世挺·金萬紀爲副護軍。
宋昌啓曰,近來左右史不備,連以兼春秋入直,事甚苟簡,新除授檢閱申啓曅,牌招察任,何如?傳曰,允。
李世翊,以兵曹言啓曰,內三廳侵虐新進之弊,雖累次申禁,而猶未徵改,頃日自本曹,定式分付之後,守門將廳,不特不爲遵行而已,稱以許減紙軸,濫捧銀貨,事極可該,當該守門將李振宇·金應發,竝汰去,何如?傳曰,允。
宋昌,以迎接都監言啓曰,今日勅使,詣闕三吹,以巳時書出矣,二吹後,稱以請來官,不爲卽來,出坐西宴廳,送言于臣等曰,國王,若欲親接,則請來官,何不卽來乎?今日將行八十里,行色甚忙,欲爲直向前路,催促三吹,僅令譯官輩,以時刻未及,極力措辭挽止,而如或差遲,則或不無直爲登道之擧矣,敢啓。傳曰,知道。
又以都監言啓曰,卽者勅使,離發館所,詣闕之意,敢啓。傳曰,知道。
又以都監言啓曰,勅使,到迎恩門,使差備譯官送言,令百官背立後,仍爲過去矣,敢啓。傳曰,知道。
又以都監言啓曰,勅使,到河峴底停馬,令臣等背立而過去,大通官等,下馬還立於前,仍言都監,因俺等,累日勞苦,心甚不安云,而過去矣,敢啓。傳曰,知道。
宋昌啓曰,勅使,旣已出去,今日爲始,事變假注書,減省記之意,敢啓。傳曰,知道。
勅使接見後,政院·玉堂問安。答曰,知道。
藥房問安。答曰,知道。
魚震翼,以兵曹言啓曰,當日業武徐忠格稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭模,常時不能禁斷雜人,以致闌入,亦難免其責,推考,何如?傳曰,允。
又以備局言啓曰,今觀平安監司狀啓,平壤民家,猝然失火,延及回祿者,多至三百四十四戶云,誠甚矜慘。若無別樣軫恤之擧,則必有飢民失業流散之患,其令廟堂某樣穀物,爲先劃給,咸除身役等事,商量稟處事,命下矣。當此客使織路,西民困瘁之日,平壤城中數百戶之延燒,又至於此,誠極驚慘。今此聖敎,出於如傷惻怛之意,別樣軫恤之擧,不容少緩,管餉米四百石,特爲題給,使之均一分賑,依丙辰年松都例,被火民人等,限一年,蠲減身役,此外救濟之策,亦令本道善爲料理擧行,俾無蕩析失所之患,以副朝家之德意宜當,卽爲分付,何如?傳曰,允。
行禮曹判書呂聖齊疏曰,伏以臣,方忝金吾堂上,而被囚人前縣監李思永,卽臣同姓從妹夫也。本府議讞,專在首席,臣有應避之嫌,不敢可否於其間,將未免滯獄之弊,伏願聖明,亟命遞改臣兼帶判義禁之任,以便公私,不勝幸甚。臣無任隕越屛營之至。答曰,省疏具悉。勘律等事,次官,亦可爲之,卿其安心,勿辭察職。
正言韓泰東疏曰,伏以臣,久抱沈痾,分甘長廢,前後恩除,皆未出謝,此由疾病使然,而顧其私分,實有悶蹙,而不敢自安者,使臣雖有所患不至十分困篤,稍有勝耐驅策之望,則何苦而一向縮伏,虛爲此辭遜也。臣病難供職之狀,屢度臚列,辭情危切,竊想聖明,旣已鑑悉,而前辭纔允,新命繼降,旋遞旋除,月無虛度,臣欲奔走流曳,祗承隆旨,則筋力終難自强。若息偃便逸,高讓恩數,則分義所不敢出,淫思積慮,氷炭交切,徊徨愁惕,日虞罪戾,顧此一介微蔑,奚少於國,而癃羸困弊,又至此甚,其使之優暇將養,苟保微命,不亦仁覆容育之至德乎?臣舊來積苦,日有沈劇,形骸神氣,一無可恃,帖伏枕席,與死爲隣,若其種種症樣,則實不敢重煩覼縷,屢溷天聽,又加聖候違豫,久在靜攝之中,臣於此時,乃以賤疾喧黷,固已無逃其罪矣。兢怖忤慢,不敢悉辭焉,伏乞聖明,曲賜憐察,將臣職名,亟許遞改,不勝至幸。臣無任屛營祈祝之至。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
下直,興海郡守李益華。
自巳時至酉時,日暈。夜一更二更,月暈,白雲一道如氣,起自西方,直指艮方,長竟天,廣尺許,良久乃滅。三更,月暈。
尹以道啓曰,吏曹郞廳來言,承旨有闕,政事,何以爲之?取稟。傳曰,明明日爲之。
注書崔錫恒受由,代申命元爲假注書。
李師命,以弘文館言啓曰,本館下番行公者,只有一人,替直之際,未免苟簡,而正字徐宗泰,授受已久,尙未出仕,卽爲牌招察任。新除授應敎申琓,以書狀官,時未復命,經筵入番事緊,請斯速乘馹上來事,下諭,敢啓。傳曰,依啓。申琓,自當上來,勿爲下諭。
尹以道,以御營廳言啓曰,前縣監李咸,本廳糧餉郞廳,已爲啓下,而時無職名,令該曹依例付軍職,冠帶常仕,何如?傳曰,允。
大司憲李敏敍,掌令鄭勔啓曰,罪人姜萬鐵,依律處斷。科場事體,至嚴且重,況此增廣,視諸科尤重,如有一事不備,其不可苟行,明矣。今者公洪右道東堂初試設場之日,試官實豫差,皆稱病不進,試官不得備員,只以二員開場,而二員之中,栗峯察訪,又是參下,實曾前所未有之事也。此不但大乖於科場法例,試取之際,亦必有苟簡不精之患,決不可仍存其榜,使莫重國試,由此壞亂。請公洪右道東堂初試,亟命罷榜。答曰,不允。末端事,令廟堂稟處。
右副承旨李世翊疏曰,伏以臣之忝叨本職,于今八閱月矣。夙夜奔走之餘,久有疾病之漸矣,頃者奉使松都也,早發坡州,未至臨津,江霧漫山,咫尺不辨,衝冒而行,大致傷損,晝夜呻吟,僅得復命,而適値玉候違豫,不敢言病,扶曳供職,已逾一旬。昨在直廬,症情危惡,頭痛如碎,四肢如束,達夜叫痛,未能交睫,及至今朝,輿疾還家,則痰塞胸膈,呼吸急促,粒米勺水,近口輒吐,精神昏眩,若墜煙霧,委身床席,人鬼不分。顧臣所患,實非尋常猝發之比,積勞致傷,根蔕深固,旬月之內,萬無更起爲人之望,玆敢冒死哀籲於天地父母之前。伏乞聖慈,俯賜矜察,將臣職名,亟許遞改,俾得及時調治,以延螻蟻之命,千萬幸甚。臣無任激切祈懇之至,謹昧死以聞。踏啓字。
公洪道連山進士柳㷞等十九名疏曰,伏以臣等,聞朱子之言曰,人君之學與不學,所學之正與不正,在乎方寸之間,而天下國家之治與不治,見乎彼,其所繫,豈淺淺哉?今惟我殿下,育德春宮,深居宸極,則其學與不學,正與不正,方外臣民,無得以知焉。今以表章二賢者觀之,然後知聖學之如日中天,雖瞽者,皆得以見之矣。夫所謂兩賢臣之道者,何也?不過修己治人而已。程·朱之一生所以發揮者,亦只在於此,而兩賢臣之尊信服膺者,亦只是此道而已。今殿下崇奬酬報者,至於如此,則我國家,其庶幾乎。臣等,伏竊惟念,承兩賢之統緖,而爲後學之標準者,實有其人焉,故文元公臣金長生是已。臣等,生長於長生講學之鄕,習聞其爲學之說,則以爲千古聖賢之學,莫非大學,然大學之道,必本於小學,而羽翼小學者,又莫如心經·家禮·近思錄諸書。故一生自爲而敎人者,必始於此,而以達乎四子與六經,而詞章藻繪之學,一切不及焉,可謂斯文之準的,洛·閩之嫡傳也。蓋長生,天資純粹,自然近道,自少受學於文成公臣李珥,以至白首,孜孜不懈,無一日而不學,無一事而非學,眞所謂日長山林,講學功深者也。亦可謂學問之功,老而彌篤者也,及其道成德立,嚴懿崇深,樂易安和,雖婦人孺子,無不知其道德君子也。是故,鄕隣化服,四方尊稱,蔚然爲一國宗師。仁廟初服,招延尊敬,將以大用,俾展其道,而長生,自以八耋,筋力難强,而退居于鄕,以終其身,識者,恨不得早遇於盛年也。長生以爲,程·朱以後,經傳義理,無所不明,而唯禮經一書,是朱子晩年之所脩明,而猶未及卒業,則此誠天下萬世之大恨也。遂繼之以探討編摩,有喪禮備要·疑禮問解·禮記記疑·家禮集覽等書然後,朱子所未及卒業者,至是而無復餘憾矣。是故,擧國遵行,儀文曲禮,其變無窮,而考之其書,無不準備,故公私行禮者,無有差失。嗚呼,子思子,明父師之大統者,不過曰洋洋乎發育萬物,峻極于天,優優大哉。禮儀三百,威儀三千者,此豈非長生之所學之謂歟?臣等竊念,自古以儒爲名者,小有補於經傳諸書,則莫不崇報,考之史傳,可見矣。此其人處心行己,雖有可議,而其功可記,則不以彼而掩此,況夫長生,其功其德,可謂兼備者乎?子貢,將頌夫子之德曰,見其禮而知其政,聞其樂而知其德,是政與德之可知者,實由於禮樂矣。然則雖是後世之人,見長生之書,則亦可以知之矣。況臣等,生乎其講道之鄕,耳聞目見,無非緖餘,則雖不可謂飮河充腹,其所謂誠服而心醉者,則可謂云爾。嗚呼,兩賢臣之道,一本於大學,其於修己治人之道,無所偏倚,則漢·唐之專以政敎法度爲治者,可以知其弊矣。其又愛身獨善,不屑乎致澤之道者,亦可以知其偏矣。宜乎殿下,擧列聖未遑之典,而聽多士尊崇之請也。長生之道,亦兩賢臣之道,而其編書之功,又兩賢臣之所未遑者,則得與兩賢臣,同享聖廟,不亦宜乎?夫長生之終始,臣等,不敢遍知,而略擧其槪,然。故文忠公臣張維,述神道碑,文定公臣金尙憲,爲墓誌銘,其胤文敬公臣集,具家狀,文正公臣宋浚吉,述諡狀,而其行狀,則今領府事臣宋時烈之所撰也。其所謂發揮明揚者,無不詳悉,如臣等末學,何敢更議覼縷,以煩聖聽哉?伏願殿下,勿以臣等所言如此草草,而謂長生之道德事業,或有所不備也,特命有司,議定臣長生從祀文廟之典,不勝幸甚。臣等,謹昧死以聞。答曰,省疏具悉。莫重從享,不可輕議,爾等,退修學業。以上燼餘
上在昌德宮。停常參·經筵。
日出時,日色赤。申時酉時,日暈。夜一更月出時,月色赤。四更五更,月暈。
尹以道啓曰,大司憲李敏敍,雜科初試進,執義朴世采,在外未肅拜,掌令鄭勔·李彦綱,持平吳道一·尹德駿呈辭,今日以監察茶時之意,敢啓。傳曰,知道。
藥房副提調朴純啓曰,伏未審聖體,若何?數日以來,顯有平復之效乎?前劑入白朮除濕湯,已盡於昨日,此藥,更爲劑入乎?臣不任憂慮,敢此問安,竝此仰稟。傳曰,所患,今已差愈矣,勿爲問安,亦勿劑入。
宋昌啓曰,明日聖節望闕禮,依近例爲之之意,敢啓。傳曰,知道。
宋昌,以迎接都監言啓曰,所謂密贈,在前孝禮處,毋過千兩,尹孫處毋過七百兩,而始於庚申,孝禮處加給四百兩者,以其不爲郊迎時,有所宣力故也。今番則別無渠輩周旋之事,故例贈千兩之外,不爲加給矣,孝禮,以前得一千五百兩,今不可減數云,上年加給者四百兩,而今謂之五百兩,比上年,又加一百兩,其爲溪壑之慾,不可充塞,每每加給,日後之弊,亦不可不慮,使譯舌輩據理言說其不可每每加給之意,而孝禮終不受去云。孝禮爲人,渠輩之亦所賤惡者也,其爲喜怒,元不關重,而站上作弊,則實難禁止,故千兩之外,添入以二百兩,使該吏齎去,追給於中路矣。昨接伴送移文,則孝禮多般作梗之狀,誠極痛駭,而不可以人理,責於此輩,問議於大臣,又送三百兩,以準一千五百兩之數,昨日定送一吏,騎撥馳去,今早可及於松都矣。昨日,欲以此意啓達,而如此等事,不必煩啓,以竢登對陳達,大臣之意,亦如此,故不爲草記矣。卽見伴送使狀啓,則與移文辭意略同,而旣爲狀啓之後,則似不可未待登對,故敢啓。傳曰,知道。
傳于尹以道曰,平壤火患,繼出於數日之內,而延燒民家者,又至百有一戶云,尤可驚慘,其令廟堂蠲役事,如前一體劃卽擧行。
京畿監司狀啓,豐德居私奴乙立家出火,四十四家燒盡事。傳于尹以道曰,延燒民家,至於此多,事極矜慘,令該道各別顧恤。以上燼餘
上在昌德宮。停常參·經〈筵〉。
下直,忠原營將金汝欽。
日出時,日色赤。卯時,日暈。
魚震翼,以都摠府言啓曰,都摠管崔逸,除標信,漢城府坐起進去之意,敢啓。傳曰,知道。
李師命啓曰,今日爲政事,命下矣,吏批則臣師命,當爲進去,而兵批,則議房左副承旨兪櫶,方在服制中,而代房則未差,今日兵批政廳,何承旨進去乎?敢稟。傳曰,右承旨進去。
魚震翼,以兵曹言啓曰,內三廳被薦人員取才時,部將薦柳舜翊,最爲孱劣不合,當該薦主,不可無警責之事,部將尹三殷,罷出,何如?傳曰,允。
有政。吏批,判書李䎘進,參判金萬重病,參議宋奎濂病,都承旨李師命進。兵批,判書金錫胄進,參判吳斗寅病,參議李東老進,參知趙世煥進,右承旨宋昌進。魚震翼爲承旨,李文傅爲軍器僉正,曺憲周爲宗府主簿,尹世衡爲三嘉縣監,尹聖瑀爲南別殿參奉,金棐爲長水察訪,沈壽亮爲司成,嚴緝爲修撰,申曅爲吏曹佐郞,李世翊爲刑曹參議,閔衡重爲繕工假監役,尹堦爲歸厚提調,金世鼎爲獻納。右副承旨尹以道,同副承旨魚震翼,濬源殿參奉崔愼,社稷參奉金是亮相換。全東屹爲同知,李橝爲公洪兵虞候,申五章·鄭東奎爲守門將,李世翊爲副〈司〉直,睦林一·郭昌徵·李裁爲副司果,同知單李俊明·任慶徵·李孝男·郭天裕爲副護軍,僉知三成就程·李以時·辛箎。
朴純啓曰,近日廳中,位甚不齊,事多苟簡,新除授同副承旨魚震翼,卽爲牌招察任,何如?傳曰,允。
尹以道,以兵曹言啓曰,別隊·精抄兩色軍兵,合設一營事,昨已別單啓下矣。莫重軍制變通之擧,不可自本曹,直爲擧行,令備局稟旨指揮,何如?傳曰,依啓。
尹以道,以弘文館言啓曰,本館下番副修撰黃玧,卽聞母病危重,一邊陳疏,蒼皇出去,而他無替直之員,正字徐宗泰,卽爲牌招,入直,何如?傳曰,允。
尹以道,以備邊司言啓曰,以平定南方頒詔事,進賀兼謝恩使,旣已差出矣,更考前例,則凡恩慶頒詔之時,若無賜物,則有進賀而無謝恩,今亦當依此而爲之,今番上尊號頒詔,旣有賜物,則進賀·謝恩,不得不竝行。且去冬謝恩表文中,原旨述旨不符一款,自本國議奏事,旣有該部移咨,亦當有陳奏之擧,使臣則兼差以送,文書·方物,依此整齊擧行之意,分付各該司,何如?傳曰,允。尹以道,以備邊司言啓曰,大司憲李敏敍,掌令鄭勔啓曰,科場事體,至重且嚴,況且增廣,視科尤重,如有一事不備,則其不可苟行,明矣。今者,公洪道右道東堂初試設場之日,試官實豫差,皆稱病不進,試官不得備員,只以二員開場,而二員之中,栗峯察訪,則又是參下,實曾所未有之事也。此不但大乖於科場法例,試取之際,亦必有苟簡不精之患,決不可仍存其榜,使莫重國試,由此壞亂。請公洪右道東堂初試,亟命罷榜。答曰,令廟堂稟處事,命下矣。科擧罷榜,自是我國之弊習,曾在宣廟朝,以罷榜頻數,爲矯其弊,稟旨定奪。罪在試官,則罪試官,罪在擧子,則罪擧子,永勿罷榜事,著爲絜令,不啻嚴明,則此宜遵而勿失者也。今此湖西右道東堂初試試官之不齊,固是無前苟簡之事,而其罪專在於稱病不進之員,故旣有拿問定罪之命,罪試官之法,斯已行矣,至於赴擧儒生。初無其罪。且其試取之精不精,未必係於一試官之有無,而今若遽罷其榜,則不但多士之稱冤,其在國體,殊涉非宜,亦有違於祖宗定制之本意,罷榜一款,似難輕議,敢啓。傳曰,勿爲罷榜,可也。
尹以道,以備邊司言啓曰,傳曰,平壤火患,繼出於數日之內,而延燒民家者,又至百有一戶云,尤可驚慘,其令廟堂蠲役等事,如前一體劃卽擧行事,命下矣。平壤城中失火之災,疊出於數日之內,誠極驚慘,不可無一體救濟之道,管餉米一百二十石,更爲題給,失火民人等,限一年蠲減身役事,依前例擧行之意,分付本道,何如?傳曰,依啓。
魚震翼,以弘文館言啓曰,新除授修撰嚴緝,時在京畿陽川地,經筵入番事緊,請斯速乘馹上來事,下諭。傳曰,依啓。
獻納申曅啓曰,狗馬賤疾,累月沈篤,眞元大脫,氣息如縷,帖身床簀,與鬼爲隣,前後除命,一未祗肅,尋單見阻,只增惶悚,頃違召命,難免逋慢之罪,而委頓之中,未卽詣臺自列,今過累日,始得扶曳來避,臣之所失,至此尤大,請命遞斥臣職。答曰,勿辭。
魚震翼啓曰,獻納申曅,再啓煩瀆,退待物論。傳曰,知道。
弘文館修撰黃玧疏曰,伏以臣老母,今年七十八歲,夙嬰疾病,長以藥物扶持,精神筋力,日漸澌敗,而數月以來,姑無大段疾恙,故臣感激恩私,黽勉供仕,已至月餘矣。方在直廬,卽聞老母自今月午前,猝患泄瀉,症情危劇,若將不支,臣聞來方寸憒亂,不能自定。臣以獨身,終鮮兄弟,非臣在傍,則無以慰老母之心,且不得詳知症情,及時用藥,臣之情事,萬分危迫,不得不蒼皇出去,疾聲仰籲天地父母之前,伏乞聖慈,察臣情理,特賜遞改,以爲救護母病之地,千萬幸甚。臣無任煎灼祈懇之至,謹昧死以聞。答曰,省疏具悉。爾其勿辭,救護母病。
朴世采疏曰,伏以臣,前月二十三日在平山府溫井村,恭承下諭,以臣爲司憲府執義,斯速上來者。臣卽於所寓村舍內,拜跪祗受訖,繼以惶隕,不知所措。因竊思惟,臣累歲違命,怠慢稽滯,罪固難逭於誅死矣,然且敢以疾病私故,轉輾西來,試浴求治,尤無赴召之期,則夫以殿下之明斷綜察,誠宜大加威罰,俾有懲艾。而乃反申以新除,臣雖昏惷,亦知朝廷所以委曲寬假,迥異於尋常者,豈不欲因此感激,有所仰報其萬一哉?第臣內自循顧,終無善狀,辭謝言議之滯,固亦已略見其實,反復商量,唯當以時而號籲解免,庶幾積釁之中,不至更添窠料,以辱淸朝焉耳。適致寒食節迫,先臣丘墓,又近一舍而近,遂自轉至金川郡境,獲展省奠,曾未浹日,猝患泄利之症,出入危厲,莫辨其吉凶者,幾至旬望。重以沿路多事,大小官司,鮮有安頓於職次,將攝等候之際,自致遷就,玆亦未伸其始計也,臣益惶隕,不知所措。且臣難進之意,曾已悉暴於前後疏章,非暇今日覶縷而始知者,最其盜竊虛僞之端,爲臣一大公案,久益曉然,此正恐於聖朝擧措,不宜遂以因循而有紊。然則威命,尤不可每屈,言地,尤不可輒曠,伏願殿下,特垂察納,亟賜遞改,以全國體,以安愚分,公私幸甚。臣疾苦迹滯,情蹙辭蕪,復此瀆擾,罪合萬死,無任瞻天望聖,震怖悲懇之至。答曰,省疏具悉爾懇。風憲亞長,不可久曠,安意勿辭,從速上來,以匡不逮。以上燼餘
上在昌德宮。停常參·經筵。
夜二更,流星,出織女星下,入艮方天際,狀如拳,尾長二三尺許,色赤。月出時,月色赤。
尹以道,以都摠府言啓曰,入直軍士習射事,勅使回還間,啓請姑停矣,旣已回還,今日當爲中日習射,而雨勢如此,不得爲之之意,敢啓。傳曰,知道。
傳于宋昌曰,諸承旨及玉堂·騎省郞官·翰注,竝來詣銀臺。
宋昌啓曰,命下矣。都承旨李師命式暇,左承旨朴純病不來,左副承旨兪櫶服制,玉堂上番李世白,奉敎李畬,俱進實錄廳,何以爲之?敢稟。傳曰,都承旨·左承旨牌招,李世白·李畬,亦令來詣。
尹以道,以扈衛廳言啓曰,本廳軍官每年別試射,出於激勸奬勵之擧,先朝定奪本意,有非偶然,而自丙辰以後,久未設行,武士輩,殊多落莫之歎,以明日,依前試射於慕華館之意,敢啓。傳曰,知道。
御題以喜雨詩七言四韻,五言十韻排律,命承旨以下製進。
傳于宋昌曰,大提學命招。以備忘記,傳于宋昌曰,世祖大王御筆封進人幼學李孝基,令該曹相當職除授。
持平吳道一啓曰,請發配罪人姜萬鐵依律處斷事。措辭見上公洪右道東堂初試罷榜事,本府有所論列,而自上有令廟堂稟處之命矣,今因廟堂之覆啓,旋有勿罷之敎,臣竊惑焉。科場試士,事體至重,苟有一事之不備,則其不可苟然仍置也,決矣。況此公洪道試官,員數之不備,參下之混入,實是無前之事。科場試官,必爲備員,蓋以立落之際,務令詳確愼重,不可以一二人之見,草率試取之意,豈可試取之精不精,必不繫於一試官之有無乎?宣廟朝只罪試官之法,雖出於一時矯弊之意,而此特指開場後試官之有罪者而言,至於初不備員,不成科場事體,則豈可强援此例,而不至革罷乎?無罪之擧子,旣取旋罷,雖涉匪宜,與其仍存苟干〈簡〉之榜,以啓日後之弊,輕重較然,決不可仍置其榜,使莫重國試,因此壞亂。請公洪道東堂初試,亟命罷榜。答曰,不允。末端事,列聖受敎,如是明白,決不可因一試官不備之故,而遽罷無罪之擧子矣,亟停勿煩。
藝文館待敎朴泰維疏曰,伏以臣,失恃殘喘,獨托于病父,子父二人,相倚爲命,呴呴朝暮,未嘗蹔離。自頃筮仕,驟叨禁嚴,因貽睽阻,情理誠迫,而新進居卑,不敢控辭,黽勉供職,且數月矣。臣父抱病沈淹,積有年歲,而中經喪戚,漸就澌頓,又自前月,別症橫生,遍身浮脹,危惡難名,臣方在直廬,忽開此報,憂遑煎迫,不知所出,冒昧呈單,至蒙恩暇,骨肉之澤,糜紛難酬,而劇地不可以蹔曠,公議因此而峻發,臣於是,嚴畏分義,不敢少滯,僅涉一旬。復就次,而臣每念病父在床,臣身在公,藥餌不親,扶救無人,蹙蹙靡寧,中心如狂,當食忘食,對人忘語矣。今又聞前病增加,症勢日劇,元氣綿輟,漸至委頓,臣之前日往省也,固已慮其源委深固,蘇復未易,今至四十餘日,尙爾彌留,轉輾添篤,計此危重,當復有十分難言者。臣若以畏越爲懼,而不自暴於孝理之下,臣則死有遺恨矣,玆敢不避煩瀆之誅,冒陳危迫之懇,伏乞天地父母,曲賜矜察,將臣職名,亟許遞免,俾得歸救父病,以伸人子區區之至情,不勝幸甚。臣無任涕泣祈懇之至。答曰,省疏具悉。爾其勿辭,救護焉。以上燼餘
上在昌德宮。停常參·經筵。
日出時,日色赤。自巳時至酉時,日暈。夜四更,月暈兩珥,暈上有背,色內赤外靑。五更,月暈兩珥。
備忘記,傳于宋昌曰,居首副校理李世白,豹皮一令,三中右副承旨尹以道,虎皮一令,檢閱申啓華,馬鞍一部,三下右承旨宋昌,奉敎李畬,佐郞李溭,假注書李東郁,各草注二卷·筆七柄·墨三笏賜給。
朴純啓曰,左副承旨兪櫶,女息幼學金斗井妻孺人兪氏身死,服制已行四日,出仕,何如?傳曰,允。
傳于魚震翼曰,冬至上副使·書狀官,留待引見。
傳于朴純曰,冬至使齎來咨文中,賜物銀子,送于龍洞宮,其餘,下該曹。
魚震翼,以禮曹言啓曰,平定南方頒詔勅使回還後,陳賀兼謝恩使齎去禮物,磨鍊,啓下矣。備局啓辭內,更考前例,則凡因慶頒詔之時,若無賜物,則有進賀而無謝恩,今亦當依此爲之事,已爲蒙允矣,原單子中,謝恩禮物減去,付標以入之意,敢啓。傳曰,知道。
魚震翼,以禮曹言啓曰,去二月十五日引見時,獻陵碑石拆破處,過勅行後,禮官奉審,觀其形勢,或用加簷,或以油灰塡補,而如有顚踣之勢,則姑爲拔出,以待重建與否稟處事,命下矣。客使旣已回還,似當卽爲奉審,而畿甸各邑,纔經站上之役,陵上出待之弊,亦不可不慮,今月十六日本陵陵上塗灰時,本曹堂上·郞廳,帶率工匠,兼爲奉審以來,何如?傳曰,允。
朴純,以漢城府言啓曰,東小門外偸斫禁松之說,人多傳播,故昨日本府坐起時,別定禁吏·使令,使之窺伺執促矣。日暮後,禁吏來告,無賴人三十餘名結倘,各持斧子,亂斫生松,斷作燒木,積置於都藏洞,越城輸運,禁吏等,畏其徒倘之衆多,不敢下手,潛爲隱伏,覘其輸入處,則乃興德洞常漢之家也。禁吏,往詰犯禁狼藉之狀,則頃刻之間,多聚丁壯,結縛使令,恣意歐打,禁吏惶㤼,脫身逃去,而使令之置處,時未知之,聞來不勝驚駭,今曉,發遣本府郞廳,巡審摘奸,則大中生松之斫伐,不知其數,至於城堞女墻,頹毁成路云。近來禁令,雖曰解弛,事之寒心,莫甚於此。越城偸斫,歐打使令之罪,不可尋常處之,令攸司各別摘發,依律科斷,何如?傳曰,事極痛駭,令左右捕盜廳,各別跟捕,可也。
持平吳道一啓曰,請罪人姜萬鐵依律處斷,請公洪右道東堂初試,亟命罷榜。措語竝上同答曰,已諭勿煩。
上御熙政堂。冬至使引見,上使東原君潗,副使同知中樞府事南二星,書狀官弘文館應敎申琓,同副承旨魚震翼,假注書申命元,記事官韓瑄,記事官申啓華入侍。使臣以下拜訖,以次而就坐。上曰,使臣進來,潗·二星進伏。上曰,二月望日已過,而先來不來,故意謂皇帝還京後,方許卿等回還,深以爲慮。今卿等無事得還,而日字,亦不太遲,可幸。潗起拜曰,文書遲滯,日字遷延,以致聖慮,不勝惶悚。上曰,前後別單,已見之,而南方平定之說,信然否?潗曰,雖是塗聽之說,而似爲信然。別單已悉之,更無可達矣。二星曰,臣等留館之時,吳之大將一人,被執以來,處以極刑云,此則無異目見,以此推之,亦可見其殘敗不振矣。但其赦文中,有山海間餘孼,當與維新之語意者,敗亡餘種,亡匿山海之間,而使臣到館之後,有若罪人之拘囚,然旣無眞的所聞,別單之外,有何可達乎?顧以道路傳聞,參酌意見,則吳世蕃,雖已滅亡,實非彼人兵力,有以勝之,而妄自夸大,以爲天下太平,瀋陽之行,託稱報祀其祖,而多卒軍丁,專事游獵,民力大困,怨聲載路,決非渠國之福也。上曰,得見問安使別單,亦言其豪侈遊獵之弊矣。二星曰,關內則或有耕種之處,而關外則絶無。且皇帝所經五百里之內,民間皆有應役之事,所費甚多,將不勝支保云矣。琓曰,軍兵支供,固置勿論,且以百官所需言之,一日馬太之費,多至數萬餘斗云,其他,可推而知矣。二星曰,以其擧措觀之,則朝夕可亡,而氣勢則甚盛,無異曩時云矣。琓曰,馬畜甚盛,數千成群,弊野而行矣。二星曰,臣等奉使無狀,不能善爲周旋,以奏文二字執頉之故,致令糜費甚多,惶恐不知所達矣。上曰,彼要得賄賂,故執頉,豈卿等不善周旋之致也。二星曰,禮部侍郞,欲得皇帝還給之方物,故臣等答以皇帝旣已還給,則自當歸納於國王,何可無端給汝云,則渠無所答,乃云爾等,必除出方物,雇車運去,當坐以私相買賣之罪云,不得已賚銀數百兩,且奏文執頉時,費銀六百兩,合用近千銀子,此皆臣等不能周旋之致也。上曰,甲寅年,以聘定二字執頉,故今番則改以策立矣,此亦執頉,必是彼人索賂之計矣。二星曰,漢人之奸惡,尤甚於淸人,淸人之所爲,皆漢人敎之也。琓曰,淸人,殊甚無知,而巧詐則不如漢人之甚也。臣等所得文書,已登睿覽乎?上曰,已見之矣。二星曰,鄭錦,於我國,似無可慮矣,其書中,有南極高遼,北極東瀛等語,高遼,似指我國,東瀛,似指日本,而此皆外爲大言,而其實窮蹙云矣。琓曰,臣等,與球瑠使臣,同參太平宴矣,球瑠通官,乃福建人云,故使譯官,問鄭錦之事,則初諱不言,固問之後,始言鄭錦,在台灣島,距福建不遠,終必侵掠云。且言福建,在耿王時,民皆樂生,今爲淸人所處,反多怨言云矣。所謂耿王,卽耿精忠也,其後,更以書問之則,曰鄭錦,不過五六年亂矣。且曰,福建摠督,撫恤百姓,其言有異於文書,不可知也。二星曰,雖不可臆斷,鄭錦形勢,似不可越海侵人矣。遂罷出。以上燼餘
上在昌德宮。停常參·經筵。
卯時,日暈兩珥。辰時巳時,日暈。
有政。吏批,判書李䎘進,參判金萬重病,參議宋奎濂式暇,都承旨李師命進。以趙世煥爲承旨,崔鎭南爲潭陽府使,尹時建爲軍器判官,朴宣興爲富寧府使,李耉徵爲司宰僉正,沈楫爲忠原縣監,呂奎齊爲司評,沈壽亮爲掌樂正,尹以道爲左副承旨,魚震翼爲右副承旨,趙世煥爲同副承旨。兵批,兼判書金錫胄陳疏,參判吳斗寅禁府坐起〈進〉,參議李東老病,參知趙世煥進,右副承旨尹以道進。以兪櫶爲副護軍。
傳于魚震翼曰,明安公主房造成所,今番到防軍士,全數定送事,分付。
魚震翼,以吏曹言啓曰,新除授忠原縣監尹搢戶奴呈狀內矣,上典,以積年癃疾之人,所授劇邑,決難堪當,斯速入啓處置云。聞其病勢沈痼,調理赴任,杳無其期,當此賑政方急之日,曠官可慮,忠原縣監尹搢,依近例罷黜,何如?傳曰,允。
又以吏批言啓曰,新除授掌隷院司評宋基泰,除授已久尙未肅拜,詞訟重地,不可久曠,改差,何如?傳曰,允。
魚震翼,以扈衛廳言啓曰,扈衛兩廳軍官,今日慕華館試射事,昨已啓知矣,臣壽恒,臣萬基,同會開坐,依前例,柳葉箭五矢十巡試射,各其名下,得中矢數,別單開錄以入之意,敢啓。傳曰,知道。二十七矢得中者五人,以片箭一巡,比較以入,可也。
魚震翼啓曰,新除授同副承旨,卽日肅謝,乃是廳中規例,而同副承旨趙世煥,方在騎省直所,卽爲牌招,使之察任,何如?傳曰,允。尹以道,以兵曹言啓曰,當日幼學申光井,幼學李師文等稱名人,自金虎門入來,差備門外擊錚,極爲駭愕,令攸司囚禁治罪,同門守門將朴東顯,常時不能禁斷雜人,以致闌入,亦難免其責,推考,何如?傳曰,允。
尹以道,以備邊司言啓曰,慶尙監司李秀彦,以賑穀難辦,馳啓,請得空名帖,故各樣帖文,令該曹成送矣。今者,又以牒報賑救廳,以爲前日下送通政帖,只是三百張,已納米而未受帖者,至於六百五十餘名,旣捧之米,還給難便,通政帖,依其數,更爲下送云。賣爵募穀,係是萬不得已之擧,當初啓請之後,朝家之許副與否,成送多少,非可以逆知,則不待回下,一邊捧米,其在事體,殊甚不當,監司李秀彦推考,旣捧其米,以補賑資,則勢難還爲出給,通政帖六百五十張,卽爲成送之意,分付該曹,何如?傳曰,允。
大司憲李敏敍,持平吳道一啓曰,請罪人姜萬鐵,依律處斷,請公洪右道東堂初試,亟命罷榜。措語上同答曰,勿煩。
李師命啓曰,吏曹郞廳來言,承旨有闕,政事,何以爲之?敢稟。傳曰,當日爲之。
魚震翼啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
左副承旨兪櫶疏曰,伏以臣,有出嫁女子來在臣家者,自月前晦日,猝得重病,苦痛三日,少似差減,而女壻則適往遠鄕,未還之際,臣以文科一所試官擬望,召牌遽降,父子情理,不忍捨去,憫迫徊徨,罔知所出。病女謂臣曰,女病向歇,自可蘇完,幸勿爲慮,勸臣詣闕,而伊日醫官之來見者,亦以爲病旣回頭,不必爲憂,故私情雖切,分義至嚴,不得不赴召,仍入試所,而時時令外人,問病緊歇,則臣一家人,悶臣抱病,恐臣過慮,每以向歇爲報,及至不救,亦不卽通。出榜之日,始得聞訃,呑聲忍痛,復命還家,則斂尸,已有日矣。去時相語,聲音在耳,來而憑棺,呼哭莫聞,人理到此,尙復何言?臣本稟質虛弱,夙嬰痼疾,賦命奇釁,連遭慘慽,懷抱中物,太半化去,冥頑寬抑,堇保殘喘,以舐犢之情,老而冞篤,卽今驚魂四散,弱腸寸斷,舊痒新患,一時俱劇,少有米飮,輒盡嘔吐,奄奄氣息,殆若就盡者然。以此病勢,安有更起回蘇之望乎?伏乞聖明,察臣情境,憐臣病劇,亟遞臣職,俾延晷刻之喘,實爲萬幸。臣無任祈懇惶霣之至。踏啓字。
左贊成金錫胄疏曰,伏以臣,晩伏聞今增廣文科初試一所入格二等第六人,有洪致祥者,於所製策問篇終,臚列臣罪狀,至數百餘言。其所譸張捭闔於尺幅之間,有不敢盡溷於臨聽之下者,而一則曰,貪天之功,以爲己功,一則曰驕恣日積,肆然不法,一則曰手握重兵,廣植朋黨,尙不知奉身而退,其終則乃曰齊有田文,而不知有王,秦有穰候,而不知有王者,不幸近之。臣覽之至此,不覺毛髮灑浙,骨體俱靑,爲人臣子,而受此惡名,其何以一刻自容於覆載之間哉?噫,臣誠何功,可以堪此勳名,臣誠何功,可以當此重權,而憑依日月之際,叨竊生成之寵,則含□斥,固其宜也。始遞中兵,而旋又還任,久禦營而今更移帶握兵之譏,固其所也。第未知其所指以驕肆者,其果何事,詆爲朋黨者,且果何人,而指疏脆之骨,處危險之俗,淟涊濡滯,尙不能早自決退,則此又臣之寤寐食息,私自憂歎。唯恐蹈危受禍,卒不免爲高人之所笑者,而致祥之言,雖甚醜繆,固亦臣他山之石也。惟其秦齊魏·田之喩,意指叵測,專欲搆臣以專國,擬臣以不道,以陷臣於赤族之誅者也。此豈致祥一人之所自辨,一日之所經營而爲之者哉?況致祥者,卽駙馬得箕之子也,都尉雖亡,貴主無恙,而此亦曾是東朝置膝之人,其於王室,可謂密戚,而今其爲言,乃至於此,此非特爲草野倨慢而已,豈不尤惑人之聽聞也耶?書之場屋,無異於公朝,納之有司,有類乎疏章。掌試者,雖不以置之上列,以備睿覽,而臣又何敢幸天鑑之未周,而遂自掩弊,以冀逭於刑章乎?伏乞聖明,亟賜照察,將臣職名,竝卽遞免,仍命有司,定臣罪名,施臣誅責,以靖朝網,以答人言,不勝幸甚。臣無任惶怖震越祈懇之至。答曰,省疏具悉卿懇。疏中所陳,覽之未半,不覺痛惋,豈料人心世道之偸薄,一至此哉?莫重場屋,乃敢聽人指囑,以悖亂罔測之說,隱然揷入,搆捏元勳,糾以王法,當繩重律,而狐鼠之輩,不足深治,故今姑置之,以靖朝著焉。卿之所遭,罔非娼嫉之輩,百端構誣,必欲不安去位之意也,寧不痛心耶?卿若一向引入,連章固辭,則適足以中其奸譎之計,須念國事之爲重,安心勿辭,速出行公。以上燼餘
上在昌德宮。停常參·經筵。
魚震翼,以都摠府言啓曰,今日入直軍士,中日習射,請〈出〉標信。傳曰,知道。
魚震翼,以兵曹言啓曰,當日幼學林蕙稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭模,常時不能禁斷雜人,以致闌入,亦難免其責,推考,何如?傳曰,允。
大司憲李敏敍持平吳道一啓曰,請發配罪人姜萬鐵,依律處斷,請公洪右道東堂初試,亟命罷榜。措辭竝上同答曰,毋庸堅執。
副摠管沈梓疏曰,伏以臣,年衰識昧,遇事多錯,不能者止,乃分之宜,而只緣感激恩私,苟冀少效涓埃,奔走供劇,今已十朔。其間詞訟之誤決,議啓之失當,必非一二,臣固凜凜危懼者,久矣。頃者大臣,以湖西人鄭尙謙奴婢還給事,擧臣率爾之失,陳達於榻前,因有其公事勿施之擧,臣不勝瞿然之至,而問備之前,不敢陳疏自劾,略具緘辭無陳繆妄之罪,適緣赦命稠疊,終被蕩減之恩,榮感雖深,狼狽轉劇,臣之情事,可謂蹙矣。鄭姓人所謂奴良妻所生仲男,旣非議政府春月所生,則其不干於政府,明矣。只以仲男母,近百年良籍良族,不得見納之故,謂之兩邊不當而屬公焉。屬公之後,還屬政府,反奴之計,誠爲得矣,揆以公事場體例,恐不宜如是也,況屬公,過三年,不許聽理,固有法例,而三年之內,則旣在宜聽之科,非當身見存,而事在六十年以前,又是可據之例,則近百年奴良妻族籍之有無,似不當問。故以此爲回啓之措語,未免做錯之歸,臣之昏耗之責,實無所逃,且臣於迎勅擧動時,以贊禮趨蹌之餘,出汗過多,風寒外襲,痰滯隔上,胸脅牽痛,呼吸屈伸,不得如意,委頓床席,作一僵屍。飮啖專廢,元氣澌敗,今過數日,有加無減,旬月之內,決無差復之望。詞訟劇務,宿衛輪直,俱繫緊任,不可久曠,伏乞聖慈,察臣情勢,憐臣病狀,本職兼帶,一竝遞改,以安愚分,俾尋生路,千萬幸甚。臣無任戰灼祈懇之至。答曰,省疏具悉。卿其勿辭,調理察職。以上燼餘
上在昌德宮。停常參·經筵。
昭憲王后忌辰齋戒。
宋昌,以諡號儀軌都監言啓曰,恭靖大王·定安王后追上諡號徽號時儀軌,今始繕寫粧䌙,內入之意,敢啓。傳曰,知道。
魚震翼啓曰,實錄郞廳之爲臺諫者,因茶時連啓,不得專察史局之任,則政院詳察事,曾已定奪矣,卽今持平吳道一,因同僚呈病,連行城上所之任,久未進參史局云,憲府在京呈告未肅拜人員,竝卽牌招,使之察任,何如?傳曰,允。
藥房都提調臣金壽恒,提調臣呂聖齊,副提調臣朴純啓曰,因禮曹啓稟,夏享大祭親行之事,旣已命下矣。臣等,固知聖上奉先思孝之誠心,欲躬親祀事,而第念未寧之候,平復屬耳,且太廟親享,禮節甚繁,今若勞動玉體,撤夜將事,則添傷之患,勢所必至,此誠聖上所宜深念致愼,而不容自輕者也。前頭大祭吉日,尙隔半月,而親行命下之後,例多先期擧行之事,必須豫降指揮,可無臨時顚倒之患。臣等,待罪保護之地,無任憂慮之私,敢來陳啓。伏願亟下攝行之命,以副群下之望,不勝幸甚。答曰,依啓。
尹以道啓曰,備邊司郞廳來言,今日賓廳坐起日次,而國忌齋戒相値,外司開坐云矣,敢啓。傳曰,知道。以上燼餘
有政。靈春君涏,軍器判官尹時建,掌樂正沈壽亮,司評呂奎齊。
府前啓,以國忌齋戒,今明日姑停。以上朝報
義禁府啓曰,以慶尙監司狀啓,刑曹粘目,統虞候鄭昌翰,移本府處置事,允下矣。鄭昌翰,方在任所,依例府書吏發遣,拿來,何如?傳曰,允。
上在昌德宮。停常參·經筵。
夜五更,飛星,出東方天際,入天半星下,狀如鉢,尾長三四尺許,色赤,光照地,有聲。
掌令李彦綱啓曰,臣遠役當前,痼疾嬰身,解任調治,一日爲急,前者館職之請遞,實出於萬不獲已,而風憲新除,又及於三度準請之日,臣惶感之至,一倍悶蹙,狗馬賤疾,閱月沈綿。卽今病情,雖不至於委頓床簀,朝夕奄奄之域,而胸脅之痛,火熱之升,源委已深,劇歇無常,新命旣下,久稽肅謝,召牌臨門,又未祗赴,違慢之罪,已無所逃,職名在身,不敢一刻虛帶,重違癏曠之戾,俟病少間,扶舁來避,請命遞斥臣職。答曰,勿辭,退待物論。
府啓,引嫌而退,召牌不進,在例應遞,請掌令李彦綱遞差事。入啓。答曰,依啓。以上朝報
備邊司啓曰,以咸鏡監司狀啓,本司粘目判付內,北路形勢,十分可慮,某樣穀物,推移劃給,俾無顚連之患事,命下矣。北路饑荒最甚,而穀物不足,邊土麥熟之期,當隔數月,其間賑資之難繼,誠極可慮,今此聖敎,特出於軫恤遐氓之至意,凡係救濟之道,固當盡心奉行,不容少緩,而北邊,異於他道,處地懸遠,他無料理推移之路。平安道寧遠·陽德·孟山等邑雜穀一萬餘石,曾雖移給於南道,而三邑餉穀,餘數尙多,更以五千石,分定劃給,仍令與關西接界南道各邑,次次轉輸,以爲船運北路之地,或令南道之民,取食其穀,而南道所在之穀,一依其數,加運於北路,宜當,以此分付該廳及兩道監司,使之急速擧行,何如?答曰,依啓。
上在昌德宮。停常參·經筵。
辰時,日有兩珥。夜五更,飛星,出東方天際,入天泮星下,狀如鉢,尾長三四尺許,色赤,月暈。
掌令鄭勔辭職上疏。入啓。
吏曹口傳政事,實錄兼春秋權恒。
下直,益山郡守尹源。
謝恩,持平尹德駿。
都摠管沈益顯初度呈辭。入啓。給由。
慶尙監司書目,海南縣監邊是泰,河東縣監曺挺世,武科試所差備官差定之後,不爲進參,罷黜事。又書目,眞寶縣監姜璡,今月十七日身死事。
左贊成金錫胄上疏。大槪,敢陳危病實狀,乞解所帶軍銜諸務,俾得一意醫治,以圖生路事。入啓。
問安使書目,平安前監司柳尙運,支供分定關文,遣辭慢蔑,令朝廷處置,稍存事體事。
持平尹德駿啓曰,臣,疾病深痼,末由供職,前後除拜,徒積癏曠,終坐怠慢,重被彈劾,居常自訟,愧悚靡已。憲職新命,又出於萬萬意外,惶感之餘,怵惕冞增,苟有一分自力之勢,固當奔走奉職之不暇,而眩暈之症,近來添劇,昏昏委倒,長在床席,召牌臨門,竟未祗赴,違慢之罪,更加一層。應遞之職,尤不宜一刻虛帶,而詣臺自列,亦無其路,俟病少間,今始來避,臣之罪戾,至此尤大,請命遞斥臣職。答曰,勿辭,退待物論。
答左贊成金錫胄疏曰,省疏具悉卿懇。已悉於前疏之批,復何多誥?閱月勞動之餘,縱有榮衛之損傷,神明所扶,勿藥有喜,卿其安心勿辭,速出行公。
漢城府判尹南龍翼,同姓孽五寸叔前萬戶得華身死,服制已行七日,出仕,何如?傳曰,允。
謝恩,校理黃玧。
府前啓,罪人姜萬鐵,依律處斷事,公洪右道東堂初試罷榜,近來聖上恤民除弊之政,靡不用極,而每於諸宮家屯庄等事,不用有司之請,輒下別敎,其貽累聖德,傷損國體,實非細故。臣等伏聞,龍崗·咸從兩邑之界明善公〈主〉家折受赤筒爲名之地,久爲公偃,兩邑民人之所蒙利者,至於千餘石之多,前管餉及宮家設屯作畓之後,因民人呼冤,累設累罷,利害之切於居民,此可知矣。本官狀報,監司啓聞,有司覆啓請罷,而今爲宮家祭祀,有依前劃給之敎,實非聖上平日軫念窮民之意也。況宮家之事,皆於道掌及掖廷人無識之輩,所自主張,則其不可取信,明矣。當初本官,不能爭辨,蓋由於有所畏怵,則尤不可以此謂無害於民,請依該曹覆啓,亟寢赤筒作畓處,還屬宮家之命。引嫌而退,召牌不進,在例應遞,請持平尹德駿遞差。新除授掌令尹世起,以問安使書狀,時在西路,掌令權穰,時在公洪道韓山地,請竝斯速乘馹上來事,下諭。答曰,不允。處置事及下諭事,依啓。尹世紀,自當上來,勿爲下諭。以上朝報
上在昌德宮。停常參·經筵。
夜一更,流星出南方河星上,入南方天際,狀如鉢,尾長五六尺許,色赤,光照地。
謝恩,僉知姜大後,司僕正李彦綱,校書副正字李啇雨,順陵參奉李東魯。
平安監司書目,肅川府使崔克泰,首倡站官,請報竝站,以致大臣行中支供之不進,爲先罷黜事。
府前啓,姜萬鐵依律處斷。公洪右道東堂初試,亟命罷榜。請依該曹覆啓,亟寢赤筒作畓處還屬宮家之命。新除授正言權斗紀,以黃海道事,時在海州任所,請斯速乘馹上來事,下諭。答曰,不允。下諭事,依啓。以上朝報
吏曹啓曰,臺諫有闕,政事,取稟。傳曰,明日爲之。
禮曹判書呂聖齊,正郞金益昌,獻陵碑石奉審後,入來。
自午時至酉時,四方昏蒙若下塵。
上在昌德宮。停常參·經筵。
謝恩,承文正字鄭善鳴,南海縣監兪命稷,河東縣監李榏,軍器主夫陳孝達,奉常直長許墀,司諫李后定,眞寶縣監金錫齡。
備邊司啓目,粘連問安使狀啓曰,大臣之行,體面自別,非他使命之比,而各邑支待分辦行會文字,殊無致敬之意,語涉慢忽。前監司柳尙運,爲先罷黜後,推〈問〉,何如?傳曰,允。
司諫李后定啓曰,臣頃承恩命,掌試湖西,竣事歸路,新命又降,召旨繼至。分義所在,固當急趨之不暇,而累日試院,長路驅馳,宿病疝症,因勞復發,行到果川,症勢轉劇,臍腹牽痛,上衝胸膈,昏絶悶亂,不省人事,僵臥旅舍,無路前進,因縣道,再次呈病,則監司鄭載禧,以曾無規例,不爲啓聞,移怒本縣,捉致色吏,嚇以嚴刑,至於本縣報狀題辭中,擧臣姓名,大加侵侮之語,臣不勝駭然之至。呈狀勿捧,果有定奪之事,則爲道臣者,援例不捧,容或可也,顧臣所患沈痼,非朝夕可愈之疾,復命久遲,赴召中滯,情勢悶蹙,在路呈病,實出於萬不獲已,則有何可怒之事,而嗔辱至此哉?況臣雖疲劣,旣忝臺職,則斥然擧名,費辭凌辱,揆以體例,豈容如是?臣逢此逆境,一倍狼狽。苦待少蘇,曳疾還家,更加調將,今始出肅,以言乎復命,則稽緩甚矣,以言乎承召,則逋慢多矣,固不可一刻苟胃,而且臣不識規例,見侮於人,則貽辱朝廷,莫此爲大,尤不可抗顔於臺席,請命遞斥臣職。答曰,勿辭,退待物論。
弘文著作李頤命。
獻納金世定上疏。大槪,敢陳病勢危劇,決難供職之狀,冀蒙鐫改,俾安愚分,仍陳奉命在外時,沿路所聞,以備裁擇事。入啓。答曰,省疏具悉。所陳之事,令廟堂議處,爾其勿辭,調理察職。
府前啓,罪人姜萬鐵,依律處斷。請公洪右道東堂初試,亟命罷榜。請依該曹覆啓,亟寢赤筒作畓處還屬宮家之命。凡科擧時擧子,有相避,則雖京居士子,出公文,往赴鄕試,自是通行之例。今此增廣初試時,京居士子,有一二所俱有相避者,呈四館,出公文,赴江原道試所,則中場許赴之後,本道擧子等,擯攻不許入場,試官,不能據例禁斷,至於入格之後,終至拔去,使無故擧子,枉被拔去。一擧子稱冤,雖不足言,而其在科場事體,殊極無據。請江原道主掌官都事金灝罷職,同參試官竝從重推考。引嫌而退。奉使承召,中路辭病,有違規例,則勢難在職,請司諫李后定遞差。答曰,不允。末端兩件事,依啓。以上朝報
領議政金□□所啓,寧陵表石,旣已改刻以立,而自初有刻字塡朱之規矣,爲風雨所磨洗,易致漫漶,未免續續改塡,此不過爲一時觀美,終無益於永久之計。禮曹堂上,欲待登對,稟定而爲之,故姑不塡朱云。臣適入侍,敢此仰達。上曰,表石塡朱,雖爲一時觀美之地,無益於永久,今後,勿爲塡朱,可也。以上禮曹謄錄
領議政金□□所啓,平安道淸北各邑,凶荒最甚,而其中義州·龍川等地民事,尤爲慘酷。龍川一邑,前後定配罪人頗多,未免有主客俱困之患,鄭后亮·鄭德謙兩人,使之移配他處,何如?上曰,依爲之。以上禁府
上在昌德宮。停常參·經筵。
卯時辰時,日暈。酉時,日暈左珥。
謝恩,訓鍊僉正金孝曾,判官李泓,肅川府使申鍵,實錄春秋權恒,咸陽郡守吳命說,光山萬戶李羽朝。
伴送使書目,勅行,今二十四日,嘉山站止宿事。
京畿監司鄭載禧,先爲入來。以上朝報
兵曹啓曰,今日將官朔試射時,闕內入直訓鍊都監把摠·哨官等,依前日榻前定奪,以他員代直,出射之意,敢啓。答曰,知道。以上訓局謄錄
上在昌德宮。停常參·經筵。
巳時,日暈。午時未時,日暈。夜一更,土星,入與思西北星內。
謝恩,實錄兼春秋李東郁,慶基殿參奉蘇后山,護軍金炅·李時鉉,兼校書校理李墪,良才察訪金時郁,監察洪以亨,承文副正字黃欽。
今月二十七日,領議政請對入侍時所啓,實錄改修之役,因堂上不齊,漸至遷延,誠極可慮。左參贊李端夏,狼狽下鄕之後,前後辭疏之批,不啻勤懇,且降別諭,聖意實非偶然。在端夏之道,亦豈不感激異恩,而一向固辭,尙無上來之意,必以其所遭非常,廉隅所在,難於遽進而然也。且端夏當初所修,乃是己亥·庚子之事,而未及完了。初頭實錄,爲先修正,然後可以次第印出,而以端夏方帶其任,他堂上,不敢代修,因此印役漸遲,事甚難處。端夏文學忠實,固不可終棄,而史事方急,堂上之任,似當姑爲遞改矣。上曰,李端夏,非但文學優長,且其體國之誠,誠爲可嘉,故前後疏批,屢加敦勉,必欲其上來矣。卽今史事方急,而上來無期,實錄廳堂上之任,姑爲改差,可也。又所啓,實錄廳堂上金萬重,以本職辭免之故,久不仕進,史局本職,固無可辭之義。前日辭疏之批,亦旣開諭丁寧,而承牌來詣之後,旋卽引入控辭,因此史局之任,亦未免曠廢。不可無變通之道,金萬重,姑遞吏曹參判,使之專察史事,何如?上曰,依爲之。又所啓,平安淸北各邑,凶荒最甚,而義州·龍川等地民事,尤爲慘酷。龍川一邑,前後定配人頗多,未免有主客俱困之患。鄭后亮·鄭德謙兩人,使之移配他處,何如?上曰,依爲之。又所啓,科場文字,自有程式,且執策與殿策,體制自別,而今番一所文科初試入格擧子洪致祥試券文字,無論其措語當否,一篇辭意,極其冗雜,宜不知斟酌揀擇,不但大違式例,亦可見其人之浮妄,不足責矣。自上不足深治之敎,誠爲得當,而被斥之人,亦豈有因此辭避之理哉?但自有黨論以來,一時朝官士子,鮮有自脫於色目之外者,而科製文字,論及朋黨之弊,抑揚彼此之際,或有自露其形迹者。試官與擧子,其秉心,或不能一出於公正,則取舍立落之際,必致人言,亦有後弊。臣意則當以爲科製之語及朋黨者,一切不取,庶合於嚴科場杜弊習之道矣。上曰,此人所爲,似出於顚妄之致,固不足深責,而科場事體,至嚴且其,今後則科製中,語及色目者,一切禁斷,可也。上曰,光城府院君金萬基訓局大將辭免之疏,以出入筵席,爲批矣。旣遞訓局之任,以特進官,出入筵席事,分付,可也。又所啓,行錢之法,本爲便民,而到今錢甚賤,銀一兩之直,至於二兩半。若此不已,決無永久通行之路,誠極可慮。京府鑄錢,姑令一切停罷,以賑恤廳所管別隊營米五千石,從市直,酌定換貿錢文,姑爲藏置,稍待錢貴,而還爲出用,則似合斂散之道。賑恤廳·戶曹之意,皆如此,使之依此擧行,何如?上曰,依爲之。
府前啓,姜萬鐵依律處斷。請公洪右道東堂,亟命罷榜。依該曹覆啓,亟寢赤筒作畓處還屬宮家之命。有一女人,呈狀于本府曰,渠有子四人,其中一子信俊,無子身死。其妻,棄兄弟之子,取其甥之子,自前收養,其父死後,冒其姓,仍爲立後服喪。他姓繼後,事極驚駭,捉致推問,則其夫信俊生時,稱以遺棄兒,誣呈禮曹,奚出立旨,而禮曹許以爲嗣。臣等取考大明律,則有曰遺棄小兒,年三歲以下,雖異姓,亦听收養,卽從其姓,其上又曰,乞養異姓義子,以亂宗族者,杖六十,若以子與異姓人爲嗣者,罪同其不歸宗。蓋法文本意,遺棄路傍,不知其父母,則許其收養,冒姓爲子,至於旣知其父母,而私相乞養,以爲義子,仍以爲嗣者,亂倫悖義之甚者,故法典明有禁令。今此信俊,無子繼後,不取兄弟之子,迺取妻娚之子,冒姓爲嗣,此人道之大變,而法典之所當禁也。父子繼嗣,何等大倫,而該曹信其誣訴,不加究覈,使倫紀壞舛,姓貫淆亂,誠甚可駭。請該曹堂上·郞廳,從重推考。臺閣之官,體例自別,雖有法外之事,責在其人,外臣,不當輕加慢蔑,而今者前司諫李后定,奉使未復命之前,中道呈病,雖是近例之所不許,爲道臣,據例進退之足矣,至於直斥姓名,慢辭相加,盛怒色吏,至欲刑推,其傷損事體,甚矣。請京畿監司鄭載禧推考。答曰,不允。末端兩件事,依啓。以上朝報
訓鍊都監啓曰,別隊將官等,今日朔試射時,哨官吳達海·趙斗章等,皆未滿四中,依例汰去,何如?傳曰,允。以上訓局謄錄郞廳李瑞文校正。郞廳丁志復書。
上在昌德宮。停常參·經筵。
有政。
吏批,以李頤命爲記事官,李東郁爲典籍,李東亨爲齊陵參奉,李重曄爲掌苑別提,鄭濟先爲兵曹佐郞,權恒爲江原道都事,金鎭龜爲吏曹佐郞,金萬重爲同敦寧,申琓爲司諫,南二星爲吏曹參判,崔寬爲大司諫。
兵批,兪得一付副司正,金萬重付副護軍,李后定付司直,權震錫付副司正,武兼宣傳官柳尙輅·朴燂爲之,張漢相爲訓鍊副正,尹一商爲宣傳官,安東營將崔槅,閔增爲訓鍊判官,尹以濟爲同知。
午時,四月初一日上御熙政堂,問安使引見時,問安使左議政閔鼎重,同副承旨趙世煥,書狀官掌令尹世紀,假注書金始徽,記事官申啓華·韓瑄入侍。上曰,卿之此行,往來遄速,可幸,但卿之風患,不瑕添傷於勞役耶?鼎重曰,聖恩所及,無事往復,而聖敎至此,不勝惶感。臣於中路,伏聞上候違豫,區區下情,不勝憂慮。伏問近日,果已完復乎?上曰,今則無事矣。上曰,西路兩麥,雨澤,何如?鼎重曰,臣於去卄八日,辭朝就路,其間少雨而久旱,還到淸北,則民皆望雨,安州則新雨始下,可至一鋤,自平山,以至畿甸,雨澤頗洽,田畓皆已播種,兩麥亦旣向茂,而第春牟,則因彌月之旱,未及發穗,纔經喜雨,想已發穗矣。上曰,得見伴送使狀啓,則自卄三日,至翌日朝,雨下不止,勅行留滯半日云,其雨之大注,可知也。鼎重曰,臣之一行,到淸南遭雨。其地則得一雨,田則旣洽,故農民不願大雨。淸北則凶歉特甚,淸南則僅姑支保,至於海西各邑,去年農事,雖不實,而猶不至大侵,故姑免塡壑之患。槪外方牧民之官,報知民事之際,或不無過中而爽實矣。上曰,見卿別單,從行者數十萬象,而又以幸姬隨行之,故不爲野處,而止宿閭家,勞民害民之事,不一而足,至於馳突之際,胡馬多斃,在彼可謂失計甚矣。鼎重曰,欲察其動止,而額蝦,禁之甚嚴,故不得詳細見聞,而蓋戲子千名,幸姬三人從之,恣爲遊畋,盛其騶徒,逐獸觀魚,早出暮還,聞其鼓吹之聲,而可知出入之時矣。且臣銜命遠行,不得其回咨而還,誠極惶恐。上曰,見卿別單,淸人無一解文者,不識回咨之規,而終得分司回咨,則有何所妨?鼎重曰,臣之今行,不成事體,極爲悚懼。只緣彼中,無一解字,而凡干大小事,必須賄賂而爲之。今此分司回咨,亦非貨,則不得受來矣。蓋聞彼中形勢,自以爲南方旣平,而吳三桂所管將帥等,則自知降不免殺,各堅守一城,而終不賣降,故征戰不息。狼子山下,有一女人哭且言曰,吾夫,征南三載,不還云。兵革之苦,民不安居。且平南之後,不爲錄勳,累年有功將士,抱怨思叛云矣。臣行越江之後,聞彼中米價肆踊,戶部,以銀三百萬貿米,以供行中之人,而猶患不給,至如我國使臣,亦以供億爲難,則彼中之國計民勞,可以想之矣。世紀曰,今行,幸因大臣之盡誠,夙夜兼程,能竣專對之責,至於接待之際,亦與前日有異,而能周旋其間,卒幹所事,大臣之功,多矣。鼎重曰,行或少緩,則幾乎不及,而彼中多事,又當年凶,故今行所費,倍於己酉,且聞一善之言,額侍郞以爲,出去瀋陽,當有朝鮮使臣來矣,必以物貨貽我云,額也之操縱受賂,可知也。嘗聞先正臣金尙憲赴京時,如朝參之事,必有賂物,然後乃許。今番之行,雖不至若是之甚,而前頭之弊,實非細慮也。世紀曰,回咨,雖或闕之,宜有上下馬禮,而專不擧行,此亦額也操弄之致也。且臣掌行中糾檢之任,敢陳所懷矣。譯舌之任,惟在奔走周旋,而今番諸譯,慢不動念,惟務自便,如納咨·回咨等事,專不周旋,至於胡皇發行之期,亦幾漠然不知。幸賴大臣累加警責,多般引問,及其未發行之前,受出彼國回咨。此輩之罔念國事,不擧其任之罪,不可不嚴懲之事。鼎重曰,臣待罪司譯院,素知譯舌之能否,今行非不擇去,而慢忽之習,果若世紀之言,若謂之不念國事,則臣不敢知,而其不能周旋之罪,在所難免矣。上曰,此關後弊,行中首譯摘發,拿問定罪,可也。世紀曰,臣於沿路,不無所聞,今方待罪憲職,故敢此仰達矣。西路守令,以勅使絡繹之故,不暇念及於民事,而鐵山府使柳東亨,不但勅行時,善爲供辦,能別備穀物四百餘石,以賑飢民,至於椵島之民,亦皆就賑於鐵山,全活者甚多。軍器補繕,及鄕校修改,山城營造等事,亦皆着念擧行,而定川縣監李尙銓,龍川府使韓樞等治績,亦爲其次云。如此之類,似當有勸奬之道矣。鼎重曰,臣等行中,亦聞此三邑守令善治之績。其餘郭山郡守吳伯周,嘉山郡守車憲等,亦有治聲云,故世紀每對臣語及矣。今以此上達,臣意則以爲,朝家勸奬,事體至重,不可不區別其善治之尤者,以施賞典。本道監司所聞,雖未必勝於臣等,而似當令本道監司,從公査按,的知實狀後,處之矣。上曰,褒賞之典,不可輕施,令本道從實啓聞後,稟處,可也。鼎重曰,沿路所聞民弊等事,所當依例別單書入,而今纔復命,倥傯未遑,從後陳達矣。遂罷出。
京畿監司鄭載禧疏曰,伏以臣,伏見司諫李后定引避之辭,不勝瞿然之至。凡侍從之官,自外承召上來之時,不得於中路呈病,乃有曾前定奪之事,故頃於李后定辭狀之事也,據例不捧,則旋又還送,臣以爲從仕事久之人,未諳朝廷規例,宜有此擧,而至於本縣,則謄示事目,使之還給之後,別無他端,而更爲上送,揆以事體,殊涉駭然,故捉推該吏,意在戒飭,而后定以爲,移怒本縣,捉致色吏,誠可異也。若乃擧其姓名,不過因其報狀之語,轉換論題之際,不得不直書其名,此亦忽怱擾中,語勢之所難避者,而后定以此爲恨,謂之大加侵侮,實是意慮之所未及也。因一體例間事,論責下吏,而轉輾激怒於諫官,至以見侮貽辱等語,盛氣張皇,爲臣罪案。諫官之言,便是彈文,何敢以幸免罪罰,晏然於職次乎?伏乞聖明,亟罷臣職,仍治臣罪,以慰諫臣,以正國體,千萬幸甚。臣無任惶悶祈懇之至,謹昧死以聞。答曰,省疏具悉。卿無所失,卿其勿辭察職。
行都承旨李師命疏曰,伏以臣,滓穢之餘,復玷本院,私心愧懼,義合終辭,連値似客,不敢呈遞,因循供職,已至累月矣。久於此職,實非臣本心,而玆者臣之病母,積傷之餘,又添痛風,手足浮腫,寒熱交作,痛勢危惡,晝夜叫苦。以此症情,已非老人所可支堪,元氣委弱,日漸危綴,扶持看護之際,決不可一日蹔離,而臣所帶夙夜之任,又非尋常職事之比。伏乞聖明,諒臣私情,許遞臣本職,俾得全意救護,千萬幸甚。仍竊伏念,臣本庸愚,無所肖似,因緣幸會,致身至此。上以貽累於朝廷,下以自玷於臣身者,何所不有?揆以常情,決不可一日在朝,顧以君臣之際,分義已深,而不忍永訣,終復遲回,是宜特循謹默,思不出位,乃敢妄論利害,自速譏謗,絲毫無補,悔吝山積,捫舌疚心,知復何言?今者弘羊·孔僅之誚,又發於策士之言,臣固爲人射的,久矣。其所謂審的而精破者,必欲覓臣而巧中,若彼狂撚亂射之輩,又何顧憚於微臣,而不爲之一試乎?是固勢然,本不足怪,第臣病母,夙嬰痼疾,中罹患故,氣舌之枯槁,筋力之衰敗,已如七八十之人,而臣身旣係官,旣不以朝夕看護,家事旁落,又不得以藥餌扶將,侵尋歲月,倏如過隙,西飛短景,能復幾何?臣受國厚恩,無所報效,有母臨年,不得安養,求之忠孝,兩無所得,而受人垢辱,不知恥,無補聖明之涓埃,徒喪一己之廉隅,留之朝廷,亦將安用?作省初心,只益悲悼。爲臣今日之計,惟當求一薄縣,以爲庇身之所,而便養老母次歸休,則撫摩瘦氓,或可報效其萬一,將母微誠,亦可從此而少伸矣。不然而一向强梁,無所戒懼,全昧進退之理,以速顚覆之禍,則臣身有不足恤,而其於羞朝廷而辱聖眷,何哉?伏乞聖明,察臣危迫之情,憐臣反哺之誠,畀以一縣,曲遂私懇,則天地生成之德,益復罔極矣。臣不勝悶縮祈懇之至,謹昧死以聞。答曰,省疏具悉。顚妄媢嫉之言,未滿一哂,疏末事,予甚矜憐。當令該曹尤資食物,從優題給,卿其安意勿辭,從速察職。
傳于朴純曰,今觀李師命疏本,情甚可矜。其令該曹,衣資食物,從優磨鍊題給。
修撰嚴緝疏曰,伏以,臣於濱死之中,屢違召旨,情甚矜憐,而跡涉逋慢,恭竢譴罰,若無所容,不圖聖眷冞隆,新命復降,自惟何人,濫恩至此?撫躬悸惕,感淚隨零。仍竊伏念,臣以庸陋,處經幄備顧問,萬萬不似,而況名入臺臣筆端,罪累已彰。臣貪分外之榮寵,而抗顔冒進,則廉隅一節,又不能守,而難免鄙夫之無恥,此臣之所恥也。且臣,衰年嬰疾,源委深痼,沈綿床席,今至周歲,頑疾塞胸,坐喘達曉,火熱間發,煩憫欲絶,精神榮衛,日漸凋枯,若將朝夕就盡,實非時月可蘇,形迹之臲卼,已不須言,而病勢之危苦,亦難自力。伏乞聖明,察臣懇迫之忱,愍臣疾聲之呼,亟許鐫改臣職名,俾安微分,以全餘息,千萬幸甚。臣無任瞻天望闕,涕泣祈祝之至,謹昧死以聞。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
尹以道,以都摠府言啓曰,今日入直軍士,中日習射,請出標信。傳曰,知道。
宋昌啓曰,明日常參·經筵,取稟。傳曰,停。
尹以道啓曰,憲府行公之官,只有持平吳道一,而連日茶時傳啓,久未參史局之坐。且諫院,無一行公之員,故守令,多有未署經者,兩司,在京呈告·未肅拜人員,竝卽牌招,使之察任,何如?傳曰,允。
趙世煥,以司僕寺官員,以提調意啓曰,本寺僉正洪萬熙,今已仕滿,而僉正爲任,專掌馬政,最爲緊重。萬熙,前後爲此任者,已久,熟諳該掌職務,盡心奉公,馬政修擧,今若遞改,則誠爲可惜,僉正洪萬熙,仍任,何如?傳曰,允。
趙世煥,以戶曹言啓曰,頃於勅使時,內贍·內資,以眞末無遺在,請貿之意論報,內贍之請貿者十石,而先給五石之價,又以必充十石之數,可以繼用爲報,以待新麥産出爲題。而又使主人末母輩呈狀,加數請貿,故又給二石之價,內資寺,則以眞末三十石請貿之意論報,故十五石之價題給之後,又以加貿之意論報,而以姑待小麥之新産,又爲論題矣。考見內贍小麥遺在,則二月朔會付小麥六百七十一石零,內資寺小麥會付遺在一百五十五石零矣。所以多備小麥者,本爲作末用下者也,今者小麥遺在,如許之多,而乃以眞末之無遺在,瞞報請貿者,蓋欲乘眞末翔貴之時,多受其價,又托以小麥之陳舊,歸之於無用之地,以爲中間消化之計,誠極痛駭。爲官員者,不知小麥之爲眞末,則其爲人,必不堪爲百執事,知其小麥之爲眞末,而任他下吏之用奸,則其尸居之狀,亦不可仍置其職,兩寺當該官員汰去,下吏,令攸司,囚禁重治,何如?傳曰,依啓。事甚駭異,當該官,竝拿問處之。
司諫申琓,獻納金世鼎啓曰,請發配罪人姜萬鐵,依律處斷事。及以檜原君倫,拿問定罪事,累日論列,而兪音尙閟,臣等竊惑焉。不擇夷險,事不辭難,卽人臣職分之當然,況國之大事,最重專對,故古人,有朝受命而夕飮氷者,其義之重且嚴,爲如何哉?倫,以宗戚之臣,受國厚恩,致位崇班,不念國事之重,惟懷自便之計,問安使除授之後,托病圖避,肆然投疏,日至於四,其全昧分義,偃蹇縱恣之狀,實前所未有之事也。豈可以罷職之罰,若治微眚薄過者然哉?此而不加痛懲,則將無以糾率臣工,振肅頹綱,請檜原君倫,拿問定罪。管理廳所屬海西屯田新設鎭將之處,一邑之內,多者幾至四五鎭軍,本以流民應募,而各邑元戶避役投屬者,十居八九,又於每名各給五保,郡邑閑丁,盡在其中,各鎭將吏,各自營建廨宇,擅發役夫,侵虐多門,闔境騷然,民不堪命。至有擧一村逃散之處,僧軍之新設,本爲把守,而勒捧紙地,店人之劃給,只爲作隊,而私作器皿,至於磁器進上之邑,許多匠人,奪而爲之,分徵各邑穀物及雉·鷄·油·淸·實果等物,靡有限量。又於屯穀發賣之際,紬布之價,輒取其五分之一,以爲私用,其他貪婪作弊之狀,罔有紀極。列邑官吏,擧皆畏憚,莫敢與軾,至於火田所出,竝稱鎭軍所耕,而沒數占奪,私自收稅,公用所費,堇居其半,該曹,每徵各邑以無田之稅,揆以事體,尤極無謂。西路民役之煩重,倍於他道,而近因此輩橫挐,公私俱困,不能支撐,事之寒心,莫大於此,請令本道監司,詳査啓聞,以爲從速變通之地,其中鎭將之尤甚作弊貪縱者,一一摘發,依律處斷。新除授行大司諫崔寬,時在京畿楊州地,請斯速乘馹上來事,下諭。答曰,不允。下諭事,依啓。
大司憲李敏敍,持平吳道一啓曰,請發配罪人姜萬鐵,依律處斷。公洪右道東堂初試罷榜事,論列有日,而尙靳一兪,臣等竊惑焉。科場試士,考官,實主之,考官之不得備員,實非細故,而至於參下之混入,則其壞了事體,尤有甚焉。其不可苟然仍置也,決矣。宣廟朝受敎,特指一時開場後試官之有罪者而言,本非可援於此者,況自有此敎以後,自仁祖朝,至先朝,罷榜之擧,非止一再,豈可不問事理之當罷與否,一切膠守,有若著爲令甲者然哉?近來百度渙散,科場之嚴,漸不古若,今若仍存此榜,則其流之弊,必至於以一員開場,豈不大可寒心也?初旣試取,旋卽革罷,不但爲擧子之稱冤,事體亦涉重難而比之,仍存苟簡之榜,以啓日後無窮之弊,則輕重之別,不較然,決不可苟然仍置。使莫重國試,因此壞亂,請公洪右道東堂初試,亟命罷榜。近來聖上恤民除弊之政,靡不用極,而每於諸宮家屯庄等事,不用有司之請,輒下別敎,其貽累聖德,傷損國體,實非細故。臣等伏聞,龍岡·咸從兩邑之界,明善公主家折受赤筒爲名之地,久爲公堰,兩邑民人之所蒙利者,至於千餘石之多,前後管餉及宮家設屯作畓之後,因民人呼冤,累設累罷,利害之切於其民,此可知矣。本官報監司啓聞,有司覆啓請罷,而今爲宮家祭祀,有依前劃給之敎,實非聖上平日軫念窮民之意也。況宮家之事,皆出於道掌及掖庭人無識之輩,所自主張,則其不可取信,明矣。當初本官之不能爭辯,蓋由於有所畏怵,則尤不可以此,謂無害於民,請依該曹覆啓,亟寢赤筒作畓處還屬宮家之命。靈豐君湜,稱以遷葬,多率地官,橫行近畿,出入閭里,或於人家籬落之內,公然立標置塚者,匪止一二處。邑里騷然,居民奔避,怨口載路,其蔑法縱恣,貽害民間之狀,誠極痛駭,請靈豐君湜,罷職不敍。長湍府使閔鏞,到任以後,專事虐民,無一善狀,而鄕校墻外,累年封植之松,蔥鬱成林,嫌其有礙於觀獵,欲爲斫伐,齋儒等,言其不可,則盛怒叱辱,仍爲盡斫,如此麤悖無識之人,不可仍置字牧之任,請長湍府使閔鏞,先罷後推。答曰,不允。
行副司直申晸疏曰,伏以臣之所患,非尋常墜傷之比,殊而幸蘇,堇保軀命,而一委床簀,轉側須人者,已數朔矣。今雖百般醫治,得免死亡,其復爲完人,有不可以時月期者,而所帶史局之任,尙未蒙遞,臣於此,惶悶踧踖,不知所出。臣之未病也,連在閑秩,無他事務,故分年編撰之數,比諸僚稍有加焉,摠臣之前後仰達,不卽啓遞者,似以此也。今則諸僚所撰,與臣所撰相準,又將繼撰其下,而臣病,旣難自力,纂修之間斷,工役之遷就,俱係可慮,不得不冒死呼籲於宸嚴之下,伏乞聖明,察臣垂死之懇,許遞兼春秋之任,以重史事,千萬幸甚。臣無任屛營祈懇之至,謹昧死以聞。答曰,省疏具悉。卿其安心勿辭,調理察職。
行禮曹判書呂聖齊疏曰,伏以臣,曾於忝長金吾時,尙仁詹子經周,爲其父訟冤,以令本道査覈啓聞後,稟處之意,覆啓蒙允矣。今見大臣收議,以再査之擧,大失獄體爲非,臣不勝惶悚瞿然之至。仁詹罪犯,旣不止解由債等三件事,則設令盡如經周稱冤之辭,固不足爲輕重於本犯之罪,而使罪人得盡其辭,不害於明愼之道,故循例行査,自不覺其失體之歸矣。何敢冒據其任,仍按其獄乎?臣所帶判義禁之任,爲先遞改,以便公私,千萬幸甚,臣無任戰灼屛營之至,謹昧死以聞。答曰,省疏具悉。卿其安心,勿辭察職。
行都承旨李師命疏曰,伏以臣,猥將私懇,仰暴於天地父母之前,冒濫之罪,實無所逃,而不惟不加之罪,諭以溫批,至令該曹,優給食物衣資,以爲病母朝夕甘毳之供,臣聞命驚感,有隕如瀉。古人曰,貴者尊者有賜,卑者少者不敢辭,況臣子於君父,旣有恩貺,則所當祗受敬承之不暇,何敢故爲支辭慢語,以自陷於犯分之誅乎?第今日聖上之所以撫恤微臣者,乃與臣之陳情本意,大相違戾,不得不略暴不敢受之義,以冀垂察焉。臣本韋布,數年之內,致位卿宰,官尊祿厚,涯分已踰,比之負米躬耕之時,豐約,已倍蓰矣。必有酒食,雖不敢望,朝夕甘旨,力或可辦,今臣乞郡之請,豈獨專在於安陽奉檄之喜哉?只以怵禍畏罪之餘,求退而不得,冀得一薄縣,以爲養老歸休之計,庶幾補愆於旣往,消謗於將來,不至於羞朝廷而辱聖眷,則臣之至願畢矣。臣文字拙澁,旣不足以導達旨意,誠意淺薄,又不足以感回天聽,瀝血危懇,終不得少伸,便番恩錫,又及於此際,求退之言,反爲乞恩之歸,廉隅所在,何敢冒昧承受,以速臣罪戾哉?伏乞聖明,諒臣危迫之懇,收還題給食物衣資之命,以安微分,千萬幸甚。臣無任祈懇之至,謹昧死以聞。答曰,省疏具悉。今玆錫物,意非偶然,卿其安意,勿辭領受焉。以上燼餘
上在昌德宮。停常參·經筵。
宋昌啓曰,明日常參·經筵,取稟。傳曰,停。
尹以道,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
又以義禁府言啓曰,以平安監司狀啓,刑曹粘目,內官劉起漢,移本府處置事,允下矣。劉起漢,方待命於本府,卽爲拿囚之意,敢啓。傳曰,知道。
宋昌,以實錄改修廳郞廳,以摠裁官意啓曰,謄錄郞廳權恒,昨日政,移授江原都事,其代以兵曹佐郞李溭差下,令該曹,卽爲口傳,兼春秋下批,何如?傳曰,允。
傳于尹以道曰,大臣·備局堂上引見,兵曹判書,亦爲牌招入侍。
吏曹口傳政事,以李溭爲實錄兼春秋。
假注書金時徽拿推,代南彦昌爲假注書。
趙世煥,以備邊司言啓曰,本司武郞廳副司果鄭祥斗,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳閔就魯,前仕通計,已滿十五朔,依例六品遷轉事,捧承前施行,何如?傳曰,允。
又以兵曹言啓曰,親臨觀武才爲之事,旣已榻前定奪矣。在前除初試參射人員,則竝當依例擧行,而堂上·堂下武臣·禁軍及各廳軍官·閑散武士,竝爲分所試取,兩局精抄軍兵,自各其所管衙門,竝設初試,只入格者入參事,亦依例擧行,何如?傳曰,允。
持平兪命一啓曰,臣性本愚樸,迹且孤危,謀身至迂,涉世昧方,頃忝諫職,自取顚躓,居常愧懼,只竢譴罰,不意玆者,新命又降,臣驚惶震悸,誠不知置身之所也。以臣無似,濫蒙洪造,前後所叨,無非忝竊,固當銜恩畏義,奔走供職之不暇,而第臣向日所遭,終有不敢晏然者,臣之當初論劾金禹錫,本非過激之言,實出平恕之道,而大臣,以必欲務勝,求人過失等語,陳達於前席,臣不必到今爭辯,以傷事體,而身居言地,旣有所見,則一番彈劾,未爲不可,夫豈有一毫務勝之心,亦豈有求人過於無過之意哉?臣,不自量度,妄有所論,一言發口,非斥隨至,臣雖欲貪榮戀寵,復玷淸班,其於冒沒廉隅,何哉?且臣,掌試關西,復命屬耳,長途撼頓之餘,所患胸脅之痛,猝然添劇,委身床席,日夜叫苦,尋單見阻,情勢愈蹙,召牌之下,竟未祗赴,俟得少間,今始來避,臣之罪戾,至此尤大。旣有難冒之勢,且犯違命之誅,以此以彼,俱不可一刻晏然於臺席,請命遞斥臣職。答曰,勿辭。
尹以道啓曰,持平兪命一,再啓煩瀆,退待物論矣。傳曰,知道。
宋昌啓曰,日記修正與否,每當月終,開錄稟達事,曾已定限矣。考見三月日記未修正日數置付,則注書崔錫恒,日記七日,入侍說話一度,假注書申命元,日記五日也,崔錫恒則連在廳注書之任,未及修正,其勢或然,而申命元則申飭之後,定限已過,尙不修正,殊甚怠慢。前假注書申命元,姑先從重推考,何如?傳曰,允。
午時,上御熙政堂。引見大臣·備局堂上,領議政金壽恒,右議政李尙眞,兼兵曹判書金錫胄,行禮曹判書呂聖齊,吏曹判書李䎘,戶曹判書尹堦,刑曹判書李翊,左副承旨尹以道,應敎沈濡,掌令尹世紀,獻納金世鼎,假注書金始徽,事變假注書許墀,兼春秋韓瑄,記事官申啓華入侍。壽恒進曰,喜雨連日,誠爲欣幸,而日氣陰濕,聖體,若何?上曰,無事。壽恒曰,水刺,與常時,何如?上曰,如常。壽恒曰,今日賓廳日次,故臣等來會,而上候平復未久,引接臣僚之際,慮其有添傷之患,且左相,新自北歸,未及講定其定奪之事,故進不進單子進入時,以此措辭以達,而自上,命引見,故敢此入侍矣。今日,別無急時定奪之事,而其中兵曹磨鍊節目,旣已啓下,似當趁卽議行,但軍制變通,事係重大,且未及與左相商議講定,諸宰齊會時,稟定之意,敢達。上曰,唯。壽恒曰,磨鍊節目,旣經睿覽,而自上,旣無下詢可否之命,諸臣之意,皆以如是磨鍊,雖非大變通,軍額稍減,經費〈?〉紓,猶愈於未變通之前云,而但精抄別隊,旣已合設,與禁軍相配,則軍兵不少,衙門亦大,以此別設軍門,則恐有後患。精抄廳,本屬兵曹,此亦仍令本兵主管,依訓局例,差出都提調及提調,則似好,而俱未及與僚相相確,從當更議仰稟矣。上曰,今此磨鍊節目似好,而但作事之初,貴於熟講,他日齊會時,相與參商,次第擧行,可也。錫胄曰,臣則待罪訓局,故粗知首末矣。都監軍士擧皆安坐,京中無所服勞,筋力惰窳,未堪力役,故外論皆以爲,雖有事變,都監軍士,則必不能遠征云。臣等,頃日迎勅觀之,則一隊中,老孱者,間有之,而父子弟姪,或同入一隊中,則其父與叔,必以其軍器,付給於子姪輩以行,如此之軍,實無所益。且以渠輩之身役言之,各處入番,殆無休息之時,而渠又長處京中,不得任意出去城外,故無他資賴,生理甚艱,每於受料之日,太米,爲負債者所奪,議者每以一朝汰去之落料,無所歸爲慮。且五千餘名別隊,難於猝罷,故今此磨鍊節目,姑從其彼,善於此之計耳。在渠,旣無落料之怨,在國,稍有省費之益,則此雖非大變通,猶勝於元不變通,至於都提調及提調,則似不可不差出也。尙眞曰,今此變通,其所省減於經費者,亦頗不少,雖優於元不變通之時,臣意則訓局別隊,雖曰減罷,合設軍官,更立衙門,則後弊可慮。各軍門近來,輒有設屯貽弊之事,與其變通而合設,無寧合罷之爲愈也。錫胄曰,守禦·摠戎廳,國家元無所給,故不得已有設屯之事,至於訓局·御營·精抄等廳,則各受其奉足之價,今雖合設,別無如此之弊也。壽恒曰,旣設之後,毋令如守禦·摠戎設屯之規,則有何不可乎?聖齊曰,臣等,頃日獻陵石物塗灰事進去,而本陵碑石有頉處缺奉審,則其間形勢,有難文字陳達,缺登對時稟處之意,已達於書啓中矣。蓋龜臺肩項及後腰左右,竝皆坼裂,而碑石,向前傾側,前後面罅隙,各一寸許,龍頭上南邊一隅,長三尺,廣六寸許坼裂,附接不牢,誠爲可慮矣。工匠等以爲,碑雖傾側,而揷入臺石者深,似無輕易顚仆之患,龜臺之坼裂處,則塡以油灰,亦可支過,而但龍頭已坼之處,恐有剔落之慮,若以鐵絲,圍繞而纏束之,則庶不至墜下云。但於所見,甚爲未安,此實難處,下詢於大臣而處之,何如?壽恒曰,龜臺塡灰,未知其果有所益,而龍頭絲鐵,亦非永久之計,卽今修改之道,果爲難處。健元陵·獻陵兩陵,則皆有碑,英陵則碑文旣刻之後,有山陵不當立碑之議,故還爲埋安。自此以後,不復立碑於山陵,今若以獻陵旣立之碑,不當遂廢,則以新石,改刻舊文以立爲宜,而卽今事力,恐難速就,或依英陵以後之例,碑石,若有顚仆之慮,則埋安,亦或一道也。尙眞曰,依英陵例埋安,不無所據,但山陵之不立碑石,乃是英陵以後之規,而此則在英陵前事,舊時之物,猝然埋置,誠有所重難者。改竪新石,事理宜然,而但卽今時詘,難於修建,至於鐵絲之說,則鐵物,非繩革之類,維持之力,安保其永固乎?且於所見,似爲未安,臣意以爲,待其頹仆,改修爲宜。上曰,埋置,旣未安,改修,亦不易,塡灰束鐵,雖非久計,姑爲維持之道,似或無妨也。壽恒曰,若以仍置爲慮,鐵絲之計,亦似無妨。尙眞曰,必不得已,則無寧以錫絲爲之也?錫胄曰,豆錫,則性柔,便於纏束,且無鑿釘之事,似優於用鐵也。上曰,然則龜臺石坼裂罅隙處,以油灰塡之,龍頭則係以錫絲,可也。出擧行條聖齊曰,獻陵碑石,姑無時急傾仆之憂,當此農節,廚傳有弊,塡灰等事,從容擧行,何如?上曰,依爲之。聖齊曰,今此通信使之行,馬上才人所馬鞍,依例造給,而竊聞廂庫所在胡鞍,制度華美云。無緊用之處,則以此給送,似爲便當矣。上曰,倭人,例貴新明之物,以廂庫所在胡鞍二部,給送,可也。出擧行條壽恒曰,頃因憲府所啓,有江原道試官罷職之命,而啓辭中,有曰京居士子,一二所,俱有相避,則出公文,往赴鄕試,自是通行之例云。此例,不獨臣等之所未聞,問之禮曹,亦無前例,京儒之於鄕試,若其三鄕,則固有許赴之規,而非此則斷無許赴鄕試之理,一二所俱有相避,則公然坐停者,前後何限?此於擧子,誠爲不幸,朝家事體,豈可因一擧子,爲此無據之擧乎?今此江原道試所,適在不遠之處,而擧子之臨場,有相避者,雖欲往赴鄕試,勢所未及,在前必無如此之例,旣非三鄕,則本道擧子之擯攻,在所當然,試官之拔去,實無可罪矣。且此事,非如常行之例,則四館之不稟該曹,只聽擧子之言,直爲成給公文,誠極無謂,當該四館,摘發論罪宜當矣。尙眞曰,世降俗末,國綱解弛,公道掃地。京儒之往赴鄕試者,例多得中,故人懷倖心,圖出公文,有此規外冒赴之事,此路誠宜防塞,豈有前例之可據乎?其時四館之不稟該曹,私自成給其公文者,揆以事體,不可不罪也。上曰,科場事體至嚴,而爲四館者,不稟該曹,私自成給公文,啓此無前之規,當該四館,査出拿推。其時試官,無可罪之事,都事罷職則還收,其餘參試官推考,則竝蕩滌,可也。出擧行條假注書金始徽,以當該四館,卽爲退出,記事官崔錫恒,追後入侍。聖齊曰,前此通信使入去時,嚴猷院,例有致祭之事,故定送熟手矣。今番,旣不致祭,則熟手無可用之處,不爲入送之意,敢達。上曰,知道。上謂諸臣曰,今番倭人之不請微筆及爇香者,何意也?壽恒曰,其意,未可知也。尙眞〈曰〉,雖未知何故,而似非有深意也。以勿爲弔祭等事觀之,新關伯纂弑之說,似近矣。聖齊曰,小臣,有切迫所懷,故敢達。守禦使,決非如臣者所可堪任,故累度疏陳,終未上格,至勒命牌,分義所在,强勉出仕,而百爾思之,決難堪處。若在臨難倉猝之際,則臣所不敢計較一身生死而擔當,而當此平居無事之時,何可一日忝據,有若堪當者然哉?況山城事務旣殷,且有料理轉販之事,臣於此等事,尤甚生疏,臣誠茫然,罔知攸爲。伏望聖上,俯察下情,曲循所請,公私萬幸。上曰,授卿此任,意非偶然。卿何苦辭至此?聖齊曰,非但臣身爲憫,國事極可慮也。向時閔熙,身居相位,猶且仍帶,豈不美好而然哉?然,國家重任,不可以美好而冒居,臣曾於大臣,亦及難冒之勢矣。下詢於大臣而遞改,則誠不勝大願也。上曰,不可縷縷固辭,更勿辭爲。壽恒曰,果川縣監韓起愈,與振威縣令權愉,換差矣。起愈,赴任未久,頗有治聲,本縣民人老少男女,來訴請留,累日不歸,可見其民情。不獨此時守令之數遞有弊,起愈陞出六品,曾未一年,又陞五品,其在政體,亦涉太驟。韓起愈,仍任果川,權愉則換差他邑,何如?上曰,依爲之。出擧行條尙眞曰,大典十考十上,方爲陞敍,不敢輕易陞者,近來官方,太無漸次,由五·六品而直爲郡守者,不可勝數。法意,恐不如是,銓長,方爲入侍,循序調用之意,申飭,何如?李䎘曰,大臣之言,是矣。守令中,未解由越等之類,居多,故當品中,可擬之人絶少,是可憫也。頃以速爲州郡薦事,陳達蒙允,而尙未擧行,從速擧薦之意,下敎宜矣。壽恒曰,凡州郡薦,自前頻數,致有人言,故未易矣。尙眞曰,此亦無益。所謂州郡薦中,善治之人絶少,不治之類居多,究其所由,則無他。我國,以閥閱取人,故難其爲人無足觀,苟或修飾容貌言語者,則率皆應薦,使之當官莅民,則慢不知何事,不如以累試有聲績人錄用矣。臣曾在鄕曲時見之,則前日失時之人,擧皆善治,得志者,縱恣無忌,箇箇不治,卽今亦然,道臣,皆以親疏,爲殿最,此而不變,則國事不可爲矣,其情狀,豈不痛惋乎?今若爲州牧薦,則必以名家子弟應薦者,無益甚矣。凡民人之苦否,在於守令之賢否,卽今民情之怨苦,反不如曩時,此則守令之罪也。暗行,雖不着實,間間擇送,則不無所益,而廉問之人,秉公體上之意,絶少,是可慮也。䎘曰,六品,固當循序調用,而至四五品,則擬望極難矣。尙眞曰,此言然矣。曾經郡守之人,拘於年限,不得備擬,故不得已置之於四·五品之京職,六品陞差之路甚挾,每每如是矣。䎘曰,慶基殿參奉之入爲京參奉者,例爲通計前仕,而京參奉之出爲外方參奉者,不許通計,事甚不均。旣爲相換,則京參奉之換爲慶基·濬源殿參奉之類,似當一體通計前仕矣。上曰,一體通計,可也。出擧行條䎘曰,前良才察訪李榏,頃日政,移拜河東縣監,京畿監司鄭載禧,以本驛方有所幹,啓請仍任,啓下臣曹,而河東,旣是病鄕,人所厭避之地,新除授察訪金時郁,爲人頗精詳,今不必遞改,其狀啓,似當勿施之矣。上曰,依爲之。出擧行條尙眞曰,領府事宋時烈處,有月凛,輪送之命,而時烈,自以在外之人,不安於領受,每每陳疏,亦涉煩瀆,受而置之別處云。雖自本道,逐朔輪送,終無受用之理,今若綴其月凛,以食物,從優題給,則似無可辭之義矣。上曰,領府事,旣以月廩爲不安,則姑寢月凛,以食物,從優題給,可也。出擧行條尙眞曰,故判書臣宋浚吉,已有賜諡之命,而其孫炳文,時爲利仁察訪,迎諡之需,勢難措辦云。若除一縣,則可以成樣,其在念舊待賢之道,不可無優異之典矣。壽恒曰,臣,曾以此意,仰達於筵中,至蒙允許,而吏曹判書李䎘,有相避之嫌,至今不爲擬望云矣。尙眞曰,雖有姻嫌,旣有特敎,則似無拘碍之事矣。上曰,銓官,雖有相避之嫌,此是一時特敎,破格擬望,可也。出擧行條尹堦曰,頃者大司憲李敏敍,以各衙門·諸宮家·各營·各邑所管魚箭·鹽盆·船隻,一一査出,別爲設局句管之意,曾有疏陳之事。而設局區處,未易定奪,亦不可置之,令本曹釐整,而若無別樣分付之事,則監司·守令,例不着實擧行,今以別定剛明差使員,一一査出然後,使之成冊以送之意,知委,何如?壽恒曰,諸道各處魚鹽實數,戶曹不可不知,査出之擧,在所不已,而但別定差使員,不無騷擾之弊,只令各道監司,明査以報,爲宜。上曰,令各道監司,査報,可也。出擧行條堦曰,江原道被災邑進上人蔘十斤,當自本曹備納,而江界人蔘之品最好,故前冬,給價貿送事,行關矣,稱以難貿,累次頉報,終不貿送。江界,本以人蔘産出之邑,臣曹,旣以御供爲言,而爲守令者,不爲盡心奉行,極爲非矣。當該府使推考,使之貿送,何如?尙眞曰,本府,以人蔘所産之邑,御供之蔘,不爲貿送,事極寒心。不可泛然推考,從重推考,宜矣。上曰,當該守令,從重推考,使之催促貿送,可也。出擧行條堦曰,臣有悶迫所懷,惶恐敢達。臣之所帶職名,萬萬不似,決無可堪之理,而事務浩煩,精力有限,且兼帶金吾·摠管之任,俱是緊重,伏願兼帶之任,爲先許遞,不勝萬幸。上曰,卿辭如此,摠管之任,今姑許遞。李䎘曰,廣興主簿金萬埈,卽先正臣文元公金長生之奉祀孫也。曾以守令除授事下敎,而未出於擧行條件,故至今未得施行,敢此仰達。壽恒曰,小臣,曾以此意,有所陳達,而其時,只以六品遷轉,捧承傳施行,故未蒙縣邑之除。萬埈,旣是先正臣奉祀之人,則當與宋炳文,一體擬於守令之望矣。上曰,依爲之。出擧行條尹堦曰,翼陵進排白淸,自內贍寺,極擇封進,而第以色品之不好見却,故自臣曹,申飭各官,累次點退,其色,終不潔白,蓋緣近日日氣漸熱,其色品之與寒節不同,其勢固然。關西所納白淸五斗內,三巡所捧,只是八九升,餘皆黃白雜色,似不如前所納,而今若又退,則亦不無其弊矣。祭享重事,臣曹不敢擅便,敢此仰達。上曰,近來日氣向熱,色品之不好,其勢固然,今姑捧納,可也。尙眞曰,繕工監官員,多至十一員,而各員分差之際,不得定一茶母,故頃者臣,使之推刷奴婢,則盡屬於闕內飛陋匠矣,不但本監諸各司,莫不皆然。此蓋奴婢等,各自圖囑於刑曹書吏,以爲自便之計,蓋分屬之權,在於刑曹故也。闕內飛陋匠,不可無限廣屬,今若定其元數,而隨其有頉,代定而已,則可無胥吏輩中間操縱之弊,而各司使喚,亦得以成樣矣。上曰,依爲之。出擧行條尙眞曰,本監酬應甚繁,而各其所掌,只有書員·使令各一,其役極苦,而料布甚薄,故人皆厭避,以致所使下人,無不殘劣,例多生事之弊。近又年凶,匠布不足,料布無以繼給,將不成貌樣,極爲可慮。今聞鴨島草薍場邊,有泥生之處,而草薍則不生云,若依氷庫島例,許民耕食而收稅,則可助下人料食之資。且其地濱水,故泊船於此,而偸取馬草者,比比有之,正薍之每患不實,良以此也。今旣許耕之後,則亦將募入人家,而防偸刈,實爲兩便。頃者,明善公主房,折受此地,而其時本監,有防啓之事云,今則地形雖異,不敢不竝陳曲折矣。上曰,依爲之。出擧行條李翊曰,國事之重,莫如刑獄,而久遠獄訟中,有稟定之事,故敢達所懷矣。愼命億獄事,以非久滯之事,蓋命億,以承重祖後之人,遭其祖母之喪,發引前一日,戴着黑笠,往宿娼家,其夜,被殺於無賴輩。因此繫囚之類,至於十二名之多,其中一人,斃於杖下,此固得罪人倫,人得而誅之者,不可戕殺此人之故,代償人命,議大臣處決,何如?壽恒曰,殺獄雖重,命億,旣已得罪於人倫,獄事,且無端緖之可尋,許多囚繫之類,不可一向滯獄,放送無妨矣。尙眞曰,命億,以代喪之人,有往宿娼家之事,則其罪固不容誅,被罪之人,直爲放送,似無不可矣。上曰,愼命億罪狀,誠極痛駭,雖得正犯,似無代殺之理,況無端緖之可見?其所囚繫之人,放送,可也。出擧行條翊曰,前參奉申勉,杖殺愛奉爲名者,愛奉之妻玉禮,不勝其憤,打傷申勉之額,被傷第十六日,終至致死。其子光井等,訟冤於官家,愛奉之妻玉禮及其同生愛先。愛男等,盡爲囚繫施刑。愛男則已斃於杖下,愛先,亦被十二次之刑,事極冤痛,故因其父擊錚,旣已覈啓蒙放,而玉禮則擅殺應死之人,本非死罪,非死罪而復其夫讐,亦有可恕之道,議大臣處決,何如?壽恒曰,臣於上年,以此事獻議,而申勉之杖殺愛奉,物情,多有所稱冤,故略及此意矣。今者刑官,以實因爲言,誠有所執,而臣之前日獻議,未免爲做錯之歸,今不敢更爲容議矣。尙眞曰,復讐,春秋之大義,愛奉之妻玉禮,旣復其夫之讐,則固無可罪之事,特爲放釋,似可矣。錫胄曰,玉禮,旣爲復讐,則固無代殺之理,而不告官擅殺,自有其律,今不可全釋矣。上曰,施以擅殺之罪,可也。出擧行條聖齊曰,頃日山城武士,依江都例,待秋試才事,定奪矣。臣等,獻陵奉審時,聞廣州府尹之言,則武士輩,聞有試才之命,擧皆踊躍鼓舞,皆願趁此日氣和暖時,試其才藝云。當初以待秋定奪者,慮其有妨於農務之意,而今此渠輩之情願,旣如是,敢此更稟。上曰,武士輩情願如此,則使之趁卽擧行,可也。出擧行條上曰,兵判進前。錫胄進伏。上曰,上年秋間,卿以觀武才退行之意,陳達矣。卽今日氣漸向和暖,設行則好矣。錫胄曰,臣於上年,果以春塘臺退行於明春之意,有所仰達。蓋以其時國卹三年內,觀武才,雖曰試才,乃朝家盛擧,故敢陳退行之請矣。今則無不可行之事,而但前頭勅行連續,且卽今日氣,尙有寒凜之候,自上未寧之候,雖已差復,擧動之際,恐有添傷之慮,未知何如?壽恒曰,春塘臺,固是閱武之盛擧,自孝廟朝以來,頻數爲之。若朝家無故之時,逐年擧行,未爲不可,而但以卽今事勢下情言之,則非但前頭勅行之絡繹。近來風日不佳,上候之平復未久,出御帳殿,其在調攝之道,有所未盡,是爲可慮矣。上曰,今則予已快愈,今月念間,日氣漸至和暢,其令日官,以念間擇日以入,可也。錫胄曰,凡於觀武才時,以文臣·儒生輪次試取,今番,乃儒生次也。上曰,試取儒生,可也。錫胄曰,軍兵賞格浩多,經費必有難支之患,如各處軍兵等,則令各其廳分給,似好。上曰,依爲之。錫胄曰,武藝中,鞭蒭甚易,片箭甚難,如騎好馬,則鞭蒭,擧皆全中矣。上曰,前見試才,鞭蒭則易中矣。錫胄曰,吏判李䎘,爲本兵時,以內三廳免身時,禮木罰禮有弊之意,陳白禁斷,而臣意則不然。國家流來古事,雖似戲謔,其意有在,不可全弊,且其本廳鋪陳等物,非新進禮木,不可成形,聞今則已爲減省云。在渠,亦無難堪之事,復舊,何如?上曰,依爲之。
掌令尹世紀啓曰,請發配罪人姜萬鐵依律處斷。上曰,毋庸堅執。公淸右道東堂初試,亟命罷榜。啓辭上同上曰,亟停勿煩。請該曹覆啓,亟寢赤筒作畓處還屬宮家之命。啓辭上同上曰,勿爲煩論。請靈豐君湜,罷職不敍。啓辭上同上曰,依啓。請長湍府使閔鏞,先罷後推。啓辭上同上曰,依啓。平山府使李行登,到任以後,施措乖戾,積失民心,怨聲載路,旣不可仍置其職,且兼營將,前冬巡歷之後,所屬四邑束伍,詐稱犒饋,無端招集,大獵三月,所獲實多,而托以歲饌,盡歸私用,一毛一羽,不及於獵卒,軍兵聚會,何等重事,而任意擅發?略無顧忌,其縱恣不法之罪,不可不治。請平山府使李行登,拿問定罪。上曰,不允。武臣不得乘轎,明有挈令,平安兵使李仁夏,未知疾病之如何,而纔申禁令之後,乃敢乘轎,其偃然自便之習,不可不治。請平安兵使李仁夏,從重推考。上曰,不允。持平兪命一,以臣本愚樸,跡且孤危,謀身至迂,涉世昧方,頃忝諫職,自取顚躓,居常愧懼,只竢遣罰。不意玆者,新命又降,臣驚惶震悸,不知置身之所也。以臣無似,濫蒙洪造,前後所叨,無非忝竊,固當銜恩畏義,奔走供職之不暇,而第臣向日所遭,終有所不敢晏然者。臣之當初論劾金禹錫,本非過激之言,實出平恕之道,而大臣,以必欲務勝,求人過失等語,陳達於前席,臣不必到今爭辯,以傷事體,而身居言地,旣有意見,一時彈劾,未爲不可,夫豈有一毫務勝之心,亦豈有求人過於無過之意哉?臣不自量度,妄有所論,一言發口,非斥隨至,臣雖欲貪榮戀寵,復玷淸班,其於冒沒廉恥,何哉?且臣,掌試西關,復命屬耳,長路撼頓之餘,素患胸脅之痛,猝然添劇,委身床席,日夜叫苦,尋單見阻,情勢愈蹙,召牌之下,竟未祗赴,竢得小間,今始來避,臣之罪戾,至此尤大。臣旣有難冒之勢,且犯違命之誅,以此以彼,俱不可一刻晏然於臺席,引嫌而退。旣往之事,不必爲嫌,而召牌不進,在例當遞,請持平兪命一遞差。上曰,依啓。獻納金世鼎啓曰,姜萬鐵陰凶情節,畢露於渠之結案招中,此固惡逆之尤,而神人之所不容者也。請發配罪人姜萬鐵依律處斷。啓辭上同上曰,毋庸堅執。本院,以檜原君倫,拿問定罪事,累日論列,而兪音永閟,臣竊惑焉。請檜原君倫,拿問定罪。啓辭上同上曰,勿爲煩論。管理廳所屬海西屯田新設鎭將之處,一邑之內,多者或至四五鎭軍。本以流民應募,而各邑元戶,避役投屬者,十居八九,又於每名,各給五保,郡邑閑丁,盡在其中,各鎭將吏,各自營建廨宇,擅發役夫,侵虐多門,闔境騷然,民不堪命,至有擧一村逃散之處。僧軍之新設,本爲把守,而勒捧紙地,店人之劃給,只爲作隊,而私作器皿,至於磁器進上之邑,許多匠人,竝皆奪而有之,分徵各邑穀物及雉·鷄·油·淸·實果等物,靡有限量。又於屯穀發賣之際,紬布之價,輒取其五分之一,以爲私用,其貪婪作弊之狀,罔有紀極,列邑官吏,擧皆畏彈,莫敢與校,至於火田所出,竝稱鎭軍所耕,而沒數占奪,私自收稅,公用所費,堇在其半。該曹,每徵各邑以無田之稅,揆以事體,尤極無爲。西路民役之煩重,倍於他道,而近因此輩撗拏,公私俱困,不能支撑,事之寒心,莫大於此。請令本道監司,詳査啓聞,以爲從速變通之地,其中鎭將之尤甚作弊貪縱者,亦皆一一摘發,依律處斷。上曰,依啓。
壽恒曰,禁府罪人尙仁詹事,有下詢之擧,故以所見,有所獻議矣。今此判付,非臣等意慮之所及也。聖意,特以仁詹所犯,與尹昌亨有間爲敎,而此則不然。若無昌亨,則人詹,決無可恕之道,而猶且容貸,則三尺之法,終無所施矣。且似事體言之,初不問於臣等則已,臣等,旣忝大臣之列,則詢問之後,不用其言,事體似爲未安,今此減死之敎,臺諫,恐未及聞,如或聞之,必有爭執之事矣。尙眞曰,再査之擧,固已失體。曾於其子經周之擊錚也,臣以勿施,回啓矣。壽恒曰,禁府啓本中,有解脫之語,故上敎,亦依此而發,揆以國體,斷不如是矣。上曰,仁詹罪犯,與昌亨,不無間隔,以絶島定配,爲判付矣。壽恒曰,仁詹罪狀,彰露無餘,而猶且容貸,則刑賞之柄,自此解弛,是可慮也。罷出。
判敦寧李正英疏曰,伏以臣於頃日,重被臺彈,實無面目於行世,而其時,卽以寧陵表石書寫,承命進去,畢役復命之日,適復有新除之命,復命而仍爲謝恩,繼有喪慽,不暇辭免。方在縮伏之中,伏見尙仁詹罪狀,諸大臣議啓,則不勝惶悚瞿然之至。臣本愚迷,是非不明,曾於忝長金吾之日,徒知再査之已行,不覺其爲飾詐掩護之歸,至請議大臣處置,臣於仁詹,雖無愛欲其生之私意,見事不明,有此做錯,其不能嚴贓律之失,實所難免,何敢自以爲今不在其官,而不安於心乎?伏願聖明,亟命遞臣之職名,仍治臣按獄不嚴之罪,不勝幸甚。臣無任惶汗竢罪之至。答曰,省疏具悉。卿其勿辭察職。
司諫申琓疏曰,伏以臣之老母,本以宿病之人,重得水土之疾,輾轉沈痼者,今已十年矣。根柢已痼,傷損亦多,常時氣力,有若八九十老人,如保嬰孩,藥餌爲命,若或調攝乖宜,將護失當,則危惡之症,種種輒發,而臣本獨身,無兄弟之人,藥物救護,非臣則更無他人。故臣等,從前仕宦之時,未嘗離違病母者,誠以此也。顧臣情事,決非捨母病而遠往異域者,而旣承君命,私情有不敢顧者,故於前歲奉使之日,割斷私恩,憫默就道,其時情之悲切,今何敢一一仰悉耶?自臣出彊之後,病母之念臣日切,常自涕泣,以度時日,思念之極,仍以增病,舊患轉深,新恙復加,自冬至春,沈綿〈?〉委頓床席,今已累月,而及臣還朝之後,驚喜靡定,症情添重,寒熱交攻,痰火上升,食飮專廢,氣息如縷,晝夜扶護者,惟臣一人而已,臣之情事,其亦戚矣。昨緣嚴召,不得不祗肅恩命者,蓋以分義爲懼,而以此情事,實無供仕之望,玆敢不避煩瀆,大聲疾呼於天地父母之前。伏乞聖明,察臣危苦之辭,諒臣煎迫之懇,遞臣職名,俾得專意救護母病,不勝幸甚。臣無任惶悚祈懇之至。答曰,省疏具悉。爾其勿辭,救護母病。以上燼餘
上在昌德宮。停常參·經筵。
李師命啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,過國忌後,爲之。
尹以道,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
又以兵曹言啓曰,觀武才初試吉日,令日官推擇,則今月初九日爲之云,以此擧行之意,敢啓。傳曰,知道。
又以備邊司言啓曰,獻納金世鼎上疏,本司覆啓中,不加禁抑之加字,書以可字,懲一礪百之懲字,書以徵字,啓下之後,始覺其誤。該吏,則自本司治罪,元粘目,付標改書以入,而當該郞廳,難免不察之失,推考,何如?傳曰,允。
趙世煥,以禮曹言啓曰,春塘臺儒生庭試對擧事,已爲定奪,啓下矣。取考本曹謄錄,則甲辰·癸丑兩年,春塘臺儒生庭試觀武才,終日設行,而卽日唱榜矣。今亦依此例,磨鍊擧行乎?敢此仰稟。傳曰,依爲之。
大司憲李敏敍,持平吳道一啓曰,伏聞昨日筵中,大臣,以本府前啓江原都事金灝請罷爲非,至請還收四館以成給公文之故,亦爲拿推,臣等,不勝瞿然之至。擧子之有相避者,許赴他處試場,自是規例,京中一二所,固不必言,至於外方左右道之不得混赴,自是法式,而有相避,則許赴,無圓點者之不得冒赴館試,尤爲截然。而有相避,則許赴,雖幼學,亦不拘,幼學之赴館試,比諸京儒之赴鄕試,越例之輕重,何如?而猶且許赴者,蓋如非無一分推移之路,則不可使擧子,無端廢擧故也。京居士子,一二所,俱有相避,而赴鄕擧者,固是稀有之事,而以臣等所傳聞者言之,亦有近例之可據,非今日四館之所自創開也。金灝之初旣許赴,乃反牽制於鄕儒輩忌疾擯攻之說,終至拔榜,事甚無據,故臣等,相議論啓矣。大臣陳達之辭,雖未知其詳,而若以爲元無可據之例者然,則臣等,實所未曉也。旣被大臣之非斥,而罷職者還收,許赴者被拿,則臣等,決不可晏然仍冒,請命遞斥臣等之職。答曰,勿辭。
尹以道啓曰,大司憲李敏敍,持平吳道一,再啓煩瀆,退待物論矣。傳曰,知道。
掌令尹世紀啓曰,請發配罪人姜萬鐵,依律處斷事。措辭見上請公洪〈右〉道東堂初試,亟命罷榜。請依該曹覆啓,亟寢赤筒作畓處還屬宮家之命。啓辭上同請平山府使李行登拿問定罪。啓辭上同請平安兵使李仁夏,從重推考。啓辭上同大司憲李敏敍,持平吳道一,引嫌而退。雖有所援,旣無定式,則當初論罷,未免過中,請大司憲李敏敍,持平吳道一,遞差。答曰,不允。處置事,依啓。
兵曹口傳政事,以吳道一爲副司直。
黃海監司,以執義朴世采病重上去不得事,狀啓。傳于李師命曰,安意勿辭,調理上來察職事,回諭。以上燼餘
上在昌德宮。停常參·經筵。
尹以道啓曰,明日,國忌齋戒,明明日,正日,此兩日視事,頉稟。傳曰,知道。
自巳時至酉時,四方昏蒙,若下塵。
尹以道,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
又以備邊司郞廳,以三公意啓曰,長湍府使閔鏞,因臺啓,旣已罷職矣。卽今賑政方急,畿邑守令,不可久曠,而本府糶穀已盡,民方阻飢,將爲管理廳所管大興倉米,除出分給,此等事,不可委之於留官。若待後政,差出新府使,則未免有稽延之患,令該曹,卽爲口傳差出,催促發送,何如?傳曰,允。
又以吏曹言啓曰,因備局啓辭,長湍府使口傳差出事,命下矣。本府府使,以文武交差,曾有定式,今當以文官差出,而堂上中,無可合之人,所當啓請備望,而口傳與開政有異,問于大臣,堂下臺侍及本道有聲績守令,竝擬以入之意,敢啓。傳曰,知道。
口傳政事,以尹攀爲長湍府使。
朴純,以戶曹言啓曰,今四月初三日大臣·備局堂上引見入侍時,右議政李尙眞所啓,領府事宋時烈處,有月廩輸送之命,而宋時烈,自以在外之人,不安於領受,每每陳疏,亦涉煩瀆,受而置之別處云,雖自本道,逐朔輸送,終無受用之理,今若輟月廩,以食物,從優題給,則似無可辭之義矣。上曰,領府事,旣以月廩,爲不安,則姑寢月廩,食物從優題給可也事,命下矣。領府事在京時,亦有食物題給之事,而其時依月廩例,輸送矣。今則旣除月廩,只送食物,則似不當,依前食物例,草草磨鍊,米·太·魚·肉,酌定其數,別單書入,以爲分付該道,擧行之地,宜當,敢啓。傳曰,知道。
又以戶曹言啓曰,頃日問安使行未還朝也,以盤纏所餘,令所掌譯官,還納該曹之意,啓聞,啓下本曹矣。今者譯官領來元盤纏紅綠紬各七疋·白苧布五疋·白木綿十疋,別盤纏銀子一百八十六兩五錢·鹿皮一張·水獺皮五張·豹皮二張·白綿紬·白苧布各十疋,禮單豫備倭劍二柄·靑黍皮十張,以問安使分付,還納於本曹云。禮單豫備則似當還捧,而至於盤纏,則當初使行時,慮有轉往他處之事,一依大臣燕行例,入啓磨鍊矣。今適自瀋陽回還,故有此用餘還送之擧,而盤纏用餘,自本曹還收,曾前所無之事,而大臣前已還納之意啓聞,今又分付還送,則本曹,有不敢任意處置,何以爲之?敢稟。傳曰,盤纏則勿爲還捧,可也。
又以戶曹言啓曰,義盈庫壬戌條法油,元貢四十二石,而兩次價本,已盡上下之後,以猶有各處進排不足之事,請貿十石爲報。今年元貢四十餘石,必不盡用於春三朔,且有上年山陵用餘水荏三十石零,則足以用下,而有此所報,必是下吏用奸之致,而爲官員者,抛棄職事,全不致意,一任下吏之所爲,殊極可駭。當該官員汰去,色吏,令有司,囚禁治罪,何如?傳曰,允。
又以戶曹言啓曰,卽接廣興倉所報,則尼山居忠義李萬植,以庚申春等及今春等料祿閪失之意呈狀,故査考文書,則庚申春等,則封倉已過,依法不給,今年春三朔料米,則祿標,仍資相準給料後,載錄重記,故極涉怪訝。招致萬植及其主人鄭愛信,問其曲折,則萬植言內,遐方之人,勢難上京,所持仍資,給諸同鄕所親李宣傳官處,受祿和賣之事,相與定約後,今始上京,受祿與否,問于李宣傳官,則答以不受,故有此呈狀云。所謂李宣傳官者,旣受他人之祿,乃以不受樣爲言,致有呈訴之擧,其爲處事,實非衣冠者之所爲,事極駭愕。所謂李宣傳官者,摘發推考,以爲處置之地,何如?傳曰,允。
尹以道,以義禁府言啓曰,珍島郡減死定配罪人尙仁詹,仍囚嚴刑得情事,臺諫,方爲論啓,不得發配之意,敢啓。傳曰,知道。
以公洪監司尹敬敎,領府事宋時烈,乳牛辭而不受事狀啓,傳于朴純曰,更令本官輸送。
掌令尹世紀啓曰,臣於再昨入侍時,大臣,有以尙仁詹事陳達,而臣還朝屬耳,未詳其事之委折,不敢論列。昨日欲見其文案,問于該府,則諫院,旣已取去云。意謂諫院,必有論啓之事,似非兩司俱發者,故同僚處置之時,不得竝論矣。今無諫院之啓,已下押去之單,使罪人,得出囹圄之外,臣之等待諫院之發論,不卽陳啓之失,著矣。不可晏然仍冒,請命遞斥臣職。答〈曰〉,勿辭。
又啓曰,請發配罪人姜萬鐵依律處斷。啓辭上同請公洪右道東堂初試,亟命罷榜。啓辭上同請依該曹覆啓,亟寢赤筒作沓處還屬宮家之命。啓辭上同請平山府使李行登拿問定罪。啓辭上同請平安兵使李仁夏,從重推考。啓辭上同尙仁詹貪贓之跡,狼藉於前後文案,大臣,極言其罪狀,國人,皆謂之可殺,殿下乃以有司解脫之語,至有減死定配之命,臣竊不勝駭惑之至。査覈中,解由債三件等事,設如其子之訟冤,其他贓汚之罪,無異於尹昌亨,而昌亨則方受嚴刑,仁詹則乃反編配,贓律之不嚴,固不足論,用法之不均,豈有如此者乎?仁詹之罪,尙可容貸,則三尺之典,將安所施?斷無減死之理,請亟寢尙仁詹絶島定配之命,仍囚嚴刑,期於得情。答曰,不允。
開城留守安縝疏曰,伏以衰朽如臣,濫叨分司之任,受命以來,日夕惶感,思竭魯鈍,少效涓埃之補。而顧臣才識素蔑,疾病且痼,精神日耗,筋力日敗,經冬涉春,長在床褥,尸素之誚,自知不免,心常愧懼,食息何安?露章乞免,不容少緩,而適當北客疊至,使命旁午,策應多歧,事務繁殷,有不敢仰籲私悃,仍因苟冒,力疾酬應,一味惶悶,以迄于今矣。自前月念後,脫着失宜,重感風寒,達夜咳嗽,喘息靡定,以致食飮專廢,眞元大損,加以前患塊症,復發於積勞之餘,胸脅牽痛,手足麻痺,藥力不行,艾焫無效,旬月之間,斷無差復察任之望,以此病勢,何可冒居於孔道多事之地乎?解職調治,不但私分之爲幸,論以官事,亦不可一日癏曠。玆敢大聲疾呼於天地父母之前,伏乞聖慈,察舊都職責之不輕,諒微臣病勢之深重,亟許遞臣職名,以便公私,不勝幸甚。臣無任戰灼祈懇之至,謹昧死以聞。答曰,省疏具悉。卿其勿辭,調理察職。以上燼餘
上在昌德宮。停常參·經筵。
下直,晉州營將盧世挺,尙州營將任萬紀。
文定王后忌辰齋戒。
尹以道,以司僕寺官員,以提調意啓曰,今此日本求貿馬醫書諺解一件,令本寺覓送事,自禮曹,啓下分付矣。馬醫書諺解,乃是二卷,而本寺,只有一卷,故一卷則僅得求覓於有處,取來看閱,則紙面裂破,字畫亦多缺落,以此決難入送他國,令校書館,以活字,急速印出以送,何如?傳曰,允。
又以備邊司郞廳,以領議政意啓曰,初三日登對時,右議政李尙眞,以領府事宋時烈,轍其月廩,題給食物事陳達,臣亦曾以此事,仰陳於榻前,旣承聖兪,而久未有處分。故因僚相所達,更申前說,自上以曾已聞知,而未及變通爲敎,仍下食物題給之命矣。今見擧行條件所書出者,則全沒此曲折,食物題給,旣有成命,則其間奏對之言,雖有疎漏,猶不甚關緊,而至於右相所啓宋炳文請除守令一款,則臣,只以炳文與銓長,有相避之嫌,至今不得擬望之由,陳達而已。所謂銓官,雖有姻嫌,旣有特敎,則似無拘碍之事等語,本非出於臣口者,而擧行條件中,以此書出,引對說話,注書之問於入侍諸臣而書入者,雖非古事,旣成近規,則或問或不問,已涉不當,而記事之大段錯誤,至於如此,尤不可無警責之道。當該注書,從重推考,何如?傳曰,允。
宋昌,以禮曹言啓曰,以文廟從享釐正事,發遣郞廳,問議于司業李翔,前執義尹拯處,則尹拯不爲獻議,李翔處則收議以來,而執義朴世采,時在白川地,發遣郞廳問議後,大臣收議,一時書入之意,敢啓。傳曰,知道。以上燼餘
上在昌德宮。停常參·經筵。
文定王后忌辰。
宋昌啓曰,明日夏享大祭齋戒相値,視事,頉稟。傳曰,知道。
又啓曰,來十一日,文臣殿講日次,取稟。傳曰,停。
又啓曰,領議政金壽恒,鍼灸呈辭到院,而以國忌留院之意,敢啓。傳曰,入之。
以領議政金壽恒鍼灸呈辭,傳于宋昌曰,安心調理。遣鍼醫看病。
又啓曰,政事,過國忌後爲之事,命下矣。明日,乃是夏享大祭齋戒,何以爲之?敢稟。傳曰,過齋戒〈後〉爲之。
又啓曰,〈右〉副承旨魚震翼,同姓三寸姪幼學史魯身故,服制已行七日,出仕,何如?傳曰,允。
備忘記曰,長番內官林成翼,當爲莫重公事,誤踏啓字,殊甚非矣。推考。
尹以道,以兵曹言啓曰,今月初九日夏享大祭軍〈官〉及觀武才初試時,各差備軍竝二百六十三名除出處,別單書入,依此調用之意,分付各該司,何如?傳曰,允。
宋昌啓曰,來十一日,輪對日次,取稟。傳曰,停。以上燼餘
上在昌德宮。停常參·經筵。
趙世煥啓曰,明日常參·經筵,取稟。傳曰,停。
又以實錄改修廳郞廳,以摠裁官意啓曰,堂上大提學李敏敍,憲職見遞,已過累日,而以其未及付職之故,不得仕進本廳。纂述之役,淹滯可慮,令該曹,卽爲口傳付軍職,牌招察任,今後則堂上,亦依郞廳例,遞職後,隨卽口傳付軍職事,令政院稟旨,定式擧行,何如?傳曰,允。
兵曹口傳政事,以李敏敍爲副司直。
魚震翼,以御營廳言啓曰,本廳別馬隊及射砲軍兵觀武才初試入格兩件,別單書入之意,敢啓。傳曰,知道。
備忘記,傳于魚震翼曰,史官二員待命,騎馬六匹立之。
尹以道,以兵曹言啓曰,今此觀武才初試,一所試官盧錠受點之後,始聞身病甚重,勢難進參云。盧錠卽爲遞改,以他武臣,差送,何如?傳曰,允。
又以兵曹言啓曰,今此觀武才初試時,入直禁軍等,依前例晝出試才之意,敢啓。傳曰,知道。
又以都摠府言啓曰,今日入直軍士,當爲中日習射,而大祭齋戒相値,不得爲之之意,敢啓。傳曰,知道。以上燼餘
上在昌德宮。停常參·經筵。
下直,潭陽府使崔鎭南。
宋昌啓曰,明日常參·經筵,取稟。傳曰,停。
尹以道,以兵曹言啓〈曰〉,本曹佐郞朴慶後,以脚部腫瘡,一向熾毒,難以行公。當此觀武才迫近,事務煩劇之時,不可等待其差歇,佐郞朴慶後,姑爲改差,其代以在京無故人,今日政差出,何如?傳曰,允。
答判府事金壽興箚曰,省箚具悉卿懇。箚中所陳,言甚切實,竝令依箚辭施行。仍傳曰,遣史官傳諭。
有政。吏批,判書李䎘進,參判南二星未肅拜,參議宋奎濂病,都承旨李師命進。兵批,判書金錫胄習陳進,參判吳斗寅差祭,參議李東老病,參知宋光淵進,左副承旨尹以道進。吏批,以李端夏爲大司憲,安烒·尹德駿爲持平,金相殷爲成均博士,朱宅正爲學諭,崔世英爲監察,李挺晩爲兵曹正郞,權斗紀爲校理,兪集一爲承文院副正字,韓泰東爲進賀兼謝恩使書狀盡。振威縣令權愉,果川縣監韓起愈仍任事,承傳。朴之相爲內贍直長,沈瑱爲義盈庫直長,申瑞華爲內贍主簿,鄭勔爲奉常正,林泳爲兼校書校理,成震丙爲判校,金萬重爲副提學,金萬埰爲南漢試才御使,梁重廈爲永平縣令,李彦綱爲修撰,成重器爲軍資奉事。振威縣令權愉,高陽郡守李晩成,相換。兪命一爲兵曹佐郞。兵批,蔡重車·金訥爲副護軍,兪命一爲副司果。
以黃海監司,以私婢都良等五名燒死事狀啓,傳于朴純曰,令本道,各別恤典擧行。以咸鏡監司,以安邊沙工金承一等三名溺死事狀啓,傳曰,令本道,各別恤典擧行。
尹以道,以兵曹言啓曰,今月初七日,女人洪召史稱名人,自丹鳳門入來,差備門外擊錚,極爲駭愕,令有司,囚禁治罪。同門守門將李畛,常時不能禁斷雜人,以致闌入,亦難免其責,推考,何如?傳曰,允。
尹以道,以兵曹言啓曰,今四月初十日,賓廳武臣,武經七書講書日次,而觀武才初試設場被抄講官,多以差備官啓下,亦有庭試奔走之事,不得爲之之意,敢啓。傳曰,知道。
又以兵曹言啓曰,當日鄭世雄稱名人,自金虎門入來,差備門外擊錚,極爲駭愕,令攸司,囚禁治罪。同門守門將申五章,常時不能禁斷雜人,以致闌入,亦難免其責,推考,何如?傳曰,允。
掌令尹世紀啓曰,請發配罪人姜萬鐵依律處斷。請公洪右道東堂初試,亟命罷榜。請亟寢赤筒作畓處還屬宮家之命。請平山府使李行登拿問定罪。請平安兵使李仁夏從重推考。請寢尙仁詹絶島定配之命,仍囚嚴刑,期於得情。啓辭同前答曰,勿辭煩論。
魚震翼啓曰,卽見咸鏡道朴儀先擊錚辭緣査覈啓本,則紙尾,無踏啓字之處,殊甚不察。咸鏡監司尹趾善,推考,何如?傳曰,允。
副修撰金萬埰疏曰,伏以臣,最出人下,偏蒙洪造,歷敭華顯,愧懼之心,恒切于中。矧玆經幄之職,決非如臣譾劣所敢承當,故除命之下,屢形辭避,席藁私室,恭竢罪譴,不意恩召之旨又降,此臣誠感惶,若無所容。唯當不計顚仆,行不竢駕,而第臣稟氣素虛,痼疾纏身,痰火發作,浹月彌留,輾轉危苦,末由起動,敢以病重實狀,因縣道以聞矣。千萬夢寐之外,有調理上來回諭之命,臣於是,益切惶霣,只自感泣。聖眷如海,擢髮難酬,臣之病狀,苟有一分自力之望,則何敢一向退伏,自速逋慢之誅乎?顧臣所患,非一朝猝發之症也。積漸已久,源委甚重,自前月之初,又得重舌之病,火熱上升,浮氣充滿,食不下咽,語不出口,委頓鄕村,殆不省事,雖欲擔舁就道,其勢末由,玆敢不避斧銊,更瀆震嚴。伏乞天地父母,特垂哀憐,亟賜鐫改,以延殘喘,不勝萬幸。臣無任瞻天望聖激切屛營之至。答啓。以下缺
大司諫崔寬疏曰,伏以臣,曾於正月,慘遭妻喪,爲監埋葬,下鄕奔遑,老病阻極之餘,添傷又重,頹伏松楸,跨朔沈綿,同知恩命,降於病急之中,人鬼不分,未遑陳章,只俟回甦,將擬一謝而退矣。不意薇垣之長,又及於蓬蓽,而賤〈臣〉曾叨是任,驚魂尙飛,今又再忝,餘魄盡散,臣本凡然一白徒,墒埴一困蒙,自揆空疏,無一善狀,諫諍淸選,非惟臣慮之夢寐不到,抑一世之公議,亦未期也,況今萬化方新,庶績務熙?諫官爲任,上輔君德,下糾官邪,臣直然後,君德可輔,言直然後,官邪可糾,此時此任之難,視平昔,益相懸矣。擧枉錯直,用捨顚倒,貌盡狗續,賢愚益彰,抗鷦螟而擬大鵬,則鷦螟反愧,飾嫫母而比西施,則嫫母尤陋。臣於此職,千不似萬不近,且驚且惕,狼貝失圖,常循踰涯,撫躬增懼,此豈特駭等軒鶴,譏切梁鵜哉?古人言,無故而食於上,謂之不恭,失職而不能去,謂之無義。然則臣之歷職旣夥,無功已甚,不恭,如何?事國旣久,失職又極,無義,如何?無功如此,失職如此,則靑年,尙合早退,況白首,豈失晩圖?雖臣不知辭退,聖明,自當簡斥黜之不暇矣。詩曰,受爵不讓,至於已斯亡,賢如富弼,除職而自謂無功,終年不拜,又如崔與之,引老固辭,終身不至,至若王述,不喜例讓,而於其所不堪,有辭必力。臣固無功矣,臣今已老矣,病又痼矣,諫職,尤不堪矣,儘不稱矣。臣又聞古之爲人臣者,有乞骸之退,有致仕之去,愚不勝任,則許退,夫如是,故下不得罪於上,君亦畀恩於臣矣。今臣,愚極而不勝任,病極而不勝任,老極而不勝任,諸大夫皆曰癃殘,左右皆曰可棄,君父,不可以欺罔,老病,不可以勉强,丹心雖切,黃泉已迫,自奉新命,千思萬度,惶窘驚悚,不知置身之宜。斷不可一日容於朝列,尤不宜一刻齒諸臺席,此臣所以自此,以退死有義者也。聖恩,雖有淪肌浹骨之感,私義不可弁髦土梗之棄,顧臣前無勞績,復無期效,朱愚日極,白癡愈甚,問之朝廷事,則略不知東西,使之理職務,則茫不見頭緖,精神消盡,愚見愈窒,如瞽在途,莫辨街陌,臣若貪戀恩寵,及今不退,則因循時月之際,不知復誤聖朝之幾事,更做昏錯之幾罪耶?妨於賢路,臣之一身,固不足惜,其如辱命損國,何哉?重以臣之廉隅言之,老馬爲駒之刺,一時大興,蹲鳳不去之謗,四方爭至,臣至此域,寧不懼然?古人,於君臣授受進退之義,警切旣重,其臣,有當去而不聽,則上未免牛維馬蟄之失,其臣,不當受而冒據,則下馴入蠅營狗苟之態,君使臣以禮,故雖惜其才,而不得不許,況不足惜者乎?臣事君以義,故雖感其恩,而不得不辭,況不堪任者乎?且故語人臣事君,守身爲上,報恩次之,能守其身,卽是報恩,臣今濱死,雖有感奮自效之誠,更無勉慕策勵之力,只以可辭可退,爲今日報恩之地耳。朱文公曰,士大夫之辭受出處,又非獨其身之善而已,其所處之得失,乃關風俗之盛衰,故尤不可以不審也。管子亦曰,四維不張,國乃滅亡。夫大賢,辭受出處之間,有少違礙,則猶尙以此爲患,況今庸下之人,但見榮利,而全忘己分,不知辭受出處之爲何物,不知禮義廉恥之爲何事,則其弊,豈止於傷風俗而已?其言,必至於敗國滅亡之域矣,顧不重哉?是故,古之盛時,聖哲之君,其難其愼,各適其才,大以任大,小以任小,可辭則許之,可退則聽之,其所不能不强,使上得擧措之宜,而成至治之功,下無冒進之患,而免覆緯之敗,辭受出處之得失,古戒至嚴。臣於諫職,義當可辭,臣於大防,理當可退,此非爲臣一身之謀而已,實爲國家用舍之得當也。聖恩如海,分義嚴畏,臣若無死病,則召命降臨,當不俟駕,一謝天陛,更近耿光,罄竭丹悃,哀籲蒼穹,則人之所欲,天必從之,更出無門,還退田里,庶幾至願滿足,而福過災生,大失衂血,舊患新病,日入危域,膈上一線,朝暮將絶,正如霜後秋葉,更無生意,只待風凋隕耳。瞻望紫宸,只飮血泣,臣情到此,其慽矣。臣伏念日月下臨,容光又照,天地普恩,無物失所,以螻蟻之微喘,獨不得分願,則生若窮人之無得,死抱羞愧,無而不瞑。伏乞聖慈,察臣難冒,矜臣窿瘁,渙降德音,亟收新命,庶俾餘息,畢義田間,爲康衢祝堯之民,待盡溝壑,遂結草酬恩之願,此非愚臣之幸,乃聖朝擧措之服人也。臣無任激切祈懇隕越惶戰席藁俟命之至。答曰,省疏具悉。卿其勿辭,調理上來察職。以上燼餘
上在昌德宮。停常參·經筵。
未時,日暈。夜三更,月入太微垣端門內。五更,有霧氣。
宋昌啓曰,明日常參·經筵,取稟。傳曰,停。
魚震翼啓曰,行大司憲李端夏,執義朴世采,掌令權讓,持平安烒在外,掌令尹世紀呈辭,持平尹德駿,未肅拜,今日,以監察茶時之意,敢啓。傳曰,知道。
宋昌,以實錄改修廳言啓曰,卽今史事緊急,而郞廳中,多有除職未出仕之人,事多積滯。校理權斗紀,吏曹佐郞金鎭龜,本職未肅拜,副司果林泳,兼職未肅拜,竝牌招肅拜,使之察任,何如?傳曰,允。
魚震翼,以兵曹言啓曰,僉知中樞府事李廷卨,居在西原地,除授過限,上來無期,今姑改差,何如?傳曰,允。
兵曹判書金錫胄,來詣請對,傳于尹以道曰,引見。
魚震翼,以禮曹言啓曰,齊陵陵上石物塗灰吉日差退事,榻前定奪矣。修改吉日,更令日官推擇,則今四月二十六日卯時爲吉云。同日先告事由,移還安祭及凡干應行之事,則依前啓下擧行事,分付之意,敢啓。傳曰,知道。
持平尹德駿啓曰,臣疾病轉痼,癏曠日積,而譴責不加,誤恩每降,嚴畏分義,固當奔走奉職,而顧此病狀,實無自力之勢,尋單見阻,冞切惶悶。玆承召命,不得不强起祗謝,而第臣頃忝是職,緣病違牌,身帶推緘,時未畢勘,其何敢一刻晏然仍冒乎?請命遞斥臣職。答曰,勿辭。
以持平尹德駿避嫌,傳于魚震翼曰,推考蕩滌。
掌令尹世紀啓曰,罪人姜萬鐵,請勿留難,依律處斷。請公洪右道東堂初試,亟命罷榜。請依〈該〉曹覆啓,亟寢赤筒作畓處還屬宮家之命。請平山府使李行登,拿問定罪。請平安兵使李仁夏,從重推考。請尙仁詹,亟寢絶島定配之命。措辭上見請新除授行大司憲李端夏,時在京畿砥平地,持平安烒,時在京畿交河地,竝斯速乘馹上來事。答曰,不允。下諭事,依啓。
魚震翼啓曰,司諫申琓,獻納金世鼎,正言權持,牌招不進矣。傳曰,知道。
平安監司李世華辭職上疏上送事。啓。答曰,省疏具悉。卿其勿辭,調理察職。
巳時,上御熙政堂。請對入侍,兼兵曹判書金錫胄,行都承旨李師命,假注書南彦昌,記事官韓瑄·申啓華。金錫胄曰,觀武才之日,至今不爲定奪者,欲因其終初試之日,以爲定奪矣。且試取之事,有可稟定者,在前則觀武才之時,觀光擧子,不至如此之多,故以一所,設場矣。今則除初試外,閑散出身甚多,故以兩所試取,而昨始取才,當於終初試之後,定其觀武才之日耳。上曰,終初試之日,在於何間耶?錫胄曰,明日當終,或明明日當終,而十五日,乃是國忌,而問于日官,則十七日爲吉云。當以此日,自外啓達,而齊陵石物塗灰定日,乃是十七日,故未能任意決定。禮曹塗灰,或可退行,則可於其日定行,而若以爲山陵之事至重,不可以退行,而觀武才,亦行於其日,則監役及陵參奉,亦是擧子,必不觀光,勢有難便矣。上曰,三日亦吉耶?錫胄曰,三日亦吉云,而兩所錄名甚多,軍兵亦多矣,行於三日,則似甚促迫矣。上曰,若或遠退,則日氣甚熱,何以爲之?錫胄曰,草樹漸茂,若或遠退,則似難耳。上曰,癸丑年觀武才,至於連四日爲之。今若試取之數甚多,則何以爲之?錫胄曰,儒生庭試,古有行於初日者,或有行於終日者,今則十七日開場,而先射閑良可爲直赴者後,儒生庭試,設行於十八日,則似可。若於十三日開場,而十四日·十五日,以國忌,中止矣,至於十七日而更設,則事有不可,莫若設行於十七日也。上曰,然則齊陵塗灰,改擇日退行,而觀武才,定行於十七日,可也。錫胄曰,除初試,柳葉箭·片箭之類甚多,初日則以柳葉箭先射,翌日則都監將官及及第初試者,令射片箭·柳葉箭,而儒生,竝爲製述,則可矣。日勢若此甚長,儒生之試,若出短篇,則一人有能作二首者多矣,必出長篇,可矣。李師命曰,上年春塘臺,以退定時刻之故,收卷極多,頗有混雜之弊,今則日長若此,必無退定時刻之限,可也。上曰,今則限午正,可也。師命曰,午正可矣。若限未時,則雖策文,可以製之,題若早出,則午正之限,亦頗餘裕矣。上曰,鞭蒭,則日勢漸熱,馬必流汗致傷,何以爲之?錫胄曰,都監,用劍之士,亦有之,馬上才鞭蒭之技,使問以雜技而爲之,則可以息馬,且鞭蒭,甚是易技,馬若熟路,則中蒭者,逐日漸多,賞格,可以有差於他技矣。
金錫胄曰,觀武才,二日若或未終,則可於三日終之矣。各技,直赴殿試者,在前,則以他技,卽爲坐次,今亦依前爲之耶?上曰,依爲之。
金錫胄曰,鞭蒭甚易,故曾經禁軍將官者,則皆以鞭蒭擧案,其類,非以渠馬也,必借軍兵之馬,禁軍之馬,雖曰七百,而其中可騎蒭者,不過八九十匹,可鞭蒭者,不過三四十匹也。禁軍馬兵之外,使不爲鞭蒭,可也。上曰,依爲之。
金錫胄曰,今此觀武才時,大殿別監五六人,以欲爲觀光之意,來訴於兵曹。在前則別監之願赴者絶少,故或有稟旨許赴之事,而今則其數頗多,自本曹,不敢擅便,敢此仰稟。上曰,五六人之數,亦非甚多,依前許赴,可也。錫胄曰,例於觀武才後,入格人等,有論賞邊將除授之事,而作闕除授事,亦不便矣。頃日蛇梁萬戶方履吉,水口萬戶南斗六,新爲差出,未及赴任,與其已赴任作闕者有間,而兩人,俱是軍門解事之人,留置京中,亦有用處,勿令赴任,而以其窠闕,用之於論賞之時,何如?上曰,事果兩便,依爲之。出擧行條件
金錫胄啓曰,頃日掌令金世鼎所啓,有管理廳屯田鎭長査覈變通之事,而所謂變通者,謂山火田也。若査其鎭長之廉貪則可矣,其餘,別無査覈之事矣。李師命曰,各山郡流民之聚合,而設立屯長者,朝廷皆曰可罷,而大邑守令,則山火田所食之米,或至千餘石,其他紬布之收,亦至甚多,各邑守令則何使之貪取,屯田則何可必罷之也?山火田峽邑屯欲罷之說,實不知首末,非有益於國家,只爲守令之私耳。聞成川倅所食火田之米,一年數千餘石,而勅行之需,則必更出於民間,順川七百餘石,德川·价川八百餘石,瑞興最多,而今入於管餉屯田云矣。金世鼎之言,不過聞其處守令之言,守令之於屯田,有同馬疥,必欲罷之,有不可取信者。錫胄曰,此則瑞興府使洪以處之文報,而若能査事,則可以知之矣。師命曰,屯田與官家,有同讐敵,今若罷其屯田,則官家必侵責屯民,一倍凡民,若罷則勢不可保存,亦甚可慮也。
金錫胄又啓曰,觀武才時,都監軍兵,當以鳥銃試藝,而卽今日氣薰熱,且不合於御前試所。依前例,命官試取于慕華館,而入格之數,別單書入,以爲詣闕論賞之地,似當,故敢稟。上曰,依己未年例,以命官,試取於慕華館,而領賞之時,則一體詣闕爲之,可也。
又啓曰,在前有三南月課,鳥銃價米,自京衙門,分用鑄送鳥銃之規矣。卽今三南需米,連續上來,鳥銃價米,自軍門取用,其代,鳥銃分定三處而鑄之,下送三南,則似好矣。上曰,依爲之。
又啓曰,頃日李䎘,以軍兵所佩刀劍,皆是貿取之物,品劣不堪用,自本曹,別造累千柄,而其中刀匣所褁皮甚難,司僕寺故失馬皮數百張,雖已取用,而亦不足於裝造,故李䎘,以屠肆牛皮收給裝用之意,定奪,而其時適値牛疫,不得開肆矣。今則諸處屠肆,皆已復設,依前定奪,收用牛皮,似好矣。上曰,依爲之。
李師命曰,近來百隷怠官,極矣。庶官則政院,猶可催迫,而至於兩司,則無可奈何,諫院,則一度前啓之後,迨至一月,了無更啓,甚可怪矣。卽今凶年若此,農務方急,兩司之官,牌招肅拜,未赴任守令,使之斯速署經以送,何如?上曰,依爲之。
又啓曰,臺官之牌不進者,甚難,頃者李端夏所啓之事,又言于政院,以爲變通之地,可矣。錫胄曰,雖或囚禁,無可奈何,諫官之責,大則朝廷之是非係焉,小則生民之得失係焉,而若或當身欲爲之則可也,非可敎而爲之者也。
李師命啓曰,頃以上候未寧之故,經筵久罷,而經筵之官,其責甚重,可以導迪聖學,可以補過拾遺,而可置其任者,或未得其位。夫林泳·吳道一,少年中,文學最優者,而未蒙天點,不在經幄,此臣之所懷於外者,故敢白之耳。上曰,知道。
金錫胄又啓曰,近來武才極盛,頃在孝宗朝,則以柳葉箭一巡四五中,爲極技,在先朝,則十巡二十五中,定限給料矣。今則亦或有十巡四十五中者,武才之盛,比古倍矣。而獨文才甚少,以臣少年時所見言之,有鄭斗卿·趙絅輩數人,中間,亦不無人,卽今則漸無,以至朝著之中,未有主文之人,此無他,朝家未有勸奬之道而然耳。當此之時,文才雖曰無用,而文武竝用,自是國朝之舊典。且以壬辰之事觀之,柳成龍·李恒福·李德馨輩數人,自是文士,而終爲濟艱之用,亦不可謂文士之無用也。卽今文才,如是蔑如,甚可歎也。今若出讀書堂,以爲培養,則亦可庶幾,臨風詠月,雖曰無用,從此可爲通經博雅之士矣,是在聖上之留念耳。頃日臣之掌文衡時,議選讀書堂,而崔錫鼎·任相元·李玄錫三人,謂之可選,而士友間,亦且流傳矣。其後任相元,爲中試堂上,事且遷延,至今不爲耳。卽今則詞賦雖非其所長,而李師命所達林泳最尤,吳道一次之,而爲人博雅,異他文臣,若能勸奬成就,則如此之類,蓋寡,玉不琢,不成器,是在勸奬之如何耳。若於經筵進講之時,聖鑑親見,則可以知之矣。我國家,素稱文明之方,則卽今文學,不可謂無用,而廢之也。師命曰,臣之所白此二人,經筵出入,無出其右,何不置之於玉堂,而有時講論聖學也?上曰,知道。
李師命啓曰,政院所用紙地甚夥,而下番翰林,則專掌修史,故入侍草冊之外,凡干疏箚及各道狀啓,必須豫爲謄出,可無落漏不書之患。而紙地減下之後,常患不足,當初裁減,旣出看費之意,則到今,雖不可復舊,而戶曹年分休紙,其數甚多,自本曹,公用之外,例有分兒之規,間或應求於他人,若令本曹,逐月進排,而每月以十五斤爲定,分給翰林上下番各五斤,以五斤,分給於注書兩人,則庶可補用矣。上曰,事果如此,年分紙十五斤,令該曹,逐月進排事,分付,可也。
觀武才,十七日設行,儒生試取,則十八日爲之事,榻前下敎。
齊陵石物塗灰吉日,差退之意,分付該曹事,榻前定奪。
兩司在京呈告·未肅拜人員,卽爲牌招察任事,榻前定奪。以上燼餘
上在昌德宮。停常參·經筵。
宋昌啓曰,明日常參·經筵,取稟。傳曰,停。
又啓曰,來十五日,儒生殿講日次,而國忌相値,頉稟。傳曰,知道。
下直,所已萬戶李簾,光山萬戶李羽朝。
自昧爽至辰時,有霧氣。未時申時,日暈。夜一更,月暈。五更,有霧氣。
尹以道,以都摠府言啓曰,今日入直軍士,中日習射,請出標信。傳曰,知道。
答吏曹參判南二星疏曰,省疏具悉。卿其勿辭,調理察職。疏本在下
趙世煥,以漢城府言啓曰,京中戶籍二件內,一件,藏於江都事,曾已事目啓下矣。戶籍,已爲完畢,今當下送,戶籍冊結裹雜物,令各該司進排,領去官吏所騎馬及戶籍冊載持馬,依戊午年例,令該曹,給送,何如?傳曰,允。
以全羅監〈司〉啓本,傳于尹以道曰,忠義衛金南老擊錚行査,在於庚申秋間,而再周年之後,今始啓聞,其怠慢淹滯之狀,殊甚駭然。當該監司,從重推考。
以全羅監司,以私婢旕德燒死,私奴金承等渰死事,啓,傳于趙世煥曰,令本道,燒死渰人等,恤典擧行。
正言權持啓曰,臣以庸陋,待罪藩幕,不意新命忽至,恩召繼降,臣聞命驚惶,顚倒上來,而第緣臣夙患痰動輒危劇。近復毒腫,生於脚下,累日驅馳,其勢甚重,不能屈伸,時復昏倒,行到坡州,僵臥村舍,因縣道呈病,見阻不報,則不得已扶舁病軀,寸寸前進,來伏城外,無計就列,陳章未徹,情勢悶蹙。又於此際,召牌臨門,嚴畏分義,不可俟駕,而精神昏憒,刺痛益甚,欲起還仆,竟未祗赴,逋慢之罪,至此尤大,何可一刻仍冒於臺席乎?請命遞斥臣職。答曰,勿辭。
魚震翼啓曰,正言權持,再啓煩瀆,退待物論矣。傳曰,知道。
司諫申琓啓曰,臣母病危苦,情理煎迫,不避瀆擾,冒呈辭疏。救護之命,雖出於聖慈,癏曠之罪,已積於臣身,感激之餘,愧懼靡容。適於此際,召牌遽降,分義所在,惟當奔走趨命,而母病危篤,晷刻難離,且於憂遑中,素患疝症,挾痰重發,不能屈伸,亦難自力,欲起還仆,竟未祗赴,俟病小間,今始來避,臣之罪戾,益無所逃。何敢一刻晏然於諫職乎?請命遞斥臣職,答曰,勿辭。
魚震翼啓曰,司諫申琓,再啓煩瀆,退待物論矣。傳曰,知道。
掌令尹世紀,持平尹德駿啓曰,請發配罪人姜萬鐵依律處斷。請公洪右道東堂初試,亟命罷榜。請亟寢赤筒作畓處,還屬宮家之命。請平山府使李行登,拿問定罪。請平安兵使李仁夏,從重推考。請亟寢尙仁詹絶島定配之命,仍囚嚴刑,期於得情事。措辭見上答曰,不允。拿問事,依啓。
弘文館副應敎沈濡,校理權斗紀,副校理李世白,著作李頤命等,箚曰,伏以前冬,臣等,進講豳風七月之篇,聖上臨文感發,反覆討論,又敎以嘗作一屛,置諸左右,臣等,私心喜幸,有以見聖上至誠憂勞,不敢荒寧之盛德也。入侍大臣,因請以吏判李䎘家所藏我國農家十二月圖進,備睿覽,蓋爲其古今異宜,風土不同也。自上卽命取入,更令本館,移寫以進,臣等,看檢校讐,刪煩補略,繪事纔完,今始投進,倘於淸燕之暇,頻加省覽,使艱難勤苦之狀,常在目前,哀傷惻怛之念,不間須臾,則驕矜逸豫之私,自然退聽,而子惠懷保之恩,可以下究,豈但爲一時觀玩之具而已也?豳風無逸之意,不過如斯,苟能推此以往,深知小人之依,則國家長治久安之業,恐未必不基於此也。是圖也,逐月敍事,尤有關於知天時授民事,而然其良田樂歲,服力耕斂之事多,水旱飢饉,顚連溝壑之意少,此則聖上澄察之際,可以反隅處也。近年以來,咎徵恒若,連歲阻飢,荒疇敗廉,在處皆然,歲時進醵,非所敢望,而耕播鋤耘,不盡其力,生理斷絶,怨詈朋興,張栻所謂西周之民,相與咨嗟詠歌,服習勞苦者,不可復見於今日矣。爲民父母,寧不衋傷?更願聖明,深念于此也。臣等,俱以無似,待罪近密,未嘗以生民疾苦,眷眷開陳,導聖上如傷若保之仁,反以寂寥數語,冀幸於依俙圖畫之間,斯已末矣,而區區憂愛之誠,有不能自已者,玆當進獻之日,略陳所懷,惟聖明財幸焉。取進止。答曰,省箚具悉。箚中所陳誠甚切至,可不留心而體念焉?
答同知尹以濟疏曰,省疏具悉。卿其安心勿辭,調理上來察職。疏本在下
正言李三錫疏曰,伏以臣,螻蟻之一庸臣耳。試之州郡,旣無剸劇之才,置諸臺閣,又乏諫錚之資,宜屛迹田園,如此終身,萬萬無慽。去年上京,只爲祗肅該寺,而適緣燕路行役,力疾跋涉,苒荏經年,今春下鄕,實出私情所迫,而堇堇舁抵松楸,宿疾纏身,日漸危重。不料夢寐之外,召命踵至,幸蒙恩遞,曾未有日,而新除之恩,又此耑降,驚汗未止,感涕先零。自揣畎畝之蹤,有何可錄?前後誤恩,添竊至此,第念臣之進退,實多狼貝,以言病勢,則膏盲已痼,以言情勢,則彈墨未乾,一退之外,更無他策。噫,身旣病不能進,而口又無言,則是負我聖明也。生逢堯·舜,豈無永訣之恨乎?玆陳瞽說,以替不俟駕之義,伏願聖明,試乘察焉。臣竊伏覩,聖明天資卓越,英斷超出,粵自更化以來,聖德日新,聽言如流,凡諸累朝之闕典,至于今日而大行,則淸明不世之治,可以拭目佇矣。而然於近日,漸不如初,臨事而未免偏係之私,發言而不無失中之擧,至於劾一宰臣,而殿下斥以過激,特令罷遞,論一藩臣,而殿下諉以妄論,黜除邊邑。噫,原其本心,慷慨無他,而臨事誰着,似涉恇怯,則身被一劾,渠亦無辭,而朴泰輔之職,在於論思,有懷必陳,其唐突出聲,不效循默之習,亦足可尙。論報籌司,便否有條,而私書相臣,果有是事,則人言之來,胡得免焉?而申懹之身居言責,不避時諱,其遇事糾劾,不失臺閣之體,乃其職耳,而殿下輒下嚴批,折之太甚,至使言事之臣,蒼皇去國,朝著之間,氣像不佳,此臣之爲聖明,不能無慨然於心者也。噫,訑訑之色,尙且拒人千里,而況罷斥之,遠黜之,不少暇貸,若此其甚,則此不瑕有累於聖明之德乎?又伏惟念,我國朝以來,外戚多執權柄,雖是祖宗朝之事,爲聖子神孫,固不當取法也。蠹國病民,世有其患,而其間或有自附淸論,扶救士林者,或有以肺腑之親,功存社稷者,此則不可以外戚待之,亦不可以外戚據之,卽今金錫胄,是也。噫,功成之日,苟能角巾歸第,手釋朝權,使一代士類,責以寅協之美,激濁揚淸,以淑賢路,則於錫胄,乃是第一件事,其必有辭於後,而如或身係安危,勢有所難決,則必須益勵淸操,不事第宅,一心謹愼,不失士林之望,庶可以上副聖明倚毗之重,下答朝廷期竚之責,而第未知錫胄,能有是歟?臣之此言,非爲錫胄也,爲國家也。兵柄可授,政柄不可授,何則卽今淸朝前後之輩,多是士類,則豈有名爲士類,而甘受進退於外戚之手,以貽後世之羞乎?噫,外戚之患,尙慮卽如此,況閹寺之患乎?大則喪人國,少則累君德,可不懼歟?可不愼歟?是以,古昔賢君誼辟,待宦寺之道,其閑甚嚴,雖在宴閑之時,亦不敢親密於左右所任,不過灑掃使令而已,則其意豈有他哉?臣固知聖明之世,必無此慮,而猶且吃吃於斯者,竊念我后之聰明睿智,必能益加惕念,思軼於堯·舜之聖故耳。臣言略盡,而又有所不可終默者。臣於上年,忝居憲職,以一貪吏劾遞之事,有所發論於完席之上,所謂貪吏,卽蘇斗山也。因同僚所爭,許以姑觀自處而爲之矣,厥後,臣以他事,得遞本職,斗山則自廟堂,朦朧啓遞,曾未移晷,旋卽超遷,至授北閫,徒知不有其輕論,自不覺政體之顚倒。噫,此豈理哉?斗山之前後貪汚,衆口難掩,一線公論,不無所激,致令大臣,相繼陳箚,峻斥之歸,理當任之,則臣之情勢,姑置不言,以一世淸名雅量,負都民加額之望者有年,幸覩今日居在近君之位,則其朝野之望,爲如何哉?而因一貪吏,不顧政體處事之失當,自不能免焉,則引君當道,將責之誰乎?此又臣之爲廟堂,不能無慨然於心者也。臣今年已六十,鬚鬢盡皓,口無完齒,顧此衰朽之質,不但與世齟齬,加以入春以來,狗馬之疾,斷無一分自力之勢,至於右邊脚部,酸痛無時,全不運用,跬步之間,亦難自運,況可望扶曳於四五日之程,祗肅恩命乎?嗚呼,古人有言曰,尸位不恭,進言有義,今臣,身雖病退,言或不廢,則臣之退,亦一進也。伏乞聖明,察臣眷繾之微忱,憐臣垂死之餘喘,亟削臣新授職名,仍爲汰去仕籍,安意藥物,使之畢命於松楸,則地下人間,殞結圖報。臣無任屛營祈懇之至,謹昧死以聞。答曰,省疏具悉。以頒白之年,甘心趨附於年少之輩,務爲乖激之態,誠未滿一哂也。勿辭。
吏曹參判南二星疏曰,伏以臣,頃叨諫職,病未卽祗謝,方切惶悚。夢寐之外,旋有踰分之除,自惟無狀,何以得此於君父,朝除夕遷,輒據淸要之伴哉?六官之職,莫重銓司,而佐貳之任,實分其責,臣以昏庸,素乏藻鑑,中年流落,益罕座接,朝士姓名,尙未能遍識,況望其稱量賢否乎?遠外人才,全未有所聞,況望其披剔幽隱乎?一參政席,敗闕可以立見,其不敢冒處妨賢也決矣。縮伏一旬,恭俟物議,而尙今無聞,臣竊訝焉。且念臣,少而多病,老益沈痼,平候無事,恒以病人自處,近因行役,蕩敗非細,還歸之後,危症旁疊,乍寒乍熱,有以氣瘧,食物近口,輒有嘔吐,一日所飮噉,不過稀粥數種子,冷水五六椀,眞元不能收拾。肌膚日益消脫,僵臥床褥,奄奄若泉下人,加以左邊肩脾,爲冷痰所凝附,晝夜酸痛,右邊脚部麻木,全未運動,房闥之內,强試散步,則虛汗如瀉,喘急欲絶,似此症情,非但同朝儕流之所目見,醫云若不及今治療,則恐難可爲云。卽今臣循墻愧懼之外,實病又如此,萬無奔走供□□之望。伏惟聖明,天地父母,諒臣情勢病勢,亟許遞改臣新授本職,俾安私分,俾延殘喘,千萬幸甚事。入啓。批答見上以上燼餘
上在昌德宮。停常參·經筵。
自昧爽至辰時,有霧氣。午時,日暈。
夜一更至三更,月暈。
下直,忠原縣監沈楫。
魚震翼啓曰,明日常參·經筵,取稟。傳曰,停。
獻納金世鼎啓曰,臣積傷之餘,賤疾沈痼,陳章乞免,不能供職,遽被召命,强起出仕,重觸風寒,未免添傷。又於引對之日,力疾入侍,痰熱上升,頭眩目昏,胸膈悶塞,幾至顚仆,還家之後,不省人事,委身床席,末由起動,逐日尋單,察任無期,虛帶職名,罪積癏曠,惶懼蹙憫,若無所容。再昨嚴召之下,病勢益篤,欲起還仆,竟未祗赴,逋慢之罪,臣實難逭,而兩日之後,俟病少間,今始扶曳來避,臣之罪戾,至此尤大。請命罷斥臣職。答曰,勿辭。
掌令尹世紀,持平尹德駿啓曰,請勿留難,發配罪人姜萬鐵依律處斷。請公洪右道東堂初試,亟命罷榜。請依該曹覆啓,亟寢赤筒作畓處還屬宮家之命。請平安兵使李仁夏從重推考。請亟寢尙仁詹絶島定配之命,仍囚嚴刑,期於得情事。措辭見上答曰,毋庸瀆擾。
魚震翼啓曰,獻納金世鼎,再啓煩瀆,退待物論矣。傳曰,知道。
又啓曰,兵曹郞廳來言,闕內各處,入直軍士夜巡檢矣,敢啓。傳曰,知道。
左贊成金錫胄疏曰,伏以,臣於頃者,酷被洪致祥之誣辱。其在臣自處之道,豈不欲削跡斂遠,以避讒謗,亦豈不知顧惜身名,而爲保完晩節之圖乎?第以每念時事,艱虞尙多,繼承明旨,勤懇彌切,棄擲遁逃,義有所不敢,而方且受命,有變通軍制之事,此又國家一大擧措也。別軍,雖已啓下,大臣之會議未易,行與不行,尙未決定,臣於此,惜其事之未了,擬欲遲待數月,從容辭罷,庶幾無大傷於進退之義矣,昨伏聞正言李三錫辭疏中,又復斥擧臣名,抑揚多端云。此人之事,臣固知之稔矣。本來頭面,雖未知幾番改換,而目今見處之任,旣是諫官,疏中劘切之言,便一彈章,則蓋與致祥,未及上徹之科製,大有不同者,而其中角巾歸第,手釋朝權等語,雖謂臣之頂門一鍼,可也。臣之當退不退,遷延數月之計,益可見其迂避無決,而今不可更有所待矣。況此親臨觀武之期,只隔四日,此事,專在本兵主張,則臣又何敢冒沒强顔,以管理諸務於武帳羽衛之間哉?伏願聖明,俯察至懇,亟命解臣職名,許臣休退,俾得置身於祠觀,以沒餘齒,以終始天地生成之德,臣不勝千萬祈祝之至。取進止。答曰,省疏具悉卿懇。昨觀李三錫疏中侵斥之語,不覺駭異也。如此怪妄不正之言,何足掛齒哉?卿其安心勿辭,速出行公。
備忘記曰,今下豹皮一令,玉堂賜給。
全羅道生員崔綺翁等疏曰,伏以,恭惟我主上殿下,睿智天縱,聖學高明,崇儒重道,夐出百王。間者特從中外章甫之請,許以文成公臣李珥,文簡公臣成渾腏食聖廟,遂竝及宋朝三賢,克擧前代之曠典,甚盛德也。抑臣等竊念,李珥·成渾之後,以儒名世者,莫如先正臣文元公金長生。其淵源純正,造詣崇深,蓋無愧乎前賢,而又有大功於吾道,是宜與李珥·成渾,一體從祀,而不可闕遺者。玆敢不避僭猥,略陳其實,惟殿下財察焉。臣竊聞之先生長老,金長生,天資和粹,自然近道,而向學又甚蚤,蚤從李珥,得聞道義之要,篤信其說,潛心服行,而推而極乎考亭,一以爲準焉。其爲學也,立志專而確,用力密而篤,玩索踐履,交致其功,自弱冠,至于耄耋,無少懈焉,故德器渾成,容貌盎粹,汪洋深厚,不見涯涘,而平易之中,自有成法,廣大謹嚴,規度兩至,論其所就,益庶乎古人所謂安且成者矣。是故,其進而立於朝,則講說啓沃,必本仁義,而君上敬重之,去就辭受,動合禮節,而卿士矜式焉。其退而居於家,則孝悌通於神明,而子弟從善,德義孚於人心,而鄕黨化服,至其引接學者,師道尊嚴,而諄諄善誘,至誠無倦,一時後進之士,聰明英偉者,莫不翕然宗師,得以成德達才,而其餘,亦皆循循謹飭,知所趨向,至今兩湖之間,儒學蔚然,爲吾東鄒魯之鄕者,卽其遺化使然也。抑又有大焉者,吾東性理之學,自本朝五賢以來,至于李珥·成渾,固已闡明無遺,而唯禮學,自朱夫子編輯家禮,尙有未成書之歎,後來諸儒,講說各異,而卒莫有折衝者。是以,禮經之旨,猶且未明於世。長生嘗慨然於此,專心禮書,講磨硏究,旣一一以身體行,而又著家禮集覽等書,以傳於世。蓋其參互考證,實萃諸家之說,而若其斟酌古今,損益質文,則一本於朱子之旨,故自家鄕邦國,變禮疑文,莫不取正於此,而東方禮學,遂以大明,其功可謂盛矣。夫以長生道學之醇,德行之懿,出處進退之心,啓發後學之功,固爲李珥·成渾後一人,而卽其闡明禮學,羽翼吾道之功,又如是卓絶,則從祀聖廟,豈可謂非宜非哉?抑長生之沒,距今五十餘年,而尙無以此請於朝者,蓋以兩臣之請,久未蒙允許,而不敢一時竝擧也。今殿下,旣許兩臣之祀,則此固當爲次第事,臣等之請,又烏可已乎?玆敢裹足遠赴,齊聲仰籲,伏乞殿下,深察長生道學功烈,允合祀典,特從多士之請,命與李珥·成渾,一體從祀於聖廟,俾祀典無闕,士林無憾,不勝幸甚。臣等無任瞻天望聖激切祈懇之至,謹昧死以聞。答曰,省疏具悉。文廟從享,事體至重,有難輕許矣。爾等,退修學業。以上燼餘
上在昌德宮。停常參·經筵。
卯時辰時,日暈兩珥。巳時,日暈。初昏,蒼白雲一道如氣,起自南方,逶迤指艮方,長竟天,廣尺許,良久乃滅。
魚震翼啓曰,〈明日〉,國忌齋戒,再明日,正日,此兩日,視事,頉稟。傳曰,知道。
趙世煥,以永昭殿參奉,以入番宗室意啓曰,本殿參奉尹世興·金萬㦳,今此春塘臺,竝皆赴科矣。依前例,令該曹,假官差出,何如?傳曰,允。
傳于尹以道曰,大臣·備局堂上引見。
巳時,上御熙政堂,大臣·備局堂上引見。入侍,左議政閔鼎重,行禮曹判書呂聖齊,江華留守趙師錫,吏曹判書李䎘,戶曹判書尹堦,刑曹判書李翊,左副承旨尹以道,掌令尹世紀,校理權斗紀,假注書南彦昌,事變假注書許墀,記事官韓瑄·申啓華。
閔鼎重啓曰,近來日氣蒸鬱,夜氣淸冷,伏未知聖候,若何?答曰,無事。
又啓曰,春塘臺親臨之日已迫,向日未寧之候,若未昭復,則恐有添傷之患耳。答曰,復常,已至二十日,更無可慮矣。
又啓曰,小臣,以不似之人,非據之任,當之已久,少無補益於國家之事,今又爲諫官之所評。絲毫無裨,物情若此,尤極惶恐。若蒙天恩,以得解遞,則實兩便於公私矣。玆敢仰達。上曰,蘇斗山之事,卿已量度處之,而李三錫之言,甚爲不似,有何小嫌耶?鼎重曰,蘇斗山事,臣元未有識鑑知人也。其治郡有名,故當此人才眇然時,欲收其寸長之才矣。非但李三錫之言也,一種之論,多有非之者,豈敢曰臣之所聞者是,而他人之所聞者非也?其時李三錫,以蘇斗山作家之說,發論彈劾,而蘇斗山,元無作家之事矣。不思實狀如此,縷縷若爲務勝者然,事甚不好。自上何不優答之也?臣亦欲上箚引咎,而欲於今日入侍之際,以爲面達情勢,故不爲陳箚矣。上曰,蘇斗山,雖有小累,治郡表著,則元無不用之理,三錫之言,過矣。卿,有何引嫌之事也?
禮曹判書呂聖齊啓曰,通信使下去時,例有忠州·安東·慶州·東萊四處賜宴之擧,而卽今凶歉若此,使臣心甚不安,欲爲自辭,而不敢直達,故敢此仰稟。頃在乙未年使行時,亦除三處,只行東萊。蓋東萊,是彼人所見之地,不可埋沒全廢故也。今者凶歉,旣如此,使臣之意,又如此,三處,則依乙未年例,減除,如何?閔鼎重曰,信使賜宴之豐盛,有同客使之供待,必使數郡,合力爲之,以其事言之,不過勞行之儀文,以其弊言之,州縣物力,浪費不貲。乙未之行,因使臣請辭,命減三處,只行東萊,則卽今形勢,又異於乙未,雖減之,亦可也。聖齊曰,賜宴之擧,所費不少,列邑,必須豫爲供具。若或減除於臨門之後,則殊無省弊之意,不可不豫先定奪矣。上曰,遠行之臣,不可無一番宴送之擧,今番,亦依乙未年例,只行東萊,可也。
又啓曰,日本所送書契圖書,例以本曹參判·參議爲之,而向者知篆諸臣見之,皆以爲誤書,臣亦取視,則果爲誤書其參判參字,故今番書契則改書其圖書以送,而他國所送,猝然較正,事亦重大,且彼狡倭,慮或有辭於前後之有異,則生事可慮,玆敢仰稟。上曰,知道。吏曹判書李䎘啓曰,判府事金壽興箚子,下本曹,而其中有韓垽·兪瑒·李后定三人超擢之語。今欲問于大臣,以爲定奪之地耳。上曰,依爲之。鼎重曰,觀其箚子,則以不爲奔走世道,頗有廉退之志者,爲可尙。頃年尹搢·宋奎濂,皆以此超擢,而今兪瑒,已至堂上三階,李后定,亦至三司之官,今若以爲擢用,而自銓曹,特加通政·嘉善,則異於常職,事有未妥。若或自上有褒奬之典,則依前尹搢·宋奎濂擢用,似可矣。韓垽則臣之異姓四寸,故臣嫌不敢有所云云矣。上曰,然則後日政,特爲留念爲之,可也。
李䎘又啓曰,近以年凶,至於御供,亦多減省,故臣頃在兵銓時,內三廳免新禮浮費之物,有參酌減定之擧矣。今聞通禮院假引儀免新時所費,亦多云。酌定其數,以除濫雜之弊事,更爲定奪,何如?上曰,依爲之。
戶曹判書尹堦啓曰,今番信使時齎去人蔘,當初以一百八十餘斥磨鍊,今減三十斤,所送者一百五十餘斥。故一邊換貿京中,一邊知委關西,而京中所貿,關西所送,雖是極擇者,色品,不及於前日所送,今方督貿於京中·關西,而關西卜定,太半不來,京市所貿,亦已絶之,至於御用人蔘十斤,督納於江界,而尙今不來。臣非敢不盡心求覓,而信使所送,恐不如前,事甚憫慮。人蔘,雖曰我國所産,商賈輩,轉輸於北京·東萊,故自爾稀貴,閭閻間藥用之蔘,亦且絶乏,不可不防禁。西南中一處之用,問于大臣,處之,何如?左議政閔鼎重曰,近來人蔘稀貴,閭閻間藥用,亦至絶乏。頃日趙世煥,爲東萊府使,啓聞,請爲防禁者,亦以此也。東萊則倭人,互市於我境,隨時貴賤,爲之買賣,不必禁斷,而北京則有時南方貿蔘之商不至,則我國商譯,多持人蔘者,狼狽失利,以致私相留託,而俾待後使。潛商之法,彼此俱嚴,而任自冒犯,如或發露,生事可慮。且我國灣上搜驗之外,彼地入柵時,點閱甚嚴,如欲禁之,尤爲便易。今後北京商賈蔘貨,一切禁斷,觀勢或復許,亦無不可。第立禁太遽,則必致商賈狼狽之患,參酌定限,何如?上曰,今此信使之行,則異於常行,擇其品好者送之,北行人蔘,當爲嚴禁,自今年冬至使,禁斷,可也。
又啓曰,頃因都承旨李師命所啓,本曹災傷休紙十五斤,逐朔進排於政院事,命下矣。紙地進排,本是長興庫事,則本曹進排之路,不可創開,況以休紙,爲史草,苟簡莫甚,揆以事體,實涉未安。尹以道曰,翰林日記草紙,旣因年凶減半,一朔所用,只是三卷,常患不足,故李師命請得休紙者,非不知苟簡,而無他變通之路,有此陳請矣。閔鼎重曰,史官草紙,豈可用休紙乎?裁減未久,數數變通,雖曰未妥,史草之用,異於他事,或參酌加給,或復舊,似當矣。上曰,戶曹休紙取用事,昨因都承旨所啓,使之分付矣。史事重大,雖曰草紙,以休紙取用,實涉苟簡,參酌更爲變通,可也。
又啓曰,臣奉使北京時,欲爲探知事情,求得搪報,而彼中禁秘者,故必給重價,然後可以貿得,而行中,旣無其價,故首譯二人,自備貿得十一卷搪報以來矣。曾前有如此事,則或爲論賞,或給其價云,而是臣行中之事,臣不敢有所仰達矣。譯官輩所給之價,亦不可終不擧論,故惶恐敢達。閔鼎重曰,如此之事,曾有已行之例,或爲論賞,或給本價,考例處之,似宜矣。上曰,考出前例,稟處,可也。
江華留守趙師錫啓曰,臣赴任江都之後,詳察諸墩形勢,西南則不至緊切,故築墩之相距,不如東北之稍近,而其中廣城·鰲頭兩墩之間,尤甚闊遠。旣無山脚之可倚,而沮洳漫衍,爲潮水之所出入,故當初不得設墩於其間者,蓋以此也。厥後兵曹判書金錫胄,以加築一墩之意,已爲定奪,而以臣所見言之,雖築一處,其間猶遠,且須塡土而築之,其勢不固矣。若於廣城邊及鰲頭邊,擇其高燥處,各築一墩,則其去浦邊,雖似稍遠,而火砲足以相及,且長串·松岡,則山脚,橫出兩墩之間,不能通望,此亦中置一墩於山脊,使之彼此相瞭,則似無欠缺之處矣。卽今農事方殷,待秋成,三處築墩,何如?閔鼎重曰,今聞趙師錫所言,則必須三處築墩,方爲完備。今年秋事若熟,則此等功役,亦不至重難矣。上曰,脫有事變,務令完固,爲宜,三處墩役,待秋擧行,可也。
又啓曰,江都諸處墩臺中,制勝·花島·長者坪·無殆四墩女墻,已有崩頹之處。蓋當初疊石而築之者,姑無所傷,而石與土相間而築之者,爲風雨所添漏,漸生罅隙,以致頹圯。至於制勝墩,則與文殊山最近,若於山上放砲,則其勢固已難支,而且其體城腹飽,易於傾頹。廣城·鰲頭·松岡三處築墩之時,諸墩女墻崩頹處及制勝體城,竝爲一時改築之意,敢達。上曰,依爲之。
又啓曰,當初築墩,雖似牢固,而或因土性之硬軟,或因人功之善否,日後隨毁隨補之患,在所不免,則其所改修功役,自本府當之乎?自京軍門,出送物力,而爲之乎?此必有一番定奪,然後可以便於擧行,故敢此仰稟。閔鼎重曰,他大臣及江華次知堂上,雖未及同議,而姑以形勢言之,當初築墩,雖使御營主之,而至於修補等事,則自京衙門拘管,不無難便之事,令本府次知,似當矣。趙師錫曰,五十餘墩修補之役,固非一島物力之所可獨當者,必有自朝家助其不足,然後可以爲之矣。閔鼎重曰,諸墩修補之役浩大,則國家當有顧助之擧,而不至浩大,則本府亦足料理修治也。師錫曰,然則役軍,當用八結乎?哨軍乎?鼎重曰,調用哨軍,似宜矣。上曰,修補之處,功役浩大,則朝家自當顧助,而至於隨毁隨補,功役不巨,則自本府主管爲之,而役夫調用,則哨軍,可矣。
又啓曰,江都軍餉,亦甚難處,積年陳久之穀,將來未免腐棄之患矣。壬子·癸丑所捧之米,尙在庫中,臣取其尤甚者,而使之炊飯,則有酸臭,作粥則無粘氣。若又因置一二年,則必將紅腐,而不可食矣。趁今變通,分給各邑,其中尤甚傷者,元石內,或減斗數,之次,或除其耗,而使之改色以納,則似或便當,而但前留守李選在任時,以陳太,分給於京畿·黃海兩道,使之改色事,啓聞蒙允,而厥後京畿監司鄭載禧,又以塵土相雜,民不願受,防啓,其時陳太,尙多未散之數,則今此陳米,必無願受之理,此米,何以處之?鼎重曰,留守主管軍餉,改色之請,誠是,而但前日陳太,旣不願受,則又給陳米,民必不悅,不可勒令分給於饑荒望哺之時。臣意則卽今戶曹所儲之太稍優,可支二三年云,令戶曹,移送新捧之太於江華,而取來陳太,換充於需用之數,如無可用之處,則或令兵曹,時時試才,禁軍及兩軍門馬軍,以此太給賞,使之喂馬,似好。陳米則令賑恤廳,取用於饑民,白給後,待秋改備新米,移送江華,充其本數,似當矣。上曰,如是則果爲兩便也。尹堦曰,然則所換米太,自此載來乎?自江都載送乎?閔鼎重曰,其數不多,運來何難?船隻往來時,亦足載來矣。大槪江都軍餉,每有積置陳久之患,而本島人民鮮少,難於盡散改色。自今以後,定其年條,或至七年·五年爲限,而及期則留守啓聞,以戶曹大同廳等處所在太米,相換用之,則可無陳腐空棄之患矣。師錫曰,除壬子·癸丑年外,厥後逐年所捧,亦有過七年之限者,而太半陳久。如是者,竝令相換,則可無陳陳之患矣。鼎重曰,年條定奪,事係變通,待後日諸大臣及次知堂上齊會時,議定,何如?上曰,江都未分給陳太五千石,與戶曹見在太相換,壬子·癸丑所捧留庫陳米,移送賑恤廳,使之改色以償,而年條定限之事,則徐待諸大臣及次知堂上齊會時,稟定,可也。
又啓曰,江都軍兵四千餘名,而地方甚浩,脫有緩急,勢難獨守,雖使通津·仁川等近邑軍士,竝爲入守,亦難分守諸堞,此非蒼卒可爲之事,不可不豫爲講定矣。閔鼎重曰,趙師錫之言,是矣。臣頃者,亦一見江都,以其一島軍兵,近邑殘弊之兵所可守之地,雖摠戎廳,亦可入守,不可不豫爲講定也。上曰,從後講定,可也。
又啓曰,本府陳租,多至三千餘石,而此乃本以米爲租者也。今旣久陳,若不改色,則將爲無用之物。在前有以租三石,作米一石,待秋還納之規,今亦依此例,分給民間,待秋作米還捧,何如?閔鼎重曰,旣是以米爲租者,而且有前例,民不稱冤,則依此施行,似可矣。上曰,依爲之。
又啓曰,江都所屬八島,漁採所産者五處,而其中長擧島,則兵曹判書金錫胄,欲爲聚民設鎭之計,罷其牧場,仍置屯將,遂爲御營廳所屬。蓋本府所用漁採之路甚廣,如勅使時,則自戶曹,分定過尺秀魚,其數極多,渠輩不能捉得於其地,或受還上,而持價轉買於他處。且別庫所儲別改色魚鹽之類,其種甚多,而經年之後,則例爲分給於屬島浦民,使之改色以納,故渠輩常有呼冤之歎。一島有無,雖不足爲江都之輕重,而在前五島所供之役,獨令四島擔當,則非但渠輩呼冤,本府形勢,亦爲難支,故臣上來時,民人齊會呼訴,臣以此意,議于大臣及御營大將·兵曹判書,則金錫胄亦以爲然,欲於榻前,稟達變通,而今日不得入侍,故臣敢此仰達。長峯島別將,亟令還罷,使之因屬本府,何如?閔鼎重曰,長峯島形勢,臣雖未知其如何,而旣非捍禦緊要之所,而本府之所取給漁採,仍此而常患不足,則不獨別庫及敕需之用,匱乏爲可慮,本府衙門,事體亦重,支供等物,亦不當使之大埋沒,仍罷屯所,而還屬本府,似宜矣。上曰,主管之人,亦以爲不緊,則罷其別將,復設牧場,使之還屬本府,可也。
又啓曰,本府,自京下來津路,只有甲串·德津兩處,而甲串氷塞,則必取德津往來,故作一亭舍於津上,用備不虞行幸之所,而慮爲風雨之所侵傷,例以蘆草,編結蔽護窓壁,故浦內不能作畓之處,多養蘆草,以爲草芚之用矣,築墩之後,御營別將,來在島中,竝其蘆田而取之。此非自朝家劃給之物,不過爲監色輩從中私用之歸,亦非本廳之所知,使之還屬本府,何如?上曰,依爲之。
又啓曰,江都內軍器,頃日中使執頉者弓子七十三張,時方改修,而其餘一百五十餘張所付筋角,亦皆蠧損,自本府,竝欲改修,而物力甚乏,不得爲之矣。黑角則當自本府,料理用之,而至於牛筋,則無路可得。在前或有以內弓房所儲下送之時,而此則自下不敢請,或令各軍門,量給其所儲,牛筋,何如?上曰,內弓房弓子,用處旣夥,而所儲牛筋,數不甚多,分付諸軍門,推移給送,可也。
又啓曰,江都內軍器,箭簇及箭羽,俱有傷損之處,而甲則鐵縫或斷,胄則起花渝色,此非鄕匠之所可改造。鍊磨匠及甲胄匠,令軍器寺起送,而雉羽·樺皮·礪石等物,亦令優送,何如?上曰,依爲之。
又啓曰,江都還上,每歲以米五千石,皮穀七千石,使之定式分給,而近來連値凶荒,不能以此遍救,故例有定式外加給之擧矣。卽今民間之艱乏方極,米一千五百石·皮穀千石,加分給之意,敢達。上曰,依爲之。
尹以道曰,此以上江都事,只出擧行條件,勿出朝報,可也。
李䎘啓曰,判付事金壽興箚子中一款,卽宋基泰除守令事也。基泰,不爲守令取才,若無特敎,該曹有難擅便,故敢此仰稟矣。左議政閔鼎重曰,所謂守令取才者,頃年李端夏建白,修明大典考講之法,蔭仕中,非生進,則皆令考講後,除授守令。如基泰輩,非不能考講,而以就講求爲守令,爲不安,不肯赴,以致拘碍法例。近或陳請除授守令者,多此類也。上曰,今此宋基泰之事,異於凡人,各別施行,宜當矣。
上曰,明安公主之宅停役,已過累年,半道而廢,爲風雨所傷,將未免永棄,事甚可慮。自戶曹,定送監役官,斯速造成,可也。閔鼎重曰,當初,以災變之故,右相李尙眞,陳達停役,其時果川縣監,以土役之故,亦爲罷黜。當初停役,旣有其意,當此春窮之日,更爲設役,非當初停役之意也。稍待麥秋爲之,似可。上曰,然則待來月爲之,可也。
掌令尹世紀啓曰,請勿留難,發配罪人姜萬鐵,依律處斷事。措辭見上上曰,勿爲煩論。
又啓曰,請依該曹覆啓,亟寢赤筒作畓處還屬宮家之命事。措辭見上上曰,勿爲煩論。
又啓曰,請平安兵使李仁夏,從重推考事。措辭見上上曰,兵使,異於凡將,不可乘轎耶?閔鼎重曰,武將,安敢乘轎?比者李佖乘轎,而爲察訪所査啓,頃在孝宗朝,南斗柄爲將官,有牽馬而大加譴責。武將,安得乘轎自便哉?臺官之啓,是矣。上曰,依啓。
又啓曰,請亟寢尙仁詹絶島定配之命,仍囚嚴刑,期於得情事。措辭見上上曰,不允。
又啓曰,召牌不進,在例當遞,請正言權持,司諫申琓,獻納金世鼎,竝命遞差。上曰,依啓。
校理權斗紀進曰,近以上候未寧之故,講筵久廢,群下頗鬱。此後則連開講筵,何如?上曰,知道。
又啓曰,臨御之後,大小出納之事及落點等事,小無遲滯之時矣,今則比前頗滯。須更加惕慮,以無遲滯之事,可矣。上曰,公事元情最多者,則不可倉卒看過,故或至遲滯,勢所然也。
閔鼎重曰,雖細鎖之事,有不安於心者,故玆敢仰達。頃臣奉使之時,不知臣行之當止於瀋陽,故自該曹,盤纏等物,一依北京使行例磨鍊,而自義州至瀋陽,不過北京三分之一也。路中治裝,則臣已領受,至於盤纏所餘者,則受之不安,故臣到義州狀啓矣,上有還授之敎。受賜無名,臣甚不安,故玆敢更達。上曰,大臣使行之具,該曹慮有不足,如是磨鍊,事亦宜矣。還納所餘,亦無前例,則卿其安心勿辭,領受,可也。閔鼎重曰,受之無名,上賜雖榮,豈敢安受?尹堦曰,路費之餘,元無該曹還納之理,而大臣以爲,不爲啓達,直爲留置本曹云。路費之餘,受置本曹,素無前例,何以處之?上謂閔鼎重曰,更思之,受之,可也。尹堦曰,各邑求請路需,雖或有餘,無還送各邑之理。本曹之還受路費,亦未妥當也。閔鼎重曰,此非各邑所送路需之比,不可以此爲據也。
上在昌德宮。停常參·經筵。
恭惠王后忌辰齋戒。
李師命啓曰,吏曹郞廳來言,臺諫有闕,政事,何以爲之?敢稟。傳曰,過國忌後,爲之。
宋昌啓〈曰〉,右議政李尙眞箚子到院,而以國忌齋戒,留院之意,敢啓。傳曰,入之。
又啓曰,領議政金壽恒箚子到院,而以國忌齋戒,留院之意,敢啓。傳曰,入之。
魚震翼,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
右議政李尙眞箚曰,伏以臣,從前以身患,仰干宸嚴,不翅頻煩,恒懷兢懼,尙多泯默。邇來十數日,負席呻楚,無能趨事,而亦不敢有所陳忌矣。昨於賓廳之坐,固欲强赴,而新添感冒,本症加重,終不得致身於登對列,斯已惶蹙知罪,而仍又痛勢漸劇,廢食委頓,精神氣力,無以收拾,自量此症,根柢已深,爲非旬月間所可差愈,則親臨觀武才,只隔兩日,決難駿奔於帳殿之下,事異常時,最關臣禮,臣何忍以晏然帶職而退臥私室哉?且正言李三錫,疏陳蘇斗山事,而極詆廟堂,臣於去歲,有所仰達於前席,而西北關薦擬之際,亦嘗與聞矣。已甚之言,雖未知人以爲如何,而忝在大臣之後,被此臺章之斥,此尤自愧疲軟,不宜仍冒百僚之首也。臣之身犯,旣係分義,口過,亦取羞辱,一遞之外,斷無他道,玆敢冒昧仰瀆,伏乞聖明,特垂怜察,將臣職名,亟賜鐫免,以幸公私。取進止。答曰,省箚具悉卿懇。身有疾恙,未得進參,顧何傷哉?箚末所陳,尤無所嫌,卿其安心勿辭,從容善攝。仍傳曰,遣史官傳諭。
領議政金壽恒箚曰,伏以臣,勞傷之餘,宿病添劇,乞暇試灸,未見少效。又自再昨,重感寒疾,表熱內火,迭相作苦,胸痞腹脹,危症疊出,廢食昏倒,頓無起身之望,曠職退伏,殆將浹旬,親臨觀武才,亦已迫期,惶憫狼狽,罔知攸處。昨者得見正言李三錫疏本,又提蘇斗山事,益厲其機牙,移鋒之攻,及於廟堂,遣辭緊而主意深,薦授北閫,臣旣主之,則其所詆斥,臣固不敢辭也。況臣無似,忝居近君之位,無以少副朝野之望,此則臣所自知,而以三錫而譏切至此,則臣之宜爲人所賤侮者,尤可見矣。其何敢强顔苟冒於具瞻之地乎?伏乞聖慈,俯諒臣病伏情勢,亟賜鐫免,公私不勝萬幸。取進止。答曰,省箚具悉卿懇。卿之所患,尙未收效,予用慮念。李三錫事,如此顚妄之言,何足掛齒哉?卿其安心勿辭,從容善攝。仍傳曰,遣史官傳諭。以上燼餘
上在昌德宮。停常參·經筵。
恭惠王后忌辰。
申時,日暈。
宋昌啓曰,明日常參·經筵,取稟。傳曰,停。
尹以道,以兵曹言啓曰,今此春塘臺觀武才時,各差備軍三百六十名調用各處,別單書入,依此出用之意,分付各該司,何如?傳曰,允。以上燼餘郞廳康聖路校正。郞廳丁志復書。
上在昌德宮。停常參·經筵。
巳時,白雲一道如氣,起自坤方,直指東方,長竟天,廣尺許,漸移南方,移時乃滅。申時,日暈,暈上有背,色內赤外靑。酉時,日有左珥。
下直,長湍府使尹攀,高陽郡守權愉,長水察訪金棐,越松萬戶朴世重。
吏批,判書李䎘進,參判南二星未肅拜,參議宋奎濂進,都承旨李師命進。兵批,兼判書金錫胄病,參判吳斗寅病,參議李東老病,參知宋光淵進,左副承旨尹以道進。
宋昌啓曰,明日視事,當爲取稟,而觀武才相値,事畢間,頉稟。傳曰,知道。
尹以道,以都摠府言啓曰,副摠官崔逸,除標信,漢城府坐起進去之意,敢啓。傳曰,知道。
又以都摠府言啓曰,今此春塘臺擧動時,本府堂上,不可不備員侍衛,而一員未差,副摠管盧錠,身病危重,決難進參,似當有變通之意,令該曹稟處,竝卽差出,何如?傳曰,允。
備忘記,傳于李師命曰,春等朔試射時,片箭三中出入番內官金起聲,特爲加資。
魚震翼,以義禁府言啓曰,今此春塘臺親臨儒生庭試時,本府都事十員內九員,赴擧,觀武才時,靑陽門禁亂都事一員,慕華館左右各一員,本府當直公事都事各一員,當以六員分差,而五不足段,都事五員,令該曹差出,何如?傳曰,允。
以平安監司,以私奴大福等十五名渰死事,狀啓,黃海監司,以果川船人李信業等渰死事,狀啓,傳于趙世煥曰,渰死人等,令各本道,各別恤典擧行。
尹以道,以兵曹言啓曰,今此春塘臺觀武才翼日,儒生庭試設行,卽日唱榜事定奪矣。武科殿試應行節目,磨鍊以入之意,敢啓。傳曰,知道。
尹以道啓曰,明日慕華館砲手試放時,承旨一員,當爲進參,何承旨進去乎?敢稟。傳曰,左承旨進去。
又啓曰,明日慕華館砲手試放時命官,何大臣進去乎?敢稟。傳曰,右相進去。
以領敦寧府事閔維重洪公道延豐地沐浴呈辭,傳于李師命曰,給由馬,令御醫持藥物隨往。
李師命,以吏批言啓曰,校書博士裵舞和,身病危重,不得行公,改差,何如?傳曰,允。
吏批,啓曰,安東府使蘇斗山戶奴呈狀內,奴矣上典,除授本職,已經累朔,朝家催督,亦非一再,唯當趁召赴任,而疾病之外,情勢不安,又加一層,斯速入啓處置之意,縷縷陳訴。蘇斗山之前後所遭,聖鑑,已燭其冤狀,朝家之必欲收用,公議可見,而病勢情勢,俱難赴任,則不可一向强迫,本府曠官已久,民事亦甚可慮,安東府使蘇斗山,依近例罷黜,何如?傳曰,允。
是日政事。以沈壽亮爲司諫,鄭勔爲獻納,金萬埰爲正言,嚴緝爲副校理,鄭載嵩爲判尹,李東郁爲禮曹佐郞,邊尙一爲碧沙察訪,呂聖齊爲左參贊,禹錫圭爲昌陵參奉,許墀爲承文博士,柳泰崙爲學諭,申琓爲司僕正,權持爲持平。
尹以道,以兵曹言啓曰,今曉罷漏,五更二點打下,推問曲折,則禁漏使令,錯認爲五更三點,遽爾呼唱,爲此誤打之擧云。曉漏未盡,徑先動鍾,事極可駭,當該禁漏使令,令攸司囚禁治罪,禁漏官之以迷劣少兒苟充,使令致此錯誤,殊甚未妥,亦令攸司推治,何如?傳曰,允。
以申琓付副護軍,南龍翼·金世鼎付副司直,權持·嚴緝·金萬埰·朴慶後付副司果。
宋昌啓曰,親臨庭試及觀武才時,大臣例爲入侍,而原任大臣,亦有入侍之時,今番則何以爲之?敢稟。傳曰,時任大臣入侍。
尹以道,以兵曹言啓曰,都摠府啓辭,今此春塘臺擧動時,本府堂上,不可不備員侍衛,而一員未差,副摠管盧錠,身病危重,決難進參,似當有變通之道,令該曹稟處,竝卽差出,何如?傳曰,允事,命下矣。盧錠所患危重,勢難進參於宿衛之列。改差與未差之代,竝卽口傳差出,何如?傳曰,允。
兵曹口傳政事,以金萬基爲都摠管,鄭好信爲副摠管。
魚震翼啓曰,近日諫院之官,無一行公之員,已極未安。且十八日放榜陳賀擧動時,兩司不可不進參,今日政新除授諫院及憲府之官,竝卽牌招肅拜,使之察任,何如?傳曰,允。
趙世煥,以弘文館言啓〈曰〉新除授副校理嚴緝,時在京畿陽川地,經筵入番事緊,請斯速乘馹上來事,下諭。傳曰,依啓。
獻納鄭勔啓曰,臣之頃忝憲職,猝患危急之症,方在人鬼關,嚴召之下,竟未祗赴,逋慢之罪,實無所逃。猥將憫迫之狀,冒陳短疏,幸荷天地父母之德,解職靜攝,復起爲人,今玆數日矣。不意玆者,新命又叨,召牌繼至,嚴畏分義,不得不趨詣出肅,而前日推緘,尙未聽勘,推以事體,勢難仍冒,請命遞斥臣職。答曰,勿辭。
持平權持啓曰,臣本庸陋,屢玷淸班,自顧無似,人謂斯何?且臣頃自西幕,承命上來,累日驅馳之際,風患痰大,一倍危重,加以毒腫,生於脚下,委頓床席,方且叫苦。不意此際,新命遽下,召牌繼降,嚴畏分義,不得不扶曳出肅,而第臣前叨諫職,適緣病劇,召命之下,竟未祗赴,方在應推之中,尤不可一刻仍冒於臺席,請命遞斥臣職。答曰,勿辭。
掌令尹世紀,持平尹德駿啓曰,請勿留難,發配罪人姜萬鐵,依律處斷。請依該曹覆啓,亟寢赤筒作畓處還屬宮家之命。請亟停尙仁瞻絶島定配之命,仍嚴囚刑訊,期於得情。分臺之後,監察卽往各該司,句管出納,例也,未嘗有無故不進之時矣。昨日廣興倉分臺,監察,或稱雨下,或稱日晩,屢度請來,終不出往,使許多漕運穀物,未免露置經夜。至於畿邑守令,爲得種太,領往累日,饑民終日苦待,竟致空還,事之可駭,莫此爲甚,其怠慢不職之罪,不可不治。請廣興倉分臺監察李泰東罷職。答曰,不允。末端事,依啓。
答副護軍金壽一等疏批。省疏具悉。疏辭當令該曹稟處焉。元疏缺
啓下禮曹啓目,粘連啓下。亦觀此副護軍金壽一等,僉知權說等各自列名上疏,則金壽一段,以爲其始祖金宣平,當新羅之末,値甄萱之亂,以古昌城主本郡人權幸·張吉,倡義討賊,知不能敵,則歸附高麗,滅萱復讐,麗朝論功行賞,以宣平爲首,權幸·張吉次之,竝賜爵爲太師,陞吉昌爲安東。卒後,安東之民,思其功德,立廟府司,以三太師竝祀,而後世子孫中,權氏最盛,廟中大小凡事,家承世襲,使他姓,不得厠跡於其間。且廟制,三太師之位,竝一行南向,金太師居東,其次權太師,又其次張太師,其序從東而西,有違於以西爲上之禮,故權家以爲非禮,謂金太師,不當爲上,酌獻之禮,先於中坐之權太師,實涉無據是如。仍據高麗史及先正臣李滉記文,以爲之證,請令朝家,裁定釐革。權說段,以金壽一之疏,皆爲誣罔,逐條論卞。一則曰,其始祖幸,爲吉昌城主,守古吉昌,守福州等說,出於麗史及諸名臣所著之文,吉昌·古昌·福州,是乃一邑也,則幸之守古昌,似當在於未賜姓之前,不可以金宣平爲城主,而權幸爲民。一則曰,鄕人報祀之典,不以爵而以德,不當以受爵之先後,爲之上下。一則曰,西上之禮,自漢明帝之永平而行之,東上則決非古禮,而以中爲主,亦是皇朝已行之禮。此外壽一疏中所陳之言,段段爭卞,其說不翅縷縷。今此三太師,廟焉而享,幾近千年,因一酌之先後,以致兩家子孫,互相投疏,有同訟場,誠是不幸之甚,而古今事蹟,旣欠明白,彼此詰讓,皆稱杜撰,實難考信而斷定。但考諸麗史及東國通鑑,則麗太祖十三年庚寅,王自將軍於吉昌郡,甄萱敗走,以吉昌城主金宣平爲大匡,權幸·張吉爲大相,陞其郡爲安東府云。而金家所謂權·張之爲郡人,權家所謂權幸之守吉昌,俱無現出處,權·張之必是郡人,雖未可知,金宣平之爲城主,則據史可證,而大匡·大相,亦爲授職高下之次第。李滉記文有曰,麗朝功臣三人,曰金宣平,曰權公幸,張公吉,又曰,爲城主金公,倡降麗者權公,又曰,賞投降則賜姓以寵權公,論戰功則從重而首金云云,則位此間有落張一枚知壽一等,於何聞之,而有此杜撰之語乎?以此觀之,其所屢屢陳列者,特牽合傅會之說也。告君之辭,豈容如是?誠可慨也。又曰,三太師祭享,豐約不均,此亦誣罔之甚者也。凡春秋享祀時,三太師子孫,一體將事,無有彼此,且祭享之需,自有定品,主事者雖欲豐殺,而亦豈有一毫便私於其間哉?此言,非惟所不當辨,蓋亦不辨也。又曰,權氏主廟事,不使他姓間之,其廉恥都喪矣。此則有當街打人底氣象,亦豈敢達於宸嚴之下者哉?蓋權氏之主廟事,其來有由矣。越在嘉靖年間,監司臣權轍·府使臣金光轍,慨然於廟宇之庳湫,卽其故址,重建奉安,仍置祭田,又買臧獲,使本府子孫之爲士族者,主其事,此規一定,因以爲常,何曾有認爲己有,不顧廉恥,使他人不得與者哉?故文純公李滉,於記文中,設爲答難,以爲旣云三功臣廟,則不專在於權氏,而獨以權氏之子孫主祀事,如之何曰,增崇祀事,皆權氏之胄主之,以權何害之有?自今勿墜定規,永世遵奉則善矣。玆豈非百世不易之正論也?其時或有爵獻違序之失,則必反覆辨論,而略無一語及此,可知其揭處之初已定也。今曰,誤之於近世者,壽一等誣飾,至此而愈甚矣。大槪玆廟缺設已近千年久矣。三家子孫,一體祗奉,無有異議,而及至近年,乃唱變改之論,直欲易序而不得,則竝其祀事而越視之,反以誤禮失序,無恥獨專等語,有若告訐者然,其在廉隅,未知如何也。又曰,辛酉年間,故文正公臣金尙憲,與權氏子孫,往復論辨,務歸正,則權氏稍有知識者,頗有悔悟之端,欲商議變通,而因缺門論不決,事竟不行,其言之爽實,一至此哉?金尙憲,果有移書於故參判臣權泰一矣,泰一答書論辨,抑揚一二,節其大略,則當初揭處之時,已定初位之序,至今七百年之間,永遵無改者,缺有意爾,何敢臆決其高下,而輕改久遠已定之規乎?與其猝改而招輕肆之譏,無寧仍舊而存愼重之意乎?其言婉直而有理。尙憲,往復數書而止,今日權氏之稍有知識,頗有悔悟之端者,未知指何人而言耶?癸丑之於辛酉,僅九年,辛酉至於今日,六十二年也。癸丑有誤禮之擧,則尙憲必言之不已,辛酉有悔悟之端,則當日之人,亦不無生存者矣。惜乎,壽一等之言也,掩弊極矣。曾於戊午,本府居金氏子孫十餘人,通文鄕中,告于地主,以爲脅持之計,臣之在本府者,亦具本末,以辨於地主,則故府使臣孟胄瑞,題辭曰,爵獻先後行之,累百年矣,雖有大人先生,爲世所重,如七十子之服孔子者,似不敢輕改云云,故金門之議,於是乃寢矣。金姓三四人,今又上來,虛張名目,謂之公議,做出浮言,稱以官令以去,當日十數人,非同姓則姻親也,其可謂之公論乎?是時府使,嚴辭峻斥之題,尙今見存矣,其可爲謂之官令乎?其曰,固守廟門,不納新任,斥去床卓,不設廟中者,臣等亦可辨之矣。廟中有司,必自官家差除,一依鄕校齋任之例,俾掌廟中之事,故凡有擧措,勿論多少,必通告有司而爲之,或有事于廟門,則亦必卜日,定期齊會而行之矣,決非人人任意自擅者也。而金哥姻戚二三人,不通於有司,又不卜日定期,突入齋堂,欲開廟門,將設床卓於各位之前,事甚謬妄,不可任其所爲,而壽一等,全沒其時輕肆之狀,直欲歸咎於臣等,臣等,苟無一言以辯之,則殿下,何從而察其是非乎?又曰,在京內外孫,列名通文于本府而醜詆峻斥,不有餘力,其所懸板,亦且見存,辨之不難,其時內外子孫,得聞安東金姓人作拿之擧,不勝驚駭,通文于本府,而有曰凡我權氏之內外子孫,亦不無金氏之外裔,則其於兩太師爵獻先後之辨,豈敢有一毫輕重於彼此?而惟是先賢之定論而如此,先輩之〈創〉設如此,當初創定之制,有義意如此,永世遵行之典,不可變如此,此辭〈意〉之所易昭,人心之所同然,不得不略加辨破。作爲文字,刻板懸壁,垂之永久,使誕妄之言,不得復煽云云,則何嘗隻字片言,敢加侵侮者哉?且曰,以金氏外孫,不敢輕重於彼此,其遣辭措意,曾不若壽一之肆意詆斥,無所顧忌者,而今乃謂醜詆峻斥,不遺餘力,不敢云醜詆者何語,峻斥者何辭?求之辭理,不近甚矣。天日在上,安敢誣哉?安敢誣哉?今年歲首,鄕居金姓十餘人,稱以歲謁,突入廟庭,首東序立,而中設之香卓,擅移於東位,私定高下,私行己志,而猶慮夫見斥於物議,爲後日自解之計,乃敢激起門親,有此叫閽之擧,其擅便做錯,驕恣誕妄之狀,亦豈其在京諸人所可知者哉?此不過尊祖之心偏重,而乃有相應之擧也。壽一等之欲所可辨明者,不止一二,而臣等,煩不敢逐條支柝也。又有所彳然於壽一等之乖激,謹進和平之說焉,臣等於金太師,亦或有外裔者,臣等前所謂內外之分,輕重雖殊,獨爭其是非而已者,正是兩家子孫之所當自盡者也。壽一等,於權太師,亦多爲外裔,則其排詆之攻斥之,不當如是也。假使臣等,其排詆攻斥,亦如壽一等之爲,則壽一等,必奮勵而相待,臣等之所不忍爲也。噫,三臣之同心協力,克濟大功,而爲其子孫者,有此爭難,韓愈所謂,兩家子弟才地下,不能通知二父志者,實近之矣。臣等至此,寧欲不辨,而亦有所不可得也,甚可歎也。伏望殿下,更加洞察,斷自宸衷,使臣等八百年遵行之典,著爲永世不易之規,不勝大願。臣等無任屛營祈懇之至,謹昧死以聞。啓下禮曹,回啓在上。
上在昌德宮。御春塘臺觀武才。
夜一更,流星出星星下,入西方天際,狀如拳,尾長二三尺許,色白,白雲一道如氣,缺艮方,直指坤方,長竟天,廣尺許,良久乃滅。自四五更,月暈兩珥。
朴純啓曰,小臣,慕華館鳥銃試所進去,下直。傳曰,知道。
寅時,親臨春塘臺觀武才。上以翼善冠·袞龍袍·玉帶·玉笏,出御帳殿,寶劍列於階下,承旨·史官,伏於左右,大臣·將士,侍衛東西矣。
尹以道啓曰,先試何技乎?上曰,先柳葉箭。又啓曰,宰樞執鼓矣。上曰,知道。
金錫胄啓曰,局別將朴守,以身病不能入來云。擧業中削去之意,敢啓。上曰,依爲之。尹以道啓曰,試所執鼓矣。上曰,知道。又啓曰,貫革尺量矣。上曰,知道。又啓曰,擧子呼名矣。上曰,知道。又啓曰,監的官伏地矣。上曰,問之。啓曰,問之則曰,柳葉箭中貫革,而矢脫而鏃入者,矢鏃俱退而革片中而破落者,何以爲之?貫邊中打鼓之數,亦何以爲之?敢稟云矣。上曰,前規何如?金錫胄對曰,矢脫而鏃入者,矢退而革片破落者,例皆載錄,貫中者三鼓,邊中者一鼓,蓋是半折,而亦是例規矣。上曰,然則矢脫而鏃入者,矢退而革片破落者,竝載錄,打鼓之數,亦依前規爲之,可也。
李師命啓曰,吏兵批,當該郞廳,御覽官案出來之後,欲爲出給,累度催促,緩緩來到,其怠慢之習,極爲非矣。請推考。上曰,依爲之。
領議政金壽恒啓曰,承傳色傳命之時,兵房承旨尹以道,不爲離席,而坐中聞敎,事體不當如是。請推考。上曰,依爲之。
尹以道啓曰,東貫革監的官,擧子金燦,邊一中,而矢數次第,不爲書塡,殊甚不察。請推考。上曰,依爲之。
魚震翼啓曰,憲府之官,以陳啓來詣矣。上曰,入前奏事,可也。持平尹德駿啓曰,請發配罪人姜萬鐵依律處斷。請依該曹覆啓,亟寢赤筒作畓處還屬宮家之命。請寢尙仁詹絶島定配之命,仍囚嚴刑,期於得情事。措辭上同上曰,勿煩。
上曰,除初試盡射後,御營大將申汝哲,使之射之,可也。
領議政金壽恒進曰,殿坐太早,日勢已晩,不瑕爲勞,入幕次少休,可矣。上曰,唯。卽入幕次少休,而出御帳殿。
金錫胄啓曰,賞格各其軍門分給之事,旣已定奪,而閑散無屬處及兵曹初試入格軍士,則自戶曹分給耶?上曰,自戶曹分給,可也。又啓,御將申汝哲,柳葉箭試射事,旣已命下矣。綾豐君具鎰,竝爲一體命射,何如?上曰,具鎰,亦一體射之,可也。尹以道啓曰,呼名官伏地者,問之則曰,宣傳官有缺御前執事,故不得連續入射之意,敢達云矣。金錫胄曰,宣傳官,雖執事於御前,其數不少,使之分半相遞,則別無斷續之事矣。上曰,唯。
魚震翼啓曰,諫院之官,以陳啓來詣矣。上曰,入前奏事。正言金萬埰啓曰,請發配罪人姜萬鐵依律處斷。上曰,毋庸堅執。又啓曰,請檜原君倫拿問定罪。上曰,勿爲煩論。
上入幕次後,魚震翼,以承傳色啓曰,監的官伏地矣。上曰,問之。又下敎曰,無呼名之聲,其已畢射柳葉箭耶?魚震翼對曰,有伏地官可問之事,故少停而問之,則曰,忠義尉李挺身,發射之後,錯認爲中,初爲打鼓矣。更考視,則矢在貫革拇刦之際,故更爲打鉦,不載於試冊之意,敢啓云矣。上曰,誤者改之,仍爲連續射之,可也。又下敎曰,柳葉箭畢射後,日勢必尙早,騎蒭初試之數不多,擧子斯速出入,可也。上出御帳殿,宋昌啓曰,試官望筒,今方書入,而擬望之人乏少,讀券官望則一望備二員,對讀官望則不能備二員,此亦曾有前例,故敢啓。上別傳敎曰,申汝哲,爲先騎蒭,可也。
上入幕次。
下敎曰,騎蒭元初試外,各廳閑散,初試類無之耶?尹以道曰,各廳閑散,雖不知幾何,而兵曹判書,方以査出來,出去矣。又啓曰,各廳閑散,兵曹査出,則片箭二百二十四名,六兩十三名,騎蒭七十四名云矣。
上出御帳殿。
申汝哲曰,都監將官騎蒭之類,未射者今四十餘人,日勢已晩,似難盡射。當射幾名而停罷乎?敢稟。上曰,姑觀日勢爲之。
領議政金壽恒曰,將官騎蒭,今日決不可畢也。明日又爲殿坐,日暮之後,則寒氣必透,玉體易傷,卽止還宮,是矣。上曰,騎蒭之數多,故欲終日爲之耳。
申汝哲曰,若射六人則可滿百數,限此以止,何如?上曰,依爲之。退鉦後,上還宮,藥房·政院·玉堂問安。答曰,知道。以上燼餘
上在昌德宮。上御春塘臺。
觀武才·儒生庭試。
卯時,日有兩珥。辰時巳時,日暈兩珥,暈上有背,色內赤外靑。午時,日有重暈。未時申時,日暈。
寅時,上臨春塘臺觀武才·儒生庭試。所御服色,威儀班列,一如十七日焉。
金錫胄啓曰,閑良先射之意,昨已定奪矣。片箭·騎蒭,當爲先射,而訓局別武士初試四十四人中,出身者四人,出其四人而使之射之乎。合爲一隊而竝射乎?敢啓。上曰,四人爲一隊,因爲入射,可也。
李師命啓曰,試官李玄錫,未及進來肅拜,何以爲之?上曰,先來者先拜,後來者追後拜之,無妨矣。領議政金壽恒曰,昨日終日勞動,今又早爲殿坐,未知聖體,若何?上曰,無事矣。
又啓曰,李玄錫入來,追後肅拜,事未妥當,使之除肅拜入參,何如?上曰,允。
李師命曰,李玄錫,家在西江,故未及入來矣。
上曰,書題早出,可也。領議政出題之時,例爲兩度往來受點,當早爲之,可也。師命曰,試官盡到後出題,古規,而李玄錫,雖不入來,以某題可出之事,先爲取稟耶?上曰,先爲之。
上謂侍衛將士曰,坐。
尹以道啓曰,訓鍊官伏地者,問之則曰,片箭當用分數耶?用矢數耶?敢稟云矣。上曰,用分數。
申汝哲曰,分數用之,則貫一中三十鼓,邊一中十五鼓,例也。而今則時刻遲延,折半打鼓,何如?上曰,然則貫一中十五鼓,邊一中七鼓之意,分付。
朴純啓曰,宗班寧恩君兄弟,伏地矣。問之則曰,頃以加平地遷葬事,上疏,而政院退却,今欲呈疏云矣。上曰,大臣進前。寧恩君兄弟伏地,請呈疏,何如?左議政閔鼎重曰,上疏雖不知何事,而政院旣已退却之後,今於觀武才之日,欲爲投疏,事甚不可。渠若有私事,則上言,可也。右議政李尙眞曰,雖凡例間事,不可越規煩達,況以政院所不捧之疏,當此觀武試士之日,欲爲來呈,事極非矣。左議政又曰,此則宗班之事,而若因此開路,則朝臣又如此,何以防其弊也?上曰,使之退去,可也。
李師命曰,科題當出矣。東邊侍衛將士退去之意,敢稟。上曰,唯。左議政閔鼎重曰,侍衛將士退去之規,謁聖則出題後,移臨於下輦臺,且慮有宣泄之事矣。前年侍衛將士退出之說,承旨旣白,故臣等果無欲退去矣。今則事體異於泮中,明倫堂,又不有出題後移臨之擧,侍衛將士退去之說,似非矣。右議政李尙眞曰,小臣之意,亦以爲不可,親臨咫尺之地,豈有宣泄之慮乎?此則異於明倫堂下輦臺,退去不可。上曰,然則勿爲退去,可也。李師命啓曰,題旣出矣。掛題之意,敢啓。上曰,知道。
尹以道啓曰,閑良安義挺,邊二中,而所啓中中矢,不書數字,當該監的官推考,使之更書以入,何如?上曰,依爲之。
上曰,西貫革不中之矢,不爲打鉦,問于監的官。尹以道啓曰,問之則曰,矢子來,進見其落地後打鉦,故自致遲延云。其言誣飾,從重推考,何如?上曰,依爲之。李師命曰,科場事體重大,如是錯誤,只施推考之罰,似緩矣。上曰,誣飾之言,極奸詐,拿問。
上入幕次後,下敎曰,片箭畢射後,當射六兩,單子書入事,分付。
又下敎曰,當射六兩者,各廳必有除初試自願之人,問啓。尹以道對曰,問之則閑良十三人外,各廳願射者,五十名云矣。
尹以道啓曰,監的官伏地者,問之則曰,武擧子所中之矢,不書名字,何以爲之?敢稟云矣。上曰,不爲載錄。
上出帳殿。
尹以道啓曰,片箭幾盡射,而欲爲雙隊,則隊不成耦,一貫革,三人入射之意,敢稟。上曰,知道。
申汝哲啓曰,雖非御前擧子,騎射者,必陜袖戰服,而都監馬兵吳二達,當此親臨之日,不爲陜袖戰服而射之,事極駭然。施罰之意,敢啓。上曰,事極駭然,令其軍門施罰,可也。上曰,片箭盡射矣。六兩尺量,可也。申汝哲曰,六兩三矢爲準,則一矢不及者,當退送耶?上曰,三矢盡射之。李師命曰,各技初試,以三矢爲準定者,一矢未及,雖違定規,欲爲施賞,則以二矢爲限耶?上曰,限二矢,可也。上曰,六兩單子書入。
金錫胄啓曰,六兩射者,必爲彎弓走躍,所施地衣,蹔撥去,何如?上曰,撥之。
魚震翼啓曰,兩司之官,以陳啓來詣矣。上曰,入前陳啓。持平權持所啓,請勿留難,發配罪人姜萬鐵依律處斷。措辭見上上曰,無爲煩論。請依該曹覆啓,亟寢赤筒作畓處還屬宮家之命。措辭見上上曰,毋庸堅執。請亟寢尙仁詹絶島定配之命,固囚嚴刑,期於得情。措辭見上上曰,毋庸瀆擾。正言金萬埰所啓,請發配罪人姜萬鐵依律處斷。措辭見上上曰,毋庸堅執。請檜原君倫拿問定罪事。措辭見上上曰,勿煩。
尹以道啓曰,拾箭官伏地者,問之,則西邊擧子,第二矢,過限而橫射,何以爲之?敢稟。傳曰,載錄,可也。
金錫胄啓曰,來十九日都監軍兵鍊習之日,觀武才相値,不得設行之意,敢啓。傳曰,知道。又啓曰,東邊擧子,借來他人之弓,强不得開弦云。退送之意,敢啓。上曰,唯。武擧子車義仁,一矢百四十步,二矢百四十七步,三矢百五十步,射之。上顧而笑之,下敎曰,除初試之類,同入耶?尹以道對曰,同入矣。上曰,兵判來前。金錫胄進而伏。上曰,車義仁,壯士也。內弓房別强弓,使之試之。錫胄曰,義仁雖壯士,力非絶倫,射法過人,能還射缺鄭英徽者,膂力勝於義仁矣。上曰,此兩人,先試强弓。申汝哲曰,今武士彎强弓,欲知其力之多少,此非遠射之弓也,必難於放矢,使之彎之而已,不使放矢,何如?上曰,問之。
上曰,車義仁·鄭英徽二人,爲先試射强弓,可也。尹以道對曰,問二人先射强弓事下敎,而下敎前,二人已入試所,何以爲之?上曰,然則從後試之,可也。上謂尹以道曰,强弓發矢開弦與否,問車義仁·鄭英徽事分付。卽出別强弓試之,則車義仁,不能彎,鄭英徽,能彎而弓短,不可發矢云矣。上曰,然則出天字角弓,試射,可也。錫胄曰,前日試射强弓時,非但此兩人而已,亦有能彎者六七人,竝爲抄入試彎,何如?上曰,允。尹以道啓曰,擧子李尙植,伏地,願彎强弓云矣。上曰,使彎之。下敎尹以道曰,强弓呼名者,稍近前試彎,可也。又下敎曰,强弓試彎人,當施賞,彎弓發矢,滿彎半彎之人,竝爲載錄事,分付。
尹以道啓曰,伏地擧子姜振武,請彎强弓云矣。上曰,使之置簿於抄成冊中,可也。
具鎰啓曰,凡試射之時,冠免則當出送,而況此親臨之際,有一擧子,臨射冠脫,當出送耶?上曰,勿問之。具鎰曰,恐爲後弊也。左議政曰,不能檢其身,何可仍置?領議政曰,似不可容貸矣。上曰,然則出送,可也。
下敎曰,强弓試彎人,速爲招入,近前試彎。尹以道對曰,今方整齊矣。旣整之後,當先達矣。上曰,盡聚後卽告。尹以道乃告曰,强弓彎射人八名待令矣。呼入之意,敢啓。上曰,出給强弓,可也。尹以道又啓曰,彎强弓人等,旣盡彎矣。出送之意,敢啓。上曰,知道。
上曰,文臣及侍衛將士可射帿者,抄出擧案。尹以道啓曰,文臣中當爲射帿者,入文試官者多矣。何以爲之?上曰,非今日必射,先受擧案,可也。
尹以道啓曰,擧子伏地者,問之,則乃內禁衛四人之請彎强弓矣。上曰,兵曹抄啓之後,不當續續爲之,退去,可也。
上曰,旗近馳道,移立他處,可也。錫胄曰,騎蒭之旗,例立其處,不可移立也。
上入幕次。小頃出御殿座。
金錫胄啓曰,侍衛將士及文臣射帿者成冊事下敎,而文臣入侍者,成冊耶?在外者,亦爲成冊耶?上曰,雖在外,亦爲之。
上曰,騎蒭未射者多矣。儒生旣已收券,使之進去走馬之場,可也。
尹以道啓曰,文擧子李養中,肩甲,中六兩矢,伏地請藥治療云矣。閔鼎重曰,儒生,不爲謹避之故,中矢無怪,而拾箭官,不爲卽報,當爲罰矣。上曰,拾箭官,從重推考,中矢儒生,賜藥物治療,可也。金錫胄曰,擧子中矢,不爲造達,拾箭官之罰,豈止推考?拿問,可也。上曰,依爲之。
尹以道啓曰,呼名官伏地者,問之則曰,金尙振,呼名當次,而不爲入來云矣。其曲折,詳問後啓計料矣。上曰,知道。
上入幕次。傳敎曰,何爲久不呼名?申汝哲曰,御營廳閑散崔時俊,呼名當次,而中間,以金尙振等十五人呼入,雖非其次,旣爲呼名,故四人入射,金尙振則非其次,不爲待令,故以致遲延。旣射擧子,無可罪之事,而呼名官金淇,則不可無罰。傳曰,拿推。
尹以道啓曰,內官射蒭後,昨日未射擧子及訓鍊都監將官,連射之意,敢啓。上曰,知道。
上曰,內官之後,都監將官連射之意已啓,而何無呼名之聲耶?尹以道對曰,其中有閑良出身,而閑良抄出,故少遲矣。
尹以道啓曰,擧子伏地者,問之,則別蓄武士柳以昌·李時積·李承起三人,而其言曰,除初試者盡射,而臣等,以初試之人,不爲呼入,故敢達云矣。金錫胄曰,必有文書之錯誤矣。上曰,文書相考。尹以道對曰,慕華館二所試冊相考,則閑良李承起·柳以昌·李時積三人,果爲初試入格,而榜目,以出身書塡,故不爲抄出先射矣。上曰,當該試官,從重推考,三人爲先入射之。
金錫胄啓曰,宣傳官,當爲騎蒭,而皆執事御前,使之下送,備馬入射,其間武兼已射之官,代使執事,何如?此曾有前例矣。上曰,依爲之。又啓曰,都摠府郞廳,亦當入射,而方爲侍衛,暫時下送以射,何如?上曰,允。
尹以道啓曰,擧子伏地者,問之,則柳以昌·李承起等二人,各中一矢,而試官流記。初無其名,恐不載錄,故伏地云矣。上曰,知道。
下敎曰,騎蒭初試之類,盡書以入乎?問之。尹以道對曰,盡書以進矣。
上曰,騎蒭畢射後,片箭又射事,分付。
金錫胄曰,五技盡爲試取矣。其中直赴之類,別爲下敎後,可以擧行矣。上曰,賞給則可於觀武才,終日爲之矣。
申汝哲啓曰,武直赴殿試坐次,用何技乎?上曰,柳葉箭五矢一巡爲之。
金錫胄曰,各技優等直赴,當爲殿試坐次者,方待令,而都監馬兵朴賢,柳葉箭邊三中,直赴,而以喪人不得唱榜,終喪後許赴他科事,敢稟。上曰,依爲之。
申汝哲曰,軍兵武士等殿試坐次者服色,猝難換着,馬兵則戰服·戰笠,將士則虎鬚·戎服,各以其所着服色爲之,何如?金錫胄曰,當冠帶,而以權衣試才之服色爲之,似無妨矣。上曰,以各其服色爲之,可也。
尹以道啓曰,柳葉箭貫革尺量矣。上曰,昨已尺之,勿爲更量,可也。
金壽恒曰,考券盡爲而所製,未爲超等,莫上莫下,故所選只是十張,當待自上處分,而定用數矣。上曰,武直赴多矣。所選十張,盡用,可也。閔鼎重曰,進謁聖之科,癸亥初則用數甚多,近來儒生所製不佳,故用數漸少,而今所擢者,別無差等,則似無取舍之事矣。上曰,此非爲多,盡用之。
上曰,殿試坐次後,未射騎蒭人,畢射於今日之意,分付。
尹以道啓曰,殿試一中,四人也。比較,何如?上曰,四人比較,可也。
魚震翼啓曰,花原監·花陵監·代原監三人,伏地請射,而宗班請射,無前例,何以爲之?上曰,明日文臣射帿時,竝射,可也。
領議政金壽恒曰,武才未試射者尙多,至於犯夜,事極憫慮,明日則令命官代行,何如?上曰,神氣如常,連日爲之,無妨矣。領議政曰,連日露處,必有致傷,明日則使試官試取,再明日賞格時,親臨何如?閔鼎重曰,此乃都下將士,非遠地擧子,雖休息一日而爲之,可也。不然則使試官早爲之,殿坐則待日晩後爲之,可也。上曰,觀武才始作後,代命官爲之試取,古無其例矣。領議政曰,然則殿坐時刻,可退定矣。上曰,以卯初退定,可也。
上曰,日勢已晩,放榜速爲之,可也。
李師命啓曰,吏曹新恩政事,取稟矣。上曰,明日爲之。
文武放榜,文用金構等十人,武用梁楫等十四人。上曰,文武出身,欲見其面目,炬燭進前,揚明之意,分付。
唱榜後,百官進賀。
宋昌啓曰,唱榜之時,臚唱之官,不能成音,使莫重盛擧,未免有欠,當該引儀,汰去,何如?上曰,汰去。宋昌啓曰,禮畢。大駕還宮後,藥房·政院·玉堂問安。答曰,知道。以上燼餘
上在昌德宮。御春塘臺觀武才。
卯時辰時,〈日〉暈兩珥。
吏批,判書李䎘進,參判南二星進,參議宋奎濂病,都承旨李師命進。
兵批,判書金錫胄侍衛進,參判吳斗寅侍衛進,參議李東老進,參知宋光淵侍衛進,左副承旨尹以道進。
卯時,上御春塘臺觀武才,先試馬上才。上曰,馬上才時,能放三穴銃者,成冊下懸錄以入。金錫胄曰,三穴銃者,初試時落馬,其餘無聞,當更使抄出擧案,而都監馬兵中,有有膂力能爲者,而旣爲出身,出身後在喪,在喪者不可隨行,故仍爲作散,而無屬處,事亦可矜,以爲置簿於別抄武士,其中有最善三穴銃者四人,竝令擧案,何如?上曰,一樣爲之。申汝哲曰,三穴銃者訪問,而自請者,擧案,可也。金錫胄曰,馬上才,立而爲之之意,敢啓。上曰,依爲之。
領議政金壽恒啓曰,連坐帳殿,今又早臨,氣候,若何?上曰,無事。
左議政閔鼎重啓曰,臣等奉命往還之時,路經海西,適有所聞,故敢達。平山乃是路邊大邑,而以兼營將之故,每以武臣差遣,以致官事蕩敗,不能收拾,道內物情,皆以爲不可不文武交差,此後則文武交差,何如?金壽恒曰,平山雖是兼營將,他邑亦有以文臣蔭官中,有治蹟表著者,則竝爲一體通擬於兼營將之處,文武蔭任中擇差,似當矣。上曰,依爲之。
李師命啓曰,今日政,吏·兵房承旨,當進去,而兵房承旨尹以道,素患胸腹痛,今方有病勢,使之豫爲出去調理,御前出納,則以代房爲之之意,敢啓。上曰,依爲之。
上曰,馬上才,元無立旗之例,而誤爲擧旗,問之。魚震翼啓曰,問之則稱以誤擧云。當該擧旗官,請推考。上曰,依爲之。
李師命啓曰,吏·兵房承旨,政廳下去之意,敢啓。上曰,知道。
魚震翼啓曰,宣傳官李弘肇,馬上才告栍之時,上上,以上中誤達,請推考。上曰,依爲之。
上曰,都監軍兵畢試之後,御營廳繼爲之意,分付。金錫胄曰,偃月刀,方整齊待令,先此,可也。上曰,然則先試偃月刀,可也。
上曰,偃月刀試才後,繼以鞭蒭,可也。
文武新來,謝恩。
魚震翼啓曰,鞭蒭旣畢之後,以落點次,雙劍試才耶?上曰,落點次爲之,可也。
又啓曰,都廳權震陽,擧子馬失勢,而不爲打鉦,請推考。上曰,拿推。
又啓曰,告栍官李元命,從中栍,以從下栍誤達,請推考。上曰,依爲之。
上曰,鞭蒭,當以禁軍繼試,而不可不息馬,其前帿箭擧案,速納,使之入射,可也。
上曰,流水官,散水於鞭蒭,過三蒭之後,拿推。
下敎曰,步軍砲殺手各技,催促入試。
魚震翼啓曰,臺官以陳啓來詣矣。上曰,入前啓事。持平權持所啓,請發配罪人姜萬鐵按法處斷。措辭見上上曰,毋庸瀆擾。又所啓,請依該曹覆啓,亟寢赤筒作畓處還屬宮家之命。措辭見上上曰,毋庸瀆擾。又所啓,請亟寢尙仁詹絶島定配之命,仍囚嚴刑得情。措辭見上上曰,毋庸瀆擾。正言金萬埰所啓,請發配罪人姜萬鐵依律處斷。措辭見上上曰,勿爲煩論。又所啓,請檜原君倫拿問定罪。措辭見上上曰,勿煩。
尹以道啓曰,依下敎,射帿之員,已聚矣。上曰,知道。
領議政金壽恒啓曰,注書雖或有出入之時,而當相遞出去,而一時出去,皆不在坐,兩注書竝推考。都承旨李師命,不能檢飭,以致如此,亦可推考。上曰,依爲之。
金錫胄啓曰,差備官,當初本曹皆擇差,而事多差誤,被罪者相續,本曹亦甚惶恐,而卽今以手生之人,卒擇以差,齟齬顚錯之事,想必益多,此後繼差未易,觀其罪之輕重,決棍警責後,使之察任,何如?上曰,依爲之。
上曰,文臣所射之帿,旣遠且高,稍低其懸,可也。
魚震翼啓曰,呼名官伏地者,問之則曰,擧子金英遠,未呼前,徑先放馬還來,欲爲更射,何以爲之?敢啓云矣。具鎰曰,次第則渠當次,而馬出之後,半路還來,欲爲更馳,事極可怪。申汝哲,聞下情,馬驕不能制,未呼名前,自躍而出云。未發矢於初蒭之前,馬卽制還去者更射,是科場例規也。魚震翼曰,若初蒭前則或可也,此則過三蒭,不可無罪。上曰,金英遠則自都廳治罪,其下連續呼名。
上曰,此後文臣射帿,尺量而射之,帿中一矢三鼓,可也。
金錫胄曰,帿箭幾盡射云,而抄士及禁軍騎蒭者待令,而馬已盡矣。使之休息,待明日騎蒭,今日先射片箭,何如?上曰,依爲之。
上曰,明日政官牌招,開政。
上曰,明日賞格當施,入格,流失,爲修正單子以入,可也。
趙世煥啓曰,伏地人問之,則曰,宗班四人,而願射帿矣。上曰,呼入試射,而擧案中退書以入事,分付。
李師命啓曰,申汝哲,已令騎射,而具鎰,亦可馳射云,令試之,何如?上曰,騎蒭已畢,片箭除初試,未射前先射,可也。
魚震翼啓曰,呼名官伏地者,問之則曰,擧子二人,猝然中惡,不得入射云矣。李師命曰,自本曹懸頉於擧案以入,足矣,何敢猥煩達?魚震翼曰,然則推考,何如?李師命曰,此罪甚重,不可推考,決棍後汰去,可矣。上曰,汰去。
上曰,鞭蒭三中以上,選之幾何?金錫胄曰,鞭蒭三中,只十八人,其餘皆是四五六中,三中以上,若欲給賞,則是乃虛授,實非勸奬之道也。且用賞木匹,隨其中數,則所費不少,甚是易技,三中勿爲擧論,只選四中以上,可也。上曰,然則三中者,不選,可也。
上曰,明日畢射給賞矣。日勢午後則頗熱,明日殿坐時,以寅正三刻,分付,可也。尹以道啓曰,寅正三刻,日勢未明,難於試射,依十七日寅正四刻,何如?上曰,然則以寅正四刻,分付,可也。
領議政金壽恒啓曰,北京通信使,以明日發送,齎咨官,自吏曹,以宣傳官假銜以送,而差定一月矣。在前則齎咨官等,必來見臣等,以爲相議之事,而今者齎咨官李萬鎰,發行在明日,而尙無來見臣等之事,其爲孱弊,不合異國之使,擧此可知。明敏解事者,勿拘時任·前銜,各別擇送,譯官知人事者一人,亦使司譯院擇定偕送事,分付,可也。左議政閔鼎重曰,彼人還去與否,尙未知之,且其事情,可有探知者,必以人事詳明者擇送,可也。上曰,依爲之。
宋昌啓曰,安寶事,旣已請寶矣。大臣意如此,〈齎〉咨官當改差,文書改入之意,敢達。上曰,知道。
領議政金壽恒曰,明日殿座時刻,稍早今日事下敎,而連四日早臨帳殿,卽今雖未知玉體之罷勞,似不無積傷之候,群情之憫迫,如何?明日乃畢射之日,令試官臣等監之,自上差晩出御,以觀賞給之時,何如?左相閔鼎重曰,近來日氣,寒熱不適,朝冷而晝熱,恐或有風露之感,使臣等早會試射,食後親臨賞格,何如?群下之情,若是矣。呂聖齊曰,令臣等早爲試取,殿坐稍晩,豈不好耶?上曰,自孝宗朝,親臨觀武才,而未有使命官代行之事矣。卿等之言若此,殿座之時,寧退以卯初,可也。李師命曰,卯初,寅四刻,其間無間隔矣。
申汝哲曰,後隊則所餘五人,未能成隊,東隊則兩人爲耦,西隊則三人入射之意,敢啓。上曰,知道。
魚震翼啓曰,射已畢矣。使拾落箭,仍打退鉦之意,敢啓。上曰,依爲之。
又啓曰,賞格單子,早爲啓下後,自各司有擧行之事矣。上曰,明日當早下矣。
尹以道,以兵曹言啓曰,今四月十七日春塘臺觀武才時,守禦使呂聖齊所啓,山城武士輩,聞有試才之命,莫不聳動,而第啓下規矩,與江都有異,武士等,以此爲歉然矣。其中騎蒭,有所不便者,山城自是守堞之地,鍊習騎蒭,實非緊者,而城內旣無馳馬之場,且無可合騎射之馬,渠輩之爲悶,其勢誠然。若依江都例爲之,則其在慰悅之道,似合便宜,而武士情願如此,故敢此仰稟。上曰,然則分付兵曹,以江都試取之規,改啓下可也事,命下矣。取考上年江都別遣御使試才規矩,則六兩三矢百步,片箭三矢百三十步,一巡一中,柳葉箭五矢百二十步,一巡二分,鳥銃三柄,一巡二分,落點矣。今此南漢試才事目,依此改付標以入之意,敢啓。上曰,知道。
是日政。以金構爲典籍,梁楫爲軍器主簿,宋光淵爲安東府使,朴紳爲平山府使,申瑞華爲軍威縣監,申晸爲禮曹判書,盧三錫爲監察,韓斗相爲禮賓主簿,李時援爲西部主簿,李世榏爲贊儀,崔廷龍爲養賢奉事,安烒爲副司直。
齎咨官李萬鎰改差,代以明敏解事人,勿拘時任·前銜,各別擇送,譯官一人,亦爲擇差偕送事,榻下定奪。
明日政官命招開政事,榻前下敎。
答右議政李尙眞箚曰,省箚具悉卿懇。自有病疾,未得入參,有何所傷?卿其安心勿辭,從容善攝。仍傳曰,遣史官傳諭,遣御醫看病。
退鉦後,上還宮,藥房·政院·玉堂問安。答曰,知道。
右議政李尙眞元箚。缺以上燼餘
上在昌德宮。上御春塘臺觀武才。
酉時,日暈。夜四更五更,月暈。
吏批,判書李䎘進,參判南二星進,參議宋奎濂進,都承旨李師命進。兵批,兼判書金錫胄進,參判吳斗寅進,參議李東老進,參知未差,左副承旨尹以道進。
卯時,上臨春塘臺觀武才。上曰,承旨來前。尹以道進伏。上曰,御營大將申汝哲,再昨騎蒭,雖不得中,騎馬馳騁,無異年少之人,熟馬一匹面給。副護軍邢浹,以八十之人,御前出入,少無衰老之態,且能中片箭一矢,極爲嘉焉,特爲加資事,分付。
領議政金壽恒曰,累日殿坐,聖體,若何?上曰,無事矣。
尹以道啓曰,片箭尺量矣。上曰,昨已尺之,勿爲更量。
上曰,片箭初試,各廳單子書入之外,更無耶?尹以道對曰,入奉單子外,更無云耳。
上謂侍衛將士曰,坐。
上曰,傳旨中申汝哲熟馬一匹面給之面字,誤以陽字書之,改書以入。尹以道對曰,注書誤聽上敎,以致如此,請注書推考。上曰,依爲之。
尹以道啓曰,呼名官伏地者,問之則曰,武兼趙錫圭,無故呼不云矣。上曰,御前無故呼不,決棍十度,承旨監杖,可也。金錫胄曰,趙錫圭,前武兼也,爲初試,似無無故呼不之理,送人捉致後,擧行下敎之意,敢啓。上曰,知道。
尹以道啓曰,呼不人趙錫圭,決棍十度,監杖矣。上曰,知道。
李師命啓曰,政官牌招開政事,昨已命下矣。今當牌招之意,敢啓。上曰,知道。
武試官申汝哲·具鎰·尹堦等進曰,試場之事,有不察之失,故敢達。擧子申翊戴,柳葉箭三中,而參試官則以一中載之,臣等所記都廳冊則以三中置簿,單子書入之時,例以參試官所記歸重,故單子中以一中書入,以致啓下,而其爲三中,明白無疑矣。單子還入,改付標之意,敢達。仍陳惶恐之意矣。上曰,許多文書,不察無怪,其單子改付標以入,可也。尹以道曰,參試官則難免不察之失,從重推考,何如?上曰,依爲之。
金錫胄啓曰,賞格啓下單子見之,則皆以前例,而鞭蒭賞格,異於前例,似有變通之事,故敢達。鞭蒭賞格,六中,以保木六疋命下,其次,各以中數,當木疋事,亦命下,而四中以上三百餘人,今若依此給賞,則所施太濫,厥責不些,似難依敎矣。前例則鞭蒭六中,木二疋,四中者,無賞,今此親臨之擧,異於常時,雖稍優於常例,不宜如此太濫矣。領相曰,鞭蒭易於他技,常時賞格之例,六中二疋,而今若六疋,則是三倍也。激勸之道,雖曰好矣,亦似太過,酌量減之,似好矣。左相曰,今觀鞭蒭,習於馬上者,皆中之,古則回鞭甚短,故稍難其中矣,今則回鞭極長,中之甚易。且以前例言之,片箭騎蒭之極妙極難,非鞭蒭之比,而賞格無異,似不得宜矣。上曰,馬上用力,不與立射同,故欲加其賞,以爲激勸之地矣。卿等之言如此,六中四疋,五中三疋,四中二疋,改磨鍊,可也。
金錫胄曰,六兩,只是觀膂力之技,而三矢百三十步最難,故閑良則直赴殿試,出身,賞格些少,大異於直赴者,稍上其賞,可也。上曰,前例如許之技,論賞皆如此,故如是啓下矣。左相曰,閑良,以此直赴,則出身,亦以此除職之事矣。上曰,單子中改付標以上,可也。
領相曰,邢浹,以片箭一中,加資下敎云。蓋貴其年老能射,而浹,自少以善射之故,累次加資,已至正憲,今若年未八十,以片箭一中,至於崇秩,則事極猥濫矣。左相曰,雖出於優老之典,以片箭一中加資,豈不過哉?上曰,年老之人,能中一矢,非年少累中之比,且壬寅年,有年老能射者加資之規,此非今日猝行之事也。李師命曰,壬寅加資者宋立,以年老能馳射爲之,而宋立,時年七十九矣。上曰,七十九,七十八,何以異也?左相曰,邢浹,若以此加資,則閫帥之人,無一人得中,而金世器,柳葉箭三中,騎蒭四中,且以金瑗之子,承襲封君,而所中如此,宜爲別樣論賞之擧矣。上曰,金世器,所中亦多,加資,可也。李師命曰,然則金世器,亦於單子中改付標矣。上曰,依爲之。
上曰,御將來前。申汝哲,進伏。上曰,此處馳馬之場,雖不如慕華館,亦可毛毬三甲射耶?汝哲對曰,此處馳場雖陜,自上若欲觀之,則猶可爲之矣。上曰,然則都摠都事·經歷·宣傳官·內官·別軍職入侍者,抄出擧案以入。
尹以道啓曰,伏地者,問之則曰,五衛將成胤童·李萬徹,請射片箭云矣。上曰,令射之。
金錫胄啓曰,在前觀武才賞格時,柳瑗,以柳葉箭三中,騎蒭三中,加資,而今丁達道,柳葉箭三中四分,騎蒭三中,何以爲之?敢白。上曰,己未年規例若此,而文書許多中,未能致察,改付標以上,則當爲加資矣。
上曰,左相來前。閔鼎重,進伏。上曰,別武士,只有五人在前,所見埋沒,加抄,何如?左相曰,此非古制。孝廟曾在瀋陽,以勇力之士可合侍衛者,抄置若干人,而仍爲流來,凡勇力之人,豈皆有識乎?若其爲人可合,則無妨矣。如無識之輩,則有弊矣。上曰,豈可只觀勇力而已乎?左相曰,然則令兵曹抄擇其可合者,而先觀其爲人,次觀其家世,可矣。如忠順衛入番者,必有蔭子孫,可矣。上曰,兵判招來。金錫胄進伏。上曰,左相,以其言問之,可也。左相言之,兵判曰,武士中勇力有識者,果有之,而前日已爲取才矣。但流來別軍職及其後加抄者有之,每每抄錄,事甚未安矣。可以閫帥之輩,一入此任,則以無他歧爲憫,故有不便加抄之論,且有勇力者,例多暴戾無識,如不得人,恐有後弊,自下不敢請抄矣。左相曰,別軍職,異於朝臣,有同私人,渠輩極以爲憫,以宣傳官之例待之,則可以通用於相當之職矣。如是而後,可無怨望也。此曾在孝廟朝,尹昌亨,以勇力,抄入於別軍職矣。以出身之人,欲擬於武職之望,以別武士見塞。孝廟下敎於洪命夏曰,昌亨,以此稱怨云,豈不合於其望耶?命夏曰,此言,上何以聞之,必由於宦侍之言,然則不可擬望矣。仍爲塞之,通塞之嚴,如此矣。今若自兵曹,抄其可者若干人,而無則不可苟充矣。上曰,非欲廣取,只以若干可合人抄之,而無拘前例,或出爲閫帥,一如宣傳官之例,兵曹知此意擧行,可也。
金錫胄啓曰,宣傳官尹一商,以柳葉箭三中,被抄於邊將除授秩,一商爲宣傳官,非久。宣傳官,是武士極選,出爲邊將,官序不當,或出六品則可矣。左相曰,宣傳官,乃武士淸職,出爲邊將,大失所望,殊非賞典陞敍,似好矣。上曰,然則六品遷轉。金錫胄曰,單子相考,改付標以入乎?上曰,唯。
申汝哲啓曰,毛毬方爲擧案,而武士侍衛,皆年少之人,不得見前事,卽今只有李佖·尹時達二人,曾在孝廟朝,試此技,摠管金世器,老於武事,亦能知之。此三人,爲先試射,其後連復試之,何如?上曰,依爲之。
魚震翼啓曰,兩司之官,以陳啓來詣矣。上曰,入前啓事。
上謂魚震翼曰,片箭入格類單子,斯速書入事,分付。
持平權持啓曰,請勿留難,發配罪人姜萬鐵依律處斷。上曰,勿煩。請依該曹覆啓,亟寢赤筒作畓處還屬宮家之命。上曰,毋庸瀆擾。請亟寢尙仁詹絶島定配之命,仍囚嚴刑,期於得情。措辭見上上曰,勿爲煩論。
獻納鄭勔所啓,請發配罪人姜萬鐵依律處斷。請檜原君倫拿問定罪。措辭見上上曰,勿煩。
上曰,昨日中六兩矢士子,何如云耶?左相曰,非大段云矣。上曰,知道。
魚震翼啓曰,片箭二中田稢,有加資之命,而稢,以柳葉箭四中,已爲加資,何以爲之?上曰,然則熟馬一匹面給。
上曰,毛毬,速使爲之。
申汝哲曰,先毛毬耶?先三甲射耶?上曰,先毛毬,可也。汝哲又曰,金成益·成遠兄弟也。與朴興元·昌元,相換作隊,所餘一人者,撥去,何如?上曰,與某人作隊爲之,勿爲撥去,可也。上曰,毛毬·擊鼓,何如?具鎰曰,當問于前日經事者而知之矣。上曰,毛毬,五矢耶?擊鼓,五度耶?三甲射,射後耶?射前耶?鎰對曰,射後矣。上曰,今番則皆手生,若或傷人則可慮,愼旃愼旃之意,分付,可也。申汝哲曰,毛毬矢,五矢也。上曰,然則擊鼓五度耶?對曰,然。上曰,三甲射之規,何如?汝哲對曰,其規無詳知者,而似當三人打鼓後竝發馬,而執鼓則五打爲定矣。上曰,知道。
上見毛毬者曰,前馬稍鈍,後馬疾者爲之,可也。
申汝哲啓曰,此司僕馬,未能習之,故在前有如此之擧,則必豫爲鍊馬以敎矣。今則無鍊馬之事,故馬不習而如此矣。上見毛毬馬不得矩律,前後互相遲速,笑曰,此則非擧子之罪也。改放馬,宜矣。上曰,今巡則是試習也,再呼名爲之,而再巡則前後馬,相量爲之,可〈也〉。上見毛毬再巡者,笑曰,今番則稍勝於前矣。
上曰,文臣帿中之賞,亦於御前面給事,分付,可也。
金錫胄啓曰,今已揷申矣。先爲賞給,而使之整齊其馬,更試之,可也。上曰,然則先給賞而後更爲之,使之整齊以待之意,分付。
李師命啓曰,賞格人崔繼哲,以直赴及第,唱榜後遊街出去,故不得待令於給賞時之意,敢啓。上曰,別置以給。
金錫胄啓曰,受賞人,重行列立,前立者先賜而跪受,除四拜出去,而後行又如之,以見面目爲可。上曰,允。
李師命啓曰,賞格人丁熙燾,以差備官,方在囚禁中,何以爲之?上曰,使本曹給之,此後則如此之類,其本曹給之,可也。
下敎曰,賞格畢後,三甲射先試事分付。左議政曰,毛毬已整齊,三甲射,未及待令,先試毛毬,何如?上曰,依爲之。
金錫胄啓曰,毛毬人等,毬在後者,令回顧以射云,則對曰,曾在孝廟朝下敎曰,追賊者不可回顧,以射者勿回顧事,旣已分付,而何以爲之?上曰,依孝廟朝下敎爲之,可也。
毛毬者落馬,上下敎曰,必重傷,令藥房別樣救療,使人問其重傷與否,可也。李師命啓曰,落馬人問之,則不至大段云矣。上曰,知道。
下敎曰,三甲射催促入試。申汝哲曰,三甲射,必平原廣野,節旋馳突,隱見相射,乃是其規,而此則地狹道一,何能成樣耶?只可依倣而已矣。
趙世煥啓曰,申汝哲,在座答聖敎,殊無敬謹之意,請推考。上曰,勿推考。
上見三甲射,笑曰,此三合三退之法也。諸將對曰,然。上曰,日已暮矣,斯速馳馬之意,分付。
趙世煥啓曰,小臣有所懷,惶恐敢達。親臨試取文武人才,大小臣僚,莫不欽忭,而第念所試,有同設戲,竊恐因此爲玩物之歸。惟願聖上,各別惕慮焉。區區所懷,不避出位,萬死惶恐。上曰,知道。
領議政啓曰,累日親臨帳殿,玉體必有所傷,不勝憂慮。今二十三日,乃賓廳引見,而自上須斟酌聖候之如何而爲之,勿爲强爲出御,宜矣。上曰,當臨時觀勢爲之矣。領議政又啓曰,無他變通之事,惟軍制一款,以左相閔鼎重,奉命出使之故,未得相議定奪矣。卽今雖入侍,悤卒之事,未能仰達,當待後日登對時,相議上達。上曰,待後日稟定,可也。
以黃海監司狀啓,執義朴世采,病重不得上去事,傳于李師命曰,安意勿辭,調理上來,回諭。
是日政。以李玄錫爲參知,尹一商爲引儀,李耉徵爲奉常副正,李星齡爲內資主簿,李爲兼引儀,李寅熺爲章陵參奉,鄭至爲兼引儀。邢浹加崇政,金世器爲嘉善,純謙爲明善,金次俊爲美錢僉使,金瑎·李汝至爲武兼,淸川君濂爲副摠管。黃道弘爲新塘萬戶,金南佶爲郡山萬戶,朴時盛爲水口萬戶,趙孝達爲蛇梁萬戶,鄭世逸爲仇寧萬戶,柳文燧爲永登萬戶,閔興魯爲訓鍊判官,鄭東奎爲宣傳官,李寅碩爲赤梁萬戶,鄭信弘爲德津萬戶,吳廷善爲甘浦萬戶,丁戒信爲在德萬戶。李二龍·朴枰·趙由亨·幸後聖·閔義重·安弘敏·李希亮·洪處武·金鼎成·李灌·崔瑞·朴思敦·田稢·鄭昌期·金賢達·丁達道·車義麟等加折衝。
差備官等就理之類,雖有生疎之罪,元無可問之事,竝爲罷職放送事,榻前下敎。
罷鉦後,上還宮,藥房·政院·玉堂問安。答曰,知道。以上燼餘
上在昌德宮。停常參·經筵。
魚震翼,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
朴純啓曰,假注書南彦昌,近有身病,而適當擧動之時,强疾察任矣。卽今病勢漸劇,不得察任,姑爲改差,他假注書差出,何如?傳曰,允。
以鄭齊泰爲假注書。
以右議政李尙眞初度呈辭,傳于趙世煥曰,不允批答。
答掌令權讓疏曰,省疏具悉。爾其勿辭,從速察職。
以江原監司鄭始成人參闕封待罪事狀啓,傳于趙世煥曰,勿待罪事,回諭。
傳于魚震翼曰,年少文官中讀書堂可合人,令大提學各別抄啓。
趙世煥,以兵曹言啓曰,當日御營軍尹守昌稱名人,自金虎門入來,差備門外擊錚,極爲駭愕。令攸司囚禁治罪,同門守門將李天培,常時不能禁斷雜人,以致闌入,亦難免其責,推考,何如?傳曰,允。
以京畿監司板橋酒幕燒燼事狀啓,傳于趙世煥曰,令該司各別顧視。
魚震翼,以右邊捕盜廳言啓曰,本廳從事官前郡守權震錫,再昨,以春塘臺鞭蒭都廳,拿囚矣。今已罷職蒙放,仍差從事官之任,依例付軍職,冠帶常仕,何如?傳曰,允。
司諫沈壽亮,獻納鄭勔啓曰,請發配罪人姜萬鐵依律處斷。請檜原君倫拿問定罪。答曰,勿煩。
掌令尹世紀,持平權持·尹德駿啓曰,請發配罪人姜萬鐵依律處斷。請亟寢赤筒作畓處還屬宮家之命。請亟寢尙仁詹絶島定配之命,仍囚嚴刑,期於得情。答曰,勿煩。
答掌令權讓疏曰,省疏具悉。爾其勿辭,從速上來察職。元疏缺以上燼餘
上在昌德宮。停常參·經筵。
魚震翼啓〈曰〉,明日常參·經筵,取稟。傳曰,停。
尹以道,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
又以兵曹言啓曰,今此謝恩使赴京時,所把驛馬,所當豫爲分定於各道,而拜表日字,時未擇定,故至今不爲分定矣。前頭擇日後分定,則似有窘急之患,應把驛馬三十五匹內,公洪道六匹,全羅道七匹,慶尙道十三匹,江原道五匹,咸鏡道四匹,以實馬分定,裝束整齊,待改分付,卽爲起送逢點之意,各道監司處,爲先知委,何如?傳曰,允。
又以兵曹言啓曰,當日摠戎廳軍官南宮裕稱名人,自曜金門入來,差備門外擊錚,極爲駭愕。令攸司囚禁治罪,同門守將朴時豪,常時不能禁斷雜人,以致闌入,亦難免其責,推考,何如?傳曰,允。
掌令尹世紀,持平權持·尹德駿啓曰,請發配罪人姜萬鐵依律處斷。請亟寢赤筒作畓處還屬宮家之命,亟寢尙仁瞻絶島定配之命,仍囚嚴刑,期於得情。傳曰,毋庸瀆擾。
獻納鄭勔所啓,請發配罪人姜萬鐵依律處斷。請檜原君倫拿問定罪。答曰,毋庸煩擾。
大司諫崔寬疏。留中不下答曰,省疏具悉。滿紙條陳,罔非切至之論,深嘉卿惓惓憂愛之誠,至老罙篤也。可不置諸左右而省察焉?卿其勿辭調理,上來察職。
右議政李尙眞身病初度呈辭。不允批答。以下缺以上燼餘
上在昌德宮。停常參·經筵。
尹以道,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。
魚震翼,以兵曹言啓曰,當日私奴命海稱名人,自宣仁門入來,差備門外擊錚,極爲駭愕。令攸司囚禁治罪,同門守門將趙穡,常時不能禁斷雜人,以致闌入,難免其責,推考,何如?傳曰,允。
僉知權悅等疏。答曰,省疏具悉。疏辭令該曹稟處焉。
兵曹口傳政事,申晸付副司直。
答戶曹參議尹趾完疏曰,省疏具悉。爾其依願往來。疏本缺以上燼餘
政院啓曰,卽伏見義禁府罪人劉起漢請刑公事判付內,有奉命不謹之罪,在所難免,以此除刑推照律之敎。起漢所犯,實是前古所無,非但奉命不謹之罪而已,雲香,旣以押昵相奸,明白納招,則起漢之費辭發明,終不吐實之狀,誠極痛駭。王府之請刑,在法當然,未及就服,而輕先照律,實有乖於按獄之體。請依該府獻議施行,何如?傳曰,以雲香之招觀之,則別無更問之事,故有此除刑推照律之命矣。依判付施行。以上義禁府謄錄
禮曹啓曰,因大臣獻議,勉齋黃氏及宋朝三賢,我朝兩賢陞配文廟事,已爲判下矣。卽當擧行,而陞配文廟,事體重大,亦多有擧行節目,待判書出仕後,相議擧行,何如?傳曰,判書牌招,相議擧行,可也。以上禮曹謄錄
上在昌德宮。停常參·經筵。
備邊司啓曰,以京畿監司狀啓,廣州雜役請勿減除事,本司覆啓中,亦非不多之多字,出草之際,以少字啓下之後,始覺其誤,不勝惶恐。元粘目付標改入之意,敢啓。傳曰,知道。以上備局謄錄
上在昌德宮。停常參·經筵,只晝講。
朴純啓曰,明日常參·經筵,取稟。傳曰,只晝講。
掌令尹世紀,持平權持啓曰,請罪人姜萬鐵依律處斷。亟寢赤筒作畓處還屬宮家之命。亟寢罪人尙仁詹絶島定配之命,仍囚嚴刑得情。答曰,不允。
李師命,以京畿監司狀啓,啓曰,大司憲李端夏病重,不得上去云矣。答曰,安心勿辭,從速出避,上來察職事,回諭。
宋昌,以禮曹言啓曰,傳曰,他國所送之物,不可不十分精擇,俾無埋沒之弊,今此信使,執政以下所贈禮單及樂器等物內入御覽事,分付各該司事傳敎矣。今此信使行期,以退定之故,禮單雜物,或有未及措備者,而且昨日差倭別單中,國王以下禮單雜物,多有增減之處,分付該各司,使之整齊後,一時內入,何如?傳曰,允。
趙世煥啓曰,吏曹郞廳來言,臺諫有闕,政事,何以爲之?取稟。傳曰,當日爲之。
尹以道啓曰,當日爲政事命下,而諸承旨,皆以申後出去,廳中只有臣以道及同副承旨趙世煥。兵批則臣以該房,當爲進去,而吏批則何承旨進去乎?敢稟。傳曰,吏兵批兼進。
吏批,判書李䎘病,參判南二星病,參議宋奎濂進,左副承旨尹以道進。兵批,兼判書金錫胄受由,參判吳斗寅病,參議李東老進,參知李玄錫未肅拜,尹以道兼進。
吏批,以李后定爲司諫,金世鼎爲獻納,南龍翼爲禮曹判書,徐宗泰爲待敎。
兵批,以朴思敦·閔會重·安弘敏·趙由亨·洪處武·鄭昌期·李希亮·車義轔·金鼎成·崔瑋·李灌·田稢·金賢達·丁達道·金二龍·朴枰·辛後聖·沈素亮爲副護軍,以金灝爲副司果,權震錫爲副司正,朴暹爲副司勇,以鄭勔·嚴緝爲副司直。
傳于趙世煥曰,五賢從祀之命,已過半載,而適緣他餘條件之未及收議,尙今遷就,揆以事體,殊涉未安。明日禮曹判書南龍翼牌招,應行節目,趁卽磨鍊擧行,可也。
右議政李尙眞身病三度呈辭。不允批答。
午時,上御宣政殿。晝講入侍,同知事李翊相,特進官崔逸,參贊官尹以道,侍讀官李世白,說經李頤命,假注書李萬齡,記事官朴泰維·申啓華。上自祈父,止白駒,讀前受音一遍訖。李世白,進講,自黃島,止我行其野,音釋註解各一遍訖。上受而讀之訖。世白,釋黃鳥第一章曰,此二榖字異義,一則木名,一則善也。又釋大旨曰,民生不得其所之詩也。上曰,唯。講畢。李翊相進曰,璿源譜略,旣已釐正。其舊件則似當收合洗草,而內入之件,其數甚多,楨·李柟家頒賜件,亦爲內入於籍沒時云,此亦出給,使之一倂洗草,何如?上曰,楨·李柟家頒賜件,旣已燒火,其他內入舊件,則當爲出給矣。翊相曰,每於式年,璿源譜錄單子,收捧修正之後,則仍令藏置,例也。而今則旣以多有差誤之處,有此釐正之擧,不可以舊捧單子爲準,此亦洗草,以爲本廳公用,而今此釐正時所捧單子,只爲藏置,以爲後考之地,何如?上曰,依爲之。
上,下敎于尹以道曰,讀書堂可合人,令大提學抄啓,別軍職,令兵曹抄擇事,更爲催促,可也。諸臣遂以次退出。以上燼餘
上在昌德宮。停常參,只晝講。
下直,安東營將崔槅。
李師命啓曰,明日常參·經筵,取稟。傳曰,停。
傳于李師命曰,日氣漸暖,晝講時刻,以巳正移定事,分付政院。
尹以道,以兵曹言啓曰,當日前都事申銋稱名人,自金虎門入來,差備門外擊錚,極爲駭愕。令攸司囚禁治罪,同門守門將申五章,常時不能禁雜人,以致闌入,亦難免其責,推考,何如?傳曰,允。
掌令尹世紀,持平權持所啓,請罪人姜萬鐵依律處斷。亟寢赤筒作畓處還屬宮家之命。亟寢尙仁詹絶島定配之命,仍囚嚴刑,期於得情。答曰,勿煩。以下缺
巳時,上御宣政殿。晝講入侍,特進官金萬基,知事呂聖齊,參贊官趙世煥,侍讀官黃玧,說經李頤命,假注書李萬齡,記事官朴泰維·申啓華。上自黃鳥,止我行,讀前受音一遍訖。黃玧,進講,自斯干,止無羊,音釋註解各一遍訖。上受而讀之訖。玧,講釋言盤,基之厚也,松茂云者,言其結架之密也。上曰,唯。以下缺呂聖齊進曰,頃於觀武才時,累日殿坐於春塘臺,厥後日氣又熱,敢問玉體,不瑕有傷乎?臣不勝區區仰慮之至。上曰,無事矣。上曰,天文學敎授宋以穎,以術學頗有名稱,曾在先朝,以造進自鳴鍾,至有除職之命矣。且於向時,渠以術,終不爲萬說輩所染,則其行己之謹愼,亦足可取,言于該曹,相當職除授,可也。玧曰,以穎爲人頗好,可合於收用矣。聖齊曰,臣曾任全羅監司時,以穎亦爲道內守令,頗有治績,非但術學之有稱,吏才亦爲可取,不可不收用也。上曰,唯。諸臣遂以次退出。以上燼餘
上在昌德宮。停常參·經筵。
李師命啓曰,明日常參·經筵,取稟。傳曰,只晝講。
又啓曰,來五月初一日,賓廳日次,取稟。傳曰,停。
右議政李尙眞四度呈辭。傳于李師命曰,安心調理。
李師命啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
傳于尹以道曰,大臣·備局堂上引見。
尹以道,以備邊司言啓曰,兵判金錫胄三度呈辭,旣有加由之命,本兵事務煩劇,如此曠日引入,而軍制變通之事,今日當爲定奪於榻前,主兵之人,不可不同參,卽爲牌招察任,何如?傳曰,允。
以都承旨李師命焚黃呈辭,傳于趙世煥曰,給由馬,澆奠床備給。
巳時,上御熙政堂。大臣·備局堂上引見,入侍,領議政金壽恒,左議政閔鼎重,兼兵曹判書金錫胄,行禮曹判書南龍翼,左參贊呂聖齊,判尹鄭載崙,吏曹判書李䎘,戶曹判書尹堦,刑曹判書李翊,行都承旨李師命,掌令尹世紀,獻納金世鼎,校理黃玧,假注書李萬齡·許墀,記事官朴泰維·申啓華。金壽恒進曰,春塘臺累日殿坐之餘,日氣又熱,未知玉體,若何?伏慮區區。上曰,無事矣。壽恒曰,兩慈殿氣候,若何?上曰,亦爲安寧矣。壽恒曰,頃日日次,旣有過數日來會之命,且軍制變通,自兵曹磨鍊節目,久矣,而以左相奉使出疆,未及商確,今則已還,欲爲稟定,敢此仰達。上曰,兵曹節目,似好矣,而諸大臣之意,何如?閔鼎重曰,軍制變通之議,在臣奉使之時,故臣復命之後,始見其啓下節目,則只是從便小變通,而此亦先朝欲大變通之本意也。如是小變,雖勝於元不變通,然臣之淺見,則卽今軍門多,而又置一軍門,則創設發施之二字缺,有貽弊中外之事。且在先朝,設立訓局別隊,卽爲漸次加數,以爲輪番,一如御營之制,而如此然後,方可無取經費爲軍餉,五字缺以別隊移送他軍門,則訓局軍制,終無變通之事,本意大相謬。不特此也,軍門擇將爲難,而本兵之長,例以文士爲之,則將兵之才,固已難擇,且未免數遞之患,數遞,尤非任將之道也。臣意以此三件事,爲不可不變也。壽恒曰,御營軍制,最爲便好,故當初設立別隊之意,蓋三字缺都監軍兵,爲御營之制,而但見存者,別隊其數已多,充定之,則百姓騷擾。今欲盡罷都監之兵,變爲別隊,則必得閑丁三字缺卽今見存別隊之數,二倍然後,可變其制。朝廷,若不顧形勢,不恤民怨,大行搜括而充定則猶可,如是爲之,而一道軍布,尙以浮議,不得試之,則以今日時勢人心,其可以辦此乎?領府事宋時烈箚子中,曾以別隊則仍存,都監軍兵則有闕勿補爲言。其意固好,而都監軍,係是宿衛之不可闕者,旣不可一番變改,則有闕勿補,亦有難便之勢。與其不能大變通,無寧少變軍制,以爲節縮軍食之地。此出於欲紓目前之急,固非十分盡善之策。今於左相所謂軍門太多,末梢有弊之慮,兵判難得將才之言,誠然矣。上曰,主管之人,所見,如何?錫胄曰,先朝設立別隊之本意,則誠爲便好,而所陳者,苟能盡易長征,作爲更番,自食保米,不費米布,則可謂計之善者。然而以今訓局形勢論之,旣不可猝變,朝廷論議言之,又欲見其速效,故不得不爲此。以下缺上曰,當初果欲大變通,而卽今形勢,似難輕爲,姑依兵曹節目爲之,似好也。鼎重曰,如是爲之,則訓局終無變通之望,而畢竟軍餉有難繼之患矣。昔在宋時,京師養兵太多,不能繼餉,而神宗以有爲之主,急於富國之策,故王安石,得以行新法矣。我國養兵之患,恐或如是也。上曰,卽今大變通,勢有所難也。若不然則都監終無變通之日耶?壽恒曰,今雖如此少變,而前頭之弊無窮。若欲大變通,則亦豈無更議之道乎?備局諸臣,各陳所見,何如?上曰,次第言之。鄭載嵩曰,臣待罪備局,預聞其槪矣。軍制欲爲大變通,則卽今形勢,似難猝然,不能則寧爲此小變,宜矣。李䎘曰,臣雖不知軍制之如何,大變通則斯可矣,而以臆料言之,則任將之人,果爲難得,而如其所變通者,實無裨益於國家,臣以爲,如此不變,無妨也。尹堦曰,軍制之果大變通,則好矣,非但欲有闕無補,漸次變通,則此是以歲月可爲之事,而卽今經費,實爲窘急之道,雖大變通,亦不可有益於國家也。鼎重曰,在前禁軍·精抄,欲爲合操,則禁軍輩,羞與精抄同列,故不得合操云。臣待罪本兵時,言于禁軍曰,旣屬一將,則操鍊之時,豈可論其門地乎?渠輩無辭就操。此則不足慮,而惟以得將爲難矣。李師命曰,當初別隊之設立,果出於訓局變通之計,其制,固好矣,而卽今所變通者,實由於形勢之難便,且欲屬之本兵者,亦有意焉。頃日赫然,合別隊,將其六千餘兵,而其時兵判所將,不過一二千,故每以力勢之不能相當爲憂矣。到今旣不能盡變訓局,則無寧屬之本兵,使爲形勢相維之地,宜矣。上曰,今聞諸臣之言,參以思今形勢,則終不若如是小變,姑依兵曹節目爲之,可也。師命曰,卽今將兵之任,旣得可信之人,而日後亦豈獨患無其人乎?訓局見存軍數,今爲五千,從此可以漸次變通。不如是而獨任一將,使將五千。鼎重曰,於輦轂之下,則恐或有終爲難處之事也。壽恒曰,今無他策,姑宜依此擧行,而但以得將爲慮者,其言誠然矣。兩局大將,猶以得人爲難,而今又加設一軍門,權力旣無輕重,則兵判實難其人,且本兵職務煩劇,今又兼管此軍,則必難堪任矣。在前精抄廳別設時,有都提調,訓局設立之初,都提調外,又出軍色提調。今此禁衛營將兵之任,雖令兵判爲之,而似當別出他提調,俾管其事矣。錫胄曰,本兵舊例,凡係其政·號令之事,俱出於判書,而參判以下,不得與。若又兼任此事,則事權太重,不可不使有所分。都提調乃提調,加爲差出,似好矣。臣自度才力,不足以當此,且身病漸痼,雖欲强自支撑,其勢甚難,而但此事,非身在本兵,兼任都監,可以兼悉兩軍之事者,頭緖更張之際,有未易着手者,故臣雖在當退之日,亦不敢以私,而廢幾成之事,嚴召之下,不得不祗承出仕,而此末了之後一任,則臣當先欲辭免,故敢此竝達私情。上曰,卿之引入,旣已諭矣,安心勿辭行公,可也。師命曰,只出軍色提調乎?竝與都提調差出乎?上曰,都提調及提調,竝差出,可也。壽恒曰,判府事金壽興箚子,啓下備局已久,而不可泛然回啓,故曾以登對稟定之意啓達,玆敢條陳矣。箚中第一款所引朱子本原之說,蓋論人主一心,爲萬化之原,此在聖上體念而已。其餘,係皆變通之事,而第二款,卽虛位充定停罷事也。軍門旣多,良民日縮,逃故之代,猶難盡充,則各年未充虛位充定,勢難盡擧,此則姑爲停罷,似當矣。錫胄所謂虛位云者,蓋國家軍制,以天地玄黃等字,區別隊伍,次第稱之曰字隊,而□□□□□以下七字缺數十萬軍額,太半虛缺,故相臣李時白,爲兵曹判書時,以各道歲抄餘丁,隨其多寡,使之塡補字隊,而連値凶荒,逃故軍額,猶患未充,虛位充定之事,今已廢閣七八矣。鼎重曰,驪陽府院君閔維重,在本兵時,分付各道,使之隨得塡補,非爲强令備數,而金壽興此論,或似因此之言,則更以停止之意,分付各道,似宜矣。上曰,更爲分付,可也。壽恒曰,其次,卽軍制變改事也。主意,蓋在於訓局軍兵之減數,與別隊之隨宜善處,而此則旣已定制變通,更無可議矣。其次,論良民投屬各衙門之弊,而冒屬忠義之類,請令査正事,而此則曾因武人陳疏,朝家已令査正,而大槪此弊,近來尤甚,外方良丁,幾盡投入於此,更爲申飭,嚴覈釐正,爲宜矣。錫胄曰,頃因武人李後慶上疏,自備局覆啓,有冒屬忠義査覈之命。此事,當自兵曹及勳府,商議擧行,故方今考出故相臣洪重普主管査覈時故事,欲爲磨鍊節目,啓下後施行。且必得勤幹解事郞屬,然後可以爲之,而本曹郞官,遞易無常,雖軍色事務最重,自前久任之員,吏曹猶不遵依舊例,頻數遷動,則況他色之郞乎?勤職曉事,亦不以文蔭而有別,無寧別擇蔭官中有忠義人員,稱以査正郞廳,姑屬於忠勳府,專掌査事,事竣後還除,使役吏輩,則依前參用勳府·兵曹兩處色吏,爲好矣。領議政金壽恒曰,別以蔭官,擇差郞廳,俾行査事,則爲好。且兵曹軍色郞廳,不得其人,遞易煩數,則非但事務不擧,軍布收捧之際,其弊亦及於外方。孝宗朝,爲慮此弊,嚴久任,雖或擬他職之望,必以軍色懸錄於望單,而近來則此規久廢矣。上曰,忠義査覈之時,蔭郞二人,擇差似好,依爲之。兵曹軍色郞廳,切勿遷動,望下懸註等事,竝依舊事申飭,可也。領議政金壽恒曰,其次,卽各衙門屯田革罷事也。壬子以後,新設屯田,雖已査出革罷,而或有不得已仍存之處,事體不當之說,誠然矣。今後則另加申飭,俾無更爲廣占之弊,各仍存之處,亦察其形勢而審處,何如?上曰,依爲之。領議政金壽恒曰,其次,卽丙辰武科出身處置之事也。過萬出身,旣難盡得實職,而各軍門將官有限,亦無以遍及,許多武士,聚會京師,困頓狼狽,愁苦盈路,此誠可慮,而亦甚難處也。箚辭中各軍門將官,亦依內三廳例,別爲試才,以其入格者,循次差除云者,似爲得宜,而但試才入格者,亦未必皆是人才,此則唯在銓曹與將官臣,就其試才之中,觀其爲人,以次取舍,爲宜矣。上曰,各軍門將官,亦依內三廳例,爲先試才,然後察其人物,隨闕塡補,可也。壽恒曰,其次,卽人才培養事也。爲國之道,專在於得人才,而培養無素,則難以猝辦。近來文武之才,固無論也,至如末藝小技,猶不如古昔,人才之乏,莫今日若也。雖曰人才,與世升降,豈不由於國家未盡培養之道也?讀書堂可合人揀擇,纔有成命,此是祖宗朝故事,而出於儲養文才之意也。臣在先朝,待罪文衡,先朝亦有抄擇讀書堂之命,而但朝家多事,遷延未遑。其時廟堂之上,或以爲讀書堂是太平浮文,非今日急務,至有非斥之者,故終不得擧行矣,此論有不然者。國家文武之用,不可偏廢,雖在兵戈槍攘之日,亦多得力於文試。以宣廟朝事言之,當壬辰之亂,凡事大交隣辨誣諭衆之際,專賴文詞,其功反有優於武才,有若不培養於平時,則臨亂可以得此而用之乎?近來文官及士子輩,不喜讀書,致力文詞者,絶無其人,必自國家,別樣勸奬,以盡培養之道,然後庶有成就之效矣。箚中所謂揀擇儲養之說,蓋謂此也。錫胄曰,文臣不學,未有甚於近來。頃日監時,臣得見其入格之文,疑心如義,賦詞如行文,而爲試官者,猶且取之,蓋緣其不學而莫之知也。若是而猶得決科,故爲士者,專不讀書,何以爲他日之用乎?自上不可不別樣奬〈勸〉矣。上曰,當體念焉。壽恒曰,其次,卽州牧閫帥之不次陞薦事也。州牧可合人及將領,不次可合抄擇事,曾有成命,而臣等及吏兵判,未易齊會,尙未擧行,近當相議抄啓矣。上曰,引見罷後,今日抄擇以啓,可也。壽恒曰,其次,卽各衙門屯田革罷事也。壬子以後,新設屯田,雖已査出革罷,而或有不得已仍存之處,事體不當之說,誠然矣。今後則另加申飭,俾無更爲廣占之弊,其仍存之處,亦察其形勢而審處,何如?上曰,依爲之。壽恒曰,箚中,以循例不次將領之外,年少才力者,別爲甄拔爲言,而武士不次,旣是極選,此外別爲拔擢,係是格外非常之典,不可預爲定式。或有才智卓異之人,則亦不無別樣超擢之道矣。上曰,唯。壽恒曰,其次,卽守令殿最嚴明事也。生民休戚,係於守令,守令黜陟,在於監司。殿最不嚴,則民受其害,擇守令明殿最之政,正是今日之急務,更加申飭,何如?上曰,下諭諸道監司,別樣申飭,可也。壽恒曰,其次,卽三南·西北道,特遣重臣與備局宰臣,宣布德意,採取民情,以爲變通鎭安之地事也。西北道則自祖宗朝,有頻遣大臣·重臣之例,臣自在先朝,亦嘗承命,往來北道矣。於西北兩道,雖難一時發送,前頭觀勢,發送於一二處,何如?上曰,待秋觀勢,發遣於北路,可也。壽恒曰,其次,卽領府事宋時烈處,有大議及禮文等事,自上連爲遣史官詢問之〈事也〉,朝家或有大議論,竝爲下詢,似宜矣。上曰,當依爲之。壽恒曰,其次,卽尹拯·朴世采等,自上益加誠意,而毋以官職爲拘事也。山野莊修之士,其所進退,本不係於官職之有無。如臺憲之職,不可久曠,在野虛帶,不但其人之所不安,事體亦涉不便,自上益加誠禮,惟以召致爲期,則彼二人者,本非潔身之士,豈有終不應命之理乎?上曰,唯。壽恒曰,臣因此敢達矣。尹拯·朴世采·李翔等,節操卓異,學識高明,自上待此三人,誠禮如一,而宜有陞擢之擧也。其中李翔,自孝廟朝,待之尤異,出入筵席,不幸頃者,竄謫遠地,歷受險苦,年且衰暮。自上軫念,使此三人,竝蒙超擢之典,則亦聖上尊德崇儒之道也。上曰,頃者李敏敍,以此陳達,而多事未遑矣。卿又達此意,當於後日政,體念焉。壽恒曰,金壽興箚中事,不爲回啓,而竝出擧行條件,似當矣。上曰,唯。壽恒曰,讀書堂抄啓事,旣已命下矣。卽今可合人,雖未知有幾,而在外任,亦得抄啓,已有前規,其中抄擇之數,恐不能多也。卽者高城郡守趙持謙,文才學識,罕有其比,而頃者補外,亦出於一時論議之失,不可以此而久廢者也。厥後除拜臺職時,臣以嶺東凶荒之故,限麥秋仍任,曾已陳達矣。今則麥秋已迫,而遞易未必爲弊。當此文才別擇之日,合有變通之道矣。上曰,趙持謙,遞付京職,可也。鼎重曰,林泳文才,少輩中爲最,而近日政目間,久不蒙天點,竊有下情之疑感矣。壽恒曰,玉堂出入者,俱是別擇之人,而多識古文,皆莫若林泳。置經幄則必有所補矣。且心經釋疑,捨此人其誰也?此殿下所當體念者也。上曰,唯。李䎘曰,臺諫差出之際,擬望之人,每患不足,在外任者,雖有可合之人,而以數遞有弊,不得擬望。今則麥秋已迫,隨闕擬望,似當矣。上曰,擬望之際,赴任年數,其下注入,可也。壽恒曰,曾因江華留守李選書啓,沈誢·李時稷贈諡事,旣有成命,而正二品以上,始許贈諡,自是法典,故非正二品贈職之人,則不得贈諡矣。今此兩臣贈職,或是承旨,係是常格之外,故命下旣久,而尙不得擧行。兩臣節義表著,非他人之比,宋象賢例,先贈正二品職後贈諡,似當矣。上曰,依爲之。南龍翼曰,今此聖廟陞黜之擧,朝家已爲講定,自該曹所當急先磨鍊者,惟在若干節目。當黜十人中,東廡三人,西廡七人,而宋朝四賢,以年代次第,入於西廡,則自當補其虛缺之位。以此計之,則東西廡,各有三位之餘剩,我朝兩賢臣,對入兩廡之末,則似合便宜矣。從祀吉日,問於日官,則五月二十日爲吉云。陞黜事由,竝於此日,祝告大成殿,十位黜版,則埋安於殿後淨潔處,似當。且我朝五賢配享之時,有前期遣禮官,賜祭及敎書於本家之規。伏聞文成公臣李珥祠堂,在於海州,文簡公臣成渾祠堂,在於坡州,而賜祭之日,五月十五日爲吉云。竝依前例,知委擧行,何如?上曰,依爲之。龍翼曰,通信使,五月初八日,將爲發行,而彼國所送物件,已有內入御覽之敎,初五日當爲封進之意,敢達矣。上曰,唯。尹堦曰,使行所送之物,皆已措備,而至於芙蓉香,陰乾未易,尙未完造,而日子已迫,其勢難及,此則使臣發行之後以送,似爲無妨矣。上曰,依爲之。南龍翼曰,今見東西廡位版次第,則宋朝諸賢中,或有輩行次序差誤處,似當一時釐正,大臣之意,亦如此矣。壽恒曰,東西廡配享中,蔡沈,在於眞德秀之下,胡安國,在於張栻之下,位次先後,未免倒置。雖不知當初何以如此,而當於陞黜之日,不可不釐正矣。上曰,然則釐正,可也。鼎重曰,程·朱兩賢,將爲陞配於殿內,而其位次奉安之處,似當豫論矣。上曰,從容講定,可也。鼎重曰,孔子位版,書以王號,事涉未安。改題之意,亦講定,爲宜矣。上曰,唯。壽恒曰,臣奉使燕京,展謁鄕校,則孔子位版,書以至聖先師,其餘竝稱先賢。此蓋嘉靖所正之事也。我國則孔子王號,尙未釐正,其在事體,殊極未安,似當有變通之道矣。呂聖齊曰,長興地,有累百石落只築堰蒙利處,而其處民人等,累年經營,築堰作畓,而物力難辦,故願屬於守禦廳,合力修築,故年前自本廳,役糧五百餘石,薪鐵千餘斤等物題給,以助其役,而役軍不足,時未完役,公私物力已盡,勢將中止。若不趁今畢役,則必有頹圮之患,前功可惜。當此農時,煙軍調發重難,隣近各邑所在僧軍數千名,令本道題給,以爲完役之地,何如?上曰,僧軍二千名,令本道題給,可也。李䎘曰,軍資奉事成重器,曾爲昌陵參奉時,以營繕事,有六品遷轉之命,故臣曾陳其過濫,而只爲陞敍矣。頃者臺啓中,以當品陞敍,有所定式,而重器,以滿朔陞遷之故,不得陞敍,則事涉冤痛,合有變通之道矣。上曰,然則特爲陞敍,可也。䎘曰,本曹佐郞金鎭龜,兼帶實錄都廳,逐日進去,勢難專察本職,似當有變通之道矣。上曰,然則金鎭龜,姑遞本職,專察史局郞廳之任,可也。䎘曰,安東府使宋光淵,除授已久,尙未辭朝,催促發送,似當矣。壽恒曰,安東曠官,已至累月,當此民情方急之時,事甚可慮。府使宋光淵,不可不催促發送矣。上曰,人馬未及上來,則給馬催促下送,可也。尹堦曰,本曹奴婢身貢,未得收捧者,布則九百餘同,米則五千餘石,公家所用,每患不足。未捧本官處,每每督捧,而不卽着實擧行,事極痛駭矣。此後則待秋成盡捧,而限內未卽捧上之守令,似當有論罪之擧矣。上曰,依爲之。尹堦曰,本曹負債,市井譯官輩應納之物,百端稱頉,不卽還償,極可痛惡。不可無別樣處置之擧矣。鼎重曰,戶判尹堦,以徵債事,有所陳達矣。戶曹徵債,比他衙門尤緊,故先朝許令刑推徵督。今不如別立他條,遵依先朝受敎,刑推徵督,似當矣。上曰,負債之輩,限內不卽還償者,自本曹刑推督捧,可也。尹堦曰,先正臣鰲城府院君李恒福子孫等,以賜牌田畓,曾未受出,願爲劃給事,呈狀于本曹,而舊功臣從前受出田畓與否,亂後文書蕩失,無憑可考,故前有舊功臣願受者,不許劃給,旣已定奪矣。臣曹不敢有所撓改,而李恒福則壬辰元勳,似難依他揮却,敢此仰達。問于大臣,處之,何如?壽恒曰,功臣賜牌,則雖不折給,至於李恒福,則事國功德,有異於他功臣,依願劃給,似可矣。上曰,李恒福功業,異於他功臣,依願劃給,可也。尹世紀啓曰,請定配罪人姜萬鐵,依律處斷。赤筒作畓處,還屬宮家之命。請尙仁瞻亟寢絶島定配之命,仍囚嚴刑得情。上曰,勿煩。金世鼎啓曰,請罪人姜萬鐵依律處斷。請檜原君倫拿問定罪。上曰,勿煩。世鼎曰,新除授司諫李后定,時在京畿積城地,請斯速乘馹上來事,下諭,何如?上曰,依啓。壽恒曰,備局有司堂上,凡干公事,專爲主張,而戶判·刑判,職務煩劇,勢難兼察此任。都承旨李師命,姑遞本職,而有司之任,使之專察,何如?上曰,依爲之。諸臣以次罷出。以上燼餘
上在昌德宮。停常參·經筵。
有政。
朴純啓曰,今日當爲開政,而都承旨旣遞,右承旨以病陳疏,廳中有臣純及左副承旨尹以道,右副承旨魚震翼,同副承旨趙世煥。兵批政廳,尹以道,以該房當爲進去,而吏批政廳,則何承旨進去乎?敢稟。傳曰,左承旨進去。
吏批,判書李䎘進,參判南二星病,參議宋奎濂病,左承旨朴純進。
吏批啓曰,玉堂闕員,當爲差出,而擬望之人乏少,外任竝擬,何如?傳曰,允。
以李翊相爲都承旨,朴世采爲承旨,任相元爲大司諫,兪命一爲正言,林泳爲修撰,趙持謙爲應敎,完寧君李師命,兪得一爲注書,申琓爲執義。
兵批,兼判書金錫胄病,參判吳斗寅病,參議李東老進,左副承旨尹以道進,參知李玄錫未肅拜。
以宋昌爲副護軍,李三錫·崔錫恒爲副司果,申晸爲司直,李秞爲同知,白弘一爲僉知,朴泰圭爲宣傳官,申命老爲宣傳官,沈選爲洪州營將。
朴純啓曰,新除授同副承旨朴世采,時在京畿楊州地,斯速乘馹上來事,下諭,何如?傳曰,允。以上燼餘
上在昌德宮。停常參,只晝講。
自卯時至辰時,日暈。未時,日暈。
巳時,上御宣政殿。晝講,特進官南龍翼,知事鄭載嵩,參贊官尹以道,侍講官沈濡,檢討官李彦綱,記事官兪得一·朴泰維·申啓華入侍。上讀前受詩經節南山十章音一遍訖。濡,進講自正月繁霜,止胡爲虺蜴,大文音釋,倂讀註音一遍訖。上受而讀之,正文音釋,倂讀章下大旨註音一遍。濡,逐章解其文義曰,此詩,略如節南山之義。南山之詩,刺王之用尹氏以致亂也,正月之章,見其繁霜爲災而憂傷之也。第二章父母生我之語,如疾痛呼父母之義也,無所歸咎,而傷己之適丁此時,是猶我生之後,逢此百罹之言也。濡曰,古者伍子胥,以楚人,掘平王塚而鞭其尸,申包胥,以人衆勝天,天定勝人等語言之,蓋出於靡人弗勝之言也。至五章,濡曰,禽鳥之類,或以羽毛,辨其雌雄,而烏則難辨,以喩時人之其曰予聖,莫知其是非也。李彦綱曰,曾在太宗朝,判承樞事朴淳,以問安使,承命入往咸興,死於王事,太宗大王,嘉其爲國亡身之忠,錄功旌閭,且有優賜祭田,錄用子孫之命,而壬辰之亂,奉祀子孫,喪亡殆盡,且其祭田,亦皆折入於公家,無復餘存者矣。其後內外子孫,相議立後,具由上言,請受曾賜祭田,以爲香火之地,該曹覆啓,判付內,有祭田十結,特爲劃給之敎,而該曹諉以無空閑田土,成命旣下之後,迄今無奉行之事,事甚未安。且兵曹判書金錫胄,曾以奉祀孫,別設司勇一遞兒,依舊例付祿之意,陳達蒙允,而以未入番之故,時未奉行。凡舊功臣子孫,必入忠義番,然後乃許受祿者,例也,而此則在他功臣子孫有異,似當不拘此例。今若分付該曹,祭田十結,依判付速爲劃給,其奉祀孫,亦爲付祿,則似合於聖世崇奬節義之道矣。上曰,分付該曹,祭田速爲劃給,奉祀子孫,亦付司勇遞兒給祿,可也。出擧行條件諸臣罷出。以上燼餘
上在昌德宮。停常參·經筵。
下直,西原縣監朴相馨。
尹以道啓曰,明日常參·經筵,取稟。傳曰,停。
右議政李尙眞六度呈辭。傳曰,安心調理。
趙世煥,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
又以義禁府言啓曰,龍仁縣令趙泰來,拿問定罪事,傳旨啓下矣。趙泰來,時在任所,依例府羅將發送,拿來,何如?傳曰,允。
又以義禁府言啓曰,以刑曹啓目,出身金重鳴,移本府處置事,允下矣。金重鳴,方待命於本府,卽爲拿囚之意,敢啓。傳曰,知道。
又以戶曹言啓曰,今番信使時,各樣雜物,極擇措備,而大凡物件品數,自有定規,御用外方物最上,倭人禮單最下,而使行時,送於關白以下執政等處,雜物與常時渡海禮單,有異,不可循例充數,故雖不及於方物雜色,皆以好品擇備,而其中黑麻布則他無可用之處,只用於倭人禮單,本非市上可貿之物,前因禮曹關,已爲措備者,一百七匹矣。今因東萊府使狀啓,加數者至於六十四匹之多,今方織造,而勢未及於信使離發之前,與芙蓉香,一時追後輸送,何如?傳曰,允。
獻納金世鼎,正言兪命一啓曰,請發配罪人姜萬鐵,依律處斷。請檜原君倫,拿問定罪。科場濫雜之弊,近來尤甚,朝家每於設場之時,寫字官及書吏點考之擧,而今番春塘臺庭試時,爲擧子者,乃敢挾帶寫手,使書正草。犯禁擧子,固已可駭,而左贊成金錫胄,不能守法,借以寫手·擧子,旣被徒配之命,則許借之人,不可全無規警之道,請金錫胄從重推考。答曰,不允。末端事,依啓。
執義申琓,掌令權懹,持平尹德駿啓曰,請勿留難,發配罪人姜萬鐵,依律處斷。請依該曹覆啓,赤筒作畓處,還屬宮家之命。請亟寢尙仁詹絶島定配之命,仍囚嚴刑,期於得情。答曰,勿煩。以上燼餘郞廳康聖路校正。郞廳丁志復書。
上在昌德宮。停常參·經筵。
下直,德津萬戶鄭德弘,南海縣令兪命稷。
謝恩,都承旨李翊相,完寧君李師命,兼引儀李,護軍柳碩祚,養賢直長金相殷。
府啓,請罪人姜萬鐵,依律處斷。請寢赤筒作畓處,還屬宮家之命。請亟寢尙仁詹絶島定配之命,還收嚴刑,期於得情事。臣等伏見金吾劉起漢請刑公事,爲除刑議處之敎,臣等竊不勝駭惑之至。自古宦寺之設置,法意所在,而今者起漢,交奸官妓,穢迹彰著,此實前古所無事,而究其情狀,陰凶莫測,論以王法,當施顯戮。且雲香,旣已承服,而起漢之費辭隱諱,尤極痛惡,嚴訊得情,明正其罪,誠合按獄之道,而循例施刑,僅止一次,議處之命。旣出於常法之外,該府覆啓之後,又下兪敎,視若尋常眚過,不至死罪者然。國體之損傷,姑不足論,而後弊之所關,爲如何哉?至於張緯漢,尤不可援於此者,請罪人劉起漢,嚴刑得情,按法處斷。答曰,勿煩。
左參贊呂聖齊,戶曹判書尹堦,兵曹參判吳斗寅上疏。大槪,以劉起漢事,致勤嚴敎,不敢晏然,乞遞臣等兼帶金吾之任,以便公私事。入啓。
傳曰,明日晝講爲之。
院啓,請罪人姜萬鐵,依律處斷。答曰,勿煩。前啓檜原君拿問事,停啓。
答左參贊呂聖齊等疏曰,省疏具悉。疏中不可不謂之冒屬云者,是何執滯之甚也?卿等勿辭,從速察職。
吏曹口傳政事,以金萬吉爲兵曹佐郞。以上朝報
上在昌德宮。停常參,只晝講。
初昏,流星出天中,入艮方天際,狀如鉢,尾長五六尺許,色赤。
下直,旌義縣令李晩成,眞寶縣監金錫齡。
領議政金壽恒所啓,判府事金壽興箚子,啓下備局已久,而不可泛然回啓,故曾以登對時,稟定之意,啓達陳稟矣。其一,卽各衙門屯田革罷事也。壬子以後,新設屯田,雖已査出革罷,而來有不得已仍存之處,事體不當之說,誠然矣。今後則另加申飭,倂無廣占之弊,其仍存之處,亦察其形勢而審處,何如?上曰,依爲之。又所啓,其一,卽丙辰武科出身處置之事也。過萬出身,旣難盡得實職,而各軍門長官有限,亦無以遍及,許多武士,聚會京師,困頓狼狽,愁怨盈路,此誠可慮,而亦甚難處也。箚辭中各軍門將官,亦依內三廳例,別爲試才,以入格者,循次差除云者,似爲得宜,而但試才入格者,亦未必皆是人才,此則惟在銓曹與將臣,就其試才之中,觀其爲人,以次取舍,爲宜矣。上曰,各軍門將官,亦依內三廳例,爲先試才,然後察其人物,隨闕塡補,可也。又所啓,其次,卽守令殿最嚴飭事也。生民休戚,係於守令,守令黜陟,在於監司,殿最不嚴,則民受其害,擇守令明殿最,最是今日急務,此則更加申飭,何如?上曰,下諭諸道監司,別樣申飭,可也。又所啓,其一,卽三南·西北道,特遣重臣與備局宰臣,宣布德意,採取民情,以爲變通鎭安之地事也。西北道則自祖宗朝,有頻遣大臣·重臣之例,臣曾在先朝,亦嘗奉命,往來北路矣。三南·西北兩道,雖難一時發遣,前頭觀勢,發送於一二處,似宜矣。上曰,待秋成,觀勢發送於北路,可也。
院前啓,請罪人姜萬鐵,依律處斷。答曰,毋煩。
晝講入侍時,同知事李敏敍,特進官金益勳,承旨趙世煥,玉堂黃玧·金鎭龜,假注書李坽,史官朴泰維·申啓華。
讀書堂抄啓,趙持謙·林泳·吳道一·朴泰輔·李畬·徐宗泰。
判府事金壽興箚子。大槪,敢陳所懷,以備裁察事。答曰,省箚具悉卿懇。箚辭得宜,當依此施行焉。以上朝報
義禁府啓曰,劉起〈漢〉議啓公事判付內,以其本罪,除刑推照律事命下,而臺諫,方以嚴刑得情,按法處斷論啓,不得擧行之意,敢啓。傳曰,知道。
咸鏡監司書目,明川·會寧·鏡城三官,四月初六日四日下雪事。又書目,利城·端川·吉州等三邑,四月十二日海赤事。
傳曰,史官一員待命,騎馬三匹·卜馬三匹立之。朝報
上在昌德宮。停常參·經筵。
自辰時至申時,日暈。
孝宗大王忌辰齋戒。
李世翊啓曰,右議政九度呈辭到院,而以國忌齋戒,留院之意,敢啓。傳曰,入之。
右議政李尙眞九度呈辭。入啓。傳曰,安心調理。
魚震翼啓曰,備邊司郞廳來言,今日乃賓廳日次,而國忌齋戒相値,外司開坐云矣,敢啓。傳曰,知道。
口傳政事,以李德成爲實錄兼春秋。
魚震翼,以備邊司言啓曰,本司武郞廳宣傳官洪禹協,奔走勤仕,已滿窠朔,依例六品遷轉事,奉承傳施行,何如?傳曰,允。
尹以道,以吏曹言啓曰,今此端午,各陵祭官,當爲塡差,而無故可差之人乏少,依前例勿論刑官,竝爲差送之意,敢啓。傳曰,知道。
口傳政事。以李德成爲副司勇。
吏曹郞廳來言,守令有闕,政事,何以爲之?取稟。傳曰,過國忌後爲之。以上燼餘
尹以道啓曰,文成公李珥,文簡公成渾陞配聖廟一行缺素昧儷文,累度催促,無意製進,殊甚四字缺此敎書,事面重大,大提學李敏敍,藝文館三字缺製進,似合事宜,敢稟。傳曰,依啓。使之趁卽製進。燼餘
上在昌德宮。停常參·經筵。
孝宗大王忌辰。
卯時辰時,日暈兩珥。
李翊相啓曰,明日常參·經筵,取稟。傳曰,停。
以禮曹通信使齎去禮單物目,傳于魚震翼曰,齎去禮單物件,全數入之,執事以下所贈,則依落點入之,以爲改備。以上燼餘
禁府啓目,龍仁縣令趙泰成,出身金重鳴原情云云,刑推,何如?啓除刑推覆處。
公洪監司書目,栗峯察訪李衡祥,受由歸覲,不爲還任,罷黜事。
備邊司啓曰,本司武郞廳宣傳官洪禹協,奔走勤仕,已滿十五朔,依例六品遷轉事,奉承傳施行,何如?傳曰,允。朝報
上在昌德宮。停常參·經筵。
申時酉時,日暈左珥。
右議政李尙眞十度呈辭。傳曰,安心調理。
李翊相啓曰,同副承旨朴世采,在外未及上來,右承旨尹以道,脚下有毒朣,不得運步,陳疏到院。右副承旨趙世煥,身病猝劇,累日不爲仕進,出納之際,不成貌樣。右承旨尹以道,右副承旨趙世煥,合有變通之道,敢此仰稟。傳曰,竝改差。缺
有政。
以金夏世爲成均館博士,以宋昌爲右承旨,尹嘉續爲右副承旨,申汝栻爲高城郡守,李四翼爲淳昌郡守,吳道一爲副修撰,金沆爲居昌縣監,羅重器爲禮賓奉事,李洛爲內贍奉事,高益亨爲龍岡縣令,宋以穎爲司僕主簿,姜世輔爲成均館學錄,金鎭龜·朴泰輔·朴慶後·金萬采·黃玧·嚴緝·申懹·尹世紀·尹德駿爲知製敎。德昌縣監垍,以年八十,加正義。
兵批,判書金錫胄進,參判吳斗寅病,參議宋奎濂呈辭在外,參知李玄錫進,左副承旨魚震翼進。以李汝發爲知中樞府事。李秞爲副摠管,洪受九爲五衛將,潘就海爲景福宮假衛將,林漳爲永登萬戶,盧錠爲同知,尹以道·李弼聖爲副護軍,趙世煥·白以方·睦來善·朴泰輔爲副司直。
李翊相啓曰,新除授申琓,與同副承旨朴世采,婚姻家相避,何以爲之?敢稟。傳曰,申琓改差。
吏批啓曰,判書李䎘,受由在外,參議宋奎濂,病不來,小臣獨政未安,何以爲之?敢稟。傳曰,仍爲之。
魚震翼,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
以備忘記,傳于朴純曰,諸道封進箭竹之無形,未有甚於近日,已極寒心,而今觀全羅道左水營所封箭竹,尤不合於國用,其在敬謹之道,豈容如是?殊甚駭然,當該水使,姑先從重推考。
吏批啓曰,申琓,承旨改差事,命下矣。承旨未及下批,本任執義,仍存乎?敢啓。傳曰,依爲之。
傳于魚震翼曰,刑獄,實係生民休戚,而獄訟之積滯,未有甚於近日。遷延歲月,久未處決者,比比有之,誠可寒心,今後則另加惕念,俾無如前淹滯事,申飭各該司。
朴純,以戶曹言啓曰,信使齎去禮單雜物中,豹皮二張外,竝爲改備事,命下矣。本曹當初措備時,十分極擇,比之於常時禮單,則品數之高下,不啻懸隔,今若改備,則當以進獻,豫備送去,而騰錄中,進獻豹皮之價,下地木四十匹,日本禮單則二十五匹,磨鍊定價,可知其備送之優劣。今者若以進獻代送,則此非猝然可以辦得之,切苦奉恩之行,無以封裹,誠爲悶慮。且念此後年例禮單,每以今番改備之品爲準,則必有爭詰難處之事矣。關伯及王子處所,送二十五匹,則以進獻充數,而其下則以前所備,次次擇好以送,何如?傳曰,允。
答生員呂有衡疏曰,省疏具悉。疏辭,令該曹稟處焉。
李翊相啓曰,明日常參·經筵,取稟。傳曰,停。
獻納金世鼎,正言兪命一啓曰,請罪人姜萬鐵,依律處斷。請監察盧三錫,汰去。答曰,不允。以上燼餘
禮曹啓曰,曾因豐德地文成公李珥書院,延安地朱子書院,安州地南以興祠宇,賜額遣禮官致祭事,已爲啓下,而未及擧行矣。今者文成公李珥文廟配享之意,當告於海州地,本家祠堂,前定郞廳,兼令進去,以除廚潘之弊,何如?傳曰,知道。以上禮曹謄錄
傳曰,明日通信使等,當爲引見,大臣亦爲入侍,可也。以上備局謄錄
魚震翼,以弘文館言啓曰,本館下番見存四員內,修三字缺外未及上來,修撰李彦綱,今將奉使越海,著作李順二字缺外,副修撰臣金鎭龜,獨爲行公入直,而當此頻數缺筵之日,僚員不齊,非但苟簡,前頭事故,亦不可預料。缺副修撰吳道一,卽爲牌招察任。傳曰,允。
缺啓曰,備邊司郞廳,以領議政意來言,通信使當三字缺伊日卽國忌,似不得入對,明日乃是無三字缺賜對,則大臣亦欲入侍云,敢稟。傳曰,明以下缺
魚震翼啓曰,今春三朔月課,外任不作之類,數字缺啓,故推考傳旨,本院依例捧入矣。其中利川府使數字缺月課,入於科次,旣已啓下,而本館該吏,誤以不作缺數字同推考,事甚可駭。該吏則自本院各別治罪,洪萬缺傳旨,付標以入之意,敢啓。傳曰,知道。
公洪道沃川生員呂有衡等,誠惶恐頓首頓首百拜上言于主上殿下。伏以國家之重道崇賢,尙矣。其有道德學〈問〉忠孝節義,有可以師法於後世者,各於其鄕□貌建書院,宣賜額號以奬之,玆豈非昭代之盛事,而多士之所以興起者乎?然而所賜之額,苟缺實則過者僭焉,不及者歉焉,斯二者,皆不可爲勸奬興起之道。臣等所居之地,舊有鄕祠,蓋爲先正臣文烈公趙憲尙沒缺辰徇節之後,本郡士子,爲建是祠,而廢朝時,疏請額號缺三字曰,表忠,其後士林之議,咸以爲世無書院則已,有則豈有賢於缺數字而可無書院哉?於是,多士上聞於朝,移其祠宇,增其堂室,以士肄業之所,兼寓尊奉之誠,則事體自與鄕祠有別,而缺額,則不能無歉於輿情者,何者?院額與諡號有異,似不宜缺名,而趙憲之道德學問,卓卓乎在人耳目,則只取其死缺數字未盡然,稱之旣久,舊事難新,故臣等悶默而已。今復有一事,有難缺數字敢冒死呼籲焉。頃在庚戌之春,臣等,以故文敬公臣金集二行缺若如宋朝議朱子以文忠之忠,則忠字所包者大,今用之缺數字只以憲死難一節,而謂之忠,則於集,絶無所當,此臣等之缺數字改之者也。伏願殿下,試下有司裁處焉。臣等竊伏念趙憲缺三字在久遠,金集雖立於聖祖之朝,而亦未嘗有詳擧缺數字睿鑑者矣。臣等,請因斯請而略陳之。趙憲,天分甚高,稟氣純剛,缺五字意尙上,師事文成公李珥,文簡公成渾,尊尙敬信,不啻如神明,二臣之推服期許甚重,不幸遭壬辰之變,不顧成敗利鈍,一以明大義缺請斥弑君之秀吉,而斬其傲使,奏聞天朝,旁檄琉球·占城諸國共行大言,皆不見用,而凶鋒猝至,則列郡瓦解,乘輿西〈脫〉三百餘邑,由缺義士,而憲也,奮起於放逐之餘,召募義旅,多士雲集,遂得二千缺殲賊矣。不幸爲恚媢者沮撓,旣集者還散,而惟有七百義士缺數字先鏖淸州屯賊,使不得前向行在,而又將移兵,以討錦山之賊,或有衆寡不敵爲言者,憲泣謂曰,君父何在,敢〈?〉死生?遂直前不顧身,賊〈?〉相遇,終日力戰,無一人旋踵者,雖衆寡不敵,全軍敗衄,而缺數字因遂宵遁,故兩湖得全,而以基中興之偉績,其功之盛,孰與高下哉?當賊之缺數字或欲挽而請逃,憲,笑解馬鞍曰,此吾殉節地也。男兒死耳,不可苟免,遂疑其不動,而父子倂命焉。其姱節偉烈,赫赫乎跨越今古耳。宣祖大王,聞之缺悼,亟賜褒贈,復因輿議而加增其官,官其子而表其閭,至于仁祖缺以美諡,而特陞其子之官,可謂無餘憾矣。夫憲之義烈,缺此其大,而議者以爲,此則反小,何也?其學問之正,淵源之遠,缺數字光大高明,輝暎後偉,其臨亂所就,特其餘事,故云耳。金集,卽文元公金長生之子也。憲與長生,同遊於李珥之門,蔚然爲缺數字集之學,實得於家庭,而自其幼少之時,缺禮法,孝友之行,無愧古人,學問之功,老而不衰,缺數字至於湖西逆變之作也,逆徒相語以爲,吾輩謀此不軌,尙何忍缺閭乎?其言出於推鞫賊徒時爰辭,故仁祖大王,亟加歎缺及至聖朝之初,際遇甚隆,三行缺若徑授恩旨,則事體重大,久遠不替矣。臣等,伏覩我殿下,斯文闕典,次第擧行,則臣等此請,庶不爲聖明之所缺伏乞聖明,俯缺號,亟準多士之請,永爲矜式之地,不勝幸甚。啓下禮曹,禮曹啓目粘連,啓下是白有如。缺沃川郡,有文烈公臣趙憲祠宇,曾賜表忠之額,其後尊缺文敬公臣金集,追享表忠之號,在趙憲獨享之時,則雖偏亦可缺集竝享之後,則絶無所當,或賜竝宜於兩臣之號,或改以山缺爲矜式之地爲白良,法兩臣徇國節義之純篤,如多士所陳,誠宜匹美齊饗,而表忠二字,果不能兼包相稱,則缺其勢固然,且與紛紜祈請者有間,特副所願,更擇令名,恐或宜矣。事係重大,上裁,何如?康熙五十一年五月一日啓,依回啓施行爲良如敎,禮曹啓目粘連是白有亦。額號及敎書,令藝文館撰出,何如?啓依允。
上在昌德宮。停常參·經筵。
卯時辰時,日暈左珥。
李翊相啓曰,自明日初十日至,國忌相値,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
又啓曰,新除授承旨,昨日牌招,則右承旨宋昌,以身病不進,右副承旨尹嘉績,以母病陳疏,今日又不肅謝,不但事禮未安,出納之際,不成貌樣,尹嘉績母病,姑未知輕重之如何,而宋昌所患,似不至大段,爲先牌招察任,何如?傳曰,允。
以備忘記,傳于宋昌曰,史官一員待命,騎馬三匹·卜馬一匹立之。
李坽出使,代以宋儒龍爲假注書。
右議政李尙眞十三度呈辭。傳曰,安心調理。以上燼餘以下缺
政院啓曰,通信上副使從事官,竝來詣,領左相,亦來待備邊司矣。傳曰,引見。
入侍時,從事官朴慶後所啓,凡信使一行搜討等事,專責於從事官,而以前事言之,信使往來之後,輒有潛商濫雜之言,此實我國難防之弊,而亦多有辱國之事矣。近來人心甚惡,國綱漸弛,苟無嚴立科條,別樣處置之道,則牟利貪商之輩,實無畏戢徵勵之道。臣意則無論使行所率軍官員役,而知有犯重律者,直爲梟示後啓聞,犯輕罪者,三使臣,相議勘罪,事甚便當矣。大臣今方入侍,以此詢問定奪,何如?上使尹趾完曰,臣等入去之後,犯禁之輩,當爲隨現勘罪,而必須先立科條,然後渠輩知所畏避,而臣等,亦有所參酌處置之道矣。上曰,大臣之意,何如?領議政金壽恒曰,近來潛商濫雜之弊益甚,而且信使之行,異於常時,若非嚴立科條,使之有所畏戢,則此弊難防,依此定奪,似當矣。左議政閔鼎重曰,潛商犯禁之類,現捉於我國境內者,固當啓聞後處置,而旣爲入去彼國之後,使臣參酌其罪犯,罪犯重者,直爲梟示後啓聞,可矣。至於定其科條之說,有不然者,凡事或出於意慮之外者多,而且有微而所關大者,若有科條外,所犯重大者,則爲使臣者,何以處之?臣意則如有潛商現捉者,三使臣相議,隨其罪犯之輕重而治之,爲宜。領議政金壽恒曰,左相所達,大體誠然,而使臣之意,以擅殺爲重,有此請立科條之說矣。意外之事,雖不可預定,而應行禁制,作爲節目以去,似當矣。上曰,北京使行時禁制,亦有科條矣。今亦依此定其科條,亦有犯禁者,三使臣相議參酌,隨其罪犯之輕重而治之,所犯重者,直爲梟示後啓聞,以爲徵戢之地,可也。以上備局謄錄
政院,以禮曹言啓曰,近因本曹多事,郞廳五字缺海州地本家,致祭時所送禮官,以前啓下,豐德四字缺地書院賜額,齎去郞廳兼進事,纔已啓稟,壹缺允矣。卽聞群議,以爲今此儒賢入廟,本家致祭之擧,係是缺之盛事,不可以一郞廳,泛然兼行云。海州地致祭郞廳,則別爲三字缺,敢啓。傳曰,知道。
魚震翼,以□曹言啓曰,頃因大臣及筵臣所啓,宣傳官等尤甚不合者,令兵曹査出汰去可也事,命下矣。三字缺武士之被薦於三廳者,無慮千百餘人,而多是常調凡三字缺出萃倫,可當極選者,卽今宣傳官中五六人,初昏以數字缺等擬差,而頃於親臨觀武才時,或擧止失措。以下缺
上在昌德宮。停常參·經筵。
魚震翼啓曰,來十一日,輪對日次,取稟。傳曰,停。
朴純啓曰,右議政李尙眞十二度呈辭到院,而以國忌齋戒,留院之意,敢啓。傳曰,入之。
以右議政十二度呈辭,傳于朴純曰,安心調理。
宋昌,以校書館郞廳,以提調意啓曰,本館所掌,只是書籍印出之事,而近來久廢,所屬員所食廩料,月無所事,殊非設官本意,故復設典賣廳缺書籍之意,曾已啓達矣。該曹雖以年凶缺以上燼餘
上在昌德宮。停常參·經筵。
仁祖大王忌辰。
辰時巳時,日暈。未時申時,日暈。
魚震翼,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
長陵忌辰,祭所內摘奸。以上燼餘
宋昌,以禮曹言啓曰,因通信使從事宣三字缺所啓,及大臣所達,上曰,北京使行時禁制,亦有科條,缺今亦依此,定其科條,如有犯禁者,三使臣相議參酌,隨時缺輕重而治之,所犯重者,直爲梟示後啓聞,以爲二行缺于大臣,節目中,更爲添刪,付標以入之意,敢啓。傳曰,知道。
上在昌德宮。停常參·經筵。
自辰時至酉時,日暈。
李翊相啓曰,右議政李尙眞十三度呈辭到院,而以國忌齋戒,留院,敢啓。傳曰,入之。
以右議政李尙眞十三度呈辭,傳于朴純曰,安心調理。
李翊相啓曰,右副承旨尹嘉績,以其母病陳疏,有救護之命,今已屢日矣。聞其母病,漸向差境,本院廳中,位甚不齊,出納之際,不成貌樣,右副承旨尹嘉績,卽爲牌招察任,何如?傳曰,允。
魚震翼,以備邊司言啓曰,今月初二日晝講入侍時,特進官金益勳所啓,臣待罪水原之時,禿城山城,親往看審,則在於野中,四面形勢,自上道下去領兵之將,自下道上來領兵之將,或有不得前進,則數日留鎭其城,探知前路形勢,實合於行軍形便之勢,故自朝家亦有修築之令,而慕入守城軍兵,且至二三哨,而弓箭旗幟,無一物措置,故水原居民,或入於軍器寺別破陣,或入於南漢山城陣者,曾在先朝,臣入侍時,以移給本城若干收米,以備守城諸具之意,陳達於榻前,蒙允後,退議于大臣,加得若干名,收米七八十石,而未及措備之前,臣輕先遞來矣。今弟所收之米,或用於防營弓箭造作之時,或用於防營旗幟措備之時,守城之器,無一物措備云,此出於無他句管之人,而全屬於本府之故也。本廳所管千餘石軍餉,儲置本城,擇送別將,使之句管,以備守城之地,何如?上曰,分付于備局。又所啓,本廳各軍門中,物力凋弊,凡事不成貌樣,而每年冬三朔,上番壯抄牙兵及所屬各邑束伍軍兵等試放時,摠戎使試放藥丸,皆自本廳備給,而繼用爲難,故江原道三陟地,有硫黃所産處,前摠戎使申汝哲,通議于三陟僉使朴晟,若干煮取以送,以少無民弊云,仍令始役事分付矣。臣又於頃者,以聞見硫黃·鉛鐵所産處,若得便宜,則許採之意,就議于大臣,則大臣之意,亦以爲然,隨其所産處採用,何如?上曰,依爲之。
又所啓,本廳上番壯抄牙兵等,或有無環刀者,雖有佩持者,而貧寒軍卒自備者,皆不合於兵器,使之改備,則不無難辦之弊,故前摠戎使申汝哲,自本廳欲爲料理備給,而打造時所用炭,無出處,使軍卒各備一石來納,則當自本廳打造以給。今冬三朔上番時,從前自備環刀,則任意區處,勿爲持來之意,分付于軍兵等後,定送監官於東萊,貿得銅鐵,及時鑄錢,以備物力補用之地矣,自備局,停罷各衙門鑄錢,故近二千環刀打造諸具,他無措辦之路,將未免中止之患。且軍兵等,已賣自備無用之環刀,使之更爲自備,則事涉失信,方爲悶慮之際,得聞因黃海監司啓聞,許其鑄錢云,雖有備局停罷之令,本廳打造環刀,尤有輕重之別,若得限一朔,特爲許鑄,則可以打造環刀,分給軍兵,而亦免失信之歸,敢此陳達。上曰,畿輔重鎭,與他有異,依爲之。
傳曰,今觀黃海兵使狀啓,不覺駭然。僉使所幹何事,而許多荒唐船之來泊於本鎭秋島,至過旬望,而非但掩置不報而已,敢以孟浪等語,終始隱諱之狀,誠極痛惡。僉使張後良,拿問定罪。以上備局謄錄
上在昌德宮。停常參·經筵。
太宗大王忌辰。
未時,日暈。夜四更,白雲一道如氣,起自坤方,直指艮方,長十餘尺,廣尺許,漸移東方,良久乃滅。
宋昌,以實錄改修廳郞廳,以摠裁官意啓曰,騰錄郞廳鄭推,身病甚重,屢度呈狀,不得察任,改差,其代,以兵曹正郞金晳差下,令該曹口傳,兼春秋下□,何如?傳曰,允。
吏曹口傳政事,實錄兼春秋金晳。
宋昌啓曰,明日常參·經筵,取稟,傳曰,停。
謝恩,兼引儀鄭至,護軍李弼成。
傳曰,明日晝講爲之。以上燼餘以下缺
王若曰,喜三字缺所宗,固宜一行缺享於廟廂,僉謀旣同,縟儀斯擧。惟卿,生稟星嶽五字缺月光風,依然周子之灑落,金聲玉色,允矣伯淳之渾成。資三字缺明,氣又養以剛大,泛濫早歲,人誰間於程·張,拔出迷塗,勇三字缺賁育,精思暗合於妙道,卓識洞見於大原。約禮博文,兩三字缺竭力,明體適用,一遵考亭之成規,不待師承,自臻於堂奧,三字缺士,敢窺於藩籬,門路之正,淵源之深,斯其至矣。豪傑之三字缺學,可謂兼之。當宣廟之寤寐英髦,宜志士之展布三字缺謨啓沃之盛,前古罕聞,契合知遇之隆,擧世莫及。蓋欲四字缺之本,必以安民,爲固國之圖,至若破朋黨而集人才,與夫革四字缺法,陳辭激烈,率多流出於血誠,潤色舖張,擧皆發揮於三字缺行則至理可復,志孚而委任方專,驚讒人之中傷,痛皇天之速奪,缺十萬,誰識文靖之聖人,假我數年,庶興孔明之禮樂,雖道之不行也命,亦沒而不亡者存。門徒之在四方,可知爲先生弟子,遺法之施後世,何莫非大用宏綱,奚但卓越於近儒,實是承繼於往哲,言猶在於簡冊,光耀無窮,澤未斬於縉紳,誦法不懈,士類咸有所歸仰,國脈潛賴其延長,是其功化之洋洋,不啻事業之卓卓。易名贈爵,褒隆旣盡於累朝,慕義懷賢,享祀相望於下邑,惟此泮宮腏食之禮,重未缺甫崇報之請,勤經四紀之齊聲,益見群情之久鬱。有二臣之同缺謂竝配之是宜,天未終喪於斯文,事若有待於今日,玆以卿〈?〉文廟之廡。於戱,擧先王所未遑者,非盛德孰能與焉?三字缺追,九原難作,凜英爽之如在,百歲奚遙?于以慰答於衆心,三字缺聖化,夫子在上,顔·曾在下,尙周旋而罔違,國人所式,多士所依,二字缺之靡忒,故玆敎示,想宜知悉。大提學李敏敍製進
上在昌德宮。停常參,只晝講。
自午時至酉時,日暈。自二更至四更,月暈。
宋昌,以禮曹言啓曰,近來本曹多事莫甚,文廟大禮且迫,前頭郞廳,不可不備員,而出使過半,或遭服制,如有時急之事,則將無以成樣,苟簡亦甚矣。佐郞李東郁,以實錄廳郞廳,除本司,不得察任,李東郁,改差,其代,以在京無故人,今日政差出,何如?傳曰,允。
金壽恒所啓,黃海監司洪萬鍾,瓜期已滿,吏曹當爲出代,而勅行,當於不久出來,此時遞易不便,且黃州蒜山鎭新設事,初出於洪萬鍾建請,朝家亦知其形勢之便好,旣已擇遣僉使,方爲經理設施,監司亦盡力顧助云,而凡事姑未及就緖,必使當初建請之人,仍爲助成,然後庶有着實之效,洪萬鍾,姑爲限今年仍任,何如?上曰,事勢如此,則限今年,姑令仍任,可也。
又所啓,前者校理黃玧,以江都試才御使,還來,以江都敎養官設置之意,有所陳達,而自上以問議大臣而處之爲敎,玆事非甚緊急,且無自上下詢之事,故未及仰達矣。江都專尙武藝,未嘗留意於文敎,敎養官,若果有着實訓誨之效,則設置固宜,而第以他道提督敎養官觀之,多不着實,今雖設立,未必有實效,在本府添一剩官,無益而有弊,姑徐似當,曾與留守趙師錫相議,其議亦然矣。上曰,他道敎養官,亦不着實,終未見實效,故竝皆革罷,此亦姑爲觀勢爲之,可也。
兼兵曹判書金錫胄所啓,訓局事例,異於他軍門,凡係大小需用,皆自各該司責應,而大將則雖有欲施賞格,或造器械之事,無他可以措手者。以前啓知朝廷,造得五六隻大船,以載湖·嶺三手糧,仍取其船價,以備軍中雜費之用,且防私船偸米之□□□設別隊之後,又添三船,以載保米而來,而沙格之類,皆以砲手定送,朔□料衣練,竝同行伍,此便與官漕船一樣,實非京江私人船隻之比也。今年又以軍餉載來次,下送湖南矣,湖邑守令,多以道主啓聞,嚴禁私船爲言,而實有暗用私囑,許載私船之計,沙格等,乃以都監之來載三手糧,實有累朝成命,不可無端停閣之意,呈訴於監司,則監司,亦以此與私船不同,許載宜當之意,題給,而順天·求禮兩邑,終始堅執,不爲許載,使許多軍兵,不免爲遠地虛行,事極不當。兩邑缺上曰,依爲之。
又所啓,今番春塘臺庭試武科之類,其數不多,以此分防,不足爲邊上輕重,依去式年武科例,竝許納銃除防,似合便宜。且前日許納銃價之類,旣盡備納,而其中甚貧,不能辦備者,今皆以赴防自願,在前如此之類,則竝依其所願,還許赴防,而倍其朔數,以示其罰,今亦依此施行,何如?上曰,依爲之。
又所啓,式年武科中,又有江都直赴十餘人,而此人等,亦不納銃價,其意似在於免防。江都爲保障重地,其地之人,常加優恤,則今雖免防,亦合事宜,第念試科賜第,旣是格外特恩,而又爲免防,無乃太過耶?以輦下禁軍之除防島中移出者刷還等事,參量而論之,則此輩,亦不必遠戍他地,惟在聖明裁處。領議政金壽恒曰,以事體論之,則直赴之擧,旣是特恩,又從而除赴防,果涉太過,而江都居人之避役移出者,朝家常令一一刷還,今此直赴之類,亦不必遠他所矣。上曰,江都,乃是保障重地,朝家倚恃,與他殊異,則特令除赴防,可也。
禮曹判書南龍翼所啓,今此文廟陞黜時,以年輩次第,東西位中,胡安國,陞張栻上,蔡沈,陞眞德秀〈上〉事,曾因大臣所啓,定奪於榻前矣。此外又有易次者,康節邵雍·涑水司馬光,年長於程伯子顥,橫渠張載,年長於程叔子,又其表叔,而皆坐其下,此必以道德之高下,論其次第矣。今則將有諸賢陞殿之擧,而在廡位,則不可以年輩爲上下,竝於二十日,一時換次宜當,大臣之意如此,依此施行,何如?上曰,依爲之。
又所啓,自前外方鄕校,或有位板改造事,則版木,自奉常寺下送矣。今番則各道許多之邑,決無盡數造送之路,開城·江華則自辦,八道則令各其監營,先期精造,分送列邑之意,竝爲知委,何如?上曰,依爲之。
兼兵曹判書金錫胄所啓,臣於近日,連與兩南邊將之遞來者相接,備聞沿海軍民之弊。各鎭浦戰船,旣有年限,改槊未久,旋又改造,此固應行之役,不可免者,而近來備局,別分定造船之事,相續不絶,統營·水營,又皆分定於各鎭浦,故邊將,盡發土卒,斫取船材於養松海島之中,而一船所用之材,多至三四百株。運下之卒,又不下累百名,募集能櫓之類,無月不役,不得休息,怨恣徹天云。船材漸乏,旣甚可惜,辛勤召集之卒,若復至於逃散,則雖有邊將,亦何以禦敵乎?且以戰船改造事言之,兩湖則五年改槊,十年改造,嶺南則三年改槊,七年改造,而至其限滿,斥賣爲私船者,則不過改釘若干板,而滿載穀物,遠駕重溟,使用十數年,而猶未大傷,以此推之,國家之虛費物力,亦甚可惜。今若更定年限,改槊改造,次次退期,則可以紓各官浦軍民之怨,而亦必無害於實用矣。且近來各處船材,益至煩多,蓋出於戰船數改之故,而亦由松禁不嚴之致。如長山串,則海西吹鐵卵,正出於境內不遠之地,埋炭者,四時不絶,安眠串則又是瑞·泰鹽汗之窟穴,運吐木日夜禁煮,水營邊將,亦不能禁斷,而今番邊山失火,松材之致傷,亦至過半云,誠可慮矣。申汝哲,曾經統制使,戰船之弊,亦必詳知,年限漸退一款,下詢處之,何如?缺上曰,戰船改造年限,則比前更加三年,其間有所傷損者,則只令修改,改造時所用船材應入板子處,亦令引鉅用之,而一船之造,所入松材,如是之多,軍卒之怨,亦甚云,今後則備局,如有各衙門造船之事,切勿輕許,亦勿多造,以紓其役。秋成後,發遣郞廳於三南有船材處,申嚴禁令而來,可也。以上燼餘
宋昌啓曰,今日乃日次坐起,而左議政閔鼎重,病不得入來,前日或欲定奪者,從當齊會議定,今日則別缺以日次之故,來會矣。上曰,唯。
吏曹判書李䎘所啓,安東府使,今日政,當爲差出,而本府地大民衆,素稱難治,可合人才,誠缺而前郡守柳譚厚,素有能治之名,且有淸白之稱,必欲擇差缺人而第譚厚,時在罷職中,本曹不敢擅擬,問于大臣,使缺通備望,何如?領議政金壽恒曰,柳譚厚,誠爲可合,而但缺數字任之際,必致遲延,恐非當初給馬催促之意也。上曰,安東之累次遞易,曠官已久矣。柳譚厚,時不在京,則赴任之際,必致遲延,以在京無故人擇差,柳譚厚,則特令敍用備望,可也。三行缺領議政金壽恒曰,安東卽嶺南雄府,事務最爲繁重,缺金載顯遞來之後,曠官已近半載,官務民事,俱極可慮。宋光淵,有給馬發送之命,爲日已久,而强引不當引之嫌,缺曹亦無入啓之事,事體豈容如是?光淵,雖以曾論蘇斗山事,缺日光淵之所陳於榻前,以斗山之由江陵內遷,將擬方伯,爲不可,缺斗山之遞安東,非由於光淵之言,則以此爲嫌,不欲代斗山之任,缺實無所據。且聞光淵,以其除拜安東,認爲初出於大臣之意,此缺頃於春塘臺擧動時,臣與左議政閔鼎重,以安東之難缺爲慮,問于李䎘,則䎘,擧光淵名而問之,臣與左議政閔鼎重,以爲安東雖曰外任,前多以秩高望重之人差送,由此而陞擢方伯者,亦非一二,此非左遷,有何不可乎?如是問答而已,此非出於臣等之擧遷,而光淵初或誤聞,則致疑亦無怪也。及聞其實狀不然,而猶且固執,必欲不赴,蓋臣等,前後屢薦蘇斗山,人才可用,故疑其有所左右,至此也。臣等所不爲之事,亦未免見疑於人,雖出於疲軟自取之致,今日國家氣力,一守令差遣,猶未能辦得,其何以爲國乎?光淵身病輕重,雖未知如何,其執滯如此,則勢難迫令赴任,所損必益非細,固不得不遞改,而其在國體,誠極寒心矣。上曰,蘇斗山事,凡人意見之不同,無足怪也,而近來缺薄,漸生乖戾,如李三錫之疏,亦已無據,而宋光淵,則至不欲爲斗山之代,致疑於不當疑之地,敢引其不當引之嫌,不有成命,無意下去,事之痛駭,莫此爲甚。若使朝家,有一分體統,則渠何敢如是耶?體統所在,關缺重,宋光淵,拿問定罪,可也。
判尹鄭載嵩所啓,當初紙牌缺鍊時,閪失紙牌,而更爲成出者,或杖或贖,從自願定式施行矣。今番缺目中,此一款,不爲擧論,或量減其罪,猶之可也。至於元無防禦,則其間缺詐僞之事,下詢大臣而變通,何如?領議政金壽恒曰,鄭載嵩之言,誠是矣。旣有紙牌,則不可無此法,量減其罪,定式收贖,宜矣。鄭載嵩曰,紙牌閪失者,當初定以杖七十,願贖者,則收捧小錢七十文,今若以缺定式,收捧小錢四十文,則似好矣。上曰,若無防禁,則必缺前,量減其罪,以笞四十。以下缺
判書申汝哲所啓,一行缺長養之船材,事極驚駭。其時別將,則雖已罷黜,而禁松之缺管爲之,而不能嚴禁,致有埋炭之事,則地方官,當有警責之道,故缺領議政金壽恒曰,頃見邊山所報,則因火延燒者甚多,事極寒心矣。此則地方官,常時不能禁飭之致,國家如欲申嚴禁令,則地方官,不可無警責之道矣。兵曹判書金錫胄曰,此事,非獨新赴任一別將之罪,其實則地方官所當之事也。上曰,當該地方官與別將,一體罷推,可也。
兼兵曹判書金錫胄所啓,昌洲僉使李之經老母,今年七十六歲。親年七十五歲,缺是武將不爲差遣邊地,乃是近例之經除職之初,欲爲陳情求遞,而其母必欲使之往赴,且有其弟在家,故黽勉下去矣。今聞其弟,不意身死,八十老母,無所依賴,母子千里,只以號哭度日云,不特情勢之可矜,缺如此,則亦安能着意於邊事乎?置之無益,其情甚戚,孝理之下,敢此冒陳下情矣。上曰,情理可矜,昌洲僉使,改差,可也。
又所啓,釜山僉使李斗龜,本以有病之人,又經大腫,憊敗特甚矣。今聞傷於水土,脚部專不運用,坐臥須人云。關防職任不輕,且有倭館接待之事,以此病勢,決難供職,李斗龜,亦爲罷黜,何如?上曰,病勢如此,則亦爲罷黜,可也。
領議政金壽恒所啓,實錄廳堂上申晸,病重,累月未得察任,而前任纂修時,頗勤職事,如此之人,不可遞改,前者以此意仰達矣。近來,病亦少愈,史事爲急,牌招使之察任,何如?上曰,依爲之。
又所啓,實錄修改事,設廳經年,而堂上中,有遞易之事,且有他務兼察,玆不能專一,迄未始印出之役,今年又已過半,將來時事,亦未可知。一向遷就,缺可悶,堂上·郞廳,每於十日,書啓其進不進,而其中雖進而不能缺者,或無所事而退者,別有申飭論罪之擧,然後庶有着實之效矣。臣忝冒於摠裁之任,而身有病故,且於他任,有所兼察,不能每每缺首任,不能擧職如此,其何能檢其下官乎?小臣兼帶摠裁之任,爲缺使大臣專委檢察,則纂事可成,私分亦幸矣。上曰,前旣缺又再言,而此非固辭之事,安心察任。
又所啓,國家之所以維持者,不過曰紀綱體統而已。事有大小,而關係則重,朝廷之上,若無體統,則國雖缺與亡奚異也?近來百司,俱無體統,事之寒心,孰甚焉?政院故缺二行禮數,都承旨,以此致責,囚其廳〈直〉,則下番翰林,發怒於承旨數字缺書吏而還止,更令拘留其正妻云,此實曾所未聞可駭之事也。都承旨缺院之長,地望甚重,他承旨,雖是同僚,而禮貌間有同上下官,不敢有慢侮之擧,況堂郞之間,名位懸絶,下官所執,雖是猶不敢如是,何敢缺檢之事,發怒於上官,至於移罪下吏乎?推此以往,則下凌上替之風缺至此,雖一事,亦足爲亡國之徵也。心有別樣處置之道,然後可以少缺數字上曰,聞來極爲寒心。不可不別樣痛懲,當該翰林,拿推,可也。
完寧君缺命曰,大臣纔已請罪,而臣於其時,適見其曲折,啓華之所囚者,非缺數字因他書吏,言辭之不恭,使囚其妻,而適會都承旨囚禁廳直,缺數字非發怒相較之事,故啓華,說破於都承旨,而都承旨亦不八字缺副承旨魚震翼曰,小臣,新入疲劣,何以檢下乎?第於其日下八字缺都承旨,囚其廳直,而下番翰林,適仍院吏言辭之不恭,拘六字缺雖有形跡之嫌,而本情則非必發怒於上官也。
領議政金壽恒所啓,都承旨李翊相,旣被下官所凌侮,遭此無前可駭之事,而終無請罪之擧,疲軟如此,何以糾檢一院乎?都承旨李翊相,遞差,何如?上曰,遞差,可也。
又所啓,下番翰林申啓華,旣有拿推之命。蓋聞近來下番之不爲禮數,自上番朴泰維而始倡云。其事雖微,而關係體統,朴泰維,亦不可不罪也。上曰,朴泰維之罪,比之申啓華,不無輕重之別,罷推,可也。
上在昌德宮。停常參·經筵。
夜一更至四更,月暈。
朝講入侍,左議政閔鼎重,知事呂聖齊,特進官申汝哲·崔逸,承旨李世翊,玉堂沈濡·李頤命,獻納金世鼎,持平權持,假注書宋儒龍,史官朴泰維·申啓華。
謝恩,實錄兼春秋金晳,禮曹佐郞洪禹績,禮賓主夫韓斗相。
右議政李尙眞十五度呈辭。傳曰,安心調理。
同副承旨朴世采辭職上疏。答曰,省疏具悉爾懇。今玆登庸,意非偶然。喉舌緊任,亦不容久曠,須體予意,安心勿辭,從速上來察職。以上朝報
上曰,水原,卽畿輔重地,朝家倚重,與廣州無異矣。爲其激勵武士,廣州則旣已試才,而已過十四年之久,其在朝家激勵之道,似不當有所異同,亦爲依廣州例,一體試才,則何如?領事閔維重曰,廣州則守禦使所達,有試才之擧,而水原則姑無陳達之事,故不得竝爲試才矣。水原,旣是畿輔養兵重地,則與廣州,實無異同,一體試才,實合於激勵聳動之道矣。上曰,水原,依廣州例試才事,待秋擧行,可也。以上備局謄錄
入侍時,申汝哲所啓,近來戰馬可合者絶少,如禁軍及都監馬隊,自國家每歲擇給戰馬,而尙多無用之馬,則況其他乎?武士輩,雖有欲備私馬者,好馬旣不可易得,而渠又貪殘,無以辨買,此甚可悶矣。昨聞將官等所言,則今番觀武才入格賜馬之類,以太僕寺限年條之故,不得受出云,太僕寺限年,雖出於分別新舊之意,而至於軍門之受出者,非爲私用之歸,而將以此責立其戰馬,則當此戰馬稀貴之時,似宜有變通事。觀武才入格武士之受帖者,勿拘年條,特爲許給,何如?領事閔維重曰,親臨時賞賜之物,與他馬有異,且武士之戰馬不備,亦甚可念,此則自上特命許給,似當矣。上曰,親臨賞格,有異常例,特爲許給,可也。以上禦營謄錄
上在昌德宮。停常參·經筵。
有政。
下直,甘浦萬戶吳廷善,新德萬戶黃道弘。
謝恩,司諫沈壽亮,軍器主夫梁楫,居昌縣監金沆,副摠管李秞,雲山郡守李諿,監察金國鉉,左承旨李世翊。
右議政李尙眞十六度呈辭。傳曰,備悉懃懇之意於前後,而連章固辭,愈往愈切,卿之宿病,予固詳知。一向强迫,亦非所以待大臣之道也。本職今姑勉副,卿其安心,從容善攝。仍傳曰,遣史官傳諭。
持平權持啓曰,請罪人姜萬鐵,依律處斷。請亟寢赤筒作畓處還屬宮家之命。請寢尙仁詹絶島定配之命。請劉起漢按法處斷。答曰,勿煩。
獻納金世鼎啓曰,臣有區區所懷,故敢達矣。罪人劉起漢事,本院未及論啓,憲府先發,玆事關係,雖涉重大,醜雛腐鼠之輩,兩司不必俱論,故姑止之矣。自古必以宦者,備洒掃於宮廷,法意有在,若使交奸女人者,冒屬內班,出入宮禁,則事之可駭,其孰甚焉?起漢,雖不就服,而云香,旣已吐實,則該府奏爭,實合獄體,而照律之命,出於法外,至以容貌不近爲敎,自古貌似而非者,何限?或有貌似婦人者,或有貌似宦者而被殺者,何可以外貌之似宦,而遽信其無是事耶?臣於此,又有所慨然者。起漢,以近習之人,身有罔赦之罪,而自上終不允兪於臺啓,臣恐人以此,疑殿下,有所偏係於斯矣。上曰,玆事,曾已說破矣。累年任使,豈不知其冒屬耶?知非冒屬,而罪以冒屬,用法之道,斷無是理。且以云香之招觀之,亦知其非冒屬,予非私護於起漢也。領事閔鼎重曰,自前中使,奉命往來時,例有官妓使喚之事,臺臣所論,非謂其旣近娼妓之罪也。以云香招辭觀之,雖曰,不及常人,而交奸則有之,群情之疑其爲冒屬,固其所也。侍講官沈濡曰,云香旣已吐實,而渠獨不服,其在按獄之體,必須依該府覈啓,使之嚴刑得情,然後可以打破群議,而若以容貌之似宦,遽信其不然,徑施以不當之律,固非審明覈處之道也。說經李頤命曰,諸葛亮之言曰,宮中府中,俱爲一體,陟罰藏否,不宜異同,而臣竊謂殿下,於玆事,似不無私護近習之意,臣誠慨然也。上曰,內官選法極嚴,謂之冒屬,誠不近似。予豈有私護之理?只以刑條之道,不當如是故耳。世鼎曰,若以云香之招,爲不實則已,云香之招旣如是,則起漢之嚴刑得情,獄體當然也。知事呂聖齊曰,本府,以臺啓方張,故不得擬律,而大槪元無可擬之律矣。奉使不勤,不過杖一百之罪,決非起漢之當律也。上曰,繩以冒屬決案也。鼎重曰,當初選法旣嚴,則雖不可直斷以冒屬,交奸之說,旣出於云香招辭,則奉使不謹,決非可擬於其罪。自上參酌,從重處之,爲宜矣。上曰,旣不可直繩以冒屬內班,亦不可只罪以奉使不謹,則參酌定配,可也。參贊官李世翊曰,自上有參酌定配爲敎,而臺諫方以嚴刑得情爲期,傳旨,不得捧入之意,敢啓。上曰,知道。
公洪道生員李景華等上疏。大槪,亟許文元公金長生,文正公宋浚吉從祀文廟之請,以幸斯文,以副公議事。答曰,省疏具悉。已畢於前後疏批矣,何如是瀆擾乎?爾等退修學業。以上朝報
上在昌德宮。停常參·經筵。
夜一更,月暈。四更五更,月暈。
李世翊啓曰,右承旨安垕,右副承旨任奎,昨日牌招不進,今日又不出謝,殊甚未便。更爲牌招,使之察任,何如?傳曰,允。
魚震翼,以都摠府言啓曰,今日入直軍士中日習射,請出標信。傳曰,知道。
魚震翼啓曰,所江僉使韓拿來事,允下矣。依例交代後拿來事,分付,何如?傳曰,允。
以備忘記,傳于魚震翼曰,史官一員待命,騎馬三匹立之。
魚震翼,以訓鍊都監言啓曰,都監所屬前部別隊,移屬禁衛營,中部軍兵,亦爲罷散,只存六哨,移屬於左右部別中司事,旣已定奪矣。司哨長官,又多有移易陞降,□□亦皆通融,別單書入,以此改啓下,何如?傳曰,允。
魚震翼疏曰,伏以臣本駑庸,百不猶人,濫蒙洪造,再叨喉司,無補絲毫,徒積愧懼,而夙宵奔走,顚仆是期。自昨夕,胸痛腰痛,一時俱劇,牽引若刺,呼吸皆窒,痰火上升,熱勢復熾,精神昏錯,若墜煙霧,僵臥直廬,殆不省事,顧玆近密,不比閑漫,以此病狀,決無自力供仕之望。且於昨日筵中,大臣,以前都承旨李翊相,不能檢飭下番之失,陳達遞職,則臣亦其時同僚之一也,豈有獨免罪罰之理乎?第念伊日,申啓華,遽生嗔怒於院吏者,雖緣院吏言辭不恭之致,不顧形跡之有嫌,以致聽聞之可駭,而原其本心,則似非出於侵侮上官,故長官,初不請推,而臣亦以此,略陳於榻前矣。如臣疲劣,碌碌隨行,不能檢下,均有所失,而長官,旣以此見遞,則罪宜同被,決不可晏然而已。伏乞聖慈,察臣情勢,亟賜鐫罷,以延危喘,以安愚分,千萬幸甚。答曰,省疏具悉。爾其勿辭,調理察職。
掌令尹世紀,持平尹德駿啓曰,罪人姜萬鐵依律處斷。請赤筒作畓處亟寢還屬宮家之命。請亟寢尙〈仁〉詹絶島定配之命。請劉起漢嚴刑得情,按法處斷事。啓辭竝同前答曰,毋庸瀆擾。
司諫沈壽亮啓曰,罪人姜萬鐵依律處斷。啓辭同前昨日筵中大臣之請罪翰林也,完寧君李師命爲救解,有若訟辨者然,其在事體,殊涉未安。然大臣所達,或若得其實狀,則各陳所聞,於理無傷,故不爲論列矣。臣旣退而所啓之後,始知翰林申啓華,於師命爲同姓從妹夫也。從妹夫法例相避,則雖是職分之所可言者,猶當引避而不敢言。以下缺新除授濬源殿參奉金道淵,雖是元勳子孫,而年未弱冠,遽登仕籍,太無法典限年之意。除目之下,物情俱駭,請濬源殿參奉金道淵改正。新除授大司諫尹敬敎,時在公洪道監營任所,請斯速乘馹上來事,下諭。答曰,不允。金道淵事,年雖未滿弱冠,勳臣子孫,與他自別,又有錄用承傳,則改正之論,誠可異也。今玆勿煩。下諭事,交代後自當上來,姑勿下諭。以上燼餘
備忘記,傳于魚震翼曰,柳葉箭五中人扈衛軍官二字缺禹直赴殿試。
上在昌德宮。停常參,只晝講。
自辰時至酉時,日暈。夜一更,月暈。五更,月暈右珥。
安垕啓曰,明日常參·經筵,取稟。傳曰,停。
李世翊啓曰,左副承旨魚震翼,昨日以病陳疏,方有調理之命,而聞其所患,夜來稍間云。卽爲牌招察任,何如?傳曰,允。
今日晝講入侍時,實錄廳都廳未出仕人員,卽竝牌招察任事,榻前下敎。
有政。
吏批,判書李䎘進,參判金萬重經筵未肅拜,參議宋奎濂進,右承旨安垕進。
兵批,兼判書金錫胄訓鍊都監坐起進,參判吳斗寅差祭,參議李東老式暇,參知李玄錫進,右承旨安垕進。
以鄭勔爲掌令,金千鎰爲奉常副正,金構爲禮曹佐郞,成重器爲長興庫直長,許墀爲典籍。四館春別遷,徐宗泰爲奉敎,吳命老爲學諭,安垕兼春秋修撰官減下,與翰林相避,兼北靑府使金世器□。以申懹爲副護軍。
下直,洪州營將沈選。
安垕,以禮曹言啓曰,依再昨榻前所達,文廟新舊位次,兩紙圖進之意,敢啓。傳曰,知道。
安垕,以吏曹言啓曰,卽接漢城府移文,則西部參奉李三錫,以書寫官通信使帶去,回還遲速,未可預料,斯速入啓處置云。部官,非閑司之比,今姑改差,差出其代,何如?傳曰,允。
行都承旨任相元疏曰,伏以臣,資材素劣,望實俱乏,踐更衆職,迄無才報,而今者才遞諫掖,又長銀臺,臣聞命驚惶,不覺愧汗之自瀉也。臣自邇年以來,過竊榮寵,出入喉司,非止一二,而旋辭旋授,曾不力辭者,非以臣能堪此寄,蓋循階旅試,苟遵故事,而庶或無罪故也。至於知申之職,非徒出納王命,裨補袞闕而已矣,實爲諸寮之首,一院之長,其責至隆,其任至緊,如臣之空疏鹵莽,詎能有萬一之補塞也哉?臣循墻隕越,惟以玷辱名器爲懼,而抑有私悰之蹙者,玆敢冒昧瀆陳。臣之祖母,九十之年,夙嬰沈疴,加以跋涉炎程,元氣澌惙,四肢浮腫,全廢飮啖,造次坐臥,不能自運,一日之間,加減不常,左右扶持,有頃刻難離之勢,以此情理,安可奔走就列,勉供職事也哉?伏乞聖明,察臣之辭,非出例讓,而諒臣至懇,亦由於煎迫,將臣職名,亟命鐫改,俾得救護老病,則千萬幸甚。臣無任屛營祈懇之至,謹昧死以聞。答曰,省疏具悉。卿其勿辭。宜速察職。
右副承旨任奎疏曰,伏以臣,性戇志疏,隨事冥墑,根孤植弱,觸被擠撓,貽辱朝廷,旣五十,杜門修省,分甘散蟄,不自意聖度如天,無物不容,濫荷收□誤恩,復忝喉司之近班,顧臣僨敗之蹤,何以獲此非常之數於聖明之下哉?臣聞命驚惶,進退羊藩,百爾思度,萬無善圖以□。第念感激鴻私,不顧廉恥,則迹涉患失,無以自白,爲累臣身,固不足恤,而重辱淸朝,莫此爲甚,寧受逋慢之罪,決不敢抗顔就列。況臣,積傷南方水土,大腫之餘,百疾交侵,痰火咳嗽,固是宿患,而左偏臂脚,筋骸掣痛,擧趾蹣跚,轉手牽縮,以此痼病之狀,尤無夙夜供職之望。血懇陳籲,祈蒙恩遞,喉呞不諒,膠守謬見,一切退却,未得上徹,而嚴召再至,益增狼狽,徊徨悶蹙,不敢祗赴,臣罪至此,萬殞難逭。伏乞聖慈,察臣切迫之懇,削臣新授之職,以正臣罪,以安臣分,千萬幸甚。答曰,省疏具悉。爾其勿辭,從速察職。
事變假注書許墀遷轉,代李三碩。
吏曹口傳政事,以兪櫶爲安東府使。
安垕,以兵曹言啓曰,二所監軍金萬吉,猝得暑瘧,不省人事,決無運動出入之勢云。監軍單子中,改付標以入之意,敢啓。傳曰,知道。
安垕,以兵曹言啓曰,當日前別將姜世周稱名人,自金虎門入來,差備門外擊錚,極爲駭愕。令攸司囚禁治罪,同門守門將李莢,常時不能禁斷雜人,以致蘭入,亦難免其責,推考,何如?傳曰,允。
今日晝講入侍時,右副承旨任奎牌招察任事,榻前定奪。
行副護軍兪瑒疏曰,伏以臣原疏缺伏乞聖慈,察臣情勢決難冒進,矜臣疾病,不能登途,亟許遞免,以安微分,新授資級,一倂還收,以重名器,不勝幸甚。答曰,省疏具悉。已悉前疏,卿其勿辭,從速上來察職。
江原監司宋昌疏曰,伏以臣本庸陋,百不如人,而竊科以來,冒叨不似之職,固已多矣。至於喉司出納,爲任尤緊,而乍遞旋授,恒在近密者,首尾三歲,碌碌隨行,無一裨補,而其得免大段顚沛者,實荷天地覆載生成之澤也。居常愧懼,若無所容,不意東藩新命,又出千萬夢寐之外,臣驚惶踧踖,不知所以自處也。夫承流而宣化,廉按而黜陟,其爲任之重,不比尋常,苟非地望風力之素著者,莫宜居之,如臣才疏識淺,爲世所輕者,其何能彈壓一道,不負其職責乎?與其冒受而僨事,寧被違慢之罪,而決知其不敢當也。臣雖至愚,自知已審,言出肺腑,事非飭讓。伏乞聖慈,俯賜諒察,亟命遞改臣新授職名,以重國體,不勝幸甚。答曰,省疏具悉。卿其勿辭,速往欽哉。
任奎,以備邊司言啓曰,會寧府來淸人二名,旣已交付於厚春,當有移咨禮部之擧,咨文草本,自承文院,曾已啓下矣。使之改其日子,速爲淨寫,令該曹別定禁軍,下送義州,依前例傳付於鳳凰城,以爲遞致北京之地。傳曰,允。
司諫沈壽亮啓曰,罪人姜萬鐵依律處斷。昨者筵中大臣之請罪翰林也,完寧君李頤命,力爲救解,有若訟辨辯者然,其在事體,已涉未安。況翰林申啓華,於師命,爲同姓從妹夫也,法有相避,則雖是職分之所當言者,猶可引避而不敢言,而師命,乃敢出位冒嫌,費辭伸辯,至於如此,執迹而論,難免爲循私營救之歸,不可終無糾警之擧。請完寧君李師命,從重推考。臣以濬源殿參奉金道淵改正事,有所論列矣。不惟未蒙允兪,至以誠可異也,爲批,臣竊惑焉。臣雖不知道淵之爲勳臣嫡子,而國家所以錄用之意,異於他人,而第道淵,年未滿二十,雖有錄用承傳,稍待日後調用,亦未晩也,何必汲汲除職,使物情駭惑也哉?法典限年之意,不可不念,末世躁競之風,不可不慮。請濬源殿參奉金道淵改正。答曰,勿煩。
任奎,以義禁府言啓曰,謀逆罪人姜萬鐵處斷事,命下矣。萬鐵,前已結案取招於鞠廳,今無更爲取招之事,而只爲處斬之特敎,雖不用凌遲之律,行刑處所,藁街節次,合施討逆之法,軍器寺前路行刑之意,敢啓。傳曰,知道。
十五日巳時,上御宣政殿。晝講入侍,領議政金壽恒,同知事李䎘,特進官李秞,參贊官李世翊,侍讀官權斗紀,說經李頤命,假注書宋儒龍,記事官韓瑄·徐宗泰。上自浩浩昊天,至謂爾遷于王都,讀受前音一遍。權斗紀,進講旻天疾威章音釋一遍,上受而讀之訖。權斗紀,講解文義曰,此章不敢斥王,故指天而謀藏不從,所謂惡人之所好,不藏覆用,所謂好人之所惡也。上曰,此乃大學所謂災必逮夫身之謂也。至二章,權斗紀曰,翕,和也,訿,訿詆也,謀之其藏,則具是違者,猶上章謀藏不從也,謀之不藏,則具是依者,猶上章不藏覆用也。上章則指王而言,此章則指小人而言矣。至三章,又曰,我龜旣厭者,盡言卜不習吉,而此則每事占卜,故卜不直告,其所圖之吉凶也,蓋言不能執其兩端,故是龜相奪其謀,終無所成就也。至四章五章訓,則缺至六章。領議政金壽恒曰,朱子臨終,引此戰兢爲訓也。此時國事危亡,小人當國,必有戒謹之心,然後可以安其國也。是乃憂世之作,可以戒監者矣。同知事李䎘曰,論語所謂暴虎馮河者,蓋此詩中出來也。權斗紀曰,小旻云者,所以別其爲小雅也。李頤命曰,一篇之意,歎幽王之無斷,無斷者,不善斷也。金壽恒曰,人君必有仁明謀三者,然後可以爲國矣。上曰,中庸亦言發剛强毅矣。金壽恒曰,古人有才不借於異代之語,雖小邦,豈無忠信之士也?惟在在上之人,求而用之耳。用之之道亦舛,則正如如彼流川之意也。凡用人之道,在於培養而敎導之,此可謂所當行者矣。講罷,上掩卷。領議政金壽恒進曰,近來日氣甚熱,聖體,若何?上曰,無事矣。仍所啓,宗廟·社稷,俱是重地,而兩處奴婢之數,甚爲些少,曾前或以他司奴婢劃給,而奴婢輩,厭其役重,百般謀避,圖屬於斜付等役,餘存無幾。且自錄勳之後,夤緣冒錄於原從免賤者亦多,本署使喚,無以成形,誠極可慮。社稷署則曾於癸丑年間,提調鄭榏,啓達受出他司十餘口奴婢,而其中奴鐵石爲名者,以繕工監役奴,移屬服役於本署,已至十餘年矣。頃因繕工提調陳達,本監奴婢之投屬他役者,竝令還給,而本監奴婢,雖甚鮮少,形勢之切迫,彼此無異。且此非渠之自爲投入,旣因啓下移屬,則年久之後,不當還給於本監,奴鐵石,使之仍屬於社稷,而兩處奴婢見存實役者,只是若干名,令該院更以他奴婢,參酌劃給,以爲成樣之地,何如?上曰,依爲之。上曰,頃者宋光淵之代,以尹以道差出矣。安東曠官可慮,尹以道,催促發送,可也。金壽恒曰,尹以道,素有治績,可謂得人,而因醫官聞之,尹以道,脚部生腫,症勢方重,醫官言來,若待針破差完後下去,則其勢尙遠云。數遞未安,而更以無故之人差出,催促下送則似好,而在京無故之人,未易云,此甚難處也。上曰,此非速差之病,官事亦甚狼狽。尹以道,遞改,差出無故之人,速送,可也。李䎘曰,臣於歸家之路,亦見其病狀,則果無速差之勢,而以啓遞爲未安,不得仰達矣。上曰,今日口傳差出,政院催促發送。
上曰,昨日摘奸於實錄廳,則郞廳,多有受由不進之人,事甚未安。竝推考,可也。
領議政金壽恒所啓,知事李汝發,以風症病廢,已至累年,所兼忠勳府有司堂上,自以虛帶爲未安,累上辭疏,知事新除之後,亦無出仕之路,陳疏控辭,累阻喉司,未得上達,勳府有司堂上,例以親功臣爲之,而李汝發與具鎰,以其時無親功臣,故兼帶矣。今則元勳中,亦有不得兼帶之人,李汝發,身病又如此,不得察任,從速許遞,似當矣。上曰,依爲之。上曰,近來雖雜技之類,術業漸下矣。至於醫女輩,則常當出入於兩慈殿,此輩各別取才訓習,可也。金壽恒曰,勸課之道,着實爲之,而人物術業,漸不如古,審脈侯者甚少,只有正玉而已,以是爲慮,每以學習勸課矣。下敎如此,各別申飭勸課矣。以上燼餘
持平尹德駿所啓,謀逆罪人姜萬鐵依律處斷。上曰,依啓。又所啓,亟寢赤筒作畓處還屬宮家之命。上曰,已諭曲折於筵臣矣,勿煩。又所啓,尙仁詹,仍囚嚴刑,期於得情。上曰,依啓。又所啓,劉起漢按法處斷。上曰,起漢無必死之律,勿煩。又所啓,凡入侍之臣,臺諫彈劾及罷職之外,雖有難安之勢,不敢輕爲退出,而特進官李秞,因大臣請推,聖批蒙允之後,先爲出去,有乖體例,且關後弊,請特進官李秞推考。上曰,依啓。以上憲府日記上曰,姜萬鐵罪狀,實與元老無異,而一時正法,慮關後弊,欲施減死缺矣。臺臣爭執,今至三年,公議終不可强拂,故今姑允從,只爲處缺而緣坐籍沒等事,則勿爲擧行,可也。
同知事李䎘所啓,全羅監司申翼相,採訪道內人才分等啓聞,其中黃儘三字缺奇挺益等三人,則竝請陞擢,而陞出六品,事體重大,故本曹以缺大臣回啓矣。大臣以爲,不必問議于臣等,隨才調用,只在於三字缺幼學奇挺益,卽授齋郞,以過限不來,已遞,黃儘耉·金宅三,則筮缺擢用亦可,此等事,必須稟定,然後方可爲之。道臣,旣知其才可合,陞缺依前日別薦例,特爲超擢用之,何如?上曰,依爲之。
領議政金壽恒所啓,觀象監天文·地理·命課三學敎授,以一行缺誨本監生徒,以爲成就之地也。在前則必以門地可通仕路,術業人缺而頃年以來,微賤雜類,夤緣冒占,以爲仕宦之捷徑,論其人地,則缺生徒,無甚高下,觀其術業,則反有不及者,而計朔陞遷,坐占六品,缺官方之淆雜,莫此爲甚。考見寺監騰錄,則孝廟朝,因臺臣所啓,三學兼敎授,有闕勿補,必得其人,然後缺啓差,詳察能否,非有顯效,則勿許陞出六品事,捧承傳缺意非偶然,而歲月旣久,廢閣不行,卽今天文之學,則宋以穎一人外,缺絶無其人,地理·命課,則雖有從事之人,敎授之任,不可不愼簡。自今依孝宗朝受敎,有闕勿補,待其人塡差事,申明擧行之意,敢達。上曰,如是爲之,可也。
上在昌德宮。停常參·經筵。
夜一更,流星出大角星上,入坤方天際,狀如拳,尾長二三尺許,色赤。自三更至五更,月暈。
下直,在德萬戶丁戒信。
安垕啓曰,明日常參·經筵,取稟。傳曰,停。
備忘記,傳于任奎曰,今下弓矢,在德萬戶丁戒信處給送。
宋儒龍服制,代以金洪福爲假注書。
安垕,以實錄廳郞廳,以摠裁管意啓曰,郞廳權斗紀,素患痰火之症,劇歇無常,頻數呈病,不得專意察任,姑爲改差,其代,以司憲府執義申琓差下,謄錄郞廳權杭,腫患甚重,久未仕進,亦爲改差,其代,以新及第金洪福差下,竝令該曹口傳,兼春秋下批,金洪福則付軍職,冠帶常仕,何如?傳曰,允。
金洪福改,代以鄭推爲假注書。
又以校書館員,以都提調意啓曰,本館所印典賞之役,今方漸次就緖,而每患紙地不繼,不能廣印,此甚可慮。前日兩南監營封不動紙地,旣已若干啓請取用,而今已盡用,勢將停役,極爲可惜。本館己未·庚申兩年條貢物冊紙,留在主人等處者,贈冊紙一千九百五十四貼,卷冊紙一千四百四十四卷矣。此等紙地,時無緊急需用處,兩件冊紙,各一半取用,而公洪道監營封不動紙地,其數不下於兩南云。厚白紙一千卷,亦依兩南例,移文取用,以爲連續廣印之地,何如?傳曰,允。
吏曹口傳政事,實錄兼春秋申琓·金洪福。
兵曹口傳政事,副司勇金洪福。
掌令尹世紀啓曰,近來聖上恤民除弊之政,靡不用極,而安於諸宮家屯庄等事,不用有司之請,輒下別敎,其貽累聖德,傷損國體,實非細故。臣伏聞龍岡·咸從兩邑之界,明善公主折受赤筒之地,久爲公偃,兩邑民人之所蒙利者,至於千餘石之多,前後管餉及宮家設屯作畓之後,因民人呼冤,累設累罷,利害之切於居民,此可知矣。本官狀報監司,啓聞有司,覆啓請罷,而今爲宮家之祭祀,有依前劃給之敎,實非聖上平日軫念窮民之意也。況宮家之事,皆出於道掌及掖廷人無識之輩,所自主張,則其不可取信,明矣。當初本官之不能爭辯,蓋由於有所畏怵,則尤不可以此謂無害於民,請依該曹覆啓,亟寢赤筒作畓還屬宮家之命。宦寺之設,其來久矣。爲其灑掃於宮禁之內,任使於至近之地,自古必以刑餘之賤,備其任者,法意有在,而今者劉起漢所犯,實是前古所無之事。交奸官妓,穢迹彰聞,至於道臣啓聞,該府按覈,相奸情節,不啻明白,則起漢之罪,不在於交奸官妓。其假借閹寺之名,出入近密之列者,究其情狀,陰凶莫測,揆諸王法,合置重刑,嚴訊得情,明正其罪,誠合按獄之體,而議處之命,旣出於常法之外,該府覆啓之後,又下未安之敎,臣實未曉聖意之所在也。至於張緯韓之事,尤有所不可擬議者,緯韓所犯,不過爲行己之淫悖,而猶且累次受刑,減死定配,則今此起漢所犯,視緯韓,輕重如何,而殿下不加審察,每以不允爲答?且因諫臣陳達,乃有參酌定配之命,臣尤不勝疑惑焉。禁閑一踰,後弊難防,論以國法,斷不可偏配而止,請依該府奏當,罪人劉起漢,嚴刑得情,按法處斷。答曰,毋庸瀆擾。
司諫沈壽亮啓曰,臣以完寧君李師命事,連日論列,而尙靳兪音,臣竊惑焉。昨日大臣之請罪翰林,蓋欲振肅頹綱也。申啓華所坐,果無實狀,則亦自有公論矣,師命,不顧親嫌,費辭救解,執迹而論,難免爲循私之歸,一番警責,惡可已也?凡論事之體,固不當苟刻,而若於此等處,每諉以細過,恕其無情,輒不爲擧正,則其流弊,將使朝廷不肅,而紀綱日頹,誠非細慮,此臣所以不得不論者也。請完寧君李師命,從重推考。臣以濬源殿參奉金道淵改正事,論列有日,而未蒙允許,臣竊未曉聖意之所在也。道淵,雖勳家獨子也,殿下,眞欲赴此嶺外遠任耶,則非所以厚待功臣之意也。欲成名以榮其身耶,則官雖卑賤,亦國家公器,又安可虛授也?臣之所以駭惑者,此也。目今習俗偸薄,躁競成風,其爲世道之寒心,莫甚於此。道淵之除職太早,甚非所以驕偸薄之俗,而抑躁競之風也。請濬源殿參奉金道淵,亟命改正事。停啓。
吏曹參判南二星疏曰,伏以臣本魯莽,百無一能。原疏缺亟許遞改同知經筵之任,以重名器,以安私分,千萬幸甚。答曰,省疏具悉。卿其勿辭,從速察職。
公洪監司尹嘉績疏曰,原疏缺亟遞新授職名,更畀可堪之人,以重方面,以安私分,不勝萬幸。答曰,省疏具悉。卿其勿辭,速往欽哉。以上燼餘
上在昌德宮。停常參·經筵。
下直,碧沙察訪邊尙一。
王大妃殿誕日。
大殿·大王大妃殿·中殿,政院·玉堂問安。答曰,知道。
王大妃殿,政院·玉堂單子問安。答曰,知道。
安垕啓曰,今日赤梁萬戶李意碩,肅拜單子入啓之後,緩緩來到,未及肅拜,事甚可駭。請推考。傳曰,允。
魚震翼,以都摠府言啓曰,今日入直軍士,當爲中日習射,而王大妃殿誕日陳賀相値,不得爲之之意,敢啓。傳曰,知道。
傳于任相元曰,明朝領·左相,使之命招卜相。
仍傳曰,明朝政官牌招開政。
安垕,以吏曹言啓曰,今此文廟從享時宋朝四賢,□兩賢題主致祭,文廟陞黜告由祭,文廟禮成祭,獻官以下諸執事,其數甚多,勢難盡以文官差出,不得已以蔭官,通融塡差之意,敢啓。傳曰,知道。
掌令尹世紀啓曰,近來聖上恤民除弊之政,靡不用極,而每於諸宮家屯庄等事,不用有司之請,輒下別敎,其貽累於聖德,損傷國體,實非細故。臣伏聞龍岡·咸從兩邑之界,明善公主折受赤筒爲名之處,久爲公偃,兩邑民人所蒙利者,至於千餘石之多,前後管餉及宮家設屯作畓之後,因民人呼冤,累設累罷,利害之切於居民,此可知矣。本官狀報,監司啓聞,有司覆啓請罷,而今爲宮家祭祀,有依前劃給之敎,實非聖上平日軫念窮民之意也。況宮家之事,皆出於道場及掖定人無識之輩,所自主張,則其不可取信,明矣。當初本官之不能爭辯,蓋由於有所畏怵,則尤不可以此,謂無害於民,請依該曹覆啓,亟寢赤筒作畓處還屬宮家之命。宦寺之設,其來,久矣,爲其洒掃於宮禁之內,任使於至近之地。措辭同前答曰,亟停勿煩。
左贊成金錫胄箚曰。原疏缺答曰,省箚具悉卿懇。卿之所患如此,予甚慮念。未參賀班,有何所傷?卿其安心勿辭,調理行公。仍傳曰,遣御醫看病。
副應敎吳道一疏曰,伏以臣祖父,今年八十一歲,自少多病,衰老轉谻,六七年來,長在枕席。素患胸塞·腹痛·眩暈·昏窒等症,發作無時,緊歇無常,眞元大脫,食飮頓減。日加一日,已至難醫,而値此炎月,重得暑感,數日之內,症情危谻,連夜叫痛,遍身烘熱,閉目昏昏,如在醉睡之中,連用藥餌,未收寸效。八十老人,元氣如縷,而累年沈痼之餘,得此危惡之疾,氣息奄奄,朝夕莫保。臣賦命奇薄,早失怙恃,旣無伯叔,終鮮兄弟,祖孫二人,相依爲命,平居之時,雖無疾恙,以臣情勢,固難一日違離,而況今病勢,十分危苦,晝夜扶將,奔走醫藥,而更無他人在側看護,則臣方寸已亂,供仕無望。當此頻數開筵之時,身忝講職,久曠直宿。又値今日王大妃殿誕日,未能參陪於大廷之賀班,臣非不知分義至嚴,當伏重譴,而情理罔極,不遑他恤。玆敢疾聲仰籲於天地父母之前,以殿下孝理之至仁,雖在螻蟻之賤,必推錫類之恩。伏乞聖明,俯察臣崩迫之懇,亟賜遞改本職,俾得專意救護祖病,獲蒙生成之德,幸得回甦之望,則糜身粉骨,奚報萬一?臣不勝惶蹙懇泣之地,謹昧死以聞。答曰,省疏具悉。爾其勿辭救護。
安垕啓曰,明日常參·經筵,取稟。傳曰,只晝講。以上燼餘
上在昌德宮。停常參,只晝講。
安垕啓曰,明日常參·經筵,取稟。傳曰,停。
又啓曰,來二十一日,輪對日次,而頒敎擧動相値,不得爲之意,敢啓。傳曰,知道。
任奎啓曰,持平尹德峻,正言金萬埰牌招不進,推考,何如?傳曰,知道。
吏批,判書李䎘進,參判南二星進,參議宋奎濂進,承旨任相元進。
兵批,判書鄭載嵩未肅拜,參判吳斗寅,慕華館文官朔試射坐起進,參議李東老進,參知李玄錫受由在外,左副承旨魚震翼進。
吏批,以李碩祚爲監察,以鄭東燁爲司藝,以權宇亨爲典籍,以尹杭爲儀賓都事,以李坽爲承文著作,以李仁倜爲軍資奉事,以尹拯爲掌樂正,以宋後錫爲西部參奉,兪櫶爲安東府使,宋日中爲北部參奉,吳道一爲弘文副校理,以張斗七爲典籍,金錫胄爲右議政,金錫胄爲承文都提調。鐵山府使柳東亨,治績最著,加資事承傳,今加通政。鄭載嵩爲訓鍊都提調,鄭載嵩爲御營都提調。
兵批啓曰,新判書命招,同參政事,何如?傳曰,允。
任奎啓曰,兵曹判書鄭載嵩,牌招不進矣。傳曰,仍爲之。
兵批,以尹趾完付副護軍,崔東柱付副護軍,黃玧付副司直。
魚震翼,以兵曹言啓曰,今日將官朔試射時,闕內入直訓鍊都監把摠·哨官等,依前日榻前定奪,以他員代直出射之意,敢啓。傳曰,知道。
任奎啓曰,新除授守令未署經者,多至三員,而近日兩司,位甚不齊,不得開坐云。當此農時,外方夫馬,留滯有弊,兩司呈告人員,竝卽牌招,使之開坐署經,何如?傳曰,允。
安垕啓曰,今月二十一日,當有頒敎之擧,大提學李敏敍,明日待開門牌招,敎文製進之意,敢啓。傳曰,知道。
備邊司,以申汝哲爲訓鍊大將。
魚震翼啓曰,新除授訓鍊大將申汝哲,卽爲牌招,命召傳授之意,敢啓。傳曰,知道。
備邊司,以金益勳爲御營大將。
安垕啓曰,新除授御營大將金益勳,卽爲牌招,命召傳授之意,敢啓。傳曰,知道。
任奎,以兵曹言啓曰,今日宣傳官·武臣兼宣傳官·各廳將官等朔試射時,武臣宣傳官林百壽·閔鎭朝,御營把摠林翼喬·具翧等,未滿四中,禁衛營哨官趙爾璧,上年十一月朔退射,亦未滿四中,竝依例汰去,何如?傳曰,允。
掌令鄭勔啓曰,臣之頃忝諫職也,胸膈之痛,猝然重發,未赴召命,以此遞職,推緘在身,尙未照勘。臣以萬萬不似,累叨匪據,每事引避,臣之罪戾,益無所逃,決不可一刻仍冒,請命遞斥臣職。答曰,勿辭。
傳于任奎曰,掌令鄭勔,推考蕩滌。
執義申琓,掌令鄭勔·尹世紀,持平權持啓曰,近來聖上除弊之政,靡不用極,而每於諸宮家屯庄等事,不用有司之請,每下別敎,其貽累於聖德,傷損國體,實非細故。臣等,伏聞龍岡·咸從等邑之界,明善公主家折受赤筒爲名之地,久爲公堰,兩邑民人蒙利,至於千餘石之多,以下缺請依該曹覆啓,亟寢赤筒作畓還屬宮家之命。請依該府奏當,罪人劉起漢,嚴刑得情,按法處斷。答曰,毋庸堅執。
行副司直申晸疏曰,伏以,臣之病腰脅墮傷之症,非泛然一時所患,幾死幸甦,僅保軀命,而調治四朔,未見差效。以下缺答曰,省疏具悉卿懇。卿辭至此,史局堂上之任,今姑勉副焉。以上燼餘
同日巳時,上御宣政殿。晝講,特進官尹堦,同知事南二星,參贊官金萬重·安垕,侍讀官李世白,假注書鄭推,記事官韓瑄·徐宗泰入侍。上讀前受小旻篇音一遍訖。金萬重,進講小宛篇音釋及註一遍訖。上受讀音解曁章下註訖。萬重,復逐章條陳文義曰,此詩,古說,或以爲周厲王時所作,未知其定爲何世之作也。蓋遭時衰亂,兄弟戀戀,相戒相勉而作也。鳴鳩,小註,以鳩爲鵓鳩,卽今俗所謂山鳩之類也。明發,東方欲明,而曙色將欲明也。二人,謂父母也。大凡人情,疾痛之甚,則必思父母,當衰亂急迫之時,與兄弟相戒之際,首以父母爲言,則可見其懇惻思治之意也。二章,專以酒失爲戒。從古聖賢,罔不戒酒,而人之飮,至於昏亂者,以其不能敬以自持也,故此以各敬爾儀爲戒,非但凡人,人君當深戒也。二行缺威儀,則是亦敬天,而天命可保也,不能敬我身缺天,而天命難恃也,故復以天命爲戒,以勉其不可缺其恐懼深切之意也。一醉云者,一於醉而不知敬謹缺之人,雖不至飮酒,而猶溫恭自持,敬以勝之,故自不至於昏醉缺之無量而不及亂,是也。彼昏然而不知者則不然,一於醉而缺焉耳,故終必至於喪儀敗身,吾兄弟安可以不敬乎?蓋此詩,旣在於幽·厲之世,時王,雖不知如商季之沈酗於酒,而亦必缺敗德之事,臣下化之,多有昏亂者,故兄弟相戒,以爲此說也。缺堂中,庭中之稱,中堂,中庭也。螟蛉,卽尺蠖也。蜾蠃,不知俗名所缺亦蜂類也。南二星曰,俗諺所謂那那里也。萬重曰,上二章,旣言兄弟相繼爲善之意,此又言敎子爲善之意。中原有菽,庶民采之,言善道之人,皆可行也。螟蛉有子,蜾蠃負之者,言不似者,可敎而似也。人情,非但欲其身之善,亦必欲敎其子,使爲善也。不能敎子以善,則貽羞於父母而已,雖獨善,難於免禍矣,故此詩,兄弟相戒,旣念父母,又慮其子,猶恐其不能以善敎之,亦可謂勉戒之至意也。上指其註末曰,此所謂戒之以不惟獨善其身,又當敎其子使爲善者,是也。萬重曰,題彼之題字,與睇意同,此則兄弟復戒,以當各務努力,不可少有暇逸也。蓋道理無窮,如行路之人,今日進去,明日進去,日日進去不息,然後方至其所當至之處也,一日休息,則無以進去矣。言我日斯邁,而月斯征,以示各自勉强之意,無忝爾所生云者,言爲不善,陷於罪戾,則不但爲一身之累辱,其貽辱於父母,誠大矣。此章,復言父母,以戒其各求無辱於父母,其相勉相戒之意,切矣。桑扈,一名竊脂,食肉之鳥也,而今乃啄粟,此則言時旣失節,事有反常也。上曰,桑扈,不食粟而食粟,是果反其常也。萬重曰,塡寡之不入於岸獄,而今則入於岸獄,猶桑扈之不當食栗,而今則食粟也。缺以爲韓詩,作犴,韓詩者,西漢韓嬰之詩也。鄕亭,如我國小邑也。時王失刑,不恤鰥寡,故出卜其所以自善之道,後二行缺善,則凶自在於其中,此固理之常也。故易爻缺數字人事言言之,末世雖或有反常之事,而君子則不缺此所以當危亂困極之際,而猶不忘乎自善也,豈不美哉?缺卜而貧無所持,握粟而出卜,其貧窶亦甚矣。上曰,唯。萬重曰,溫柔恭敬之人,常不自安,如在木端,惴惴小心,尤可危懼,如臨深谷,則賢人君子之無可懼,而恐懼也猶如此,人君,豈可不戰戰兢兢,如履薄氷哉?此詩,舊說以爲刺厲王而作,缺酒溫克,壹醉日富,則謂之譏王有酒失而言也。二人則謂兄弟而言也。至如螟蛉有子,蜾蠃負之等語,亦皆强爲牽合,缺鑿不通於理,故朱子悉爲改正矣。然舊說所謂刺王缺數字據,而人君亦有可鑑者,凡人莫不以自善爲貴,而至於人君,尤不缺也。夫尊臨萬民,作則四方者,君也。詩曰,赫赫師尹,民具爾瞻,師尹缺也,而尙且如此,況人君乎?一念之善不善,而萬民之所觀仰也。此雖兄弟相戒之詩,而其戰兢自持,不離善道之意,自上有所鑑戒,則不無所補也。上曰,唯。萬重曰,人於衰世,處之而不失義,爲最難,如楊雄,西漢之名儒也,而猶未免貽譏於後,至於東漢之士,亦皆失於偏激,而今此詩人缺際衰亂,危困之極,旣不失於守身,又不過於傲時,兄弟相戒於缺內者,不過乎自善而遠禍,則其與楊雄及東漢之士,有異矣。此缺以見先王敦化遺風,尙有所未泯而然也。萬重,旣奏文義訖。南二星進曰,經筵入侍之時,旣會閤門之後,則雖移拜他職,不敢遽爾退出者,是乃前例,而今日入侍時,知事鄭載嵩,旣已來待於閤門外,聞其除授兵判,卽爲退出,其在事體,極爲未安矣。臣適來政廳,忙迫入侍,故未及習講而入,廈氈侍講,是何等事,而不能看玩文義,無一言仰塞聖聽,載嵩之率爾出去,尤覺未安矣。上曰,兵判重任,異於玉堂,移拜之職,宜其不安而退去也。安垕曰,旣來閤門外,不爲入侍,請推。上曰,勿爲推考。以上燼餘
上在昌德宮。停常參·經筵。
下直,群山萬戶金南佶。
安垕啓曰,明日常參·經筵,取稟。傳曰,停。
任相元啓曰,今月二十一日頒敎親臨之時,承旨不可不備員,右副承旨任奎,陳疏,同副承旨朴世采,在外未上來,似當有變通之道,敢稟。傳曰,今姑改差,可也。以下缺
以朴純爲左承旨,以申琓爲同副承旨,以金德遠爲漢城判尹,以申晸爲兼知經筵事,以任奎·朴世采·尹以道付副護軍。以上燼餘
右副承旨任奎疏曰,臣之臂痛脚病,在直添重,行步拜跪,不能成樣,以此痼疾,當此親臨擧動之時,萬無周旋近班之勢。伏乞聖慈,亟許遞改,以便公私事。踏啓字
禁府啓目,前安東府使宋光淵原情云云,泛稱遲晩,刑推得情,何如?啓强引不當嫌不當擬之事,終不赴任,非但士夫風習之不美,如使國家,少有體統,安敢乃爾?已極寒心,而供辭中日新澡雪等語,隱然自是己見之狀,尤可駭異。綱紀所關,後弊難坊,除刑推,徒年定配。
府前啓,請亟寢赤筒作畓處還屬宮家之命。請劉起漢按法處斷。答曰,勿煩。
吏批啓曰,承旨有闕,政事,取稟。傳曰,當日爲之。
正言金萬埰啓曰,臣痼疾纏身,無望供仕,前後除拜,屢瀆天聽,惕息私室,恤懼悚慄。頃者諫職之除,試才之命,一時荐及,不敢言病,忍死往還,症勢添劇,末由自力,露章乞免,見阻喉司,一味惶悶。不意此際,召牌遽降,臣於是,益切悚蹙,罔知攸措。分義所在,惟當趨詣之不暇,而第臣宿病之中,添得暑癨,達夜吐瀉,精神奄奄,欲起昏仆,竟未祗赴,俟得少間,今始自列,臣罪至此,實無所逃。請命罷斥臣職。答曰,勿辭,退待物論。
持平尹德駿疏曰,伏以,臣素患眩暈之症,已成痼疾,又値炎熱,轉覺增劇,以此病狀,實無奔走奉職之勢,而解官調治,宿計未諧,誤恩屢降,職名常不離身,嚴畏分義,亦不一向退伏,强起行公,蓋亦自有餘矣。供劇之餘,症情添重,頃當入侍之時,俯伏移晷。火熱猝升,神氣迷亂,臂脚麻木,退出之際,幾至顚仆,筵席奏對間事,亦不能記得。扶曳還家,作痛轉苦,尋章請急,見阻喉司,狼狽已極,惶悚冞增。昨日召命之下,又不得祗赴,違慢之罪,益無所逃,而數日之內,痛勢無減,詣臺自列,亦未免稽時,俟病少間,今始來避,臣之罪戾,至此尤大。請命遞斥臣職。答曰,勿辭。退待勿論。
院啓,朝家用罰,務在得中,輕重之間,自有當律,而臣等,卽伏見宋光淵元情判付,則有徒年定配之命,臣等竊以爲過也。銓曹,伸理蘇斗山被論冤狀,而竝及前後,則光淵之以此不安,不爲無據,而至引蹊田奪牛之嫌,寧得罪而不欲赴任,則此固其膠固執滯之病,而不能無罪者也。然安東,本非邊地病鄕,人所厭避之處也。若以光淵有厭避之意,而强引不當引之嫌,則實非本情,而遽施徒配之律,豈不爲過中之擧乎?卽今紀綱解弛,固宜振肅,而亦必罰當其罪,然後人心厭服,紀綱可立,今此光淵之被罪,未免爲矯枉過直之歸,而亦恐有傷於聖上寬弘體下之道。請還收宋光淵徒年定配之命。引嫌而退,召牌不進,在例當遞,請正言金萬埰,遞差。答曰,不允。處置事,依啓。
十五日晝講入侍時,領議政金壽恒所啓,觀象監天文·地理·命課三學敎授,以本監官員爲之,而又置三學兼敎授,以朝士及方外之人,術業精通者差出,滿三十朔,若有成效,則遷轉東班六品實職,雖未知此規,創自何時,而當初本意,蓋欲使訓誨本監生徒,以爲成就之地也。在前則必以門地可通仕路,術業人所共稱者塡差,而頃年以來,微賤雜類,彙緣冒占,以爲仕宦之捷經,論其人地,則與本監生徒,無甚高下,觀其術業,則反有不及者,而計朔陞遷,坐占六品實職,官方之淆雜,莫此爲甚。考見本監謄錄,則孝廟朝,因臺臣所啓,三學兼敎授,有闕勿補,必得其人,然後啓差,詳察能否,非有顯效,則勿許陞出六品事,奉承傳矣。以此定式,意非偶然,而歲月旣久,廢閣不行,卽今天文之學,則宋以穎一人外,稍知向方者,絶無其人,地理·命課,則雖有從事之人,敎授之人,不可不愼簡。自今依孝廟受敎,有闕勿補,其人塡差事,申明擧行之意,敢達。上曰,如是爲之,可也。
禮曹判書南龍翼所啓,文廟東西廡位次釐正之意,曾因領議政所達,文廟廡中胡安國·張栻,西廡中蔡沈·眞德秀易次事,已爲蒙允矣。頃日榻前,又因大臣之意,以宋朝諸賢年輩次第,邵雍·司馬光陞於程伯子顥之上,張載陞於程叔子頤之上之意,亦爲定奪矣。卽者大臣,以朱子文集中滄洲精舍記,已爲定其位次,今不可率爾變易云,胡安國·張栻·蔡沈·眞德秀位次改易外,兩程位次,則仍前勿爲改易,何如?上曰,此則仍前勿改,可也。以上朝報
上在昌德宮。停常參·經筵。
下直,富寧府使朴宣興,仇寧萬戶鄭世逸。
謝恩,軍資判官李星齡,奉事李仁倜。
吏曹啓曰,臺諫有闕,政事,取稟。傳曰,當日爲之。
政院啓曰,擧動迫近,僚員不備,故啓請變通,而新除授左承旨朴純,時在京畿加平地,雖已下諭,明日動駕之時,勢未及上來,何以爲之?敢稟。傳曰,改差。以在京無故人差出,可也。
吏批,以鄭載嵩爲軍器寺提調,嚴緝爲正言,以金灝爲持平,以權脩爲承旨,以裵舞和爲校書博士,以申汝哲爲訓鍊都提調。
兵批,以朴純付副護軍,尹德駿付副司直,金萬埰付副司果。
府前啓,請亟寢赤筒作畓處還屬宮家之命。請劉起漢按法處斷。引嫌而退,召牌不進,在例當遞,請持平尹德駿遞差。答曰,不允。處置事,依啓。
院啓,請還收宋光淵徒年定配之命。答曰,勿煩。
答兵曹判書鄭載嵩疏曰,省疏具悉卿懇。本兵重地,不容暫曠,卿其安心勿辭,從速行公。
答工曹判書申汝哲疏曰,省疏具悉卿懇。水曹之長,異於劇務,委任之命,實非偶然,卿其安心勿辭,從速察職。
答領議政金壽恒箚曰,省疏具悉卿懇。光淵所犯,關係體統,徒年之罰,似不過重矣。卿其安心諒哉。以上朝報
上在昌德宮。停常參·經筵。
下直,龍岡縣令高益亨。
傳曰,明日晝講爲之。
吏曹啓曰,臺諫有〈闕〉,政事,取稟。傳曰,明日爲之。
答知事李汝發疏曰,省疏具悉。卿其勿辭,調理察職。
敎,王若曰,王化之本,無大於右文,聖廟之中,莫重於侑食,旣陞黜之得正,宜敷告之用申,言念秩禮於瞽蒙,罔非奬明於儒術。蓋自孔門進省之群弟,以及後代私淑之諸賢,大焉道統之所存,皆已尙德,小而講師之相守,亦不廢功。然或去取之舛差,未免前後之指議,貞觀所進,則半得罪於聖敎,靖康以降,則多見遺於眞儒,如楊·羅接河洛之傳承,與李·黃明考亭之受授。九人之從祀,宜斥在中朝而已行,四子之宗派可蹲,憂古法而不惑稽俗傳之爽實,必也正名,改舊列之乖倫。是以論世,至我列祖之累洽,乃有偉人之竝興,文成之造詣高明,生稟光岳,文簡之踐履敦篤,學本家庭,同遡洙泗之淵源,蔚爲海東之山斗,理氣性情之辨,已極精微,規模事業之隆,益致廣大。宏言崇論,斷斷乎其致主之誠,卓識高才,仡仡乎其任道之勇,嗟拈負之未究,尙風烈之有徵,爵諡雖崇,何足爲盛德之報?是非旣定,益可見沒世之思。繼五賢而追享固宜,歷三朝而衆籲彌亟,加隆先哲,庸補祀典之闕遺,表章兩臣,尤切士類之觀感,主張斯道之責,寧不在予鼓舞一邦之人?亦將由是,方當大正於文廡,允合齊擧於褥儀。玆於本年五月二十日,將文廟從享壽長侯公伯寮,蘭陵伯荀況,岐陽伯雲逵,扶風伯馬融,司空王肅,司徒杜豫,任城伯何休,偃師伯王弼,臨川伯吳澄,黜享,文登侯申棖,溜川侯申黨,以疊去黨,建寧伯胡安國,華陽伯張栻,蒲城伯眞德秀,崇安伯蔡沈,以失次,改定位置,以將樂伯楊時,文質公羅從彦,文靖公李侗,文肅公黃榦,文成公李珥·文簡公成渾,新從享於東西廡。嗚呼,道不異於古今,人豈間於遠近,事光前代,克示趨嚮之途,風動四方,庶致作新之效。故玆敎示,想宜知悉。大提學李敏敍製進
府前啓,請亟寢赤筒作畓處還屬宮家之命。請劉起漢按律處斷。答曰,毋煩。
院啓,請宋光淵徒年定配之命還收。新除授正言嚴緝,時在京畿陽川地,請斯速乘馹上來事,下諭。答曰,不允。下諭事,依啓。
政院啓曰,卽者有明安公主房造成所到防軍士全數定送之敎,臣竊以爲未安也。凡坊軍之立番者,只爲各處分配守直而已。今此主第之造成,旣異公家緊急之役,又無軍丁調用之例,而趁其未到坊之前,全數使役,非但有傷於事體,亦必貽怨於軍卒。前日雖有已行之謬例,決不可視以爲常,加以科外之役也。且聞遐方困飢之卒,裹糧入京,或有病故,則雇人赴役,其怨不貲,當此飢歲恤隱之日,尤爲重惜民力。伏願聖明,曲加諒察,亟寢防軍全數定送之命。傳曰,主第造成時,定送防軍,非今斯今,依前時擧行。以上朝報
上在昌德宮。只晝講。
夜五更,月暈。
有政。
吏批,判書李䎘病,參判南二星病,參議宋奎濂進,都承旨任相元進。
兵批,判書鄭載嵩未肅拜,參判吳斗寅病,參議李東老進,參知李玄錫受由在外,左副承旨安垕進。
吏批啓曰,判書李䎘,參判南二星,俱以病不來,小臣獨政未安,何以爲之?敢稟。傳曰,只出緊任。以洪萬容爲大司憲,黃玧爲副修撰,金鎭龜爲校理。司藝鄭東燁,年八十,今加通政。鄭濟先爲全羅推考敬差官。李宏兼春秋減下。李端夏付副護軍。
晝講入侍時,祈雨祭不卜日設行事,榻前下敎。
晝講入侍時,上曰,刑獄淹滯,近來尤甚,故前已下敎,申飭各司,今者旱氣如此,疏決刑獄之意,政院更爲措辭,宣諭中外事,榻前下敎。
任相元,以禮曹言啓曰,近日旱氣太甚,凄風連吹,民事極爲可慮,故祈雨祭設行事,頃於榻前取稟,則姑待數日後更稟事,下敎矣。今日雨意還散,烈日杲杲,各道告急之啓,連續來到,焚惔之憂,中外同然,不可不急速擧行。初次祈雨祭,風雲雷雨山川,雩祀,三角山,木覓山,漢江等處,不卜日來二十五日設行,虔誠祈禱之意,知委,何如?傳曰,允。
任相元,以弘文館言啓曰,校理權斗紀,昨日啓請牌招矣,又以病不進,副修撰金鎭龜,今日政,移校理,卽今上下番,俱極苟簡,無以推移。今日新除授人員,竝卽牌招察任,何如?傳曰,允。
申琓,以進賀兼謝恩陳奏使瀛昌君沈意啓曰,臣猥膺專封之任,今將銜命出彊,而彼人形勢,與前大異,觸處生梗,逐節層加。至如文書方物呈納之際,其所阻搪需索之煩,靡有紀極,凡諸酬答䌤縫之責,專委於舌人輩,而臣行見差譯官,無一解事者,誠爲悶慮。譯官安日新,自前頗諳彼中物情,稍能隨事周旋,欲爲別請帶去,而但日新,方在奪告身中,不敢依例稟達,何以爲之?惶恐敢啓。傳曰,給牒帶去。
安垕,以兵曹言啓曰,當日鍮匠李仁金稱名人,自曜金門入來,差備門外擊錚,極爲駭愕,令攸司囚禁治罪,同門守門將崔世選,常時不能禁斷雜人,以致闌入,亦難免罪,推考,何如?傳曰,允。
申琓啓曰,卽伏見戶曹啓目判付,則有明善公主房折受處,仍屬同宮之敎,臣竊以爲不然也。凡無主陳荒之處,立案起耕者爲主,乃是法典也。今此晉州蘆田宮家折受之處,量案中,雖以無主懸錄,而鄭檀之立案耕墾,在於戊子年,宮家折受,在於丙午年,若以先後言之,則鄭檀之稱冤,理所固然,自本道旣已從實啓聞,三行缺近來聖上,每於宮家之事,不從攸司之請,輒下別旨,群下之所望於聖明者哉?凡臺臣,方以赤筒事,閱月爭執,而不賜允兪,又下此敎,臣竊恐,聖上於此,未免有偏系而然也。伏願更加深思,還寢明善公主房折受處,仍屬同宮之命,依該曹覆啓,更令本道詳査啓聞。傳曰,丙午折受,丁未打量之時,曾無一言,而及其成庄年久之後,鄭檀爲名者,放賣於沈哥,而又爲見却於該曹,則此亦公證明斷,而仍屬宮家者,在法當然矣。還寢之請,豈非無據之甚者乎?至於添入赤筒一款,尤可怪也。勿煩。
安垕,以兵曹言啓曰,當日私奴永楫稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李畛,常時不能禁斷雜人,以致闌入,亦難免其責,推考,何如?傳曰,允。
申琓,以戶曹言啓曰,南漢武士試射賞格米布,令該曹題給事,兵曹入啓蒙允。本曹今當分給,而武士等,其在畿內,招集分給,旣有所難便,且於上年江都武士試射米布賞給時,以江都所在本曹會錄者,題給矣。今此南漢軍兵賞格,與江都無異,南漢所在米布,依江都例,分給後會減之意,分付廣州府尹處,何如?傳曰,允。
任相元啓曰,明日國忌齋戒,明明日正日,此兩日視事,頉稟。傳曰,知道。
安垕啓曰,都摠府郞廳來言,內司各處巡檢云矣,敢啓。傳曰,知道。
答右議政金錫胄疏曰,省疏具悉卿懇。勳業德望,允叶輔弼之位,而今玆登庸,亦云晩矣,何用控辭?卿其須體予意,安心勿辭,速出論道,以副上下之望。仍傳曰,遣史官傳諭。
答持平金灝疏曰,省疏具悉。所陳之辭,予當體念,爾其勿辭,調理察職。
司諫沈壽亮,獻納金世鼎啓曰,請加三思,還收宋光淵徒年定配之命。請加三思,亟寢防軍全數定給於主家之命。答曰,不允。末端事,已諭於政院之批矣,勿煩。
掌令尹世紀啓曰,大司憲洪萬容,卽臣內從兄也。法有應避之嫌,請命遞斥臣職。答曰,勿辭。
魚震翼啓曰,掌令尹世紀,再啓煩瀆,退待物論矣。傳曰,知道。
掌令鄭勔,持平權持啓曰,請依該曹覆啓,亟寢赤筒作畓處還屬宮家之命。請罪人劉起漢嚴刑得情按法處斷。庇仁前縣監楊廷藎,曾在任所,爲其織組,求得村民妻善於織布者,邀致衙中,使之紡績,累朔留置,勒令其夫,改娶他處,其夫不肯矣。及其罷歸之時,托以族屬之婢,仍爲率去,厥夫隨到半程,懇乞還給,則反爲驅逐,其夫失妻,號哭還家。身爲守令,括取有夫之村女,入衙使役,已極駭異,至於威劫捉來,此實前所未聞之事也。如此不法之吏,不可不隨現重治,請前縣監楊廷藎拿問定罪。掌令尹世紀,以大司憲洪萬容,卽臣內從兄也,法有應避之嫌,引嫌而退。相避之法,在下當遞,請掌令尹世紀遞差。答曰,不允。拿問事及處置事,依啓。
巳時,上御宣政殿晝講。特進官李正英,同知事李敏敍,參贊官金萬重·任相元,侍讀官李世白,記事官兪得一·韓瑄·徐宗泰入侍。
上讀前受詩經,自宛彼鳴鳩,止小宛六章,大文音一遍訖。萬重,進講,自弁彼鷽斯,止卒章大文音釋,倂讀註音一遍。上受而讀之,大文音釋,竝讀章下大旨註音一遍訖。萬重,遂逐章推衍文義而解之曰,此章,周平王,被讒見廢,作詩而自紓也。民莫不穀一句,平王以爲,人皆有父父子子之倫,而各得其樂,我獨何罪于天,而被纔見逐乎?槪有我罪,伊何之言,則與舜之怨慕者同,而何辜于天,亦似以爲無罪,與舜之號泣于天,不同也。敏敍曰,至親之間,情有疏隔,則不可不怨,孟子亦言其不可不怨之義,而何辜于天,則語勢似有歸咎于父母者,此與舜之怨慕者,不同也。萬重曰,小弁之詩,辭氣頗似切迫,故與舜不同。蓋凡人之言,與聖人固有不同,三行缺命,卽後世所謂八字,蓋以日時五星,推究身命,而意者推數之說,權輿於此時也。又曰,第二章言假寐永歎,第四章言不遑假寐,詩人傷歎之意,一節加於一節矣。上曰,憂思深,故言愈切也。敏敍曰,關雎之詩,以六義言之,興之中,亦有比之意,小弁之詩,亦有比興之意也。上曰,然。至行有死人,尙或墐之。上曰,此似孟子反虆裡而掩之也。諸臣,遂反覆討論而陳之。萬重曰,道有死人,尙且齋咨,而有不忍之心,況其所生之子乎?幽王則固無可稱之端,而漢之武帝,唐之玄宗,俱是明辟,而武帝殺戾太子,玄宗信李林甫之讒,而一時殺三子,卽與幽王,前後一轍也。敏敍曰,人情不甚相遠,彼雖殘忍,豈無愛子之心,而旣以發武庫兵謀,爲不軌之言,驚動武帝之心,遂致信讒,而天理晦塞,卒至於父子相殺,豈不懼哉?上曰,是由於不能遠其膚受之譖,而終至於如此也。萬重曰,人皆有不忍人之心。孟子言,苟能充之,足以保四海,伊尹,以匹夫匹婦,不得其所,爲己任,而幽王,不能保其子,流棄廢逐,此由於充與不充也。敏敍曰,自古讒賊之言,積漸成計,且此必因其利害切迫處而譖間,故終至於離間骨肉,禍人家國,詩人之記此等詩者,使人有以感動傷惋,自上宜加深省焉。上曰,然。上曰,第七章,君子信讒以下,賦也,伐木掎矣以下,興也。敏敍曰,伐木析薪等句,似比義而實爲興也。上曰,興者,先定他物,而引起所詠之詞也,此爲興也。萬重曰,唐德宗,有因順宗之母而欲廢太子,故李佖,諫之,請其母,發此言於近習所聞之處矣。幽王廢太子事,重見於史記,而蓋由於宮中左右之譖間而然也。漢武帝,以昭帝十四月而生,謂其母門曰堯母門,戾太子之禍,似亦已萌於此。蓋人君,於諸子之間,有愛憎之心,則知其幾而附會交譖也。又曰,以此詩言之,平王,似有孝行,而其後忘其申國之讎,且東遷而國以衰亂矣。三行缺上曰,然。敏敍曰,小弁之詩,至誠惻怛之意,故聖人,取以載之於經,而平王末年,動於利害,倫理晦塞,又復東遷,而周室危亂,莫非天質昏弱而然也。上遂掩卷。相元進曰,頒敎時,抄出能書文臣,例於闕內,入來書呈,而昨日敎書書寫之時,或在闕外書呈,或借人代寫云,事甚駭然。竝令摘發,從重推考,何如?上曰,依爲之。正英曰,旱災至此,外方則連有祈雨祭設行之啓,而京中則尙無擧行之事,此甚泄泄。祈雨祭,分付該曹,定奪設行,何如?上曰,日者禮判請對時,以祈雨祭設行事,陳於榻前,而欲觀數三日,而擧行矣。卽今移秧過時,且此明日,已迫弦日,而雨意邈然,祈雨祭,令該曹不卜日設行,可也。正英,又曰,凡有災異,京中則漢城府及五部官員,當卽祭聞,而近來外方,多有諱災之弊,京中亦或有未得上報者矣。向在四月旬間,盤松池水,經日變赤,臣雖未得目覩,臣之家人,旣多親見,亦有在遠取見之人云,此實曾所未聞之變,而部官之不爲報知,事甚駭然。當該部官,似當有推考警飭之道矣。同知事李敏敍曰,此變,臣亦聞知,而當該部官,不卽聞知,事極可駭矣。上曰,當該部官,從重推考,可也。出擧行條同知事李敏敍曰,年年旱災孔酷,今則四月以前,連有雨澤,而卽今旱乾如此,外方及畿甸春牟,盡爲枯損,民事渴悶矣。正英曰,臣頗熟農家事,曾以牟葉驗之,右交則爲失稔矣,辛亥年,亦然矣。向於寧陵往來時見之,今年牟麥發苗者,葉皆右交,此似因風氣而然也。敏敍曰,水旱之災,堯·湯之所不免,而近來二十餘年間,年年旱乾,以致大傷,天意不可知,而似必有冤鬱氣,仰于天象而然也。頃者自上軫念刑獄之弊,人情靡不感頌,而群下不善奉承矣。外方獄囚,每因難處,稽然積滯,或至十數年,而未決三行缺上曰,前者外方,纔爲下諭,故只令申飭京中矣。今者亢旱如此,疏決刑獄,當爲急務,疑獄則稟于朝廷,其餘自本道斯速處決事,下諭申飭于諸道監司,可也。相元曰,前日聖敎外,別爲下諭耶?上曰,依前傳敎,自政院撰出下諭,可也。敏敍曰,古云修于刑政,刑政,蓋爲國之急務,近來刑獄,視之爲第二件事,惟以選丁徵租,爲急先要務,誠可寒心。不待群下之言,而聖明,特自軫念刑獄之弊,下敎申飭,言深感悅,京外滯獄,每加體念,使卽裁斷,而京中則刑官入侍之時,常以欽恤之意,下敎申飭,何如?正英曰,祈雨祭,旣有設行之命,而感應天心,固在人君之修德,必須以成湯六責之意,念念在心,宜矣。上曰,然。諸臣遂罷出。
持平金灝疏曰,伏以,臣倥侗顓蒙,無所肖似,頃忝東關佐幕之官,猥當試士之任,見識疏迂,處事率爾,彈劾之加,實所自取,反顧循省,只自愧縮而已。不意反汗成命,乃有勿罷之敎,益切惶隕,若無所容,霜臺新除,遽及於夢寐之外,不知駑劣如臣,何以得此於聖明?揣量微分,不覺愕眙失圖也。以臣無狀,掌事於外,猶莫能稱堪,則言責重地,其不可冒受也,決〈矣〉。且臣稟賦虛羸,痼疾纏身,脅肋之間,頑痰結聚,少失將理,輒卽牽痛。日昨,見差文廟祭臣,將事之餘,宿患轉劇,苦歇無常,症情不一,以此病狀,萬無承膺之望。玆敢冒死仰籲於天地父母之前,伏乞聖慈,察臣情勢之難冒,憐臣病狀之深重,特許遞改,以便公私,不勝大幸。因切伏念,前歲饑荒之慘,八路同然,公私罄竭,民皆倒懸,而幸賴聖上至誠憂民,至於減御供蠲諸役,賑恤窮民之道,靡不用極,一國生靈,咸被煦濡之澤,僅免溝壑之患。及至今春,雨澤頗洽,擧皆忻忻然有庶幾有秋之望矣,卽今甘霔愆期,旱暵太甚,節當鋤耘,百物萎焦,三行缺去歲失稔,今歲又如此,則民將疇倚,國將何恃?思之至此,寧不寒心?圭璧之禱,不容少緩,潔精禋祀,昭格于天,則感應之理,寔有桴鼓之捷矣。第念近來祈雨之祭,無歲不行,而未見有得雨之實,此則夫必不由於吏滋不恭,神不顧享之致,自我之天,焉可誣乎?伏願殿下,申飭所司,無循文具,務盡誠實,必以得雨爲期焉。且殿下,不惟責勵奉行之人,亦宜躬臨壇壝,益篤誠意,有如殷湯桑林之責,宋帝禁中之禱,則以聖〈上〉一心奉天之德,豈無格感之體哉?臣於病伏中,目見旱災之慘,不勝柒室之憂。敢陳瞽說,以冀裁察,惟聖上,不以人廢言則甚幸。臣無任云云。
前左贊成金錫胄疏曰,伏以,臣之無狀,涯分溢矣。每當權軸而冒明哲之戒,久處兵戎犯道家之忌,求全而致毁,悅譽而生謗,斂身纍足,方危慄踧踖之不暇,不料枚卜台司之命,復遽下於千萬物情之外,臣誠惶霣悸恐,益切不知所以自措也。始臣之重被人言,憂虞憫蹙,而猶未敢卽去者,只以聖朝渥恩,爲多孤負,公家數事,頗未了當,而進退之際,亦不欲遽然決裂,以傷朝廷之大體也。才弱德薄,而遂取高位,當退愈進,〈而〉益犯衆譏,則此誠微臣招尤速辜之日,而亦豈聖明,所以善處舊臣,保全終始之道乎?糾謬刺擧之地,宜必有爭勢之事,而三日靜竢,寂然無聞,可惜公論,亦宜泯然。玆不得不刳瀝肝血,冒死呼籲於仁覆之下。伏願聖明,亟賜睿察,將臣新授議政資職,盡行改正,仍許臣歸伏田廬,俾遂至願,不勝萬幸。臣無任云云。
敎摠戎使綾平君具鎰書,王若曰,董戒理旅,帥臣爲先,分閫摠師,王畿最重。式睠邦彦,俾掌軍機。惟卿,勳庸世家,儒素夙業。慷慨〈?〉節,奮刀筆而彎弧,際會先朝,起郞吏而專鉞。中外歷試之久,前後勞績之多。在逆竪肆奸之年,雖遭竄逐而不悔,逮盟府再入之後,屢以疾病〈而〉爲辭。適當置師于軍,爰循在廷之擧。任專樞務,實爲爪牙之良,意注安危,豈特肺腑之寄?玆授卿摠戎使,魏有十二將於都內,蓋儲才需急之方,唐置五百府於關中。以下缺知製敎臣韓泰東製進以上燼餘
上在昌德宮。停常參·經筵。
自未時酉時,日暈。
下直,安東府使兪櫶。
太祖大王忌辰齋戒。
安垕,以都摠府言啓曰,今日入直軍士,當爲中日習射,而以國忌齋戒相値,不得爲之之意,敢啓。傳曰,知道。
魚震翼,以禁府言啓曰,前庇仁縣監楊廷藎拿問定罪事,傳旨啓下矣。楊廷藎,時在平安道平壤地,一行缺遣拿來,何如?傳曰,允。
備忘記,傳于安垕曰,史官一員待命,騎馬三匹立之。
安垕啓曰,備邊司郞廳,以領議政意啓曰,二十五日祈雨祭設行事,旣已啓下矣。今月垂盡,旱乾至此,目前民事,誠爲切急,祈禱之節,不可一循常例,特爲遣重臣設行,似當,以此分付該曹,何如?傳曰,允。
申琓啓曰,實錄改修廳郞廳,以摠裁官意啓曰,都廳郞廳申琓,旣陞堂上,沈濡,以其祖父病患危重,受由救護,久未察任,姑爲改差,兩人之代,以司諫院司諫沈壽亮,前獻納申曅差下。等錄廳郞廳尹之翊,身病彌留,不可等待其差復,亦爲改差,其代,以副司直尹德駿差下,竝令該曹口傳,兼春秋下批。申曅則方在罷散中,使之口傳付軍職,冠帶常仕,何如?傳曰,允。
兵曹口傳政事,副司直申曅。
吏曹口傳政事,實錄兼春秋沈壽亮·申曅·尹德駿。
魚震翼啓曰,吏曹郞廳來言,臺諫有闕,政事,何以爲之?取稟。傳曰,過國忌後,爲之。
安垕啓曰,備邊司郞廳來言,今日賓廳坐起日次,而國忌齋戒相値,外司開坐云矣,敢啓。傳曰,知道。
申琓啓曰,右議政上疏到院,而以國忌齋戒,留院之意,敢啓。傳曰,入之。
右議政金錫胄疏批,答曰,省疏具悉卿懇。備悉於前疏之批,復何多誥?矧玆亢旱孔參,民事切急之日,身居台司,尤不當一樣撝謙,恝視國事,須體至意,安心勿辭,速出論道,以副如渴之望。仍傳曰,遣史官傳諭。
前左贊成金錫胄疏曰,伏以,臣作上短疏,爲暴微懇,而忱誠未格,恩志彌溫,臣誠惶霣感激,罔知攸措。夫臣之七年兵柄,可謂耐權之甚者,而加以訓御之迭掌,惠賑之兼管,冏寺,廐牧之任,體府,屯隘之所,衆務叢殷,俱萃於一身,而事是一官,官是有司,此但爲筋骨之勞,耳目之役而已。至若輔相經邦之職,卽一國安危之所係,四方儀形之所在,而百度資焉,百責歸焉者,是豈如臣粗涉末學,昏懦不才,戚畹勳封,長爲世所指目,而徒以班資比近,乃敢遽然而當之者哉?噫,假使長道驅策之人,背有千勻之擔,一朝而得以䣃焉,則庶或可以獲免於顚仆溝壑,而不知泰山之重,復來厭於蚊蝱之上,糜身虀骨,寧爲幸耶?臣年未五十,而頭鬚盡白,兩目眵昏,晡後則不卞物,腰重脚軟,十步九喘,雖無朝夕呻喟之症,猶難莅職。況自前春以來,痰火頓盛,達夜努目,欲寐不寐,晝則對客齁齁,語未終而已睡,似此疲癃之狀,亦何敢冒昧側跡於政事之堂哉?伏願聖明,特垂睿察,將臣新授職資,盡行鐫改,以愼邦政,以重國體,公義私分,千萬幸甚。臣無任云云。以上燼餘
上在昌德宮。停常參·經筵。
自卯時至巳時,日暈。
太祖大王忌辰。
申琓啓曰,右議政上疏批答,遣史官傳諭事,命下矣。今已夜深,明日待開門,傳諭之意,敢啓。傳曰,知道。
備忘記,傳于任相元曰,史官三員待命,騎馬九匹立之。
任相元啓曰,左承旨李世翊,同姓七寸姪幼學廷茂,身故,服制已行四日,出仕,何如?傳曰,允。以上燼餘
上在昌德宮。只晝講。
下直,加德僉使崔瑋。
有政。
吏批,判書李䎘病,參判南二星進,參議宋奎濂病,都承旨任相元進。
兵批,判書鄭載嵩,新番軍士點考坐起進,參知李玄錫式暇,左承旨李世翊進。以申懹爲掌令,李敏敍爲禮曹參判,李墪爲兼中學敎授,姜時儆爲宗簿正,尹世紀爲司藝,李䎘爲知春秋,尹以道爲右承旨。沈濡兼春秋減下,故無政事。
任相元啓曰,今日爲政事,命下矣。左副承旨安垕,右副承旨魚震翼,皆以式暇不進,今政廳,臣相元,當爲進參,而右承旨權脩在外,廳中只有左承旨李世翊,同副承旨申琓,兵批則何承旨進去乎?敢稟。傳曰,左承旨進去。
申琓啓曰,司僕寺官員,以提調意啓曰,本寺牧場無馬之處,募入屯民,耕墾田畓,設置別將,句管收稅,以爲本寺凡百需用之地,其爲任之重,實與監牧官,無甚差別,今又造給印信,行用文書,則與他衙門屯監不同。自今以後,必以曾經邊將及有職役人,別爲擇送,而近年以來,雖曰連値失稔,各屯歲入,漸至減縮,將無以成樣,事極寒心,不可無賞罰勸懲之道,除衆所共知凶年外,比前減納一百石以上,別爲論罰,加納二百石以上,從輕重施賞事,毋論監牧官·別將,竝爲捧承傳施行,何如?答曰,依啓。
任相元啓曰,今日政罷之後,尙瑞院假官徐正倫,來告曰,敎旨安寶之時,尙瑞院鄭相僑,自袖中出敎旨二張,揷入袖中,偕同安寶之後,急納其袖,怪而問之,終不吐實云。事極驚駭,捉來推問,則二張,皆保社·原從功臣例加,而其一張,卽渠名,一張則金時豪爲名人也。凡敎旨,臣以該房,一一點示,而渠敢追揷於旣視之後,成其奸計,其情狀極爲痛駭。令攸司囚禁科罪,何如?傳曰,允。
右議政金錫胄疏。批答曰,省疏具悉卿懇。罄竭至意於前後疏批,而巽辭愈切,造朝漠然,無乃太過乎?宜體慇懃之意,安心休謙,速出論道,以副企望。仍傳曰,遣史官傳諭。
申琓,以刑曹言啓曰,今五月二十二日晝講入侍時,上曰,刑獄淹滯,近來尤甚,故前已下敎,申飭各司,今者旱氣如此,疏決刑獄之意,政院更爲措辭,宣諭中外事,榻前下敎事,命下矣。再昨國忌齋戒,昨日國忌正日,故今日始爲開坐,考閱罪囚,則本曹所關罪人八十四名內,十三名則罪名不至深重,故仰體欽恤之意,卽爲疏釋,其餘啓缺呪殺人重獄及承傳罪人中,罪名緊重者,缺司罪人,則令各其司,從速決放事,分付各該司之意,敢啓。傳曰,知道。
慶尙道生員郭義之等疏。批答曰,省疏具悉。從享重典,不可輕議。疏末事,朝家用罰,亦非章甫之所知,爾等,退修學業。
吏批啓曰,判書李䎘,參議宋奎濂,俱以病不來,小臣獨政未安,何以爲之?敢稟。傳曰,仍爲之。
掌令鄭勔,持平金灝·權持啓曰,請依該曹覆啓,亟寢赤筒作畓處還屬宮家之命。請劉起漢按律處斷。措辭同前臣等,伏見戶曹覆啓判付,則有善明公主房折受處,因屬宮家之敎,臣等不勝駭惑焉。凡無主陳荒處,起耕者爲主,乃古今通行之規。晉州蘆田量案,雖以無主懸錄,而其後戊子年,鄭檀之父,受立案,防堰起耕,則間或有未及盡墾之處,築堰之內,卽鄭檀立案之地也,豈可謂之無主,而渾屬於宮家乎?況鄭檀之立案,在於戊子,宮家之折受,在於丙午,則其間先後,至於十九年之久,本道査啓中,亦以鄭檀立案,在前,宮家折受,在後云,則其非鄭檀之橫占於宮家設庄之後,明矣。該曹之請令更査者,蓋欲知鄭檀立案處,盡入於宮家打量中與否,而聖明,不從攸司之請,乃下別旨,至命因屬,豈不有歉於大聖人無私之政乎?請加三思,亟寢明善公主房折受處因屬同宮之命。海美縣監黃震文,爲人無識,多行不法。本縣聖廟庭外千尺喬松,蓋百餘年所封植也,震文,諉以風拔,檀自斫伐,取以爲鼓腹,邑儒等,作牌于禮吏,探問其伐取之由,則震文,反誣以謀陷土主之科,構報監司,通囑査官,儒生七八人,至被重杖,其爲辱聖廟輕士林,莫此爲甚,遠近聽聞,無不駭憤,如此無知妄作之人,不可不隨現重治,請海美縣監黃震文罷職不敍。答曰,不允。黃震文事,先罷後推。
同日巳時,上御宣政殿。晝講入侍,特進官閔維重,同知事南二星,參贊官金萬重·申琓,檢討官黃玧,假注書申命元,記事官韓瑄·徐宗泰。上讀前受小弁,自首章六義大旨章下註音一遍訖。萬重,進講巧言首章音釋,因講六義訓句大旨音一遍,又講自第二章至第末章音釋,倂講六義及訓句大旨。上受而讀大文音釋,倂讀六義及大旨音一遍訖。萬重,敷陳文義曰,禮樂刑政,人主之柄也,而末世庸君,惑於譖言,臣子不能達其所懷,仰而呼天。蓋天者,人之父母,故人有所未達其意,則必控告於天,此詩所謂悠悠昊天者,其時大夫,傷於譖,無所控告,而呼天自訴之辭也。自古小人之亂人國家者,初以小者譖之,人君優柔不斷,涵容其言,則終以大者譖之,釀成巨亂,人主苟能先察小人之情狀,而不容其言,斥而遠之,則譖妄之人,不得售其計矣。君子如怒者,怒譖人之言也,如論語所謂惡不仁者之意也。君子如祉者,喜賢者之言也。英主明察邪正之分,而能盡好惡之道,則譖言無由以生矣。蓋此詩,未知其作於何時,而以詩觀之,是乃衰亂思治之時也。其時人主,涵容不斷,譖信不分,故邪正混淆,是非不明,致此階也。玧曰,親賢臣遠小人,國家之所以興也。二星曰,譖者,如水之漸漬也,始旣涵之意,小人之譖於其君,必以漸入之也。萬重曰,邦國有疑,則相盟以爲要,而君臣之間,亦相屢盟,君臣之義,如一家父子也,而不以誠信相孚,而徒以屢盟爲要,則讒諂之人,必乘間伺隙,迎合上意,交構以甘言美辭,維其言之悅於心,如飮食之適於口也,故使人嗜之而不厭,以致禍亂之階也。玧曰,甘言,疾也,苦言,藥也。萬重曰,小人之欺君罔上也,其計極巧,不可測量,而徒能上蔽君聰,不能盡欺國人,蓋非國人之聰明,優於人主而然也。國人則不容私意於其間,故克察小人之情僞,人主則不能無私於聽言,故終爲譖人之所欺,人主知此而克去己私,則僭人之心,必皆得之,不能隱其情也。第五章之所謂巧言如簧,顔之厚矣者,言憸巧之言,悅於人聽,如笙簧之聽於耳也。爲此機變之巧,而不知以爲恥也。諺曰,無恥之人,面皮厚矣,其斯之謂也。卒章之彼何人斯,卽指小人而言也。小人之黨類,寔繁,盤據機要,則人君雖欲斥之,亦有難制之勢矣。此詩之所謂譖人居下濕之地,而旣無券勇,且其徒衆,不爲其多,其本固易驅除,而特王不悟耳。玧曰,小人有才,然後爲能釀成亡國敗家之患也。萬重曰,如漢之張湯,宋之王安石·呂惠卿·蔡京·秦檜之類,皆有才而爲國之禍者也。此詩之小人,卽非有才之人,而徒以口舌交亂君臣之間,以爲亂之階梯也。人君苟或聽信其言,借國之柄,則終亦必爲難制之黨矣。琓曰,才勝德者,謂之小人也。玧曰,千古以來,將順之道,易爲容世,而强直之臣,得罪者多,世之人君,苟能知此,而將順之道,不以爲貴,强直之言,容受聽納,則可以禱淸明之治也。上曰,唯。講畢。維重進曰,小臣,前者有所仰達之事矣,今適入侍,更申前懇。臣添帶備局之任,事體上多有所未安,坐次間亦有所不便,累呈辭章,不卽允兪,至于今虛帶職名,事甚惶恐。廟堂亦知如此,領議政金壽恒,欲爲陳達變通,故敢此仰稟矣。上曰,安心勿辭,從速行公,可也。維重曰,小臣無一行公之事,不得進參於一番之坐,尤極惶恐。乞賜遞免。上曰,終無允從之理也,更勿固辭。維重曰,小臣二行缺
今者旱災如此,兩麥不實,而秋牟則稍有可望,春牟則專無所收,京畿之民,專事春牟,不爲秋耕,故前頭生活,尤爲無計。必須豫爲料理,庶可以萬分救活,而卽今本廳所儲田米數千餘石外,他無周旋之路,分付各邑,使之轉報其民事,待其回牒,而江都所儲,量度移轉,以爲賑救之策,何如?上曰,依爲之。玧曰,臣有區區所懷,敢此仰達矣。今年旱災,振古所無,禾穀焦枯,民事極爲可慮耳。上曰,三四月間,連有雨澤,不無有秋之望矣。近來經月不雨,凄風日吹,前頭民事,誠爲悶渴也。維重曰,春間雖有雨澤,不爲周洽,故泉源枯渴,田疇坼裂,而以日氣觀之,則雨意邈然無期,罔知攸爲也。玧曰,旱亢酷烈,公私赤立,未有甚於此時,故□豐呈盛擧,自上亦未設行,而今者士夫家,多有爲親設畓之擧,其在愛日之道,有所不可已者,而閭巷小民,必多慕效,恐或有糜費濫雜之弊,亦非恐懼修省之道,一切禁斷,未知何如。上曰,爲親之事,不可禁斷,而如前濫雜之弊,申飭禁斷,可也。維重曰,旱災此極,而朝廷間,無一大警動之擧,事甚未安矣。玧曰,臣之所達,亦以此也。自上雖有憂勤惕慮之意,而朝廷間,無一人恐懼戒飭者,不能無慨然於懷也。且當此旱災孔慘之日,字牧之任,不可不擇送,而近來或以醫官輩,差送守令,醫官之有功勞者,或褒以加資,或勸以賞格,可也,至於守令之任,不可委之於此輩也。上曰,醫官,自前有除守令之擧,臨民之道,雖在中人,未必皆爲不治也。玧曰,彼輩之治民,固不如士大夫也。諸臣遂罷出。
慶尙道儒生郭義之等疏曰,伏以,昔周武王,表三賢而萬姓大悅,虞舜氏,罪四凶而天下咸服,大聖人彰善癉惡之義,有以示一代勸懲,而爲萬世法程至明也。今殿下,亦行是道矣,而崇奬儒賢,陟黜凶邪者,誠不讓乎古聖人。抑其中善猶有未盡彰者,惡猶有未盡癉者,此臣等之所以裹足涉遠,瀝血叫閽者。伏願聖明,留神財幸焉。臣等竊伏念,故文元公臣金長生,道德之純粹,學問之高明,不但爲一時矜式,亦足爲後學模範,而若就其班班於事蹟者觀之,則眞所謂君子人也。蓋其爲學,一本於程·朱,而亦嘗得之於文成公臣李珥,乃著經書辨疑·心經釋義等書,而其傳授之淵源,出處之始卒,文忠公臣張維,述神道碑,文正公臣金尙憲,爲墓誌銘,文正公臣宋浚吉,著諡狀,今儒賢臣宋時烈,撰行狀,如臣等末學,雖欲妄有稱述,竊恐畫山之不能盡其高也。嗚呼,揭性理於日星,牖萬古之群蒙者,莫如我朱夫子,而獨於禮書,晩始證正,未及修輯,遂托於勉齋黃氏,而三千三百節目甚夥,其所纂述,猶未免渗漏之弊,此朱子之所以恨千古,而後世之所以無疑者也。三行缺國家典章,有所折衷,私家經變,有所持循,則朱子之所恨,至是而始全釋矣,勉齋之所纂,至是而始消詳矣,可謂質鬼神而無疑,俟百世而不惑者也。噫,朱子之所未了,勉齋踵而成之,勉齋之所未該,文元釋而明之,極天理之節文,盡人事之儀則,而發前賢之未發,集禮家而大成,則其功倍於勉齋,而直與朱子之集說,竝美而垂無窮者,較然矣,而獨不與於今日陞祀之列,豈不爲聖朝之大欠典也?臣等,嶺人也。地之相去也,遠矣,世之相後也,亦久矣,而其遺風餘韻,不但使人而興起。蓋亦聞其學而知其德,見其禮而知其功,私嘗竊議於家,欲徹紸纊之下者,不日月矣,則今此區區之請,實出於好德之秉彝矣。若殿下視臣等爲疏遠,而竟咈一國公共之議,則百世之後,不能無慨然於今日也。然則知之而不告者,臣等之罪也,告之而不以實者,亦臣等之罪也,玆敢仰瀆天聰。伏願殿下,深留聖意,特恢睿斷,遄行從祀之禮,以彰崇報之典,則殿下尊賢樂道之誠,永有辭於後世矣。臣等且伏念,儒賢臣宋時烈,道德學問,足以繼往開來而祖述,陰邪之徒,狺然接武而起,岐我禮論,亂我國是,謀殺我儒賢,圖危我宗社者,至於在憲·顯命而極矣。頃在戊午歲,在憲,敢投告廟之章,越明年己未,顯命,又上按律之疏,至以不忍言不忍聞之說,加之於儒臣,而其用意設心,必殺之而後,欲逞其不道之謀,是戕賢之袞·貞再生,賊倫之仁弘復出,而幾敗我殿下家事,惜乎。以殿下之英明神武,不卽加戮於當日也,假令當日,若無憂國之臣,戮力於內外,而在憲·顯命之疏,得售其凶計,則臣等,不知殿下之國家,將稅駕於何地也。臣等,言念及此,不覺心骨俱寒也。嗚呼,儒臣之受誣,非止一再,而殿下,旣下溫批曰,宋時烈之受誣,予旣已洞燭矣,夫旣已洞燭矣,則顯命,乃誣告儒臣者也,誣告之罪,自有反律,而不幸顯命之惡,未伏鐵鉞之誅,天道禍淫,已行陰殛,其在顯命則幸矣,而設令顯命不死,顯命,口尙乳臭,安能知爲此計哉?陰受賊臣之指嗾,首唱誣告之凶疏,假托顯命,推爲盟主,而團束交通,以爲表裏相應之謀者,寔繁有徒焉,噫嘻亦慘矣。當日之事,殿下非不知之,且臺閣非不知之,而殿下尙不治之,大臣·臺閣尙不三行缺逮我聖朝,梁國楨·許硤,以誣告誅,李思禮,亦以誣告〈?〉,誣告凡人,尙蒙顯戮,況誣告儒賢者乎?殿下於彼則繩之以法,於此則置而不問,先王之法,至此而將不信於民矣。此法一壞,防範大弛,則臣等,竊恐賢人君子,將不勝群少之誣陷,而殿下懲惡之典,抑近於去草而遺根也。夫去草者,必去根,誠以根不去,則草必復生,此世章之所以復生於今日者也。惟我文成公臣李珥·文簡公臣成渾從祀之議,是誠一國之公共,而頃因八路多士之齊籲,殿下特〈?〉陞祀之請,宜其邪說者,更莫敢肆其喙,而因人逞凶之輩,又踵前日之習,悉索儒宮,雇得窮餓,而世章,乃敢懷蛇蝎之毒,利金錢之財,召集如干之黨,勒書多人之名,而削罰以脅之,貨賂以誘之,自爲前茅,有若一道公論者然,此莫非前後首惡,尙漏天網,而承流宣化之臣,又不能防嚴,有以招今日世章也。臣等,不幸與此輩同道,而羞與之共處也。幸今我殿下,洞燭一種奸狀,已令竄逐世章,特命有司,亟擧祀典,聖敎一下,擧國鼓舞,莫不拭目延頸,忻覩盛德之事,而惟彼在憲之元惡,獲保首領,鼓倡顯命之凶孽,尙延喘息,肆然橫拏於覆載之間,臣等之向所謂去草遺根者,正指此輩,而忠臣志士之憤,到此而尤切矣。伏願殿下,鉤問首事之徒,亟施罔赦之典,則士氣淬勵,奸黨散落,各思自新之道,咸有革面之風,斯豈非殿下,勉終以痺惡之道,爲殿下獻玆,莫非古今爲國之第一義也。臣等愚忠所激,煩猥至此,伏惟殿下,竝加三省焉。臣等不任激切祈懇之至,謹昧死以聞。
綾平君具鎰疏曰,伏以,臣於病伏中,伏見備邊司單子,以臣爲畿輔摠戎使者,臣聞命震越,罔知攸措。夫摠戎使,畿內萬衆之司命,誠國之重任也。雖使才能威望,爲世所重者當之,猶懼其不勝,豈如臣空疏譾劣,無一近似者之所可備位而苟充之地哉?群情之駭惑,不稱之譏誚,姑且不論,而今幸而王靈所及,時無警急則已,如其不幸,而事出蒼黃,戎政一失其宜,則國事墮矣。臣之一死,縱不足恤,國家成敗,亦不可念耶?此臣之所以驚惶慚懼,益不知自處之道。三行缺才不足以禦衆,器不足以處大,至於軍旅之事,名雖武人,尤所未能,此實通朝之所共知,抑聖明亦已下燭,而猶且誤畀重寄,强其所不能,則何以異於强僬僥以扛鼎者哉?又況年衰積敗,而種種疾恙,殆無寧日,則雖非朝夕危急之症,其不可更備於驅策,決〈矣〉。揆以彼此,理難冒當,伏乞聖慈,諒臣肝膈之至懇,解臣摠戎之任,則非但微臣之幸,實國家之幸也。臣無任云云。
前左贊成金錫胄疏曰,伏以,昨朝史官,齎傳聖批,責臣以毋恝國事,諭臣以安心速出,辭旨肅溫,勉勵備至,微臣惶懼之忱,悶蹙之情,至此而又加一倍矣。臣於前後二疏之所陳懇者,只是宜退逾進,世議之可畏,未老先衰,身疾之難强而已,誠不敢以庸駑之質,樸遬之資,有所比量絜度於扶顚救時之用,而重爲有識之疪點也。然以今日之天災言之,則三夏已迫,八路同旱,朝涼晝杲,土毛盡枯,臣其將何術,而可以慰霖雨之祝乎?以今日之民生言之,則春牟旣失,夏畦已空,流離負戴,顚壑不遠,臣其將何策,而可以副乳哺之望乎?廷紳雖無爭釁之可指,而寅協之風已絶,朝政非有施設之可言,而棼錯之端日甚,則臣亦有何才力,而可以調此辛甘之間,鎭此撼撞之餘,終使庶事底績,而百爲咸理乎?在易鼎之九四曰,鼎折足覆公餗,此言大臣非其人,則僨任而敗事,猶鼎之折足也。解之六三曰,負且乘致寇至,此言非人而竊盛位,則啓釁而招盜,猶解之致寇也。以鼎而言,則君之任大臣,必求其人,而當以折足爲戒,以解而言,則臣之任國事,必先量其才分,以致寇爲虞,不然則君失臣,臣失職,胥溺而莫可救,此豈但臣一人一身之所獨自虞而已哉?聖鑑昭回,無微不燭,亦豈不知微臣之疏懶顓蒙,必不合於具瞻之地也哉?玆敢不避煩猥,更瀝肝血,塵瀆於震嚴之下。伏願聖明,將臣新除議政職名,竝賜鐫改,掄授可堪之人,俾擔一世之責。臣無任云云。
全羅監司申翼相疏曰,伏以,臣本庸愚,專不解事,尋常職務,猶不如人,況此一方專制之任乎?受任以來,食息未寧,僨事是懼,而才智旣下,有何稱塞,奉行朝令之際,隨事生瘡,大負朝廷委寄之重,臣罪萬死。日昨本道二十邑位米太作木之令,非不嚴重,目見民弊不貲,意在變通,而事多蹉過,終不免自出意見,罪犯擅恣,到今追惟,惶悚無措,而推考薄罰,大不稱罪,不暇自幸,愧懼冞深。藩臣事體,與他有別,跡涉專擅,罪在罔赦,妄作之譴,顯戮是甘,何敢謂責已塞,晏然在職?伏乞聖明,亟削臣職,仍治臣罪,以肅朝綱,以安愚分,不勝幸甚。臣於竢罪之章,不宜妄道贅說,而生民利害,所關非細,臣身罪責,有不暇顧,冒昧煩溷,以竢朝廷之處分。臣竊伏惟,朝廷之初頒作木之令,出於軫念漕卒之弊,漕卒雖可裒,獨不念二十邑窮民之怨乎?取彼與田穀,不至全棄,故一疋之價,過於十斗,若或稍稔,其價倍簁三行缺臣不敢知何以則有益於國,無害於民,而使民作木,終不可已,則大同作木,例以八斗,而以五升三十五尺上納,雖有升尺稍加之弊,終不爲正木,今此位米太,均是作木,不必異同,若如大同一體,八斗作木,則備納之際,不至大費民力,所入雖減,何害於損上益下之政乎?今年兩麥,初有大熟之望,而或蟲或霧,沿海一帶,酷被其災,山郡各邑,亦不成實,及其收穫,大不及前,賑政纔畢,已有呼庚之急,烈日杲杲,連月不雨,苗者盡枯,野無靑草,移秧望斷,農夫束手,赤地之慘,迫在目前,尺布粒米,恐無責出之所,此誠危急存亡之秋。伏願聖慈,推保民如子之至仁,特命該廳更議,從長變通,則斯民幸甚。臣無任云云。答曰,省疏具悉。所陳之辭,當令該廳稟處,卿其勿辭,從速察織。
任奎,以宣惠廳言啓曰,啓目粘連啓下是白有亦,全羅監司申翼相,又以各邑位米太作木之弊,備陳於引咎辭疏,請令本廳,更議變通爲有臥乎所。凡田稅作木之規,米一石七升,木三疋半,太一石七升,木二疋半,此乃諸道山郡之所共行者,而位米太作木,雖納於本廳,本是田稅條貢物,故升尺與田稅木一樣,以其折價,比較於大同木,則民情之稱冤,其勢固然是白乎矣。當初作木之令,爲矯漕卒難堪之弊,且欲試其陸運之便否是白如乎,此令之下,已過一年,利害之說,寂然無聞,及至作木之時,民情始以爲不便,而道臣,亦未及往復停當於本廳,應上納二十邑內,十邑則以本米太上送,而賃船之價,除出計減,十邑則以作木上納,而升品不及於戶曹田稅之木,以米〈則〉減其實數,以木則減其升尺,本廳所捧,旣不如前,而作木之邑,民怨亦甚,道臣之以此申請,蓋出於軫念民弊,有不得已者也。若木更爲變通,則前頭亦必有窒礙難處之事,反不如湖西仍舊置之之爲善,但念湖南,則米太倍多,水路且遠,只合漕船添載,而不給其價,則漕卒積痼之弊,終無可祛之日,不可不慮是白置。三行缺使之知委擧行,宜當。以此回移,何如?傳曰,依啓。以上燼餘
上在昌德宮。停常參·經筵。
任相元啓曰,明日常參·經筵,取稟。傳曰,停。
下直,所江僉使禹瑞圭,許沙僉使金燦,軍威縣監申瑞華。
有政。
吏批,判書李䎘,參判南二星俱病,參議宋奎濂,都承旨任相元俱進。
兵批,判書鄭載嵩,參判吳斗寅,將器薦考講坐起俱進,參議李東老進,參知李玄錫式暇,右副承旨魚震翼進。
吏批啓曰,判書李䎘,參判南二星,俱以病不來,小臣獨政未安,何以爲之?敢稟。傳曰,只出緊任。
吏批,以任奎爲承旨,李以時爲海美縣監,金萬埰爲副修撰,右承旨安垕,左副承旨魚震翼,右副承旨任奎。
兵批,副司直尹以道·權脩。
政院啓曰,左副承旨安垕,右副承旨魚震翼,今日皆病不仕進,事甚未安,竝牌招察任,何如?傳曰,允。
又啓曰,假注書申命元,方得重疾,連日苦痛,不能察任,申命元改差,他假注書差出,何如?傳曰,允。
假注書申命元改,代以尹之翊爲假注書。
申琓,以都摠府言啓曰,今日入直軍士中日習射,請出標信。傳曰,知道。
傳于魚震翼曰,亢旱斯酷,民事切急,凡所以消弭之方,靡不用極,徒流以下及時囚,今月二十八日,榻前疏決事,分付。
魚震翼,以義禁府言啓曰,今五月二十一日晝講入侍時,上曰,刑獄淹滯,近來尤甚,故前已下敎,申飭各司,今者旱氣如此,疏決刑獄之意,宣諭中外事,命下矣。本府時囚罪人郭世楗·尹昌亨·尙仁詹等,則罪犯贓汚,陳溟翰·李淰·李行登·趙泰來等,則皆在査覈中,洪震碩·張後良,時未元情,劉起漢則臺諫方爲論啓,各人等,俱不得擅便,疏決之意,敢啓。傳曰,知道。
又以御營廳言啓曰,今此入番別馬隊試才賞格,從分數多寡,以本廳所儲木綿面給後,別單書入之意,敢啓。傳曰,知道。
以全羅監司,以邊山失火別將請罪之際,地方官,不爲竝論之失,在所難免,惶恐待罪事狀啓,傳于申琓曰,勿待罪事,回諭。
備忘記,傳于魚震翼曰,嗚呼,惟予小子,以藐然一身,叨守艱大之統,托乎兆民之上,日夕危澟,不遑寧處,恐墜祖宗付托之重,而只緣才疏德薄,微誠罔格於天心,實惠未究於下民,邇來七八年之間,水旱風霜之災,人妖物怪之變,式月斯生,而至於今日而極矣。噫,今玆極無,振古所無,節屆南訛,浹月恒暘,出日杲杲,凄風連吹,秧苗愆期,嘉穀焦枯,西成望斷,大命近止,靜言思之,由予不穀,哀我民斯,何辜於天?憂〈心〉如惔,若恫在己,寧欲溘然而無覩也?今日避正殿,益加敬畏之道,承旨代予草敎,廣求直言,以匡不逮,至於減膳禁酒等事,其令該曹趁卽擧行。嗚呼,今玆致災,職〈由〉寡昧,而亦豈無責勵群工,交相儆戒之道乎?咨爾大小臣僚,體予宵旰之憂,克去己私,務盡寅協,少答天譴,以濟時艱。
政院啓曰,臣等,伏見備忘記,十行綸綍,丁寧懇惻,悶旱惕畏之念,側身修省之意,有足以感動神明,起發人心,三行缺以此備忘,播告中外,實合事宜,敢啓。傳曰,〈?〉短拙,義未曉暢,代草,可也。
又啓曰,臣等,伏奉聖敎,必欲使臣等代草者,實出於謙抑之盛德也。第念應天之道,貴在誠實,而十行天札,至矣盡矣,罪己之敎,可以感神,求助之誠,亦足動人,臣等反復思惟,終不若直以備忘,播告中外之爲愈,敢此再啓。傳曰,知道。
申琓,以禮曹言啓曰,卽伏見備忘記,遇災驚惕之意,溢於辭表,凡在瞻聆,孰不感泣?當依聖敎,減膳禁酒等事,分付各該司,而自前避正殿,則有撤樂勿擊鼓之例,今亦一體擧行,何如?傳曰,允。
掌令鄭勔,持平金灝·權持啓曰,請寢赤筒作畓處還屬宮家之命。請罪人劉起漢按法處斷。請加三思,亟寢明善公主房折受處因屬同宮之命。答曰,不允。鄭檀,雖云戊子立案,宮家折受時,本以丈外無主陳荒之地,本官眼同打量,成冊上送之後,檀,放賣於沈哥,厥後沈哥,按訟於該曹,又爲見屈,以此觀之,則未折受前開墾之說,豈非誣罔之甚者乎?以下缺
李翊曰,李箕晟公事啓目中,銀還名字,誤以銀介書之,改付標以入之意,敢啓。傳曰,知道。翊曰,箕晟,若以誣飾呈狀論罪,則似過矣。上曰,李箕晟,勿爲論罪,可也。鼎重曰,前後訟官,皆以爲,箕晟處,當爲決給云,若不從法官之言,則朝家將何取信乎?臣意則不如快從法官之言也。上曰,仁祖朝,不癈査出之後,卽今還給箕晟,似爲未妥,故不從矣。金壽恒曰,李箕晟事,小臣姑未知其曲折,而今聞左相之言,則亦槪可知矣。且近來頻有別判付之事,臣竊恐事雖微細,終有累於聖德也。晉州宮庄事,雖甚鎖屑,以事體言之,則不如姑使明査也。且頃日左相,以沿路所聞,有書啓之事,其中西路船隻及漁箭等收稅之事,甚爲招怨之資,自上以爲,事係大王大妃殿,故有所持難,而臣意竊爲不然也。朝見李世華狀啓,則亦見其弊之不些矣。閔鼎重曰,自上承奉之孝,宜無所不用其極,然若以民弊言之,則所關甚大,方外民生困苦之狀,九重之內,必不能盡爲俯燭矣。爲今急務,必須曲察民稳,然後可爲應足之道矣。上曰,年前旣已罷之,旋又逐之,故昨日判付,有所云云矣。金壽恒曰,近來民憂國計,無一可恃,雖以頃日事言之,西路之諫虞,擧此可知矣。金錫胄曰,年前革罷之時,下情皆以爲巨弊快祛矣,旋又復設,實未知其故也。且世江,只有漁船二隻,而亦入收稅中云。蓋各處收稅之數,一年不過數十金云,如此些少之物,未知有何緊關所用之處乎?邊海防甚疏,朝家方以爲慮,此等事,不可變通也。上曰,兵船之有漁稅者,似當罷之矣。閔鼎重曰,只罷漁船收稅,則恐非除弊之道也。臣伏想,自上以獨斷持難,故姑欲革罷靑北矣。今若因循,則邊地之事,甚可慮也。臣於今行見之,則沿路形勢,比十年前尤爲無形,北客接待之時,魚物又爲貿用,則將何以支堪乎?以事體言之,則民與國,較以利害,雖稍厚於民,不如姑從之也。金錫胄曰,左相之言,甚是矣。蓋以李箕晟事言之,則一朝出給,雖似重難,而箕晟,以此自爲己物,亦已久矣,豈有國家與小民,爭此細鎖利害乎?鄭檀事,亦不可不善處也。武斷鄕曲之輩,固有豪强之習,而此則日久起耕,猝然見奪,豈不爲怨乎?姑令更査,似爲無妨。且如兵船收稅等事,尤宜急急變通也。左相,目覩西路之弊,有此陳達,此誠切務之言也,大臣之言,終不施行,則事體恐爲不然也。上曰,非不知戰船之爲重,而事係東朝,故其時旣罷而還設,蓋當初曲折如此也。金壽恒曰,有無役軍丁節目,右相旣已講定,而大將尙今未差,速爲差出,似當矣。禁軍精抄,本來兵〈?〉所薦,而兵曹事務甚劇,判書兼任大將,人或持難,然而今不可更出他大將,本兵兼之,似可矣。他大臣處,下詢,何如?上曰,此事,何如?閔鼎重曰,臣於當初,或慮此事之不能善就,故頃日略陳所懷矣。然若別設衙門,則此不過舊時精抄大將,添得別隊而已。金壽恒曰,此非別人所可鎭壓,非本兵則不可也。金錫胄曰,禁軍精抄,則俱是本兵所屬,而至於十月,別隊上番之後,則禁衛自成軍門體樣矣。十月以前,則兼察亦似不難,本兵爲大將,更擇差別將中軍,至於習陣時,則受號令於本兵,以俟成立貌樣,然後更議善策,似當矣。上曰,別隊及精抄,其數頗多,別置大將,何如?金壽恒曰,前頭則姑未知形勢之如何,而本兵兼察,似爲無妨矣。上曰,姑令兵曹兼之,可也。司諫沈壽亮啓曰,臣伏見李箕晟事,原疏缺請加三思,李箕晟奴婢事,依該曹覆啓處決。上曰,禮還則出給,可也。又啓曰,臣伏見昨者,有明安公主房造成所有防軍全數定送之敎,臣竊不勝駭惑焉。措辭上同請加三思,亟寢防軍全數定給於主家之命。金壽恒曰,臺諫方爲論啓,而此則似未詳其間曲折而然也。到防軍,例於二十五日入來,而若有營建赴役之事,則使用此軍,例也。臺臣之爭執,政院之論啓,意在匡救,其意則好,而曲折則似不然矣。前文忠公祠宇,今方營繕,亦欲用此軍,而未果矣。上曰,到防軍赴役,自有前例,而如是爭執,似未詳其曲折矣。勿爲煩論。沈壽亮啓曰,防軍未到防前,或使赴役於宮家,臣非不知其有前例,而旣以軍卒爲名,則使之赴役於私家,揆以事體,終覺未安。故臣敢有所論列矣,大臣,援引舊例,深以爲非,臣之論事不審之實,著矣。何敢仍冒於臺席乎?請命遞斥臣職。上曰,勿辭。右副承旨任奎所啓,司諫沈壽亮,再啓煩瀆,退待物論矣。上曰,知道。又啓曰,癸丑年柟等狀啓說話,實是罔極之言。爲使臣者,固當痛卞,以期昭雪,而終無一言之卞,已極痛惋。鄭榏與柟,聯名狀啓中,皆稱臣等,則實無上副使差別之語,而及至賓廳之對,或謂之全不聞知,或謂之未得詳聞,變幻辭說,互相錯誤,當初流竄之罰,已是寬大之典,前已減等,今又全釋,乃以榏之昏謬,不足深責爲敎,臣不勝疑惑焉。罪名旣已昭著,則豈可以爲人之昏謬,有所容貸乎?國體所關,斷不可輕宥,請還收定配罪人鄭榏放釋之命。上曰,罪名雖重,予素知其爲人,此由於昏謬之致,故特爲放釋,勿煩。又所啓,姜碩賓,最與賤堅親密,今其罪名,以呼號和應,助成鴟張之言勢爲〈罪〉案,則碩賓之罪,不可謂不輕而重矣。向時朝士之附托賊積者,俱在罪案,獨於碩賓,有何可恕之端,而輕議赦宥乎?前日減等之命,亦云末減,斷不可輕施全釋之典。請還收定配罪人姜碩賓放釋之命。上曰,勿煩。
上曰,我國凡事虛疏,未有着實奉行之人,此乃近來痼弊,而張後良之事,尤爲痛惋矣。荒唐船來泊者,至於九隻之多,一船所載,幾至百餘人,留連十餘日,始爲入去,而後良,身爲邊將,船隻到泊之初,旣不能登時馳報,又於入去之後,敎誘其管下人,使之隱諱,其爲情狀,節節痛駭。脫有外國之船,來襲本鎭,僉使亦必不知矣。此莫非軍政不嚴,邊務疏虞之致,斷以軍法,宜矣。左議政閔鼎重曰,我國軍律不嚴,以致事事如此,後良所謂慮有虛驚,欲爲愼重云者,尤不成說話也。荒唐船來泊之後,其近處守令,無不知之,長連縣監,至有馳報之事,則後雖欲掩置,人誰不知乎?此不過初旣不卽文報,仍欲隱諱,及其發覺之後,又爲之飾詐也。外國之船,泊於近處,而邊將矇然不知,則脫有外寇,直到近畿,無以詗知設備,豈不大可寒心也哉?不可不斷以軍律,以〈爲〉振肅之地。長連縣監金壽能,則獨能登時馳報,輕重雖間,似當有奬勸之典矣。領議政金壽恒曰,西路異於南方,海方候望等事,疏虞莫甚,在前亦或有如此荒唐船之往來者云,而鎭浦邊將輩,慢不致察,誠極寒心。今此後良之事,未必非狃於前習之致,而身爲邊將,前後所謂,節節無狀,論以軍律,固無不可。然事係重大,下詢大臣而處之,何如?判中樞府事金壽興曰,西邊海防,雖曰疏虞,國家設置鎭浦,其意有在,候望搜討等事,亦有定式,則邊將爲任,豈不重矣,而他國之船,來泊近處,全然不知,則此豈設置邊將之意哉?聖敎至當,無用更議。行判中樞府事鄭知和曰,罪名已露,軍律,宜矣。右議政金錫胄曰,後良之事,極爲可駭,論以軍律,似當矣。上曰,金壽能則論賞,張後良則以軍律論斷,可也。擧行條
右承旨李世翊啓曰,翰林李畬,以縣道上疏上送,而帶職下鄕者,不得陳疏辭職,已有前例,故還爲退送,而觀其疏辭,則蓋以親病辭職也。親病誠爲危重,則其上疏,亦不可一向退却,而此亦不可續續變通,必有一番定式,然後可以永久施行矣。領議政金壽恒曰,翰林雖是侍從,亦一小官也。在鄕陳疏,固爲猥越,而親病則異於身病,似當有變通之道矣。上曰,今後以親病陳疏者,則勿爲退却,可也。擧行條遂罷出。
慶尙道儒生員郭義之等疏曰,伏以,芻堯必擇,聖人之大德,有懷無隱,臣子之分義,則輿情所存,不可以疏遠而遽絶,公議攸激,亦豈以出位而自壅哉?臣等,伏覩殿下,旣有大有爲之資,又有大有爲之志,而又能汲汲於崇奬儒先之道,今之表章兩賢臣者,是已大聖人所作爲,出尋常萬萬,則雖在曠世之後,尙且聞風而興起。況乎目擊聖世盛德之事,孰不懽欣忭聳,而抑其中猶有所未盡擧者,此臣等之所以不避煩猥,而更瀆天聰者也。伏願聖明,留神澄省焉。原疏缺伏乞聖明,察文元道學之可崇,念文元事功之可尙,特許從祀之請,以盡報享之典,則斯文幸甚,國家幸甚。臣等不任區區之至。答曰,省疏具悉。已悉於前疏之批,更勿瀆擾,退修學業。
知中樞府事李尙眞箚曰,伏以,頃臣所患,實是死病,幸賴聖上曲垂矜憐,使得以解職調治,生成之澤,到此益深。第臣賤症,根底已固,肢體之麻痛,元氣之萎苶,惟日有加,漸就漸盡,西樞新命,無計出謝,斯已罪在逋慢,惶懼方極。今聖上,遇災警惕,旣已避殿減膳,至下備忘記,十行懇惻之旨,誠可以感動天地鬼神。凡厥在廷之臣,孰敢不爲之激厲祗事,而疏決之擧,益可見應天之至意。臣以應參之人,正宜趨詣之不暇,而顧臣病勢,斷無起動之力,竟未能致身,叨奉末議。人臣,値君上憂勤之日,乃敢偃臥而言病者,其罪,豈不重且大哉?伏乞聖明,亟削臣職,仍治臣罪,而嚴公議,俾安微分,不勝幸甚。且臣一病支離,累月苦苦,神事昏憒,萬事茫然。以下缺答曰,省箚具悉卿懇。箚中縷縷誡誨之言,罔非切至,予用感歎。大可見憂愛之誠,老而冞篤也,可不留心而服膺焉?卿其安心勿辭,從容善攝。仍傳曰,遣史官傳諭。以上燼餘
上在昌德宮。停常參·經筵。
任相元啓曰,明日疏決相値,視事,頉稟。傳曰,知道。
又啓曰,來六月初一日,輪對日次,取稟。傳曰,停。
魚震翼啓曰,明日疏決時,臺諫當爲入參,而諫院無行公之員,陳疏呈告人員,卽爲牌招察任,何如?傳曰,允。
又啓曰,明日疏決事,命下矣。自前疏決時,時任大臣·義禁府·刑曹堂上,則仍爲入參,原任大臣,則或參或不參,三司各一員,亦爲入參,承旨或一員,或二員入參,今番則何以爲之乎?敢稟。傳曰,原任大臣·三司各一員入侍,承旨二員入參,可也。
任相元啓曰,新除授右副承旨任奎,今日不爲肅謝,事甚未便,卽爲牌招,何如?傳曰,允。以上燼餘
上在昌德宮。停常參·經筵。
安垕啓曰,明日常參·經筵,取稟。傳曰,停。
任奎,以御營廳言啓曰,前縣監李思永,本廳軍色郞廳,已爲啓下,而方在罷散中,時無職名,令該曹依例付軍職,冠帶常仕,何如?傳曰,允。
任奎啓曰,疏決文書,今方修正,而連續入啓,取考前例,則禁府·刑曹,或有一時入侍之時,或有繼次入侍之時,今番則何以爲之?敢稟。傳曰,禁府堂上,爲先入侍。
安垕,以弘文館言啓曰,本館上下番竝九員,而行公之員絶少。應敎趙相記·,副應敎沈濡,以祖父病,陳疏救護,校理權斗紀·副校理李世白,身病呈告,副校理吳道一,身病陳疏,聞其所患,或不至大段,或今已向差,副修撰金萬埰,新除授未肅拜,當此頻數開筵之日,不可不備員,校理權斗紀,副校理李世白·吳道一,副修撰金萬埰,竝卽牌招察任,何如?傳曰,允。
備邊司,以鄭載嵩爲禁衛大將。
卯時,五月二十八日上御熙政堂,疏決。判府事金壽興,領議政金壽恒,判府事鄭知和,左議政閔鼎重,右議政金錫胄,判義禁呂聖齊,知義禁尹堦,同義禁吳斗寅·金禹錫,副提學金萬重,左承旨李世翊,右副承旨任奎,司諫沈壽亮,持平金灝,假注書尹之翊,記注官韓洸,記事官徐宗泰入侍。領議政金壽恒進曰,日氣甚熱,且以旱災,聖心憂勞,不審近來聖候,若何?上曰,無事。金壽恒曰,此歲失稔,民情㤼於凶年,且旱災如此,根耕不能及時,誠爲可悶矣。上曰,近來連觀外方狀啓,則民事甚爲可慮矣,得此雨澤,良爲多幸。金壽恒曰,未祭之前,已有雨徵,臣等微誠,豈能上格天心乎?伏見備忘,十行絲綸,丁寧懇惻,憂勤之意,自然溢於辭表,天人一理,豈無感應之端乎?第憂之太切,則此□懈,自上涵養之工,必無間斷之憂,而然臣區區之慮,不能自已,敢此仰達。上曰,進戒之言,予當體省于躬。以下缺上曰,當初徒配之類,旣已罪輕而徒配,其後亦有減等者,而其中或不無罪重者,此等人,竝參酌,爲可。閔鼎重曰,罪目明白無疑,則豈以悅渠之心,而能召和氣乎?呂聖齊,持獄囚秩文書,進前讀尹昌亨罪目,上曰,仍囚。至尙仁詹,上曰,仁詹罪目,與尹昌亨,似爲有間,此事,何如?金壽恒曰,此人罪狀旣著,發配之後,以臺啓,卽爲還囚,今難寬恕矣。上曰,他大臣,亦各言所見。金壽恒曰,雖以其子所訴觀之,仁詹所犯,不能盡掩,況國喪張樂,尤極悖惡,似不可容恕也。鄭知和曰,兩大臣之言,是也。閔鼎重曰,贓法至嚴,國家金石之典,其意有在,此人則旣遣御史査問,得其實狀,不可以自明之辭,有所寬貸矣。金錫胄曰,渠則多有稱冤之端,而蓋其曲折,比昌亨似異矣。然罪目旣重,今難輕議。上曰,仍。至郭世楗,上曰,仍。至李淰,上曰,此人罪目,何如?金壽恒曰,儲置米五十石及恙皮五十令私用之狀,監色旣已納招,故旣有更査之擧,此不可容易寬恕也。上曰,兪泰基處,雖已發緘,然此事,似不在於緘答,姑爲參酌,何如?金萬重曰,罪名旣著,則此雖與昌亨等有間,而不可容易貸之也。上曰,不可以色吏捧招,欲成罪案,姑爲參酌定配,何如?至劉起漢,上曰,以臺啓故不爲定配,仍之。至李行登,上曰,此乃頃日照律而未及擧行者耶?聖齊曰,然。且會四罰大獵之說,已歸虛套,而煙戶獵之擧,則果有之云,而此乃列邑通行之規,其中有束伍軍云,而束伍軍,獨非民乎?上曰,罷職放送。至鄭榏,上曰,此事,何如?金壽恒曰,此人昏謬,不能自樹立,有此事矣。上曰,予於平日,習知此人之爲人矣。此人,素不開明,故乃有此昏謬之事,參酌,何如?金壽興曰,誠如聖敎,而至於同爲着名,則尤爲昏謬矣。閔鼎重曰,此人之昏謬如此,可矜,不可罪而若以事體言之,則似甚重難矣。金萬重曰,此乃昏謬之致,不可與謂始壽輩同情,而罪名旣重,不可輕議矣。壽亮曰,與始壽有異,故得爲定配,而旣配之後,則不可輕釋矣。上曰,其爲人不足責,故欲有參酌之道矣。萬重曰,其爲人也,似非爲惡之人也。只緣昏謬,乃有此事,而亦不可輕議放釋也。上曰,旣已減等,不久當爲得釋矣,當此疏決之日,參酌,何如?金壽恒曰,臣等,只以事體言之,三司之言,是矣。閔鼎重曰,事體如此,故臣等,有此所陳,亦在自上參酌之如何耳。上曰,事體雖重,其爲不足責也。疏決之擧,意非偶然,放之,可也。聖齊曰,三司今方爭執,自上特爲放送,似爲未安矣。灝曰,事係重大,不可輕釋矣。聖齊曰,放字書之乎?上曰,三司非啓辭也,只陳其不可耳,放之,宜矣。至李㙫,上曰,此人,何如?金壽恒曰,此人,是積之親屬,而最相親切者也。上曰,減等。至權大運,上曰,仍。至閔宗道·李象賢,上曰,仍。至李袤,上曰,此人,何如?金壽恒曰,此人頃年所爲,無一可恕之道矣。上曰,仍。至鄭德謙,上曰,此人,何如?金壽恒曰,以罪目觀之,則似甚重大矣。上曰,仍。禁府疏決畢,入侍諸臣,姑罷出,禁府堂上,則仍爲退出。上曰,啓覆罪人,則勿爲擧論。以上燼餘
上在昌德宮。停常參·經筵。
自卯時至巳時,日暈。未時,日暈。
安垕啓曰,明日常參·經筵,取稟。傳曰,只晝講。
任奎啓曰,定配罪人鄭榏·姜碩賓放送事,命下矣。臺諫方以還收論啓,放送傳旨,不得捧入之意,敢啓。傳曰,知道。
傳于安垕曰,再次祈雨祭獻官以下,書啓。
任相元啓曰,右議政箚子批答,政府郞廳,當爲受去,而司錄沈□,以實錄郞廳,除本司,遣史官傳諭之意,敢啓。傳曰,知道。
持平金灝啓曰,洪萬鍾罪名甚重,有難容貸,而減等之命,出於意外。昨日入侍之際,緣於倉卒,未得竝爲爭執,臣之不職之失,著矣。請命遞斥臣諸。答曰,勿辭。以上燼餘
昨日疏決時,司諫沈壽亮所啓,臣伏見李箕成事査啓,則判府,有依前判下施行之敎,臣竊惑焉。仁祖朝五度査覈,只明今之爲名者,前後逃亡還現而已。至於今之變名銀介一款,則終無可據文迹,該曹覆啓中,今之自今之,銀介自銀介之言,誠爲得當矣。殿下,何從而知銀介之必爲今之,而不信有司據法之請乎?竊觀殿下,每於兩司及宮家之事,必爲之偏護,往往見於色,此固非大聖人大公至正之道,而至於此事,事理甚明,尤可易曉。殿下,只信兩司之手本,至如有司之請,臺閣之論,皆不肯察納,此豈平日所望於殿下者哉?殿下以千乘之尊,與匹夫爭一奴婢,而不能付之有司,輒下特敎焉,雖其處分當理,猶恐爲聖德之累,況未能當理乎?殆非可聞於天下後世者也。請加三思,李箕晟奴婢事,依該曹覆啓處決。
上在昌德宮。停常參,只晝講。
兵曹判書鄭載嵩上疏。大槪,臣於本職,固已不稱,而卽今責任愈重,尤不可一日冒居,乞賜遞改,以幸公私事。入啓。答曰,省疏具悉。卿其安心勿辭,從速察職。
晝講入侍,同知事李敏敍,特進官李秞,承旨安垕,玉堂權斗紀·李頤命,假注書尹之翊,兼春秋漢洸,史官徐宗泰。
吏曹啓曰,臺諫有闕,政事,取稟。傳曰,明日爲之。
院啓,防軍赴役,自是□□,其所論執,誠爲得體,雖□□□□□□以此爲嫌。請司諫沈濡,獻納金世鼎,竝命出仕。答曰,依啓。
府啓,請亟寢赤筒作畓處,還屬宮家之命事。請罪人劉起漢,嚴刑得情,按法處斷事。請寢晉州蘆田,仍屬同宮之命事。癸丑年李柟等狀啓說話,實是罔極之言,爲其臣者,固當卽爲痛卞,以期昭雪,而終無一言之卞,已極痛惋,鄭榏,與李柟聯名狀啓中,皆稱臣等,則實無上·副使差別之證,而及至賓廳之對,或謂之全不聞知,或謂之未得詳聞,變幻辭說,互相錯誤。當初流竄之罰,已是寬大之典,前已減等,今又全釋,乃以榏之昏謬,不足深責爲敎,臣不勝疑惑焉。罪名旣已昭著,則豈可以爲人之昏謬,有所容貸乎?國體所關,斷不可輕容,請還收定配罪人鄭榏放釋之命。姜碩賓,最與賊積相親密,以其罪名言之,號呼和應,助成鴟張之勢者,碩賓也,碩賓之罪,可謂不輕而重矣。向時朝士之附托賊積者,雖門黜之類,皆未蒙赦宥,則獨於碩賓,有何可恕之端,有所容貸乎?前日減等之命,亦云末減,決不可輕施全釋之命,請還收罪人姜碩賓放釋之命。洪萬宗,行己無狀,與逆堅深相締交,有同一身,至於辭連獄事,受刑定配,則豈可因一疏決之擧,遽施減等之典,有若尋常罪犯者然哉?關係甚重,有難容貸,請還收定配罪人洪萬宗減等之命。答曰,勿煩。
吏曹啓目,粘連右議政箚子云云。所帶司僕提調,則原任大臣方帶,似難仍兼,觀象監提調,則在外相臣,亦有仍兼之時,而事係大臣,不敢擅便。上裁,何如?啓依允。觀象監提調仍帶。
今日晝講時,同知事李敏敍所啓,近以亢旱之太甚,自上畏天弭災之誠,靡不用極,焜·熀兩人,亦命移配,此甚盛德事也。第念珍島,水土雖不如巨濟·南海之極惡,風土不佳,人多得病,反不如巨濟,若或感傷於霧露,則恐非終始保全之意。今若更擇窮僻淸凉之處,移其配所,則其在聖德,尤爲有光矣。上曰,珍島水土,比他處稍佳云,故以此爲其配所矣,所陳之言如此,問于大臣,議定處斷,可也。
領議政箚子。大槪,懇乞亟收賜馬之命,以盡應天以實之道,仍陳病狀,冀蒙遽改事。入啓。判府事金壽興箚子。大槪,亟命收回賜馬之命,以重賞典事。入啓。
答領議政箚曰,省箚具悉。昨日之雨,雖未浹洽,而實賴卿等之至誠,久旱之餘,幸得一鋤之雨,或不無萬一之助,故有此錫馬之典矣。卿之所患如此,深用慮念,未赴公會,有何所傷?卿其安心,勿辭領受,從容善攝。仍傳曰,遣史官傳諭,遣御醫看病。
答判府事金壽興箚曰,省箚具悉卿懇。日昨之雨,雖未浹洽,而實賴卿等之至誠,久旱之餘,幸得一鋤之雨,或不無萬一之助,故有此錫馬之典矣。卿其安心,勿辭領受焉。仍傳曰,遣史官傳諭。以上朝報
晝講入侍時,特進官李秞所啓,大同之制,豈非良法美意,而臣待罪尙州時,目覩民弊,則卽今大同,反爲嶺南之痼弊。蓋大同節目,凡干大小策應,各司上納及月令進上物色,擧皆以米折定,優於常時市直,而民間出米,已倍於前矣。戊午年設立後,連値凶歉,春秋大同,不得準捧,凡百策應之際,他邑所儲,每每貸下,破東補西,苟冀無事。若此不已,則大同說立,徒有虛套,而反不如自前秋大同之爲愈也。至於上司傳關,專責出干之類,而時急公事,亦無及期傳送之路,此乃大段窒礙處,而一邑如此,他邑可知。〈此〉等弊瘼,及時變通,然後可無掣肘之患矣。上曰,分付廟堂,更議變通,可也。以上備局謄錄
戶曹啓曰,行知中樞府事李尙眞,今六月朔頒料,依傳敎,更令倉官輸送,則又爲不受云,何以爲之?敢稟。傳曰,更令倉官,輸送。以上戶曹謄錄
知中樞府事李尙眞箚子。大槪,冒陳惶憫之私,乞收輸祿之命事。入啓。答曰,省疏具悉卿懇。例輸薄祿,何用過辭?卿其安心,勿辭領受焉。
獻納金世鼎就職。院前啓,到坊軍,停啓。
戶曹啓曰,判中樞府事李尙眞,來六月朔頒料,依傳敎令倉官輸送,則辭而不受去,係是大臣祿俸,何以爲之?敢稟。傳曰,令倉官輸送。以上朝報
上在昌德宮。停常參,只晝講。
下直,雲峯縣監李諿。
謝恩,大司憲洪萬容。
傳曰,明日朝講爲之。
司直申晸上疏。入啓。答曰,省疏具悉。卿其安心勿辭,調理察職。
晝講入侍,知事呂聖齊,特進官李師命,玉堂金萬重·權斗紀,承旨魚震翼,假注書尹之翊,兼春秋韓洸,史官徐宗泰。
掌令鄭勔上疏。大槪,病勢沈綿,萬無供職之望,乞賜遞免,以尋生路,兼陳所懷事。入啓。答曰,省疏具悉。疏中陳戒之言,出於憂愛之誠,予用嘉尙,可不體念焉?祈雨賞典,曾有舊章,還收之請,未知其可,兩宮田民,慈聖所管,則宦寺專掌,與有倍他宮之說,誠莫曉也。爾其勿辭,調理察職。
政院啓曰,朝者,大司憲洪萬容,詣臺引避,而觀其措辭,則以爲本府,方有定配罪人洪萬宗,減等還收之啓,而萬宗,乃其同姓八寸弟也。在法雖無應避之嫌,揆以私義,不可晏然參論云。旣無應避之嫌,則其在體例,不可捧入,故臣等,相議出給矣。繼以別生意見,搪塞臺啓等語,侵斥本院,至於再避,實未曉其意也。臺臣避嫌,亦不可一向退却,此避嫌捧入乎?敢稟。傳曰,勿爲捧入。
右議政李尙眞箚子。大槪,懇乞收回賜馬之命事。入啓。答曰,省箚具悉卿懇。日昨之雨,雖未得浹洽,而實賴卿等之至誠,久旱之餘,幸得一鋤之雨,或不無萬一之助,故有此賜馬之典矣。卿其安心,勿辭領受。仍傳曰,遣史官傳諭。
院啓,李淰·陳溟翰兩人罪犯,俱係贓汚,若謂之果無所犯,則編配之罰,亦不可施,若謂之果有所犯,則犯贓之罪,自有常法,而査事未畢之前,輕施徒配之律,虛實輕重,兩無所據。朝家擧措,不宜如此,請還收李淰·陳溟翰定配之命,窮査得實,按法處斷。答曰,兩人所犯,旣無明白顯著之狀,府吏捧招,又不必盡信,則當此悶旱恤囚之日,特施曠蕩,不亦宜乎?勿煩。
府啓,請罪人劉起漢,嚴刑得情,按法處斷事。請寢明善公主房晉州蘆田折受處,仍屬同宮之命事。請還收定配罪人鄭榏放釋之命事。請還收定配罪人姜碩賓放釋之事。請還收定配罪人洪萬宗減等之命事。入啓。答曰,不允。晉州蘆田,竝令革罷,以除民弊,而其代,令該曹某樣田畓中,從長變通割給,以爲祭祀宮家貌樣之地。以上朝報
有政。吏批,以黃欽爲承文正字,徐宗憲爲承文副正字。前檜原君倫,前靈豐君㵓,竝敍用。以李翊相爲實錄兼同知春秋館事,韓榰爲豐川府使,申曅爲修撰,李堥爲工曹參議,尹德駿爲正言,李后定爲掌令,安汝岳爲兵曹正郞,張楦爲龍仁縣令。
兵批,以金錫翼爲僉知中樞府事,權曦爲僉知中樞府事,鄭東燁爲副護軍,安日新爲副司正,權脩爲副司直,尹以道爲司果,金洪福·李德來爲副司勇,任後昌爲副護軍。
賑恤廳啓曰,今月初三日朝講時,左議政閔鼎重,以山邊被燒松木,令賑恤廳句管,發遣郞廳,收合料理之意,啓稟於榻前,允旨已下矣。本廳郞廳副司果呂尹齊今將發送,應行節目,與廟堂相議磨鍊以授,而第幹任之人,如有文書往復於道臣·守令之事,則不可無印信,令該曹奉使印信一顆,給送,何如?答曰,允。
戶曹啓曰,行知中樞府事李尙眞,今六月朔頒料,更令倉官輸送,則又爲不受云,何以爲之?敢啓。傳曰,更令倉官輸送。
明日朝講正時,寅正二刻。
平安監司書目,因旱災蟲災,一時兼發,申飭各邑,虔誠祈雨,而旱日各穀,無望回蘇,民事罔措事。以上朝報
上在昌德宮。停常參·經筵。
朝講入侍,左議政閔鼎重,知事呂聖齊,特進官吳斗寅·沈梓,玉堂金萬重·權斗紀,承旨任奎,獻納金世鼎,持平金灝,假注書尹之翊,兼春秋韓洸,史官徐宗泰。
下直,美錢僉使金次喚。
謝恩,學諭許潁,北部參奉宋日中。
正言尹德駿上疏。大槪,臣以省覲,冒法下去,忽聞母病危重之報,倍道上來,而諫官除命,及於此際,臣之情勢,實爲狼狽。臣母所患,方在危境,人子情理,不忍蹔離,伏乞聖慈,特許遞改,俾得專意救護事。入啓。
五月二十八日疏決時,領議政金壽恒所啓,會寧府定配罪人李沃,曾於再度定配關西之日,乖悖之擧,作弊之端,不一而足,西路之人,至今罵詈矣。及至竄北之後,不悛其惡,放縱益甚,多聚隣里娼妓,恣爲荒婬。至於其地,以士爲名者,稱以學徒,聚會敎授,鼓煽邪論,誑惑人心,自北來者,傳說藉藉。如此之人,不可仍置其處,使北方風習,漸至壞亂,似當移配他處矣。上曰,移配,可也。
左議政閔鼎重所啓,荒唐船,往來境內,則是何等重事,而豐川府使丁益勳,身爲地方官,全然不知,終無馳報之事,其爲罪狀,雖與本鎭僉使,有間,而亦不可置而不問,似當拿問處之矣。上曰,拿問定罪,可也。上曰,我國凡事虛疏,未有着實奉行之人,此乃近來痼弊,而張後良之事,尤爲痛惋矣。荒唐船來泊者,至於十餘度之多,一船所載,幾至百餘人,留連十餘日,始爲入去。後良,身爲邊將,船隻到泊之初,旣不能急時馳報,又於入去之後,敎誘其管下人,使之隱諱,其爲情狀,節節痛駭。脫有外國之船,來襲本鎭,僉使,亦必不知矣,此莫非軍法不嚴,邊務疏虞之致,斷以軍法,宜矣。閔鼎重曰,我國軍律不嚴,以致事事如此。後良,所謂慮有虛驚,欲爲愼重云者,尤不成說話也。荒唐船來泊之後,其近處守令,無不知之,長連縣監金壽能,至有馳報之事,則後良,雖欲掩置,人誰不知乎?此不過初旣不卽馳報,仍欲隱諱,及其發見之後,又爲之飾辭也。外國之船,往來鎭所近處,而邊將,矇然不知,則脫有外寇,直到近畿,將無以烱知說備,豈不大可寒心也哉?不可不斷以軍律,以爲振肅之地。長連縣監金壽能,則獨能登時馳報,輕重間,似當有奬勸之典矣。金壽恒曰,西路,異於南方,海防候望等事,疏虞莫甚,在前亦或有如此荒唐之船往來者云,而鎭浦邊將輩,慢不致察,誠極寒心。今此後良之事,未必作狃於前習之致,而身爲邊將,前後所爲,節節無狀,論以軍律,固無不可,而然事係重大,下詢諸大臣而處之,何如?行判中樞府事金壽興曰,西邊海防,雖曰疏虞,國家設置鎭浦,其意有在,候望搜討等事,亦有定式,則邊將爲任,豈不重矣,而他國之船,來泊近處,全然不知,則此豈設置邊將之意哉?聖敎至當,無容更議。行判中樞府事鄭載嵩曰,罪名旣露,軍律,宜矣。右議政李尙眞曰,後良之事,極爲可駭,論以軍律,似當矣。上曰,金壽能,則論賞,張後良,則以軍律論斷,可也。
答正言尹德駿疏曰,省疏具悉。爾其勿辭,救護母病焉。
今日朝講,獻納金世鼎所啓,臣以李淰·陳溟翰定配還收之意,有所論列矣。伏承聖批,有旣無明白顯著之迹,當此悶旱恤囚之日,特施曠蕩之敎,臣竊以爲不然也。兩人所犯,果無明白顯著之迹,而又無據事覈實之端,則直令全釋,可也,旣知其無罪,而仍施以編配之罰,此豈今日恤囚之意乎?旣令編配,則猶以兩人,謂不爲無罪也。犯贓之律,國有常法,豈可以容貸贓吏,爲弭災應天之道乎?況以兩人所供觀之,其間,固無更査歸一之端,則査事未畢之前,經施徒配之律,虛實輕重,兩無所據,朝家擧措,不宜如此。請還收李淰·陳溟翰定配之命,窮査得實,按法處斷。上曰,已諭勿煩。
持平金灝所啓,請亟寢赤筒作畓處還屬宮家之命。上曰,勿煩。又所啓,檜原君枏等狀啓說話,實是罔極之言,爲臺臣者,固當卽爲痛卞,以期昭雪,而終無一言之卞,已極痛惋。鄭榏,與李柟聯名狀啓中,皆稱臣等,則實無上·副使差別之證,而及至賓廳之對,或謂之全不聞知,或謂之未得詳聞,變幻辭說,互相錯誤,當初流竄之罰,已是寬大之典,前已減等,今又全釋,乃以榏之昏謬,不足深責,爲敎,臣不勝疑惑焉。罪名旣已昭著,則豈可以爲人之昏謬,有所容貸乎?國體所關,斷不可輕容,請還收定配罪人鄭榏放釋之命。上曰,勿煩。又所啓,姜碩賓,最與賊積相親密,今以其罪名言之,號呼和應,助成鴟張之勢,碩賓也,亦爲體府從事,脅勒作弊於外方者,碩賓也,碩賓之罪,可謂不輕而重矣。向時朝士之附托賊積者,雖門黜之類,皆未蒙赦宥,則獨於碩賓,有何可恕之端,而有所容貸乎?前日減等之命,亦云末減,決不可輕施全釋之命。請還收定配罪人姜碩賓放釋之命。上曰,勿煩。又所啓,洪萬宗,行己無狀,與逆堅,深相締交,有同一身,至於辭連獄事,受刑定配,則豈可因一時疏決之擧,遽施減等之典,有若尋常罪犯者然哉?關係甚重,有難容貸。請還收定配罪人洪萬宗減等之命。上曰,勿煩。又所啓,新除授掌令李后定,時在京畿果川地,請斯速乘馹上來事,下諭。上曰,依啓。
去月二十一日疏決時,右承旨李世翊所啓,翰林李畬,以縣道上疏上送,曾帶職下鄕者,不得陳疏辭職,已有前例,故還爲退送,而今觀其疏辭,則蓋親病辭職也。親病,誠爲危重,則其上疏,亦不可一向退却,而此亦不可續續變通,必有一番定式,然後可以永久施行矣。領議政金壽恒曰,翰林,雖是侍從,亦一小官也。在鄕陳疏,固可猥越,而親病,則異於身病,似當有變通之道矣。上曰,今後以親病陳疏,則勿爲退却,可也。
今日朝講時,視事,溫繹間頉稟。
吏曹判書李䎘,牌招察任事,榻前定奪。
謝恩,知春秋李䎘。以上朝報
義禁府啓曰,以全羅監司啓本,刑曹粘目,前縣監張緯韓,移本府處置事,允下矣。張緯韓,亦時在黃海道豐川府配所,依例府羅將發遣拿來,何如?傳曰,允。
又啓曰,焜·熀等,移配當否收議公事,依議施行事,判下矣。南方海島中,巨濟·南海風土之惡,有甚於珍島,無他差勝,若慮霧露致傷,則本道邊邑中,或有窮僻淸凉之地,而海外定配之人,移配陸地,事係重大,非該府所敢擅便。問于大臣,則亦以爲自該府更爲稟旨改定,宜當云。何以爲之乎?敢稟。傳曰,雖非絶島,擇其邊邑中窮僻淸凉處,移配,可也。以上禁府謄錄
上在昌德宮。停常參·經筵。
謝恩,龍仁縣監張楦。
昨日朝講時,領事閔鼎重所啓,張後良,以軍律論斷事,判下,而此是稀闊之擧,兵曹,亦無可倣前例,故有此令備局指揮之請矣。群議,或以爲後良,方就理,而其所犯,在律亦是一罪,當自該府處斷,或以爲旣以軍律施行,則當自本兵處斷云矣。上曰,諸大臣之意,何如?閔鼎重曰,領相,則未及相問,而右相,則以自該府處斷,爲宜,第念法府用刑,關於軍律,必待其承服,照律施行,此爲相礙矣。知事呂聖齊曰,法府,則凡罪人,必用刑得情,而結案取招後,行法,以軍律直爲梟示,非本府之事也。上曰,若於訓局習操時,以軍律處斷則,何如?鼎重曰,待其習操,特令用法於軍前,則亦一警衆之道。第後良,非訓局管下,本兵,則統率中外將士,似當自本兵處斷矣。上曰,以事體言之,當自本兵處斷,令兵曹開坐於習操之處,軍律施行,可也。又所啓,臣奉使西路時,得聞龍川出身李友樟,力農節用,家食稍裕,自洊飢以來,每歲捐出累十石穀,以賑貧窮流轉之人,今至數年,散施如一,少無吝嗇之心,希冀之望,人欲告官,則爲之禁戒,傍近數邑之民,無不稱歎云。令賑恤廳,査問本道,果是實狀,則依事目論賞,以爲奬勵之地,何如?上曰,依爲之。又所啓,西北人材調用事,累有傳敎,而至於義州,則乃是極邊,且以客使頭站之故,其地將士,自前別爲收用,曾經守令邊將者,幾至十餘人,凡有時急之事,多有周旋之力矣。今則故老已盡凋零,時存者,不過金得鎰·李成閠·金興俊等若干人,而久無收用之擧,一府將士,莫不落莫。此人等前後效力於官家者,已自不小,而得鎰,則本以力士,近日捉得猛虎亦多,令兩銓各別調用,以爲激勵之地,何如?上曰,依爲之。
靈豐君㵓上疏。大槪,爲先臣陳情,憂聖朝進言事。入啓。
護軍李翊相上疏。大槪,頃忝喉司,以疲軟於職,見遞,今者實錄兼春秋之命,遽出於意慮之外,情勢已極臲卼,臣之才分,決難承當,不得不冒死呼籲,乞賜鐫改,以重史事,以安私悃事。入啓。
禁府啓目,議于大臣,則領議政,以爲焜·熀等移配,固出於聖上愛欲其生之德意,而近京之地,旣有所難便,南方海島,惟珍島,風土稍勝,且其道里,比濟州稍近,故以此爲移配之所矣。霧露致傷之慮,彼此無異,筵臣所陳,誠亦有見,而第未知何等地,窮僻淸涼,果合移配也。惟在該府稟旨改定,伏惟上裁。行判中樞府事金壽興,以爲焜·熀之當初遠配,尙今仍置,非謂有身犯之罪,不過爲保全之地,深遠之慮,而若其受誣之冤狀,則實有所不忍言者。今此聖上之特命移配於稍近之地,固出於矜愍之地,而筵臣,又以霧露所傷爲慮,請移窮僻淸凉之地,此則臣等,亦未能慮得恰好去處,惟在該府十分商量,稟旨而善處而已,惟在上裁。行判府事鄭載嵩議,與領議政同。右議政李尙眞,以爲珍島,與濟州俱是絶島,而移配于珍島者,爲其去隨近而生理稍勝也。果有風土不佳,人多得病之患,則雖非絶島,更擇本道邊邑中,最爲窮僻處,改定所配,恐合於終始保全之德意。宜令該府,稟旨擧行,伏惟上裁。左議政,以爲曩歲江都投書之獄,始起也,其時之人,擧欲釀成大禍,意在必殺,旣不可殺,則遂發遠置海外之議,而閔其受誣於凶人者,亦欲姑置之絶遠與人不相接之地,以絶彼疑,以保其生,故其兄弟,竝配於濟州矣。今當遇災審冤之日,首下移出內地之命,此實聖明終始曲全之盛德,而昨日筵臣,又以更置窮僻淸凉之地,爲啓云。此言,誠亦有見,而此惟在該曹審量去處當否,更稟而定之而已,伏惟上裁。領中樞府事,在外,行知中樞府事李尙眞,病不收議,大臣之意如此,上裁,何如?啓依議施行。
禮曹啓目,粘連副護軍金壽一等,僉知權說等各自列名上疏云云。今此大師廟薦而享,幾近千年,因一酌之先後,以致兩家子孫互相投疏,有同相訟,誠是不幸之甚者,而古今事蹟,旣有明白,而彼此謮讓,皆稱杜撰,實難考信而斷定。但考諸高麗史及本國通鑑,則麗太祖十三年庚寅,王自將軍於古昌郡,甄萱敗走,以古昌城主金宣平,爲大匡,權幸·張吉,爲右相,陞其郡爲安平府云,而金家所謂權·張之爲郡人,權家所謂權幸之守,吉有,俱無現出處,權·張之必是郡人,雖未可知,金宣平之爲城主,則據史可証,而大匡大相,亦有損職高下之次第。李滉記文中,有曰,麗朝功臣三人,曰金公宣平,曰權公幸,曰張公吉,又曰,爲城主者,金公宣平,倡降麗者權云,又曰,賞投降,則賜姓以寵權云,論戰功,則從重而首金公宣平云,則位次先後,自可區別矣。雜出傳記之文,未若史籍之可徵,收合口耳之說,不如儒賢之所論,卽今斷案,惟在於此,至於東西坐之相爭,誠有所未曉者,左右迭尊,代各有異,而神道尙右,其來已久,以東爲上者,權家之說,得矣。但以西爲上,則張太師,以三功臣之末,乃及其上,必無是理,至若以中爲上之禮,則凡學宮書院,立享者,其中立壁分配者,列坐左右,未有同行一列,至以中爲上之規,不可以帝王廟位次,相問答之說,斷以爲皇朝已行之禮,執此論之,則金·權位次,上下自明,而第念當初神版,久入吏胥之手,藏之宮廳,艱備歲時之饗。權氏內外孫,最蕃且顯,追遠創新,有同徐殷之修偃王廟,經營祠宇者,權氏,設置田民者,權氏,合族□虔,視同私廟,酌先其先,情或固然。因循爲例,習以爲常者,積有年所,故雖先輩長者,以筆札往復,必欲改定,而猶不能和合而聽從。到今世代旣下之後,使之一朝釐正,則非但爭訟之無已時,實恐終至於不相保,此亦不可不念,而旣已上徹天聽,下詢有司之後,則惟明據麗朝之史,從先儒之論,以爲定式,此後祭享時酌獻,以金宣平爲先。金壽一等疏末所陳賜額事,非但曾所未施之擧,因此竝請,殊未妥當,置之,何如?啓依允。
答靈豐君疏曰,省疏具悉。卿之進言,予用嘉之。加平新卜之面,特許先卿之窆地,卿其安心,勿辭往來焉。
答護軍李翊相疏曰,省疏具悉。卿其勿辭,從速察職。院啓,請還收李淰·陳溟翰定配之命,窮査得實,按法處斷。答曰,勿煩。
知事李汝發初度呈辭。入啓。給由。
府啓,請寢赤筒作畓處還屬宮家之命事。請罪人劉起漢,嚴刑得情,按法處斷事。請還收定配罪人鄭榏放釋之命事。請還收定配罪人洪萬宗減等之命事。新啓,曾因靈光出身周允宗,爲父訟冤之事,有令本道,明査啓聞之命矣。允宗,又爲呈狀于本府,以爲本郡,發怒於渠之上京訴冤,捉囚其正妻及族隣,發遣都將刑吏四人于京中,跟尋其止接處,欲爲捉出,雖以跳身得免,而又發本家奴僕,逐日窺伺於街路,誠爲悶迫之意,縷縷訴冤。渠之所言,不可盡信,故招致允宗及主人及刑吏等來接主人,詰問捧招,則主人輩,皆以爲靈光刑吏等,果爲上來,追捉允宗,而先捕還歸云。毋論事之虛實,旣有朝家査命,則爲本官者,固當恭俟結末之如何,而乃反生怒於允宗之赴愬,徑先推捉,以爲威脅之計者,誠極痛駭。其輕蔑朝命,肆行己志之狀,不可置於不問。請靈光郡守李增,拿問處之。答曰,不允。以上朝報
上在昌德宮。停常參·經筵。
未時,日暈。申時,日有重暈。
謝恩,利仁察訪朴成隼。
答同知尹以濟疏曰,省疏具悉。卿其依願往來。
左副承旨魚震翼辭職上疏。入啓。踏啓字
兵曹啓曰,以張後良梟示事,旣已聚會軍兵,而卽今雨勢如此,軍法處斷,雖與常例不同,雨未晴,勿行死刑,乃是法文,仍爲行刑日,今姑放散軍兵,待晴擧行事,敢此仰稟。傳曰,待晴擧行。
政院啓辭,當日爲政事命下,而罪人行刑,何以爲之,敢稟。傳曰,明日爲之。
假注書尹之翊病,代李允修。
兵曹,罪人張後良,以軍律處斷。啓。
傳曰,今觀京畿監司狀啓,兩邑守令,曠官已久云。龍仁縣監張楦,除署經趁卽發送,加平郡守,今日內口傳差出,亦爲除署經催促辭朝事,分付。
兵曹啓目,長連縣監金壽能論賞事,傳敎矣。荒唐船之來泊椒島也,其近處守令,無不知之,而壽能,獨能馳報上司,因此査覈,旣伏軍律。其遇事善處,爲國盡心,誠爲可嘉,似當別爲論賞,奬勸後人,而旣無可據前例,且係恩典,自下不敢擅便,上裁,何如?啓特爲加資,以勸後人。
吏曹口傳政事,加平郡守李齊杜。
府啓,請亟寢赤筒作畓處還屬宮家之命事。請罪人劉起漢,嚴刑得情,按法處斷事。請還收定配罪人鄭榏,放釋之命事。請還收定配罪人姜碩賓,放釋之命事。請還收定配罪人洪萬宗,減等之命事。曾因靈光出身周允宗,爲父訟冤之事,有令本道明査啓聞之命矣。允宗,又爲呈狀于本府,以爲本郡發怒於渠之上京訴冤,捉囚其正妻及族隣,發遣都將刑吏四人于京中,跟尋其止接處,欲爲捉去,艱以跳身得免,而又發本家奴僕,逐日窺伺,誠爲悶迫之意,縷縷呼訴。渠之所言,不可盡信,故招致允宗主人及刑吏等來接主人,詰問捧招,則主人輩皆以爲,靈光刑吏等來接,追捉允宗,而失捕還歸云。毋論事之虛實,允宗,旣以其父冤死之狀,來呈法府,而朝家,又令査覈,則爲本官者,固當恭俟結末之如何,而乃反生怒於赴愬遠地,發差徑先推捉,以爲威脅之計者,誠極無據。其輕蔑朝命,肆行己志之狀,不可置而不問。請靈光郡守李增,拿問處之。答曰,不允。末端事,依啓。以上朝報
上在昌德宮。停常參·經筵。
下直,龍仁縣監張楦,栗峯察訪兪集一。
謝恩,工曹參議李堥,加平郡守李齊杜,學諭吳命老。
知事李汝發再度呈辭。入啓。加給由。
政院啓曰,賓廳日次引見時,臺諫,例爲來待,今日,雖非日次,頃者有退行之敎,故大臣及備局堂上,今方來會,而諫院,時無行公之員,若於引見命下之後,始請牌招,則必有急遽之患,諫院在外及受由人外,呈告人員,豫爲牌招,使之來待,何如?傳曰,允。
傳曰,大臣·備局堂上引見。
領議政金壽恒箚子。大槪,賤疾緊劇,差復難期,諸司殿最,將未免過時,懇乞遞免,以便公私事。入啓。答曰,省箚具悉卿懇。夙夜勞瘁之餘,宿患如此,深用慮念。從容調理,則神明所扶,勿藥有效。箚末事,有故過限,別無所傷,卿其安心勿辭,益加善攝。仍傳曰,遣史官傳諭,遣御醫看病。
今日引見時,豐川府使韓榰,改差,其代,口傳差出事,榻前定奪。
吏曹口傳政事,豐川府使楊逸漢。
司諫沈濡,正言兪命一,牌不進。
有政。吏批,以洪達善爲海州譯學訓導,李坽爲奉常直長,韓駿興爲純陵參奉,金鎭龜爲兼漢學敎授,李三碩爲承文院副正字,閔維重爲禁衛提調,李嵂爲平安都事,李麟徵爲咸鏡都事,金錫胄爲禁衛都提調,朴泰維爲兵曹佐郞,任奎爲左副承旨,申琓爲右副承旨,張善沖爲同副承旨。
兵批,以兪瑒爲副摠管,劉自勖爲許沙浦僉使,閔錡爲釜山浦僉使,朴思敦爲昌州鎭僉使,具鎰爲都摠管,閔鏞爲兼司僕將,金錫衍爲兼內乘,朴文瑞爲副護軍,柳大翊·李昌壽爲折衝,朴璘爲僉知中樞府事,閔鏞爲副護軍,白璇燁爲副護軍,申懹爲副司果,魚震翼爲副司直。以上朝報
政院啓曰,禁衛營,乃是新設衙門,差出大將之後,則似當有命召造給之事,敢稟。傳曰,依爲之。
引見入侍時,右議政金錫胄所啓,前者體府之設立也,句管大興山城及海西新鎭之自餉屯移屬者,體府罷後,改稱管理所,而小臣,仍爲兼察矣。今則忝在大臣之列,事例,不可仍帶,管理使則減下,而待領相出仕後,與之相議,以備局堂上中一人,使之主張句管,似合事宜,故敢達。上曰,故相臣李浣,爲右揆之後,亦兼守禦使,且管理使,與兩局大將,有異,兼察似爲無妨矣。金錫胄曰,李浣之兼守禦使,雖緣一時權宜,而其後有籍此而大臣仍兼者,事甚苟簡。且大興山城事例,旣與南漢·江都不同,則管理使之仍爲減去,未爲不可,而第其山城軍餉米及各道除防等米,幾至三萬石,布木五六百同,而諸屯皮穀,亦且六·七萬石,則此不可猝然罷棄,必須備局堂上中一人,仍爲主管,而凡干號令,皆自備局分付擧行,庶可無虛疏之弊矣。左議政閔鼎重曰,臣於頃日奉使之行,歷見大興山城,則雖甚絶險,城內狹窄窒塞,入守軍兵,亦無着足處,不可比於南漢,似非緩急可恃之地。然而旣已設築之後,則近處居民避亂與往來游騎入保者,亦不無得力之望,且新設各鎭及軍餉軍器,已爲措置者,亦多,不可無管攝之人,依江都例,使備局堂上一員句管,右相旣已詳知首末,仍爲摠察,宜當。管理使,則其在事體,不可兼帶,減下似當矣。上曰,然則管理使減下,令備局差出堂上一員,使之主管,而右相,詳知首末,諸事摠察爲之,可也。
又所啓,棘城設鎭事,曾已備悉於黃海監司洪萬鍾狀啓中,今不必更達,而蒜山僉使趙世雄,差送之後,其所經理,頗有頭緖。洪萬鍾之仍任,亦爲成就此事,而今後,與所已·新塘諸鎭,一體移屬于備局,使大興山城次知堂上,一體句管諸事,似便,以此管餉使處,竝爲分付,何如?上曰,依爲之。
又所啓,蒜山新設之後,雖有募民,更無奴婢,凡係炊飯服役等事,苟簡倍甚云。今依白峙·宣沙浦例,黃鳳及關西三邑中,各司奴婢各十口劃給,則庶可成樣,以此分付掌隷院,何如?上曰,依爲之。
左議政所啓,西路養材,只有長山串一處,非但船材而已,凡干京外公家緊用,專靠於此,而雖有炭石分定之擧,近見本道所報,因埋炭僅得撲滅云。今後各軍門·各衙門埋炭之事,一切防禁,以爲養材之地,何如?上曰,船材,非一時長養之物,此後,則各別嚴飭,可也。
又所啓,許沙僉使,已施軍律矣。搜討監官朴成一,以望後當次之人,初稱糧盡還來,後稱風浪不能行船,終不伺察,其罪,與僉使無異,令本道監司,移囚營下,嚴刑得情,啓聞處置,何如?上曰,依爲之。
戶曹判書尹堦所啓,漢城府,以入籍未推刷之類,一如邊民之規,入籍逃亡者,過三人,勿許解由事,文移臣曹,而若以三人之未刷,拘於解由,則此後守令,必無得出解由者,似當有變通之道矣。右議政閔□□曰,近年以來,年事凶荒,民不奠居,流亡遷徙者,若以三人而爲拘,則雖十室殘邑,必難出解由矣。兵曹判書鄭載嵩曰,此非古例。具鎰爲判尹時,有此啓下之事矣。閔□□曰,此出於嚴其法令之意,而至於以三人定式之規,則不可變通,事目,雖已啓下,似難頒布矣。上曰,當初欲嚴立法令,故如是爲之,廟堂變通,可也。又所啓,京畿各官各項祭享之處,及邊將之例,以會付穀物,用下會減矣。今則元會付,蕩竭無餘,列邑,稟報其出處,而無他劃給米糆,甚事悶迫。江華移轉米,列邑捧留之數,幾至二萬餘石,姑令取用其耗米,從後還償,何如?右議政閔□□曰,不必取粍,元數中,酌量取用,宜當,而餉不可不還償,令戶曹除出取用,從後還償,似好矣。上曰,依爲之。
又所啓,凡漕船押領差使員,五十隻以上,無事運來者,例有褒賞之典矣。今番漕船押領差使員,雲山萬戶李震英,法聖萬戶洪柱石等,納之數,皆過於五十隻,合有論賞之道,下詢于大臣而處之,何如?左議政閔□□曰,此是法典所載,故近日如許之類,僉使則除拜守令,萬戶則陞拜僉使者,時或有之矣。兵曹判書鄭載嵩曰,一年所運之船,每不滿五十隻,故必合連年所運之船,而準於五十隻,然後始可有褒賞之典矣。上曰,合計所運之船,旣準其數,則不可無褒賞之令,該曹考例稟處,可也。備局謄錄
上在昌德宮。停常參·經筵。
下直,淳昌郡守朴世璋。
任相元啓曰,來十一日輪對日次,取稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
又啓曰,同副承旨張善沖,今日又不肅謝,事甚未安。牌招察任,何如?傳曰,允。
又啓曰,小臣,尙衣院褒貶進去,下直。傳曰,知道。
答副修撰黃玧疏曰,省疏具悉。陳戒之言,予用嘉尙。主第營造,旋設旋罷,尙未訖工,今又停止,則浮費可惜矣。祈雨等事,當令備局稟處。爾其勿辭,調理察職。
持平權持啓曰,臣之無似,久叨匪據,不待人言,臣亦自知。然臣初旣不得抵死力辭,則唯當趨走供職之不暇,而臣夙嬰奇病,已至深痼,纔經毒痢,元氣索然,加以大腫,生於腰脊之間,不能轉側,動輒叫苦,人來見臣者,無不悶憐。尋單請急,萬不獲已,而見阻喉司,情勢悶蹙。昨日筵臣,以呈告紛紜,紀綱解弛等語,重加非斥臺官,臣於此,尤不勝瞿然之至。臣之病狀,人所共知,而旣有呈告之失,何可一刻仍冒於臺席乎?請命遞斥臣職。答曰,勿辭。
任奎啓曰,持平權持,再啓煩瀆,請退待物論矣。傳曰,知道。
掌令鄭勔啓曰,請亟寢赤筒作畓處還屬宮家之命。請劉起漢按法處斷。還收鄭榏放釋之命。還收姜碩賓放釋之命。還收洪萬宗減等之命。措辭見上答曰,不允。處置,依啓。
任奎啓曰,臺諫出仕事,命下矣。今日日暮,明日待開門,牌招之意,敢啓。傳曰,知道。以上燼餘
上在昌德宮。停常參·經筵。
巳時,日暈。午時,日有小暈。
安垕,以弘文館言啓曰,本館下番見存四員內,副修撰黃玧,身病陳疏,有調理之命,修撰申曅,副修撰金萬埰,俱未肅拜,臣頤命,獨爲入直,前頭疾病事故,未可預料,修撰申曅,副修撰金萬埰,竝卽牌招察任,何如?傳曰,允。
答同副承旨張善沖疏曰,省疏具悉。爾其勿辭察職。
傳于安垕曰,明日晝講爲之。
答幼學梁應渡等疏曰,省疏具悉。疏辭,令該曹稟處焉。
答領敦寧府事閔維重疏曰,省箚具悉卿懇。禁衛提調,旣非將兵之任,籌司堂上,又無專管之事,則於卿,有何難帶之嫌,而控辭如此,不其過乎?卿其安心勿辭,速出行公。
答司諫沈壽亮疏曰,省疏具悉。應旨陳誡之言,罔非切至之論,深用嘉尙,可不體念焉?疏中所謂論以王法,烏得免死之說,未知其可。軍額汰減一款,纔已少變其制,此外有難更議矣。蔭仕裁抑事,當令該曹稟處,爾其勿辭,調理察職。
掌令鄭勔,持平金灝·權持啓曰,請亟寢赤筒作畓處,還屬宮家之命,請劉起漢,按法處斷,還收鄭榏放釋之命,還收姜碩賓放釋之命,還收洪萬宗減等之命。措辭見上答曰,勿爲煩論。以上燼餘
有政。以申懹爲掌令,申晸爲大司憲,徐瑱爲遂安郡守,以洪萬容爲副司直,韓榰·李后定爲副護軍。
大臣·備局堂上引見入侍時,右議政金錫胄所啓,三南舟師,自壬辰常加申飭,而兩西海防,本來疏虞,且緣丁丑以後,時勢難便,漸致抛棄。故凡百守禦之備,蕩然無形,遠島殘鎭,土卒旣已寡弱,潮遠浦淺,運舟尤爲不便,而輪番水軍之價,轉爲監營支勑之需,題給本鎭者,常患零星。長山串所養船材,多歸諸處埋炭之用,借造南方者,亦未完固,其於搜討瞭望等事,全然生疏,可知。今雖差送許沙新僉使,而以此形勢,設有不虞之變,亦無措手之路矣。所江僉使,旣兼防禦使,且有乙卯申飭事目,使之統轄諸鎭,許沙新僉使下去之後,俾與所江同議,審察本鎭事狀後,有所報知,然後方可以變通。水軍闕額未及充定者,甚多,則此最難處,一一搜代,事旣未易,元數若少,添額尤難。今若另給軍官,雖未出身,亦許帶率,在陸,則仍稱軍,軍官上船,則作爲射夫,其於搜討瞭望等事,庶可得力。且鎭下居民,勿論有役無役,竝令本官蠲免雜役,專屬本鎭,以備能櫓之用,搜討瞭望等事,此類俱可使役矣。此等事,亦令本道方伯問沿邑及邊將等處,從長啓聞後,更爲定奪分付,何如?上曰,依爲之。又所啓,宣川浦村居沙工,徐記里金,往在辛巳年間,査問之際,酷施刑罰,至着竹簽於十指,而終無一言,幸得無事。渠以海曲漁採之愚民,當擧朝震驚之日,能爲國盡忠,至此,誠爲可嘉。渠雖身死,子孫,必有現存,或令免役,或爲復戶,其爲人,如或可用,則雖除拜鎭將,亦無不可,故相臣鄭□□,嘗手錄其事而藏之云矣。上曰,常人無識,而能爲國捐身,其忠可嘉,此人子孫有無,問于本道監司擧行,而若有可用者,錄用,如有屬役者,則免役,可也。
任奎啓曰,禁衛營大將命召,旣已缺牌招傳授之意,敢啓。傳曰,知道。
又以兵曹言啓曰,缺院副正張漢相,僉正金重器,以通信使軍官,旣缺當在經年之後,不可使之仍帶其職,竝姑改差,何如?傳曰,允。
正言兪命一啓曰,臣受氣甚虛,自少缺源委深痼,小失將攝,輒爲發作,頃遭重戚,情理缺宿患添劇,委頓床席,日夜叫痛,重以泄痢兼發,缺神氣大脫,不能收拾。以此病狀,無路供仕,呈單請一向見却,臣之情勢,實爲狼狽,召牌之降,遽及此際,分義所在,固當趨命之不暇,而第臣所患,末由自力,欲起還仆,竟未秪赴,一倍惶蹙,無地措躬。伏聞日昨筵中儒臣,以近日臺官呈告,違牌之紛紜,大加非斥云,臣不勝瞿然之至。臣前旣呈告,後復違牌,逋慢之誅,於此益無所逃矣。賤疾彌苦,未卽詣臺,已過兩日之後,今始扶曳來避,臣之罪戾,至此尤大,決不可一刻仍冒於臺席,請命遞斥臣職。答曰,勿辭。
任奎啓曰,正言兪命一,再啓煩瀆,退待勿論矣。傳曰,知道。
領敦寧府事臣閔維重箚曰,伏以臣四五字缺以臣爲禁衛營提調者,竊不勝惶駭四五字缺嘗以所帶諸司提調,其在國體,有所四字缺箚,重煩面啓,苦籲力辭,殆至一年,而未蒙恩許,幸因相臣所陳,得解經筵·槐院兩任而止。至於備局,則雖不敢更有控乞,亦未嘗一赴朝堂,畏義守分,在臣則固然,而論以常憲,烏可免違慢之誅哉?今玆除命,尤是意慮之外所不到,竊聞朝廷設置之意,欲令句管財需,奉行文書而已。此與典兵之人,雖若有間,抑可謂之預聞戎政,其視籌司軍國之務,奚以異哉?臣雖無狀,辭彼受此,義之所不敢出,而亦惟聖明之所宜加察者也。且念臣稟賦虛薄,氣血早衰,數年以來,筋力·精神,日以益耗,宣惠·賑恤,猶不能勝任,況新創軍門,頭緖未就,二行餘缺情勢之臲卼而然也。伏乞殿下,諒臣至四五字缺將臣所帶籌司新兼禁衛等提調,倂許鐫免,以嚴國體,以安微分,公私幸甚。取進止。
弘文館副應敎沈濡疏曰,伏以臣祖父,年過八袠,疾病危篤,情理罔極,不忍暫離,猥陳一疏,懇乞恩遞,冀安得意救病,及時醫藥矣。不意聖明,曲垂矜怜,不許遞改,特賜救護之暇,臣仰承聖批,只自感泣而已。然臣情勢憫縮,有倍於前者,故不敢避其煩瀆,而更籲於天地父母之前,僭猥之罪,無所逃矣。臣之祖父,病勢危苦之狀,已悉於前疏之中,而委身床席,已至兩旬,眞元漸爍,氣息如縷,一分回甦之望,亦不可以時月期也。顧臣職名,實非冗官庶僚之比,則其五六字缺直之日,固不可暫時曠闕,而況此頻數五六字缺身忝講職,退屛私室,久不備數於五六字缺私情之煎迫,何敢自安於中心,百爾思五六字缺與其冒居榮次,抛棄職事,積愧于中,五六字缺寧暴露危悃於君父之前,螻蟻五六字缺日月之未察乎?伏乞聖慈,察臣崩迫之懇,特遞本一字缺之任,使臣得免虛帶久曠之責,獲遂專意救護之願,不勝幸甚。臣無任祈懇煎泣之至,謹昧死以聞。
戶曹參議臣張善沖疏曰,伏以臣前授職名,理難叨冒,熏心瀝血,仰瀆宸嚴,而誠未上格,未蒙矜許,繼入文字,一向見阻,情勢危蹙,不知所出矣。昨者伏見除目,以臣爲同副承旨者,聞命驚惶,精爽震越,益不知所以自處也。二日之中,召牌三降,非不知分義之嚴,而徊徨躑躅,不敢冒進,違慢之罪,萬殞難贖,敢將難冒之義,冀垂體下之仁,而喉司見却,未得呈一字缺一倍惶蹙,靡所措躬。臣有懇迫私情,異二行餘缺年未弱冠,半行餘缺痼,藥餌爲命,數字缺於世事,一切廢落,故決科取仕,數字缺之至願,藉蔭求祿,世胄之常事,而臣皆不能焉,此自子之不幸,而世人不諒,哀臣者,疑其自廢,與臣者,稱以守分,滓穢姓名,誤入於剡薦之中,愧懼之心,於是乎切矣。中年以後,疾病稍間,自念累世冠冕之家,重以與國休戚之義,若以先蔭之故,得叨一命之官,則歸掃先壟,以爲門戶之榮,兼效尺寸之愚,以伸臣子之義,此臣區區之心事。而只緣世情好異,聲聞過情,薦目頻上於天聽,除命屢及於微軀,臣雖欲起以承命,以無用之物,當不近之名,冒沒隨行矣。此道理揆四五字缺進,臣之始終情實,不過如此,而迹似倨傲,五六字缺又不可一向違拒,頃當東邑之除,乃敢出五六字缺恩命,以求私分數字缺而旋又病遞矣,及。此下缺以上燼餘
上在昌德宮。停常參,只晝講。
下直,高城郡守申汝拭。
謝恩,都摠管具鎰,兵曹佐郞朴泰維,奉常直長李坽。
黃海監司書目,道內各邑,閱月旱乾,方行祈禱之擧,雖得小雨,猶未周洽,田畓禾穀,擧爲枯損,前頭民事,誠爲渴悶事。
晝講入侍,知事鄭載嵩,特進官李選,承旨任相元,玉堂李世白·李頤命,注書兪得一,史官徐宗泰,兼春秋韓瑄。
府啓,請寢赤筒作畓處,還屬宮家之命,請罪人劉起漢,嚴刑得情,按法處斷,請還收定配罪人鄭榏放釋之命,請還收定配罪人,姜碩賓放釋之命,請還收定配罪人洪萬宗減等之命事。措辭見上答曰,毋庸强聒。
今日晝講入侍時,參贊官任相元啓曰,同副承旨張善沖,三牌不進之後,陳疏靳免,政院古風,固無捧入之規,而善沖,則非常調任用之人,故相議捧入事,昨日諫臣,疏論其擢用太遽之意,自本院今欲更請牌招,而此則强迫爲未安。且聞其不敢陳章自處云,同副承旨,曠官至此,似當有變通之道,故敢此仰達。上曰,初拜戶曹參議,旋除承宣者,該曹,想亦聞知物情而然,而沈壽亮,疏論如此,似難出仕,今姑改差,可也。
司諫沈壽亮啓曰,臣素把痼疾,發動無常,此因重感暑風,舊患添劇,貼身床席,不能起動,呈單請命,蓋不獲已,至於召命之下,亦不得祗赴,違慢之罪,實所難逃,侍臣非斥,理宜必至,臣誠惶悚,無所容措。累日調治,而証情彌苦,詣臺引嫌,亦不可得,陳疏自別,反承溫批,臣尤畏懼,不知所出。久帶職名,悶蹙愈甚,俟病小間,今始扶曳來避,臣之罪戾,至此尤大,請命斥罷臣職。答曰,勿辭。退待物論。
領敦寧府事閔維重箚子。大槪,敢申別懇,乞遞備局·禁衛提調之任事。入啓。以上朝報
京畿監司書目,道內各邑,自初一日至初四日·五日,連有雨澤,不能周洽,不得移秧,無水根畓禾穀,日漸向枯,民事可悶事。又書目,驪州呈,以奉敎李畬,辭職上疏上送事。啓。答曰,省疏具悉。爾其勿辭,救護母病。朝報
上在昌德宮。停常參·經筵。
夜一更至三更,月暈。
答領敦寧閔維重箚曰,省箚具悉卿懇。已悉於前箚之批,卿其須體予意,毋庸固辭,速出行公。
謝恩,掌令申懹,遂安郡守徐鎭,檜原君倫。
吏曹啓曰,承旨有闕,政事,取稟。傳曰,明日爲之。
府啓,請寢赤筒作畓處,還屬宮家之命,請罪人劉起漢,嚴刑得情,按法處斷,請還收定配罪人鄭榏放釋之命,請還收定配罪人姜碩賓放釋之命。請還收定配罪人洪萬宗減等之命事。措辭同前新啓,漢城參軍李,夤緣形勢,濫列仕籍,及授本職,理訟不公,呈訴稱冤於本府者,亦非一二。訟隻之言,雖不足取信,推見文案,詢究物情,則誠亦有可該者,一家姻戚之間,亦嘗因其宿嫌,托以徵債,重杖年少儒生,將至殞命,則其他不公不法之事,不暇枚擧,如此之人,不可仍置詞訟之地,以貽都民之怨,請漢城府參軍李,罷職不敍。故幼學崔斗瞻家婢子,呈狀于本府,而蓋曰,斗瞻早死,其妻寡居,且無應門之童,只率一女一婢,以守家矣。一日,順陵參奉李東魯,稱以其兄,買得其家于斗瞻之繼母,而與其子震華,多率壯奴,直入寢房窓前,使之叱辱驅出,則斗瞻之妻,與其孤女,竄伏於房樓上,使其婢傳言曰,若小寬假,且當謹避,士夫,不當無禮於寡居之人云云。則東魯盛怒,詬罵益甚,夜則留宿舍廊,晝則縱奴詬辱,其所謂舍廊與寢房,只隔一壁,而東魯,挾娼飮樂,遊戲褻嫚,無所不至,其家,泣乞萬端,終不回聽云。而一邊所訴,不可準信,故招問隣里人,則衆口一辭以對,搢紳之間,亦多傳說以爲羞恥事,如此鄙悖無識之人,不可置之衣冠之列,請順陵參奉李東魯,削去仕版。竝引嫌而退,因病呈告,其勢固然,意外非斥,不必爲嫌。召牌不進,在例當遞,請獻納金世鼎,出仕,正言兪命一,司諫沈壽亮,遞差。答曰,不允。處置事,依啓。
兵曹口傳政事,副司直沈壽亮。
獻納金世鼎上疏。大槪,臣旣被劾於儒臣,加以賤疾益篤,召牌之下,不得不忍死趨命,而顧臣情勢·病勢,決難仍冒,懇乞鐫削臣職,仍治臣托病自便之習,以肅朝綱,兼陳區區所懷,以爲聖聽事。入啓。
吏曹判書李䎘,參判南二星,參議宋奎濂上疏。入啓。答曰,省疏具悉。卿等,安心勿辭,從速察職。以上朝報
上在昌德宮。停常參·經筵。
答獻納金世鼎疏曰,省疏具悉。應旨進言,實出於憂愛匡救之誠,予用嘉尙,可不體念焉?主第事,已諭於日昨儒臣之批,爾其勿辭,調理察職。
謝恩,知中樞府事李尙眞,禮曹參議朴泰尙,佐郞金構,持平金灝,刑曹參判金益勳,副修撰金萬埰。
政院啓曰,前海美縣監黃震文,頃因臺啓,旣已先罷後推矣。昨者公洪監司尹敬敎,疏陳其事,則自上有震文之被罪,亦涉冤抑,當卽還收之批,黃震文,罷推傳旨,何以爲之?敢稟。傳曰,爻周,可也。
持平權持啓曰,臣以前海美縣監黃震文,斫伐聖廟樹木事,因館學通文,與同僚相議,請罷蒙允矣。今見大司諫尹敬敎疏本,則蓋爲震文分疏,而殿下,以士子之風習,誠甚駭異,震文被罪,亦涉冤抑,當卽還收,爲批,臣竊慨然也。夫聖廟樹木,旣所封植,則固無門墻內外之可論矣。若或風撥,將欲剪拜,則必聚會章甫,肅有香祝,祗告之禮,其敬重,當如何也?今震文,擅自斫伐,以爲鼓腹云,則爲士子者,其可潛觀竊聽,不爲之出一言乎?況作牌禮吏,探問曲折,是何罪過,而誣以謀陷,至於重杖多士乎?震文之罪,實與伐拔之罪,無異,而不此之論,反謂士子風習,不美,則其亦冤矣。湖右十數邑儒生,通文大學,聲罪致討,則可見公共之論,而敬敎,乃謂之受其陰囑震文,旣陷一邑之士子,敬敎,又誣一道之儒生,此豈非湖西儒林千古之至痛乎?至於杖士一款,則只意震文之瞞報上司,而不知敬敎之實自主張,則當初不能竝論,臣實有責焉。噫,如震文者,固不足責,敬敎,亦有是事,然則敬敎之疏,非獨爲震文地,實爲自明,吁亦異矣。臣只見通文,有所論列,而旣被諫臣之非斥,何敢自以爲是,而晏然仍冒乎?請命遞斥臣職。答曰,兩司所論,許以風聞,則初不審察,理或然矣,而及其爽實之後,自是已見,語加一層,是誠近來不美之風習也。今玆震文之罹罪,職由於士子之凌蔑武士,則按道之臣,據實以聞,事體卽然,而張皇引避,乃以誣一道儒生等語,大加侵斥,良可笑而亦可異也。勿辭,退待物論。
持平金灝啓曰,臣伏見前公洪監司尹敬敎疏本,則以本府請罷黃震文事,費辭分疏,大加非斥,聖批,亦以震文被罪,亦涉冤抑,當卽還收爲敎,臣於此,不勝瞿然之至。今以其疏中語,言之,有曰,震文,不與儒生相議,任自斫用,誠有率爾之失云,聖廟,是何等地,而年久封植之木,取以爲他用,其所用,孰重於聖廟,而擅自伐撥,不小顧忌,其無知妄作,莫此爲甚,而今乃歸之於率爾之失者,抑何也?雖謂之所失率爾,事關聖廟,則糾劾之加,安所不已,況震文所坐,不止於率爾而已者乎?地主雖嚴,旣有此擧,則儒生之招問禮吏,元非異事,有何可罪之端,而震文,乃反發怒,構成罪案,瞞報上司,至繩之以重律,震文所爲,節節無據,遠近喧傳,無不駭憤,道內十數邑士子,齊通文于館學,則今謂之本邑儒生,勒加罪名,陰囑攻斥云者,臣實未曉也。震文,旣有侮慢聖廟之罪,復有構捏無罪儒生之失,則罷推之罰,實是末減,而今者敬敎,引以自當,至有抑揚左右,啓日後無窮之弊端等語,不顧一道公共之論,必欲解脫震文而後已,臣恐無窮之弊,不必在是也。彈劾無識一武夫,而反遭重斥,被罪者,又有還收之命,則臣以當初參論之人,決不可抗顔仍冒於臺席,請命遞斥臣職。
掌令鄭勔啓曰,臣以萬萬無似之身,猥叨言責,連事瀆擾,臣罪萬死,頃以海美縣監黃震文,聖廟松木斫伐事,仍本道儒生,通告館學之擧,與同僚相議論罷矣。今者,前公洪監司尹敬敎,封章陳斥,偏護震文,不遺餘力,謂臺臣所論,出於風聞,而至有抑揚左右,啓日後無窮之弊等語,上煩天聽,臣不勝瞿然之至。聖廟封植之木,擅自斫伐,何等罪犯,而不爲推治,因震文瞞告之文狀,決杖無罪之儒生,抑未知道臣之處決,果何如也?列邑儒生之通告,固其宜也。臣等所論,別無爽實之事,而殿下,因其分疏,反下罷推傳旨還收之敎,臣竊爲聖明,惜此擧措也。旣被諫臣之重斥,何敢自以爲無失,而晏然仍冒於臺席乎?請命遞斥臣職。
答持評金灝,掌令鄭勔啓曰,兩司所論,許以風聞,則初不審察,理或然矣,而及其爽實之後,自是己見,語加一層,是誠近來不美之風習也。今玆震文之罹罪,職由於士子之凌蔑武士,則按道之臣,據實以聞,事體卽然,而張皇引避,大加侵斥,良可笑而亦可異也。勿辭,退待物論。
府啓,請寢赤筒作畓處,還屬宮家之命,請劉起漢,按法處斷,請還收鄭榏,放釋之命,還收姜碩賓放釋之命,還收洪萬宗減等之命,請漢城參軍李罷職不敍,請順陵參奉李東老削去仕版,竝引嫌而退,當初所論,大意不差,則諫臣之言,不必爲嫌,請持平權持,掌令鄭勔,持平金灝,竝命出仕。答曰,不允。李,先罷後推,處置事,依啓。
慶尙監司書目,大丘府,本月初一日申時,始雨,或晴或雨,初三日夜,又爲下雨頗洽,初中末移秧畓庫,雖不得移秧,而餘存各穀,庶幾可救事。
咸鏡監司書目,道內五月二十二日,定平以南六邑,雨澤,安邊·高原,蝗蟲熾發,六鎭各邑雨澤,損害穀根,民事可慮事。
平安監司書目,道內各邑,前月卄七日,本月初一二日,初五日間,或有得雨之處,而不過霧霖,而旋卽暴乾,春秋牟麥,已歸失稔,其他各穀,亦無西成之望,民事渴悶事。
公洪監司書目,臣人旣不稱,情勢難冒,且海美儒生推治之事,臣實主張,不可晏然於職次,亟賜罪斥,以謝物議事,上疏上送事。啓。答曰,省疏具悉。已悉於前批,何用固辭?疏末事,士子之風習,誠甚駭異,震文之被罪,亦涉冤抑,當卽還收。爾其勿辭,從速上來察職。以上朝報
上在昌德宮。停常參·經筵。
下直,居昌縣監金沆。
領議政金壽恒初度呈辭。入啓。傳曰,不允批答。
吏曹啓曰,臺諫有闕,政事,取稟。傳曰,明日爲之。
持平金灝·權持啓曰,臣等,以萬萬無似,猥叨言責,絲毫蔑報,罪戾徒積,惟其事君無隱之忱,自謂不後於他人矣。向者黃震文事,旣據多士之論,參以喧傳之說,則初非泛然風聞之比,何嘗有抑揚左右之意,而按道之臣,張皇陳章,勒作情外之斥,臣等,雖無狀,乃其言,則臺閣耳。其在事體,恐不當若是,而疏中辭意,亦有可掩焉者,故臣等,昨於引避之辭,略有所辨破矣,聖明不諒,反下嚴批,至有風習不美,可笑可異等敎,慙赧悶蹙之餘,竊不勝慨然之至。道臣之疏,亦不解震文任自斫用之罪,則臣等之當初論劾,正以此也,而殿下,乃有爽實之批,聖敎之下,臣等,安敢不以爲爽實,而亦不能無疑惑焉。殿下,於臺閣之言,不辨事實之如何,疑之太過,每下嚴截之敎,是豈殿下翕受之量,而殿下之待臺閣,亦可謂太薄矣。臣等,旣有自是己見,風聞不美之罪,惟當退斥之不暇,處置請出,出於意外,嚴召繼降,分義所在,不得不黽勉趨命,而顧臣情勢,實有義分難安者,何敢一刻仍冒於臺席乎?請命遞斥臣等之職。答曰,勿辭,退待物論。
掌令鄭勔啓曰,臣以前日海美縣監黃震文論罷事,大被本道監司之疏斥,不得不摭實自列矣,聖批極嚴,至下自是己見,語加一層,是誠近日不美之風習,誠可笑亦可異之敎,臣驚惶隕越,不知置身之所矣。處置請出,出於意外,召牌繼降,分義所在,冒沒趨赴而顧臣情勢,有萬分不得晏然者,玆敢冒死更瀆焉。當初震文之請罷,蓋由於聖廟松木斫伐,而道臣疏本,亦曰不與儒生相議,任自斫伐,誠有率爾之失云,則臣之所論,豈有不審爽實之事乎?尹敬敎,身爲道臣,不思聖廟事體之重,徒爲下官伸辨之計,投疏自當,則亦無據實之事,而殿下只憑偏私之言,不信臺閣之論,旣寢罷推之命,特下嚴截之敎,殿下之待臺臣,無乃太薄乎?臣以無似,忝居言地,論一無識,不法之吏,重被諫臣之斥,又承未安之批,將何顔面,更占於臺端乎?請命遞斥臣職。答曰,勿辭,退待物論。
府啓,請寢赤筒作畓處,還屬宮家之命,請劉起漢按法處斷,還收鄭榏放釋之命,還收姜碩賓放釋之命,還收洪萬宗減等之命,請順陵參奉李東老削去仕版,海美前縣監黃震文所犯之事,關係聖廟,而昨因諫臣疏語,遽有還收罷推之命,臣竊惑焉。假使震文所爲,一如諫臣所陳,其斫木笞儒一款,則固不可謂無是事,而惟當初瞞報上司之說,未得眞的。震文,實無自犯之罪,而被誣於本縣儒生,則誠爲冤抑,如有所犯,而移罪於儒生,以爲制人自免之計,則其蔑視聖廟,構捏章甫之罪,亦所難逭,豈可以道臣伸卞一言,置而不論乎?施罰之道,必須覈其實狀,然後可以得當,請海美前縣監黃震文,所犯事,令本道待新監司到界,更爲明査,啓聞處置。竝引嫌而退。隨聞論劾,自合臺體,意外嚴批,不必爲嫌,請持平權持·金構,掌令鄭勔,竝命出仕。前啓,漢城參軍李,不敍事,停啓。答曰,不允。道臣疏陳,乃其實狀也。臺閣所論,特一風聞,而今乃有新監司到界後更査之請,是何不信牧伯,而自是己見之甚耶?誠極無據也,勿煩。處置事,依啓。
答兵曹判書鄭載嵩疏曰,省疏具悉卿懇。訟理曲折,如是明白,而此由於憲臣見欺有漢之致,今日臺閣上公論,可謂掃地,誠極寒心也。於卿,少無引嫌之端,李,亦無可罪之事,當令政院爻周,卿其安心勿辭,從速行公。
答左議政閔鼎重箚曰,省箚具悉卿懇。日者論遞,實出於糾警之意,筵臣意外過當之言,何必深嫌?卿其安心勿辭,從速出論,以副至望。仍傳曰,遣史官傳諭。
吏曹口傳政事,順川縣監金後彭。
兵曹口傳政事,副護軍南二星。
掌令申懹啓曰,昨因日暮,蒼黃詣臺,且與同僚,未及相會,故於李蕘事,未得詳其曲折,而只傳前啓矣,卽伏見兵曹判書鄭載嵩疏批,則辭旨極嚴,旣已臺閣上公論,可謂掃地爲敎,且令還收罷推之命,臣誠惶隕,罔知攸措。鄭載嵩疏中說語,雖不知實狀之如何,而臣身居臺席,不能詳審論啓,致有嚴旨。且以黃震文事,又勤聖敎,蓋其所犯之事,非徒傳說於搢紳間,湖西十數邑儒士,通文館學,聲罪改付,若使震文,元無是事,則被誣於儒生,罪在儒生,使有是事,而歸罪於儒生,則罪在震文,使道臣疏陳之說,雖極明白,而遠外之事,有難備悉,故臣以更査爲請,其意,只欲得其眞的之狀而處之,非敢自是己見,以爲務勝之計,而聖批之嚴截至此,臣之罪戾,至此尤大,決不可一刻仍冒,請命遞斥臣職。答曰,勿辭,退待物論。以上朝報
傳曰,今觀平安監司狀啓,勅行渡江之期,如是急迫,凡干接待支應等事,必有狼狽之患,遠接使,卽爲差出,罔夜發送,而兩西·畿邑,未赴守令,竝除署經,催促辭朝,未差守令,亦爲口傳差出。已上備邊司謄錄
禮曹啓曰,勅使二員,今又出來云,遠接使·問禮官齎去儀注事目,及一路迎餞使,迎勅宴禮·茶禮等事,不可續續煩啓,一依前日勅使時啓下節目,直爲磨鍊擧行,若有別樣變通之擧,則臨時稟處施行,何如?傳曰,允。以上禮曹謄錄
兵曹判書鄭載嵩上疏。大槪,郞官,旣被罷推之罰,臣以終始主張之人,不可倖免,亟罷臣職,以謝人言事。入啓。
平安監司·義州府尹書目,冊封兩勅之行,五月二十一日,自北京起馬,牌文出來,而今月十四·五日間,似當渡江事。
左議政箚子。大槪,乞賜遞免,以幸公私事。入啓。
傳曰,吏曹參判南二星,加階,遠接使差送。
正言尹德駿上疏。大槪,母病危重,決難賤疾且苦,無望供職,更暴危悃,冀蒙恩遞,兼陳區區所懷事。入啓。以上朝報
上在昌德宮。停常參·經筵。
下直,遂安郡守徐瑱。
謝恩,順川縣監金後彭,仍爲下直。
答正言尹世紀疏曰,省疏具悉。憂愛進言之誠,可不體念焉?深用嘉尙,爾其勿辭,調理察職。
政院啓曰,今日賓廳日次,兩司當爲來待,而掌令申懹,方在退待中,掌令鄭勔,持平金灝·權持,方以出仕事出牌,諫院,則有獻納金世鼎,正言尹世紀兩人,而皆有調理之命,他無行公之員,金世鼎,則調理已久,卽爲牌招,使之來待,何如?傳曰,允。
傳曰,大臣·備局堂上引見。
政院啓曰,卽者掌令鄭勔,持平金灝·權持等,承牌入來,出仕之後,以引見時入侍之意,累度送言,而以爲將有引嫌之事,勢難入侍云。又以臺諫之榻前引避,乃是古規,不可不入侍之意,再三送言,而終不回聽,今日入侍,兩司,將不得備矣,若欲牌招未肅拜人員,則日勢已晩,勢未及入來,何以爲之?敢稟。傳曰,入侍避嫌,可也。
校理金鎭龜上疏。大槪,諫臣疏辭,與臣榻前啓達,有相左者,不得不略辨,冀蒙遞免事。入啓。答曰,省疏具悉。爾無所嫌,爾其勿辭,調理察職。
持平金灝啓曰,臣於頃日,與同僚行相會禮後,同僚,以漢城參軍李,因其宿嫌,重杖訟者之弟,幾至殞命,不可不論之意,發言於席上,臣以爲未詳其間委折,取見其文案後,可否之意,爲答矣。晩後同僚,構草以送,臣意亦以爲落訟者,徵債,雖是法例,緣及於其弟,至於重杖,實爲過重,而此由於之因嫌修郄,則其所論劾,在所不已,故書送謹悉,而適緣賤疾猝劇,冒死呈疏,不得聯名於其啓矣。伏見兵曹判書鄭載嵩疏批,則至以憲臣見欺昌漢,公論掃地,爲敎,臣惶懍慙赧,心骨俱驚,不知置身之所也。本府之論,蓋謂逮治落訟者之弟,爲已甚也,而今者載嵩,不諒臺啓之本意,泛引落訟者決罪之事,而爲此言,則臣實未曉也。噫,今日之處臺閣者,可謂大狼狽矣。一言纔發,分疏隨至,而殿下之厭薄臺閣,太甚。在他人,則偏信之,在臺閣,則峻斥之,臣恐自今以後,雖有罪犯者,爲臺閣者,將不得發口也。無狀如臣,忝居言地,動輒顚躓,嚴旨疊降,引避之章,連日瀆擾,臣罪至此,萬殞難續,臣雖因疾病,不爲聯名,初旣有可否之事,則將何顔面,復玷於臺席乎?請命斥遞臣職。
持平權持啓曰,臣頃以漢城參軍李,因其宿嫌,重杖訟者之弟,爲可駭,故與同僚相議,有所論劾矣,卽伏見兵曹判書鄭載嵩疏批,至以憲臣見欺昌漢,公論掃地,爲敎,臣誠慚赧震悸,不知置躬之所也。接訟者,昌漢也,昌漢之訟理曲直,非本府所可知,而其弟昌益,初不干涉受杖,臣之所論者,以昌益也,載嵩所言者,以昌漢也。其所爲言,大相逕庭於臺啓本意,臣不欲呶呶爭辨,而雖使昌益,有罪當笞,若非事係重大,則應避之嫌,恐不專在於法典內矣。姻戚之間,乘時逞憾之跡,誠爲不美,論劾之加,在所不已,而殿下,不加詢究,輒疑臺閣,厭薄之,摧折之,不少假借,臣恐自今以往,居臺閣者,銜口結舌,以將順殿下之意,而臺閣上公論,殿下,無自而聞之矣。以臣無似,忝在言地,上不見信於君父,致有聖上過當之擧,前後非一,臣罪至此,益無所逃矣。旣承嚴截之敎,何敢一刻仍冒於臺席乎?請命遞斥臣職。答曰,勿辭,退待物論。
領議政金壽恒初度呈辭。不允批答,王若曰,未堪艱虞之孔艱,倚毗方隆,雖有榮衛之小愆,巽辭胡遽?玆宣綸綍,用敷腹心,言念宗國之全安,實係相臣之篤棐,如棟樑之支大廈,允賴扶顚而持危,若舟楫之濟巨川,所貴傾否而回泰。惟其責任之甚重,是以去就之不輕。惟卿,濟美名家,翹英弱歲,摛毫館閣,藻辭則鳳逸龍蟠,正笏朝廷,風儀則金精玉潤。黑頭三事,雅望已隆於先朝,丹忱一封,貞操益著於晩節。紛然市虎之構譖,逖矣家髦之遜荒,顧進退消長之幾,雖關世運之推敓,昧忠佞枉直之訓,良由小子之幼沖。肆當更化之辰,首擧任舊之典,念赤舃久滯於外,予固靦顔,屬金甌再卜之初,人爭加額,秉法嚴於討逆,而惟恐涉乎蔓延,持議主於揚淸,而亦嘗濟以寅協。不務燀爀之名,功利之及人,則實廣,蓋有雍容之量,談笑而鎭物者居多,方將倚卿而有爲,詎宜引疾而釋負,年齡未暮,庶幾勿藥而收功,精力尙强,不妨出閤而論道。矧今國勢之岌嶪,夫豈宰輔之休退?四野之禾稼盡枯,旱旣太甚,八路之餓殍相望,民將胥劉。百度弛而不張,已極水懦人狎,衆弊痼而未革,若爲髮櫛垢磨。雖君臣協心而交修,尙難弘濟,況老成斂手而辭避,疇克弼諧?想先王憑几之音,今胡忍棄我?念古后作礪之譬,是所望於卿。於戱,無忝乃祖之忠貞,克守先訓,永惟累朝之知遇,不替初心。卿勿固辭,予不多誥,所辭宜不允,故玆敎示,想宜知悉。知製敎吳道一製進
獻納金世鼎啓曰,臣卽伏見校理金鎭龜疏辭,頃日前席之言,以臣坐處稍遠,有所誤聞云云,臣不勝瞿然也。伊時鎭龜,極陳近日呈告違牌之弊,又曰,以今日之事,言之,違牌者,至有兩人,而呈告之人,承牌入來者,亦有之云,臣意以爲,呈告違牌之弊,則其在相規之道,論之,可也,竝擧承牌入來之人,則莫知其所爲,倉卒因避,未及竝陳,退而思之,此不過以臣呈告,爲非實狀,而有此侵斥之言,故曾於乞免之章,敢陳其不安矣,到今儒臣,乃以其日所言,歸之於臣之誤聞,至於辨破,臣何敢自以所聞,爲是,而晏然仍冒於臺席乎?請命遞斥臣職。答曰,官師相規,自是常事,而日者疏中,費辭自明,有若相執者然,實涉過當也。勿辭,退待物論。以上朝報
賑恤廳啓曰,近來外方之勒封私債,其弊不貲,故朝家之前後禁斷,固非一再,而春賑救事目中,亦以苟封私債,申飭矣。頃聞湖西,有以封債,煩擾民間之事,行關該道,使之査問摘發,則監司尹敬敎,牒報內,猝値大無,若干還上,萬無繼振之望,曾見朱子救荒節目,則境內富民,廣加開諭,出粟賑救,得力最多,故竊欲依此擧行,而道內無富民,只有沔川李相夏,保寧金汝南·趙壽漢,定山尹時進四人,素稱積分付所居官,多般開諭,不爲肯從。身爲道主,號令不行,亦甚疲軟,再三嚴令,始爲納穀云。富民封債,旣有禁法,則初不當擅令徵納,若其賑穀乏絶,事勢急迫,不得不取用富家私穀,則亦宜啓聞變通而後,勸分助賑,而不此之爲,徑加威脅,致有怨言,其違越事目,殊甚未便,公洪監司尹敬敎,推考,何如?答曰,允。已上備局謄錄
大臣·備局堂上引見入侍時,右議政金錫胄所啓,凡賞格直赴之類,付於式年,例也。儒生,則如太學製述入格者,殿講之次者,皆付於式年,以此論之,武臣直赴會試者,亦當付之式年矣。第於先朝辛丑年,有謁聖後親臨泮製之擧,居首,則直赴殿試,之次三人,則直赴增廣會試,故小臣及戶判臣尹堦,以此赴試,而得參文科矣。向日春塘臺御前試射時,入格而得赴會試之類,則似與他直赴會試,有異,今依辛丑年例,付於增廣,似好矣。問于他大臣而處之,何如?右議政閔鼎重曰,頃日儒生直赴會試之類,亦引辛丑年事,欲以爲例,而直赴者,法當赴於式年,使之應講,則不當許赴於無講之增廣,故以此防塞矣。武科,則式年增廣試取之規,無大異同,且觀武才,乃是親臨試藝,與他直赴者,事體自別,若以特命許赴增廣,則恐無不可矣。上曰,親臨試取,異於命官試取,向日春塘臺試射時,入格而直赴會試之類,付於前頭慶科,可也。以上禮曹謄錄
上在昌德宮。停常參·經筵。
李光迪啓曰,大司憲申晸未肅拜,執義沈壽亮未肅拜,掌令鄭勔·申懹,持平金灝·權持避嫌退待,今日以監察茶時之意,敢啓。傳曰,知道。
任相元,以宗親府郞廳,以有司堂上意啓曰,本府今春夏等褒貶,當爲磨勘,而典簿丁時述,以日淺限,例不得爲之意,敢啓。傳曰,知道。
又以吏曹言啓曰,本曹所屬宗簿寺官員,今春夏等褒貶,當爲等第,而本寺提調有故,限內不得磨勘之意,敢啓。傳曰,知道。
任奎,以中樞府言啓曰,本府郞廳及錄事醫官等,今春夏褒貶,當爲磨勘,而領府事宋時烈,在外,限內不得爲之意,敢啓。傳曰,知道。以上燼餘
禮曹判書南龍翼上疏。入啓。答曰,省疏具悉。卿其安心勿辭,調理察職。
刑曹判書金益勳辭職上疏。入啓。答曰,省疏具悉。兼察劇務,精力有所不逮,本職,今姑允副,安意察職。
左尹鄭綸,右尹崔逸辭職上疏。入啓。答曰,省疏具悉。別無所失,卿等勿辭,從速察職。
昨日引見時,掌令鄭勔所啓,頃日齊坐時,故通德郞成建妻崔氏,使婢呈狀,訴其子昌漢·昌益等受罪之冤,而狀者之辭,不必取信,故姑爲置之矣。其後搢紳間,多有言是事者,取考漢城府文案,則昌漢,果有落訟決杖之事,而此非本府之所知也。其弟昌益,元不干涉於此訟,而又被三十度之杖,所謂昌益,卽李同姓六寸之女婿也,訟者之弟,本無連坐之律,而李,捉致猛杖,顯有乘時逞憾之跡,臣不勝駭然,相議論罷矣。今者兵曹判書鄭載嵩,至於分疏下官,陳諫自列,有若臺啓之由於昌漢決訟之事者然,誠未滿一哂也。昌漢,落訟逃避,則固可罪也,其弟昌益,有何可罪之事乎?昌益,以年少儒生,累參解額,全無訟庭出入之事,而因兄落訟,枉被重杖,幾至殞命,其母之痛,爲如何哉?昌益之妄罪,初非堂上之所知,而專出於李修却,則臣之只論李,未及堂上者,蓋以此也,鄭載嵩,身居首席,曾不知昌益之被罪,乃費辭自當,豈非見賣於李也耶?殿下於此,不信臺啓之公議,只憑偏護之私言,至以臺閣上公論掃地,誠極寒心等語,峻斥臣等,而還收李罷推之命,臣惶殞慙恧之中,不能無駭惑焉。今臣所論,只爲李挾私杖士之罪也,重臣所辨,乃昌漢落訟之事也。兄弟之罪,不可相議,而載嵩,强引昌漢之事,敢申李之不法,吁亦異矣。以此觀之,李所犯,寧有可恕之道乎?臣,事君無狀,言不見信,昨因尹敬敎之疏,旣釋震文之罪,今以鄭載嵩之言,又寢李之罷,臣竊恐此後,爲長官者,下僚之罪犯,雖有重於此者,爲臺閣者,必不得發一言而糾之,將焉用臺閣爲哉?緣臣無似,忝居臺席,傷損國體,貽羞淸朝,至於此,臣何敢抗顔仍冒於臺席?請命遞斥臣職。上曰,視其疏語,則訟理曲直,甚爲明白,而今此見賣偏護等語,未知其妥當矣。勿辭,退待物論。
獻納金世鼎所啓,請還收李淰·陳溟翰定配之命。上曰,勿煩。又所啓,還收長連縣監金壽能特爲加資之命。上曰,勿煩。
玉堂箚子。大槪,請掌令申懹·鄭勔,持平金灝·權持遞差,獻納金世鼎出仕,附陳所懷事。入啓。答曰,依啓。箚末事,當留意焉。以上朝報
戶曹啓曰,兩西船隻及漁網漁箭之稅,自前明禮宮次知收捧矣,今因大臣書啓,革罷之後,從其捧稅之數,自該曹移送明禮宮事,榻前下敎。取考明禮宮一年收稅內入單子,則丁銀二百五十兩,表紬二十匹矣,以此數每年移送於明禮宮,以爲內入之地,何如?傳曰,二百五十兩內,加五十兩,二十疋內,加十疋,擇入,可也。以上戶曹謄錄
上在昌德宮。停常參·經筵。
辰時巳時,日暈。未時,日暈。
李光迪啓曰,大司憲申晸未肅拜呈辭,執義沈壽亮未肅拜,掌令二員,持平二員未差,今日以監察茶時之意,敢啓。傳曰,知道。
安垕啓曰,吏曹郞廳來言,臺諫有闕,政事,何以爲之?傳曰,當日爲之。
任相元,以戶曹言啓曰,曹所屬各司,今壬戌春夏等褒貶,及軍資監·五部去辛酉秋冬等褒貶,一時等第以入之意,敢啓。傳曰,知道。又以工曹言啓曰,今壬戌年春夏等本曹郞廳與屬司官員等褒貶等第,及辛酉秋冬等四山監役官等褒貶,竝爲磨勘以入之意,敢啓。傳曰,知道。
又以禮曹言啓曰,曹所屬成均館·司譯院官員等,去辛酉年秋冬等褒貶,各其司提調堂上,有故,限內不得磨勘矣,今始等第以入,而弘文館·藝文館·春秋館·觀象監·承文院·宗廟署·社稷署·奉常寺·內醫院·東西活人署官員等,今壬戌年春夏等褒貶,各其司提調堂上,有故,限內不得磨勘之意,敢啓。傳曰,知道。
又以漢城府言啓曰,本府郞廳去辛酉年秋冬等褒貶,其時堂上,未備,限內不得磨勘,故今始磨勘等第之意,敢啓。傳曰,知道。
又以忠勳府郞廳,以有司堂上意啓曰,本府今春夏等褒貶啓本中,刀擦一處矣。自頃年以來,有司堂上,連有病故,本府褒貶,久未磨勘,而其時都事,皆已遞改,到今不得追勘之意,敢啓。傳曰,知道。
獻納金世鼎啓曰,頃日儒臣前席之言,以臣愚意,有不敢晏然者,曾於乞免之章,敢陳其情勢難安之狀,本非自明相較之意,而及見儒臣之疏,乃以其時說話,謂臣誤聞,臣不勝瞿然,不得不據事引避矣。伏承聖批,以臣向日之疏,至有實涉苟且之敎,臣誠惶霣,繼之以慚赧,臣之乞免,本以苟冒爲懼,而殿下反以苟且斥之,反覆思惟,臣實未曉,此無非臣之無狀,不能見信於君父也。退伏省愆,無地自容,處置請出,又出意外,嚴畏分義,黽勉趨命,而顧臣情勢狼狽,更加一層矣,決難抗顔仍冒臺席,請命斥遞臣職。答曰,勿辭。
李光迪啓曰,獻納金世鼎,再啓煩瀆,退待物論矣。傳曰,知道。
有政。吏批,判書李䎘進,參判李敏敍進,參議宋奎濂病,都承旨任相元進。兵批,判書鄭載嵩進,參判吳斗寅病,參議李東老出仕,承旨李光迪進。
吏批啓曰,憲府兩官及本曹郞官,方爲差出,而擬望之人,乏少,外任竝擬,何如?傳曰,允。
吏批,以沈極爲掌令,尹世紀爲掌令,任元耉·趙亨期爲持平,申曅爲吏曹佐郞,申惟一爲寧邊府使,黃震瑞爲理山郡守,羅弘佐爲瑞興縣監,尹悏爲豐德府使,崔錫恒付檢閱,鄭善鳴付承文著作,李師命爲禮曹參判,尹以濟爲刑曹參判,權宇亨爲平丘察訪,金益勳付光南君。
傳于任相元曰,兩西殿最,居中·居下守令,竝今日政差出,卽爲發送。
兵批,以鄭勔·申懹付副護軍,金灝·權持付副司直。
安垕啓曰,近來左·右史不備,連以兼春秋入直,事甚苟簡,新除授檢閱崔錫恒,卽爲牌招察任,何如?傳曰,允。
答玉堂箚曰,依啓。
李光迪啓曰,江原監司鄭始成,京畿水使李枝遠,公洪水使閔晟,今壬戌春夏等邊將褒貶等第,無一人居下,殊無嚴明殿最之意,統制使元相褒貶啓本,只書中·下,而不書上字,有違規例,竝推考,何如?傳曰,允。
又啓曰,江原監司鄭始成,今壬戌春夏守令褒貶等第,無一人居下,殊無嚴明殿最之意,推考,何如?傳曰,允。
又以禦營廳言啓曰,本廳去辛酉年秋冬等褒貶,限內不得磨勘之意,曾已啓達矣,今壬戌年春夏等褒貶,一時磨勘以入之意,敢啓。傳曰,知道。
又啓曰,兩西殿最居中·居下守令,竝今日政差出,卽爲發送事,命下矣。兩司未肅拜人員,明日待開門牌招,新除授未署經守令,使之趁卽署經,催促發送,何如?傳曰,除署經發送。
又以迎接都監言啓曰,臣等,會同于南別宮,謄錄相考啓下外,不足郞廳六員加出,別單書入之意,敢啓。傳曰,知道。
領議政金壽恒再度呈辭。不允批答,王若曰,諭言已頒,謂回遐意,遜章彌確,有愧深衷。肆殫申造之辭,庸勉相須之義,自古艱虞之會,式渴老成,蓋其倚毗之隆,艱輕進止,所以協心而圖理,不但辭隆而持沖。惟卿,訓受家庭,行應儀表,登顯夙歲,鬱爲儒林之宗,光輔先朝,遂贊台衡之業。托孤之遺音在耳,可想追報之誠,扶倫之讜議披肝,竟致遠遯于野,興言及此,流涕何從?迨周公久勞于外,流言自昭,逮司馬復相之秋,加額有喜,經風雨之震凌,棟梁自若,受水火之炎潤,鼎實益調。雍容紳笏,可見調度之得中,鎭服巖廊,益知寅協之有道,夫何丐閑之請,乃在仰成之辰?體力未衰,豈患災竪之苦,風猷尙壯,難伸大維之心,況國勢罔底于治,肆沖人未堪多難,人心世道之降,已不可言,天災民隱之稠,莫此時極,譬垂命奇疢,非上醫則難甦,如盈局敗棋,惟高着爲可救,卿豈邁邁至斯,予非仇仇之執?嗚呼,盡瘁終始,可見昔賢之心,弘濟艱難,遠□□□之迪,予不多誥,卿毋固辭,所辭宜不允,故玆敎示,想宜知悉。知製敎韓泰東製進
弘文館副校理臣黃玧〈疏曰〉,伏以,獻納金世鼎,以前日儒臣前席之言,以臣愚意,有不敢晏然者,曾於乞免之章,敢陳其情勢難安之狀,本非自明相較之意,而及見儒臣之疏,乃以其時說話,謂臣誤聞,臣不勝瞿然,不得不據事引避矣。伏承聖批,以臣向日之疏,至有實涉苟且之敎,臣誠惶隕,繼以慙恧,臣之乞免,本以苟冒爲懼,而殿下反以苟且斥之,反覆思惟,臣實未曉。此無非臣之無狀,不能見信於君父也,退伏省愆,無地自容,處置請出,又出意外,嚴分畏義,黽勉趨命,而顧臣情勢狼狽,更加一層,決難抗顔仍冒於臺席,引嫌而退。處置請出,旣循公議,則雖承嚴批,不必爲嫌,請獻納金世鼎,出仕。取進止。以上燼餘
宣惠廳啓曰,江原道嶺東九官二月令,兩慈殿朔膳乾廣魚,以其經年色變,不合御供,待新産退封之事,曾已蒙允,今以新産,措備六月朔膳,一時封進之意,敢啓。傳曰,知道。禮曹謄錄
兵曹判書鄭載嵩疏曰,伏以,臣以京兆時事,有敢晏然者,不得不疏陳曲折矣,伏見憲臣引避之辭,滿紙說話,無非苟且,臣於此,亦不能無未滿之一哂也。當初論啓本意,若果在於成昌益之被罪,則擧其顚末,明白論列,使受罪者,無辭傍觀者,無惑,非但臺體當然,事理亦宜如此,而取閱成昌漢文案之後,沒其姓名,矇矓遣辭,泛以推見文案,誠有可駭爲言,若非得於言外者,安知其意之不在昌漢而在於昌益也?今則反以昌益之被罪,爲大段不法之事,張皇自是,辭說多端,此果論事以實之道乎?當昌漢之逃避也,臣欲跟尋其去處,捉致其弟昌益,拘置官庭,而昌漢,不卽現身,臣以昌漢,强奪民田,罪理起訟矣,及其落訟之後,逃避不現之情狀,痛惡其弟昌益,爲先笞二十決罪,使之督現,而一向不現,則移文刑曹之意,署判,而此亦載於昌漢文案中,此則憲臣之再三目見者也。凡罪缺逃,則推捉其族屬,或囚或杖以促二字缺乃是京外通之規,憲臣,必不以此爲訟官之罪,而至擧數字缺屢參解額之事,明其受罪之冤,生進以下,有罪二行缺至榻前,則曰,昌益,元不干涉於此訟,而又被三十度之杖,三字缺昌益,有何可杖之罪乎?又曰,載嵩,身居首席,曾不知昌益被罪,今乃二字缺辭自當,自不覺其言之齟齬不合,可勝惜者,若爲見其文案也歟?咫尺陳達之言,與文案所載,大相不同,若爲不見也歟?初以推見爲言,臣於此不能無疑訝言,抑未知公家成案之取信,反不如或者之言歟?臣與李,素昧平生,及入京兆,始見其面,而公坐相會之外,未嘗接面私語,如使昌益之被罪,果是之自擅,而非臣所爲,則有何顧惜,而出而自當乎?偏護伸救之斥,實是意慮之所不到也。憲臣言,多出於落訟者,呈狀,而猶且斥人以見賣,此所謂同浴譏裸之程也。臣旣被臺閣之侵攻,又被玉堂過當之斥,揆以廉義,不可冒居職次,伏乞聖明,俯賜諒察,亟罷臣職,以謝人言,不勝幸甚。以上燼餘
上在昌德宮。停常參·經筵。
下直,寧邊府使申惟一,扶安縣監李箕相,理山郡守黃震瑞,瑞興縣監羅弘佐。
李光迪啓曰,大司憲申晸,未肅拜上疏,執義沈壽亮,掌令尹世紀,持平趙亨期·任元耉未肅拜,掌令沈極在外,今日以監察茶時之意,敢啓。傳曰,知道。
又以都摠府言啓曰,都摠管具鎰,除標信,捕盜廳坐起進去之意,敢啓。傳曰,知道。
兵曹口傳政事,以林泳爲副司果。
李光迪,以兵曹言啓曰,曹所屬司僕寺·軍器寺·典設寺官員,今春夏等褒貶,因各其提調有故,不得磨勘,而鷹牌頭,去辛酉秋冬等褒貶,司饔院提調有故,今壬戌春夏等褒貶,一時磨勘以入之意,敢啓。傳曰,知道。
以執義沈壽亮避嫌,傳于李光迪曰,推考蕩滌。
李光迪,以兵曹言啓曰,當日私婢莫亂稱名人,自丹鳳門入來,差備門外擊錚,極爲駭愕,令攸司囚禁治罪,同守門將崔基億,當時不能禁斷雜人,以致闌入,亦難免其責,推考,何如?傳曰,允。
答慶尙監司李秀彦疏曰,省疏具悉。卿其勿辭,從速察職。
李光迪啓曰,大司憲申晸,持平任元耉,牌招不進矣。傳曰,知道。
司諫沈濡啓曰,臣以李淰·陳溟翰定配還收事,累日論列,而未蒙允兪,臣竊未曉也。兩人所犯,果無明白顯著之事,而又無據事覈實之端,則直令全釋,可也,旣知其無罪,而仍施以編配之罰,此豈今日恤囚之意乎?旣令編配,則猶以兩人謂不爲無罪也,犯贓之律,國有常法,豈可以容貸贓吏,爲弭災應天之道乎?況以文案觀之,監邑所供,雖不足取信,而至如倭供雜物之價,以某物出給之事,及小名成冊之相左,出尺規例之有無,別自有更査之端,而按驗歸一,本非難事,則査事未畢之前,輕施流配之律,虛實輕重,兩無所據,朝家擧措,不宜如此。請還收李淰·陳溟翰定配之命,窮査得實,按法處斷。本院,以長連縣監金壽能加資還收事,有所論列矣,聖批,以邊將皆不能瞭望探候,無一人馳報,壽能獨能趁時馳報,故特爲加資爲敎,臣竊惑焉。壽能之獨能馳報,臣非不知,而邊吏之申報邊事,乃其職分之所當爲也,或有慢不致察,不卽遇事馳聞,則國有三尺,斷不可撓矣。缺請還收長連縣監金壽能特爲加資之命。新除授掌令沈極,時在全羅道順天府任所,斯速乘馹上來事,下諭。答曰,不允。下諭事,依啓。
執義沈壽亮啓曰,臣以猥以無似,過蒙殊渥,纔遞諫官,旋忝憲職,循省愧懼,靡所容措。加以暑症方劇,未卽出肅,不意玆者,召牌遽降,臣嚴畏分義,不得不力疾趨詣,祗謝恩命,而第臣以前日病未赴召,方被推緘,未及聽勘,不可一刻晏然於臺席,請命遞斥臣職。答曰,勿辭。
上御熙政堂。驪陽府院君閔維重,請對入侍時,六月十六日巳時驪陽府院君閔維重,同副承旨李光迪,假注書李允修,記事官徐宗泰·崔錫恒,入侍。維重曰,近來霖雨,日氣蒸鬱,上體,若何?上曰,無事矣。維重曰,臣方兼帶宣惠廳提調,本廳所管長興庫貢物,多有弊瘼,不可不急速變通,以爲收拾之地,故敢此仰達矣。曾在癸丑年,長興庫新主人等,連値遷陵國恤大役,盡用恒貢各樣物種之外,加用之數,極其浩多,而該曹,以舊主人等無面遺在,移施計減,而加用之價,則全不上下。渠輩,以此呼冤,頃臣待罪戶曹,各司舊遺在,啓稟蕩減之時,分付該庫,使之査出舊逋欠,而屬遭國恤,官吏多事,未及査報,獨未蒙蕩減之恩矣。向日該庫主簿朴世樑,適因輪對入侍,備陳此事,特蒙各該司一體蕩減之敎,而該曹,只以三分之一缺新主人等,加用之價,雖難一時準給,與本廳相議,別爲處之,何如?上曰,依爲之。出擧行條維重曰,長興庫恒貢楮注紙·草常注紙等物,諸上司進排之際,或疊徵,或督納品好者,以致主人輩到處出債,至於貢物引賣年條,而猶且難堪。故右議政金錫胄,爲本廳提調時,深以此弊爲慮,啓達榻前,降其紙品,嚴立事目,自本廳句管進排諸上司濫雜之弊,自此頓絶,而第念油芚·油紙·席子,則未及一時變通,仍令該庫主人等,自備進排。故該各司捧上之際,油紙則雖納一張,必捧人情白紙二卷,席子則每一張,必加捧一張,故凡有進排,必倍數措備,此實積痼之弊,而不可不改革者也。油芚·油紙·席子·柳器等物,亦依兩色紙地例,自本廳一體句管進排,以除此弊,何如?上曰,依爲之。出擧行條維重曰,長興庫進排油芚·油紙·柳器等物,用後還下之類,多有不得推尋者,雖或推尋,又多傷破不可用者,而該曹,例以前排出關,不得已改備新件而進排,此則該曹,不爲會減,而主人輩,白地自辦者也,通計一年,則其數幾何?此亦難支之弊瘼,旣自本廳句管,則今後還下之物,本廳次知郞廳,親自看檢可用者,以前排仍爲進排,而其中不得推尋者,及推尋而傷破無用者,抄出,移文戶曹,以永下計減事,定式施行,何如?上曰,依爲之。出擧行條維重曰,長興庫貢物主人等,所難堪者,卽諸上司各處排設之役也。頃因朴世樑輪對時,陳達,該曹略爲變通,新立事目,分付捧甘,而未及半年,諸上司侵責,如前,若此不已,終無除弊之期,事甚未妥。更令該曹與本廳相議,諸上司應爲排設之處,或以鋪陳備送,或如前進排,從其事體緊歇,而爲之,何如?上曰,依爲之。出擧行條維重曰,長興庫進排油芚·油紙·席子等物,自本廳輸送各處之際,如或有依前點退,倍徵作弊之事,則依紙地例,當該官吏,隨卽摘發,入啓處置之意,捧承宣施行,何如?上曰,依爲之。出擧行條維重曰,豐儲倉恒貢物種中,擣鍊楮注紙,則只用於諸上司褒貶啓本·疏箚,諸宮家塗褙·菱花·紙雨傘等處,而上年七月,擣鍊楮注紙,紙品,降以草注紙進排,而上司不遵新令,皆以擣鍊楮注紙責納。故該倉,依前進排,而該曹,每以草注紙,出關計減,擣鍊紙與草注紙,其價懸絶。主人輩,苟免生事,白地自備,其冤甚多,且上司之疏箚·啓本之所用,必令擣鍊紙進排者,其勢固然,亦非不可也。自今此等所用,還以擣鍊楮注紙進排之意,分付,何如?上曰,依爲之。出擧行條維重曰,東郊牛耳地,有掌苑署栗園七處,自前收其所出,以補供上之用矣。臣於頃日,委送郞廳看審,則所謂栗園之中,松木盛茂,年前新種栗木,爲松所覆,幾盡枯死云。移文京兆,本署郞廳與當道監役,眼同先爲斫伐若干松木,而第聞未斫之木,其數尙多,不可不加斫,而不爲啓稟,每每移文斫伐,事體未安,故敢此仰達。旣曰,栗園則何可以松木之故,任其荒廢,而不爲種栗乎?栗園周回尺量,載錄於本署置簿中,更令漢城府發遣監役官與本署郞廳,一從文書,而打量栗園界限內所生松木,盡爲斫伐,而其中可合材椽者,自本署取用,以爲庫舍添造之地,其他稚松及枝葉,則依例分送一半於漢城府,何如?上曰,依爲之。出擧行條缺維重曰,雨勢如許,湖南則若得望前移秧,可以無虞,而嶺南則已過時云,民事誠可慮矣。上曰,江原道狀啓,則雨澤旣已周洽云,全羅道狀啓,亦言卄七之雨,無不周洽,而嶺南狀啓,尙不入來,卄四日狀啓之後,更無雨澤狀啓之事,未知如何也。維重曰,今則必成霖雨矣。上曰,如霖雨也。光迪進曰,近來人心不淑,詐僞百出,有人假稱刑曹禁吏,出往東大門外,行路人騎馬者,竝爲執捉,掠奪其所持之物云,故自該曹捕捉囚禁,而不但此一人也。假稱三司禁吏,作挐閭巷間者,亦多有之云,已爲捉囚者,令該曹各別論以重律,未得捉捕者,令左右捕盜廳譏察跟捕,何如?上曰,非禁吏而假稱作弊者,令各其司別爲嚴禁,隨現重治,可也。出擧行條光迪曰,憲府無行公之員,在京未肅拜人員,今日內牌招察任,何如?上曰,依爲之。
慶尙監司臣李秀彦〈疏曰〉,伏以臣卽伏見刑曹移關,則尙州人尹守昌,擊錚上言,構誣臣身,罔有紀極,臣誠駭惑,不知其所然也。事之虛實,當露於畢竟査覈之時,臣不必呶呶辨明,而上年十一月間,京畿人尹戢者,投狀欲推其外祖金門鍵,故婢德春之子成男枝,使尙州牧推覈決折矣。及見尙州査報,則德春之名,載錄於金門鍵同生和會文記中門鍵名下,而其子成男,兒時使喚於門鍵家,逃接本州,産長子孫,間入良役,成男,尙今生在,明白納招,法文內非當身現存,事在六十年以前者,勿許聽理,而成男,旣已生存,則此乃當身現存之事,其子與孫,雖冒入良役,不可以斷定,故使之聽理矣。其後成男之孫壻稱云者,投狀於臣,以爲訟官,不使接訟,直欲決給於尹戢,縷縷稱冤,兼毁訟官,臣慮有一毫冤屈之事,行關本州,使之依法接訟矣。訟官,以被誣於訟者,論報請缺二行之人,百般逃避,專以延訟爲得計,其理曲之狀,據此可知等語,論報,故使之依官式後決折,至于今遷延,則臣之前後題送,只憑法文與訟官所報而已,何嘗有左右於其間?而守昌,乃以臣爲趙姓四寸有所偏佑,而訟官,承臣風旨,知非誤決云,臣等,尤不勝驚怪惶惑之至。臣之外三寸叔,故執義臣朴承休,故牧使臣朴承健,俱有子孫,而歷數臣之內從兄弟,以及再從兄弟,從姊妹夫,竝無姓趙者,未知守昌何所據,而勒定如是也。大槪,本道土地膏沃,衣食頗饒,故人家外奴,多萃於此,投入軍保,年久之後,則稱以連代良役,與其主同庭相訟,小不如意,則構陷訟官,請移他官,甚者逃入京中,或呈刑曹,或至擊錚,以致延引歲月,十數年不決者,比比有之,此乃本道痼弊,而亦未有白地造言,構陷道臣,如守昌者也。臣忝居按道之任,虛實之間,旣被部民之造訴,則決不可晏然仍冒,而道內守令,皆臣管下,則剛明之官,十分明査,必將爲守昌執言之地,伏願殿下,亟命罷斥臣職,收取前後文案,令該曹決折,千萬幸甚。批答見上以上燼餘
上在昌德宮。停常參·經筵。
下直,公洪監司尹嘉績。
傳于安垕曰,公洪監司尹嘉績,留待。
傳于任相元曰,公洪監司尹嘉績,引見。
任奎,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
執義沈壽亮,掌令尹世紀啓曰,近來聖上恤民除弊之政,靡不用極,而每於諸宮家屯庄等事,不用有三行缺今爲宮家祭祀,有依前劃給之敎,實非聖上平日軫念窮民之意也。況宮家之事,皆出於道掌及掖庭人,無識之人,所自主張,則其不可取信,明矣。當初本官之不能爭辨,蓋由於有所畏怵,則尤不可以此,謂無害於民,請依該曹覆啓,亟寢赤筒作畓處,還屬宮家之命。宦寺之設,其來久矣,爲其灑掃於宮禁之內,任使於至近之地,自古必以刑餘之賤,備其任者,法意有在,而今者劉起漢所犯,實是前古所無之事。交奸官妓,穢跡彰露,至於道臣啓聞該府,按覈相奸情節,不啻明白,則起漢之罪,不但在於交奸官妓,其假借宦寺之名,出入至密之列者,究厥情狀,陰凶莫測。揆諸王法,合置重辟,嚴訊得情,以正其罪,誠合按獄之體,而議處之命,旣出常法之外,該府覈啓之後,又下未安之敎,臣等,實未曉聖意之所在也。至於張緯韓事,尤有所不可擬議者,緯韓所犯,不過行己之淫悖,而猶且累次受刑,減死定配,則今此起漢罪犯,視緯韓輕重如何而殿下不加審察,每以不允爲答,且因諫臣陳達,乃有參配定配之敎,臣等,尤不勝疑惑焉。禁閑一踰,後弊難防,論以國法,斷不可編配而止,請依該府奏當,罪人劉起漢,嚴刑得情,按法處斷。本府,以鄭榏放送還收事,有所爭執,而不賜允兪,臣等竊惑焉。癸丑年李柟等狀啓說話,實是罔極之言,若於其時,果有是事,則爲使臣者,固當卽爲痛辨,以期昭雪,若其所聞,不甚明白,則亦何敢聯名於狀啓中,有若親自參聽者哉?榏之當初所爲,彼此無據,已極痛惋,而及其賓廳之對,或謂之全不聞知,或謂之未得詳聞,變幻辭說,互相錯誤,其反覆欺誣之罪,亦甚昭然,而頃年流竄之罰,已是寬大之典,前已減等,今又三行缺請還收定配罪人鄭榏放釋之命。請還收定配罪人姜碩賓放釋之命。洪萬宗行己無狀,與逆堅親密,至於辭連獄事,受刑定配,則豈可因一時疏決之擧,遽施減等之典,有若尋常罪犯者然哉?關係甚重,有難容貸,請還收定配罪人洪萬宗減等之命。故幼學崔斗瞻家婢子呈狀內,蓋曰,斗瞻早死,其妻寡居,且無應門之童,只率一女一婢,而守家矣,一日順陵參奉李東魯,稱以其兄,買得其家于斗瞻之繼母,而與其子震華,多率壯奴,直入寢房窓外,使之叱辱驅出,則斗瞻之妻,與其孤女,竄伏於房樓上。使其婢傳言曰,若少寬假,且當謹避,士夫不當無禮於寡居之人云則東魯盛怒詬罵益甚,夜則留宿舍廊,晝則縱奴詬辱,其所謂舍廊與寢房,只隔一壁,而東魯,挾娼遊戲,多有褻嫚之擧,其家,泣乞萬端,終不回聽云。而一邊所訴,不可準信,故招問隣里人,則衆口一辭以對,搢紳之間,亦多傳說,以爲羞恥事,如此鄙悖無識之人,不可置之衣冠之列,請順陵參奉李東魯,削去仕版。答曰,不允。末端事,依啓。
司諫沈濡啓曰,臣以李淰·陳溟翰定配還收事,累日論列,而未蒙允兪,臣竊未曉也。兩人所犯,果無明白顯著之迹,而又無據事覈實之端,則直令全釋,可也,旣知其無罪,而仍施以編配之罰,此豈今日恤囚之意乎?旣令編配,則猶以兩人謂無罪也,犯贓之律,國有常法,豈可以容貸贓吏,爲弭災應天之道乎?況以文案觀之,監色所供,雖不足取信,而至如倭供雜物之價,以某物出給之事,及小名成冊之相左,出尺規例之有無,別有更査之端,而按驗歸一,本非難事,則査事未畢之前,徑施三行缺日前,臣以長連縣監金壽能,加資還收事,有所論列矣,聖批,以邊將,皆不能善爲瞭望探候,無一人馳報,壽能獨能趁時馳報,故特爲加資,爲敎,臣竊惑焉。壽能之獨能馳報,臣非不知,而邊吏之申報邊事,乃其職分之所當爲也。或有慢不致察,不卽馳報者,則國有三尺,斷不可撓矣。今者荒唐船,來泊椒島,雖非壽能所管之境,沿海列邑,皆當爲瞭望之擧,則偵探報知,自是邊吏之常事。其間,本無別樣善處之事,則有何功勞之可記,而至於論賞乎?自前邊上之事,將吏之探報者,何限,而未聞有因此賞加之時。朝家賞罰,必當其功罪,然後可以爲勸懲之道,而今壽能,只以一張文報,遽爾加資,設令壽能,果能設機追捕,則殿下將何以加其賞乎?壽能之獨能馳報,可幸無罪而已,以此論賞,誠無意味,爵賞重典,不可輕施,物情俱駭,請還收長連縣監金壽能特爲加資之命。答曰,勿煩。
李光迪啓曰,來二十一日都目政事爲之意,敢啓。傳曰,知道。
六月十七日辰時上御熙政堂。公洪監司留待引見入侍時,右副承旨申琓,假注書李允修,記事官徐宗泰·崔錫恒,公洪監司尹嘉績,入侍。上顧謂嘉績曰,進來。嘉績進伏。上曰,卿摠一道之事,責任爲重,卿其盡心,如殿最等事,黜陟須公明,有善治,別爲褒啓,有不治,卽爲罷黜,以示勸懲之道。嘉績曰,今年年事,今已節晩,雖纔得雨,不可望成熟云,民事誠可慮矣。上曰,無他變通之事耶?嘉績曰,不聞大段弊瘼矣。上顧謂中官曰,取弓矢以賜。嘉績受弓矢等物而退出。諸臣遂罷出。
領議政金壽恒三度呈辭。不允批答,王若曰,數日不見,慨闕失之已多,三辭愈堅,豈寡昧之所望?敷心腹而誕告,冀股肱之相顧。惟卿,第一名家,無雙雅望,歷試卿相之位,正直爲心,從容禮法之中,謙沖近道,精金美玉,閱百鍊而彌剛,烈日秋霜,操一節而不變。粵在更化之日,乃是起廢之初,念小子之沖年,致有大戞,賴諸卿之弘濟,幸得粗安,深懲往日之多艱,又値年事之孔棘,民憂國計,不憚夙夜之勤勞,暑雨風寒,以致榮衛之傷損。只緣黽勉而從仕,所恃年齡之未衰,那意仰成之日,連陳引疾之請,大臣安危所係,其曰在家不知,廟堂綱紀于時,豈意捨我如棄?可法家庭之垂訓,莫以進退而忘憂,奉憑几之遺音,宜效君實之佐宋,若作霖於大旱,須體傅說之相殷。於戱,看今日之域中,憂虞溢目,追先朝之盛際,盡瘁鞠躬。卿不復辭,予不多誥,所辭宜不允,故玆敎示,想宜知悉。知製敎缺製進
敎公洪監司尹嘉績書,王若曰,予欲宣力四方,須擇方面之重,疇能專制一面,宜屬諳練之才,肆命汝諧,寔循僉擧。惟卿,姿品溫雅,識慮精深,發身儒科,豈徒文藝是尙?留心世務,卽於政事爲優。粵自歷試以來,已知適用之器,早登臺省,屢貢謇諤之讜言,曩在鑾坡,獨上慷慨之封事?牧民於南土,則豪黨戢而疲癃蘇,理劇於西關,則衆務擧而策應辦。盤錯之地,非特游刃有餘,脂膏之鄕,亦能滌掌無垢,逮居近密之職,益著勤敏之稱,惟允出納之間,樞機咸得。可任緩急之際,內外俱宜,睠彼漢南諸藩,惟此湖西爲本。魚鹽之州霧列,內接三輔之提封,陸海之珍川輸,外通兩路之漕輓,曾是甲乙於湖嶺,財力最饒,自從庚辛之災荒,凋瘵滋甚。民食匱竭,將至露根,士風乖離,孰令歸正?剗訛補敝,要在乎其人,宣化承流,尤難於今日。玆深中夜之慮,式揀邇列之臣,莫如汝京民之情僞,旣已盡識,徒得君重,國之屛翰,自此無虞。玆授卿公洪道觀察使·巡察使·兵馬水軍節度使,卿其欽玆寵章,愼乃職事,驅馳咨度,務盡巡宣,磔膊呴濡,竝用威惠,申敎條於下邑,期致俗易風移,布德意於窮閻,常使政平訟理,撫馭必寬必簡,黜陟以公以明。若夫弛張施設,只在參酌,至於稟處裁斷,率由典常。於戱。輟銀臺而觀風,夫豈偶爾?臨臬司而總治,厥惟難哉?毋憚從事之獨賢,往思與我而共理。故玆敎示,想宜知悉。知製敎臣韓泰東製進以上燼餘
上在昌德宮。停常參·經筵。
辰時,日暈左珥。自巳時至申時,日暈。
下直,豐德府使尹悏,利仁察訪朴成阜。
任奎啓曰,領議政金壽恒,呈辭而以私忌留院之意,敢啓。傳曰,入之。
又以都摠府言啓曰,副摠管沈梓,除標信,掌隷院進去之意,敢啓。傳曰,知道。
以領議政金壽恒四度呈辭,傳于李光迪曰,遣承旨敦諭。
申琓,以戶曹言啓曰,兩西船隻及漁網漁箭之稅,自前明禮宮次知,收捧矣,今因大臣書啓革罷之後,從其捧稅之數,自該曹移送明禮宮事,榻前下敎,故取考明禮宮一年收稅內入單子,則正銀二百五十兩,表紬二十匹矣。以此數每年移送於明禮宮,以爲內入之地,何如?傳曰,二百五十兩內,加五十兩,二十匹內,加十疋擇入,可也。
李光迪啓曰,臣承命往諭于議政府領議政金壽恒,則以爲臣賤疾彌留,職事曠廢,冒呈辭單,日竢兪音,不料聖慈,猶未垂矜察,至遣近臣,宣諭丁寧,敦勉之旨,隆異之渥,非臣微分所承當,驚惶感隕,不知置身之所也。臣雖愚蠢無狀,不至全昧分義,如其疢病可以一分自力,則此時何時,而乃敢引疢丐免,以爲私便之圖哉?顧臣宿患,根柢深痼,固非一日之積,而到今火熱轉盛,眞元大削,危兆敗症,迭侵交攻,更起爲人,亦難以自期,況可望陳力就列,以效奔奏之勞哉?坐勤聖諭,末由祗承,臣罪至此,益無所逃,伏地震越,不知所達云矣,敢啓。傳曰,知道。
持平任元耉啓曰,臣賦性愚下,百不如人,與世齟齬,十顚九躓,頃忝憲官,果速罪戾,屛伏私室,自分永棄。不意玆者,除命又降,滌瑕洗垢,聖恩如天,奔走供職,分義當然,而顧臣情勢,有十分難冒之嫌,無一毫可出之理,不得不仰煩於紸纊之下。臣於春初,叨據本職,其時朝家,方行戶布之法,論議紛然,臣直據所見,請推西藩兩臣,自附於相規之義,非有他意於其間,而天怒遽激,聖批極嚴,追思至今,不覺心骨之俱驚也。且其請推之論,臣實首發,而補外之命,獨及同僚,身爲罪首,理難倖免,則非不欲陳疏自首,以嚴公法,而職在散班,偃然投疏,適增其僭越之罪。臣於此,不知所出,只是閤門省愆,恭俟罪罰而已,無何承命馳往灣上,在途之日,又蒙憲職之除,臣於惶感之餘,竊冀一暴情悃於復命之後,退斥丘壑,死無餘憾矣。歸未半途,遽被大臣筵席之斥,蒼黃顚沛,遂作心事未白之人,臣之隕越,到此益甚矣。蓋臣雖無狀,亦有心腸,豈忍使無罪之同僚,橫被其罪,而乃使含糊泯默,以爲甘心苟免之計哉?只緣膠守分義之嚴,過虞僭越之誅,而不知抗章自首之爲厲廉恥樹風節之歸,則此無非臣昏謬執滯之致,人言之來,勢所必然,大臣之斥,烏得免乎?臣旣觸忌諱,得罪君父,又乏風節,見罪相臣,決不可抗顔復出,玷辱淸朝。且自數日以來,重得暑痢,症情危劇,全廢飮啖,委頓枕席,召牌之下,非不欲力疾,而欲起還仆,竟未祗赴,俟病少間,今始來避,臣之罪戾,至此益大,請命斥遞臣職。答曰,勿辭。
李光迪啓曰,持平任元耉,再啓煩瀆,退待物論矣。傳曰,知道。
執義沈壽亮,掌令尹世紀啓曰,近來聖上恤民除弊之政,靡不用極,而每於諸宮家屯庄等事,不用有司之請,輒下別敎,其貽累於聖德,傷損國體,實非細故。臣等,伏聞龍岡·咸從兩邑之界,明善公主家折受赤筒爲名之地,久爲公堰,兩邑民人所蒙利者,至於千餘石之多,前後管餉及宮家設屯作畓之後,因民人呼冤,累設累罷,利害之切於居民,此可知矣。本官狀報,監司啓聞,該曹覆啓請罷,而今爲宮家祭祀,有依前削給之敎,實非聖上平日軫念窮民之意也,況宮家之事,皆出於道掌及掖庭人,無識之輩,所自主張,則其不足取信,明矣。當初本官之不能爭辯,蓋由於有所畏怵,則尤不可以此謂無害於民,請依該曹覆啓,亟寢赤筒作畓還屬宮家之命。宦寺之設,其來久矣,爲其灑掃於宮禁之內,任使於至近之地,自古必以刑餘之賤,備其任者,法意有在,而今者劉起漢所犯,實是前古所無之事。交奸官妓,穢迹彰露,至於道臣啓聞,該府按覈,相奸情節,不啻明白,則起漢之罪,不但在於交奸官妓,其假借閹寺之名,出入近密之列者,究厥情狀,險凶莫測,揆諸王法,合置重辟,嚴訊得情,明正其罪,誠合按獄之體。議處之命,旣出常法之外,該府覆啓之後,又下未安之敎,臣等,實未曉聖意之所在也。請依該府奏當,罪人劉起漢,嚴刑得情,按法處斷。臣等,以鄭榏放送還收事,有所爭執,而不賜允兪,臣等,竊惑焉。癸丑年李柟等狀啓說話,實是罔極之言,若於其時,果有是事,則爲使臣者,固當痛辨,以期昭雪,若其所聞,不甚明白,則亦何敢聯名於狀啓中,有若親自參聽者哉?榏之當初所爲,彼此無據,已極痛惋,而及其賓廳之對,或謂之全不聞知,或謂之未得詳聞,變幻辭說,互相錯誤,其反覆欺誣之罪,亦甚昭然。頃年流竄之罰,已是寬大之典,前已減等,今又全釋,乃以榏之昏謬,不足深責,爲敎,臣實未曉也。罪名旣重,則豈可以爲人之昏謬,有所容貸乎?國體所關,斷不能輕容,請還收定配罪人鄭榏放釋之命。姜碩賓,最與賊積相親密,今以其罪名言之,號呼和應,助成鴟張之勢者,碩賓也。久爲體府從事,脅勒作弊於外方者,碩賓也,碩賓之罪,可謂不輕而重矣,向時朝士之附托賊積者,雖門黜之類,皆未蒙宥,則獨於碩賓,有何可恕之端,有所容貸乎?前日減等之命,亦云末減,決不可輕施全釋之典,請還收定配罪人姜碩賓放釋之命。洪萬宗行己無狀,與逆堅相親密,至於辭連獄事,受刑定配,則豈可因一時疏決之擧,遽施減等之典,有若尋常罪犯者然哉?關係甚重,有難容貸,請還收定配罪人洪萬宗減等之命。持平任元耉,引嫌而退,一時情外之斥,不必爲嫌,而旣違召牌,勢難在職,請持平任元耉,遞差。答曰,不允。處置事,依啓。以上燼餘
上在昌德宮。停常參·經筵。
任相元啓曰,吏曹郞廳來言,臺諫有闕,政事,何以爲之?取稟。傳曰,明明日爲之。
任奎,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
任相元,以吏曹言啓曰,本曹開坐蔭官守令取才時,禮賓寺主簿韓斗相,連三次不進。各司官員,大典考講,則東部主簿李弘遂,禮賓寺別提金時暠,不通,禮賓寺別提邊海逸,稱病不進,竝汰去,何如?傳曰,允。
李光迪,以戶曹言啓曰,明善公主房折受晉州蘆田,因臺諫啓辭,竝令革罷,以除民弊,令該曹某樣田畓中,從長變通劃給,以爲祭祀宮家模樣之地事,命下矣。今當擧行,而第考其文案,則鄭檀前後違端,節節敗露。擧其大段者而言之,則渠之上言內,晉州陳畓里,石亭·豆恥·琵琶·新浦·廣浦·檢浦等員,壬辰後,陳荒潮水出入之處,三千餘結之地,其父頠之兄弟,戊子立案,傾竭數家之力,盡賣世傳之業,以正木七同·正租三百石,備八千餘名軍人役糧價布,經年築堰云,而考其所納各人等呈狀,則戊子八月,鄭顗等十六人,呈狀于巡使,本州役軍一千七百餘名,河東·昆陽兩官役軍千餘名,調發,己丑四月,河弘達等呈狀,請得本州役軍二千七百餘名,辛卯五月,柳煒等呈狀,請得本州役夫千餘名,又於其年,鄭梲等七人呈狀于都事,請得河東·昆陽役軍千餘名云,則所役之人,皆是官軍,有何役糧價布之費,與檀之所稱乎?壬辰正月,鄭梴·白以章等,呈狀內,傾盡財産,以米租九十餘石,木七八同,雇立公私役軍五千餘名,防水成堰爲言。庚子正月,鄭顗等呈狀內,本里居民二十餘戶,同力防堰耕作矣,去年大水,堤堰決破,三十餘結之地,盡爲池澤云,則乃是本里人民之所同力,初非頠之兄弟之所專主,而黃男買得後,壬子修築時役夫,亦是公家題給之軍,則鄭檀,何所據而乃獨爲此堰之主乎?檀之上言中,納稅耕食十四年,至辛丑,爲中樞府之所欲奪,因其父呈辨,不敢據奪云,而中樞府,旣非設屯牙門,必無侵占之事。且以其父呈狀觀之,則自己丑至乙巳,同里居民,互相爭訟,終無彼此之究竟,則鄭檀,決得耕食之說,殊涉誣罔。鄭頠立案中,只稱牛峙員三十餘結,而檀之上言內,多在他員,而不書牛峙員者,亦甚可疑。宮家之丙子折受,丁未打量,則鄭檀供稱,自乙巳三行缺法典內,有陳荒處起耕者,爲主之文,而本無立案者,都執之語,則宮家打量成冊所付,八十二結九十負零,而鄭檀立案所付,二十五結零,則宮家,設或出給檀之立案所付,尙餘四十餘結,鄭檀立案所付者,亦非渠之盡數起耕,則設或出給檀之起耕者,不當竝與宮家及他人之起耕,而出給矣。若以右項辭緣,詳加究覈,則不難辨別,而推官所報監司結辭,全不及於此等違端,啓下行査,非一非再,徒錄各人等之納招,張皇辭說,眩亂是非,其在事體,殊涉未妥,臺啓所論,亦欲其更査而已,固非毋論曲直,竝給鄭檀之意也。依前覆啓,令本道更爲査覈,鄭頠立案起耕處,及居民起耕處,宮家起耕處,一一打量,成冊上送,以爲自本曹區處之地,何如?傳曰,前後違端,如是明白,則不待更査而後,可知,依前判付,劃給同宮。
傳于安垕曰,湖堂被抄人員,明朝竝來待。
以安原君權等疏,傳于安垕曰,下該曹。
安垕,以禮曹言啓曰,因備局啓辭,進賀兼謝恩陳奏使拜表日,退行事,命下矣。令日官改擇日,則今月內,全無吉日,來月初七日爲吉云,拜表,則退定於此日,方物封裹,則定於初四日,原粘目中,改付標以入之意,敢啓。傳曰,知道。
又以實錄修改廳意啓曰,本廳都廳郞廳,弘文館副校理李世白,吏曹佐郞申曅,或呈辭,或本職未肅拜,久不仕進,功役漸退,竝牌招察任,何如?傳曰,允。
李光迪,以義禁府言啓曰,以平安監司狀啓,刑曹粘目,前順川縣監李基泰,移本府處置事,允下矣。李基泰,自任所,時未上來,依前例府羅將發遣拿來,何如?傳曰,允。
又以兵曹言啓曰,曹所屬司僕寺褒貶,因提調有故,限內不得磨勘矣,今始磨勘以入之意,敢啓。傳曰,知道。
答領議政金壽恒箚曰,省箚具悉卿懇。昨者承宣之敦諭也,備悉予意,而誠意未孚,辭章繼〈至〉,造朝無期,深用愕然,罔知爲諭。卿之宿患,予豈不知哉?誠以請告調攝,已浹旬日,神明所扶,庶見勿藥之效也。矧今客行渡江,廊廟多事之日,位在領揆,尤不可一向尋單,若是契然也,明矣。卿其體予如渴之意,安心勿辭,速出於道,以副上下之望。仍傳曰,遣史官傳諭。
答大司成李選疏曰,省疏具悉。應旨進言,予用嘉之,可不體念焉?卿其勿辭,從速察職。
傳于安垕曰,明朝大提學命招。
李光迪,以司僕寺官員,以提調意啓曰,自祖宗朝,深以馬政爲重,沿海及海中諸島,專屬本寺,設置牧場,國用之馬,皆出於此。其創設本意,實非偶然,而中世以來,其中不合牧馬之處,則募民耕墾,設屯收稅,以爲本寺大小需用之地。又有移屬他衙門者,牧馬之場,漸至減小,馬群之不得蕃息,職由於此矣。近來,則馬政之虛疏,尤有甚焉。各牧場逐年捉出分養之類,擧皆體小品劣,無一可用,事極寒心,不可無變通之道,故臣等,取見孝宗朝戊戌年間點馬後,各牧場馬數,則乃是一萬六千三百七十匹,而卽今馬籍所付,則僅有一萬四千五百四十餘匹。自戊戌至今年二十餘年之間,不但無孶息之數,減縮者,幾至二千匹,事之可駭,莫甚於此,此必有所由然矣。更取牧場文書,憑考前後罷之置之數,則京畿仁川三牧場內,紫燕島移屬御營廳,公洪道瑞山四牧場內,興陽串則移屬安興鎭,元山島則移屬水營,全羅道羅州七牧場〈內〉,其佐島·安昌島則移出馬群,專爲養松之地,珍島三牧場內,薪智島則自朝家設鎭,古爾島則移屬訓局,而牧馬場內,又分山腰上下,長養松木,平地則作爲田畓,未免侵犯於牧馬之場,此則自本寺當爲隨宜善處,而至於養松一款,最是場內難堪難處之弊,養松與牧馬,俱不得着實。臣壽恒,曾於先朝甲寅年間,待罪本寺,適有巡撫使發遣之議,別爲啓達,本寺郞廳,一時下送,察見各牧場土地形勢,可合養松之處,則移出馬群,屬之水營,長養船材,可合牧馬之處,則禁松一事,一切革罷,專意放牧事,定奪後,將爲擧行之際,巡撫使趁未下去,又値國家多故,還寢成命矣。今以羅州所屬牧場,言之,其佐·安昌兩島,旣已移馬養松,則其他放馬之處三行缺勿論放馬處·設屯處,移屬統·水營,禁養船材,有若莞島安眠串之專管,此外馬場內所謂山腰以上禁松之法,一倂革罷,則松禁馬政,實爲便益。前頭點馬下去時,使該道水使,眼同巡審,明白啓聞變通之地,令廟堂商量稟處,何如?傳曰,依啓。
安垕啓曰,江原監司宋昌敎書中,王若曰三字,落漏不書,殊甚不察,當該注書,推考,何如?傳曰,允。
掌令尹世紀啓曰,近來聖上恤民除弊之政,靡不用極,而每於諸宮家屯庄等事,不用有司之請,輒下別敎,其貽累於聖德,傷損國體,實非細故。臣伏聞龍岡·咸從兩邑之界,明善公主家折受赤筒爲名之地,久爲公堰,兩邑民人所蒙利者,至於千餘石之多,前後管餉及宮家設屯作畓之後,民人呼冤,累設累罷,利害之切於居民,此可知矣。本官狀報,監司啓聞,有司覆啓請罷,而今爲宮家祭祀,有依前劃給之敎,實非聖上平日軫念窮民之意也,況宮家之事,皆出於道掌及掖庭人,無識之輩所自主張,則其不可取信,明矣。當初本官之不能爭辨,蓋由於有所畏怵,則尤不可以此謂無害於民。請依該曹覆啓,亟寢赤筒作畓處還屬宮家之命。請劉起漢,嚴刑得情,按法處斷。請還收定配罪人鄭榏放釋之命,請還收定配罪人姜碩賓放釋之命,請還收定配罪人洪萬宗減等之命。措辭見上答曰,毋庸瀆擾。
大司成李選疏曰,伏以,臣母累日患痁不瘳,醫藥憂遑之中,身亦重得暑感,頭疼目眩,痰盛火劇,委頓席床,晝夜叫苦,雖用解表之劑,少無差減之勢,未赴史局,已至三日,前頭察任,亦未易期,當此史事日急之時,何可一向退伏,以貽稽遲之弊哉?伏乞聖明,俯賜諒察,將臣本職及兼帶,一倂遞改,以便公私,不勝幸甚。臣於此,竊有區區所懷,敢此附陳。臣伏見臺省之臣·經幄之儒,乃以聽納之不弘,戚屬之偏恩,公議之不張,用人之過濫,相繼陳聞於章奏之間面對之時,其言難似泛論,而無非切中時病,亦足爲今日救弊之藥石,倘蒙聖明,深加睿念於其臺論,而快賜允兪,以恢聽納之量,於其戚屬,而勿復中批,以招斜封之譏,於其銓地,則戒勅其妄進匪人,以淸朝籍,於其言路,則責礪其務事激揚,以肅朝綱,因此而終有實效於君臣政令之間,則其於勤懇求言之旨,亦不歸於虛套矣。大槪今日之積弊,莫過於朝著之不尊,綱紀之日頹,而亦莫甚於士夫之惟懷自便,以私滅公,向日諫臣之疏論一名,爲覲其親於南邑三行缺先朝北評事之設立也。例以時任天曹郞官及玉堂之人,差送,故其時,雖有憚行之人,若無親病者,則未嘗許遞,前後六七人,相繼往來,而乙卯以後,當往之人,至於做宦厭赴塞上,故當時權奸,曲循其意,諉以有弊而革罷。然其終不可革罷,渠亦知之,不得已旋又復設,而乃開受暇往來之路,其時屛退之人,莫不爲世道慨歎。及至還入當路,則誠宜一反前轍,而乃不能然,或以史事而見遞,或以身病而滯行,視諸向日之憚行者,未見其有異焉。其間傷損事體者,又何可盡言,而事已往矣,不必深非也。在昔抗海朝天之時,送質瀋陽之日,凡使价公卿,苟有憚行而謀避者,則輒加譴責,科斷至嚴,未或容貸,乃所以防後弊也,礪臣節也。至於通信使,則尤是別擇專對之才,故自前雖有父母者,未嘗輕易許遞,以耳目所覩記言之,仁廟朝以來,前後奉使之人,率多有老親者,而乃於今日,旣差而還遞,以售圖遞之願,其可異乎前例矣。然而此則猶可諉於人子情理之切迫,而至於以衂血而見遞者,不識當時症情之如何,而數月調治,宜無不能作行而理,而廟堂之遽爾啓遞,實未曉其由,無所見欺於人耶?且以他人差出,則所當以方在名路者,極擇以遣,而畢竟代之者,乃見阻三司,亦有父母之人,則烏在其以親而許遞,以人而擇送乎?朝家擧措,若是其不均,而乖謬焉,則其何以服人心肅朝綱乎?當信使在京之時,則隱伏其室,有同病蟄之人,及其踰嶺向南之後,則出而供職,無異平常之人,設使當初所患,果非輕歇,而形跡之可疑也如此,則人言之來,烏得免乎?事之可駭,莫此爲甚,而臺閣不能糾劾,銓曹不能用罰,使拿問之啓,只及於宗室,而淸要之職,荐歸於此人,此無非私意橫流,公法不行之致,不亦寒心者乎?且夫申命圭之許覲病母,實是稀闊之擧,不必仍開其路,而第同時而情理尤有所慘切者,則何可不一體施恩,以均雨露之澤也?如柳命天之喪其八十老母,而不得奔哭者,是爾。惟幸聖明之留神焉。金壽能之濫賞,人心莫不駭然,臺府方有還收之請,則早晩必有兪允之命,而臣於張後良之〈事〉,有所未曉者,二行缺人心擧切傷歎,至以施報上司,歸罪地方官,論罷廢痼矣。今則後良,以不報上司,竟至受法而死,朝家處分,無亦前後之不同耶?仍念臣於乙卯,以巡撫使,赴濟州也,受命於朝,凡唐船之漂到者,勿許登陸,亦聞狀聞之意,密諭於牧官,以爲永久遵行之地矣。今後良,旣以此而死,則彼海外絶域,何獨尙存其令耶?似當更詢廟堂而處之,亦惟聖明之留神焉。臣伏枕口呼,語無倫次,無任兢惶隕越之至。謹昧死以聞。
敎江原監司宋昌書,王若曰,萬機至煩,豈能獨理?四岳重寄,必需全才。在古昔沿革雖殊,抑遴簡難愼則一。一家哭何如一路,固有仲淹之言,諸道選非若諸州,可見姚崇之意。肆予於此,永思其艱。謂蘇槁去秕之方,全在摠按之責,於委節莅實之任,未敢虛授匪人。庶幾瘡痏完安,少緩宵肝之慮,奈此閭里勞怨,未見休息之時。眄玆穢貊舊墟,實惟關峽奧壤。民半山居,火耨生活,素多不敷,地幾窮源,僻隅水旱,皆易爲害。供進旣繁而重,官無定證之簿書,田産非法不均,里有難平之徭役。況前歲災儉之甚,戶口益凋,爲今日保綏之宜,方面可委。疇能斯職?爰命于卿。惟卿,受質端詳,行己簡直,蜚英早歲,已有遠大之期,趾美舊家,咸稱典刑之在。幾多處耳目而匡輔,蓋嘗掌喉舌之樞要。當奸凶欺負之秋,彌勵伏靑之節,在中外回翔之日,益爲守素之心。迨試熟路,輕車要別,盤根利器,是以在廷。二行缺卿其勉加策勵,備彈才試。察民情休戚之分,布宣優大之惠,究吏治臧否之別,激揚淸濁之公,事不壅於上聞,澤可周於下究。供必使其惟正,要先去猾胥之需求,賦固難於盡蠲,盍漸損橫斂之掊克?俗賤儒素,敎宜先於化螟,壤多阻幽,勞豈憚於叱馭?剛明刺檢,稍令革習於鞭鞾,簡素操持,豈合親政於飣餖?至於稟裁等事,亦遵常典之宜。於戱,俗有四方,治非一軌。毋曰糾察而傷於刻急淺薄,毋謂寬容而過於舒緩優游。苟循喜怒之私,或者放鴟梟而囚鸞鳳,如徒玩愒爲事,安能奠鴻雁而牧牛羊?尙見烹鮮之化,佇洽褰㡏之區。故玆敎示,想宜知悉。知製敎韓泰東製進
領議政金壽恒箚曰,伏以,臣遘罹奇疾,今已三年,而忝據重任,年亦如之。抱奇疾而處重任,至於三年,而尙且遲延,至今免於顚仆者,實是常理之外,而亦非臣之所自期也。然其始也,受病未久,爲患未甚,故病發則告休,病已則就列,猶得以黽勉周旋,不至於全廢職事矣。今則歲月旣久,病根漸痼,傷敗且多,沈篤之狀,日甚一日。又自月初,重經外感之後,宿患火熱,暴發肆行,上而爲頭疼,中而爲膈痞,下而肚脹種種諸症,皆出於火,而諸症之中,頭疼尤甚。其痛如劈,其重如壓,其昏冒也,有似蒙物,其旋暈也,殆不辯人,合眼涔涔,不能定坐,若應接稍煩,言語稍過,則病勢輒加,精神頓迷,如是而寧復有供仕之望乎?不能供仕,而虛帶職名,實非私分之所安。請急丐免,萬不獲已,不料長單,纔四上,而聖明過加異數,至遣近侍宣諭,慰寵勤勉,有踰常格,臣誠感篆,繼以惶恐。臣受國厚恩,義同休戚,本非潔身長往之流,去就進退之間,又不能一遵禮義,動法古賢,惟其平日所自勉者,不過盡瘁之義,奔奏之勞,則今此控辭,豈是引疾例讓者哉?萬一賴聖上仁恩,得尋生路,則二行缺臣之此言,皆是斷斷實情,不敢一毫文飾,一瞞天聽。伏乞聖慈,曲垂矜察,亟許遞免,公私不勝萬幸。取進止。以上燼餘
尙衣院啓曰,各司公賤謀免身役,用奸圖頉之弊,近來益甚,以本院每年收貢案相考,則逃亡·病廢·虛名等雜頉,各邑,任自懸錄,不勝其雜亂是白去乙。自數三年以來,每就收貢案抄出査問,而所謂病廢之類一段,因本官査報,知其的實,許令頉貢者外,本官初不詳審,見欺許頉,而及至更査,乃是覺察,從實還貢者,亦多有之是白乎旀。至於逃亡·虛名等許頉身貢,非本院所可擅便,而逃亡者,則區別其年條久近,切族有無而處之,自有前後事目是白乎矣,唯是虛名懸錄者段,文義縣,論報本院,以爲丙午年間査出成冊上送釐正間,姑令懸頉是如爲白良置。所謂都成冊,歷問于備局及戶曹掌隷院,而終無留置之處,旣不得考見其成冊,則無以知本院奴婢幾口之入於丙午査覈之中是白乎旀。本院所在收貢案,則各邑之虛名,泛然懸錄者,前後相續,其數甚多,而無一處以丙午査覈釐正間懸頉事,措辭懸錄者是白在如中。其中丙午査覈之類,無以憑據考出乙仍于,不得許其所報,理勢之固然是白乎旀。此外各邑,則初以虛名頉案,而査問後,以實貢還錄者,頗多是白如乎,今因公洪監司狀啓,備局回啓內,令該院考出前後文書,詳具曲折,覈啓處置亦爲白有置,丙午査覈成冊,備局上送後,自備局旋停其釐正之擧,本院未能詳其間曲折是白乎旀,收貢案虛名之類,自本院査問徵督緣由,則如右所陳是白在果,丙午都成冊,今旣無留置之處,本院收貢案懸頉,又無以爲據,則決不可只憑各邑之稱頉,許令減貢,以啓無窮之弊是白置。本院奴婢,曾有發遣郞廳推刷之例,待有司奴婢,一體推刷之時,依前例發遣郞廳,各別明査後,各樣雜應爲減貢之類,稟旨許頉,何如?傳曰,允。尙方謄錄
上在昌德宮。停常參·經筵。
巳時至酉時,日暈。
任奎,以都摠府言啓曰,副摠管沈梓,除標信,掌隷院坐起進去之意,敢啓。傳曰,知道。
以領議政金壽恒五度呈辭,傳于任相元曰,安心調理。
安垕啓曰,領議政金壽恒,呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又啓曰,大提學李敏敍,來待矣。傳曰,排律詩題書入。
又啓曰,讀書堂被抄人來待事,命下矣。趙持謙·吳道一·朴泰輔·徐宗泰,今方來待,而林泳·李畬,在外不得來待之意,敢啓。傳曰,知道。以排律書題書入。
傳于安垕曰,令湖堂人員製進。
任奎,以兵曹言啓曰,今日武臣賓廳講書時,禦營廳哨官鄭世宇,將鑑博議初券不通,摠戎廳哨官柳挺斗,中庸不通,竝請推考。傳曰,允。
傳于李光迪曰,大提學命招,使之科次。
李光迪,以備邊司言啓曰,賑事停畢後,各邑能否,自本道分等啓聞,則該廳覆啓,移送吏曹,考例稟處,乃是規例,而今此公洪監司尹敬敎,畢賑後狀啓,自政院直下于吏曹,吏曹又不問于該廳,直爲覆啓論賞,俱涉不察,當該承旨,及吏曹堂上,竝推考,何如?傳曰,允。
傳于李光迪曰,實錄纂修,何等重事,而佐郞林泳,方帶都廳之任,受由下鄕,今已閱月,無意上來,揆以事體,殊甚未妥,從重推考。
答禮曹判書南龍翼疏曰,省疏具悉。卿無所失,卿其安心,勿辭察職。
傳于李光迪曰,今日湖堂製述人,明朝竝來待。
司諫沈濡啓曰,請還收李淰·陳溟翰定配之命,窮査得實,按法處斷。請還收長連縣監金壽能,特爲加資之命。措辭見上答曰,勿爲煩論。
掌令尹世紀啓曰,請依該府奏當,罪人劉起漢,嚴刑得情,按法處斷。請還收定配罪人鄭榏放釋之命。請還收定配罪人姜碩賓放釋之命。請還收定配罪人洪萬宗減等之命。措辭見上答曰,勿煩。
執義沈壽亮啓曰,再昨同僚,以赤筒田事停啓之意,以簡問於臣,臣以此事,持久至此,固宜停止,而旣是重發之論,又未詳物議之如何,姑待數日後,更議停論,亦未晩也,答送,而昨今,則臣以私忌,式暇,不得拆見簡通矣,卽接小報,則遽爾停啓,臣無任怪駭焉。此啓,已閱累朔,則停止之論,固無不可,而臣之持難,意亦有在,則同僚之不待商確歸一,而汲汲停啓,抑何也?此無非臣見輕同僚,不能有無之致,何可一刻苟冒於臺席乎?且臣得見大司成李選疏本,則以申曅之病遞奉使之任,而到今出仕行公,深以爲非,仍斥臺閣之不能糾劾,臣於此,不勝瞿然,而又不免疑惑焉。曅之以實病見遞,儕友之共知也,及其累月調治,旣得差愈之後,若復拘於形迹之嫌,而一向蟄伏,求免人言,則此豈誠心與直道哉?以曅之今日之供職,遂疑前日之托疾,而遽加糾劾,則不幾於刻薄之甚乎?選之此論,臣實未曉也,然旣被宰臣之譏斥,則臣何敢自以爲是而晏然而已乎?請命遞斥臣職。答曰,勿辭。
李光迪啓曰,執義沈壽亮,再啓煩瀆,退待物論矣。傳曰,知道。
禮曹判書南龍翼疏曰,伏以,臣曾因金壽一·權說等,各爲其祖先,請定位次之疏,一從麗史所載與先儒所記,以爲斷案,回啓蒙允矣。卽伏見權等聯名上疏,則一篇主意,專以臣爲循私蔑公,至有曲直倒置,是非眩亂等語,又以務合一邊,出於大槪,此外回啓中措語,逐節誣詆,臣於此,不任驚駭怪訝,亦不得不逐節辨破,臣之所遭,其亦苦矣。權家之疏曰,鄕人報祀之典,以德不以爵,所謂尙德者,儒賢書院之謂也。凡書院之規,以德之高下,爲次第,不論爵之崇卑,而至於同功一體之人,有一體祭祀之擧,則自當計其爵秩。先正臣李滉記文中,有曰,論戰功,則從重而首金公,又於起頭曰,安東爲府,肇於麗初,而府司之中,有廟,以祀麗太祖功臣三人焉,曰金公宣平,權公幸,張公貞弼也云。所謂貞弼,卽吉也,權幸之功,果在金宣平之上,則何不曰權公幸·金公宣平,而必曰,金公宣平·權公幸也?權家又曰,記文,謂彼一時事,幾盡出於權公之斡旋,故遺民之不忘二行缺蓋權家子孫,爲安東府使時,徵文於李滉,故李滉,先序其功臣次第,末端設爲問答之辭,或曰,旣云三功臣廟,則不專在於權氏,而獨以權氏之子孫,主祠事,如之何?曰觀夫彼一時事機,盡出於權公之斡旋,故遺民之不忘其德,尤在於權公,矧今增崇祠事者,又皆權氏之胄,主之以權,何害之有云。結末又曰,滉也,亦忝於太師外派之裔,雖不能有與於增崇之事,於侯之徵記,又不可以無應,於是乎言云。李滉,以權幸之外裔,應權門所徵之文,而權幸,果是功臣之首,則所當以權氏,爲應爲主祀者,何必設爲問答之辭,以示疑難之意乎?所謂斡旋者,蓋指降麗滅賊,權以濟事也,所謂尤在者,亦指賴其先倡,民尤不忘也。功臣次第,在於首敍,實不在於此,而至有何害之有四子,則不得而應答之意,著於言表,臣於當初回啓時,欲以此爲證,而語煩不果矣。權家,乃反執此,欲爲勝戰之一大助,良可笑也。權家又曰,權幸之守古昌,昭載勝覽,又出於李穡·金安國之語云,此則必有所據,而麗史旣曰,太祖十三年,以古昌城主金宣平爲大匡,權幸·張吉爲大相,記文中,亦曰,爲城主者,金公,倡降麗者,權公云,則卽今所可信者,惟在於前代之史,先儒之記而已,權幸,雖守古昌,安知其必在於金旋平之前也?權家初疏曰,權幸之守古昌,似當在未賜姓之前云,此則猶在臆度難明中,而今則曰,權公,先爲城主之跡,不待一言,亦自辨別云,前後之言,一何不同耶?凡後世之所考信者,在於史籍,而今乃曰,麗史不足徵證,專以勝覽及墓文爲明證,然則歷代之史,皆不足取信,而必以雜出傳記之文,爲證耶?且援引帝王廟及皇明嘉靖年間祫祭時位次,以證以中爲上之禮,又引浦江鄭氏家廟,及朱子答王子合書,以明之,此又有不當然者。凡太廟祫祭時則有此別擧,常時則一從昭穆次序,元非僭擬之地,至於鄭氏家私廟,設或有此制,爲奉其祖禰之位,則二行缺臣雖見聞不博,實非昧於此,而索爲硬說者也,其爲慢侮,亦已太甚矣。權家初疏曰,以中爲主,亦不爲無稽云,此則猶不敢直以爲是,而今則曰,此爲今日大段明證云,前後之言,又何不同耶?權家又曰,三太師神版,未嘗一日屬於官吏之手,而該曹,專據金壽一之疏,不復考實云,此亦有說焉。李滉記文中,有曰,稱其苗裔者,其所以祀於府司,而首吏掌之者,疑有太師之孫,冊爲府吏之時始矣云,此非初屬吏胥,而何至於廟宇之修創,田民之設置,皆出於權氏,果如權疏中所謂,故金家疏中,曾以此爲言,而回啓時,不爲擧論,參酌措辭矣。今則反以該曹,爲掇拾敷衍,吁亦異矣。大槪近千年同享之廟,因一酌先後之爭,金家子孫,徑先投疏,終至於惹起鬧端,此則臣所不快,而旣已上徹下詢之後,則爲有司者,只當據前史遵定論,從公處決而已。其可嫌於卽今形勢之强弱,倒置曲直,眩辭是非,必如其疏中所謂耶?逐條侵斥之語,節節無據,臣不欲與之爭辨,而至如務合一邊之言,決非士夫所敢向人道者,臣雖無狀,必不趨時附勢,變曲爲直,求媚悅而媒進取者也。人之爲言,一至於此,今日世道,誠可寒心,追遠之誠,雖切,告君之言,亦重,務勝之心,雖多,遣辭之際,當謹,安敢指前史爲難信,匿先儒之全文,上以欺君父,又安敢托偏私爲名目,爲箝制之妙計,下以辱有司乎?無非如臣不似,忝居宗伯之重任,自取輕侮之致。且其疏旣下於本曹,臣若在職,則終無回啓之疏,伏乞天地父母,俯賜諒察,亟遞臣職名,以快陳疏者之心,千萬幸甚。臣無任屛營祈懇之至,謹昧死以聞。以上燼餘
上在昌德宮。停常參·經筵。
卯時辰時,日暈兩珥。巳時,日暈,白雲一道如氣,起自西方,橫過日傍,直指東方,長竟天,廣尺許,漸移南方,良久乃滅。午時未時,日暈。酉時,日暈。
夜一更,流星出室星上,入巽方天際,狀如拳,尾長二三尺許,色赤。
以備忘記,傳于安垕曰,湖堂製述居首應敎趙持謙,豹皮一令,三中校理吳道一,虎皮一令,三下副校理朴泰輔,鹿皮一令賜給。
安垕,以宗簿寺言啓曰,曾在戊午年,本寺三行缺厥後己未年分,因本寺提調,榻前陳達,自上特賜京居寺奴婢十口,以爲本寺蘇保之地矣。卽者其中奴太成,厭避本寺之役,與該院下吏,符同,無端移屬於司譯院,不但本寺之於譯院,輕重殊懸,當初賜牌,旣出於特恩,則到今該院之任意移屬,實未知其由。況永勿許斜付之役,明有先朝承傳,而一任廢閣,全不擧行,事之寒心,莫此爲甚。奴太成及掌隷院該吏,囚禁治罪後,依前特敎,奴太成,還屬本寺,而自今以後,則本寺奴婢,依先朝承傳,永勿許斜付之役事,更爲捧承傳施行,何如?啓依啓。
有都目政。吏批,判書李䎘進,參判李敏敍進,參議宋奎濂進,都承旨任相元進。
兵批,判書鄭載嵩進,參判吳斗寅進,參議李東老出使,參知李玄錫進,左副承旨任奎進。
吏批啓曰,今都目政,各岐仕滿應遷者,相避及未準朔監察·禁府都事·刑曹掌隷院郞官,各司久任,時推人員,竝擬,何如?傳曰,允。
又啓曰,本曹郞官及玉堂闕員,今當差出,而可擬之人,乏少,外任·相避,竝擬,何如?傳曰,允。
又啓曰,穩城府使,當以文官差送,而堂上可擬之人,乏少,堂下侍從中,備擬,何如?傳曰,允。
兵批啓曰,京畿水使李枝遠,箇滿之代,今當差出,而擬望之人,乏少,他道兵使·守令中,可合之人,竝擬,何如?傳曰,允。
傳于安垕曰,前後扈從有功勞人,及淸白吏·戰亡子孫,各別錄用事,言于兩銓。
吏批啓曰,藍浦縣監南斗明,加資事,命下矣。未經準職,何以爲之?敢稟。傳曰,特爲加資。
又啓曰,廣州府尹有闕,依近例,令備邊司議薦,何如?傳曰,允。
吏批,以成虎祥爲尙衣別提,尹彙善爲漣川縣監,李萬彬爲鎭海縣監,李之白〈爲〉光陽縣監,張世明爲韓山郡守,呂翼齊爲醴泉郡守,李世甲爲龍潭縣令,金世輔爲新昌縣監,徐文重爲慶尙監司,鄭有徵爲保寧縣監,李寅錫爲學錄。應敎趙持謙,藍浦縣監南斗明,令加通政。金世鼎爲穩城府使,郭文溶爲善山府使,睦昌期爲禮賓主簿,權傛爲宗廟直長,尹一商爲監察,趙門衡爲知禮縣監,魚震陟爲玄風縣監,金萬埈爲報恩縣監,申泰登爲監察,朴銑爲工曹正郞,朴思良爲求禮縣監,楊選漢爲泗川縣監,李筬爲德源府使,申㶅爲順天府使,李台望爲昌原府使,金準翼爲固城縣令,宋基泰爲龍安縣監,柳長元爲禮賓別提,鄭重泰爲典牲直長,宋文挺爲廣興奉事,元徵夏爲監察,金鎭龜爲獻納,金萬吉爲持平,林泳爲修撰,李思永爲副修撰,南有星爲康津縣監,金始慶爲珍島郡守,朴龍見爲禁府都事,李澮爲司宰直長,朴銑爲金堤郡守,李浣爲司䆃主簿,黃釗爲刑曹正郞,曺憲周爲戶曹正郞,許墀爲監察,崔橚爲春川府使,權脩爲襄陽府使,李墰爲引儀,李夢翼爲繕工奉事,兪任重爲司饔直長,李光翼爲工曹正郞,沈攸爲校理,崔世榮爲平陵察訪,朴泰維爲京畿都事,尹以復爲廣興主簿,兪得一爲典籍,鄭庥爲結城縣監,朴重徽爲典牲主簿,鄭楦爲司䆃主簿,崔愼爲司饔奉事,呂奎齊爲漢城判官。穩城府使金世鼎,今加通政。金構爲兵曹佐郞,兪命一爲兵曹正郞,李相殷爲引儀,李文行爲軍資直長,趙泰彙爲司饔奉事,金萬翼爲掌樂主簿,趙祺錫爲司評,權秀萬爲監察,安後相爲刑曹佐郞,南致熏爲修撰,尹推爲懷德縣監,李公傑爲昆陽郡守,安汝器爲刑曹正郞,李碩祚爲禮曹佐郞,申時柱爲軍資主簿,安至爲司宰主簿,徐文徽爲典牲奉事,朴守和爲濟用直長,金萬翼爲新寧縣監,李畬爲弘文博士,李東郁爲兵曹佐郞,洪筳爲東部主簿,辛錫五爲內資主簿,金鳴夏爲禮賓別提,李慶霱爲監察,沈思沉爲尙衣直長,尹濟民爲內資奉事。姑罷。
兵批,南二星爲知事,李正英爲副摠管,申翰周爲羽林將,朴星錫爲訓鍊副正,李夏禎爲都摠經歷,閔增爲訓鍊僉正,張善沖爲僉知,崔爲忠壯將,秦彦珪爲景福假衛將,李萬枝爲白翎僉使,金萬鍾爲羅州監牧官,韓相夔爲江華監牧官,尹商老爲晉州監牧官,李溟翼爲同知,崔山海·金壽元·張萬徵爲僉知,柳文燧付副司果,金得鎰爲碧團僉使,郭齊泰爲鹿島萬戶,尹世衡爲呂島萬戶,宋克悌·咸忠信·鄭克誠·金釴·李坪·元永吉付副護軍,任元耉付副司直,許大昌爲漆浦萬戶,權儔爲京畿水使,洪禹協爲訓鍊判官,崔柱天爲五丈浦萬戶,徐正倫爲龍媒萬戶,成胤童爲慶州營將,崔山海爲車嶺僉使,金夏兼爲位羅萬戶,韓世愈爲方山萬戶,沈之溟爲知中樞府事,李翊相爲同知,盧尙信爲會寧浦萬戶,崔挺達爲神方仇非萬戶,鄭邦彦爲古豐山萬戶,陳智昌爲首陽山城召募別將,崔荊石爲訓鍊主簿,李萬枝爲武兼,鄭世周爲豐德浦召募別將,金斗男爲茂山僉使,趙益昌爲菁川召募別將,鄭暎·金壽祖·南宮爲武兼,李振昌爲五衛將,閔興魯·李相仁爲都摠都事,洪莛爲武兼,朱景參爲山羊會萬戶,朴興宗爲永達萬戶,朴景善爲靑水萬戶,李萱·林潪爲武兼,李希泰·金重三爲宣傳官,李宇挺爲部將,朴廷賓爲守門將,金舜岳爲訓鍊判官,吳順昌爲訓鍊主簿。姑罷。
以許穎爲假注書。
李光迪,以迎接都監言啓曰,卽見遠接使上送路程記及移文,則勅行,今月十八日,自義州離發,開月初四日,當爲入京,而初四日,不入於該曹所擇吉日中,故初五日迎勅事,言于通官,而勅使堅執不許,前站,更言停當云。一日差退,固非難事,初雖有操搪之擧,終不必牢拒,以初五日開諭入京之意,因移于遠接使處,何如?傳曰,允。
掌令尹世紀啓曰,臣實愚迷,全昧世情,冥行摘植,屢遭顚躓,皆臣自取,常懷懼矣。今者同僚,因停啓事,至以見輕引避,臣不勝瞿然之至。頃日與同僚相會時,臣以赤筒論啓,今閱累朔,似難一向爭執云,則同僚,答以吾意亦然,而今日遽停,事體未安,數日連啓後,停止宜矣云。臣依其言連啓之後,又爲簡問,則又答以姑待數日停論云。臣只信同僚欲停之意,已牢,當其停啓時,書送應例之簡而已,初不知同僚別有持難之意,又不知以不見簡爲執言,怪駭之之誚,烏得免乎?且宰臣疏中,非斥臺閣之語,不卽聞知,亦未自列,臣之聾瞽,此可見矣。以此以彼,決難仍冒,請命遞斥臣職。答曰,勿辭。
安垕啓曰,掌令尹世紀,再啓煩瀆,退待物論矣。傳曰,知道。
司諫沈濡啓曰,請還收李淰·陳溟翰定配之命,窮査得實,按法處斷。請還收長連縣監金壽能,特爲加資之命。措辭見上答曰,毋煩。以上燼餘
上在昌德宮。停常參·經筵。
卯時辰時,日暈兩珥。自巳時至未時,日暈。夜四更五更,月暈。
李光迪啓曰,大司憲申晸未肅拜,牌不進上疏,執義沈壽亮,掌令尹世紀引避退待,掌令沈極在外,持平趙亨期呈辭,持平金萬吉未肅拜,今日以監察茶時之意,敢啓。傳曰,知道。
李光迪啓曰,明日,乃賓廳日次,兩司不可不來待,而憲府多官,全數引避退待,諫院,獨有司諫沈濡,而亦呈辭到院,卽爲牌招,使之趁今日處置,俾無臨時窘急之患,何如?傳曰,允。
李光迪,以弘文館言啓〈曰〉,新除授修撰林泳,時在公洪道扶餘地,修撰南致熏,時在慶尙道新寧縣任所,副修撰李思永,以問禮官方在西路,博士李畬,時在京畿驪州地,經筵入番事緊,請斯速乘馹上來事,下諭。傳曰,依啓。李思永,自當上來,姑勿下諭。
有都目政。吏批,判書李䎘,參判李敏敍,參議宋奎濂,都承旨任相元進。以金鎭龜爲吏曹佐郞,李時興爲尙瑞副直長,兪得一爲禮曹佐郞,李泓爲引儀,尹旭單付引儀,李守長爲歸厚別提,李集成爲掌樂主夫,李綸爲活人別提,金光瑨爲直講,金益昌爲司藝,崔商翼爲奉常正,權彭老單付中學訓導,金萬益單付東學訓導,崔翼瑞爲敬陵參奉,李之澄爲東部參奉,韓明遇爲陵參奉,李秀儁爲社稷參奉,鄭是先爲敦寧參奉,閔鎭嵩爲顯陵參奉,權尙珩爲健元陵參奉,魚壽萬爲濬源殿參奉,趙之耘爲金井察訪,宋基學爲司圃別檢,李瑄爲廣興副奉事,尹鼎和爲禮曹正郞,柳時蕃爲典籍,金涔爲貞陵參奉,李㝡爲監察,吳道一爲獻納。
兵批,判書鄭載嵩,參判吳斗寅,參知李玄錫,左副承旨任奎進,參判李東老,出使。以李萬吉爲忠翊衛將,鄭翔周爲宣傳官,鄭東望爲武兼,陳相漢爲武兼,閔之錡爲武兼,漢厚明爲文兼,李枝遠·柳榎·白弘一·韓碩良付副護軍。權管秩,崇義堡張天承,梨洞金起河,黃土岐全任述,甫老知李後靖,甲巖李后靖,寶化堡黃德幹,廣坪李昶大,坡兒宣豪昌,僉知作闕,權說,以許璽爲守門將,柳聖和爲部將,金允光爲武兼,鄭載隆爲武兼,李秀彦單付僉知,權說單付副護軍。
備邊司薦,金鎭龜爲廣州府尹。
持平趙亨期啓曰,臣猥以無似,曾忝本職,初無一言半辭,少答淸朝擢拔之恩,病痼譏深,竟未速違命逋慢之誅,至今追惟,愧懼交積。不意玆者,又有此新除之命,臣誠感激鴻私,豈不欲罄謁愚駑,圖報萬一,涓埃有補,顚躓是甘,而惟是非據之誚,到此益甚,難强之疾,又復纏身,畏義嚴分,二行缺今此同僚之相繼引避,處置歸於臣身,臣於鄭濟先·申曅之事,亦嘗有所聞知矣。其間情節,本不至於宰臣所論之已甚,以此譏斥臺閣之不言,似涉過當。此固不足深嫌,而同僚之引避,旣以此爲辭,則顧臣職名,亦是臺臣之一也。獨不可以叨冒匪久,連呈辭單,曾不少與於言議,爲自解之地,而晏然指列他人之是非乎?昨緣病劇,不能自力詣臺,經宿之後,今始强疾來避,稽慢之罪,益無所逃。請命遞斥身職。答曰,勿辭。
李光迪啓曰,持平趙亨期,再啓煩瀆,退待物論矣。傳曰,知道。
司諫沈濡啓曰,臣於昨日聽批還家之際,重觸暑熱,胸脅猝痛,昏倒床席,不省人事,旣不能自力詣臺,又不可無端闕啓,故尋單請急,不得已也。卽者院吏,以憲府多官,避嫌處置,來言,而觀其避辭,則乃以大司成李選疏中,譏斥臺諫,以不能糾覈申曅之事也。臣未知李選之疏,所由而發也,申曅之當初病重實狀,乃朝紳之所共知,及其差愈之後,則出仕乃是常事,今乃執此爲其罪過,無乃太過乎?然則旣差之後,一向稱病,隱伏私室,果可爲曅之第一義乎?臣以無似,猥蒙諫職,不能論劾之失,與憲臣無異,則其何敢冒居臺席,處置他人乎?請命罷斥臣職。答曰,勿辭。
李光迪啓曰,司諫沈濡,再啓煩瀆,退待物論矣。傳曰,知道。
領敦寧府事金萬基箚子,伏以,臣有崩迫情勢,自前値客使,不得隨參班列,卽今客使渡江已累日,入京不遠,前頭擧動時,摠管,以侍衛將士,與他陪從有別,不可不備員。伏乞聖慈,將臣兼帶摠管,許令遞改,以便公私,不勝幸甚。取進止。答曰,省箚具悉卿懇。許多僚員,自可推移,卿其安心勿辭焉。
領議政六度呈辭。傳曰,安心調理。
李光迪,以兵曹言啓曰,缺稱名人,自金虎門入來,差備門外擊錚,極爲駭愕,令攸司囚禁治罪,同門守門將李莢,常時不能禁斷雜人,以致闌入,亦難免其責,推考,何如?傳曰,允。以上燼餘
上在昌德宮。停常參·經筵。
自卯時至申時,日暈。
藥房提調呂聖齊,副提調任相元啓曰,近日暑熱甚酷,伏未審此時聖體,若何,兩慈殿氣候,亦若何?臣等不勝區區之慮,敢來問安。答曰,兩慈殿氣候安寧,予亦無事矣。大王大妃殿問安。答曰,知道。王大妃殿問安。答曰,無事矣。中殿問安。答曰,知道。
李世翊啓曰,右承旨安垕,以前日古阜郡兼任時事,名入於還上査覈啓本中,不敢仕進,亦不敢陳疏。當此多事之日,不可等待其結末,合有變通之道,敢稟。傳曰,遞差。
任奎啓曰,獻納吳道一,時方詣臺,以爲引見日相値,則雖有入侍避嫌之近規,方帶推緘,以應避之人,不可晏然入侍,此與他避嫌有異,不可不捧入云。此言,亦有所執,勢難一向牢拒,吳道一避嫌,則捧入,正言尹德駿,以母病受由已久,卽爲牌招,使之來待,何如?傳曰,允。
任奎,以都摠府言啓曰,副摠管崔逸,除標信,漢城府坐起進去之意,敢啓。傳曰,知道。傳曰,大臣·備局堂上引見。
上御熙政堂,引見大臣·備局堂上。巳時入侍,右議政金錫胄,行禮曹判書南龍翼,左參贊呂聖齊,工曹判書申汝哲,戶曹判書尹堦,刑曹判書李翊,禮曹參判李師命,左副承旨任奎,副校理李世白,假注書許潁·李三碩,記事官徐宗泰·崔錫恒。
金錫胄曰,陰雨乍霽,蒸熱益甚,聖體,若何?答曰,無事矣。
金錫胄曰,領相在呈告中,左相遭服制,故小臣獨來入侍矣。觀其西路狀啓,則遠接使,中路阻水,未及交迎於灣上,故客使發怒,至於見官禮等事,使不得隨參云。其在待客之道,合有變通之擧,遠接使改差,似好矣。上曰,下備邊司,稟處爲之。
金錫胄曰,伴送使,身病且重,勢難察任,竝改差他人,何如?且館伴,旣以鄭載嵩兼差矣,兵曹,則擧動時,多有主管之事,亦令改差,何如?上曰,依爲之。上二條榻前定奪
金錫胄曰,去番客使出來時,李一善曰,以其莫大之慶,今旣頒赦,則謝恩使,不可不趁卽入送云,而尙今稽延,事涉未妥。拜表之日,初定於今二十四日,而又已差退,故更令日官推擇,則來初一日初七日平吉云,而七日,則差遠矣。初一日,則雖國忌,乃祧遷之位也,以初一日定行,何如?上曰,以此爲之,則好矣。榻前定奪
金錫胄曰,客使入京時郊迎一款,似當豫爲稟定,而卽今閭閻拘忌之疾,雖非大熾,間或有之云。今番則不爲郊迎之意,遠接使處,豫爲分付,何如?上曰,姑觀爲之,可也。
金錫胄曰,伏聞濟州儒生等,以四臣書院請額事,遠來陳疏,而該曹援據勿許疊設之例,防啓允下云。濟州之服屬我國,年代雖久,其實海外絶域也。習俗貿貿,始未得沾被右文之化矣,近來頗事文學,科第連出,且嘗觀感興慕於國朝名賢之嘗至其地者,設院竝祀,以寓景仰之懷,越海千里,復此呼籲,其意誠爲可嘉矣。且其所祀四人,一則文簡公金淨,卽己卯名賢,而被禍謫配者也,一則大司憲宋麟壽,亦是中廟朝名臣,嘗出牧濟州,冤死於乙巳者也,一則文正公金尙憲,宣廟丙午年間,以巡按御史,入海,一則參判鄭蘊,卽光海時抗疏立節之人,謫居此島十餘年,仁祖改玉之初,首以獻納召還,及至南漢講和之日,以刃刺腹,仍自廢不出。今此四臣,俱有文學名節,素爲士林之所矜式者,而海外之人,亦能尊慕,至設俎豆之所,以爲表準之地,則誠是美事,似不可與陸地州縣紛紜疊設者,比而同矣之。禮曹判書南龍翼曰,近來書院之弊,日甚,疊設新設處,竝爲防塞,而今此島儒之請,則有異於他,故回啓中,以四臣之合於同享,絶島之別爲聳動之意,先爲措辭,而事係疊設,依該曹體例以置之,爲結語矣,自上以依允判付,遠島之士,落莫頗多,故大臣有此陳達矣。上曰,先朝,旣有成命,故允下於該曹覆啓矣,海島儒生之請,果異於他處,特許,可也。
守禦使呂聖齊曰,趙師錫爲守禦使時,欲爲造弓,招集外方弓匠,而未及始役矣。小臣,待罪本廳之後,仍令造弓,今已畢役,所當還送,而渠等,必欲待訖修粧後,下去,旣爲留在,故方欲加造弓子,二行缺稍息,依前加出,如何?金錫胄曰,漢城府,亦以朔下料布之難繼,爲悶。至於請報,今若加出五坐,贖木,納於漢城府,筋角,納於守禦廳,則似爲兩便矣。上曰,依爲之。
呂聖齊曰,前廣州府尹徐文重,以山城大闕及時重創事,論報,故備給物力,使之修改,而工役浩大,所費甚多,姑以本廳遺儲,今纔畢役,而外客舍,亦多頹圯處,且望月寺門樓,傾側撐柱,不可不趁卽改造,本廳物力,不敷,他無拮据之路。若得僧通政帖一百五十張,嘉善帖五十張,則可以補用,敢此仰達。上曰,依爲之。
申汝哲曰,仁祖朝南漢扈從軍兵出身之類,年七十以上加資者,到今僅存三十餘人,而旣陞堂上之後,不得隨行於局廳,失其常料,窮無所歸。及臣待罪訓局之後,至於涕泣呼訴,其情誠爲矜惻,朝家旣施優老之典,而未免塡壑之患,則其在念功之道,不忍恝視。依禦營廳出身例,名之以扈從軍官遞兒,以十五人定爲額數,每朔各給六斗料,使之輪回受食,則渠等,庶有保生之路,一年所給之數,亦不多矣。議于大臣及戶曹判書而處之,何如?金錫胄曰,此類,皆是八十病衰之人,雖食國廩,久者或可至四五年,近則數朔,而未死之前,飢餒太甚,情殊可矜。今計其一年所給之料,亦不過七十餘名,其數不多,令該曹特爲覓給,則似好矣。上曰,分付該曹,依爲之。
申汝哲曰,臣頃年待罪御營時,本廳旣無焰硝煮取之路,又無硫黃出處,故許多軍兵藥丸之用,極其浩多。至於以一番習操時所用,言之,火藥,多至百餘斤,常患苟簡,貿用之際,物力亦所難支矣。守禦軍官前萬戶李,居在嶺南,爲人勤幹,熟諳硫黃煮煉之法,故臣於先朝,啓達此意,差送別將之任矣。渠果進心料理,多得募軍,前後所納之數,已至三千斤之多,軍門補用,誠爲不貲。曾前京外硫黃監官輩所納,堇三四百斤,而亦有蒙賞者,且當初差遣之時,以若有成效,則不無論賞之意,分付矣。厥後臣旣遞任,渠亦在喪,終無擧論之事,非但失信,其在激勵之道,合有論賞之典,問于大臣而處之,何如?金錫胄曰,煮納軍門者,其數旣多,不可無酬賞之典矣。上曰,令該曹稟處。
尹堦曰,晉州蘆田,因臺啓革罷,其代,自臣曹計給同宮事,判下之後,臣細考慶尙監司査覆二行缺前後違端,如是明白,則不待更査而後,可知,依前判付,劃給同宮事,啓下矣。第念事係宮家內司,而若不明白處分,則外間聽聞者,必疑其有所偏係之私,此不可不慮處也。似聞鄭檀之放賣其立案於黃男也,所捧之價,正租二十五石云,今若準此數,劃給某樣穀於鄭檀,則渠必無稱冤之端。且黃男買得後,築堰之時,必有多少間所費,計給同堰內一二石落種之地,則可以償勞費之功,朝家處分,亦似得宜,敢此仰稟。上曰,依爲之。
李師命曰,小臣,以宣廟胎峯碑石奉審事,當往林川地,而以其圖形觀之,則前頭,必有改竪之擧。若然,則臣之今行,與道臣相議,豫爲聞見浮石之處,以爲待農隙改造,然後可無累次往復之患,故敢此仰達。上曰,依爲之。
金錫胄曰,大政時,前後扈從有功勞人收用事,每每命下,而丙子時扈從之人,今則年皆七八十餘,筋力已衰,勢難任職。其在酬勞之道,不過付祿,使之得食斗料,而渠輩,每以付料之不均,爲怨,且兵曹十五司勇窠,亦甚零星。今後,則加定二十遞兒,且爲井間,以爲輪回均付之地事,分付該曹,似當矣。上曰,依爲之。遂罷出。以上八條出擧行條
副校理李世白,著作李頤命等,伏以,兩司處置,歸於本館,臣等,方以入直之官,當爲處置,而第於此事,俱有不敢與議之嫌。蓋今日臺臣之相繼引避,只因大司成李選之陳疏,而其疏中,竝斥廟堂,則當初信使北幕之請遞,俱出於大臣,而臣世白,與領議政金壽恒,有舅甥之親,揆以情法,不敢指陳其得失,且李選,又於臣頤命,爲外三寸叔母夫,亦不敢可否於其間。臣等,俱在直廬,旣不得處置,則亦何敢仍冒職次。伏乞聖明,亟遞臣等之職,以便公私,不勝幸甚。答曰,省疏具悉。爾等勿辭察職。
李光迪啓曰,兩司多官,引避退待,玉堂當爲處置,而入直上下番,校理李世白,著作李頤命,俱有不敢處置之嫌,陳疏批下矣。玉堂在外人員,竝爲牌招,使之趁卽處置,何如?傳曰,允。
副提學金萬重,副修撰黃玧等,伏以,臣等,以兩司處置,隨牌詣闕,而今此諸臣避辭,以見斥於大司成李選,爲言,則是非立落,專在於此,而李選,於臣萬重,爲外兄,於臣鈗,爲妹夫,臣萬重,則又與持平金萬吉,爲從兄弟,以此以彼,俱有不敢二行缺答曰,省疏具悉。爾等,勿辭察職。
傳于李光迪曰,長番內官權以重,當爲莫重公事,誤踏啓字,極爲非矣,推考。
任奎,以御營廳言啓曰,近來堂上將官可合之人,乏少,故本廳千摠,不得備員矣。再昨之政,千摠申翰周,移拜羽林衛將,李萬枝,除拜白翎僉使,前頭新軍入番,不遠,敎鍊·習操等事,委屬可慮。李萬枝,自出入本廳,熟諳軍務,新授僉使,姑爲改差,仍察本廳千摠之任,何如?傳曰,允。
李光迪,以禮曹言啓曰,今日大臣·備局堂上引見入侍時,進賀兼謝恩陳奏使拜表,來七月初一日改定事,榻前定奪矣。拜表,則來七月初一日辰時,方物封裹,則今六月二十七日,原粘目中,改付標以入之意,敢啓。傳曰,知道。
李光迪啓曰,以兩司處置,玉堂在外人員,牌招事,命下矣。卽者副提學金萬重,副修撰黃玧,承牌入來,而俱以有相避不敢處置之意,陳疏到院,纔已入啓。校理沈攸,牌不進,校理權斗紀,來到闕外,陳疏出去,而見其疏辭,則乃是安東太師廟爭辨,被斥於該曹,不敢行公之意也。此事,自是公事場辨破之言,則疏末隨參之人,不必深嫌,且不干涉於今此處置之嫌,其疏,則還爲出給,而莫重兩司多官處置,不可經宿。校理沈攸,則居在江外,今日內勢難更爲牌招,校理權斗紀,更爲牌招,使之趁今日處置,何如?傳曰,允。
獻納吳道一啓曰,無狀如臣,濫蒙洪造,忝竊旣多,愧懼常切,諫職新除,又及於屢試不效之身,臣誠感激兢惶,罔知容措。在臣分義,固當承命供職,勉竭駑鈍之不暇,第臣伏見大司成李選疏本,則盛陳北幕厭赴之弊,至比之曩時事,而辭意甚峻。其中有曰,或以史事見遞,或以身病滯行,臣之曾爲北評事也,大臣,以史局事重,啓請仍臣實錄廳之任,則選疏所謂史事見遞者,政是指臣而言也。臺閣言議之地,決非被人指議者,所可抗顔苟處,且臣前忝館職時,適患面部毒癤,屢違召牌,推緘未勘。以此以彼,俱難一刻冒居,請命遞斥臣職。答曰,勿辭。李光迪啓曰,獻納吳道一,再啓煩瀆,退待物論矣。傳曰,知道。
持平金萬吉啓曰,臣之庸陋,最出人下,釋褐未幾,遽忝憲職,臣誠惶愧,罔知攸措。不意玆者,召牌又降,嚴畏分義,不得不趨謝恩命,而第臣以試射無分,方帶推緘,未及照勘,且臣執義沈壽亮,卽臣之內堂兄也,法當相避。以此以彼,俱難在職,請命遞斥臣職。答曰,勿辭。
正言尹德駿啓曰,母病甚重,不得離側,身患且重,無望供仕。諫院·史局等任,浹月虛帶,焦煎之中,悶蹙方深,不意玆者,召命遞降,嚴畏分義,不敢不强起祗赴,而母病所患,尙此沈綿,臣之情理,實無恪勤奉職之勢。外此而復有難冒者,臣頃以違牌,被推未勘,又以省覲,帶職下鄕,應遞之事,已非一端。且兩司多官,以宰臣疏語,相繼引避,臣於近日,屢忝臺職,則其所被斥,與諸臣無異。以此以彼,俱不可一刻晏然,請命遞斥臣職。答曰,勿辭。
李光迪啓曰,行大司憲申晸,持平金萬吉,正言尹德駿,再啓煩瀆,退待物論矣。傳曰,知道。
任相元啓曰,吏曹郞廳來言,承旨有闕,政事,何以爲之?敢稟。傳曰,明日爲之。
任奎啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
遠接使南二星疏曰,伏以,臣行阻水,遲滯之狀,曾已啓聞,此非人力所容,意謂彼亦怒之,不料又以臣與問禮官·延慰使,同時發行,而臣行,後問禮官一日,以爲慢侮勅使,而致此事。然有委折,臣等,十二日黃昏拜辭之後,問禮·延慰,則騎軍營馬,單騎馳去,臣行,則所率員役甚多,勢難以軍營馬充立,出來京營庫,則京畿驛馬,無一匹立待,招號聚集之間,挨至罷漏時,始克作行,臣於是,後問禮等行半日程。又於諸處阻雨之時,水勢暴長,頃刻不同,問禮等行,纔得過涉,而臣行踵至,則橋梁已盡漂去,或取山蹊迂路,或坐水涘終日。臣於是,後問禮等行一日程餘,行過肅川之後,暴漲漸殺,始得疾馳一夜一日,得達龍川,則問禮等行,纔先一日到灣上,臣實不幸,事適湊巧,執迹致疑,其勢固然。臣於此,計沒奈何,而蓋在前儐臣之不及灣上者,指不勝屈,三行缺臣以無狀,猥膺特簡,初頭僨敗,辱國至此,仰畏俯慙,不知死所。且勅使入京後,想必提起臣事,待彼言而處置,無寧自朝廷先罪臣身。伏乞聖明,亟遞臣遠接使之任,新授資給,竝爲還收,仍治臣將命不謹之罪,以嚴國體,以謝彼人,公私千萬幸甚。臣無任惶恐隕越之至,下備邊司答曰,省疏具悉。阻水遲滯,勢固然矣。卿其安心,勿待罪。
備邊司啓目,粘連啓下是白有亦,在前勅行,雖有生嗔發怒之事,其於儐臣,常加禮貌,未有如今日之督過者是白去等,不受名帖,不受見官禮,不許宴享,至於求請供給等事,竝令道臣專管是如爲白臥乎所,今若有踵援此例,驅遣儐臣之習,則尤爲可慮是白置。遠接使南二星,姑先推考,以示自朝廷譴責之意爲白乎旀,仍令與之偕行時,令驛輩多般開諭,期於同心,宜當爲白在果,旣過關西之後,海西監·兵使段,又非前日相熟之人,而遠接使,猶未得干豫接待,則不但站事疏虞,其在事體,亦極埋沒。當日內,重臣一員,特爲發遣,使之疾馳,相會於中和·黃州之間,傳致儐使遲滯,接待齟齬,爲此慰問之意爲白乎旀,儐使之許傳名帖與否,亦爲急先馳啓,以爲更觀事勢稟處之地,何如?啓依允。以上燼餘
右議政金錫胄所啓,向時濟州,有唐船漂到之事,故自島中直爲驅遣,俾不登陸,而形止啓聞之事,亦令勿爲矣。其後乙卯年間,廟議,又以爲他國漂船,旣到我境,則自朝家全不聞知,亦涉乖宜,雖不張皇啓聞,不可不卽報備局之意,更爲分付,而旣謂之聽聞有煩,勿令啓聞,則獨報備局,亦非事體,且因此事,沿海瞭探,遂致解弛,事甚可慮,且卽今又與前時不同,南舶之漂沒於海島間者,率多服屬於鄭錦之類,不可以中華人物論也。今後,則更爲知委,如或有如前漂致之事,使之隨卽啓聞朝廷,以竢處分,何如?上曰,李選疏末,有此所論,欲於大臣引見時,問議而爲之矣,卿言先及,正合予意,依此爲之,可也。
又所啓,今六月十三日大臣·備局堂上引見入侍時,左議政閔鼎重所啓,前歲濟州漂到倭人等,還送于東萊倭時,使之自濟州領付于全羅左水使處,自水營領付于東萊,而毋得逕由於統營,亦不許止留於各鎭浦者,蓋不欲使外國之人,覘視邊圉重地,覆啓之中,別爲措辭,嚴明分付矣。其後得聞漂倭領去者,由閑山內洋,過三千·統營·永登而去云,甚疑訝,未詳虛實。今者三千權管崔準紀,領運漕船上來,故招致備局,問之,則果如前日所聞矣。啓下分付之事,不爲擧行,已極驚駭,至於漂倭領送,則關係邊情,尤不可不愼密,而慢視朝廷號令,任意違越,此非尋常罪犯。其時水使之不爲申飭與否,姑未査出,爲先從〈重〉推考,領去軍官,則令統制使捉致營下,嚴明査問,不遵號令曲折,啓聞處置,何如?上曰,依爲之。
又所啓,得見統制使報狀,則知世浦萬戶柳極,改造戰船,未及限滿,而時萬戶朴而厚,又以戰船儕破,請爲新造。前統制使閔暹,在任時,査問其由,別爲摘奸,則當其改造時,所着鐵釘,稀疏,以致船尾右邊傾仄,左右杉板熏退,將不得駕海,故許令改造,而監色工匠等,捉來決棍矣。今始畢役回泊,依例報知於本司,戰船,乃是軍器之最重者,而不謹造作,以至改造於限前,則當該萬戶,合被重罪,不問萬戶,只治監色,其在軍令,殊甚解弛。知世浦前萬戶柳極,拿問定罪,前統制使閔暹,從重推考,何如?上曰,依爲之。戶曹啓曰,頃日漢城府,以入籍未推刷之類,一如邊民之規,入籍逃亡者,過三人,則勿許解由事,入啓定奪。臣曹,當爲依此擧行,而入籍未推刷之類,若以三人,拘礙於解由,則似無守令之得出解由者,當有變通之意,陳達於榻前,則議于廟堂變通,可也事,傳敎矣。稟議于廟堂,則大邑二十戶中,小邑十戶以上,未推刷者,解由拘礙,宜當云,以此分付各道,仍爲定〈式〉之意,敢啓。傳曰,知道。以上備局謄錄
李光迪啓曰,行大司憲申晸未肅拜,牌不進上疏,執義沈壽亮,掌令尹世紀,持平趙亨期避嫌退待,掌令沈極在外,持平金萬吉未肅拜,今日以監察茶時之意,敢啓。傳曰,知道。
任奎啓曰,今日賓廳日次,兩司當爲來待,而諫院,則獻納姓名缺時方詣臺,憲府,則皆爲引避退待,只有大司憲申晸,持平金萬吉,而皆未肅拜,竝爲牌招察任,何如?傳曰,允。
行大司憲申晸啓曰,臣之疾病彌留,已浹五朔,累蒙恩除,俱未出肅,而瘀血凝滯之症,添劇於暑雨蒸濕之餘,腰脅刺痛,有若衆刀交鑽,晝夜叫呼,轉側須人。頃於嚴召之下,未能祗報,二行缺不得不忍死入來,而左右扶曳,有駭觀瞻,肅謝之際,亦未成樣。以此病狀,萬無入侍前席之望,而旣有違牌之罪,不可仍冒臺席,請命遞斥臣職。答曰,勿辭。以上燼餘
上在昌德宮。停常參·經筵。
下直,海美縣監李以時。
李光迪啓曰,行大司憲申晸,執義沈壽亮,掌令尹世紀,持平趙亨期·金萬吉避嫌退待,掌令沈極在外,今日以監察茶時之意,敢啓。傳曰,知道。
李光迪啓曰,黃州迎慰使蔡之允狀啓,外面書式,有違常規,請推考。傳曰,允。
任相元啓曰,勅行已迫,漣川縣監尹彙善,除署經發送,何如?傳曰,允。
領議政金壽恒七度呈辭。傳曰,安心調理。
大司諫尹敬敎上疏,伏以,臣猥以不似之狀,難冒之實,累瀆於宸嚴之下,自知僭越,無所逃罪,而聖度包容,反下溫批,開諭諄至,臣誠惶隕感激。惟當顚仆爲期,報效萬一,而第念人臣行己之方,廉隅爲重,若不知自守,而惟以承命爲恭,則終至於身名俱辱,廉恥都喪,而其爲淸朝之羞辱,有不可勝言者矣。臣本駑下,百不猶人,而過蒙誤恩,濫廁淸選,則固已貽辱於名器矣。近緣黃震文事,身居諫官之長,而被人僇辱,至於此極,則豈可諉以其事遂已,而不顧廉隅,偃然就列,爲一含羞忍恥之人乎?當初臣之一疏,只欲備陳實狀,使風聞發論之,釋然開悟,被論之人,亦無冤屈之歎,豈敢有偏護營救之意,何嘗有一毫侵攻之語,而不料憲臣輩,不究彼此虛實,便激好勝之心,張皇引避,大加詆斥,而怒氣如山,語不擇發。至以初不竝論爲嫌,終以更査爲請,一避再避,節節層加,實是一彈章,是豈士夫相敬之道,而臺閣事體,亦不當如是也。此莫非臣平日樹立,無以取重之致,臣固自訟之不暇,何敢有尤人之心,而只緣臣無狀,貽辱臺閣,重傷事體,臣雖欲耐辱忍恥,冒沒行公,人之嗤點,當復如何哉?臣之情勢,萬分悶迫,惟當退屛田里,不敢自近輦轂之下,而交印之後,密符在身,褊裨代納,迹涉偃蹇,來伏城外,徊徨次且之際,適遭私戚,服未及成,以致累日稽謝,所帶密符,久留私次,臣之罪戾,至此而又加一節。玆敢冒死呼籲於天地父母之下,伏乞聖慈,諒臣情勢之窮蹙,特令罷斥臣職,以謝人言,以嚴公義,不勝幸甚。答曰,省疏具悉。年少好勝之言,不必深嫌,爾其勿辭,從速入來察職。
李光迪,以備邊司言啓曰,中路別遣重臣,以戶曹判書尹堦,差送之意,敢啓。傳曰,知道。
李光迪啓曰,兩司多官,處置歸於玉堂,而玉堂之官,皆有應避之嫌,校理權斗紀,昨有禁推之命,校理沈攸,以其病勢方重,今又牌不進,而卽聞正言安烒,自鄕入來云,卽爲牌招,使之趁今日處置,何如?傳曰,允。
尹敬敎啓曰,臣之情勢,實爲萬分危蹙,決無冒進之路,敢陳私悃,仰瀆天聽,而聖明不諒,反下溫批,臣誠惶隕,尤不知所處也。顧臣所遭,實非尋常薄物之比,臣身之受侮,固不足恤,而緣此二行缺至以初不竝論爲言,則臣實應爲被論之人也。及其新啓,則又以更査爲請,臣之欺君私護之罪,著矣。其得免彈劾,實緣憲臣之徑遞,而至於蹴踏詬辱之辭,則又非循例相規之類,則臣安得諉以事過,而包羞忍詬,抗顔於臺閣之上乎?交印之後,來伏城外,不但私服未成,顧此蹤跡,決不敢更入脩門,而只緣所帶密符,不敢久留私次,不得已冒沒入謝,臣之無恥,亦已甚矣。將何顔面,忝居諫官之長?且臣曾在湖臬時,以試官事及私債事,兩度推緘,俱未照勘。以此以彼,尤不可一刻苟冒,請命罷斥臣職。答曰,勿辭。
李光迪啓曰,大司諫尹敬敎,再啓煩瀆,退待物論矣。傳曰,知道。
李光迪啓曰,以大司諫尹敬敎避嫌。傳曰,推考蕩滌。
李世翊啓曰,頃日驪陽府院君請對入侍時,以長興庫逋欠蕩滌之意,陳達蒙允矣。近來各司貢物主人,雜物進排之際,諸上司下人輩,中間操扼,討索人情之弊,愈往愈甚,而其中長興庫,尤有難支之勢,不得不蕩減其逋欠,而若無別樣變通之事,則日後亦不免如前之患。當與該廳,相議料理,而癸丑以前,各樣流來無面物種數爻,開錄別單書入,爲先蕩滌之意,敢啓。傳曰,知道。
李光迪,以迎接都監言啓曰,卽見平安監司狀啓,則勅使入京,果爲退定於初五日,而不爲止宿於肅川,必欲留一日於弘濟院,實未知其意之所在,而畿邑之弊,誠甚可慮。初四日留任,初五日入京之意,分付各該司,及京畿監司處,何如?傳曰,允。
李光迪啓曰,正言安烒,牌招不進矣。傳曰,知道。
備忘記,近來朝廷之上,體統大壞,臺閣之上,公道掃地,稍涉難處,則故犯違牌,必欲謀免而後已,良可寒心。乃者兩司多官之引避退待,今已三日,而校理沈攸,再招之下,無意入來,正言安烒,纔又違牌,終不處置,紀綱雖曰陵夷,豈有如今日之甚者乎?誠極駭異,沈攸拿推,安烒遞差後,亦令禁府推考。
政院啓曰,兩司處置,已過數日,尙且稽避,揆以事體,極涉駭然,臣等纔以變通之意,啓稟矣。卽伏見備忘記,有校理沈攸拿推,正言安烒遞差後禁推之命。自前臺臣,雖有違牌之事,待至引避處置之後,或有推考傳旨,下義禁府之時,而未有特遞其職,仍令禁推之擧,此實優待臺閣之盛意也。今日處分,恐涉未安,請亟收正言安烒特遞後禁推之命,以示優容之道,不勝幸甚。臣等,忝在近密,區區所懷,敢此仰達。傳曰,身居臺閣,偃然違牌,無意處置,揆以事體,豈容如是?特遞禁推,實出於警責之意也,勿煩。
李光迪啓曰,兩司引避,已過數日,而大司諫尹敬敎,肅謝後,亦爲引避退待,校理沈攸,正言安烒,今又牌招不進,沈攸,則身病甚重,勢難起動云。安烒,今難更爲牌招,亦在違牌應避之中,此外無他推移之路,合有別樣變通之擧,而係是無前之事,未有可據之例,何以爲之?敢稟。傳曰,安烒遞差之代,明日政,以在京無故人,差出,卽爲牌招,使之處置。
李光迪啓曰,卽者前江原監司鄭始成,遞來,還納密符,故啓請密匣之後,拆見密符,則乃是發兵符也。此必新舊監司交代之際,錯認換來之致,事極可駭。前監司鄭始成,新監〈司〉宋昌,竝從重推考,發兵符,則當令禁軍還爲下送,而密符,則事體重大,發遣宣傳官齎來。以下八九字缺以上燼餘
上在昌德宮。停常參·經筵。
李光迪啓曰,行大司憲申晸,執義沈壽亮,掌令尹世紀,持平趙亨期·金萬吉避嫌退待,掌令沈極在外,今日以監察茶時之意,敢啓。傳曰,知道。
任相元啓曰,小臣,承文院査對進去,下直。傳曰,知道。
有政。吏批,判書李䎘呈辭受由,參判李敏敍進,參議宋奎濂病,都承旨任相元進。兵批,判書鄭載嵩呈辭受由,參判吳斗寅病,參議李東老定州延慰使出去,參知李玄錫進,同副承旨李光迪進。
兵批,以安垕·趙持謙付副護軍。
吏批啓曰,書狀官,例爲兼臺,而居中之人,不得兼臺,亦例也。今此進賀兼謝恩書狀官韓泰東,以本職司僕寺正,今春夏等褒貶居中,兼帶雖已下批,勢難仍帶,而行期已迫,事甚難處,何以爲之?敢稟。傳曰,中考蕩滌,可也。
李光迪,以都摠府言啓曰,副摠管崔逸,除標信漢城府坐起進去之意,敢啓。傳曰,知道。
任相元,以宗簿寺提調言啓曰,宗學考講,自前以十五分以上,爲居首,十分以上,爲之次,紙筆墨施賞,而分數最小之員,從輕重笞奴,無分之員,推考矣。今此春夏等考講勤慢,抄出,則居首及之次分數,皆未滿前規,旣不得入格,則不必施賞,而至於分數最小之員,依例笞奴,其中星坪都正濯·夏城副正樟·夏山副正梓·錦山監善胤,竝無分,推考,何如?傳曰,允。
李光迪,以禮曹言啓曰,曾見穆陵參奉所報,則裕陵陵上莎草,東南間焦黃,長廣各一二尺許,幸蒙雨澤,則不無回蘇之望,而以更觀所報,奉審之意,啓達於榻前矣。卽見所報,則近日傷損處,又至三庫,西邊長廣各一尺許,北邊廣二尺,南邊長三尺廣一尺許,而或有生氣者,或有間間相續萌芽處云。傷損處,合前計之,則至於五庫之多,卽當政府以下奉審,而傷損之處,不無萌芽潛動之意,雨勢如此,亦有濡潤漸長之望,而客行垂到,夫馬廚傳之弊,亦不可不慮,姑觀前頭待參奉更報後,稟處,何如?傳曰,允。
李光迪,以禮曹言啓曰,卽接永昭殿參奉牒報,則今日雨水,殿北階上大松,委倒於北邊行閭上,蓋瓦亦有傷破云。正殿至近之地,有此大松顚仆之患,極爲驚駭,不可無慰安之擧。慰安祭,不卜日來二十七日設行,而所仆之木,所傷之瓦,竝爲斫去修補事,分付,何如?傳曰,允。
李光迪,以迎接都監言啓曰,啓下郞廳刑曹正郞沈益相,除拜天安郡守,典籍許墀,移拜監察,其代,以刑曹正郞黃釗·掌樂院主簿李集成,差下,使之察任,何如?傳曰,允。
正言兪命一啓曰,臣頃忝諫職之日,慘遭喪慽,舊患新,一時增劇,召命之下,竟未祗赴,罪積逋慢,至今惶隕。不意玆者,新命荐降,召牌繼至,嚴畏分義,不得不黽勉趨謝,而所帶推緘,時未聽勘,臣固不敢一刻仍冒。且兩司多官,以被斥於宰臣,相繼引避,臣於曩日,亦嘗忝叨言地,則其所譏斥,臣亦難免。以此以彼,俱不可晏然於職次,請命遞斥臣職。答曰,勿辭。
以正言兪命一避嫌,傳曰,推考蕩滌。
申琓啓曰,正言兪命一,再啓煩瀆,退待物論矣。傳曰,知道。
申琓啓曰,卽者正言兪命一,以爲雖有推考蕩滌之命,曩日亦嘗忝叨言地,被斥於宰臣,與兩司多官無異,不可晏然,引避退待矣。玉堂相避人員之外,無他推移之道,校理權斗紀,卽當更爲牌招,使之處置,而今日日勢已暮,明日待開門牌招之意,敢啓。傳曰,知道。
李光迪,以漢城府言啓曰,近來坊民之役,日漸苦重,都下民怨,不一其端,而至於勅使時,假各色掌,及擧動時客使時,差備軍等役,爲坊民莫大之弊,故不得不陳矣。假各色掌,本以各司奴婢之役,該曹,稱以奴婢數小,移定於坊民,其容入之數,一番勅使時,或至六十餘名,或至七十餘名,坊民收合米布,各自雇立,一名雇立之價,幾至步木一疋,其爲冤苦,莫此尤甚,故前此或因坊民訴冤,或因部官陳疏,依前以各司奴婢,定送事,本府之入啓定奪者,非止一再,而該曹,輒以奴婢數少,防啓不施,雖是坊民應行之役,當此民窮役煩之日,理宜變通。況此坊民,替受各司奴婢之役,其弊日滋,勢將難保。自今番勅使時,爲始,假各色掌之役,令該曹,毋論諸上司奴婢,通融定送,以復前日例,而差備軍,則例以京案付有廳軍後,騎·步兵立役者,其來已久,近年以來,該曹,稱以京案軍數小,責立坊民,雖給役價,一日之價,不過木綿數尺,坊民等過役之後,爲此數尺之木,不爲待令受去,故所謂役價,皆歸於本曹下吏之手,弊實不貲,事極寒心,而客使時,則自初度習儀,至三度習儀,其間近則五六日,遠則八九日,每度必有點檢之擧,故二行缺此亦坊民之所難堪也。今後,則一依前例,以京案付軍兵,差定差備軍,而此等弊端,雖自本府入啓變通,該曹防啓,歸於勿施,今此各色掌差備軍變通事,則令廟堂參商事勢,定式變通,以除坊民呼冤之端,以繩該曹防啓之弊,何如?傳曰,允。
副提學金萬重,副校理李世白,副修撰黃玧,著作李頤命等,伏以,臣等,伏見昨夕備忘記,有校理沈攸拿推,正言安烒特遞禁推之命,臣等,竊以爲未安也。近日兩司處置,尙此稽延,而儒臣·諫官,相繼違牌,終無出場之時,揆以事面,誠極駭然,宜聖明,有此警責之擧也。然而情有可恕,事關體貌,則固宜寬假,以示優容之意,不可遽加譴罰,以傷體下之仁也。伏聞沈攸,以衰老之人,甫脫衰麻,風病在身,禫月未踰,病未難强,哀有未盡,陳章見阻,情事未達,而嚴召荐降,徊徨未承,自不覺其犯分之歸,是豈出於聞命偃蹇,當事圖避之計者哉?朝家用罰,當原其情,特命拿推,不已過乎?至於安烒,則係是臺官,昨者政院還收之請,欲存事體,而未蒙反汗,固知聖意,雖在於振勵,其於優待臺閣之道,恐不當如是也。臣等,嫌未處置,辭不獲遞,固將悶蹙緘默之不暇,而竊見聖上處分之間,有欠平恕之意,故敢陳區區所懷,以冀裁幸。臣等,不勝惶恐。取進止。答曰,省箚具悉。已諭於昨日政院之批。沈攸事,當視供辭而處之矣。以上燼餘
上在昌德宮。停常參·經筵。
懿仁王后忌辰齋戒。
任相元啓曰,領議政八度呈辭,到院,而以國忌齋戒,留院之意,敢啓。傳曰,入之。
申琓啓曰,行大司憲申晸,執義沈壽亮,掌令尹世紀,持平趙亨期·金萬吉避嫌退待,掌令沈極在外,今日以監察茶時之意,敢啓。傳曰,知道。
領議政金壽恒八度呈辭。傳曰,罄竭至意於前後箚單,而顧予誠薄,未回卿心,良用慚赧,罔知爲諭。噫,卿試觀今日之國事,是何等時耶?時勢岌嶪,艱虞溢目,生民困悴,怨咨朋興,內無可恃,外多可憂,當此之際,君臣上下,早夜兢惕,孜孜圖治,猶恐其不濟,矧卿以宿德弘量,致位三年,不思得以扶顚持危之策,遽因一時之微恙,連章丐閑,有若袖手傍觀者然,是豈平日所望於卿者,而亦有乖於追先帝報陛下之義也。北使渡江,酬應倍緊,首席久虛,公務多滯,豈可曰,在家不知,而一向恝視乎?雖日呈十章,萬無釋負之理,須體思想之懷,安心勿辭,亟斷來章,速出論道,以副企望,以濟時艱。仍傳曰,遣承旨傳諭。
行都承旨任相元請對,傳曰,引見。上御熙政堂,都承旨請對入侍時,假注書許潁,記事官徐宗泰·崔錫恒。任相元曰,小臣,冒居承文院矣,昨見査對文書,則無大段錯誤處,而旣以今月二十四日書之,今若改書以來初一日,則其間日字已迫,改書之際,必有窘急苟簡之弊,玆以此意,相議于領右相,則仍存無改似好,而事涉煩弊,欲令小臣請對陳達,故敢此仰稟。上曰,許多文書,今若改書,則勢必苟簡,仍存,好矣。遂罷。
尹以道啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
申琓啓曰,臣承命往諭于議政府領議政金壽恒,則以爲臣之請急,非有他故,只緣賤疾危痼,陳力望絶,職務久曠,瘝官罪重,不得不冒昧煩籲,而誠意淺薄,未格天聽,辭單累上,尙靳兪許,進退路窮,悶蹙罔措。不意聖明,過加恩數,一旬之中,承宣再臨,十行御札,開示丁寧,其所以慰諭責勉者,出尋常萬萬,此豈愚賤如臣,所敢承當者哉?臣拜稽奉讀,感戴震惕,不覺泣涕之沾襟也。臣之卽今病勢,實無强起奔走之望,而聖諭至此,客行且迫,一向退伏,亦非分義之所敢安,賴天之靈,數日之間,如得少蘇,謹當扶曳趨命,以俟進退,如其所患,終難以自力,則區區此願,恐未免孤負。臣於此,亦不敢自必,只增惶隕之至矣,敢啓。傳曰,知道。
尹以道啓曰,實錄纂修之役,時日爲急,而行副護軍李翊相堂上啓下之後,累呈辭疏,尙未行公,卽爲牌招,使之察任,何如?摠裁官之意,亦如此,敢此仰稟。傳曰,依啓。
尹以道啓曰,實錄廳堂上行副護軍李翊相,牌招不進矣。傳曰,更爲牌招。
兵曹口傳政事,以吳道一爲副司直,尹德駿爲副司果。
李光迪啓曰,大司諫尹敬敎,持平趙亨期,牌招不進矣。傳曰,知道。
李光迪啓曰,兵曹郞廳來言,闕內各處,入直軍士,巡檢云矣,敢啓。傳曰,知道。以上燼餘
上在昌德宮。停常參·經筵。
懿仁王后忌辰齋戒。
李世翊啓曰,小臣封裹進去,下直。傳曰,知道。
尹以道啓曰,都承旨任相元,以親病陳疏到院,左承旨李世翊,以方物封裹,議政府進去,左副承旨任奎,落傷甚重,右副承旨申琓,亦以病不來,廳中,只有臣以道,同副承旨臣李光迪,出納之際,殊涉苟簡,右副承旨申琓,卽爲牌招,使之察任,何如?傳曰,允。
京畿監司鄭載禧,以宗廟·永昭殿·山陵今月令薦新稻米等,限內不得封進事,狀啓。傳曰,勿待罪事,回諭。
尹以道,以承文院官員,以左·右相意啓曰,在前使臣行期,差退於文書修正之後,則所塡日字,雖與拜表相違,仍爲發送,故今番亦依此例爲之之意,昨已啓稟允下矣。卽者使臣,慮有意外之事,來言于臣等,必欲以拜表日子,改塡於文書,事宜愼密,當從其言,而許多表咨,勢難改書於兩日之內,分付該院,爲先寫出表文數張,俾及於拜表之時,其餘文書,則待其修正,追後下送於行中,何如?傳曰,允。
江原監司宋昌,到界進上,平海郡物膳領來色吏孫尙行等五名,到丹陽地馬津渰死,而中路遭患,實出意外,元非無緣闕封之致,事係進上,平海郡守蔣諒罷出事,狀啓。傳曰,事極驚慘,令本道各別恤典擧行,而該邑守令,元非所失,勿爲罷出。
李光迪,以實錄改修廳言啓曰,本廳郞廳尹德駿,以親病屢度呈狀,久不仕進,姑爲改差,其代,以禮曹佐郞兪得一差下,令該曹口傳兼春秋下批,何如?傳曰,允。
吏曹口傳政事,以兪得一爲實錄兼春秋。
尹以道啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
持平趙亨期啓曰,臣之空疏愚劣,不合於今日淸顯之選,臣猶自知物議之嗤點,固其所也。春間臣名之忝叨憲職也,人有竊議其不稱者,人言如此,而猶且冒昧苟進,臣雖疲駑,亦有所不屑於此者,坐違君父之召命,自速逋慢之重誅,此豈分義之所敢安,而亦豈臣之所欲哉?誠有疾病之難强,亦緣笑罵之可畏,到今難冒之勢,與前無異,日者承牌出肅,蓋出於感激鴻私,嚴畏分義,欲一祗謝恩命而已。惟此冒沒之誚,實爲士夫之深羞,區區迷謬之見,久已內決於心,雖以此獲譴於上下,亦有所不敢徑出者,而況腰脾麻痺之症,已成根柢,兼又暑泄重發,數日之內,眼胞之瘡,髮際之腫,種種痛苦,一時倂作,盥櫛莫施,冠巾俱廢。以此病情,尤無自力之勢,嚴召之下,又不克祗赴,臣罪至此,萬殞難贖,臣於此,又有慨然而自傷者。噫,今日是何等時也?上天之譴告,至矣,下民之困竭,極矣。朝廷之擧措,每失大體,搢紳之論議,日漸乖張,外而疆場,多可憂之端,內而人心,有土崩之勢,人才卑下,莫可倚仗,俗習之浮靡,末由捄正。本源之計,長久之策,擧朝茫然,已形之災,必至之禍,婦孺,亦知有百憂之共萃,無一事之足恃,豈徒有識痛心,志士釀淚而已哉?臣於此時,蒙二行缺百隷之惰偸,公心誠意,不足以調衆論,而導一世於寅協。上無以取信於君父,下不能見重於儕友,譏疵橫生,旣不可以冒恥抗顔,痰病纏身,又無望於陳力就列。一則曰呈告,二則曰違牌,罪積於慢命辜恩,迹涉於占便避辭,平生願忠之志,到此掃地。近日最弊之習,未免身蹈,臣實自悼,撫躬悲涕,前譴未滌,後戾須大,跼地危蹙,甘伏刑章,俟病小間,今始艱難未避,違遨之誅,益無所逃,請命亟遞臣職。答曰,勿辭。
李光迪啓曰,持平趙亨期,再啓煩瀆,退待物論矣。傳曰,知道。
執義沈壽亮啓曰,持平趙亨期,引嫌而退。避辭見上屢授臺職,公議可見,到今引嫌,殊涉過當,傷時悶俗,辭意感慨,其所蓄積,亦可想矣。出身事主,蓋欲有爲,言行道行,足以自效,而呈告違牌,必遞乃已,揆諸道理,未知其可,旣違召命,勢難在職。請持平趙亨期,遞差。答曰,依啓。
上在昌德宮。停常參·經筵。
仁穆王后忌辰齋戒。
夜二更,流星出北斗星下,入艮方天際,狀如鉢,尾長二三尺許,色赤。
李光迪啓曰,大司憲,掌令一員,持平二員未差,執義沈壽亮式暇,掌令沈極在外,今日以監察茶時之意,敢啓。傳曰,知道。
尹以道啓曰,左副承旨任奎,昨曉詣闕之時,落馬重傷,不能運動,旬日之間,決難行公云。當此勅行將迫,廳中多事之日,似當有變通之道,敢此仰稟。傳曰,改差。
尹以道,以司饔院都提調意啓曰,勅使時,親臨宴享一事,本院專掌擧行,而提調郞廳,數少,故至於加出假提調·郞廳。各有差備,除本司仕上直,差祭八九字缺自是國朝以來遵行之事,蓋爲客使親臨宴亨,事極重大故也。今番勅使時,親臨宴禮節目,及習儀等事,依前例排日啓下,今方擧行矣,卽者以本院提調二員,郞廳五員,塡差於秋享大祭獻官及執事,而明日誓戒,與宴享習儀,相値,至於七月初三日,宴享三度習儀,又與祭享隸儀,相値,勢難推移,已極可慮。隸儀後行祭前,勅使入京,則受勅後應行茶禮矣。其間,又必有設宴之擧,則各色差備,決不可闕員,故提調及郞廳,祭官減下之本院提調,具由移文吏曹,吏曹托以無推移之路,終不改差,莫重親臨大禮,將未免顚倒生事之患,委屬可慮。本院提調·郞廳,祭官之任,依事目改差,自今以後,宴享節目,啓下後,則雖値多事之時,本院實·假提調·郞廳,毋或遷動,以遵舊例事,捧承傳施行,何如?傳曰,允。
以平安監司,三登入作,桂福春等三人,渰死狀啓,傳曰,溺死人等,令本道各別恤典擧行。
李光迪,以御營廳意啓曰,今此三番軍兵及九番別馬隊·別破陳等,射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
大司諫尹敬敎啓曰,庸陋如臣,濫叨匪據,負乘致寇,理所必至,自侮人侮,莫非滄浪,自訟不暇,何敢尤人?惟是憲臣詆辱之辭,實非尋常細故之比,且在應論之科,又添欺君之罪,則雖在庶官之列,尙不敢晏然,況此所叨之職,旣是諫官之長,則豈敢不恤公義,不顧廉隅,冒沒承命,重貽臺閣之羞乎?臣雖無狀,粗識分義,嚴召之下,豈不知行不俟駕之道,而顧念重被醜詆,爲世僇笑,冒恥就職,決不可忍爲。寧以此獲罪於公家,實所甘心?徊徨次且,終不敢冒進,此豈私分之所安,而忠心之所欲哉?實出於窮蹙,而逋慢之罪,萬死難贖。昨患暑癨,終日昏倒,經宿之後,俟得少歇,今始扶曳,冒死自列,臣之罪戾,至此尤大。請命罷斥臣職。答曰,勿辭。
李光迪啓曰,大司諫尹敬敎,再啓煩瀆,退待勿論矣。傳曰,知道。
正言兪命一啓曰,大司諫尹敬敎,以庸陋如臣,濫叨匪據,負乘致寇,理所必至,自侮人侮,莫非滄浪,自訟不暇,何敢尤人?惟是憲臣詆辱之辭,實非尋常細故之比,且在應論之科,又添欺君之罪,則雖在庶官之列,尙不敢晏然,況此所叨之職,旣是諫官之長,則豈敢不恤公議,不顧廉隅,冒沒承命,重貽臺閣之羞乎?臣雖無狀,粗識分義,嚴召之下,豈不知行不俟駕之道,而顧念重被醜詆,爲世僇笑,冒恥就職,決不可忍爲。寧以此獲罪於公家,實所甘心?徊徨次且,終不敢冒進,此豈私分之所安,而臣心之所欲哉?實出於情勢之窮蹙,而逋慢之罪,萬死難贖,昨患暑癨,終日昏倒,經宿之後,俟得少歇,今始扶曳,冒死自列,臣之罪戾,至此尤大。引嫌而退。情勢難安,姑置勿論,召牌不進,在例當遞,請大司諫尹敬敎,遞差。答曰,依啓。
領議政金壽恒,伏以,臣頃見大司成李選疏本,極陳北幕海价屢易之失,其敢謂以史事見遞者,吳道一也,以衄血見遞者,申曅也。兩人之遞,皆臣所請,則臣於此,理難晏然,而方以疾病,請急不暇,及此等事,且不欲呶呶分疏,以重傷事體。今者臺閣諸臣,相繼引避,紛鬧未已,究厥所由,罪實在臣,臣安得泯默而已乎?史局堂郞之移換外任者,啓請仍留,非始自今。北閫參佐,雖是選仕,而其視國史贊修,則輕重自別,臣之啓遞道一,蓋出於此,非爲其憚行而曲循其私也。至於申曅之病,臣初因諸醫而聞之,從而審問,人無異辭,臣徒聞其目前危篤之狀,不能豫度瘳復之期,恐致儐行狼狽,不得不請遞,此亦只爲使事之重,非有他意也。然出塞之行,泛海之役,俱非人所樂赴者,而未免頻數遞改,則外人之竊議指斥,固無足怪,而若其前後曲折,有如此者矣。今選之疏,一則曰傷損事體,一則曰擧措乖謬,雖其不知迫切之辭,只以見欺爲目,而卽此二字,亦足以資人笑侮,其何可靦然仍據大臣之列乎?懇乞聖明,罷臣職名,以謝人言,以尊國體,不勝萬幸。且臣於引罪之章,不宜贅及他辭,而苟有孔懷,亦不容自隱也。日者備局郞,以僚相言,來示廣州府尹薦望,而問其可否,金鎭龜之名,亦在其中。臣不無所欲商確者,而病伏乞免之中,嫌於干涉朝政,只得泛然回報矣,畢竟睿簡,歸於末擬。鎭龜,才地本非不敢,此任,在前由郞署而直陞方伯·府尹者,亦非一二,則今玆除命,未爲不可,而第念鎭龜,釋褐登朝,以月計之,猶未滿二歲,而遽陟二品之職,晉擢太驟,旣非政體所宜,恩點越次,尤致物情之惑,臣誠爲鎭龜深惜也。王朝,宋之名臣,而其進用朝士,必曰,誠知此人,然歷官尙淺,且數行缺稍久,然後擢而用之,則群情翕然,靡試不宜矣。顧乃汲汲超陞,恐非所以愛惜成就之道也。殿下,如不以臣言爲妄,試詢諸大臣而裁度之,幸甚。取進止。答曰,省箚具悉卿懇。李選疏論兩人事,臆逆太甚,殊未穩當,於卿有何引嫌之理乎?金鎭龜事,實慮官方之太驟也,不可採施焉。卿其安心勿辭,速出論道,以副至望。仍傳曰,遣史官傳諭。
尹以道啓曰,領議政箚子批答,遣史官傳諭事,命下矣。今日夜深,明日待開門傳諭之意,敢啓。傳曰,知道。已上燼餘
上在昌德宮。停常參·經筵。
自巳時至申時,日暈。
下直,善山府使郭文溶。
申琬啓曰,大司憲未差,掌令一員,持平二員未差,執義沈壽亮式暇,掌令沈極在外,今日以監察茶時之意,敢啓。傳曰,知道。
有政。吏批,判書李䎘呈辭受由,參判李敏敍,以承文院提調査對進去,參議宋奎濂,右承旨尹以道進。
兵批,判書鄭載嵩呈辭受由,參判吳斗寅式暇,參議李東老病,參知李玄錫,右副承旨申琓進。
吏批啓曰,判書李䎘呈辭受由,參判李敏敍査對進去,小臣獨政未安,何以爲之?敢稟。傳曰,只出緊任。
吏批,以崔寬爲大司諫,李翊爲大司憲,黃玧爲獻納,金構爲持平,金萬吉爲正言,尹敬敎爲承旨,申懹爲掌令,任元耉爲持平,金德遠爲刑曹判書,吳道一爲校理,金鎭龜爲副修撰,成瑨爲兵曹正郞,兪得一爲兵〈曹〉佐郞,李邰爲刑曹正郞。
兵批,以尹敬敎·尹世紀付副護軍,申晸·任奎·金萬吉·趙亨期付副司直。政畢。
吏批啓曰,靈光郡守李增拿推之後,交代差出矣,今有帶職放送之命,催促還任之意,敢啓。傳曰,知〈道〉。
又啓曰,廣州府尹金鎭龜,旣已改差,所授加資,依例還收之意,敢啓。傳曰,知道。
又啓曰,廣州府尹金鎭龜,旣已改差,其代,依近例,令備邊司議薦,何如?傳曰,允。
尹以道啓曰,近日廳中,位甚不齊,都承旨任相元,以祖母病患陳疏,纔有救護之命,左承旨李世翊,奉命出仕,同副承旨李光迪,式暇出去,廳中,只有臣以道,右副承旨臣申琓,出納之際,事多苟簡。新除授左副承旨尹敬敎,卽爲牌招察任,何如?傳曰,允。
申琓,以御營廳言啓曰,本廳三番前部後司屬慶尙左道二哨,右道三哨,合五哨軍兵,及京案各差備逢點實數,一千一百六十五名,黃海道四十八名,已爲整齊矣。來七月初一日,與右司軍兵替代後,舊軍放送之意,敢啓。傳曰,知道。
申琓,以宣惠廳言啓曰,宗廟·永昭殿·翼陵薦新,嶺南稻米,例於六月內封進矣,今年節早,未及産出,限內不得封進之意,敢啓。傳曰,知道。
尹以道,以實錄改修廳言啓曰,纂修畢役,今雖尙遠,已修正者,亦已過半,不可不隨卽印出,自來七月初一日,印出始役之意,敢啓。傳曰,知道。
尹以道,以宗親府言啓曰,本府,雖稱上司,殘弊莫甚,只以若干典僕,接待諸宗,猶患不足矣。其中奴子五名,則參於今番保社原從,已爲免賤,二名,則被抄於各殿別監,一名,以紗帽匠,自尙方啓下。本府形勢,甚極悶慮,令該院擇其京居壯奴,可合於使喚,此數劃給本府,俾令上司,得成模樣,何如?傳曰,允。
尹以道,以實錄改修廳言啓曰,都廳郞廳金鎭龜,前日政,移拜廣州府尹矣,今已改正,都廳之任,仍爲缺令該曹口傳兼春秋下批,卽爲牌招察任,何如?傳曰,允。
吏曹口傳政事,兼春秋金鎭龜。
咸鏡監司,以奴婢身〈貢〉減捧守令特推事,辭職狀啓。傳曰,勿辭察職事,回諭。
執義沈壽亮啓曰,臣伏見大司成李選上疏,大槪,則以臣爲偏護私友,卽又得見其疏本,一則曰替人分疏,一則曰周遮救護,至比於漢吏之舞文,所以譏斥臣者,不一而足,臣不勝駭惑焉。臣豈不知越海使价之頻數遞易,有損國體,亦豈不知選之此論,出於杜後弊勵臣節之意乎?第申曅之事,則其托病圖免,臣所不能知也,且選之前疏,有云信使在京,則隱伏私室,及其踰嶺向南,則出而供職,形迹之可疑,如此,而臺閣之不能糾劾,臣愚以爲論人之道,不當如是迫切,故於引避之辭,略論其意而已。臣雖無狀,豈有爲私友分疏救護之理,而一言之發,便使人怒氣相加,譏斥至此,無非臣平日不能見信於人之致也。自反愧恧,無所歸咎,身居言地,偏護私友,人臣之罪也,無過於此,況所謂舞文者,卽奸猾不法之吏,所爲耳。如此而苟冒於臺閣侍從之列,豈不大爲淸朝之羞哉?決不可一刻晏然,請命遞斥臣職。答曰,勿辭。
尹敬敎啓曰,執義沈壽亮,再啓煩瀆,退待物論矣。傳曰,知道。
獻納黃玧啓曰,臣以李淰·陳溟翰定配還收事,累日論列,而未蒙允兪,臣竊未曉也。兩人所犯,果無明白顯著之迹,而又無據事覈實之端,則直令全釋,可也。旣知其無罪,而仍施以編配之罰,此豈今日恤囚之意乎?旣令編配,則猶以兩人,謂不爲無罪也,犯贓之律,國有常法,豈可以容貸贓吏,爲弭災應天之道乎?況以文案觀之,則監色所供,雖不足取信,而至如倭供雜物之價,以某物出給之事,及小名成冊之相左,出尺規例之有無,則自有更査之端。按驗歸一,本非難事,則更査未畢之前,徑施徒配之律,虛實輕重,兩無所據,朝家擧措,不宜如此。請還收李淰·陳溟翰定配之命,窮査得實,按法處斷。本院,以長連縣監金壽能加資還收事,有所論列矣。聖批,以邊將,皆不能善爲瞭望探候,無一人馳報,壽能,獨能趁卽馳報,故特爲加資,爲敎,臣竊惑焉。壽能之獨能馳報,臣非不知,而邊吏之申報邊事,乃其職分之所當爲也。或有慢不致察,不卽致報者,則國有邊邑,皆當有瞭望之擧,則偵探報知,自是邊吏之常事。其間本無別樣善處之事,則有何功勞之可紀,而至於論賞乎?自前邊上之事,將吏之探報者,何限,而未聞有因此賞加之時。朝家賞罰,必當其功罪,然後可爲勸懲之道,而今壽能,只以一丈文報,遽爾加賞,設令壽能,果能設機追捕,則殿下,將何以加其賞乎?壽能之獨能馳報,可幸無罪而已。以此論賞,誠無意味,爵賞重典,不可輕施,成命之下,物情俱駭。請還收長連縣監金壽能,特爲加資之命。答曰,勿爲煩論。
司諫院沈濡啓曰,臣伏見大司成李選之疏,則拈出臣前日避辭中語,大加侵斥,而至以週遮掩護,恣意侮弄等語,肆意蹙踏,不遺餘力,臣於此,不勝驚愕之至。申曅之當初得疾也,臣忝在玉署,同入講筵,目見其衄血奔出之狀,後過後旬,臣往問其疾,則雖得少差,猶在危境,此亦臣所目見也。大臣,以此病狀,陳達請遞,則臣不敢疑其見疑,而亦未知其爲曅之罪也。當初所陳,實是據臣所見,則其所謂周遮救護,臣實未解也。及其旣差之後,出而供仕,便是常事,士夫間處身行事,自當如是而已。若使曅,揣知出代之後,必無復改之理,而試陳一疏,姑請自行,內欺其心,外遮人疑,則果合於誠心直道者乎?至如漢吏之舞文,臣尤不知其引喩之何意也。所謂舞文,蓋疾漢吏之法深劾者也,然則不爲鉤摘之論者,反爲舞文之歸,而拘深發隱者,乃可爲平恕之道乎?今選之疏,語不擇發,專務詆斥,必立己見,凌蔑臺閣,此豈士夫相敬之道,亦豈平心論事之意哉?臣竊爲選惜之也。臣以無似,待罪言地,被人侵斥,乃至此極,何敢一刻仍冒臺席乎?請命遞斥臣職。
獻納黃玧啓曰,卽者憲官及同僚,以被斥於大司成李選,引避退待,處置歸於臣身,而大司成李選,卽臣之同生妹夫也。揆以法例,不可可否於其間,請命遞斥臣職。答曰,勿辭。
尹敬敎啓曰,司諫沈濡,獻納黃玧,再啓煩瀆,退待物論矣。傳曰,知道。
行都承旨任相元,伏以,前者累以祖母之病,披瀝危衷,每請省覲,而輒蒙溫批,得諧私願,臣常感激,殞結圖報。祖母,自春以來,夙疾沈綿,日就澌惙,適有天幸,扶舁還京,而臣於此際,猥忝喉司,非不知控辭,而祖母所患,無朝夕難救之症,故黽勉供職,今已一月餘矣。缺元氣如縷,食飮全廢,合眼伏枕,昏不省事,已致危急之境,臣以此情理,亦何忍頃刻暫離也?當客行已迫,朝家多事之秋,苟非萬分切蹙之勢,何敢干冒宸嚴,陳辭自解乎?伏願聖慈,諒臣至情,亟遞臣職名,以便公私,則臣千萬幸甚。臣無任惶悚祈懇之至,謹昧死以聞。答曰,省疏具悉。卿其勿辭救護焉。
大司成李選,伏以,臣猶記數十年國家之綱紀,士夫之風習,尙不至於今日之漸紊而益渝,命令之下,人莫不祗若矣。夫何改紀以來,乃有不然,凡於塞上海外之行,未見有受命坦坦而去者,遞易紛紜,人皆嗟咄,而最其衄血而免者,物議尤騰,故臣敢爲明主一言斷〈?〉意在於杜後弊勵臣節,亦豈訐人之私,而故爲劾覈之論哉?今見臺臣引避之啓,率是替人分疏之語,而其所以詆臣斥臣,不一而足,臣實瞿然,不知所圖。第至以臣,謂其人,病雖差而不能蟄伏,爲非,又或以病差而蟄伏,非第一義,爲言,其所以互相周遮,而救護焉者,無非反臣之意,恣僞侮弄,有若漢吏之舞文,則臣於此,不得不更有說矣。夫衄血,乃病之急者,病急,則人必死矣,人不死,則血不止矣。未有閱月衄血而不死者,又未有血止閱月而不差者,非謂當初之衄血,已涉疑似,其病勢之差歇,可占遲速,及其差歇之後,卽出而供職,陳疏之請行,則朝廷已差他人之後,未必又許其行,而於其身之自處,則可謂綽綽,亦足以絶人之私,而不此之爲,一向廢伏,絶迹朝端,有時出入,未免見露於人眼,乃其從仕,竟復信使之踰嶺,則臣未知此眞無愧於誠心直道,而士夫處身之第一義,亦果如此而已乎?至於鄭濟先之事,則今聞其失,在於圖遞,而不在於圖差。蓋圖差,非其實狀云,然則臣終難免論人不審之失矣。非徒此也,臣累日暑感之餘,又經五次毒痢,眞元大敗,筋力薾然,史局之赴,如隔弱水,何可以臣之故,而不卽變通,致有史事遲延之弊哉?況臣又有槐院提調之命,此乃文苑淸選之地,實非如臣鹵莽者,所可承當。聞命以來,尤極兢惶,伏乞聖明,俯賜諒察,將臣本兼諸務,竝許遞改,以便公私,不勝幸甚。臣無任戰灼祈懇之至,謹昧死以聞。答曰,省疏具悉。當初論斥,已欠平恕,而到今呶呶,尤未知其妥當也。卿其缺答應敎趙持謙疏曰,省疏具悉。缺典,疏末事,令廟堂稟處,爾其勿辭察職。郞廳李瑞文校正。郞廳丁志復書。
上在昌德宮。停常參·經筵。
謝恩,正言金萬吉,掌令申懹,持平任元耉·金構,大司憲李翊。
正言金萬吉啓曰,譾劣如臣,荐蒙誤恩,纔遞憲官,旋叨諫職,循省涯分,惶悚罔措。唯當奔走供仕,以效萬一,而第臣前帶推緘,尙未照勘。且憲臣及同僚,以被斥於大司成李選,相繼引避,今當處置,而李選,卽臣之外兄,執義沈壽亮,卽臣之內兄也,其在法例,不可可否於其間。以此以彼,俱難仍冒,請命遞斥臣職。答曰,勿辭,推考蕩滌,退待物論。
正言兪命一啓曰,昨今憲臣及同僚,相繼引避,臣當處置,而臣於此,今不敢可否者。當初李選疏中,以臺閣之不爲糾劾申曅,大加非斥,則臣亦嘗忝居言地之人也,其所被斥,與諸臣無異,故日者之避,旣以此自列矣。卽今在臣之道,唯當引避之不暇,其何可晏然處置乎?請命遞斥臣職。答曰,勿辭,退待物論。
掌令申懹啓曰,臣於病伏之中,祗承召牌,强疾來謝,而第於同僚及諫官之處置,有不敢可否之嫌。李選前疏中,以申曅事,重加譏斥於臺閣,則臣以曾前屢忝言地之人,其所被斥,實與諸臣無異,唯當自列之不暇,何可晏然職次,處置他人乎?請命遞斥臣職。
持平金構啓曰,臣之庸下,百不如人,忝竊科第,已愧非分,而時月之間,荐蒙恩除,感激鴻私,報答無路,夢寐之外,新命又下,惶蹙隕越,益無所措。不意召牌繼降,嚴畏分義,不得不趨詣,而顧此風憲重任,不可決如臣陋劣,所可濫叨。雖或公朝過擧,誤恩橫加,而在臣私義,何敢以倖爲榮,不量己分,冒沒承當,以玷名器,以速官謗乎?且持平臣任元耉,卽臣之三寸叔母夫也,揆諸法例,在所應避,俱不可一刻仍冒。請命遞斥臣職。
持平任元耉啓曰,臣於日者,叨據本職,情勢難冒,詣臺自列,恭竢譴罰矣,處置之辭,出於意外,至以情外之斥,不必爲嫌爲言,而聖明寬暇,亦不加誅,恩遞未幾,復除前職,感激鴻私,惶悚罔措。唯當奔走供仕,圖報萬一,而顧臣所失,旣關風節,非如薄物細故之比,則決不可抗顔復出,重貽淸朝之羞辱,又豈可以大臣之言,諉之於情外,而偃然自齒於淸班,以傷事體,以蔑公議乎?臣之不敢冒進,久已自斷矣。且臣頃緣疾病之危篤,不承牌,不得參試射,前後推緘,俱未照勘。又今持平金構,有連姻應避之嫌。以此以彼,俱難仍冒,請命遞斥臣職。
大司憲李翊啓曰,愚陋小臣,待罪刑官,見識昏蔽,聽斷不明,致令謗議流行,省躬固已留慙,不意新命,遽及此際,臣誠惶隕,益無所措。臣之從前忝居言地,固非一再,而實無談論風積,可以小副匡糾之責,則到今豈可復叨,以辱名器,而羞淸朝哉?召牌忽降,不得不黽勉出肅,而臣於大司成李選疏中朴慶後事,有些不安之端,不敢自隱,略陳曲折焉。向者從事官申曅之遞而出代也,適於賓廳之會,大臣有問,臣以慶後之風采才華,可合此任,率爾爲對,畢竟聽否,雖在廟堂,當初發言,咎實在臣,則李選所謂不均乖謬之責,臣不能免。況今兩司多官,以被斥於李選,相繼引避,臣亦以被斥之人,尤不可晏然處置,請命遞斥臣職。答曰,勿辭。退待物論。
政院啓曰,明日習儀擧動時,兩司當爲進參,而執義沈壽亮,司諫沈濡,正言兪命一·金萬吉,竝引避退待,大司諫崔寬,掌令沈極,俱在外,大司憲李翊,掌令申懹,持平任元耉·金構,竝未肅拜,兩司,勢將無一人進參,事體殊甚未安。憲府未肅拜人員,竝卽牌招,使之趁爲處置,以爲推移進參之地,何如?傳曰,允。
都承旨任相元上疏。大槪,伏以,臣之祖母之疾,十分危急,情理罔極,而臣之所叨之職,不宜一日暫曠,亦不可一刻虛帶,敢冒萬死,更申前懇,乞賜遞免,以便公私,千萬幸甚。答曰,省疏具悉。卿辭如此,當許遞焉。以上朝報
禁府啓曰,今此迎勅擧動時,大駕考喧左右各一員,挾輦左右各一員,駕導左右各一員,駕後左右各一員,當直各一員,本府留司一員,及勅使在館時,三門把守假都事三員,合以十三員,分差,而本府都事十員內,一員,出使,假都事四員,令該曹豫爲差出,以爲習儀時調用之地,何如?傳曰,允。以上禁府謄錄
兵曹判書鄭載嵩上疏。大槪,敢陳病難供職之狀,冀蒙許遞事。入啓。
上在昌德宮。停常參·經筵。
遠接使書目,勅行,今二十八日,鳳山止宿事。
吏曹判書李䎘上疏。大槪,臣三度加由之命,出於格外,感激恩私,所當趨走供職之不暇,而顧臣情勢病勢,俱難冒出,敢瀝血懇,冀蒙恩遞,以便公私事。入啓。答曰,省疏具悉卿懇。卿其安心勿辭,從速察職。
去夜,政院啓曰,承旨有厥,政事,取稟。傳曰,明日政事爲之。
答兵曹判書疏曰,省疏具悉卿懇。卿其安心勿辭,從速察職。
傳曰,兩銓之長,不可久曠,吏曹判書疏批已下,明朝,竝牌招察任。
有政。吏批,以柳偉爲典籍,李恒爲大丘府使,任奎爲戶曹參議,李商雨·吳碩夏爲校書正字,金喜臣爲敎養官,許墀爲禮曹佐郞,李儀朝爲堤川縣監,鄭來祥爲北靑判官,申晸爲漢城判尹,以尹以道爲廣州府尹,以柳尙運爲都承旨,以朴泰尙爲右承旨,以魚震翼爲左副承旨,申琓爲同副承旨。
謝恩,護軍柳尙運·柳大益·李恒,兵曹正郞成瑨,佐郞兪得一,金井察訪趙之耘。
禮曹啓曰,今月初五日酉時,乃是立秋節,還御正殿,復常饌,擊鼓等事,依例擧行之意,分付,何如?傳曰,允。
兵曹判書鄭載嵩,身病出仕。
校理權斗紀上疏。大槪,臣於兩司處置,不敢可否,乞遞事。入啓。答曰,省疏具悉。爾其勿辭察職。
吏曹判書李䎘上疏。大槪,臣三告一謝,瀝盡肝血,而微誠未格,溫批遽降,含恩畏義,固當出而供務,顧臣病勢,決無自力之望,召牌再臨,竟未祗赴,伏乞亟遞臣職。答曰,省疏具悉卿懇。卿勿固辭,從速察職。
政院啓曰,同副承旨李光迪,以其家有拘忌之疾,辭疏到院,勅行已迫,擧動只隔數日,而身旣犯染,勢難仕進,合有變通之道,敢此仰稟。傳曰,改差,今日政差出。
領敦寧金萬基箚子。大槪,敢陳僚員不齊之狀,乞遞摠官事。入啓。答曰,省箚具悉卿懇。差祭中,自有推移變通之道,卿其安心勿辭焉。
玉堂箚子。大槪,請執義沈壽亮,正言金萬吉·兪命一,掌令申懹·金構,大司憲李翊,出仕,司諫沈濡,持平任元耉,遞差。答曰,依啓。
謝恩,右承旨朴泰尙,左副承旨魚震翼,同副承旨申琓。以上朝報
上在昌德宮。停常參·經筵。
謝恩,刑曹判書金德遠,都摠都事洪禹燮,訓鍊副正姜必建,校書正字吳碩夏·李商雨。
下直,鹿島萬戶郭商泰。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,都摠管具鎰,副摠管花春君㵾改差,其代,口傳差出事,及實錄都廳郞廳申曅改差事,及判尹申晸本職遞差,實錄廳堂上,更爲差下事,榻前定奪。
正言兪命一啓曰,臣以假注書許穎遞差事,論啓於前席,罷出之後,始聞政院旣已啓遞云,臣蒼卒入侍之際,未及覺察,旣遞之人,復爲請遞,臣之昏謬,甚矣。且穎,持身不謹,締交楨·李柟,爲其狎客,則其罪,不止於遞差而已。物議皆以罪重律輕爲非,以彼以此,俱不可一刻仍冒於職次,請命遞斥臣職。答曰,勿辭,退待物論。
兵曹口傳政事,都摠管,李敏敍·花善君湸。以上朝報
領議政金壽恒所啓,漢城府啓辭,以假各色掌及差備軍事,請令廟堂變通矣。蓋假各色掌,以各司奴充定,自是規例,而移定防民,事甚無據。問于刑曹,則今番勅使時,各色掌,盡以各司奴充定,更無變通之事,而至於差備軍,則京案付軍兵數少,騎·步兵立役者,各處派定,亦患不足,他無推移變通之道,勢將仍定於防民矣。第聞該曹,計日分給其價木,而每歸於下吏之手,防民不得受食云,此則各別申飭,俾無中間弄奸之弊,可矣。上曰,差備軍勢難變通,今姑仍前爲之,價布分給一款,着實嚴飭擧行,可也。
右議政金錫胄所啓,曾在甲寅年間,辛景輝稱名者,呈于備局,以爲昌原地,産硫黃,自願採取,以爲激賞之計,自備局,差定監官下送矣。未及三年,以有弊還罷,而景輝所納硫黃五百六十斤,鉛鐵二百斤,鹽一百四十餘石,旣已捧上,故景輝,到今以來,未蒙賞典,爲冤云。多少間,旣有措備納官之物,則似當有依他人例,論賞之事矣。上曰,令該曹論賞,可也。以上備局謄錄
吏曹判書李䎘上疏。大槪,臣之病勢,一向危篤,決無供職之望,更申前懇,冀蒙恩遞,以延孱喘事。入啓。答曰,省疏具悉卿懇。已悉於前後疏批,卿其安心勿辭,從速察職。
獻納黃玧上疏。大槪,伏乞諒臣痛迫情事,亟許遞免。入啓。答曰,省疏具悉。爾其勿辭察職。
大司憲李翊上疏。大槪,冒陳危懇,冀蒙矜許事。入啓。答曰,省疏具悉。卿其勿辭察職。以上朝報
上在昌德宮。停常參·經筵。
辰時巳時,日暈。未時申時,日暈。夜一更,流星出大角星上,入南方天際,狀如鉢,尾長五六尺許,色赤。
申琓啓曰,兵曹郞廳來言,闕內入直軍士,夜巡檢云矣,敢啓。傳曰,知道。
柳尙運啓曰,迎勅翌日,陳賀頒敎事,已爲啓下矣。明日待開門,大提學李敏敍牌招,頒敎文,使之製進,何如?傳曰,允。
又啓曰,假注書兪命雄,時無職名,付軍職冠帶常仕,何如?傳曰,允。
吏批啓曰,判書李䎘受由未出仕,參議宋奎濂病不來,小臣獨政未安,何以爲之?敢稟。傳曰,仍爲之。
吏批啓曰,擧動時,通禮及掌樂正,各有職掌,而右通禮睦林儒,在外,掌樂正趙爾炳,病未出仕,竝改差,何如?傳曰,允。
以沈濡爲司諫,以權持爲持平,朴信圭爲判尹,任弘望爲參知,李秀彦爲禮曹參議,朴鎭圭爲右通禮,柳命才爲永川郡守,魚瑞龍爲校書副正字,申晸爲實錄兼知春秋,尹世紀爲掌樂正,柳偉爲監察,成虎烈爲義盈主簿,李玄錫爲刑曹參議,李光迪爲安邊府使,李思永爲校理。
申晸·南九萬·李光迪·沈濡·李萬枝付副護軍,李玄錫·任元耉付司直,李相仁付副司果。
申琓啓曰,今此進賀使文書,卽當下送,齎去禁軍,令該曹給馬,使之傳給於使行所到處,何如?傳曰,允。
魚震翼,以備邊司郞廳,以三公意啓曰,卽者遠接使李正英,在松都,以勅使所言,冊禮誥命親傳事狀啓,啓下迎接都監矣。曾於己卯年,冊封勅使出來時,以誥命印寶,親傳於上前,以爲傳送內間,自內行禮之地,曾無中殿親受之禮,故厥後王妃冊封勅使出來,非止一再,而我國,一依己卯年例,遵行。前使勅使,亦不敢任意變改,到今勅使,猝然欲行無前之禮,發此意外之言,其在我國之道,決不可聽從,而勅使之輕改前例,欲行必不從之禮,事體亦甚不當。且親受誥命之節,非但我國前例之所無,雖以中朝親王冊妃儀注,觀之,本無使者親傳之禮,勅使,旣自以爲知禮,則問禮官賚去之儀注,卽從前已行之禮,宜無不知之理,而猶且云云,未曉其故,遵守舊典之外,更無可改之節目,以此等意,措辭峻塞,更觀其所答,急速馳啓之意,分付於儐臣處,何如?傳曰,允。
魚震翼,以兵曹言啓曰,當日幼學李昌祉,騎兵崔亡金稱名人等,自金虎門入來,差備門外擊錚,極爲駭愕,竝令攸司,囚禁治罪,同門守門將吳以華,常時不能禁斷雜人,以致闌入,亦不免其責,推考,何如?傳曰,允。
正言金萬吉啓曰,臣於昨日,詣臺就職,與同僚行相會禮後,臣以假注書許穎遞差之意,發言,則僚意俱一,而適値引見同僚,將爲入侍,故臣卽退歸矣。旣而同僚,以穎旣遞假官,仍請遞差,引避,而又以罪重律輕,見非物議,爲言,政院之稟遞於未及論啓之前,固非臣所能豫料,而至於律輕之斥,臣實當之。臣意,蓋以向時之交結逆臣者,何限,而到今有難一一深治,故只欲駁遞近侍之任矣。物義以律輕爲非,則臣何敢自以爲是,而晏然仍冒乎?請命遞斥臣職。答曰,勿辭。
魚震翼啓曰,正言金萬吉,再啓煩瀆,退待物論矣。傳曰,知道。
獻納黃玧啓曰,昨者臣之詣臺就職也,與同僚行相會禮之後,同僚,以假注書許穎,持身不謹,曾與楨·李柟締交,爲其狎客,不可不論,爲言,而臣意亦以爲然,故相議以遞差論啓矣。還家之後,得聞物議,則皆以罪重罰輕,爲非,臣之擬律乖當之失,與同僚無異矣,臣何敢晏然於職次乎?請命遞斥臣職。答曰,勿辭,退待物論。
魚震翼啓曰,獻納黃玧,再啓煩瀆,退待物論矣。傳曰,知道。
掌令申懹啓曰,同僚處置,歸於臣身,而其避辭中,又以被斥宰臣,爲言,則臣不敢可否,與前無異,何可仍冒於職次乎?請命遞斥臣職。答曰,勿辭,退待物論。
魚震翼啓曰,掌令申懹,再啓煩瀆,退待物論矣。傳曰,知道。以上燼餘
正言兪命一啓曰,請還收李淰·陳溟翰定配之命,按法處斷。上曰,勿煩。
又所啓,請還收長連縣監金壽能加資之命。上曰,熟馬賜給。
又所啓,堂后假官,雖與實官有間,職在近密,不可人人苟冒,假注書許穎,向時持身不謹,締交楨·李柟,爲其狎客,人言喧藉,久而未已,請假注書許穎,遞差。上曰,不允。
又所啓,向日告廟之論,雖賴聖明在上,未售其奸狀,論其情節,則與爾瞻·仁弘輩,前後一套,而及第李浚,曾參其謀,且伸救賊鑴,至爲疏頭,朝家過於包容,許其赴擧出身,而其不可循常調用,玷辱朝班也,明矣。日者,以浚備擬於堂后假官之望,物情莫不駭然,不可以事在旣往,置以不問,其薦望注書,請命罷職,捧入承旨,亦難免不察之失,請當該承旨,推考。上曰,依啓。
迎接都監啓曰,卽見遠接使狀啓,則巨軍所傳之言,所答之辭,俱涉叵測,果如所料,而其所謂或有變通之事云者,亦知我必不厭從之意也。明日,到弘濟院後,自當往復爭執,而儀注磨鍊,事係莫重,非都監所可擅斷,令廟堂急速稟處,何如?傳曰,依啓。以上備局謄錄
司諫院沈攸啓曰,臣癃病之狀,朝暮就盡,召牌之下,冒死祗肅,僵仆直廬,決無供職之望,不意新命,又移諫省,臣誠惶感,何以承當?臣於前者,以未赴召命,推緘尙未照勘,不可冒居臺列,且同僚處置,歸於臣身,而避辭中,又以被斥宰臣,爲言,缺臣之不敢可否,與前無異,何可一刻仍冒於職次乎?請命遞斥臣職。答曰,勿辭。燼餘
上在昌德宮。停常參·經筵。
夜五更,流星出畢星下,入東方天際,狀如拳,尾長二三尺許,色赤。
魚震翼,以備邊司言啓曰,政院啓辭,勅使接見時問答說話,依前所錄,略爲加減書入,而此外未盡措語,令廟堂豫爲講定,以備睿覽,何如,傳曰,允事。命下矣。接見時問答說話,政院所書入,似無未盡之語,而冊封一款,不可不竝及於酬酢之際,故以此添入,且改其中略干語,書送于政院,以備睿覽之意,敢啓。踏啓字。
魚震翼,以兵曹言啓曰,明日郊外擧動時,本曹堂上,當爲侍衛,或導駕,而參判吳斗寅卽差御前通事,參議臣李東老,陪衛,守宮參知臣任弘望,今日不爲肅謝,判書臣鄭載嵩,陪衛,無以備員,守宮參知任弘望,卽爲牌招察任,何如?傳曰,允。
魚震翼,以弘文館言啓曰,明日郊外擧動,本館僚員不備,在前如此之時,則未肅拜人員,例有牌招進參之擧,校理李思永·吳道一,竝卽牌招肅拜,以爲進參之地,何如?傳曰,允。
朴泰尙,以成均館官員,以知館事意啓曰,今月初七日儒生課製,當爲設行,而大祭相値,今月內無故日退行之意,敢啓。傳曰,知道。
魚震翼,以司僕寺官員,以提調意啓曰,賜給馬帖,一從年限題給事,旣已啓稟定奪矣。兒馬,則濟州歲貢上來之後,以分養外餘數,知委各部,收取馬帖,考其年次,呼名分給,而至於熟馬,則分養馬上來時,各軍門軍兵等擇執外,亦爲分給,而此則非如兒馬一時分給之比,隨其所捧,因其呈狀,續續許給,故多不能一循年次,頗有紛紜不均之弊,殊無定式本意。今後,則分養馬上來後,熟馬應受人,卽爲知委,收取馬帖,依兒馬例,考年分給,而至於本寺邊馬元額數內,則除面給馬外,一切防塞,俾無猥雜之事,宜當。此等定式,臣等,猶可爲之,而若不稟定,則必不無還爲撓改之弊,別爲奉承傳施行,何如?傳曰,依啓。
申琓,以迎接都監言啓曰,卽見遠接使狀啓,則渠之所持,只是蒙古冊也,時儀注,依彼國之待蒙古,與我國事體自別,風俗,亦自不同,決不可比而同之,而我國所執,則自有崇德時己卯謄錄,又有大明會典·集禮等書,相臣,已爲持去于弘濟院,據理爭執,萬無不勝之事。雖以此狀啓,觀之,渠輩,亦有自屈之意,巨軍之氣色,邁邁不得接話云者,亦不過欲充其壑欲之致,必無可憂,明日入京與否,待大臣狀啓後,可以詳知,而似無留滯於弘濟之擧,以明日入京次,待候之意,分付各該司之意,敢啓。傳曰,知道。
申琓,以備邊司郞廳,以左右相意啓曰,領議政金壽恒,以勅使迎慰事,出往于弘濟院,仍爲講定儀註,終夕留滯,累度往復,尙不回聽云,臣鼎重,待明曉開門,出去弘濟院,更爲反復開諭,而一向相持,猶不肯從,則臣錫胄,亦將繼往,同辭力爭,期於停當之意,敢啓。傳曰,知道。
行大司憲李翊啓曰,執義金壽亮,掌令申懹,引避退待,當爲處置,而臣於此事,不敢可否,與前無異,身且有疾,竢得少蘇,今始來避,所失尤大,請命斥遞臣職。答曰,勿辭。
魚震翼啓曰,行大司憲李翊,再啓煩瀆,退待物論矣。傳曰,知道。
持平金構啓曰,請劉起漢,按法處斷。請還收鄭榏放釋之命,還收姜碩賓放釋之命,還收洪萬宗減等之命。新除授持平權持,時在京畿廣州地,請斯速乘馹上來事,下諭。
正言兪命一,以臣以假注書許穎遞差事,論啓於前席,罷出之後,始聞政院,旣已啓遞云,臣倉卒入侍之際,未及覺察,旣遞之人,復爲請遞,臣之昏謬,甚矣。且穎,持身不謹,締交楨·李柟,爲其狎客,則其罪,不止於遞差而已。物議,皆以罪重律輕爲非,以彼以此,俱不可一刻仍冒於職次。執義沈壽亮,以添居臺閣,顯被宰臣之詆斥,終不可抗顔仍冒,以重貽淸朝之羞。且臣於昨日,猝患暑癨,伏枕叫痛,不能起動,召牌臨門,黽勉就職,與同僚行相會禮後,臣以假注書許穎遞差之意,發言則僚議歸一,而適値賓廳引見,同僚將爲入侍,故臣卽退出矣。旣以同僚,以穎旣遞假官,仍請遞差,引避,而又以罪重律輕,見非物議,爲言,政院之稟遞於未及論啓之前,固非臣所能豫料,而至於律輕之斥,臣實當之。臣意,蓋以向時之交結逆臣者何限,而到今有難一一深治,故只欲駁遞近侍之任矣。物議,以律輕爲非,則臣何敢自以爲是而晏然仍冒乎?
獻納黃玧,以昨者臣之詣臺職次也,與同僚行相會禮之後,同僚,以假注書許穎,持身不謹,曾與楨·李柟締交,爲其狎客,不可不論爲言,而臣意,亦以爲然,故相議以遞差論啓矣。還家之後,得聞物議,則皆以罪重罰輕,爲非,臣之擬律乖當之失,與同僚無異矣,臣何敢晏然於職次乎?
司諫沈攸,以臣癃病之狀,朝暮就盡,召牌之下,冒死祗肅,僵仆直廬,決無供職之望,不意新命,又移諫省,臣誠惶感,何以承當?臣於前者,以未赴召命,推緘,尙未照勘,不可冒居臺列。掌令申懹,以卽者同僚處置,歸於臣身,而其被辭中,又以被斥宰臣,爲言,則臣之不敢可否,與前無異,何可一刻仍冒於職次乎?行大司憲李翊,以執義沈壽亮,掌令申懹,引避退待,當爲處置,臣於此事,不敢可否,與前無異。身且有疾,竢得少蘇,今始來避,所失尤大,竝引嫌而退,律不當罪,雖欠稱停,旋復加律,亦有前例,不可以此輕遞言官,旣不承牌,其例當遞,推緘未勘,勢難在職,嫌不處置,在所固然。請正言兪命一·金萬吉,獻納黃玧,掌令申懹,行大司憲李翊出仕,執義沈壽亮,司諫沈攸遞差。答曰,不允。下諭事,及處置事,依啓。以上燼餘
魚震翼,以司僕寺官員,以提調意啓曰,濟州點馬崔容之還來後,詳問本州各牧場形勢及馬政,則以爲場馬之數,比前倍多,放馬之地,甚爲狹小,許多馬群,不但無以遊息,水草不茂,飢困倒損者,亦多,馬品之體小駑劣,職由於此云。取見本寺馬籍,則戊戌年以前,則濟缺場狹小之說,果是實狀,而駑駘之類,不可仍存,以致前頭馬品之漸劣,似當有變通之道。三邑牧場內,體小品劣之馬,限數千匹,連續執捉出送,以爲區處之地,似爲便益,分付本州,令牧使與兩邑守令,着實擧行,何如?傳曰,依啓。
修撰林泳疏曰,伏以臣之下鄕,本爲省覲,恩暇已滿,固宜卽還,又況間者,特蒙睿眷,復置近班,湖堂榮選,倂及一時,尤當感恩畏義,卽赴嚴召,而惟其揆分難冒之意,則雖從容陳暴,可也,不幸適有狗馬之疾,未堪起發,故不得不具疏乞免矣。旣伏奉聖批,令臣從速上來,而又於其間,因史局事,別下召旨,其時臣方帶郞官職名,故拘於法例,不敢猥越陳章,臣於此,又不免爲無端違命之人,臣心惶霣,益復萬倍,日夜煎迫,方無所措躬矣。卽者,伏聞特下備忘記,以臣受由閱月缺上來,警責之旨,至爲嚴切,問備之罰,又從寬貸,臣誠缺不能定情,到此地頭,豈敢更計其身之疾痛,而頃刻留滯乎?況且新除召命,又下於此際,所當卽日起程,致身闕下,以請前後逋慢之罪矣。抑臣適復有不敢抗顔,以赴榮召者,復敢昧死仰達焉。臣卽伏見大司成李選疏本,則其中一款,有曰,通信使,自前雖有父母者,未嘗輕易許遞,前後奉使之人,率多有老親,而乃於今日,旣差而還遞,缺年過七十者,赴燕缺役,亦不差遣,自有近例。前後往日本者,或雖有親,亦不聞其年過七十,則向來處分,似亦不至於違例不均,而要之因一不肖微臣,致人不滿於盛朝之擧措,臣雖滅死萬萬,不足以塞此罪矣。且謂以售圖遞之願,則終難諉之於人子情理之切迫,而此其意,以臣爲圖遞而得免也。臣雖無狀,職在邇列,苟欲自陳私情,當直哀籲,豈敢向缺遞乎?臣於去秋,承命掌試於湖南,其歸道,得聞承乏,充差下价,比到近畿,已聞朝議,將有變通之擧,到京之日,一二儕友之來見者,所言亦如所聞,臣則以爲朝家,若愍其親老,果爲變通,則私情固幸矣,若或未然,則身旣許國,豈敢以親老爲辭乎?非惟對人酬酢如此,入而言於臣父母者,亦只如此矣。旋因廟堂陳達,得蒙天恩,卽命遞改,其間傳聞聖敎,褒借閔念,尤涉異數,臣於是時,只得一味感結而已,何嘗敢有干與於其間耶?今乃被斥如此,無非臣行身處事,不能素見信於人而然也。將何顔面,更廁周行,重貽淸朝之詬病乎?臣切慙恨,直欲鑽地而入,以謝人言而不可得也。伏乞天地父母,將臣所帶職名,亟命鐫削,治臣之終始違召,覈臣之圖遞與否,重行譴罰,嚴加科斷,以爲人臣違命不恭,懷私自便者之戒,臣無任瞻望宸極。俯伏慙懼之至,謹昧死以聞。答曰,省疏具悉。爾其勿辭,從速上來察任。
行副護軍南以星疏曰,伏以臣本愚庸,百無肖似,惟以筋力所及,不憚奔走,以爲萬一報效之地,而奉使無狀,辱國至此。當此一路彫殘之日,重臣儐臣,項背絡續,夫馬廚傳,貽弊孔四字缺之罪也。且於道中,得聞千萬意外之說,而初頭失歡,兩相阻隔,道途之次,實無周旋開譬之勢,此又臣之罪也。有臣如此,將何所用,陳疏待罪,曲加溫批,仄佇公議,亦無擧正之事,惶感之中,益切悶蹙。況此新授資級,只爲差遣儐接之任,而旣以僨事恩遞,則此政所謂皮之不存,毛將安傅者也。在臣廉隅,決不可一刻仍冒,而其在朝家懲勵之道,關係甚重,來伏城外,更暴前懇。伏乞聖明,一字缺命削臣資級,仍治臣罪,公私萬缺一行半燼餘答曰,省疏具悉。霖潦連仍,此實人力之所難容也,卿其勿辭,從速入來察職。朝紙
正言金萬吉疏曰,伏以臣之祖母,被禍江都,臣家父子兄弟,至痛在心,每當北使之來,不得隨參於班行矣。今臣適忝本職,擧動之時,例當陪從,非如閑漫職任,可以隨便推移者,玆敢不避煩猥,仰于天威。伏乞聖明,察臣崩迫之懇,遞臣職名,俾遂私情,千萬幸甚。臣無任祈懇屛營之至,謹昧死以聞。答曰,省疏具悉。爾其勿辭察職。燼餘
上在昌德宮。停常參·經筵。
昧爽,流星出天中淡雲間,入坤方天際,狀如拳,尾長三四尺許,色赤。申時,日暈右珥,暈右有戟,暈上有背,色皆內赤靑。
以承傳色,口傳下敎于政院曰,勅使來傳誥命時,幕次排設等事,不可不豫定。幕次,則排設於協陽門外,誥命,則內官,由熙仁門受入,而勅使,若欲於熙仁門外,親聞通謁臚唱之聲,則不可使之立位,豫爲排設幕次,以爲留住之所,而其處狹窄,且近內庭,亦爲設帳,以爲障蔽內外之意,分付都監。
吏曹郞廳來言,臺諫有闕,及祿都目政事,何以爲之?敢稟。傳曰,明明日爲之。
申琓啓曰,今日郊迎擧動時刻,初嚴,以卯初二刻啓下,故開門時刻,亦以罷漏後啓下矣。今見大臣狀啓,則冊封儀註,時未停當云,勢將待其講定後,方可動駕,開門及時刻,姑爲差退之意,敢啓。傳曰,知道。
傳于魚震翼曰,迎勅儀註停當,狀啓入來後,動駕,則勢多窘束,令兵曹別定禁軍,馳往弘濟院,停當卽時,急急回達,可也。
柳尙運啓曰,右承旨朴泰尙,聞其女病,萬分危急,纔已出去,當此擧動之時,承旨不可不備員,合有變通之道,敢稟。傳曰,改差,口傳差出。
吏曹口傳政事,以鄭始成爲承旨。
柳尙運啓曰,新除授承旨鄭始成,卽爲牌招察任,何如?傳曰,允。
傳于柳尙運曰,領議政,引見。又傳曰,左右相,亦爲引見。
魚震翼啓曰,校理權斗紀,副校理吳道一·李世白,著作李頤命,持平金構,正言兪命一,來詣請對矣。傳曰,引見。
柳尙運,以司饔院官員,以監膳提調意啓曰,今日王大妃殿,日下生鮮,體小色變者,苟充進排,累度點退,終不改備,日勢已晩,不得已擇其中稍優者捧入,事極未安,生鮮廛下人等,令攸司囚禁重治,以懲日後,何如?傳曰,允。
鄭始成啓曰,內乘來言,捲簾,取稟。傳曰,捲三面。
大駕,慕華館入幕次後,政院·玉堂問安。答曰,知道。
大駕還宮後,政院·玉堂·藥房問安。答曰,知道。
大駕,仁政殿勅使接見後,政院·玉堂·藥房·二品以上問安。答曰,知道。
鄭始成,以迎接都監言啓曰,卽者勅使,來入館所矣,敢啓。傳曰,知道。
又以迎接都監言啓曰,勅使,卽入館所矣,各色郞廳,依例輪回直宿之意,敢啓。傳曰,知道。
申琓啓曰,小臣,館所問安進去,下直。傳曰,知道。
魚震翼啓曰,勅使旣已入京,事變假注書,今日爲始入省記之意,敢啓。傳曰,知道。
又啓曰,臣馳往館所問安,則勅使,答以俺等,長途驅馳之餘,無事到館,而遣近侍下問,不勝感激云矣,敢啓。傳曰,知道。
午時,三公請對,上御熙政堂。領議政金壽恒,左議政閔鼎重,右議政金錫胄,都承旨柳尙運,假注書尹之翊,記事官徐宗泰·崔錫恒入侍。金壽恒進曰,暑熱比酷,伏未審聖候,若何?上曰,無事。上又曰,誥命親傳一款,彼人,旣已回聽云,而且聞節目間,又有爭執事云,此則終不回聽耶?金壽恒曰,上使稍知文字,而怪惡無比,副使,則只是迷劣者也,難可以義理曉之。今日上·副使,與之私語云,臣使人探知,則蓋我之所執,以己卯儀註,而其人等,慮有見欺之患,如是持難云,渠之主意,則以爲大國親王策妃之禮,皆如此,朝鮮,何獨不用此禮乎?以此執言矣。左相所通之言,小臣於回路得見,故仍爲入來。蓋今番節目,別無難處之事,而第彼人,必欲親聞臚唱之聲,以下缺金壽恒曰,必欲爭執,則退行擧動,更當爭辨,而彼人等,聽從與否,未可知也。且彼人之言曰,以今番遠接使一款,見之,則此等節目,必有不順之弊,俺等,旣已揣之矣,戶曹判書,何爲下送也云云。臣若曰,遠接使,雖阻水不及,旣已不及,故已稟之矣,更差他遠接使矣。然此一款,則不過贅說也,何關於此事爭執之禮云爾,則彼亦別無他語矣。上曰,勅使幕次,定行於宣政門,可也。上又曰,先爲宣勅後,誥命,傳之乎?閔鼎重曰,彼人,將欲先爲宣勅云矣。排設,則陳于宣政門,使御前通事,傳言自門導入,列立年少內官,有若行禮,則似好。金錫胄曰,誥命傳授,必須秩高事知內官,豫講節目,傳之似好。柳尙運曰,彼人,若必欲聞臚唱之聲,則臨時必有窘急之患,此一款,或遣重臣,更爲定奪,何如?上曰,此則不須更爲定奪也,臨時爲之,亦可也。入侍內官,問于三公曰,然則其誥命,內官親受乎?金壽恒曰,然矣。柳尙運曰,彼人所爲,殊甚怪惡,臚唱一款,更令譯官,通之彼人,然後可無臨時生梗之患矣。閔鼎重曰,送之,亦似無妨矣。上曰,出還宮,皆由敦義門作路,可也。上又曰,玉堂請對,史官出去招入,爲可。假注書尹之翊,趨出宣旨,校理權斗紀,副校理吳道一·李世翊,著作李頤命等。上曰,以何事請對也。斗紀曰,伏聞勅使,欲於宮門內傳誥云,此非前例所無,此與親授,不甚相遠,更遣大臣·重臣,以死力爭,似可矣。道一曰,親受一款,難奉回聽,宮門外親傳,亦不可數字缺國家不幸,屈事犬羊,而如此等事,不可不抵死力爭矣。彼數字缺頭或迫,我以難從之請,則將何以處乎?頤命曰,大臣力爭,借得回聽,此則可幸,而不可盡從其請也。道一曰,此事,元非大段,似無以此生梗之事,今日擧動,難姑停止,則決不可聽矣。彼輩之意,不過以此,欲爲探試之計也,其可從之乎?上曰,兩司請對,史官又爲招入,假注書尹之翊,趨出宣旨。正言兪命一,持平金構·權持二行缺道一曰,此等小事,不必生梗於卽今,而如此之事,每每順從,則安知他日,有大於此者乎?構曰,我之所爲執,要不出於禮義也,所執如此,安可從之乎?今日雖不迎勅,當以奏聞爲期爭之,似可矣。上曰,奏聞一款,似不知事情而言也。金壽恒曰,群議如此,亦不可强拂,更遣他二字缺爭執,似可矣。頤命曰,非謂大臣,不能爭執而言也。數字缺親受一款,兩日苦爭,僅得回聽,如此小小八字缺安知無別樣生梗也。構,此非有關於事大之禮也。彼則小無所執,而只爲侵辱之計,至於欲聞臚唱聲云者,此近於指奸之事,尤爲痛駭矣。兩國誠信,如是所關,安有可恃之事乎?金錫胄曰,彼人於當初,以親授恐喝,厥後,又仍儀注執持,其爲辱國,何可盡言?蓋在明朝頒翟儀之時,宮中,亦有應行節目矣。己卯以後,此禮不爲擧行矣,今番彼人所執,則大明軌禮冊封王妃儀註也。彼人,亦知使者傳命主人意左之文,此蓋有見於大明儀註也。三司之言,誠爲正大,而第我國忍恥屈事,已有年矣,想來誠爲隱痛,而勢有所不然。冊禮之後,亦已請來,且請使臣,故使臣,今又出來,當初請封請使,已極痛心,彼旣已來之後,中門外親傳,有何尤爲貽辱之事乎?然而所見,誠爲羞恥,言議之臣,憾慨之辭,其言甚好矣,而事勢,則恐未必然也。上曰,形勢更難爭執,今日不得不迎勅矣,今已未時矣,承旨速書。遂罷出。以上燼餘
上在昌德宮。停常參·經筵。
魚震翼啓曰,來十一日,文臣殿講日次,取稟。傳曰,停。
又啓曰,宰臣副護軍申濼,馳往館所問安進去,下直。傳曰,知道。
又啓曰,宰臣申濼,馳往館所問安,則勅使,答以俺等,國王德分,無事止宿,而遣宰臣下問,不勝感激云矣,敢啓。傳曰,知道。
尹敬敎啓曰,明日擧動時,守宮假承旨金雲長,假注書鄭推,仍察之意,敢啓。傳曰,知道。
大殿,政院·玉堂問安。答曰,知道。
藥房都提調金壽恒,提調臣呂聖齊,副提調臣柳尙運啓曰,伏未審夜來聖候,若何?昨日動駕出郊,冒熱行禮,不瑕有傷於玉體乎?臣等,敢來問安。答曰,知道。無事。
尹敬敎,以都摠府言啓曰,入直軍士,中日習射,頃日備忘之後,依例啓請,姑爲停止矣。今則旣已還御正殿,今日爲始,當爲設行,而自前勅使在京時,不得爲之,限回還間,仍爲姑停之意,敢啓。傳曰,知道。
備忘記,傳于柳尙運曰,頒赦·百官加爲之。
尹敬敎啓曰,頒赦·百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
魚震翼啓曰,頒赦·百官加爲之事,命下矣。大提學李敏敍牌招,赦句添入之意,敢啓。傳曰,知道。
傳于魚震翼曰,奏請使以下,及先〈?〉事,竝書啓。
魚震翼,以迎接都監言啓曰,勅使入館後,問見官禮之擧,則勅使,答以日已暮矣,俺等,亦甚勞憊,今日則姑勿行禮,待明日更分付聚會云矣,敢啓。傳曰,知道。
魚震翼,以迎接都監言啓曰,闕內備待茶啖及館所茶啖,竝爲無弊入給矣,敢啓。傳曰,知道。
又以迎接都監言啓曰,館所爲差備不緊者,及遠方才人等,留待與否,使差備譯官,探問於通官輩,則以勅使言使之退送,故不緊差備軍及才人等,竝爲放送之意,敢啓。傳曰,知道。
又以迎接都監言啓曰,自前勅使入京,翌日·下馬晏,例爲親臨,以宰臣代行者,亦多矣。臣等,亦以明日有陳賀頒赦之禮,似難親臨之意,言于大通官,使之傳言于勅使,則勅使,答以明日,則俺等,亦甚困憊,下馬晏則勿爲設行,再明日翌日晏,若有自上親臨之擧,則當不辭矣云,敢啓。傳曰,知道。明日親臨之意,言及,可也。
又以迎接都監言啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。
又以迎接都監言啓曰,卽刻大通官言內,結棚於開春亭北云,依此分付之意,敢啓。傳曰,知道。
魚震翼,以迎接都監言啓曰,卽者副勅使,以肩病,欲見醫官李應斗,而係是御醫,不敢直爲招來,敢啓。傳曰,依例入送。
又以迎接都監言啓曰,卽者勅使送言曰,今日欲行見官禮矣,雨勢如此,退行於明日,宜當云矣,敢啓。傳曰,知道。
柳尙運,以吏曹言啓曰,自前頒赦爲之,則例有別歲抄之事矣,今則何以爲之?敢稟。傳曰,依例書入。
又以迎接都監言啓曰,卽者入送醫官李應斗於館所,則副勅右肩落傷酸疼處三穴,及左右肩髃兩穴,竝施鍼後,仍言今後,逐日來針云矣,敢啓。傳曰,知道。
又以吏曹言啓曰,別歲抄爲之事,命下矣,永不敍用,準期不敍,災傷罷黜,褒貶居中·居下人員,竝書入乎?敢啓。傳曰,依爲之。
又以迎接都監言啓曰,卽者通官等,送言曰,勅使,初九日往見三田渡碑閣云,碑閣及道路,豫爲修治事,令該司及京畿監司處,分付,何如?傳曰,允。
又啓曰,明日館所接見時,問答說話,敢此書入,而此外未盡措語,令廟堂加減以入,何如?傳曰,允。
尹敬敎,以迎接都監言啓曰,翌日晏,明日自上親臨之意,卽令譯官,言於大通官,使之傳言於勅使,則兩勅,答以昨日郊外親臨迎勅,又於闕內,冒熱行禮,方以上體之或値傷損,爲慮矣。明日晏禮,亦將親臨云,不勝感激之至,向晩,則炎熱必甚,乘早擧動,則尤爲便好云矣,敢啓。傳曰,知道。
又以迎接都監言啓曰,勅使往見三田渡碑閣時,只設中火,猪二口,亦令備待,而大通官二員,次通官二員,家丁十名,譯官七人,廚子二名,茶通事二名,軍牢三雙,吹打手六雙,率去云。持供木事,一依前例擧行事,分付京畿及各該司之意,敢啓。傳曰,知道。
又以迎接都監言啓曰,在前勅使往碑閣時,鋪陳,自都監搬運,提調以下員役,則竝自持飯往來,今亦依此擧行,而亦爲分付於京畿監司之意,敢啓。傳曰,知道。
又以迎接都監言啓曰,兩勅,率家丁登棚,觀望良久後,還下矣,敢啓。傳曰,知道。
魚震翼,以備邊司言啓曰,館所接見時問答說話,政院所書入者,別無未盡之語,依此酬酢,似宜,敢啓。傳曰,知道。
行大司憲李翊,掌令申懹,持平金構啓曰,宦寺之設,只爲其灑掃任使,當初法意,旣有所在,而今此劉起漢所犯,實是前古所無之事,交奸官妓,穢迹彰露,至於道臣啓聞,該府按覈,相奸情節,不啻明白,則揆諸王法,合置重辟,嚴訊得情,明正其罪,實合按獄之體,而議處之命,旣出於常法之外,該府覆啓之後,又有未安之敎,臣等,實未曉聖意之所在也。至於張緯漢事,尤有所不可擬議者,緯漢所犯,不過行己之陰悖,而猶且受刑累次減死定配,則今此起漢所犯,視緯漢如何,而殿下不加審察,每以不允爲答。且因諫臣陳達,乃有參酌定配之命,臣等,尤不勝疑惑焉。禁閑一跡,後弊難防,論以國法,斷不可偏配而止,請依該曹奏當,罪人劉起漢,嚴刑得情,按法處斷。本府,以鄭榏放送還收事,有所爭執,而不賜允兪,臣竊惑焉。榏之前後所爲,備陳於近日啓辭中,聖明,想已洞燭矣。頃年流竄之罰,已是寬大之典,前已減等,今又全釋,乃以榏之昏謬,不足深責,爲敎,臣等,實未曉也。罪名旣重,則豈可以爲人之昏謬,有所寬宥乎?國體所關,斷不可輕宥,請還收定配罪人鄭榏放釋之命。姜碩賓,最與賊積親密,號呼和應,助成鴟張之勢,其罪,可謂不輕而重矣。向時朝士之附托賊積者,雖門黜之類,皆未蒙宥,則至於碩賓,有何可恕之端,而有所容貸乎?前日減等之命,亦云末減,決不可全施全釋之典,請還收定配罪人姜碩賓放釋之命。答曰,勿煩。
正言兪命一·金萬吉啓曰,臣等以稔·陳溟翰定配還收事,累日論列,而未蒙允兪,臣等竊未曉也。兩人所犯,果無明白顯著之迹,而又無據事覈實之端,則直令全釋,可也。旣知其無罪,而仍施以偏配之罰,此豈今日恤囚之道乎?旣令偏配,則猶以兩人,爲不謂無罪也。犯贓之律,國有常法,豈可以容貸贓吏,爲弭災應天之道乎?況以文案觀之,則監色所供,雖不足取信,而至如倭供雜物之價,以某物出給之事,及小名成冊之相左,出尺規例之有無,則自有更査之端,而按驗歸一,本非難事,則査事未畢之前,輕施徒配之律,虛實輕重,兩無所據,朝家擧措,不宜如此,請還收李淰·陳翰溟定配之命,窮査得實,按法處斷。學諭許穎,向時持身不謹,締交楨·李柟,爲其狎客,不可以職在微末,而置而不論,請學諭許穎,罷職不敍。京畿水使,例兼統禦使,視他閫帥,責任尤重,新水使權儔,曾前履歷,未聞聲稱,頃除湖閫,亦以衰老見遞,而到今數年之後,復畀海防統帥之任,除目之下,物情皆駭,請京畿水使權儔遞差。新除授珍島郡守金始慶,爲人濫猾,麤鄙莫甚,家在長興,貲産素饒,締結於向日權奸,其時適除高原郡守,厭其邑水土之惡,欲爲謀免,當路之人,曲從其意,以其家距北關,路遠,迎送有弊,至於啓遞,南中之人,莫不駭憤。今者所授之郡,與本家相近,刺剝之患,馱載之弊,必有不可勝言者,如此之人,不可置於近家之邑,以貽島民之害,請珍島郡守金始慶,罷職。答曰,不允。
敎中外大小臣僚·耆老·軍民·閑良等人。製缺以上燼餘
王若曰,禮成中壼,幸覩文定之休,恩加外藩,聿蒙封誥之典,寔寵靈之有藉,肆敷告之用亶,言念寡昧之沖年,叨守祖宗之丕緖。懼德不類,是用夙夜而靡寧,傳次在予,亦恐本支之或替,屬邦家之無祿,奄宮闈之纏凶,憂喜禍福之因仍,信天道之環復,寤寐反側之思服,得貞卜於柔嘉。玆旣正位於長秋,乃敢徼惠於大國,皇華儼辱,視猶同於內邦,冊命遠加,期不愆於時日。況承綸綍之渙汗,復頒錦綵之便蕃,備物彝章,比前古而莫缺,殊恩重齎,在今日而益隆。蓋盛德罔間於邇遐,而榮光曲被於僻陋,斯實神人之共喜,詎無肆宥之荐施。自本月初七日昧爽以前,除謀反大逆,謀反,子孫謀殺歐罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常·贓汚·强竊盜外,雜犯死罪以下,徒流·付處·安置·充軍,已至配所·未至配所,已發覺·未發覺,已決正·未決正,咸宥除之。敢以宥旨前事相告者,以其罪罪之,在官者,各加一資,資窮者代加。於戱,風行二南,已布正始之化,慶延八域,庶見回泰之期。故玆敎示,想宜知悉。大提學李敏敍製進燼餘朝紙
上在昌德宮。停常參·經筵。
卯時辰時,有霧氣。
尹敬敎啓曰,內醫來言,捲簾,取稟。傳曰,捲三面。
尹敬敎啓曰,小臣館所問安,則勅使,答以俺等,國王德分,無事支過,而親臨賜宴,冒炎還宮,方以此爲慮,卽遣近侍下問,不勝感激,而皇帝所使之人,一日不忘,勤問至此,尤甚感激云矣,敢啓。傳曰,知道。
大殿,南別宮入幕次後,政院·玉堂問安。答曰,知道。
大殿,詣南別宮入幕次後,藥房問安。答曰,知道。
大殿,還宮後,政院·玉堂·藥房問安。答曰,知道。
尹敬敎,以備邊司言啓曰,今此勅行,當有謝恩之擧,使臣,令該曹,今日政差出,而前頭節使,依前例兼差以送,文書·方物,豫爲整齊事,分付各該司,何如?傳曰,允。
魚震翼,以弘文館言啓曰,本館下番見存五員內,修撰林泳·南致熏,博士李畬,俱在外,上來遲速,今未可知,副修撰金鎭龜,纔自史局,請除本司仕上直,其餘未差,只有臣頤命,獨爲入直,不但事甚苟簡,前頭疾病事,故未可豫料,下番闕員,今日政,以在京無故人差出,卽爲牌招,使之察任,何如?傳曰,允。
又以都監言啓曰,卽者臣等,率都監郞廳,先行見官禮後,大臣以下,百官,次第行禮,罷出之意,敢啓。傳曰,知道。
又以迎接都監言啓曰,自前勅使,或出往他處,還入館所,則都監郞廳,例以上命,問安於勅使後,馳告政院矣。明日勅使,三田渡往來後,依此擧行之意,敢啓。傳曰,知道。
有政。
吏批,判書李䎘受由未出仕,參判李敏敍進,參議宋奎濂病,都承旨柳尙運進。
兵批,判書鄭載嵩進,參判吳斗寅進,參議李東老進,參知任弘望進,右副承旨鄭始成進。
吏批啓曰,判書李䎘受由未出仕,參議宋奎濂病不來,小臣獨政未安,何以爲之?敢稟。傳曰,仍爲之。
又啓曰,羅州牧使李喜龍,今差謝恩使書狀,其代當爲差出,而本州,素稱物衆地大,難治,可擬之人,乏少,守令中有聲績人,竝擬,何如?傳曰,允。
以朴載時爲成均博士,沈攸爲執義,沈濡爲副修撰,金錫胄爲兼謝恩冬至使,柳尙運爲副使,李喜龍爲書狀官,李爲星州牧使,李喜龍爲司成,申懹爲司諫,李增爲羅州牧使,李菂爲典籍,鄭勔爲掌令。
兵批啓曰,忠翊衛將金壽元呈狀內,身有重病,不得起動,旬月之內,萬無供職之望云,輪番直宿之地,不可等待其差復,金壽元改差,何如?傳曰,允。
以李光震爲五衛將,李咸爲訓鍊判官,李復一爲僉知,朴泰尙爲僉知,兪命雄爲副司正,沈攸爲副司直,李俊綱爲副護軍,鄭衡齊爲武兼。
以平安監司,德川軍人池海宗等渰死事狀啓,傳于李世翊曰,因公渰死人,令本道恤典擧行。
以備忘記,傳于魚震翼曰,奏請正使東原君潗,加資,奴婢五口·田二十結,副使知中樞府事南二星,加資,未久熟馬一匹面給,奴婢四口·田十五結,書狀官同副承旨申琓,加資,未久熟馬一匹面給,奴婢三口·田十結,堂上譯官韓錫祚·卞爾遇·李承謙,以上加資,奴婢中各一口·田三結,淸學上通事鄭惟光,敎誨質問通事金翊漢,正使軍官梁必興·申汝逷·丁之碩,竝加資,漢學上通事韓浚蕃,押物通事鄭昌周·朴敦成,淸學別差兒通事金天民,淸學被選通事田秀發,各熟馬一匹,加定通事金喜門,次上通事申汝端,年少聰敏玄碩喜,淸學別遞兒通事吳允彬,各半熟馬一匹,歲幣押領通事張萬徽,歲幣米押領通事韓尙愈,蒙學通事金斗齊,倭學通事宋裕養,軍官朴後亮·崔貴晩·沈壽堅,打角韓聖愈·姜震栻,各兒馬一匹,醫員白徵賢,寫字官李後績,畫員韓時覺,以上各上弦弓一張賜給。
申琓,以迎接都監言啓曰,勅使明日三田渡出往時,軍令,以初吹未明,二吹平明,三吹日出,書出矣,敢啓。傳曰,知道。
行大司憲李翊,持平金構啓曰,請劉起漢,按法處斷,還收鄭榏·姜碩賓放釋之命,還收洪萬宗減等之命。措辭見上答曰,不允。推考事,依啓。以上燼餘
行大司憲李翊,持平金構啓曰,今番館所擧動時,軍容不肅,喧聆雜擾,不成威儀,已極寒心,而其中侍衛·宣傳官等,尤甚不齊,至於旣入敦化門內之後,失次散亂,駕前至近之地,全無肅敬整飭之意,殊可駭異,請西班侍衛,當該宣傳官等,從重推考。答曰,依啓。
正言兪命一·金萬吉啓曰,請還收李淰·陳翰溟定配之命,窮査得實,按法處斷,請學諭許穎,罷職不敍。請京畿水使權儔遞差。請珍君附金始慶罷職。措辭竝上同答曰,不允。燼餘
上在昌德宮。停常參·經筵。
申琓啓曰,宰臣訓鍊都正閔暹,館所問安進去,下直。傳曰,知道。
魚震翼啓曰,宰臣訓鍊都正閔暹,馳往館所問安,則勅使,答以俺等,國王德分,無事止宿,而每遣宰臣下問,不勝感激云矣,敢啓。傳曰,知道。
尹敬敎,以兵曹言啓曰,今七月初十日賓廳武臣武經七書講書日次,而國忌相値,不得爲之之意,敢啓。傳曰,知道。以上燼餘
謝恩,北靑判官鄭來祥,保寧縣監鄭有徵,中學訓導權彭老,訓鍊判官李載,永川郡守柳命才。
備邊司啓曰,昨日政,以羅州牧使李喜龍,差謝恩使書狀官,以靈光郡守李增,移授羅州牧使,兩邑,皆是湖南劇地,素稱難治,而李喜龍·李增,俱有治績,不但遞易可惜,此時迎送之弊,亦不可不慮,兩人,竝還前任,書狀官,更以他人差送事,分付該曹,何如?傳曰,允。
又啓曰,遠接使李正英,自在道之日,重患暑病,尙未差復,勢難仍差伴送之任,其代,以行副護軍睦來善,差送,何如?傳曰,允。以上朝報
上在昌德宮。停常參·經筵。
自午時至申時,日暈。
魚震翼啓曰,小臣館所問安進去,下直。傳曰,知道。
又啓曰,小臣馳往館所問安,則勅使,答以俺等,國王德分,無事支宿,而每遣近侍下問,不勝感激云矣。傳曰,知道。
吏曹口傳政事,以金斗明爲謝恩兼冬至使書狀官。
魚震翼,以司饔院官員,以監膳提調意啓曰,今日兩大妃殿供上西果,以淡白無味者,苟充進排,累度點退,終不改備,日勢旣晩,不得已擇其中稍優者,捧入,事極未安,西果進排官,推考,何如?傳曰,允。
尹敬敎,以都摠府言啓曰,副摠管李敏敍,除標信實錄廳坐起進去之意,敢啓。傳曰,知道。
魚震翼,以迎接都監言啓曰,卽者次通官吳孝貞,出給,書簡一封,使之傳致於南部石井洞居,孫厚業·厚正兄弟處,拆見,則其父孫僉知稱云云者,寄其兩子之諺書,而安否外,別無他辭,故依前例招致傳給之意,敢啓。傳曰,知道。
又以迎接都監言啓曰,今日,乃是空日,別茶啖,依例入給之意,敢啓。傳曰,知道。
又以迎接都監言啓曰,自前館所親臨宴後,翌日,例有仁政殿請宴之擧,昨日三田渡回還後,卽當依例言及,而今日,乃是國忌,彼若聽許,則事涉難處,姑待今日矣,卽欲探問,而聞譯輩之言,則彼旣以自上迎接,爲幸。今若有請,則似無不從之事,直以明日宰臣宴設行之意,及之,亦無不可云,何以爲之?敢啓。傳曰,以宰臣請行。
又以迎接都監言啓曰,卽者勅使回還路程記書出,而十二日發行,過弘濟院,碧蹄中火,坡州止宿,發京第十三日,到義州云,自都監依例請留之意,敢啓。傳曰,知道。
又以迎接都監言啓曰,卽者勅使,求請鳥銃試放次,善放砲手待令云,分付入送之意,敢啓。傳曰,知道。
尹敬敎,以兵曹言啓曰,金虎門入直哨官李岐,自去夜重得暑癨,症情危極,不可仍置直所,元單子中改付標以入之意,敢啓。傳曰,知道。
申琓,以戶曹言啓曰,勅使回還時,中路問安中使禮單,當爲磨鍊下送,而上來時問安中使禮單,勅使不受,故留置於安州矣,以此取用於下去時禮單之意,敢啓。傳曰,知道。
又啓曰,以迎接都監草記,在前餞慰宴勿設之時,別遣問安使於開城府·平壤·義州等三處矣,今番亦當依此擧行,令政院稟處事,允下矣。中路問安假承旨,當自本院啓下,而二處問安使,依前例令吏曹差出,何如?傳曰,允。
申琓,以迎接都監言啓曰,卽者臣等,入詣館所,依例措辭請留,則勅使,答以俺等,旣已竣事,歸意甚忙,久煩館穀,亦甚未安,請留雖勤,決難從副云矣,敢啓。傳曰,知道。遣承旨請留。
又啓曰,小臣請留事,館所進去,下直。傳曰,知道。
又啓曰,臣承命進館所,措辭請留,則勅使,答以俺等休息,今已累日,且有皇帝之命,不敢遲留,故朝者都監請留之時,旣不得聽從,今者又遣近侍,極知感激,而事勢如此,不得退定行期云矣,敢啓。傳曰,知道。遣大臣請留。
又以實錄改修廳郞廳,以摠裁官意啓曰,實錄印出,旣已始役,纂修之事,尤不容小緩,而上堂行副護軍申晸,差下,已過累日,尙不出仕,行大司成李選,連以身病陳疏,久不行公,竝卽牌招察任,俾無史事曠滯之患,何如?傳曰,允。
又啓曰,大司成李選,更爲牌招不進矣。傳曰,更爲牌招。
又啓曰,大司成李選,更爲牌招事,命下矣。今已日暮,明日待開門牌招之意,敢啓。傳曰,知道。
尹敬敎啓曰,臺諫,異於凡官,雖有拿推之事,待其遞職後,始捧傳旨,乃是規例矣。今者掌令沈極,以前任古阜時,還上虛錄事,方有拿命,而臣昏未及察,不爲仰稟,而混同捧入傳旨,不勝惶恐,元傳旨付標以入之意,敢啓。傳曰,知道。
兵曹口傳政事,以韓構·鄭濟先付副司果。
申浣,以迎接都監郞廳,以領議政意啓曰,臣卽者來詣館所,以承命請留之意,使差備譯〈官〉言於大通官,傳通於勅使,則答以俺等,旣已竣事,歸意甚忙,當此炎潦,一日之留,亦可憫。玆未得承命,而自上累度懇留至此,雖不得留,感激之意,則與仍留無異云矣,敢啓。傳曰,知道。
又以迎接都監言啓曰,卽者領議政,來詣館所,以承命請留之意,傳言於勅使,則答以俺等,竣事之後,卽當歸去,且當炎潦,尤爲速還,都監與近侍,相繼請留,至遣大臣,上諭慇懃,感激之心,雖切,難留之勢,如此,終不得承命云,故大臣,卽爲退出矣,敢啓。傳曰,知道。以上燼餘
魚震翼,以迎接都監言啓曰,昨以館所交通,綿紬買賣現捉者,全時成·李昶等,令捕廳鉤問得情事,入啓後,移送該廳矣。卽者該廳,使軍官送言于臣等曰,全時成招內,次通官處,把守忠順衛韓永倫,指示義州旗鼓官洪翼萬,使之往見,翼萬,又言於義州小通事張自善,果與之給銀買紬,爲言,自都監捉送此三人,然後可以査究云,故卽爲捉送,而旗鼓官,自義州定送一人矣。其代,以訓局旗鼓官定送,何如?傳曰,允。
又以迎接都監言啓曰,卽者兩勅使,使譯官等送言於臣等曰,俺等,來時,旣受二次之宴,到此又蒙親臨之榮,一路民弊,亦不可不念,還路餞宴,竝爲勿設,各站宿所朝茶啖,亦令減除云。自前若減餞慰宴,則松都·平壤·義州等三處,例有別遣問安使,致謝之擧,令政院稟處,何如?傳曰,允。
又以迎接都監言啓曰,明日別宴,以宰臣設行事,言于勅使,則答以當受云,且弘濟院過去不入,則大臣·承旨,例不出去之意,令譯官言于通官,則答以俺等,亦已知之云矣,敢啓。傳曰,知道。以上燼餘
上在昌德宮。停常參·經筵。
下直,車嶺僉使崔山海,神方仇非萬戶崔挺達,呂島萬戶宋後達。
魚震翼啓曰,宰臣淸川君濂,館所問安進去,下直。傳曰,知道。
柳尙運啓曰,宰臣淸川君濂,馳往館所問安,則勅使,答以俺等,國王德分,無事支宿,而每遣宰臣下問,不勝感激云矣。傳曰,知道。
尹敬敎,以都摠府言啓曰,副摠管李敏敍,除標信實錄廳坐起進去之意,敢啓。傳曰,知道。
以備忘記,傳于尹敬敎曰,今下弓矢,仇非萬戶崔挺達,呂島萬戶宋後達,車嶺僉使崔山海處,給送。
又以迎接都監言啓曰,卽者副勅使,使差備譯官送言於臣等曰,俺之所患臂痛,逐日施針之後,頗有其效,而猶未快瘳,欲得李應斗率去灣上,自都監以此意入啓云,曾前亦有勅使通官輩,率去醫官之事,不得防塞,而李應斗,係是御醫,何以爲之?敢稟。傳曰,依其言率去,可也。
又啓曰,今此外方鄕校中,界首牧官,則六賢陞配,十位黜廟,及位次釐正,一如太學之制,其次府·郡·縣,則添配,只我朝文成公·文簡公兩賢而已。告由祭禮成祭祝文,一道內事同處,則旣以一祝辭,通用矣。一道如此,則各道祝辭,宜無不同,而日期已迫,諸道或有未及啓請之處,待其齊到,而始爲分排製送,則必未及期,各道各邑祝辭,一體通用,似合事宜,敢此仰稟。傳曰,依爲之。
尹敬敎,以司僕寺官員,以提調意啓曰,曾因兵曹判書李䎘,榻前所啓,濟州山屯馬三百匹,取來分給禁軍事,傳敎,故限數三年,每一年,以一百匹別擇上送之意,啓達後,分付本州矣。山屯馬一百匹,今才上來,而二匹,則中路病留,九十八匹,爲先捧上,別單書入,而越海上來之馬,擧皆瘦瘠,今若分給於禁軍輩,則必無善養成就之理,又不無致斃之弊,卽令放牧於箭串,仍爲分養於近道各邑,待明春還捧以給,似爲便當矣,敢啓。傳曰,知道。
以北兵使李端錫,以軍丁歲抄之下吏,弄奸待罪事,狀啓,傳于尹敬敎曰,勿待罪事,回諭。
魚震翼,以迎接都監郞廳,以別宴宰臣東平尉鄭載崙意啓曰,臣與東原君潗,左尹鄭鑰,來詣館所,使差備譯官,請宴,則勅使,答以惱於行役,氣甚困憊,回程在邇,事多紛擾,不得出授云云,仍令都監,分入床排,故臣等,依其言傳呈御帖後,從外退出之,敢啓。傳曰,知道。
又以迎接都監言啓曰,今日別宴,宰臣東平尉鄭載崙,東原君潗,左尹鄭鑰,來詣請宴,則勅使,答以氣困行迫,不爲出受,宴床,分入各房,故宰臣等,傳呈御帖後,退去矣,敢啓。傳曰,知道。
又以實錄改修廳郞廳,以摠裁官意啓曰,都廳郞廳申曅改差,其代,以弘文館校理李思永差下,令該曹口傳兼春秋下批,何如?傳曰,允。
又以實錄改修廳郞廳,以摠裁官意啓曰,大提學李敏敍,專管纂修之任,不宜兼帶他務,而新兼副摠管,係是宿衛替直之地,尤難仍帶,卽爲改差,何如?傳曰,允。
尹敬敎啓曰,臺官,雖有拿推之命,不得直捧傳旨,乃是規例,故臣於昨者,以此意仰稟,而沈極拿囚傳旨,付標以入矣。今聞沈極,方爲待命於禁府,而以其職在臺官,傳旨未捧之故,不得就囚云,成命已下之後,未卽奉行,亦甚未安,何以爲之?敢稟。傳曰,先捧遞差傳旨後,拿推,可也。
吏曹口傳政事,以李思永爲實錄兼春秋。
魚震翼,以迎接都監言啓曰,勅使處都給禮單及鳥銃,則無弊入給,而禮單馬,則昨日通官,擇執四匹矣。兩勅,親自騎馳後,稱以不好,竝皆還退,故今朝覓聚三十餘匹,通官等,點示後,無一匹可合,爲言,至於捉入司僕吏,決棍五度,今方督促加得,而昨今覓來之馬,將至八九十匹,則其中實多可合善馬,而如是點退者,其意必在於馹騎之持去,有此故爲生梗之事,而馹騎,則決不可多數出給,使譯官輩,更爲開諭䌤縫之意,敢啓。傳曰,知道。
又以迎接都監言啓曰,明日上馬宴設行事,卽令首譯等,傳言於勅使,則兩勅,答以旣行親臨之禮,已受二次之宴,而今日之又受別宴者,蓋出於兼受上馬宴之意也,決難連日設行,切勿爲之云矣,敢啓。傳曰,知道。
行大司憲李翊,持平金構啓曰,請罪人劉起漢,按法處斷,請還收鄭榏放釋之命,姜碩賓放釋之命,請還收洪萬宗減等之命。措語上同善山,爲嶺南大邑,從前選任,最難其人,府使郭汶溶,爲人庸鄙,素無名稱,曾宰畿邑,以不治見敗,逮授本職,皆稱不合。文溶,知其如此,及其物議未發之前,除授數日,汲汲辭朝,其冒沒無恥之狀,尤極可惡,請善山府使郭汶溶,罷職。賤人乘轎,爲都下痼弊,故臣等,旣已下帖于各部,申飭禁令,今日之坐,又爲出禁矣。卽者禁吏捉一乘轎者,現告,推閱所帶奴子,則車嶺僉使崔山海,辭朝後,率其妻偕往關西云。其妻妾與否,渠自隱諱,雖難的知,旣謂之妻,則邊將,不可率眷,若是賤妾,則賤人乘轎,有犯禁令,以此以彼,山海,難免其罪,請車嶺僉使崔山海,罷職。答曰,不允。郭汶溶,推考,崔山海事,依啓。
尹敬敎啓曰,善山府使郭汶溶,推考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
魚震翼啓曰,吏曹郞官來言,臺諫有闕,政事,取稟。傳曰,明日爲之。以上燼餘
御營廳啓曰,左部屬前司五哨軍兵,來八月二十五日,京中逢點,九月初一日,與前部後司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。以上御營廳謄錄
正言兪命一啓曰,請還收李淰·陳溟翰定配之命,窮査得失,據法處斷事。請學諭許穎,罷職不敍事。請京畿水使權儔遞差。新除授珍島郡守金始慶,爲人濫猾,麤顔莫甚,家在長興,貲産素饒,締結於向日權奸,其時適除高原郡守,厭其邑水土之惡,欲爲謀免,當路之人,曲從其意,以其家距北關路遠,迎送有弊,至於啓遞,南中之人,莫不駭憤。今此所授之郡,與本家相近,其剝割之患,馱載之弊,必有不可勝言者,如此之人,不可置於近家之邑,以貽島民之害,請珍島郡守金始慶,罷職。答曰,不允。末端事,依啓。
魚震翼,以迎接都監言啓曰,卽者勅使,使差備譯官,送言,欲觀角觝之戲云,依前例分付入送之意,敢啓。傳曰,知道。以上燼餘
判尹朴信圭疏曰,伏以臣,五載二南,出入瘴鄕,積傷水土,痰飮成痼,種種危兆,不可名狀,而上年七月,流痰凝結,左足猝然痿痺,跬步之地,未能自致,冒昧請急,鍼灸一旬,而堇得差歇。自是之後,行步甚不如前,坐立之間,尋常悶迫,朞月將匝,前證復發,而關外無醫,末由治療,試灸前穴,略無分效,不得已二字缺本道舁載登程,以爲入京尋醫之計,而潦路跋涉,寸寸前進,受傷霾濕,以致添劇,意外途中,伏聞有京兆新命,益復隕越,罔知所出。纔到楊州村廬,脚膝尤不得屈伸,乍欲强起,輒自失聲,叫苦停二字缺身,夜不交睫,以此病勢,決無陳力之望,臣之情事,其亦急矣。三四字缺前後涯分,已溢,過福之災,理所必至,而疾病爲祟,輾轉十餘字缺幻脫,卽是同列之所共憐,醫人之所共悶,實非七八字缺天聽也。而卽今所患,且入廢疾之域,伏乞聖慈,十餘字缺俾得專意調治,復起爲人,則天地生成之德,終七八字缺戰灼之至,謹昧死以聞。答曰,省疏具半行缺。
行大司諫崔寬疏半餘行缺一,幸隨分盡己,苟利國家,則半行缺大淸,得路楊庭,臣子至願,苟無疾病半行缺明時枯死蓬蒿,無狀愚臣,洊承天寵,殊榮異渥,七八字缺病未赴召,猥將危懇,冒死哀籲。仁覆七八字缺微命尙延,今日實賴天地生成之大德,而顧七八字缺鉞矣,聖量海涵,新命又降,篳門更輝,林七八字缺怖增昔,臣非木石,秉彝猶根,迨此朝露之未晞,一三四字缺更近耿光,退死溝壑,是臣葵忱,而不幸今者,宿病轉痼,新證添劇,實如枯杇之木,遇風則折,將潰之岸,値水先頹,就木有迫,回生無望,引領紫宸,有淚如瀉。今臣死病之外,亦有難冒者,諫官爲任,比他尤重,必須心公道直,上輔君德,下糾官邪,聖明惕省,百僚聳憚,而如臣微劣,復玷薇垣,擧枉錯直,辱臺可愧。臣雖至愚,自知則明,量己揣分,見榮知懼,朝餔暮餟,貪戀可戒,不能者止,聖訓孔昭,有道而穀,爲恥滋甚,而況大防至嚴,四維亦重,當退不許,則牛維馬縶,朝失以禮之使,可辭貪進,則蠅營狗苟。臣有患失之態,區區一念,廉恥自勵,此又放倒,喪盡平生,臣之難冒,至此尤著矣。臣嘗仰念洪造,昊天罔極,粉骨碎首,難報萬一,餘縷未絶,丹心猶激,非不欲竭智殫慮,仰補袞職,非不念陳力就列,少效涓埃,而臣負此難冒之勢,終無進步之地,更不敢滓穢淸朝也,明矣。況今死病,危到十分,朝暮將盡,又未赴恩召,自速違傲之誅,加以賀班,百僚駿奔,而臣獨命在俄頃,亦未趨參,尤增死罪。方今聖明,勵精圖治,百務振肅,此時諫長重任,不可一日暫曠,而臣病轉㞃,蠢動無期,伏乞聖慈,俯憐危悰,亟遞臣職,則公私兩幸。非徒狗馬之賤,畢義於丘壑,抑亦廉恥之風,裨補於聖化。臣無任惶怖祈懇之至,謹昧死以聞。答曰,省疏具悉。卿其勿辭,從速上來察職。
持平權持疏曰,伏以臣樸愚空疏,無所肖似,濫蒙洪造,累叨匪據,絲毫無補,罪戾徒積,然而聖明,豈以臣爲可用也?特以臣憒憒之故,不行譴責耳。雖然,程子所謂之啞御史,猶可且只是格君心,則固不敢任之,而若夫窺人之私,摘其細故,則亦非臣之志也。是以甘心尸素,不能引過,從他嗤點,不三字缺至於事之關聖廟,係風敎,則僚席之論,亦不得不與半行缺承,風習不美,公論掃地,半行缺國家之置臺閣,豈端使半行餘缺人,終焉作負國之臣,惕然內省,臣實半行缺來谿壑,閉門無咎,蒿目箝口,悼猛就懦,要作聖世之一棄物耳。不意玆者,復授前職,繼有乘馹上來之命,臣誠驚惶震惕,罔知攸措。嚴畏分義,惟當顚倒就道,而第臣前所負犯,幸逭刑章,雖聖度天覆,復此收召,而臣何敢抗顔冒進,重貽淸朝之羞辱乎?且臣夙患痰火,轉成惛眩,又得暑痢,症情危㞃,全廢飮食,委頓床席,以此病狀,雖欲自力赴,天地父母,察臣情勢之難冒,憐臣疾病之沈痼,亟賜鐫改臣職名,以安臣愚陋之分,則不勝幸甚。臣無任惶恐待罪之至,謹昧死以聞。答曰,省疏具悉。爾其勿辭,調理上來察職。燼餘
上在昌德宮。停常參·經筵。
下直,春川府使崔橚,位羅萬戶金夏兼。
李世翊啓曰,小臣館所問安進去,下直。傳曰,知道。
又啓曰,小臣馳往館所問安,則勅使,答以俺等,國王德分,無事支過,而每遣近侍下問,不勝感激云矣,敢啓。傳曰,知道。
有政。吏批,判書李䎘受由未出仕,參判李敏敍進,參議宋奎濂病,都承旨柳尙運進。兵批,判書鄭載嵩進,參判吳斗寅病,參議李東老進,參知任弘望出使,左副承旨尹敬敎進。
吏批啓曰,判書李䎘,受由未出仕,參議宋奎濂,病不來,小臣獨政未安,何以爲之?敢稟。傳曰,仍爲之。
又啓曰,新除授襄陽府使權脩,戶奴呈狀內,奴矣上典,所患疝症,十分危重,飮啖專廢,委頓床席,時月之內,決無調理赴任之望云。襄陽,非厭避之地,而累度呈狀,似是實病,襄陽府使權脩,依近例罷黜,何如?傳曰,允。
吏批,羅州牧使李喜龍,靈光郡守李增,仍任事承傳。以尹世紀·金構·趙亨期·金灝·任元耉·李思永·金萬吉·韓構·鄭濟先爲實錄兼春秋,李思永爲掌令,李秞爲刑曹參判,嚴緝爲綾州牧使,金淇爲珍島郡守,許世弼爲漆原縣監,任元耉爲開城經歷,沈壽亮爲應敎,崔商翼爲襄陽府使,金斗明爲宗簿寺正,金碾爲校書正字,靈豐君㵓·雲興守梲敍用事承傳。東原君潗今加昭德,加資事承傳。
兵批啓曰,奏請使先來譯官梁必興·申汝逷·丁之碩,加資事命下,而三人,雖已資窮,俱未經準職,何以爲之?敢稟。傳曰,特爲加資。
兵批,以朴信圭爲副摠管,李敏敍爲忠翊衛將,李萬夏爲南虞侯,金應瀷爲車嶺僉使,吳緯邦·李之經·鄭昌翰·鄭道存·金振麗爲副護軍,鄭震僑·鄭忠源·林震信·兪禹錫爲副司直,尹以濟·慶㝡·尹理·李萬封·韓侃·朴世采·宋奎淵·李東耉·洪以度·許璧·李行登·黃震文·金斗明·李爲副護軍,洪得禹爲副司果。
魚震翼,以迎接都監言啓曰,今日乃空日,別茶啖依例排入,別雌牛,亦爲入給之意,敢啓。傳曰,知道。
又以迎接都監言啓曰,明日勅使回程,軍令初吹寅初,二吹平明,三吹日出,書入矣,敢啓。傳曰,知道。
又啓曰,備邊司郞廳來言,明日賓廳日次,而適値勅使發行,今日賓廳來會云矣,敢啓。傳曰,知道。
李世翊啓曰,戶曹判書尹堦,來詣請對矣。傳曰,引見。
傳于尹敬敎曰,大臣·備局堂上引見。
尹敬敎,以兵曹言啓曰,當日私奴起丑稱名人,自金虎門入來,差備門外擊錚,極爲駭愕,令攸司囚禁治罪,同門守門將許芝,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,司僕寺啓辭,自祖宗朝,深以馬政爲重,沿海及海中諸島,專屬本寺,設置牧場,國用之馬,皆出於此,其創設本意,實非偶然。而中世以來,其中不合放馬之處,則募民耕墾,設屯收稅,以爲本寺大小需用之地,又有移屬他衙門者,牧馬之場,漸至減小,馬群之不得蕃息,職由於此。近年,則馬政之虛疏,尤有甚焉,各牧場,逐年捉出分養之類,擧皆體小品劣,無一可用,事極寒心,不可無變通之道,故臣等,取見孝宗朝戊戌年間點馬後,各牧場馬牧籍,乃是一萬六千三百七十匹,而卽今馬籍所付,則僅有一萬二千五百四十餘匹。自戊戌至今二十餘年之間,不但無孶息之數,減縮者,幾至二千匹,事之可駭,莫甚於此,此必有所由然矣。更取牧場文書,憑考前後罷置之數,則京畿·仁川三牧場內,紫燕島則移屬禦營廳,公洪道瑞山四牧場內,興陽串則移屬安興鎭,元山島則移屬水營,全羅道羅州三牧場內,其左島·安昌島則移出馬群,專爲養松之地,珍島三牧場內,薪智島則自朝家設鎭,古尔島,則移屬訓局,而牧馬場內,又分山腰上下,長養松木,平山則作爲田畓,未免侵犯於牧馬之場。此則自本寺,當爲隨宜善處,而至於養松一款,最是將來難堪難處之弊,養松與牧馬,俱不得着實。小臣,曾於先朝,甲寅年間,待罪本寺,適有巡撫使發遣之意,別爲啓達,本寺郞廳,一時下送,察見各牧場土地形勢,可合養松之處,則移出馬群,屬之水營,長養船材,可合放馬之處,則禁松一事,一切革罷,專意放牧事,定奪後,將爲擧行之際,巡撫使,趁未下去,又値國家多故,還寢成命矣。今以羅州所屬牧場,言之,其佐·安昌兩島,旣已移馬養松,則其他養馬之場,不當仍爲禁松,以致馬群之耗傷,此則似當爲先革罷,其他珍島·興陽·順天·慶尙道晉州·蔚山等場,亦依羅州例,可合養松之地,數三處,勿論放馬處,設屯處,移屬統·水營,禁養船材,有若莞島安職串之專管,此外馬場內,所謂山腰以上禁松之法,一倂革罷,則松禁·馬政,實爲便益。前頭點馬下去時,使該道水使,眼同巡審,明白啓聞,變通之意,令廟堂商量稟處,何如?傳曰,依啓事,允下矣。諸道牧場,多是松材茂盛之地,牧馬·養松,互相妨礙,最爲難處之端,至於山腰上下,定界禁火,非不屢申事目,而官吏奉行之際,難於適宜,終歸於兩無實效,今此該寺啓辭,欲爲定式變通者,蓋出於此。羅州所屬牧場,其佐·安昌兩島,已爲移馬養松處外,其他五島,則竝勿禁松,俾專放牧,而其中如復有可合養松之處,則更加審察,擇定一二處,依其佐·安昌例,移馬養松,宜當。此外諸牧場,擇其宜於養松之地,參酌移屬於統·水營,使之禁養船材,則松禁·馬政,有各專之利,無相侵之害,似合事宜,令統制使及該道水使,待點馬下去,眼同巡審後,區別啓聞,以爲商量定奪之地,何如?傳曰,依啓。
申琓,以迎接都監言啓曰,勅使·大通官·次通官等,別求請鳥銃,上勅五柄,副勅三柄,兩大通官各三柄,次通官各一柄,因其懇求,不得不依例入給之意,敢啓。傳曰,知道。
巳時,上御熙政堂,大臣·備局堂上引見。領議政金壽恒,左議政閔鼎重,右議政金錫胄,左贊參呂聖齊,工曹判書申汝哲,兵曹判書鄭載嵩,戶曹判書尹堦,大司憲李翊,禮曹參判李師命,左副承旨尹敬敎,正言金萬吉,弘文著作李頤命,假注書兪命雄·李三碩,記事官徐宗泰·崔錫恒入侍。壽恒進伏曰,近來日氣蒸熱,郊外館所,連爲動駕,聖候,若何?上曰,無事矣。壽恒復起而伏曰,兩慈殿氣候,亦何如?上曰,安寧矣。壽恒曰,戶曹判書尹堦,以勅使明日出去之故,有所速爲稟定之事云矣。上曰,何事。以下缺以上燼餘
禮曹參判李師命所啓,臣以義州武士,別爲調用之意,曾已啓達矣。銓官,以金得鑑,擬差碧團僉使,而碧團,雖曰邊鎭,本非要緊之處,義州,方値北客之行,接待之間,多賴將士周旋之力,故府尹李維,以失此人,爲大段切迫,謂臣纔過本州,詳知事情,懇懇以書言之,邊任雖重,接待客使,尤是目前緊急之事,今姑改差,令本州仍爲任事,何如?右議政曰金錫胄曰,臣亦備知得鑑人才可用,不可但爲義州迎接勅使之事而已,龜城·朔州之間,方有安義鎭新陞僉使之擧,而此去義州不遠,若差此等職任,使之盡心爲之,則似好矣。閔□□曰,臣意,亦非欲其永屬本州,終不遷動也。其人,有幹才可用,累經內外之職,已陞堂上,若有要緊差遣之處,則亦可調用矣。上曰,邊上接待客使之事,亦甚重大,金得鑑,本職改差,依此爲之,可矣。
右議政金錫胄所啓,臣今差謝恩使,行期雖遠,欲預爲定奪矣。行中應爲帶去者,堂上譯官二人,旣自該院從次第定送,而但今番之行,雖無大端所幹之事,兼賀正·至·聖節之故,歲幣方物,極爲浩多。彼中索賂,則倍甚於前日,其他禮部呈咨之時,亦不無周旋之擧,年少譯輩,似難得力,欲以秩高解事,爲彼人所取重者二人,別爲啓請,加數帶去矣。左議政閔鼎重啓曰,使行譯官,必從其次第,輪回定送,故譯官二人,雖已差定,而右相,若欲別爲啓請帶去,則解事譯官二人,加定以送,似當矣。上曰,依爲之。以上備局謄錄
引見時,右議政金錫胄所啓,保社功臣原從中,多有私賤,不言於本主而得參者,必須背頉於本文記,許出補充隊事,曾已定奪矣。此輩,欲免賤役,寅緣入參者,因極未便,而至於義禁府書吏·羅將,則治獄之時,最多功勞,又非借名之類,而本主不許贖良,故不得蒙惠者,有之。此輩,則實爲冤抑,禁府文書,次知書吏,及執獄使令等,應爲免賤者,自該府抄出,移文于掌隷院,使之直爲出給補充隊帖,何如?上曰,依爲之。以上禁府謄錄
兵曹判書鄭載嵩所啓,御營軍,謝以十哨上番,而近緣年事凶荒,糧餉不足,連以五哨上番矣。前頭替番,在於九月,所當依前以十哨上番,而卽今見糧不多,年事,亦不可豫料,限今年姑以五哨上番,何如?大將之意,如此,而不得入侍,故小臣,敢此仰達。上曰,依爲之。
大司憲李翊所啓,請依該府奏當,罪人劉起漢,嚴刑得情,按法處斷事。上曰,勿煩。又所啓,請還收定配罪人鄭榏放釋之命事。上曰,勿煩。又所啓,請還收定配罪人姜碩賓放釋之命事。上曰,勿煩。又所啓,請還收定配罪人洪萬宗減等之命事。上曰,勿煩。又所啓,請善山府使郭文溶,罷職事。上曰,依啓。正言金□□所啓,請還收李淰·陳溟翰定配之命,嚴査得實,按法處斷事。上曰,勿煩。又所啓,請學諭許穎,罷職不敍事。上曰,不允。又所啓,請京畿水使權儔遞差事。上曰,不允。又所啓,備局堂上啓遞書狀官也,雖以劇地善治之人,遞易可惜爲言,而亦慮此時迎送之有弊也。及差其代也,復以守令備擬受點,政體顚倒,物情皆駭,請吏曹當該堂上·郞廳,推考。上曰,依啓。朝報
迎接都監啓曰,勅使例給禮單馬,累次點退矣。昨夕上勅,擇執二匹,卽者副勅,始爲擇執四匹,竝無事入給之意,敢啓。傳曰,知道。以上迎接都監謄錄
上在昌德宮。停常參·經筵。
自辰時至未時,日暈。
謝恩,刑曹參判李秞,安邊府使李光迪,東嶺僉使金應瀷,校書副正字金碾。
大司憲李翊啓曰,請依該府奏當,罪人劉起漢,嚴刑得情,按法處斷。請還收定配罪人鄭榏放釋之命。請還收定配罪人姜碩賓放釋之命。請還收定配罪人洪萬宗減等之命。啓辭竝上同上曰,勿煩。
又啓曰,請善山府使郭文溶,罷職。啓辭上同上曰,依啓。
正言金萬吉啓曰,請罪人李淰·陳溟翰,按法處斷。上曰,勿煩。
又所啓,學諭許穎,罷職不敍,京畿水使權儔,遞差。上曰,不允。
又所啓,備局之啓遞書狀官也,雖以劇地善治之人,遞易可惜,爲言,而亦慮此時迎送之有弊也。及差其代,復以守令備擬受點,政體顚倒,物情皆駭,請吏曹當該堂上·郞廳,推考。上曰,依啓。
吏曹啓曰,承旨有闕,政事,取稟。傳曰,明日爲之。以上朝報
府啓,請罪人劉起漢,嚴刑得情,按法處斷事。請還收罪人鄭榏放釋之命事。請還收定配罪人姜碩賓放釋之命事。請還收定配罪人洪萬宗減等之命事。答曰,毋煩。
右副承旨鄭始成上疏。大槪,病勢危㞃,以致違牌,遞臣職名,治臣逋慢之罪,以便公私事。入啓。踏啓字。
院啓,請還收李淰·陳溟翰定配之命,窮査得實,按法處斷事。請學諭許穎,罷職不敍事。請京畿水使權儔,遞差事。入啓。答曰,毋煩。以上朝報
上在昌德宮。停常參·經筵。
有政。吏批,以任座爲奉常正,以沈壽亮爲舍人,金載顯爲司成,尹以復爲監察,兪夏謙爲善山府使。譯官鄭惟光特爲加資事,承傳。申琓爲右副承旨,李玄錫爲同副承旨,鄭始成付副護軍。
十二日引見時,領議政金壽恒所啓,安州牧使復設事,登對之時,定奪之意,曾已啓達矣。蓋本州,以西路大邑,處於營下,蕩敗已久,漸至於莫可收拾之地,不可不別樣變通,而從前言者,皆以爲其弊,皆由於兵使之兼牧使,卽今變通之道,莫如罷兵使兼任之規,復設牧使之爲愈。一種之論,則或以爲兵使,雖仍兼牧使,委以治民之任,勿循前套,判官,則只責支應,亦可以祛弊蘇殘云,此等便否,不可不熟講而審處,更爲下詢群議而處之,何如?左議政閔鼎重曰,安州之宜罷判官,還復牧使之意,臣曾因道臣狀聞,略陳於覆啓中矣。春間奏使往來時,詳問本州事情,則境土狹小,賦入甚些,而兵使,兼牧與判官,皆得挈眷,支供之費,常患不足,每每貨用國穀,與兩營米布,負債歲增,還償無期,終至於啓請蕩減,成一例事。若無變通之擧,勢將革罷而後已,如欲變通,亦無他策,宜罷判官,省其支供之費,復設牧使,別擇差送,畀以蘇殘之責。兵使,則依三南例,別爲定數劃給營需,而本州賦入分供之外,以他邑收米稅米,充給其不足之數,則兵使·牧使,俱無乏絶之患,吏民,亦免侵剝之弊,可以安接無事,故復及於沿路聞見書啓中矣。令道臣更加裁量定式,啓聞施行,似爲便當矣。金錫胄曰,本州,初置牧使·判官·兵使,則治營於寧邊矣,及罷牧使·兵使,移營之後,凋弊日甚。若令復置牧使,使本道監司劃營需米於傍各邑,則雖不劃給寧邊地界,自可支過,安州一邑,亦有蘇殘之勢矣。上曰,安州形勢,若不可不變通焉,爲依此變通,可也。
兵曹判書鄭載嵩所啓,本曹多事,郞官,不可不備員,前頭,又有將官試射等事,而郞廳三人,兼帶實錄春秋,除本司,將無以推移察任,實錄廳事體重大,雖不可盡爲變通,其中二員,命實錄廳變通,何如?金錫胄曰,謄錄郞廳,雖與都廳有異,亦不可不擇,而今則加出之數,尤多。雖以參上·參下,通融塡差,無故可合之人,猶患不足,騎省郞官之多數見差,勢固然矣。然本曹多事之地,事勢亦果切迫,當爲商議變通矣。上曰,分付實錄廳,變通,可也。上曰,仁政殿北邊,多有雨漏傷毁處,若不趁速修補,則將有頹圯之患,前頭若有傾頹之事,則非但功役之偏重,且駭瞻視,分付該曹,使之及時修改,何如?壽恒曰,臣等,亦常以此爲慮矣。正殿與他殿,無有異,若不及時修繕,致有毁折之患,則不但所見未安,所入物力,浩多,其費必當倍蓰,豫爲料理修葺,似不可已矣。上曰,分付該曹,使之看審後,以爲修改之地,可也。擧行條
李師命曰,上年被災尤甚邑,湖西諸般身役,許令減半,而其中騎·步兵,則以其各有當番之故,五六月以前當番,則旣已減半,六七月以後當番,則獨未得蒙惠。當此舊穀旣沒,新穀未登之時,還爲收捧,事甚冤憫,渠輩,以臣爲朝廷奉命之人,到處擁路呼訴,故敢此仰達矣。載嵩曰,當初雖有各役蠲減之令,而本曹物力,蕩竭,無以繼用,故不得已報于備局,六七月以後,則有還爲收捧之擧,而或不得減,渠輩之稱冤,宜矣。卽今本曹物力,猶可支用數朔,雖不得許令蠲減,姑待新木綿産出後,收捧,則似爲便好矣。錫胄曰,騎兵上番者,渠是二朔而相遞,旣是宿衛輪番之卒,若有減意之事,則其所減者,無人可代,故在前雖有災歲,騎兵本無減番之例矣。辛亥以後,或有特爲減許之時,而其時,則戶曹·備局,有代給番布之事矣,上年被災蠲減之時,備局,不爲分列,無論騎兵·步兵,悉合半減其番布,故立番之軍,多有不得備糧不來,納布之數,則又納其半,本曹之罄竭,番布之失糧,俱極可慮,不得已具由報備局,則備局,不能覓給其代布,如前日之爲,而直令還捧,致有此弊。卽今形勢,姑於數朔後退捧,少舒其力之外,無他善處之事矣。李師命曰,監·兵營新選,亦爲一體督捧,故民怨尤甚,此亦退捧,如何?金錫胄曰,此則一體退捧,似可矣。上曰,依爲之。被災邑新選等布,亦令退捧,可也。
左議政閔鼎重所啓,各道敎養官,從前無實效,故旣已罷之矣。六鎭敎養官,今方差出,而六鎭,素無物力,故敎養官接待等事,專責於校奴及校生等處,其勢實難支堪。設置宂官,旣無益於勸奬,而徒貽各邑之弊,事甚不便,依兩西例,敎養官,姑勿差出,評事,雖是兵使幕官,無他句管之事,故使之兼察勸課之任,則似爲着實矣。金錫胄曰,敎養官人望素輕,不足以勸課士子,依兩西例,勿爲差出,使北評事於留營無事之時,時聚儒生,講論勸課,實爲便好矣。上曰,敎養官,無實效,故前亦罷之,大臣之言,誠然矣。姑勿差出,依此爲之,可也。
禦營廳郞廳,以都提調意啓曰,近來朝綱不嚴,□體大壞,中外大小官吏,必以凌侮上司,爲能事,政令之日漸解弛,職由於此,誠可寒心。本廳設立之初,軍兵課木勿侵事,嚴有事目,而中間各邑守令,多不遵行,不無侵損之弊,故隨其輕重,請罪警飭者,累矣。近日上番軍卒等,多以雜役侵責之害,呈訴於大將,故申明事目,行關各道,則京畿監司鄭載禧,不但不爲擧行,乃敢移除,本廳事目,使之輸送,揆諸事體,已極無據。循例論題以送,則其後終無擧行形止,故欲問其曲折,招其當該營吏,則亦不起送,又爲行文,使之起送,則監司鄭載禧,猝然發怒,本廳使令,持往文書者,捉入歐曳,而還送關文,其間擧措顚倒,自損體面者,不一而足,而其慢蔑上司之狀,實是曾所未有之事,決不可置之。京畿監司鄭載禧,先罷後推,當該營吏,拿致本廳,從重決棍,以存事體,以警日後,何如?傳曰,依啓。
院前啓,請還收李淰·陳溟翰定配之命,嚴刑得情,按法處斷。請學諭許穎,罷職不敍事。請京畿水使權儔,遞差事。答曰,勿煩。
同副承旨李玄錫上疏。大槪,召牌之下,不敢不趨詣闕下,而喉司淸選,貽辱爲罪,乞賜罷免,以重名器事。
謝恩,右副承旨申琓,同副承旨李玄錫。以上朝報
禮曹啓曰,卽接南別殿參奉所報,則去夜大風雨,本殿東邊神門外庭中,中柳一株,連根拔倒,一株則枝折,大門外紅箭門,年久西邊柱,中折,殿庭簷瓦,爲薍簾所撲,東邊女瓦一張,南邊女瓦二張,夫瓦一張,四邊夫·女瓦各一張,後園中門蓋瓦八張,缺毁,殿角西北邊雜象,亦爲折破云。又接禧陵·靖陵·獻陵·宣陵·貞陵·孝陵參奉等所報,禧陵則陵上穴頭東西邊所立柏木,各一株,而東邊樹,一根四枝中,一枝,西邊樹一根七枝中,五枝,東邊穴傍雜木一株,爲夜來風雨所摧折云。靖陵則去夜風雨,陵上曲墻後三十步許,松木九株內,大松一株,中松二株,兒松六株,眞木五株內,大木一株,中木四株,柳木一株,齋室後柏木一株,或折腰,或拔根云。獻陵則去夜風雨,陵上曲墻七步許,中雜木一株,腰折,十五步許,小雜木一株,二十步許,大雜木一株,七十步,大雜木一株,枝折,西邊四十步許,小檜一株,起根,丁字閣西二十步許,則雜木一株,枝折,紅箭門外,香路南邊,大檜木一株,根折,小檜木二株,壓折,紅箭門外二十步許南,檜木一株,腰折,內靑龍大松一株,腰折,小松一株,起根,紅箭門本折顚倒云。貞陵則紅箭門去夜大風雨壓折云。宣陵則大王陵上曲墻後面至近處,柏子木一株,松木一株,中折,柏子木,又二株,折拔,陵上曲墻後面東邊,自枯松一株,中折。孝陵則去夜風雨,松木二株,中松二株,東邊三十步許,一圍松木一株,大椽松一株,水刺間後,一圍眞木一株,守僕房後,一圍眞木一株,中松一株,大椽松二株,或折腰,或拔根僵仆,丁字閣椽頭夫瓦五張,椽間仰土八處,守僕房女瓦五張,夫瓦三張,頹落云。陵殿至近之地,有此折木之患,例有慰安之擧,南別殿·禧陵·靖陵·獻陵·宣陵·孝陵慰安祭,不卜日來十六日設行,而各折之木,則令各參奉斫去,南別正殿及孝陵丁字閣等,有頉處,獻陵·貞陵,紅門改豎立等事,擇日擧行,何如?傳曰,允。以上禮曹謄錄
上在昌德宮。停常參·經筵。
未時,日暈。
下直,光陽縣監李之白,泗川縣監楊選漢,方山萬戶韓世愈,結城縣監鄭庥。
謝恩,判尹朴信圭,善山府使兪夏謙,顯陵參奉閔鎭嵩,司成吳載顯,南虞候李萬夏,漆原縣監許世弼,護軍鄭克誠,靈豐君㵓,珍島郡守金淇,開城經歷任元耉。
府前啓,請罪人劉起漢,嚴刑得情事。請還收鄭榏放釋之命。請還收姜碩賓放釋之命。請還收姜萬宗減等之命。泰仁縣,湖南完邑,民多事繁,本非閑僻之地,而縣監朴泰斗,嗜酒成病,到任之後,醒日常少,民持牒訴,日日空歸,下吏操弄,怨謗甚多,路傍劇地,不可任其抛棄,請泰仁縣監朴泰斗,罷職。傳曰,不允。末端事,依啓。
院前啓,請還收李淰·陳溟翰,定配之命,窮査得實,按法處斷。京畿水使,例兼統禦使,視他閫帥,責任尤重,新水使權儔,曾前履歷,未聞聲稱,頃除湖閫,亦以衰老見遞,而到今數年之後,除畀海防統帥之任,題目之下,物情皆駭,請京畿水使權儔,遞差。答曰,勿煩。以上朝報
備邊司啓曰,中江開市,例在於八月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。
漢城府啓曰,再昨風雨之災,四山松木之拔落者,其數甚多,曾如此之時,各衙門,爭先占得,致令不拔之松,混同被伐,誠可寒心。本府戶籍庫,旣以充溢,更無餘地,料理添造,勢不可已,而物力難辦,今此風落松木,欲爲補用於庫舍之役,而卽今輸入,則生松相雜,可慮,姑爲仍置,以待枯黃,各衙門,雖有援例請得者,一切防塞事,奉承傳施行,何如?傳曰,允。以上備局謄錄
禮曹啓曰,卽接宗廟署所報,則去夜風雨,廟內園上松木及雜木,竝八十餘株,拔折顚仆云,極爲驚駭。臣等,與本署提調,卽爲奉審後,慰安祭設行與否,稟處,何如?傳曰,允。
又啓曰,臣等,卽因宗廟風落木奉審事,與本署提調眼同親審,則東西北三處折拔顚仆之數,松木則大中小竝七十五株,雜木則十七株,合九十二株。雖非殿內至近之處,所見頗有驚異,慰安祭,似不可不行。永寧殿·宗廟,不卜日來十七日設行,而顚拔之木,令該司,卽爲斫去〈之〉意,分付,何如?傳曰,允。以上禮曹謄錄郞廳柳健校正。郞廳丁志復書。
上在昌德宮。停常參·經筵。
下直,知禮縣監趙門衡,會寧萬戶盧尙信。
自辰時至未時,日暈。
李玄錫啓曰,吏曹郞廳來言,臺諫有闕,政事,取稟。傳曰,明明日爲之。
申琓啓曰,善山府使兪夏謙遞差事,命下矣。臺諫方以罷職論啓,遞差傳旨,不得捧之之意,敢啓。傳曰,知道。
行大司憲李翊,持平金構啓曰,請罪人劉起漢按法處斷。請還收鄭榏放釋之命。請還收洪萬宗減等之命。請善山府使兪夏謙罷□。答曰,不允。兪夏謙,遞差。
司諫申懹,正言金萬吉啓曰,上年橫城縣,有鄕所擅殺人命之事,而縣監裵潚,曲爲庇護,非徒不爲檢屍,至於誘脅屍親,徑先埋葬,以爲滅跡之計,其循私蔑法,掩置重獄之罪,不可不痛懲,請橫城縣監裵潚,爲先拿問,其獄事,令本道嚴査處置。時除授獻納林泳,時在公洪道扶餘地,請斯速乘馹上來事,下諭。答曰,依啓。
傳于李世翊曰,今番風雨時,闕內諸處雜木,多數顚仆云,四山山直下人全缺以爲趁卽斫伐事,分付漢城府。
李玄錫,以實錄改修廳郞廳,以摠裁官意啓曰,以都承旨金萬重上疏,令史局稟處事,命下矣。史局纂修之役,不容少緩,而喉司夙夜之地,亦難暫曠,非如他職之可以兼察,金萬重新授都承旨之任,姑爲遞改,何如?傳曰,允。
李玄錫,以宗親府郞廳,以有司堂上意啓曰,本府疲殘特甚之狀,已悉於前後草記,今不必更爲煩達,而本府典僕,切勿擧論於各殿別監及諸色工匠事,明有承傳,而近來連被抄定,事甚未安,然旣已啓下之故,其代,頃纔請出矣。今聞奴子末石,又自尙方啓下於□□云,此奴非但年少手生,不合工匠,後弊亦不可不慮,令該院斯速頉下,以爲上司成樣之地,何如?傳曰,允。
李玄錫,以宗親府郞廳,以有司堂上意啓曰,本府外宗問安廳,卽闕內進善門南月廊,而未有□□之戶,若値風雨,多宗奔避,不成坐次,事體之虧損,莫此爲甚。故□□使之造作窓戶,則以爲事係創始,不得施行云,數間窓戶□□役,亟令造作,得成模樣,何如?傳曰,允。
答執義沈攸疏曰,省疏具悉。爾其勿辭調理,上來察職。
答都承旨金萬重疏曰,省疏具悉。卿辭如此,當令史局稟處焉。元疏具缺以上燼餘
上在昌德宮。停常參·經筵。
夜二更,流星出天中淡雲間,入南方,狀如鉢,尾長五六尺許,色赤。
下直,天安郡守沈益相,柔遠僉使車好胤,東嶺僉使金應瀷,吾乂浦萬戶崔柱天,古豐山萬戶鄭邦彦,平陵察訪崔世榮。
申琓,以都摠府言啓曰,今日入直軍士中日習射,請出標信。傳曰,知道。
以備忘記,傳于申琓曰,今下弓矢,車嶺僉使金應瀷,柔遠僉使車好胤,古豐山萬戶鄭邦彦等處,給送。
李世翊啓曰,今日廳中,位甚不齊,都承旨·右承旨未差,右副承旨申琓,三省推鞫進去,左副承旨尹敬敎,以病不來,廳中,只有臣世翊,同副承旨李玄錫,出納之際,事多苟簡,左副承旨尹敬敎,牌招察任,何如?傳曰,允。
申琓啓曰,小臣,三省推鞫坐起進去,下直。傳曰,知道。
傳于李世翊曰,召對爲之。
兵曹口傳政事,以金萬重爲副護軍。以上燼餘
刑曹參議安垕上疏。大槪,新除恩命,遽出意外,臣誠惶感,靡所容措,而秋曹佐貳,職係緊重,決非如臣昏迂,所敢冒當。且纔經繫縲,暑濕致傷,宿疾新症,狹發交劇,澌萎沈苦,頓無供職之望,伏乞亟賜遞改,以安私分事。
掌令李思永啓曰,臣本陋劣,素多疵釁,猥蒙洪造,驟叨淸選,私分靡安,公議不快,而西路往返,夙患重發,數日之內,再違嚴召,臣誠惶恐蹙跼,無地自容矣。意外新命遽下,召牌繼降,嚴畏分義,强起祗肅,而兩日供仕,病情轉苦,不得不尋單請急,昨日政府參謁,亦不得進參,臣之所坐,在例當遞,臣何敢一刻仍冒?請命遞斥臣職。答曰,勿辭。退待物論。
副校理吳道一疏。臣於今月十六日,適因公幹,出往湖堂,伊日之夕,有泛舟賦詩之事,而以此重被臺彈,不敢晏然於職次,經出直廬,伏乞聖慈,亟命下臣有司,治臣負犯,以爲人臣持身不謹者之戒事。傳曰,還出給。
召對時,持平金構啓曰,請劉起漢按法處斷,請還收鄭榏放釋之命,還收洪萬宗減等之命。啓辭上同上曰,勿煩。
又啓曰,頃日風災之慘,不但偃禾拔木,乃至於飛瓦走石,閭家亦有頹壓者,陵寢樹木,太半摧折。太廟則繞行慰安之祭,其爲變異,近所罕有,而擧朝恬然,無有以此爲憂者,臣等,亦無一言,以補聖上恐懼修省之德,究其罪犯,已無所逃。竊伏聞今十六日,傾都泛月,沿江上下,簫鼓相應,達宵不輟,作一奇觀,有識朝紳,亦在其中云。此是何時,而非徒遇災不懼,耽樂游衍,不念國事,至於如此,誠極寒心,在官者,請令自首科罪,以示懲勵之意。上曰,依啓。
又所啓,今番勅行時,以遠接使未能及期之故,釀成初頭釁怒,經至別遣重臣,再送儐使,此乃前所未有之事。朝家之不能善處,蓋以儐臣阻水,旣有人力難容之勢,且冀中路或有開釋之端,趑趄等待,以致如此,細究實狀,雖有所以,而及其辱命生事之後,無可歸咎,或疑在我之未盡,人口喧騰,久而未已,奉使之臣,安得晏然無罪乎?事體所關,不可無糾警懲後之道,請前遠接使南二星罷職。上曰,依啓。
持平金構避嫌。大槪,臣於入侍罷退之際,有越次先出之失,請遞差事。呈政院。政院啓曰,凡引見罷出時,承旨最後罷出,流來故規甚明,而卽者持平金構,以今日召對入侍時,先爲罷出,有前違前例,來避臺官之先出,實無違例之事,故臣據例不捧,則再三堅執,必欲捧入,係是臺官避辭,何以爲之?敢稟。傳曰,勿爲捧入。以上朝報
尙衣院啓曰,近因唐貿易物件之連年減省,本院所用冒段,舊儲之盡,戶曹所在好品冒段三匹,使之移送本院,以爲前頭繼用之地,何如?傳曰,依允。以上備局謄錄
上在昌德宮。停常參·經筵。
下直,新寧縣監金萬翼,金井察訪趙之耘,韓山郡守張世明。
政院啓曰,今十六日船游朝紳自首一款,更爲考例稟處事,下敎矣。臺啓中,旣不擧姓名誰某,又不言官職高下,只云有識朝紳,亦在其中,而以自首科罪,爲其結語,則此非査覈現告之比。臣等妄意,臺啓旣出於朝報之後,則大小朝士,皆當見知,果有身犯者,則或秩高之宰,或近侍之臣,陳疏自首,似無不可,其職秩卑微,不敢陳疏者,則亦各呈狀自告,然後法府始加究覈,當罪者罪之,其或隱諱不言,則不可謂之有識,隨其聞見,摘發論斷,似當,故副校理吳道一自首之疏,亦爲率爾捧入矣。卽於筵中,致勤聖敎,而其疏亦爲還出給,臣等不勝惶恐待罪之至,此事實是罕有之擧,前例亦不得倉卒考出。今若分付法司或各該司,使之一一考出,則非但無可摸捉之端,亦異於許其自首之意,何以爲之乎?敢稟。傳曰,勿待罪,在官船游之類,竝自政院摘發,從重推考。
領議政金壽恒所啓,臣方待罪奉常寺都提調,有仰達之事矣。大小祭享□朔應行者外,或有無時別祭,未可豫定其多寡,故祭酒必常存餘儲,俾無臨時窘急之患矣。今十七日,以宗廟樹木折撥,設行慰安祭,則祭酒無宿儲,以新釀未熟之酒,苟充進排,色味俱惡,其爲不謹莫甚,臣亦難免常時不善檢飭之責,不勝惶恐,而當該官員不職之罪,不可不懲,先罷後推,該色下人,則旣已囚禁,而亦令攸司,從重科罪,何如?上曰,事甚駭異,當該郞廳,拿問處之,下人則令攸司重治,可也。
又所啓,三省罪人莫男·信良等推鞫之時,變辭納招,而或出於死中求生之計,故循例請刑矣。更考文案,則其間不無可疑之端,而非有刑殺,則不敢自下議啓,敢此請對陳達矣。信良之與奴相奸,雖是實狀,其父之自爲發狀,已是常理之外,且以莫男及信良,當初承服之招觀之,信良之父明男,得後妻,待其女甚薄,至於驅黜,與莫男同處,全無奴主之分,致有相奸之事云。果如此,則爲其父母者,難免其罪,而明男,知其女之隱接朴己生家,至於經年之後,始爲發狀,亦涉可疑,且本道及敬差官前後推問文案中,多有年月相違之處,此雖未必係於獄情之輕重,而莫重綱常之獄,不可不詳覈而處之,刑者不可復續。若有一毫冤狀,而輕先處斷,亦非審克之道也,各人等,一處憑覈,使獄情曉然無疑,然後更鞫處決,亦非晩也。信良父李明男及其弟義京·朴己生稱名人·信良夫金成海等,竝拿致京獄,自禁府推覈歸一,以爲處置之地,似合愼重之道,不但臣意如此,禁府諸堂上及兩司之意亦如此,故敢此仰達。上曰,觀其招辭,予亦疑之,而獄體重大,故加刑之啓,循例允下。大臣之意如此,則各人等,拿致京獄,詳査後處斷,可也。以上朝報
刑曹啓曰,大小罪人之繫按覈,此實懲惡輔治之具,而獄囚之繁,未有甚於今日,故此從前聖明之所以務盡欽恤之德,累下疏釋之命者也。今見典獄署囚徒,則所囚之數,至於一百二十四名之多,而其中五十二名,則本曹所關,其餘七十二名,則或以各司來關被囚,或自各司直囚,本曹所管罪人,則隨其罪名之輕重,自本曹可以處決,而各司所囚罪人,則雖未知其罪犯輕重之如何,而其所按決,非本曹所可指揮,當此盛暑,不可無恤囚之道。令政院稟旨,分付于各該司,趁卽疏決,俾無滯囚之弊,何如?傳曰,允。以上備局謄錄
慶尙監司書目,漆原縣監李行陟,母病沈綿,還任未已,曠官可慮,罷黜事。又書目,軍威呈,以今月初三日午時量,天無雲氣,而巳·午時間,有雲自東至西,長一疋許,廣尺許,金色靑紅相雜,狀如虹霓,移時乃滅,事係變異事。
京畿監司吳斗寅上疏。大槪,新授方面,其任決難承當,玆敢冒陳危懇,亟賜鐫改,以幸公私事。入啓。答曰,省疏具悉。卿其勿辭,速往欽哉。
府啓,劉起漢按法處斷事,還收鄭榏放釋之命事,還收洪萬宗減等之命事。入啓。答曰,亟停勿煩。
司果尹德駿,弘文著作李頤命,承文副正字朴澄,學諭許穎,文臣朔試射時,稱病不進,依承傳罷職。以上朝報
上在昌德宮。停常參·經筵。
下直,報恩縣監金萬埈,茂山僉使金斗南,保寧縣監鄭有徵,永達萬戶朴興宗。
謝恩,京畿監司吳斗寅,僉知朴泰尙,護軍梁必興·鄭惟光·李承謙。
兵曹口傳政事,副司正李畬。
吏曹口傳政事,實錄兼春秋權持·徐宗泰·鄭推·李三碩。
備忘記,古人云,不以天下儉其親,近因連歲凶荒,豐足盛禮,尙未擧焉。縱緣時事之多艱,予心之缺然,當復如何?非不知今年穡事,亦未登熟,而及此國家粗安之日,上歲兩慈聖趁歲首上壽獻祝,揆以情禮,不容少緩,此豈豐亨豫大而然哉?職由於人子愛日之至情也,其令該曹豐足節目,磨鍊擧行。
政院啓曰,實錄郞廳,有除本仕之例,故雖在臺諫,若有他僚之可以推移傳啓者,則使之代察,俾得專意史事事,曾已奉承傳矣。持平金構,近因僚員之不備,獨爲行公,故未赴史局,今已累日,卽今憲府之官,除在外人員外,只有掌令鄭勔,而時未肅拜,卽爲牌招,使之察任,何如?傳曰,允。
府前啓,請罪人劉起漢嚴刑得情,請還收鄭榏放釋之命,請還收罪人洪萬宗減等之命。答曰,毋庸堅執。以上朝報
禮曹啓曰,卽伏見備忘記,豐呈禮□歲首設行豐呈節目,磨鍊擧行事,下敎矣。取考謄錄,則在前豐呈設行之時,則差出都監,乃是規例,旣設都監,則不可無主管之人,該掌堂上·郞廳,令吏曹差出料理擧行,何如?傳曰,允。以上禮曹謄錄
公洪監司書目,本月初三四日,沿海各邑海溢之變,及十三日公州等官風災之慘,振古所無,田畓各穀,若經嚴霜,民事萬分可慮事。朝報
上在昌德宮。停常參·經筵。
下直,康津縣監南有星,靑所萬戶朴原善,山平會萬戶朱景參。
禮曹啓曰,卽伏見備忘記,豐足禮,趁歲首設行,豐足節目磨鍊擧行事,下敎矣。卽考謄錄,則在前豐足設行之時,則差出都監,乃是規例,旣設都監,則不可無主管檢飭之人,該掌堂上·郞廳,令吏曹差出料理擧行,何如?傳曰,允。
掌隷院判決事沈梓,異姓四寸弟前奉事柳頔身死,服制已行四日,出仕,何如?啓依所啓施行。
府前啓,請罪人劉起漢按法處斷,本府,以鄭榏放釋還收事,有所爭執,而不賜允兪,臣亦竊惑焉。榏之前後所爲,備盡於近日啓辭中,聖明想已洞燭矣,頃年流竄之罰,已是寬大之典,前已減等,今又全釋,乃以榏之昏謬,不足深責爲敎,臣等實未曉也,罪名旣重,則豈可以爲人之昏謬,有所容貸乎?國體所關,斷不可輕宥,請還收定配罪人鄭榏放釋之命。洪萬宗,行己無狀,而還在親密,至於辭連獄事,受刑定配,則豈可仍一時疏決之擧,據施減等之典,有若尋常罪犯者哉?關係甚重,有難容貸,請還收定配罪人洪萬宗減等之命。答曰,勿庸瀆擾。
政院啓曰,吏曹判書李敏敍,疏批已下,卽爲牌招開政,何如?傳曰,允。
正言金萬吉疏曰,賤疾猝劇,冀蒙恩遞,兼陳區區所懷,以備裁察事。答曰,省疏具悉。予非不知年事之未熟,而第念人子愛日之至情,本乎秉彝,而無貴賤,一也。今玆上壽之禮,實出於情禮之所不容已者矣,爾其勿辭,調理察職。
大司憲李翊啓曰,臣卽到闕下,得見擊錚罪人申光斗元情,臣不勝懼然之至。臣頃於待罪秋曹時,適緣水軍老除池武賢擊錚訟冤,取考推案,則前參奉申勉,打殺武賢之子愛奉實因,明白懸錄於尸帳,而以事係士夫之故,愛奉之同生愛男,受刑十餘次,而斃於杖下,其弟愛先,又受刑十二次,朝夕將死,其父武賢之稱冤,固宜。勉,以殺人應死之人,愛男等,設有爲兄復讎之事,罪止愛男,固已足矣。愛先,雖以當初文案觀之,元無干與之事,各人招辭,昭然可據,光斗等之做出無稽之言,必欲滅盡一家兄弟,在渠輩計則得矣,朝家審克之政,豈宜如是?臣考出法典,陳其愛先罪不當死之狀,以此蒙釋,其後,又以愛奉妻玉禮議處事,陳達於榻前,以至下詢於諸大臣,而特令放送,前後議獄,只恐匹夫匹婦之或就冤死,初豈有一毫偏係之私,而囚人之乘時詆辱,無所不至,如欲逐條卞破,有傷事體,臣固當循默自省之不暇,而此亦係朝綱,誠極駭然,該曹昨才捧招,姑未入啓,而旣作公家文字,流播人聞,未可以不經睿覽,有若不知,而晏然仍冒於臺席乎?請命遞斥臣職。答曰,勿辭。
有政。以權是經爲慶尙道觀察使,金萬埰爲持平,南九萬爲大司諫,權愭爲善山府使,李翊相爲吏曹參判,李尙爲安州牧使,李洛爲漢城參軍,朴泰遜爲吏曹佐郞,金鎭龜爲漢學敎授,金載顯爲掌令,李台長爲內贍奉事,李翊相兼同知成均館事,申曅爲獻納,朴世樑爲戶曹佐郞,南九萬兼同知經筵事,安健之爲典籍,尹垿爲造紙署別提,睦林一爲副修撰,鄭光堯爲禧陵參奉,沈壽亮爲副應敎,朴守儉爲定川縣監,柳尙運爲兵曹參判,李墪爲修撰,洪萬容爲都承旨,申厚載爲右承旨,李䎘·崔寬·魚震翼·徐文重付副護軍。
假注書鄭齊泰改,代金宇杭差下。
前吏曹參判李敏敍上疏。大槪,新授職名,萬不近似,決無承當之望,冒陳危懇,乞使改正,以重官方,以安微分事。入啓。答曰,省疏具悉。卿其安心勿辭,從速察職。
謝恩,吏曹判書李敏敍。
正言金萬吉上疏。大槪,賤疾猝劇,冀蒙恩遞,兼陳區區所懷,以備財擇事。入啓。答曰,省疏具悉。予非不知年事之未稔,而第念人子愛日之情,本乎秉彝,而無貴賤,一也。今玆上壽之禮,實出於情禮之所不容已者矣。爾其勿辭,調理察職。以上朝報
上在昌德宮。停常參·經筵。
自巳時至未時,日暈。
昨夜一更,白雲一道,起自坤方如氣,直指東方,長竟天,廣尺許,良久乃滅。四更,月暈。五更三點,雲散後有星,似彗,見於艮方北河星上,而有月光,不得詳候。
謝恩,兼漢學敎授金鎭龜,護軍慶㝡,實錄兼春秋鄭濟先·鄭推,碧團僉使成大萬。
政院啓曰,今日乃賓廳引見日次,而兩司例爲來待,以竢引見命下後,卽爲入侍,而諫院則大司諫南九萬,正言兪命一,俱在外,獻納申曅,未肅拜,正言金萬吉,昨承調理之命,獨有司諫申懹,而方爲呈辭,無他入侍之員,申懹卽爲牌招,使之來待,何如?傳曰,允。
傳曰,明日晝講爲之。
傳曰,大臣·備局堂上引見。引見時,善山府使權愭遞差,其代,今日內口傳差出事,榻前定奪。
都承旨洪萬容疏曰,臣之情勢,決難冒居近密之地,伏乞聖慈,俯諒危悃,亟許遞免,以安私分,千萬幸甚。答曰,省疏具悉。旣往之事,今不必爲嫌,卿其勿辭,從速察職。
司諫申懹啓曰,右承旨申厚載,卽賊積之妹子也,雖無連累之事,旣是逆臣之至親,則不可復廁淸選,而遽授近密之職,物議無不爲駭,請右承旨申厚載遞差。上曰,申厚載,常言逆堅之惡,不可連累,故銓曹以此擬望,不允。又啓曰,臣非以申厚載,爲連累於賊積,旣是逆臣之至親,則不可昵侍近密,故有所論啓,而大臣之言,以爲不然,臣何敢自以爲是,而晏然仍冒乎?請命遞斥臣職。答曰,勿辭。
持平金構啓曰,請罪人劉起漢按法處斷,請還收鄭榏放釋之命,請還收洪萬宗減等之命。又啓曰,頃日茶時,東部牒呈于本府,以爲建德坊居出身安龍澤,與幼學洪禹翊家相詰,歐打禹翊之婢,頭破流血,仍突入禹翊家內,詬辱無數云。安龍澤及洪禹翊婢,與洞內下人,一處推閱,則該部所報,果是實狀,私門歐打,至於破傷,已爲可駭,突入士夫家內,又從而詬辱,其無識悖亂之習,不可不懲,而龍澤,係是出身,本府無治之道,請令有司稟處。上曰,依啓。又所啓,引嫌而退,囚人之誣辱訟官,固是惡習,在我無失,有何可避之嫌?請大司憲李選出仕。上曰,依啓。以上朝報
備局堂上引見入侍時,領議政金壽恒所啓,仁川永宗鎭,新設未久,此是關防重地,與他鎭有異,僉使不可無使喚奴婢,以此請報于備局,而奴婢劃給,而自下不敢擅便,本鎭近邑按付各司奴婢各十口,使之劃給,以爲成樣之地,何如?上曰,依爲之。以上備局謄錄
工曹判書申汝哲三度呈辭。入啓。遞差。
大司憲李翊啓曰,臣卽到闕下,得見擊錚罪人申光斗原情,臣不勝瞿然之至。臣頃於待罪秋曹時,適緣水軍老除池武賢擊錚訟冤,取考推案,則前參奉申勉,打殺武賢之子愛奉實因,明白懸錄於尸帳,而以事係士夫之故,愛奉之同生愛男,受刑十餘次,而斃於杖下,其弟愛先,又受十二次之刑,朝夕將死,其父武賢之稱冤,固宜。勉以殺人應死之人,愛男等,設有爲兄復讐之事,罪止愛男,固已足矣。愛先,雖以當初文案觀之,元無干豫之事,各人招辭,昭然可據,光斗等之做出無稽之言,必欲滅盡一家兄弟,在渠輩計則得矣,朝家審克之政,豈容如是?臣考出法典,陳其愛先法不當死之狀,以此蒙釋,其後,又以愛奉妻玉禮議處事,陳達於榻前,以至下詢於諸大臣,而特令放送,前後議讞,只恐匹夫匹婦之或致冤死,初豈有一毫偏係之私,而囚人之乘時詆辱,無所不至,如欲逐條卞破,有傷事體,臣固當循默自省之不暇,而此亦係朝綱,誠極駭然。該曹昨纔捧招,姑未入啓事,旣非公家文字,流播入聞,不可以未經睿覽,有若不知,而晏然仍冒於臺次,請命遞斥臣職。答曰,勿辭,退待物論。朝報
上在昌德宮。停常參,只晝講。
謝恩,掌令鄭勔,戶曹佐郞朴泰徵,典籍安健之,實錄兼春秋李三碩。
去夜,吏曹口傳政事,善山府使李善溥。
昨日引見時,司諫申曅所啓,右承旨申厚載,卽賊積之妹子也,雖無連累之事,旣是逆臣之至親,則不可復屬淸選,而遽授近密之職,物情無不爲駭,請右承旨申厚載遞差。上曰,申厚載,前言逆堅之惡,不可連累,故銓曹以此擬望,不允。又所啓,臣非以申厚載,爲連累於賊積,旣是逆臣之至親,則不可昵侍近密,故有所論啓,而大臣之言,以爲不然,臣何敢自以爲是,而晏然於職次乎?請命遞斥臣職。上曰,別無避嫌之事,勿辭。又所啓,新除授大司諫南九萬,時在京畿龍仁地,請斯速乘馹上來事,下諭。上曰,依啓。
持平金構所啓,請劉起漢嚴刑得情,請還收鄭榏放釋之命,請還收洪萬宗減等之命。措辭上同上曰,勿煩。
政院啓曰,新除授右承旨申厚載,時在江原道原州地,請斯速乘馹上來事,下諭。上曰,依啓。
禁府啓目,奉常參奉尹訓甲矣,今月十七日宗廟慰安祭祭酒,以新釀未熟之酒,苟充進排,罪杖八十贖,奪告身,三等推罪,功減一等。
掌令鄭勔啓曰,臣之頃忝本職也,以微細事,略有所論列,而外疏沓至,遽寢成命,至有風習不美,公論掃地,可笑可駭之敎,臣驚惶隕越,罔知攸措,直欲攢地以入,而不可得也。自念賤臣平日言行,不足見信於君父,片言發口,嚴批繼下,臣罪至此,萬殞難贖,而臣於是,始知聖明之犬馬畜臣也。臣咋指思愆,杜門自訟,分作淸朝之棄物矣。不意玆者,聖度天覆,新命又加,臣誠感悚,涕淚無從,惟當拂拭惕慮,奔走供職之不暇,而非徒僨敗之蹤,決難復冒於言責,臣本以痼疾之人,當此暑熱,泄瀉重發,兼患氣瘧,日加一日,轉至苦劇,飮啖專廢,委頓床席,不得不呈單請急,而喉司退却,虛帶職名,已至浹旬,進退路窮,徊徨悶蹙之際,昨日之昨,召牌遽臨,分義所在,行不俟駕,而身病如右,不得運動,竟未祗赴矣。調治累日,始得少間,扶曳來謝,而積瑕之際,重以逋慢之罪,臣之所犯,益無所逃,決不可一刻仍冒,請命遞斥臣職。答曰,勿辭,退待物論。
晝講入侍,知事呂聖齊,特進官崔逸,承旨李世翊,玉堂沈壽亮·李墪,假注書兪命雄,史官崔錫恒,兼春秋韓洸。
持平金構所啓,小臣別有所懷,故敢此仰達矣。劉起漢事,上下相持,徒貽煩瀆,亦駭聽聞矣,起漢之罪,實是前所未有之事,罪犯若重,則雖在公卿,自上一斷以法,未嘗容貸,而猶此幺麼一起漢之事,大臣·三司,皆已陳達,而猶未蒙許,群下之疑惑,烏得免乎?小臣所謂按法處斷云者,非謂必致之死也,只欲窮問得實而已,得實之後,若其罪當死,則固無可惜,法不至死,則參酌處置,可也。不待得實,而徑先定配,則實非按獄之體也。左議政閔鼎重曰,劉起漢事,小臣曾已仰達矣。宦侍之交奸官妓者,罪犯至重,臺官所執,亦如此,不可循例定配而止,似當從重處置矣。領議政金錫胄曰,小臣,亦於前日,陳達此意矣。非特臺諫,外間物議,皆以起漢爲當死云,而閱月相持,事體未安,依右相所達,從重定配,似爲合當矣。上曰,大臣之言如此,減死遠配,可也。
傳曰,兩司未肅拜人員,竝卽牌招,使之守令署經事,分付。
獻納申曅疏曰,臣之情勢,決難抗顔復屬於朝端,今承召牌,未能祗赴,令罷臣職,仍削臣職名於仕籍,以肅頹綱,以謝物議事。昨以右承旨申厚載遞差事,有所論列,而其批,以厚載常言逆堅之惡,不可連累爲敎,厚載於至親之間,能知其惡而不爲掩覆,銓曹之注擬於淸選者,蓋由於此,而公議之不爲輕許,亦有所以。趙重呂之於器遠,亦舅·甥之間也,嘗加叱責,幾至相絶,其所樹立之卓,非特厚載之比,而終身不得復通淸選,誠以逆家至親,不可驟其淸選也。厚載雖有一時可取之事,得免連累,足矣,而坐廢未久,推擢邇列,豈不大駭於物情乎?公議至嚴,決不可置之,請右承旨申厚載遞差。答曰,依啓。
府啓,請還收定配罪人鄭榏放釋之命,請還收定配罪人洪萬宗減等之命。引嫌而退,情勢難安,姑置勿論,承牌不進,在例當遞,請掌令鄭勔遞差。答曰,不允。處置事,依啓。以上朝報
持平金構啓曰,頃者長官,以今月十六日船遊人請令自首科罪事,發論,而臣只聞伊日遊衍之太盛而已,初不知爲誰某,泛然傳啓矣。追聞臣三寸叔母夫開城經歷臣任元耉,亦在往遊之中,臣不勝瞿然,卽欲引避,而又聞其遊,乃在十五日,而非十六日云。臣意以爲,船遊無異,而日子不同,旣非臺啓指論之本意,則恐不爲嫌,故趑趄至今矣。今聞政院,不分十五·十六日,竝捧傳旨云。臣之昏謬,不察相避,矇然參啓,而錯料事理,不卽自處之失,著矣,何敢一刻仍冒?請命遞斥臣職。答曰,勿辭,退待物論。以上憲府日記
刑曹啓曰,臣於榻前,親承下敎,罷出之後,卽爲開坐,取考卽今罪囚之數,則啓覆罪人六名,曾前罪人十四名,咀呪罪人七名,自訟罪人二十二名,各司來關罪人十九名,各司直囚罪人二十一名,合八十九名內,罪名稍輕者十五名,則仰體聖上欽恤之意,卽爲處決放送,而其餘各司所關罪人,則非本曹所可處置,令政院稟旨,分付于各該司,俾無滯囚之弊,何如?傳曰,允。以上備局謄錄
夜一更,流星出天市東垣內,入南方天際,狀如拳,尾長二三尺許,色赤。五更初,昨夜艮方北河星上所見之星,暫移三台上階星南星,體大如織女大星,尾跡三四尺許,直指坤方,色白,似是彗星。
謝恩,持平金萬埰。
府前啓劉起漢事,停啓。以上朝報
上在昌德宮。停常參·經筵。
自未時至酉時,日暈。
有政。以李思永爲水原府使,權壽明爲成均博士,權彭老爲學諭,姜椷爲陰竹縣監,李䎘爲工曹判書,金灝兼三道海運判官,李相仁爲三和縣令,李弘述爲宣川府使,郭昌徵爲宗簿主簿,黃玧爲掌令,吳碩夏爲奉常參奉,李善溥爲善山府使,李秀彦爲承旨,洪禹績·李德成爲實錄兼春秋。
下直,安邊府使李光迪,昌州僉使朴思敦。
傳曰,明日晝講爲之。
答獻納申曅疏曰,省疏具悉。深刻之斥,不須爲嫌,爾其勿辭,從速察職。
謝恩使書目,臣等一行,爲雨水所阻,仍爲留住灣上,姑待水落,將爲護送事。
謝恩,兵曹參判柳尙運。
掌令黃玧上疏。大槪,老母泄瀉猝重,自去夜不知度數,人子情理,不忍捨離,伏乞天地父母,亟賜罷免,俾得專意救護事。答曰,省疏具悉。爾其勿辭,救護母病。
昨日晝講時,檢討官李墪所啓,臣有尋常慨然乎心者,而事係祭享,今日所講詩義,適有嚴謹享祀之義,故敢此仰達。頃仍宗廟祭酒之不謹,旣命拿問奉常寺官員矣。臣在參下時,屢差典祀官,每於領收祭物時見之,則所封各種,不曾官儲,貢物下人等,各以升升合合,臨時收聚,其不敬不潔,無大於此,莫大於此,莫重祭需,豈容如是苟簡乎?臣未知近間亦有此習,而臣意則如乾果米麪等種,及其他久儲不傷之物,豫爲收捧,封置官庫,以爲臨時出用之地,則庶有合於敬謹之道矣。上曰,此事不曾聞知,極爲可駭,分付該曹,各別嚴飭擧行,可也。
府前啓,請還收罪人鄭榏放釋之命,請還收罪人洪萬宗減等之命。答曰,亟停勿煩。
昨日引見時,上曰,右相,今差各道兼謝恩使,當此國家艱虞,災異疊現之日,大臣不可遠出,似當有變通之道矣。金錫胄曰,謝恩使,自是大臣應行之役,而連以宗班差送,事體未安,故臣等,前後累陳此意矣。今番則右相,擬望受點,而上意,若以國事爲慮,則變通亦無不可矣。閔鼎重曰,謝恩使,例以大臣差送,而近來專以宗班差送,事體不當,故臣等,曾以此意陳達矣。自上爲念國事,欲爲變通,則雖以宗班·儀賓差送,有何不可乎?上曰,謝恩正使,改差,以他人差送,可也。領議政金錫胄所啓,伏見備忘記,豐呈節目,令該曹磨鍊事,下敎矣。自上上奉兩慈殿,奉養之道,宜無所不用其極,而進宴之禮,一番略設之後,連値凶歉,至於常供之物,亦已裁減,群下之情,擧切歉然,況明年則大王大妃殿春秋,已迫周甲,在聖上喜懼之心,備儀上壽,固是情禮之不可已者。自上亦非不知時勢年事之如此,而下敎辭旨,委曲懇惻,爲臣子者,孰不敢奉承,而第豐呈之禮,乃是豐享時盛擧,自孝宗朝以後,不得設行,今年農事,亦難望其豐熟,且卽今災異疊現,朝家無他警惕修省之實,而遽下此敎,遠外聽聞,恐不無疑惑,上壽獻祝之禮,則進宴與豐呈無異,若節省繁文,以進宴設行,則似爲合宜,群議亦皆同然,故敢此仰達矣。閔鼎重曰,上壽獻祝之禮,自下何敢請止,而第豐呈之禮,事體甚重,所入物力,亦甚浩大,雖欲設行,該曹恐不能辦備,姑以進宴設行,而待年稍豐,追行豐呈,亦無不可矣。上曰,以連歲凶荒之故,一番進宴之後,豐呈盛禮,尙未擧行,心甚缺然,且明年則大王大妃殿春秋,當爲六十,必欲趁歲首上壽者,蓋出於此,而今年農事,亦無豐登之望,當此災異荐疊之日,設行豐呈之禮,果爲未安,依丁巳年例,以進宴爲之,而凡干浮文,務給節省,可也。禮曹判書南龍翼曰,然則豐呈都監,以進宴廳改啓下,而裁省節目,與大臣相議稟定,何如?上曰,依爲之。又所啓,玉堂新錄未久,而無故行公者甚少,卽今開筵頻數之日,本館之官,不可不備員,而槐院褒貶居中·居下及罷散之人居多,輪直之際,亦無推移之路,且實錄廳印役,旣始之後,校正等事,使郞廳李世白·金鎭龜,專管董役,勿爲入直本館事,曾已啓達定奪,而近緣本館無替直之人,李世白·金鎭龜,未免入直,不得專察史局之役,不但本館不得備員,苟簡莫甚,史局之事,亦甚可慮,居中·居下及罷散之人,似當有變通之道矣。但其中前校理權斗紀,以夜講不進,居下,槐院殿最之時,應講之人,或有難安情勢,則稱病故犯者,或有之,而斗紀則其時方爲入直,公然稱病不進,極爲無據,如此之類,則不可一體蕩滌矣,居中·居下及罷散之人,使之依前例別單書入乎?上曰,別單書入,以爲蕩滌收敍之地,可也。
左議政閔鼎重所啓,敦寧都正權順昌,年老有病,至於本職,有不敢仍帶爲嫌,屢呈辭單,而以其非緊任,故政院不捧云,權順昌,今姑改差,何如?上曰,依爲之。
又所啓,頃年文武及侍從曾經閫帥,其親年滿七十者,特命加資,而其時權順昌,以未滿一二年之故,不得同被推恩之典,無子,前兵使權道經,每欲上言陳情,而惶猥不敢云矣。文武侍從之臣,則追後蒙恩者,非止一二,權道經雖已死,順昌之年,今過七十,則合有一體推恩之擧矣。上曰,似無異同,一體加資,可也。以上朝報
司僕寺官員,以都提調意啓曰,箭串所放之馬,依前例,當爲分給軍兵,今二十六日,臣等與御營大將金益勳出往,而訓鍊大將申汝哲則有身病,中軍代往之意,敢啓。傳曰,知道。以上御營廳謄錄
夜五更,月暈,雲氣蔽天,彗星所在,不得看候矣。罷漏後,微見於淡雲中,而星體尾跡及所在之處,不得分明看候。
上在昌德宮。停常參,只晝講。講詩傳,自信彼南山,止甫田四章。
下直,堤川縣監李儀朝,珍島郡守金淇。
謝恩,刑曹參議安垕,漢城參軍李洺,奉常參奉吳碩夏,三和縣令李相仁,五衛將崔啓昌,海運判官金灝。
傳曰,明日晝講爲之。
政院啓曰,右副承旨李玄錫,同姓五寸叔承議郞億揆妻宜人朴氏,身死,服制已行四日,出仕,何如?傳曰,允。
政院啓曰,新除授同副承旨李秀彦,時在慶尙監營任所,斯速乘馹上來事,下諭,何如?傳曰,交代後,自當上來,姑勿下諭。
實錄改修廳郞廳,以摠裁管意啓曰,本廳堂上李翊相,新授吏曹參判,辭疏旣已批下,而尙不出仕,史事方急,不宜引日曠職,卽爲牌招察任,何如?傳曰,允。
大臣·備局堂上引見時,禮曹參判李師命所啓,外方奉使之臣,政府·憲府之外,不得用刑,而今番禁府都事朴龍見,以羅州罪人押來事,行到稷山,發怒於支待之不謹,捉入邑吏,刑推一次,幾至殞命,禁府都事,雖是奉命,本是六品之官,而旣非應爲用刑之人,濫用刑訊,作弊各官,事極駭異,朴龍見,爲先論罪,而分付外方,凡大小別星,正二品以上政府·憲府外,不得任意用刑,何如?閔鼎重曰,外方奉使之人,詳有事目,應爲用刑者外,不得用刑,乃是法例,前後事目,嚴飭非止一再,而人不畏法,致有此弊,不可不更爲申飭矣。上曰,各別申飭嚴禁,可也。閔鼎重曰,朴龍見事,筵臣旣已陳達,則其在事體,不可置而不論,爲先窮覈,得實狀處置,似當矣。上曰,姑先推考,可也。
答吏曹判書李敏敍疏曰,省疏具悉卿懇。今玆之命,實循公議,卿勿固辭,從速察職。
晝講入侍,領議政金錫胄,知事呂聖齊,特進官李秞,承旨申琓,玉堂沈壽亮·李墪,假注書兪命雄,史官崔錫恒,兼春秋韓洸。
實錄廳都監郞廳吳道一·林泳·徐宗泰牌招察任事,及校理李世白,修撰金鎭龜遞付軍職事,及憲府陳疏及呈告人員,竝爲牌招,船游自首人員推考,斯速照勘事,榻前定奪。
大司憲李翊啓曰,引嫌而退,臺啓所指,日字旣異,則初不覺察,其勢固然,別無可遞之失,請持平金構出仕。答曰,依啓。
院啓,安州,關西大邑,而處於營下,治理之難,自別於他邑,而又當積年蕩敗之餘,新復牧使,苟非有聲望風力之人,非徒彈壓之爲難,其於變通之際,措置之間,必多牽掣拘礙之事,其任之難,尤非平日比也。朝廷之擇差守令中善治者,蓋亦慮此,而武弁,雖有治民之才者,地望素輕,不足以任重,則新復劇地,實非所可擔當,今日廢置之擧,本欲革祛積弊,以爲完復之地,而委之於望輕武人,殊無變通之本意,如以文臣有聲望風力者,別擇差送,備盡措施之方,則庶無牽掣之患,而亦可以彈壓傍郡,與其付諸武弁,得失相遠,請安州牧使,以文臣極擇差送,何如?答曰,令廟堂稟處。
傳曰,近觀諸道狀啓,牛疫日漸熾盛云,民事誠爲可慮,依前罷屠肆申禁令,而如有私自屠殺現捉者,各別痛治事,分付該曹。
上曰,今此進宴時凡事,節在浮文,務從簡約事,旣已下敎矣。以此意仰達於兩慈殿,則以天災孔棘,民事可憂,此時受宴,心甚不安,而若仍此不受,則必以爲缺然,今雖設宴,事係浮費者,一切裁省爲敎,卽以此分付於該廳,使之各別節損,以體兩慈殿下敎之意。
謝恩,掌令金載顯,吏曹佐郞林泳,實錄兼春秋徐宗泰。以上朝報
義禁府啓曰,以刑曹啓目,出身安龍澤,移本府處置事,允下矣。安龍澤,今方待命,卽爲拿囚之意,敢啓。傳曰,知道。
傳曰,三公·元任大臣·禁府堂上命招。啓曰,今此罪人拿來者數多,假都事十員,令該曹趁卽差出,何如?傳曰,允。以上禁府謄錄
掌令金載顯啓曰,臣於頃者,差祭泮宮,冒夜將事,重得暑感,輾轉添傷,症甚危惡,頭腦如碎,百骸俱痛,痰塞胸膈,喘急欲絶,廢食委頓者,殆浹旬矣。意外新命,出於此際,臣誠感激,聖恩如天,微臣報效之地,惟是奔走供職,而賤疾如許,無計自力,呈單請急,見阻喉司,日昨召牌之下,竟未祗赴,雖云疾病之難强,而逋慢之誅,臣安敢逃?病日益篤,出肅無期,陳疏請遞,蓋出於萬不獲已也。不意今者,嚴召再降,分義所在,忍死來詣,而違牌稽謝,罪戾山積,惶隕震惕,若無所容,以此負犯,決不可仍冒臺席,請命罷臣職。答曰,勿辭,退待物論。朝報
上在昌德宮。停常參·經筵。
講自大田多稼,止北山之什十篇,知事李敏敍,特進官朴信圭,承旨李玄錫,玉堂沈壽亮·李墪,假注書兪命雄,史官崔錫恒入侍。
兵曹口傳政事,副司直李世白,副司果金鎭龜。
備忘記,傳于尹敬敎曰,嗚呼,以卿碩德宏儒,久遯荒野,固守若浼之志,杳無幡然之期,小子之缺然,朝野之不幸,曷有其極?頃者近侍之往諭也,敷告勤懇之至意,庶冀遐心之亟回,由予誠薄,造朝愈漠,無乃不足與有爲而然耶?心用慚赧,無以爲喩。噫,自昔儒賢之去就,實關國家之興替,矧卿荷兩朝不世之恩遇,負一國士林之重望,寡昧之倚毗景仰,豈曰淺淺哉?當此咎徵沓臻,憂虞溢目之日,微卿耆德元老,純誠體國者,其孰能振起一世,朝夕納誨,補寡躬之不逮,爲朝廷之表準乎?秋涼乍動,講筵已開,倍切思想,不啻飢渴之思飮食而已。須體至意,從速上來,以副企望,以濟時艱事,承旨往諭于宋領府事。
備忘記,司業尹拯·李翔·朴世采等三人,俱以世係之臣,久遯於荒野,固守若浼之志,杳無幡然之期,予心之缺然,朝野之不幸,曷有其極?前後招延,不啻縷縷,而由予誠薄,造朝漠然,無乃不足與有爲而然耶?心用慚赧,無以爲喩,自昔儒賢之去就,實關國家之興替,矧此咎懲沓臻,憂虞溢目之日,微爾碩德重望,爲士林矜式,孰能出入筵席,啓沃寡昧乎?秋涼乍動,講筵已開,倍切思想,不啻飢渴之思飮食而已。須體至意,從速上來,以副企望,以濟時艱事,竝諭。
今日晝講入侍,傳曰,屠牛犯禁人,勿爲徵贖,依法典全家徙邊事,分付。
府啓,請還收定配罪人鄭榏放釋之命,請還收定配罪人洪萬宗減等之命事。引嫌而退,疾病之故,人所難免,而召牌不進,在例當遞,請掌令金載顯遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。
光南君金益勳上疏,入啓。答曰,省疏具悉。大將兼帶籌司,自昔然矣,而卿其安心勿辭,從速察職。
伴送使書目,勅行,二十六日,林畔止宿事。
夜五更,陰雲蔽天,彗星不得看候。以上朝報
上在昌德宮。停常參·經筵。
夜五更末,彗星移見於三台中階星下,而尾長丈餘,形色比前無異。
謝恩,造紙署別提尹垿,宗簿主簿郭昌徵。
黃海監司書目,道內各邑,今月十三日,狂風大作,暴雨如注,田畓各穀,皆被損傷,被災之慘,近古所無,前頭民事,極爲悶慮事。
傳曰,明日晝講爲之。
備邊司啓曰,諫院啓辭,安州牧使,以文官極擇差送事,令廟堂稟處事,命下矣。安州以營下巨邑,新設牧使,初頭彈壓變通之責,固莫如文吏,而文官中可合之人,甚患難得,銓曹之以武臣有才望聲績者擇差者,蓋出於此也。臺·諫臣所論,自有遠見,令該曹勿論堂上·堂下,以文官極擇差遣,何如?傳曰,允。
謝恩,副校理李墪,弘文正字李畬,著作徐宗泰。
有政。以徐宗泰·李畬爲奉敎,朴星錫爲昌城府使,權讓爲掌令,李墪爲副校理,沈攸爲舍人,宋奎濂爲禮曹參議,沈轍爲監察,尹拯爲執義,申汝哲付護軍,鄭勔·李世白付副司直,金鎭龜付副司果。
吏曹參議宋奎濂三度呈辭。入啓。遞差。
京畿監司書目,楊州呈,以副修撰睦林一病重,上去不得事。啓遞差。
府啓,本府,以鄭榏放送還收事,有所爭執,而不賜允兪,臣竊惑焉。榏之前後所爲,備陳於近日啓辭中,聖明想已洞燭矣。頃年流竄之罰,已是寬大之典,前已減等,今又全釋,乃以榏之昏謬,不足深責爲敎,臣實未曉也,罪名旣重,則豈可以爲人之昏謬,有所容貸乎?國體所關,斷不可輕宥,請還收定配罪人鄭榏放釋之命。洪萬宗,行己無狀,與逆堅親密,至於辭連獄事,受罪定配,則豈加因一時疏決之擧,遽施減等之典,有若尋常罪犯者然哉?關係甚重,有難容貸,請還收定配罪人洪萬宗減等之命。答曰,勿煩。朝報
上在昌德宮。停常參,只晝講。
自昧爽至辰時,有霧氣。
晝講入侍時,特進官閔維重,知事鄭載嵩,承旨洪萬容,玉堂李墪·李畬,假注書尹之翊,史官崔錫恒,兼春秋韓洸,持平金萬埰入侍。講詩傳桑扈之什二之七,自交交桑扈,止頍弁三章。
吏曹啓曰,臺諫有闕,政事,取稟。傳曰,過私忌後爲之。
晝講時,同副承旨李秀彦遞差事,及注書依前例原望啓下事,榻前定奪。
持平金萬埰所啓,請還收罪人鄭榏放釋之命,請還收罪人洪萬宗減等之命。新除授執義尹拯,時在公洪道尼山地,掌令申懹,時在韓山地,請竝斯速乘馹上來事,下諭。答曰,不允。下諭事,依啓。
參贊官洪萬容所啓,小臣,待罪本院,屬耳咸鏡道水災狀啓,追後得見,則咸興一境,被災尤甚,潦水大漲,泛溢橫流,人家漂沒,及渰死人名數,不能詳細計數,姑待水落,更爲追後啓聞云矣。厥後日字已多,尙無明白啓聞之事,昨日本道狀啓,又爲來到,而漂沒渰死人名數一款,全不擧論,事甚稽緩矣。咸鏡監司尹趾善,姑先推考,何如?上曰,爲先推考,可也。
觀象監官員,以領事提調意啓曰,新見之星,今則已卞其爲彗,不可只令本監官員,循例測候,依前規,文臣測候官,以弘文館副校理吳道一,吏曹佐郞林泳,掌樂正尹世記,宗簿寺正金斗明差下,使之輪直檢察,何如?傳曰,允。以上朝報
上在昌德宮。停常參·經筵。
下直,金堤郡守朴銑,白翎僉使李東榮。
謝恩,舍人沈攸。
觀象監,今月二十九日,自昧爽至辰時,有霧氣。巳時,日暈。未時,太白見於巳地。初昏,昨夜五更末艮方所見彗星,還見於乾方天際,旋卽隨天西沒。啓。
府啓,請還收定配罪人洪萬宗減等之命事。新啓,驪州牧使沈樞,性本嗜酒,到任以後,醒日無多,上年覆審之政,專委色吏,稱以均賦,災實相混,民皆怨謗,不勝其藉藉,其他爲政,亦多類此,及今秋成已迫,又以風水之災,年事將未免凶,前頭田政,不可仍畀此人,以貽民害,請驪州牧使沈樞罷職。前啓鄭榏事,停啓。答曰,不允。以上朝報柳健校正。郞廳丁志復書。
上在昌德宮。停常參·經筵。
李世翊啓曰,明日社稷大祭齋戒相値,視事,頉稟。傳曰,知道。
李玄錫,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
李世翊啓曰,政事過私忌後爲之事,命下,而明日,是社稷大祭齋戒,何以爲之?敢稟。傳曰,過齋戒後爲之。
吏曹口傳政事,實錄兼春秋趙錫周。
兵曹口傳政事,副司猛趙錫周。
李世翊,以禮曹言啓曰,每年各陵展謁,春則二三月,秋則八九月,恒式取稟事,曾已定奪矣。今秋展謁,定於何陵,而擇日於何間耶?敢此仰稟。傳曰,當展謁於健元陵,以開月旬間,擇日以入。
府啓,請還收定配罪人洪萬宗減等之命,啓辭同前請驪州牧使沈樞罷職。啓辭同前答曰,不允。以上燼餘
上在昌德宮。停常參·經筵。
初昏,彗星移見於西方淡雲中,夜一更末,隨天西沒。自昧爽至辰時,有霧氣。自巳時至酉時,日暈。
任奎啓曰,明日常參·經筵,取稟。傳曰,停。
洪萬容啓曰,近日廳中,位甚不齊,左副承旨申琓,所患頗重,連日不得仕進,左承旨李世翊,昨日入直,而夜間猝得吐瀉之症,症甚危劇,今方扶曳出去,廳中只有臣萬容及右副承旨李玄錫,自前如此之時,則雖致齋戒之日,亦有變通之規,卽令該曹改差,當日政差出,何如?傳曰,允。
有政。吏批,判書李敏敍式暇,參判李翊相進,參議未差,右副承旨李玄錫進。
吏批啓曰,判書李敏敍,承牌入闕,以式暇還爲出去,參議未差,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而擬望之人乏少,相避人員竝擬,何如?傳曰,允。
以魚震翼爲左承旨,以任奎爲右副承旨,任弘望爲同副承旨,尹之翊爲注書,鄭齊泰爲檢閱,李墩爲獻納,沈濡爲校理,李頤命爲弘文博士,趙亨期爲安州牧使。
兵批,判書鄭載嵩進,參判柳尙運服制,參議李東老差祭,參知任弘望進,右副承旨李玄錫進。以金萬重·李枝遠爲同知,申汝哲爲知事,以權擇爲訓鍊副正,姜膺爲訓鍊判官,金悌建爲羅州監牧官,李鼎來爲慶德假衛將,盧準爲玉浦萬戶,嚴承馥爲長津柵召募別將,李世璜爲五衛將,以蔡以章爲副司勇,李秀彦·李世翊·李尙·權順昌爲副護軍,以申琓·申曅爲副司直。
以備忘記,傳于洪萬容曰,史官一員待命,騎馬三匹立之。
又備忘記,傳曰,前副護軍南二星敍用。
兵批啓曰,五衛將權曦戶奴,呈狀于政廳曰,上典,以左手不能屈伸之症,累日調治,少無差歇之勢,方往溫泉,以爲沐浴之計,而此非朝夕可瘳之病,帶職在外,誠甚未安,斯速入啓處置云。權曦之實病,人所共知,宿衛輪直之地,不可久曠,權曦,改差,何如?傳曰,允。
李玄錫啓曰,近來左右史不備,連以兼春秋入直,事甚苟簡,新除授檢閱鄭齊泰,卽爲牌招察任,何如?傳曰,允。
又啓曰,新除授注書尹之翊,方在服制中,不得行公云,上假注書兪命雄,限之翊出仕間,仍察假注書之任,何如?傳曰,允。
兵批,以李仁夏爲禁軍別將。
右議政金錫胄所啓,兵曹經費,每患不足,禁軍馬草價,自上年姑以翊布充給事,定奪矣。卽今忠翊府所儲,上年輸送之後,繼捧者不多,且今番精抄,還作騎兵之類,至於五千餘名,雖不移給此布,自可支用,今後勿爲移□,何如?上曰,依爲之。
又所啓,前日禁衛營節目中,禁衛軍則乃是兩朔操鍊之兵,故月三行操,而禁旅七番,則乃是京師長番之人,只於月終一鍊事,曾已磨鍊啓下矣。今更思之,凡干兵制,必須馬步竝用,可以出奇制勝,至於習操之際,亦不無遮截合擊之擧,若以步軍單操,則事頗不便,禁旅旣是三色,以此分爲三巡,初十日則內禁衛參操,二十日則兼司僕參操,晦日則羽林衛參操,如是輪流往參,而至於新舊番合操之日,則七番盡出行鍊,似好,諸將之議,亦皆如此,以此前日節目中改付標,何如?上曰,依爲之。又所啓,樵蘇之資,爐炭之具,乃是軍中最緊之物,訓局·御營,則旣有折受山場,今此禁衛營,則最後新設,雖欲折受樹木所在之處,而勢不可得,今聞豐德府境近江之處,有無空山,而盡爲濯濯云,若於此地,限六七年長養樹木,則雖無目前近效,年久之後,必有所賴,發遣軍校摘奸,以本營軍保之在境內者,定爲山直,以責其效,何如?上曰,依爲之。又所啓,三南沿海之地,漁採之利,實倍於山峽,耕屯之事,如湖南蝟島,則本是成均館折受處,本道監司,又從而收稅,今則自備局定奪,差送邊將,兼管漁稅矣。嶺南興海·淸河·延日·長鬐等處,俱有本道監營收稅之所,興海一處,則移屬禁衛營,所收之稅,留置本道,換貿焰焇,以爲操鍊時繼用之地,似爲便當,監營則雖失此處,必無甚損,本營之用,則極爲要切矣。上曰,依爲之。又所啓,李䎘前任兵判時,以濟州山馬捉出分給,曾已陳達,今則其馬已爲上來矣。今聞以其喂養之難,自司僕寺定奪,更爲分養於各邑,分養之數,因此添多,則各邑之弊,固已不貲,所喂之馬,例以元會計減,則戶曹所失者,亦多矣。卽今未及分送者,近五十餘匹云,此則抄擇禁軍,可以善喂者,卽爲分給,而江都陳太之自戶曹發賣者,限五六石移給禁衛營,以爲養馬之用,似爲便好,戶曹雖損此太數,分養時應減之穀,則還復不減,戶曹亦無所失矣。上曰,依爲之。又所啓,嶺南忠翊衛等,呈狀于本府,渠等,俱以原從長派子枝,世襲勳衛,與他有廳贊順之類不同,而近來分防於舟師,納布之役,比他苦重,且有留布疊捧之事,而此外又有間年收布,又爲馬軍作隊,種種怨苦之狀,不可盡陳云。果如狀辭,則有蔭者之呼冤,實倍於凡民,不可不別樣優恤,爲先査問於本道,得其偏苦曲折,然後更議變通處之,似當,翊衛事體,與兵曹不同,不爲啓稟之前,難以行査於外方,故敢此仰達矣。上曰,問于本道後變通,可也。又所啓,仁政殿修改之事,旣已設廳,磨鍊功役,斫取殿材之京官,亦已下去矣,材木之數,比諸初巡磨鍊,頗爲減省云,而臣意則此亦過多,今之不可不急先修改者,惟在於前面瓦溝突起處,及後面付椽蓋板,因雨漏腐傷處而已,至於殿內攀子上鋪板之成隙,大欄之坼裂,恐不宜輕易改之也。板子,外似盡乾,而日久則漸益狹縮者,例也,今雖改之,未久亦必生隙,何可續續改之也?人皆言,年久人家,雖似完好,若毁一隅,則處處傷損,不得不盡改云,故堂上等,亦皆以此爲憂,必欲豫備許多材板,而臣意則所謂閭閻人家者,皆以常品例材造成,故不免有此患,而至於宮殿結構,無非合抱之木,經尺之材,設有小小腐傷,豈有皆盡毁撤之理哉?四架道里木以上,則尤不可輕易毁改,致有新舊材洞雜之患,此意更爲申飭于該廳。且邊山斫取之木,九月到京,則十月始役,天寒日短,尤甚艱苦,役事,姑待明春起役,亦合事宜,二行缺適會天災示警,雖有姑停之論,而明年則大王大妃殿,已屆六袠,歲首設宴,烏可已乎?至於務從簡約之敎,實爲至當,而今聞進宴廳,已行會同之坐云,宴需分定,妓生選上等事,雖趁十月間爲之,亦無不及之理,今則姑徐,似合於警畏之道矣。上曰,進宴節次,旣與豐呈有間,凡事已令務從簡約,則十月後擧行,果爲未晩,依此爲之,可也。又所啓,故相臣洪重普,爲兵曹判書時,堂上武臣中抄擇三十員,一半則判書自帶,一半則爲禁軍別將隨率,而且以久勤遷轉之意,啓請定奪,至今仍用其例矣。別將之所率,至於十五員,似爲過多,而禁衛營規例,亦將有少異於兩局者,兵判,冬·夏大政之後,則呈告引入,例至數旬,其間番上軍兵操鍊之事,擧將廢閣,殊極可慮,如此之時,則都提調,似當有替行之擧,此雖暫時代人而爲之者,將官·軍兵,無非借者,而手下軍兵,則亦不可無數三隨行之人,別將所帶中,減其五員,判書所帶中,減其三員,以八員爲限,移送于都提調,未知何如?臣非不知自請之爲未安,而事勢如此,敢達矣。判書軍官三員,不必減下,則別以付料武臣堂上移送,亦爲無妨,以此推移擧行之意,分付,何如?上曰,依爲之。又所啓,兵曹經費,每患不足,禁軍馬草價,自上年姑以翊布充給事,定奪矣。卽今忠翊所儲,上年輸送之後,繼捧者不多,且今番精抄,還作騎兵之類,至於五千餘名,雖不移給此布,自可支用,今後勿爲移送,何如?上曰,依爲之。
今日右議政入侍時,左承旨李世翊遞差,承旨望,以在京無故人,備擬差出,牌招察任事,榻前定奪。
兵吏批政廳,右副承旨兼進事,榻前下敎。以上燼餘
入侍時,右議政金錫胄所啓,日者承命,以別隊精抄兩色軍兵,合設一營之際,定以二十司一百哨爲額,以爲分十番番上之地,此則輪回十二朔,當爲更上矣。朝廷每以西邊爲憂,曾有遣將鍊兵之論,而煩於聽聞,終不果行,今有一策,若於黃·鳳等邑別隊下番之後,繼以關西平壤·中和等處,接隣海西之邑捉虎衙兵之類,一依禁衛例作哨,上番操鍊後下送,如是輪回,則不出數年,可以鍊得累十哨西兵,而聽聞無致煩之慮,軍額亦不加廣而自廣,二十朔輪回者,又可以寬展番期,至於二朞一替,事甚便好,此事已與他大臣及兩局大將相議,亦皆以爲便,依此定奪,分付施行,衙兵等資裝一保,亦不可不依他給之矣。上曰,關西兵政,積年抛棄,實爲可慮,所陳之言,事甚便好,依爲之。
又所啓,嶺南左路,自湖西之丹陽界,踰竹嶺而行,卽一關隘要害處也。舊有鵲巖築城設場之所,而且與醴泉·豐基相接,中間空曠之處,流民亦多聚集云,今以武弁解事者,差送別將,爲先收拾,作爲屯堡,而俟其成就,仍設召募鎭,何如?上曰,依爲之。以上燼餘
上在昌德宮。停常參·經筵。
自巳時至申時,日暈。初昏,陰雲蔽天,彗星所在,不得看候。夜五更,有霧氣。
下直,永川郡守柳命才。
任奎啓曰,賓廳日次,則兩司來待入侍,例也,而諫院時無行公之員,在外人外,呈告未肅拜人員,竝卽牌招,何如?傳曰,允。
又以兵曹言啓曰,平安兵使李仁夏,移拜禁軍別將,其代,依例令備局議薦,何如?傳曰,允。
又以司僕寺官員,以提調意啓曰,各道牧場差送點馬差使員,一從年限擧行,而全羅道則又有各牧場中養松有自別之擧,尤不遷延,令該曹四道點馬,勿論文武,以曉事之人,別擇差出,京畿則依前例,以本寺郞官定送,何如?傳曰,允。
任弘望,以宣惠廳言啓曰,江原道嶺東九官所封,兩大妃殿今八月朔膳物種中,乾大口魚·乾廣魚·生銀口魚·生鰒,爲先封進,而生鰱魚·錢魚則往貿嶺東,爲潦水所阻,未及上來,待其來到,追後封進之意,敢啓。傳曰,知道。
傳于任奎曰,大臣·備局堂上引見。
任弘望啓曰,玉堂下番李畬,來詣請對矣。傳曰,引見時,同爲入侍。
又以內醫院官員,以都提調·提調意啓曰,近來兩南進上靑大竹,其品漸不如舊,而全羅道八月令靑大竹,瘦細特甚,其色且黃,將不得取瀝,事極可駭,退送改備,則民弊可慮,故不得已捧留,而莫重進上,全不致念之罪,不可不懲,當該封進守令,則姑先從重推考,監司難免不能檢飭之責,亦爲推考,何如?傳曰,允。
答幼學李光遠疏曰,省疏具悉。應旨進言,予用嘉之,可以議處事,令廟堂稟處。
任奎,以兵曹言啓曰,去七月三十日,御營軍金成及稱名人,自金虎門入來,當日,幼學安道基,自丹鳳門入來,差備門外擊錚,極爲駭愕,令攸司囚禁治罪,金虎門守門將吳以華,丹鳳門守門將鄭模等,常時不能禁斷雜人,以致闌入,亦難免其責,推考,何如?傳曰,允。
兵曹口傳政事,副司直李墪。
傳于李玄錫曰,卽觀咸鏡監司狀啓,則今番風水之災,實是振古所無,安邊等十四邑,被災同然,而至於人畜之漂沒者,又不知幾許云,看來不覺慘然也。噫,北路荐飢,民方殿屎之餘,今此水災之慘,又至於斯,哀我生靈,其將盡劉,興言及此,罔知攸濟也,其令廟堂,除尋常別樣濟活,俾免塡壑之患。
以備忘記,傳曰,嗚呼,渺予否德,忝位六七年之間,水旱風霜之災,可怕可懼之變,式月斯生,豈有如今日之荐疊孔慘者乎?連歲飢饉,倒懸方急,而加以前月風水之災,是近古所無之大變,豈但禾穀之損傷,民事之罔極而已哉?方切憂懼,莫敢寧處矣。矧玆星文之示警,疊臻於數年之內,未知何樣禍機,伏於冥冥之中,而仁天之譴告,若是其諄複丁寧耶?古語云,事作於下,象動于上,天道玄遠,雖未窺測,而靜思厥由,咎實在予,一倍競惕,寧欲無吪也。承旨代予草敎,廣求直言,以匡不逮,咨爾大小臣僚,體予警懼之意,精白一心,恪勤乃職,克祛己私,恢張公道,少答天譴,以濟時艱。
政院啓曰,臣等,伏見備忘記,辭旨懇切,憂懼之念,惻怛之誠,溢於文字之表,有足以感人心回天怒者,而第有令臣等代草之敎,以臣等荒陋短拙之文,固不敢代述聖意之萬一,而其在應天以實之道,亦涉文具,直以聖敎,播告中外之意,敢啓。傳曰,文辭短拙,未盡予懷,代草,可也。
又啓曰,伏承聖敎,必欲令臣等代草者,固出於謙謙之聖德,而第念應天以實不以文,感人以誠不以言,雖使代述之文,極其明暢,中外之人,皆知其出於潤色,則其所以感激聳動者,終不若王言之直爲播告,而況十行天札,至矣盡矣,何敢以臣等蕪拙之文,强爲模畫,使聖明至誠惻怛之意,反歸於文具也哉?反復思惟,決不可承命,不避煩瀆,惶恐敢達。傳曰,知道。
獻納李墪啓曰,臣之前後忝竊,無非不似,絲毫無補,愧懼徒切。諫職新除之命,又出於意外,臣誠感激惶隕,罔知攸措,召牌之下,不得不黽勉出肅恩命,而第臣頃忝銓郞也,以綾州牧使金斗明,擬差書狀官,重被推緘,尙未照勘,決難仍冒,請命遞斥臣職。答曰,勿辭。
李玄錫啓曰,獻納李墪,再啓煩瀆,退待物論矣。傳曰,知道。
司諫申懹,正言金萬吉啓曰,獻納李墪,引避而退,身帶推緘,在例當遞,請獻納李墪遞差。答曰,依啓。
任弘望啓曰,明日常參·經筵,取稟。傳曰,只晝講。
李玄錫啓曰,吏曹郞廳來言,臺諫有闕,政事,何以爲之?取稟。傳曰,明日爲之。
巳時,上御熙政堂。大臣·備局堂上引見入侍時,領議政金壽恒,行禮曹判書南龍翼,行左參贊呂聖齊,兵曹判書鄭載嵩,刑曹判書金德遠,戶曹判書尹堦,光南君金益勳,左副承旨任奎,副應敎沈壽亮,弘文正字李畬,司諫申懹,持平金構,假注書宋儒龍·金宇杭,記事官韓瑄·鄭齊泰。金壽恒進曰,秋雨支離,日候不佳,聖體,若何?上曰,無事。兩慈殿氣候,亦何如?上曰,安寧矣。壽恒曰,頃者風災之作,已極驚心,妖彗之變,又出此際,雖不得連日測候,而向夜見於西方,尾色且長,前頭又不知其長之幾許也,彗星之變,變之大者,而式歲斯生,誠不知有何所召而致此也。上曰,彗星之變,無歲無之,思厥所由,莫非寡昧之忝,而夙夜恐懼,罔知攸措也。金壽恒曰,應天之道,只在上下交修,誠信二行缺。仍所啓,拜陵事,旣已擇日啓下矣,其在追遠之誠,在所不已,而第念如今災異如此,以克謹天戒之道言之,軍行驅馳,殊非安靜修省之道,詩所謂敬天之渝,毋敢馳驅者,是也。況今年農事,難望登熟,而未及收獲,動駕行幸,則雖加節省,必貽民弊,此不可不慮處也。春秋陵幸,雖有定式,如遇災異,則自前亦爲停寢之時,敢此仰達矣。左議政閔鼎重曰,秪謁先陵,固不妨於修省之道,而第與正殿修改進宴等事,竝擧於一時,當此憂災之日,似無變動之意,姑爲停止,以示戒懼之意,何如?上曰,災異如此,固知行幸之爲未安,而拜陵,出於誠禮之不可已,且念健元陵,近於崇陵,兼欲展謁矣,卿等之言如此,當爲停止矣。又所啓,農事凶歉之餘,不幸牛疫又熾,各衙門車牛,連續病斃,凡物不得輸運,明安公主宮家,尙未畢役,運石等事,以人夫爲之,給價之數甚多云,農作之以人代牛,亦甚殘忍,而至於運石之役,以人夫代行,當此經費匱竭之日,責出許多價木於戶曹,有駭聽聞,不可不停罷矣。閔鼎重曰,以人夫運用木石,責出雇價於戶曹,其費不貲,豈可爲不急之役,費不貲之價乎?今姑停止,宜當矣。尹堦曰,宮家役事,幾至垂畢,而階砌石,爲輸運之事云,姑令停止,以待牛疫稍息後爲之,似無不可矣。金壽恒曰,家舍亦有緊歇,設有數十間未畢之處,追後畢役,無妨矣。上曰,牛疫如彼,故用人夫給價,而姑使停止,可也。
兵曹判書鄭載嵩所啓,今因大臣陳達,公主家舍造成時所用石物曳運人夫之價,自戶曹勿爲題給事,旣已定奪矣。家舍監役之人,論報本曹,材板運入馬價,今方請得戶曹,一體不爲輸送之意,敢達。上曰,依爲之。
禮曹判書南龍翼所啓,曾見寧陵參奉牒報,則兩陵上莎草枯損處甚多云,而方名·尺數,不爲書報,故使之詳細更報矣。卽見報狀,則大王陵上寅·辰·戌·亥·子·丑方,王后陵上亥·子·丑·卯·申·酉等方,枯損處頗多,而大則七八寸,小則二三寸,二行缺請下詢大臣處之,何如?閔鼎重曰,臣前者,再進陵下,奉審莎草,則極爲茂盛矣,今此枯損,未知其由,而營造尺,不過布帛尺之六七寸,寸寸傷處,似是冬間雨雪所損,今若隨處隨改,則幾至於改封之地,事體殊甚重大,更待前頭經冬後,所傷如何,奉審稟處,似當矣。金壽恒曰,以陵官所報觀之,莎草枯損之處雖多,而只是寸寸所傷,因此而盡改其陵上莎草,事體重大,姑觀前頭,更爲稟處,似當矣。上曰,姑觀前頭奉審後,議定,可也。又所啓,崇陵參奉所報內,紅箭門當爲改造,請依前例取用江上船檣云。仍聞陵卒之言,則本陵內風落木可合者頗多,而拘於俗忌,不得稟報云,紅箭門之用,異於丁字閣,似無不可用之理,而自下不得擅便,何以爲之?閔鼎重曰,自前各陵紅箭門,必用舟檣,蓋取其直,而船上久用之木,未必堅固,陵上稍遠處火巢內可用之木,使陵官看取擇用,未知何如?金壽恒曰,風落木不可之說,固爲無稽,而若以爲未安,則取用陵內之木,似無妨矣。上曰,陵內可用之木取用事,分付。
領議政金壽恒所啓,宣惠廳堂上一員,有闕未差,以行大司諫南九萬,差下察任,何如?上曰,依爲之。
兵曹判書鄭載嵩所啓,補充隊帖價,例自本曹句管矣,上年因筵臣陳達,京外帖價,自賑恤廳盡爲收捧,以補賑資,今則賑事已畢,本曹需用,亦患難繼,該廳所已捧者,則雖不可擧論,自今本曹依前收捧,何如?上曰,此後則自本曹捧用,可也。
又所啓,臣頃與戶曹判書臣尹堦,磨鍊仁政殿修改時器械所入,以船竹取用事,旣已啓下,而船人若無船竹,則不能運船出入,因此失業可慮,四山內,亦多可用之木,無論城內外,斫取用之,似爲便好矣。金壽恒曰,四山長養之木,可合器械木者甚多,取用於正殿之役,固無不可,亦可除船人之怨矣。上曰,以四山可合之木斫用,而勿爲取用船竹,可也。
刑曹判書金德遠所啓,本曹罪人朴永海,卽朴貴榮孼同生也。貴榮之缺相繼死亡,故貴榮,疑其有咀呪之變,缺呈于本曹,囚禁刑訊者,至於累年矣。頃年,以慈殿病患,洞開獄門之日,與他罪囚,一體放送矣,厥後貴榮缺欲復其讐,呈于司憲府及備邊司,更爲捉囚,而槪觀其文案,則永海,雖未輸情,迹甚可疑,據法推治,在所不已,而但朝家已放之罪人,囚治之際,不可不更稟,故敢此仰達。領議政金壽恒曰,渠之罪狀,雖極可疑,而其時因慈殿病患,旣已放送,則到今更爲推治,事體不當,而貴榮子婦數人,聯名呈狀於備邊司,以爲永海蒙放之後,又有更犯之人,枚擧可疑之端,繼繼呼訴,永海蒙放後,果有所犯,則似不可置之,故以此意題給,令該曹査處矣。金德遠曰,永海蒙放之後,貴榮家,又有死亡之患,以此執言,而問於貴榮子婦,則永海罪犯,別無更爲現捉之端云矣。左議政閔鼎重曰,渠輩之欲爲復讐,理所當然,獄情亦不無可疑,而當初不問罪之輕重,特用大霈,盡釋諸囚,而永海,亦入於蒙放之中,則今不當更論矣。上曰,放送之後,若有他罪則已,到今似無更問之事,放送,可矣。金德遠曰,雖未輸情,罪名甚重,旣已被囚之後,恐不當全然放釋,使之晏然在家矣。金壽恒曰,此是年久之獄,以文案觀之,極涉可疑,前後死者甚多,一家之內,男丁無一餘存,只有孀婦數人,殊甚慘酷矣,雖不得依法窮訊,亦不宜直爲全釋,刑官所達,似出於此矣。閔鼎重曰,旣放之罪人,雖不可更治,聞其獄情則可疑,且其爲人所惡云,如此之人,迸諸遠地,亦無不可矣。上曰,絶島定配,可也。
右議政閔鼎重所啓,今番外方各邑鄕校從祀時祝文,或因修改之事,措辭各異,而畿邑祝文,以修改措辭者,混同遍用於諸邑,監司之初不明白區別上聞,已極可訝,而禮曹,亦難免不察之失,且水原府則上年,因本道啓聞,自禮曹覆啓分付,洗去位板粉面矣,今年始爲奉審聖廟,更令還用粉面,前後擧措顚倒,極爲未安,當該該曹堂上及本道監司,推考,何如?上曰,推考,可也。
領議政金壽恒所啓,平安道江邊列邑,以江界府使,爲防禦使,以昌城府使,爲繼援將,以滿浦僉使·昌洲僉使,爲左右營將,自是舊規,而頃因平安兵使李世華狀啓,昌城,罷其繼援將之號,改稱營將,昌洲僉使以下,聽其節制事,旣已定奪,而未及擧行矣。諸道守令之兼營將者,雖堂下官,亦有兼帶之規,而江邊列邑與彼地,只隔一帶水,昌城尤是直路要害之處,不可不以秩高武臣差送,而且昌城僉使,例以堂上爲之,則以堂下營將之管攝,事體不便,新府使朴星錫,履歷職秩,旣合陞資,仍陞堂上,以兼營將差送,此後則以昌城爲堂上階梯,似爲合宜矣。上曰,朴星錫,特爲加資以送,而昌城府使,以堂上差送事,仍爲定式,可也。又所啓,實錄廳堂上申晸,落傷之症,近雖向差,而行步起居,猶不如常,纂修之任,則可以任便爲之,而出入筵席,勢所未易,當此連日開講之日,經筵之任,不可虛帶,姑爲改差,使之專察史事,似當矣。上曰,依爲之。又所啓,弘文提學李端夏,下鄕已久,而尙無上來之期,累度辭免,未蒙允許,提學之任,不可久曠,且以已經文衡之人,爲兩館提學,本非古規,事體亦涉不便,姑爲遞改,似當矣。上曰,依爲之。
副應校沈壽亮進曰,風災之後,星變又如此,不可尋常見之,而上下氣像,猶不如前,恬憘度日,實爲寒心矣。至於停止陵行,則實合於遇災修省之道,且一番上壽於兩慈殿,情禮之所不可已者,而又有節省之敎,克謹天戒之意,可謂至矣。然臣意,則災異之變,適會如此,雖加節省,亦莫如停止,如此然後,可見遇災非常之意矣。上曰,連歲失稔,星變又如此,此時上壽,固知未安,而情禮所在,二行缺上曰,大臣之意,何如?領議政金壽恒曰,天災如此,玉堂之言,誠合宜,而第進宴之擧,情禮所不可已,且有節省之敎,似無妨於設行,臣等之意,當初旣已仰達,更無所陳矣。左議政閔鼎重曰,風災之後,年事亦將失稔,似無餘暇於設宴,而前者下敎時,不可〈不〉將順,故以設行爲當之意,仰陳矣,到今玉堂所陳之言,不無意見,不必設行於歲首,以待消災之早晩,又爲退行,似乎可矣,而至於全然停寢,則臣不敢陳請也。沈壽亮曰,若欲退行於消災之後,則似有等待之意,亦非應天以實之道矣,遇災之時,雖或停止,無虞之日,早晩設行,豈有不可乎?李畬曰,豫定退行,固非誠實之意,卽今永停,然後庶合於應天以實之道矣。上曰,情禮所不可已,且將定行於歲首,必欲設行矣。李畬曰,當此遇災之日,自上無求言之敎,臣竊以爲未盡也。壽亮曰,若求言則豈無進言之人乎?近年以來,年事凶歉,又爲妖星之示警,卽今大事,只在於君臣上下一心孜孜,講究救民之事,此乃應天之實事也。畬曰,小臣,新自鄕來,當初則農事頗好,卽今民皆失望,今年農事,若値大歉,誠極悶慮矣。壽亮曰,卽今公私罄竭,凡於民事,雖百倍軫念,猶患不及矣,臣意則以爲,仁政殿修理等事,亦可停廢,問於廟堂,講論民瘼,以拯濟生民,爲第一義,則庶有應天之實效矣。上曰,然。李畬曰,臣等此懷,實出於欽仰殿下一心求治之意也,今上下恬然,莫之戒懼,聖志亦似不及於前日,如是而其何能望治耶?區區憂慮,不能自已也。上曰,常時恐懼之心,不容少弛,予豈有懈怠也?
司諫申懹所啓,軍資主簿申時柱,以賊鑴私人,濫廁仕籍,而爲人殘劣,年且衰老,不合執事,請軍資主簿申時柱汰去。上曰,依啓。
持平金構所啓,洪萬宗,行已無狀,與逆堅親密,至於辭連獄事,受罪定配,則豈可因一時疏決之擧,遽施減等之典,有若尋常罪犯者然哉?關係甚重,有難容貸,請還收定配罪人洪萬宗減等之命。上曰,勿煩。又所啓,驪州牧使沈樞,性本嗜酒,上年覆審之政,專委於色吏,稱以均賦,災實相混,民之怨謗,不勝其藉藉,其他爲政,亦多類此,及今秋成已迫,又以風災,年事將未免凶,前頭田政,不可仍畀此人,以貽民弊,請驪州牧使沈樞罷職。上曰,依啓。又所啓,內農圃之設,專爲菜瓜供上一事,故自司僕寺,割給田地,且授馬匹,而每當菜瓜供進之時,內農圃庫直等,公然斂取於民間私圃之所,憑倚供上,豪奪入獻,小民拱手,莫敢違拒,此雖一事,亦係民害,其依執作弊之狀,殊極痛駭,請自今一切禁斷,兼令道臣別加糾察,如有復踵前習,隨現治罪。上曰,依啓。又所啓,近日災異疊見,虞憂溢目,秋霖支離,百穀不遂,前頭事,罔知攸濟,此非妄興工役,以事土役之時也。正殿修葺,亦姑停止,而都城之中,公私營造之弊,不勝其紛挐,誠可駭然,閭閻士庶,固不足言,而至如縉紳之列,同國休戚者,惟當體聖上警懼之意,盡上下交修之實,冀有補於格天弭災之道,不可泄泄沓沓,有若安平無事者然,請各司公廨,及公主第宅,朝士家舍營造之類,姑令停罷。上曰,依啓。主第則旣已畢役,只有窓戶等若干未畢之役云,此則姑勿禁斷,可也。又所啓,刑曹罪人朴永海事,成獄已久,人莫不知罪犯狼藉,有不可掩,頃年適緣大霈,倖逭刑章矣,其後因其元隻之呈狀于大臣及法府,復爲捉囚究問之擧,而洞開獄門,本非常典,不過一時之特命,若於更呈之初,以其已放之囚,而不爲聽理則已矣,到今更囚之後,獄事復張,事狀益著,刑官陳達,亦以爲疑端甚多,罪死無惜,而又是綱常重囚,則固當斷自更囚之後而論之,窮問得情,正名定罪,決不可以曾前倖免之故,儱侗科斷,枉直莫卞,施之以偏配之律,請還收罪人朴永海絶島定配之命,更加窮覈,按法處斷。上曰,聞刑官所言,罪犯之重,非不知,而旣已蒙宥於洞開獄門之時,□又參酌遠配,不允。以上燼餘
上在昌德宮。停常參,只晝講。
卯時,有霧氣,日有右珥。自巳時至未時,日暈。夜一更,彗星移見於右角星上。
下直,京畿水使權儔,星州牧使李璾,咸鏡都事李麟徵。
任奎啓曰,全羅道智島新設萬戶所佩兵符,旣已造作,依例令禁軍齎去之意,監司處下諭,何如?傳曰,允。
任奎,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
任奎啓曰,新除授平安兵使金世翊,時無加資之命,何以爲之?敢稟。傳曰,依例加資。
有政。
吏批,判書李敏敍進,參判李翊相病,參議未差,左承旨魚震翼進。吏批啓曰,副提學及本曹郞官,今當差出,而擬望之人乏少,外任竝擬,何如?傳曰,允。以吳道一爲獻納,申琓爲參知,以朴世采爲吏曹參議,以安垕爲驪州牧使,以李松齊爲同福縣監,李禎來爲全羅都事,金錫翼爲敦寧都正,吳命老爲奉常副奉事,申翼相爲副提學,以林泳爲吏曹正郞,李墪爲副校理,朴致道爲副修撰,尹尙閔爲軍資主簿,金始徽爲學錄,以尹拯除授戶曹參議,李翔除授刑曹參議,沈壽亮爲執義。
兵批,判書鄭載嵩進,參判柳尙運服制,參議李東老進,參知未差,左副承旨任奎進。以李世璜爲兼司僕將,閔相魯爲武兼,金偉爲神門召募別將,李泓爲公洪道點馬別監,以曺挺夏爲黃海道點馬別監,權持爲全羅左道點馬別監,沈極爲全羅右道點馬別監,以閔增爲平安道點馬別監,南二星付副護軍,金世翊爲平安道兵使,朴新胄爲慶尙左兵使,沈極爲副司果。
兵曹,以禁衛營言啓曰,今八月初三日,大臣·備局堂上引見時,以持平金構所啓,各司公廨營造之役,姑令停罷事,允下矣。本營新設之後,因精抄廳舊營,略加開拓,添造東北長廊,以爲前頭上番軍兵入接器仗留置之所,先造二十間,纔已蓋瓦,其餘未及始役,今依成命,所當一倂停止,而但其蓋瓦之處,若不修粧塗壁,則冬月上番軍兵及將士輩,無所容接,事甚可慮,且其墻垣,因此營造,多所毁破,未及還築,軍門財需所儲之地,不可全無蔽遮,任其虛疏,修粧築墻,則仍令完畢,而此外新造,姑爲停止,何如?傳曰,允。
以公洪道缺邑浦民黃永信等七十二名渰死事狀啓,傳于李玄錫曰,人物渰死,至於七十餘名之多,事極驚慘,令本道各別恤典擧行。
魚震翼啓曰,明日常參·經筵,取稟。傳曰,只晝講。
敎京畿水軍節度使權儔書,王若曰,壯一方襟帶之勢,衛在京都,兼三道統禦之權,任重閫臬,疇膺斯選,予得其人。睠玆喬桐之海防,實是漢·甸之天塹,扼二南之咽喉,轉輸無礙,控兩西之戶牖,聲勢益張,作屛翰於神皐,根幹彌固,協表裏於沁壤,脣齒迭倚,專制方隅,奚但詰戒而禦侮?分憂宵旰,實兼御衆而牧民。比仍年事之荐飢,重以督帥之瘝職,陰雨綢繆之無備,戎務廢隳,煦濡撫摩之失宜,生齒凋瘁。修荊門之戰艦,必待岑彭之善謀,蠲晉陽之繭絲,實〈賴〉尹鐸之寬政,於今孰當是任?在古難得其才。惟卿,世胄襲徽,兵流開鍵,夙抱弧矢之志,投筆妙年,蔚爲干城之譽,披甲暮歲,盤錯游刃,五佩邊徼之符,部曲歸心,一仗藩維之節,旣著歷試之效,所以委任者專,玆授卿以京畿水軍節度使兼三道統禦使喬桐府使,卿其深惟簡拔之恩,克思策勵之意,整理舟揖,益坐使馬之能,惕慮衣袽,恒如對壘之際,有備仍其無患,詎忽峙糗之方?地利不如人和,宜先革弊之政,痛祛鞭靴之習,廉潔自持,務得士卒之歡,寬猛相濟,理玆股肱之郡,仗爾爪牙之良。於羲,勖以忠精,旣伸再三之〈?〉訓,殫其籌略,何妨十二之條陳?祗服寵章,欽率職事,故玆敎示,想宜知悉。知製敎安垕製進
巳時,上御宣政殿。晝講入侍時,特進官南龍翼,同知事李䎘,參贊官任奎,侍讀官沈壽亮,典經李畬,持平金構,假注書宋儒龍,記事官韓瑄·鄭齊泰。上讀前受桑扈章,至頍弁章一遍。壽亮進講,自車舝,止靑蝿章。上受讀一遍訖。壽亮,講解文義曰,此章,樂其新昏之意,卽閭巷詩也,舝,車軸之鐵也。至第二章,李䎘曰,鷮,蓋雉類,韻考,亦謂似雉矣。壽亮曰,此乃謙辭之意也。䎘曰,蓋德音來括之意爲主,與關雎同意矣。至第五章,壽亮曰,高山仰止之意,則表記取比之意,甚好,人之好仁,當如是矣。李畬曰,言外之旨,可推而見也。至表記注,䎘曰,俛焉孜孜者,如論語假我數年之意也。壽亮曰,以殿下之春秋方盛,若如此章之日有孜孜,則何事不做?又曰,此章求賢之意相近,若思賢,如此章所言,則豈有不能得賢之理也?李畬曰,蠅之爲物,最爲汚穢,故比於小人,小人之眩亂,正如蠅之能變白黑,此意甚爲切至也。壽亮曰,此詩,上則興,下則比,蓋各有其志矣。䎘曰,歐陽公,作憎蒼蠅賦,蓋專指小人也。任奎曰,自古奸人之眩亂人主者,每有巧詐之態,故以蠅比之矣。李畬曰,上章高山仰止之意,最宜三復致意也。講罷,上遂掩卷。特進官南龍翼所啓,卽見咸鏡監司尹趾善狀啓,則純陵·義陵·定陵·濬源殿松木,因去月十三日惡風,或拔根或折腰,拔折之數,雖有多少之不同,道臣,旣已親自看審啓聞,末端有曰,陵寢正殿至近之地,風落之木,至於此多,似當有慰安之擧云,則不可不依此擧行,三陵及濬源殿慰安祭香燭,令該曹依例磨鍊,急速下送,隨時卜日設行,而定陵·和陵,同在一岡,慰安祭時,禮當同告,啓聞中,雖只擧定陵祝文,則亦當竝書和陵,以此知委該曹,濬源殿紅箭門顚倒,正殿墻垣等頹圯處,則宜前擇日擧行,宜當。且曾在丁巳年,因北道各陵風落木之災,有禮曹堂上親往奉審之擧,而今番則因德·安陵改莎草,本曹堂上,今將下去,還來時,依此例奉審,何如?上曰,依爲之。又所啓,圖畫署,屬於本曹,而疲弊益甚,不成貌樣,曾前有公廨,而累次見奪於上司,今則無肄業之所,畫員之輩,料食亦甚涼薄,卽今畫師爲名者二十人,而四孟朔,只給十遞兒,故十人則隨其取才,升降付祿,其餘十人,則全無升斗之料,而公私赴役,極甚浩多,渠輩旣乏聊賴之資,漸無興起之心,懈惰廢業,畫藝將絶,書畫雖有輕重,勸奬不可異同,而寫字官,則纔有添料之擧,此輩所望,亦在於此,目今經費蕩竭,雖難優給,若於四孟朔,加出五遞兒,使全不付祿之十人,分其五遞兒之半,則所費無多,而渠等之激動勸勉,則必倍矣。且圖畫署可合家舍,或逆家屬公處,或公廨空棄中,令攸司擇給,何如?上曰,當有勸奬之道,依爲之。
李畬曰,本館官員,有未肅拜人,且有呈告之人,竝牌招入直,何如?上曰,依爲之。
持平金構所啓,請還收定配罪人朴永海絶島之命。啓辭同上上曰,勿煩。又所啓,臣於昨日筵中,以公私第宅之役,姑令停止事,有所陳啓,而其中主家之役,則以其垂完之故,有勿爲禁止之敎,臣退而詳問,則以間計之,新立柱者三十間,其他行廊墻砌土石之役,未完者尙多云,公私第宅,旣許停役,獨於主第,有所持難,實涉未安,且今災異如此,虞憂方深,使國家無事,則不患無居室,設有危難,安事第宅,請主家修營之役,亦令停罷。上曰,公主第宅,來月間可以畢役,且工匠輩,旣已給料使用,今若停止,則反爲浮費,決不可止,勿煩。又所啓,頃年宣惠廳,因京畿數邑之論報,許令從民願,除其氷丁柴穀草煙家雜役,代捧各穀·油·淸·紙地等物,以補官用,而厥後因緣濫觴,流弊滋多,至於所許數邑之外,畿內諸邑,竝爲效尤,不問官門遠近,民願與否,擇民結中稍實者,充定於除役之中,謂之官復戶,所收各穀等物,歸於官廳,而除役之類,應酬雜役,則攤添於他結之中,實戶偏歇,貧民偏苦,昔日應役十戶之中,今之除役者三四戶,則以六七戶而應十戶之役,戶數有減而事役依舊,民之怨苦,勢所必至,不可因開此路,以長侵漁之習,以傷畿民之心,請畿邑官復戶之弊,竝令革罷。上曰,令該廳稟處。
又所啓,坡州爲邑,迫近京師,且當路邊,補弊蘇殘,政須加意,而牧使李喜年,到任以後,不恤民隱,惟事侵漁,以畿邑有除役謬規,故因緣濫觴,遍於十面,事役不均,刑杖嚴急,民不聊生,當初宣惠廳公事,所謂如有濫雜,隨現科罪云者,正謂此也。不宜仍置,以貽民弊,請坡州牧使李喜年罷職。上曰,更加詳察處之。
玉堂未肅拜人員,竝卽牌招事,榻前定奪。
上曰,先朝則扈衛大將,非特一二,右議政入相之後,不得兼行大將事,今已遞改,而手下無親兵,兼差扈衛大將,則必有管□將卒,似爲便好,以此意問議大臣定奪,可也。以上燼餘
吏批啓曰,議政府缺四五字身病甚重,久未行公,改差,何如?傳曰,允。
又以兵曹言啓曰,本曹參判柳尙運,纔遭妻喪,缺四五字參議李東老,適有事故,卽自直所出去,臣載崇,今方入直,參知未差之代,今日政,以在京無故人差出,卽爲牌招察任,何如?傳曰,允。已上燼餘
上在昌德宮。停常參,只晝講。
申時,日暈。夜一更,西方天際,陰雲蔽天,彗星所在,不得看候。
任奎,以都摠府言啓曰,副摠管李秞,除標信,刑曹坐起進去之意,敢啓。傳曰,知道。
又以備邊司言啓曰,傳曰,卽觀咸鏡監司狀啓,今番風水之災,實是振古所無,安邊等十四邑,被災同然,而至於人畜之漂沒者,又不知其幾許云,看來不覺慘然也。噫,北路荐飢,民方殿屎之餘,今此水災之慘,又至於斯,哀我生靈,幾將盡劉,二行缺狀啓觀之,廬舍之漂壓,人畜之渰溺,麻穀之蕩柝,節節慘毒,民事可謂罔極。今此聖敎,惻怛丁寧,實出於軫念遐氓之至意,講究濟活之道,不容少緩,而本道,旣無留儲之穀,隣近諸道,亦無穀物之可以推移者,目前賙救,計無所措,其中尤甚失業之民,令本道爲先蠲免雜役,以爲安頓之地,前頭可救之策,亦令道臣別爲料理啓聞,至於貢賦身役,則到此地頭,固不可以經費爲慮,而徵督於濱死之民,自安邊至鏡城各邑,被災雖曰同然,餘穀之成實,必有優劣之別,使之更加審察,區別啓聞,以爲分等裁減之地,旱田給災,雖非常規,北路形勢,異於他道,遭此非常之災,不可無變通之道,前頭覆審時,詳細檢覈,特爲給災,宜當,以此分付本道及該曹,何如?傳曰,依啓。渰死人等,亦令本道各別恤典擧行。
魚震翼,以承文院官員,以都提調意啓曰,權知副正字沈枰,前日移拜司錄矣,今旣作散,無屬處,依例還仕本院,何如?傳曰,允。
又以弘文館言啓曰,新除授副提學申翼相,以全羅道觀察使,時在監營任所,經筵事緊,副修撰朴致道,時在全羅道光州地,經筵入番事緊,請竝斯速乘馹上來事,下諭。傳曰,依啓。申翼相,交代後,自當上來,姑勿下諭。
右承旨尹敬敎書啓,臣承命馳往懷德地,傳諭于領府事宋時烈,則以爲,臣於去冬,幾死道路,馱疾來歸之後,聖上醫藥之恩,不啻便蕃,而顧臣犬馬之齒,已迫八袠,治療愈勤,衰邁愈甚,喘息雖存,言動已廢,只一未冷之屍也。不料玆者,承宣遠臨,傳諭聖旨,十札綸音,可泣鬼神,臣是何人,敢膺玆旨,亦以何心,不思糜粉圖報乎?惟是微臣,素乏韈線之用,徒誤列聖之恩,每一追思,魂骨俱驚,雖使臣年丁少壯,猶當甘伏丘壑,思湔盜虛名欺聖朝之罪矣,況此躬命垂盡,筋骸都盡,雖庭宇咫尺之間,猶且匍匐顚頓,不成步履,其何望黽勉而自力於道途乎?且臣伏讀聖諭,有若以臣爲萬一有補於時事者然,臣常謂日月之明,無微不燭矣,今乃知大不然矣,臣之兢惶愧恧,何可涯涘?矧玆若浼之敎,益令臣求死不得也。臣若有一毫如此之心,則庚申承命,豈可冒罪履發?去歲內祥,又豈敢忍死就道哉?雖是潔身亂倫之徒,如聞此敎,則亦且隕越罔措矣。至於天怒人怨,官怠國脆,危亡之勢,十已八九,一念至此,心膽若墜,又思聖上憂勤惕慮,不遑暇念之意,則未嘗不中夜起坐,涕淚縱橫也。寸忱如丹,死期已迫,九地之下,目將難瞑云矣,敢啓。傳曰,敷心腹腎腸,用誥勤懇之意於別諭之批,意以爲秋涼滌暑,昔疾已瘳,幡然之期,方指日企待矣。不料近侍空返,巽辭愈切,不覺愕然,繼慚誠意之未孚於平日也。噫,卿試觀今日之國事,是何等時耶?以言乎時勢,則咎徵沓至,邦本日瘁,危亂之兆,指不勝屈,以言乎民事,則飢饉荐臻,倒懸日甚,渙散之憂,迫在朝夕,斯誠古人所謂危急存亡之秋也,以卿宿德元老,遭此多難之辰,不思所以鞏固國脈,挽回世道之方,而徒守考槃之志,坐視國家之顚隮,是豈予之所望於卿者,而不亦有乖於追先帝報陛下之義乎?噫,臨筵之時,每歎啓沃之無人,燕閒之間,恒切思想之至懷,卿盍念及於此,而一向恝視乎?須體前後之至意,安心休謙,從速登途,以匡不逮,以慰我心事,更往傳諭。
魚震翼啓曰,明日常參·經筵,取稟。傳曰,只晝講。
持平金萬埰啓曰,請還收定配罪人洪萬宗減等之命。啓辭同前
刑曹罪人朴永海事,成獄旣久,罪犯狼藉,頃年適緣大霈,倖逭刑章,其後因其元隻之呈狀,更爲推治,則伊時賊積,不問罪犯之如何,直謂之已放,而分付該曹,使之放送,莫不駭憤矣。今者其元隻,更呈大臣及法曹,方有究問之擧,獄事復張,事狀益著,關係綱常,疑端甚多,則固當窮覈得情,正名定罪,決不可以曾前倖免之故,儱侗科斷,徑施編配之律,請還收罪人朴永海絶島定配之命,更加窮覈,按法處斷。
坡州爲邑,迫近京師,且當孔道,殘敗已甚,必有撫摩之政,然後可以補弊惠殘,而牧使李喜年,到任以後,不恤民隱,徒尙嚴急,且畿邑有除役謬規,故因緣濫觴,遍於十面,事役不均,民不聊生,請坡州牧使李喜年罷職。近來官方無漸,用人太驟,識者之寒心久矣。昌城府使朴星錫,陞出六品,未過一年,驟除三品,至超頂玉,姑無已著之功勞,有此不次之陞擢,除目之下,物情爲駭,請昌城府使朴星錫改正。答曰,不允。
巳時,上御宣政殿。晝講入侍,知事呂聖齊,特進官尹堦,參贊官魚震翼,侍讀官沈濡,說經徐宗泰,假注書宋儒龍,記事官韓瑄,記事官鄭齊泰。上讀前受車舝,至靑蠅章一遍。沈濡,進講賓之初筵章,至飮酒孔諧,諧字之音,濡誤以本音進講,上曰,以諧字音,當作皆字之音,下敎。上受讀一遍訖。沈濡,講解文義曰,此章,乃武公飮酒悔過之作,籩豆,卽殽核所實也,醻者,主人先獻酒於客,客又醻於主人也,此乃行酒有序之義也,抗者,張候之意也,至於弟子云者,卽侍從之人,而射夫旣同云者,比耦之意也,天子之射,選群臣先作三耦,衛武公,亦與其臣飮射,故取譬於天子之射也,以祈爾爵者,言善射而勝於人也。至註衆耦拾發之拾字,上曰,此拾字,與決拾旣佌之拾字,異義乎?濡曰,然矣。至第二章,濡曰,此章則禮與樂俱備,且無失禮,四行缺至第四章,濡曰,號者,呶者,乃醉者之狀也,側弁云者,亦醉後之儀也,蓋言醉而不出,伐德之意也。至第五章,濡曰,監與史者,卽察見醉酒者,恐有懈倦失禮也,童羖者,必無之物,言醉中妄言,則使之得出此物,設言以恐之也。徐宗泰曰,蓋酒者,先王所以用於祭祀賓客之禮,於人亦有調和血氣之功用,此先王之所不廢也,然沈湎而不知節,則其禍,小則喪人威儀,大則亦至於亡國敗家,故先王,制爲酒禮,終日獻酬,而賓主百拜,無過三酌,又從而於宴飮之禮,立之監而佐之史,使紏察之,古聖人防酒禍之意,可見微密矣。又曰,衛武公,蓋知謹獨工夫,而用力於聖學者,抑詩所謂無曰不顯,莫予云覯,相在爾室,尙不愧于屋漏等語見之,可知也。年九十七歲,而其篤於進修如此,此其所以德日新而有武公之稱也。此詩之作,雖未詳其果在何時,而與抑詩辭意句語,頗相似,似是晩年所作也。有一時飮酒過度荒湎之失,而其悔悟自警之者,如是深切,豈非後人所當師者乎?沈濡曰,帝王有酒荒之失,則其害非匹夫之比,所可深戒也。徐宗泰曰,此詩雖言酒禮過度之失,然凡事何往而不然也?其始也,知所敬謹,則能整肅齊莊,鮮不合乎法度,而苟或有所懈怠而踰越,則終必至於虧壞荒亂,修之於身德,施之於事爲者,皆是也,觸類而觀之,註所謂常始乎治而卒乎亂者,莫不皆然,此等處,不宜泛觀,而深加體察,爲宜矣。講罷,上遂掩卷。
特進官尹堦所啓,今年各道風水之災,振古所無,年分踏驗之事,尤當詳審,而各道敬差官,旣不能遍歷看審,且於禾穀收穫後發送,故未免有災實相蒙之弊,今年則慶尙·全羅道敬差官四人,諸道二人,先期差遣,使之十分詳察,區別被災輕重,以爲給災賑救之地,何如?上曰,依爲之。
侍讀官沈濡曰,頃因臺啓,士大夫家舍及公廨營造之役,一倂停罷事,旣已成命,當此遇災之日,極爲合當,而至於主第,則以工役之幾畢,輒下姑勿禁斷之敎,六字缺閭閻之家,臣意則宜先停役於宮家,次及閭閻,而六字缺未知其可也。說經徐宗泰曰,沈濡所達主第事,其言甚爲合當矣。上敎旣以有難停役之曲折爲諭,群下亦豈不知,而但公家興役,則諉以完畢在近,而不爲停罷,只命停止其閭巷之興役,則此不但有違於遇災警懼之道,凡事當以宮掖貴近爲始,此亦豈躬率之道乎?事體道理,必不當如此也。以上燼餘
領敦寧府事金萬基箚曰,伏以臣,先墓在公洪道懷德縣,而臣連叨摠戎·訓局等將任,久未敢請暇省掃,乃者獲荷聖慈,得解重負,卽今見差進宴廳堂上,而本廳諸事,有十月後擧行之命,若於此隙,往省先墓,則庶可少紓霜露之感。且臣家世,連山人也,臣曾祖,葬於本縣,距懷德不滿一日程,旣到松楸,轉往展拜,實是情理之不容已,玆敢冒昧控籲。伏乞聖明,曲垂矜諒,許臣旬餘日之恩暇,俾遂至願,不勝私幸。取進止。答曰,省箚具悉卿懇。卿其安心往來焉。仍傳曰,給由馬,澆奠床備給。
魚震翼,以觀象官員,以領事·提調意啓曰,缺官吳道一,昨日政,移拜臺諫,金斗明,在外未上來,缺弘文館副校理李墪,副司直金載顯,差下察任,何如?傳曰,允。
上在昌德宮。停常參,只晝講。
夜一更,陰雲蔽天,彗星所在,不得看候。
魚震翼啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
李玄錫,以兵曹言啓曰,本曹參判柳尙運,方在服制中,參知申琓在外,臣載嵩有身病,參議李東老,今方入直,而今明乃其式暇,替直無人,假參知,姑爲差出,何如?傳曰,允。
洪萬容啓曰,假注書宋儒龍,夜來身病猝重,不得察任,今姑改差,他假注書差出,何如?傳曰,允。
以南彦昌爲假注書。
洪萬容啓曰,注書尹之翊,同姓孼三寸叔身死,服制已行七日,出仕,何如?傳曰,允。
有政。
吏批,判書李敏敍進,參判李翊相實錄廳進,參議朴世采在外,左承旨魚震翼進。
兵批,判書鄭載嵩進,參判柳尙運服制,參議李東老式暇,參知申琓未肅拜,右副承旨李玄錫進。
兵批啓曰,慶尙右兵使金重明箇滿之代,今當差出,而擬望之人乏少,他道水使·守令中可合人竝擬,何如?傳曰,允。
兵批,以金得臣爲僉知,韓侃爲五衛將,李仁夏爲副護軍,金城爲慶尙右兵使。
吏批,以尹世紀爲掌令,李師命爲全羅監司,李䎘爲兼知經筵,金鎭龜爲直講,金相殷爲典籍,申曅爲副校理。
吏批啓曰,校書館副正字金碾,病勢甚重,久未行公,改差,何如?傳曰,允。
晝講入侍時,慶尙監司李秀彦上送罪人元禎所撰京山志,示于大臣,後日登對時稟定事,榻前下敎。
獻納吳道一啓曰,無狀愚臣,過蒙洪造,忝竊旣多,愧懼常切。不意諫職新除,又及於屢試不效之身,臣誠惶隕,若無所容,在臣分義,固當感激恩私,勉竭魯鈍之不暇,而第臣,才被重劾,理難抗顔於臺閣言議之地,且臣於日者,緣臣悶蹙,召牌之下,不敢冒進,方在推緘未勘之中,尤不可一刻仍冒,請命遞斥臣職。答曰,勿辭。
以獻納吳道一避嫌,傳于玄錫曰,推考蕩滌。
執義沈壽亮,持平金萬埰啓曰,請還收定配罪人洪萬宗減等之命,請還收罪人朴永海絶島定配之命,更加窮覈,按法處置,請坡州牧使李喜年罷職,請昌城府使朴星錫改正。答曰,不允。李喜年,姑先推考,觀其緘辭而處之。
李玄錫啓曰,坡州牧使李喜年推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
判義禁呂聖齊疏曰,伏以羅州綱常獄事,頗有可疑之端,應問各人等拿來,昨日開坐捧招,則又不無前後違錯之事,必須更加究覈,然後三省之獄,方可次第擧行,而臣纔遭孼六寸之喪,服制有限,行公未易,係干綱常之獄,緣臣稽滯,殊極未安。且臣昨自金吾,冒夜還歸,忽覺寒氣外來,頭痛如碎,達夜叫苦,症情危劇,旬月之內,亦無差復供仕之望。伏乞聖明,俯賜諒察,判義禁之任,爲先遞改,俾無滯獄之弊,不勝幸甚,臣無任屛營祈懇之至。答曰,省疏具悉。卿其安心勿辭,調理察職。
巳時,上御宣政殿晝講。特進官李正英,同知事李敏敍,參贊官任弘望,侍讀官沈濡,說經徐宗泰,假注書兪命雄,記事官韓瑄·鄭齊泰入侍。上讀前受賓之初筵,至卒章。濡遂讀自魚在在藻,至苑柳章,音釋竝註訖。上受讀一遍,註則只讀大旨。濡進講文義曰,此章,無頌德之語者,其德至盛,非言之所能盡,亦不敢加以形容也。無祈祝之語,而但言飮酒安居,是皆頌德之意也。敏敍曰,詩經意像,在於言外,王在鎬京,豈樂安居,則可知其君臣間和樂也。至采菽,濡曰,此章,無大段解釋處,而菽則穀也,因以起興也,路車,賜同姓諸侯者也,象路,賜異姓諸侯者也,玄衮及黼,一依本註陳達,且蓋天子答魚藻者也,君子來朝,則錫以路車·乘馬·玄衮及黼,旣已賜矣,而其言如此者,好之無已,蓋欲多予之也。諸侯來朝,則觀其旂見其馬,知君子至於是也。上曰,君子至止,言觀其旂者此也。濡曰,邪幅,束脛在股下也,如今行纏也,下章與上章無異矣。四行缺至角弓,濡曰,此則王不親九族,使宗族相怨也,角弓,張之則向內,弛之則外,故以比九族親疏之意。宗泰曰,此婚姻,異姓族也,騂騂者,調和之弓而在於弛張也。敏敍曰,論語云,唐棣之華,偏其反矣,豈不爾思?室是遠爾,與此同意也,兄弟親戚,所當相愛,而此則不然也。濡曰,爾敎民傚,上行下效也。敏敍曰,君之得失,敎化所出,故言君上之事,必言民俗之美惡也。濡曰,王化不善,而此令兄弟則綽綽有裕,而不變不令者,則由此而交相瘉也。宗泰曰,綽綽一句,非泛然之語也,凡親戚敦睦之義,專在於涵容寬裕也。敏敍曰,愛兄弟親戚者,氣像寬裕,不怒不怨,若或不然,則易至於相瘉矣。且兄弟失和者,多出於讒佞,若不信讒佞,則兄弟寧有相失乎?濡曰,一方者,役一方也,相怨者,各據一方,謂其身異處一方也,蓋各欲利其身,而不能挈矩之道,以至於此,終亦必亡而已。敏敍曰,一方,一隅也,兄弟各執一隅,不知遜讓,而相爲瘉也。濡曰,讒佞者,取其爵位,不知其不勝任,如憊老之馬,反自以爲駒,而不顧其能任也,又如食之已多,而宣飽矣,酌之所取,亦已甚矣,言貪位已多,而又貪之也。猱,善升木者也,以比小人本讒佞,而王又使之然也,又如泥塗之上,加以泥塗附之也,苟王有美道,則雖小人,亦化而爲善也。敏敍曰,上行下效,故上好善則下亦化而爲善,此實好語也。上曰,曹操在漢獻帝時,故爲奸雄,若遇令主,則必爲能臣矣,與此同也。濡曰,雨者,下也,雪雖下而見日則消,如讒人若遇明主,則不能售奸也,王則不然而信讒,故使小人益驕也。宗泰曰,此章文章旣好,而亦多意思,讒人雖巧,而聖明在上,則不能售矣。濡曰,蠻,南蠻,髦,夷髦,言無禮義而相攻擊,如蠻夷也。堯之協和,中庸九經親九族之道,必自近而推遠也,此詩所刺,則喪其治天下之本也,詩人於卒章,深致其憂也。敏敍曰,古之爲治,必家齊而國治,親戚不睦,則敎化何以及人乎?此本末極爲分明矣。濡曰,故云,刑于寡妻,至于兄弟,以御于邦家也。至菀柳章,濡曰,菀者,茂盛也,王暴虐,故諸侯非不欲朝,而畏之而不敢也。敏敍曰,王暴虐,故諸侯畏之不敢近,前雖欲好,而後必以無厭之欲求之也。濡曰,我欲朝而王必辱我,如天下不朝,齊威王獨朝,後反爲所辱也。宗泰曰,周王,貪而無道,故常貢之外,所求亦多也,言王之貪欲難測也。傅·臻,皆至也,鳥雖高飛,至於天而已,王之心則無限也。上曰,蓋言其無限也。敏敍曰,詩可以觀,觀此詩則可見其時天子之事矣。濡曰,此刺幽王之詩也,諸侯怨叛如此,所以遇犬戎之害也。天子所以樹諸侯者,所以固藩屛,而自撤其藩屛,觀此詩,亦甚痛切也。講訖。敏敍曰,今番都目政,權脩爲襄陽府使,而以病遞差,其代,以崔商翼差出,而累度呈狀,尙未辭朝,遠地夫馬,久留京中,當初査覈,已歸無實,此則今無引嫌之事,襄陽府使崔商翼,推考,數日內催促發送,何如?上曰,依爲之。擧行條上曰,慶尙監司上送冊京山志,旣已覽之,而下于政院,詢問大臣,後日登對時稟定,可也。遂罷出。
晝講時,李敏敍曰,殿者,典守鎭壓也。濡曰,平平左右,諸侯之臣也。敏敍曰,出入威儀之間,適中於禮目之所見者如此,缺五六字禮赤邪幅,皆所以嚴束其身,無解弛之意也。濡曰,維者,缺五六字諸侯之善,故膍之以福祿也,優哉游哉,優游自適之意,非勉强所得也。
上在昌德宮。停常參,只晝講。
下直,龍安縣監金載文,泰仁縣監趙相愚。
夜一更二更,月暈。
任弘望啓曰,明日常參·經筵,取稟。傳曰,只晝講。
又啓曰,十一日輪對日次,取稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,明明日爲之。
執義沈壽亮啓曰,臣卽見同僚避辭,則以坡州牧使李喜年論啓事,被斥於大臣云,雖未詳大臣所達之如何,而同僚旣以此引避,則臣以參啓之人,何敢晏然?請命遞斥臣職。答曰,勿辭。
任奎啓曰,執義沈壽亮,再啓煩瀆,退待物論矣。傳曰,知道。
獻納吳道一,正言金萬吉啓曰,士大夫交際之道,貴在相敬,而持平金構,於史局公會之中,因一嘲謔間事,至於發怒,擧措駭異,不可無規警之道,請掌令尹世紀,持平金構,竝命遞差。答曰,依啓。
李玄錫,以訓鍊都監言啓曰,政院啓曰,武藝別監等,來詣本院齊訴曰,昨日別監林廷萬,因事歷去弘化門之際,入直哨官孟時興,以不拜發怒,無數捽曳云,卽爲捉致掌務砲手,與林廷萬一體推覈,則發怒捽曳,果爲的實。掖庭下人,雖有可罪之事,來告本院處置,例也,哨官之發怒捽曳,實是曾所未有之事,殊甚可駭,令本局從重科罪,何如?傳曰,允事,傳敎矣。哨官孟時興,拏致本營,決棍十五度之意,敢啓。傳曰,知道。掖庭別監,渠何敢因一微事,捽曳凌踏乎?誠極駭異,亦關後弊,不可決棍而止,汰去,可也。
政院啓曰,武藝別監等,來詣本院齊訴曰,昨日別監林廷萬,因事歷去弘化門之際,入直哨官孟時興,以不拜發怒,無數捽曳云,卽爲捉致掌務砲手,與林廷萬一處推覈,則發怒捽曳,果爲的實,掖庭下人,雖有可罪之事,來告本院處置,例也,哨官之乘怒捽曳,實是曾所未有之事,殊甚可駭,令本局從重科罪,何如?傳曰,允。
兵曹口傳政事,以尹世紀·金構爲副司直。
任奎,以都摠府言啓曰,今日入直軍士,中日習射,請出標信。傳曰,知道。
任弘望,以吏曹言啓曰,昨日政,弘文館副校理申曅,擬望受點矣。申曅,與本曹參議朴世采,異姓兄弟也,法當相避,而急遽之際,未能覺察,有此誤擬,不勝惶恐,副校理申曅改差,何如?傳曰,允。
洪萬容啓曰,注書尹之翊服制單子,昨已啓下,而當此院中多事之時,今日亦不出肅,事甚不當,卽爲牌招察任,何如?傳曰,允。
任弘望啓曰,今日晝講事,命下,而知事呂聖齊,昨因陳疏,有調理之命,鄭載嵩有身病,李䎘未肅拜,同知事李敏敍式暇,南九萬在外,晝講時,無他入侍之員,知事李䎘,卽爲牌招肅拜,以爲晝講入侍之地,何如?傳曰,允。
巳時,上御宣政殿。領議政金壽恒,知事李䎘,特進官李秞,參贊官李玄錫,侍讀官沈濡,說經徐宗泰,持平金萬埰,記事官尹之翊·韓瑄·鄭齊泰入侍。上讀前受,自魚在藻桑扈之什十篇音一遍。濡進講,自彼都人士黍苗五章,大文則俱音釋一遍,上受而讀之一遍。濡釋文義曰,此蓋亂後懷歸之詩也。䎘曰,光武時,有不圖今日復覩漢官之語,蓋謳吟思舊之意也。金壽恒曰,其容不改者,容貌非可改換,而有德則心見於容,故禮曰,玉色金聲,此言玉色不變者,故言其容之不改也。至臺夫,濡曰,此莎草也。金壽恒曰,醫書言,香附,莎草根也。濡曰,尹吉之吉字,當從女邊,后稷元妃之姓也,尹亦春秋有尹氏,此亦望族三行缺上曰,卷髮如雲者,亦同此也。濡曰,此詩大旨,莫非感念古昔盛時之辭也,至予髮曲局,此思其君子而不爲理髮也。上曰,如首如飛蓬之語也。濡曰,終朝採綠,不盈一掬者,思念之深也。上曰,如采采卷耳之辭也。金壽恒曰,語則近似,而大意則稍異矣。至蔽膝,濡曰,此衣服之制也。宗泰曰,上古衣服之制,後代必有遵用者,蓋尙古之意也。至申伯,濡曰,申伯,宣王之舅也,故封於申,命召伯往營城邑也。至我任我輦,濡曰,任者,人之所負也,輦者,人之所輓也,徒御師旅者,指其時役夫也。至召伯,䎘曰,尹吉甫·仲山甫·方叔·召虎等,此皆周室中興名臣也。至原濕旣平,濡曰,此言其治水土也,其功旣成,故宣王之心,卽安也。玄錫曰,申伯,方鎭定南方,有倚重責任之事,故因封於謝耳。金壽恒曰,申伯新封,使召伯經營,人君凡有施措,當以得人爲先也。沈濡曰,伏見國朝寶鑑,昔在世宗朝,六鎭反側,世宗,委遣金宗瑞,使之鎭定,其時若非宗瑞,則似難鎭定矣。宗泰曰,宗瑞,自知服六鎭,故往之,而世宗,亦能專一委任,故乃能成功也。講訖,上掩卷。持平金萬埰啓曰,請還收罪人朴永海絶島定配之命,更加窮覈,按法處置。上曰,勿煩。又所啓,請昌城府使朴星錫改正。上曰,勿煩。又所啓,捕廳之設,爲禁戢姦究,而近來閭里之間,盜賊橫行,至於卿宰之家,多有被竊之患,而迄未聞設機掩捉之擧,其稽緩不職之責,在所難免,請左右捕都廳大將從重推考。上曰,依啓。萬埰曰,臣於連啓之外,更有所達,極涉猥越,而昵侍淸光,玆有區區之懷,敢此仰達矣。臣伏覩聖學,旣已高明,宜不待左右之交修,而開卷之時,益加講論,則亦必有啓發之益矣。上曰,當體念焉。萬埰曰,小臣連入筵中,仰瞻法座,則自上終日端嚴,玉體不瑕有勞乎?臣之愚意,則君臣猶父子也,或時平坐,引接玉堂諸臣及左右經筵官,討論墳典,講求治道,君臣上下,情義交孚,有懷者得以盡言,此豈非聖朝之美事耶?且臺臣連啓之際,每以勿煩·不允爲答,施施聲色,恐非虛受之美也。上曰,唯。金壽恒曰,扈衛大將,今當加出,而此非泛然之事,故欲於榻前定奪矣,蓋扈衛大將,本來四員,而中間只存三廳矣,故相臣洪命夏身死後,其廳軍官,仍爲分配於兩廳,今若更設三廳,則以曾前分配之數,別爲一廳料米,則似無加數之事矣。蓋軍官料遞兒,一廳不過五十員,一員之料,不過十斗,而辛亥減爲八斗矣。上曰,今若更設三廳,則以右相差出,可也。金壽恒曰,軍官輩,只以八斗之料,仍爲晝夜直,料祿甚薄,不得料生,此不可無變通之道,待右相兼差大將後,當爲稟處矣。上曰,唯。金壽恒曰,京中竊盜之患,近來尤甚,捕盜廳,不能善爲譏捕,固難免其責,而各軍門別巡邏,亦未免漸至怠緩,夜深之後,則散宿各處,僻遠之洞,則不爲遍巡,或於人定之前,罷漏之後,混捉不當捉之人,以爲塞責之地,事極寒心,似當有別樣申飭之擧矣。上曰,事極可駭,各別申飭於各軍門,可也。金壽恒曰,近來牛疫甚熾,將來農事,極爲可慮,故自上特罷屠肆,旣已申命禁令,而所謂屠肆雖罷,人心不淑,閭閻間私屠之弊,有甚於前,至於士夫家,園林隱密之處,潛爲屠殺者,極爲狼藉,事之寒心,莫此爲甚,而法司,無一執捉者,禁吏輩,不無符同,故縱恣之弊,尤極可駭,不可不另加申飭,而其不有國法,潛自屠殺之狀,與竊盜無異,令捕盜廳窺伺捕捉,隨現重處,似當矣。上曰,爲慮民事,旣已申飭肉禁,而至於士夫家,潛爲犯禁云,誠極寒心。更加嚴飭法司,一邊分付左右捕盜廳,使之窺伺,如有犯禁現捉者,則勿論士夫·常漢,繩以重律,其中年老之人,則其子科罪,可也。擧行條金壽恒曰,坡州牧使李喜年被論事,姑觀緘辭而處之,則前頭事,未知結末之如何,而此人,屢典大邑,頗有聲績,若謂之刑杖太濫則近矣,而治績則已著,小臣在靈巖時見之,則羅州素稱劇邑,風俗甚惡,而喜年,爲牧使時,爲政剛猛,土豪及奸吏,俱不得措手,故此輩則或爲呼冤矣。臣又聞喜年到坡州之後,亦有善治之聲,臺諫則以風聞論啓,未爲不可,而臣之所聞則如是矣。上曰,曾前累試劇邑,旣有聲績,且臺啓所論,亦非大段,刑杖或有過中之失,而豈可輕遞乎?大臣所達如此,予當體念焉。金壽恒曰,李秀彦所送京山志,有問議大臣之敎,而小臣有應避之嫌,臣則不敢與論於此間矣。上曰,唯。金壽恒曰,小臣,伏見咸鏡監司狀啓,則其處水災,非特咸興也,蓋厥處是龍興之地,與他處自別,而旱澇相仍,連値凶年,今又有此無前之災,不可不趁卽賑濟,而姑無下手處,未免徒憂而已。臣亦曾行其地,故其地形勢,臣嘗聞之矣,蓋厥處,素多暴風暴雨,而今此水災,則未之前聞也。自前被災尤酷之處,則自朝家必有詢訪慰撫之事,此則似不可已也。上曰,已令本道監司,料理啓聞,而別遣重臣,缺持平金萬埰啓曰,臣以李喜年事,有所論啓矣。卽者大臣,以臺啓爲不然,臣不勝瞿然之至,喜年論罷之啓,始發之日,臣以式暇,雖不得可否於其間,而其爲政嚴急之說,臣亦聞之,故因前連啓,而原其罪目,不至大段,今日已爲停止矣。大臣,以臺官風聞,未必盡然,至有前頭勿爲許遞之請,臣以參啓之人,何敢晏然仍冒乎,請命遞斥臣職。上曰,勿辭。右副承旨李玄錫啓曰,持平金萬埰,再啓煩瀆,退待物論矣。上曰,知道。李䎘曰,黃信龜擢用事,意謂已出擧行條件,問之下吏,則以爲不出云,故敢有所仰達矣,其後更爲詳問,則已出擧行條件云,臣不勝惶恐待罪矣。上曰,下吏之誤也,何妨焉?䎘曰,臣方待罪工曹矣,本曹素甚淸寒,下人料布,亦不能繼給,故前判書臣申汝哲,多般料理,以匠布若干,貿得豆錫,欲爲啓稟鑄用矣。近來纔有禁鑄之令,似難輕開其路,頃日鑄錢衙門中,如有用餘錢文,以豆錫相換用之,似或便好,下詢大臣,何如?金壽恒曰,工曹,自辛亥以後,匠人價布太減,凡干需用,不成模樣,誠如李䎘所達,而各衙門鑄錢之停罷,蓋慮錢文之太賤,一邊防塞,續續許鑄,亦涉不當,各衙門所儲錢文,如有嬴儲,則以工曹所備豆錫換用,似爲兩便,如無可換,許鑄,無妨矣。上曰,各衙門錢文,如無可以換用,則許鑄,可也。擧行條䎘曰,以梓宮加漆事,入往長生殿見之,則外梓宮三十餘板,皆不合用,殊無豫備之意,今年則似當發遣敬差官,更爲擇取以來,領議政,以都提調,方爲入侍,下詢,何如?金壽恒曰,上年欲爲發遣敬差官,而以年事凶歉,未果矣。以正殿材木伐取事,京官,方往本道,此時竝擧諸役,雖涉可慮,而外梓宮板子,餘存旣少,而一無合用者,則一向遷延,亦甚未安,今年則似不得不斫取以來矣。上曰,然則今年發遣敬差官,可也。擧行條李玄錫曰,北路之事,大臣旣已陳達,而臣曾往北路,亦旣目覩矣,蓋厥處道路,絶遠且險,接界之邑,不過嶺東,而自嶺東旁連嶺南而已,卽今賑濟之策,莫如以穀物直爲輸送,而此亦未易,且聞厥處驛路之弊,則人馬凋瘵,有萬分難支之勢云,重臣往來,亦似難便矣。金壽恒曰,承旨之言,是矣,勿論重臣與近侍,雖曰慰撫,而畢竟未副其望,則必爲怨之,而逢此無前之災,不可無慰撫之道,故臣之所達,蓋爲此也。卽今賑救之事,甚爲渴悶矣,近來沿海各邑,穀物蕩盡,無可推移之處,統營穀物若干石,頃年欲爲陳轉而未果矣,然而水路甚遠,運來甚難,事極可慮也。且一路各驛之弊,亦不可不恤,重臣往來,若或不便,則禮曹堂上,以奉審事,近當入往,使之仍便詢訪,亦或一道,未知何如?上曰,更議于他大臣後稟處,可也。遂罷出。
晝講時,李玄錫所啓,近來人心,日益巧詐,屠牛被捉,則必以年老人現告,欲爲免罪之計,此尤極痛駭矣。金壽恒曰,以年老人現告者,則問其子息有無,如有長成之子,則罪其子,亦無不可矣。金壽恒曰,小臣,伏見咸鏡監司狀啓,則其處水災,非特咸興也,蓋厥處是龍興之地,與他處自別,而旱澇相仍,連値凶年,今又有此無前之災,不可不趁卽賑濟,而姑無下手處,未免徒憂而已。臣亦曾行其地,故其地形勢,臣嘗聞之矣,蓋厥處素多暴風暴雨,而今此水災,則未之前聞也,自前被災尤甚之處,則自朝家必有詢訪慰撫之事,此則似不可已也。上曰,已令本道監司料理啓聞,而別遣重臣,更缺五字許刑曹參判李秞曰,本曹判書金德遠入侍缺五六字前後罪囚,分輕重疏決,而其中各司來關及缺自各其司處決矣。凡各司,笞五十自斷,已有常規,故犯重罪者外,自各其司治罪,勿爲移文囚禁事,丁巳年捧承傳,而厥後因循前例,以至今日,而至如微細之罪,輒有移文,囚禁本曹,每朔囚徒,常患繁多,不徒獄囚糜費已甚,有違當初承傳本意,自今以後,更加申飭各司,依傳捧承傳施行,何如?上曰,丁巳年李正英,爲刑判時,以此事啓達,旣捧承傳,而今後因循,事極不當,依前承傳施行事,各別申飭,可也。擧行條
上在昌德宮。停常參,只晝講。
辰時巳時,日暈。未時,日暈。夜一更,慧星移見於西方右攝提星下,形色尾長,比前無異,人定後,隨天西沒。
下直,固城縣令金準翼。
魚震翼啓曰,明日常參·經筵,取稟。傳曰,只晝講。
李玄錫啓曰,大司憲李翊呈辭,執義沈壽亮,持平金萬埰,避嫌退待,掌令權讓在外,掌令一員未差,持平一員未差,今日以監察茶時之意,敢啓。傳曰,知道。
又啓曰,正言金萬吉,再啓煩瀆,退待物論矣。傳曰,知道。
正言金萬吉啓曰,憲府之官,以李喜年事,相繼引避,處置歸於本院,而臣於持平金萬埰,執義沈壽亮,皆有應避之嫌,不敢可否於其間,勢難仍冒,請命遞斥臣職。答曰,勿辭。
獻納吳道一啓曰,持平金萬埰,以臣以李喜年事,有所論啓矣。卽者大臣,以臺啓爲不然,臣不勝瞿然之至。喜年論罷之啓,始發之日,臣以式暇,雖不得可否於其間,而其爲政嚴急之說,臣亦聞之,故因前連啓,而原其罪目,不至大段,今日停止矣。大臣,以臺官風聞,未必盡信,至有前頭勿令許遞之請,臣以參啓之人,何敢晏然仍冒?執義沈壽亮,以臣卽見同僚避辭,則以坡州牧使李喜年論啓事,被斥於大臣云。雖未詳大臣所達之如何,而同僚,旣以此引避,則臣以參啓之人,何敢晏然?正言金萬吉,以憲府之官,以李喜年事,相繼引避,處置歸於本院,而臣於持平金萬埰,執義沈壽亮,皆有應避之嫌,不敢可否於其間,勢難仍冒,請命遞斥臣職。答曰,勿辭。退待物論。以上燼餘
晝講入侍時,知事李䎘所啓,臣待罪賑恤廳,故敢有所達矣。賑恤廳之物,元來不贍,而續續稱貸,不卽還償,故所儲錢穀,幾至匱竭。春夏間,都民日望還上,亦不得分給,以此不無呼冤之端,前頭若有設賑之擧,則將無以濟救飢民,此甚可憫。今後則曾前所貸之物,一一徵捧,切勿更爲許貸事,奉承傳施行,何如?上曰,依爲之。以上備局謄錄
晝講入侍時,上曰,頃者大臣引見時,以進宴廳節目,因慈敎,務從簡約之意分付,而且令十月爲始擧行矣。卽今災異如此,進宴廳,姑爲停罷,可也。以上禮曹謄錄
上在昌德宮。停常參,只晝講。
夜一更,天雨雲晴,慧星所在,不得看候。
下直,水原府使李思永,驪州牧使安垕。
吏批,判書李敏敍進,參判李翊相進,參議朴世采在外,左承旨魚震翼進。
兵批,判書鄭載嵩病,參判柳尙運服制,參議李東老進,參知申琓未肅拜,左副承旨任奎進。
吏批啓曰,四館積滯,依例秋別遷,何如?傳曰,允。
以備忘記,傳于任奎曰,史官五員待命,騎馬十五匹立之。
是日政,以鄭勔爲掌令,缺爲持平,金禹錫爲禮曹參判,任世憲爲成均博士,缺爲校書副正字,李三錫爲承文正字,黃欽爲著作,李世缺〈爲〉鐵原府使,朴以文爲利川府使,金萬重爲同經筵,李選爲宗廟提調,黃玧爲掌樂正,李后定爲副校理。
兵批,黃玧付副護軍,申曅付副司直。
任奎,以扈衛廳言啓曰,右議政金錫胄,大將旣已啓下,而所領軍官,姑未及分屬,闕內入直,軍號頒布等事,自開月爲始擧行之意,敢啓。傳曰,知道。
魚震翼,以兵曹言啓曰,今日騎馬十五匹立之事,命下矣。軍營立待兩驛騎馬二十匹內,調習馬三匹病蹇,受由馬三匹,備邊司公事馬一匹,山陵薦新載持馬一匹,水原府使一匹,合九匹計除,餘存者只十一匹,不得已以卜馬推移入把之意,敢啓。
魚震翼,以司饔院官員,以都提調意啓曰,御器燔造所用白土二百五十石,自己未掘取於宣川地矣,其後因本道監司民瘼狀啓,卽爲停罷,而移定慶州,燔土今方取用,而色品之潔白,不如宣土。今此進宴時所用各樣別器,不可不十分精燔,故白土八十斗,依丁巳年例,八斗作石,去滓水飛,定色吏上送之意,行關于宣川府矣。卽見本道監司回牒,御器燔造所用白土二百五十石,因民瘼,旣已停止,則今不可更爲分定,具由馳報,此出於慮民之意,本院亦非不知,而進宴所用,與常時卜定有別,當初二百五十石掘運,雖爲民瘼,只以八十斗水飛運來,元非大段。且潔白之土,無過宣川,爲其緊急之用,從略分定,槪出於萬不得已,而本道不量如此形勢,有此所報,誠爲不當矣,依前行移擧行之意,更爲知委,何如?傳曰,石數不多,又與常時燔造有異,特爲依啓辭施行,而今後切勿援例分定,復貽民弊,可也。
以公洪水使閔晟,去七月十三日大風,舟師能櫓軍渰死狀啓,傳于任弘望曰,事極驚慘,令本道各別恤典擧行。
任弘望啓〈曰〉,卽見公洪水使閔晟狀啓,則去七月十三日大風,舟師能櫓軍漂沒致斃者,多至三十九名,而所屬各官浦,皆在本營一日程,則已過數十日之後,始爲馳報,事甚稽緩,公洪水使閔晟,從重推考,何如?傳曰,允。
又啓曰,史官五員待命事,命下矣。史官不備,宣傳官四員,代送之意,敢啓。傳曰,知道。
魚震翼啓曰,明日常參·經筵,取稟。
執義沈壽亮,持平金萬埰啓曰,請還收罪人朴永海絶島定配之命,更加窮覈,按法處斷。請昌城府使朴星錫改正。措辭見上答曰,勿煩。
魚震翼啓曰,明日視事,朝者旣已取稟矣。今日進講冊卷,已畢溫繹,而視事,頉稟。傳曰,知道。
又以弘文館〈言〉啓曰,新除授校理李后定,時在京畿積城地,經筵入番事緊,請斯速乘馹上來事,下諭。傳曰,依啓。
大司諫南九萬疏曰,伏以臣,罪戾深重,慈母見背,頑不死滅,奄終喪制,孤露賤命,無復生意,加以痼疾纏綿,氣血消鑠,腐穢之狀,不敢盡陳,而最是兩目俱昏,不辨黑白,自分已爲缺棄物,歸依丘隴,以爲畢命之計。不意聖明,復爲收錄,委臣以諫院·經筵之任,臣感激惶隕,無所容措。臣向來忝竊,徒積癏曠之罪,況今窮毒孱病,而志氣消磨,神識茫昧,寧有勉責駑鈍,報效萬一之望哉?第以闋服屬耳,恩召遽及,在外辭免,亦涉偃蹇,不敢不忍死登程,以爲入京陳乞之計。不意在道,又伏聞以臣差宣惠廳堂上,臣於此,不勝惶懍之地。財柄國計,爲任尤重,毋論臣才望可合與否,而以臣卽今筋力精神,試之於素不諳鍊之地,則公私僨敗,可以立見,以蚊負山,豈足爲喩?伏乞聖明,俯察血懇,將臣本兼諸職,竝賜鐫改,以重官方,以安私分,不勝幸甚。答曰,省疏具悉。卿其勿辭,從速入來察職。
以兵曹判書鄭載嵩鍼灸呈辭,傳曰,遣鍼醫看病。
判義禁呂聖齊疏曰,伏以臣,纔遭服制,自有疾病,差復無期,莫重獄事,將未免稽緩,揆以公私,俱涉狼貝,陳疏乞免,萬不獲已,而溫批遽降,至有調理察職之命,臣誠惶悚感激,不知所以自處也。顧臣庸陋,無所取材,而偏蒙異渥,涯分已極,他無報效之路,唯以奔走盡瘁爲期,未嘗飾辭虛讓,同朝之所共知也。今者暑感,日漸危重,添得泄痢,委頓床席,旬月之間,決無自力供仕之望。金吾議讞,專在首席,而緣臣病故,如此係干綱常之獄,未卽究竟,凡諸罪囚,亦未得疏決,當此災異疊見之日,豈不有傷於欽恤之政乎?虛帶癏曠,罪戾亦大,不可不更籲於宸嚴之下。伏乞聖明,俯賜諒察,臣所帶判義禁之任,爲先遞改,俾無滯獄之弊,千萬幸甚。答曰,省疏具悉。卿辭如此,金吾之任,當勉副,卿其安心調理察職。
傳曰,綱常重獄,不宜遷就,判義禁,口傳差出,以爲趁卽收殺,可也。
口傳政事,以李正英爲判義禁。
答判中樞府事金壽興箚曰,省箚具悉卿懇。嗚呼,災沴之作,古亦有之,而豈有今日之孔酷者哉?今玆上天之降災儆予,職由於小子之否德,夙夜憂懼,食息靡安也。滿紙誠誨,罔非惓惓丹忱,修省之藥石,深用感歎,予雖不敏,可不書紳而服膺焉?至於祛私意·恢公道等事,亦當另加勅勵群工,俾不至文具之歸。卿其安心,從速上來,匡救闕遺。仍傳曰,遣史官傳諭。箚本在下
巳時,上御宣政殿。晝講入侍,特進官具鎰,同知事李敏敍,參贊官魚震翼,侍讀官李墪,司經李頤命,記事官崔錫恒·鄭齊泰,假注書南彦昌。上讀昨受隰桑·白華·綿蠻三篇一遍訖。李墪,進講,自瓠葉,至何草不黃,音釋訓誥訖。上受而讀之訖。墪進釋曰,此燕飮之詩也。瓠葉雖至薄,君子有酒,則亦以是,與客共酌,蓋述主人謙辭之意也。頤命曰,左傳所謂,物薄情厚,正謂此也。上曰,唯。至酌言獻之,酌言醻之。墪曰,獻與醻,上亦有之,曾已白之矣。上曰,唯。至漸漸之石。墪曰,此將帥出征,而經歷險阻,而不堪勞苦之詩也。漸漸之石,蓋指險阻悠遠之意也,不遑朝矣,言其無暇也。至有豕白蹢,墪曰,此言久役,而又逢大雨,甚勞苦之辭也。上曰,遠役旣已,況値大雨,則其勞苦,蓋可知也。至苕之華。墪曰,苕,不知何草,而本草曰,金藤花,蓋是墻蔓之類也。上曰,唯。墪曰,芸字之義,上亦有之。上曰,唯。墪曰,下二章,同義,而尤痛迫之辭也。上曰,唯。上曰,三星在罶之罶字,與魚在于罶,同義耶?墪曰,然。上曰,此言百物之凋廢也。敏敍曰,非但古也,以今觀之,饑饉之餘,牛疫大熾,以至鷄豕之物,亦不免災疫,川海之錯,甚爲稀貴云,此殆有甚於詩人之所方也。墪曰,年登則民有歡樂之氣,年凶則民有疾怨之辭,常情之必然,此可監戒處也。敏敍曰,周國東遷之後,王室垂亡,非但歲且飢饉,君上之威靈不振,以至於此,君德必以振作爲上。東遷之君,數百年,若或有中興之君,振作威靈,則豈至於此哉?上曰,優迷略約,則何以振作耶?敏敍曰,周室衰微之後,至于孟子之時,雖大賢,尙不能尊周室,則其他又何言哉?至何草不黃。墪曰,以何草起興,而以言征役之勞苦也。何人不矜者,非謂人皆無妻也,人皆征役在外,久不得歸,失其室家之樂也。上曰,東山之詩,亦然耶?墪曰,東山,盛時之作也,此則衰季之作也。墪曰,匪兕·率彼,亦甚爲疾怨哀痛之辭也,此章大旨亦同也。百物如此凋耗,征役疾怨又如此,而有不亡之國耶?此尤可監戒之處也。上曰,唯。敏敍曰,經營四方者,人心之樂也,此則愁怨之辭也。古人興師動衆,豈可數哉?豳風則不數勞苦,而此則疾怨如此,亦可見人心之大不相同也。頤命曰,衰季之世,豈無征伐之事哉?蓋無人心之固結,故愁怨如此,此可留神處也。上曰,唯。講畢。上以兵曹立馬草記,下于魚震翼曰,兩驛馬軍營立待,意非偶然,而今日津船摘奸時十五匹,騎馬不能備立,至以卜馬,推移入把,常時調發,猶且如此,則設有緩急,何以責立?事極可駭,當該堂上推考,郞廳先罷後推,可也。又下敎曰,今年風災,振古所無,憂懼之念,夙夜靡懈,考見政院日記,則一行缺可憂之端,不一而足,脫有緩急,則糧餉最重,江都·南漢,皆是保障之地,而近年以來,連値饑荒,各處移轉及貸用之穀,趁未收捧,事甚可慮,不可不豫爲料理,以爲陰雨之備。聞戶曹所儲之木,其數頗優云,或以此轉貿作米,或別樣措置補充之意,言于大臣,斯速講議,以爲後日登對時稟處之地。出擧行條李頤命進曰,北道風水之災,前古所無,城郭沈損,人民漂沒,禾穀蕩盡,顚連之民,相繼踰嶺,日望朝家之救哺云,而卽今宜遣重臣鎭撫,且使道臣別樣救濟,而朝家鎭撫救濟之策,尙此寥寥,未知將何以處之也。魚震翼曰,儒臣之言,最好矣。上曰,咸興,國脈之本,而被災至此,人民蕩然云,未知將何以救濟也。頃日欲遣重臣,則其時入侍承旨以爲,禮官當以本宮慰安祭進去,今若又遣重臣,則饑饉之地,驛路廚傳,有弊可慮,兼送禮官,似可云矣。追後講定之意,已言於再昨晝講時矣。李墪曰,救災之道至矣,何加?自古豈有無災之國耶?然而北道風水之災,前古所無,且今天變如此,非但言于承旨,須數數引見大臣,與之講究弭災之策,可矣。上曰,當從容議于大臣矣,非但乙亥爲然,辛卯亦然,非謂今玆之應,必如前日,而憂懼之念,何可少弛也?李頤命曰,向日張後良,不報荒唐船之變,若或有一朝登陸之患,則土崩瓦解,何以御之?魚震翼曰,乙亥日記中,筵臣所啓曰,辛卯七月風,壬辰四月兵,而今年之風,尤有甚於辛卯矣。風,兵象也,其應甚速,所憂不但在於農事之傷害,而兵政,尤當申飭云云。今年之災,適同其月日,其時筵臣之言,所當體念處也。又啓曰,昨聞自西路來者之言,則平安道則未有風災,而自海西始云矣,西南則狀啓未到,姑未知如何,而至於北道,則非但有風災,水災尤慘,且其地,畓少田多,黍粟之傷害尤甚,民生頓無蘇生之路云。斯速發遣重臣,渰死之類,則使之葬埋,村落墊沒頹壓者,則賜之米布,各別慰撫,則似當矣。上曰,北路倉粟不贍,如何以賑救也?當於重臣發遣時,相議分付矣。
判中樞府事金壽興箚曰,伏以臣,伏見邸報,殿下遇災而懼,特降絲綸,求助臣隣,其罪已策勵之意,誠可以感激天人。臣受恩三朝,備位大臣,苟有所懷,何敢不盡於冕旒之下乎?臣竊念,國家形勢,眞所謂百孔千瘡,莫可救藥,危亡之形,不待明者而後知之。嗚呼,聖明在上,至誠圖治,善類彙征,不失其職,而不但曾無分付之效,氣象注錯,無以厭服人心,委靡潰亂,將必至於胥溺之後已,臣實愚昧,莫知其所以也。最是中外民生之困苦怨咨,日而益甚,苟究厥由,則廟堂之上,逐日籌畫者,無非恤民之政,而猶且如此者,抑何故也?夫爲國之道,自有大體,雖行善政,豈必人人而受其惠,雖有苛政,豈必人人而被其害?只爲一政令之得失,人心之憂樂向背,判焉,豈不大可懼哉?是以人君,必先正本原之地,以爲出治之本,此雖老儒之常談,自古及今,未有舍此而論治者。一自更化以來,四方拭目,思見德化之成,而一日二日,因循廢弛,無復轉移之望,民情到此,大失所圖,而怨咨隨興,國家將何以善其後也?臣識見短淺,未能有所論列,以爲萬一之助,而妄以爲,今日致弊之根柢,專出於私之一字。若不能破一私字,則雖日講恤民之政,必不得救得一半矣。今之進言者,無不以克去己私,上責於聖躬,人臣引君之道,固當然矣,而凡人交際,亦必得無諸己而後,非諸人,則況君臣之間乎?今之朝臣,宜體此意,各自勉勵,公耳忘私,上不負君,下不負心,則國事尙或庶幾,如其不然,則臣恐蹈覆車之轍,必無悔焉,可謂太息流涕者也。以言乎銓選,則用舍不以公,則親疎異勢,賢否易置,論秀賓賢之法太壞,而仕路淆矣。以言乎臺閣,則言議不以公,則是非疑亂,猜嫌日起,糾逖補拾之效無聞,而朝著乖矣。以言乎刑政,則斷讞不以公,則曲直顚倒,而屈伸由於好惡,終不免爲玩法矣。以言乎黜陟,則考績不以公,則幽明易位,而去取任其愛憎,終未免爲循情矣。以言乎賞罰,則輕重失其公,則僭濫之甚,倖門大開,而勸激之道廢矣。以言乎紀綱,則擧措失其公,則壞亂之極,百度俱病,而興亡之機決矣。此外,內而百執事,外而監司·守令,如或循私滅公,惟利是循,經營馳騖,罔念天職之爲何事,則如是而望治,不幾於却步而求及於人乎?姑以臣一身言之,卽所以一意王務,無復有家私之累,萬萬有愧於古之忠良,則今玆所言,亦不過爲負心之歸,群臣之罪,可勝言哉?雖然,天下之大根本者,惟在於人君之一心,而朱子謂,心之所主,有天理·人欲之異,二者一分,而公私·邪正之塗判之。蓋天理者,卽此心之本然,循之則其心公而且正,人欲者,此心之疾疢,循之則其心私而且邪,人君果能克察乎天理·人欲之判,旣正其心,不以一毫私意參錯,則卽見於政令·事爲之間者,自然廓然大公,儼然至正,精神自旺,紀綱自張,坐收百官率職之功,此則惟聖上之所當加意者也。凡所謂私者,其端甚微,而一有不察焉,則其爲心術之害大矣。殿下,於堂奧之上,燕私之中,其所以自治之功,有非他人之所知,而其發於心·著於外者,則自有不可掩者。殿下於此,不能猛省剛制,有所泛過,謂小事之無害於大體,則涓涓之勢,必至於滔天,寧不寒心乎?諸葛亮,以罷弊之益州,思興已絶之炎運,而其陳戒於其君者,不過宮府一體之義而已。其光明正大,反覆懇惻之意,可謂感動神明,三代以後,能知此義者,有幾人哉?自古人君,深居九重,旣不與士大夫,日夕相接,則左右使令,不得不備,而至於臨莅之際,不以內外而異同,陟罰臧否,無爲偏私,則豈不有光於平明之理也?惟我聖上,聰明英達,學問方達,其於此等義,必已究觀,而自有素定之規模矣。臣願聖上,勿以臣言爲迂,而深留聖意,無忽則幸甚。國家用人之道,如梓匠之用木,椳闑扂楔,各得其所,故天下無不可用之才,亦有不可强之才,以其才之大小,而付之以可堪之任,則世必無無才之歎,而如或選擇不謹,人器不稱,則尸位僨事,反爲害國之資,可不愼哉?臣以爲,得人之非難,器使之爲難,以今論之,內而六官之長,外而諸路監司,各得其人,則庶績其有不熙者乎?又其諸司僚屬之能否·勤怠,州郡牧守之善惡·廉貪,皆係於官長之察擧,此亦務祛去意,大恢公道,陞黜褒貶,切勿爲苟且糊塗之態,則豈無振勸之效乎?朱子以爲,人才難全,懲其所短則遺其所長,取其所長則雜其所短,此須大段仔細着眼力,乃可無悔吝耳。此實用人之至法,知人固未易,而人之才器,本自不同,雖有所短,不可捨其所長,雖有所長,亦不可掩其所短。秩宗之惟淸,未必合於司徒之敷敎,初旣試可,或有不稱,則雖六官之長,方岳之重,量其長短,公其進退,以盡其器使之道,不當强其所不堪,而責之所不能,爲國之務,其有急於此者乎?此亦在於去其私意矣。至如恢弘言路,培養士氣,尤聖上之十分加意處,自昔人君,非不知言路之可弘,士氣之可養,而遜逆之際,每爲偏私所礙,好惡之情,必爲私邪所奪,言路終有所不闢,士氣終有所不揚,不勝惜哉?人君於平居無事之日,能以言路之不闢,士氣之不揚,爲憂者鮮矣。及乎危亂之後,國家所賴以得力者,恒不出於斯二者,前事之監,可考而知,此亦在於殿下之去其私而已。朱子以爲,潘景憲,以正率其家,而子弟無人敢爲非義者,此人,能以一匹夫,以正躬行,而子弟不敢爲非義,則今我殿下,都君師之位,受精一之心法,正本源之地,絶去係累之私,粹然與天地同其體,然後自朝廷以及四方,號令施措之末,莫不至公至正之發,則夫豈有今日之所憂哉?目今天災地異,旱澇風雹之類,荐疊於時月之間,而國家形勢,無一可恃,生民怨咨,日深一日,其於夙政故典之爲弊於末流者,寧無一二可言者?而臣聞,程明道謂王安石之言曰,何爲此咈人情之事?臣亦以爲,當此之時,姑當順民心而安之,而細究病源,都在於私之一字,故敢以是獻焉,此正救過補政之機會也。臣文辭拙澁,雖不足有所開發,若其惓惓之微衷,則實出於犬馬之誠,惟聖明之矜恕而財察焉。臣旣蒙恩暇,來在松楸,則凡有文字,所當自縣道上聞,而縣道迂遠,猥以椽吏,直進喉司,尤不勝惶恐之至。取進止。箚批在上
任弘望,以扈衛廳言啓曰,本廳別將鄭後諶,今日以新番,入直闕內,爲見兵曹堂上,自本廳進去之際,越過兵曹郞廳直房之前階,則郞廳,因此發怒,捉致本廳使令,決棍七度,又施笞罰八度,本廳下人殘弊,雖不成衙門缺其體面,則極其尊重,別將,設有所失,通告于缺以爲處置之地,可也,而今乃不顧事體,上司下人,任意治罪,殊甚無據,當該兵曹郞廳,從重推考,以存體面,何如?傳曰,允。已上燼餘
上在昌德宮。停常參·經筵。
夜一更二更,月暈。
魚震翼啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李玄錫啓曰,大司成李選,牌招察任事,命下矣。今已夜深,明日待開門,牌招之意,敢啓。傳曰,知道。
執義沈壽亮,持平金萬埰啓曰,請還收刑曹罪人朴永海定配之命,按法處斷。請昌城府使朴星錫改正,措辭見上新除授持平李東郁,時在京畿廣州地,請斯速乘馹上來事,下諭。答曰,不允。下諭事,依啓。
任弘望,以賑恤廳意啓曰,今八月初三日大臣·備局堂上引見時,以兵曹判書鄭載嵩所啓,補充隊帖價米,今後自本曹捧用事,命下矣。京中則以七月三十日掌隷院決等爲限,屬於本廳,八月初十日決等以後,還屬於兵曹,而至於外方,則曾自備局啓稟,退限於歲末,所捧價半,會錄本廳之意,亦已知會於諸道矣。今雖還屬於兵曹,外方捧留之價半,不可移給於該曹,限歲前所捧,仍爲會錄本廳,以備前頭賑資,宜當,該曹及諸道,以此分付,何如?傳曰,允。
以備忘記,傳于李玄錫曰,實錄纂修,各有攸掌,一員不備,未免稽延,今觀進不進單子,大司成李選,稱病不進,至於一旬之多,殊甚怠慢,從重推考,牌招察任。
任弘望,以漢城府言啓曰,去七月十八日,傳曰,今番風雨時,闕內諸處雜木,多數顚仆云,四山山直下人,全數定送,以爲趁卽斫伐事,分付漢城府事,命下矣。曾於上年六月,四山監役官等,以四山山直書員,沒數赴役於後苑,風落木,連日斫伐之故,四山近處奸民,乘其空虛,憑意偸斫生松,監役官,末由禁斷,極爲憫慮之意,牒報本府,本府,以數少山直,逐日巡審,猶患其不能禁松,而沒數移入於後苑,則處處偸斫之患,果如監役官之所報,況後苑伐木之役,自是其人之所爲,則二行缺四山山直,勿令赴役,使之專察禁松之意,入啓,而今番闕內顚仆雜木斫伐事,傳敎之下,意以爲□事不多,則不須煩瀆天聽,故不爲啓稟矣。今者又以景福宮風落木斫伐事,次知內官,直爲分付於本府,畢役遲速,未可豫料,則偸斫生松之弊,無路禁斷,而上年入啓蒙允之事,歸於虛地,敢此申稟,依前定奪,四山山直,則勿令赴役於景福宮,何如?傳曰,今番盲風,折拔之木,條數旣多,則斫伐之役,不可專責於其人,一體定送,可也。
李玄錫,以右邊捕盜廳言啓曰,因傳敎,潛自屠牛之處,窺伺捕捉之意,軍官等處,嚴辭申飭矣。南部軍器寺別破陣保人李禮福家屠牛,故兩漢捉來,而一漢,卽家主李禮福,一漢館洞居館奴金義淑奴子加八里稱名,而屠牛恒爲業者也。罪人二名及贓物頭足,移送刑曹,而此後續續上聞,甚爲煩瑣,現捉者,隨卽直送刑曹之意,敢啓。傳曰,知道。
任弘望,以禮曹言啓曰,傳曰,近日秋陽未曝,淫雨支離,百穀不成,農事可慮,祈晴禜祭,不卜日,趁卽設行事,傳敎矣。秋雨支離,開霽無期,禾穀之損傷,誠爲可慮矣。聖敎如此,依例不卜日,今月十二日,四門禜祭設行,三日而止事,知委擧行,何如?傳曰,允。
魚震翼啓曰,祈晴禜祭,不卜日趁卽設行事,命下矣。禮判南龍翼,受由在外,參判金禹錫,參議宋奎濂,俱未肅謝,堂上無行公之員,不得擧行云。參判金禹錫,參議宋奎濂,卽爲牌招察任,何如?傳曰,允。
傳于魚震翼曰,近日秋陽未曝,淫雨支離,百穀不成,農事可慮,祈晴禜祭,不卜日趁卽設行。
任奎,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,都摠管朴信奎,除標信,漢城府坐起進去之意,敢啓。傳曰,知道。
兼判義禁李正英疏曰,伏以臣,衰朽已甚宜退,而至今未退者,徒以生逢堯·舜,不忍便訣耳。方以暑癨,達夜嘔吐昏倒之中,遽有新除兼任之命,聞命驚惶,罔知攸措。臣之不合此任,不但以衰病而止耳,臣之前後忝叨,幾至十次,非以臣能善治獄,資級濫至當品,故凡有除命,臣亦不以匪據爲愧,不辭而承乏矣。昨年又叨此任,至今年春,爲時論所非,重被臺彈,至今思之,不覺顔厚,卽今彈墨未乾,何可揚眉復叨其地也?伏願聖明,察臣情勢,憐臣衰病,新除兼任,爲先亟許遞改,以謝物議,以安私分,不勝幸甚。昧死以聞。答曰,省疏具悉。過當之斥,不必追咎,綱常之獄,遲滯已久,卿其安心勿辭,從速行公。
慶尙監司權是經疏曰,伏以無狀賤臣,猥蒙鴻造,待罪畿鎭,今已三年,而才分空疎,終不得一毫稱塞,夙夜恐懼,譴罰是俟。今玆新命,又及於千萬夢寐之外,感激恩私,一倍榮耀,豈不欲策勵魯鈍,圖報萬一,而第惟方面之職,責任甚重,必須風力素著,然後可以彈壓列邑,必須剛明才智兼備,然後可以隨事應變,而顧念臣身,無一彷彿,短綆不可以汲深,弱肩不可以重擔,則臣雖貪榮戀寵,冒沒赴任,必至僨敗而已。朝家用人,旣不虛授,人臣受位,又不冒居,況此嶺臬,素號難治,此時人心,又難鎭制,決非如臣衰朽,所可承當,來伏城外,不敢祗肅恩命,益切惶悚,罔知攸措。伏乞天地父母,俯察微臣實難强冒之勢,念藩臬委寄之重,新授職名,亟命遞改,以重名器,以安私分,千萬幸甚。謹昧死以聞。答曰,省疏具悉。卿其勿辭,從往欽哉。
草莽臣朴世采疏曰,伏以臣,前在海甸,再上辭章,未果登徹,旋獲遞改,欣幸之餘,感戴難勝。惟其分微體異,莫遂其申辭重秩矣,屬以母病方苦,冒暑馳歸,愧悚迷蹙,感觸呻痛,泯泯垂絶者,已閱兩月。不圖玆者,復降綸音,曾未數日,繼有除命,臣是何人,敢承斯寵?伏地震越,不知所措。夫禮士之擧至重,而每廁其間,佐銓之任至榮,而輒據其始,冒昧叨竊,不但前日重秩之未改而已。今若苟出,則未論臣心愧恥,無以自容,四方之人,必曰朝廷特起之士,辭小受大,辭卑居尊,貪利苟得,至於如此,臣雖妄欲力疾赴召,以膺聖恩,而揚揚呼唱於道路,其將置聖朝於何地耶?臣又伏見諭旨,乃以誠薄不足與有爲等語爲敎,而仍以咎徵沓至爲憂,經筵啓沃爲勉,臣讀之至此,不覺五情顚錯。夫以臣子之逋慢不恭,反致君父辭氣之過重,誠有不敢聞者,是雖擢臣之髮,不足以數其罪矣。然其顧問之責,非臣疎迂所堪,旣以蔑誦讀專一之功,瀝血控辭於當初,不啻丁寧,豈亦數年之後,疾病愈深,年紀愈邁,而乃反有可堪之理耶?至若國家之警省,大者,朝家利病,生民休戚,臣固墐蟄,有不得周知,而第以陞除一事推之,不無可言者。天生萬民,樹之后辟,本欲各得其所,周詩亦曰,濟濟多士,文王以寧,今海隅數千里之域,儒化所漸,人才所萃,讀書修行之士,未蒙朝廷之收錄,枯槁老死者何限?獨以如臣世閥無能之人,苟充其數,年除月遷,卒乃班於下大夫之列,是使謄名甲乙者當之,猶知其可恥,必欲爲之辭避,而況托跡於林野者乎?原其所遇,亦足以挻末至災異,抑何有補於擧賢振滯,以應皇天生物之仁,消弭陰陽之大忒耶?臣之偏心,本自如此,蓋於盜名釁累之外,又添一料,所以抵死徊徨而不敢當者,唯其三行缺。答曰,省疏具悉至懇。已諭予意於日昨別諭,幡然改圖,予日望之。不料巽辭之章,遽及於佇待之日,是何誠意之未孚,一至於此哉?旣缺且慙,無以爲諭。至於天官佐貳,實循僉議,須體前後之旨,安意勿辭,亟回遐心,從速上來,出入筵席,以匡不逮。
任弘望,以宣惠廳言啓曰,上年諸道,均被災損,而嶺東·湖西·京畿最甚,田結比前大縮,以致上納米布,不及於常年,今以本廳應下之數計之,則三廳擧皆不足,然湖西·嶺東則猶可缺廳推移支過,而至於京畿廳,則有逐朔米及京營缺三千七十四石五斗,此皆今朔·來朔應下者也。本廳旣無遺儲,他衙門,又不肯假貸,所謂逐朔米·添價米,俱係進上措備之需,決不可引日過時,以致闕供,事勢急迫,合有變通之道,上項三千七十四石之米,令廟堂勿論某衙門所儲,爲先劃給,而別爲料理還償,何如?傳曰,允。已上燼餘
上在昌德宮。停常參·經筵。
自辰時至申時,日暈。夜一更二更,月暈。
下直,善山府使李善溥,陰竹縣監姜椷,開城經歷任元耉。
吏批,判書李敏敍進,參判李翊相實錄廳進,參議朴世采在外未肅拜,左承旨魚震翼進。
兵批,判書鄭載嵩呈辭受由,參判柳尙運服制,參議李東老進,參知申琓在外未肅拜,左副承旨任奎進。
魚震翼啓曰,來十五日,儒生殿講日次,取稟。傳曰,爲之。
執義沈壽亮啓曰,請還收罪人朴永海絶島定配之命,更加窮覈,按法處斷。請昌原府使朴星錫改正。措辭見上答曰,亟停勿煩。
魚震翼啓曰,卽見咸鏡道咸興·永興兩本宮朔望祭定奪事啓本,則神懿王后懿字字畫,差誤,殊甚不察,請咸鏡監司尹趾善推考。傳曰,允。
又以實錄改修廳意啓曰,實錄纂修之役,一日爲急,而近來郞廳,多有公故,來參者甚少,而直講李世白,奉敎李畬,今日政新除職名,不得仕進,李世白·李畬,卽爲牌招,肅拜察任,何如?傳曰,允。
又啓曰,行都承旨洪萬容,同姓五寸叔前監司柱三卒逝,服制已行四日,出仕,何如?傳曰,允。
又啓曰,來十五日儒生殿講日次,循例仰稟而爲之事,命下矣。伊日大殿誕日相値,而初未頉稟,不勝惶恐。今此殿講,不得設行之意,敢啓。傳曰,知道。
李玄錫啓曰,判義禁李正英,昨日陳疏批下,而今日亦不出肅,綱常重獄,不可久滯,卽爲牌招察任,何如?傳曰,允。
是日政,以李䎘爲大司憲,金萬重爲戶曹參判,睦林一·金構爲兵曹佐郞,李世白爲直講,南龍翼爲兼知春秋,李畬爲奉敎,崔錫恒爲待敎,沈枰爲承文副正字,李煿爲全羅道黃場敬差官。兵批,李翊爲副護軍。
答諫院箚曰,省箚具悉。嗚呼,肆台寡昧,由德不類,獲戾于天,天災地異,疊見層出,國計·民虞,無一可恃,蹈虎尾·涉春氷,未足喩其危也。憂惶罔措,若隕淵谷,憂愛陳戒,無非格言至論,深用嘉尙,可不惕念焉?箚中兩西量宜給災等事,當令各該司稟處。以上燼餘箚本在下
上在昌德宮。停常參·經筵。
神德王后忌辰齋戒。
未時,太白見於巳地。夜一更,彗星微見於淡雲中。流星出東方密雲中,入艮方天際,狀如甁,尾長五六尺許,色白。月暈。
任弘望啓曰,漢城判尹朴信圭,來詣請對矣。傳曰,引見。
未時,上御熙政堂。引見入侍,判尹朴信圭,承旨任弘望,假注書南彦昌,記事官崔錫恒·鄭齊泰。朴信圭進曰,當致齋之日,不宜請對,而科事甚迫,故敢來陳啓。今番監試覆試,將爲設行於本府,而春間設場時,有失火之患,戶籍之見燒頗多,當此風高之日,火患尤爲可慮,東西學設場,亦有前例,移設他處之意,分付,何如?上曰,意外之火患可慮,分付該曹,移設他處,可也。
又所啓,近來都民,坊役煩重,有難支堪,今此主第營造時,瓦磚等物輸入刷馬,已至四千一百餘馱,而今又責立一千四百餘馱,沿江之民,將無以保存矣。所謂刷馬,雖有自戶曹給價之規,比之私貰,半不及焉。且緣吏胥輩用奸,中間花消者亦多,事可矜憐,都下之民,理宜優恤,當此遇災恤民之日,不可無節損之道矣。上曰,一千四百餘馱中,減半責立,可也。
又所啓,田宅·徵債等事,乃是本府所管,而田宅買賣,則自有百日內告狀官斜之規,可以憑驗決折,而至於徵債,則與受之際,雖有私記,初無告官之事,故日久之後,變詐百出,情僞難辨,閱實之間,動經時月,不可無一番立法之擧。自今以後,私債與受之人,來告本府,本府取考兩邊戶口後,作一冊子,一一書錄,及其準償之後,隨卽爻周,或有彼此爭訟之端,先閱其冊子置簿而聽理,則可杜奸僞之弊。若其不爲告官置簿者,則一切不許聽理,則庶可無紛紜之弊,而事係新規,問于大臣,定式施行,何如?上曰,事係新規,議于大臣,更爲稟定,可也。
任弘望所啓,今聞判尹朴信奎所啓,三江之民,責立刷馬之後,自戶曹,雖給其價,爲戶曹·漢城府下吏中間所竊,終不爲渠之所食云,極可寒心,此後則申飭戶曹·漢城府,摘發科罪,何如?上曰,依爲之。
又所啓,去戊午年,大臣建白,誕日前後兩日,凡公事,出入各司開坐,只禁刑事,旣建白定奪,而至今不得施行,依戊午定奪,誕日前後兩日,凡公事,出入各司開坐之意,敢稟。上曰,依爲之。上曰,咸鏡道,慘被水災,不可無軫恤之道,兩慈殿外朔膳,特爲限今年停封事,分付。以上皆出擧行條
獻納吳道一,正言金萬吉箚曰,伏以災沴之作,何代無之,而未有如今日之甚者也。前月盲風怪雨之作,不但痒我稼穡,望絶西成,北道人民之渰死者,其麗甚夥,驚心慘目,有不可言,而加以妖彗之孛,累日不滅,尾角轉盛,光芒漸熾,是何聖明臨御之日,有此叔季危亡之徵耶?臣等誠不勝憂怖慟迫之至也。天道玄遠,固難窺測,某災之致某禍,雖不可逆料而懸度,然臣等聞長老之言,當壬辰之亂作也,有大風折木走石之變,當乙亥,大風又作,有丙子之亂,而乙亥風作之日,與今日月日,又相符云。以今日之國計·人心,雖無金革之警,猶恐不免於亂亡,脫有邊釁外作,則土崩瓦解之患,可以翹足而待矣,念及于此,不覺慟哭。臣等,伏見殿下,自遇災以來,大驚動于心,招延賢士,廣求直言,特降綸綍,辭旨懇惻,臣等誠欽頌贊,以爲我聖上遇災兢惕之誠至此,則天怒可回,災沴可弭,而國其庶幾矣。第古語云,應天以實不以文,斯言雖人臣告君之常法,然人君遇災修省之道,實不可捨此而他求也。今殿下,苟能因玆災異之作,常存警畏之心,事皆務實,不徒爲文具之歸,則天之所以示警,未必非玉成我殿下矣。苟或不然,一時恐懼之意,未免怠忽之或間,而十行懇惻之旨,終歸紙上之空言,則仁愛之天心,終無感回之理,而殿下之國事,將不知稅駕之所矣。嗚呼,可不戒哉?帝王出治之本,莫先於勉强學問,而學問之要,不過曰致知·力行而已。義理無窮,故不致知則無以力行,道具於書,故不讀書則無以致知,讀書將以致知,致知將以力行,此爲學之所以必資於讀書也。苟或徒事乎章句之間,誦讀之末,不能硏究蘊奧,而發其知識,體驗身心,而措之事爲,則雖讀書萬卷,終爲口耳之資而已,曾是以爲學乎?竊見殿下,開筵講學,非不勤矣,而不過尋行數墨,備禮講讀而已,實未嘗俯詢疑義,憤悱求通,有眞知實踐底意思,閭閻士子之稍有知識者,尙能恥爲句讀之學,況殿下,以睿聖之資,居君師之位,尙不能奮發大志,實下手於聖人之學,而其所謂開筵講讀者,將無異於經生·擧子尋摘章句之業,則臣隣之缺望,爲如何哉?先儒之言曰,爲學之道,必須領其要然後,能知其味,知其味然後,能致其誠,以殿下之聖明,尙不能奮發大志,實用力於聖人之學者,或恐殿下,於經傳義理之淵源,學問工程之次第,不能領其要,故不能知其味,不能知其味,故不能致其誠耳。先正臣李珥所著聖學輯要,進學規模,經邦制度,無不畢具於一部之中,誠入道之要訣,爲治之指南也。倘於法講餘暇,兼講是書,先尋進學之要路,的開門庭,堅定作聖之大志,硬着脚跟,而次第從事於他經,則必有左右逢原,欲罷不能之樂,而於天德·王道之學,大有所裨益矣,惟殿下之留意焉則幸甚。儒賢,國家之元氣也。古人,以賢者進退,關國興衰者,其意豈偶然哉?領府事宋時烈,以士林宿望,三朝元老,酷被奸壬構誣,幾死於炎荒荐棘之中矣。賴聖心覺悟,公議復伸,而一番造朝之後,退歸田野,終不得召置左右,與共天職,雖其年衰多病,屢辭朝命,而亦未必不由於殿下緇衣之誠,有所未至耳,識者〈之〉憂歎,固已久矣。至於朴世采等三臣,俱是林下讀書之人也,當今名論,無出其右,殿下,亦不能進而用之,雖嘗因筵臣陳達,以草草文字,數次別諭而召之,不至則置之而已,終無竭誠盡禮,必欲招致之意,古聖王側席求賢之道,恐不如是也。玆者殿下,因災異之作,特下召旨,且命陞擢,此可見殿下求賢願治之盛意也。但念巖穴之士,進退不輕,必須人君致敬盡禮,示其必致之誠,然後方可出而應命耳,非循例徵召,所可招致,若不別加恩禮,示以至誠,則竊恐今日之特召,又未免終歸於前日之例套也。誠願殿下,無爲前日之徒循常例,一召不至則再召,再召不至則三召,期於必致而後已,則誠國家之福也。當天怒民窮之時,土木營繕之擧,實有乖於畏天恤民之意,比年木妖大興,呼邪不絶,卿宰之家,亦或不免,有識之竊歎,久矣。日者,因憲臣陳戒,自公家各司興作,以至士大夫家舍營造事,竝令停罷,但念明安公主第宅及禁衛廳營造,尙爾不輟,此雖出於役事之幾至完畢,軍兵之無所接止,而臣等愚意,則有大不然者。法之不行,自上犯之,上行下效,其理甚明,目今國綱不嚴,人易犯禁,雖先自宮家及各司,一切停罷,猶患其不遵其禁令,況主第及公廨,因前興作,而只禁閭巷之興造,則不但事理無當,聽聞疑惑,抑恐朝家禁令,有同□,而將無以可行矣。雖其役事之幾至完畢,果如聖敎所云,軍兵之無所止接,果如本廳所陳,終不如停止之爲得體,況未必盡然,而至於主第,則工役尙巨,完畢尙遠,衆目所覩,有不可掩者乎?亦宜竝許停止,以示一體禁斷之意也。至於進宴之擧,實是情禮之不容已者,當此變異層疊,生民殿屎之日,終有乖於畏天弭災之道,而幸蒙聖上斷自宸衷,特令姑罷廳號,此亦聖明寅畏兢業之意,出尋常萬萬也。第未知聖意,姑欲停罷廳號,而終必設行耶,抑今則斷然停止,而姑待二行缺,抑恐中外人情,或有不能釋然者,更願殿下,以今姑停止,觀明年年事更議之意,快示中外,則一國臣民,咸知殿下至誠憂災,罔敢或忽,雖關係進享慈殿之事,亦不留難之至意也。人心所感,天意可回,豈不休哉,豈不美哉?言路開塞,係國家興喪之機,而比來朝廷之上,以言爲戒,只以模稜含默,願望前却,爲持祿保位之長策,風氣消軟,日趨於卑汚苟且之域,此其故無他,實由於殿下,聽言之量,有所未弘,而訑訑之色,有足拒人於千里之外也。人君有雷霆之威,雖賞之使言,猶患難於盡言,故古昔盛時,雖狂妄之言,亦加優容者,良以此也。今者三司之臣,苟有一言之忤聖旨者,則或至經年閱歲,久靳恩點,將不免爲廢錮之人,苟非忘身循國,有骨硬之風者,孰肯爲殿下盡言乎?此所以求言之旨累下,而堂陛之上,未聞讜直之言也。誠願殿下,惕然自省,翻然改圖,則國家幸甚,言路幸甚。古之明王,待近習素嚴,無少偏護之意者,蓋以此輩,昵處近習,易於浸潤,待之一有不嚴,則或至於干亂朝政,穢瀆宮闈,而其弊有不可勝言也。近者劉宦之事,實前古之所罕聞,若其果無實犯,則其罪不止於投竄,如其不然,則決不可矇矓處決,以貽國人之惑,而殿下於此,不能付之有司,快從公議,四方聽聞,安得不疑殿下之庇護近習,而臺閣之臣,不能終始力爭,期於得請,臣等竊不勝慨然。此雖已過之事,而臣等之又復提論不已者,誠願殿下,自今痛懲此輩,使宮闈肅淸,而無使有毫髮私邪之干其間也。我國田賦,不滿什一,而民困日甚者,職由於身役之偏重,身役之偏重,亦由於軍額之漸廣也。粤自宣廟朝盛時,已患閑丁之難得,兒弱隣族之弊,累發於諸臣之章奏間,卽今本兵所屬各邑軍額,無減於祖宗朝,而數十年來,軍額日加,如御營·禁衛等軍,竝其騎步而計之,則其數不下十五六萬,而我國地方褊小,良民尠少,故所以兒弱逃亡之代,無以簽補,而隣族侵懲之害,日甚一日者也。若不大段變通,減損軍額,則積痼之弊,終無可祛之理矣。上年自廟堂,計出兒弱·逃故之數,特許蠲免其役,凡在聽聞,孰不欽仰聖德,而仄聞朝家,將欲復懲逃故,此固出於經費匱竭,出於萬不獲已,而不但令出惟反,失信於民,爲莫大之過擧,當此年穀大殺,餓殍相望之日,雖撫摩煦哺,如救焚·拯溺之爲,孑遺之民,尙難全活,爲此剝膚椎髓之擧,以促其死,此豈父母生民者之所可忍乎?爲今之計,莫如減量軍額,以節經用,而御營之軍,操鍊旣精,雖難卒罷,別隊精抄,當初設置,已涉太冗,今雖變其名號,屬之禁衛,此猶朝三暮四,而其有傷財病民則一也。雖不得全然革罷,亦令限二三年,只存名號,勿令立番,收其番布,移送本兵,以補上年所減兒弱·逃故之數,少紓目前之急,而日後充補之策,自廟堂得以徐議熟講,則八路生靈,庶有保存之望,而本兵經費,亦無匱乏之患矣。今之議者,或以爲當此國勢危疑,人心訩懼之日,不可減損輦下已鍊之兵,此言似矣,而實有不然者。自古國之興喪,不在於兵之多寡,惟在民心之固結與否而已,如使惠澤下究,黎元皆安,咸懷親上死長之意,則目今輦下見存之兵,亦足以摧强敵·悍王室,而不患兵之不多矣。如使斯民,殿屎愁怨,擧懷疾首慼頞之意,則雖有如楚衆,其將棄甲曳兵之不暇,尙安用哉?其利害得失,不待明者而可知矣。兩西管餉所屬屯田,自朝家革罷,設置鎭堡,團束作隊之意,蓋出於備禦緩急之計,而第念厥數過多,或至一邑之內,設置三四處鎭堡,本官殆不能支堪,生民亦受其侵漁,雖不得一竝罷革,而至於一邑之疊設處,及處地窮僻,無甚關係於緩急者,則或令合竝,或令革罷,則兩西之民,庶蒙一分之惠矣。田結給災之規,只許水田,而不許陸田者,蓋以陸田,則有一年再耕之處,雖値凶年,不至全然失稔故也。今年則牟麥全失於亢旱,黍稷又損於風災,四野濯濯,其不至於全然失稔者,蓋絶無矣。若不竝許給災,而因前收稅,則無麪之不托,從何而出乎?怨咨之興,勢所必至,亦宜分付該曹,量宜給災,以示朝家惠鮮之意也。今年大無,八路同然,而北路風水之災,尤極驚慘,雖或得免於渰溺者,擧皆室廬漂浮,赤身脫出,其顚連危急之狀,不啻若赤子之將入井矣。伏聞朝家,將有遣重臣慰撫之擧,意甚盛矣,意甚盛矣。若無大加實惠,別樣軫恤之擧,而徒煩使命之往來,則適足爲列邑廚傳之弊而已,將奚益之有哉?誠宜別遣重臣之有心計曉事者,得以便宜從事,而量發監·兵營所儲米布,以爲一分賑救之資,而以沃焦眉之急,以解倒懸之苦,凡干道內被災尤甚處田結之稅,及內司及各司奴婢身役,一切蠲免,則庶慰垂死之民情矣。常參·朝參,乃是御衙視事之規,人主親聽政,百僚面奏事,朝綱因此振擧,百隷不敢怠官,在昔祖宗盛時,便有日用常行之事,宣廟之末,漸至稀闊,而逮癸亥改玉之初,時或擧行矣,厥後寢而不行,自殿下臨御以後,亦或數次擧行,而比來頓就廢輟,殊非勤政務治之意也。自今一復故道,以無逸二字爲龜鑑,則不但有補於策勵臣工,振頓綱維,亦可爲敬畏天怒,不敢荒寧之一道也。臣等俱以無似,待罪諫職,目見災害竝至,國勢岌嶪,雖微聖敎,固當披露肝膈,況殿下,導之使言,其何忍依阿泯默,不盡言於今日乎?第臣等,見識矇昧,才具空疎,凡此所陳,無非陳腐之常談也,而猶自以爲食芹而美,故不敢外此而爲說焉。倘蒙殿下,深留聖意,而不以人廢,毋使爲一故紙而已,則未必不爲弭災之一道也。伏惟聖明,澄省焉。取進止。箚批在上下備邊司,備邊司啓目,粘連是白有亦,箚中所陳一款,而兩西管餉所屯田,設置鎭堡之處,厥數過多,官家與民生,多被其害,故或令合竝,或令革罷,而請爲白臥乎,兩西鎭堡新設缺其屯所,罷其別將,改置邊將,以屯民爲軍兵,以屯穀爲管餉,非有別樣創設之事,而其數之過多,誠如箚中所陳是白乎等以,曾因筵臣啓達,令該曹更加裁量,其中不緊之處,竝爲革罷,至於一邑疊設之處,或有未盡減革者段,以其各據要害,或相距迂遠,不得不分設是白有旀,今則各鎭,規例已定,廨宇已完,設令還罷,猶是管餉所管之屯所,其在本官,利害無甚輕重是白是果,第令本道監·兵使,嚴飭邊將,俾無橫侵元民,貽弊本官之事爲白乎旀,旱田給災,本是法典所無,自祖宗朝以來,亦豈無田穀災荒之歲,而朝家曾未有給災之例,民間亦視以爲當然之事,誠以一年再耕之田,與水田有異故也。十數年來,凶歉相仍,而旱田給災,則未嘗開路,獨於木花田,有破格給災之時,今年諸道農事,雖難望其登熟,此一款則姑難輕議是白在果,北路則田多畓少,異於他道,而今年風水之災,又極慘酷,不可無別樣變通之道,令該曹商量稟處,何如?啓依允。戶曹啓目,粘連啓下是白有亦,北路今年風水之災,振古所無,宜有別樣變通之道,而至於旱田給災,則法典所不載,曾前所未許,似難容易破格是白在果,前頭覆審時,川反浦落永無田形處哛,別件成冊,以爲參酌給災之地爲白乎矣,後勿爲例之意,亦爲分付,何如?啓依允。以上燼餘
上在昌德宮。停常參·經筵。
神德王后忌辰日。
下直,襄陽府使崔商翼。
自辰時至申時,日暈。夜一更五更,月暈。
任奎,以備邊司郞廳,以大臣意啓曰,今日是國忌正日,而有稟定之事,來會賓廳云矣,敢啓。傳曰,知道。
魚震翼啓曰,領議政箚子到院,以國忌留院之意,敢啓。傳曰,入之。
掌令鄭勔啓曰,螻蟻賤臣,累忝本職,絲毫無補,瀆擾是事,臣罪萬死,臣之頃忝本職也,素患泄瀉之症,沈綿累旬,氣力澌綴,又能缺嚴召之下,未得祗赴,以此引避見遞者,未滿二十日,不意玆者,復叨言地,非但身病,尙爾未差,連有式暇,未卽肅謝,縮伏惶悚中,召牌儼臨,怵畏分義,不得不扶曳趨命,而推緘在身,時未照勘,決不可一刻仍冒,請命遞斥臣職。
行大司憲李䎘啓曰,鈍劣如臣,無識無能,遭□盛際,徒辱殊知,一二年來,躋躐太驟,遍歷卿班,如拾地芥,鵜梁不稱,負乘可畏,自顧多慚,人謂斯何?況此風憲首席,是何等責任,是何等地望,而乃敢盤礴冒居,以玷名器,而招譏議哉?況伏見諫院箚辭,盛陳土木之弊,至謂卿宰之家,亦或不免,臣於此,不勝懼然之至,不得不略陳曲折焉。臣本無宅於京,移建鄕中舊舍於故里遺基,僅蔽風雨,近緣久屛于外,看守無人,以致太半凋落,楹棟動退,幾乎頹壓,見者皆危,不敢入處,不得已易以新材,工幾就完,此出於庇身無所,初豈有意於求美也?正當天災時變,罔有紀極,民憂國計,不知所措之日,閭巷營建之紛紜,士夫般敎之無節,宜乎不免有識之竊歎,臣亦非病風迷罔之人,其遇災驚懼之心,傷時憂國之忱,自謂不後於人,而事機之會,適在此時,物議之來,固所自取,召牌之下,不敢不黽勉出肅,而旣有所犯,不可晏然仍冒,請命遞斥臣職。答曰,勿辭。
任弘望啓曰,掌令鄭勔,大司憲李䎘,再啓煩瀆,退待物論矣。傳曰,知道。
李玄錫,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
魚震翼啓曰,假注書南彦昌,夜來猝得暑癨,症勢甚劇,不得察任,今姑改差,他假注書差出,何如?傳曰,允。
又啓曰,以李寅錫爲假注書。
以備忘記,傳于李玄錫曰,昨日筵中,以北路慘被水災,不可無軫恤之道,兩慈殿外朔膳,特爲限今年停封事,分付矣。今觀擧行條件,與昨下敎,大相違戾,其全不詳審記事之狀,殊極可駭,當該注書,姑先從重推考,使之改入。
任弘望啓曰,昨日筵中,咸鏡道朔膳,限今年停封事,下敎,而擧行條件,不能詳審書入,至有注書從重推考之命,臣以入侍承旨,亦難免不審之失,惶恐待罪。傳曰,勿待罪。
任弘望,以兵曹言啓曰,東所入直衛將盧瑀,今日別巡受點,而自去夜身病猝重,勢難入直,故以他衛將,使之替直,原單子中改付標以入之意,敢啓。傳曰,知道。
又啓曰,以備邊司言啓曰,宣惠廳啓目,以諸道均被災損,而嶺東·湖西·京畿最甚,田結比前大縮,以所納米布,不及於常年。今以前頭應下之數計之,則三廳擧皆不足,然湖西·嶺東,則猶可與有裕之廳,推移支過,而至於京畿廳,則九月逐朔米及京營添價米,多至三千七十四石五斗,此皆今朔來朔應下者也。本廳旣無一石餘儲,他衙門,又不肯假貸,所謂逐朔米·添價米,俱係進上措備之需,決不可引日過時,以致闕供,事勢急迫,合有變通之道,上項三千七十四石之米,令廟堂勿論某衙門所儲,爲先劃給,而別爲料理還償,何如?傳曰,允事,命下矣。京畿廳,需用已乏,其勢不可不推移假貸,而各衙門,亦無儲畜可以應副,況此不足之數,實由於凶歲蠲減之致,而賑恤廳,尙有用餘米布,爲先以此劃給,使之繼用,何如?傳曰,允。
尹敬敎啓曰,臣承命,更爲馳往懷德地,傳諭於領中樞宋時烈,則以爲,前日承旨之歸時,冒附數語以啓者,誠出於肝膈,謂蒙天日之垂照矣,不料迷誠,未獲上孚,承旨跋來,復宣聖諭,其所以提誘牖迷之意,視前有加,臣不勝惶隕,罔知措身之地。臣見方委席待盡,萬一賴天之靈,得以少延,則謹當以一疏,備陳衷曲,以冀矜察,而終若不能焉,則只將永辭明時,飮恨泉裏而已云矣,敢啓。傳曰,申誥肝膈之至意,卿胡棄予之邁邁乎?尤切慚赧,無以爲喩。嗚呼,肆台小子,叨守付托之丕基,値此時事之孔艱,非不欲竭心圖治,挽回世道,而只緣才淺德薄,徒切憂傷之懷,莫知拯濟之方,此予之所以中夜興歎,必欲招致大老,與共國事者也。卿何不惕然念及于玆,而棲遑荒村,一向恝視乎?須體如渴之意,幡然改圖,宜速登途,毋孤企望,以濟時艱,更往傳諭。
任弘望,以兵曹言啓曰,當日私奴宗稱名人,自宣仁門入來,差備門外擊錚,極爲駭愕,令攸司囚禁治罪,同門守門將羅廷俊,常時不能禁斷雜人,以致闌入,亦難免其責,推考,何如?傳曰,允。
領議政金壽恒箚曰,伏以臣,近遭喪戚,昨纔成服,廢仕已累日矣,今日是國忌,而事有及時稟定者,約與僚相,會坐於賓廳,以候賜對,而臣自曉頭,猝然心腹絞痛,暴泄兼發,欲俟少定,痛勢彌甚,竟未得趨詣,不勝惶悚之至。當此災異荐疊,聖心憂勞之〈日〉,以臣無似,忝據鼎席,蔑有一分裨補,已極愧懼,而賤疾又如此,尋常奔奏之勞,亦不能自效,臣之罪戾,實無所逃。懇乞聖慈,亟罷臣職,仍治臣罪,千萬幸甚。取進止。答曰,省箚具悉卿懇。卿之所患,猝爾如此,予甚慮念,未赴公會,有何所傷?卿其安心勿辭,從容善攝。仍傳曰,遣史官傳諭,遣御醫看病。
巳時,上御熙政堂。大臣·備局堂上引見,左議政閔鼎重,右議政金錫胄,刑曹判書金德遠,戶曹判書尹堦,大司諫南九萬,御營大將金益勳,右副承旨李玄錫,執義沈壽亮,校理沈濡,記事官尹之翊,假注書金宇杭,記事官崔錫恒·鄭齊泰入侍。閔鼎重進曰,數日來夜氣頗涼,伏未審聖體,若何?上曰,無事。閔鼎重曰,昨者領相金壽恒,入侍筵中時,以咸鏡道慘被風水兩災之故,有別遣重臣,料理賑事之敎,而筵臣,有以重臣之行,廚傳有弊爲言者,領相,復以退與僚相更議稟定之意,陳啓云矣。今日欲與之齊會稟定矣,領相,適有病不得來會,而臣意,則別遣重臣,慰撫飢民,實合軫恤之道,第北路形勢,似無別樣料理之策,且但巡審被災各邑而歸,則有非着實賑濟之道。若使德陵奉審禮官兼行,則尤涉虛文,江原·慶尙兩道,乃其接界,而俱無可移之粟,今夏爲救北道,而收合統營租一萬石,儲置於梁山甘同倉,而本路以節晩,未及運去,其後賑廳,用下一千石,所餘,只是九千石,此則可以移賑矣。且關西各邑中,與北路稍近處陽德·孟山·寧遠等邑所儲之穀,除今夏移賑,尙有餘數,此亦可以移賑,而道路甚險,輸運極艱云矣。大槪梁山所儲及陽德等邑餘穀,其數亦少,若救咸興一府則有裕,而若欲遍及一道,則無他辦出之勢,更待道臣啓聞,的知各邑被災輕重後,別擇侍從中可合之人,差送賑救御史,使之與道臣相議,料理運來,此等穀物,參酌分賑,或往來關西,親自督運,則似有實效矣。右議政金錫胄曰,慶尙道穀物,其數近萬,而北道船隻,體小不能多載,且當此北風漸高之時,自南運去,勢所未已,此則當待明春送之。江原道伊川及海西峽邑,與安邊·永興地方,必有通行之處,管理諸屯中穀物,或有次次移給於北邑之便,此亦不爲無助矣。上曰,頃日道臣狀啓,只以水災形止啓聞,水落後當有農事狀啓,姑待狀啓入來後,更爲議稟。且於侍從中,擇差賑恤御史,惟時發送,可也。出擧行條閔鼎重曰,頃日晝講,以江都糧餉料理措置事,傳敎矣,近年以來,連値凶歉,不得已有移轉之擧,以致保障之地,軍餉漸縮,其爲可慮,誠如聖敎。臣等,已與度支相議,而當此飢饉之時,貿米甚難,雖有價本,萬石之穀,有難猝然辦得,宣惠廳,每以三南大同米,分給貢物人,使之應役,而渠輩,或有願受銀布之時,今若從願,以戶曹綿布代給,而移送此米於江都,則似爲便好,令宣惠廳與戶曹相議,料理爲之,何如?金錫胄曰,宣惠廳三南收米,每歲上納者,不下八九萬石,而以戶曹地木一千同換之,則可至二萬五千石,且各司貢物中,其給穀多,此等貢物主人處,豫給此木,而移捧漕運米於江都,則明年六月內,可以運致,似爲便當矣。上曰,江都軍餉漸縮,故曾有傳敎,依此爲之,可也。出擧行條尹堦曰,非徒江都·南漢而已,近來內外儲畜,一皆蕩然,脫有事變,雖一萬名軍卒,似無接濟之道,不可不令廟堂料理儲畜矣。閔鼎重曰,庚申以後,列邑掃如,若有軍興之事,則雖過去軍卒,一日之糧,亦無出處,徒慮而已,姑無善策,甚可悶也。金錫胄曰,近來儲畜罄竭,列邑如掃,故尹堦,有此仰達矣。上曰,不幸比年以來,連値凶荒,雖平時有餘之邑,每年取來,故以至於今日,似難猝然料理也。閔鼎重曰,頃日筵中,以京山志事,傳敎矣,領相則引嫌云。其冊子,自政院送于臣處,故臣亦得見矣,末世人心不淑,論議乖張,至於筆之於書,刊行其冊子,事極寒心,道臣之言,亦爲有理,而今聞其板本,旣已毁破云,其冊子,不必更爲燒火也。金錫胄曰,臣嘗聞元禎,作此冊子云,而未及得見矣。今始見之,則文辭短拙,論議愚騃,此不足爲傳後之文,其板子,今旣毁破,則冊子不必投火也。閔鼎重曰,元禎所記中,有先正臣趙憲之事,而此則臣未之前聞也。蓋趙憲,與金宇顒,初爲道義之交,憲謂宇顒曰,鄭汝立,不可不絶交云,則宇顒,不從。憲,疏論汝立凶悖之狀,且極言時事,以此論竄吉州,及汝立謀發,以有先見蒙放,金宇顒,坐與鄭逆相親,竄于會寧,憲與宇顒,相値於永興。憲,贈詩三首,而終不相見,其所贈詩,有遠客無羊不敢蒸之句,至今傳於後人,以元禎所記觀之,則憲與宇顒,遇於磨天嶺,有所問答云,此則孟浪之傳耳。元禎所記,率多如此,〈此〉豈足爲傳後之文乎?上曰,本道已毁其板本,其冊子,不必有別樣處置也。李玄錫曰,其冊子,何以處之乎?閔鼎重曰,似當送于本道矣。上曰,送于本道。玄錫曰,然則自政院送于禮曹,則禮曹似當轉送于本道矣。上曰,依爲之。金益勳曰,頃日順陵內,有惡虎橫行,自御營廳,發送敎鍊官石宇柱,率砲手數百人捕捉矣,昨已捉來矣。上曰,順陵樹木甚密,着足甚密,況當草樹茂盛之時,得捉於輕重間,似當有論賞之事矣。金益勳曰,頃年本廳敎鍊官尹雄,亦以捉虎事,加資云矣。閔鼎重曰,捕虎於陵寢之內,與尋常捉虎者有異,而以法典觀之,則捉虎,必滿定數,然後加資矣。金錫胄曰,上年李䎘,爲兵判時,以諸道捉虎人論賞事,定式頒行,而捉虎者,軍兵則免役,私賤則給正木一同。故臣,代䎘更爲本兵之日,外方之來問綿布之所在處者甚多,而至於軍兵,則以其技熟善放之故,竝許免役者,殊乖於抄編壯勇之意,臣曾以此意覆啓,雖軍兵,亦給綿布矣。上曰,捉虎人等,以米布分等題給,而米布多少,則考例磨鍊取稟,可也。擧行條金德遠曰,臣頃日待罪漢城府時,見本府弊,故敢此仰達矣。蓋設場時應辦官,以有貢物衙門,輪回差定,例也。本府素無貢物,凡干物力,元無出處,而每當應辦之役,勢難支堪矣。上曰,此事,何如?金益勳曰,臣自廣州府尹,移拜本府,其時本府,又當應辦之役,許多物力,元無出處,其時右相爲兵判,臣言及此事,貸得錢三百兩用之矣。金德遠曰,本府物力凋弊,若當此役,則不無貽弊民間之事,故敢此仰達矣。閔鼎重曰,金德遠之所達,誠是矣。物力旣無出處,而每有此役,何以支堪乎?金錫胄曰,應辦最是苦役,故各司輪回分定,而漢城府得免此役,則他司輪次,自然漸數,此亦可慮。如京兆物力殘薄之處,或待試場輕歇處分定,或越次分定,而如其終不可堪,則全免亦好,此事例自禮曹句管,若令議稟變通,則似可矣。上曰,令該曹稟定變通,可也。擧行條尹堦曰,各司奴婢身貢,多有未收,其中慶尙·平安兩道尤甚,慶尙道則奴婢數多,不無未收者,而至於平安道,則元數比他道無多,而自壬子至辛酉,未收之數,至於百餘同之多,事甚不當,合有警責之擧。且缺,以年事凶荒,各司奴婢身貢,尤甚邑則全減之缺減事,行會之後,納貢一疋半者,減其半丁,納貢一疋者,則不爲半減事,改付標啓下行會,辛酉年,亦爲依此擧行之意,分付矣。各道則各其邑上納,故雖或有不如定式之處,論題準捧,而平安道則各邑收捧,送于監營,監營都合所捧,一時輸送京中,故擧行形止,無以詳知,而以守令解由狀觀之,則乃於元數,折半捧收,一疋之類,亦爲減半,以法例言之,則當該守令,當爲論罪,而似是未解,追後分付之意,實非慢忽之致,以此拘礙於解由,亦涉冤抑矣。閔鼎重曰,當初貢物一疋之類,半減之事,雖由於守令之矇矓,奴婢輩則皆知其已減其半,而今若追徵,則必以失信爲冤,勿爲更捧爲當。且此非徒守令之矇然,亦由監司之不能明白分付之致也,本道監司,似當推考矣。上曰,依爲之,監司推考。擧行條金益勳曰,近來牛疫甚熾,車牛盡斃,本廳前頭當有焰硝煮取之事,而土木不得輸運,事甚可慮。頃日風落松葉枝,不合材木者,取用似好,敢此仰稟。上曰,漢城府,有庫間營造事,故頃日呈草記,欲爲取用云,禁衛廳,亦以營造事,欲爲取用云,故已令相議取用矣。閔鼎重曰,四山皆漢城府所屬也,所掌內松木,每每見奪於他司,故庫間營造時,欲爲取用,先捧承傳矣。風落松株數旣多,其枝葉可合充柴者,則分給御營廳,使煮焰硝,未爲不可也。上曰,與漢城府相議,取用其枝葉,可也。擧行條閔鼎重曰,慶尙監司權是經,除拜已久,分付政院,催促下送,何如?上曰,依爲之。閔鼎重曰,新除授穩城府使金世鼎衰病,不合是任,近又添得他症,症情危重,今已過限,不得辭朝。邊邑守令,不可久曠,勢難等待其差病,且當初定奪,六鎭守令,皆以文武交差,而慶興·富寧,無一番差送文官之時,殊甚不當。穩城則連以文臣差送,亦未妥當,金世鼎,則今姑依例罷黜,其代,以武臣差送,慶興·富慶有闕,則以文臣差送事,申飭,何如?上曰,依爲之。閔鼎重曰,近來馬官,不能擧職,驛吏·驛卒輩,太半漏失矣。金泉察訪鄭載恒,搜括漏失吏卒,至於千餘名,而嫌於希賞,不報監司,故該曹,亦無啓達論褒之擧云。其在激勸之道,不可無褒賞之典矣。上曰,令該曹査知,搜括實數,考例稟處,可也。擧行條金錫胄曰,昨觀諫院箚子,則劉起漢事,有所云云矣。起漢,被囚旣久,故詢於僉議,有流放之典矣。先正臣金宗直文集中,載妖人謝方知事,蓋方知,稱以女巫,出入士夫家,多有瀆之事,發覺之後,考見陰處,以正其罪。卽今物議,亦以考見起漢陰處,未爲不可云矣。上曰,旣已參酌發配矣,驗視之擧則似褻矣。閔鼎重曰,臣則未見其人,而其時自上有宦寺無疑之敎,蓋宦寺則無疑,而持身不謹,乃有此事。若以一罪論斷,則似爲過重,故臣亦其時,以此陳之矣。濡曰,右相欲爲驗視之說,似好,而臣意,則女人旣已承服,此無更問之端矣。其日金構入侍,以此事反復力陳,而旣於其時,參酌處之矣。壽亮曰,右相驗視之說,似當矣。閔鼎重曰,當初論罪,則只以宦寺,狎近娼妓之罪也。上曰,雖以云香所供觀之,其爲宦寺,可知也。濡曰,驗視其陰處,果若可通人道,則論罪之擧,似不可已也。且北道遣重臣事,大臣自已陳之矣,臣意,雖無別樣料理之道,而或遣重臣·近侍,有若別慰〈撫〉之擧,則民心必爲悅服矣。古者楚君,有一言之惠,而三軍如挾纊,慰撫之擧,烏可已也?上曰,更爲思之,則禮曹堂上,以奉審事入去,重臣又爲入往,則驛路之弊,亦不可不恤,故將遣賑恤御史,使之料理救活矣。金錫胄曰,伏聞昨以咸鏡道朔膳停封事,自上特爲下敎矣。戶曹亦有本道蔘價等當納之布,待農事結末狀啓入來後,亦爲量宜裁減,似當矣。上曰,分付本道,依此爲之,可也。擧行條。金錫胄曰,謝恩使,例以大臣差出,而宗班中崇品差送,亦例也。今行則小臣當次,而凡今三公不備,自上有改差之命,卽今宗班,盡經一番,無可推移之員,故更以檜原君差出矣。蓋謝恩使,例於客使在館之日,差出某人,當爲入往,彼人無不知之,今番小臣差出之後,巨軍輩,無不知之,而臣若不行,更送他人,則固已不信於彼人。且卽今中原形勢,與曩時有異,臣亦欲一番入往,有所覘察,臣何敢憚於行役之勞,不盡其所懷乎?上曰,頃日使臣差出時,以大臣備擬,故以卿差出,而卽今艱虞溢目,三公不可出外,故換差他人矣。今聞卿言,卿之欲往,意有所在,仍前下批入往,宜矣。閔鼎重,頃以文書購得譯官論賞事,盡爲考出,則其中,不無輕重緩緊之別,似當分等論賞矣。昔在孝廟朝,譯官輩,如有如此之事,則不問多少,盡爲論賞,以爲激勸之地矣。蓋譯官輩,爲首譯之類,則必待品高之人,其所得來文書,如其緊重,則雖施以重賞,固無不可,其次則分輕重施賞,更責來效,似當矣。上曰,依爲之。金錫胄曰,譯官金喜文,辛酉冬至使行時,得因琉球通事,居在福建者,鄭經機密及南方事情,頗有探知之功,此則宜有施賞之典矣。上曰,然矣。金錫胄曰,譯官中李承謙稱名者,頗知漢語,頃年漂漢人到濟州之時,使此人押來,上京之後,又使押送于彼中,亦頗有奔走之勞,頃日以他事,旣已〈加資〉別爲施賞則似好矣。上曰,實職除授,可也。金錫胄曰,兵判以病久未出仕,事多積滯,甚可憫也。上曰,兵判處,遣內醫往來看病。尹堦曰,小臣惶恐敢達矣。秋事漸迫,本曹甚爲多事,金吾之任,勢難兼察,乞賜遞免,以便公私。上曰,戶曹異於他司,知義禁之任,當勉副焉。南九萬曰,小臣,新從鄕谷來,朝家之事,漠然無聞,故昵侍淸光,不得仰陳一語,誠爲惶恐矣。然而臣之所帶,亦臺職也,以近來朝報觀之,則自上久無崇奬言路之擧,言路猶命脈也,命脈閉塞,而人有不危者乎?且臣於頃日,臺臣,陳達公私營造,竝爲停止,七月船遊缺泛論云,營造之處,船遊之人,必有表表可論者也。缺矇矓,不能明白指斥,以至甘結於各坊,雖細民微細之處,竝皆禁止,船運人則令各司擧案,仍爲傳咲之資,此莫非直氣消阻,不得斥言,乃有如此擧措也。上曰,諫官言路恢張之說,甚爲切實,予當〈各別〉惕念焉。壽亮曰,小臣有區區所懷,敢此仰達矣。明安公主家營造之役,自上有垂畢之敎,故旣已停啓矣,昨聞漢城判尹請對說話,則刷馬將迫千餘匹云,以此觀之,工役之浩大,亦可知也。當此恐懼修省之日,不停其役,事甚不當矣。上曰,旣已垂畢,故此出於不得已也。濡曰,伏聞九萬之言,此言甚是矣。蓋近來臺啓,雖非大段之事,自上每靳允兪,至於主第內奴等事,則尤不快從,今者九萬及壽亮,皆以主第爲言,而亦不允從,此乃言路之不開,而戇言之不聞也。上曰,此等論議誠好,而旣已垂畢,故有此不得已之擧也。至於微細事,不爲允從云者,亦不無曲折,蓋官雖微末,臺諫風聞,未必得實,故論啓之後,或有以失實避嫌者。雖以李喜年事觀之,臺諫,以風聞論之,而大臣,又言其善治事,或有如此之時,故予每愼重矣。濡曰,上意若只在於愼重,則豈不好哉?苟或以先入爲主,或有偏着之念,則必須痛祛其病根,至當矣。上曰,予非事事而疑之也。風聞失實,間或有之,故予意如此也。壽亮曰,主第事,臺諫旣已屢陳,而自上終不賜允兪,非徒不安於事體,亦恐有駭於聽聞也。上曰,旣已覆瓦沙壁矣,來月旬間,當畢役矣。玄錫曰,憲府在京未肅拜人員,竝牌招察任,何如?上曰,依爲之。遂罷出。
大臣·備局堂上引見時,金益勳曰,軍門將官,勿爲差祭,例也,今後依承傳,勿爲差祭事,更爲分付,何如?上曰,依爲之。已上燼餘
上在昌德宮。停常參·經筵。
夜一更,月暈。西方,陰雲蔽天,彗星所在,不得看候。
魚震翼,以吏曹言啓曰,今番望祭與各陵·殿祭相値,許多獻官,無路推移。永昭殿獻官,以禮曹參判金禹錫·漢城左尹鄭鑰,爲實·豫差矣,金禹錫,今日以咸興奉審,旣已辭朝,故以豫差鄭鑰,改付標以入,鄭鑰,亦以病不得受香,雖未知病勢輕重之如何,而極爲未安,鄭鑰推考,此外豫差中,無他推移之員,不得已以摠府入直,淸川君濂,改付標以入之意,敢啓。傳曰,知道。
洪萬容,以戶曹言啓曰,本曹佐郞朴泰徵,病勢深重,呈狀受由,已至累日,而有加無減,旬月之內,決無供職之勢云。本曹郞官,事務煩劇,不可等待其差復,以致癏曠之弊,佐郞朴泰徵,遞差,何如?傳曰,允。
李玄錫,以左邊捕盜廳言啓曰,本月初七日晝講入侍時,因大臣所啓,上曰,爲慮民事,旣已申飭肉禁,而至於士大夫之家,潛爲犯禁云,誠極寒心矣。更加嚴飭法司,一邊分付左右捕廳,使之窺伺,如有犯禁現捉者,則勿論士夫·常漢,繩以重律,其中年老之人,則其子科罪,可也事,命下矣。卽令軍官等,潛自屠牛處窺捕之意,各別嚴飭矣,南部石橋下契近處,屠牛放賣人私奴自乙郞,良女貴禮,及中部鄕校洞近處,屠牛放賣人良人金者斤同,私奴業同等,牛肉竝連續捉來,而當此法令極嚴之日,如是恣意犯禁之狀,誠極痛駭。各人等贓物,一時移送該曹,依法重治,此後現捉人,則續續上聞,事有煩瑣,隨現卽時,直送該曹,一體處置之意,敢啓。傳曰,知道。
魚震翼,以吏曹言啓曰,靈恩君涵,凡干差祭,每每厭避,自本曹當差祭之時,雖累度催促,全不動念,同列宗班,至有四五次差祭,涵則一不參祭,曾前所爲,已極無謂,而今月初一日朔祭,翼陵獻官差定,則終不進參,今此翼陵秋夕祭差定,則受香之際,又不來詣,不得已以豫差陞實,而宗廟·山陵祭亨,何等重事,而身爲宗班,忽視厭避,自以爲得計,事之可駭,莫甚於此。前後以此罪推,亦非一再,而猶不動念,不知朝家警責之爲可畏,其縱恣無忌之狀,尤爲駭異。靈恩君涵,請從重推考,改付標以入之意,敢啓。傳曰,知道。其罔畏國法,偃然不恭,非止一再,誠極可駭,拿問定罪。
任弘望,以觀象監官員,以領事·提調意啓曰,文臣測候官李墪,方入玉堂之直,而近日本館僚員不齊,上番只有二員,勢難兼察測候之任,李墪,姑爲改差,其代,以兵曹佐郞睦林一,差下察任,何如?傳曰,允。
答洪原鄕吏金萬鏡疏曰,省疏具悉。疏辭令廟堂稟處焉。
答保功將軍鄭有善疏曰,省疏具悉。疏辭令廟堂稟處焉。
任弘望啓曰,黃監壯·金春景等渰死事。傳曰,因公渰死人等,令本道恤典擧行。
傳于李玄錫曰,焜·煌等,旣已移配南海矣,供饋·救療等事,一依濟州例擧行,憐恤之意事,下諭。
任弘望,以宣惠廳言啓曰,今此大殿誕日所封,兩大妃殿江原道嶺東九官進上物膳十四種中,鰱魚,節早未及産出,故鰱魚食醢,則以松魚代封,生鰱魚·乾鰱魚,則勢將待其産出,追後封進,至於生銀口魚,正當其節,而進上主人輩,稱以潦水未落,四求不得,未免闕封。其爲不盡力措備之狀,殊甚可駭,更令往貿遠方,以爲退封之地,而莫重御供,不能一時封進,其在事體,極爲未安,不勝惶恐之至。當該主人等,竝令攸司推治,何如?傳曰,允。
李玄錫,以兵曹言啓曰,本曹郞廳八員內,佐郞金構,未肅拜,沈思泓,以親病,呈本曹受由,正郞金晳,子息成婚事,受由下鄕,佐郞李溭,以親病呈辭下鄕,正郞成瑨·李挺晩,差祭,佐郞睦林一,測候官啓下,只有正郞南弼星,今方內司入直,而今日外司上直,則無他推移之員,依前例,以都案廳郞廳鄭淵,使之入省記之意,敢啓。傳曰,知道。
任弘望,以實錄改修廳郞廳,以摠裁官意啓曰,謄錄郞廳權持,見差全羅道點馬之任,行期不遠,金晳,以子息成婚事受由,將爲下去靈山地。當此書役方急之日,不可等待其回還,竝爲改差,其代,以前都事李宏,前佐郞兪得一差下,令該曹口傳付軍職,兼春秋下批,何如?傳曰,允。
獻納吳道一啓曰,昨者大司憲李䎘,以本院箚陳土木營造之事,引避,而其中有士夫盤敖無節等語,所謂盤敖無節,雖未知何事,而臣於日者,以泛舟事,重被臺評,今雖罪名已勘,臣實愧悔自訟,若無容措矣。今者憲長之避辭,又是一彈文,臣之不能自檢,而苟處臺閣,冒昧言事之失,著矣。何敢諉以事在旣往,而晏然而已乎?請命遞斥臣職。答曰,勿辭,退待物論。
執義沈壽亮啓曰,措語竝見上請還收罪人朴永海絶島定配之命,更加窮覈,按法處置。請昌城府使朴星錫改正。竝引嫌而退。家舍改造,旣在禁令之前,諫缺指斥之意,則揆以臺體,別無難安之事,推緘未勘,在例當遞,請行大司憲李䎘,掌令鄭勔遞差。避嫌措語見上。答曰,不允。處置事,依啓。
大司諫南九萬,司諫申懹,正言金萬吉啓曰,頃者憲府,以主第停役事陳啓,而自上以幾至畢役爲敎,故卽爲停啓矣。再昨漢城判尹朴信圭請對時,以主第瓦磚等物輸送夫馬,至於一千四百餘匹爲言,自上雖有減半之敎,而其工役之浩大,畢事之尙遠,據此一款,他可推知。今以災異之孔慘,擧國驚惶,有若朝夕有難保之事者,則凡所以應天者,唯當一於恐懼而已,乃以工役垂畢爲諉,而莫之停止者,非所以應災以實之道,而況役事之計日得畢,有不可期,而其侵擾徵發之及庶民者,又如此者乎?頃日臺啓,以公私營繕,一竝停止爲請,故其捧甘各坊,雖殘民下戶,草屋矮舍,亦不許有所營作,仍致民間之呼冤云,而今此主第役事,則晏然與平日無異,其何以服人心而享天意乎?請明安公主第宅營造之役,卽命停止。今年農事,春夏亢旱之餘,又兼風水諸災,大抵諸道,皆未免失稔,當此之時,雖不得別施惠澤,亦宜無擾,俾無失所之歎,今聞自戶曹別爲啓請,將多出敬差官,至於一道,各送四人云。凡年分巡審,若欲逐畝遍看,則雖一邑各送一人,終有所不能周行者,若但抽栍踏驗,審其災實之梗槪而已,則依前差遣,亦無不可。一道四人,意別在於詳審虛實,給災賑救,而其爲擧措,頗涉煩撓,非但驛路廚傳之弊爲可慮,遐方愚民,亦必有先自驚怯之患。且年例點馬,當此災歲,亦不必一時發送,各道點馬,竝爲停止,待年發送,今年敬差官,依前差送,勿貽沿海各邑之弊。獻納吳道一,以昨者大司憲李䎘,以本院箚陳土木營造事,引避,而其有士夫盤敖無節等語,所謂盤敖無節,雖未知的知何事,而臣於日者,以泛舟事,重被臺評,今雖罪名已勘,臣實愧悔自訟,若無容措矣。今者憲長之避辭,又是一彈文,臣之不能自檢,而同處臺閣,冒昧言事之失,著矣,何敢諉以事在旣往而晏然乎?引嫌而退,憲長避辭,出於凡論,旣往之事,今不可深嫌,請獻納吳道一出仕。答曰,不允。差送四人於一道,槪欲詳審意也,勿煩,點馬事。處置事,依啓。
答玉堂箚曰,省箚具悉。嗚呼,自予忝位以來,變怪之層出,生民困窮,日甚一日,而至于今日,妖彗·風水之災異,極矣,靜省厥咎,由予不辟,夙宵兢惶,罔知攸處也。滿紙陳戒,言甚慨切,深喜惓惓憂愛之忱也,可不察納焉?至於諸宮問安婢僕,出入之際,自有分給木牌,以防奸僞之規,宮中女御之數,旣異中國,而曾前放出者亦多,則今玆云云之說,似是傳說之誤也。他餘變通事,當令廟堂議以處之。
李玄錫啓曰,大司憲李䎘,牌招不進矣。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,明明日爲之。
又啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。
答吏曹正郞林泳疏曰,省疏具悉。應旨陳誡,罔非憂愛之誠,修省之要,予用嘉尙,可不置諸左右而省察焉?第念兩慈殿供獻之物,元不豐侈,而矧玆量減之後,又從而裁省云者,豈非未安之甚者乎?宗廟享祀權減之說,是何言耶?昔者子貢,欲去告朔之餼羊,夫子恐或此禮之遂亡,而有所惜之,無實妄費,尙且如此,而況太廟享祀,何等大事,何等禮制,而直請裁減,尤極無謂矣。至於不用乾斷,干與其間等語,是何斯言之無根孟浪,一至此哉?朝家待大臣之道,事體自別,而遣辭之際,未免詆毁,予未知其穩當也。
行大司成李選疏曰,伏以臣,素抱痼疾,僅保殘喘,加以重經毒瘧,眞元大脫,長委床席,日夕呻痛,久廢史役,罪積癏曠,不得已尋章請急,祈解職務,而見阻喉司,終未徹聞,方深悶蹙,又添一病。不意玆者,聖敎嚴峻,召牌繼下,臣驚惶隕越,不得不力疾趨命,而顧此病情,尙在危苦中,其能自力於纂修之任,誠不可以易期,勢甚窘迫,罔知攸措。抑臣於此,又有區區所懷,玆敢畢露於聰聽之下者。當知朝家之畀臣以此任者,非以臣眞可堪而然也。蓋在朝諸臣,各有職責,而曾經主文之人,又在丁憂之中,臣適遞任還朝,故姑以委之以爲試可之地,曾經主文之人,若果無故在朝,則初豈以此任,歸之於臣,而臣亦豈敢冒昧承當,以益物議之嗤點哉?今則其時丁憂之人,旣已復立於朝,而臣之病勢沈綿,又復如此,此正臣亟宜引去,以避賢路者也。於此而若復因仍苟冒,不卽辭遞,又不能察任,以延日月,則在臣喪恥之譏,僨事之罪,不須言,而其於史事之遲滯,實爲可慮。伏乞聖明,俯賜諒察,亟許遞改,回授其人,以便公私,不勝萬幸。臣無任激切祈懇之至,謹昧死以聞。答曰,省疏具悉。卿其勿辭,從速察職。
吏曹正郞林泳疏曰,伏以臣於日昨,伏讀備忘記,至誠求助之意,溢於辭表,雖在疎遠,尙宜感動,況臣受恩素深,又方待罪淸要,此時豈敢無一言,以效愚衷乎?臣竊見近者,天災孔慘,國事罔極,而君臣上下,殊無警懼之事,臣誠過慮以爲,國家危亡之機將迫,故人情如醉,不復知畏,以此愈切寒心矣。今殿下,惕然動悟,罪己求言,只此警懼之一念,乃所以回天怒延國命之基本也。宗社·生靈,不勝幸甚。但念今日國勢之危急,已到窮極之境,實非平平警懼,略略修省,所能救濟其萬一,臣之所憂,尙恐殿下警懼之意,猶有所未盡也。何以言之,進宴之擧,固出於孝愛之至情,而此時此擧,實非其時,慈旨旣自不安,群臣亦或爲言,則殿下何不勉抑聖情,姑寢成命,以竢憂虞之少間乎?正殿修改,雖云本非得已,旣無朝夕頹壓之慮,則其視今日國勢,猶未甚危也。殿下何不收回工官,卽罷動民伐材之役乎?今時士大夫,鮮有遠慮,讌集之樂,興作之事,反有加於昇平之世,時詘擧嬴,甚非佳兆,今又上亦爲此擧,則雖與自耽遊衍,窮極土功者,固有差別,缺四字許所當爲乎?且降豐呈爲進宴,伐材而姑不始役,旣出缺,其不能卽止不爲者,何也?臣以此,知殿下警懼之意,猶有所未盡也。夫必有十分警懼之意,方可有十分修省之事,今日之警懼,只如此,則所謂修省,亦可知矣。欲以此救今日十分危急之國勢,豈不難哉?雖然,所謂國勢,亦非有形象之可覩,危急之狀,固難灼見,方今邊境晏然,文物備具,城廓宮室,人民邑差,儼然如常,而百官有司,供給唯諾,無異平世,天災雖慘,而在前不必皆驗,進戒之說雖切,而盛稱憂虞,亦是獻言之常事,則臣恐殿下,未必的見國勢如此其危急也。凡今警懼修省之猶有未盡,而進宴·伐材之擧,亦不卽止者,殆必由此耳。臣請先論國勢之危急,臣聞之,自古立國久則必漸衰替,衰替之極,必有亂亡,此歷代通患也。今我國家受命,且三百年,而自英廟以後,明良相遇,將大有爲,則常不究其用,往往俗流小人,破壞耗蝕,則又無所不至,弊僞日滋,氣化日漓,至於今日,百爲弛廢,衆情乖離,饑饉連仍,災害荐疊,則天時·人事,無一可恃矣。如此倘無意外之憂,則猶或可以苟度年歲,而以事勢時變推之,疆域之憂,難保其必無,如果有此憂,則以今國勢,萬無抵當之理,到此地頭,將有不忍言·不忍見之事,其將奈何?所謂事勢時變,亦不難見,國家之不見南憂,已近百年,無北警,亦且五十年矣,非有固國制敵之威,而僥倖無事,如此旣久,民雖困苦,生齒則極繁,乘除往復,理所必至。且今西戎日熾,北鄙之事,固不可知,島夷狡譎,亦豈能保百年盟約者,而此外,又有海寇之憂,我國素拙詗牒,情形莫睹,患禍遲速,亦難豫測,察此事勢,則今·明年無事,亦何可期必乎?加以天災物怪,層疊未已,往年彗星,其長亘天,經月乃滅,占候以爲,凡彗,長且久見者,應遲而禍大,此其禍應,尙未知將有何事,而其後地震,又極異常,冬雷·夏雪,水赤·石移,僵木復立之變,無非可愕者。前月大風之災,則閭巷傳說,以爲壬·丙年前,亦有此異,今玆彗星,又出北河星上,臣以測候官,往來觀象監,取見天文書,則以彗出北河,爲有邊憂,俯仰觀察,可憂若此,臣愚不識,國家,何以待之?果有邊患,姦人凶徒,必有乘時作亂者,而今民不勝愁冤,亦多思亂,一處有警,擧國必震盪矣。以今日之人材兵力,紀綱缺二字,其何能有救於土崩波潰之時乎?群臣百姓,或可有偸生缺當置宗社兩宮於何地,臣非敢爲妖妄之言,恐動缺至之形,不可揜諱。殿下,以臣之言,試可深念,必知臣之非得缺矣,天下之事勢,極重者難回,時已晩則無及,此時救亡圖存之策,豈可以容易言之,安徐爲之哉?臣誠凡愚,雖有憂國之心,實乏救時之才,晝夜思度,罔知攸濟,而區區淺慮,竊獨以爲殿下,必有如履薄氷,如坐漏船之念,而必行常情所甚難之事,必納平日所厭聞之言然後,庶可以救此時勢也。臣竊觀自古國家興廢之際,必有天命,栽培傾覆於其間,而人力終莫能勝,則今爲之計,亦莫急於祈天永命矣。夫敬畏儉約者,天心所愛助也,放肆奢泰者,天心所憎棄也。且國勢方壯,天命斷定之時,則雖或間有放肆奢泰之君,其國不至遽亡,而若此危急之際,則必以至敬畏之心,行至儉約之事,庶幾回怒予之天,而振垂亡之國,此理所必然,可不深念乎?臣愚竊願殿下,自今日警懼之念,而益加敦篤,一動一靜,一言一默,常思一遵天理,毋或怠惰輕忽,推而至於臨政處事之際,凜凜然惟恐一事有失,隨時隨處,無不極其敬畏焉。此言雖若無形影,而其實則一心之公私邪正,萬事之是非得失,皆判於敬肆之間,而國之所以廢興存亡,恒必由之,故自古無至誠敬畏,而亡其國家者,可不念哉?如此而尤須大爲刻苦儉約之事,如避殿·減膳·撤樂等事,雖曰文具,而亦愈於竝與文具而廢之者,自今竝皆擧行,而向所論進宴·伐材,亦卽停罷,又於常規之外,力行貶損,自御供器用·膳服,以至宮人·宦侍·便嬖·使令之類,不謀左右,斷自宸衷,皆減元數之半,若太涼薄,有難久堪,則雖限十年權減,亦可也。十年之內,一意圖治,則民力必紓,國勢必固,量時度禮,更設經制,亦未晩也。殿下,旣自爲儉約如此,而又仰告于兩慈聖曰,國勢危急,如此如此,須大節損,庶可保國,則慈聖,必不以一時裁省爲難,而喜殿下有保邦之遠慮。又仰告于宗廟列聖也,告慈聖而祭享儀物,限年權減,則祖宗陟降之靈,必且悅豫於冥冥之中,而喜殿下之能任付托矣。如是而又戒飭宮闈,一切痛禁奢靡之習,而又召群臣,具道節約之意曰,自宗廟享祀,兩殿供奉,以及寡躬之服御,予不可不裁損矣,則凡爲臣子者,誰敢不仰體聖心,必不敢妄缺物於常祿之外矣。自此君臣上下,相與耐忍辛苦,如在亂離,缺其思慮必深,〈?〉畫必遠,自無酣飫泄沓之患而已,其財用之半,缺以結民心,可以養兵力,亦豈少補,而最是上穹降監,必垂矜愍,不幸而遇變亂,亦庶有眷顧之理,可不勉哉?若聖心,或憚於艱苦,群議或嗤其迂遠,或忽而不省,或行之不盡,則臣恐其深非國家之福也。夫畏敬儉約,固爲今日之根本要務,而一時之所甚病者,又有在焉,尤不可以不先察而亟變之也。一則曰,聖心偏私之未祛也,二則曰,朝廷命令之無信也。臣聞王者之道,與天同方,旣無私財,亦無私人,唯以公心,普愛臣民,如此然後,衆志悅服,紀綱擧張,而國家又安矣。苟或不然,雖在平世,亦以召亂而基禍,況當危急之際乎?國家內司之設,已是私財之府庫,而尙賴列聖,時行快政,事涉爭訟,而或有稱屈者,則卽以與民吏有憑依,而作弊見露者,則卽以罪吏,又聞出所藏米布,以佐經費,以省民賦,故當時之民,猶未甚病,而其間貽累之事,亦時有之,則豈非當初創制,有未盡正而然耶?臣於頃日下鄕時,連見朝報,則諸宮家田土臧獲,凡係內司,而與民相訟者,殿下,多於該曹覆啓之外,別降判付,決給內司,此未論曲直之如何,其在聽聞,已自不佳,而至於臺啓連上,尙或持難,至於甚者,賤隷名字,何等醜卑,而或形於玉音,荒堰得失,所爭幾何,而累勤乎聖敎,以古者國君不言多寡之義揆之,一何相遠也?臣竊爲殿下,至今羞之,不審殿下,其亦悔之否乎?又惟殿下,聖質淸明,嗜好無聞,而似此擧措,流播中外,將無異於衰季愛貨之君,豈不重可惜哉?臣願殿下,自今於內司之事,略無所與,而一切付之有司之公法,或有有司,誤爲決給於內司者,殿下,乃降德音,特令給民,又發羨餘,以補國用而紓民力,則豈不好哉?臣所謂當初創制,猶未盡正者,抑又有說焉。國制,內司凡事,關由吏曹,此古者王宮財賄,皆統天官之意,固美制也。但周之內府,漢之少府,乃今之內司,而皆以朝士爲其官,未聞聞以宦官雜類處之,如今之制也,此曹,但有黷貨之心,何知尊主之義?不公不正之事,宜無所不有,今宜選擇士大夫,爲其官員,一如外司,則擧措光明,法制周備,必當有助於聖德,非但無缺矣。如此則豈復有私財之累哉?至若所謂私人者,乃缺也,在古英明之君,必得賢士,托爲心腹,相親如父子,相得如魚水,大公至正,國受其賜,如此之時,宦官輩,不但供掃除之役而已。惟季世中主,深居宮中,罕接臣隣,其勢不得不與宦寺相親,而又幼沖之君,未及明習國事之時,不得不時有咨訪,則招權弄奸之事,作矣,而又或遭値變故,與有功勞,則其勢浸盛,而宦寺之名,始聞於外矣。如此因循慣習,不復裁抑,則其弊,必至於戕害善士,殘傷國脈,歷考前史,漢·唐·宋及皇明之亡,大抵皆由宦寺,吁可畏也。殿下嗣位之初,宦寺之說,已或登於章奏之間,而人言,一番人進用,蓋由於近宗及此輩,爲其粵援矣,及至討逆更化之日,乃有一二閹豎,尙爲賊臣,肆然救護,則其習,亦可見也。此則旣然矣,而人又言曰,向來討逆之時,此輩亦不爲無功,雖云誅除亂逆之際,事異於常日,臣竊恨殿下,何不自用離明,獨用乾斷,而使此輩,得有干與於其間耶?又況近日,此輩之作奸犯科,蓋有前古之所未聞,而殿下,又不能窮治勘斷,一依公府之法,以此外間愈疑,此輩勢盛,此尤可恨也。大凡人君,稍有愛信此輩之事,則志意易肆,視聽易惑,雖安平無事之時,用之則未有不馴致亂亡者,況當垂亡之日,欲爲扶顚之計,而猶未能痛革此習,則國事寧復有可望耶?臣願殿下,自今以往,凡經邦大事,則日與輔相圖議,出納文書,則日令承旨入稟,其視外庭臣隣,有若家人父子,簡去虛文,開心見誠,細大之事,靡不詳問,以爲明目達聰之蹊逕,而雖罷朝之頃,又必端莊靜坐,親近書策,常存遠大之慮,獨觀昭曠之原,使左右陪侍之徒,人人嚴畏,莫敢進私暬之鄙言,其或犯罪者,一斷以公法,無所容心,則豈復有私人之累哉?若夫勳戚之臣,則本非可以私人目之者,而惟酬報之擧,或咈衆論,而進擢之命,或出於群情之外,則人始不以公道視之矣。除拜之恩,或先公望,而臨照之下,或不無偏護之念,則人亦始以私人目之矣。如此者,非但有歉於聖德,亦非下臣之福利也,近日以來,雖幸別無他端,亦聖明之所宜深省而加勉者也。人臣立功,本爲可嘉,而立功於前者,不必皆著缺肺腑之臣,雖若可信,而自古臨亂伏節之士,亦多人主不缺則惟賢惟才,宜莫能尙,可愛可親,誰有如此?若乃先置缺藉,則其何能服衆人之心,而盡群下之死力哉?此又不可不深缺殿下,苟不能盡祛私財私人之累,則雖曰降聖旨責臣僚,以割去私意,臣知其決未易也。目今朝著之上,廉節漸退,縉紳之間,公議不張,苟賤卑汚之習,偏黨狹少之弊,殆無所不至,推原其本,則恐殿下不得不任其責也。自前代以來,未有君臣上下,皆騖於私意,而其國家可久安者,可不懼哉,可不戒哉?至於朝廷命令之無信,則臣請復得而委數之,向者更化之初,朝廷,固有意乎革弊便民之政矣,首下朝旨,亟令州縣,査覈軍保公賤之逃故者,本其德意,蓋甚盛也。然當初朝旨,只令逃故,而未嘗使之區別其親族有無也。及其査覈上聞,則又令査覈其親族有無,雖明知逃故,如有四寸以上親屬者,竝不以逃故論,而逃故者之役布,專責於其切族,則以無多之切族,應不貲之役布,受苦偏重,呼冤倍甚,反不如徧徵疎族隣里之時,猶得以衆力分供也,此其無信者一也,而其毒民益重矣。當初査覈,固將以永永蕩滌也,後來只免其年之後,自翌年,又徵捧如前,初不査覈則已,旣令査覈,而朝廷已審其爲逃故,則更以何辭,又令依前出役哉?此其無信者二也,而其害仁又甚矣。兒弱之比逃故,則差有間矣,雖其黃口應役,所不可忍,應役自幼者,老除又早,則民之病之,亦稍輕矣,朝廷,若慮經費之難繼,則初不擧論,猶之可也。今者初旣令査覈十五歲矣,俄而又下令曰,前令誤耳,更令査出十一歲以下,州縣眩於奉行,小民不勝騷擾,俄而又令,卽充其兒弱査出之代,州縣誠有公閑丁壯,可充兒弱之代者,當初旣而兒弱爲軍,此其勢不得不以兒弱代兒弱,而又不敢明言其爲兒弱也。彼其査出之兒弱,則只過數歲,亦當應役,而唯此充闕之兒弱,則又不以彼之應役,而便得減免也。其事初若爲民,其實終成罔民,此其無信者三也,而卒難免於聚斂附益之歸矣。軍布升尺,本非舊制,由麤至精,從短及長,積至今日,民不堪苦辛,而減定升尺之論,發於元老大臣之箚,則講究潤澤,務惟實惠,斯可也,朝廷,旣慮其必有窒礙,而姑且聽從,遽爲頒示,未經數月,旋卽寢罷,使中外顒望之兆庶,曾未蒙一番寬減之實惠,其怨望,當如何也?是則不但欺民,欺其建議之人,亦甚矣,此其無信者四也,而其疎略顚倒之狀,益可羞矣。此外小小失信之事,缺州縣鄕里之間,蓋有不可勝數者,是以民情缺望,謗讟日騰,缺竊笑,繼以憂傷,雖媍孺下賤,亦皆懣然有輕視朝廷之意,甚可痛也。凡人無信,尙不能自立,況堂堂大朝,數年之間,節節失信,一至於此,其何以爲國乎?平居號令,旣不能見信於民,脫有緩急,又安可號召運動,以爲我用哉?民心向背,國勢輕重,端係於此,誠不可以事在旣往,而不思所以改圖也。臣願殿下,亟下惻怛之敎,明示悔悟之意,深以識慮未遠,國用亦乏,未免失信於吾民,爲自責之語,而凡臣所陳數事,更勿持難,一切追改,其逃故之類,依最初査覈,不問族類有無,竝爲永永蕩減,兒弱之類,無論托籍久近,竝以十五歲爲限,姑停徵布,以竢其年滿,至於軍布升尺,則麤短之布,旣曰不便於雇募,而增減操縱,皆係官吏,今雖大減,必難久行,此則半減其布疋之數,更爲便好,雖與減升尺之論,有少不同,而其除民一半之役,則意未嘗不同也。如此而又申飭廟堂,自今凡事,務更詳審,無令更有失信之弊,如或有之,許令外官,執奏勿施,則恩加於望斷之餘,民悅必倍,信在於緩急之前,國勢必重,此豈爲小益哉?蓋此本非難行之事,而蠲除旣多,經費必欠,則誠恐復有窒礙之處矣。但君臣,旣務節約,如在亂離之中,則亦何有窒礙哉?孔子,論爲邦,以爲寧去兵食,而不可無信,以此推之,軍額可減,吏祿可省,而失信,不可爲也。更望殿下,果斷而亟行之,無失人君之大寶也。噫,聖心之偏係旣祛,朝廷之命令必信,則當時之所甚病者,固已略去矣,須先辨此,可以及他,而亦非謂只辨此事,則便可救今日之國事也。大抵今日國事,雖使聖賢俊傑當之,必有難爲之歎,以今日君臣上下之力量,雖復竭心圖治,臣猶恐其未必能濟,而雖然,兵戈搶攘之後,尙有重恢之理,若及此方內無事之日,至誠最敬,痛自刻苦,先祛一時之所甚病,而又必速講治規而力圖之,則亦豈無撥亂興衰之道哉?古今爲治之規,自有定法,而言其大要,不過曰,君德也,朝政也,安民也,制兵也,今雖當危急之時,亦不可捨此定法,別求他術,而但時勢如此其危急,則須於定法之中,必下百倍之功,方有所救濟矣。故臣敢論今日之治規,必以爲大進聖學,大肅朝綱,大得民心,大修軍政而後,可誠以缺勺水之能禦,篤疾阽危,惟瞑眩爲可救也。臣請爲殿下更陳之,伏願殿下,無厭其支離,而一一詳察焉。夫所謂必大進聖學而後可缺謂也,不興至治,不足以救極亂,不修至德,不足興至治,而欲修至德,非大進學,不可能也。故今日之事,臣輒曰,必大進聖學而後可,若論進學之方,則臣自前歲進見之初,輒以立志·力行·致知三者,反覆爲殿下論之,蓋進學之方,其大槪,不外是矣。其曰,立志者,以求道爲心,以學聖爲事,修身則以盡性爲準,治國則以泰平爲期,勇猛精進,確定不撓之謂也。必有此志然後,行可力而知可致矣,臣尙記去歲春間,忝侍講席,一日講詩首卷訖,臣進曰,殿下,見文王齊家·治國如此,意思若何?殿下卽下敎曰,每見聖賢行事,常有慕效之意。臣心竊喜,至今不能忘,只此慕效之意,卽所謂志也,但念臨書覽古之際,雖有一端慕效之意,而常時方寸之間,若無全體親切之志,則亦豈立志之謂哉?人苟立志,則凡事理之所已知者,必欲力踐,所未知者,必欲求知,不待徵於行事得失,而卽其辭色談論之間,必有懇惻可見之意象,而今殿下,未有是也,此殆殿下之志未立焉耳。伏願殿下,深考孟子告滕公之言,而體認性善道一之理。又考程·朱戒時君之疏,而領略正身治世之規,必以窮修至德,身致至治爲志焉,如此則不待人之指斥,而自然知己之所不足,不待人之勸勉,而自然有奮勵不息之功矣,此固進學之最初端緖,而邦之興替,亦決乎此而已。學之本,固在於立志,而學之事,則不過曰致知與力行耳。夫必眞知而後,行無不篤,故先儒論學,皆以致〈知〉爲先,而但此二者,自立志之初,卽當一倂着力,本非謂今日致知,明日方爲力行也。又況人主一身,萬機方湊,尊行所聞,一日爲急,故人臣之言,又不得不以力行,居於致治之先矣。其曰力行者,隨吾所知,必務實踐,內必盡其誠心,外必當乎至理,不以隱微而或忽,不以久遠而或怠之謂也。言其修治之功程,則莫切於克己,語其摠會之本原,則莫要於居敬,何也?人生氣質,鮮不有偏,而物欲,亦有最深之處,雖高明之質,亦皆有此患,此乃所謂己私也。須先克此然後,爲學方有實效矣,殿下,性質粹美,雖非臣所敢容議,第竊伏瞷,厚重堅固之氣像,似有不缺於日用云爲之際,深以輕易搖樣爲至戒,持己則必務乎凝缺,處事則必務乎詳審牢確,此非所謂强矯美質之要法,缺物累之偏,則群臣不敢仰問,殿下未嘗自道,則尤非臣所敢缺,而聖人在色之戒,尤在於血氣未完之時,此處最宜深加聖念,非獨淸心進德之要,專繫乎此,此亦所以上爲宗社·兩宮,下爲億萬群生,安身養性,迓集百慶之本,尤豈可少忽哉?此則克己之事也。至於居敬之法,則一部心經,專說此事,間者亦旣進講矣,程門四條之說,朱子惟畏爲近之訓,最爲切當。今殿下,試以此等要語,自加體驗,只此一念,竦然如有所懼,此便是敬,如此之時,意思自然專一,形容自然收斂,誠所謂一心之主宰,而萬事之根本也。初非玄遠而難見,亦非艱苦而難行,但苦難持久,眄顧之間,纔不照管而放失耳。要在心心念念,循循勿忘,纔有間斷,卽便收拾而已,如此下工,不使有頃刻閑度之時,則所謂敬者,日漸純熟,而百行萬善,皆自此出矣。夫居敬之功,常貫於動靜之間,而克己之念,益篤於臨事之際,旣無一時之忽妄,亦無一事之放過,則力行之要,本其如此而已。臣願殿下,竝留睿念,勤以行之,其曰致知者,人之知識,率多未盡,或知此事之理,而不知彼事之理,或知其理之半邊,而不知其理之全體,或知其理之粗處,而不知其理之極層,凡此者,皆其知之未盡也。因其所知,推而盡之,使無一理一分之未知,乃是致知之謂也。知苟盡矣,處事則安,循理爲樂,亦何事之不可做,何時之不可救哉?臣竊伏覩,殿下臨筵講讀,文義無礙,政事聽斷,明達有餘,此固聖知之出天者,而但傳經旨義,含蓄無窮,而未嘗有究竟辨難之事,群臣奏請,長短互見,而間或有隨人低昻之時,此豈非聖知,亦所未盡者耶?臣願殿下,因聖知之所已明,而益推致之,言其規模之大,則當以必窮盡天地萬物之理爲心,言其條理之密,則當以極深硏幾,剖析毫釐之爲計,旣求之經訓·史冊之間,而又察於應事接物之時,旣自以思慮推究爲本,而又索乎講討問難之際,頭頭處處,靡不用極,今日如此,明日又如此,一理旣通,又窮一理,則所窮之理漸多,吾心之識日進,其間隨分得力,固有不可誣者,而積累之久,一日貫通,則想其歡喜快活,當復如何,而修身·齊家,安民·禦敵之事,皆沛然而行其所無事矣。此似遲久缺而用力敏勇,事半功倍,是在殿下而已。大槪古今缺積,千言萬語,求其大致,則唯有大志,兩盡知行如此耳。缺,何疑憚而不爲之極從事哉?蓋當此國弊岌嶪之日,欲爲救時之規,而必以學問爲言,誠亦近於迂緩矣,實以萬化源本,端在於此,雖甚危急之時,亦無捨此,而可以有爲之理,故臣言不得不如此耳。夫所謂必大肅朝綱而後可者,何謂也?建極造端,雖係人君,而宣布奉行,責在朝廷,今日國事之日非,實由於朝綱之大頹,而此非小小責罰,區區申飭,所能整頓也。必有大警動大振作之擧,方可以一變弊習,奮起事業。臣故曰,必大肅朝綱而後可,若論其目,第一責勉大臣,其次選任官長,次立庶官勤事之規,次革吏胥弄權之弊。其曰,責勉大臣,今日大臣,雖皆人望,論其相業,不啻未盡,臣請言之,宰相之任,本在於上輔君德,下董百僚,內撫萬民,外禦隣敵,而若夫簿書細務,循例職事,雖勤,不足責也。今殿下,未免時有偏係之失,而大臣,只務承順,未聞有正色極諫之士。卿大夫,亦豈無能否之別,而大臣,每拘顔情,不肯爲嚴明黜陟之事,民生之困苦日甚,而曲從有司恤費之言,致令殿下愛民之德意,常反汗而不下究,京外之憂虞已甚,而今無先事防備之擧,徒以目前尋常之小事,費日月而不自惜,至於近日,天災如此,而舊例引咎之疏,亦不復得聞,此亦可見其自任之淺也。以此規模氣像,雖處泰寧之世,尙猶可憂,況今時乎?此非獨一時一人之過,漸染風習,其來蓋久,而亦殿下責勉之道,大有所未盡而然也。臣願殿下,一日赫然,先以朝綱日頹之事,自反自責,而又召大臣,推誠責勉,若曰凡寡躬有過失,無問隱顯巨細,必以極言,毋或依阿以重吾過,卿等忠告之言,雖至難之事,予豈不從乎?自此虛心敬聽,一倍前日,雖或過直,不少厭苦,則大臣,本皆願忠體國之人,豈不以弼違格心,爲己任哉?又曰,凡玆六卿及諸大吏賢否,功缺予難徧察,進退予奪,將惟大臣是聽,無或私囑,以啓自侮,無或敷同,以成壅蔽,使其尊嚴體統,顯加黜陟,缺祖宗時名相之爲,則大臣,旣承非常激勵之敎,必缺比周之事矣。又令盡將細務,一付該曹,而唯以極力救民,及缺圉爲事,旣竭心思,又集衆慮,日夜措畫,確實施行,則民瘼可祛,邊虞亦猶可及備也。如是責勵,而猶有不克對揚者,雖斥退之,可也。臣且迹前事,曾任宰輔之人,或居守大都,或措置邊事,未嘗閑住,故近代無此規,故卽今原任大臣,雖有才能忠慮者,殆同局外之人,別無責任之事,良可惜也。當此多事乏人之時,宜有變通委寄之道,縱或未然,亦宜竝加責勵,使之協心共力,參斷機務,無異當官之日,則亦必有所益矣。其曰選任官長者,百官有司,孰非可選任者,最是六官·三司·國子之長,按藩制閫之臣,尤不可不遴選而久任也。然若但隨闕擇差,次第久任,則事未整齊,人不聳動矣。臣願殿下,責勵大臣之後,又卽親開大政,令大臣三司,列侍左右,凡自六卿,以及八路監·兵使,一一詳加詢問,如見任之人,旣自稱職,則仍其任而加勉勵焉,如未稱職,或別有才能,優於見任者,亦竝遞改,而新授可合之人,不必專用資序,唯務官得其人,明其分職,責以實效,而必限三年,無得輕遞,徐考成績,大施賞刑,則庶幾人思擧職,不比今日之悠泛矣。此蓋虞廷命官之法,而齊桓之圖伯,晉悼之修廢,亦皆彷彿有此意,臣非敢爲無稽可笑之論,願殿下,無疑而必行之。臣仍念,此時兩界·三南按藩之任,又非他官長之比,尤當極其選擇,深諭委寄之意,務爲陰雨之備,使之辟置僚屬,參決機宜,使便宜從事,勿拘常例,而果有才,誠可堪屬托,又不必限以三年,使得終始展布,爲國扞蔽,則此乃所謂屬大事當一面者,最是今日固圉之要務,願益加聖慮焉。且念久任之最難行於兩司,兩司旣不久任,則他官亦難安業,今行親政之後,尤須別爲講定,凡瑣細避嫌,尋常呈告,循例被推之類,切勿許遞,而至其長官,特加撫勉,三年之內,定不遷動,如此則非但臺閣有定論,禁令可常行而已,其他六官·經幄·國子之長,皆得以專意效職矣。其曰庶官勤仕之規者,旣能選任官長矣,則自當黜陟僚屬,修缺,又必明立勤仕之條制,始可以革今日恬憘之痼習,缺以官爲家,故自非甚抛棄之人,無不粗知官事,而京司缺泛隨行,已成規例,故簿書官物,文移往復,專委下吏之手,百事弛廢,全無條理,民蒙其害,國受其殃,良可慨也。國典中計任之本意,固欲其勤仕也,而今則一日之內,盡省一月之仕簿,而該曹,只得按簿計仕,故徒爲文具,了無實益。今宜略倣漢代五日一休,十日一沐之制,明下敎令,使京司庶官,一旬之內,只許兩日休暇,其餘八日,則令皆終日在官治事,如此則官事庶可振擧矣。且兩日休暇,亦足以自展私事,本非刻急之制,而人情恬憘之餘,必大憚壓,必使六官長貳,詳考屬司之勤慢,月終時季,奏行責罰然後,朝家敎令,始不歸於虛文矣。其曰革吏胥弄權之弊者,旣能令庶官勤仕矣,自可收拾官務,禁抑吏奸,而但吏胥輩弄權,其習已久,粤自明宣之際,我國必亡於吏胥之說,已發於識者之口,而百餘年來,此弊轉益深痼,日增歲加,孔穴萬千,殆非官員所能徧察而盡檢也。若無拔本塞源,盡制周防之事,則此弊,終不可革,而當與國家相終始矣,可勝痛哉?今宜一從大典,盡去後來增多之數,又宜申明移差之規,又宜於收納官物之時,一禁點退之事,果能行此三者,猶可以少革其弊也。大槪國典,各司吏胥,自有定額,而後來增多之數,不啻倍蓰,或有三倍五倍者,此類別無職掌,不過爲官員之驅使,而紛紜充塞,各圖姦利。諺云,盜一守十,亦莫能當,況守者僅有一二,而盜者不啻十百,其何可當之也?今若一罷官員驅使之謬習,而盡除額外吏胥,雖新設衙門,亦皆視此量減,則亦可革弊之一事矣。舊制,官員則久任,而吏胥則新差往來,故官常爲主,吏常爲客,而官得以驅使矣,今則官員數易,而吏胥長在,故吏反爲主,官顧爲客,而吏無不眩其官者,尙何望其能禁吏奸乎?今若申明移差之規,酌定期限,使之往來遞易,而官員則一司之中,常存一二久任之人,則此可爲革弊之二事矣。吏緣爲奸之弊,何所不有,而惟其點退官物之際,尤爲特甚,受賂罔有紀極,而細究情狀,亦有階級。凡納一物之時,外方吏胥,聚斂民間,名爲人情,載入京中,行賂於各司之吏胥,各司缺排一物之時,又復行賂於上司,吏胥及掖庭下人,所賂無多,點退不已,節次煎迫,弊端無窮,雖官員,亦無如之何也。諺云,進上貫串,人情載馱,蓋以此也。今若內自闕中,外達官府,竝皆痛禁點退之弊,寧使物種有未盡善,不使下輩,恣爲姦弊,則此又可爲革弊之三事矣。此弊至爲鄙瑣,而臣言之特詳者,誠以痼弊所在,不得不詳論,而亦欲聖明之無所不下燭也。夫自責勵大臣,以至禁止吏奸,無非所以肅朝綱者,而要須大加聖念,必盡行之然後,庶幾朝廷風彩,一變舊套,而衆弊可祛,庶政可立,緩急亦可以得力矣,所謂必大得民心者,何也?民爲邦本,本固邦寧,平常之時,常且如此,脫有事變,尤安有不得民心,而可以保邦者乎?嗚呼,國家之失民心,亦已久矣。臣聞,壬辰之亂,百姓皆爭附賊,而獨賴二義士,糾合同志,稍挫賊兵,故民始有向國之心,此其觀勢離合,略無親上之實情,已可見矣。至於丙子,則大軍,固皆望風先潰,而義兵,亦不復可集矣,如此則今日民心,更無可言。若不及今大行德政,以結其心,則一朝猝有變故,更無可爲者,其可不急急爲得民心之計乎?得民心之道,無他,唯當薄其稅斂而已。今民稅斂,旣有兩途,田役也,身役也,而二役之中,身役尤重,民心之含痛入骨,往往至於思亂者,皆以不堪身役之苦也。殿下若用臣言,一依更化初,命盡滌逃故,姑缺老弱,而又推減定升尺之論,特爲半減布匹之數,使凡應身役者,一歲只納一疋之布,則民必欣欣然如脫水火,而樂生之心,愛國之念,益萬萬矣,此最得民心之要務也,而至於田役,則稅輕貢重,雖若未當要之比,身役姑爲寬歇矣。臣聞,初變貢法,爲大同之時,人猶以太重爲言,蓋不改貢案,而優於初價,則其謂太重,固亦宜矣,然當初定法,不過一結十斗矣,其後每又增加,湖西之初定十斗者,今至於十二斗,而湖南·嶺南,則又以十三斗爲之。臣竊思之,今去初定大同之日,纔缺十斗,非有古今豐約之異宜,而論其時勢,則累經饑饉,缺國用殆盡,凡百用度,理合節損,是宜有減。以下缺以上燼餘
上在昌德宮。停常參·經筵。
未時,太白見於巳地。夜一更,彗星見於西方濁氣中,而形色尾迹,比前似微,且月光明盛,所在宿度,及去極度數,不得窺測。
謝恩,鐵原府使李世翊。
答吏曹正郞林泳疏曰,省疏具悉。憂而陳戒,罔非憂愛之誠,修省之要,予用嘉尙,可不置諸左右而省察焉?第念兩慈殿供獻之物,元不豐備,而矧玆量減之後,又從而裁省云者,豈非未安之甚者乎?宗廟享祀權減之說,是何言耶?昔者子貢,欲去告朔之餼羊,夫子恐或此禮之遂亡,而有所惜之,無實妄費,尙且如此,而況太廟享祀,何等大事,何等禮制,而直請裁減,尤極無謂矣。至於不用乾斷,干與其間等事,是何斯言之無根孟浪,一至此哉?朝家待大臣之道,事體自別,而遣辭之際,未免詆毁,予未知其穩當也。
大殿誕日,大殿,政院·玉堂·二品以上·六曹·大司諫問安。答曰,知道。兩慈殿·中殿,政院·玉堂問安。答曰,知道。
大司憲李䎘啓曰,無狀小臣,待罪卿班,不能勅勵名行,以補淸朝政化,非時營第,自速物議,究其所犯,宜被譴呵,處置請出,已是料外,況臣伏見獻納吳道一避辭,以臣文字間遣辭之不明,至於引咎自劾,臣於此,不勝靦然之至。大抵閭巷近日營建之紛紜,士夫盤敖之無節,久爲都人口實,且聞諫臣,有陳此二事於榻前者,臣心不安,轉加一節,昨日引避之際,竝擧所聞,非有深意,吳道一之以此爲嫌,雖出於未詳曲折,轉輾成鬧,終不免有傷事體,反躬修省,咎實由臣,惶愧蹙伏,義難復出,肆於召牌之下,未得祗赴,違傲之誅,安所逃乎?適緣賤疾猝劇,經宿之後,今始來避,所失尤大,請命遞斥臣職。答曰,勿辭,退待物論。
院啓,頃者憲府,主第停役事陳啓,而自上,以幾至畢役爲敎,故卽爲停啓矣。再昨漢城判尹朴信圭請對時,以主第瓦甎等物輸送夫馬,至於一千四百餘匹爲言,自上雖有減半之敎,而工役之浩大,畢事之尙遠,擧此一款,他可推知。今以災異之孔慘,擧國驚惶,有若朝夕有難保之事者,則凡所以應天者,唯當一於恐懼而已。乃以工役垂畢爲諉,而莫之停止者,已非所以應災以實之道,而況役事之計日得畢,有不可期,而其侵擾徵發之及於異民者,又如此者乎?頃日臺啓,以公私營繕,一倂停止爲請,故其時捧甘各坊,雖殘民下戶,草屋矮舍,亦不許有若營作,仍致民間之呼冤云,而今此主第役事,則晏然與平日無異,其何以服民心而享天意乎?請明安公主第宅營造之役,卽命停止。今年農事,春秋亢旱之餘,又兼風水諸災,大抵諸道,皆未免失稔,當此之時,雖不得別施惠澤,亦宜安靜無擾,俾無失所之歎。今聞戶曹,別爲啓請,將多出敬差官,至於西南,則一道各送四人云,凡年分巡審,若欲逐畝遍看,則雖一邑各送一人,終有所不能周行者,若但抽栍踏驗,審其災實之梗槪而已,則依前差遣,亦無不可,一道四人,意雖在於詳審虛實,給災賑救,而其爲擧措,頗涉煩擾,非但驛路廚傳之弊爲可慮,遐方愚民,亦必有先自驚怯之患。且年例點馬,當此災歲,亦不必一時發送,以貽沿海各邑之弊,請今年敬差官,依前差送,各道點馬,竝爲停止,待年發送。引嫌而退,憲長避辭,出於汎論,旣往之事,今不當又引以爲嫌,請獻納吳道一出仕。答曰,不允。差送四人於諸道者。蓋欲詳審之意也,勿煩。點馬事及處置事,依啓。
傳曰,焜·煌,旣已移配海南矣,供饋·救療等事,一依濟州例擧行,以示憐恤之意事,下諭一行。
府啓,請罪人朴永海絶島定配之命,更加窮覈,按法處置。請昌城府使朴星錫改正。引嫌而退,難安之勢,姑置勿論,召牌不進,在例當遞,請大司憲李䎘遞差。答曰,不允。處置事,依啓。以上朝報郞廳丁志復書。
上在昌德宮。停常參·經筵。
有政。以朱宅正爲成均館學正,柳世賓爲成均館學諭,李萬齡爲司錄,李宏爲掌令,申晸爲弘文提學,李端夏爲大司憲,南二星爲工曹判書,柳以井爲安岳縣監,李翊兼知義禁,朴鎭圭爲長城府使,姜聖佐爲穩城府使,韓世臣爲戶曹佐郞,尹世紀爲司成,尹鼎和爲直講,李壽徵爲晉州牧使。
答兵曹判書鄭載嵩疏曰,省疏具悉。卿之疾病,予用慮念,卿其安心勿辭,調理行公。
備邊司郞廳,以三公意啓曰,科場考講之規,皆以擧子所呈名單前後,定其次第,使之循次入講,而今此監試會試考講時,主掌官,不遵此規,盡以顔情相熟之人,先許入講,以致鄕曲儒生,待候屢日,不得應講,無識擧子輩,至有紛爭攔入之弊,此是前所未有之事,極爲駭異。當該兩所主掌官,竝先罷後推,以懲日後,何如?傳曰,莫重考講,如是用情之狀,誠極痛駭,不可罷推而止,拿問處之。
吏曹口傳政事,實錄兼春秋李宏·兪得一。
答前執義尹拯疏曰,省疏具悉至懇。已諭予意於日昨之批,庶幾有幡然改圖之望矣。唯是誠禮未至,莫回遐心,只自愧恧,無以爲懷。疏末憂愛之陳戒,溢於辭表,深用嘉歎,可不服膺焉?須體前後之旨,安意勿辭,從速上來,毋孤至望。
答大司諫南九萬疏曰,省疏具悉。憂國條陳之戒,深用嘉之,當令廟堂,商量稟處焉。
答領議政金壽恒箚曰,省箚具悉卿懇。盡瘁之餘,宿患復作,深用慮念。今玆乾文之示儆,咎在寡躬,於卿何有得失乎?至於年少輩之言,尤不必深嫌,卿其安心勿辭,從容善攝。仍傳曰,遣史官傳諭。
院啓,頃日憲府,以主第停役事陳啓,而自上以幾至畢役爲敎,故卽爲停啓矣。日昨漢城判尹朴信圭請對時,以主第瓦甎等物輸運夫馬,至於一千四百餘匹爲言,自上雖有減半之敎,而工役之浩大,畢事之尙遠,據此一款,他可推知。亦以災異之孔慘,擧國驚駭,有若有難保朝夕之事者,則凡所以應天者,唯當一於恐懼而已。乃以工役垂畢爲諉,而莫之停止者,已非所以應災以實之道,而況役事之計日得畢,有不可期,而其侵擾徵發之及於庶民者,又如此者乎?求諸事理,明白如此,亦本無大不獲已之勢,而逐日陳啓,終不得一兪之音,況其他根深之弊,難祛之私,亦何望一新變革,聳動瞻聆,服人心而享天意乎?請明安公主第宅營造之役,卽命停止。頃日風變,京都四山,松木之摧折偃仆者,至於萬餘株之多,漢城府,分授山低居人,使之守直,而自本府連續看審,或有枝葉之閪失者,則分授人等,每被捶撻之罰,留時引日,尙無輸運區處之事,其貽弊招怨,亦甚不貲。請漢城府當該堂上·郞廳推考,推折松木,刻期區處,俾無留置守直之弊。請各道敬差官依前差送事,令該曹稟處間姑停。請還收罪人朴永海絶島定配之命。請昌城府使朴星錫改正事。答曰,不允。末端事,依啓。趁不區處之由,已經稟啓,則此非任自遲延之失,勿爲推考。
兵曹判書鄭載嵩上疏。大槪,疾病危重,決無復起爲人之望,亟賜遞改,以幸公私事。入啓。批答見上
大司諫南九萬上疏。大槪,敢陳北路事情,冀蒙察納事。入啓。批答見上已上朝報
上在昌德宮。停常參·經筵。
下直,利川府使朴以文,柒原縣監許世弼。
謝恩,知義禁李世翊,學正朱宅正,學諭柳世慶,典籍金相殷。
答副護軍李端夏疏曰,省疏具悉卿懇。已悉予意於別諭,復何多誥?疏末事,予當留念,卿其安心勿待罪,從速上來察職。
咸鏡監司書目,道內風水之災,人家漂沒九百六戶,牛馬漂去二百七十九隻,人物溺死一百十七名,民事慘酷事。
傳曰,今觀狀啓,人家漂沒,人物溺死壓死者,至於此多,事極驚慘。不可循例恤典而止,令廟堂,別樣料理救濟事,分付。
答左議政閔鼎重疏曰,省箚具悉卿懇。卿之疾病如此,深用慮念,從容調理,則神明所扶,勿藥有喜。卿其安心勿辭,益加善攝。仍傳曰,遣史官傳諭,遣御醫看病。
傳曰,史官一員待命,騎馬三匹立之,崇陵內摘奸。
右議政請對入侍時,領左相·原任六臣·禁府堂上牌招事,下敎。
政院啓曰,大臣及禁府堂上,旣已牌招矣。兩司長官,亦爲牌招乎?敢稟。傳曰,兩司長官,亦爲牌招。
政院啓曰,大臣以下來詣矣。傳曰,三公,引見。以上朝報
上在昌德宮。停常參·經筵。
謝恩,左參贊呂聖齊,持平李東郁,掌樂正黃玧,安岳縣監柳以井,司成尹世紀,兵曹佐郞金構,長城府使朴鎭圭。
昨日三公引見時,同義禁金禹錫改差,其代口傳差出事,榻前定奪。
十七日未時,太白見於巳地,日暈。夜一更,彗星見於角宿七度,去北極九十四度,形色尾迹,與前無異,而至三點隨天西沒。
禮曹啓曰,曾前試官擬望時,可擬之人乏少,則以二望備入,堂下可擬之人乏少,則以堂上官備入矣。今亦依近例擬入之意,敢啓。傳曰,知道。
增廣監試覆試,一所試官,李敏敍·金萬重·朴泰尙·林泳·睦林一,二所試官,金德遠·崔逸·趙持謙·沈攸·尹世紀。
吏曹口傳政事,同義禁沈榟。
謝恩,修撰南致熏,護軍李䎘,同義禁沈榟。
政院啓曰,今此監試覆試,二所試官二望,參試官三望合十員中,申晸·李柚·趙持謙·申琓四人,牌不進矣。五員當爲受點,而承牌入來者,只是六員,事甚苟簡,牌不進之人,竝更牌招乎?敢稟。傳曰,依啓。傳曰,自前守令之不得辭朝於國忌之日,意有所在,而今日,亦有一二守令辭朝者,殊甚未妥,政院申飭。以上朝報
上在昌德宮。停常參·經筵。
巳時午時,日暈。未時,太白見於巳地。夜一更,彗星見於角宿十一度,去北極九十七度,形色尾迹,比昨無異,而未及隨天。
謝恩,戶曹佐郞韓世臣,司錄李萬齡,內贍奉事李台長。
傳曰,明日晝講爲之。
假注書金宇杭出仕,代以李萬齡爲假注書,李寅錫病,代以兪命雄爲假注書。
府啓,請還收罪人朴永海絶島定配之命,更加嚴査,按法處斷。昌城府使朴星錫改正事。新除授大司憲李端夏,時在京畿砥平地,請斯速乘馹上來事,下諭。答曰,不允。下諭事,依啓。
答前司業李翔疏曰,省疏具悉至懇。已諭於如渴之意於別諭,幡然之期,持日佇待,而誠意未孚,造朝愈漠,只自慚赧,無以爲懷。至於陞擢佐貳,意非偶然,何用過辭?縷縷陳戒,言甚切至,可不體念焉?第申命圭事,疏中云云之語,實出於傳說之孟浪也。須體前後之旨,安心勿辭,從速上來,以匡不逮。
正言金萬吉啓曰,卽者長官,以講所主掌官,旣被拿推之罰,則其所援引四館,理難獨免,不可不竝論之意發言,而臣於此論,有不敢隨參之嫌。史局郞廳之以此事引入者,非止一二,而其中與切親者,問臣以自處之道,臣答,吳勣等公事,旣以照律判下,則罪止其身,似無波及之事。且史役方急,有難一向引入,勸之出仕,則皆以臣言爲然,而竝卽仕進矣。今若隨參於論罪之啓,則前後之言,未免相戾,而儕友之間,有若欺君者然,臣不忍爲此也。旣不得參啓,則勢難仍冒,請命遞斥臣職。答曰,勿辭。退待物論。
答右議政箚曰,省箚具悉卿懇。年少過激之言,何必深嫌?目今憂虞多端,鞫獄方張,此豈大臣言病引入之日乎?卿其安心勿辭,從速論道,以副予望。仍傳曰,遣史官傳諭。
中樞府行知中樞府事洪處亮,同姓三寸侄幼學洪九疇妻孺人李氏身死,服制已行十日,出仕,何如?啓依所啓施行。
院啓,臣等,以主第停役事,連日論執,而兪音尙漠,臣等竊〈惑〉焉。當初憲府之因災異請停也,殿下,乃以役事垂畢爲敎,而不許停止,其在遇災恐懼之道,已有大不可者,而到今又知其工役尙鉅,畢事尙遠,夫馬半減之數,猶至於七百餘馱,則其他煩擾於公私者,又未知幾何。今之災異,未必果由於此役之不停,而因此一事,亦可知殿下憂災之無實,已怒之天心,豈可以此道得回哉?臣等,竊恐中外臣民,雖聞殿下遇災警懼,引咎求言之敎,皆以文具視之,而莫之感動。今殿下蘄固於一役之停止,雖失上下之心,而終莫之恤,此臣等之所未解也。且臺諫凡有所論,無論事之大小,停止而不得行,自是規例,而論執此事,已過累日,役所興作,晏然無異於前,若使此例,遂成定規,則深恐自今朝廷,雖有莫大過擧,有非臺啓所可得救正也,豈非尤有所未安者哉?請明安公主第宅營造之役,亟命停止。臣等,以京都四山風落松木之不卽區處事,請推漢城府堂上·郞廳,而聖批,以趁不區處之由,已經稟啓,則此非任自遲延之失,勿爲推考爲敎。臣等,亦聞漢城府欲待松葉之枯黃,斫斷輸運,俾無因此混斫生松之弊,而但念松木之風落,在於前月十三日,到今已過三旬,則未知前頭更過幾許日月,乃得枝葉之盡枯,而尙今等待留置,使居民守直,其弊誠爲不貲矣。萬餘株松木一時風偃,旣是非常之災,又因此事,其招民人之怨,實有妨於警懼之道,該府所爲,終有所難免其責。請漢城府堂上·郞廳罷推考。今番監試考講所主掌官吳勣·朴載時,因大臣啓辭,有拿推之命,而奉敎李畬,待敎崔錫恒,可以同襲謬例,呼入亂次之罪,陳疏自首。蓋呼入儒生,雖是主掌官之任,而四館規例,凡係科場之事,則雖非主掌,亦得同參。且吳勣等,本以鄕生,不得有違於翰苑之官,勢或有難免者,今吳勣等,旣蒙罪罰,則李畬之不可獨免,誠如其所自陳者。且聞四館中,多有往於講所,各以所親,書名呼入之事云,請李畬·崔錫恒及其他四館往於講所者,竝令現告,一體論罪。引嫌而退。初旣酬酢,俱無波及,慮有相戾,不得參啓,則揆以臺體,勢難仍在,請正言金萬埰遞差。答曰,不允。一體推考及處置事,依啓。以上朝報
上在昌德宮。停常參,只晝講。
自三更至五更,月暈。
謝恩,兼司僕將李世璜,軍資主簿尹尙閔。
下直,廣梁僉使李浚明。
吏曹啓曰,臺諫有闕,政事,取稟。傳曰,當日爲之。
兵曹口傳政事,副司果金萬吉。
持平金萬埰啓曰,臣於頃日,受暇下鄕,適緣賤疾,稽遲上來,一味惶懼之中,伏見諫院,又以主第停役之論,臣於此,不勝悚恧之至。當初此論,本府始發,而伊時聖批,以役事垂畢爲敎,前後曉諭,不啻丁寧,臣徒知垂畢之役,而一向爭執之爲未安,而實未詳工役之尙今浩大,故卽爲停啓矣。今者諫院之啓,辭語明切,臣之率爾停啓之失,著矣,物議之非,惡得免乎?決不可一刻仍冒,請命遞斥臣職。答曰,勿辭,退待物論。
答兵曹判書鄭載嵩疏曰,省疏具悉卿懇。卿其安心,復勿固辭,更加調理察職。
答護軍申晸疏曰,省疏具悉。卿其安心勿辭,從速察職。
增廣監試二所應辦官,以試官意啓曰,今日開場後,以儒生入門之後,憑考於考講成冊,則多有加數,故收捧試紙打印後,招集儒生於階上,逐名還給,以覈其餘數,則靈光校生曺漢樞,一所終場入格擧子,祥原幼學韓相周,本所終場入格擧子,而不持試紙,俱爲冒入,茂長幼學鄭興周,以其弟敏周隨從,亦爲冒入,長城幼學金瑾,諸擧子招集階上之時,以其所持雨具,裹身隱伏,爲他擧子所告,現捉,定山幼學金益重,其試紙則入於還給之中,而其身在於加數之類,祥原幼學李亮,以其所受打印試紙,潛給韓相周,欲掩隨從率入之跡,爲下吏所摘發。曺韓樞·韓相周·鄭興周·鄭敏周·李亮等,莫重覆試,攔入及隨從率入之罪,旣已昭著,金瑾·金益重等,奸狀發露,亦不可掩,捉付禁亂官,爲先囚禁,竝令攸司,依法科斷,何如?傳曰,允。
政院啓曰,諫院啓辭,奉敎李畬,待敎崔錫恒及其他四館往於講所者,竝令現告,一體論罪事,命下矣。臺啓中,吳勣等,旣蒙罪罰,則李畬等,不可獨免云,而以一體論罪爲請。吳勣等,方在拿推中,則李畬等,亦以拿推捧傳旨乎?敢稟。傳曰,依爲之。
答右議政李尙眞箚曰,省箚具悉卿懇。積勞之餘,宿患如此,深用慮念,卿其安心勿辭,臥閤論道,以副予望。仍傳曰,遣史官傳諭。
晝講入侍,特進官閔維重,同知事大司諫南九萬,承旨任弘望,玉堂李墪·南致熏,兼春秋韓瑄,史官鄭齊泰,注書尹之翊,正言兪命一入侍。
禮曹啓曰,科擧事目中,出榜之後,令漢城府一一考籍,如有漏籍者,卽爲入啓拔去,依律科罪事,命下矣。得接漢城府移文,則今此增廣監試初試入格人中,京居幼學尹暈敭·郭萬績·郭世績·鄭宗賓,原州幼學元致道,以改名爲頉,今皆有可據公文。明川驛吏金鼎鉉,則年歲書以二七,以此爲頉,而戶口中,書以二十七,必是十字落書之致。密陽幼學郭遶之,則帳籍,以朴遶之而取考所納戶口及榜目,則皆以郭姓書之,此則必以音相近之故,誤書戶籍之致,而兩人等戶口年歲父名,皆爲相合,似無致疑之端。鴻山幼學韓配周,則鄕籍名無,而京中辛酉入籍後,依事目,受出移居公文,故竝爲許赴。載寧幼學李萬樹,則鄕籍無名,而又無移居公文。尙州幼學康汝楷,則戶籍與榜目,姓字相違,故取考所納戶口,則明是康姓,而榜目中,以姜爲康,必是出榜之際,以音之相同誤書之致,故亦爲許赴。原榜目中,拔去不入,康汝楷之姜字,付標以入,而其時試官,難免不察之失,推考,何如?傳曰,允。
備邊司啓曰,以咸鏡監司尹趾善狀啓,傳曰,今觀狀啓,人家漂沒,人物壓死者,至於此多,事極驚慘,不可循〈例〉恤典而止,令廟堂料理救護事分付事,傳敎矣。咸鏡一道,自安邊至鏡城十四邑風水之災,慘酷之狀,道臣先已上聞,而今又觀此狀啓,則自富寧至慶興六邑及甲山·三水等邑風水之災,與鏡城以南無異。通計人家漂沒,人物壓水致死之數,若是其多,其爲驚慘,有不忍言,雖其孑遺之民,資産蕩柝,食道絶乏,亦無存活之路,尤可矜閔。前頭救濟之道,唯在於移粟蠲役,其中失業尤甚者,則本府自當依前分付,一體蠲除雜役,以爲安頓之地,而賑恤御史,以侍從擇差下送事,旣已定奪矣,移粟賑救之方,依榻前陳達,御史下去時,更加商議,分付以送,諸般身役蠲減一事,姑待本道更審各邑被災輕重啓聞後稟處,何如?傳曰,允。
傳曰,史官二員待命,騎馬六匹立之,外各司內摘奸。
府啓,請還收罪人朴永海定配之命,按法處置。科場事體,至嚴且重,少有苟簡之事,則或罷場或罷榜,不得仍存者,所以慮後弊而嚴國試也。卽見監試會試二所啓辭,則冒入犯禁者,多至七人,已極亂雜,況其率入擧子,亦有不能摘發者,場獄之不嚴,莫且爲甚。且聞試官,欲摘發闌入之人,不免點閱多士,初閱不得,至於再閱,然後得此數人,則此外冒入者,亦難保其無見漏之患,而日脯之後,場中稍定,擧子方始製述,其中不製而出者,厥數亦多云。曾在丁巳年增廣東堂會試,旣以隨從闌入之故,有罷場復設之擧,則揆以事體,今亦不可苟且仍存。二所若旣罷場,則一所亦不可獨存,請監試會試一二所,竝罷場。試所主掌官及禁亂官,凡於擧子出入之際,專掌其檢察禁斷,俾無亂雜之患,今此監試會試二所隨從冒入者,若是之多,則其不職之罪,不可不懲。請當該主掌官及禁亂官,竝先罷後推。引嫌而退。本府已停之啓,復發於諫院,則當初停論,難免率爾,請持平金萬埰遞差。請昌城府使朴星錫改正事。答曰,不允。闌入科場,實涉駭異,而第罪在試官則罪試官,罪在擧子則罪擧子,勿爲罷場,明有受敎,則旣罪擧子,又從而罷場,有乖於受敎本意也,勿煩。罷推事及處置事,依啓。答政院曰,臺論雖方張,而莫重場屋,似難中止,仍令試取,可也。
謝恩,直講尹鼎和,左承旨尹敬敎,右承旨任奎,左副承旨李玄錫,右副承旨任弘望,同副承旨宋奎濂。傳曰,政事過國忌後爲之。
傳曰,史官二員待命,騎馬六匹立之,監試一二所內摘奸。
上曰,闕內立役軍士,必以元軍分定,意有所在,而近來每以雇立充定,事極可駭。自十月爲始,別爲申飭,以元軍定送事,分付該曹。特進官閔維重曰,臣待罪兵曹時,各處城門守直軍士,增加其數,以元軍八名,分把於各門矣,近聞城門役歇,故多以雇立定送云,事甚不當。城門則以卽今上番元軍,爲先分送,似可矣。上曰,亦爲分付該曹,以元軍分把,可也。
上曰,諸處津船,常時亦爲摘奸申飭矣。似聞京外各處津度船隻,甚爲不足云,不足處則量宜加設,且要害津渡,素無船隻之處,則分付該曹,亦爲設置津船,可也。
正言兪命一所啓,請明安公主第宅營造之役,亟命停止事。上曰,勿煩。
又所啓,請漢城府當該堂上·郞廳推考事。上曰,纔引臺啓,今方區處,而風落松不卽斫取,漢城府,旣已啓稟矣,勿煩。
禁府啓曰,本府都事一員有闕,其代,今日內令該曹口傳差出,何如?傳曰,允。
吏曹口傳政事,禁府都事李耋。
答左議政閔鼎重箚曰,省箚具悉。昨日未允臺啓者,蓋欲遵列聖之受敎矣。箚中所論,實合事宜,卽令該曹,議于大臣稟處焉。
有政。以尹敬敎爲左承旨,任奎爲右承旨,李玄錫爲左副承旨,任弘望爲右副承旨,宋奎濂爲同副承旨,柳龜徵爲學正,李琩爲學諭,朴泰輔爲兵曹佐郞,洪禹績爲禮曹正郞,河重圖爲三水郡守,鄭濟先爲正言,宋奎濂爲工曹參議,權儹爲兵曹。缺以上朝報
晝講入侍時,特進官閔維重所啓,曾於六月間,戶曹判書尹堦,以京畿各邑會付穀物蕩竭之故,請以江都移轉米之在各邑者,酌量取用,至蒙允許矣。但念軍餉乏少,方以他衙門穀物,料理充上,而猶患不足,況可以移轉軍餉,割屬於戶曹會付乎?雖有成命,似當還寢,而使之別爲措置矣。上曰,依爲之。又所啓,頃以大臣陳啓,宣惠廳貢物應下之價,以戶曹地木上下,而本米則移送江都事,旣有成命,而此事有所不便者。大槪大同之法,海邑則作米,山郡則作木,故貢物價上下之際,每以米木參半,米一石之代,以三匹木折給,而木品不好,三疋之直,例不及於一石之米,戶曹地木,與大同木無甚相遠,雖一石三疋,猶不能準價,況一石二疋乎?此決難推移換用,而且三南廳所儲之米,捧置日久,似多減縮,今略輸送江都,則改量之際,必須添補而後,可以準石,此亦難處,何以爲之?但念江都軍餉,不可不趁冬前,料理充上,宣惠廳京畿秋等收米應上納一萬二千三百石內,除出沿海邑二千餘石,爲先輸納於江都,而以明年三南月課價米,準數劃給,似爲兩便。且江都軍餉之各年各處移轉未捧者,米三萬二千四百八十石,太六千五百九十石,租二千三百二十九石,賑恤廳穀物各邑各年受去者,合計大米·小米·租太,則亦至於四萬七千餘石,今年農事又歉,民力難逮,雖不得準數備納,參酌收捧,則似不下於二萬石,管理廳軍餉米,坡州·延安所受去者,竝耗計數,則可至二千石許云,此亦使之輸納於江都,恐爲得宜矣。今年穀物之應爲輸納於江都者,不過右項所陳之數,而保障重地,軍餉之乏少旣如此,則更宜別樣料理,逐年備儲,取考宣惠廳三南月課軍器價米應下之數,則多至八千三百八十二石零,鳥銃則每年備上,其數已多,雖闕一年月課,自無不足之慮,取用其價米,少無不可,鉛丸火藥,則各邑留儲之外,亦有春秋試放所用,此則不當停廢。價米一石,以木三疋折定磨鍊,自備局取來,戶曹地木,分給各軍門,換得藥丸,依數充上於三南各邑,明年大同米上來時,除京畿廳二千餘石劃給外,竝令鳥銃·鉛丸·火藥價米,而輸納於江都,則半數雖不備萬,亦不無少補矣。又伏聞,工曹所屬匠人及訓鍊都監砲保之在於諸道沿海邑者,其數甚多云,竝自備局,抄出人名,計其應捧價布實數,以戶曹所儲木綿,準數移送於都監及工曹,而砲保及匠人所捧價布,從市直以米折定代捧,明春輸送於江都,亦似宜當,竝此仰稟。上曰,宣惠廳貢物價米,以木相換事,還寢勿施,其餘所陳等事,皆爲便易,竝依爲之。侍讀官李墪所啓,畿邑收米及賑恤廳分糶之穀,輸納江都事,旣已定奪,而若使本廳收捧,輸送江都,則可以省弊矣。待罪龍仁時見之,則江都捧上之規,比他太濫,當初一石者,必費三倍,畿甸之民,以此甚苦矣。上曰,申飭江都,俾無濫捧之弊,可也。以上出備局謄錄
上在昌德宮。停常參·經筵。
巳時午時,日暈。未時,太白見於巳地。夜一更,彗星移見於亢宿初度,去北極九十八度,形色尾迹,比前一樣,而未及人定,隨天西沒。
貞顯王后忌辰齋戒。任奎啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
又以義禁府言啓曰,本府都事一員有闕,其代,令該曹,今日內口傳差出,何如?傳曰,允。
吏曹口傳政事,以李耋爲禁府都事。
任弘望啓曰,鞫廳罪人倍道拿來,意有所在也。六日程而通共晝夜,已過七日,尙無形影,是何故?命下矣。全州拒京城六日程,而禁府都事拿來罪人之行缺遠地事情,雖不可知,而傳諭承旨,自懷德還來時,本月缺時量,都事一行,淸州地·德坪地過去云。自京城至德坪八息程,德坪至全州七息程,十九日當到全州,以此推之,則今日當爲入來,而至今尙無形影,事甚可怪,臣等亦未知其由,不勝悶鬱之至,敢啓。傳曰,知道。待其還來,査問曲折後,稟處。
宋奎濂啓曰,左議政箚子到院,而以國忌齋戒,留院之意,敢啓。傳曰,入之。
又啓曰,左議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
以備忘記,傳于宋奎濂曰,史官二員待命,騎馬六匹立之。
宋奎濂曰,鞫廳罪人,旣已拿來,而闕門已閉,推鞫,何以爲之乎?敢稟。傳曰,當日爲之。以上燼餘
上在昌德宮。停常參·經筵。
巳時午時,日暈。夜一更,彗星見於亢宿一度半,去北極九十九度,形色尾迹,與昨無異,而未及人定,隨天西沒,電光。自二更至四更,電光。
謝恩,兵曹正郞權儹,佐郞朴泰輔,禮曹正郞洪禹績,穩城府使姜聖佐,三水郡守河重圖。
今月二十日晝講入侍時,正言兪命一所啓,守令,乃親民之職,而淸北守令,每以麤悍武夫及中人雜類差送,故此輩,不以治民察職爲念,惟以善事肥己爲事,剝割貪暴,無所忌憚,淸北民生,不堪其苦,誠可寒心。臣聞近日,亦有以此爲言者,臣之所陳,雖似疊床架屋,而旣有所懷,不得不仰陳。淸北守令,間間以文官有聲績者差送,則可以彈壓列邑,而遐遠人民,庶得存保,自今以後,定式施行,則似好矣。上曰,關北·關西,異於他道,差送武臣,意有所在。且守令之職,惟在其人賢否之如何,武夫豈皆麤悍乎?頃見本道監司狀啓,則淸北守令,亦有善治者矣,間送文臣一款,則不無意見,令廟當稟處,可也。傳曰,推鞫姑罷。
禮曹啓曰,以右議政李尙眞箚子,議于大臣,則領議政金錫胄以爲,科場不嚴之弊,必至於不得設科,祖宗朝受敎定制,實出於深遠之慮,昨日臺啓之批,不賜允兪,聖意亦出於此,固難容別議。且罷場復設,雖有前事,未知其必爲正當可遵之例,而但二所冒入之擧子,尙疑其未盡搜得,則一所之獨無混雜之事,難保其必然,辭說之紛紜如此,與其出榜之後,終有難處,無寧及今罷場,更議復設,猶可爲權宜矯弊之道,事無經據,敢陳臆見,伏惟上裁。行判中樞府事金壽興以爲,近年以來,科場混雜之弊,誠可寒心。國家所以隨其現發,從重科斷者,不可謂不嚴,而今日之事,又復如此,國綱人心,無復可爲者矣。臣之淺慮,則今此冒入之類,八人之中,設有一人之未捉者,因此罷場,亦非祖宗朝受敎之意,又不無深遠之慮,昨日臺啓之聖批,恐或允當矣。依此箚子,以若復仍存不罷,則人心不服,法禁俱解爲辭,若果如此,則出榜之後,尤有所難處,無寧及今變通之爲愈,而覆試之再設,臣未之聞知,則以臣愚昧之見,不敢臆斷,伏惟上裁。中樞府事宋時烈在外,不得收議。大臣之議如此,上裁,如何?啓祖宗受敎,意有所在,續續罷場,不無後弊,而左相箚疏,亦出於矯弊之意,故試詢大臣矣。今亦領議政大意,與昨臺批無異,勿爲罷場。
備忘記,置郵傳命,何等重事,而今番拿來都事之下去也,良才驛馬,無一立待者,仍以京驛馬,直到成歡,始自替馬云,馬政之虛疏,豈有若此之甚者乎?誠極寒心。若不別樣處置,脫有緩急,尤無所恃,該驛察訪,拿問定罪,吏卒,亦令攸司,囚禁重治。
還下去差使員引見時,高山察訪金一羲所啓,今年本道凶荒,實是前古之所無也。貧殘驛卒,將未免一時渙散之弊,前頭賑濟,一日爲急,令廟堂別爲料理,指以爲接濟之地,何如?上曰,令廟堂稟處。
實錄廳郞廳,以摠裁管意啓曰,謄錄郞廳十五員內,或差試官,或差問事郞廳,或新授臺職,未及署經,其中以四館被拿者,至於五人,卽今無故行公者,只有三員,書役印役,仍此未免停滯,殊涉可慮。郞廳李宏,新授掌令,鄭濟先,新授正言,俱未肅拜,卽爲牌招察任,兪得一在外未上來,姑爲改差,其代,以前持平尹德駿差出,令該曹口傳付軍職兼春秋下批,冠帶常任,何如?傳曰,允。以上朝報
宋奎濂啓曰,罪人拿來假都事,待其還來,査問曲折後稟處事,命下矣。招致當該都事崔容之,問其差遲之由,則以爲,今十七日夜三更一點,出到南大門,則不爲留門,故趁未出去,待標信開門缺馳往良才驛,則日己卯時,而無立待驛馬,故直往板橋缺八日,歷龍仁·菁好·葛院等驛,到成歡驛,始得一騎馬,馳缺已昏矣。急急替馬,罔夜馳往,十九日朝,到礪山,又爲替馬,罪人具枷杻雜物之際,頗至遲滯,當日酉時量,始爲回程,還缺驛則夜已深矣。又爲替馬,罔夜馳來,曉頭到恩津,二十日平明,到公州缺廣丁驛,踰越車嶺,日已昏矣。達夜馳行,到所沙坪,則日欲曙矣。二十一日平明,自葛院馳來,酉時量,入來京城,而罪人到處,少有饋食,故未免稽滯云矣,敢啓。傳曰,知道。
宋奎濂啓曰,掌令李□言·鄭齊先,因實錄廳草記,牌招事,命下矣,今已日暮,明日待開門牌招之意,敢啓。傳曰,知道,以上燼餘
貞顯王后忌辰。
明日常參·經筵,取稟。傳曰,停。
傳于李弘望,推鞫姑罷。以上燼餘
上在昌德宮。停常參·經筵。
夜一更,彗星見於西方,而未及人定,隨天西沒。三更,月入東井星。未時,太白見於巳地。
有政。以李寅錫爲養賢奉事,朴星錫今加通政,鄭良彪爲利仁察訪,李正遠爲司饔主簿,睦林一爲校理,權持爲持平,趙持謙爲同副承旨,李菂爲禮曹佐郞,尹敬敎爲禮曹參議,沈攸爲應敎,趙錫周爲成均博士,鄭善鳴爲承文博士,南九萬爲訓鍊都監提調,南九萬爲御營提調,柳尙運爲大司諫,鄭仁壽爲兵曹佐郞,李文俊爲洪川縣監,南二星爲知義禁。金重明付副護軍,尹德駿付副司直,李仁夏·鄭載嵩付副護軍,魚震翼付副護軍。
左承旨尹敬敎疏曰,臣承命傳諭,三次往來,冒熱驅馳之餘,重患落傷,脚膝腰脅,無不皆痛。加以毒瘡遍發,結爲大腫,晝夜刺痛,轉側須人,旬月之內,無路起動,顧此病勢,決無自力供職之望。亟賜遞免,以爲及時調治之地。踏啓字。
下直,碧團僉使成大萬。
傳曰,明日晝講爲之。
傳曰,昨觀承旨書啓,宋領府事,庶幾有幡然之望,予甚喜幸。上來時,令兩道監司給馬事,下諭。
政院啓曰,司憲府掌令李宏,同姓四寸兄通德郞身死,服制已行十日,出仕,何如?傳曰,允。傳曰,大臣·備局堂上引見。引見時,傳曰,戶曹判書鄭載嵩遞差,今日仍爲開政,其代差出事,下敎。以上朝報
大臣·備局堂上引見入侍時,領議政金壽恒所啓,全羅道檢營軍餉穀物,自格浦句管糶糴於茂長者,六千百餘石,此外移轉於沿海五邑者,其數亦多至二萬餘石矣。江都軍餉,今方料理充上,格浦本爲江都聲援,則以其軍餉,取用於江都,似爲合宜,茂長移轉米六千石內,限三千石,使之待明春輸納於江都,宜當。且茂長,以此六千石之米,每秋輸納格浦,每春還爲受去,故朝家,爲慮轉輸往來之弊,許除其耗,而只令改色,爲此改色,每年斂散,徒貽民弊,前日本道,以設倉冬栢亭事,啓請,而以其新設別倉難便,不許矣。今若許令設倉冬栢亭,竝耗收捧,逐年取息,則實爲便益,依此分付,何如?上曰,如是則果爲便好,依爲之。
江華留守趙師錫所啓,本府所儲戶曹銀二萬餘兩,司僕銀二萬餘兩,布木合三千餘同。銀雖多積,固無傷損之慮,而至於布木,則久必腐朽,故卽今亦多所傷,若過年則將爲無用之物,必有輪回改色之規,然後保無此患。臣意則以爲,若只爲改色而已,則本數之外,更無生息之道,而本府介處兩都,船路且通三南,依關西川流庫之例,差出別將,使之專管轉販之任,或貿米數,以充軍餉,或備物貨,換作銀布,隨時廢著,逐歲爲常,則不出數年,財用有裕,旣無腐傷之患,又有生息之益,事甚便好,而得人最難,是可慮矣。下問于大臣而處之,何如?領議政金壽恒曰,江都蓄積,若能有裕,則不但有益於軍餉,國家亦有所用之時,豈不好哉?旣近松都,且通船路,若得其人,則轉販不難矣。右議政金錫胄曰,事甚便好,固當依此爲之,而係是新創,必須十分商確,然後可以爲之。擧行便否,使留守與戶曹判書·句管堂上,通意爲之,而本錢之數,生息之數,一一報知於備局,生息多者,賞而褒之,落本敗事者,治而懲之,則可以成就矣。上曰,事甚便當,依此施行,而新創之事,不可不詳量爲之,與句管堂上及戶曹判書,相議當否,定爲節目,後日更爲陳達,可矣。又所啓,本府所屬官船,大中小竝六十餘隻,津船亦四十七隻,分授各鎭堡及浦邊人,常時則使之看護,使用有急則使之聚待津路,以便過涉,而十年爲限,一度改造,故每當改造之年,則自備局分付三南水營,使之新造上送於江都,而元無給價之規,三南各營,每當新造,擧皆難堪。臣曾忝公洪水使,諗知此弊矣。若以本府各鎭堡等,授官船中擇其可以容載穀物五六百石以上者,豫爲分屬於兩湖各邑直上納之處,使之載送大同之米,以其船價,成陳省上送於江都,自江都計數捧上,一半則分給船人,以爲船格之儲,一半則給付本鎭,會錄於本府,如有公用之事,則稟報會減,永爲定式,則不出十年,一船所載之儲,除其冗費,少不二百石,通計十鎭儲米,則當爲二千石,以其所餘之米,換貿銀布,當其新造之時,下送於三南,則彼此俱有所益,似爲便好矣。上曰,此言,何如?領議政金壽恒曰,事甚便當,依此施行,可矣。右議政金錫胄曰,六十餘隻中,載穀之船,想必不多,分屬兩湖各邑,大邑則二隻,小邑則一隻,使之載運大同,而船隻大小模樣,一一尺量,分付該邑,則小無不便之事,其利雖似小異,而若過十年之後,則各鎭必大有益矣。使宣惠廳,問知本府船隻之數,分付兩湖各邑,酌量分排,永以爲例則,可矣。上曰,依爲之。又所啓,江都墩臺設立之後,旣無軍器藏置之所,且無軍卒直守之事,脫有緩急,事出忙遽,則許多戎器,一時轉輸,必有窘急罔措之患。臣意則墩臺各造家五間,而三間作爲庫舍,二間則使典守之人入處,恐合事宜,而但諸墩所建家舍,合而計之,則多至二百五十間,所入材瓦,亦不爲不多,必須及今料理措備,然後可以趁明春始役矣。瓦則自本府,某條拮据燔造,而其中材木最難,邊山火枯松,及安眼串風落木三千餘條,分付本道,使之趁冬前農歇之時,斫伐輸送於江都,似好。下詢于大臣以處,何如?上曰,此言,何如?領議政金壽恒曰,旣設墩臺,則戎器不可不藏置,其中材木,則邊山·安眼火枯風落之松,取用便當矣。右議政金錫胄曰,臣於頃年築墩書啓之時,亦陳家舍不可不造之意,自御營廳,措備若干材木,而移用於本廳移營之時,其後物力不贍,未及爲之矣。趙師錫所陳之言,誠爲得宜。諸墩雖不得一時竝擧,其中要害之處,先爲姑役,漸次爲之,可矣。上曰,墩臺作舍,乃是不可已之事。材木則自備局,量其容入,分付斫伐輸送,以爲從速始役之地,可也。
又所啓,列墩家舍,將爲營建各鎭軍器,又爲入置於墩臺之中,則不可無守直之人。臣意則本府出身,多至數百人,僻處海島,旣無通仕之路,擇其中可合任使者一百人,稱以墩臺別將,每一墩各定二人,只給單料,使之輪回直宿,而一朔之內,分爲二番,一人滿十五日相替,各過三十朔後,六品遷轉。一以爲守直戎器之地,一以爲瞭望海路之計,而旣置別將,則不可無軍卒,墩臺直四名,給復除役,以爲着實守直之地,何如?上曰,依爲之。又所啓,本府於前頭,將有營造之役,而財力板蕩,無可推移,依南漢山城例,僧·俗堂嘉善帖各三百張下送,以爲料理補用之地,何如?上曰,依爲之。又所啓,本府私賤免賤補充隊之類,元數零星,而本府諸色軍兵及寺奴婢,凡係應役之類,竝皆全屬於本府,則補充隊之類,亦爲一體捧留,以爲補用軍需之地,宜當,未知何如。上曰,依爲之。又所啓,本府武士雖多,儒生絶少,卽今赴擧者,只二十餘人,而觀其所製,不成貌樣,雖有儒名,或有甚至不辨魚魯者,貿貿無知之狀,良可寒心也。必有誘掖奬勸之道,然後庶有作成之望矣。近有一人,自金浦來寓於本府,頗有才行,且其爲人,實合百執事之任,一鄕稱爲善士,其名卽任世雄也。方以此人,稱爲學長,使之勸課童蒙,纔過半年,不無興起成就之望,倘自朝家,依古規,差出分敎官一人於本府,以此人除授,過五十朔六品遷轉,則其在興學勸士之道,不無所益矣。領議政金壽恒曰,敎養官則雖以無實效,竝皆革罷,而江都異於他處,以本土士人,差除敎官,使之敎授諸生,則似或着實,依此施行,何如?上曰,依爲之。又所啓,長串前別將鄭安世,在任時,盡心職事,愛恤土兵,至今鎭下軍卒,稱頌不已。自臣到任以後,累度呈狀,願得如鄭安世者,差送別將。臣於春間巡歷時摘奸,則兵船二隻什物,一倂改備,大津五隻,新造黑角弓六十張,長箭一百二十部,片箭二十部,筒兒四十箇,自備物力改造,火藥四十斤,自備焇黃改擣,本堡移設時,官舍四十餘間,多般料理,一時新造,此等功勞,宜有褒賞之典。其時留守,以其幕下偏裨,及他鎭邊將,連有啓聞論賞之擧,難於一時竝擧,姑俟後日登對稟啓,而至今遷就。今若諉以過時,而終無褒賞之擧,則誠爲冤抑,故惶恐敢達矣。上曰,令該曹考例稟處。又所啓,本府方有造弓之役,而正筋無出處,五百張所入,分付訓局,卽爲下送,何如?上曰,依爲之。以上出備局謄錄
引見入侍時,領議政金壽恒,右議政金錫胄,左參贊呂聖齊,江華留守趙師錫,缺申汝哲,戶曹判書尹堦,副護軍李翊,光南君金益勳,大司諫南九萬,執義沈□亮,校理沈濡,右承旨李玄錫,假注書柳龜徵,事變申命元,缺鄭齊泰。
金壽恒進曰,近來日氣。缺七八字壽恒又曰,兩慈殿氣體,亦安寧乎?缺上曰,旱災之餘,水患連仍,霜又早下,缺極。
壽恒曰,江都軍餉料理充備事,傳敎矣。常時軍餉,每患不足,若有不虞之變,則何以應猝乎?近者災異疊出,缺端固非一二所,當豫爲料理,以備非常,而年事又遭大侵,今歲固難充備矣。況戶曹,以前年凶荒,經費已多,當依頃日閔維重所達,施行似可矣。錫胄曰,各邑大同餘米,頗有餘儲,此亦移給江都,無妨矣。壽恒曰,兵曹判書鄭載嵩,病不出仕者,今至累日,聞病勢,非朝夕危急之症,而亦非一時所發,如此風高時,不可出入。且其事務最多,禁衛所任尤重,數數遞改,雖涉未安,而病重之人,不能出仕,則合有處置之道矣。錫胄曰,載嵩之病,非一日所差,而當此多事之時,本兵不可久曠,似當有變通之事矣。上曰,兵判所患如此,則改差,今日政,差出其代,可也。記事官韓瑄,出問政院,還白政事,已缺今日更爲開政,兵判卽爲差出事,榻前下敎。上曰,缺拿來時,樂安郡守,以釋菜相値云,而事多稽緩矣。缺爲虛疏矣。錫胄曰,繼信,乃囚禁順天,而其時樂安郡守缺相考請罪爲計矣。壽恒曰,此則順天座首之罪也。上曰,相考缺錫胄曰,相考文書,問于其人,則可知矣。壽恒曰,江華留守趙師錫,有稟定事,今方入侍,使之仰達,何如?師錫曰,小臣,嘗登文殊山,則江缺止無所不見,此山若不築城,則盜賊必有窺覘江華之勢矣。蓋文殊山,西則角串,東則通津,從某至某有某水,從某至某有某阻,其相去不遠,而直與江華相接,若能築城以備,則盜賊不敢入缺軍兵,則通津·南陽兩營,可以入守,銀子則以江華餘儲,載船缺且山中,雖曰水小,某水某水,亦非不足。臣之愚意以爲,若築城於此,則江華萬無所憂,下詢于大臣,何如?上曰,大臣意,何如?壽恒曰,缺見江都,而少時,無一見文殊山矣。試登其山,則江都卽在眼界,妨害之處,蓋無如此矣。師錫曰,江華附城,亦不可不築,而國家物力缺乏,二城不可一時盡築。小臣以爲,先此而後彼,缺築墩之時,亦詳見其形勢矣。上曰,缺三行錫胄曰,臣嘗見輿地乘覽,文殊山,卽睥睨山也,以其見江華城中故也。高麗時,改以文殊山,缺窄梁每入戰,文殊卽窄梁之傍也。至於丙子,淸將登此山,以十餘歲兒祭天,因入江都,此山實爲江都要害之地,而缺有蓋也。且臣嘗於文殊山下鳳翔地,燔甓萬餘張,尙今積置,若築城則亦可用之矣。師錫曰,附城若竝築,則物力必不。缺申汝哲曰,小臣,亦嘗聞先築山城,然後江華可以守備云矣。今聞師錫之言,則斯速築之,似可矣。師錫曰,遲延待後,事必不成,使朝士中詳察其處形勢者,卽往看審,量度物力,然後可以爲之矣。臣非謂當此凶年,必欲築之,而凡事豫爲料理,待年爲之,可也。壽恒曰,城基周回,一邊量度,然後所入物力,可以料理矣。上曰,築墩之時,文殊山城及府城,不可不築云矣。卽今年事,又缺延,必無可築之時,右相當往見文殊山及府城形缺之地,可矣。錫胄曰,築城之軍,亦不可他求,而別隊十四哨,御營十哨中,除送五哨,則事甚便好矣。且別隊營,卽驪陽府院君閔維重所管,而維重,又詳知江華事,御營大將金缺方入侍,此二人送之,似當矣。上曰,依爲之。錫胄曰,附城,留守當爲之,而且抄用僧軍,似好矣。益勳曰,小臣,於今年秋收後,欲見江華,而紫鳶島,亦欲見之矣。師錫曰,益勳往見時,維重之偕往,可矣。上曰,二人偕往見之,可也。師錫曰,本府還上缺石,而耗穀爲五百餘石,故以爲官家資用之地,而官廳缺末會計啓聞,自上亦必知之矣。壽興曰,國家若入江都,則各各軍門,當分定所守,而國家若不入,則本府軍餉未輸之物亦多,以些少軍兵,不可守備矣。兩局所屬,乃侍衛缺不可分守江都,而外方上番軍,似難推移,然南方若缺七八字許未知何如也。金錫胄曰,儲蓄所在,不缺外方軍定送,可矣。上曰,然。師錫曰,四行缺上曰,大臣意,何如?壽恒曰,江都邊將,員數雖多,無他軍兵,缺其實本府軍兵,分給邊將,似可矣。錫胄曰,當初江華有萬戶,而徐必遠爲留守時,廢之矣。師錫曰,別將四所,徐必遠,亦定出矣。且草池·濟物·龍津,皆古所有之名,而今乃移定缺華鐵串·井浦,則江華地,自前有之矣。錫胄曰,江華束伍中,前軍屬某鎭,後軍屬某鎭,習陣時則留守主之,可矣。且大殿入江都,則月串邊,御營廳主之,角串邊,本府主之,某鎭大軍兵缺某鎭小軍兵若干,屬其名籍,使知所歸,則守備嚴而軍兵亦缺師錫曰,他處邊將軍兵,何以爲之?壽恒曰,皆土兵矣。六鎭缺以土兵,便於瞭望,仰屬於本官軍兵,亦不着實矣。師錫曰,此事,何以處之?當依前置之乎?上曰,姑置之。壽恒曰,用人之道,文武竝用,故武臣中有才望者,必須擢用缺授,曾於宣廟朝,堂下則三曹郞官及各寺正,堂上則左·右尹,或以武臣擢拜,此祖宗不次用人之道也。自上當留意於此矣。前平安兵使李仁夏,其人物·門地·才望,與缺異,自前左右尹望,亦嘗擬入,如此之人擢用,似當矣。錫胄曰,李仁夏,遞平安兵使,方爲禁軍別將,而新兵使金世翊,時在慶缺任所,故待其交代赴任,然後仁夏,亦可交代上來,而朴信胄則明當辭朝云矣。缺曰,科場事體,固當嚴明,而國綱已壞,人心不淑,自前擧子冒入現捉者,國家每以重律繩之,而今番二所冒入擧子,多至六七,豈不痛哉?科事雖嚴,罷場亦重,此不可不詳審處之。宣廟末年,亦有此事,故其時下敎以爲,罪在試官則罪試官,罪在擧子則罪擧子,此後世所當遵行者也。及至乙亥年,亦有罷榜之議,其時小臣祖父尙憲,爲大司憲,以先王缺不爲遵行,續續撓改爲非,引嫌而退,臺論方張,處缺祖父論爲是,特命出仕矣。卽今以罷場論缺或至罷榜之境,則事甚難處,故頃於收議時,以復設之意,獻議矣。今則遠方擧子,太半下去,復缺罷場,亦涉重難矣。上曰,昨見大臣收議,缺罷場爲難,而續續罷場,有關後弊,予意則似勿罷爲可。缺曰,小臣意,則與壽恒同,不必更陳,而丁巳年則冒入擧子,至缺始見捉矣。今番則異於其時,而初場皆見捉,若至出榜後,則事甚非便,罷場復設之擧,似無妨矣。上曰,與丁巳年缺大臣之意以爲,畢竟有紛擾之弊故也。沈壽亮曰,聖敎,以罷榜續續煩擾爲慮,大臣,亦以與丁巳年有異,而蓋冒入現捉後,多有不製而出,至於終場,亦有不入試圉者,如此之弊,亦不可不慮,未出榜之前,罷之,何如?上曰,批答及筵中已悉,忽煩。缺曰,北京書狀官,憲府下人,不爲帶去,而至於灣上,借用於本府,事體苟簡,如此事,依前例帶去,何如?壽恒曰,小臣,曾往北京時,帶去本府吏,而槪書狀官帶率軍官,足任使令,而至於府吏缺泛濫,實無益於糾察商賈,譯官輩,或有納賂之弊,缺不無欲去之願,而濫雜之害,亦不可不慮也。上曰,缺似不緊急,依前置之,可也。
以入侍諸臣私語缺推考事,榻前下敎。
上曰,內弓宮角,品甚不好,故曾已缺矣。更加申飭,可也。尹堦曰,已分付東萊申飭矣。諸臣遂罷出。
大司諫南九萬所啓,措語見上請明安公主第宅營造之役,亟命停止事。上曰,勿煩。又所啓,本院,以諸道敬差官,勿爲加送事論啓,而自該曹稟處,故姑爲停啓矣。卽者筵中缺各四人差送事,定奪矣。凡敬差官之覆審,其於詳缺無所益,而廚傳之外,書員之賂給於敬差官之下人,罔有紀極。如此災歲,則曾前例送之敬差官,亦宜不送,今缺不循例差送,亦何至加數發送乎?且該曹之意,雖在於缺實恤民隱,而如臣等在臺閣者,亦慮朝廷以田結之欠縮爲慮,有此別樣擧措,而況遐方之民,豈知朝廷之德意,而不爲恐怯騷動乎?反覆思惟,終不如依前差送之爲愈,請兩南敬差官勿爲加送。上曰,敬差官加送,未知其爲害也,不允。
又所啓,臣俯伏之處最遠,不卽仰聞聖敎矣。卽者始知以入侍諸臣紛紜私語事,有特推之命,臣與傍側諸臣,亦有數三話缺事,不勝惶恐。請命遞斥臣職。上曰,勿辭。左副承旨任弘望所啓,行大司諫南九萬,再啓煩瀆,退待物論矣。傳曰,知道。執義沈壽亮所啓,措語見上請還收罪人朴永海絶島定配之命,更加嚴覈,按法處斷。上曰,勿煩。
又所啓,科場事體,至嚴且重,少有苟簡之事,則或罷場或罷榜,不得仍存者,所以慮後弊而嚴國試也。今此監試會試一二所冒禁,多至七八人,場屋之不嚴,莫此爲甚。罷場之論,實出於不得已,而殿下不賜允兪,至於大臣收議之批,亦以勿罷爲敎,臣竊惑焉。夫罪在擧子則罪擧子,而不許罷榜,乃列祖受敎也。若有罪之擧子,沒數搜得,缺則罷場之論,固不必發,而今以試所啓辭觀之,猶有未盡搜得缺有得其隨從,而不得其率入者,此則猶有究問現出之道,而缺試紙受去之人,便是隨從冒入者,而未必益重之所率入,則終缺或借書,皆不可知,則此雖一人,而豈不爲缺七八字冒入之人,不免再閱擧子於階上,此在缺六七字與擧子,混雜無別,雖是事勢使然,而其在防閑之道,不嚴甚矣。擧子之不製而出者,其數不少,及至終場,亦有不肯赴者,閭巷之間,辭說紛紜,遠外聽聞,寧不駭惑?揆以事體,終不可苟存,與其榜出而罷之,不如趁今變通之爲愈也。丁巳年已行之例,雖若不必遵守者,而方其隨從現捉之時,中外莫不驚駭,及其罷場,咸以爲快,至於今日,乃反留難如此,此臣所未曉者也。聖明因慮續續罷場,爲日後之弊,而末世人情,日趨於苟簡,臣恐科場之法,自此漸弛,苟且濫雜,將無所不至。今日之慮,正在於此,而罷場·罷榜之弊,有不暇論矣。其所關係,豈不重哉?請監試會試一二所,竝罷場。上曰,勿煩。
領議政金壽恒曰,宗廟·永寧殿秋奉審時,有頉雜物,該曹旣已書啓,修改日,已啓下矣。凡秋奉審有頉雜物,必趁冬享大祭前修改,而其各室蘆簟,將爲全數改備,許多蘆簟,改備未易,正薍刈取之節尙早,故修改日子,以十月推擇,而蘆草,必經冬而後,始得缺若以色靑性脆者爲簟,則易至腐破,各室盤子,雖有動缺漏處,而姑不至大段,蘆簟改排,盤子修改之時,則當有移安神位之擧,續續移安,事體重大,蘆簟則豫爲措備,使之待缺排盤子,亦待明春,一時修改,而其餘有頉雜物,則爲先改擇吉日於九月內修改,似當矣。上曰,盤子·蘆簟修改等事,則待明春爲之,而其餘有頉雜物,竝爲先改備,以九月擇日修。以下缺
上在昌德宮。停常參,只晝講。
夜一更初,彗星形色尾迹,微見於西方天際濁氣中,而所在宿度及去度數,不得窺測,未久隨天西沒。
晝講入侍時,知事呂聖齊,特進官李秞,承旨任弘望,玉堂沈濡·南致熏,史官鄭齊泰,兼春秋韓瑄,假注書柳龜徵,講詩傳,自明明在上,止說見上篇。
下直,鐵原府使李世翊,慶尙左兵使朴新胄,綾州牧使嚴緝,北靑判官鄭來祥。
謝恩,正言鄭推,昌城府使朴星錫,校理睦林一。
備邊司啓曰,命下矣。守令之治否,固不係於文武,而關西各邑,去京遐遠,民俗貿貿。經亂以後,其接待客使,每以武弁雜類,差送守令,其間或有善治擧職者,彈壓敎導之效,終不如文吏,朝家亦爲是慮。淸北守令間差文臣事,曾已定奪,分付于該曹矣,臺臣陳啓又如此,令該曹着實擧行,何如?傳曰,允。
執義沈壽亮所啓,請還收定配罪人朴永海絶島定配之命,更加嚴覈,按法處斷。答曰,勿煩。
又所啓,科場事體,至嚴且重,少有苟簡之事,則或罷場或罷榜,不得仍存者,所以慮後弊而嚴國試也。今此監試會試二所,冒入犯禁者,多至七八人,場獄之不嚴,莫此爲甚。罷場之論,實出於不容已,而殿下,不賜允兪,至於大臣收議之敎,亦以勿罷爲批,臣竊惑焉。夫罪試官,罪擧子,而不許罷榜,乃列祖之受敎也。若爲有罪之擧子,沒數搜得而見之,則罷場之論,固不必發,而今以試所啓辭觀之,猶有未盡搜得者,其中有得其隨從,而不得其率入者,此則猶有究問現出之道,而至於金益重試紙受去之人,便是隨從冒入者,而未必益重所率入,則終無摘發之路矣。其人之或代述或借手,皆不可知,則此雖一人,而豈不爲一榜之累乎?不但此也。伊日試官,欲摘發冒入之人,未免再閱擧子於階上,此在題出已久之後,而試所下人輩,與擧子,混雜無別,雖是事勢使然,而其在防閑之道,不嚴甚矣。擧子之不製而出者,其數不少,及至終場,亦有不肯赴者,閭巷之間,辭說紛紜,遠近聽聞,寧不駭惑?揆以事體,終難苟存,與其榜出而罷之,不如趁今變通之爲愈也。丁巳年已行之例,雖若不必遵守者,而方其隨從現捉之時,中外莫不驚駭,及其罷場,咸以爲快,至於今日,乃反留難如此,此臣所未曉者也。聖明,固當續續罷場,爲日後之弊,而末世人情,日趨於苟簡,臣恐科場之法,自此解弛,苟且濫雜,將無所不至。今日之慮,正在於此,而罷場·罷榜之弊,有不暇論矣。其所關係,豈不重哉?請監試一二所,竝罷榜。上曰,已諭,毋煩。
又所啓,試官之牌不進者,則堂上以下,直捧罷職承傳,自是法例。頃日參試官趙持謙·申琓之承牌不進也,政院無啓辭之事,而直出二品試官,混請再牌,揆以事體,殊涉不當。請當該承旨推考。上曰,牌招之擧,亦有前例,非其所失,不必推考。
又所啓,入侍諸臣,紛紜私語,特下推考之事,不勝惶悚。旣在應推之中,不可晏然仍冒臺席,請命遞斥臣職。上曰,勿辭,退待物論。
大司諫南九萬所啓,請明安公主第宅營造之役,亟命停止事。上曰,勿煩。
又所啓,本院,以諸道敬差官差送事,有所論啓,而自上令該曹稟處,故姑爲停啓矣。卽者筵中,以兩南二道各四人差送事,定奪矣。凡敬差官之覆審,其於詳察災實,元無所益,而廚傳之外,書員輩之貽給於敬差官下人,歸有治極,如此災歲,則曾前例送之敬差官,亦宜不送。今雖不得不循例差送,亦何至加數發送乎?且該曹之意,雖在於審虛實恤民隱,而如臣等在臺閣者,亦慮朝廷之以田結之欠縮爲患,爲此別樣擧措,而況遐方之民,豈知朝廷之德,而不爲之驚怯騷動乎?反覆思惟,終不如依前差遣之爲愈,請兩南敬差官勿爲加送。上曰,敬差官加送,未知其爲害也。不允。
又所啓,臣俯伏之處最遠,不卽仰聞聖敎矣。卽者始知以入侍諸臣紛紜私語事,有特推之命。臣與傍側諸臣,亦有數三語酬答之事,不勝惶恐。請命遞斥臣職。答曰,無辭,退待物論。
正言鄭濟先啓曰,螻蟻微臣,最其人下,新除恩命,出於意外,感激惶霣,無所容措。言責重任,決非如臣膚淺所可承當,而且臣有萬分難安情勢。臣於夏間,見差湖南敬差之任,臨將啓程,患痁兼痢,症情危㞃,與死爲憐,臣雖無狀,豈不知不憚燥濕,是人臣事君之義,而病勢漸加,旣無自力之望,使事且緊,恐有稽滯之患,不得不累次呈病於該曹,該曹亦知臣實病之難强,始令調理,終至啓遞。迹近厭避,宜速人言,其時陳啓宰臣之病,固是臣子之分義,則臣於兩臣疏論,實無以自解,縮伏竢罪,譴罰不加,中間史院謄錄之任,事係緊急,雖不敢一向引入,而黽勉行公,猶有所悚恧於中者矣。矧今所叨之職,責任甚重,實非庶僚之比,則臣以應被罪罰之人,豈可一日冒居,其貽淸朝之羞乎?臣之情勢,萬分臲卼,陳疏自劾,見阻喉司。不意昨者,召牌下臨,臣固當不計廉隅,趨走承膚之不暇,而臣於情勢之外,又自數日內素患胸腹之痛,挾冷猝發,宛轉叫苦,殆不省事,欲起還仆,竟未得祗赴,俟得少間,今始來避,臣罪至此,益無所逃。請命鐫削臣職。答曰,勿辭,退待物論。
禁府啓目,莫男·信良等,依前三省推鞫,李明段,年月相左,姑置不論,當初之惑於後妻,使其稚女,混處於男奴,已是可駭之甚,而及其女逃接近地之後,經年不推,到今推問之時,欲掩其迹,變幻年月,前後異辭,其爲情節,尤極痛惡,令攸司各別嚴刑,以爲懲礪之地,朴己生·金成海·李義京等段,別無更問之事,竝只放送,何如?傳曰,允。明男所爲,節節痛駭,刑推後徒配。
政院啓曰,當此庭鞫之日,禁府堂上,不可不備員,而知義禁南二星,昨日政除授,今日不爲肅謝,卽爲牌招察任,何如?傳曰,允。
知義禁南二星牌不進。傳曰,更爲牌招。
監試覆試應辦官,以一二所試官意啓曰,試所科次旣畢,臣等今方詣闕,而臺啓方以罷場論啓,循例出榜,事涉未安,何以爲之?敢稟。傳曰,罷場之論,旣不允從,則科次之後,出榜何傷乎?
謝恩,工曹判書南二星,副應敎沈攸。
府啓,請還收罪人朴永海絶島定配之命,更加窮査,按法處置。請勿留難監試,亟命罷榜事。請當該承旨從重推考事。引嫌而退。私爲酬酢,旣被特推,則揆以臺體,勢難仍冒,請執義沈壽亮遞差。新除授持平權持,時在京畿麻田地,請斯速乘馹上來事,下諭。答曰,不允。處置事及下諭事,依啓。
院啓,請明安公主第宅營造之役,亟命停止事。請兩道敬差官勿爲加送事。新啓,騎省郞官,卽淸選楷梯,其不可人人而冒居也,明矣。兵曹佐郞鄭仁秀,性本癡騃,殆不省事之狀,人所共知,除目之下,物情爲駭,請兵曹佐郞鄭仁秀遞差。引嫌而退。情勢難安,姑置不論,召牌不進,在例當遞,請正言鄭濟先遞差。答曰,不允。處置事,依啓。
吏曹啓曰,臺諫有闕,政事,取稟。傳曰,政事,明日爲之。以上朝報
工曹啓曰,傳敎諸處津船,常時亦爲摘奸申飭矣。似聞京外各處津渡船隻,甚爲不足云,不足處,量宜加設,且要害津渡,前無船隻之處,則分付該曹,亦爲設置津船可也事,命下矣。案付各津官私津船數,別單書入,而津渡要害船隻不足處,列錄於別單中,船材則本曹他無料理,故各衙門所儲及戶曹收稅,可合板子,一體取用,趁卽造船,而各渡津船不足處,量宜加設之意,自本曹旣已行會之意,敢啓。傳曰,言于廟堂,更爲商量稟處。備邊司啓曰,頃日啓下平安監司粘目本司覆啓中,一邊巡審之邊守,因郞廳誤爲出草,以番字書入,而啓下旣久之後,始爲覺察,不勝惶恐。元粘目,付標改入,而當該郞廳,不可無警責之道,推考,何如?答曰,允。以上出備局謄錄
上在昌德宮。停常參·經筵。
未時,太白見於巳地。夜初,彗星微見於西方天際淡雲中,而形色尾迹,長及所在宿度,去極度數,不得測候。四更,流星出危星下,入坤方天際,狀如甁,尾長五六尺許,色光照地,有聲。
謝恩,禮曹佐郞李菂,成均博士趙錫周,實錄兼春秋尹德駿。下直,三和縣監李相仁。
答同副承旨趙持謙疏曰,省疏具悉。爾其勿辭,從速察職。
實錄廳郞廳,以摠裁官意啓曰,都廳堂上申晸,兼帶提學除授之後,久未肅謝,以致纂修之役,漸至遲延。再度承牌不進,辭疏亦已批下,而一向引避,其在事體,殊涉過當,卽爲牌招察任,何如?史事方急,而近因郞廳不齊,工役未免停滯,極爲可慮,都廳郞廳李畬,謄錄郞廳鄭推·黃欽·金弘禎·李德成·金洪福,竝皆罷職,依例令該曹口傳付軍職,兼春秋下批,冠帶常仕,而郞廳啓下後,不卽肅拜之人,竝令政院稟旨牌招,俾無曠仕之弊,何如?傳曰,允。政院啓曰,鞫廳罪人,旣已拿來,今當設鞫,兩司當爲進參,而大司諫柳尙運,時未肅拜,卽爲牌招,何如?傳曰,允。
謝恩,左副承旨任奎,大司諫柳尙運。
答慶尙監司權是經疏曰,省疏具悉。卿其依願往掃。
今二十三日引見時,傳曰,近日諸道驛路,率多虛疏。自前鞫廳罪人拿來都事,每至良才,有遲延之弊,今又如此,故良才察訪,旣已拿推,而畿驛中良才,尤爲虛疏矣。領議政金錫胄曰,京畿各驛,本來殘弊,驛馬之立待者,固多未備,而良才驛卒,頑惡最甚,從前使命往來之時,至有持馬避匿者,爲習可惡矣。且察訪之任,職位旣卑,又不擇人,故擧職者少,每事如此矣。閔鼎重曰,良才察訪,乃是文官之窠,而該曹每以典籍中久滯,則得爲三曹郞官者,苟充差遣,以爲用窠之地,故每每以老病疲苶之類,往莅其任,實無擧職之望。今番則必須爲之擇遣,俾有蘇殘祛弊之效,宜當矣。上曰,馬官之不職者,固非一二,而良才旣已現出,爲先擇送事,分付該曹。
領議政金壽恒所啓,工曹參判兪瑒,以老病之人,受由下鄕,上來未易,陳疏辭免云,而在外之人,不得陳疏,乃是近例,故政院不捧其疏。工曹雖是閑局,不宜一向曠職,兪瑒,姑爲改差,何如?上曰,依爲之。
戶曹判書尹堦所啓,年分覆審,事體重大,而敬差官巡歷之際,列邑旣多例往收穫之後,又憚行役,率多不入之邑,只憑文書,定其災實,年分之擧,只存虛名,而文書之磨勘,竝及歲末,收租頒布,自至春初,蠲役設賑,常有後時之歎,故今年敬差官加出之意,啓達蒙允矣。臺諫,以煩擾驚動爲慮,請寢成命,自上令該曹稟處爲敎,宜不敢復有所別議,下詢大臣。以上朝報缺同副承旨趙持謙疏曰,伏以,臣於日昨,忝擬參試官望,疾病缺恩資謬加,愧懼交極,徊徨蹙踖,寧被罪罰,不敢冒進矣。及至嚴敎缺不敢偃然退伏,趨詣闕外,封章仰籲,庶蒙天鑑俯燭,終爲缺不得不曳疾冒恥,入謝恩命,仍進試院,而反顧初心,慚汗沾背。不意新命,忽下於千萬夢寐之外,一倍惶殞,罔知措躬之所,而旣已承命掌試缺卽從諸試官之後,以出榜詣闕矣。伏聞昨日,臺臣,以試官牌不進,罷職傳旨,請推政院云,臣之悚慄,更加一層。其在應罷之中,不宜晏然復冒缺退出,恭竢嚴譴,召牌下臨,不得趨進,逋慢之罪,益無所逃。伏乞聖明,削臣職名,仍治臣違牌之罪,不勝幸甚。臣無任惶蹙隕越之至,謹昧死以聞。答曰,省疏具悉。爾其勿辭,從速察職。
上在昌德宮。停常參·經筵。
未時,太白見於巳地。夜一更,彗星微見於西方濁氣中。四更,流星出北斗星上,入艮方天際,尾長五六尺許,狀如針,色白。
有政。以李仁夏爲兵曹參判,崔援爲良才察訪,吳得天爲直講,金載顯爲執義,安烒爲正言,沈梓爲工曹參判。
漢城府啓曰,曾於壬子年三月,以本府員役每朔朔布,皆以屠肆贖木,僅成貌樣,一朔所出,十三牌,一牌所收,十二疋也,以此分給,每患不足矣。卽今屠肆,又爲停罷,自今朔,他無成形之路,在前屠肆罷時,自賑恤廳,有移給朔布之例,今亦不可無變通之道,令廟堂商量稟處事,入啓蒙允之後,自賑恤廳別爲上下,以爲分給之地矣。卽今屠肆又罷,本府員役朔布,他無出處,事勢悶迫,今亦依壬子年依,令廟堂稟處,何如?傳曰,允。以上備局謄錄
上在昌德宮。停常參·經筵。
夜初更,彗星微見於西方濁雲中。未時,太白見於巳地。
有政。以鄭善鳴爲典籍,許墀爲兵曹佐郞,李三錫爲掌令,具志禎爲戶曹正郞,李墪爲吏曹佐郞,南宮鈺爲右通禮,南九萬爲軍器寺提調,朴泰尙爲判決事,鄭勔爲奉常正。
禮曹啓曰,上年,因榻前定奪三名日各道所封方物,別單書入,而大殿封進冬至方物中,濟州牧使所封織毛馬粧一部,及兩大妃殿冬至方物全數姑減事,付標啓下,故今年正朝爲始,兩大妃殿方物及大殿弓帒筒箇等物,依近例以權減數封進矣,其在享上之禮,每因年凶,久未復舊,誠爲未安。今年冬至爲始,三名日方物物膳,依舊例復舊封進事,知委擧行,何如?傳曰,依前姑減,可也。以上禮曹謄錄
上在昌德宮。停常參·經筵。
夜一更,彗星微見於西方濁雲中。未時,太白見於巳地。
傳曰,推鞫姑爲停止,待拿來罪人入來後開坐事,下敎。以上義禁府謄錄
禮曹啓曰,以本曹三名日方物物膳,冬至爲始,復舊封進事草記,傳曰,依前姑減可也事,傳敎矣。自前方物姑減之時,兩大妃殿方物物膳,依例封進,大殿·中宮殿方物物膳姑減,而大殿各道所封弓帒筒箇,及濟州牧使所封弓帒筒箇·結弓獐皮·織毛馬粧等物,有恒式進封之事,今亦依此封進之意,分付,何如?傳曰,允。以上禮曹謄錄
上在昌德宮。停常參,只晝講。
夜五更,黑雲一道如氣,起自坤方,直指艮方,長竟天,度尺許,良久乃滅。
有政。以蘇斗山爲安州牧使,安健之爲禮曹佐郞,沈壽亮爲應敎,尹敬敎爲大司諫,金光瑨爲戶曹佐郞,吳道一爲修撰,李三碩爲司錄,金鎭龜爲獻納,徐宗泰爲奉敎。
政院啓曰,禁府郞廳,以委官意來言,今日朔祭受香,明日正日,三省推鞫,不得爲之云,敢啓。傳曰,知道。以上禁府謄錄郞廳康聖路校正。郞廳丁志復書。
上在昌德宮。停常參·經筵。
夜一更,電光,流星出句陳星下,入艮方天際,狀如拳,尾長四五尺許,色白。四更五更,雷光。夜一更,彗星所在,詳細看審,則若存若無,似是形體微微,且近太陽天際,又有濁氣,不得分明看候。
趙持謙,以實錄改修廳言啓曰,實錄撰修之役,一日爲急,而近來都廳郞廳,多有公故,未免苟簡。修撰吳道一,奉敎徐宗泰,昨日政授本職,時未肅謝,竝卽牌招,使之察任,何如?傳曰,允。
又啓曰,順川縣監金後彭先罷後推事,命下矣。臺諫,方以罷職不敍,論啓,故傳旨不得捧入之意,敢啓。傳曰,知道。
又啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
正言兪命一啓曰,臣以主第停役事,備陳論列,而一向揮斥,不賜允兪,臣不勝慨然之至。噫,殿下,以今日爲何等時耶?天災地異,若是洊疊,國計民憂,誠爲罔極,此則聖上夙夜驚惕,一以答天譴紓民力爲以,凡諸大小浮費之擧,宜皆一切停罷,而殿下,獨於主第一事,未免爲私意之所偏係,臣竊爲殿下惜之。且臺啓方張之日,則無論事之大小,卽爲停輟,以待臺論之了當,自是國體,而今則不然,一則論啓,一則董役,臺閣之言,不能有無於其間,是國家之置言官,卽一文具耳。殿下之輕臺閣蔑公議,莫此爲大,而事體之損傷,自臣身始,此無非如臣無似忝居臺席,誠未回天,言不見信之致。早宜自劾,以謝臣罪,而猶冀日月之明,庶幾開悟,一日二日,天聽猶漠,役所興作,晏然如前,臣何顔面,苟簡言地,以重聖上之過擧,而徒增臣身之罪戾哉?請命遞斥臣職。答曰,公主第宅,乍作乍輟,遷就累年,徒費地部之財,訖無落成之期,已涉支離,而矧今工役之完了,未滿數旬,則旋又中止,別無損益,故前後之啓,備悉如許曲折而已,元無厭迫之意,而無端引避,張皇說話,有若恐動者然,無非誠信未孚於臣僚之致,良用慚赧也。勿辭。
趙持謙啓曰,正言兪命一,再啓煩瀆,退待物論矣。答曰,知道。
兵曹判書南九萬疏曰,臣於昨日,冒死呼籲,實出肝膈之血懇,而忱誠淺薄,未達穹蒼,反承優批,益增非分,惶怖涕泣,不知所處。凡人之資材,不能皆備,朝廷用人,各隨其長,故不足爲滕薛大夫者,或可爲趙魏老,合置廊廟者,或不能任軍旅,勿論位之高下事之難易,唯取其才器之當否,此自古用人之常法。其在今日,或以其位次之久,或以其資級之近,進若魚貫,漫無識別,周流六部,遍歷內外,此實三代全才之所難能,而竝責於尋常一人之身,用人如此,安有實效?此今日國事所以日漸頹敗,莫可收拾者然,於其中臣之所叨,尤不近似,大不着題,必將傳笑四方,貽累國家,豈特於一身之不幸而已哉?昔王述,當晉國極衰之際,而然其辭官,必於不受,此非但王述,自能量己,成其進退之節,其時朝廷,亦能諒其誠意,不强其所不能故也。今則此義久廢,下無以辭而得遞,上無因辭而許遞,誠僞虛實,混爲一道,今日朝廷,反不如衰晉之時,豈不大可寒心哉?臣之駑劣,自知無一事可以報國者。以下缺伏乞聖明,更加諒察,亟命還收臣新授職名,千萬幸甚。答曰,省疏具悉卿懇。已諭予意於前批,卿何固辭乃爾。本兵重任,不容暫曠,安心勿辭,須速行公。以上燼餘
上在昌德宮。停常參,只晝講。
夜一更初,天氣淸明,衆星呈露,而彗星所在,詳審看候,則形體甚微,若存若亡,不得分明看候。
李玄錫啓曰,明日常參·經筵,取稟。傳曰,停。
宋奎濂啓曰,小臣三省推鞫進去。傳曰,知道。
趙持謙,以戶曹言啓曰,內醫院官員,以都提調意啓曰,江原道進上人蔘,以本道凶歉,道臣狀啓,特有半減之命,故今春應捧三十斤內,減其一半,而其所減十五斤,自戶曹推移,代充其數矣。此是一時變通之擧,一行缺傳曰,特爲限今年,仍令地部充數,可也事,命下矣。七字缺貢上納之事,各樣需用,皆貿於關西,時急所用,則亦貿於京中,而所貿蔘品,多不及於關東所産,故今年春等封進時,劃給本道所在奴婢貢木,依例貿易封進之意,入啓定奪後,本曹封進十五斤內,分半七斤八兩,令本道換貿封進矣。今秋等所封人蔘,亦依春等所在奴婢貢木換貿,竝與本道所封,一時封進之意,該道監司處,分付,何如?傳曰,允。
三省推鞫廳啓曰,罪人信良·莫男等,刑問二次,忍杖不服,請竝加刑。傳曰,依啓。
趙持謙,以成均館官員,以知館事意啓曰,本館典僕等,曾前屠肆販賣之外,又有魚物·佐飯兩廛入屬資生之規矣。近年以來,戶曹,奪給兩廛於市人處,故館奴婢,每有切迫呼訴之弊,而猶以屠肆爲專業,故賴此支過矣。今則屠禁極嚴,坊肆皆已撤罷,渠等生理,一朝斷絶,典僕數千餘口,遑遑急急,莫保朝夕,上無以應役,下無以糊口,啼飢奔走,景象慘然,如赤子之斷乳,將有渙散之形。當此飢饉之歲,若無朝家顧恤變通,則典僕一散,本館亦無以成形,國家數百年養士之地,到此地頭,誠極可慮。渠輩卽今情願,只在於魚物·佐飯兩廛中役設入屬,依他市人例應役,以爲資活之計,館奴婢與市人,均是國民,該曹·該署之偏護市人,不許變通,亦非公平之道。令平市署,魚物一廛,特爲許給於館人處,仍隷市籍,應役資生,俾無相爭之弊,何如?傳曰,令本署稟處。
三省推鞫廳啓曰,罪人信良·莫男等,刑問三次,忍杖不服,請竝加刑。傳曰,依啓。
傳于宋奎濂曰,三省推鞫,姑罷。
晝講入侍,知事呂聖齊,特進官具鎰,參贊官宋奎濂·趙持謙,侍讀官沈壽亮,檢討官南致熏,假注書柳龜徵,記事官徐宗泰·鄭齊泰。
上讀前受音一遍。壽亮,進講棫樸篇音釋一遍,又進講旱麓篇音釋一遍。上受讀兩詩一遍。壽亮曰,文王之德,至矣,故人心歸之,此言文王作人之德也。持謙曰,作人云者,文王之德,至矣,故爲文王民者,自然興起矣。壽亮曰,左右趨之者,非但左右之人也。人心趨向然後,天命歸之,此卽文王得天下之張本也。至濟濟辟王章,壽亮曰,祭禮,天子親祭,故以圭亞祼,宗伯攝行,此言髦士,卽宗伯也。且璋一片在內,故人心趨向之比也。至追琢其章章,壽亮曰,勉勉云者,言人君之德,純亦不已,故自爲綱紀四方也。聖齊曰,人心本善,而自暴自棄則爲惡,鼓舞作成則爲善矣,人君作成之道,可不勉哉?至旱麓首章,壽亮曰,旱麓,亦言文王之德也。致熏曰,非有意干祿也,自然有干祿之道也。上曰,如自求多福之意也。至第二章,壽亮曰,豈弟君子,則福祿自降,黃流之貴,不在瓦缶,而在於玉瓚,福祿之降,不在於小人,而亦在於善人也。持謙曰,非徒大文,註解亦詳言矣。至第三章,壽亮曰,鳶自然飛,魚自然躍,此非但興,亦有比意也。人自然變化者,亦如此也。致熏曰,鳶之飛,魚之躍,皆自然也。壽亮曰,此非他道也。人君,誠意正心,至於治國平天下者,皆躬行心得之道也。民在其中,自然遷善,而不知其君,使之爲善,此豈區區法令之所能爲哉?聖齊曰,此章意,見於中庸。上曰,然。中庸亦曰,鳶飛戾天,魚躍于淵,言其上下察也。聖齊曰,中庸言夫婦造端之道,此章言人君作人之道,參互二書而觀之,可知至理無窮之處矣。上曰,然。持謙曰,此言一事,中庸言萬理,大小各異也。聖齊曰,中庸言天地費隱之道也。壽亮曰,人君,躬行心得,自然化民,則其功效大矣,故曰,鳶飛魚躍,皆自然化民之意也。至四章,壽亮曰,此言祭以受福也。有其德然後,可以受福矣。上曰,然。壽亮曰,下文所謂神所勞矣者,亦此意也。聖齊曰,有豈弟之德,則自然受福矣。至五章六章,持謙曰,神所勞矣者,言德修之人則鬼神亦勞之,此天理之自然也。壽亮曰,此章,皆詠歌文王之德,而文王之德,可言者多矣,必曰豈弟君子,所謂豈弟者,樂易和平之意也。人君之心和平然後,下之人自然變化也。聖齊曰,上下各得其所然後,可以言和平之道也。壽亮曰,昨日臺批,有張皇恐動之敎,人臣告君,豈敢有恐動者哉?此則殿下,於和平之道,有所未至焉,故敢達矣。
講畢,聖齊進曰,近來日候不適,伏未審聖體,若何?臣待罪藥房,敢此問安。上曰,無事。聖齊又曰,兩慈殿氣候,亦安寧乎?上曰,安寧矣。
壽亮曰,今番監試會試隨從見捉擧子金瑾,似有奸狀,而渠亦有名楮云,似涉冤枉矣。率隨從冒入,則似當刑推,而以士爲名,發解赴擧者,與凡干罪人有異,何以處之?上曰,其無病色,而又多飾辭云,一次刑推,無害也。
持謙曰,小臣,平生汚闊,不識事理,千萬夢寐之外,以善賑,有加資之命,再度陳疏,請收成命,而竟未允許,今者又叨此職,一念愧懼,罔知爲喩。且小臣,有區區所懷,敢此仰達。近者自上驚動災異,屢遣近侍,別召儒臣,其於戒懼之道,可謂至矣。卽今大司憲李端夏,文學有餘,識見亦多,當此之時,召入朝端,與之論議國事,則必有所益矣。且朴泰輔之言,殊涉過當,而曾前三司出入之人,久未落點,其在事體,亦甚未安。泰輔,且有文才,此人若終不用,則端夏之心,尤不安矣。上曰,端夏處,累回諭,及授憲長,亦不許辭職之疏,雖有前嫌,終必上來矣。持謙曰,泰輔,爲先收用,則端夏,亦必安心,有上來之道矣。
持謙曰,穩城府使姜聖佐,除拜已久,尙未下去,二千里外,夫馬下人等,累朔留京,日氣漸寒,必有愁怨之弊,穩城府使姜聖佐,催促發送,何如?上曰,斯速辭朝事,分付該曹,可也。持謙曰,安州爲關西弊邑,而空官已久,新牧使蘇斗山,方在全羅道,上來未易,亦當有催促之擧矣。上曰,分付該曹,催促上來,使之斯速赴任,可也。持謙曰,金後彭,臺論,以劫奸有夫村女爲言,則罪重罰輕,自上旣已先罷後推,而以臣愚意,拿問定罪,似當矣。上曰,不知虛實,故爲推考矣。持謙曰,如此事,拿問似可,而不當以緘答,處之矣。
持謙曰,內醫院嶺東人蔘進上減半之數,以戶曹人蔘,推移備納事,命下矣。聖上爲民之心,孰不忻忭哉?小臣曾在高城郡時,淮陽府移轉米太,散給飢民矣。卽今嶺東近北風水之災,有甚諸道,而又値早霜,受糴之民,決難備納。且當初以乾糧分給,而今又徵捧,則必不無呼冤之弊,故監司狀啓,亦以蕩滌爲意,如此事,蕩滌,似當矣。
上曰,兵曹長官久曠,公務多滯,判書南九萬,疏批旣已再下,斯速牌招察任,可也。諸臣遂罷出。
侍讀官沈壽亮所啓,今番監試會試隨從現捉擧子,所當重治,以懲後弊,而其中金益重,以試紙見失之故,初被刑推,而旣名儒生,刑推不可不愼。金益重,果率入隨從,而潛授渠之試紙,以爲圖免之計,則雖被重刑,固無可惜,而第數百擧子,衆會於階上,呼名分給之際,易致紛擾,他人之隨從,代受其紙,亦不無其弊,則益重之事,實在疑信難明之中,若或無罪而受刑,則不但渠之冤枉,爲可矜也。臣以爲,人之自愛其名者,必以赴擧爲難矣。其所關係不細,臣意以爲,刑推缺寧失不經之義,而特施寬典,似爲得宜。檢討官南致熏曰,常時試所踏印紛踏之際,閪失試紙者,比比有之。伊日冒入之故,考閱擧子,則其所紛踏,必倍於常時,試紙見失,誠所不難,益重之率往隨從,旣無見捉之事,他人代受,亦非必無之理,而經施刑杖,似涉冤枉矣。上曰,益重事,慮其飾辭,已下刑推矣,玉堂所達如此,放送,可也。
參贊官趙持謙所啓,前修撰李后沆,向於一番人得志之時,嘗爲臺諫,絶不干豫時事,以此出補咸昌至殘之邑,更化之後,召拜玉堂矣。上年,以前任咸昌時,還上虛錄之事,拿囚徒配,數月後蒙放,而還上虛錄被罪之類,曾有歲抄時,勿爲擧論定奪,故累經大赦,不得入於歲抄文書,方在廢痼之中,而當此三司乏人之時,不得備擬矣。守令之爲虛錄者,雖甚爲非,其中亦不無差別,或有爲其解由拘礙,欺罔朝廷者,或有强迫於民情,不覺陷於罪戾而犯之者。臣詳知后沆之爲人,拙直無他,必不至於故爲身計,欺罔朝廷,如此者,別爲收敍,置之三司之列,似當矣。上曰,特爲敍用,可也。
又所啓,臣見江原監司宋昌狀啓,以橫城聖廟位版字劃磨滅處,不爲改造之罪,縣監裵璛,請罷,而其狀啓中,又以官庫如洗,軍器不修爲言。橫城,以武班差送,專爲軍政,而其不修擧,殊甚可駭。且其官庫如洗,事係貪汚,不可罷職而止,令本道査覈,論罪,何如?聖齊曰,臣未見監司狀啓,而伏聞承旨所達,誠可寒心。橫城,兼守御把摠,乃是臣之所管,而遠邑之事,不能聞知矣。裵璛之不修軍器,至於如此,則不可不各別處置,而璛以他事,方在拿囚中,令本道査覈啓聞,可矣。上曰,依爲之。
又所啓,臣纔自嶺東任所還,故敢陳本郡事矣。臣曾以嶺東西察訪,兼敎養官,訓誨士子之意陳達,得蒙採施。臣在高城任所時,以此先試,多有願學之志,而鄕校素無物力,無以備諸生齋糧,且値凶歲,官儲亦乏,不得供饋,以此,初則勸課講讀,旋又中輟。以關東言之,如江陵·春川等邑,則鄕校·書院,物力頗饒,故諸生得以聚會居接,故其中多有業文詞中科第者,而如高城等邑,則以無養士之資,故不得相聚肄業,成就其才,誠爲可惜矣。高城鄕校奴婢,只有數三名,殘弊莫甚,而校奴一名,娶楡岾寺婢,生産五六名,山寺奴婢,有無不關,而鄕校則無此,則無以成樣矣。前年,江陵鄕校·書院典僕,娶驛婢所生,以驪陽府院君閔維重所啓,不爲屬驛,而許給於鄕校·書院,則今此楡岾奴婢與驛奴婢,尤有異焉,此則劃給鄕校,以爲士子支供之地,宜當。上曰,分付該院,可也。
又所啓,高城鄕校,本無田畓,無以供養士子,故士子不能相聚講讀,文風之不振,職由於此。逆臣台瑞田畓,在於通川地方,爲通川屯田,而通川鄕校之疲弊,亦與高城鄕校一樣云,台瑞籍沒田畓,分半劃給於通川·高城兩邑鄕校,以爲養士之地,何如?上曰,分付該道,可也。
又所啓,事係御供,宜不敢仰陳,而高城郡銀口魚進上,自五月爲始,至于八九月,而銀口魚,不得以罟網捉取,擧一境之民,多採楸根於深山,擣碎投于江水以取之。嶺東當夏,素多雨水,故水漲則不能得魚,一巡不得則至於三四巡,或至十巡之多,而一巡之役,動過三日,正當農節,動民廢農。今夏則以凶荒之故,進上得蒙權減,而此役爲一邑從前莫大之弊矣。三陟·江陵等邑,則銀口魚多産,而且以網子捉取,得魚甚易,高城民情,皆願以江陵·三陟進上魚物中,多産於高城,而稀貴於彼者,加定於本郡,而本郡進上銀口魚,則分定江陵·三陟等邑,此則宜令本道,問彼此便否而處之,係是民願之切迫,故敢此陳達矣。上曰,兩處相換,則民弊似減,分付本道,可也。
又所啓,高城進上黃大口尾數亦多,而黃大口,出於六鎭,非本郡所産,故每於進上時,監營下人,防納而倍受其價。且圓鰒亦是高城進上,而高城所産生鰒,皆體小,不得爲圓鰒,故或貿易於京市,或防納於營下,民弊莫甚,不可無變通之道,而凡上供之物,宜以土産封進,黃大口則以本郡所産乾大口封進,圓鰒亦以生鰒代納爲當,亦問于江原監司而處之,何如?上曰,分付于本道處之,可也。
持平權持啓曰,刑曹罪人朴永海,成獄已久,罪犯狼藉,頃年適緣大霈,幸逭刑章矣。今者其元隻,更呈備局及法曹,當有究問之擧,獄事復張,事狀益著,論其罪犯,係是綱常,則固當窮覈得情,正名定罪,決不可以曾前倖免之故,儱侗科斷,經施徧配之律。請還收罪人朴永海絶島定配之命,更加窮覈,按法處斷。本府以監試會試罷榜事,累日論列,而兪音尙閟,臣不勝駭惑之至。大凡科場事體,至嚴且重,少有苟簡之事,則或罷場或罷榜,不得仍存者,所以杜後弊嚴國體也。殿下,雖以明有受敎爲批,續續罷場爲慮,而其冒入之中,亦有見漏者,則擧子之有罪者,已不能盡罪也。且夫科場不嚴,爲近來痼弊,而諉以重難,苟且仍存,則士習漸至偸薄,防禁日益解弛,而日後之濫雜,將無所不至,今日之慮,正在於此,而罷場·罷榜之弊,有不暇論矣。況伊日擧子之有識者,恥其場屋之如此,不製而出者有,及至終場,又有不入試圍者,而終不罷場,至於出榜,此豈國家取士公正之道乎?此科終不革罷,則科擧之法,其將自此大壞,其所關係,顧不重哉?請勿留難,亟命罷榜。答曰,亟停勿煩。
獻納金鎭龜啓曰,請明安公主第宅營造之役,亟命停止。請兩南敬差官勿爲加送。措辭見上藩臣事體,凡有大小變,劃卽馳啓,固是職責之當然。況此上變文書,機關甚重,尤宜無論事之虛實,一邊馳啓,一邊密察,以待朝家處分,而前全羅監司申翼相,只以一封書札,私議於大臣,而略無臨機制變之事,此雖出於倉卒疏漏之致,其有乖於藩臣之體,莫此爲大。若諉以疏漏之失,而只施罷職之罰,則非但國體不嚴,且係日後之弊,今日拿問之請,實非過當之論。請前全羅監司申翼相拿問定罪。遂安郡守徐瑱,身有重累,性且奸猾,不得齒於人類久矣。曾爲五衛將及御營將官時,管下之人,皆以爲恥,多不投刺,其爲人之素唾鄙,擧此可知。從前縣邑之除,已極猥越,逮授本職之後,物情尤駭。請遂安郡守徐瑱削去仕版。答曰,不允。徐瑱,罷職。
宋奎濂啓曰,遂安郡守徐瑱罷職事,命下矣。臺諫方以削去仕版論啓,罷職傳旨,不得捧之之意,敢啓。傳曰,知道。
副修撰朴致道疏曰,伏以,臣草野舂愚,猥蒙拔擢,前後忝竊,俱是分外,人非鬼責,理宜交集。痘疾之餘,兩目昏翳,杜門屛伏,甘以病廢,而乃者朝廷,過垂省錄,一年之餘,名阽臺省者屢矣,居常惶隕,若無所容。不意今日,經幄淸華之任,又及於至愚極陋之臣,臣聞命驚悸,背汗成漿。仍竊伏念,經幄之官,匪比諸僚,必須學識足以備顧問,詞華足以贊絲綸,然後方可居是職而無愧也。目今季世,人物渺然,人望之稱是職者,雖難其人,而亦豈如臣輩所可冒居者哉?臣生長鄕曲,矇學寡聞,粗解擧業,遂竊科第,旣忝臺閣,又叨經幄,濫被恩私,一至於此,自顧無似,人謂斯何?聖化方新,周行肅淸,而顧於邇列從班,容臣攀附,不卽斥去,已是可恥之甚,而臣若迫於分義,冒昧趨命,公議之誚,尙不可恤,則是於經幄之間,從他笑罵者矣。豈不重貽聖明之羞乎?伏乞聖慈,天地父母,諒臣惶蹙之私情,察臣病廢之實狀,亟許鐫改臣新授職名,則公議幸甚,微分幸甚。臣無任戰兢屛營之至,謹昧死以聞。答曰,省疏具悉。爾其勿辭,從速上來察職。以上燼餘
上在昌德宮。停常參·經筵。
自巳時至未時,日暈。夜一更,彗星所在,不得看候,而槪近日連夜測候,天氣淸明,衆星呈露,幾至消滅,不得分明看候矣。今則日光漸明,自是以後,必無更見之理。三更,流星出五軍星下,入巽方天際。
宋奎濂啓曰,小臣三省推鞫進去,下直。傳曰,知道。
任弘望啓曰,備邊司郞廳來言,今日賓廳坐起日次,而領議政,三省推鞫進去,左議政,有身病,賓廳開坐,不得爲之云矣,敢啓。傳曰,知道。
宋奎濂啓曰,以義禁府,裵䎘,旣無可罪之事,不可等待元普決末事粘目,傳曰,裵䎘前罪未究竟之前,又因本道狀啓,更以官庫如洗,軍器不修兩件事,方有査問之擧,故昨日判付中,未決末前,有難放釋云者,指謂此事,元非待元普等結末之意也,本付回啓,何如是相左耶?該房承旨察啓事,命下矣。昨日裵䎘兩件事,令本道査覈之命,則禁府未及聞知,故判付內辭意,全未覺察,誤認以待元普等事結末,有此回啓相左之事,而臣待罪該房,觸事生疏,亦未能致察,矇然捧入,不勝惶恐。此公事,還爲出給,竝以裵䎘仍囚事,分付本府之意,敢啓。傳曰,知道。
三省推鞫廳啓曰,信良·莫男等,刑問四次,忍杖不服,請竝加刑。傳曰,依啓。
傳于宋奎濂曰,三省推鞫,姑罷。
執義金載顯,持平權持啓曰,持平李東郁,除拜已久,以兩司不齊之故,尙未署經矣。卽今行大司憲李端夏,掌令李三錫·權懹,皆在外,只有執義臣載顯,持平臣持,未得備三員,而自前或有如此之時,則有啓請署經之規,今亦依此例,開坐署經之意,敢啓。答曰,知道。
獻納金鎭龜啓曰,臣於再昨肅謝後,因同僚引避,連金後彭罷職不敍之啓,而前聞搢紳間相傳之言,則後彭所劫奸,本娼女,而以被其夫之詬辱矣,道臣,置於下考云。臣意謂,後彭所爲,雖甚麤悖,與劫奸良女有間,只依前連啓,而有罷推之敎矣。卽聞昨日筵臣,以後彭罪名甚重,臺啓擬律太輕,不可不拿問之意,陳達云,前啓擬律失當,而臣旣連啓,則不可仍冒。請命遞斥臣職。答曰,勿辭,退待物論。
李玄錫啓曰,明日常參·經筵,取稟。傳曰,只晝講。
正言兪命一啓曰,無狀小臣,濫蒙鴻私,前後忝叨,殆將半載,而空疏譾劣,無所知識,未嘗進一言論一事,以少塞其職責,癏曠之罪,亦已多矣。今者主第營造之擧,適當遇災驚懼之日,請停之論,在所不已,故經旬爭執,冀回天聽,而兪音尙靳,興作不輟,是臺閣方張之論,不足爲有無於今日也。事體之損傷,無大於此,此臣所以不得不自劾者,而誠意淺薄,文辭短拙,不能有槪於聖心,至以張皇恐動,誠信未孚等語爲敎,臣於此,惶隕震駴,不知置身之所也。不意召牌,及於縮伏竢罪之中,臣固當含恩畏義,趨走承命之不暇,而素患胸脅之痛,挾感猝劇,昏仆不省,竟未祗赴,逋慢之誅,無所逃矣。且卽聞昨日筵臣,以金後彭,罪重律輕,不可拿問之意,陳達云,臣之擬律失當之失,亦所難免,決不可一刻仍冒於職次。請命遞斥臣職。答曰,勿辭,退待物論。
執義金載顯,持平權持·李東郁啓曰,刑曹罪人朴永海事,成獄旣久,罪犯狼藉,頃年適緣大霈,倖逭刑章矣。今者其元隻,方呈備局及法曹,更有究問之擧,獄事復張,事狀益著,論其罪犯,事係綱常,則固當窮覈得情,正名定罪,決不可以曾前倖免之故,儱侗科斷徑施編配之律。請還收罪人朴永海絶島定配之命,更加嚴覈,按法處置。本府以今番監試會試罷榜事,累日論列矣,兪音尙閟,臣等不勝駭惑之至。大凡科場事體,至嚴且重,少有苟簡之事,則或罷場或罷榜,不得仍存者,所以杜後弊嚴國試也。殿下,雖以明有受敎爲批,續續罷場爲慮,而其冒入之中,亦有見漏者,則擧子之有罪者,已不能盡罪也。且夫科場不嚴,爲近來痼弊,而諉以重難,苟且仍存,則士習漸至偸薄,防禁日益解弛,日後之濫雜,將無所不至,今日之慮,正在於此,而罷場,罷榜之弊,有不暇論矣。況伊日擧子之有識者,恥其場屋之如此,多有不製而出者,及至終場,又有不入試圍者,而終不罷場,至於出榜,此豈國家取士公正之道乎?此科終不革罷,則科擧之法,其將自此大壞,其所關係,顧不重哉?請勿留難,亟命罷榜。答曰,毋庸强聒。
大司諫尹敬敎,正言安烒啓曰,請明安公主第宅營造之役,亟命停止。本院,以諸道敬差官勿爲加數差送事,有所論啓,而自上令該曹稟處,故姑爲停啓矣,頃日筵中,以兩南二道各四人差送事,定奪矣。凡敬差官之覆審,其於詳察災實,元無所益,而廚傳之外,書員輩之賂給於敬差官下人,罔有紀極。如此災歲,則曾前例送之敬差官,亦宜不送,今雖不得不循例差送,亦何至加數發送乎?該曹之意,雖在於審虛實恤民隱,而如臣等在臺閣者,亦慮朝廷以田結之欠縮爲患,爲此別樣擧措,而況遐方之民,豈知朝廷之德意,而不爲之驚劫騷動乎?反覆思惟,終不如依前差送之爲愈,請兩南敬差官勿爲加送。藩臣事體,凡有大小事變,劃卽馳啓,固是職責之當然。況此上變文書,機關甚重,尤宜無論事之虛實,一邊馳啓,一邊密察,以待朝廷處分,而前全羅監司申翼相,只以一封書札,私議於大臣,而略無臨機制變之事,此雖出於倉卒疏漏之致,其有乖於藩臣之體,莫此爲大。若以疏漏之失,而只施罷職之罰,則非但國體不嚴,且係日後之弊,臣等今日之請,實非過當之論。請前全羅監司申翼相拿問定罪。遂安郡守徐瑱,身有重累,性且奸猾,不得齒於人類,久矣。曾爲五衛將及御營將官時,管下之人,皆以爲恥,多不投刺,其爲人之所唾鄙,據此可知。從前縣邑之除,已極猥越,逮授本職之後,物情尤駭,不可罷職而止。請遂安郡守徐瑱削去仕版。竝引嫌而退。律名輕重,初非大段之事,泛傳前啓,尤無可避之嫌,聖批旣非嚴峻,則別無難安之嫌,而旣違召牌,在例當遞,請獻納金鎭龜出仕,正言兪命一遞差。答曰,不允。處置事,依啓。
宋奎濂啓曰,都摠府郞廳來言,闕內各處軍兵等,夜巡檢云矣,敢啓。傳曰,知道。
左議政閔鼎重箚子,伏以,狗馬賤疾,幸蒙垂哀於止慈之下,而螻蟻微懇,猶未獲命於從欲之天,情勢所迫,不得不更煩籲呼。臣之未赴堂會,今過兩旬,帶職廢事,已非所安,而所患之症,一向危惙,有時中氣斷續,悶然有將絶之候,此臣平生痼疾,人所共知,衰敗之餘,猝劇如此,苟不倍加調護,難望醫治。況復重任未解,憂懼交中,藥物未易爲力,職事又亂其心,如線一息,或至一朝奄忽,則縱被聖慈,貽恨於臣,亦已無及於救。伏乞聖上,特賜矜憐,亟遞臣職,俾得安意調治,以延殘喘。臣無任哀祈懇惻之至。取進止。答曰,省箚具悉卿懇。卿之宿患,尙此沈綿,慮念之懷,曷有其已?從容調息,則神明所扶,庶有勿藥之喜,卿其安心勿辭,臥閤論道,以副予望。仍傳曰,遣史官傳諭,遣御醫看病。
趙持謙,以宣惠廳言啓曰,今年農事,又値凶歉,各樣貢物,諸司進排物種,一依上年賑恤廳啓下定奪,仍爲權減,而京畿日次月令供上,各司貢物,及營官需·使客支供等米,亦爲仍前權減之意,敢啓。傳曰,知道。以上燼餘日記
上在昌德宮。停常參·經筵。
卯時,有霧氣。辰時,日有重暈,暈內有左珥,外暈上有背,色內赤外靑。夜一更,天氣淸明,而彗星幾至消滅,月光漸明,終不得看候。一更二更,電光。三更,流星出參星下,入艮方天際,狀如拳,尾長三四尺許,色白,電光。四更,電光。五更,電光,有霧氣。
下直,南虞候李萬夏。
李玄錫啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,取稟。傳曰,明日爲之。
任弘望啓曰,備邊司郞廳來言,今日雖非賓廳日次,有稟定事,來會賓廳云矣,敢啓。傳曰,引見。
以備忘記,傳于李玄錫曰,史官五員待命,騎馬十五匹立之。
任弘望啓曰,史官五員待命事,命下矣。史官不備,宣傳官四員代送之意,敢啓。傳曰,知道。
趙持謙啓曰,大司諫尹敬敎,卽以金後彭事處置乖當,詣臺引避,而司諫申懹,獻納金鎭龜,正言安烒,皆聯名於後彭請罷之啓,故今方來避云。今日鞫廳之坐,諫院無進參之員,政官卽爲牌招開政,正言一員未差,代以在京無故人差出,以爲參鞫之地,何如?傳曰,允。
任奎啓曰,當日爲政事,命下矣。臣奎,吏批進去而廳中,只有臣趙持謙,兵批無進參之員,何以爲之?敢稟。傳曰,吏兵批兼進。
有政。
吏批,判書李敏敍·參判李翊相進,參議朴世采在外,左承旨任奎進。
兵批,判書南九萬進,參判未差,參議李東老進,參知申琓進,左承旨任奎進。
吏批,以沈思泓爲正言,李玄紀爲兵曹正郞,金萬吉爲兵曹佐郞,崔逸爲兵曹參判,魚震翼爲禮曹參議,申命羲爲順川縣監,權纘爲鎭川縣監,牟世茂爲幽谷察訪,黃鑌爲橫城縣監,李溭爲兵曹佐郞。趙錫周單付典籍。
兵批,以柳尙運爲同知,李秀彦爲僉知,黃震文爲內禁衛將,李之經爲五衛將,鄭琳爲武兼,金百祿爲武兼。李仁夏單付副護軍,趙亨期付副司直,兪命一·朴泰輔付副司果。金允基爲豐川監牧官。前縣監申應華·前萬戶韓後仁,今加折衡。
兵批啓曰,管理使軍官前縣監申應華,以監造黑角弓一千張,禁軍前萬戶敎鍊官韓後信,以監造環刀三千柄等事,因本曹啓目,有加資之命,而此兩人,雖已資窮,俱未經準職,何以爲之?敢稟。傳曰,竝特爲加資。
兵批啓曰,長津柵別將嚴承馥,呈于政廳曰,矣母今年幾七十,又有宿疾而矣身以無兄弟獨子,不得造次離側,千里赴任,情理罔極云。雖是邊將,親年七十,獨子無兄弟者,朝家許遞,曾有定奪,依例改差,何如?傳曰,允。
政院啓曰,右承旨李玄錫,今日不爲仕進,殊甚非矣。當此多事之時,不可曠職,卽爲牌招察任,何如?傳曰,允。
傳于宋奎濂曰,今日引見相値,三省推鞫,姑停。
傳曰,今日晝講,停。
宋奎濂,以義禁府言啓曰,都事李徵龜,身病方重,久不供仕,當此鞫獄方張之日,不可等待其差復,姑爲改差其代,令該曹口傳差出,何如?傳曰,允。
又啓曰,正言沈思泓,卽爲牌招,進參鞫廳,何如?傳曰,允。
宋奎濂,以義禁府郞廳,以鞫廳諸大臣意啓曰,問事郞廳金萬吉,寒疾方苦,勢難察任,改差,其代,以成均館司成尹世紀差下,何如?傳曰,允。
傳曰,大臣·備局堂上引見。
傳曰,推鞫姑罷。
大司諫尹敬敎啓曰,前順川縣監金後彭所犯,果是劫奸村女,則其罪不但罷推而止,筵臣至以此陳達,同僚至以此引避矣。臣旣不知其間事實,且已停論,故臣意初不知其大段,而處置之際,請出同僚,後彭之罪,亦不更請拿問矣。今日筵中大臣,以後彭罪重律輕仰達,而請爲拿問,臣之不卽據法請罪,已失論事之體,倉卒之間,未及自列於榻前,矇然退出,臣之昏繆不職之狀,節節無據,決不可抗顔於臺席。請命遞斥臣職。答曰,勿辭。
趙持謙啓曰,大司諫尹敬敎,再啓煩瀆,退待物論矣,敢啓。傳曰,知道。
司諫申懹啓曰,臣曾以主第營作不輟事,約與同僚,聯名自劾,而身病猝劇,不能詣臺,略陳所懷於丐兌之章,冀其感悟聖心,而誠意淺薄,空言無補,曠諫之責,固已難逃矣。繼而伏見同僚引避之批,則有以張皇恐動等語爲敎,臣尤不勝惶霣之至。今日之固請停役者,只欲殿下,應災以實,從諫以誠而已,夫豈有敢爲激論,恐動君父之意?而殿下,不諒本情,反下未安之敎,是區區之言,非徒不能回天,適足以增殿下之過擧也。臣於伊時,雖不得與同僚偕避,初旣約與聯名,又有疏陳之事,則臣之罪戾,與同僚少無異同矣。且同僚,頃以金後彭罷職不敍事,送簡於臣,而臣於病伏昏潰之中,不能深停擬律,泛以謹悉書送矣。旋因筵臣陳白,同僚旣爲引避,今日又聞大臣,以後彭罪重律輕,請爲拿問,當初擬律太輕之失,臣實有所難免。臣久欲自列,而狗馬之疾,一向沈苦,今始扶曳來避,所失尤大。請命遞斥臣職。
獻納金鎭龜啓曰,金後彭事,臣於昨日避辭中,略陳連啓事狀,以竢遞斥,而處置請出,出於意外,不得不承召復出矣。卽聞大臣,以後彭罪重律輕,陳達請拿,而長官又以不卽據法請罪,處置請出,同僚引避退待,臣之不可仍冒之狀,到此益著,何可一刻晏然?請命遞斥臣職。
正言安烒啓曰,昨日同僚,以前順川縣監金後彭劫奸事,因筵臣陳達,引避退待,而臣才自鄕入來,未知其間事實。與長官相議,則同僚之因傳前啓,與當初發論之人有異,處置請出,且金後彭論罪之啓,前已停止,故不爲更請拿問矣。卽問今日筵中大臣,以金後彭之罪重律輕仰達,而請爲拿問云,臣之不能據法請罪,大失臺閣論事之體,至此著矣。長官旣以此引避,而昏謬不職之失,在臣尤大,何敢一刻晏然乎?請命遞斥臣職。答曰,勿辭。
趙持謙啓曰,司諫申懹,獻納金鎭龜,正言安烒,再啓煩瀆,退待物論矣,敢啓。傳曰,知道。
吏曹口傳政事,以沈徵爲義禁府都事。
行知中樞府事李尙眞箚曰,伏以臣,鞫獄方張之日,爲人子者,宜不敢言病,而頃因臣暴疾,冒陳竢罪之章,反承溫批,至蒙醫藥之賜,臣之得免於死,延至今日者,莫非聖恩之所被,臣誠感激于中,無以仰報,而第臣衰杇已極,乍有觸傷,輒至沈綿,今此所患,亦復支離,進退作苦,非止一再,以至食飮頓減,元氣萎蕭,牀席之間,轉側猶艱,而卽聞罪人已拿,鞫坐當開,臣以應參之人,決無自力致身之望,罪戾增重,惶懼彌深,席藁私罪,恭俟譴何。伏乞聖明,亟削臣職,仍治臣罪,幸甚。取進止。答曰,省疏具悉卿懇。身有疾恙,未參鞫獄,有何所傷?卿其安心勿待罪,從容善攝。仍傳曰,遣史官傳諭。
全羅監司李師命疏曰,伏以臣父墳,在京畿砥平地,頃在夏間,伏蒙恩暇,往掃塋域,幽明感激,只有殞結而已。今臣,猥膺藩臬之命,辭陛在近,而顧以砥平,非直路所過,不敢徑自往省,千里數年之行,將不得一展而去,在臣情理,當復如何?況握節上塚,古人所榮,而前後諸臣,竝蒙恩許,且由砥平出天安,比果川直路,不過迂回百餘里。伏乞聖慈,俯諒臣至情所在,特許往省迂路,不勝幸甚。答曰,省疏具悉。卿其依所願往省。
同日巳時,上御熙政堂。大臣·備局堂上引見。領議政金壽恒,右議政金錫胄,禮曹判書南龍翼,左參贊呂聖齊,江華留守趙師錫,知中樞府事申汝哲,刑曹判書金德遠,戶曹判書尹堦,行副護軍李翊,兵曹判書南九萬,光男君金益勳,左副承旨任弘望,大司諫尹敬敎,執義金載顯,應敎沈壽亮,記事官尹之翊,假注書申命元,記注館缺記事官徐宗泰入侍。領議政金壽恒進伏曰,近來連有霧氣,日候不佳,伏未審聖體,若何?上曰,無事。壽恒曰,兩慈殿氣候亦何如?上曰,安寧。壽恒曰,今年農事,酷被風水之災,霜降且早,五穀俱不成熟,姑未見外方狀啓,故意謂南方,則霜降必晩於他道矣。連見狀啓,則去二十二日霜降,內外通同云,田穀旣皆失稔,而晩穀又如是不實,連歲凶歉,公私赤立,前頭之憂,何可盡達?上曰,連年缺餘,至於今年,則種種災害,不一而足,民事罔極,不知攸爲也。壽恒曰,欲賑飢民,則旣無接濟之資,欲蠲民役,則又無推移之道,卽今急務,唯當十分節減,凡干裁省,一依上年例爲之事,宣惠廳旣已啓事矣。凡日用酬應小小節目,必以節省爲務,則雖有一分之贏餘,此乃惠及於民者也。上曰,唯。壽恒曰,災傷事目,必須趁早頒布,然後外方,有擧行之事矣。敬差官,雖加數差遣,固難遍審災實,而文書磨勘,則可無後時之患,故今年敬差官加送之擧,臣等亦以爲可矣。因臺啓未停,發送漸遲,殊涉可慮無寧,勿爲加數,只依前例差送,以爲趁早覆審之地,似當矣。上曰,臺啓尙且爭執,大臣又爲陳達,依前例差送,似可矣。壽恒曰,湖南幅員之大,雖不及於嶺南,而非他道之比矣。亦依嶺南例,敬差官一員,加送,何如?上曰,湖南,依嶺南例,左右道,分送敬差官,可也。壽恒曰,頃以津船加設事下敎,而又因工曹啓辭,有更令廟堂稟處之命矣。他處津渡則臣等未及詳知,而楊花渡及孔巖兩津,皆自京城往江都之路也。孔巖則有津船五隻,楊花渡則前有二隻,而今將加設一隻云。兩處津渡,人家皆在越邊,故津船在於越邊,脫有事變,不無倉卒狼狽之患。楊花渡之上,有所謂奄之山,此邊多有村落,此是過涉要路,而自前不置津船,今若設置津船五隻於此,則似爲便好,楊花渡則雖不加置一隻,無妨矣。且造船之材,工曹啓請,欲用各衙門材木,而各衙門,亦無船材可合之木,忠淸道安眠串風落木,擇其可合船材者,取用似當矣。金錫胄曰,陽川爲邑,素疲弊,不能斗護津夫,故津夫鮮少,不能看護船隻,理所然也。奄之山則人家皆在此邊,若於此處,設置津船,則守護似便,材木則以安眼串風落松爲之,似好矣。上曰,似爲便當設置奄之山,津渡船材,則以安眼串風落木移給,可也。出擧行條錫胄曰,頃因榻前陳達,平安兵使李仁夏,移拜禁軍別將矣。自上特拜兵曹參判,本兵參判,爲任甚重,非如閑漫職務之比,禁軍別將之任,亦甚緊重,若拜工·刑參判等職,則可兼別將,而實職初拜之日,卽拜本兵參判,似爲過重矣。壽恒曰,兵曹參判,自前或以武臣爲之,以地望言之,則李仁夏,非爲不可,而實職初頭,直拜兵曹,似爲過重,且禁軍別將之任,比前尤緊,姑遞兵曹,似好矣。上曰,然則兵曹參判,姑爲遞差,可也。壽恒曰,前者全州威鳳山城設築時,以其地形絶險,若有事變,則全州眞殿,移安於城中事定奪矣。厥後仍道臣馳啓,又言威鳳形勢以下缺趙師錫曰,頃日入侍時,以三處墩臺加築事,旣已定奪矣。退與廟堂相議,則謂以日晷漸短,工役未易,必費了多日,然後可以完畢,計其役糧,則其數少不下四五百石,而雇軍價布,亦甚不貲,當此軍餉蕩渴之時,許多所入物力,亦不可不慮,姑先浮石,待明春興役,似爲便當。且卽今墩臺方築之處,地形不便,若從高處,設爲兩墩,則距浦邊稍近,若從低處,只設一墩,則形勢,與前所築左右兩墩,相去均適,又與浦邊,不甚相遠,最爲便好,而第其處多阻洳,築土數丈,然後乃可築墩,故工役浩多,此亦可觀地形,商度物力如何爲之,則當以本府軍兵,隨便調度,趁此未凍前,先爲築土,待開春始役,何如?錫胄曰,不必加設西墩,築土於阻洳之處,合設一墩,則實爲便當,以本府軍兵調用則爲當矣。上曰,築墩處,更爲詳察形勢,趁未凍前,先爲開其土,待明春興役,可也。擧行條師錫曰,今年年事,又未免凶荒,各邑移轉之穀,恐不得一時準捧,此甚可慮,而然民間事勢,若難懲捧,則雖剝膚槌髓,無可奈何。設有備納之處,列邑殫於輸送,必欲捧留,道臣亦曲從其願,啓聞,逐歲爲常,至有數年仍留,而不納於本所者,事之寒心,莫此爲甚。若元無所捧則已,旣有所捧,則何可留置本邑,而輸納於江都乎?今後則列邑移轉還捧之穀,一一趁冬前輸納於本所,勿許捧留事,自備局嚴飭知委,如有不爲擧行者,摘發科罪,永爲定式施行,切勿撓改,何如?壽恒曰,近緣凶歉,急於賑救,不得不分給,而此是軍餉,何可年年捧留,不爲輸納乎?趙師錫之言,是矣。今年年事如此,各邑許多移轉之穀,準捧雖或未易,若其所捧者,則無論多少,使之卽爲輸納,不爲擧行者,從重科罪,宜當矣。上曰,此後則江都移轉穀,切勿捧留,隨其所納,使之輸送江都事,嚴飭知委,可也。擧行條師錫曰,本府軍餉元數,雜穀竝十五萬餘石矣,卽今則米不過六萬石,竝計雜穀,僅可爲十萬石矣。摠而言之,則雖十五萬石,未足爲裕,而餘存之穀,或有過十年,不得改色者,如此陳久之穀,雖多,亦奚用哉?必須限年改色,然後可無陳腐之患,而三年太數,七年太緩,若令五年之內,一度改色,則庫儲之米,旣無年久紅腐之弊,移轉之邑,亦免頻數輸納之苦,而句管堂上,不爲入侍,下詢於大臣,追與句管堂上商確,定其改色年限,以爲遵行之地,何如?壽恒曰,近年每因凶歉,連歲分給移轉,雖不定限,自可推移改色,而若以常年言之,則不可無定限之規矣。金錫胄曰,限年改色,用舊蓄新,實合事宜,依此施行則好矣。上曰,五年一次,知委改色,可也。擧行條師錫曰,近以年凶,久廢組鍊,小臣待罪本府,亦有月矣,而尙未見軍容之如何。今年年事,又爲失稔,此時聚會軍兵,似爲重難,而若於農歇之後,聚會境內軍兵,或爲組鍊,或爲點閱軍裝,未知,何如。金壽恒曰,江華幅員,不過四五十里,聚其境內之軍,點閱軍兵,未爲不可也。上曰,農歇之後,點閱軍裝,可也。擧行條上曰,頃以曝曬事,送中使于江都,仍使點視牧場,則非但馬疋,比前瘦瘠,且驅出驅入之際,甚爲不順,不能如前整齊云,申飭牧場事,更爲分付,可也。擧行條南龍翼曰,曾前主上卽祚之後,胎峯例卽改封,而近來連値凶荒,久未擧行,上年秋,先王胎峯,纔已改封,事甚未安矣。當宁胎峯,趁今秋改封,何如?金錫胄曰,年年遷退,事極未安,似當趁卽改封矣。上曰,年事如此,姑待明年改封,可也。擧行條呂聖齊曰,近因連歲凶荒,山城合操,久未擧行,今年農事又如此,合操勢難設行,而自前不得合爲組鍊,則例遣從事官·別將,巡歷所屬各邑,點視軍裝,守禦使缺往山城,聚集廣州軍兵,試才施賞,今亦依此爲之乎?軍政重大,下詢于大臣,豫爲定奪,以爲擧行之地,何如?金壽恒曰,久廢合操,軍政不無疏虞之患,當依此行之,似無不可矣。上曰,依爲之。擧行條聖齊曰,山城軍餉,年年移轉,連値凶荒,不得收納,捧留各邑者,其數甚多,卽今留儲雜物,竝不過二萬餘石,其在待變之道,疏虞莫甚。今年農事雖如此,軍餉之穀,不可不捧,今後則勿爲捧留於各邑,使之准數收捧,直爲輸納於山城之意,各別分付嚴飭,何如?上曰,依爲之。擧行條金德遠曰,近以牛疫熾盛之故,自上有各別痛禁之敎,而又因大臣陳達,自捕盜廳捉送犯禁者非一,其正犯則,勿論公私賤,皆全家定配,隨從及許接家主,則依律文徒配,而隨從家主中,或有良人,或有公私賤,賤口徒配之類,固當依法徵贖,而當此禁令申嚴之初,許令收贖,不無弛禁之慮,稟報于備局,則備局,以勿爲徵贖題送,而但賤口徵贖,旣是常法,則不可不定奪於榻前,故敢此仍達。金壽恒曰,以常法言之,則誠如刑官之言,而當此申嚴禁令之日,徑開徵贖之路,則法令必至解弛,似難撓改,而正犯則無論良賤,皆用全家之律,第慮區別首從之際,或有未能精審之弊,自該曹,果能善爲分別定罪,則隨從之類,私賤則依法例徵贖,恐無不可矣。金錫胄曰,犯禁者,必有首從,査覈之際,明別其首從,則分良賤,用以常律,亦似無妨矣。上曰,申飭之初,如是犯禁,殊甚痛駭,而定配者旣多,不無紛擾之弊,此後如有犯禁者,則自刑曹,明査其首從,分良賤,依常律施行,可也。金德遠曰,草溪鄭哥山所掘塚處,發遣郞官摘奸事,旣已定奪矣,依推考敬差例送之,似當矣。上曰,依爲之。德遠曰,以輿地勝覽潛賣於倭國事,頃因筵臣所達,有査出重處之命,故戊申·己酉兩年,別差李浚漢等,今方囚禁鉤覈矣。曾在先朝,故相臣李浣,石硫黃欲爲措備,稟定於朝家,令商賈輩締結倭商,自壬寅至丙午,有潛相買賣之擧,而其潛商之倭人,至戊申年,始乃現發於彼國,至被誅戮籍沒之罪,信使啓聞中所謂僞船,果是壬癸年潛商之倭也。其書冊,果得於其籍沒之時,則買得書冊,似在於硫黃潛商之日,其後戊·己年,別差之稱冤,不無所據,故硫黃賣買時商賈,査出推問,則皆已身故,只有李應祥·金德生兩人,而應祥則以爲,使其奴茂盛,往來買賣而已,渠身元無一番往來買賣之事,德生則以爲,甲辰·乙巳兩年,僞船來泊於加德熊川之時,收合各人物貨,自東萊次知輸送而已,渠則元不往來於船所云云。設令或有買賣之事,平問之下,必不吐實,如欲請刑,則又無指的當推之人,下詢于大臣而處之,何如?壽恒曰,若無憑據覈實之端,則亦難一向囚禁矣。錫胄曰,曾在壬寅·癸卯年間,以國中硫黃絶乏,自朝家分付商賈,有貿易硫黃之事,其時京商金應祥及其奴茂盛,往來買賣,其後丙午年,則金謹行·朴命吉等,又爲主管貿來,而此人等,除李應祥·金德生外,皆已作故矣。卽今倭人,雖以曾在戊申年間僞船潛商時,得此書冊云,而倭情狡詐,此言亦何可信也?若多給價物,則雖此時,亦必有潛賣者,而第此戊申別差,則實無可問之端矣。壬寅·丙午之潛商者,彼中發覺,在於戊申,故謂之得於戊申,而本國則欲治戊申倭館之別差,豈不誤乎?上曰,事在旣往,姑無査出之路,被囚譯官等,竝皆放送,可也。擧行條尹堦曰,災傷事目,不可不趁速磨鍊,而等待秋成,欲觀災實而爲之矣。今則西成望斷,八路同然,給災之政,固宜詳審,或以爲,當此凶歲,不給分數災,固非恤民之政云。或以爲,從前雖給分災,實惠未及於民,徒貽虛實相蒙之弊,不如不給云,而臣意則初頭雖不給災,若或終至於許給,則寧給於事目頒布時,俾無紛紜之事,宜當,下詢於大臣,何如?壽恒曰,田政最難得實,而至於分數給災,尤難精覈其虛實,不過爲猾吏土豪,用奸罔利之資,而結數大縮,民未蒙實惠,以此從前,雖値凶歉如庚戌年,而亦不許給分災矣。結數雖縮,民蒙實惠,則他不可計較,而外方守令,鮮有盡心於民事,徒事虛文,終無實惠,誠可寒心。然上年旣給分災,今年各道災害,又非一二,而若不許給分災,則民情必多落莫,似不得不許給,而各別詳覈給災之意,申飭,似當矣。金錫胄曰,分數給災,雖曰虛實易蒙,而今値如此凶歉,朝家無給災之事,則民情必爲落莫矣。上曰,依上年例,給分數災,可也。擧行條尹堦曰,頃因禮曹判書南龍翼所啓,畫員料五遞兒,今方磨鍊,而畫員與寫字官有異,當此大無,加設五遞兒,似非緊急之事,姑待後日更議,何如?龍翼曰,圖畫署乃禮曹所屬,故頃日敢有所達矣。蓋畫員二十員內,料遞兒只是十員,渠輩晝夜役役,不得暫時休息,而糊口無策,所見可矜。料遞兒雖不可復設,若有別樣勸奬之道,則似好矣。金壽恒曰,畫雖小技,不可無激勸之道,而今年則異於常年,料遞兒則似難猝然加設矣。上曰,姑勿擧行,可也。尹堦曰,訓局砲保·兒弱·逃故減布,代以本曹實地木二百六十同,移送訓局事,曾已定奪,而本曹實地,木元數無多,今若皆以實地木移送,則前頭無以繼用,以下地木充送,何如?訓鍊大將申汝哲曰,此砲保木,乃軍兵衣資也。雖以實地木送之,木品亦不如本色,而如以下地木送之,則軍情必以爲怨,此甚可悶矣。上曰,實地木及下地木,參酌移送,而下地木則各別擇送,可也。擧行條金壽恒曰,上年江原道進上人蔘,以各道年凶之故,因道臣狀啓,特有減半之命,故今春等人蔘應納三十斤內十五斤,令戶曹代充其數,就其十五斤內一半,則題給奴婢貢木,令本道備納,一半則以戶曹所儲人蔘,移送內局,以爲繼用之地,今年進上人蔘,又有仍令地部充數之敎,秋等所捧,則令本道依定數封進,春等三十斤內十五斤,令戶曹依上年例,推移代充之意,分付,何如?上曰,依爲之。擧行條金壽恒曰,戶曹亦多有人蔘進排之事矣,所用人蔘者,皆戶曹所進也。藥材中人蔘·牛黃,每有不足之弊,故常時若不儲置,則至臘藥時,每有別樣貿易之擧,至於牛黃,則一巡貿易,必至四五十部,通計其價本,則厥數不貲,然而御藥所供,豈可爲此而有不足之事乎?然而此等稀貴之材,或有節省之道,則似好矣。上曰,然矣。汝哲曰,近來以勅使時所用鵰羽事,外方連有陳弊者,而蓋此事,元非公然徵責外方者也。監·兵·水營與各邑,有牙兵官砲手,故以此類使之捉得,上納之本意也。曾前則外方,常時豫爲捉置可用者,勅使牌文出來後,自軍器寺依例發關分定,則各自監封,趁期上送,以爲無弊,責應於北使求請矣。近來則外方,必稱不得捕捉,而收合價物,砲手輩,只以官下人,成陳省定送之故,其人上來京中,與京主人等,貿得於京市,而市上此物,甚爲稀貴,一羽之價,多至數三疋之正木,此實由於外方,不爲直納之弊,他無變通之道矣。近間外方,多有以木,欲爲代納於本寺者,故臣欲矯其弊,招集本寺貢物人等,鵰羽一介,以軍木一疋式折定,捧上於外方,豫先上下,以爲渠等措備,臨時納上之意,再三分付,則以一疋軍木,決難貿納云云,故至今不得變通矣。頃日城中富民四五人,呈狀于本寺,以一疋軍木,願爲防納云,而事係新創,此未知將來之無弊,故敢此仰達,下詢于大臣而變通,何如?金壽恒曰,外方有所納於京中,則必有其弊,鵰羽自列邑貿得之際,其價倍蓰,而上納之際,又有點退阻搪之弊,頃見忠淸道弊瘼狀啓,則民情願以一疋之木,備納於本寺,以爲貿用之地云,依此變通之意,旣已覆啓分付矣。任弘望曰,各邑每使砲手,責出鵰羽,故渠輩收合價物,貿易以納,而此價元無出處,今若以價木捧之,則價木亦必有點退之患,如不獲已,則以錢文捧之,何如?尹敬敎曰,臣待罪湖西時見之,則當勅使之時,所用鵰羽,猝然分定於各邑,故不得已收合價物,貿納於京中,此甚巨弊也。若以價木,直送軍器寺,則其價木,亦必有點退之患,以錢文捧之,似可矣。金壽恒曰,錢價亦有時高低,似難永爲定式矣。上曰,依此變通,而其價則姑以木疋捧之,可也。擧行條南九萬曰,水原與南漢,一體待秋試才事,旣有成命矣,今月內擧行乎?姑待秋收,來月間爲之乎?敢稟。上曰,今月內擧行,可也。擧行條九萬曰,此等入格之類,直赴殿試乎?會試乎?以常例言,則似當赴於式年,而今番春堂臺入格,旣命付於秋科矣,南漢·江都入格之類,當付於何科乎?上曰,付於今慶科,亦無妨耶。九萬曰,此等入格,付於秋科,則元榜旣有定數,各岐直赴者,必多奪取他人之榜次矣。金錫胄曰,此似重難矣。上曰,春塘臺入格人外,勿爲許赴今科,可也。九萬曰,近來人心,日益巧詐,冒屬於忠義者,陳疏甚多,上年冬間,有以此陳疏者,自備局回啓矣。使之依疏辭,査出澄汰,今年四月,自兵曹又爲定奪,請以蔭官中有忠義解事者二人,差出郞廳,屬之忠勳府,與兵曹通議,使之同掌査事矣。到今尙無擧行之事,如此等事,每當凶歲,以搔撓爲慮,而不得擧行者多矣。然旣有成命之後,不可無端廢置,故敢此仰稟矣。金壽恒曰,外方閑丁,太半隱漏於冒屬忠義之中,趁速査出,誠不可已,此與歲抄搜括有異,恐不必以凶年而停止矣。金錫胄曰,臣待罪本兵時,以此事旣已定奪矣。兵曹郞官稍爲解事者,不得久任其職,故欲以蔭官解事者擇定矣。臣於其時,卽爲遞職本兵,尙不擧行云矣。上曰,如定奪,斯速擧行,而郞廳,自兵曹差出,可也,擧行條九萬曰,臣於肅謝後,考見本曹所儲,則自前流來封不動木,只三百同,而卽今行用木,則僅一百餘同,且其木,亦非本曹所捧,乃是自戶曹移給下地木,故木品甚爲麤劣,各司一朔例下,將至四五十同,而皆不肯受,此外又有三房木二十餘同,而雖盡出此木,一月朔下,太半不足。頃者本曹所納木,以錢木參半來納事,有定奪分付,故當初木一疋,代納錢七錢矣。錢價漸歇,故漸次加數,今則一兩代捧,而卽今市價,則本木一疋,將至一兩三四錢云,從前一疋,代以七錢,所納之錢,今竝以一兩計用,則本曹之所失已多,而比之市價,亦縮三四錢,故雖欲上下於朔下,而受之者亦不肯,故從前所捧錢,皆爲無用之物矣。卽今本曹所儲木,匱渴如此,推移無路,新番布來納間,竝以自戶曹來下地木出給,而如不願受,則以錢文一兩計給,何如?金壽恒曰,本兵形勢,誠爲可慮,且各司下人輩所受料布,其品太劣,則必有呼冤之端,而事勢至此,他無推移之路,未及新捧之前,姑宜以見在之木,分給矣。金錫胄曰,或以錢文,或以木疋,從自願給之,則似或無妨矣。上曰,姑以時在木及錢文,從願給之,可也。出擧條九萬曰,本曹所捧之木,以錢文參半捧之者,蓋欲錢文之通行於京外,而各邑之收捧於民間者,乃是木疋也。各邑色吏,以本邑木,持來京中,換錢以納,或京中之人,代納錢文,而往捧木疋於本邑,此爲中間規利之資,而亦無益於行錢之事,且錢價之高下無常,欲一從市價,漸次加捧,則外方之人,亦必疑怪而爲怨矣。惠不及於民,而公家之所失不貲,且其難便之端如此,今後則竝以本木來納事,更爲分付各邑,何如?金壽恒曰,此言誠然矣。金錫胄曰,錢木參半之規,本欲錢木之通行,而自京換錢,只爲奸細輩牟利之資,誠爲無據矣。上曰,此後則錢文勿捧,可也。擧行條九萬曰,頃者朝家,欲除兒弱·逃故錢布之弊,收捧成冊於八道,當初分付時,雖未嘗有永減之令,而外方軍民,則自以爲可得永許蕩減矣。自朝家一年減除之後,國計蕩渴,不得每年許減,逃故之類及兒弱十歲以上,竝爲還徵,故中外之民,大失所望,皆以朝家爲罔民,而凡命令之下,皆將不信矣。臣意兒弱所納之布,朝家每欲充償,決非可繼之道,初欲蕩減而還爲徵捧,亦是失信之大者,其勢不可不嚴飭各邑,卽爲充定其代矣。凡歲抄之以年凶停止,雖曰恤民,而逃故所徵之布,則未嘗減除,以此言之,年凶民困之時,尤宜代定,故臣曾爲御史時,亦以此事,仰達於先朝矣。今臣待罪本兵,目見事勢如此,欲請朝廷,使外方趁卽代定,而伏聞驪陽府院君閔維重,在本兵時,曾以此事,稟定事目,凡各衙門役歇投屬之類,使之盡爲括定,而事目旣頒之後,各軍門續續啓請,使之勿侵其所屬,且其事目中,吏曹留曹書吏,亦許充定,而吏曹用度,不爲區處,故此等處,亦有窒礙而難行者,以此其時事目雖嚴,終不施行。臣聞非特京中各衙門,有投屬之人,外方營門及州縣,皆有私屬,不知其幾許。聞羅州一邑,以匠人稱名者,至於二千人云,而卽今兵曹軍案兒弱·逃故之當爲代定者,通八道僅一萬五千名矣。搜括京衙門及外方營門州縣私屬之類,一倂充定,則豈有不得代定之理乎?但旣使括定之後,又自各衙門,如前續續啓請,使之勿侵,則外方雖有可得之良丁,仍以解體,末乃終不成。今若更取前日所定節目,自廟堂更爲講定,申明外方,使之定限充定,而命令旣下之後,設或有一二難便處,限畢充定間,更勿如前撓改,似當矣。金壽恒曰,兵判所陳之言,誠然矣。各衙門所屬諸般員役,固多托名閑遊者,而各有設立之意,亦不可全數革罷,必先詳査其元額內外,然後方可區別定役,故頃自備局,收捧成冊於各衙門,且爲分付各道,使之査出其境內各衙門所屬之類,成冊上送,以爲憑考彼此,査考虛實之地矣。九萬曰,凡事自有體統,外方事,自當責之於州縣,而州縣之不能者,監司論罪,監司之不能者,廟堂論罪而已。今自廟堂,收捧成冊,欲自廟堂區處,則外方未必以實成冊,旣捧成冊之後,則又難懸斷其虛實。臣意,今定事目中,只爲拈出不可革罷之類,區別使之勿侵,而其餘則勿論多寡,都付州縣,使之畢充其定數,而更無從中掣肘之事,則州縣無可推諉,事必着實矣。上曰,兵曹更與廟堂講定節目,限充定間勿爲續續撓改,可也。擧行條金錫胄曰,逃故未充定之數,若令該邑充定,則萬無不得閑丁之理,所謂餘丁,則盡爲移送於兵曹,似好矣。九萬曰,臣以不才,猥蒙洪造,前後履歷,無非踰分,卽今所帶,尤極隕越,且禁衛大將,乃是本兵例兼云,將兵之任,豈可人人而所可堪乎?上曰,禁衛,本兵例兼,而卿才允合,安心勿辭。金錫胄曰,先王行狀,曾於庚申夏間,有令臣改撰之命,蓋鑴旣罪死,不可仍用其文字,且其所製,有若史家紀事之規,雖非關係於先王懿行者,亦爲收載其事,隱然有竝寓褒貶之意,凶人情狀,殊可惡也。臣於頃年,職務倥傯,未得餘隙,且臣曾製誌文,似不可以一人,苟簡疊製,則揆以事體,本當歸之於主文之人,而方有實錄改修之役,亦無餘暇。且聞實錄,冬間當畢云,先朝行狀,不可不趁此製出,曾經主文之人,似當製進矣。金壽恒曰,行狀·誌文,例爲載錄實錄末端,實錄印出之役,似當於歲前完畢,行狀不可不趁速撰進矣。上曰,令兵判製進,可也。擧行條金益勳曰,御營馬兵,一番五十名,而文數不足,開城府卜馬軍,有自願升爲馬兵者,以此補充一番,此後如有自願之人,從其願升補馬兵,何如?上曰,依爲之。
大司諫尹敬敎所啓,請明安公主第宅營造之役,亟命停止。請前全羅監司申翼相,拿問定罪。請遂安郡守徐瑱,削去仕版。啓辭見上上曰,勿煩。
執義金載顯所啓,請還收定配罪人朴永海,絶島定配之命,更加嚴覈,按法處置。請今番監試會試,亟命罷榜。措辭見上上曰,亟停勿煩。
南龍翼曰,生進放榜,定於今初六日,而臺啓方張,似難擧行。且停啓遲速,姑未可豫度,亦難前期擇日矣。上曰,此則然矣,終始不可罷榜之意,更爲言之,可也。金壽恒曰,監試放榜之後,文武科次第設行,此蓋通行之規,而近因臺啓,監試參榜者,鄕儒則下去者頗多,守令之欲赴大科者,亦多上來,而秋事方急,事多可悶矣。上曰,以退行之意,姑爲分付,宜當矣。且旣有受敎,未知其爲必可爭之事也。龍翼曰,然則文武科會試及考講,次次退行之意,敢啓。上曰,知道。金壽恒曰,監試二所冒入儒生等,竝皆遲晩,而其中二人不服,故該曹請刑允下矣。金益重則因筵臣陳達,放送云云,金瑾則以入格考講儒生,其日應爲入場,而旣受試紙,且無隨從現捉之事,乃以獨爲隱伏,形跡殊常,現捉囚禁,此則似不無可恕之道,而金益重則情跡殊涉可疑,不加詳覈,直爲放釋,未知其如何也。金錫胄曰,似聞伊日儒生輩,立於臺上,介介自納試紙,則此非紛擾之處,而失其名紙云者,似甚可疑矣。金德遠曰,當初分給名紙之時,儒生十餘人,先爲下階,告于試官曰,廷中有一儒生,以其雨具,裹身隱伏云,故現捉之後,渠則自稱患瘧取汗云,而其情跡殊涉可疑,故捉送於有司。益重則其試紙,在於分給之中,而渠身在於數外,數百儒生,別立於階上,呼名分給一時,有何紛沓之事,而以試紙見失,爲執言者,明有隱情,故亦爲一體捉囚。今若放釋益重,而只罪金瑾,則似涉不當矣。沈壽亮曰,此時人心巧詐,益重之事,安保其萬無奸狀,而旣是參榜之人,則元非闌入者也。偶失試紙,亦或有理,故以寧失不經之義,仰達矣。金壽恒曰,若以寧失不經之義言之,則金瑾之罪,比益重似輕矣。上曰,旣放之後,更爲刑推,國體似爲顚倒,金益重·金瑾,一體放送,可也。任弘望曰,金益重·金瑾等,因儒臣寧失不經之義,至蒙放送,而其爲情迹,終有所可疑,旣放之後,雖不可更爲刑推,而決不可全釋,擬以次律,似當矣。金壽恒曰,承旨之言,果爲合宜矣。上曰,金益重·金瑾等,竝徒配,可也。擧行條金壽恒曰,順川金後彭擬律失當事,臺諫亦已避嫌矣。劫奸乃是一罪,後彭之劫奸有夫村女,果是實狀,則不可罷職而止,金後彭,拿問定罪,似當矣。上曰,金後彭,拿問定罪,可也。擧行條金壽恒曰,鞫廳罪人朴明善招辭內,渠有一好馬,全羅左水使盧銓,欲送其妾於本家,而不得所騎以退,兵船一隻,換置其馬云。銓,身爲閫帥,以兵船私買馬疋之狀,旣已現發於罪人之招,事極可駭。不可置之,拿問定罪,何如?上曰,拿問定罪,可也。擧行條九萬曰,臣以北道人收用事,有所陳疏矣。伏見備局回啓判付,甚爲明白,可以慰悅遠人,甚爲多幸。然此公事,非出於朝報者也,渠輩必難知之,其判付,分付政院,使之出於朝報,何如?上曰,依爲之。遂罷出。
任弘望,以都摠府言啓曰,都摠管金萬基,缺惠民署月講,坐起之意,敢啓。傳曰,知道。以上燼餘日記
上在昌德宮。停常參·經筵。
自昧爽至卯時,有霧氣。辰時巳時,日暈。未時,太白見於巳時。夜自一更至五更,電光。夜一更初,天氣淸明,而彗星幾至消滅,月光漸明,終不得看候。
有政。吏批,以李仁夏爲右尹,朴泰輔爲直講。裵舞和單付校檢,四館秋別遷,柳世賓單付奉常副奉事,姜世輔單付兼養賢直長。金光瑨爲兼春秋。
兵批,以閔鏞爲全羅左水使,閔暹·李佖·李翊爲副摠管,李景豪爲長津柵召募別將,李信立·元永吉·吳以武缺韓後信爲副護軍。
吏批,判書李敏敍進,參判李翊相進,參議朴世采在外,左承旨任奎進。兵批,判書南九萬進,參判崔逸進。缺
獻納金鎭龜啓曰,金後彭之事,大臣,旣以罪重律輕,陳達請拿,則臣之不可仍冒之狀,於此益著,詣臺自引,只竢遞斥,而處置請出,又出意外,臣誠悶蹙,不知攸處,嚴畏分義,不得就職矣。卽者同僚,處置乖當,見非大臣,引避退待,臣以當遞不遞之官,何敢一刻復冒言地?請命遞斥臣職。答曰,勿辭。
趙持謙啓曰,獻納金鎭龜,再啓煩瀆,退待物論矣。傳曰,知道。
正言沈思泓啓曰,請明安公主第宅營造之役,亟命停止。請前全羅監司申翼相,拿問定罪。請遂安郡守徐瑱,削去仕版。措辭竝見上大司諫尹敬敎,司諫申懹,獻納金鎭龜,正言安烒,以避辭見上竝引嫌而退。村婦·娼女,旣未詳知,初不請拿,意在愼重,榻前倉卒,尤無可嫌,主第仍役,將復力爭,書送謹悉,未見其失,循例連啓,處置請出,揆以臺體,俱無失當。請大司諫尹敬敎,司諫申懹,獻納金鎭龜,正言安烒,竝命出仕。答曰,不允。處置事,依啓。
李玄錫啓曰,今日常參·經筵,取稟。傳曰,停。
傳曰,鞫廳大臣以下,引見。
趙持謙,以吏曹言啓曰,新除受晉州牧使李壽徵呈狀內,老母今年七十二歲,素抱疾病之中,宿患添劇,衰敗日甚,起居須人,決無將往之勢,依法典啓聞處置之意,累次呈狀,而以待差,將往赴任事,題退矣。今又呈狀,以爲母病一向加重,情理切迫,速爲處置云。親年已過七十,病勢如此,則不可强令赴任,而本州素是厭避之地,不可循例改差,晉州牧使李壽徵,罷黜,何如?傳曰,允。
趙持謙,以吏曹言啓曰,公洪監司尹嘉績,以林川郡守韓濙·沃川郡守曺殿周·鎭岑縣監金是鉉,受由上去,久不還官,催促下送事馳啓矣。林川·沃川兩邑,則方在京中,催促發送,而金是鉉,則家在咸興,老父病重,則其在秋事方殷之日,不可等待其父病差愈後還任,鎭岑縣監金是鉉,改差,何如?傳曰,允。
趙持謙,以御營廳言啓曰,本廳左部右司屬慶尙道五哨軍兵,來十月二十五日京中逢點,十一月初一日與前司軍兵當爲替代立番,趁期調送事,本道監·兵使,依前知會之意,敢啓。傳曰,知道。
趙持謙,以吏曹言啓曰,以大司諫南九萬上疏,備邊司覆啓內,咸鏡一道,係是王迹肇基之地,朝家所以待之者,宜有優異之典,以京絶遠,進取無階,終身淪滅者滔滔,皆是誠極可惜。令該曹,毋論文武,苟有可用之才,則勿復如前礙阻,且取考前後監·兵使薦單,抄擇調用,仍令道臣,勿論文武儒生,以道內有名稱者,每年薦聞事,亦爲稟旨,定式施行事允下矣。揀擇調用等事,臣曹自當奉行,而至於每年薦聞事,則人數太多,則有難盡爲調用,終歸於無實,從前每式年,有本道薦進二人之規,此則通三年,只爲二人,似爲略少。自今令本道監司,逐年採取道內公論,以才行卓異者,每薦二人,以爲隨才調用之地,武士薦進調用事,令該曹稟處,何如?傳曰,允。
任弘望啓曰,全羅左水使盧銓拿來事,命下矣。監·兵·水使拿推之代,自本院直爲稟政,乃是受敎,政官卽爲牌招開政,何如?傳曰,允。
任弘望啓曰,全羅左水使盧銓拿來事,命下矣。依例新水使交代後,拿來之意,敢啓。傳曰,知道。
任弘望,以義禁府言啓曰,全羅左水使盧銓·前順川縣監金後彭等拿問定罪事,命下矣。盧銓·金後彭,時在各其任所,依前例府都事羅將,發拿拏來,何如?傳曰,允。
洪萬容啓曰,假注書柳龜徵,自昨身病猝重,不得察任,改差,他假注書差出,何如?傳曰,允。
以兪命雄爲假注書。
趙持謙啓曰,大司諫尹敬敎,再啓煩瀆,退待物論矣。傳曰,知道。
政院啓曰,大司諫尹敬敎,司諫申懹,正言安烒,牌招不進矣。傳曰,知道。
政院啓曰,今日鞫廳開坐之後,正言沈思泓,引避出去,諫院因以全數避嫌,無他進參之員,何以爲之?敢稟。傳曰,旣無牌招進參之員,所問之事亦不多,仍爲之。
右議政金錫胄箚曰,伏以臣於昨日,衣着稍厚,終夕束帶,流汗遍體,深夜罷出之時,旋覺汗氣已止,而微寒薄人矣。曉來梳櫛,欲赴闕廷,以隨監鞫大臣之後,而頭疼作暈,肢體縮束,似是感傷之初症,方欲啜茶求解,未得起身進參,目今國事日艱,鞫獄且急,而身居鼎揆,偃息爲罪,臣於此,尤不勝惶悚危蹙,冒死自列。伏乞聖明,亟治臣罪,以重國體,以安私分云云。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
執義金載顯,持平權持·李東郁啓曰,請還收罪人朴永海,絶島定配之命,更加嚴覈,按法處斷。請監試會試亟命罷榜。措辭見上答曰,毋庸瀆擾。
正言沈思泓啓曰,臣之今日處置同僚也,取見同僚前後避辭,則獻納金鎭龜引避措語中,金後彭所奸人,本是娼女,搢紳間相傳云,前日之連啓,蓋以此也。臣意亦以爲,若果娼女,則不卽請拿,似非失當,玆以請出同僚,傳啓之後,進詣鞫廳,則大臣皆以爲,村婦·娼女,雖或有間,旣曰劫奸,則罷推之罰,果爲失當,臣之請出,大違論事之體云。臣之淺見昏謬,見非大臣,臣處置乖當之失,章章著矣。才入臺閣,先事瀆擾,臣之罪戾,至此尤大,決不可一刻仍冒。請命遞斥臣職。答曰,勿辭。
趙持謙啓曰,正言沈思泓,再啓煩瀆,退待物論矣。傳曰,知道。
行大司憲李端夏疏曰,伏以臣,叨被恩召,適値國有事之時,不敢退伏,行到一日程,宿患添傷重發,不得前進,冒陳辭疏,冀蒙矜許矣。伏見京畿監司傳諭批旨,令臣勿辭調理,上來察職,臣進退狼狽,罔知攸措。臣於拜疏之後,移住山寺,靜處調攝,已至屢日,而病勢有加無減,日至沈劇,若復栖遑道路,則必至顚隕性命,而臣又伏聞司饔院奉事崔愼應旨陳疏,語及臣事,謂曾從學於臣缺臣身,以斥臣者爲誣云,臺閣公共之論,旣以言者爲直截缺恩,憤臣敗辱,欲爲之發明,此豈爲公言也?臣自被醜詆以缺相交者,雖其言出於臣情外,顧臣一生,種種無狀缺被斥退,則自是天道人事之所不免,故臣但受以爲缺世議安靖,而殘命獲畢於畎畝而已。今愼,隔闊之中缺事,奮其私意,有此狂妄之言,臣聞來不勝寒心,臣續聞缺第就拿,中外驚憂不定,而臣有此大不安事,設令賤疾,稍可以自力,亦何敢復首東路也?臣不得不扶曳病驅,寸寸退去,爲待盡田廬缺伏乞聖明,亟遞臣職,仍治臣中路逋命之罪云云。答曰,省疏具悉卿懇。已悉予意於前批,卿何固辭至此哉?矧今鞫獄方張,此時長官之任,不可久曠,卿其安心勿辭,從速上來察職。以上燼餘日記
上在昌德宮。停常參·經筵。
自昧爽至辰時,有霧氣。自巳時至申時,日暈。夜一更初,雲氣蔽天,且無月光,彗星所在,不得看候。夜一更,黑雲一道如氣,起自乾方,橫過月上,直指巽方,長竟天,廣尺許,良久乃滅。二更,電光。自初更至五更,雷動電光,雨雹,狀如小豆。
有政。
吏批啓曰,諫院長官,今當差出,而擬望之人乏少,承旨竝擬,何如?傳曰,允。又啓曰,晉州牧使,今當差出,而擬望之人乏少,守令中有聲績人,竝擬,何如?傳曰,允。
吏批,以尹敬敎爲左承旨,申琓爲左副承旨,趙持謙爲大司諫,金構爲正言,沈轍爲鎭岑縣監,成虎烈爲衿川縣監,柳星昌爲遂安郡守,沈攸爲司諫,李善源爲晉州牧使,李后沆爲副修撰,鄭濟先爲慶尙左道災傷敬差官,南弼星爲全羅左道災傷敬差官。李商雨·吳碩夏單付校書著作,魚瑞龍單付校書正字。任在爲三嘉縣監,鄭勔爲獻納,金萬吉爲正言。
兵批,以閔涵爲兼司僕將,李松老爲蝟島僉使。尹敬敎·申懹·李元成·鄭文度付副護軍,任奎付副司直,安烒付副司果。
傳于李玄錫曰,遞差臺諫之代,今日政差出。
正言金構啓曰,臣以空疎譾劣,無所肖似,釋褐未幾,驟玷淸班,揣分量己,恒切愧懼,頃忝憲職之日,以儕友間戲謔之言,重速臺參,此雖謂之一時相親之意,而旣以詬罵爲案,播諸聽聞,則其爲羞恥,亦已甚矣。方將刺舌念愆,冀補前非,不意玆者,新命又降,驚惶隕越,措躬無所,揆以分義,唯當感激洪私,奔走供職之不暇,而顧臣情迹,決無冒沒承當,復忝言地之理。且伏聞諫官箚中,論劉起漢事,斥憲臣不能力爭之失,臣以當初停論之人,且有所不敢晏然者,而頃日臺諫,又以主第停論,見非物議,引避見遞,臣於其時,方在呈告之中,雖不得與同僚,簡問相通,私室酬酢,亦言其一向相持之未安,而旣停之論,今又重發於本院,臣之前後做錯,固非一端,以此以彼,俱不可一刻仍冒。請命遞斥臣職。答曰,勿辭。
執義金載顯,持平權持·李東郁啓曰,刑曹罪人朴永海事,成獄旣久,罪犯狼籍,頃年適緣大霈,幸逭刑章矣。今者其元隻,更呈備局及法曹,方有究問之擧,獄事復張,事狀益著,論其罪犯,係是綱常,則固當窮竅得情,正名定罪,決不可以曾前倖免之故,儱侗科斷,經施偏配之律。請還收罪人朴永海絶島定配之命,更加嚴覈,按法處置。本府,以今番監試會試罷榜事,累日論列,而兪音尙閟,臣等不勝駭惑之至。大凡科場事體,至嚴且重,少有苟簡之事,則或罷場或罷榜,不得仍存者,所以杜後弊嚴國試也。殿下,雖以明有受敎爲批,續續罷場爲慮,而其冒入之中,亦有見漏者,則擧子之有罪者,已不能盡罪也。且夫科場不嚴,爲近來痼弊,而諉以重難,苟且仍存,則士習漸至偸薄,防禁日益解弛,而日後之濫雜,將無所不至,今日之慮,正在於此,而罷場罷榜之弊,有不可論矣。況伊日擧子之有識者,恥其場屋之如此,多有不製而出者,及至終場,又有不入試圍者,而終不罷場,至於出榜,此豈國家取士公共之論乎?此科終不革罷,則科擧之法,其將自此大壞,其所關係,豈不重且大哉?請勿留難亟命罷榜。目今天災孔慘,歲事大殺,頃日地部,請諸道敬差官多數發送者,蓋爲驗覈災實,所關亦重,而朝廷尙以貽弊爲慮,爭論停發矣。玆者伏聞內需司,以諸宮田畓打量事,多送差官於各道云,臣等竊爲聖明,惜此擧措也。夫差官之弊,可勝言哉?無識之類,籍王人之勢,苟利於官家,則白奪窮氓,貽怨國家,有不顧也,小忤於渠意,則侵侮守宰,搆誣生事,無不至也。雖豐年常歲,猶不宜爲此宮庄之地,不念外方之弊,任令此輩縱橫,旁午於州縣之間,況今萬姓遑遑,大命近止之日乎?請內需司差官分送之擧亟命停止。正言沈思泓,以臣之今日處置同僚也,取見同僚前後避辭,則獻納金鎭龜引避措語中,金後彭所奸之人,本是娼女,搢紳間相傳云,前日之連啓,蓋以此也。臣意亦以爲,若果娼女,則不卽請拿,似非失當,玆以請出同僚矣。傳啓之後,進詣鞫廳,則大臣皆以爲,村婦·娼女雖或有間,旣曰,劫奸,則罷推之罰,果爲失當,臣之請出,大違論事之體云。臣之識見昏謬,見非於大臣,臣處置乖當之失,章章著矣。才入臺閣,先事瀆擾,臣之罪戾,至此尤大,決不可一刻仍冒。獻納金鎭龜,以金後彭之事,大臣旣以罪重律輕,陳達請拿,則臣之不可仍冒之狀,於此益著,詣臺自列,只竢遞斥,而處置請出,又出意外,臣誠悶蹙,不知攸處,而嚴畏分義,不得不承召就職矣。卽者同僚,果以處置乖當,見非大臣,引避,臣以當遞不遞之官,何敢一刻仍冒言地。引嫌而退。處置乖當,見非大臣,則揆以臺體,勢難在職,處置之官,旣以引避,則擬律之失,在所難免。請正言沈思泓,獻納金鎭龜,竝命遞差。答曰,不允。罷榜事,已諭於筵臣矣,亟停勿煩。處置事,依啓。
鞫廳啓曰,罪人盧繼信誣告之狀,旣已承服,被告在囚各人中,孝禮·論山·蘭玉·朴明善·鄭斗賢·柳命賢·柳命堅·鄭東卨等,當爲放送,吳始恒·吳始益·吳始謙·崔尙燁·柳命天等,當爲還發配所,而今年湖南農事,尤甚失稔,定配罪人其數太多,必有主客俱困之患。吳始恒·吳始益·吳始謙等,令該府,竝爲移配於他道,戒仁,雖曰承服,其言胡亂,不可取信,今無可問之事,一體放送,何如?傳曰,依啓。
傳曰,鞫廳,罷。
宋奎濂,以刑曹言啓曰,本曹事務,極其浩繁,故本曹郞廳兼春秋之員,勿差春秋館豫差上番事,前此捧承傳者,非止一再矣。正郞安汝器,以春秋館上番,入直本館,旣已累日,詞訟劇務,未免久曠,安汝器上番之任,斯速改差,今後則本曹郞官,依前定奪,切勿移差於豫備上番之任,使之專察本職事,更捧承傳,何如?傳曰,允。
任弘望,以兵曹言啓曰,今初七日,入直訓局哨官朴錫昌,入啓落點矣。卽今朴錫昌,咽喉症極重,勢難入直云。元單子中,改付標以入之意,敢啓。傳曰,知道。
任弘望,以義禁府郞廳,以鞫廳大臣意啓曰,問事郞廳金構,今日政,移拜臺諫,其代,以副司果兪命一,差下察任,何如?傳曰,允。
傳于任弘望曰,今此獄情,雖無緊急之事,而設鞫已久,許多罪人之久滯囹圄,亦不可不慮,諫院牌不進三人,似當有爲先變通之道,竝改差,卽爲開政差出,使之牌招參鞫。
任弘望啓曰,楊花渡兼鐵串孔巖津丞金孝源,以內摘奸闕點事推問,則摘奸之日,以定配罪人押領交付事,出往果川縣,其所現納本縣文狀取考,則其日罪人押領出往,的實,似當分揀,敢稟。傳曰,勿爲推治。
任弘望啓曰,卽者禁府郞廳,以委官意來言,三省推鞫,與庭鞫相値,庭鞫收畢後,當爲開坐云矣,敢啓。傳曰,知道。
洪萬容啓曰,左承旨任奎,家有拘忌之疾,今日不爲仕進,左副承旨任弘望,亦不仕進。當此多事之時,廳中位甚不齊,多有苟簡之事,左承旨任奎,身旣犯染,當有變通之道,而左副承旨任弘望,卽爲牌招察任,何如?傳曰,依啓。左副承旨遞差。
李玄錫啓曰,明日國忌齊戒,明明日正日,此兩日,視事頉稟。傳曰,知道。
任弘望啓曰,大司諫趙持謙,牌招不進矣。傳曰,知道。
任弘望啓曰,正言金構,再啓煩瀆,退待物論矣。傳曰,知道。
吏批,判書李敏敍進,參判李翊相進,參議朴世采在外,右承旨李玄錫進。兵批,判書南九萬進,參判崔逸進,參議李東老進,左副承旨任弘望進。以上燼餘日記
上在昌德宮。停常參·經筵。
世祖大王忌辰齋戒。
夜自一更至五更,電光。辛亥夜一更初,月光漸盛,彗星所在,不得看候。
李玄錫啓曰,來十一日,輪對日次,取稟。傳曰,停。
申琓啓曰,禁府郞廳,以委官意來言,今日國忌齋戒,明日正日,此兩日不得開坐云矣,敢啓。傳曰,知道。
又啓曰,昨夜鞫廳在囚各人放送之啓,承傳色捧入之後,大臣以下,皆在鞫廳,未及罷出,而承傳色,不爲傳批,使司謁來傳,其在事體,殊極不當,不可無警責之道,當該承傳色,請推考。傳曰,允。
李玄錫啓曰,假注書兪命雄,差出之後,身有所患,不得入來,而數日遞易,事甚未安,故使之調理仕進矣。昨今連爲督促,委身床席,不能起動,萬無察任之勢云。多事之地,不可等待其差復,卽爲改差,他假注書差出,何如?傳曰,允。
以姜世輔爲假注書。
申琓啓曰,禁府郞廳,以委官意來言,今日國忌齋戒,明日國忌正日,三省推鞫,不得爲之云,敢啓。傳曰,知道。
又以義禁府言啓曰,誣告罪人盧繼信,不待時處斬事,命下矣。卽當行刑,而今日旣已夜深,明日國忌齋戒,明明日國忌正日,待無故日擧行之意,敢啓。傳曰,知道。
申琓啓曰,兵曹郞廳來言,闕內各處,入直軍兵等,夜巡檢云矣,敢啓。傳曰,知道。
李玄錫,以弘文館言啓曰,新除授副修撰李后沆,時在慶尙道尙州地。經筵入番事緊,請斯速乘馹上來事,下諭。傳曰,依啓。
司諫沈攸啓曰,正言金構,以避辭見上引嫌而退。一時相規,不必追嫌,久爭乃停,初非容易,再發之論,不妨復參。請正言金構出仕。答曰,依啓。以上燼餘日記
上在昌德宮。停常參·經筵。
世祖大王忌辰。
未時,太白見於巳地。夜一更初,月光已盛,彗星所在,不得看候。
宋奎濂啓曰,明日,罪人當爲行刑,視事頉稟。傳曰,知道。
任弘望啓曰,禁府郞廳,以委官意來言,明日三省推鞫,當爲設行,而罪人行刑相値,不得爲之云矣,敢啓。傳曰,知道。
又以都摠府言啓曰,入直軍士中日習射事,限推鞫罷出間,啓請姑停矣。旣已罷出,今日爲始,當爲中日習射,而國忌相値,不得爲之之意,敢啓。傳曰,知道。
吏曹口傳政事,以朴泰輔爲水原試才御使。
尹敬敎,以成均館官員,以知館事意啓曰,今此九日課製,應爲設行,而鞫廳雖罷,此日當有行刑罪人之事,各司廢坐,勢難開場,今月無故日,退行之意,敢啓。傳曰,知道。以上燼餘
上在昌德宮。停常參·經筵。
未時,太白見於巳地。夜一更,流星出北斗星下,入乾方天際,狀如鉢,尾長四五尺許,色白。五更,電光。夜一更初,月光明盛,彗星形迹,不得看候。
李玄錫啓曰,明日常參·經筵,取稟。傳曰,停。
尹敬敎啓曰,行都承旨洪萬容,以身病不得仕進,左副承旨申琓,同副承旨宋奎濂,今日亦不入來,不但出納之際,事甚苟簡,西壁二員,一時病狀,其在事體,殊甚未妥。左副承旨申琓·同副承旨宋奎濂,竝卽牌招,何如?傳曰,允。
傳于李玄錫曰,全羅監司李師命,引見。
任弘望,以司僕寺官員,以提調意啓曰,今月初四日大臣·備局堂上引見入侍時,上曰,頃以曝晒事,送中使于江都,仍使點視,則非但馬匹,比前瘦瘠,且驅出驅入之際,甚爲不順,不能如前整齊云,申飭牧場,可也事,傳敎矣。江華鎭江場之別設,實非偶然,當初馬匹,無不駿健矣,皆合於國用,近年以來,漸不如初,品劣者過半,孶息之類,無非雜種,臣等方爲相議,其中品劣雜種,欲爲捉出,更得好品添放,而今年若送點馬,則使之擧行矣,今年又以年凶,不得差送點馬,馬政之虛疏,殊甚可慮,點馬缺不得差送,依前例本寺色郞,趁冬前給馬下送,牧場凡事,着實看檢,場馬之體少品劣者,竝皆爲捉出,移放於本府他牧場,何如?傳曰,依啓。
又以備邊司言啓曰,漢城府啓辭,曾於壬子年三月,以本府員役,每朔朔布,皆以屠肆贖木,僅成模樣,一朔所出十三牌,一牌所牧十二匹也,以此分給,每患不足矣。卽今屠肆,又爲停罷,自今朔他無成形之路,自前屠肆罷時,自賑恤廳有移給朔布之例,今亦不可無變通之道,令廟堂商量稟處事,入啓蒙允之後,自賑恤廳別爲上下,以爲分給之地矣。卽今屠肆又罷,本府員役朔布,他無出處,事勢憫迫,今亦依壬子年例,令廟堂稟處,何如?傳曰,允事,命下矣。本府員役朔布,自賑恤廳移給,雖有前例,本非應行之事,且連歲賑救之餘,廳儲竭乏,前頭救民之資,亦患罔措,則實無助給他司之路,屠肆雖罷,本司多有各樣作紙續木,員役朔布,可以推移支給,以此分付,何如?傳曰,依啓。
又以義禁府言啓曰,罪人盧繼信誣罔之狀,旣已承服正刑,籍沒一款,依律文,令該曹捧承傳施行,何如?傳曰,允。
又以義禁府言啓曰,樂安郡守李震英拿來事,傳旨啓下矣。李震英時在任所,依前例發遣府羅將,拿來,何如?傳曰,允。
上御熙政堂。全羅監司李師命引見入侍。辰時,右承旨李玄錫,假注書姜世輔,記事官金光瑨。
上謂師命曰,卿之才局,允合方面之任,而湖南物衆地大,且連歲凶荒,民皆阻飢,賑濟之政,尤宜着實擧行焉。師命曰,小臣受恩罔極,忝叨重任,才力不逮,末由報答,而赴任之日,適當大饑之年,賑恤一款,今日急務,臣何敢少緩乎?上曰,生民休戚,係於守令,守令賢否,在於監司,殿最必須嚴明,黜陟公正,然後吏民相安矣。師命曰,臣雖淺見薄識,旣受方面之寄,固當自效其心力,而上敎如是之勤,臣於才分所逮,敢不盡心焉?上曰,卿無變通之事乎?師命曰,臣赴任之後,如有變通之事,則當隨事啓稟,以爲量處之地,而臣伏聞,本道慘被風災,又從以霜災,野無所收,民不聊生云。國家經用,專恃湖南,而年事大殺,若是其甚,田稅民役,若不收捧,則前頭國用,無以爲計矣。如欲徵捧,則雖日加鞭策於民,租稅無從而出矣。其中尤甚被災處,租賦折減事,過災傷後,臣當啓聞矣。上曰,頃見前監司狀啓,道內民事,旣云慘矣。敬差官往返後,爲之變通,可也。師命曰,赴擧守令,下去未易,促令還任,則科儒停擧,殊甚冤抑,改出新官,則新官到任,亦有未易,此固難處之事也。礪山郡守李迪吉,則身病極重,決難還任云,當此災傷覆審之日,字牧之任,不可久曠,自朝廷速差新官,催促下送,似宜矣。上曰,礪山郡守,今日內口傳差出,給馬下送事,分付該曹,可也。師命,又啓曰,今年年事之凶歉,實是振古所無也。前頭賑濟,一日爲急,而連値凶荒,公私儲蓄,一倂掃如,百爾思量,罔知所以爲計也。臣伏聞本道月課米四千石,移送江都事,驪陽府院君閔維重,曾已定奪於榻前云。保障重地,軍餉不足,則此雖可慮,而然念本道形勢,民生遑遑,大命近止,固不可立視其事,若干穀物,亦甚有關,月課米四千石,姑勿移送於江都,限明秋仍留本道,以爲前頭賑救之地,何如?上曰,江都軍餉不足,誠爲可慮,而本道民事切急,道臣陳達如此,令廟堂稟處,可也。師命,又啓曰,閔維重,爲本道監司時,以營牙兵每一哨五日立番事,啓聞定奪,其意固好,而但當此極無之歲,遠地軍兵,齎糧立番,往來有弊,此亦不可不慮處,而本道民事孔慘,前頭賑救,實無計策,營儲亦旣蕩竭,它無推移拯濟之路,若使立番牙兵,從其所願,不爲入番者,或收布或收米,以爲賑恤一分之助,則似爲便好,故敢達矣。上曰,依爲之。師命曰,訓鍊都監·守禦廳·司僕寺等,各衙門屯田折受,在於本道者,非止一二處,其所收米·租·魚·鹽·南草,直納于本廳云。此等些少之物,不甚關係於本廳,而自本道箇箇收合,多般料理,則其於賑政,不無一分之補,屯田所出米租,則各衙門,亦必持難,臣當於赴任後,觀勢更爲稟啓,而至於魚·鹽·南草·海藿等物,則勿使直納於本廳,許令本道取用,以爲接濟飢民之地,而衙門猶且不欲,則量送若干價本,似爲便好矣。上曰,與各衙門相議爲之,可也。師命,又啓曰,事係祭享及御供,則在下之道,固不敢直請裁減,而至於封進物件,雖甚細瑣,而亦有大段民弊者,則當此年凶節損之日,似當有權宜變通之道,故惶恐敢達矣。本道進上中乾獐·乾鹿等物,多有名目味品,不甚珍奇,封進之時,民弊不貲,如此不甚關重之物,若蒙裁減,則民之受惠甚多,而此非臣子所敢直請之事,自上詢于廟堂,特下德音,何如?上曰,令該廳更稟裁減,可也。師命曰,臣伏見頃日擧行條件,因兵曹判書南九萬所啓,以兒弱·逃故代定事,將爲行會云,而竊念當此凶歲,飢餧之民,救死不贍,若又爲充定軍額之擧,則民必驚擾不安,雖令抄定其各衙門所屬,其爲各邑之騷擾,則必不貲矣。凡凶歲保民之道,惟在於無所侵撓而已,至於歲抄之擧,自朝家必有斟酌之事,然後似可爲安保之策,自上深思,使之參商擧行,似宜。上曰,唯。師命曰,監營中軍,爲任最緊,故例以堂嘉善武弁中,啓請擇差矣,前兵使申命全,曾以還上虛錄事,方在奪告身中,沈滯今已四五年矣。朝家方爲收拾武弁,在京無故人可合者,不易得,臣欲於廢置人中擇差,旣以申命全,啓請軍官,而至於中軍,則無職牒則例不得爲之矣。凡收敍之請,自是大臣之事,固非如臣所敢仰請,而適當入侍,故敢達如是之意矣。上曰,申命全,職牒還給,差定中軍,可也。師命曰,道內今年民事,甚於庚·辛兩年,飢餧之民,無所依賴,則不能安堵,必有流散之患。如此則民心不淑,爲惡爲暴,將無所不至矣。臣意以爲,自朝家各別杜護,特加救恤,國恩所曁,人心感結,自無怨咨之心,不至渙散之境,然後道臣,得以依藉,有所收拾之事矣。上曰,唯,賜弓矢。乃罷。
吏曹口傳政事,以李行夏爲礪山郡守。
執義金載顯,持平權持·李東郁啓曰,請還收罪人朴永海絶島定配之命,更加嚴覈,按法處置。請勿留難亟命罷榜。請內需司差官分送之擧亟命停止啓辭見上樂安郡守李震英,以順天兼官察任之時,適値盧繼信之告變,而事係亂逆,虛實未分,則爲守令者,所當親自押,直馳告方伯,以爲登時啓聞之地,而乃反諉以水操期會,只令刑吏,緩緩領送,有若尋常等事者然,其處事無形,不識輕重之狀,殊極可駭。今雖獄情歸虛,事旣且往,而國體所關,不可不嚴加徵治,以勵後人。請樂安郡守李震英拏問定罪。今番場屋冒入擧子中,金益重情迹,實涉可疑,而未及究覈,據以次律勘斷,臣等竊不勝駭惑焉。夫科場事體,極嚴且重,而綱頹紀弛,日漸苟簡,淆亂之弊,濫僞之患,莫甚於向來,六七年間,殆不能設科,君子竊歎,野人敢怒,公言肆罵,無所不至矣。乃者朝著政令,一反於故,則庶幾於此,尤加嚴飭,使四方改觀,人心悅服,而不料頃日弊習,駸駸然復萌,至于益重等之事而極矣。嗟呼,此豈非大可寒心,重可太息者乎?人情駭憤,國言藉藉,盱目張膽,若痛私讐,當今日而處此事,苟不能明白痛快,有一毫未盡,則人情益駭,國言益騰,非細事也。矯弊之道,異於循常,執法之論,當主嚴截,今以刑官之啓目,榻前之所達觀之,或曰昭不可掩,或曰明有隱情,刑官卽其日試官也。目見其事,身當此獄,而其言如此,則何可只慮其萬分或然之冤,而輕以疑罪斷之乎?請罪人金益重,依該曹啓請,刑推得情。近日以南中擧子盧榥,冒入場屋事,士夫間往往傳說,執法之臣,卽爲論列,而事出傳聞,欲究的證而處之矣。今聞四學儒生等,以易試冒入,行迹彰露,至於付黃云,旣是科場重事,且出於學儒公論,則不可無究覈之擧。請盧榥令攸司囚禁推覈。答曰,不允。差官停送事,已發送者外,依啓辭施行,拏問及盧榥事,依啓。
司諫沈攸啓曰,請明安公主第宅營造之役,亟命停止。請前全羅監司申翼相,拏聞定罪。請前遂安郡守徐瑱,削去仕版。答曰,勿煩。
敎全羅道觀察使兼兵馬水軍節度使·巡察使·全州府尹李師命書。王若曰,周建十連,蓋爲屛翰,舜咨四岳,實藉承宣,雖古今之異其名,顧責任之同其重。矧我海東之八域,莫要湖南之一方,原夫王迹之肇基,卽周之邰豳,漢之豐沛,語其疆場之所極,則北抵忠淸,東抵慶尙。地廣人稠,生聚數百年于此,星羅碁布,大小五十城有餘,素稱物産之殷饒,利最魚稻,舊號人才之淵藪,美擅東南。此誠國家之藩籬,寔爲京師之根本,比緣賦役之煩重,加以飢饉之荐臻。民命僅延於庚·辛,迄未蘇息,殷憂每切於乙·丙,不啻痛癏。朝家施設,無非損上益下之政,官吏玩愒,奈尠奉公體國之人,至於錢穀甲兵,殆近於虛簿,若夫城池器械,久置之相忘。況士習日甚乖漓,而民俗漸至頹敗,豪右養戶,村閭多漏役之民,諸宮占庄,海澤少應稅之結,積弊以至於今日,丕責惟在於外臺。須得郭喬卿之仁明,可以鎭撫,不有范孟博之風裁,曷能澄淸。是以得人實難,誰可與我共理?惟卿,名門趾美,弱冠翹英,世篤忠貞,粤自乃祖乃父,家傳詩禮,譬如爲箕爲裘,超宗殊有鳳毛,可看衝宵之氣,士元未展驥足,已識歷塊之才,再捷而魁儒科,蓋近代之稀有。一年而入經幄,亦前古之所榮,豈惟詞華言議之缺觀,抑其才猷見識之可仗?當凶徒構亂,茂著周旋之功,逮盟府策勳,爰申帶礪之誓,居樞密之地,謨謀動中於機宜,長喉舌之司,出納惟允於夙夜,顧此方面之任,宜畀國耳之臣。玆授卿以全羅道觀察使兼兵馬水軍節度使·巡察使·全州府尹,卿其更展遠圖,無負重寄。黑頭擁旄,匪爲爾寵,紅蓮開幕,實分國憂,政必先於賑飢,須如救焚而拯溺,事無急於革弊,莫諉襲謬而循常。興學敎以變士風,整卒伍以立軍制,存陰雨之戒,任原隰之勞,盍謹海防,勤宣王命,官通訓則自斷,罪大辟則稟裁。於戱,官無內外之重輕,寧論夷險?義共宗國之休戚,庶勉始終。故玆敎示,想宜知悉。知製敎吏曹佐郞李墪製進
兵曹判書南九萬疏曰,伏以再昨,藝文館吏來示傳敎,有使臣製進先大王行狀之命,臣承命震駭,不知所措。顧臣文辭荒纇,衆目皆見,雖欲自飾其窘蹙之態,終有所不可掩者。頃年代斲,已多汗顔之慙,況今憂苦之餘,加以眼目之昏翳,不接書冊面樣,已多年月,凡於日用書札,亦患難澁,不成語脈,而況摸天畫日,是何等大文字,而今乃屬之於臣手耶?雖士大夫,亦欲述其世德,則亦必擇焉,爲一世重文,可傳後日者,以此,而今此國家莫重莫大之紀載,只以其偶忝不似之職爲据,而不論其人輕重之如何,有若尋常差除之考其履歷者然,此非但臣之抵死不敢當,竊爲聖朝,惜此擧措也。況今主文之人,方秉史筆,修改實錄,雖曰無暇,訖纂之後,竢其印役之畢,其間必多暇日,何有不遑之慮乎?藉曰,終無暇隙,爲此製進,差遲十數日,亦何有不可者,而苟然命之於不當命之人哉?臣自承此命,惶蹙震怖,欲陳血懇,以祈改屬,而臣之本職,亦多倥傯,今過屢日,始有此云云。臣之昏鈍不振,決不可覃思結撰,此亦可見。伏乞聖明,俯諒危忱,亟命回付可堪之人,使國家大冊,無未盡之憾,千萬幸甚云云。答曰,省疏具悉卿懇。卿之文詞,予素稔知,安心勿辭,從速撰進。
任弘望,以備邊司言啓曰,命下矣,明年果有閏月,則氷丁費用之數,必倍於前,若無豫先變通之擧,則難免臨時狼狽之患,誠如本庫提調啓辭,而當此年事凶歉,國用裁損之日,辛亥所減之一梗,決不可還復,就其現存四梗中,添補物力,藏氷之數,比當年稍加磨鍊,則猶可以支用。令各該司豫爲料理,依此擧行。末端所請奴婢劃給,載氷雇價添給等事,則令該曹,商量稟施,而宣惠廳所儲罄渴,一應需用,亦患難繼,則不可創開無前之規,添給他司雇軍之價,以此分付,何如?傳曰,依啓。以上燼餘日記
上在昌德宮。停常參·經筵。
巳時,赤雲一道如氣,起自乾方,直指坤方,其端如戟,有兩枝,長十餘尺,廣尺許,漸移西方,良久乃滅。日暈,自午時至酉時乃止。夜一更初,陰雲蔽天,彗星所在,不得看候。
下直。安岳郡守柳以井,全羅都事李禎來,王浦萬戶盧準。
李玄錫啓曰,明日常參·經筵,取稟。傳曰,只晝講。
任弘望啓曰,小臣三省推鞫進去,下直。傳曰,知道。
又啓曰,三省罪人信良,解産百日後,當爲刑推,推鞫姑罷之意,敢啓。傳曰,知道。
李玄錫啓曰,吏曹郞廳來言,臺諫有闕,政事,何以爲之?取稟。傳曰,明日爲之。
申琓,以都摠府言啓曰,都摠管朴信圭,除標信,漢城府坐起進去之意,敢啓。傳曰,知道。
李玄錫啓曰,今日廳中,位甚不齊。左承旨尹敬敎,不爲仕進,左副承旨申琓,高城地病親呈辭入啓,今將出往,右副承旨任弘望,頃日筵中,以金益重,寧用次律之意,陳達蒙允,而臺啓更請拏問,故謂有不安情勢,投疏出去。卽令三省推鞫之坐,該房代房,俱無進參之員,事甚苟簡,左承旨尹敬敎,則拘於廳規,雖不敢直請牌招,而任弘望所遭,元非大段引嫌之事,卽爲牌招察任,何如?傳曰,允。
傳于李玄錫曰,左議政閔鼎重初度呈辭,不允批答。
李玄錫,以公洪監司狀啓,戶曹參議尹拯病重,上去不得事,入啓。傳曰,安意勿辭,調理上來事,回諭。
李玄錫啓曰,三省推鞫,今方開坐,而該房承旨任弘望,牌招不進,代房承旨申琓,旣已受由,今將出去,廳中只有臣玄錫及同副承旨宋奎濂,而自前省鞫,無他房承旨進參推移之事,何以爲之乎?敢稟。傳曰,更爲牌招進參。
又以司饔院官員,以都提調意啓曰,近日日次生蟹體小,不合御供,故各別擇封之意,逐日嚴明分付。頃者,亦以此事,推治當該漁夫,而所封之蟹,比前雖云差實,體小則如舊,問其曲折於漁夫等,則進上可合生蟹所産之處,無愈於廣州地三田渡,故在前或持價貿得,或結網捉得,皆體大好品,封進之際,未有點退之弊。自上年因本州啓聞,稱以軍需,上項蟹場,專屬南漢,漁夫等,不得下手於其間,供上事重,堇堇貿得於水下沿浦各處,其體小不合封進,自與江灘所捉之蟹不同,如欲無此患,不如仍舊勿禁之爲愈,而仍爲呈狀訴悶。大抵蟹場,與柴草場有異,本州雖以軍需爲辭,捉蟹爲利,所補必零細,用供軍饌,尤不成說話,其所有無,元無大段關緊,而上供之物,因此漸不如前,則揆以事體,誠極未安。日次生蟹一年所封之數,只是五千,此數未準之前,姑令本州勿禁,任其漁夫之捉納,供上已準之後,則自本院行關于本州,如前還屬,未爲不可,此意廣州府良中,知委,何如?傳曰,允。
又以弘文館言啓曰,本館見存八員內,校理李后定,副修撰李后沆·朴致道,在外未上來,應敎沈壽亮,修撰南致熏,以情勢不安,陳疏,修撰吳道一,方在呈告中,臣濡,臣頤命,今方入直,而臣頤命,陳情上疏,亦爲出去,下番他無入直之員,上番亦甚苟簡。應敎沈壽亮,修撰吳道一·南致熏,竝卽牌招察任,以爲推移入直之地,何如?傳曰,允。
又啓曰,弘文館官員牌招之後,無一入來之員,勢將至於闕直,事甚未妥。牌不進之員,竝卽更招,以爲入直之地,何如?傳曰,允。
任弘望啓曰,三省罪人信良,待産後一百日加刑事,旣已命下,其前推鞫姑罷之意,敢啓。傳曰,知道。
李玄錫,以吏曹言啓曰,頃以公洪監司尹嘉績之鎭岑縣監金是鉉催促狀啓,聞是鉉,以老父病重,受由,而其家遠在咸興,催促往來,必在時月之外,故此時守令,有難等待,啓請改差,已出其代矣。今聞是鉉,昨纔還到京中云,今明直爲還官,則與新差者之待人馬赴任者,事勢尤便。且本非有罪請遞,則旣還之後,無端遞職,亦非事宜,鎭岑前縣監金是鉉,仍任,新差縣監沈轍,仍存前任,何如?傳曰,允。
三省推鞫啓曰,罪人信良·莫男等,刑問五次,忍杖不服,請竝加刑。傳曰,依啓。
又啓曰,罪人莫男,旣已承服,依法例結案取招,照律處斷,何如?傳曰,依啓。
又啓曰,罪人信良,將爲加刑之際,自言被囚羅州之時,金把摠稱名人,在囚相奸懷孕,今至七朔云,而其言有難取信,使巫女及本府婢子等看審,則果有懷孕之狀。婦人懷孕,犯罪應栲決者,待産後一百日栲決事,載在法文,不可仍爲加刑,姑爲仍囚,待産後加刑,何如?傳曰,依啓。
宋奎濂,以義禁府言啓曰,三省推鞫罪人取服處斷之後,例有降邑號·罷守令等項定奪之擧,而前日陽智罪人順伊,奸其奴已金,伏法之後,以其所犯之罪,差異於弑主,誅止其身矣。今且罪人莫男亦依定奪,降邑號·罷守令等事,不爲擧行之意,敢啓。傳曰,知道。
大司諫趙持謙啓曰,臣之庸陋,百不及人,濫陞班資,猥玷喉司,屢辭不獲,黽勉就列,愧懼常切,若隕淵谷。日昨諫長之除,又出於千萬夢寐之外,一倍悚惕,措躬無所。非不知伊時參鞫事急,而決無冒沒承當之望,卽自直廬,顚倒退出,嚴召遽下,不敢祗赴,迹雖涉於逋慢,情實切於踧踖。竊念官以諫名,自別庶僚,至於長官,尤重其選,如臣戇愚,曾忝亞官,自取顚躓,雖蒙聖慈曲庇,薄施恩譴,惟其公議至嚴,莫掩瑕累,出補遠邑,有踰涯分,重入脩門,實非始望。矧此蔑絲毫勞效之可紀,而竊取階級,無分寸增長之可見,而叨長諫職,臣身之俯仰慙恧,已不暇言,而豈不爲當世士之羞乎?此臣之反復思惟,寧被罪罰,而不敢進者也。況於頃者試官之擬,承宣之拜,承牌不進,至再至三,二旬之內,四違召牌,慢命之罪,益無所逃,不可一刻仍冒。請命鐫削臣職。答曰,勿辭。
宋奎濂啓曰,大司諫趙持謙,再啓煩瀆,退待物論矣。傳曰,知道。
獻納鄭勔啓曰,螻蟻微臣,荐蒙洪造,累叨言責,絲毫無補,常切愧縮矣。不意玆者,新命又降,銜恩畏義,不得不黽勉出謝,而第臣曾忝憲職也,適有狗馬之疾,未赴召命,推緘在身,尙未照勘,決不可一刻仍冒。請命遞斥臣職。答曰,勿辭。
傳于宋奎濂曰,獻納鄭勔,推考蕩滌。
獻納鄭勔啓曰,請明安公主第宅營造之役,亟命停止。請前全羅監司申翼相,拏問定罪。請前遂安郡守徐瑱,削去仕版。啓辭見上引嫌而退。縷縷辭避,皆出撝謙,而承牌不進,在例當遞。請大司諫趙持謙遞差。答曰,不允。處置事,依啓。
執義金載顯,持平權持·李東郁啓曰,臣等,於昨日金益重刑推之啓,當先請還收定配之命,次及依該曹啓目,刑推得情之語,而啓辭結語中,落此還收一句,難免疏漏,不可晏然。請命遞斥臣等之職。答曰,勿辭。
執義金載顯,持平權持·李東郁啓曰,請還收罪人朴永海絶島定配之命,更加嚴覈,按法處斷。請今番監試會試,請勿留難亟命罷榜。請還收金益重定配之命,依該曹啓辭,刑推得情。金益重罪狀,刑官旣以昭不可掩,啓請刑推,則未及究問之前,筵臣,乃以罪在疑信難明之中,而遽請寬典,致令獄體不嚴,人聽駭惑。請伊日入侍玉堂竝命遞差。臣等,伏見傷災事目,則咸鏡一道外,諸道旱田,不爲擧論,臣等竊惑焉。夫年事凶歉,八路同然,而其中旱田,尤甚被災,初傷於旱,中傷於風,終傷於霜雹,豆太則只有空殼,木花則全無所摘,黍粟則僅成半粒,田穀之不實,未有甚於此時者也。今若膠守常例,不許給災,使彼赤地,歸之實結,則怨讟之興,固不暇論,而租賦之資,從何而出乎?飢餓之民,又困於虛稅,則流離塡壑之患,在所必至,以殿下子惠之仁,獨不念及於此哉?請旱田被災處,特命給災,以保民生。答曰,不允。末端事,令該曹稟處焉。
校理睦林一疏曰,伏以,臣之老母,宿患痰火之症,十年沈痼,長在床褥,少失將攝,輒至危域,臣常憂煎未嘗少弛矣。自前月念後,重得毒痢,加以跌傷,飮啖專廢,氣息如縷。臣終鮮兄弟,獨自扶救,敢將切迫之意,仰籲孝理之下,特蒙救護之恩,隨症投藥,已過旬餘,而了無寸效,日益阽危,宿症旣痼,新恙添劇,老人氣力,若將難保,人子情理,萬分悶迫,瀝血陳章,見阻喉司,臣之情勢,益復罔措。有暫離病側,入就禁直之路,則臣何敢一向投疏,而乞免不已乎?至情所迫,不避煩瀆,冒萬死更籲天地父母之前。伏乞聖慈,曲軫血懇,亟命鐫遞,俾得專意救護,千萬幸甚。答啓字。
弘文館博士李頤命疏曰,伏以臣,微末疎賤,固不敢以區區私懇,仰瀆宸嚴,而至於情理之所不忍者,亦何敢不盡暴於天地父母之前,以自外於慈覆之下哉?臣之所生母,年迫六十,宿疾在身,今將隨往臣兄師命任所,行期已迫,而本館僚員,皆以陳疏呈告,無可推移,臣方入直禁中,母子千里之別,將不得一見,在臣情理,當復如何?終宵耿結,方寸已亂,而況臨別愴恨,老人常事,而今不得一見臣面而去,則老母,亦將倍加疾懷,易致傷損,臣獨何心,顧戀於承明金馬之榮,而重傷老母之心哉?伏乞聖慈,俯諒臣血懇,亟命遞改臣職名,俾伸至情,千萬幸甚。答曰,省疏具悉。爾其勿辭往省焉。
右議政金錫胄箚曰,伏以,自前朝家,於奉使異域之臣,許給展掃之暇,此誠曲軫下情之美意也。今臣出彊之期,只隔四十箇日子,逡巡之頃,若過旬望,則前頭餘隙,實爲無多。玆敢仰暴微悃,期於今月望後,受由下往,省視先臣墓地。伏乞聖明,俯賜矜察,且循舊例,特允所請,以伸至情,臣無任兢惶俟命之至。取進止。答曰,省箚具悉卿懇。卿其安心往省焉。仍傳曰,遣史官傳諭,給由馬澆奠床備給。以上燼餘
上在昌德宮。停常參,只晝講。
夜一更初,陰雲蔽天,彗星所在,不得看候。二更,月暈。三更,月暈兩珥。
下直,洪川縣監李文俊,礪山郡守李行夏。
有政。吏批,判書李敏敍進,參判李翊相進,參議朴世采在外,左承旨尹敬敎進。
兵批,判書南九萬病,參判崔逸進,參議李東老病,參知未差,右副承旨任弘望進。
李玄錫啓曰,明日常參·經筵,取稟。傳曰,停。
又以都摠府言啓曰,今日入直軍士,中日習射,請出標信。傳曰,知道。
尹敬敎啓曰,今日政廳,吏批則臣敬敎,當爲進去,而兵批則該房承旨申琓,病親呈辭,受由下鄕,代房承旨任弘望,謂有不安情勢,不爲仕進,卽爲牌招,使之進參,何如?傳曰,允。
李玄錫啓曰,近來廳中,位甚不齊,出納之際,事多苟簡,而左副承旨申琓,以病親呈辭,受由下去高城地,往返遲速,不可豫料,似當有變通之道,敢稟。傳曰,改差。
吏批啓曰,大司諫今當差出,而擬望之人乏少,承旨竝擬,何如?答曰,允。
又啓曰,童蒙敎官洪受瀗,身病甚重,久不行公,改差,何如?答曰,允。
以魚震翼爲兵曹參知,朴昌漢爲兵曹佐郞,金禹錫爲都承旨,趙持謙爲右副承旨,沈攸爲同副承旨,宋奎濂爲大司諫,睦林一爲副校理,申泰澄爲司僕寺主簿,趙泰期爲義盈庫主簿,李耉徵爲奉常正,南弼星·鄭濟先爲兼監察,金碾爲校書副正字。金是鉉鎭岑縣監仍任,沈轍監察仍任。朴泰衡爲童蒙敎官,申懹爲司諫。趙持謙·崔聖任付副護軍,洪萬容·睦林一付副司直,沈思泓付副司果。
又以義禁府言啓曰,以全羅監司啓本刑曹粘目,蝟島前萬戶許彬,本府處置事,允下矣。許彬,方待命於本府,卽爲拿問之意,敢啓。傳曰,知道。
任弘望,以都摠府言啓曰,今日入直軍士,中日習射事,標信命下矣。雨勢如此,不得爲之之意,敢啓。傳曰,知道。
又啓曰,卽者大司諫宋奎濂,詣臺引避,而觀其措語,則以前全羅監司申翼相請拿之啓,本院雖已停論,而曾與前大司諫柳尙運,同在鞫廳,有所酬酌,意見相同。尙運,旣以此引避見遞,則不可晏然苟據之意爲辭,而旣已停論之後,則雖使其時立異之人,復居臺職,實無到今更避之嫌。況私自酬酢之人,尤不當退避於事過之後,故還爲出給,則再三往復,必欲捧入,此避嫌,何以爲之乎?敢稟。傳曰,勿爲捧入。
任弘望,以兵曹言啓曰,當日隨保朴信男稱名人,自金虎門入來,差備門外擊錚,極爲駭愕。令攸司囚禁治罪,同門守門將吳以華,常時不能禁斷雜人,以致闌入,亦難免其責,推考,何如?傳曰,允。
又啓曰,玉堂上下番,除在外人員外,應敎沈壽亮,修撰南致熏被論,校理沈濡·博士李頤命陳疏,校理睦林一牌不進,只有修撰吳道一,無推移入直之員,沈濡·李頤命,疏批已下,沈濡·李頤命·睦林一,竝卽牌招,何如?傳曰,允。
又以成均館員,以知館事意啓曰,本月初九日,居齋儒生數十人,以玉堂前日應旨箚中,有有居館學者,不過有就哺決科之計等語,爲不安,相率退出,不入於食堂。臣與大司成臣李選相議,勸令齋任,入齋開諭,不爲聽從,至於昨日朝,食堂後,有一儒生,面斥齋任,齋任又爲退去,則終不免捲堂,事極驚駭。臣李選,率館官入宿本館,臣敏敍,今日又爲繼來,招集在泮儒生,反覆開諭,以爲箚語,不過一時泛論時弊之語,本非有意深斥之辭,不必爲嫌。且陳箚儒臣,旣已上疏引咎,朝家亦非有薄視儒生之意,尤不可率爾捲堂,使聖廟空虛云爾,則再三反覆,終不回聽。齋室空虛,已至兩日,日勢已暮,事甚可慮。自前如此之時,皆以聖敎特諭,使之還入矣,今亦似當有此等擧措,敢此仰稟。傳曰,頃者儒臣箚中云云之說,元非顯斥之意,則已過累日之後,遽爾空館,事甚未妥。更爲開諭,俾無聖廟曠直之弊。
任弘望啓曰,同副承旨除授,卽日肅拜,乃是古禮,而沈攸,牌不進,事甚不當。今日日勢已暮,明日待開門,更爲牌招,何如?傳曰,允。
同日。上御宣政殿。晝講入侍,知事李䎘,特進官李秞,參贊官李玄錫,侍讀官沈濡,檢討官吳道一,假注書姜世輔,記事官金光瑨·徐宗泰。上開卷,讀前受自芃芃棫樸,至旱麓六章,音釋一遍。沈濡進講,自思齊太任,至皇矣篇註奄有四方也,大文則具音釋一遍訖。上受讀一遍後,濡,進釋文義曰,思齊,莊敬之意也。百斯男,言其多也。䎘曰,百男,卽螽斯之意也。上曰,兪。濡曰,周姜,卽爰及姜女之姜也。君子,謂太任,爲能貽敎,文王之德,實由於內敎而成也。䎘曰,將言文王之德,而首稱太任,繼以太姒者,言其上有聖母以成之也。內有賢妃以助之也,濡曰,刑于寡妻,至于兄弟,以御于家邦,文王之化,自近而遠,故先稱寡妻,而後及御邦也。孔子曰,家齊而國治,正此意也。䎘曰,惠于宗公,御于家邦,言文王之德,足以和神人也。中庸曰,明于郊社之禮,禘嘗之義,治國其如視諸掌乎,亦此意也。蓋治人事神,自有次序,盡其在人者,然後誠無不格,而可以惠于神矣。刑于寡妻,盡其治人之道也,惠于宗公,盡其事神之道也,刑之爲言,嚴敬之義也。上曰,書云觀厥刑于二女,是也。玄錫曰,刑之爲言,儀法之謂也。濡曰,雝雝肅肅,言文王之在閨門之內則致其和也,在宗廟之中則致其敬也。不顯亦臨,雖在幽隱之處,而常若有臨也。無射亦保,雖無厭射之心,而亦自保守也。道一曰不顯之地,易爲放肆,而常若有臨,敬謹之至也。無射之時,踐履已熟,而常若有守,加勉之意也。濡曰,戎疾不殄,言昆夷之慍,不殄絶也。烈假不瑕,言文王之德,無玷瑕也,不聞亦式,不諫亦入,非勉强也,純亦不已之意也。䎘曰,不聞亦式,從心所欲不踰距之事,不諫亦入,不思不勉,從容中道者也。上曰,然。至肆成人有德章,濡曰,文王之德,純亦不已,故人才觀感,而化成其俊乂之美也。道一曰,上章言烈假不瑕,此章言譽髦斯士,文王旣有光大之德,故終致敎化之盛也。以身敎者,從此之謂也。卽今天災孔慘,人才不作,殿下,尤宜以無射之心,勉不瑕之德,則庶幾上答天譴,而致滋至之休,下孚人心,而有來章之慶矣。至皇矣首章,濡曰,求民之莫言,天爲生民,求其安定也。此維與宅,言上章,以此岐周之地,命作文王之居也。濡曰,作之屛之等語,謂刊除樹木,而營理邑都也。上曰,如柞棫兌矣之意也。道一曰,人心歸向而後,可以致其力而治其事。開闢險阻,奠厥攸居,則太王之德,爲人所歸者,從可知矣。濡曰,作邦作對,言上帝旣得其地而作之邦,又得其人而作之君也。因心則友,言王季之友其兄者,本於良知而非勉强也。道一曰,太伯讓國而去,王季受兄之讓,則疑於不友,故特言王季友兄之道,蓋王季之友太伯者,固是因心之本然,非以遜己而友之也。䎘曰,上二章言太王之德,下二章言王季之德也。講訖,上掩卷,諸臣以次掩卷。濡曰,臺諫以罷榜事,連日論啓,而殿下不賜允兪,臣未知聖意之所在也。曾前大科時,有濫雜不正之擧,而終至罷榜,今番監試會試,亦有冒入不正之弊,我朝取人,皆由科第,而今番科場,若是不正,得此不正之輩,將何用哉?若不罷榜而仍存苟且之科,則科擧之法,自此不嚴,而日後之弊,有不可勝言者,臺臣所見,亦有意見。請勿留難亟命罷榜。上曰,丁巳年則異於今番,今則隨從冒入之輩,旣已現發論罪,則曾在宣廟朝,明有受敎,罪在擧子則罪擧子,而勿爲罷榜,以此論之,今番之科,豈可必罷乎?道一曰,初場闌入之類,雖曰摘發,而金益重試紙偸去之人,亦未現出,則此亦冒入之類,而未得摘發者也。安知其冒入琨·璜九名之外,又有幾人之多也?然則擧子之有罪者,旣不能盡發而盡罪之也,其不可以宣廟朝受敎,援以爲例也,明矣。且士子之有識者,實緣罷榜之臺啓,不赴於終場者頗多,而獨使無故儒生,因此而停擧,朝家擧措之失,無大於此,此其不可不罷榜者也。一所盧榥事一款,亦甚不正,豈可仍存不正之科,以啓無窮之弊乎?上曰,將設大科,而先行小科者,自有古例,今此慶科,獨廢監試,殊甚未妥。今番罷榜,極爲難便矣。道一曰,今番罷榜之重且難,臣等亦知之矣。第以苟且之科,不可仍存,同慶之科,不可停廢,而當此凶歉,經用匱竭,大小科初試覆試之一倂重設,其勢誠難,從前慶科,不必盡設增廣,而或有庭試設行之時,今亦革罷此科,別設庭試而廣取之,似無不可矣。上無發落。濡曰,卽今本館上下番,位甚不齊,無推移入直之員,副校理睦林一,卽爲牌招,何如?上曰,依爲之。玄錫曰,卽今本院廳中,位甚不齊,出納之際,事多苟簡,右副承旨趙持謙,同副承旨沈濡,竝卽牌招察任,何如?上曰,依爲之。
趙持謙,以實錄改修廳言啓曰,實錄撰修之役,一日爲急,而近來都廳郞廳,多有公故,未免苟簡。修撰吳道一,奉敎徐宗泰,昨日政,授本職,時未肅拜,竝卽牌招,使之察任,何如?傳曰,允。又啓曰,臺諫出仕事,命下矣。今已夜深,明日待開門牌招之意,敢啓。傳曰,知道。以上燼餘
上在昌德宮。停常參·經筵。
謝恩,同副承旨沈攸。
成均館官員,以知館事意啓曰,本月初九日居齋儒生捲堂時,臣等以聖敎,招集諸生,出示批旨。又以聖敎如是丁寧,不可不卽爲承命,還入之意,反覆開諭,則諸生等以爲,今月初八日夕,始見玉堂箚子,則其中以就哺決科等語,侵斥臣等,臣等於此,不覺面頸俱赤也。臣等,素是譾劣之輩,雖不敢以經明行修自稱,而以士爲名,惟有一端廉隅,則其心所希,豈在於口腹而已哉?旣被就哺之斥,則非不知捲堂之意難,而不敢晏然入堂,相率退出矣。卽伏見聖批,辭旨勤懇,速令入齋,其在臣子分義,固當承順之不暇,而第以元非顯斥,事涉未妥等語爲敎,臣等廳批未半,益切惶霣。玉堂箚語,旣以居館學者,目之以就哺,則臣等於此,安得無顯斥之嫌乎?臣等反覆思之,愧恧於就哺之斥,惶悚於未妥之敎,終不敢冒入食堂,臣等之罪,益無所逃云。臣等以館官,言不見重,終不回聽,聖廟空齋,一時爲急,不可無別樣更諭之擧,敢啓。傳曰,莫重聖廟,不宜累日空齋,禮判,卽往泮宮,更諭勸入,可也。
院啓,請明安公主第宅營造之役,亟命停止。請徐瑱削去仕版。措辭見上執義金載顯,持平權持·李東郁,以避辭見上竝引嫌而退。當初全釋,失於太寬,則相規之論,未爲過矣。儒臣之疏,何必嫌乎?請執義金載顯,持平權持·李東郁竝命出仕。答曰,不允。處置事,依啓。出朝報
禮曹啓曰,以成均館草記,傳敎矣。臣龍翼,承命卽詣成均館,與本館堂上齊會,招聚出齋儒生二十三人,傳諭聖敎,則諸生等,下階四拜,更令還坐,詳陳玉堂箚子,出於無心,當初捲堂,已涉過當,昨日批旨,不啻丁寧,而終不回聽,尤極未安。今者別諭,如是勤懇,則速爲還入,俾無空館之弊,縷縷開諭,則諸生等,答以聖敎至此,卽當還入云。仍趁食堂入齋,故臣與本館諸堂上,退去之意,敢啓。傳曰,知道。出禮曹謄錄
上在昌德宮。停常參·經筵。
初昏,白雲一道如氣,起自乾方,直指坤方,長十餘丈,廣尺許,漸移東方,良久乃滅。夜一更至四更,月暈。
下直,穩城府使姜聖佐。
李玄錫啓曰,明日常參·經筵,取稟。傳曰,只晝講。
以備忘記,傳于任弘望曰,今下弓矢,穩城府使姜聖佐處,給之。
傳曰,大臣·備局堂上引見。
領議政金壽恒進曰,非時之雨,連日不止,近來日氣不調,伏未審聖體,若何?上曰,安寧矣。壽恒曰,今年失稔,八路同然,霜降太早,百穀卒痒,風霜之後,秋日雖溫,已傷之穀,萬無回蘇之路,且以冷雨連日不止,收獲之時,又有所害矣。上曰,昨日之雨,非秋雨之比,旣傷於霜,又害於雨,民事可慮矣。
壽恒啓曰,諸道賑恤事,當竢災傷覆審後,可以詳知其被災輕重,而大抵皆未免失稔,新舊還上,固難準捧,而卽今京外,蓄積俱竭,又無可移之粟,各邑糶穀,必須着實收捧,然後可以濟活飢民矣。庚申以後,爲慮久遠逋欠徵捧之難,使之只捧當年分給數少之邑,則所捧零星,無以爲賑資,至於舊糶數少,新分數多之邑,則當年條準捧之際,民力不逮,多有失所之嘆,今年則新舊還上通計,尤甚被災邑則折半收捧,之次邑則三分之一當捧,而朝家所定分數,雖如此,自該道,參量各邑形勢之緩急,誠言開諭,勿拘分數,各隨其民力,從優收捧,以爲明春種糧之資事,分付,何如?上曰,依爲之。
壽恒啓曰,今番科事,臺臣,以監試會試罷榜之啓,累日爭執,故文武科會試設行遲速,有難豫期。外方擧子之留待者,囊橐俱竭,或有下去之人,守令之赴擧者,通計各道,至於三十餘人,久留京中,當此秋事方殷之際,不可使各邑久曠,留京守令,今姑竝令催促還任,以待科期,更爲來赴,何如?上曰,臺啓未停之前,科期未可完定,留待累日,事多難便,守令,姑爲催促下送,可也。禮曹判書南龍翼曰,擧子亦爲下送,何如?上曰,守令下去,則擧子自當去矣。左副承旨任弘望啓曰,全羅都事改差事及赴擧守令還送事,以榻前定奪擧行,何如?上曰,依爲之。
金錫胄啓曰,冒屬忠義査正郞廳二員,兵曹及忠勳府,有相議差出事,曾已定奪矣。一員則自兵曹差出,而一員則以忠勳府都事兼察,似好矣。上曰,依爲之。
戶曹判書尹堦所啓,今年農事之失稔,八路同然,頒祿散料,固難復古,而各司供上進排物種,及各殿進上物膳,乾鹿獐供上紙等物,連因歲凶,一向減損,亦甚未安,今年則何以爲之?上曰,依前減封,可也。
刑曹判書金德遠所啓,明禮宮奴婢相訟事,自掌隷院入啓,移送刑曹,而觀其文案,則金級變辭,乃其枝葉,至於已奴,則可以自納,或爲族人之則非己檀納云云。似當推問,而今無訟隻,不可刑推,以本曹所見,斷決元訟,亦涉難便,何以爲之?上曰,旣爲移送刑曹,以本曹堂上所見,更爲議處,可也。以上燼餘日記
今日引見時,安州牧使蘇斗山,全羅都事李禎來,遞差,今日內口傳差出,催促下送事,及校理沈濡,修撰吳道一竝卽牌招事,榻前下敎。
持平權持·李東郁啓曰,卽者諫臣,以昨日處置臣事,因儒臣疏辭,引避,則臣等,何敢晏然仍冒乎?請命遞斥臣等之職。答曰,勿辭,退待物論。
吏曹口傳政事。安州牧使安烒,全羅都事鄭濟先。
都承旨金禹錫上疏。滓穢之蹤,決難復叨新命。加以行役之餘,賤疾苦㞃,萬無自力之望。伏乞俯諒危迫之懇,亟命鐫改臣所叨職名,以幸公私事。
以海昌尉吳泰周掃墳呈辭,傳曰,給由馬·澆奠床備給。
答都承旨金禹錫疏曰,省疏具悉。頃者臺論之過當,予已知之,於卿有何引嫌之理乎?卿其勿辭,從速察職。
政院啓曰,今日乃賓廳坐起,兩司例有來待,以憲府無行公之員,執義金載顯,持平李東郁·權持,竝牌招,何如?傳曰,允。
左議政閔鼎重再度呈辭不允批答。王若曰,國家之憂虞孔棘,方深倚毗之誠,輔相之去就不輕,胡堅遜辭之志?玆宣綸綍,誕敷腹心。惟卿,松栢之貞,金玉其相,孝弟之行,淸謹之操,自是家庭之緖餘,淵源之學,經濟之才,夙資師友之薰炙。早摘髭於黃甲,遂發軔於靑雲,秉心公平,淸議有一時之重,持身簡潔,雅望在群僚之缺握機衡於天官,則世服山巨源之藻鑑,任激揚於臺省,則人稱范孟博之同規,肆荷累朝之殊知,仍蹲八座之峻秩,逮沖人之嗣服,未悟三至之讒,而群賢之抱冤,遽罹一網之打,念孤忠之壹鬱,卿實奚辜,想炎徼之間關,予固有靦。玆當周化之更始,首降漢札而召還,棟樑蓍龜,久係蒼生之想望,鹽梅舟楫,遂膺黃閣之登庸。李文靖之門庭,不容旋馬之地,張知白之儉約,無異掌記之時。蓋綜覈庶事之紛綸,而亦必務守大體,雖調和群議之携貳,而未嘗不替淸名,云胡仰成之辰,遽有釋負之請,卿何恙不已,庶冀勿藥而有瘳,予未堪多艱,詎缺顧今咎徵之疊至,重以年事之缺卽前史之所罕見,顚連缺靡子遺。雖君臣協心交缺來斂手而辭避,疇克胥匡缺可忍棄予若浼,顧大臣安危之所繫,敢曰在家不知?於戱,祖宗在天之靈,曷不念缺小大盈廷之議,其必待元老折衷,亟斷累至之章,勉盡共貞之道,所辭宜不允,故玆敎示,想宜知悉。知製敎吳道一製進以上朝報
引見時,戶曹判書尹堦曰,前日鄭載嵩,爲判書時,諸道量田,待今秋擧行事,定奪矣。卽今年事如此,何以爲之?上曰,待年事豐登,爲之可也。堦曰,命下矣,旱田給災,旣非法典,該曹似難擅便,下詢于大臣,何如?上曰,此事何如?領議政金壽恒曰,旱田給災,本非法典,此雖値凶歲,未嘗輕許給災,以其一年再種故也。木花田則或有給災之時,而亦非常例,至於山峽之間,非再耕而被災之田,則不許給災,必有民怨,而區別之際,最難精審,終不得爲實惠。今年咸鏡道,則旣令特給田災,而江原道嶺西峽邑,被災尤甚云,其中不得再耕之處,精覈給災,似當矣。上曰,嶺西尤甚被災處,精覈給災,可也。出戶曹謄錄
弘文博士李頤命曰,向者兩賢臣從祀聖廟也,一種醜正之論,孽芽其間,至於外方鄕校告由禮成祭時,守令多有圖避不參者,或臨時受由,情跡顯然。而此則其道監司,或以察訪代送,容有可諉之言,伏聞守令中,亦有無故在官者,使鄕所代行云。朝家旣送香祝,祝文又曰,謹遣臣,則其事體之尊重若是,而爲守令者,何敢以一己私意,廢閣君命,使人代行乎?國家苟有紀綱,寧容如是?臣之所聞,則乃林川郡守韓瀅,而他邑守令,亦多如此者,竝令各道摘發啓聞,從重科罪,似宜矣。此時守令之遞易,雖似有弊,此則關係國綱,輕重懸殊,故敢達矣。上曰,當此凶歲,守令之遞易,可慮,姑先摘發,從重推考,觀其緘辭而處之,可也。出禮曹謄錄
夜一更初,游氣蔽天,月光且盛,彗星所在,不得看候。出觀象監日記
引見時,右議政金錫胄曰,前因長興庫蕩殘難支,旣以宣惠廳郞廳中一人,兼差本庫主簿,而本庫,以無提調之故,照管諸事,猶未着實。今若復設捉調,而以宣惠廳堂上差下,則尤似便當矣。上曰,分付該曹,差出提調,可也。出宣惠廳謄錄領議政金壽恒曰,今年凶歉又如此,年例歲抄,依上年例,姑爲停止,只令充定物故之代,而頃者兵曹判書南九萬所達,兒弱軍兵代充事,則當待節目講定後,更爲稟定分付矣。上曰,依爲之。出兵曹謄錄
上在昌德宮。停常參,只晝講。
自昧爽至酉時,日暈。夜自一更至五更,月暈。
晝講入侍,知事南九萬,特進官李翊,承旨趙持謙,玉堂沈濡·李頤命,假注書姜世輔,史官鄭齊泰,兼春秋金光瑨。
執義金載顯所啓,請還收罪人朴永海絶島定配之命,更加嚴覈,按法處置。上曰,勿煩。
又所啓,請監試會試罷榜。上曰,毋庸瀆擾。
又所啓,請還收金益重定配之命,依該曹啓辭,刑推得情。上曰,勿煩。
獻納金鎭龜所啓,昨者憲府之引避也,臣獨爲處置,而小無可遞之事,故竝請出仕矣。卽見修撰吳道一陳疏大槪,則處置措語,有不可抗顔於論思之地爲言,此疏雖不捧入,而臣旣被儒臣之斥,決不可一刻仍冒。請命遞斥臣職。答曰,勿辭。退待物論。
又所啓,近來各營之募入民丁,稱以營屬,私自徵布者,實爲外方之巨弊也。竊聞黃海監營,此弊尤甚,或稱工匠,或稱奉足,諸般色目,不可盡記,而其中所謂隨營牌保,尤爲濫雜,旣無定數,役又輕歇,故良人子枝,生才二歲,則圖受帖文,便卽投屬,其徒寔繁,遍滿列邑,通一道計之,至於累萬名之多云。凡諸軍額,宜有定限,當此閑良絶無之日,各邑逃故之軍,猶未免充代,致有侵督隣族,徵布白骨,大爲朝家之軫念,而此兵營,爲一道良丁之滋茹,許多所收之布,徒爲私用之歸,事之無據,莫此爲甚,州縣軍額之缺,亦未必不由於是也。揆以軍政,不可無釐正之擧,請令諸道監司,分付列邑,各其邑所在,隨營牌保及諸般營屬奉足,一一成冊,直送備局,以爲査覈處置之地。上曰,令該曹稟處。
又所啓,臣於再昨之避也,處置請出,出於意外,召牌之下,不得不黽勉就職矣。今者處置諫官,又被儒臣之疏斥,旣爲引避,則臣安得晏然?因一相規之事,連日瀆擾,臣罪尤大。請命遞斥臣職。答曰,勿辭。退待物論。
吏曹口傳政事,慶尙左道災傷敬差官兪命一。
正言金萬吉啓曰,臣於頃日忝叨本職也,同僚以爲,本院以主第停役事,有所論列,而一邊爭執,一邊營作,臺閣之論,不能有無於其間,其有傷於事體,關於後弊,莫此爲甚。吾輩不得其職,而冒居其位,亦甚可愧,不可不引咎辭遞云云。臣意亦以爲然,僚議歸一,而適會國有大獄,不敢瀆擾,趑趄未果,而臣卽遞去,同僚或遞或遷,而正言兪命一,獨先自劾,聖批嚴峻,有張皇恐動之敎,臣於此,不勝瞿然之至。臣雖先遞,不得聯名於其啓,而臣之意見,初無異同,則命一之罪,卽亦臣之罪也,臣何敢幸其自免,而終不自列於君父之前乎?其後同僚,亦有以此引避者,則臣之情迹,決不可抗顔,復入於臺席,以傳前啓,而適緣賤疾方苦,累日調治,今始來避,所失尤大。請命遞斥臣職。答曰,勿辭。退待物論。
都承旨金禹錫上疏。猥陳危懇,溫批反下,惶霣悶蹙,不得不更瀝腔血,祈蒙鐫免,使安分調病,以延殘喘。答曰,省疏具悉。卿勿固辭,須速察職。
開城留守□□□上疏。更申前懇,冀蒙恩遞。答曰,省疏具悉。卿其勿辭,更加調理察職。
以左議政閔鼎重三度呈辭,傳曰,不允批答。
司諫申懹啓曰,臣頃忝本院時,以不得其言,引罪自劾,而又因賤疾苦劇,不能祗赴於召牌之下,惶霣之懷,迨今未已矣。不意新命,復及於俟罪之中,臣一倍兢蹙,若無所容,而難冒之義,與前無異,違牌之罪,尙未照勘,以此以彼,決不可冒據。請命遞斥臣職。答曰,勿辭。推考蕩滌。
掌令權讓上疏。答曰,省疏具悉。爾其勿辭調理,上來察職。
晝講入侍時,參贊官趙持謙曰,連見各道狀啓,霜降之慘,八路同然,初則只以咸鏡一道爲慮,今則各道凶歉一樣,朝廷亦無以拯濟,殊極悶慮。賑救蠲減等事,當待覆審後議處,而臣見外方守令之自奉過侈,別星之廚傳太豐,雖在常年,亦甚不當,況此連歲飢荒,自上減損御膳,八路進上,亦皆權減,則守令別星之如前豐侈,極爲未妥。支供之際,糜費甚多,外方官吏,凡於別星往來,雖欲節約省弊,以其埋沒,見過於別星,故恐怯威刑,若無朝家命令,則不敢爲之。自今秋爲始,監·兵使以下及京別星之行,毋得設茶啖,飯供亦從省約,守令日用等物,亦皆十分簡略,無一毫浮費,惟以撙節儲蓄,用於明春賑濟爲事,則其於救民之道,庶有一分之益矣。上曰,以此意,別樣申飭於諸道各邑,可也。出朝報
上在昌德宮。停常參·經筵。
夜五更,流星出軒轅星下,入東方天際,狀如拳,尾長三四尺許,色赤。
謝恩,參知魚震翼,實錄兼春秋兪得一,全羅都事鄭濟先,司僕主簿申泰澄,遂安郡守柳星昌。
下直,全羅左水使閔鏞。
十三日引見時,戶曹判書尹堦所啓,旱田給災事,仍臺啓,令該曹稟處事,命下矣。旱田給災,旣無法典,該曹似難擅便,下詢于大臣而處之,何如?上曰,此事何如?領議政金壽恒曰,旱田給災,本非法典,前此雖値凶歲,未嘗輕許給災,以其一年再耕故也。木花田則或有給災之時,而亦非常例,至於山峽之間,非再耕而被災之田,則不許給災,必有民怨,而區別之際,最難精審,終不得爲實惠。今年咸鏡道,則旣令特給田災,而江原道嶺西峽邑,被災尤甚云,其中不得再耕之處,精覈給災,似當矣。上曰,嶺西尤甚被災處,精覈給災,可也。疊出
弘文博士李頤命所啓,嚮者兩賢臣從祀聖廟也,一種醜正之論,孽芽其間,至於外方鄕校告由禮成祭時,守令多有圖避不來者,或臨時受由,情迹顯然。而此則其道監司,或以察訪代送,容有可諉之言,伏聞守令中,亦有無故在官者,使鄕所代行云。朝家旣送香祝,祝文中又曰,謹遣臣,則其事體之尊重若是,而爲守令,乃敢以一己私意,廢閣君命,使人代行乎?國家苟有紀綱,寧容若是?臣之所聞,則乃林川郡守韓浹,而他邑守令,亦多如此者云,竝令各道,摘發啓聞,從重科罪,似宜矣。此時守令之遞易,雖似有弊,此則關係國體,輕重懸殊,故敢達矣。上曰,當此凶歲,守令之遞易可慮,姑先摘發,從重推考,觀其緘辭處之,可也。疊出
戶曹判書尹堦所啓,前日鄭載嵩,爲判書時,諸道量田,待今秋擧行事定奪矣。卽今年事如此,何以爲之乎?上曰,更待年豐爲之,可也。疊出
參贊官趙持謙所啓,連見各道狀啓,霜降之慘,八路同然,而初則只以咸鏡一道爲慮,今則各道凶歉一樣,朝廷亦無以拯濟,殊極可慮。賑救蠲減等事,當待覆審後議處,而臣見外方守令之自奉過侈,別星之廚傳太豐,雖在豐年,亦甚不當,況此連年飢荒,自上減損御供,八路進上,亦皆權減,則守令別星之如前豐備,極爲未妥。支供之際,糜費甚多,外方官吏,凡於別星往來,雖欲節約省弊,以其埋沒,見過於別星,故恐怯威刑,若無朝家命令,則不敢爲之。自今秋爲始,監·兵使輩及京別星之行,無得設茶啖,飯供亦從省約,守令之日用等物,亦皆十分簡略,無一毫浮費,惟以撙節儲蓄,用於明春賑濟爲事,則其於救民之道,庶有一分之益矣。上曰,以此意別樣申飭于諸道各邑,可也。疊出
又所啓,京外刑杖,自有定規,而外方監·兵·水使·都事及京別星,或有仍其私怒,別用大杖,守令則只許笞五十自斷,而亦有至於濫用棍杖等刑,以致人民徑斃於杖下者甚多。自前朝廷,非不累次申禁,而歲久之後,則廢閣不行,殊極寒心。況周禮,荒歲恤刑爲重,當此凶歲,尤不可無嚴飭之道矣。人之枉死可矜,故敢此仰達矣。上曰,別樣申飭于外方,可也。
公洪監司書目,公州大興等官,今月初一日,雨雹暴注,田畓各穀,蕩然無遺,民事渴悶事。
平安監司書目,江界則八月十九日下雪,江西·博川兩邑則今月初一日雨雹事。
兵曹判書南九萬所啓,上年江原道·嶺南,尤甚被災之故,諸般身役,自朝廷竝爲減許,而其中上番騎兵,上年十二月,今年正月當番者,竝入減許之中,而今年夏間,自本曹,請得減番代布於備局,則備局無可畫給之布。且自前騎兵上番,本無因災減許之事云,故本曹更爲行文於嶺東各邑,使之捧上番布矣。卽者嶺東各邑,以他身役,竝爲蒙減,而騎兵獨未免徵布,爲稱冤,至有文報于戶曹矣。當初減許時,騎馬未嘗有區別之令,則到今徵布,恐爲失信之歸,何以處之乎?金錫胄曰,上番騎兵,自前無減番之規,而上年以嶺東年凶之故,朔膳進上,亦自宣惠廳代封,諸般身役,使之減許矣。今此騎兵,初雖誤減,今若更爲催捧,則必有歸怨朝家之患矣。上曰,特爲蠲減,可也。當在十三日引見時
正言金構所啓,頃將情勢難冒之狀,詣臺自列,而處置請出,實出意外,再避之章,見阻喉司,冒尋辭單,倍切惶霣矣。不意玆者,得承召牌,分義所在,黽勉趨詣,兩司多官,今將處置,而第念本院,以主第停役之論,臣旣有不敢參同之嫌,而正言金萬吉之避,又緣主第一事,則臣於此,尤不敢晏然處置,以此以彼,不可一刻仍冒。請命遞斥臣職。答曰,勿辭。退待物論。
兵曹口傳政事,副司果鄭載岳。
左議政閔鼎重三度呈辭。答曰,不允批答。
政院啓曰,憲府之官,引避退待之後,諫院不卽處置,監察茶時,亦已累日,事甚未安。大司諫宋奎濂,正言金構,卽爲牌招,使之處置,何如?傳曰,允。
左議政閔鼎重三度呈辭不允批答。王若曰,諭旨旣申於前後,莫非心腹胃腸之敷,巽章缺念元首股肱之義,豈曰缺體之不諒?愧予淺誠之未孚,欲無言則固讓之志難回,將宣批則勉留之辭已竭,寧復爲架疊之語,徒循故常,試悉擧危厲之形,以冀感動。由庚申迄于今日,凡幾年于玆,自畿輔薄於外方,無一歲之稔,飢饉甚於兵燹,未或不亡,蓄藏竭於公私,罔知攸濟。人心日就於莫可收拾,國計漸至於無以變通,雖除五六年亂政之奸,積弊猶痼,未慰億萬生思治之望,膏澤尙屯,敎化乃王政之原,而久已凌替,紀綱爲國家之脈,而亦甚廢頹。妖星經月亘天,可見仁愛之警,獰風折木拔屋,豈無危懼之心?觀天人有萬可憂,顧時勢無一足恃,與共休戚幸缺之啓,密贊經綸,祗仰朝夕輔弼之缺眷倚之或間,所以委任之方隆,以卿敏識英猷,何難整頓乎百務,藉卿淸名直節,庶幾矜式乎一時。弊政棼若亂絲,猶可尋其端緖,長才恢如缺奚小嫌於擔當,財竭人窮,莫先缺正急消弭之方,當此時可歸休乎,非平日所期望者,私情公議,元無可去之嫌,筋力精神,況當未暮之境,固知陰陽之愆候,只恃神明之所扶。請急頻煩,雖庶僚尙云不可,引疾休退,在大臣其忍自安。曷不前哲之聞,實惟後人之則,孔明盡瘁於報國,何嘗丐閑,召公有意於辭榮,未果忘世。蓋以安危之所係,是用去就之不輕,缺罔俾專美。於戱,念國勢岌嶪若破屋,非一木之可支,顧予心搖缺如懸旌,奈百憂之俱集。公無困我,予豈捨卿?所辭宜不允,故玆敎示,想宜知悉。知製敎李墪製進欠朝報
義禁府啓曰,前蝟島萬戶許彬,旣已拿囚,當爲捧招,而兵曹回啓內,許彬私用米布雜物之數,本島色吏庫子所招,有多少同實之差,令本道更爲明査啓聞後處置云云,則待其啓聞,以其實狀,發爲問目捧招後,稟處,何如?傳曰,允。出義禁府謄錄
上在昌德宮。停常參·經筵。
夜五更,有霧氣。
有政。以李畬爲奉敎,申啓華爲待敎,崔錫恒爲待敎,沈梓爲都承旨,徐文重爲同副承旨,金萬埰爲橫城縣監,李秀彦爲禮曹參議,李沆爲安州牧使,柳尙運爲禮曹參判,沈枰爲司錄,李后沆爲校理,閔維重爲長興庫提調,南二星爲大司憲,李相吉爲掌苑署別檢,申曅爲副應敎,洪萬容爲知義禁,睦林儒爲濟用監正,申晸爲工曹判書,洪萬朝爲副修撰,鄭鑰爲工曹參判,李墪爲副校理,兪命一爲持平,申濼爲遂安郡守。
答知經筵鄭載嵩疏曰,省疏具悉。卿其安心勿辭,調理察職。
傳曰,明日晝講爲之。
左議政閔鼎重四度呈辭。傳曰,安心調理。
成均館官員,以知館事意啓曰,今此九日課製,以今月內無故日退行事,曾已啓達矣。以今十九日設行之意,敢啓。傳曰,知道。以上朝報
領議政金壽恒,右議政金錫胄請對入侍時所啓。頃日登對時,右議政金錫胄,以兵曹所管騎步兵兒弱逃出之代,以京軍門軍保,割給充定之意,陳達矣。退而相議,則禁衛營軍兵及御營保軍除出移定之數,旣已講定,而右議政金錫胄,以掃墳,明將出去,欲爲稟定於榻前,敢此請對矣。右議政金錫胄曰,頃日因兵曹判書南九萬所啓,臣以庚申所抄諸般身役中兒弱逃故之類,終不可不趁卽代定,以存大信於民,請先以京中各軍保之有剩數者除出,以代兵曹所管騎正兵闕額事,旣已陳達。退出之後,卽令兵曹,先抄各當應上番騎正兵內吹等役逃故及兒弱未滿十一歲者,知其摠數,則除兩界外六道闕額,竝一萬一千六百餘名也。此必須自京中,卽先充定,成出都案,直爲頒布外方之後,仍責外方監·兵營·州縣,竝爲搜括投冒雜色人丁,充定各軍以下諸額,整齊軍籍,故先就臣所管禁衛軍兵中,只留元軍九十哨及關西十哨,以充百哨之數,而除出所餘十哨,則竝其戶保,當爲五千八十名矣。又與御營大將金益勳,反覆通議,就御營軍元數一百四十哨,則只留一百二十五哨戶保,則此當爲五部全軍,每部各具五司,完足無欠,而所謂別三司十五哨者,本來追後加募之類也。今於十五哨中,各取其兩保,則其數當爲四千二百名矣。且有推移充闕,則似無不足之患,此等軍兵,曾屬軍門,役歇身便,自謂得所,今乃猝然移送於騎正兵之代,則其爲怨苦,不言可知。臣等,非不念及於此,而軍籍戶布,旣難遽行,旣査逃故之類,仍復徵布,不但一時失信而已,國家弊政,終無可改之時,此非小事也。御營軍保,則非臣所管,而臣昨以此意,先議于大將,又言于都提調金壽興,則亦以爲可,故今敢請對陳達矣。此事旣行,則本兵庶可成其模樣,亦足爲數十年支過之策,而第御營禁衛兩處,旣値凶年,保米必有蠲減之擧,而又失此累千軍保,明年則十哨俱上爲難,似當仍以五哨,上番訓局之軍旣減,而兩軍門立番者,又將僅爲前日一處所上之數,此爲可憫矣。領議政金壽恒曰,京軍門軍兵,移定騎保兵闕額,旣是曾所未有之事,朝家先行此擧,則外方各處,投入冒屬之類,亦何敢更爲容隱之計乎?本兵所管正軍闕額,則姑以此塡補,而京中諸色軍兵及各軍門兒弱逃故,應爲代定者,其數甚多,此則依前定奪,別爲磨鍊事目,分付外方,搜括良丁,以爲一齊充定之地,宜當矣。上曰,如是變通,則極爲便好,依此擧行,可也。右議政金錫胄所啓。訓鍊都監軍兵,有付標遞兒,殺手五窠,砲手八窠,竝以試藝優等者輪付,今者朝家,以三手糧不足之故,射·砲手中,除出七百,移送于禁衛營。今聞其情願,則渠輩本是都監之卒,因朝家區處,雖有移送之事,禁衛營亦是侍衛之卒,則願得砲手各一遞兒,以爲輪付聊生之地云。此事雖未知事體之如何,而都監軍額,比前旣減,移來類,同是侍衛之軍,特爲移給,亦或一道,軍情所在,不得不達。領相方爲入侍,且是訓局都提調,下詢處之,何如?領議政金□□曰,以事體言之,則都監軍兵祿遞兒,不當移給於他軍門,而其軍兵,旣已自都監移去者,則從其情願,以其砲·殺各一遞兒,除出移給,其在慰悅軍情之道,恐無不可矣。出御營謄錄
安州牧使安烒,遂安郡守柳缺有改差,明日開政差出事及前府使李沆,前檢閱申啓華,前奉敎李畬敍用事,榻前定奪。出朝報
上在昌德宮。停常參,只晝講。
自昧爽至辰時,有霧氣。
備邊司郞廳,以領議政意啓曰,今日請對入侍時,臣以罷散史官變通事陳達,而只擧李畬·申啓華之名,前待敎崔錫恒,亦在罷散之中,而未免落漏,不勝惶恐。李畬·申啓華,旣有特敍之命,則崔錫恒,似當一體變通,敢稟。傳曰,一體敍用。
政院啓曰,近日廳中,僚員不備。都承旨未差,左副承旨任弘望,受由下鄕,吏兵批開政之時,皆無該房,以代房進參推移,事體已極未安,凡干公事出納之際,亦甚苟簡,左副承旨任弘望,遠地往返,必將淹過時月,本院多事之地,勢難等待其還歸,似當有變通之道,敢此仰稟。傳曰,改差。
晝講入侍,同知事李敏敍,特進官崔逸,承旨尹敬敎,玉堂沈濡·李頤命,假注書姜世輔,史官徐宗泰·鄭齊泰。
答大司諫宋奎濂疏曰,省疏具悉。應旨進言,深用嘉之,可不體念焉?升尺降定事,曾因事多窒礙,旋卽還寢,則勢難更復,兒弱充定事,旣已定奪,不宜續續撓改也。疏末事,令該曹稟處。爾其勿辭,調理察職。
今日晝講時,新除授大司憲,卽爲牌招,兩司處置事及敬差官兪命一推考蕩滌事,榻前下敎。
謝恩,右副承旨沈攸,左副承旨趙持謙,同副承旨徐文重,副校理李墪。
備忘記,前監司鄭載禧,前府使宋光淵·權脩·金世鼎,前持平兪得一,前佐郞李日翼,前正言李徵龜,竝敍用。以上朝報
上在昌德宮。停常參·經筵。
謝恩,司錄沈枰。
昨日晝講時,同知事李敏敍所啓。濬源殿·慶基殿參奉,準十二朔後,與京參奉相換,則不計前仕,而以京參奉朔數計仕,然後奉事遷轉,自是法典,而自四五年前,在外在京前後之仕,竝爲通計矣。厥後自京參奉,換差慶基殿·濬源殿參奉,而又換京參奉,則通計三處之仕,各不過四五朔,陞差奉事,旣非積仕遷轉之本意,而比之京司及陵參奉,反爲先出之捷徑,事甚未妥。自今以後,一依古規,不計前仕,而只計京參奉朔數,仕滿後陞差爲宜,故敢此仰達矣。上曰,依前規爲之,似宜矣。
又所啓,頃日監試會試考講時,四館,以其顔面,越次呼名,使之就講者,固有其罪,而此事旣是流來謬規,則初非四館輩創開之事也。昨日大臣登對時,以史官不備之故,罷散者三人,旣已稟達敍用,則它四館被罪之類,其所犯,旣與此有異。且其中,或有積仕,當出六品之人,而坐此不得遷轉,則似有不均之歎,其時四館之罷散者,似當一體敍用矣。上曰,其時四館之罷散者,竝爲一體敍用,可也。
答左承旨尹敬敎,左副承旨趙持謙疏曰,省疏具悉。爾其勿辭,從速察職。
吏曹啓曰,臺諫有闕,政事,取稟。傳曰,明日爲之。
京畿監司書目,楊州呈,以吏曹參議朴世采辭職上疏上送事。答曰,省疏具悉至懇。巽辭之章,愈往愈切,本職今姑允副,須體予意,從速上來,以匡不逮。以上朝報
上在昌德宮。停常參·經筵。
自辰時至巳時,日暈兩珥,暈上有背,色內赤外靑。夜五更,月犯畢大星,有小暈。
有政。以洪萬容爲漢城左尹,李仁夏爲漢城右尹,黃欽爲承文著作,崔弘甸爲校書博士,金世鼎爲獻納,睦林一爲正言,沈思泓爲持平,朴信圭爲知義禁,鄭載禧爲同知義禁,趙亨期爲持平,成瑨爲咸平縣監,申曅爲執義。
下直,鎭川縣監權纘。
謝恩,禮曹參議李秀彦,兼持平兪命一,遂安郡守申濼。
答都承旨沈梓疏曰,省疏具悉。卿其勿辭,從速察職。
戶曹判書尹堦,同姓八寸弟前別坐端,身死,服制已行四日,出仕,何如?傳曰,依所啓施行。
觀象監官員,以領事·提調意啓曰,彗星,自今月初,漸向消滅,而月光明盛之後,則有難的知其間無故,仍爲測候矣。去夜則月光未甚,衆星呈露,而彗星所在,終不得見,其爲消滅,無疑。別設測候官員,自今日停罷之意,敢啓。傳曰,知道。
司諫申懹所啓,卽者同僚,引嫌而退。臣當爲處置,而第其避辭,正是臣前日引罪自劾之事,則同僚之避,卽亦臣之避也。臣唯當引避之不暇,何敢可否於處置之間乎?請命遞斥臣職。答曰,勿辭。退待物論。
政院啓曰,今九月十六日領·右相請對入侍時,擧行條件中,領議政所啓,以故主簿宋時榮加贈其職事,稟旨定奪,而注書以加贈其職承旨事,誤書。自上以一體加贈賜諡可也爲敎,而注書又以一體贈職,誤書,竝改付標以入,而假注書姜世輔,難免錯誤之失,請推考。事係褒奬節義,非如等閑文書,而聖敎賜諡二字,至於落書,臣以其日入侍承旨,捧入之際,皆不覺察,惶恐待罪。傳曰,依啓。勿待罪。
答前吏曹參議朴世采疏曰,省疏具悉卿懇。昨者允副佐貳之職,以安其心,幡然改圖之意也。不料誠淺禮薄,撝謙愈切,繼有浩然長往之志,缺然慙恧,實欲無言。須體前後懃懇之旨,安意勿辭,從速入來,出入講席,匡救闕遺。
傳曰,前參議朴世采,來寓京邸云,心用喜幸。出入筵席,以匡不逮之意,才悉於疏批,而亦不可無禮優之擧,食物柴炭,從優磨鍊題給,以表予意事,分付該曹。
傳曰,近仍處置之稽遲,以監察茶時,爲日已久,揆以事體,殊甚未妥。憲府未肅拜人員,明朝竝牌招察任。
傳曰,三上進士李斗岳,三中進士閔鎭長·徐裕文,竝直赴殿試,三下進士趙祺錫·羅斗三,幼學李晩成·宋疇錫·崔寓,進士郭昌徵·任翊元,爲給二分。
答左相閔鼎重六度呈辭曰,安心調理。以上朝報
上在昌德宮。停常參·經筵。
答弘文提學李頤命疏曰,省疏具悉。爾其勿辭,救護母病。
府啓,請罪人朴永海按法處斷。請監試會試亟命罷榜。答曰,不允。以上朝報
領議政金壽恒請對入侍時,領議政金壽恒所啓。楊州邑治之西,有所謂洪福山,從前見之者,多稱其形勢勝於南漢,可合築城設險矣。近者楊州牧使李濡,屢度往審,故詳聞其言,則山勢險阻,實是天作之地,其中土地,寬廣肥沃,水泉滔滔不堀之則無往非水,且其四面山,回合連亘,與京城主山相近,若築山城,以爲保障,則形勢極其便好云。臣以此問於右相,則曾於大興山城始築之時,聞洪福之勝,遣人圖形以來,而其時廟議,先以大興爲主,故置而不論云。目今年事凶歉,雖難輕擧大役,而楊州坐地,本不合設邑,且聞本州民情,多有願移者云,若令先爲移邑於此,且募僧徒,多建寺刹,以爲漸次經營之地,則待時興役,自可不煩而就矣。臣問議于左相,其意亦以移邑爲便,右相則旣已審知其形勢,雖無異見,事係重大,待右相入來後,更爲商確定奪,似當,而今適入侍,敢此仰達。上曰,洪福形勢,諸大臣,旣已審知而商度,則似無更議之事。令楊州爲先移邑事。定奪分付,可也。出備邊司謄錄
上在昌德宮。停常參·經筵。
夜四更,月入東井星,月暈。五更,月暈。
有政。以申琓爲左承旨,趙持謙爲右承旨,沈攸爲左副承旨,徐文重爲右副承旨,李秀彦爲同副承旨,柳壽崙爲單付學正,吳命老單付學諭,兪命一爲兵曹正郞,鄭載禧爲禮曹參判,宋奎濂爲吏曹參議,金萬吉爲兵曹正郞,朴泰尙爲大司成,宋光淵爲禮曹參議,申命任爲樂安郡守,李惠疇爲寧邊府使,李端夏爲大司憲,李選爲副提學,金鎭龜爲副應敎,李墪爲吏曹正郞,李宏爲正言,柳尙運爲大司諫,黃玧爲修撰,吳道一爲吏曹佐郞。
下直,智島萬戶孫後權。謝恩,正言睦林一,工曹參判鄭鑰,咸平縣監成瑨,承文著作黃欽,校書正字金碾,左尹洪萬容。
傳曰,前參議朴世采,來在城中,故欲於夜對引見矣。今已夜深,而時未入來,夜深後必爲召致,似涉强迫,心有所未安。今日夜對,姑停,明朝召對,入侍事,傳諭。
政院啓曰,前參議朴世采,今始來到闕外,以此下敎傳諭之意,敢啓。傳曰,知道。
去夜,草莽臣朴世采上疏。大槪,忽承夜對入侍之命,不敢退伏,來詣闕外,而至於肅謝一節,臣之素志,決難猝變,終不敢承命入來,伏地待罪事。入啓。答曰,省疏具悉至懇。備悉至意於昨者之批,幡然入參,中夜企待,顧予誠淺,未孚遐心之回,愈往愈迫,只自慙赧,無以爲諭。噫,當此災異沓臻,虞憂溢目之日,匡救啓沃之責,微爾其誰?第旅寓荒凉,所患如此,予用慮焉。須體前後之旨,安意勿待罪,從速面對,以慰思想之心。別給食物,固辭若是,無乃太過乎?安意領受。
傳曰,史官一員待命,騎馬三匹·卜馬二匹立之。
傳曰,前參議朴世采,今日當爲引見面對,除肅拜入侍之意,傳諭。
院啓,請主第營造之役亟命停止。請前遂安郡守徐瑱削去仕版。答曰,不允。主第停止事,依啓。
政院啓曰,前參議朴世采來詣矣。傳曰,知道。
答咸鏡道生員成汝井等疏曰,省疏具悉。莫重從享,不可輕議,爾等退修學業。以上朝報
上在昌德宮。停常參·經筵。
神德王后忌辰齋戒。
自巳時至酉時,日暈。夜五更,月暈。
沈梓啓曰,左議政呈辭到院,而以國忌齋戒,留院之意,敢啓。傳曰,入之。
以左議政閔鼎重七度呈辭,傳于沈梓曰,安心調理。
趙持謙,以司謁口傳啓曰,行副護軍朴世采上疏,竝其所進冊子來呈,且聞其發行還去云。所呈上疏·冊子,以國忌齋戒,不得捧入,而係是儒臣去就,不敢不陳達矣。傳曰,上疏與冊子,入之。
李秀彦啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
徐文重啓曰,朴世采上疏批答傳諭事,命下矣。城門已閉,明日待開門傳諭之意,敢啓。傳曰,知道。
答玉堂箚曰,省疏具悉。箚辭當留意焉。元箚缺
答副護軍朴世采疏曰,省疏具悉至懇。昨者筵中,面諭勤懇之意,不啻縷縷,而誠禮未至,遐心莫回,歸志已定,缺然且慚,如失左右手也。顧予否德,雖不足與有爲,獨不念先王禮遇之隆眷,時事之多難乎?賢者去就,關係興替,決不可棄予邁邁,若是恝然也,明矣。所進冊子,罔非格言至論,深用嘉歎,可不置諸左右,朝夕省察焉?須體至意,亟回長往之心,從速入來,以副企望。仍傳曰,遣史官卽爲傳諭。元疏缺以上燼餘
上在昌德宮。停常參·經筵。
神德王后忌辰。
趙持謙啓曰,明日常參·經筵,取稟。傳曰,只晝講。
徐文重啓曰,備邊司郞廳來言,今日賓廳日次,而大臣有故,不得開坐云矣,敢啓。傳曰,知道。
又啓曰,大司憲李端夏,執義申曅,掌令權讓·李三碩,持平趙亨期在外,持平沈思泓式暇,今日以監察茶時之意,敢啓。傳曰,知道。
徐文重,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
趙持謙啓曰,領議政金壽恒,禮曹判書南龍翼,繕工監提調呂聖齊,來詣請對矣。傳曰,引見。
正言睦林一啓曰,本院,以徐瑱削去仕版事,閱月論列,而未蒙允兪。臣於日昨肅謝之後,亦嘗連啓,而上下相持,一向爭執,似未妥當,故昨於詣臺之時,不加消詳,遽爾停啓矣。今聞物議,以重發之論,不待同僚之出仕,徑先獨停爲非,臣之臨事妄率之失,著矣,決不可一刻晏然於臺席。請命遞斥臣職。答曰,勿辭。
徐文重啓曰,正言睦林一,再啓煩瀆,退待物論矣。答曰,知道。
假注書金宇杭書啓,臣承命馳往于楊州地行副護軍朴世采所住處,傳諭聖批,則以爲,臣昨乘感証少歇,冒死到闕,幸獲引接,再三勉留,而顧臣謬守積病,一無可以承當者,不免申上文字,悉暴其情勢。適且累日勞憊之餘,舊症添劇,恐蹈古人客死京師之戒,不克恭竢批下,徑先退歸,方以得罪於有司爲懼,不意聖上,乃遣近侍,傳諭回批,榮動圭蓽,寵浹肌膚,臣是何人,敢叨斯禮?況竊伏見批辭勤懇,旨義隆重,至擧先朝禮遇以爲敎,臣於是,益切震悸。蓋臣苟有一分學識才力,倘能奉承聖意者,當此災異荐臻,民生飢饉之日,何敢終始頑忍,旣進復退,違忤君命,自速大戾,一至於此耶?臣冒曉奔馳,氣息綿綴,精神迷罔,實亦不知,前頭症狀,當到何等境界,非但平日謬守之爲難遷變而已。雖欲再動,其勢末由,伏地惶恐,席藁竢罪之至云矣。敢啓。傳曰,才悉至意於宣諭之批,而誠意淺薄,未回遐心,尤切慚靦,無以爲懷。須體前後勤懇之意,亟回長往之心,從速上來,以匡不逮事,更往傳諭。
同日未時,上御熙政堂。引見領議政金壽恒,禮曹判書南龍翼,繕工提調呂聖齊,右承旨趙持謙,假注書沈枰,記事官崔錫恒·鄭齊泰入侍。壽恒進曰,朝晝之間,寒暖不適,此時聖體,若何?上曰,無事。壽恒曰,臣等進詣長陵,奉審兩陵上莎草枯損處,旣以圖形入啓,而修改一款,事體重大,文字啓達,有難詳盡,故欲爲入侍稟定矣。大王陵上莎草枯損處,自午方至未方,廣六尺三寸,高三尺,而姑不至大段,其餘方位莎草稀疎處,則莖葉間間雖稀疎,着根則似無所傷。王后陵上子癸丑等方,莎草雖有稀疎處,亦不至大段,前面自申方至乾方廣二十尺,莎土頹下,而別無坼裂露土之狀。蓋陵官,慮有摘奸執頉之事,隨其所見,報知該曹,旣已奉審執頉之後,則所當卽爲修改,且莎草修改,十月最宜,而但陵上動役,如非不得已,則事涉重難,以卽今所見,不至大段未安,姑待明春,更稟修改,春夏之間,或値旱乾,則更觀其莎草枯盛,待秋修改,亦似未晩,而事體未安,故敢此仰稟矣。南龍翼曰,莎草事,大臣已爲詳陳,更無所達,塗灰剝落,亦在文報中,而屛風石塗灰,則雖少有坼裂處,不至破落,欄干石則尤不至大段。大槪陵官,慮或生事,有此所報,而及其奉審之後,則所見異於所聞矣。上曰,所傷處不至大段,則雖未卽改莎,似無未安,姑待明春,更爲觀勢稟處,可也。擧行條壽恒曰,臣等出往時,丁字閣等處,竝爲奉審,則丁字閣丹靑,尙皆鮮明,外面雖有渝色處,不至大段,亦不必修改矣。又曰,臣於頃日出去時,入侍筵中,以前參議朴世采召見勉留之意,有所仰達矣。及歸聞之,則自上累度下敎,終得引接,而退出之後,旋卽下鄕云。旣來之儒臣,不得留挽,竟致退歸,此則初不如不來,甚爲缺然,然殿下於此人,前後召命,不啻勤懇,而不得招致矣。今幸上來,入侍筵席,退而有冊子封進之事,且亦由於自上盡誠招延之致也。此後若欲更爲招致,惟在自上益加誠禮而已。彼雖不卽上來,豈敢終始不來乎?上曰,見其疏辭,有退去之意,故恐其亟還,欲於夜對,召見勉留矣。陳疏批下之際,自至夜深,不得召對,翌日始見筵中,縷縷勉留,而由予誠禮未盡,終未回其遐心。聞昨日已出都門云,故卽遣史官挽留,而其幡然還歸,姑未可必,予甚慚赧也。大臣所達如此,予當更加留念焉。壽恒曰,頃日臺諫,以監試一所冒入擧子盧榥,令攸司囚禁推覈事,論啓蒙允矣。盧榥,以湖南之人,已歸本鄕,故因刑曹啓目,令本道推覈啓聞矣。外方推覈之事,多不如京司,啓聞往復之際,未免遲延,而且科場事體甚重,不可使外方泛然推問,令該曹捉來囚禁,嚴明推覈處置,何如?上曰,依爲之。出擧條趙持謙曰,頃見廟堂回啓,諸道兵使,今秋習操,姑爲停止,只令營將,巡歷列邑,而今歲農事,八方狀啓之外,詳聞外方之言,則誠前古所罕有之凶歉也。其在朝家恤民之道,必須十分安靜,勿令搔擾,然後庶可以支持存活矣。臣曾前在外時,每見營將巡歷,定日之後,過限不至者常多,故各官軍兵等,裹糧來聚,等候官門,動輒多日,其他帶率下人輩,索賂討食之弊,極其多端。且守禦廳所屬嶺西各邑,自本廳差送從事官巡歷,而嶺西嚴霜之後,年事全失,視他尤甚。方今荒歲,民多流離四出,從事官巡歷之際,貽弊之事,亦必不貲,國家軍務,關係雖重,一番巡歷,未必有益於軍政,而其爲弊,如上所陳,如此大無之年,竝爲停止,使軍卒得以安保,營其生理,且無糜費,則其於救民,庶有一分之益。大臣今方入侍,試以此意下詢,如可得已,從速變通,以爲安保飢民之地,何如?上曰,近因連歲凶歉,外方軍務,廢棄已久,故使營將一番巡歷,點閱軍兵,而爲慮貽弊於飢民,使之簡其騶率而巡行,今若全然廢閣,則軍政必至於疎虞矣。壽恒曰,凶歲之民,雖小小事役,有所勞動,誠非撫綏之道,持謙所達,大意誠是。而近以連歲凶歉,軍務未免廢棄,當此天災時變孔棘之時,國家陰雨之備,亦不可全廢,故習操及兵使巡歷,竝令停止,而只令營將,一番巡歷,點視闕額,誠出於不得已也。但營將巡歷之時,軍兵留待之弊,及其他種種弊端,誠如持謙所陳,臣於在鄕時,亦嘗親見而稔知之矣。蓋各道許多營將,鮮能得人,以致如此,若以軍兵點閱言之,前營將時,無弊逢點者,亦多執頉於後營將,大小長短,人各異見,紛紜改易,莫有定制,以此自以爲擧職,各邑不勝其弊,自今巡歷之際,必須無違日期,致有軍兵留待之弊,軍器之不至破傷者,亦勿執頉,俾無如前之弊事,另加申飭於各道營將,似當矣。上曰,此則別爲申飭,可也。上二件竝擧行條持謙曰,國家昇平,纔過四十餘年,經變未久,雖過停一年巡歷,似無害於軍政。臣意則當此無前之歲,如許等事,莫如姑爲停止,故敢以所懷仰達矣。聖齊曰,守禦軍合操,連仍凶歉,停廢已久,故嶺西各邑則只遣從事官巡歷之意,頃已定奪。山城則小臣,近將出往,點視軍兵,當此天災孔棘之時,國家陰雨之備,不可專廢,持謙所達之言,大意雖是,而從事官巡歷之擧,勢難停止,前頭出巡時,惟當別加申飭,俾無貽弊列邑之事而已。上曰,仍令巡歷,可矣。遂罷出。以上燼餘
上在昌德宮。停常參,只晝講。
未時申時,日暈。夜五更,有霧氣。
趙持謙啓曰,明日常參·經筵,取稟。傳曰,停。
徐文重啓曰,行大司憲李端夏,執義申曅,掌令李三碩·權讓,持平趙亨期在外,持平沈思泓式暇,今日以監察茶時之意,敢啓。傳曰,知道。
沈攸,以都摠府言啓曰,都摠管朴信圭,除標信,漢城府坐起進去之意,敢啓。傳曰,知道。
趙持謙,以弘文館言啓曰,本館僚員不備,未有甚於近日。應敎沈壽亮,修撰南致熏,臺論纔停,不得行公,校理沈濡,身病呈辭,副修撰朴致道,在外未上來,博士李頤命,親病受由,只有副應敎臣鎭龜,修撰臣玧,今方入直,而臣鎭龜,以實錄郞廳,逐日晝仕出入,臣玧,宿病添劇,僵臥直廬,經幄重地,事甚苟簡。今日政,勿論吏曹郞官,以在京無故人,上下番闕員,竝爲差出,仍卽牌招察任,何如?傳曰,允。
以左議政閔鼎重八度呈辭,傳于趙持謙曰,連觀呈告,不覺愕然也。噫,卿試觀今日之國事,是何等時也?以言乎國勢,則虞憂日甚,變怪百出,有萬分難支之勢,無一毫可恃之端,以言乎民事,則饑饉荐臻,大命近止,有朝夕渙散之虞,無仰事俯育之樂,此誠危急存亡之秋,而予無樂乎爲君之說,政謂今日道也。惟卿,三朝元老,爲國楨幹,値此多難之會,不念匡扶之責,連章祈免,必欲釋負取閑,是豈平日所望於卿者乎?爲國盡悴之餘,縱有榮衛之愆傷,請告調息,已浹旬望,神明所扶,庶有勿藥之喜,須體至意,安心勿辭,亟斷來章,速出論道,以副如渴之望。仍傳曰,遣史官傳諭。
有政。吏批,判書李敏敍病,參判李翊相進,參議宋奎濂未肅拜,都承旨沈梓進。
吏批啓曰,判書李敏敍病不來,參議宋奎濂未肅拜,小臣獨政未安,何以爲之?敢稟。傳曰,仍爲之。
以沈壽亮爲司諫,金禹錫爲判決事,申懹爲掌樂正,睦林一爲副修撰,李墪爲副校理,尹世紀爲掌令,李后沆爲正言,李三碩單付承文正字,鄭推單付學正。咸平縣監洪萬朝仍任事,承傳。
兵批,判書南九萬進,參判崔逸進,參議李東老病,參知魚震翼病,左副承旨沈攸進。
兵批啓曰,五衛將盧瑀,受由過限未上來,依法典改差,何如?傳曰,允。
又啓曰,全羅右水虞候崔以球,以水操時試射片箭三發五分,長串前別將鄭安世,以本堡移設時功勞,前僉使金後立,以御營廳鳥銃監造,竝有加資之命,而此三人,雖已資窮,未經準職。尙州討捕使軍官出身金樞,以捕賊,亦有加資之命,而金樞,身在外方,其資級高下,未及聞知,而且未經準職,何以爲之?敢稟。傳曰,竝特爲加資。
以李玄成爲宣傳官,權順昌爲同知,尹敬敎·鄭東燁爲僉知,鄭始成·趙世煥·李元龜爲五衛將,黃璸·南級爲武兼,李鳳齡爲統虞候,崔致厚爲全羅右水虞侯,李挺然爲都摠經歷。李三碩付副護軍,禹弘成付副司果。全羅右水虞侯崔以球,以禦侮,加折衝階。
李秀彦,以戶曹言啓曰,前參議朴世采處,依傳敎,食物柴炭輸送,則辭而不受,仍爲下鄕云,何以爲之?敢稟。傳曰,輸送本家。
徐文重,以禁衛營言啓曰,本營大旗幟等物,今已新造。來二十六日神武門外旗祭,依例設行之意,敢啓。傳曰,知道。
以兪命雄爲假注書。尹之翊出使代
徐文重,以兵曹言啓曰,當日內奴乭生稱名人,自金虎門入來,差備門外擊錚,極爲駭愕。令攸司囚禁治罪,同門守門將許璽,常時不能禁斷雜人,以致闌入,亦難免其責,推考,何如?傳曰,允。
午時,上宣政殿堂晝講。特進官閔維重,同知事南九萬,參贊官李秀彦,侍講官金鎭龜,司經李頤命,假注書沈枰,記事官崔錫恒·鄭齊泰入侍。上讀詩經,自經始靈臺,至不遐有佐,音一遍訖。鎭龜,進講文王有聲,自首章,至武王烝哉,音釋一遍,上受而讀之訖。鎭龜進釋文義。講畢,缺上掩卷。九萬進曰,內禁衛將,乃是宿衛之職,故準十五朔後遷動事,曾在先朝,旣有定奪,必待本曹移文後,自吏曹擬望,而厥後不能一遵受敎,未準仕而移職者多,或仍或否矣。今者內禁衛將李惠疇,未及準仕,移拜寧邊府使,若依先朝定奪,則當仍任禁將,不然而姑令赴任,則前頭準朔規式,有難遵用。今日政,李惠疇,交代禁將,姑不差出矣,敢此仰稟。上曰,內禁衛將未準朔者,自先朝勿許遷動,意非偶然,而近來不爲遵守此法,誠爲不當矣。李惠疇,還爲仍任,此後則依前受敎,切勿輕遷,可也。閔維重曰,連歲飢荒之餘,今年凶歉,又至於此,前頭賑救之資,不可不豫先料理,而卽今賑恤廳餘儲穀物,只有田米三千餘石,各邑之移轉受去者雖多,勢難一一收捧,事甚可慮。平安道本廳會付大小米雜穀,各樣帖價大小米,竝其數至於一萬一千餘石。此則雖或散在於山郡,可以沿海邑管餉所儲,換取運來,而但萬餘石之穀物,不足以補賑,此外管餉沿海邑所在大米一萬石,皮各穀一萬石,及海西沿海邑所在管餉大米五千石,皮各穀一萬石,豫爲分付管餉,使依數捧留,以爲明春運來之地,何如?上曰,依爲之。維重曰,賑恤廳所儲布木,幾盡用下,而各處裁減代,應給者甚多,無他料理之策,議於大臣,則平安道監營木一百同,管餉木一百同,啓達取用,宜當云。分付平安監司,依此數輸送本廳,何如?上曰,依爲之。維重曰,頃以大臣陳啓,諸道還上,新舊竝,尤甚邑折半捧上,之次邑三分之二捧上事,定式分付。而第念各道各邑還上所儲之數,多少各異,或有流來累萬石之邑,或有新舊竝未滿數千石之邑,如二三千石分給之邑,雖値凶年,可以畢捧。今以分數定式之故,數少還上,不爲畢捧,則明年,必無以救濟本邑之飢民,似當分付諸道監司,參酌被災輕重,穀物多少而收捧,不必一從定式而爲之。臣之所見如此,敢此仰達。上曰,分付廟堂,更爲稟處。維重曰,今年諸道旱田之被災,有甚於水田,而水田則許給分災,旱田則不給分災,民情以此爲怨,其在朝家軫恤之道,輕重倒置,未免爲不均。蓋以畿內言之,則禾穀雖爲不實,亦無不可掛鎌之處,旱田則被災之慘,在處皆然,今若給災於收合之水田,而不許於尤甚之旱田,則旱田之出賦,獨不爲冤乎?臣之愚意,京畿則禾穀稍勝,水田給災之外,勿給分災,旱災則被災之尤甚者,不可不許給七分災。此外諸道,臣雖不得詳知,竝令審察水田·旱田之輕重,如禾穀稍實之處,不必給災,而旱田之酷被災損者,皆許給災,恐爲得宜。至於峽邑之專以旱田爲業者,只給水田之災,則災無可施,或不得蒙惠,亦宜許給旱田七分災矣。大槪,不給分災則已,如許之,不可不區別被災之輕重而處之,故敢此仰達。上曰,旱田曾無給災之事,故今番亦爲不許矣。卿之所陳輕重倒置之論,誠是矣,言于該曹,更爲參酌變通,李秀彦曰,臣自嶺南上來時,所經各邑民人等,聞臣還朝,以本道凶歉之狀,擁馬呼訴者,在在皆然,冀得轉聞於朝廷。蓋嶺南旱田中,木花則似爲稍實,而其餘豆太等穀,被災尤甚,全無所收,如此失稔之地,若不許給分災,則或不得蒙惠,必將呼冤。其間雖有被災輕重之別,若其尤甚處,則似當一體給災,使之均蒙實惠矣。上曰,諸道被災處,竝令參酌變通。維重曰,臣待罪平市署,故以本署事仰達。頃以成均館啓辭,太學典僕等,許給魚物廛事,有令本署稟處之命矣。卽今館人,生理斷絶,奔走呼號之狀,實爲可矜,而第念城內舊廛之外,又有城外新廛,今若加設,以許館人,則三處分肆,殊涉煩多,館人必專其利,市民必失其業,爲是之慮,如使館人,同入於本廛,則爭利互訟,其來已久,新舊相雜,必不相合。斯二者,俱爲難處,至於館人所謂曾入魚物廛應設之說,元無可據之文籍,有不足取信者矣,從前本署之不爲敢許者,豈爲偏護市民而然哉?可以分此與彼,勢有所相妨故也。事係設施變通,非本署所可擅便,令廟堂稟處,何如?上曰,依爲之。九萬曰,南漢扈從人年七十者,頃者自朝家,有特陞堂上之命,而其時年未滿七十者,追後年滿,或有駕前上言,得蒙恩命,又有呈訴本曹者,而不可爲一二人續續啓稟,故不得許施矣。但念扈從人之至今尙存,年滿七十者,其數想必無多,若有自來呈訴者,考取扈從案及戶口年歲,一體陞資似當,敢此仰達。上曰,扈從人年七十者,如有自來呈訴,扈從案及戶籍相考後,一體加資,可也。上八件擧行條李秀彦曰,前正成震丙,以仁祖朝侍從之臣,年今七十餘,而未陞堂上矣。近者侍從臣之父,皆蒙推恩之典,特爲加資,則況其身居從臣之列者,歷事累朝,年紀且多,宜有一體施恩之擧,故敢達。上曰,侍從之臣,亦有加資者乎?金鎭龜曰,秀彦所達之事,蓋欲朝廷,廣推優老之典,意非不美,而以事體言之,則不當矣。侍從臣父母,則孝理之下,特爲推恩,容或可也,而今以其身之曾經從臣,至於加資,不但前例之所無,有異於父母推恩,未知其可耳。九萬曰,侍從臣父母,旣自朝家,有特爲推恩之命矣,前執義金益廉之母,年近九十云,益廉,今雖不在侍從之職,旣經先朝侍從,而其母之年,至於大耋,則似當有一例施恩之事矣。上曰,分付該曹,依他例擧行,可也。擧行條鎭龜曰,前參議朴世采,頃日入城時,自上有除肅拜引接之命,聖諭勤懇,再三勉留,及其退歸之後,又遣史官傳諭,優禮儒臣之意,孰不欽仰?而第世采,旣已退歸,此後還入,未可必也,群情咸以爲缺然矣。卽今連開經筵,而朝臣中無可侍講者,必得學問之士,置諸經幄,然後可以開釋文義,有所裨補矣。世采今已出去,唯在自上更加誠禮,期於必致,而聞領府事宋時烈,旣已發程云,老病之人,不能趲程作行,趁速得達,而旣已登程,必欲勉力前進,從容造朝之意,更爲傳諭,宜當矣。上曰,予當體念爲之耳。頤命曰,卽今變怪疊現,災荒溢目,大小上下,固宜十分節約,無或濫觴,以存警懼之意,而今番生進入格之類,或有多率倡夫,競相奢靡,荒年浮華之習,已極可惡。況今臺官,方以罷榜論啓,而閭巷之間,嘯鼓相聞,尤極寒心,使之一切禁斷,似當矣。上曰,臺啓未結末之前,事甚不當,依儒臣所達,一切禁斷,可也。擧行條頤命曰,今此登科之人,或有爲其悅親,有此濫觴之事,而自上處事,若一當於理,而無或過差,則在下之人,何敢不爲觀感,而乃有如許之擧乎?若以主第一事言之,公主出閤,雖過一年,有何所害,而臺啓方張之中,董役不轍,及其訖功之後,始乃依啓,朝家擧措如此,則在下者之不爲體行,無足怪矣。臣於此事,心常慨然,故敢達矣。上曰,唯。鎭龜曰,卽今朝臣中出入三司之人,甚爲乏少,故因吏判所達,有諸人特敍之命,大意則固好,而其中金世鼎之敍用,太似急遽。當初穩城之除,雖因衰病,且爲其差送武臣而遞之,第聞其時,累呈備局,必欲遞免云,其在事體,不當如是。內地守令則或有此事,而至於邊帥,未嘗有呈狀請遞之擧,此亦紀綱解弛之致也。厥後雖以他事遞改,而朝家之旋卽收敍,旣涉太急,銓曹之擬於臺諫,亦甚不當耳。上曰,備局呈狀,予所不知,而其時大臣,陳於筵中,故遞其邊任。今番,又以三司乏人,特爲敍用耳。上曰,八月間,承旨三返,聞宋領府事,將有上來之意,企待久矣。今聞不我遐棄,已爲登途云,予心深以爲喜。發行之後,雖不得趲程驅馳,須勉力前進入來,毋孤予如渴之望事,遣史官傳諭于中路所到處。出擧條遂罷出。以上燼餘
答正言李宏疏曰,省疏具悉。疏末事,予當體念,爾其勿辭,調理察職。原疏缺
答副提學李選疏曰,省疏具悉。過激之論,不須爲嫌,爾其勿辭,從速察職。原疏缺以上出內下記草
上在昌德宮。停常參·經筵。
自昧爽至辰時,沈霧。未時,日暈。
趙持謙啓曰,明日常參·經筵,取稟。傳曰,停。
沈攸,以都摠府言啓曰,都摠管朴信圭,除標信,漢城府坐起進去之意,敢啓。傳曰,知道。
趙持謙,以內醫院官員,以都提調意啓曰,進上駞駱粥,例自十月初一日封進,而京外牛疫,尙未寢息,姑爲觀勢封進,何如?傳曰,允。
李秀彦,以禮曹言啓曰,今九月初四日大臣·備局堂上引見入侍時,臺論方張,生進放榜及文武科會試次次退定事,榻前定奪矣。今日臺啓姑停之意,政院分付本曹,生進放榜之日,所當從近擇吉,以爲次次擧行之地,而聞外方擧子,幾盡下鄕云,不可不寬其日限,俾得趁期上來,故自十月念後,次第改擇吉日,生進放榜·文武科會試殿試放榜及雜科覆試放榜之日,原粘目中付標以入,而事係急迫,發馬知委於各道,何如?傳曰,允。
徐文重,以備邊司言啓曰,今九月十三日,大臣·備局堂上引見入侍時,執義金載顯所啓,近來各營之募入民丁,稱以營屬,私自徵布者,實爲外方之巨弊也。竊聞黃海兵營,此弊太甚,或稱工匠,或稱奉足,諸般色目,不可盡記,而其中所謂隨營牌保,尤爲濫雜,旣無定數,役又輕歇,故良人子枝,生才二三歲,則圖受帖文,便卽投屬,其徒寔繁,遍滿列邑,通一道計之,至於累萬名之多云。凡諸軍額,宜有定限,況當此閑良絶無之日,各邑逃故之軍,猶不能盡充,致有侵督隣族,徵布白骨,大爲朝家之軫念,而獨此兵營,爲一道良丁之淵藪,許多所收之布,徒爲私用之歸,事之無據,莫此爲甚,州縣軍額之缺,亦未必不由於是也,揆以軍政,不可無釐正之擧。請令該道監司,分付列邑,各其官所在,隨營牌保及諸般營屬奉足,一一成冊,直送備局,以爲査覈處置之地。上曰,令該曹稟處焉事,命下矣。黃海兵營所屬隨營牌,曾在丁巳年間,因暗行御史書啓,將爲査定正軍,而旋以本道監司,陳其難便之勢,仍前置之,只禁其加定之弊矣。所謂隨營牌,雖曰作隊操鍊,其實則自兵營收布,以爲公私需用之資,勅行酬應之費,亦出於此,則雖不可猝然盡罷,亦不宜全無限節,而至於一人之保,有無定數,作爲良丁投入之淵藪,各邑莫敢下手,正軍闕額之不得充定,多由於此,朝家申飭禁斷之後,猶不遵行,誠極寒心,不徒此也。本道監·兵營諸屬營及工匠之數,最爲猥多,而各有奉足,其數倍蓯,不可不一體査出,以釐正區別之地。令道臣分付各邑,隨營牌戶保丁巳査出四千一百十八名外,加定之數,及兩營營屬工匠,竝其奉足,詳覈實數,一一區別成冊,上送本司,而自前外方各營,此等査報事,多不以實,殊甚未便,日後御史廉問之時,或有隱漏現發之端,則難免重責,以此嚴明知委,何如?傳曰,依啓。
持平趙亨期·沈思泓啓曰,請還收罪人朴永海絶島定配之命按法處斷。請金益重定配之命刑推得情。請諸道被災尤甚處給災以保民生。請故參判鄭之虎亟命追奪官爵及贈職。啓辭竝上同答曰,不允。給災事,令該曹稟處。
答大司成朴泰尙疏曰,省箚具悉卿懇。已諭至意於前箚之批,復何多誥?卿辭雖懇,萬無允許之理,宜遵別旨,安心勿辭,亟斷來章,臥閤論道,以副上下之望。仍傳曰,遣史官傳諭。原疏缺答全羅道光州進士朴光五等疏曰,省疏具悉。疏辭令廟堂稟處焉。原疏缺以上燼餘
上在昌德宮。停常參·經筵。
下直,順天縣監申命羲。
未時,太白見於巳地。夜一更,流星出五車星下,入艮方天際,狀如甁,尾長五六尺許,色赤,光照地,有聲。
趙持謙啓曰,明日常參·經筵,取稟。傳曰,停。
徐文重,以都摠府言啓曰,今日入直軍士,中日習射,請出標信。傳曰,知道。
藥房都提調臣金壽恒,提調臣呂聖齊,副提調臣沈梓啓曰,卽因醫官所傳,伏聞聖候,自昨夕有頭疼惡寒之症,臣等伏不勝驚慮之至。此必由於近來日氣不調,觸寒外感之致,不可不及時發散,俾無彌留之患。臣等,卽與諸醫入侍,詳察症候,議定當進之劑,宜當,敢此問安,竝此仰稟。答曰,依啓。
藥房再啓曰,臣等入診後,退與諸醫商議,則上候頭疼煩熱,比朝似減,而聖候未有汗氣,發散之劑不可不急進。人蔘敗毒散,加乾葛·紫蘇葉·黃芩各一錢,連進三貼宜當云,此藥卽爲劑入之意,敢啓。答曰,知道。
大殿,政院·玉堂問安。答曰,知道。
以備忘記,傳于沈攸曰,長番內官金益胄,莫重公事,誤踏啓字,極爲非矣。推考。
沈攸,以兵曹言啓曰,新差長津柵別將李慶豪,來訴本曹曰,下去本柵時,依新設時僉使下去例,請給馬云。大槪本柵,在於咸興地,則似與三·甲北道等地邊將有異,而本柵雖曰咸興地,自咸興踰黃草嶺,相距四日程,與別海鎭接境,則其爲寒苦絶遠,實與三·甲無異。且是新設之地,募入居民絶少,不成貌樣,別將迎送,決難責之於土卒,今此下去別將,亦給馬下送,何如?傳曰,允。
徐文重,以兵曹言啓曰,今九月二十八日,禁軍戎器點考事,已爲啓下矣。入直禁軍,除標信,出往慕華館點視之意,敢啓。傳曰,知道。
又以御營廳言啓曰,今此十二番別馬隊·別破陣等射砲試才賞格,從分數多寡,以本廳所儲木綿面給後,別單書入之〈意〉,敢啓。傳曰,知道。
又以御營廳言啓曰,本廳十三番別馬隊五十名,已爲考點整齊矣。來十月初一日,與十二番別馬隊替代後,舊番放送之意,敢啓。傳曰,知道。
李秀彦,以宣惠廳言啓曰,嶺東九邑各殿進上物種,上年,以被災尤甚之故,因特敎,一年停止,而兩慈殿朔膳,則依丙午年例,自本廳給價措備,自上年十二月,至今年十月,逐朔封進,已滿其限矣。來十一月朔爲始,四殿朔膳及先王後宮物膳,仍舊封進之意,知委該道,何如?傳曰,兩慈殿外,今姑停封,可也。
以備忘記,傳于徐文重曰,鳥銃三發五中人武藝別監金明善,直赴殿試。
實錄改修廳郞廳,以摠裁官意啓曰,本廳功役方急,而副提學李選,除授本廳堂上,累日尙不出肅,纂修之役,未免曠滯,委屬可慮,卽爲牌招察任。至於印役考準,皆出郞廳之手,不可不逐日齊進,無廢功課,而近來來仕者無多之中,校理李墪,本職未肅拜,吏曹正郞林泳,以病呈狀,奉敎李畬,亦以病連日不進,俱涉未安,竝推考。司諫沈壽亮,初雖有難安情勢,陳疏批下之後,不宜一向引入,竝卽牌招察任。謄錄郞廳金構·金萬吉,竝受由下鄕,勢難等待其還歸,姑爲改差,其代,以司憲府持平趙亨期,西學訓導申命元差下,令該曹口傳,兼春秋下批,何如?傳曰,允。燼餘
大司諫柳尙運啓曰,新除授正言李后沆,時在慶尙道尙州地,請斯速乘馹上來事,下諭。答曰,依啓。
持平趙亨期啓曰,請朴永海按法處置。還收金益重定配之命刑推得情。請鄭之虎亟命追奪官爵及贈職。答曰,勿煩。
答左相閔鼎重九度呈辭曰,安心調理。
答寧海儒生李再寶等疏曰,省疏具悉。已定之事,不可續續變通矣。元疏缺
答獻納金世鼎疏曰,省疏具悉。爾其勿辭察職。元疏缺答大司諫柳尙運疏曰,省疏具悉。罷榜之啓,苦爭累日,今始停論,則少無所失,而至以駭然寒心等語斥之,予未知其穩當也。卿其勿辭往省焉。朝報
午時,二十六日上御大造殿。藥房入診,都提調金壽恒,提調呂聖齊,副提調沈梓,假注書兪命雄,記事官崔錫恒·鄭齊泰,醫官金有鉉·崔聖任·鄭惟覺·李弘章入侍。壽恒進曰,近來日氣不調,閭閻間多有時令,以此爲慮矣。伏聞玉體靡寧,憂慮曷勝。頭痛之症,卽今,何如?上曰,夜間煩轉不能寐,頭疼頗甚,朝來穩睡,則頭疼之症似減矣。纔者又就寐,移時後頭疼更作,氣亦上升矣。醫官金有鉉入診曰,脈候浮數,似有外感之候,而脈度之頻數,比朝則少減,朝晝之間,聖候一樣乎?上曰,俄者睡起後,頭疼頗甚,面部煩熱矣,朝水刺,以惡心之症,僅進粥數匙,少進淸梁米飮矣。有鉉退,崔聖任入診曰,與朝無大段異候,而脈度尤數,熱候頗甚矣。壽恒曰,惡心之症,常時亦有否乎?上曰,常時亦然矣。聖任退,鄭惟覺入診曰,右脈頗穩,而左脈眩數,頗有熱候矣。惟覺退,李弘章入診曰,左右脈候,皆數而有力,左脈尤甚,頗涉於熱矣。壽恒曰,玉體無汗氣乎?上曰,無汗氣矣,壽恒曰,退與諸醫相議,劑藥以入矣。遂罷出。以上燼餘
上在昌德宮。停常參·經筵。
卯時,日有兩珥。酉時,雷動。
大殿,政院·玉堂問安。答曰,知道。
藥房都提調臣金壽恒,副提調臣沈梓啓曰,伏未審夜來,聖體調攝若何?昨入湯劑進御之後,頭疼煩熱之候,得有發散之效乎?今日臣等,與諸醫入診,議定前藥仍進與否,似不可已,臣等,終宵憂慮,敢來問安,竝此仰稟。答曰,知道。頭疼等症,比昨頗似減歇矣。入診事,依啓。
趙持謙啓曰,上候方在未寧中,今明間視事,頉稟。傳曰,知道。
藥房啓曰,臣等,入診退出後,與諸醫商議,上候脈度與諸症,顯有差減之效,而餘熱猶未盡祛。且有惡心之候,小柴胡湯,加竹茹·山梔·薑汁炒·知母酒炒各一錢,黃連酒炒七分,連進三貼,以爲快蘇之地,宜當云。此藥卽爲劑入之意,敢啓。傳曰,知道。
李秀彦,以戶曹言啓曰,卽接廣興倉所報,則來十月朔頒料時,倉官,進去左議政閔鼎重家,請出祿牌,則以方在呈告爲辭,不爲出給云。依例令倉官輸送之意,敢啓。傳曰,知道。
藥房都提調金壽恒入診入侍時,提調呂聖齊,姑爲改差,其代口傳差出事,榻前定奪。藥房都提調金壽恒入侍時,鍼醫金有鉉,移屬,議藥同參事,榻前定奪。
趙持謙,以內醫院官員,以都提調意啓曰,鍼醫金有鉉,旣已移屬,議藥同參矣。崔萬尙,精於鍼術,使之移屬金有鉉之代,何如?傳曰,允。
徐文重,以禁衛營言啓曰,來十月初一日禁衛別隊立番之後,宮城軍堡二十處各二名,搖鈴七處各二名,弘化門四名,宣仁門六名,通化門五名,合六十九名,依舊例,以兵曹衛軍派定事,已爲事目啓下矣。依此擧行之意,敢啓。傳曰,知道。
吏曹口傳政事,以李䎘爲內醫提調。
徐文重,以禁衛營言啓曰,禁衛別隊上番後,闕內則建陽門,闕外則西營及本營,各一哨輪回入直事,旣已定奪矣。前部前左司屬黃海道十哨軍兵逢點實數,二千二百六十九名,自來月初一日,依前定奪三處入直,而舊軍放送之意,敢啓。傳曰,知道。
李秀彦,以兵曹言啓曰,來十月當新番騎兵等老弱納布及闕點者計除,其餘實役軍七百九十名內,仁政殿修改次所用風落松木輸入軍五百八十四名,西氷庫蓋覆草薍編結軍一百五十名,東氷庫蓋覆草薍編結軍六十名,司諫院墻垣修築軍五名,限二日定送之意,敢啓。傳曰,知道。
趙持謙,以禮曹言啓曰,近因牛疫熾盛,典牲署留養祭享黑牛,連續致斃,所餘只一首,而冬享大祭已迫,不可無變通之道。仍本署所報,京畿公洪全羅等道私牛可合者十餘首,給價貿得事,移文戶曹矣。卽接該曹所報,公洪道則未及上來,全羅道則七首上送,而四首不合,故改備次退送,三首則姑未肥澤,故送于畿邑,使之喂養,而京畿牛三首,肥澤無凶咎,皆合祭用,故竝本署前留一首,將用於今番冬享大祭,其餘留養者及未及上來者,則將爲前頭之用云。其勢不得不如此,依所報擧行之意,敢啓。傳曰,知道。
李秀彦,以戶曹言啓曰,諸各司各樣供上之物,有提調衙門,則提調封進,而長興庫供上紙,則本庫無提調,故本曹堂上,例爲逐朔封進矣。今則本曹提調差出,依他司例,提調看品封進之意,敢啓。傳曰,知道。
又以兵曹言啓曰,本曹正郞南弼星·兪命一,以敬差官下去,佐郞金萬吉,以掃墳受由下鄕,四正郞李玄紀,佐郞許墀,以軍色,方有兒弱·逃故充定査案修正之事,文書浩瀚,畢修未已,正郞李挺晩,佐郞朴昌漢,宗廟差祭,佐郞李溭,方爲內司入直,明日禁軍戎器點考坐起時,無進參郞官。正郞南弼星·兪命一,佐郞金萬吉,竝姑改差,其代,令該曹卽日口傳差出,以爲明日坐進參之地,何如?傳曰,允。
吏曹口傳政事,以成瑨·李徵龜爲兵曹正郞,李東郁爲佐郞。
持平趙亨期啓曰,今日罷榜之論,竊不勝慨然也。夫罷榜,重事也。其損國體召衆冤,有不可輕議者,從前此論,或有不得已而發者,如考官,或有循私之跡,或有豫題之謗,一榜見疑,公論齊發則可也。今未聞有此數者之弊,而不過八九擧子,私相冒入,做出不正之論而已,此正先朝受敎中所敎罪在擧子則罪擧子者也。旣已現發者,依律科罪,而若欲懲後,則重加其律而已,豈可以此,輕議一榜之盡罷乎?或以一二人之未盡榜出,一所之亦有冒入者爲言,而至援丁巳爲例,此皆不然,以一二可疑之迹,而倂其數百多士無罪公選者,而盡歸於抱冤之地,其於事體輕重,果如何也?如盧榥之旣已見露,則世道,代述之人,而竝重罪之,拔去其榜,此外又復有見露者,則雖至十人之多,亦隨發隨罪而已,亦曰至於必罷其榜而後已乎?若其形迹未露,而過相指疑者,豈可信此往來鼓煽之說,臆斷以冒入甚多,而指爲不正之科,硬主必罷之論乎?此恐不成說話也。丁巳年之事,又有與今日不同者,其時臺官循私之迹狼藉,人人之所共憤,況冒入之發覺,乃在於終場,則初場代借,太半占選,而末由其科之當罷,豈可以嚴科場杜後弊,此又不思之論也。今日此弊,專由於擧子之惡習,今方重罪此輩而已,此輩身當重律,而猶不知懲,則有何顧藉於一榜之盡罷,而且悛其惡乎?今日臺閣,信以爲此榜罷,則士習之惡可變,科場之弊可矯乎?此恐無其理,而徒令善士之與選者,公然見奪,呼冤者甚衆而已。臣之過慮則有之,朝廷若不勝方生之論,或罷此榜,則日後設場,恐無安靜之時也。落榜擧子輩之覬倖罷榜者,將藉此爲例,場屋之間,或有一事一動之可指而爲言者,則將衆口紛紜,附會鼓動,無所不至,必欲罷榜而後已,其弊可勝言哉?臣於此,重爲朝廷,深惜近日之擧措也。原此罷榜之論,求之義理,不無當揆之事體,而不可虛張一時臺閣之風聲,實無半至於盡盪臺閣,而廟堂之上,亦有折之以理義,嚴之以事體,明言蓋議,深抓痛闢,亟加折斷,俾不拖延,而初旣退行放榜之日期,已是失着之大者,終至於罷譴守宰,又未免做錯之歸矣。窮鄕寒士,閱月僑寓,艱苦萬狀,遠方守宰,久滯未還,弊端不貲,而終未免狼狽落莫而歸,未經數月,又復來赴,其弊有加,而當此凶歲,遐遠窮餓之士,旣去復來,或有資齎不具,不得觀光者矣。以一場虛浮不當之論,而使國家莫大之慶科,不克成於多士齊集,試榜旣出之後,貽害至此,事體重傷,此何擧措,此何政令?臣尤有所慨然於今日者。朝廷不遵,廟堂日輕,綱維日紊,浮僞日勝,此正近來時事之大弊也。夫臺閣之體,必主激昻,大臣之議,多在鎭定,苟臺閣之所執者是,而大臣或以爲非,則爲臺閣,亦不可以廟堂之尊,而有所一毫回撓矣。若臺閣之所論,不出於輿議公共,而特發於一時浮議,若今罷榜之論,而大臣之意,以爲重難,則爲臺閣者,所當恤體統之所關,顧事理之當然,毋主先入,亟回己見,乃停無益之浮論,以重國家之擧措,未爲不可,豈可以臺閣之體,必事爭執,而論議之間,動輒違戾,自陷於過重之歸,而不具相須共濟之義哉?以若是之弊習,雖使古之賢者當軸,能者任職,考論治體,建主政體,而將無有着手處而已哉。昔先正臣文成公李珥,極陳浮議亂政之弊,又有名卿李植,深言物論害治之端,此皆敦本實抑浮僞,明體要略回苛之達論也。宣廟仁祖之時,豈主如今日之甚,二人之言,猶且如此,正我聖明與今日廟堂之所可深念處也。臣於此罷榜之論,素所不韙者如此,至於上下相持,閱月爭執,尤不知其可,嘗見朋知間,或持此議甚峻,臣固哀憫其寡識尠慮,顓夷其逐虛事浮,以爲一日不停此論者,有一日附會浮議之恥,一刻不停此論者,有一刻傷損國體之罪,故於祗謝恩命之日,卽與同僚,相議停啓矣。卽見大司諫柳尙運疏本,則大加非斥,無所顧忌,駭然寒心等語,譏詆已深,而其餘凌侮蹙踏之辭,不一而足,吁其甚矣。臣不欲呶呶爭辨,有若隣家婦子之惡言詬罵,重傷事體,而亦不敢略陳事理之不然者,以曉如尙運輩,使之稍念國體,不汲汲於附會年少峻論輩也。尙運攻臣之辭,煩不可逐條以辨,而要其大意,不過以盧榥·益重等事未究竟之前,不可停罷榜之論也,臣之意則有不然者。雖使此輩之情罪,旣已輸服之後,所謂罪在其身,則且當罪其人而已,刑之竄之,固當隨其大小輕重而治之,如有代述者,亦可拔其榜而罪之,若欲痛懲之罪,則重加其律而已,不徒一盧榥一益重而已,雖十盧榥十益重,固當一體施律而已,小無以此盡罷一榜之理。夫旣已輸服之後,元無罷榜之理,則未究竟之前,寧有不可停論之理乎?尙運,攻臣論事之擧措,而臣竊以爲尙運,惜此擧措也。當初罷榜,猶有可諉矣。若此罷榜之論,則張本於落榜擧子輩,冀或罷此榜而更設科,互相煽動,轉輾激來,而臺閣之人,眩於名實之際,怯於峻銳之鋒,一人唱之,衆口和之,全不念國體,全不思弊端,輕發於不當發之論。夫今日之人心世道,歲飢民窮,虞危近急,痛哭流涕之不足,而爲人主耳目之官者,曾不思獻一策發一言,可以解此之急,諍此之危,而以如是無甚關緊,無大利害之事,而乃爭之太銳,執之太〈急〉,持之太久,有若主驚天動地之氣節,建旋乾轉坤之事業,連章累牘,大聲辭聒。廟堂,皆知其無當不可,而不能爲鎭定之計,有識莫不傷心而太息,而不敢一言其非,而如臣之愚狂,不識時諱者,妄欲引大體張公論,率停擧世靡然之大論,宜乎尙運輩之大驚小怪,峻訶力詆,而使旣停之冗論,將望此而復起,已停之科日,如前之復退,未知此擧措,果如何也?臣竊痛焉,臣竊悼焉。臣旣被諫臣之重斥,而昨緣日暮,今始來避,而繁蕪支離之辭,未免瀆擾於玉候靜攝之中,臣罪萬死。請命亟遞臣職。答曰,縷縷論列,眞是正當之論,過激之斥,何必深嫌?勿辭,退待物論。
答持平沈思泓疏曰,省疏具悉。別無可避之嫌,勿辭。
李秀彦啓曰,持平趙亨期·沈思泓,再啓煩瀆,退待物論矣。傳曰,知道。
答左參贊呂聖齊疏曰,省疏具悉。爾其勿辭,從速上來察職。元疏破缺以上燼餘
上在昌德宮。停常參·經筵。
大殿,政院·玉堂問安。答曰,知道。勿爲問安。
藥房都提調金壽恒,提調臣呂聖齊,副提調臣沈梓啓曰,伏未審夜來,風雨異常,聖體調攝,若何?昨入湯劑,其已進御,而餘熱惡心之候,漸有差愈之勢乎?臣等與諸醫,亦當入診,無任憂慮之至,敢來問安,竝此仰稟。傳曰,知道。惡心之候,比昨差歇矣。入診事,依啓。
趙持謙啓曰,吏曹郞廳來言,守令有闕,政事何以爲之?敢稟。傳曰,明朝爲之。燼餘
正言李宏所啓,科場之亂雜不正,未有甚於今日矣,金益重·盧榥等之事,尙未究竟,而一二所冒入不正之狀,固已狼藉,其可徒守罪擧子之受敎,而不罷其榜乎?然則今此罷榜之論,實一國公共之論也。趙亨期·沈思泓,豈獨不聞不知,而略不顧忌,遽爾停啓,及其被斥於公議之後,又從而爲之辭,其亦異矣。至於趙亨期之避辭,則抑又甚焉。滿紙張皇,抑揚反覆,無非顚倒眩亂天聽之手段,而俯仰承順之意,未嘗不在於其中,國家之置臺閣,豈亶使然哉?旣在執法之官,而其所持論,俱極謬戾,決不可仍置臺閣。請持平趙亨期·沈思泓竝命遞差。銀臺之長,地望甚重,苟非其人,莫宜居之,都承旨沈梓,依阿取容,得躋淸顯,而頃當權奸濁亂之日,亦不無附會邪論之事,則到今更化之後,不宜復置喉司之首席,以貽淸朝之羞辱。請都承旨沈梓遞差。答曰,昔在宣廟朝,深慮罷榜之弊,明立受敎,以杜後弊者,夫豈偶然哉?今番之事,與丁巳大相不同,則何必盡罷一榜而後,快於其心乎?前後開釋,不啻較然,而爲臺官者,罔念受敎之有在,不恤公私之狼狽,一日二日,了當無期,心常慨歎矣。昨觀趙亨期避辭,則極其明白痛快,而一則曰眩亂天聽,一則曰承順俯仰,汲汲殫劾,不遺餘力,若使亨期等,不念國事,趨附謟媚於峻激之輩,然後方可謂之合於執法之體乎?誠甚駭異也。沈梓,頃於權奸用事之日,未嘗有附會濁亂之事,則銀臺之長,小無不可,而勒加罪名,務爲已甚之論,尤極無謂也。亟停勿煩。
正言李宏啓曰,臣卽伏承聖批,縷縷下敎,辭旨極嚴,而至有駭異無謂等敎,臣不勝震悚驚懼之至。第念我國家取人之方,惟在於科目,苟有一毫不正之端,則其不可苟且仍存也,明矣。近來國綱解弛,人心不淑,惡習漸痼,詐僞日滋,至於會試之冒入,猶未之前聞,科場淆亂,莫甚於今日也。殿下,輒以宣廟朝受敎爲敎,而今日之事,不無間焉。蓋金益重,顯有隱匿隨從之跡,盧榥,易試冒入,明是爲人代述,則雖是一二擧子冒犯之事,而其見疑於人心,爲累於一榜,固已大矣,其可謂盡罪有罪之擧子,而出榜後參榜之人,亦皆以爲此榜之可罷,則公論所在,蓋可知矣。當初大臣之批,殿下,有實合事宜之批,今此憲臣之避,亦以爲猶有可諉云,則其可罷榜於未出榜之前,而不可罷於出榜之後者,是何義耶?設科取士之道,唯宜極其公正,務得至當之歸,區區呼冤之事,瑣瑣不便之端,有不暇顧恤,而況今春監試初試之時,亦有場屋不嚴之說,人言藉藉,久而未已,復蹈曩轍,臣竊痛惜,而會試之不正,又至於此,此科若或仍存,則後弊將至,難防執法之臣,所當終始爭執,而不但不此之爲也。乃於金益勳·盧榥事,未及決末之前,汲汲停啓,其爲顚倒,莫此爲甚。趙亨期之虛張文字,眩亂是非之狀,尤極可駭,故臣果有論劾之擧矣,言不見信於君父,返承情外之敎,臣於此,直欲鑽地而不可得。至於沈梓之附會邪論,卽朝臣所共知,非臣今日勒加,且其爲人鄙鎖,地望素輕,銀臺首席,實是濫叨,而聖批至此,臣不勝惶汗之極,罔知所措,將何顔面,一刻仍冒於職次?不得不冒死瀆擾於深夜靜攝之中,臣之罪戾,於此益大矣。請命遞斥臣職。答曰,勿辭,退待物論。以上憲府日記
力,餘熱未盡故也。壽恒曰,調攝中旣有所懷,敢達矣。近以罷榜事,鬧端又起,臺閣而紛紜,莫甚,誠爲不幸矣。從前罷榜之論,固是我國弊習,而今番,則尤有不可,臣曾有所達矣。初因罷榜之啓,轉成罷榜之論,閱月爭執,上下相持,至於遠方擧子,諸道守令,皆未免罷歸,其爲損傷國體,貽弊公私,莫此爲甚。到今停啓,未爲不可,而大司諫柳尙運,又爲陳疏起鬧,金益重·盧榥推覈之事,究竟與否,誠未知其必爲罷榜論疏停否之所關係,而若泛陳所見,則可也。重書壽恒曰,沈梓論劾之啓,自上不爲允許,聖意必有在矣。臣向時久在遠方,所謂附會邪論,未知爲何事,而若有見著之事,則豈不得聞也?梓,於乙卯年間,爲吏曹參判,而有物論見遞矣,上曰,梓以陳橋之說,上達之後,出爲廣州,以此觀之,則不爲附會,可知也。壽恒曰,其後只一爲大諫,則其所歷官,與先朝時無異,至於陳橋之變一語,乃人所難言者,且刑參時,當次玉獄事,捧其密告之故,仍與許積,大不好矣。夫楨·李柟□結姻,而亦無連累之事,或言其子,參於告廟之論,爲其父者,豈有不知之理,而此亦不然,豈可以子之事,累及其父乎?啓辭中不無附會云者,尤甚不當,論人,何可以不無二字,抑斷之乎?上曰,不無云者,尤極無據。且予旣知梓前日之事,故不爲允從矣。䎘曰,君臣之間,如家人父子,自上方在調攝中,有異平常之時,而引接臣隣,必正冠帶而見之,恐有傷損靜攝之中矣。上曰,在此引接,與內不遠,有何所傷乎?遂罷出。
公洪道丹陽儒生臣申益謙等上疏。伏以臣等,竊惟書院之設,實倣三代庠塾之制,而如有儒先大賢之足跡,至于是邦,風聲及於後人者,必俎豆而宗慕之,蓋亦取鄕先生祭於社之義也。其於崇德作人之方,所補不淺,故自昔知道之士,願治之主,莫不於是焉拳拳,皆所以廣敎思,敦化源也。臣等所居之邑,舊無文獻,至于麗末,有若祭酒禹倬者,實縣人也。其忠義大節,旣足以動天地,撼山岳,而經學之明,進退之正,又有大過人者,至於易傳東來,莫有解者,倬,閉門參究,授其徒,義理之學,始行,人到于今稱之,玆其爲一代之名儒,而後學之師範也,無疑矣。逮我嘉靖戊申之歲,先正臣文純公李滉,來莅是邑,數年而歸,遺芬餘澤,至今淪浹於邦人,而若其盛德大業,標準斯世,高風懿烈,震耀今古,身任啓開之大責,蔚爲斯文之宗師,文廟享之,列聖褒之,則之功之德,擧世誦之,何可臣一二談也?嗚呼,玆二儒者,雖生世之有遠近,所造之有淺深,要之,俱可爲百世之師,而至今聞其風者,雖在千里之外,莫不興起。臣等,謹與鄕之父老諸生,相聚而謀,已於壬寅年間,就邑居之北,大江之陽,創立院宇,又建數楹之祠於其後,以禹倬·李滉,竝享東西,朔望而展掃,春秋而含菜,此其於小子後生沒世瞻仰之誠,庶可以慰其萬一,而然念事不由朝廷,名不載祀典,則非但聖世崇奬作成之意,鬱抑□□,恐事面不重,禮秩不尊,非所經久不替之圖,故思欲一叫宸嚴,仰請恩額之頒賜者,久矣。顧以草莽之賤,僻在荒峽,仰瞻天閽,九重邃遠,僭越是懼,泯默度日,徊徨抑鬱,以至于今,此則臣等之罪也。幸今世運回泰,王化更始,凡諸奬賞之典,長第擧行,而至係儒道之重,益加尊尙,大學陞黜之擧,一洗千古之累,二賢從祀之典,大定百年之論,四方歡蹈,多士吐氣,此誠千載一遇之會也。臣等,玆敢齊聲仰籲於黈纊之下,伏乞聖明,俯察臣等瀝血之忱,實出慕德之誠,特允賜額之請,得以伸宿昔之願,盡尊賢之義,則四方之士,必有觀感而興起者矣,豈不盛哉?豈不休哉?答曰,省疏具悉。疏辭,當令該曹稟處焉。啓下禮曹,禮曹啓目粘連,啓下是白有亦,觀此丹陽幼學申益謙等聯名上疏,則高麗祭酒禹倬,本是縣人,本朝先正臣李滉,來莅是邑,故創立院宇,竝享東西。當此更化崇奬之日,請賜額號,以盡尊賢之誠是白良結,言甚切至爲白置,禹倬之忠義大節,旣有大過人者,而究易傳授,義理之學始行,李滉之遺風餘澤,至今淪浹於邦人,而若其盛德大業,蔚爲東方之宗師是如爲白臥乎,誠如疏內所陳,固宜依願賜號,俾爲矜式榮耀之地是白乎矣。玆兩臣書院,旣在嶺南,已賜額名,則疊設處勿許,曾有禁令,疏內辭緣,置之,何如?十月二十三日入啓傳曰,依允。以上燼餘
上在昌德宮。停常參·經筵。
自昧爽至辰時,有霧氣。未時,太白見於巳地。
沈攸啓曰,行大司憲李端夏,掌令權讓在外,執義沈壽亮未肅拜,掌令尹世紀,避嫌退待,持平趙亨期·沈思泓,被論,今日以監察茶時之意,敢啓。傳曰,知道。
李秀彦啓曰,鄭判府事箚子到院,而以大祭齋戒,留院之意,敢啓。傳曰,入之。
李秀彦,以實錄改修廳郞廳,以摠裁官意啓曰,謄錄郞廳沈枰,初授注書,勢難兼察本廳之任,姑爲改差,其代,以兪命雄差下,令該曹口傳,兼春秋,下批,何如?傳曰,允。
傳于李秀彦曰,進宴姑停事,曾已下敎矣。卽今秋序已盡,不可不豫爲分付,以爲擧行之地,言于該曹該廳,而此豈慢天怒,弛戒心而然哉?實由於愛日之情,終有所不能已也。竝爲知悉。
吏曹口傳政事,以兪命雄爲實錄兼春秋。
李秀彦,以弘文館言啓曰,本館上下番,見存六員內,校理沈濡,副校理李墪,俱以身病,不得行公,副修撰朴致道,在外未上來,副修撰睦林一,加土受由,行公之員,只有副應敎臣鎭龜,博士臣頤命。不但事甚苟簡,前頭疾病事故,無以推移,上下番闕員,後日政,以在京無故人,竝爲差出,卽爲牌招察任,何如?傳曰,允。
李秀彦啓曰,臣伏聞昨日入診時,有正言李宏罷職,修撰黃玧遞差之命,臣竊以爲過也。夫罷榜之擧,所關非細,若以若干人之犯科,動於浮議,輒罷其榜,則其流之弊,必至於終不得設科,此先朝之所以有受敎,而今日之所以欲遵守者也,然臺閣之臣,慨然於士習之不美,場屋之不嚴,請罷其榜者,其意,蓋欲科擧之至嚴且正,無一毫人言,雜於其間,在朝家處置之道,以後弊之難防,雖不得採用,不當摧折之也,明矣。趙亨期停論之後,物論未已,則所當從容引避,以俟公議而已,何至馳騁文字,故拍頭,大叫喚,自廣而狹人,至於此哉?凡事,失於過中,則必有所激,此李宏之所以脫略於退待之常規,而爲此反駁之擧也。及至縷縷下敎之後,不敢自安,蒼黃引避,而日勢已暮,悤悤構草,言不暇擇,其所爲言,誠爲謬戾失當者,而其間實狀,則不過如此爾。至於玉堂處置之辭,殊涉糢糊,宜乎見訝於上下,而然其大意,則不難知矣,何者,宏之於亨期,均有所失,不可有所偏祐,而以嚴旨引避之言官,自下請遞,亦傷言議之體,故以人各有見,爲辭而請出,謂之辭不達意,則可,何可以此施罰乎?臣伏見昨日答左副承旨沈攸啓辭之批,固知聖意之有在,而前後下敎,旣如是其明白,大臣陳達,又復如此,則宏於初,雖有失中之擧,自當循省悔悟,咸囿於涵容陶鑄之中,而是非之明,亦寓於其間矣,何必罷之遞之,然後可定其是非乎?言官特遞,決非聖朝美事,請加三思,還收正言李宏,修撰黃玧罷遞之命。臣待罪近密之地,旣有所懷,不敢終默,惶恐敢啓。答曰,已悉於昨者之批,何如是紛紜乎?更勿煩論。
趙持謙,以禮曹郞官,以右議政意啓曰,臣以恭陵陵上莎草蟲損處奉審事,今將進去,而臣方帶觀象監提調,可以兼行本監之事,他提調,勿爲進去,以除畿邑廚傳之弊,何如?傳曰,允。
傳于趙持謙曰,今聞宋領府事,身有疾恙云,予用深慮。卽令御醫,持藥物馳往看病。
藥房都提調臣金壽恒,提調臣李䎘,右承旨臣趙持謙啓曰,伏未審夜來,聖體調攝,若何?昨入湯劑,其已進御,而寢睡一樣安寧,水刺亦漸復常乎?臣等,不任憂慮之至,敢來問安。答曰,知道。所患,幾盡差愈,勿爲逐日問安。
備忘記,傳于趙持謙曰,史官二員·騎馬六匹立之。
吏曹口傳政事,以李德成爲司錄。
行判中樞府事臣鄭知和,伏以臣濫荷鴻造,忝竊踰涯,推恩盛典,追榮父母,祗奉敎旨,已有年矣。身病之外,事有未遑,碑石□具,涓吉將竪,願得致身丘墓之下,仍行焚黃之禮。伏乞聖慈,俯賜諒察,特許數日之暇,俾伸至情,不勝幸甚。取進止。答曰,省疏具悉卿懇。卿其安心往來焉,仍傳曰,給由馬·澆奠床,備給,令御醫,持藥物隨往。以上燼餘
上在昌德宮。停常參·經筵。
下直,昌城府使朴星錫,三嘉縣監任在。
李秀彦啓曰,左議政呈辭批答,當爲傳諭,而司錄李德成,以實錄兼春秋,旣以除本仕,以史官傳諭之意,敢啓。傳曰,知道。
又啓曰,備邊司郞廳,來言,今日賓廳坐起日次,而上候方在調攝中,本司開坐云矣,敢啓。傳曰,知道。
有政。吏批,以李畬爲典籍,柳會齊爲高靈縣監,沈壽亮爲應敎,金萬吉爲正言,朴元度爲掌樂正,宋儒龍爲栗峯察訪,鄭悏爲金川郡守,金鎭龜爲執義,李畬爲修撰,又以李后定爲修撰,李葂爲禁府都事。
兵批,以吳志完爲防踏僉使,李元龜爲曹司衛將,金興業爲森坡萬戶,李光震爲公州營將,崔以球爲副護軍,金後立·鄭安世·金樞爲副護軍,以黃玧爲副司果。
沈攸,以都摠府言啓曰,今日入直軍士,當爲中日習射,而兵曹判書,參政不得爲之之意,敢啓。傳曰,知道。
備忘記,傳于徐文重曰,今下弓矢,昌城府使朴星錫處,給送。
假注書金宇杭,有病,改差,代以李萬齡爲事變假注書。
沈攸,以兵批言啓曰,江華薪鐵貿納人趙繼鵬,當初留守江華留守狀啓,以賞加通政,啓聞,故依傳敎,將以加設僉知啓下,而卽者繼鵬,來呈其曾前因平安監司狀啓,優納米穀,授加設僉知職帖矣。此人等,旣以加資爲濫雜而不施,加設職帖,又不可疊授,何以處之乎?敢啓。傳曰,熟馬一匹賜給。
趙持謙,以弘文館言啓曰,新除授修撰李后定,時在京畿地,經筵入番事緊,請斯速乘馹上來事,下諭。傳曰,依啓。
徐文重,以戶曹言啓曰,本曹正郞鄭悏,專掌版別別例事務,當凶歲各樣經費,料理支撑,專責於此人,前頭進宴時,責應甚多,亦不可付諸生手,而今日政,差除金川郡守,事甚悶慮,金川郡守改差,仍察本曹之任,何如?傳曰,允。
趙持謙,以進宴廳言啓曰,本曹郞廳三員,自前自吏曹啓差矣。其中禮曹佐郞許穉,移拜他職,而本廳,今方復設,許穉之代,以禮曹佐郞韓洸,差下,使之察任,何如?傳曰,允。
又以進宴廳言啓曰,傳曰,進宴姑停事,曾已下敎矣。卽今秋序已盡,不可不豫爲分付,以爲擧行之地,言于該曹該廳,而此豈慢天怒,弛戒心而然哉?實由愛日之誠,終有所不能已也,竝爲知悉事,命下矣。本廳,以當日復設,而豫先稟定日期,然後各所掌諸事,可以前期措置,進宴日期,依前日下敎,以明年歲首擧行乎?敢此仰稟。傳曰,歲首進宴,意有所在,依前下敎擧行,而曾在丁巳進宴時,則間一日而行於本殿矣。今承慈聖下敎,當此凶歲,凡干物力,尤不可不節損,今番,則予當奉侍大王大妃殿,竝行於一日,以除一分之弊,爲敎,依此擧行,可也。
徐文重,以戶曹言啓曰,曾因檢討官李彦綱所啓,故判承樞事朴淳,死於王事,太宗大王朝,錄功旌閭,優賜祭田,錄用子孫之命,而壬辰亂後,祭田,折入於宮家,故曾有祭田十結劃給之敎,而迄無奉行之事,事甚未安,速爲劃給事,陳達蒙允矣。牙山田七十七負九束,畓八十五負,公州田二十三負六束,畓四十二負七束,懷德田一結十八負,畓五十負八束,德山田二結十七負一束,畓一結九十三負八束,金溝田二十八負三束,畓一結七十六負七束,合十結十三負九束,乃是本曹所屬,無後奴婢,屬公田畓,自本家願受,故以此劃給之意,敢啓。傳曰,知道。
大司憲李端夏云云。伏以臣宿病沈痼之中,又添落傷之患,縣道申狀,蒙恩遞職,庶幾粗安私分,得尋生路矣。不意纔經數日,復授前職,召旨沓降於田廬,臣驚惑震越,罔知攸措。憲長之任,卽是邦家司直之首也,臣以恇怯喪守,求媚上下,被斥於人,淸議亦多以爲允,以此題目,揆此職任,寧有萬一近似,而因循充備,不惜名器之重,一誤再誤,至於三誤,臣恐朝政之舛,無大於此也。顧臣所自傷,則有之矣,臣以無似,猥蒙拔擢,至忝卿宰,被僇還鄕之後,除命之荐疊,恩批之絡繹,一至此極,而臣尙稽一趨,叩謝于天陛,此豈臣本心哉?只爲四維大防,不敢自毁,百疾殘骸,難以自力,縶處頑冥,殆同木石,此臣之日夜疚心者也。臣於春間,□辭別召也,有數年之間,病如少差,一覲淸光而退,亦臣至願之語矣。到今舊疾轉劇,新患又添,胸部觸傷處浮氣,仍成結核,多方治療,略不見效,喘息急捉,精神昏錯,胃氣痞塞,食飮全却,心熱熾盛,夜眠亦廢,其他眼瞢耳䏁,手痺脚痿,種種近死之症,難以悉數,深恐溘先朝露,永負犬馬之忱,瞻望宸極,只自飮泣而已。伏願聖慈,特垂矜憐,亟遞臣本職,及承文·典設兩提調之任,使臣安意調病,賴天地生成之澤。幸不卽死,病或少蘇,則臣之一覲至願,亦庶有得遂之日矣。答曰,省疏具悉。卿其安心勿辭,調理察職。
司諫申懹啓曰,臣之無似,又因承乏,忝授諫諍之任,自知孱病譾劣,無以效職,而當此僚席久空,臺議乖張之日,不敢一向縮伏,黽勉出謝,而第臣於曾前待罪本職之時,病不能祗赴召牌,方在被推之中,不可仍冒,請命遞斥臣職。答曰,勿辭。
以司諫申懹避嫌,傳于趙持謙曰,推考蕩滌。
行大司諫柳尙運啓曰,今科罷榜之論,蓋出於場屋不嚴,而金益重等査覈,乃其一事,則未及究竟之前,不當徑停,以傷臺體者,事理皎然,而一邊請刑,一邊停啓,顯有汲汲底意,故臣於疏末,略及之矣。今觀持平趙亨期避辭,則以臣寂寥數語,反謂之煩,不可條辨,而問東答西,擧外遺內,一抑一揚,橫說竪說,擧一臺閣之論,盡歸之於浮虛偸薄之地,隱然欲以特立獨行,憂國忘私之狀,見知於君父,看作大事,傾倒氣力,大言自肆,無少顧忌,其意,豈在乎是非而已,其言,豈但爲折辱臣身而發也?噫,近來殿下於臺閣之論,少不槪於聖心,則輒以浮薄斥之,厭聞之意,不但訑訑之色,而至於此論,屢勤速停之諭,無怪乎來亨期之言,而致有近日之爻象也。臣職在言責,恐損臺體,草草封章,欲捄其失,而轉輾乖激,作一起鬧之人,大臣,至以推覈究竟,不關停否,爲辭,竝與臣所執而非之,臣於此不得不滋惑焉。今番場屋金益重者,失其試紙,如非益重有挾,必是別人冒入,使益重有挾,則刑推之設,或可知其虛實,而若使別人冒入,則將何以摘發,而施以罪擧子之典乎?此等情僞,究竟後方可知之,則停論當否之不關於推覈,臣不敢知也。臣一言纔發,咎責備至,殿下旣以過激之大臣,又以凌駕非之,雖微見凌之羞,決無仍冒之理,請命遞斥臣職。答曰,勿辭。
李秀彦啓曰,行大司諫柳尙運,再啓煩瀆,退待物論矣。傳曰,知道。
司諫申懹啓曰,今此罷榜之請,欲以嚴科法,杜後弊,則雖違於受敎之本意,亦是一時不容已之擧也。爲執法之官者,苟有別樣意見,則宜待公論之底定而處之,不當率意停啓,而趙亨期·沈思泓等,遽以一己之私見,强止重發之論,及其被斥於公議之後,又爲費辭引避,務立己見。而亨期避辭,尤甚張皇,以其麤率之見,肆爲自大之言,侵侮他人,極意詆辱,有若私相誶語者,非徒搢紳相敬之道,不宜如是,雖謂之承順俯仰,眩亂天聽,亦必難辭矣。糾劾之擧,在所不已,請持平趙亨期·沈思泓,竝命遞差。銀臺之長,地望甚重,苟非其人,莫宜居之。都承旨沈梓,依阿取容,得躋淸顯,而頃當權奸濁亂之日,多有附會之事,則到今更化之後,不宜復置於喉司之首席,以貽淸朝之羞辱,請都承旨沈梓遞差。臣伏聞李宏·黃玧等罷遞之命,不勝駭惑焉。科場之亂雜不正,爲近來難救之弊,而今番之濫冒,尤有甚於前者,則罷榜之論,實欲以矯革弊習,嚴截科法也。趙亨期等,雖有別樣意見,徐待物議之底定而處之,可也,而遽以一己之私見,率意停啓,又爲張皇引避,務立己見,歷詆異論之人,不少顧藉,則李宏之不自退待,旋加反駁者,未必不由於亨期之激成引避文字之間,雖有失當之言,殿下固宜虛心徐察,以從平恕之義,不當抑揚太過,有若偏護之言,殿下若欲鎭定朝論,使無乖張,則尤宜一任公議,而聽其自定,何必强施威怒,以傷公聽之道乎?且玉堂處置,不爲明言是非,只以意見不同,爲辭,誠涉糢糊,而然其大意,則不欲忤旨,輕遞言官,而初無大段所失,竝加特遞之罰,殿下今日之事,不幾於一擧而兩失乎?諫臣儒臣,一時罷遞,而喉司覆逆,亦不允許,其爲聖世之過擧,莫此爲甚。請還收前正言李宏·前修撰黃玧罷遞之命。掌令尹世紀,以臣之無似云云,見初一日日記中獻納金世鼎,以臣之旣被儒臣之劾云云,見初一日日記中行大司諫柳尙運,以今科罷榜之論云云,見初三日日記中竝引嫌而退。情勢難冒,譸張自大之言,不足爲嫌。請掌令尹世紀·獻納金世鼎遞差,行大司諫柳尙運出仕。答曰,不允。處置事,依啓。大抵罷榜,固是我國家之痼弊也。趙亨期等,慮國體之損傷,念公私之狼狽,不顧利害,斷然停論,誠得臺體,而柳尙運,身居諫長,罔念國事,猝加凌踏,旣失相敬之風,又惹不靖之端,揆以臺體,決難仍在,而處置請出,實涉未曉也。大司諫柳尙運,遞差。
司諫申懹啓曰,臣伏承聖批,不勝惶霣之至。柳尙運,當初疏意,非不知罷榜之爲重,而只以事未究竟之前,徑先停論,爲有傷於臺體,則其心,固未嘗不以國事爲念,而故起不靖之端也。趙亨期等,一邊請刑冒入之人,一邊停止罷榜之論者,旣失論事之體,而又於引避之啓,縱橫辭說,眩亂天聰,至以臺閣之所言,盡歸於浮薄無實之地,則其自是己見,凌駕他人之態,誠有可惡者。兩人所執,是非自別,故臣妄以愚見立落之矣。聖敎之嚴截,至於如此,臣之愚昧無識,處置乖當之責,固不足道,而緣臣率意請出,致有特遞諫長之命,則臣之所論,非徒不能見信於君父,反使聖上之過擧,又加一層,臣更何顔面冒居臺席乎?請命遞斥臣職。答曰,勿辭。
徐文重啓曰,司諫申懹,再啓煩瀆,退待物論矣。傳曰,知道。以上燼餘
上在昌德宮。停常參·經筵。
藥房提調臣李䎘,右承旨臣趙持謙啓曰,伏未審夜來,聖體調攝,若何?前入湯劑,連爲進御,而水刺厭進之候,亦已快復乎?臣等,憂慮未弛,敢來問安。傳曰,知道。水刺,日漸差勝矣。
徐文重啓曰,行大司憲李端夏,掌令權讓在外,執義金鎭龜未肅拜,掌令一員未差,持平趙亨期·沈思泓被論,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明明日爲之。
沈攸啓曰,司諫申懹,引避退待,弘文館當爲處置,而應敎沈壽亮,以當初罷榜發論,不敢處置,辭疏到院。修撰李畬,博士李頤命,俱有參榜人相避之嫌,亦陳疏,原疏,則竝不捧入,而嫌不處置,勢所固然。校理沈濡呈辭受由,副校理李墪未肅拜。副提學李選,卽爲牌招,使之處置,何如?傳曰,允。
徐文重,以戶曹言啓曰,因臺諫所啓及筵臣陳達,旱田給災,令該曹稟處事,命下矣。在前旱田之被災,豈無如今日之甚,而自祖宗朝,曾無給災之規者,槪爲其一年再種,而農功,亦且輕歇故也。今年田穀,雖云不實,亦不至全失,則決不可輕許給災,而田穀中大豆失稔,八路同然,不可無變通之道,似當給災於尤甚之邑,而列邑之被災輕重,無甚懸殊,災傷區別之際,虛實相蒙,徒長監色之奸僞,實惠未究於下民,不若捧稅之減其斗數,普施朝家惠澤之爲得宜。下下田一結所捧,只是稅太四斗,無他雜穀之捧矣。咸鏡道及江原道嶺西各邑,則旣給田災,不當又減稅太,而三南·兩西·京畿及嶺東尤甚邑,則減二斗,毋論之次·稍實,竝減一斗之意,問議于大臣諸宰,則皆以爲宜當云。以此知會于各道及開城·江華府,何如?傳曰,允。
趙持謙,以禮曹郞官,以右議政意啓曰,臣等,進詣恭陵奉審,則陵上莎草,自巳方至乾方,竝爲茂盛,自丙方至戌方,俱被蟲損,或葉盡而莖存,或莖葉皆傷,而莎根則猶在,間亦有靑色處矣。尺量則自丙至戌,圍廣五十餘尺八寸,而高則三十二尺,中間數席之廣,亦有不爲被損之處,竝爲圖形以入。而臣等奉審之時,令守·護軍等,捕納其蟲,則蟲形,正如食苗之蟲,長僅六七分,色黑無毛,守護軍輩,逐日上捕,而尙未止息。魂遊石左邊,至文石間,莎草,幾至四五間,亦食其葉,有若爲牛馬之所齕。以所目覩言之,改莎之擧,似不可少緩,而第念莎草損傷,全由於此蟲,今若不除此蟲,先改被傷之莎草,則日後潛藏更食之患,不可不慮。目今寒節已迫,雪積之後,則蝗螟之屬,自當消殄,而未死根莖,亦不無待春更茂之望,如或仍爲枯傷,則勢當盡爲修改,姑待明春,觀勢更稟擧行,何如?傳曰,依啓。
沈攸,以司僕寺官員,以提調意啓曰,濟州判官李世剛,遞任進上馬三匹上來,依前禾毛色,別單以入,而內廐留養之意,敢啓。傳曰,知道。
又啓曰,事變假注書李萬齡,時無職名,付軍職名,付軍職冠帶常仕,何如?傳曰,允。
兵曹口傳政事,副司直尹世紀。
沈攸啓曰,副提學李選,牌招事,命下矣。今已日暮,待開門牌招之意,敢啓。傳曰,知道。
行知中樞府事臣李尙眞疏曰,伏以,頃當災異之荐臻,累下懇惻之聖旨,凡在臣隣,孰不感動?率多章奏之陳忠,仰副求助之盛意,臣雖至愚,豈無是心,而自顧空疏,無所知識,從前發言,徒乖時宜,知必無益,泯默度日。且以爲天之降災,所以示警,而聖上方且恐懼修省,庶幾弭災而召和矣。及至嚴霜早隕,百穀未成,遍閱諸道之狀聞,猶謂其未必盡然。問諸從四方來者,許多所傳,如出一口,然後斷知其田無所收,民必盡劉。未有無民之國,國將從此而亡矣。然則向來災異,非示警也,實亡徵也,處此必亡之勢,不可拱手待之,正宜君臣上下,竭誠殫慮,以爲祈天永命之圖,則臣旣忝在大臣之列,忍以何心,獨無所焦憂哉?竊以今日之事,量其轉移之方,若其大段施措,勢不暇論,惟有救急之策,專在於收拾人心,收拾人心,都在於政令得當,使之悅服,而抒其所怨,慰其所望,又是目前之急務也。國綱頹廢,人鮮盡職,政令之間,多違法例,或不無憑公營私者,京外民怨,槪由於此。以言乎京,則坊里呼怨,不知其幾,而其中各司貢物主人,尤有甚焉。積年加用之物,全不給價,當其取用之時,威脅督納,急如星火,不卽給價,一年二年,積累年後,謂難盡給,徒有虛簿,一向勿施,爲主人者,初旣負債進排,而無他償債之路,債主之侵,惟日益甚,每呈京兆,推捉督徵,其刻骨之怨,當如何也?閭閻匹夫,尙且稱貸相報,況以堂堂千乘之國,而白地取民之財,甘爲罔民之歸耶?至若各司雇軍,自有例價,而遷延退托,或給或否,罕有準數而受者,旣云雇立,則豈宜失信取怨之至此耶?此皆有司,徒知聚財惜費之爲能事,而不知爲國斂怨,非所以盡忠也。以言乎前,則爲守令者,善政絶少,或有昏懦,吏肆民困,或有貪暴,吏民愁毒,朝廷命令,亦不善奉行,以致貽害之多端,而監司黜陟,鮮能公明,元不留心於審察者有之,視其親疏强弱而低昻者有之,則守令,何所厭服而顧憚哉?且觀近來許多軍門,各私所司,督迫守令,雖非法之事,使不得逆拂,馴致流毒於下民,民之怨咨,曷有極哉?噫,十數年來,饑饉連仍,民無恒産,僅存縷命,而至於今年,則衆災沓至,終至大無,田野蕭條,懷保之情,不可少緩,而側聞年分事目,略無別樣軫念之意,水田之分災,旣不速給,旱田則元不擧論,今其農事之慘,無處不然,水田分災之或許或不許,旣云不均,而不給旱田之災,亦是膠柱鼓瑟之甚者也。舊例之不給災者,本出於再耕,而今則麥旣失稔,秋成亦未有所獲,則豈可以此而爲實乎?民聞令下,大失所望,蹙頞相告,莫不愁歎。近因臺啓與筵臣建白,旣有稟處之命,未知其覆啓之如何,而臣意,則竊以爲處此之道,雖以再耕之故,不許全災,而亦可以半減其結卜,俾得爲兩便公私也。如是,則結卜之縮,必多,而王者賦民之道,豈忍爲其稅入之少,勒令捧稅於不食之地哉?今秋事目,頒下最遲,而霜後日久,穡事已判,故各邑踏驗,別其災實,從今改令,亦必無後時難辦之患也。各邑之災實分等,又是謬例,所謂稍實之邑,不必遍一境皆實,亦有尤甚之處,不必遍一境皆災,亦有稍實之處,旣曰稍實之邑,則雖以尤甚之處,賦役無減,民有所冤,旣曰尤甚之邑,則雖以稍實之處,而稅入不加,國有所失。況監司及敬差官,有難遍悉於四野,則多憑守令之所自言,有所酌定,而間或隨其親疏强弱,災實易處,臣之在鄕,慣知此弊,不宜區別分等,以致不均之弊也。且敬差官之以災傷爲號者,初爲其審檢災傷而設,而祖宗朝良法美意,中間廢壞,到今益甚,徒畏該曹之論責,不念少民之疾苦,先施刑杖,必令加數,其所加數,只足以災陞□□當初給災之處,反應實結之役,無處控訴,抱冤莫甚,此固積痼之弊,在前尙可禁斷,而今年若復如此,民必益無所賴,是宜及今分付敬差官,使之無踵前日之習,重貽疲氓之困也。方今民事,言之罔極。頃緣罷榜之論,將致科期之退,而朝廷,念凶年秋務之急,催使守令之赴擧者,一倂還官,而聞命卽歸者,甚少,引日遲留者,頗多,以至數十日,近才發程者,亦或有之云。若令此輩,少有怵威畏法之心,盡職恤民之意,則必不如此,豈不大可駭然哉?宜令各道監司,憑其還官狀,詳考日子,而啓聞,其中最晩始到者,則實合重究以懲之也。臣於邇日,又有所慨然於心者,新榜生進之家,多有率才人者,簫鼓,亂動於臺論方張之日,筵臣請禁之後,猶有不止者,初旣有傷事體,終亦不有禁令,而抑又有大於此。雖在尋常遇災之中,尙且禁其遊街,況此無前之凶歲,聖上,爲之警懼,進宴大禮,亦令姑停,爲臣子者,稍知分義,則安敢爲率倡遊宴之計?士夫之間,如此者蓋寡,臣竊爲之歎惜也。人臣之昧分義者,誠非細憂,玆用竝陳,今宜申禁其遊街設宴,使得以曉然知分義之嚴也。臣目擊年事之孔慘,常切微衷之耿耿,欲有一言,其日已久,而痼疾之中,又添別症,三朔眼患,幾至廢明,委頓苦苦,神思茫然,進御文字,無計構成。今幸少愈,始得略陳,而識慮淺短,辭意迂拙,必無補於時事,恐不槪於聖心,臣不勝惶媿之至。且臣卽於邸報中,知有殿下之過擧,不得不附陳於末端,以備聖明之察處焉。罷榜之擧,實爲重難,公私狼狽之慮,誠如聖上之敎,臺論之爭執,旣久,今而停啓,固未爲不可,其所論斥,可謂大過,而此亦斷無他腸,只欲嚴其科場事體,則雖不從其言,亦不必深惡,但當開示聖意,務爲鎭定之道,而反累降嚴旨,終至遞罷相繼。言官之被罪,已非聖世之處事,而亦恐其輾轉磯激,了當無期,是尤有害而無益。未知殿下,其不念及於此耶?臣願殿下,特收嚴威,亟還前旨,無致疑阻,俾得調停,則幸甚。答曰,省箚具悉。箚中條陳,無非爲國實切之急務,其令廟堂稟處焉。十月初四日,啓下備邊司。啓目,粘連。以下缺以上燼餘
上在昌德宮。停常參·經筵。
徐文重啓曰,行大司憲李端夏,掌令權讓,在外,執義金鎭龜,未肅拜呈辭,掌令一員未差,持平趙亨期·沈思泓,被論。今日以監察茶時之意,敢啓。傳曰,知道。
李秀彦,以禮曹言啓曰,今此進宴處所,定於何殿乎?必須豫爲定奪,然後各司方可擧行,敢此仰稟。傳曰,定於萬壽殿。
李秀彦,以禮曹言啓曰,因進宴廳啓辭,傳曰,進宴,意有所在,依前下敎擧行,而曾在丁巳進宴時,則間一日各行於本殿矣。今承慈聖下敎,當此凶歲,凡干物力,尤不可不節損,今番,則予當奉侍大王大妃殿,竝行於一日,以除一分之弊,爲敎,依此擧行,可也事,命下矣。進宴吉日推擇,則來癸亥年正月二十二日及十八日,皆吉云,此兩日中,以何日擧行乎?敢稟。傳曰,以二十二日定行,可也。
徐文重,以兵曹言啓曰,當日前吏文學官尙緯周稱名人,自敦化門入,差備門外擊錚,極爲駭愕,令攸司囚禁治罪,同守門將羅廷俊,常時不能禁斷雜人,以致闌入,亦難免其責,推考,何如?傳曰,允。
李秀彦,以吏曹言啓曰,今日本曹坐起時,各司官員,以公座簿進來之人,問其職掌,觀其爲人,則其中廣興倉副奉事李瑄,爲人不似官員,問其職掌,亦不能明白對答,如此之人,不可仍存,汰去,何如?傳曰,允。
傳于李秀彦曰,明安公主房造成時,監董別監朴時元,書題除授。
左議政閔鼎重十三度呈辭。傳曰,前後敦勉之旨,非不切矣,而今之祈免之章,愈往愈苦,無乃誠信之未孚而然耶?抑出於不足有爲而然耶?若諉於誠信之未孚則已,若諉於不足有爲,則亦豈無可言者?嗚呼,時勢之岌嶪,莫今日若也,受恩之深厚,亦莫卿若也。顧台小子,才淺德薄,誠不足與有爲,獨不念兩朝之恩渥,國勢之阽危,而袖手傍觀,曾莫之恤乎?古人云,追先帝之殊遇,欲報之於陛下,此正今日之所當體念處,而寡昧之區區冀望者,實在於此。若夫疾病之沈綿,予豈不知?誠以請告調息,倏已兩月,神明所扶,庶有勿藥之效也。玆遣近侍,申誥至意,須體肝膈之言,安心勿辭,亟斷來章,速出論道,毋孤企望,以濟時艱。仍傳曰,遣承旨傳諭。
沈攸啓曰,臣承命往諭于左議政閔鼎重,則以爲臣之病勢,日就澌盡,陳情乞免,實出於萬不獲已,天鑑不諒,異數荐降,近臣宣諭,至再至三,辭旨之嚴,有非臣子所敢聞者,臣誠震越惶隕,莫知所自措也。唯當銜恩畏罪,不敢更煩祈請,賴天之賜,幸而再甦,復得瞻近宸陛,一暴衷悃,退塡溝壑,亦復何憾云矣。敢啓。傳曰,知道。
領議政金壽恒箚曰,伏以,臣日者入侍,敢以諫臣論事之乖謬,玉堂箚語之糢糊,有所陳列,其意只欲卞析是非,略示警責而已。不料聖明處分太重,至有李宏罷職之命,臣不得不更申愚見,冀回成命,而竟未蒙允許,臣誠惶悚而退。仍又竊聽於外議,則宏之至被特罷,雖其非斥宏者,亦未有不以爲過擧,此誠公共之論也。況喉司陳啓,臺閣爭執,至於耆舊大臣,上章請寢,則公論所在,固可見矣,殿下之一例留難,何哉?國家用罰,貴在得中,言路所關,尤宜審愼,而殿下所以處之者,未免失其輕重之則,使物情之疑鬱,衆論之紛紜,日加一節。嚮臣所達,朝家處分失中,則必致論議之轉激云者,誠爲是慮也。臣之本意,鎭定浮議,裁抑習弊,而不能稱停,其言,終歸於益其鬧端,而有妨於言路,則臣誠無以辭其咎,而其在聖明,亦豈不爲矯枉之過乎?伏願殿下,深思舒究,亟收諫臣罷遞之命,以爲嘉靖朝著之地,實爲萬幸。臣前後所陳,俱出愚衷,區區過慮,不避煩複,惟聖上裁察焉。取進止。答曰,省箚具悉卿懇。日者罷遞諫官,意在警責,而箚中所陳,實合鎭靖之道。李宏,只遞其職,柳尙運特遞,亦當還收焉。仍傳曰,遣史官傳諭。以上燼餘
入侍時,以上缺上曰,注書,厭其書役,以書吏代半行缺罪,政院嚴明申飭,自今半行缺可也。南九萬曰,內禁衛,乃闕內宿衛武士。春秋都試時,六字缺會試才,事體極爲重大,而臣今因都試,見內禁衛所乘之馬,率多疲殘,不如都監馬隊之馬,故都試時,才落數多,以馬不善走之故也。此後司僕馬分給時,先擇善馬,分給禁軍後,以其餘分給他處,何如?上曰,禁旅比他軍兵,事體重大,此後給馬時,先給,可也。南九萬曰,今十月上番軍士中,江陵·三陟二邑之軍,多有年纔十餘歲,或未滿十歲者,若自本邑,以如許兒弱上送,則守令之事,極爲可駭。若以壯丁上送,而中間有換立者,則亦不可不査出處置。兩邑守令,爲先推考,覈得其實狀,何如?上曰,爲先推考,可也。南九萬曰,上番軍中,有父子俱爲上來者,以事體言之,則其父當爲下送,而該邑守令,一時上送父子,亦極不當矣。上曰,該邑守令,亦爲推考,可也。南九萬曰,今因充定騎步兵兒弱之代,考出辛酉年自本邑査出文書,則或有未生三四年前充定者,或有未生一二年前充定者,兒弱充定,亦極可痛,至於未生之前,豫爲充定云者,尤極驚駭。若果於未生前充定,則其時守令,不可不覈出科罪,若或民心奸巧,聞朝家査出兒弱蕩減身役之擧,匿其先生之子,而以其後生者,現告官前,稱以未生時充定,則査覈時守令,矇然不察之罪,亦不可不覈治,使本道監司明査啓聞,何如?上曰,以兒弱充定軍額,尙爲可矜,至於未生前充定,尤極駭然。令本道明査啓聞,可也。沈壽亮曰,遭此凶歉,民事罔極,雖云京畿,比三南稍優,亦未免爲凶年,方在遑遑之中,而似聞右道十餘邑,戊午年未收田稅,今方追捧云。如此凶歲,雖今年田稅,亦當量減,曾前未收,何可一一盡捧乎?當此恤災之日,似當有變通之道,缺得蕩減,以慰民情。一行缺上曰,令該曹稟處,可也。三行缺李頤命曰,心經釋疑開刊之命,今已缺而尙未入梓,事甚未安矣。校正新本,自領府事宋時烈處,來到本館,亦已久矣,而其中,亦不無次第易置文字未妥處,故副提學金萬重,吏曹正郞林泳,自初與聞其事,纔已往復問議,改其可改處,而又有前參議朴世采所送標題,宋時烈,以爲詳備可取,使玉堂之官,參諒添入。凡纂集註解之事,必出於一人之手,可無參差逕庭之患,當初與聞之人,亦且遞易無常,尙且遷就矣。且前判書睦來善家所藏,先正臣李滉所標註者,今纔借入謄書,此亦不無可取之語,故今番宋時烈上來時,本館,欲就議講定,斯速付梓矣。意外宋時烈,蒼黃去國,事又不諧矣,如此之事,以文字問議,終不如相對論確。卽今林泳,雖不在館職,自是出入經幄之人,又詳知其首尾,若命使之就議於領府事所住處,則似好,而如以不在館職,爲未安,則或遣本館官員,亦無不可矣。上曰,所陳之言,誠然,而林泳,則方在郞僚,似不可送,今日入侍上番,進去,可也。李頤命曰,卽今謄書之役,未畢,進去之人,亦當參考諸本,略定其缺後,可以就議。且領府事,近當留住近畿云,今姑緩期發送,似可矣。上曰,依爲之。沈壽亮曰,玉堂之官,似爲可往,而小臣,且有區區所達。心經,乃聖賢論心之類抄,而心學佳語,盡在於此,宜以心爲一身之主宰而後,可以治國,欲治其國,舍心經何以哉?體念乎此,而深有所得,然後可以心經,爲治之本,必待儒賢義理明熟者,講官之類,輪職擇定,時時召對,體以行之,不徒誦說而已,則其中多有自得之妙矣。上曰,體行爲之,可也。燼餘
上在昌德宮。停常參·經筵。
下直,橫城縣監金萬埰。
謝恩,副校理李墪,掌樂正朴元度,五衛將趙世煥,護軍南二星。
藥房啓曰,伏未審日間,聖體調攝,若何?水刺進御,今已復常乎?湯劑停進,已至累日,或有餘症之未能祛者,則臣等與御醫,入侍診察後,議定當進之藥,似當。臣等,無任憂慮之至,敢來問安,竝此仰稟。答曰,所患今已差愈。勿爲問安,亦勿入診。
吏曹疊書啓曰,今日本曹坐起時,各司官員,公座□□進來之人,問其職掌,觀其爲人,則其中廣興副奉事李瑄,爲人不似官員,問其職掌,亦不能明白對答,如此之人,不可仍存,汰去,何如?傳曰,允。
應敎沈壽亮,副校理李墪,修撰李畬,博士李頤命,請對入侍。入侍時,司諫申懹,避嫌,令玉堂斯速處置事。榻前定奪
玉堂箚子。大槪,請司諫申懹出仕事。入啓。答曰,依啓。
公洪道生員成雲翼上疏。大槪,敢陳化民保邦之道,以備睿覽事,入啓。答曰,省疏具悉。草野進言之誠,予用嘉之,可不體念焉?可以議處事,令該司稟處。
備忘記,今玆上壽之禮,實出於人子喜懼之至情,適値年事之大無,變怪之層疊,雖不無省弊惜費之擧,寡昧之悚懼不安,曷嘗少弛于中哉?今日筵中儒臣之縷縷開陳,固知憂愛切實之論,而才設旋罷,心切缺然,故有所持難矣。罷出之後,卽以此意,仰達于兩慈殿,而伏承下敎,則當此天怒孔棘,民望殿屎之日,一邊設賑,一邊受宴,誠甚不安,反覆思惟,終不如速停之爲愈,縷縷爲敎。今此進宴,退行於明秋,以示兩慈殿懼災恤民之至意。
司諫申懹就職。
院前啓,日暮姑停。以上朝報
上在昌德宮。停常參·經筵。
謝恩,戶曹正郞鄭悏,護軍鄭安世,法聖萬戶南愼夏。
假注書兪命雄書啓,臣承命馳往于公洪道燕岐地,領府事宋時烈所住處,傳諭聖批,則以爲臣之無狀,屢辱恩命,至於此極,臣何敢惜此殘命,更以遲留。第惟得達與否,則亦不敢期矣云矣,敢啓。傳曰,知道。
院啓,今此罷榜之請,欲以嚴科法杜後弊,則雖違於受敎之本意,亦是一時不容已之擧也。爲執法之官者,苟有別樣意見,則徐待査問之究竟,公論之底定而處之,不當率意强停,以損臺體,而趙亨期·沈思泓等,遽以一己之私見,强止重發之論,及其被斥於公議之後,又爲費辭引避,務立己見,而亨期避辭,尤甚張皇。以其麤率之見,肆爲自大之言,而侵侮他人,極意詆辱,有若私相誶語者,非徒直無搢紳相敬之意,至以一世臺閣所論,盡歸之虛無無實之地,雖謂之承順俯仰,眩亂天聰,不爲過矣。決不可置而不論,請持平趙亨期·沈思泓竝命遞差。銀臺之長,地望甚重,苟非其人,莫宜居之。都承旨沈梓,依阿取容,得躋淸顯,而頃當權奸濁亂之日,亦多附會邪論之事,到今更化之後,不可復置於喉司首席,以貽淸朝之羞辱。請都承旨沈梓遞差。李宏罷職之命,旣因大臣箚請收還,而第其誣罔一款,猶未盡釋。蓋今番場屋冒入之狼藉,殆有甚於曩日,朝野齊憤,皆以罷場爲當,故雖以大臣之持重,亦嘗陳箚罷〈榜〉,非特落榜擧子,浮薄士類,煽動浮言而已。出榜之後,轉有罷場之論,而罷場·罷榜,旣是一事,則朝著之議,雖因事勢之拘礙,稍稍異同,草野公論,則猶夫前日也。然則李宏所謂公共之論者,元非做出虛無之說,誣陳於君父之前也,而殿下,不加舒究,遽以欺罔,爲其罪案,豈不冤甚乎?殿下雖以大臣榻前所陳爲實狀,而大臣箚中,亦以索言之際,不暇裁量爲辭,則宏之罪名之過情,亦可知矣。凡人論議有激,則不能和平,而亨期之凌踏持論之人,罔有紀極,則李宏之不自退待,旋加反駁者,亦其激成所致也。殿下所當公聽平施,盡其處之之道,不宜偏有所待,以傷平恕之義也。且玉堂處置,雖不能無矇矓之失,而原其大意,則不敢以忤旨之故,輕遞言官,初不至於乖當,而竝施特遞之罰,殿下今日之事,不幾於一擧而兩失之乎?請加三思,還收前正言李宏,前修撰黃玧遞差之命。近日玉堂諸臣,以不干之嫌,相繼引入,一家之間,雖有參榜之人,揆以公議,本無不可參論之事,而紛紜投疏,有若圖避者然,非但有傷於遇事不避之義。今日所論之事,元非大段機關,而猶且如此,如有大於此事者,則其可望擔當論議,明辨是非乎?物議皆以爲駭,請玉堂官,以一家私嫌,陳疏引避者,竝命推考。新除授獻納鄭勔,時在京畿富平地,掌令安烒,時在京畿交河地,請竝斯速乘馹上來事,下諭。答曰,不允。推考事及下諭事,依啓。
答副校理李墪疏曰,省疏具悉。爾其勿辭,救護父病。以上朝報
上在昌德宮。停常參·經筵。
執義金鎭龜啓曰,庸陋如臣,驟叨本職,循省悚惕,罔知攸措。賤疾且苦,冒呈辭單,稽謝恩命,至於累日,臣於悶蹙竢罪之際,得見諫院新啓,臣亦在被推中,玆不得不詣臺自列焉。臣頃忝館職也,正言李宏,以論劾罷榜停論之憲官,引避退待,處置歸於本館。臣意以爲,臣之家弟,旣忝其榜,則臣於罷榜之論,不當有所可否,若使臣處置諫臣,而以罷榜之論,爲是,則不免今日之彈論,而實有乖於朝家許避親嫌之法例矣。若以停論爲無失,則人將以不避親嫌,處置涉私,斥之矣,其何以自解乎?臣之不敢處置,以至陳疏者,誠以此也。大凡論事之道,至於大議論大是非,則或可以不避私嫌,而今日之事,旣非大段機關,則必欲其不循法例,不顧嫌疑,挺身擔當,晏然處置者,未知其何義,而臣旣被推勘,不可仍冒臺席。請亟命遞斥臣職。答曰,勿辭,退待物論。
領·右相請對時,都承旨沈梓,左承旨申琓,持平趙亨期·沈思泓,副提學李選遞差事,榻前定奪。
司諫申懹啓曰,卽者憲臣處置,歸於本院,而其所引避之事,旣出於臣之所論,則臣固不當處置。且臣之一家,亦有參榜之人,而憲臣避辭,以不循法例,不顧嫌疑,未知何義爲言,其意,非徒以臣所論爲非,亦有以譏臣之冒昧法例,而論議其間也,何可晏然於職次乎?請命遞斥臣職。答曰,勿辭,退待物論。
左副承旨沈攸上疏。大槪,寒疾忽劇,決無供職之望,乞遞職名事。入啓。答曰,省疏具悉。爾其勿辭,調理察職。
吏曹啓曰,承旨及臺諫有闕,政事,取稟。傳曰,明日爲之。以上朝報
上在昌德宮。停常參·經筵。
申酉時,日暈。夜一更,月暈,蒼白雲一道如虹氣,起自南方,逶迤暈東,漸向西方,良久乃滅。流星出王良星下,入北方天際,狀如拳,尾長三四尺許,色白。二更,月暈。五更,火星犯大微西垣下第二星。
副修撰睦林一上疏。大槪,賤疾危劇,無望陳力,乞蒙恩遞,以尋生路。仍陳所懷,以備財擇事。入啓。答曰,省疏具悉。上壽之禮,仰體兩慈聖懼災恤民之至意,頃已退行,今難更議。鄭之虎追奪之論,實涉已甚,而罷榜一款,予未知其穩當也。爾其勿辭,調理察職。
觀象監,今月初八日未時,太白見於巳地。啓。
副提學金萬重,左承旨朴泰尙,牌招肅拜。
有政。吏批,以金萬重爲弘文館副提學,鄭載禧爲都承旨,朴泰尙爲左承旨,南宮鈺爲豐基郡守,李東郁爲司憲府持平,沈濡爲弘文館副校理,朴泰輔爲伊川縣監,權持爲司憲府持平。完平副守洪彰善,今加明善。
兵批,以金重明爲副護軍。以上朝報
上在昌德宮。停常參·經筵。
未時,太白見於巳地。夜五更,流星出張星上,入巽方天際,狀如鉢,尾長三四尺許,色赤。
答副提學金萬重疏曰,省疏具悉。同經筵之任,當令該曹稟處,卿其勿辭察職。
副校理沈濡上疏。大槪,臣祖父所患極重,加以身病且劇,召牌之下,未得祗赴,伏乞聖慈,亟削臣職,俾臣專意救護祖病,兼得調治賤疾,仍治臣前後違慢之罪事。入啓。
政院啓曰,兩司,皆退待有日,而弘文館官員,或被推,或陳疏,無他處置之人,新除授持平李東郁,卽爲牌招察任,何如?傳曰,允。
今月初八日,領·右相請對入侍時,右副承旨徐文重所啓,頃以禮成祭不參,黃海道延安等邑守令,有推考之命矣。卽伏見黃海監司洪萬鍾狀啓,則黃州判官李蓍晩推緘,只以該曹啓辭至嚴,安敢自解,爲辭,問備之下,欲知不參曲折,而如是緘答,殊甚倨然,極爲非矣。請推考。上曰,推考。右議政所啓,靖社功臣平城府院君申景禛墳墓,在於峨嵯山西邊忘憂峴下。今聞其子孫,方營神道碑石,伐取龜臺於墓傍馬場,運來之處,可謂至近,而挽曳之力,必用千夫乃可云。在前事係功臣身後之事,朝家,每每顧見,故曾有自勳府入啓之事,而今適登對,敢此仰達。上曰,自本道調給役軍,可也。領議政金壽恒所啓,頃日平市署提調閔維重,以成均館啓辭,太學典僕,許給魚物廛,而令廟堂稟處之意,陳達允下矣。蓋成均館奴婢,多至累千名,而無他生理,只以屠肆爲業矣。近年連以牛疫,罷其屠肆,不但渠之生理頓絶,誠爲可惜。本館凡干使喚大小差役,專以典僕成樣,則不當任其失業不爲之所,而館人,則直以曾亦應役於魚物廛爲言,而市民,則以其言爲無據。曾所不爲之事,今若奪給於館人,則市民輩稱冤,在所必至,館人之爲市廛,果有前例,則雖無文籍,亦必有憑據之端。惟當自本署,參商彼此便否,從長處決而已。市廛變通之事,非廟堂所可干豫,旣有稟處之命,而事體如此,故敢達。右議政金錫胄曰,館人,多至四千餘名,以屠肆之罷,絶其生理,誠爲可矜矣。然此事,當自本署,從長變通,廟堂,則不必主管矣。上曰,然則令平市署從長處決,可也。又所啓,故判書閔應亨,卽仁祖朝舊臣也。嘗以忠直見稱,年過八十,至先朝始沒,而孝廟及先朝,眷待,異於他人矣。應亨無子,以其弟子煦爲後,煦亦無子,取其弟恁之長子有基,自幼眷育爲子,故有基,旣服煦之夫妻喪,又服應亨承重服,而其家遷延,尙未告官受案。應亨生時,欲上疏陳請,而亦未果云矣。今者恁身死,而以其無呈官繼後之事,故又服斬衰,未及告官爲後之前,徑先服喪,誠爲失禮。若以禮文言之,恁旣無他子,有基,所當還歸本宗,而應亨,以累朝名臣,後事無托,誠爲矜愍。且其生時,旣定爲嗣,則今令有基繼後,恐無不可,此等事,曾亦有特命立後之規,故敢達。右議政金錫胄曰,閔應亨死後三年內,煦又死,故有基,旣服煦喪,而□□應亨承重服,厥後,又服其所後母喪矣。今番恁之死,其門族,皆以爲恁乃生父,當服齊衰喪云,而旣無呈官之事,故又不得不服斬衰云。一身貳斬,固是大段失禮,而第應亨生時,旣知有基之爲其孫子,今若歸其本宗而不許爲後,則恐無以慰逝者心。且應亨,乃是先朝名臣,其於朝家繼絶之道,誠宜有特命立後之擧矣。上曰,有基,特爲立後,可也。右議政金錫胄所啓,今年農事,比前歲被災尤酷。田穀則以受風太半虛殼,畓穀晩秧者,又以受霜,不能發穗。收獲之節,才過,而民間,已皆遑遑,有目前不贍之狀,嗣歲救活之計,惟在於益勤勸耕,以冀來麥之成熟,而牛疫又復熾盛,十家之村,鮮有一二牛。此實切迫之憂,亦復無策可救,而其在國家敦本課農之道,不可置之相忘之域。各道監司處,別爲申飭,使之及時勸耕,或令轉相賃借,或令人夫替代,俾不至於全然置之,宜矣。上曰,以此分付諸道監司處,使之隨力設方,勸其秋耕,可也。
答副校理沈濡疏曰,省疏具悉。爾其勿辭救病焉。
都承旨鄭載禧上疏。大槪,喉司之長,有難堪任,亟賜遞改,以安微分事。入啓。
政院啓曰,司諫申懹,執義金鎭龜,引避累日,尙不處置,持平李東郁,又爲牌不進,玉堂諸臣之□□處置,與前無異。副修撰睦林一,昨日陳疏,有調理之命,而聞其所患,不至大段云,卽爲牌招,使之處置,何如?傳曰,允。
政院啓曰,卽今三司之官,大司憲李端夏,掌令權讓·安烒,持平權持在外,持平李東郁,牌不進,大司諫柳尙運,牌不進,獻納鄭勔,正言金萬吉·李后沆,在外,副提學金萬重,應敎沈壽亮,副校理李墪,修撰李畬,博士李頤命,皆有不得處置之嫌,修撰李后定,在外,校理沈濡,身病方重,陳疏,副修撰睦林一,牌不進,執義金鎭龜,司諫申懹,避嫌退待,已有多日,而他無行公之員,尙未處置,事甚未安,何以爲之?敢稟。傳曰,掌令權讓·安烒,改差,明朝開政差出。
答都承旨鄭載禧疏曰,省疏具悉。卿其勿辭,從速察職。
大司諫柳尙運啓曰,臣之負犯,業已勘斷,雖蒙寬大之典,決無仍冒之理。日者恩召之下,義當趨走自劾,而不惟情勢之難安,且緣賤疾方㞃,不能祗赴,自速違慢之誅,日尋疏單,又未免見阻於喉司。分義莫伸,進退狼狽,圖遞不遞,職名猶在。不得不强其情勢,今始來避,臣之罪戾,至此益無所逃矣,何可一刻冒據於職次乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
昧爽,流星出大角星上,入東方天際,狀如拳,尾長二三尺許,色白。未時,太白見於巳地。
謝恩,都承旨鄭載禧,持平李東郁,僉知朴進益,護軍宋光淵。
持平李東郁啓曰,臣之頃忝本職也,本府,以監試罷榜之啓,金益重請刑之論,爭之累日,未蒙允許。因仍轉輾,致有今日之紛紜,身居言地,所言之事,不徒不用,反成朝著之鬧端,律以古人言責之義,其不敢再入臺閣,抗顔論事也,明矣。況以儒臣論遞事,大臣陳達於榻前,大加非斥,殿下特命遞差,則大臣復請姑仍,玉堂處置,乃得見遞,一人之身,二日之內,旣遞而仍,旣仍免而遞。臣於是,誠慚誠懼,無地自容。又得見趙亨期避辭,則詆斥罷榜之論,而凌藉前後臺臣,無小顧忌,臣是連啓之人也,雖其自大自肆之言,不欲相較,而第殿下,許之以正當,大臣,贊之以明白,使亨期而明白正當,則臣之昏謬不正之罪,著矣。臣誠瞿然,亦不勝慨然之至。不料縮恧俟罪之中,新命遽降,驚惶怵惕,不知所以自處也。竊念國家,設置臺官,以爲人主耳目之寄,將以振肅朝綱,糾劾賢邪,使刑政得其宜,百僚有所畏,其責,顧不大歟?必使自反而直,爲人所憚者居之,方可以恢張公議,而今臣,已試僨敗之人,誠意淺薄,骨鯁不足,致令君上,厭薄諫諍,臺閣,隳損風采,臣雖欲貪榮戀恩,冒沒行公,其於羞朝廷而辱名器,何哉?臣於情勢之外,疾病又劇,昨日召牌之下,竟未祗赴,臣之罪戾,至此益深。俟病少間,今始來避,請命遞斥臣職。答曰,勿辭,退待物論。
政院啓曰,新除授掌令尹世紀·趙爾炳,竝卽爲牌招察任,何如?傳曰,允。
謝恩,掌令尹世紀。
尹世紀啓曰,兩司多官,引避退待,臣當處置,而臣以是科考官,引嫌纔遞,嫌難可否,與前無異。臣之外從兄,亦參此科,照法有應避之嫌,則豈可怵諫臣圖避之斥,而晏然冒出,是非於其間乎?且臣頃忝本職也,賤疾沈重,未赴召命,方在應避之中。以此以彼,俱難冒居,請命遞斥臣職。答曰,勿辭,推考蕩滌,退待物論。
政院啓曰,掌令尹世紀,引避退待,掌令趙爾炳,牌不進,兩司處置,歸於玉堂,而玉堂之官,俱有不得處置之嫌,新除授校理李世白,卽爲牌招,使之處置,何如?傳曰,允。
有政。吏批,以李選爲同義禁,李世白爲弘文館校理,趙爾炳爲司憲府掌令,金光瑨爲兵曹佐郞,尹世紀爲司憲府掌令。
兵批,以權讓·安烒爲副護軍。以上朝報
上在昌德宮。停常參·經筵。
夜三更,月暈。五更,有霧氣。
下直,蝟島僉使李松老。
謝恩,同義禁李選,兵曹佐郞金光瑨,監察鄭載恒,豐基郡守南宮鈺,副校理李世白。
左議政閔鼎重箚子。大槪,疾病沈綿,不能造朝,敢具小箚,略陳所懷,以備採擇事。入啓。
玉堂箚子。大槪,請執義金鎭龜,司諫申懹,大司諫柳尙運,持平李東郁,竝命遞差,掌令尹世紀出仕事。入啓。
同義禁李選上疏。大槪,兼帶金吾之任,乞依前例減下事。入啓。
答左議政閔鼎重箚曰,省箚具悉卿懇。今年大無,振古所無,不可無別樣施惠之道,稅豆,特令全減。箚末事,朝家待勳臣之體,自別,而箚辭如此,亦甚得宜。當參酌減數,以除民弊。卿其安心焉。仍傳曰,遣史官傳諭。
答同義禁李選疏曰,省疏具悉。他堂上中,自可推移,卿其勿辭察職。
備忘記,今聞卿來在近畿云,喜幸之心,曷有極哉?第惟以八袠之年,跋涉運道之餘,縱有氣力之困憊,從容休息,已過數日,須體寡昧思想之至意,與近侍從速偕來,毋孤企望事,右承旨,卽往傳諭于宋領府事處。
吏曹啓曰,臺諫有闕,政事,取稟。傳曰,明日爲之。
公洪監司書目,溫陽郡守鄭載大,災傷差錯,罷黜事。西原縣監朴相馨,與崔好鎭相較,有傷事體,竝令罷黜,其罪狀,令攸司稟處事。以上朝報
上在昌德宮。停常參·經筵。
夜二更,流星出虛星下,入南方天際,狀如拳,尾長三四尺許,色赤。
掌令趙爾炳辭職上疏。入啓。答曰,省疏具悉。爾其勿辭,調理察職。
公州幼學金棨上疏。大槪,求言□□略陳所懷,竝呈時弊,錄一冊子,冀蒙察納事。入啓。答曰,省疏具悉。應旨進言,予用嘉之。疏末及冊子條陳等事,當令該司稟處焉。
有政。吏批,以洪萬容爲禮曹參判,金載顯爲司諫院司諫,金構爲司憲府持平,任弘望爲西原縣監,柳尙運爲戶曹參判,尹搢爲大司諫,朴世樑爲溫陽郡守,趙持謙爲大司成,柳偉爲戶曹佐郞,韓翊周爲成均館直講,鄭載濟爲濟州判官,金鎭龜爲成均館直講,崔寬爲漢城左尹,兪得一爲兵曹佐郞,李東溟爲禮曹參議,李三錫爲成均館司成,申曅爲司憲府執義,鄭善鳴爲監察,李萬東爲長興主簿,李玄錫爲右承旨。
兵批,以任後昌爲統營虞候,韓榰爲西原營將,李東相爲五衛將,金振煜爲濟州山馬監牧官,玄萬胄爲司果,金元爲副司勇,申懹爲副護軍,柳尙運爲副司直,李后定爲副司果,康後楚爲同知中樞,朴斗善爲僉知中樞。以上朝報
上在昌德宮。停常參·經筵。
謝恩,直講金鎭龜。
政院啓曰,近日憲府多官,或在外,或有身病,連以監察茶時,事甚未安。而掌令尹世紀,就職後連爲呈辭,不爲行公,卽爲牌招察任,何如?傳曰,允。
又啓曰,明日儒生殿講時,命官,何大臣進去乎?敢稟。傳曰,領相進去。
又啓曰,宋領府事,來詣闕外,敢啓。傳曰,引見。
府啓,請還收罪人朴永海絶島定配之命,更加嚴覈,按法處置。請還收金益重定配之命,依該曹啓辭,刑推得情。故參判鄭之虎,賦性陰賊,行己凶譎,陷賢醜正,拔身初梯,逮至曩日,益肆慘毒,首發告廟之論,以爲媒榮之計,必欲殲滅士類,危亂宗社,何幸人誅未施,鬼戮先加,則凶徒揜惜,至請封贈。至今聖明快悟,公論復伸,豈可以旣骨,而不討其罪?已斃而少寬其惡,使奸凶之徒,無所懲於後世也哉?請故參判鄭之虎亟命追奪官爵及贈職。新除授執義申曅,時在京畿廣州地,持平金構,時在公洪道靑陽地,大司諫尹搢,時在公洪道尼山地,請竝斯速乘馹上來事,下諭。答曰,不允。下諭事,依啓。
今日領府事宋時烈引見時,柴炭·食物,從優題給事,榻前下敎。以上朝報
上在昌德宮。停常參·經筵。
下直,法聖萬戶南愼夏。
謝恩,戶曹參判柳尙運,僉知尹敬敎,司諫金載顯,兼掌令金斗明,監察鄭善鳴,溫陽郡守朴世樑,統營虞候任後昌。
司諫金載顯啓曰,臣以無似,頃忝憲職,碌碌隨行,無所裨補,終之以玉堂論遞事,厚招物議,至有大臣峻斥於筵中,特遞之命,雖卽還寢,而臣之不職之狀,固已畢露於聖鑑之下矣。追惟至今,愧懼交積,投閑屛伏,乃分之宜也。不意玆者,新命遽降,臣誠驚惶隕越,若無所容。在臣分義,固當含恩畏罪,奔走供職之不暇,而顧臣已試僨敗之蹤,將何顔面,復廁於言議之地乎?一身廉隅,雖不足恤,而其於淸朝之羞辱,何哉?此臣之情勢萬分悶蹙者也。且臣伏見前持平趙亨期避辭,極詆罷榜之論,而臣於此連啓最久,不卽停啓之斥,臣實當之,則臣之難安,更加一層矣,亦何敢可否於本院之前啓乎?以此以彼,決不可一刻苟冒,請命遞斥臣職。答曰,勿辭,退待物論。
判義禁李正英,知義禁李翊啓曰,今此全羅道放未放啓本中,定配罪人申命圭,道臣,置諸稟秩,臣等,亦非不知事未妥當,而臣等之意,常以爲凡論人之道,必觀其情。命圭當初所犯,果出怙終,則實有爲人臣子覆載難容之惡,先朝減死之典,亦是失罪之大者,國人皆當請誅之不暇,如其不然,當荷天地仁恩,得保性命。且以其情,容有可恕,前後之發於章奏,陳諸筵席,亦非一再,而事係先朝,不敢索言,因循荏苒,已至一紀,十年一變,天道亦然。況當艱虞溢目,上下憂懼之日,凡所以消災致和之方,宜無所不用其極。道臣之敢以罪名重大者,置之稟秩之中,意似有在,臣等,亦不敢以此爲非,敢請上裁。區區愚見,竊冀其聖鑑之或垂諒察,臣等,雖無狀,豈忍□情蔑法,以負我國家哉?伏見判付,以未妥爲敎,臣等,不勝惶恐,敢來待罪。答曰,勿待罪。
江華留守書目,本府仙單面,自本月初,杏樹開花,紅硏之色,無異春花,事係變異事。
左議政閔鼎重箚子。大槪,更陳危迫之懇,乞賜遞免事。入啓。
掌令尹世紀啓曰,卽者諫臣處置,歸於本府,而避辭中,有極詆罷榜連啓等語,臣纔以外從兄,亦參此科引避,則臣之不敢可否之嫌,與前無異。請命遞斥臣職。答曰,勿辭,退待物論。
弘文博士李頤命上疏。大槪,敢陳所懷,冀蒙財處事。入啓。
大司成趙持謙上疏。大槪,新授職名,萬不近似,決無承當之望,悉暴微懇,冀蒙鐫改,以幸公私事。
昨日領府事宋時烈引見時,都承旨鄭載禧所啓,今初九日雷動,人皆聞之,而觀象監,略無書啓之事,怠慢不職之罪,不可不懲。當日入直官員,令攸司囚禁治罪,何如?上曰,依爲之。
答左議政箚曰,省箚具悉卿懇。備悉至意於前後,而連章祈免,造朝無期,辭竭意窮,無以爲諭。卿辭雖切,萬無允副之理,宜遵前旨,安心勿辭,速出論道,以副上下之望。仍傳曰,遣史官傳諭。以上朝報
上在昌德宮。停常參·經筵。
未時,太白見於巳地。
鄭載禧啓曰,吏曹郞廳來言,承旨有闕,政事,何以爲之?敢稟。傳曰,明日爲之。
徐文重啓曰,行大司憲李端夏,執義申曅,持平權持·金構,在外,掌令趙爾炳,呈辭受由,掌令尹世紀,避嫌退待,今日,以監察茶時之意,敢啓。傳曰,知道。
沈攸啓曰,備邊司郞廳來言,十三日賓廳日次,而大臣有缺不得來會,今日雖非日次,來會賓廳云矣,敢啓。傳曰,知道。
李秀彦,以戶曹言啓曰,宋領府事處,食物題給單子,啓下之後,卽使郞廳領納矣。領府事今曉出去,單子還送,食物,姑爲留置以待乎?敢稟。傳曰,知道。
吏兵曹口傳政事,以沈益善爲豐德府使,金晳·韓構爲副司直。
傳于沈攸曰,大臣·備局堂上引見。
鄭載禧啓曰,玉堂上下番,來詣請對矣。傳曰,備局堂上引見時,入侍。
修撰李畬,博士李頤命等箚曰,伏以,司諫金載顯,以避辭見上掌令尹世紀,以避辭見上竝引嫌而退。旣往之事,欠當之斥,俱非所嫌,雖引親嫌,新有定式,今無可避。請司諫金載顯,掌令尹世紀,竝命出仕云云。答曰,依啓。
李秀彦啓曰,臺諫出仕事,命下矣。闕門已閉,明日待開門牌招之意,敢啓。傳曰,知道。
傳于李秀彦曰,明日都承旨·右副承旨,持公事入侍。
以備忘記,傳于沈攸曰,自卿蒼黃出城之後,終夕思想,添一疾病也。才遣近侍·宗伯,備盡小子懃懇之意,而連觀狀啓,歸志已決,造朝漠然,是何誠意之未孚,一至此哉?缺然且慙,罔知爲諭。噫,卿以今日爲何等時耶?天心未豫,咎徵沓至,連歲荐凶,大命近止,玆豈非危急存亡之秋乎?以卿宿德宏儒,遭此時事之艱虞,盍念扶顚持危之道,遽因回邪不正之說,栖遑近郊,尙靳幡然?不惟戀戀之懷,益切于心,適足以中彼輩之奸計,重爲卿深惜也。寡昧之待卿,不啻若大旱雲霓,飢渴食飮而已,須體前後之旨,亟回長往之計,從速入來,以慰予心之意。再三懇諭,期於偕入事,急速下諭于禮判。
領府事宋時烈箚曰,伏以,臣於昨日,猥蒙賜對,獲瞻天顔,分義粗伸矣,情悃已露矣,惟是歸死溝壑,自是初心,本不敢爲久留計矣。忽聞搢紳間所傳,則尤有所驚悚悔來者矣。蓋臣不肖無狀,觸處生疣,才入近畿,而鬧端已萌,膝未着席,而廷衅漸啓,轉安靜和平之朝,作乖爭紛拿之場,臣之冒入之罪,至此而尤大矣。玆不敢少淹,蒼黃顚倒,還出國門,天陛永隔,蟻忱如結,謹留短箚,仰溷天聽云云。答曰,覽箚未半,不覺愕然失圖也。噫,卿以林泉大老,不我遐棄,幡然上來,從容面對,進陳嘉謨,悅若撥雲霧而見靑天矣。不料壬奸之輩,乘時闖發,恣意詆侮,致令宿德藎臣,不安其位,蒼黃去國,予心之缺然,士林之失望,當復如何?如此陰悖不正之言,不足掛齒,須體至意,亟回遐心,與近侍從容偕入,毋孤企望。仍傳曰,缺傳諭于領府事,必與偕來。
黃海監司洪萬鍾疏曰,伏以,臣猥叨重藩,二載尸素,絲毫無補,缺委寄之意,缺尋常愧懼,若無所容。唯思早自缺退,以免僨敗之誅,缺事體,有異內職,其去其就,不得自望,一日二日,荏苒苟度。及至春夏,連値勅行,站上驅馳之餘,宿患痰火,乘時復作,陳章請急,實不獲已,而未蒙恩遞,及降溫批,一味惶隕,罔知攸措。繼以新設鎭築堰事,有限,今承仍任之命,關防巨役,實非所堪,而分義所在,不敢言病,黽勉酬應,强疾理事,經始三朔,功纔告訖,鎭中凡事,亦皆措備。當初仍任,蓋爲此役,而此役旣畢,則久留臣無爲,而祗益瘝曠之弊耳。且於今番出巡之時,正當霜寒,久病之中,腠理旣虛,風邪易襲,路熱兼發,行到白川,猝得寒縮之症,滿身戰掉,精神昏憒,留治兩日,有加無減。旣發之行,亦難中止,擔舁巡審,僅得還營,專廢坐衙,委頓床席,而客館,不合於將攝,鄕醫,不足以治病,新恙莫療,舊病添劇,痰火上升,胸膈煩憊,熱作之時,有若顚狂喪性者然。卽開戶以試,俄頃之間,便覺膚體灑浙,肩背如縛,輒復擁衾而臥,汗出乃已,已而復如,展輾層加,眞元銷鑠,藥餌無效,食飮頓減,皆因積病之極,虛損所致。若不趁時調治,萬無復起爲人之望,此實朝紳之所共聞知,而憐悶者,豈敢游辭飾讓,故爲圖免之計哉?顧臣一身疾病,固不足恤,而公務之廢閣,詎非細慮?況今年事之失稔,有甚於上年,明春賑政,在所不已,凡所料理,一日爲急,而以旣瓜應遞之人,抱時月難醫之病,雖復淹留三朔,無益於國,有害於病而已。代臣之人,必須趁今赴任,方可前期區畫,有所設施,此臣所以尤宜速遞,不必待仍任之限者也。伏乞聖慈,俯諒危懇,下臣此疏,詢諸廟堂,亟許遞改,移授他人,以便公私,不勝萬幸云云。答曰,省疏具悉。卿其勿辭,調理察職。
大司成趙持謙疏曰,伏以,螻蟻微臣,百不及人,徒藉世蔭,過被洪私,濫升班資,叨玷近密,反顧慚恧,無所容措。前後祈免,罄盡肝血,而聖鑑未燭,嚴召累降,不得不黽勉就列。蓋以喉司職責,雖重,諸僚備位,隨事商確,縱以臣譾劣,廁於其間,庶幾免大段僨敗,以此不敢終辭,强顔冒進,非謂有一毫可以堪承者矣。況此國子新命,乃出於千萬夢昧之外,臣誠五內爽惑,不能自定。竊伏念師儒之長,任多士作成成之責,苟非老成長德,經明行修,爲一時章甫所敬服者,其何以據皐比之席,招梁鵜之刺乎?缺稟性愚陋,暴棄失學,雖嘗爲親缺習爲場屋之文,魯下最甚,辛勤決科。不幸十數年內,喪禍缺身經死疾,神思消盡,尋常文字,抛棄已久,而至於經書,童總了剽,不得開卷。今髮已中白矣,以此鹵莽空疎,顧乃處於賢關之首,强所不知,開口講論,則其爲當世士之羞,將復何如?臣於淸途榮選,忝竊雖多,而曾不料是職,乃及於此身也。聖上,如欲明庠序之敎,闡風化之源,則誠宜愼揀是任,付畀其人,責以敎育,俾爲矜式,豈可容如臣無似,取次叨冒,曠天職之重,孤士林之望哉?且念昔宋臣富弼,知靑州,所賑活,數十萬,而賞之以官,終不肯受,臣於賑政缺少可紀,只緣固讓,不及於古,竊躐一階,因仍至玆,每一念及,愧汗沾背。倘蒙聖慈,不欲棄捐,則更補小邑之缺,有圖塞前虛,臣雖無狀,敢不竭精力所逮,仰體聖上拯濟之意,而至如非分之職,決無承當之望。昨日以傳諭復命,入至政院,而反復揣量,一味驚惶,終不敢祗謝恩旨而出,迹似涉於慢蹇,情實切於悚蹙。伏乞聖明,特垂矜察,亟命鐫遞臣職名,以重名器,以安私分云云。答曰,省疏具悉。爾其勿辭,從速察職。以上出燼餘日記
弘文館博士李頤命上疏。答曰,省疏具悉。李玄錫事,看來不覺駭異也。
備忘記,噫,領府事,以白首大老,荷兩朝之恩遇,負一世之重望,寡昧之景仰,國人之矜式,爲如何,而右承旨李玄錫,罔念革心圖報之義,偃然投疏,語意無倫,遣辭陰巧,欲使在朝之元老,不安其位,抑何意耶?良可駭異也。如此蔑法間賢之輩,若不懲治,則詖邪之說,必將接跡而起,李玄錫,姑先罷職不敍。
以吳命老爲假注書。
承文院官員,以都提調意啓曰,行副護軍南二星,兵曹判書南九萬,本院提調差下,承政院左承旨朴泰尙,成均館大司成趙持謙,副提調差下,何如?傳曰,允。
宣惠廳啓曰,本廳郞廳之兼差長興主簿者,雖非舊制,不如此,則殘司積敗之餘,無以收拾貢物,備應國用,故一時變通,實出於不得已也。行之未久,痼弊頓減,若過數年,可期成效。今者當該郞廳朴世樑,移授溫陽郡守,長興主簿之代,又非本廳郞廳,則其監當務,啓稟定奪之本意,大相左矣。且其所掌紙席·油芚等物,給價發貿者,甚多,頭緖略就,未及收完,此際遞易,尤涉不便。溫陽郡守朴世樑,還差長興主簿,限該庫蘇復間,勿爲遷動,何如?傳曰,允。
政院啓曰,卽今兩司處置歸於玉堂,而校理李世白,陳疏引嫌,副提學金萬重,應敎沈壽亮,副校理李墪,修撰李畬,博士李頤命,俱以參榜人相避,不敢處置云。副校理沈濡,副修撰睦林一牌招,使之處置,何如?傳曰,允。
吏曹口傳政事,以韓構爲實錄兼春秋。以上出朝報
壬戌十月十六日午時,上御熙政堂。大臣·備局堂上引見入侍時,領議政金壽恒,右議政金錫胄,禮曹判書南龍翼,左參贊呂聖齊,刑曹判書金德遠,戶曹判書尹堦,副護軍李翊,御營大將金益勳,左副承旨沈攸,校理李世白,修撰李畬,假注書吳命老,事變假注書李萬齡,記事官崔錫恒·鄭齊泰。諸臣進伏訖。壽恒曰,日氣稍寒,聖體,若何?上曰,無事。壽恒曰,向者玉體未寧,而差復未久,日氣又如此,水刺進御,亦何如?上曰,水刺與他飮食,皆如常。壽恒曰,兩慈殿氣候,若何?上曰,安寧。上又曰,宋領府事,以先朝舊臣,今此遠來,予深嘉之矣。意外以李玄錫之投疏,領府事之行色,蒼黃去國,國家之不幸也。壽恒曰,領府事宋時烈,以老大臣,今此遠來,以聖諭懃懇之致也。來此之後,雖無久留之意,而今日之蒼黃去國,實是意外也。李玄錫之投疏,雖爲不入,而其意難測也,當聖上滌瑕蕩垢之時,在於近侍之列,而又以殊常之辭意,筆之於疏章,故李頤命之上疏,又從而起,宋時烈之蒼黃去國,勢所然也。今若殿下,更加盛禮而敦諭,則雖已下去,而亦或有更來之路也。上曰,今日玉堂請對,何事耶?世白曰,臣等,亦聞宋時烈之下去,不勝缺然,以挽留之意,欲爲陳達,而請對矣。今已遣承旨傳諭,則彼或有更來之奇,而今又加其盛禮,及其行色之未遠,又爲懃懇挽留,則彼之浩然歸志,庶可回也。畬曰,今已遣承旨下諭,則誠雖至矣,而領府事,初無久留之志,而又爲歸去,去後決難更致,自上盡誠盡禮,而更加懃懇之至意,則彼之歸心,庶可回也。上曰,領府事之今此上來,實是幸也,而偶仍意外之事,更爲下去,則非但士林之不幸,而國家之不幸也。雖已遣承旨挽留,而彼之行色,停止亦爲難必,予心之所以缺然也。畬曰,今當滌瑕蕩垢之時,李玄錫之疏辭,措意極爲難測,自上雖已痛斥,而領府事之去國,不幸甚矣。今若致其誠禮,益加勤諭,則何不更來乎?壽恒曰,殿下之待宋時烈,懃懃隆隆,彼亦想其誠意之交孚,而意外有奸臣,以成不靖之端,致有如此之事,人心世道如此,而似無補合之理,不幸甚也。錫胄曰,臣見宋時烈之箚子,早發而似有遠去之幾,老大臣遠去之後,雖欲更致,而勢亦難也。平日難致之人,今此來到,而一人惹起不靖之端,致有如此之事,此亦偏論之所致也。以國事言之,則實是不幸也。上曰,去此已遠,距彼不遠,則似無更來之意,及其未遠,而更爲遣臣挽留,可也。壽恒曰,更遣重臣,似宜矣。上曰,允。上又曰,今日領府事之蒼黃去國,實國家之不幸也。李玄錫之投疏,旣已論罪,於卿何害,而卿之決然還去,今日筵席,不爲同參,予懷之缺然,亦復如何?禮曹判書,特爲傳諭于所住處,以示誠意之懇至,而與之偕來,以副企望焉。壽恒曰,今値無前凶歲,凡干浮費,一切裁損,而自前如此之時,尙方貿易,亦有停止之命矣,今亦依前停止,似宜矣。堦曰,尙方貿易之停止,實合於節省之道,而其中不得已需用之物,則每自本曹,臨時貿辦,量其費直,反不如燕市之貿來矣,參酌裁減,何如?上曰,貿易之物,雖已啓下,而藍種之外,依前規特爲停止,可也。龍翼曰,明年歲畫,依上年例,姑爲停止乎?敢稟。上曰,明年,亦爲停止,可也。出擧條益勳曰,三南守令中,公洪道藍浦·全羅道古阜·慶尙道居昌·興海等邑,例兼本廳把摠,今後差出之時,依守禦廳例,以將官中可合人,相議擇差,以爲激勸將士,修擧軍政之地,何如?上曰,依爲之。已下十四條,竝出擧條禮曹判書南龍翼進曰,去辛酉式年文科時,尹誠敎·朱恒道等,皆入格於考講,而朱恒道則會試之日,有違格之事,尹誠敎則殿試之日,病未入場,故其時皆不得參榜。若此人等,及前後節製入格直赴人洪受潤·李斗岳等,亦當竝付於今番增廣殿試,而增廣,例以三十三人出榜,此人等,若又添入,則似是額外,何以爲之乎?刑曹判書金德遠曰,其中朱恒道則只參考講,未赴會試,直赴於今番殿試,似爲未妥,似當待後式年付之矣。右議政金錫胄曰,尹誠敎則旣參會試,許赴今番殿試,定其坐次,似無不可,而朱恒道則更赴會試,較其分數,然後可以赴於殿試,而今此增廣會試,乃是製述之科,東西分庭之規,似難用之,待式年許赴,爲宜矣。上曰,尹誠敎·洪受潤·李斗岳等三人,許赴增廣,朱恒道,則待式年付之,可也。出擧條壽恒曰,今年農事失稔之中,田穀尤甚,而至於大豆,全不成實,民無應役之路。稅太全減亦宜,而太倉所儲之太,雖曰有裕,今年稅入,必比前大縮,凡干需用以太代米,則經費,將有不足之患。該曹,以此爲慮,區別災實邑,量其斗數矣。因左相陳箚,有全減之命,民之蒙惠,大矣,第於其中,不無妨礙難處之端。慶尙道則倭館所供太八百餘石,及公作米太七千餘石,以田稅除出以給矣。今若全減稅太,則此等所用,無他出處,不可不別樣變通,似當以大同收米,推移充給矣。至於黃海道稅太中,有代捧田米者,此則自是從前通行之例,似不當以稅太之代,而竝減其田米矣。錫胄曰,慶尙道倭館所供及對馬島所送,以稅太割給者,其數頗多,而旣下全減之令,則不可中改前令,使之督捧於濱死之民也。本道收米,元數中幾斗,別以大豆代捧,備納于釜山,則似便,令戶曹·宣惠廳,相議稟定,爲當。今聞戶判之言,黃海道山郡田稅,多以田米代納,至於太豆,亦有以田米代納云。此則旣已變爲納米之條,今不可以其許減稅太之故,而竝減其米,此則仍前收捧,亦似宜當矣。上曰,以各道狀啓觀之,則年事凶歉之中,田穀尤甚,故特從左相之箚,已有全減之命矣。今聞大臣之言,此則不可不變通,依此爲之,可也。出擧條聖齊曰,山城,不可無軍堡,而門樓之外,無一軍堡,若値風雨之時,則弓箭·火器等沾濕之患,不可不慮。使其各營,各於信地,營造數處,而蓋瓦,自本廳備給,則誠爲便宜,而當此凶歲,雖些少之役,亦難輕擧,待明秋擧行,何如?錫胄曰,軍堡之役,元非大段營造之比,不必分定於各營,自本廳,分付城機別將,隨便營造,似當矣。上曰,依爲之。出擧條聖齊曰,廣州束伍軍兵,元無自本府點閱之事,只於守禦使習操時,點閱而已,每値年凶,守禦使,習操未易,軍政抛棄,令本府,春秋點考闕額及軍裝,使之着實申飭,似當,而今年則臣旣點閱,明春則又値凶荒,自明秋爲始,定式施行事,下詢于大臣而處之,何如?壽恒曰,凡干軍政,守禦使專管,故府尹,不得任意點閱,守禦使,或有事故,或値年凶,未得出往時,則令府尹點檢,宜當矣。上曰,依爲之。出擧條聖齊曰,南漢入居之人,無論僧俗,三年,則凡軍保之役,亦爲頉下,乃是事目,而近來此法漸弛,各邑,或以本鄕侵責,或以軍保侵責,今番之行,齊聲呼訴。僧輩,最關於山城,而許多軍器,藏置於八寺,使僧輩守護,不可無顧恤保存之道,自今以後,元居僧,依事目切勿侵責一族事,捧承傳申飭外方,何如?上曰,依爲之。出擧條德遠進伏曰,曺漢樞,以趙時珩隨從冒入實狀,旣已遲晩,而時訓則忍杖不服,其爲情狀,尤極奸惡矣。漢樞·時珩,旣是同罪之人,定罪之際,不宜異同,而漢樞已斷以充軍之律,則獨於時訓·時珩,不可以抗拒之故,而輕其罪律,未就服之前,亦不可徑施充軍之律,加刑得情之外,無他處置之道,而聖明,慮其徑斃,連下除刑議處之命,則本曹,亦不敢一向請刑,故敢此仰稟。上曰,漢樞,旣已遲晩,則時訓·時珩之罪,理無異同,而一向嚴刑,徑斃可慮,與漢樞,一體充軍,可也。領議政金壽恒所啓,科場事體,極嚴且重,冒入現捉之人,不可不重處,而擧子金益重,曾因儒臣所達,有放釋之命,臣等之意,恐涉不當,故以更加究覈之意,陳達,而自上以纔釋旋囚,有妨事體,爲敎,只令參酌定配矣。臺諫,閱月爭執,尙未蒙允,物情擧皆拂鬱,罷榜之議,紛紜未已,亦以此故也。刑曹判書金德遠,卽其時試官,而亦以爲益重情迹,極其可疑。大抵罷榜之擧,實涉重大,且有受敎,則固不可輕議,而至於場屋冒入之類,旣已現發之後,從而緩治,則無以嚴科場,而杜後弊,金益重,依臺啓嚴刑窮問,似不可已矣。刑曹判書金德遠曰,臣以其時試官,又掌推覈之任,其間事狀,臣所詳知矣。金瑾則只以擧措之殊常,被捉,而別無可疑之端。益重則其試紙,入於分給之中,而渠身,則出於數外,雖以見失試紙,爲自明之地,階上分給,元無紛沓之弊,此不過使其隨從,代受其試紙,而渠則以其參試,欲爲發明之計也,其優情,昭不可掩,故臣意,則以爲不可不嚴覈處置矣。上曰,依臺啓刑推得情,可也。竝出擧條聖齊曰,山城城機別將金起獻,差任八年,各處官舍·倉舍,營造八百餘間,鳥銃四百餘柄,打造,童車六十餘坐,別造,今年新造倉舍,四十餘間,大闕正廳,舊東倉,東別倉,亦爲重修,城內公論,皆稱勤勞之功,本府府尹,亦言其盡心國事之狀,物力料布,雖自本廳備給,不可無酬勞之典矣。右議政爲守禦使時,亦多有任事之事,下詢施賞當否而處之,何如?錫胄曰,丙子以後,倉舍大闕修築之事,使別將徐欣男主幹,而凡事,莫不修擧矣。金起獻,雖未及於前人,其營造家舍及別備之物,其數亦多,且其爲人勤幹,頻數巡城,隨毁修補。凡所監董之際,親執其役,視公家事,有同自己事,其勤勞之功,不可不論賞,而曾前徐欣男,亦以累度褒啓,至陞嘉善,今此金起獻,旣以他事,已升堂上,今雖加資,未爲過濫矣。上曰,金起獻,特爲加資。出擧條聖齊曰,嶺西峽中流民團束之後,以橫城縣監,兼把摠啓下,守禦使,與吏曹通議,以武弁差出事,右議政爲守禦使時,啓稟定奪,其後,連以本廳將官,通議差送矣。頃日裵璛之代差出時,自本廳依近例備望,送于吏曹,則吏曹,以當初擧行條件中,無通議一款,爲辭,只以自辟中一人備擬,而至於黃鑌,旣非本廳將官,又非臣自辟,而擬望受點,殊無當初定奪之意矣。缺筵臣所達黃鑌遞差,以文官差送,此則出於一時變通,今後武弁差送時,與本廳通議,必以將官中曉解兵務者,差出事,分付該曹,何如?上曰,依爲之。出擧條聖齊曰,臣待罪繕工監提調,貢物主人輩,有弊端,故敢此仰達。本監貢案所付木物中,椵木十九條,楸木二十二條,大朴達三條,太半不足於一年國用,故頃於辛亥凶荒之時,初入於權減之中,因其時提調所啓,卽爲還給其價矣。上年冬裁減時,賑恤廳,誤因辛亥年例,三色木物,沒數蠲減,而諸處進排,則與前一樣,主人輩,呼冤莫甚。問議于賑恤廳堂上驪陽府院君,則以爲戊申以上色吏無面之物,自戶曹査出,色吏等,依律科罪,沒入爲奴,其所無面之物,亦爲蕩減,而今此三色木物,尙以遺在,載錄於會計中,不入於蕩滌,以致如此,裁減貢物,誠爲冤抑,而旣入於啓下蠲減之中,自本廳勢難擅便變痛云。上項三色貢物,勿爲蠲減復舊事,令該廳稟處,何如?錫胄曰,三色木物,賑恤廳,用辛亥年例,今亦蠲減,而不減其進排之數,則主人輩之呼冤,亦甚可矜。且此木物,用於床卓樻子之類,其所需用,浩煩而亦且緊切,其勢似難蠲減。令該廳更爲稟處,何如?上曰,依爲之。出擧條壽恒曰,以戶曹啓辭,永昭殿·翼陵,三年後祭享物種,參酌加磨鍊事,令廟堂稟處事,命下矣。奉常寺,常時祭享元貢,每患不足,而永昭殿·翼陵祭物,一年應用之價,至於七百餘石,其中元貢有裕之物,則或可推移進排,而各種不足之數,甚多,別爲磨鍊,似不可已。令宣惠廳與戶曹相議,取考元貢多少,參酌磨鍊,何如?上曰,依爲之。出擧條壽恒曰,頃以承旨趙持謙所啓,討捕使治盜之時,其本官守令,眼同究覈事,因該曹覆啓,令廟堂稟處事,命下矣。外方營將,不能盡得其人,而專委以治盜之事,或經加酷刑,致有良吏橫罹枉斃之患,或有循情故縱,使賊黨網漏者,緩急之間,鮮能得宜。守令治民務劇,雖難兼察他事,而營將所在之物,皆是大處,守令,使之同參推覈,則必有所益。盜賊譏捕之際,雖不必相議,按治之時,與本官眼同審覈事,定式分付,似宜矣。上曰,其枉斃人命,誠甚可慮,使本官眼同治之,可也。出擧條上曰,近來臺官,或爲呈告,或爲避嫌,連日監察茶時,事體未妥。今後則兩司之官,疏單未入啓前,勿使監察代行茶時,可也。攸曰,二百司馬,多有相避,而兩司之官,牌招連續,牌不進者,比比有之。相避云者,或以四寸妹夫,或以外四寸妻四寸,則似爲不宜,而一樣相避者,無數,此後似有變通之道也。上曰,臺諫避嫌之事,今日玉堂請對之時,令玉堂卽爲處置,可也。壽恒曰,相避之事,自上不爲處置分付,則似不當也。相避,別有定式,而限幾許相避而後,似宜也。上曰,相避,定式而後,可無其弊,此後,則兩司避嫌,玉堂,除參榜人父子兄弟叔侄相避外,不爲避嫌,卽爲處置,可也。壽恒曰,長興主簿朴世樑,訓鍊都監郞廳李萬東,竝爲仍任,似宜也。上曰,依爲之。上曰,今日領府事之蒼黃去國,實國家之不幸也。李玄錫之投疏,旣已論罪,於卿何害,而卿之決然還去,今日筵席,不爲同參,予懷之缺然,亦復知何?禮曹判書特爲傳諭于所住處,以示誠意之懇至,而與之偕來,以副企望焉。
備忘記,傳于沈攸曰,自卿蒼黃出城之後,終夕思想,添一疾病也。才遣近侍宗伯,備盡小子懃懇之意,而連觀狀啓,歸志已決,造朝漠然,是何誠意之未孚至此哉?缺然且慙,罔知爲諭。噫,卿以今日爲何等時耶?天心未豫,咎徵沓至,連歲荐凶,大命近止,玆豈非危急存亡之秋乎?卿以宿德宏儒,遭此時事之艱虞,盍念扶顚持危之道,遽因回邪不正之說,栖遑近郊,尙靳幡然,不惟戀戀之懷,益切于心。適足以中彼輩之奸計,重爲卿深惜也。寡昧之待卿,不啻若大旱雲霓,飢渴食飮而已,須體前後之旨,亟回長往之計,從速入來,以慰予心之意。再三懇諭,期於偕入來,急速下諭于禮判。疊書
弘文館修撰李畬,博士李頤命等,伏以,司諫金載顯,以臣以無似,頃忝憲職,碌碌隨行,無所裨補,終至以玉堂論遞事,厚招物議。至有大臣峻斥於筵中,特遞之命,雖卽還寢,而臣之不職之狀,固已畢露於聖鑑之下矣。追惟至今,媿懼交積,投閑屛伏,乃分之宜也。不宜玆者,新命遞下,臣誠驚惶隕越,若無所容,在臣分義,固當含恩畏罪,奔走供職之不暇,而顧此已試僨敗之蹤,將何顔面復廁於言議之地乎?一身廉隅,不足恤,而其於淸朝之羞辱,何哉?此臣之情勢,萬分悶蹙者也。且臣伏見前持平趙亨期避辭,極詆罷榜之論,而臣於此論,連啓最久,不缺停啓之斥,臣實當之,則臣之難安,更加一層,亦何敢可否於本院之前?以此以彼,決不可一刻苟冒。掌令尹世紀,以卽者諫臣處置,歸於本府,而避辭中,有極詆罷榜連啓等語,臣纔以外從兄,亦參此科,引避,則臣之不敢可否之嫌,與前無異。竝引嫌而退。旣往之事,欠當之斥,俱非所嫌,雖引親嫌,新有定式,今無可避。請司諫金載顯,掌令尹世紀,竝命出仕。取進止。答曰,依啓。
李秀彦啓曰,臺諫出仕事,命下矣。闕門已閉,明日待開門,牌招之意,敢啓。傳曰,知道。
傳于李秀彦曰,明日都承旨·右副承旨,持公事入侍。以上燼餘
上在昌德宮。停常參·經筵。
昧爽,流星出五車星下,入北方天際,狀如鉢,尾長三四尺許,色白。自巳時至酉時,日暈。夜一更,月暈兩珥。自二更至五更,月暈。
下直,金川郡守沈轍。
鄭載禧啓曰,明日方物封裹相値,視事,頉稟。傳曰,知道。
又啓曰,來二十一日輪對日次,而拜表相値,頉稟。傳曰,知道。
李秀彦啓曰,前承旨李玄錫,削奪官爵,門外黜送事,命下矣。臺諫,方以遠竄論啓,削黜傳旨,不得捧入之意,敢啓。傳曰,知道。
鄭載禧啓曰,臣載禧,右副承旨徐文重,有持公事入侍之命,左承旨朴泰尙,以傳諭事出去,右承旨未差,左副承旨沈攸,兵批當爲進去,同副承旨李秀彦,守廳,吏批政廳,無進去之員,何以爲之?敢啓。傳曰,兵吏批兼進。
吏批,判書李敏敍進,參判李翊相進,參議宋奎濂進,左副承旨沈攸進。
兵批,判書南九萬病,參判崔逸病,參議李東老進,參知魚震翼病,左副承旨沈攸進。
以鄭弼祥爲溫陽郡守,李湜爲玉果縣監,申泰澄爲交河縣監,尹敬敎爲承旨,李信傳爲敎書正字,李時珉爲軍器判官,韓構爲掌令,李蕃·李萬亨爲翼陵參奉。以禁府都事沈澂,典設別檢李志傑相換。洪得禹爲司僕主簿,尹以徵爲活人別提,長興主簿朴世樑,仍任事承傳。左承旨尹敬敎,右承旨朴泰尙,以趙爾炳爲副護軍,李萬東爲副司果。
鄭載禧啓曰,僚員不備,出納苟艱,新除授承旨尹敬敎,卽爲牌招察任,何如?傳曰,允。
又啓曰,考見謄錄,則承旨持公事入侍時,玉堂上下番,亦有持冊子進讀之事,今番,則何以爲之?敢稟。傳曰,亦令入侍,可也。
徐文重,以兵曹言啓曰,當日童蒙姜太望稱名人,自丹鳳門入來,差備門外擊錚,極爲駭愕,令攸司囚禁治罪,守門將朴東顯,不能禁斷雜人,亦爲推考,何如?傳曰,允。
以備忘記,傳于李秀彦曰,罄竭心腹,再誥至意,必以爲體予誠禮,宜速改圖矣。今觀來書,決意渡江,將有浩然長往之計,冞增戀戀,繼而慙恧也。顧予誠淺,雖不足以挽回遐心,獨不念兩朝之恩禮,時事之捏扤乎?卿若念及于玆,想必惕然于心,幡然而起矣。噫,儒賢之進退,關係非細,國勢之岌嶪,日甚一日,其不宜自輕去就,棄予邁邁也,決矣。須體至意,從速回棹,毋孤企望之意。追往所到處,更加懇諭,期回遐心事,趁卽下諭于禮判,而承旨姑令上來事,亦爲下諭。
漢城左尹李仁夏疏曰,伏以,臣本駑劣,百無可取,徒以將門之後,猥蒙三朝恩擢,前後忝叨,涯分已踰,至於西閫,三世仗鉞,臣身榮幸,曷勝言喩?只緣才疏智短,未效涓埃之報,深恐負聖恩而墜家聲,黽勉尸居,夙宵靡寧,千萬夢寐之外,特除司馬之亞,臣聞命驚惶,若隕淵谷,揆分量己,罔知攸措。幸賴聖明,曲加諒察,旋賜恩遞,方切感頌于中,不意京兆佐貳之除,又出人望之外,顧臣旣無勞績,且乏才長,而旬日之間,除批再降,非常榮寵,實超倫夷,冞增悚惕,不知死所。顧缺命德之器,非臣所敢冒據,而詞訟緊任,尤豈可徒使充位,有若循常試可者然哉?反覆思惟,決無承當之勢,今臣來伏城外,不敢卽詣闕下,還納密符,敢將危迫之悃,冒萬死仰籲於天地父母。伏乞聖慈,亟遞臣所授本職,以重名器,以安愚分云云。答曰,省疏具悉。今玆新命,意非偶然,卿其勿辭,從速上來察職。
成均館進士南正重等疏曰,伏以,臣等昨伏聞領府事臣宋時烈,因前承旨李玄錫之疏,留箚出城,遂尋歸路。臣等,相視錯愕,隕心失圖,旣又得見玄錫疏,則寂寥數行,而潛藏機牙,引惹釁端,誠有巧且憯者,臣等,益不勝痛惋焉。嗚呼,儒賢進退,繫國家治亂安危者,固自古而然矣,乃若時烈之於今日,則尤有甚焉。目今朝綱隳地,百爲俱弊,歲飢民困,怨讟日甚,而變異稠疊,天意難測,非常之禍,若在朝夕,當此之時,非得大賢,在朝秉公,誠引綱維,上格聖心,下匡朝政,則國不可爲矣。環視外內,可以任此責者,捨時烈其誰也?肆惟我殿下,至誠側席,諭召頻繁,卒使時烈,感激恩眷,起而造朝,一國之人,咸仰殿下之盛德,而望時烈,如望歲焉,擧欣然引領曰,國其庶乎。是時烈,雖不發一策進一言,而已自有泰山喬岳之勢矣。不幸今者,憸人惎之,使其坐席未煖,而蒼黃去國,此正猶垂死之病,幸致兪扁,而當門之狗,迎吠而逐之也,不亦痛哉?雖然,此非獨一玄錫所爲也,蓋自群小失志,怨憤日積,雖聖明在上,無自以逞,而躑躅之志,顧未嘗忘也。今玄錫此疏,豈不自知其不足以間聖上恩禮之重,而特以時烈平生,難進易退,雖有一微釁,亦可使不安而去也。故其意之所急者,在此,而雖知以此獲罪,亦不恤也。今者玉堂之臣,旣論玄錫之罪,而殿下,特下備忘,而斥罷之矣,然時烈,終以是去國,則憸邪之計,固得以見售矣。彼玄錫者,不惟罷之而已,雖削黜之,竄逐之,亦何及於其行哉?臣等,伏聞殿下於昨日,連遣近侍及重臣,追及時烈於郊外,勉留其行,而綸音惻怛,感動鬼神,誠禮之重,固無以加矣。然臣等,尙慮時烈介石之志,未易遽回,而殿下,又以迫致爲難,或寢召命,則是時烈之行,遂爲長往,而不可反矣,此臣等之所懼也。夫時烈,以三朝大老,受國恩深重,身雖在野,而心未嘗不在於王室矣。今之來也,雖未知其必有久計,而若乃缺然還歸,不俟終日,則必非其本心也。苟殿下,益篤誠禮,有加無替,日令近侍·重臣絡繹趣還,則時烈,亦豈不幡然改圖,以承聖上之意哉?伏願殿下,深留聖意,毋忽,千萬幸甚。抑臣等,又竊惟念,人主之於儒賢,致之固難,而用之尤爲難,詩不云乎?執我仇仇,亦不我力,此古今之通患也。今殿下雖得召還時烈,而苟不能虛己仰成,擧國以聽之,一如孝廟之世,則臣等,竊恐時烈,終不爲殿下留矣。殿下之前後勤懇,縻以恩禮者,適所以困時烈,而卒無裨益於國事矣。臣等,更願殿下,毋徒以召還爲事,而重加意於此,實國家之福,吾道之幸也云云。答曰,省疏具悉。國家不幸,大老去國,予心之缺然,士林之失望,爲如何哉?疏陳之辭,予當留意焉。以上燼餘日記
壬戌十月十七日午時,上御熙政堂。承旨,持公事入侍時,行都承旨鄭載禧,右副承旨徐文重,應敎沈壽亮,修撰李畬,記事官尹之翊·崔錫恒·鄭齊泰。諸臣,進伏訖。載禧曰,日勢尙早,到院公事無多,故姑以見存文書,持入矣。仍讀吏曹啓目,申善浣等受由事。上曰,踏啓字。文重,讀全羅水使梁禹及狀啓,前營將李後晟罷黜事。上曰,此非厭避處耶?載禧曰,似非厭避矣。上曰,啓下兵曹。載禧,讀謝恩箋文二度曰,其一,曾已啓下者,而大臣以爲,語不委曲,故不用,又爲改製也。上曰,不用者,啓字爻周,可也。文重,讀北兵使李端錫狀啓,越邊淸人過去事。載禧曰。北道江邊,例有淸人往來者也。上曰,曾往來北道乎?載禧曰,臣曾經鏡城判官,故其時見之矣。上曰,踏啓字。諸公事,盡踏啓字後,兩承旨,依例各書判付訖。載禧進曰,伏見禮判狀啓,領府事,想已發程矣,自上更爲至誠招來,則庶可回其遐心矣。上曰,連遣近侍及禮判,而誠意淺薄,幡然無期,予甚慙恧。今當更爲下諭於禮判,使之期於偕來矣。載禧曰,然則更令仍爲進去乎?上曰,然矣。壽亮,進講綱目漢武記,自惟十月大風拔木,止益厚遇之。上受而讀一遍。壽亮,釋文義曰,壓勝符祝也,蓋欲爲媚悅男子之事,而事覺,故廢之。策收璽書者,立時旣有策,故廢時亦有策也。至方朔請斬董偃,壽亮曰,朔,以執戟小臣,能出位正諫,可謂賢矣。上曰,方朔,官雖微,其言則正大矣。壽亮曰,賞方朔,則好矣,必終見偃,則非矣。上曰,猶勝於拒諫之君,然而終不用其言,何無誠實也?畬曰,武帝,好名之君也。內多慾而外施仁義,好名,故能賞諫臣,而多慾,故不退嬖人。若昏主,則固不足言,而武帝,則明足以知之,牽於私意,不能痛斥,誠可惜也。壽亮曰,治平之道,本於修齊,武帝則旣不能修身,其何以治國乎?畬曰,人君之德,莫大於改過,而武帝則賞諫而不用其言,終未免後世譏議矣,人主於此,所當監戒也。至用張湯·趙禹,壽亮曰,此皆酷吏之尤甚者也。武帝,任用此輩,其失大矣,君人之道,固當以寬厚爲本矣。上曰,酷吏,用法深刻,而武帝之寵用,至此,西漢篤厚之風,至此而掃地矣。至公孫弘獻策,壽亮曰,弘雖以儒術進用,阿諛無足觀,獨其對策之言,猶有可取者矣。仍釋其義曰,人君躬率以信,民從之,與夫不作無益之器等語,似甚緊切矣。上曰,孔子,謂去兵·食而不可去信。旅獒曰,不作無益害有益,蓋此意也。畬曰,聖敎至當矣。雖以卽今之事言之,惟不作無益之事,則田稅可減,飢民可救也。又曰,弘言,雖有可採,此乃假借仁義,曲學阿世者也。武帝,外施仁義,故遂相弘矣。壽亮曰,其言,則往往有佳處,如心和則氣和等說,可以玩味者也。天地陰陽之調和,皆本於人主之一心矣。又曰,禮樂備,然後能致和,以禮節之,然後能和矣。上曰,論語云,禮之用,和爲貴,此之謂也。畬曰,得其正,然後和可以中節也。壽亮曰,轅固,學術雖未知淺深之如何,而蓋直截之人,故弘,憚之,終使託病而歸,可勝惜哉?又曰,弘,開陳兩端,使人主擇之,是乃探試之意也。人君,如用承順之人,則乃小人柄用之漸也。上曰,有言遜于汝,必求諸非道,此之謂也。弘,又以爲不知臣者,以臣爲不忠等語,極奸詐矣。畬曰,武帝,不用汲黯·轅固,而用公孫弘,故其治至此矣。壽亮曰,武帝,本來多欲,故勞民動衆,大興土木,至於窮黷,而海內虛耗,興作之有弊於國家,如此,可不戒哉?近聞有洪福山築城之議,至命移邑云,此雖出於陰雨之備,而如此凶歲,雖靜以俟之,民猶不堪。況有移邑之擧,則民間必將騷擾,趁卽停止,宜當矣。上曰,其時廟堂之議,非欲始役於今年也。畬曰,自有移邑之命,本州之民,未暇於秋收,多有怨咨云。壽亮曰,移邑之擧,一道之民,宜皆不願矣。上以備忘記授文重曰,令史官持此出往,速爲書送於禮判處。且政院,如有追來公事,史官又爲持入,可也。文重曰,臣亦與史官偕出,奉行聖敎,宜當矣。上曰,唯。文重與之翊,趨出。有頃,文重與之翊,復爲入侍,文重進前曰,入侍之前,兩司旣已傳啓,而注書未及書之,故不得入啓矣,今已畢書,故竝爲持來矣。上曰,讀之。文重,讀掌令尹世紀所啓,請還收罪人朴永海絶島定配之命,更加嚴覈,按法處斷。請前參判鄭之虎,亟命追奪官爵及贈職。措辭竝見上臣伏見副修撰睦林一疏辭,臣不勝駭然之至。進宴之停止,旣出於兩慈聖懼災恤民之至意,則殿下之奉承將順,實是養志之盛孝,而其所張皇辭說,有若殿下只因群下之言,旋設還罷,當爲而不爲者然。其心所在,有不可知,而至引匹夫享親,釃酒聚族之語,以爲人情之所不能自已云者,其爲瀆慢,亦已甚矣。況鄭之虎之仇賢醜正,乃其平生事業,欲售媒榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以追奪之請,爲之贅語刻論,其無忌憚,何至於此?投間逞私,不畏公議之罪,決不可置而不論,請副修撰睦林一,罷職不敍。上曰,鄭之虎,雖發告廟之論,追奪之請,似是已甚矣。畬曰,向日慘刻之論,之虎首發,雖於旣骨之後,追奪何害乎?壽亮曰,臺啓雖云不計首從,之虎則擔當告廟之論,尤爲慘刻者也。上曰,告廟則之虎首發矣,其贈職則以扈從之功也,此亦可奪耶?文重曰,旣無本職,則焉有贈職?畬曰,纔以中和之說,有所仰達矣,必須是非明白,然後人心可以協和矣。上曰,首發告廟之議,主張慘刻之論,奪職,似無不可,而追奪則已甚矣。文重曰,此在事之當否而已,豈以其死而無懲惡之道乎?畬曰,恩典與刑法,施之別無異同,死者有追贈之典,則有罪者,詎無追奪之典乎?上曰,呼批答。使文重書之曰,不允。鄭之虎,首發告廟之論,務爲陰刻之態,其心所在,誠不可測,第惟追奪官爵於旣骨之後,不已太過乎?文重,又進讀司諫金載顯所啓曰,向者群小當朝,必欲盡殲士類,其所以操切大老者,尤慘且酷。始雖出於黨同伐異之陰計,終乃至於鴟張兇逆之氣勢,釀成宗社之大禍,則渠輩之小知臣子分義者,所當自服其罪,噬臍革心,以爲澡洗圖報之計,而今者前承旨李玄錫,揣度君子難進易退之義,潛懷動搖之謀,敢投侵侮之疏,嘗試君上,惎間儒賢,使不得一日安於朝廷,原其設意,實與前日之欺蔽自恣者,同一關棙矣。羸豕躑躅,其象已著,不可不嚴加懲治,以尊朝廷,以折奸萌。請前承旨李玄錫,遠竄。新除授正言金萬吉,時在公洪道連山地,請斯速乘馹上來事,下諭。壽亮曰,自上招致儒賢,上下臣僚,莫不喜悅,拭目以俟矣。玄錫,無端投疏,使不得安於朝廷,故臺諫,有此論啓,如此之人,必須痛斥,然後可無日後沮戲之弊矣。畬曰,玄錫之造意,誠可駭也。其疏所謂內不自得云者,是何言也?大學亦曰,媢嫉之人,屛諸四夷,不與同中國,如此之類,不可不別樣痛斥矣。今者伏聞備忘又降,而臺啓未停之前,則在外儒賢,亦必尤爲不安矣。上曰,罷職則姑爲略施其罰也。無端投疏,欲逐儒賢之罪,則玄錫誠有之,而至於竄逐,則無乃太過乎?上又口呼批答,使文重書之曰,李玄錫,乘時投疏,妨賢病國之罪,固不可以罷職薄罰,有所懲戢,而至請竄逐,殊涉太重,削奪官爵,門外黜送。下諭事,依啓。壽亮與畬,進曰,近來久停開筵,不無間斷之慮,繼今以往,頻數開筵,幸甚。上曰,儒臣之言,是也,予當體念焉。壽亮曰,祖宗朝,有常參之規,故承旨頻頻出入,出納文書矣。近來廢之久矣,亦無持公事入侍之規,群下之情,以是爲悶矣。今日有此盛擧,誠幸誠幸。自此以往,非徒開筵之頻數,亦令承旨持公事常常入侍,或賜詢訪,則豈非好事也哉?上曰,當體念焉。畬曰,自今開祖宗之舊規,則甚幸。壽亮曰,上下相孚,命令不壅,則此猶命脈之疏通也。上曰,然矣。畬曰,古事未易盡知,而蓋持公事入侍之時,玉堂持冊入侍,蓋自先朝始矣。上曰,此後,則依今日例爲之,可也。諸臣以次退出。以上燼餘日記
上在昌德宮。停常參·經筵。
疊答館學儒生南正重等疏曰,省疏具悉。國家不幸,大老去國,予心之缺然,士林之失望,爲如何哉?疏陳之辭,予當留意焉。
謝恩,左尹李仁夏,長興主簿朴世樑,豐德府使沈益善。
疊政院啓曰,前承旨李玄錫,削奪官爵,門外黜送事,命下矣。臺諫方以遠竄論啓,削黜傳旨,不得捧之之意,敢啓。傳曰,知道。
傳曰,明日晝講爲之。
下直,豐德府使沈益善,公州營將李光震。出朝報
鄭載禧啓曰,小臣,方物封裹進去,下直。傳曰,知道。
徐文重啓曰,刑曹,黃海道守令推考照律公事,判付時,更爲相考,則前安岳郡守鄭載岳之岳字,以岱字誤書,莫重入啓文書中名字,如是誤書,盧榥元情公事,前後啓目,倒次粘付,殊無愼察之意,請刑曹當該堂上,推考。照律元公事,付標以入,盧榥公事,還出給,使之改入,而臣以該房,捧入之際,亦不能覺察,惶恐待罪。傳曰,依啓。勿待罪。
又以都摠府言啓曰,今日入直軍士,中日習射,請出標信。傳曰,知道。
傳于尹敬敎曰,翼陵守侍陵官處,依例假家各十間劃給事,分付該曹。
朴泰尙,以承文院官員,以都提調意啓曰,北京使行入去時,本院書員一人定送事,旣已入啓定奪矣。賜米衣資,依他員役例,磨鍊題給,自今定式之意,分付該曹,何如?傳曰,允。
又以承文院官員,以都提調意啓曰,使行齎去文書,今日査對時,更加諦審,則或有疊字,或有未妥之語,故竝爲改定,元單子中改付標以入之意,敢啓。傳曰,知道。
李秀彦,以義禁府言啓曰,以公洪監司啓本,刑曹粘目,前西原縣監朴相馨,營將崔好鎭,移本府處置事,允下矣。朴相馨,方待命於本府,卽爲拿囚,而崔好鎭,時在任所,依例府書吏發遣拿來,何如?傳曰,允。
司諫金載顯啓曰,向者群小當朝,必欲殲盡士類,其所以操切大老者,尤慘且酷。始雖出於黨同伐異之陰計,終乃至於鴟張兇逆之氣勢,釀成宗社之大禍,則渠輩之少知臣子分義者,所當自服其辜,噬臍革心,以爲澡洗圖報之地,而今者前承旨李玄錫,揣度君子難進易退之義,潛懷動搖之謀,敢投謾侮之疏,嘗試君上,惎間儒賢,使不得一日安於朝廷,原其設意,實與前日之欺蔽自恣者,同一關棙矣。羸豕躑躅,其象已著,不可不嚴加懲治,以尊朝廷,以折奸萌,而聖批旣曰,妨賢病國,則律以竄逐,實非太重,決不可削黜而止。請前承旨李玄錫,亟命遠竄。答曰,已諭毋煩。
掌令尹世紀啓曰,鄭之虎,陰賊兇譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝駭惑之至。之虎之遺毒流禍,幾乎盡殲士類,上危宗社,則人誅未施,鬼戮先加,不得施兩觀之刑,於渠固已幸矣,而自古首罪如之虎者,能有幾人得保官爵於旣骨之後乎?公議缺則雖百年,斷不可以已斃,而不討其罪。請故參判鄭之虎,亟命追奪官爵及贈職。以上燼餘日記請副修撰睦林一,罷職不敍。措辭見上新除授掌令韓構,時在京畿長湍地,請斯速乘馹上來事,下諭。答曰,不允。下諭事,依啓。出朝報
上在昌德宮。停常參,只晝講。
下直,防踏僉使吳志完。
謝恩,護軍申懹,校書正字李信博,栗峯察訪宋儒龍,玉果縣監李湜,軍器判官朴時珉,司僕主簿洪得禹,實錄兼春秋金始徽,交河縣監申泰澄,典籍劉瑞井,廣興副奉事柳萬齡。
傳曰,晝講時刻,以今日午正爲之。
晝講入侍時,同知事南九萬,特進官崔逸,承旨徐文重,玉堂沈壽亮·李頤命,假注書吳命老,史官崔錫恒·鄭齊泰。
政院啓曰,卽者京畿監司吳斗寅,以交河縣監申泰澄,斯速署經,催促下送事,令政院稟旨擧行之意,馳啓,啓下本院矣。卽今兩司行公,只有司諫金載顯,掌令尹世紀兩員而已,餘皆在外。前頭齊會署經未易,而樂安·高靈·玉果等三邑守令,亦未署經,當此年凶多事之日,合有變通之道,何以爲之?敢稟。傳曰,除署經催促發送。
府啓,請故參判鄭之虎,亟命追奪官爵及贈職事。請副修撰睦林一罷職不敍事。入啓。答曰,勿煩。
院啓,請前承旨李玄錫,亟命遠竄事。新啓,寧邊爲邑,卽古兵營,而關西雄府也。自前守宰之必以曾經閫帥及地望顯重者,擇差者,意非偶然矣。新除授府使李光漢,本一白徒耳,雖云有厥功勞,而加以勳封,優其祿秩,則其所酬報之者,固已過矣。且其才能,別無表著可稱,而遽授雄邑,委以重任,官方太濫,物情駭然。請寧邊府使李光漢,遞差。答曰,不允。出朝報
上在昌德宮。停常參·經筵。
卯時,日暈兩珥。自辰時至午時,日暈。未時,日暈,雷動。夜一更,電光。
尹敬敎啓曰,吏曹郞廳來言,承旨有闕,政事,何以爲之?取稟。傳曰,明明日爲之。
朴泰尙啓曰,明日視事,拜表相値,視事,頉稟。傳曰,知道。
尹敬敎,以備邊司言啓曰,謝恩使拜表之期,在於明日,而行具尙有未及措置者,初旣寬限擇日,今雖差退,可無窘急之患,令該曹卽爲改擇吉日,何如?傳曰,允。
朴泰尙,以禮曹言啓曰,備邊司啓辭,謝恩使拜表之期,在於明日,而行具尙有未及措置者,初旣寬限擇日,今雖差退,可無窘急之患,令該曹卽爲改擇吉日,何如?傳曰,允事,命下矣。拜表吉日,更令日官推擇,則今十月二十九日辰時,爲吉云,以此日時,原粘目中改付標以入之意,敢啓。傳曰,知道。
尹敬敎啓曰,今日武臣賓廳講書事,啓下,而諸承旨,以判付事金壽興箚子,不敢行公,朝者俱爲出去,待漏廳待罪,廳中,只有臣敬敎,獨爲守廳,他無推移之員,而日勢亦已向晩,今日則不得爲之之意,敢啓。傳曰,知道。
尹敬敎,以刑曹言啓曰,一自用錢之後,亂廛之弊,日以益甚,無賴之徒,到處成群,塡街塞路,各廛物貨,私相買賣,以此之故,市民失利,呈狀訴冤者,不勝紛紜。本曹·司憲府·平市署·漢城府,非不禁斷,而亂廛人等,不畏禁令,益肆橫挐,欺詐之習,偸竊之弊,愈往愈甚。此已極寒心,而自前秋成之後,則近畿米商,咸聚本廛,故米價之登,職由於此,而近日,則亂廛之輩,潛引米商,散入閭閻,各自任意轉販,米價日漸踊貴,本廛幾至撤市,種種弊端,不但爲市民失利,而紀綱解弛,無略禁斷。白晝都城街路之中,無賴欺詐偸竊之弊,若不別樣禁斷,則日後之弊,誠非細慮。漢城府次知坊民,又掌亂廛之禁,令漢城府嚴明知委于五部坊民後,應禁亂廛之物,掌禁各司,通議定式而出禁,如有犯禁之人,則各其統首及各洞內所任等,一樣治罪,以爲各別禁斷之地,何如?傳曰,允。
司諫金載顯啓曰,向者群小當朝,見前日記中請前承旨李玄錫,亟命遠竄。寧邊爲邑,卽古兵營云云,見前日記中請寧邊府使李光漢遞差。答曰,勿煩。
掌令尹世紀啓曰,請故參判鄭之虎,亟命追奪官爵及贈職。請睦林一罷職不敍。答曰,毋煩。
判府事金壽興疏曰,伏以,惟我聖上,當國家存亡之秋,惕然警懼,思所以轉移之方,克盡誠禮,期致大老,庶幾挽回世道,迓續景命。領府事宋時烈,以八袠之年,難進之節,感激恩旨,遠赴召命,中外欣欣,莫不仰聖上禮賢之誠,有足感動,而不意奸小之輩,已有傍伺逞毒之計,一登文石,旋出國門,此何景象,此何擧措?臣竊痛之。今者諫臣,方有請竄之論,而殿下,謂以疏中話句之不至大段,而未及省察於情狀之絶痛,有此太重之疑矣。此則大有所不有然者,姑以玄錫疏語言之。渠於前日,設有所論啓之嫌,而國家,旣以寬大之政,進用於近密之列,則宋時烈,夫豈有不安之心,而乃敢曰,非所以安其心也?渠於是職,果有內不自得者,則只當自處而遂其心而已,何敢隱然形諸文字,而輕輕下語,中藏無限譏侮底意思,以售其狙擊之奸謀?其陰狡揶揄之態,誠爲不忍正視者。嗚呼,此輩戕賢一念,潛隱未發,而今見聖上恩禮之隆渥,有逾尋常,經營揣摩,薄施小計,假托辭職,簸弄眩幻,終使大老坐席未暖,狼狽奔迸,以致朝野錯愕,國事潰裂,似此情狀,雖投畀有北,而猶不足以懲其罪矣。如使國體嚴重,朝綱振肅,此等狐狸之徒,何敢公肆無忌憚之計,遂至於此也?其漸不可長,而若不及今嚴治,有同薄物細故,則懷毒樂禍之類,必將投間抵隙,以冀僥倖萬一之圖,寧不寒心哉?殿下誠能念及於此,則必不留難於諫官之論也,況殿下連遣近侍·重臣,必欲諭還,德音懇惻,聽聞欽歎,其在儒賢之心,亦豈無再瞻天顔之願哉?爲今之道,亟宜了當此事,以靖朝端,然後仍降諭旨,備盡誠意,必欲更對,而從容去就,則以大老趨命之初心,豈有終始不動之理哉?竊願聖上,勿以賤臣之言爲過,而深留聖意無忽,則國家幸甚。抑臣又有慨然者,玄錫之疏,初呈政院,諸承旨,若見疏語之如此,則卽當陳啓辨破,使中外曉然,是非不眩,而視以尋常,因循掩置,已極無據,至請再招,就職乃已,此果喉司惟允之道乎?此亦不可無警責之擧矣。取進止。答曰,省疏具悉卿懇。噫,世降俗末,邪說橫流,義理晦塞,爲世道太息,固已久矣。今者玄錫,累居經幄,共與儒賢執冊登筵,非止一再,而曾無一言半辭矣,及到今日,遽生陰邪之計,敢投詆毁之疏,終使山林大老,造朝未幾,蒼黃去國,良可痛心,而寡昧缺然之懷,亦復如何?第惟削黜之罰,足懲其罪,何必竄逐而後,方可合於討罪之典乎?卿其量哉。諸承旨,旣見其疏,趁不啓稟,矇然請招之失,實所難逭,竝令推考焉。仍傳曰,遣史官傳諭。
領府事宋時烈云云,伏以,七十致仕,禮經之明訓,人臣之大防也。古昔聖王,制爲此禮,蓋以人生五十,始衰,又過二十年而至於七十,則筋骸耳目,皆已凋耗,而死期已迫矣。夫如是,故古之聖王,許致其事,使之保養休息,以終餘生,此不惟老者安之之道,然也,亦所以養其廉恥,不使其頹顔癃背,顚頓偪仄於祿利之間,以取笑侮也。其委曲惻怛,愍勞慈愛之意,可謂至矣。三代以後,此義鹵莽,至於宋朝,則忠厚立國,使臣以禮,故名臣·巨卿,例多告老,至於朱子,則年及六十九歲,悉具文字及恒用式例,豫送京師,至明年正月之初,而卽令呈進,蓋其年旣至,則不可緩也。蓋一日因循,則一日得罪於禮經,一月遷就,則一月有乖於大防,非小事也。臣之降生,自萬曆丁未,則我聖上二年之丙辰,實臣之年限,而當時身在謫籍,以致蹉過,前歲蒙恩冒進,始露引年之請,而未蒙允許,當時后哀方殷,未敢固請而歸矣。今日之來,蓋欲面陳衷曲,冀蒙聖明,察其羸癃,而哀矜俯聽也。不料鬧端忽起,蒼黃出來,又未及了當,臣竊慨然也。然臣於榻前,固以退罄情勢,仰達,故今敢冒進文字,以申前懇,伏乞聖慈,垂察而亟許焉。目今時勢,十分艱危,小大凜凜,若將朝不及夕者然,而聖意勤懇,又至此極,中夜以思,不覺涕零,臣雖投閑落籍,顧何忍遠去京邑,自安田野哉?謹當祗伏畿甸,竊聽聖候於道路之談,而少紓犬馬之衷,則時節慶賀,雖入參臚列,亦無所嫌也。如其不然,而終靳準請,則徘徊近畿,以圖進用者,固疇曩論臣之好題目也,安知今日之人,不如昔年之人也?臣勢當還歸深山,以遠嫌疑,而祗候違命之誅矣,更乞聖明,哀愍而垂察焉。至於喉司之臣,提起已事,則雖曰得已而不已,然未必有深意,而論罪過重,使朝著夙夜之臣,從退斥黜斥之科,此亦臣一番冒進之所致,臣實措躬無地。竝乞聖慈,留意澄察焉。答曰,省覽疏辭,始知卿不我遐棄。棲遑近畿,至有入參臚列,亦無所嫌等語,有以見戀戀憂愛之丹忱,至老彌篤,而寡昧之缺然思想之懷,則至此而更加一層矣。嘻噫,小人之娼嫉儒賢,乘時逞奸之態,自昔然矣,而豈有如玄錫之陰巧且慘者乎?誠可駭而亦可怪也。如此回邪之說,固不足掛齒,而遽因纖芥之嫌,曾未數日,蒼黃決歸,上孤小子之至意,下失士林之所望,是何誠信之未孚,國家之不幸,一至於斯耶?終夕鬱鬱,如失左右手也。至若引年之請,尤有所大不然矣。昔者房玄齡之謝病乞歸也,唐宗,猶不許其致事,矧卿,負一世之重望,爲國人之矜式,豈可與玄齡,比而同之,而徒守禮家之訓,不念國家之顚隮?重爲卿深惜也。宜體前後之旨,安心勿辭,亟回遐心,從速上來,以副朝野之望。仍傳曰,遣史官傳諭。
執義申曅□□云云,伏以,臣之前後忝竊,累違召命,徊徨鄕曲,終不敢冒進者,豈有他哉?誠以士夫自處,廉隅爲重,苟於此放過,則是乃嗜利無恥之徒,而終未免爲患得患失之歸矣。向臣所遭,旣非尋常細故之比,而論臣者,又是當代顯庸之士,其所處心,必不故爲深文,勒加人罪名,則是臣平生行己無狀,不能見信於同朝,以自取無限汚衊也,臣尙何咎哉?但其論臣之語,非特人臣難赦之罪,其爲姦飾之態,巧避之狀,誠有所不忍言者,雖或自顧其心,無所愧怍,亦安能戶至人喩,而明其不然乎?如是而委蛇盤礴,靦面淸班,有若初無釁累之人,則眞所謂不知人間有羞恥事者矣。臣雖頑甚,亦不忍以身蒙此恥也。且臣素抱痰火之病,近又添寒爲祟,以此病勢,尤無自力登程,祗赴恩召之望。伏乞聖明,亟許鐫遞,千萬幸甚。答曰,省疏具悉。意外橫逆之來,何必深嫌?爾其勿辭,從速上來察職。
都承旨鄭載禧,右承旨朴泰尙,右副承旨徐文重,同副承旨李秀彦等,伏以,臣等,卽伏見判府事金壽興箚本,不勝慚悚懼然之至。頃日李玄錫之陳疏到院也,臣等,非不知其專出於不平不正之意,而其所爲言者,機關甚密,而文字則少,包藏實深,而下語則輕,故倉卒看過,不能究覈其用意,循例退却。翌日牌招之請,亦〈出〉於流來廳規,及見儒臣之疏,始覺臣等之昏謬,終至大老之遄返,亦由於此,益知玄錫之巧計奇中,出於積慮,而臣等,初不覺察,未卽卞破,矇然尸職之狀,到此著矣。大臣警責之請,何以自解?臣等決不可晏然仍在於出納之地。伏乞聖慈,亟命鐫削臣等之職,仍治臣等之罪,以爲具僚之戒,千萬幸甚。臣等,無任惶霣祈懇之至,謹昧死以聞。答曰,省疏具悉。卿等,勿辭察職。
尹敬敎啓曰,都承旨鄭載禧,右承旨朴泰尙,右副承旨徐文重,同副承旨李秀彦,以金壽興箚子,不敢行公,俱爲出去于待漏院,廳中一空,只有臣敬敎,莫重出納之地,勢將闕直。今則疏批已下,所當竝請牌招察任,而日勢已暮,闕門將閉,深夜留門,亦甚未安。同副承旨李秀彦,家在最近,卽爲牌招,使之入直,何如?傳曰,允。
又啓曰,宋領府事上疏批答,遣史官傳諭事,命下矣。今已日暮,明日待開門,傳諭之意,敢啓。傳曰,知道。
李秀彦啓曰,兵曹郞廳來言,闕內各處入直軍兵等,夜巡檢云矣,敢啓。傳曰,知道。以上燼餘
上在昌德宮。停常參·經筵。
朴泰尙啓曰,明日常參·經筵,取稟。傳曰,停。
夜一更,電光。五更,流星出北斗星下,入東方天際,狀如鉢,尾長三四尺許,色赤。
李秀彦,以都摠府言啓曰,今日入直軍士,中日習射,請出標信。傳曰,知道。
注書尹之翊出使,代李德成爲假注書。
傳于徐文重曰,時任·原任大臣,禁府堂上,兩司長官,左右捕盜大將,竝卽牌招。
李秀彦,以都摠府言啓曰,今日入直軍士,中日習射事,標信命下矣,今聞有上變之事,此時各處守直軍兵,聚會習射,事涉未妥,今日中日,不得爲之意,敢啓。傳曰,知道。
徐文重啓曰,上變書中名付人,拏來,則當爲推鞫,而處所,何處爲之乎?敢啓。傳曰,庭鞫爲之。
傳曰,今觀急書,賊謀難測,卽令兩局及禁衛營扈衛。
尹敬敎啓曰,頃日領府事宋時烈入來時,有食物優數題給之命,該曹卽爲輸送矣,領府事下去之時,還送于該曹,故該曹,以姑爲留置京舍以待之意,啓達矣。今聞領府事,將欲久留于水原萬義村,而旅寓艱乏云,旣已留置之食物,似當輸送于所在處,而但兩日程輸致之際,必多有弊,儒賢之心,想益不安。今若分付京畿監司,使本官依該曹所給之數,直爲輸送,則似爲便當,敢稟。傳曰,依爲之。
李秀彦啓曰,庭鞫爲之事,命下矣。依前內兵曹爲之之意,敢啓。傳曰,知道。
又啓曰,推鞫事,命下矣。事變假注書李萬齡,兼察鞫廳假注書之意,敢啓。傳曰,知道。
徐文重,以禁衛營言啓曰,卽者扈衛事,命下矣。兼中軍李仁夏,以禁軍別將,方入內直,而他番將代直之意,分付兵曹,何如?傳曰,允。
又以義禁府言啓曰,今此推鞫時,假都事十員,依例令該曹差出,何如?傳曰,允。
李秀彦,以兵曹言啓曰,今此推鞫時,各樣差備軍,以闕門各處元軍,除出調用,而闕門把守五十九名代,則以入直禁衛軍及砲手,替把,外城門七處元軍各八名中,各除出三名,合二十一名代,則以各處雇軍,推移除出換定之意,敢啓。傳曰,知道。
又以摠戎廳言啓曰,本廳壯抄軍三哨內,一哨式,廣智營輪回入番矣,今者兩局·禁衛營及本廳軍兵,一體扈衛宮墻,而排立不足,出番二哨軍兵,竝爲扈衛之意,敢啓。傳曰,知道。
又以摠戎廳言啓曰,本廳壯抄軍三哨,旣已宮墻外扈衛矣,臣以捕盜大將,承命來待闕門外,而兼帶摠戎使,故帶率軍官敎鍊官及標下軍官,亦爲率領留待之意,敢啓。傳曰,知道。
傳于李秀彦曰,雨後風氣猝緊,許多薄衣軍卒,撤夜露處,想必凍傷,不可無矜恤之道,卽令該曹饋以溫酒,賜以空石,以示予意,而亦宜分付各軍門,米錢等物,依庚申年例題給。
李秀彦啓曰,訓鍊都監知彀來言,閉門後懸燈,人定後刁斗之意,敢啓。傳曰,知道。
又啓曰,禁衛營敎鍊官來言,閉門後懸燈,人定後刁斗之意,敢啓。傳曰,知道。
又啓曰,御營廳郞廳來言,閉門後懸燈,人定後刁斗之意,敢啓。傳曰,知道。
司諫金載顯啓曰,請前承旨李玄錫,亟命遠竄。啓辭同前請寧邊府使李光漢,遞差。啓辭上同答曰,勿煩。
掌令尹世紀啓曰,請故參判鄭之虎,亟命追奪官爵及贈職。啓辭上同請副修撰睦林一,罷職不敍。啓辭上同答曰,勿爲煩論。
持平權持上疏,伏以臣蹊慹歸田,曾未數月,不意玆者,復以前職下召,臣聞命震惕,無地容措。竊念臣之憒憒不足爲有云者,或已聖明之所洞燭,而綸旨屢降,誤恩荐加,不知微臣,何以叨此?臣雖磨頂糜身,猶不足以圖報萬一,而第臣宿患內傷諸症,遇寒添劇,委頓綿惙,若不保有朝夕。疾病如此,旣不能顚倒就道,而重以情勢,終有所不敢冒進者,則不得已略暴梗槪,恭俟指揮焉。臣之頃忝本職也,以儒臣請遞事,至於大臣陳達,重加非斥,旣命特遞,則復請姑仍,蓋有待於玉堂處置之遞也。臣以疏達,濫叨言責,因一相規,惟事瀆擾,終至於獲戾上下,臣誠慚赧凜縮,決無復踏世路之望矣。且於監試會試罷榜之論,臣實連啓之,而喉司爭執,未蒙允許,轉輾起鬧,以至有今日,若論誤事之罪,則固當先加於臣身矣。旣又得聞趙亨期避辭中,詆斥前後臺諫,無所顧忌云,亨期之遽爾停論,初豈求悅於貴游子弟也?惟以其張皇粗率之詞,逞其凌藉好勝之心,則臣不欲與之多辨,而第殿下許之以正當,臣之罪戾,至此益著,雖聖度天覆,不賜譴斥,復此收召,而臣何敢將已試僨敗之迹,再辱淸明之朝哉?且竊伏念國家之置臺諫,蓋以言爲責,而及風聞矣。事也豈無峻激,而欠和平者乎,豈無太苛而近訐直者乎?惟天,不以地有樗櫟,而廢發生,人主,不以言有觸忤,而廢聽納,故必假借辭色,優奬風采,猶懼其不言,而未嘗以言爲棄也。伏覩殿下近日,於臺閣之言,少觸忌諱,輒加摧折,訑訑之色,有足拒人於千里之外者,是以臺閣之上,氣象蕭索,雖平日號爲有氣節者,亦且巧避苟免,不肯一日居臺席上,京師絶無之譏,不幸今日近之矣。且以罷榜一事言之,爲臺臣者,亦豈不知末稍收殺之不易也,然而自賢書之貢絶,而國家取人,只有科擧一路,則其所關係,豈不重且大哉?若有一毫苟且之事,則從前亦有罷場罷榜之時矣,況今番場屋,大段淆雜,冒入之數,未盡搜出,而盧榥之事,雖未究覈,第未知其日場中,更有幾盧榥也。道路傳說,聽聞愈駭,臣恐此科不罷,無以解後世之感矣。今言不能罷者,只諉以事勢,而獨不念國家之大關係者乎?臣今雖復冒進,不敢改詞,以適合時議,亦不敢依違,以規免罪過也。不爾,則科擧,爲國家之命脈,而命脈將絶矣。臺臣,爲人主之耳目,而耳目,將廢矣,此非聖上之所以待臣子,而臣亦不忍爲也。此臣所以寧受慢命之誅,而尤不敢冒昧趨承者也。伏願聖慈,亟鐫臣職名,回授可堪之人,得使恢張公議,振肅朝綱,而仍治臣前後罪犯,不勝幸甚。答曰,省疏具悉。爾其勿辭上來。
尹敬敎啓曰,都承旨鄭載禧,右承旨朴泰尙,右副承旨徐文重,昨日出去陳疏,旣已批下之後,今日俱不仕進,不但事體未安,廳中多事之地,將無以成樣,都承旨鄭載禧,則拘於廳規,不敢直請牌招,左承旨朴泰尙,右副承旨徐文重,卽爲牌招,使之察任,何如?傳曰,允。以上燼餘
上在昌德宮。停常參·經筵。
未時,太白見於巳地。夜五更,流星出張星下,入太微東垣內,狀如鉢,尾長四五尺許,色赤。
下直,交河縣監申泰澄。
尹敬敎啓曰,明日常參·經筵,取稟。傳曰,停。
徐文重啓曰,鞫廳大臣以下,請對矣。傳曰,引見。
有政。吏批,以黃釗爲黃州判官,李翊相兼同知經筵,奉敎單申啓華·張振文爲典籍,魚震翼爲承旨,成均博士單柳龜徵,學錄單柳世賓,學諭單李秀英。李選爲同知敦寧,韓世臣爲金山郡守。
兵批,以朴澤爲副護軍,沈攸爲副司直,蔡命後爲副司果。
徐文重啓曰,罪人柳星相,元情中,沒名年歲,不爲書塡,以致點下,臣等捧入之際,矇不致察,不勝惶恐。元推案沒名年歲,付標以入,而當該問事郞廳,莫重鞫廳文書,如是落書,極爲非矣,請推考。傳曰,允。
尹敬敎,以禮曹言啓曰,卽見刑曹啓目,則幼學曺夏翊,借述參榜之狀,旣已遲晩,則自刑曹邊遠充軍矣,借述參榜,旣已現露勘律,則不可仍在於榜目中,曺夏翊原榜目中,拔去,付標以入之意,敢啓。傳曰,知道。
又以禮曹言啓曰,今月令薦新生文魚·生大口魚,因江原道所封,曾已薦進矣。昨日初昏量,以咸鏡道所封生文魚·生大口魚,今日薦進之意,該吏,不察其已爲封進,因怱急不爲告知於堂上,循例入啓之後,臣等,始覺其誤,分付該司,使之更勿薦新,而該吏所爲,極涉痛駭,方自本曹,別樣治罪,而臣等,亦難免不察之失,不勝惶恐之意,敢啓。傳曰,知道。
李秀彦,以訓鍊都監意啓曰。傳曰,雨後風氣猝緊,許多薄衣軍士,徹夜露處,想必凍傷,不可無矜恤之道,卽令該曹饋以溫酒,賜以空石,以視予意,而亦宜分付各軍門,米錢等物,依庚申年例題給事,傳敎矣。米錢,則同軍門,當爲題給,而取考庚申扈衛時謄錄,則諸將官以下二百七十七員,軍兵五千八百七名,每米一斗,錢文,則其亦患乏少,三人竝,正木一疋磨鍊,都合以米四百五石九斗,正木四十同二十八疋,分給,而今則別隊移送禁衛營砲保裁減之後,錢·米·布,俱爲罄竭,卽今軍兵冬衣之資,尙未推給,無可容手之地,其在仰體自上特恤軍兵之至意,事涉埋沒,而他無拮据之路,何以爲之?敢稟。傳曰,兩人竝,正木一疋題給,可也。
鞫廳大臣以下請對入侍時,同義禁李選改差,卽爲口傳差出,牌招察任事,榻前定奪。
李秀彦,以禁衛營意啓曰,扈衛軍士,徹夜凍處,不可無矜恤之道,依庚申年例題給事,命下矣。本營所屬將校·軍兵·標下諸色,都合二千一百三十八名,依庚申例,每名米一斗,錢文二錢五分式支計,則合米一百四十二石八斗,錢文五百三十四兩五錢,以本營所儲,依數俵給,何如?傳曰,允。
吏曹,口傳政事,以金禹錫爲同義禁。
李秀彦,以兵曹言啓曰,扈衛軍士,徹夜凍處,不可無矜恤之道,依庚申年例題給事,命下矣。本曹所屬禁軍將校及諸色旗手·書員等,都數七百六人,依庚申例,每名米一斗,錢文二錢五分式支計,合米四十七石一斗,錢一百七十六兩五錢,錢則自本曹題給,而米四十七石一斗,本曹無出處,亦依庚申年例,自戶曹題給事,分付,何如?傳曰,允。
魚震翼,以戶曹言啓曰,今十月十九日晝講入侍時,侍讀官沈壽亮所啓,遭此凶歉,民事罔極,雖云京畿,比三南稍優,亦未免爲凶年,方在遑遑之中,而似聞右道十餘邑,戊午前未收田稅,今方追捧云,如此凶歲,雖今年田稅,亦當量減,曾前未收,何可一一盡捧乎?當此恤災之日,似當有變通之道,若不得蕩減,以慰民情,則亦宜姑爲停捧,以紓一分民力,令該曹稟處,何如?上曰,令該曹稟處可也事,命下矣。田稅未稅,不但京畿右道十餘邑而已,而穀數無多,故本曹,不得督捧各邑,置之尋常,每捧當年之稅,常漏往歲之逋,委屬未妥,今年畿內農事,比他道稍勝,似不可不爲準捧,而筵臣陳達如此,量其未捧多寡,參量收捧之意,知委于京畿各邑,何如?傳曰,允。
李秀彦,以賑恤廳意啓曰,今十月十九日晝講入侍時,同經李頤命所啓,沈壽亮所陳畿邑事,誠然,而臣亦有所聞,故敢陳矣。今春賑恤廳,以大豆餘儲有裕,分給還上於都城矣。今聞限日徵債,民情極以爲悶云,當此稅太全減之日,此亦當在變通之中矣。上曰,令該廳稟處可也事,命下矣。坊民所受本廳還上,開倉之後,爲慮大豆之難辦,太一石,代以米七斗五升,折定分付,而今者筵臣所陳,如此,太一石,以正租一石代納之意,知委施行,何如?傳曰,允。
以備忘記,傳于李秀彦曰,今日各廳扈衛將官以下,饋酒香醞五十甁,令內資使之進排矣。日晩之後,乃以味惡不成熟之酒,苟充封進,累度催促,終不改納,不得已以藥房香醞,充數代用,本寺所爲,誠極駭痛,當該官,拿問處之,下人,令攸司囚治。
李秀彦,以兵曹言啓曰,昨日承傳敎,兩局及禁衛營扈衛分定時,劃定各處信地,則都監則自敦化門至弘化門,御營廳則自弘化門至集春門,摠戎廳則自集春門至廣智營,禁衛營則自廣智營至□虎門,分把排立事,相議後,分往各其信地,扈衛矣。夕後,自本曹發送軍官,看審四處扈衛軍兵,則自弘化門至集春門之間,斷絶處,幾至一馬之場云,故送言于御營廳,使之分排軍人,俾無斷絶之弊,則本廳,以爲都監軍入直集春營者,所當竝爲衛扈,續其斷處云,都監,以爲入直軍,不可出用於扈衛,且非當初本監劃定信地云,而終不排立,故夜後擊柝時,不得連續號令。又使軍官,看審各處信地,則都監軍把列,不及弘化門信地,而止於宣仁門,御營軍把列,過於弘化門信地,而及於宣仁門云,故送言兩處,使御營廳,移出弘化門南之軍,次次移排,及於弘化門信地,則都監,終不肯出集春門入直之軍,而御營廳,亦以爲本廳本營入直軍及禁衛營西營入直軍,亦皆扈衛,則至於集春門都監入直之軍,獨不爲扈衛,未知其可。捨其斷絶處,當爲出用扈衛之軍,而變動已成之陣,終有所不當云,都監·御營廳,雖各有所執,而揆以事理,當初旣定信地,則其間雖有闊狹之不齊,所當一遵約束,然後可無參差之弊,御營軍之移出弘化門南者,使移於弘化門,都監軍,使之次次移立,及於弘化門,集春門入直之軍,亦令一體扈衛,俾無中間斷絶生事之弊,而至於自集春門至廣智營之間,地勢頗遠,摠戎軍兵數少,把列殊甚稀疎,今欲以禁衛軍,次次推移,俾無疎密不齊之弊,而廣智營本兵,摠戎軍本地,則以他營軍,踰越把列,雖異常規,而扈衛軍兵,或遠或近,不甚整齊,不可無變通之道,亦爲推移把列,何如?傳曰,依啓。
傳曰,鞫廳姑停。
李秀彦啓曰,禁衛營敎鍊官,訓鍊都監知彀官,來言,閉門後懸燈,人定後刁斗之意,敢啓。傳曰,知道。
司諫金載顯,獻納鄭勔啓曰,請前承旨李玄錫,亟命遠竄。啓辭同前請寧邊府使李光漢,遞差。啓辭同前答曰,毋庸瀆擾。
掌令尹世紀啓曰,請故參判鄭之虎,亟命追奪官爵及贈職。啓辭同前請修撰睦林一,罷職不敍。啓辭上同答曰,勿煩。
鄭載禧啓曰,吏批政廳,臣載禧,以該房當爲進去,兵批,則該房未差,代房承旨徐文重,鞫廳進去,廳中,只有左承旨尹敬敎,右承旨朴泰尙,同副承旨李秀彦。兵批政廳,何承旨進去乎?敢稟。傳曰,右承旨進去。
又啓曰,承旨闕員,今當差出,當此設鞫多事之日,承旨不可不備員,以在京無故人差出,卽爲牌招察任,何如?傳曰,允。
吏批,判書李敏敍進,參判李翊相病,參議宋奎濂進,都承旨鄭載禧進。
兵批,判書南九萬扈衛進,參判崔逸進,參議李東老病,參知魚震翼病,右承旨尹敬敎進。
吏批啓曰,新除授金山郡守李喜澤,以高靈縣監移拜之後,本曹,以除朝辭赴任之意,啓稟行會矣。因本道監司催促下送之啓,始知前任高靈時,受由上京,斯速赴任事,連日催促,則喜澤呈狀內,有七十老母,病勢危重,故將母上京,以爲調治之計,而母病一向沈綿,朝夕不離,決無捨去赴任之勢云,累度呈狀,久未下去,此時守令曠官,有弊,而李喜澤,情理亦不可强迫赴任,依近例罷黜,何如?傳曰,允。以上燼餘當在上
上在昌德宮。停常參·經筵。
夜三更,月犯軒轅·南大星。
尹敬敎啓曰,明日常參·經筵,取稟。傳曰,停。
朴泰尙啓曰,備邊司郞廳來言,今日賓廳日次,而設鞫相値,不得開坐云矣,敢啓。傳曰,知道。
徐文重,以義禁府郞廳,以鞫廳諸大臣意啓曰,問事郞廳應敎沈壽亮,身病猝重,勢難察任,改差,其代以兵曹佐郞兪得一差下,何如?傳曰,允。
注書尹之翊書啓,臣承命馳往水原府萬義村領府事宋時烈所住處,傳諭聖批,則以爲臣不辭徑出,冒昧陳章,負犯深矣,方俟有司之勘定矣。玆蒙聖慈愍憐,遠遣史官,賜以批辭,德音隆厚,愈往愈加,臣之惶隕,曷有其極?謹當再竭微情,恭俟財處云矣,敢啓。傳曰,知道。
朴泰尙,以訓鍊都監言啓曰,今此扈衛諸將官以下,二百九十一員,軍兵五千五十五名,兩人竝,木綿一疋式,合木綿五十三同二十一疋二十尺,收聚各邑遺儲,傾庫取來,分給於各其信地,仍以聖上軫恤之意,宣布曉諭之意,敢啓。傳曰,知道。
李秀彦啓曰,史官三員待命事,命下矣,史官不備,宣傳官三員代送之意,敢啓。傳曰,知道。
朴泰尙,以義禁府言啓曰,今此推鞫時前差假都事十員,不足假都事七員,令該曹趁卽加出,何如?傳曰,允。
又以義禁府郞廳,以鞫廳諸大臣意啓曰,推鞫文書,甚爲浩多,問事郞廳四員,未免有不足之患,而又有上變之事,許多罪人推問之際,事多苟簡,問事郞廳二員,以副司直趙亨期·李東郁,差下,何如?傳曰,允。
李秀彦,以戶曹言啓曰,傳曰,凍處軍士,卽令該曹饋以溫酒,賜以空石事,命下矣。訓局所屬軍兵,五千二百三十五名,御營所屬軍兵一千四百五十八名,禁衛軍兵二千五百九十五名,摠戎所屬軍兵六百二十二名,扈衛軍官七百五十七人,捕盜軍官四十七人,都合一萬七百十四名,每一人酒一椀,四人竝,明太一尾,饋餉,合計酒二千一百七十一甁,明太二百六十七束九尾,自本曹給價貿得,空石三千五百六十九立,竝爲分給之意,敢啓。傳曰,知道。
又以戶曹言啓曰,因兵曹啓辭,禁軍將校及諸色旗手書員等七百六人,依庚申年例,米錢題給,米則自戶曹題給事,入啓蒙允,而庚申年,則兵曹無米穀出處,故自本曹題給矣。今則兵曹,旣兼禁衛營留儲尙多,可以分給,且摠戎廳,庚申年亦自本曹題給,而本廳,旣有屯田所出米錢亦多,足可以分給,扈衛軍官七百七十五人所給米五十一石十斗,錢文一百九十三兩零,則本廳旣無米布,宜自本曹題給矣。本曹穀物,餘儲不敷,前頭經費,難以繼用,不得不煩稟,兵曹摠戎廳則自該衙門題給,扈衛廳則自本曹分給,何如?傳曰,允。
朴泰尙,以兵曹言啓曰,卽者鞫廳拿來罪人漸多,外各處定送元軍,已爲盡數抽出,定送於鞫廳,而前頭罪人,若更有拿來者,則守直之軍,不可不豫爲準備待令,而鞫廳則從前不得以雇軍定送,故不得已闕內各處,定送元軍中抽出數,別單開錄以入,將爲隨入出用之意,敢啓。傳曰,知道。
又以兵曹言啓曰,頃日入侍時,上番軍兵,以兒弱上送守令,請推考,而以江陵·三陟,啓達矣。退考文書,則乃平海,非三陟也,奏對之際,不覺錯誤,不勝惶恐,擧行條件,三陟二字,令政院以平海改付標啓下,擧行,何如?傳曰,允。
傳于徐文重曰,告者金煥·李·韓壽萬,竝解枷杻。
朴泰尙啓曰,以傳敎,假都事三員,使之待令矣,其中假都事崔荊石來告,渠於闕門外鞴馬之際,中使,先爲馳去,而使渠追來,故急急追往,則其中使已與他都事偕往,渠則又不知他中使之所往,莫適所往,不得已還來云。當此急變之日,如是昏劣遲緩,終至空返,事甚可駭,不可無處置之道,敢啓。傳曰,事甚駭異,拿囚。
李秀彦啓曰,禁衛營敎鍊官,訓鍊都監知彀官來言,閉門後懸燈,人定後刁斗之意,敢啓。傳曰,知道。
掌令尹世紀啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝駭惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣,而自古負罪如之虎者,能有幾人,保其官爵於旣骨之後乎?公議若伸,則雖過百年,斷不可以已弊而不討其罪,請故參判鄭之虎,亟命追奪官爵及贈職。臣伏見副修撰睦林一疏辭,臣不勝駭然之至。進宴之停止,旣出於兩慈聖懼災恤民之至意,則殿下之奉承將順,實出於養志之盛孝,而其所張皇辭說,有若殿下,只因群下之言,旋設還罷,當爲而不爲者然,其心所在,有不可知,而至引匹夫享親,釃酒聚族之語,以爲人情之所不能自已云者,其爲瀆慢,亦已甚矣。況鄭之虎之仇賢醜正,乃其平生事業,欲售媒榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以追奪之請,謂之贅語刻論,其無忌憚,何至於此?投間逞私,不畏公議之罪,不可置而不論,請副修撰睦林一,罷職不敍。答曰,勿爲煩論。
司諫金載顯啓曰,向者群小當朝,必欲盡殲士類,其所以操切大老者,尤慘且酷,始雖出於黨同伐異之陰計,終乃至於鴟張凶逆之氣勢,釀成宗社之大禍,則渠輩之小知人臣分義者,所當自服其罪,噬臍革心,以爲澡洗圖報之地,而今者前承旨李玄錫,揣度君子難進易退之義,潛懷動搖之謀,敢投侵侮之疏,嘗試君上,惎間儒賢,使不得一日安於朝廷。原其設意,實與前日欺罔自恣者,同一關棙矣。羸豕躑躅,其象且著,不可不嚴加懲治,以尊朝廷,以折奸萌,而聖批旣曰,妨賢病國,則律非太輕,決不可削黜而止。請前承旨李玄錫,亟命遠竄。金浦郡守南斗北,爲人濫滑,赴任前後,專事貪饕,虐民肥己之狀,不可殫記,而姑擧其一二言之,當夏課之時,慮有居水土之患,上京辭狀,勒令鄕所,呈文道臣,而不參之類,抄名出罰,酷加刑杖,且前浦泥生處,稱以補民折受上京,調民刈草,而以一日二十同爲定,未準其數,必徵贖錢。又於道路修治,無論巨細,窮村僻巷,皆爲摘奸,出干必令刈草,草盡後無草可刈,則以官中所儲之草,循環發賣,一夫之價,例捧一兩錢,一郡之內,無一人得免,而有田路傍者,疊出居多,前後捧錢,不知其幾千兩,沿海産魚之里,倍徵生物,日加捶撻,以爲苞苴之資,漁戶不能支堪,逃亡者十七八。且於捧糴之初,限日不及,例徵六錢,其中庶孽爲將官者,捉致其妻,與僧人同囚一獄,民情大駭,鳥竄鼠伏,有若猝遇兵難者然。其他不法侵毒,罔有紀極,闔境嗷嗷,如在水火中,不怨斗北,而怨朝家,使聖上恤民之至意,不及於京城咫尺之地,哀彼金浦之民,獨非殿下之赤子乎?此人前者除邑,累經彈章,而聖批不允,故自謂勳臣,莫敢誰何,恃寵益驕,無所顧忌,一至於此,豈不痛哉?金浦之距京,僅一息許耳,斗北之貪縱,孰不知之?且臣勔,頃於下鄕之日,種種不法之狀,擧皆親覩,則實非泛然風聞之比,別無更加詳察之事,如此之人,不可使一日在官,重貽飢民之戚,請金浦郡守南斗北,罷職不敍。答曰,勿煩。末端〈事〉風聞,未必盡信,更加詳察處之。
行判中樞府事鄭知和箚曰,伏以臣自昨夕,猝患胸脅之痛,不忍耐苦,徑先出來,又於今日,不得參鞫,逆豎尙未輸情,討逆方嚴,而臣獨偃臥私室,揆以分義,不勝惶恐。伏地待罪,聖慈俯賜諒察,亟命遞免臣職,以安微分,千萬幸甚。答曰,省箚具悉卿懇。適有身恙,未參鞫獄,有何所傷?卿其安心勿待罪。仍傳曰,遣史官傳諭。
右參贊李弘淵疏曰,伏以臣卽伏見備忘記,有內資官員拿問下人囚治之命,臣不勝驚惶駭恐之至。該司所管,只是上供之物,而常時不能用意措辦,致有生事之弊,該掌郞官,固有其罪,而臣以本寺提調,未曾嚴加檢飭,乃有此患,何敢諉以郞官之罪,而臣獨晏然而已乎?伏乞亟命鐫罷臣職名,以爲不職者之戒,不勝幸甚。臣無任俟罪屛營之至。答曰,省疏具悉。卿其勿待罪。
京畿監司狀啓,正言李后沆,病重上去不得事。傳于鄭載禧曰,調理上來察職事,回諭。
以備忘記,傳于朴泰尙曰,史官三員,禁府都事三員待命,騎馬十二匹立之。以上燼餘當在上
上在昌德宮。停常參·經筵。
辰時巳時,日有重暈,內暈有兩珥,暈上有冠,外暈上,有背,色皆內赤外靑。申時,日有左珥。
尹敬敎啓曰,明日國忌齋戒,明明日國忌正日,此兩日視事,頉稟。傳曰,知道。
傳于徐文重曰,推鞫姑停。
朴泰尙,以都摠府言啓曰,今日入直軍士,當爲中日習射,而鞫廳排設,限罷黜間姑停之意,敢啓。傳曰,知道。
又以兵曹言啓曰,二番內禁衛將李惠疇,頃日以妻母歸葬事,給由,已爲辭朝矣。適有扈衛之擧,故不敢出離,仍在扈衛之列,而方在軍中,又不敢更以入來肅拜,入番單子中,則以方在闕下之人,不可以受由懸頉,落點單子中,以無頉書入之意,敢啓。傳曰,知道。
又以御營廳言啓曰,傳曰,雨後風氣猝緊,許多薄衣軍卒,徹夜露處,想必凍傷,不可無矜恤之道,卽令該曹饋以溫酒,賜以空石,以示予意,而亦宜分付各軍門,米錢等物依庚申年例,題給事,傳敎矣。本廳扈衛將士·軍兵一千八百四十八員,各每人米一斗,錢文二錢五分,合米一百二十三石三斗,錢文四百六十二兩,仰體聖上軫恤之德意,已爲分給矣,敢啓。傳曰,知道。
魚震翼,以宣惠廳言啓曰,江原道嶺東九官,十月朔物饌九種內,生銀魚則主人等,已爲措備,其餘八種,皆未及貿來云。故生銀魚一種,爲先封進,而未封八種,今方囚次知督促,待其貿來,追後封進之意,敢啓。傳曰,知道。
傳于朴泰尙曰,宮城扈衛罷出事,分付。
朴泰尙,以義禁府言啓曰,本府都事權玹,因臺啓,旣已汰去,當此推鞫之日,不可不備員,其代以在京無故人,令該曹卽爲口傳差出,何如?傳曰,允。
吏曹口傳政事,以李公權爲禁府都事。
朴泰尙,以禁衛營言啓曰,宮城扈衛,有罷出之命,而鞫廳未完前,凡在將領之任者,退在私室未安,本營軍兵內入直一哨,西營入直,本營入直一哨,合三哨之外,臣九萬,與本營中軍兼禁軍別將李仁夏,領率軍官·將校及標下五十名,禁軍五十人,直宿於本營之意,敢啓。傳曰,知道。
又以兵曹言啓曰,禁衛扈衛將校以下軍兵諸色,以本營所儲米錢分給事,昨日已爲入啓,而七番禁軍及兵曹所屬諸色,錢則兵曹所儲分給,米則以禁衛營所儲,一依庚申年例,米各一斗,錢文各二錢五分式,支計,已爲畢分給之意,敢啓。傳曰,知道。
又以戶曹言啓曰,今十月十六日,大臣·備局堂上引見時,領議政金壽恒所啓,以戶曹啓辭,永昭殿·翼陵三年後祭享物種,參酌加磨鍊事,令廟堂稟處事,命下矣。奉常寺祭享元貢,每患不足,而永昭殿·翼陵祭物,□用之價,至於七百餘石,其中元貢有裕之物,則可以推移進排,而各種不足之數甚多,別爲加磨鍊,似不可已,令宣惠廳與戶曹商議,取考元貢多少,參酌磨鍊,何如?傳曰,依爲之事,命下矣。取考元貢,則雖有物種應下,多寡之不同,擧皆不足,不可不酌量加給,故就其價本元數,分於下三道,而本曹貢物,相議參商磨鍊,別單書入之意,敢啓。傳曰,知道。
傳于徐文重曰,推鞫姑罷。
掌令尹世紀·韓構啓曰,請故參判鄭之虎,亟命追奪官爵及贈職。請副修撰睦林一,罷職不敍。內資奉事尹濟民,以犒酒不能封進之事,有拿囚之命,而聞濟民,月前受由下鄕,中路以病,數日前,僅得馱載入來,未呈還官狀之前,則犒酒未及封進之責,當日代色者,自當當之,而今此現告,乃以未及還官之人,欲爲倖免之計,昭不可掩。事雖微細,士夫風習,豈容如是?事之可駭,莫此爲甚,不可置而不論,請當日代色,一體拿囚,以爲覈實科罪之地。禁府都事權玹,卽鞫廳罪人大胤之姪子,而瑍·昌燾等之從兄弟也,揆以事體,不可仍存,請命汰去。答曰,不允。末端兩件事,依啓。
司諫金載顯,獻納鄭勔啓曰,請前承旨李玄錫,亟命遠竄。金浦郡守南斗北,請勿爲留難,亟命罷職不敍。答曰,勿煩。
前司業李翔疏曰,伏以曾於縣道所呈病狀,旣未蒙遞,則不得不更將微悃,仰籲天聽,煩瀆之誅,有不暇論也。竊伏念臣之蹤跡,有異於草野間,元不始仕之人,其在先朝,已嘗沐浴恩澤,猥侍經幄,殆非一再,到今又豈有出處之可論乎?不但狗馬之疾,歲與俱添,自視精力,非復曩時,疾病之中,重聽尤甚,前冬入侍之日,未得天語,有所酬酢,天日之明,何所不燭?此爲愚臣,不可復廁朝班之實狀,而且有風症之漸,灸焫月餘,瘡痕未完,設令臣妄欲罔廉喪恥,而冒進,其道無由,刑部劇地,豈合久曠,以益微臣之罪戾哉?伏乞聖明亟許遞免,俾得安意待死於丘壑,不勝幸甚。答曰,省疏具悉。秋曹佐貳,不可久曠,安意勿辭,從速上來。
領中樞府事宋時烈疏曰,伏以君使臣以禮,臣事君以忠,魯論之大訓也。夫君之於臣,自小學養之於三十年之久,其間所以敎之者,無非禮也,及自四十而任之以事,以至三十年之久,則其間所以待之者,亦無非禮也。至於七十而許令休致,則此又禮經之大防,非惟臣不可違此而苟冒,君亦不可違此而强留也。上世禮經之未出也,伊尹已有告老之請,周公復有明農之語,夫二公之於殷·周,所關爲如何,而猶不敢不然者,誠以禮者,天理也,理無古今之殊,人而不循乎理,則不可以爲人,尙可以事君乎?況臣草莽賤身,長在田野,又嘗猥從大夫之後,才識鹵莽,無毫髮仰裨朝政,眞所謂區區鳧雁,不足爲江湖之有無者也。今徒嬰職名於衣草友鹿之身,其辱國家之名器,甚矣。且此樞府之官,雖云閑局,實爲大臣去位之窠坐,而時時與聞國政,則其不輕而重也,豈可使如臣賤蹤,猥領其事哉?昔時叨冒,猶且不可,況今年紀衰耗,禮合休致,久矣,豈可復爲因循,以招老鳳飢鳥之譏哉?臣於前疏,罄竭腎腸,而未蒙察納,反荷慰諭之批,故今敢冒死更申,伏乞聖慈,察此事理,亟許納誥,以安賤分,使得優遊自在,以畢其餘生,千萬幸甚。臣無任瞻望祈懇之至。答曰,省疏具悉卿懇。前後之批,不啻縷縷,而告老之請,愈往愈切,心用愕然,無以爲諭。矧今急書繼上,危疑方深,當此之時,以卿宿德元老,尤不宜退臥荒村,恝視國事也,明矣。須體至意,從速上來,毋孤日夕企望之意。仍傳曰,遣史官傳諭。
右議政金錫胄箚曰,伏以臣自再昨,重感風寒,頭疼發熱,鼻瘡又作,經夜露坐,諸症益苦。前夕則不得與諸大臣一體監鞫,已極萬分不安,而今日所患,亦無減,當此逆豎未伏碪質,環衛尙爾戒嚴之日,猶未免耐疾呻吟,退處歇所,臣不勝惶悚悶蹙之至。取進止。答曰,省箚具悉卿懇。卿之所患如此,予用慮念。卿其安心勿待罪,歸第善攝。仍傳曰,遣史官傳諭。
行知中樞府事李尙眞箚曰,伏以臣痼疾在身,少勞輒生別症。今臣只是三四日參鞫,不宜大有所傷,而自昨夕猝有衄血之患,至于今日,出血漸多,又於鼻頭浮起,有若腫痛,以致面赤目眩,精神迷瞀,不敢起坐,闔眼昏倒,向夕之後,不得出參監鞫之列,勢難忍耐,迫不得已,方欲出外調治,自念鞫事之嚴,不勝惶恐待罪之至。敢進止。答曰,省箚具悉卿懇。卿之所患如此,予用慮念。卿其安心勿待罪,歸第善攝。仍傳曰,遣史官傳諭,遣御醫看病。
同義禁金禹錫疏曰,伏以今此罪人中李德周,卽臣之姻親也。臣待罪該府,適値鞫獄方張,雖不敢法外辭避,固已不安於心矣。卽看承服罪人許璽招辭中,以德周爲謀主,往見相議,在於今月初三日云,故德周更推之際,以臣之送別三嘉縣任在,仍爲歷見於是日爲證。伊時實狀,果如德周之招,而忝在按獄之列,名出罪人之招,何敢晏然仍參?伏乞聖慈,亟遞臣兼帶金吾之任,以便公私,不勝幸甚。臣無任兢惶懇迫之至。答曰,省疏具悉。卿其勿辭參鞫。以上燼餘
上在昌德宮。停常參·經筵。
仁敬王后忌辰齋戒。
巳時,日暈。未時,虹見艮方,雨雹,狀如小豆。夜三更,流星出東井星下,入東方天際,狀如鉢,尾長二三尺許,色白。五更,月入太微垣端門內。
朴泰尙啓曰,今日憲府之官三員,引避退待,行公者,只有持平權持矣。卽者辭職陳疏,兼陳所懷,而今明日,以國忌齋戒,不得捧入。且鞫廳無他進參之員,事體未安,其疏,不可循例留院,今姑還出給,卽爲牌招,使之處置,仍爲參鞫,何如?傳曰,依啓。上疏捧入。
傳于徐文重曰,推鞫姑停。
執義申曅啓曰,臣情勢臲卼,病疾難强,前後恩召,一未祗赴,猥陳辭章,恭俟罪譴,而曲被聖慈,反承之擧,身居近畿,不敢偃然退伏,力疾登程,來詣城外,更暴危懇,冀蒙鐫免,而喉司退却,進退路窮。顧臣再度推緘,尙未照勘,方在應遞之中,且念向日所遭,實是士夫難洗之累,終不可抗顔臺席,以貽朝廷之羞,一日虛帶,罪戾彌增,急於自列,乃敢冒昧出肅,而物議之嗤點,勢所必至。以此以彼,俱難仍冒,請命遞斥臣職。答曰,深刻之斥,不必追咎,勿辭。推考蕩滌。
朴泰尙啓曰,執義申曅,再啓煩瀆,退待物論矣。傳曰,知道。
掌令尹世紀啓曰,昨者同僚,以禁府都事權玹,卽大胤姪子,而瑍與昌燾之從兄弟,事體不可不汰去之意,簡問於臣,臣書送謹悉,聯名論啓矣。今聞玹,乃大胤之五寸姪,而非姪子也,於瑍爲再從兄弟,臣之論事不審之失,著矣,不可仍冒,請命遞斥臣職。答曰,勿辭。
朴泰尙啓曰,掌令尹世紀,再啓煩瀆,退待物論矣。傳曰,知道。
掌令韓構啓曰,昨者以禁府都事權玹,卽大胤姪子,而瑍與丁昌燾之從兄弟,事體不可不汰去之意,臣實發論以啓矣。今出方外詳聞,則玹雖與昌燾爲從兄弟,而於大胤爲從姪,於瑍爲從從兄弟,臣之泛聞論事不審之失,著矣。同僚旣以此引避,則臣何可獨冒乎?請命遞斥臣職。答曰,勿辭。
朴泰尙啓曰,掌令韓構,再啓煩瀆,退待物論矣。傳曰,知道。
持平權持啓曰,執義申曅,以臣情勢臲卼,疾病難强,前後恩召,一未祗赴,猥陳辭章,恭俟罪譴,而曲被聖慈,反承溫批,臣誠惶感,罔知攸措。適於玆際,猝聞以逆變,有宮城扈衛之擧,身在近畿,不敢偃然退伏,力疾登程,來詣城外,更暴危懇,冀蒙鐫免,喉司退却,進退路窮。顧臣再度推緘,尙未照勘,且念向日所遭,實是士夫難洗之累,終不可抗顔臺席,以貽朝廷之羞,一日虛帶,罪戾彌增,急於自列,乃敢冒昧出肅,而物議之嗤點,勢所必至,以此以彼,俱難仍冒。掌令尹世紀,以昨者同僚,以禁府都事權玹,卽大胤姪子,而瑍與昌燾之從兄弟,事體不可不汰去之意,簡問於臣,臣書送謹悉,聯名論啓矣。今聞玹乃大胤之五寸姪,而非姪子也,於瑍亦爲再從兄弟,臣之論事不審之失,著矣,不可仍冒。掌令韓構,以昨者禁府都事權玹,卽大胤姪子,而瑍與昌燾,爲從兄弟,事體不可不汰去之意,臣實發論以啓矣。今出方外詳聞,則玹雖與昌燾爲從兄弟,而於大胤,爲從姪,於瑍爲再從兄弟,臣之泛聞論事不審之失,著矣。同僚旣以此引避,則臣何獨冒?竝引嫌而退。意外之斥,何必深嫌?不可以此輕遞言官,泛聞論事,未免不審,揆以臺體,勢難仍在,請執義申曅,出仕。掌令尹世紀·韓構,竝命遞差。答曰,依啓。
朴泰尙啓曰,臺諫出仕事,命下矣,今已閉門,明日待開門牌招之意,敢啓。傳曰,知道。
持平權持疏曰,伏以臣,退伏田廬,恭俟罪斥,恩召之下,有難祗赴,席藁私室,陳章縣道,而未蒙恩譴,反承溫批,一倍惶霣,靡所容措。不意玆者,猝聞以逆變,有宮城扈衛之擧,顚倒上來,冒昧出肅,而第臣前所負犯,雖已略陳於乞免之疏,而終有所不敢泯默仍冒者,故詣臺自列,喉司退却,至此益蹙矣。顧臣情勢,萬無供職之望,伏乞聖慈,俯諒危悃,亟賜鐫斥,以幸微分。臣不勝惶恐祈懇之至。臣於辭章,不可贅說,而旣有區區所懷,不得不仰達矣。國家不幸,逆獄復起,生進放榜,適當此際,一邊設鞫,一邊唱榜,雖或無妨礙之事,而竊恐有傷於國體者,大矣。待其獄事之稍定頭緖,更令涓日從容擧行,則其於擧措,似無大逕庭者矣。伏願聖明,竝賜財察焉,則不勝幸甚。答曰,省疏具悉。日子已迫之後,今又退行,事多難便矣。爾其勿辭察職。以上燼餘
上在昌德宮。停常參·經筵。
仁敬王后忌辰。
未時,太白見於巳地。夜五更,有霧氣。
永昭殿行祭後,大殿,藥房問安。答曰,知道。
大王大妃殿,藥房問安。答曰,知道。
王大妃殿,藥房問安。答曰,知道。
大殿,政院·玉堂問安。答曰,知道。
大王大妃殿,政院·玉堂問安。答曰,知道。
王大妃殿,政院·玉堂問安。答曰,知道。
大殿,二品以上·六曹單子問安。答曰,知道。
大王大妃殿,二品以上·六曹單子問安。答曰,知道。
王大妃殿,二品以上·六曹單子問安。答曰,知道。
尹敬敎啓曰,明日生·進放榜相値,視事,頉稟。傳曰,知道。
朴泰尙啓曰,執義申曅,牌招不進矣。傳曰,知道。
兵曹,口傳政事,以尹世紀·韓構單付副司直。
鄭載禧啓曰,吏曹郞廳來言,臺諫有闕,政事何以爲之?取稟。傳曰,明日爲之。
尹敬敎,以永昭殿參奉,以宗室意啓曰,殿三年內,各種祭物用餘,粉藿一百五十五斤,絲藿六十二斤,藿耳二十七斤,早藿七十六斤,多士麻十二斤,細毛七斤,海衣十七貼,蔈古四斤,甘苔八斤,石耳十五兩,黃角七斤十二兩,胡桃十一斗,柏子六斗五升,榛子八斗,黃栗八斗,乾柹七貼,雀舌一斗,大棗一斗四升,生薑十五斤八兩,黃淸一斗,白淸三斗,醬二甕等物,依前例還下該曹之意,敢啓。傳曰,知道。
朴泰尙啓曰,鞫廳大臣以下,請對矣。傳曰,引見。
傳于徐文重曰,推鞫姑罷。
李秀彦,以義禁府言啓曰,謀逆罪人璽,旣已承服正刑,依律文連坐籍沒,破家瀦澤,降其邑號,罷其守令等事,令各該司捧承傳擧行,何如?傳曰,依啓。以上燼餘
上在昌德宮。停常參·經筵。
夜二更,雷動。四更,雷動電光。五更,電光。
辰時,仁政殿,以權停禮生·進唱榜。
下直,樂安郡守申命任。
尹敬敎啓曰,明日常參·經筵,取稟。傳曰,停。
又啓曰,來十一月初一日,輪對日次,取稟。傳曰,停。
朴泰尙,以義禁府言啓曰,以西原營將崔好鎭拿來事,依例發遣本府書吏矣。卽見其告目,則崔好鎭,以爲去己未年,尙州營將朴興宣,有拿命,兵符·印信,封送巡營,則營將爲任。凡有遞易,面看交代,自是當初事目,日後或有如此之擧,則非但事勢之掣肘,其於將兵待變之道,亦涉疎漏,不可無一番定奪之道,令廟堂稟處,以爲定式遵行之地事。兵使狀啓,據備邊司啓目內,營將,雖與監·兵使,不同,亦是將兵之官,設有就理之罪,所當交代後拿來,而事目中,不爲擧論,未免疏漏。朴宣興之徑先離鎭,非自已妄作,雖不可追罪,此後依監·兵使例,交代後拿來事,知委八道。其時事目,尙在本鎭,而卽今,則兵使,以軍器摘奸事,出巡,海美虞候,以行祭事,全義地出去,方作空官,兵符·印信,俱無處置,依定式待新營將下來,就拿,宜當。此意,使之報于本府稟處,故如是馳告云,而初不知有此事目,徑先發遣書吏,雖有率爾之失,在渠之道,所當卽爲就命,而謂有事目,使書吏替報,揆以事體,殊未妥當,就理後,當爲論罪,新營將,則令該曹催促發送,以爲急速交替之地,何如?傳曰,允。
鄭載禧啓曰,今日爲政事,命下矣,右副承旨徐文重,鞫廳進去,左承旨魚震翼,病不仕進,右承旨尹敬敎,同副承旨李秀彦,當進生·進唱榜,廳中,只有臣載禧,左副承旨朴泰尙,吏兵批分進,則守廳無人,唱榜罷出後,開政,何如?傳曰,允。
李秀彦,以賑恤廳言啓曰,今月十六日備局堂上引見時,左參贊呂聖齊所啓,繕工監裁減椵木·楸木·朴橽木貢物復舊,稟處事,命〈下〉矣。繕工監木物遺在之數,果是書員輩無面,而以其遺在數多之故,不給價米,則主人輩呼冤,勢所固然,宜有變通之道。第念今年,又値凶歉,而上年裁減物種,還爲復舊,不但事理未安,大同收米,旣爲減縮,則此等貢物價米,難可盡給,就裁減元數內,只許一半復舊,何如?傳曰,允。
記注官韓洸書啓,臣承命馳往水原府萬義村舍領府事宋時烈所住處,傳諭聖批,則以爲臣再竭危衷,冀蒙矜察矣。今承聖批,非惟不賜允許,又以分義見欠,臣非不知此時奔問之爲義,而賤疾增劇,殘喘垂盡,萬無起動之勢,違慢之罪,至此益深,不勝惶恐隕越之至。臣謹當復冒萬死,畢罄心腹,以祈聖明之哀憐,而財察焉,敢啓。傳曰,知道。
以公洪監司尹嘉績,以掌令權讓辭職回諭有旨,稽傳事,待罪狀啓。傳曰,勿待罪事,回諭。
朴泰尙,以兵曹言啓曰,禁軍將七員,別軍職五員,禁軍六百三十四人所受官私馬,今冬等馬草價磨鍊,則合木三十八同三十八疋內,一半則以餘丁木題給,一半則以順贊木題給之意,敢啓。傳曰,知道。
吏批啓曰,以義禁府公事判付內,前西原縣監朴相馨,帶職放送事,命下〈矣〉。相馨,以本道監司狀啓,旣已罷黜,與帶職在囚之人,有異,且道臣啓罷,事體亦別於自京罷遞,係是變例,何以爲之?敢稟。傳曰,敍用。
有政。吏批,以安烒·李三錫爲掌令,沈攸爲兵曹參知,李齊泰爲戶曹佐郞,李集成爲刑曹正郞,具志禎爲瑞興縣監,金道鳴爲遂安郡守,尹以性爲禁府都事,李墪爲吏曹正郞。以韋壽徵單付校書博士,李喜昌單付校書副正字,西原縣監朴相馨敍用帶職事,傳敎。
兵批啓曰,山城扈從之人,陞堂上者,以祿遞兒二十窠,輪回付祿事,有傳敎,而扈從堂上員數,以京中入籍者,計之,則亦至於六十五人,窠少人多,勢難遍及。故列書井間,輪次以付,而此人等,皆是年過七十,朝夕難保之人,願及未死之前,得其受祿,計其次第,越二等乃可一付,其間,或有未及付而先死之者,他無變通之路。卽今,則以祿爲料,逐朔分給,此人等,亦逐朔輪給,則雖無加出祿窠之費,亦可以均一遍及,以此定式,逐朔啓下輪給之意,敢啓。傳曰,知道。
又啓曰,前萬戶吳相漢,及第金泰燁·金永天·車永俊,以水原試才入格,有加資之命,而吳相漢,則資窮而未準職,金泰燁·金永天·車永俊,則竝未資窮未準職,何以爲之?敢稟。傳曰,竝特爲加資。
以金重器·權說爲五衛將,李敏章爲僉知,黃如楫爲守門將,崔以球爲長興營將,李夏相·沈□□爲五衛將,趙世煥爲曹司衛將,邢汝蓍爲慶德假衛將,姜夢遇爲武兼。以李鳳齡付副護軍,沈極單付副司直。
朴泰尙,以義禁府言啓曰,謀逆罪人許瑛,旣已承服正刑,依律文緣坐籍沒,破家瀦澤,降其邑號,罷其守令等事,令各該司捧承傳擧行,何如?傳曰,依啓。
又以義禁府言啓曰,以罪人李世薰拿來事,都事,承命出去之後,世薰,稱以中路相違,自來待命於闕外,問其先知之由,則聞於漢平守,漢平守,聞於書字的吉柏年,柏年,聞於砲手裵弘業云。弘業,捉致詰聞,則果是渠等所傳,鞫廳事祕,非外人所可得知,而弘業,以衛立軍士,探得鞫廳消息,乃敢宣洩,至使罪人先知,此前所未有之事,極可驚駭。裵弘業·吉柏年等,令攸司囚禁科罪,以懲日後,何如?傳曰,允。
傳于尹敬敎曰,守陵官以下,及永昭殿宗室以下員役等,竝書啓。
傳于徐文重曰,推鞫姑罷。
答黃海監司洪萬鍾疏曰,省疏具悉。卿辭如此,令廟堂稟處焉。
司諫金載顯,獻納鄭勔啓曰,請前承旨李玄錫,亟命遠竄。請金浦郡守南斗北,勿爲留難,亟命罷職不敍。答曰,毋煩。啓辭同前
持平權持·金構啓曰,請故參判鄭之虎,亟命追奪官爵及贈職,請副修撰睦林一,罷職不敍。今此逆賊所欲推戴者,㮒也,鞫廳請拿,獄體當然,而殿下特下姑置之命,此雖出於好生之德,而爲人臣子,負此罪名,則何可置而不問,使一日偃息於覆載之間?揆以王法,斷不可貸,交通與否,非所豫論,請安置罪人㮒,依鞫廳啓,請拿來。今年凶歉,八路同然,秋收才畢,而民已無食,遑遑汲汲,莫保朝夕,而新舊還上徵捧之令,又下此際,民情驚駭,渙散之形,只在目前。臣構,新自鄕來,親見其狀,誠可憂愍。國家不幸,近年以來,連値凶荒,還上減捧,不止一再,姑息之政,久而成例,一年二年,逋欠歲積,丁巳至今,已六年矣。或有其身已死,堇見其子孫者,或流離逃徙,施徵無處者,若此之類,雖在常年,猶宜矜貸,況此凶歲,而乃於當年所受之外,追徵久遠之糶,則赤立之民,將何以保存乎?目今公藏私蓄,匱竭無餘,前頭賑活,實無其策,朝家所以徵捧還上,以爲嗣歲之計者,意固有在,而第念若使朝家,嚴加徵督,而還上可捧,國計可裕,則徵督,可也。今則不然,年事至此,民窮已極,雖剝割椎髓,必無可得,是則朝家,徒有厲民之名,而終無收糶之實也。非但有害於民,亦甚無益於事,無寧速爲停捧,慰解民心,使安靜保存之爲愈也。此其利害,豈不較然明甚乎?請丁巳以後還上,姑令停捧。答曰,不允。推戴之說,雖出於賊招,別無與知之跡,則有何拿來究問之事乎?勿煩。末端事,令廟堂稟處。
有政。吏批,判書李敏敍進,參判李翊相實錄廳進,參議宋奎濂病,都承旨鄭載禧進。
兵批,判書南九萬進,參判崔逸進,參議李東老進,參知未差,左副承旨朴泰尙進。
吏批啓曰,憲府闕員,及本曹郞官,今當差出,外任竝擬,何如?傳曰,允。以上燼餘
上在昌德宮。停常參·經筵。
未時,太白見於巳地。申時,日有左珥。夜二更,流星出婁星下,入羽林星下,狀如鉢,尾長四五尺許,色赤,光照地。四更,電光。
下直,西原營將韓榰。
尹敬敎啓曰,明日仁嬪私忌,及使臣拜表相値,視事頉稟。傳曰,知道。
朴泰尙,以義禁府言啓曰,謀逆罪人瑛子忱,當爲依律文處絞,而時在公洪道德山地云,依例禁府拿將,發遣拿來,何如?傳曰,允。
李秀彦,以戶曹言啓曰,本曹郞廳具志禎,勤幹解事,料理得宜,職掌版籍,應辦歲幣等色,俱是繁緊,而事務修擧,固難遞易。且有文書査正之擧,尤不可付諸生手,而昨日政,移差瑞興縣監,當此經費匱乏,措置多事之日,若失此人,誠爲悶慮,改差新授之職,使之仍察前任,何如?傳曰,允。
掌令安烒啓曰,臣百無一能,累叨匪據,絲毫莫報,僨敗已多,屛蟄田廬,恒切愧懼而已。國有變故,不敢退伏,自鄕入來,纔有日矣,憲職新除之命,又降於此際,驚惶感激,罔知攸措。嚴畏分義,不得不祗謝恩命,而第臣頃忝諫職也,正言兪命一,以主第停役,未蒙允許,有所自列,而臣於處置之際,見識昏謬,措語失當,物議非斥,彈論幾發,追惟至今,愧恧尤切。臣又於其時,賤疾猝劇,召牌之下,竟未祗赴,逋慢之誅,益無所逃。推緘未勘,情勢難安,決未可一刻仍冒於臺席,請命遞斥臣職。答曰,勿辭。
執義申曅啓曰,臣之素患胸脅之痛,根柢已痼,乍觸風寒,症勢輒劇,頃自鄕廬,聞變上來,道路疾馳之餘,又復添傷於城外旅舍,力疾祗肅,幾至昏窒,扶曳還家,不省人事,委頓床席,晝夜叫苦,召牌之下,未能祗赴,俟得少間,今始來避,臣之罪戾,至此難逃,請命遞斥臣職。答曰,勿辭。
朴泰尙啓曰,掌令安烒,執義申曅,再啓煩瀆,退待物論矣。傳曰,知道。
尹敬敎啓曰,右議政金錫胄,來詣請對矣。傳曰,引見。
鄭載禧·尹敬敎·朴泰尙·李秀彦啓曰,臣等,竊伏念天人之際,一氣相感,休咎之應,捷於桴鼓,古之人君,遇災恐懼,毋戲毋怠,則轉災爲祥,而國以之安,其或謂天玄遠,罔知警畏,則天乃降割,而國隨以亡。仰惟殿下,聰明稽古,深究治亂之原,必有以灼見於此矣。近來變故之生,不可彈數,嚴霜早殞,而禾穀盡傷,寒序向深,而花卉如春,八方之報牘,式月沓至,二氣之不調,可謂甚矣。今見觀象監單子,則昨日雷動,至於再度,臣等,竊不勝驚愕憂懼之至,夫十月之交,不令不寧,詩人之所刺也。此月以來,連有雷動,而月已垂晦,陽復不遠,則視諸朔日之燁燁,其變尤大,而天地收藏之功,不幾於遂廢歟?臣等,雖未知某政之失,某事之闕,有以致此,而變不虛生,必有所召,安危之機,只在於人主一心之敬怠,則臣等於此,亦不無可言者矣。向者彗星之出也,殿下惕動,求助臣隣,絲綸十行,辭旨懇惻,至於歲首進宴之禮,克謹天威,側身修省,可謂至矣,凡在聽聞,孰不欽仰而聳動哉?然而警予之天,未見悅豫,變異之作,愈往愈慘,或者九重之內,戒懼之心,漸弛,而政令之間,玩愒之念,復萌歟?臣等之所憂者,不在於災異之作,而只在於殿下一心之難持,苟能操存此心,罔或怠忽,燕間蠖護之中,常若對越上帝,推而至於政令施措之間,克祛其姑息偸惰之習,思所以奮勵振作之方,則轉災爲祥,傾否回泰之道,亦不外乎是矣。噫,殿下,以此時爲何等時也?八路飢荒,生靈殆盡,逆節繼起,人心危懼,紀綱百廢,無一可恃,危亡之象,不待智者而固已決矣。於此而君臣上下,因循塗轍,不思圖回之術,則仁愛之天,安保其不至於怒予,而國事,終無稅駕之地矣。臣等,待罪近密,目見天災之慘,不勝憂愛之忱,區區所懷,惶恐敢啓。答曰,咎懲荐疊,憂懼方深,而雷電之變,屢發於純陰閉藏之月,古人所謂不令不寧者,不幸近日,一倍兢惕,若隕淵谷,罔知攸措也。今觀啓辭,誡誨殊切,予深嘉尙,可不體念焉?
以備忘記,傳于李秀彦曰,翼陵守陵官花昌君沇,內廏馬鞍具一匹外,其奴婢六口,田五十結,參奉沈廷耆·黃鏶,竝六品遷轉,各兒馬一匹賜給,忠義南天錫,陞授東班,侍陵官金以秋,加資,內廏馬鞍具一匹外,其奴婢四口,田三十結,進止內官鄭以興·韓遇邦,各兒馬一匹賜給。永昭殿宗室東平君杭,林原都正杓,全城都正濬,西原正桓,全溪副正溥,竝加資,花山都正滾,熟馬一匹,海寧君汲,茂豐副正根,各兒馬一匹賜給,參奉尹世興·金萬㘽,竝直長除授,忠義尹珏·李洙·李觀漢·李舜英,竝東班職敍用,都薛里邊義賢·朴榮張,竝加資,薛里車天義,半熟馬一匹,酒房朴鍵·承克哲,進止吳信憲·金天柱·朴文昌·張益漢·金漢錡·金得寶,各兒馬一匹,崔世峻·李枝泰,各上弦弓一張賜給。奏時官李震晟·金孝鍵,令本衙門高品付祿,奠禮鞠敬敏,司鑰授飯監金元,守僕孫英·成得龍,各色掌申立生等,十六石賜給,限己身免役,而已免役免賤者,子孫妹壻中,從自願限己身免役。房直二名,限三年依他例代免飯監,田大得·梁順益,飯監除授,別監李億萬·申克明·金重欽,守僕李貴宗·金承達,各色掌金起命·金承鍵·安春立·趙㖋知·金㐥龍·李景麟·玄點·金克忠·李承建·金承俊·金一俊·尹一隱·金義信·白自建·安信命·金貴玄,竝限三年免役,而已免役免賤者,妻子中,限三年免役。別監李必輝,守僕李廷萬,各色掌李孝男·韓守宗·金得堅·朴㖋同·金夢男·徐承善·文任男·朴貴奉·朴仲善,竝限二年免役,而已免役免賤者,妻子中,限二年免役。守僕李士立·李元立,別監馬破回,各色掌金守命·金天善·李承逸·韓祐錫·金士逸·金順立·韓尙建·李龍元,竝限三年免役,而已免役免賤者,妻子中,限一年免役。此中私賤,則依他例代免,奠吏一名,事知守僕名,水工六名,照刺赤四名,房直六名,奏時使令二名,令該曹米布分等磨鍊題給。
李秀彦,以宣惠廳言啓曰,江原道嶺東九官,今十月朔,兩大妃殿物膳八種,追後封進之意,纔已啓達矣。今始封進,而其中生大口魚,近因日氣溫暖,色味少變,故除其可合者外,其未準之數,以生銀魚代封,至於大口魚卵醢,大口魚古之之醢·鰱魚卵醢,未及貿來,不得一時封進之意,敢啓。傳曰,知道。
朴泰尙,以御營廳言啓曰,本廳左部左司屬,慶尙右道五哨軍兵,及京案各差備逢點實數,一千一百八十一名,黃海道別馬隊五十名,已爲整齊矣,來十一月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,今此三番軍兵及十三番別馬隊·別破陣等,射砲用劍試才賞格,從分數多寡,以本廳所儲木綿而給,別單書入之意,敢啓。傳曰,知道。
持平權持啓曰,臣竊念國家取人,只有科擧一路,故若有一毫不正之端,則非但士子之發身,不得其正,而其爲傷於國脈,而損於事體者,有不可勝言矣。今番監試會試,場屋不嚴,有識士子,不製而出者,數十餘人,而至於終場,不入之數,又爲倍蓰,則應擧之人,已減十之三四矣。以此出榜,已涉苟且,而及至榜出,貴游子弟,多占高等,故各牽私私意,脅制公議,則物情之憤鬱,在所難免。況今金益熏之事,雖未究竟,漢樞·夏翊·盧榥,相繼就服,闌入代述,若是狼藉,則科擧不正,莫此爲甚。且二所冒入之類,未盡搜出,而盧榥之事,又此發露,則一所闌入,擧此可知,此與丁巳之事,不見其不同,而殆有甚者矣。殿下雖以明有受敎,爲敎,而罪試官罪擧子者,亦只爲一擧子·一試官,相通循私者之謂也,豈可援論於今科之紛紜淆雜,一切不正者乎?況事故不一,有難槪論,故仁祖朝以後,罷榜之擧,不止一二,則不必膠守一時之敎,而只觀事狀之如何者,亦是先朝已行之例也。殿下之必欲堅執於此者,臣竊未曉其故也。近來科場不嚴,職者之竊歎,蓋已久矣,今乃不思所以矯革之道,而反有歉於向日之爲,則後弊難防,國言難遏,其有累於淸朝者,爲如何哉?頃日臺官之遽停方張之論者,旣已見斥於公論,則繼此而居臺閣者,當卽連啓,而尙今寂寥無聞,臣不勝慨然也。臣適於此際,復叨言地,田廬待罪,聞變上來,而適値祥日齋戒,未卽論列,昨日始與同僚,行相會禮于臺廳,以此發論,則同僚所見,初無異同,而及同僚進參於放榜擧動之後,乃以旣參班列,旋卽論啓,爲未安,簡通於臣,則臣以徐當消詳爲答,而往復之際,日勢已暮,終未及傳啓,以至於今日。臣於是,難免處事參差之失,何可晏然仍冒於臺席乎?請命遞斥臣職。答曰,今此罷榜之論,實有乖於受敎,大有關於後弊也。頃者縣道陳疏中,隱然自信己見,而逮至再昨,又呈退行之疏,顯有乘時更發之態,心竊疑訝,而猶未信其必然矣。今觀避辭果出於好勝之計,誠甚無據也。大抵罪試官罪擧子,勿爲罷榜,蓋出於列聖深遠之慮,則今日君臣上下之有所持難者,誠以列聖之受敎,不可不遵,方來之流弊,不可不防故也。寧有私意於其間,而爾等年少之輩,罔念受敎,轉輾激惱,紛紜起鬧於停論旣久之後,已涉苟且,而避辭中所謂各牽私意,脅制公議之說,是何臆逆之太甚乎?尤可異也,勿辭。
朴泰尙啓曰,持平權持,再啓煩瀆,退待物論矣。傳曰,知道。
持平金構啓曰,今此監試會試罷榜之請,實循公議,中間停啓之人,又被臺評,而國言藉藉,久而愈激,則更申前論,臺體當然。臣昨與同僚相會停當之後,同僚則當參擧動侍臣之班,臣則適有小冗,將歸私寓,未及出門,而下吏忽傳,同僚,以鞫廳參坐,不得參於侍臣之班,臣當代進云,故臣還入,仍參擧動矣。退聞物議,以爲旣已默默隨參於放榜之時,而旋發請罷之論,則事體謬戾,無所依據云,臣不勝瞿然,遂以此意,簡通於同僚,同僚以事勢如此,徐當更加消詳爲答曰,日已迫暮,故只傳前啓及新啓兩事而已。臣於此論,本無異見,而只緣急遽之際,昏不覺察,使已發之論,未免參差,今者同僚,以此引避,則臣之臨事做錯之失,著矣,何敢一刻苟冒?請命遞斥臣職。答曰。疏批同前
朴泰尙啓曰,持平金構,再啓煩瀆,退待物論矣。傳曰,知道。
徐文重啓曰,憲府之官,皆引避,無參鞫之員,何以爲之?敢稟。傳曰,設鞫之後,雖無臺諫一員,曾有仍爲之時,大司憲李端夏,在郊外陳疏,而疏批已下,卽爲牌招,使之參鞫。
李秀彦啓曰,大司憲李端夏,牌招參鞫事,命下矣,李端夏,方在郊外祭基峴云。今已日暮,明日待開門牌招之意,敢啓。傳曰,知道。
又啓曰,宋領府事上疏批答,傳諭事,命下矣,今已夜深,明日待開門傳諭之意,敢啓。傳曰,知道。
司諫金載顯,獻納鄭勔啓曰,請前承旨李玄錫,亟命遠竄。請金浦郡守南斗北,勿爲留難,亟命罷職不敍。請安置罪人㮒,拿來處置。答曰,不允。末端事,已諭於憲府之批矣,勿煩。
傳于徐文重曰,推鞫姑罷。
未時,上御熙政堂,引見。右議政金錫胄。右副承旨朴泰尙,記事官沈枰,記事官崔錫恒·鄭齊泰,入侍。錫胄曰,近日日氣不適,連以鞫獄公事,出入甚煩,酬酢之餘,聖體,若何?上曰,無事。錫胄曰,小臣奉使遠出,明當辭朝,而明日則拜表出郊之際,事多悤悤,故欲於今日,入侍前席,兼陳所懷,敢來請對矣。上曰,唯。錫胄曰,拜表之時,大臣以下,出往慕華館,例有正木黑草査對之事,而今番,則以鞫獄方張,領·左相勢難出往。小臣,職在政府,與六曹堂上·承文提調,仍爲合坐査對,領·左相則留在闕中,仍前監鞫,則鞫獄重事,可無淹滯之患矣。上曰,然則便當矣,依爲之,可也。朴泰尙曰,領·左相,勿往慕華館之意,自政院分付乎?上曰,然。錫胄曰,節使之行,例於二月還歸,而近日則彼中事機,異前,三月間,始爲還朝,臣行,亦將過五六朔後,可以還來,故欲於今日登對時,以所懷仰達矣。國家不幸,連歲飢饉,小民困悴,怨咨朋興,朝廷之上,綱紀法度,日就陵夷,若以天時言之,則寒暖失節,莫甚於此時,卽今日候,有同九月初,純陰之月已過,而時氣如此,節候之不調,誠非細慮矣。當此之時,如臣不似,忝居輔相,了無一事之猷爲,今又奉命遠出,歸期杳然,大臣之職,不可久曠,故常時非不知陳章乞免,無曠職事,而適當鞫獄之時,有所不敢,且彼中文書中,旣以時任大臣書塡,事有難便,咨且未果矣。第念古語曰,聖哲馳騖而不足,正是今日之謂也。如臣庸陋,雖在朝夙夜,少無裨補,況可帶職遠出,至於五六朔之久,則其於國事之曠廢,何哉?今當出彊之時,若蒙許遞本職,則使事,可以安意爲之,公私,俱無所妨矣。卽今人才眇然,雖不能拔擢別人,耆舊之臣,多在閑局,今若遞臣之職,移授耆舊之臣,則行者去者,可以兩便矣。虛帶往返,實爲未安,故敢達。上曰,近日之時氣失節,災異疊臻,皆由於寡昧之身,於卿何有引咎之事乎?卿宜安心往來焉。錫胄曰,扈衛大將,頃者,殿下令臣兼帶,故前日兩大將所屬軍官及料窠,皆已割移,而臣於此任,不過摠領軍官輩而已。旣爲禁衛大將,則脫有事變,臣當奉職於禁衛,不必更兼此廳,況臣今將遠出,所屬軍官,皆爲無將之人,而卽今大臣中,亦有宜帶此任者,臣則姑許遞免,而移授應帶之人,誠爲得當矣。臣今當出彊之時,大將之任,不可仍帶,故敢達。上曰,當初兼帶,意非偶然。卿雖出去,大將有二人,凡事,可以兼察,且在前亦無因此遞改之事,卿宜勿辭,安心往來焉。錫胄曰,臣頃於入侍時,以勤政之意,有所仰達矣。接賢士大夫之時,多,親宦官宮妾之時,少云者,是名儒引君之第一義,而程子之後,明儒羅倫,又用此語於對策中,一時以爲格言矣。今日引接臣僚,不必別創新規,承旨持公事入侍之規,若復修明,則承旨,不但書判付而已,自上當爲時時詢問之事,臣下之才能工拙,亦可以下燭,雖令大臣薦進人才,不過只循久次,或不無引進所親之人,而今若因此接見之擧,爲揀用人才之塗,則其人賢愚工拙,亦可以鑑別,故臣敢仰達矣。聞頃日一番擧行此事,而玉堂進講,一時竝擧云,此則當於開筵時爲之,若欲竝行於持公事入侍之時,則聖心易於怠倦,玉體亦必疲勞,公事若簡略,則或可兼行,而不然則承旨入侍與玉堂進講,各有其時,不必竝擧於一時矣。此後則須頻御經筵,講論文義,而暇則引接承旨,裁決庶務,兩事俱不至妨廢,豈不大有所益哉?上曰,先王朝,每以病患,不得開筵,承旨入侍時,兼行進講,故因政院取稟,而循例擧行矣,此後當依卿言而爲之矣。錫胄曰,兩南,是國家根本之地,許多經費,專靠於此,而今歲凶歉,比他道尤甚,道臣連次馳啓,至以自京賑濟爲請,田租之無所收,從可知也,前頭經用,誠極可慮也。今日朝家,無他善策,所當汲汲講究者,惟在於節用二字,故頃日大臣,亦以此意,陳達於筵中,而凡係御前日用之物,亦請減省,此則惟在自上酌處,而臣意,則今日國計,若無大段撙節之擧,則來歲經費,決難支過,前頭收租案上來,被災邑分等蠲役之後,則田稅應入之多寡,身布所捧之羨縮,可坐而數矣。戶曹與兵曹·宣惠廳,相議,總計其田稅大同軍布之實數,分爲十四分,以十三分,爲十三朔所用之需,其餘一分,則別爲規外不得已應責之資,如接待勅使等事,磨鍊定限之後,每朔次次取用,而切勿踰朔引用,一切堅守,毋或撓改,則猶可以支過一歲,而其於量入爲出之道,庶乎其有制矣,以此意分付有司之臣,以爲商議稟處之地,何如?上曰,三南,國家根本之地,而重被災傷,稅入無多,嗣歲之計,罔知攸爲,甚可悶也。若依卿言而爲之,可以着實有效,令戶曹·兵曹·宣惠廳,一體商議爲之,可也。出擧行條錫胄〈曰〉,國家不幸,逆變又出,許璽之凶謀情節,誠爲叵測,器遠之後,設謀之凶慘,無有如此賊者,其爲驚心,可勝達哉?告變之人,急於上變,未及詳知其情節而爲之,今若慮其網漏,一切嚴治,則獄事必多濫及,若以爲事不可知,而有所輕釋,則亦非討逆之道,此等事,處之甚難矣。臣意,則今此治獄,必須十分詳審,凡干係逆獄之人,旣已現出賊招,情節可疑者,固當嚴處,而其餘無端緖者,則只可平常處之。蓋失時之人,其數甚多,皆是士大夫,未必盡入於此謀,而人懷疑懼,不能自安,當初雖無所犯,因其驚憂疑惑,而轉輾自陷於罪戾者,亦或有之,前頭朝家於此等人,必須善處,可以鎭定其憂疑之心矣。沈梓爲人,無他技能,而自是謹愼之人也。尹鑴當國時,以陳橋之說,見忤於時論,久塞淸望,如此之人,旣無大段所犯,則雖以其家世言之,寧有不可用之理?而才入銀臺,坐席未暖,遞以不無二字,重加彈劾,豈非過當之甚乎?大抵新進喜事之人,最害於國事,如宋之梅詢輩,豈不是人才而李沆,以浮薄不可用之意,言於宋帝,蓋惡其爲人浮躁喜事也。今之居臺閣者,皆以博擊爲能事,以爲崖異自衒之地,如此之人,最宜抑絶,以警其喜事之習也。今日朝臣,若聞臣之此言,必責之以偸惰,斥之以模棱,而臣之所見,甚爲切迫,故敢達。睦來善,在其儕流中,性品頗峻急,持身甚淸簡,其爲吏判時,拘於親舊顔情,用人之際,多有苟且之事矣,及判戶曹,最善擧職,厥後繼之者,無出其右,至於提調各司,事多修擧,內資寺事,最有其效云矣。卽今六卿中,雖無窠闕,前頭若隨闕收用,則好矣。睦林一之投疏,本情未必然,而亦由於心懷不平,自抵其罪,如此之人,何時可以盡其臣節乎?其在國家用人之體,亦須蕩滌瑕垢,一體收用,方可合於廣大公平之道矣。上曰,縷縷所陳,無非切實,新進浮薄之弊,誠爲卽今病痛矣。上未及畢辭,錫胄又曰,國家用舍,如此,不足以服人心,故失志之徒,益懷不平,自陷於罪戾者,有之矣。一國之內,此類殆至過半,豈不多而擧皆廢棄,將無立朝之人,則其心之憂疑不平,安得而不然乎?臣累以此意,言於大臣,而不得見施,頃者與閔鼎重,言及此事,則其意頗以爲然矣。洪宇遠·李袤,竄謫多年,罪已行矣,而年皆八十,朝暮將死,今者許璽之父,亦以八十,得免其緣坐之律,則獨於二人之罪,何可不爲之寬恕,而使之終死於謫所乎?今番逆變,又出渠輩,則必以爲永不蒙放矣,雖以不遷怒言之,朝家,豈必以此不爲寬釋,而渠輩,則必以此爲言?當此之時,自上特用寬典,或移配,或減等,或全釋,未爲不可。今日則臣獨入侍,雖不可以一人之言,遽爾輕放,前頭領·左相入侍時,詢問而酌處之,何如?今將遠出,旣有區區所懷,敢達。上曰,獄事收殺後,當問于他大臣而善處矣。錫胄曰,湖南人心,素稱不善,而今因年事飢荒,盜賊處處竊發,誠爲可慮,本道兵使,必須得人,可以鎭定其人心矣。時任兵使梁禹及,其父母墳山,在於寶城,故不欲取怨於民。政治之間,雖欠嚴明,家在至近之地,未聞貪汚之名,其所居官別無疵害,而聞瓜期已滿,遞任不遠云,其代,誠宜前期擇差,使之趁春前赴任矣,此意,分付該曹,何如?上曰,依爲之。榻前定奪錫胄曰,黃海監司洪萬鍾,蒜山堤堰畢役後,送其中軍於小臣處,以爲自蒜山至棘城,旣已築堰,則中山一帶嶺阨,幾盡爲保守之地而惟瑞興東里屯近處,嶺阨三所,尤爲要緊處,初置萬戶,旋復罷革,極爲可惜。今欲更設,則事涉顚倒,而本屯別將李錀,最爲幹能,善於擧職,今番築堰時,頗有功勞,且以嶺阨要緊處寺刹營建事,專委此人,已爲題給財力,若以東里,更陞爲召募鎭,仍管三鎭,又以錀,差下召募別將,使之兼察,責其成事,則可就緖云。道臣所報,必非偶然,今以東里屯,陞爲召募鎭,仍以李錀差下召募別將之意,分付該曹,何如?上曰,依爲之。出擧行條上曰,鞫廳罪人中,丁昌燾·李德周,最爲緊出,德周則自言與許家有嫌,不爲往來,而爲食家獐,往于璽之父家云,其處身之不正,亦可知矣。秀胤,以犯上不道之語,向人發說,若無顧忌,以金煥所供,視之,辭說狼藉,誠爲凶慘。漢平守所言金煥,若不得聞,則必不做作而言之矣。錫胄曰,秀胤所謂必廳內官言而爲之云者,渠則以只言宦者之事,非犯上之說云云,以簞食壺醬迎之云者,近日人心極惡,故言之云云,而此皆不能發明之言也。上曰,昨日未及分付矣,告者三人,別無更問之事,放送之意,分付,可也。錫胄曰,近聞藥房之言,則前日所進淸火養血湯,近日則停止云,然乎?上曰,自秋冬間,始服此藥,冬後始爲停止,前後所服,已至二十貼,故此後則使之勿爲劑入矣。上又謂錫胄曰,當此人心波蕩之際,卿若奉命遠出,甚爲缺然,故當初特遞使職矣,卿必欲入往,不得已仍爲差送,明當出去,冒寒遠行,其慮不可言矣,行役萬里,無事往返,予所深望也。明日拜表之際,自至日晩,必未從容,欲於今日相見,而卿又請對入侍,故如是言矣。錫胄曰,自北京二月間離發,則三月當還,正月離發,則二月晦間當還,而還歸遲速,姑未可知。臣雖遠去,國家之事,不可暫忘,臣豈得安於〈心〉乎?所帶職名,若蒙遞免,臣可安心往返,辭朝後當以文字,更爲陳請矣。上曰,柳命堅事,追後現出,其情節何如耶?錫胄曰,命堅,以爲渠之往全家時,豈無參見者云云,以此欲爲發明之地,而以其情狀見之,則翊戴之言,似是矣。臣在外時,詳聞此事首末,金煥,嘗過全家談話之際,翊戴,自以爲南人,則厥後,又欲訪見,來到全家,見門外有一奴一馬,煥,問其誰某,則其奴,稱柳水原云,故自外退去,翌日往見翊戴而問之,則諱不直告矣。及出許璽招辭後,捉致翊戴,問命堅之往見與否,翊戴,見其變書辭意,始乃大驚曰,假都事,必以我爲之矣,仍以命堅事,悉告于金益勳云。命堅,當初旣問紅色團領有無於翊戴,且給銀頂子云,而翊戴之驚惶,如此,則可知其情狀矣。翊戴,以此事狀,初欲告變,而不能,故告于益勳,益勳,卽爲密啓云耳。昨日鞫廳大臣,招問翊戴時,問其參見人有無,則翊戴,答以伊日命堅,直來門外,累度招出,渠則以爲自己儕輩,出而見之,則乃命堅也,以此別無參見之人云,厥後面質時,亦以此爲言云矣。又曰,金重夏,雖曰告變,所告之事,初甚虛疏,臣意,謂渠必掇拾他之言,而爲之矣,及見秀胤事,則可知其非虛疏,似無反坐之事矣。凡反坐者,不良之人,欲陷他人者,以其罪罪之,此人,則別無誣陷之迹矣。泰尙曰,許璽獄事,告變者金煥等三人,放送乎?上曰,然。遂罷出。
大司憲李端夏疏曰,伏以,臣於本月二十日,伏承辭狀,回諭聖旨,令臣安心勿辭,調理上來察職,臣感激惶隕,極欲一造天陛,叩謝隆恩,而疾勢沈劇,無以自力,不得不更瀝危懇。二十五日,封疏將入縣道,忽聞逆變發覺,至有宮城扈衛之擧,臣不勝驚愕,一息未死之前,不敢頃刻退處,卽日扶舁登道,寸寸前達郊外,而氣力澌盡,作一僵尸,瞻望觀闕,末由趨詣祗肅。當此鞫獄方張之日,憲長之任,不容暫曠,伏乞聖明,亟賜遞改,以便公私,實爲大幸。答曰,省疏具悉。當此鞫獄方張之日,風憲之長,不容暫曠,卿其安心勿辭,從速入來參鞫。
領府事宋時烈疏曰,伏以,自古人臣,據經引年,必得乃已,誠以有截之禮防,不可以不謹,旣衰之精力,不可以復强,其中或有係國家存亡,而其精神筋力,猶可扶策者,則間或黽勉就列,而人亦不甚非也。今臣,則元非寸長,亦坐多釁,纔動一脚,例致不靖之端,無益於世,而有害於事,雖彊仕之年,亦合斂蹤而退,況今神精衰落,筋骸凋殘,子孫僮僕,或失其名,庭際行步,七顚八倒,所謂老牛之鞭不起,猶爲歇後語也。夫無可用,如此,多衅咎,如此,而衰且耗,又如此,又且犯禮,則擧一生而盡棄之矣。以故,微臣之心,竊欲守此區區而已,以聖明天地之高厚,顧何忍靳此一兪,終使臣得罪於聖訓,而見鄙於衆口也。臣固知累瀆天聽之爲大罪,而猶不能自已者,必非可已而不已者也。伏乞殿下,體覆載之心,垂日月之明,亟許體致,俾得安意,以終餘日,不勝幸甚。答曰,省疏具悉卿懇。予意已悉,而告老愈懇。辭竭意窮,無以爲懷。卿其追思兩朝之恩遇,深念時事之多艱,亟回遐心,從速登逢,以副予望。仍傳曰,遣官傳諭。以上燼餘
上在昌德宮。停常參·經筵。
夜一更,流星出天倉星上,入巽方天際,狀如拳,尾長四五尺許,色赤。未時,雷動。
尹明敎啓曰,明日常參·經筵,取稟。傳曰,停。
下直,高靈縣監柳檜齊。
吏批,以沈濡爲執義,韓構爲掌令,戶曹佐郞具志禎仍任事承傳。以呂奎齊爲瑞興縣監,李齊泰爲陽川縣監,韓光爲信川郡守,李光翼爲咸陽郡守。花昌君沇,承憲,今加崇憲,守陵官,加資事,承傳。東原君杭,崇憲,今加嘉德,林原都正杓,明善,今加正義,全城都正濬,明善,今加正義,西原正桓,全溪副正溥,彰善,今加明善,已上永昭殿入番宗室加資事,承傳。內官金以秋,資憲,今加正憲,侍陵官邊義賢,嘉善,今加嘉義,朴榮純,通訓,今加通政,已上加資事,承傳。以金灝爲順天府使,宋光淵爲黃海監司,林原君杓·全城君濬,依法典封君,西原都正桓·全溪都正溥,都正除授事,傳敎。
兵批,以任弘望爲五衛將,李光基爲僉知,尹時達爲全羅兵使,李愼爲古郡山僉使,李彭壽爲副護軍,任弘望爲副司直,李後英爲副司直,申曅·安烒爲副護軍。
執義沈濡啓曰,請故參判鄭之虎,亟命追奪官爵及贈職。請副修撰睦林一,罷職不敍。請安置罪人㮒,依鞫廳啓請拿來。請持平權持,出仕。持平金構,遞差。掌令李三錫,時在公洪道公州地,掌令韓構,時在京畿坡州地,請竝乘馹上來事,下諭。答曰,不允。處置事及下諭事,依啓。
司諫金載顯,獻納鄭勔啓曰,請前承旨李玄錫,亟命遠竄。請金浦郡守南斗北,勿爲留難,亟命罷職不敍。請安置罪人㮒,拿來處置。答曰,勿煩。
沈濡啓曰,臣於八月二十三日,引見入侍時,偶與傍坐承旨·諸臣,有私相問答之事,至被特推,惶悚霣越,若無所容。且臣自去月念間,重得毒腫,晝夜叫痛,殆不省事,牌超之命,累降此際,而竟未祗赴,至如去秋,三朔月課,又緣病劇,不能製進,前後推緘,至於五度,而俱未照勘,不可一刻仍冒,請命遞斥臣職。答曰,勿辭。
以執義沈濡避嫌,傳于朴泰尙曰,推考蕩滌。
傳于徐文重曰,憲長牌招參鞫事,昨已分付,而尙未入來,日勢已晩,不可無變通之道。執義申曅,掌令安烒,方在避遞之科,竝改遞,以在京無故人,差出,牌招參鞫。
朴泰尙,以禁衛營言啓曰,扈衛罷出命下之後,以將領之任,直爲退宿私室,未安,故與將校·軍兵等若干人,直宿本營之意,曾已入啓擧行,而明日,適値習陣日次。若仍爲直宿,則勢將不得爲之矣,去二十日習陣,旣已有故不得爲之,而今又不行,則亦似未安,自今日罷送直宿將校·軍卒等,使於明曉聚待於敎場,何如?傳曰,允。
朴泰尙,以禁衛營言啓曰,本營直宿,以明日習陣事,自今日罷出,而習陣時,內入直軍一哨,西營入直軍一哨禁軍,竝爲除標信出用之規,而卽今庭鞫未罷,入直軍兵,出用難便,以出番羽林衛一二番外營入直軍,及出番軍,設行習陣於弘濟洞之意,敢啓。傳曰,知道。
朴泰尙,以禁衛營言啓曰,當此獄事未完之時,各處夜禁,尤宜嚴察,故連日出牌申飭矣。去夜邏卒,到實錄廳大門外,則有一人重被刑杖,橫臥路上,又有一人,在於其側。雖是公廨之外,不在大門之內,而在於路上,則所當執捉,故欲爲捉得推問,則自大門內,下人等多數出來,以入直郞廳,分付傳言曰,被杖人,將欲捉付邏卒,故置於門外,而在側一人,乃是守直者,汝何敢捉去乎?且邏卒,不敢到此里門外近處,乃是規例,汝何敢到此捉人乎?仍使下人,執捉邏卒拘留云。大槪實錄廳大門外,卽是大路,邏卒之不得到其大門外,未知出何規例,而不在門內,在於路上,則邏卒之欲爲執捉,乃其職也,有何可罪之事乎?設令其間,有誤捉之事,或開諭言送,或送言本營,亦無不可,而乃及執捉禁夜之邏卒,拘留囚縶,使不得下手乎?此實曾所未有之事也。實錄郞廳,自本營雖不得請罪,而拘留邏卒,不可不卽爲放送,以此意分付本廳,何如?傳曰,依啓。郞廳所爲,誠甚駭異,先罷後推。
尹敬敎,以成均館官員,以知館事意啓曰,凡大小科,謝恩後翌日,詣成均館謁聖,卽是流來規例也。今此新榜生·進等,今日當爲謁聖,而昨日臺諫,以罷榜事有避嫌之擧,避嫌與論啓,有異,似不當以此廢應行之禮,而儒生等,有所不安,不敢謁聖。唱榜後不爲謁聖,實是無前之擧,何以爲之?敢稟。傳曰,不必以此爲嫌,仍爲謁聖,可也。
尹敬敎,以吏曹言啓曰,本曹郞廳,皆以實錄都廳之故,假郞廳差出,以代上直及呈省記之事,而開政之日,則使之進參事,曾已啓稟分付矣。今方開政,而正郞林泳,佐郞吳道一,皆稱病不進,殊涉怠慢,竝推考,何如?傳曰,允。
以備忘記,傳于李秀彦曰,嗚呼,肆台小子,由德不類,叨守丕基,八年于玆,天心未豫,咎徵沓至,可怕可懼之災,前史之所罕見,而上下泄泄,莫知弛災之方。連歲荐飢,大命近止,塡連餓殍之患,實有倍於庚辛,而積儲告罄,杳無拯濟之策,有萬分難支之形,無一毫可恃之勢。譬如大廈之將傾,涉川而無涯,爲民父母,當作如何?夙夜憂懼,若涉春氷,恐墜祖宗付托之重也。噫,純陰將盡,陽復不遠,而日候之和暖,無異於載陽,燁燁之震電,有甚於盛夏,詩人所謂不令不寧者,不幸近之,未知何樣禍機,伏於冥冥之中,而災殄之孔慘,一至於此哉?蕫子有言曰,國家,將有失道之敗,而天先出災害,以譴告之,不知自省,又出怪異,以警懼之,今玆變怪之層出,專由於寡昧之否德,而顧予昏昧,莫知修省之方,故仁天之警予,若是其諄切耶?一倍兢惕,寧欲無吪也。承旨,代予草敎,廣求直言,以匡不逮,而亦豈無勅勵群工,交相儆戒之道乎?咨爾大小臣僚,體予至意,精白一心,恪勤乃職,克恢蕩平之道,割斷一己之私,少答天譴,以濟時艱。
政院啓曰,臣等,伏見備忘記,絲綸十行,辭旨懇惻,其遇災恐懼之意,謙虛求助之誠,溢於文字之表,有足以感天心而回天怒者,以臣等蕪拙之辭,固不敢代述聖意之萬一,而其在應天弛災之道,亦涉文具,以此備忘,直爲播告中外之意,敢啓。傳曰,文詞頓拙,義未通暢,代草,可也。
又啓曰,伏承聖敎,必欲令臣等代草者,固出於謙謙之盛德,而第念應天以災不以文,感人以誠不以言,雖令代述之文,極令鋪張,其所以感動聳激者,終不若王言之直爲播告,而況十行天辭旨俱美,何敢以臣等依樣葫蘆之文,强爲代撰,使聖明至誠惻怛之意,反歸於文具也哉?反復思惟,終不可承命,不避煩瀆,惶恐敢啓。傳曰,知道。
朴泰尙,以義禁府言啓曰,逆瑛子忱,拿來,依律處絞事,發遣羅將於所居公洪道德山地矣。中路相違,渠已上來,卽爲拿囚處絞之意,敢啓。傳曰,知道。
傳于徐文重曰,推鞫姑罷。
行大司憲李端夏疏曰,伏以臣病勢情勢,決難復進於朝,十朔之內,長以控乞爲事,惶恐煎灼,只俟誅譴之加矣。猝聞國有事變,忍死登途,僅達郊外,氣力頓盡,無望入謝恩命,瀝懇陳乞,未蒙矜許,纔承溫旨,特召隨降,臣感激警惶,罔知攸措。顧臣宿病沈痼之中,重以落傷感傷,以枕席委頓之力,爲此蒼黃奔赴之行,病勢之添劇,不待臣瀆陳,聖明亦必垂諒矣。且臣情勢之難冒,非如一時細小錯誤,被人譏斥之比,設令臣非有疾病,以何顔狀,揚揚冒入,以參莫大之鞫獄乎?虞人,非其招,守死不往,今臣難進之勢,正類於此,嚴命之下,竟未祗赴,臣罪萬死。伏乞聖明,亟命鐫削臣職,仍治臣逋慢之罪,不勝幸甚。答曰,省疏具悉。卿之心事,予固稔焉,旣往之斥,何必一向深嫌乎?卿其安心勿辭,從速入來察職。□□傳于朴泰尙曰,大司憲李端夏,牌招使之參鞫。
徐文重啓曰,大司憲李端夏,牌招不進矣。傳曰,知道。
又啓曰,大司憲李端夏牌不進,執義·掌令一員未差,掌令李三錫在外,持平權持·金構,避嫌退待,今日監察茶時之意,敢啓。傳曰,知道。
有政。吏批,判書李敏敍進,參判李翊相進,參議宋奎濂進,左承旨尹敬敎進。
兵批,判書南九萬進,參判崔逸進,參議李東老進,參知沈攸進,左副承旨朴泰尙進。
兵批啓曰,全羅兵使,今當差出,而擬望之人,乏少,同道水使中竝擬,何如?傳曰,允。燼餘
上在昌德宮。停常參·經筵。
辰時,日暈左珥。自巳時至申時,日暈。
下直,溫陽郡守鄭弼祥,玉果縣監李湜,森森坡萬戶金興業。
尹敬敎啓曰,明日常參·經筵,取稟。傳曰,停。
以備忘記,傳于尹敬敎曰,今下弓矢,森森坡萬戶金興業處,給送。
鄭載禧啓曰,左承旨魚震翼,庶女身死,下殤服制,已行四日,出仕,何如?傳曰,允。
兵曹口傳政事,以金構單付副司直。
傳于朴泰尙曰,推鞫姑罷。
傳于尹敬敎曰,昨日備忘記還入,以此備忘記,頒布,可也。
備忘記,嗚呼,肆台小子,由德不類,叨守丕基,八年于玆,天心未豫,咎徵沓至,可怕可懼之災,前史之所罕見而上下泄泄,莫知消災之方。連歲荐饑,大命近止,塡連飢殍之患,實有倍於庚辛,而積儲告罄,杳無拯濟之策,有萬分難支之形,無一毫可恃之勢。譬如大廈之將傾,涉川而無涯,爲民父母,當作如何?夙夜憂懼,若涉春氷,恐墜祖宗付托之重也。噫,純陰將盡,陽復不遠,而日候之和暖,無異於載陽,燁燁之震電,有甚於盛夏,詩人所謂不令不寧者,不幸近之於今日,未知何樣禍機,伏於冥冥之中,而災殄之孔慘,一至於此哉?蕫子有言曰,國家,將有失道之敗,而天先出災害,以譴告之,不知自省,又出怪異,以驚懼之,今玆變怪之層出,專由否德,而顧予昏昧,莫知修省之方,故仁天之警予,若是其諄切耶?乾象玄遠,雖未窺側,而意者政令施措,漸不克終歟?言路不闢,讜言罔聞歟?實惠未究,下民困窮歟?奢侈成風,糜費孔多歟?用舍不公,私言橫流歟?綱紀頹弛,百隷怠職歟?獄訟多端,冤鬱莫伸歟?仄躬省愆,一倍兢惕,寧欲無吪也。承旨,代予草敎,宜自政府,廣求直言,悉陳寡昧之闕遺,時政之得失,無有所隱,而豈可無勅勵群工,交相儆戒之道乎?咨爾臣僚,體予至意,精白一心,恪勤乃職,克恢蕩平之道,割斷一己之私,少答天譴,以濟時艱。亦令大臣·六卿·三司長官,薦進人才,以爲各別調用之地。
傳于李秀彦曰,今年農事之凶歉,八路同然,而湖南之被災,比他道尤酷,不可無軫恤之事,兩慈殿外朔膳,限明秋停捧。
以備忘記,傳于尹敬敎曰,節屆仲冬,日候之和暖,無異於陽春,氛祲四塞,點雪不下,嗣歲之憂,有不可勝言者,豈但在於寒暑之失節而已哉?祈雪祭設行與否,令該曹稟處。以上燼餘郞廳李瑞文校正。郞廳丁志復書。
罷職不敍論啓,推考傳旨,不得捧入之意,敢啓。傳曰,知道。
執義沈濡啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲謀榮之計,其奸情慝態,聖明旣已洞燭,而今於追奪之啓,乃以太過爲敎,臣不勝疑惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣,而自古負罪如之虎者,能有幾人,保其官爵於旣骨之後乎?公議若伸,則雖過百年,斷不可已。斃而不討其罪,請故參判鄭之虎,亟命追奪官爵及贈職。臣伏見副修撰睦林一疏辭,臣不勝駭然之至。進宴之停止,旣出於兩慈聖懼災恤民之至意,則殿下之奉承將順,實是養志之盛孝,而其所張皇辭說,有若殿下,只因群下之言,旋設還罷,當爲而不爲者然。其心所在,有不可知,而至引匹夫享親釃酒聚族之語,以爲人情之所不能已云者,其爲瀆慢,亦已甚矣。況鄭之虎之仇賢醜正,乃其平生事業,欲售謀榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以追奪之請,謂之贅語剩論,其無忌憚,何至於此?投間逞私,不畏公議,決不可置而不論,請副修撰睦林一,罷職不敍。今此逆賊所欲推戴者,㮒也,鞫廳請拿,獄體當然,而殿下特下姑置之命,此雖出於好生之德,而爲人臣子,負此罪名,則何可置而不問,使一日偃息於覆載之間乎?揆以王法,斷不可貸,變通與否,非所可論情,安置罪人㮒,依鞫廳啓請,拿來處斷。新除授全羅兵使尹時達,爲人本來愚悖,曾任公洪水使,剝割貪黷,罔有紀極,政令之間,一切乖戾,侵虐島民,尤甚,島中居民,一時逃散,時達,親至島中,搜括逃戶家産,細大不遺,島民失業,至今未蘇。況當此時,湖閫,素稱殷富,國計兵力,專賴於此,則決不可付諸此人,任其弊壞,請全羅兵使尹時達,罷職。牌招不進,在例當遞,請行大司憲李端夏遞差。答曰,不允。處置事,依啓。
傳于鄭載禧曰,下直守令留待。
以備忘記,傳于鄭載禧曰,生民之休戚,係乎守令之賢否,雖在常時,固宜愼簡,而況此飢荒孔慘,救死不贍之日,尤豈可付諸匪人,使齊民偏受其殃,而莫之矜憐乎?宜令〈該〉曹,另加擇擬,而咨爾諸道監司,體予前後之旨,黜陟廉貪,一循公心,毋負委任牧伯之意。至於方外獄訟之積滯,比來尤甚,不可無欽恤之道,亦令監司,親閱文案,分秩啓聞,以爲從輕疏釋之地事,別爲下諭。
魚震翼,以禁府言啓曰,今此文武科三所禁亂官,當以本府都事,塡差,而適値推鞫,不得分差,假都事三員,令該曹差送,何如?傳曰,允。
傳于徐文重曰,推鞫姑罷。
尹敬敎啓曰,增廣文武科覆試時,監試官望,明日當爲書入,而憲府,則掌令李三錫·韓構在外,持平權持牌不進,諫院,則大司諫尹搢,正言金萬吉·李后沆在外。行公之員,只有執義沈濡,司諫金載顯,獻納鄭勔。文所及武科一二所,兩司各三員,當進,各一員,又當進參於鞫廳,而他無推移之路,似當有變通之道,何以爲之?敢稟。傳曰,掌令李三錫·韓構,持平權持,正言金萬吉·李后沆,竝改差,當日內開政,以在京無故人,差出。
以備忘記,傳于尹敬敎曰,嗚呼,國勢之艱虞,愈往愈甚,乾文之示警,殆無虛月,危亂之兆,必至之禍,不待智者,灼然明甚,而加以燁燁之震電,螮蝀之橫亘,荐疊於純陰之月,古人所謂殆哉岌岌之說,猶是歇後語也。日夕凜凜,罔知攸措。當此之時,寡昧之所以倚毗偶成者,一二宿德耆舊之臣而已。矧卿,荷孝廟不世之隆眷,爲一代儒林之宗匠,年彌高而德彌卲,譬如喬岳,不見運動,而功利之及於物者,固已大矣。雖緣憸人之逞奸,蒼黃決歸,此豈卿之本心也哉?日者宣諭,罄竭心腹,而誠意未孚,終靳幡然,赧赧之心,尙今未弛于中耳。玆遣近侍,更申誠意,須體前後之旨,亟回長往之計,從速上來,匡救小子之不逮。仍傳曰,同副承旨,傳諭于宋領府事。
以備忘記,傳于尹敬敎曰,嗚呼,國勢之艱虞,愈往愈甚,乾文之示警,殆無虛月,危亂之兆,必至之禍,不待智者,灼然明甚,而加以燁燁震電,螮蝀之橫亘,荐疊於純陰之月,古人所謂殆哉岌岌之說,猶是歇後語也。日夕凜凜,罔知攸措。前參議朴世采等三人,俱是世祿之臣,蒙先朝之恩渥,遭此多艱之秋,前後招延不啻縷縷,而誠意未孚,尙靳幡然,戀戀思想之懷,曷勝云喩?須體懃懇之旨,亟回長往之計,從速上來,以匡不逮事,別爲下諭。
傳于尹敬敎曰,下直守令引見。
以備忘記,傳于朴泰尙曰,都事狀啓之來到,在於戒仁拿來之後,則雖不捧入,自本院似當具由啓達,而全不致察,矇然留置之狀,殊甚無據,伊日該房承旨,從重推考。
待敎崔錫恒書啓,臣承命馳往水原萬義村舍,領中樞府事臣宋時烈所住處,傳諭聖旨,則以爲臣,罄竭微悃,苦辭呼籲,至於再三,而卑情隔閡,未蒙俯察,批諭愈溫,終靳允兪,臣勢窮意蹙,無所容措。臣更當攄盡心腹,以冀矜許,而賤疾危㞃,㱡㱡垂盡,終不能自力,萬一症情少歇,則謹當更冒萬死,畢露危衷云矣,敢啓。傳曰,知道。
徐文重,以刑曹言啓曰,傳曰,今觀刑曹囚徒在囚罪人,至於七十餘名之多,當此遇災之日,不可無欽恤之道,令各衙門趁卽疏決,俾無滯獄之弊事,命下矣。本曹所管,時囚罪人七十八名內,罪名稍輕者,七名,則仰體欽恤之意,卽爲疏放,其餘,事係殺獄·咀呪與罪犯深重之類。今方推覈,待其究竟,當次第疏決,而各衙門直囚罪人被放者,亦至於十一名,則通計蒙放十八名,見囚之數,僅爲六十名矣,敢啓。傳曰,知道。
午時,上御熙政堂。引見下直守令,右承旨尹敬敎,陽川縣監李齊泰,記事官尹之翊,記注官安汝器,記事官鄭齊泰,入侍。上曰,陽川,近前,爾曾前經幾處守令也?齊泰曰,臣曾經漣川。上曰,七事誦之,齊泰誦之。上曰,七事,非徒口誦而已,貴其能行也。畿邑,遭此凶歉,必須勤於撫摩之政,然後可以得蘇也。尹敬敎曰,如有所懷,則使之陳達,如何?上曰,唯。齊泰曰,臣姑未及赴任,未知其處弊瘼之如何。到任後,如有可以變通之事,則當與道臣相議爲之矣。遂退出。敬敎進曰,今日政,當出臺諫,而新差臺諫,如有臨時避嫌之員,則不無窘速之患,差出後,卽爲牌招,何如?上曰,依爲之。敬敎曰,引見下直守令,此非偶然之擧,而未到任守令,其邑弊瘼,勢難詳知,至於差使員上來者,則旣已熟諳其處形勢,若賜引對詢訪,則似好。且下直守令,勿令續續辭朝,使之遲待,滿三四員,然後下直,時時引對,則似好矣。上曰,分付該曹,勿令續續下直,滿三四員,然後使之辭朝,可也。上曰,今日引對時,陽川縣令李齊泰,出入之時,行步緩緩,奏事之際,不爲俯伏,殊無敬謹之意,從重推考。出擧行條上曰,史官出去,行大司憲李端夏引入。之翊,趨出引入。端夏,進前伏曰,無狀小臣,得罪公議,顚沛退歸之後,聖眷罔極,恩召絡繹,惶感之意,何可盡達?第臣廉隅大防之外,疾病沈痼,屢承恩命,未卽上來,死罪死罪。國家有意外急變,臣雖病蟄,一息未絶之前,不敢退坐,扶曳入城,更承牌招之命,而情勢難安,不敢赴召,方切惶悚矣。不意今者,又有引對之命,臣於此尤切惶悚矣。上曰,自古橫逆之來,人所難免,卿何遽爾決歸也?忠良憂愛之誠,罕有卿比,當此民憂國計孔劇之日,卿不可以區區廉隅,又爲引避也。憲長之任,今當勉副,卿且姑留,以輔不逮。今日適値引見,故欲爲面諭,而召之耳。端夏曰,恩諭至此,不勝惶感。且臣自少有心疾,近來衰病益甚,精神已耗,雖欲不顧嗤點,强爲從仕,有何一毫裨補之國家乎?臣於在鄕之日,前後別諭,至再三,臣之惶感,如何盡達?臣之初意,欲於獄事稍定之後,或待開筵,以特進官入侍,則庶獲瞻望玉色矣,今者遽承引對之命,此臣之望外也。臣之頃日做錯,實爲擧世之所非,則朴泰輔之言,亦循擧世之公議也。其所指斥之言,或有小臣情外之事,而其言,則公也,臣於是尤有所不安者焉。上曰,以情勢不安,每爲第一件事,此則不然也。泰輔所言,大臣旣皆非之,則此亦公議也。卿,出入經席,有所裨補,是予之望也。端夏曰,臣之做錯,擧世非之,則乃是公議也。至於大臣之或有所云云,此不過知臣本情而言之耳。三司年少之人,使莅郡縣,俾知吏事者,此乃先正臣李珥之言也。然而至泰輔,則近於以罰補外,此甚爲不安矣。上曰,泰輔所言,出於與卿情義不相厚之致也,且於文廟配享陞黜時,論議多舛,或爲無據之論,特以此非之矣。端夏曰,國事至於此境,如臣衰鈍,想來茫如,罔知所以爲計也。臣曾於年前星變之時,有所仰達矣,近聞軍政,則稍有變通者云,而至於蓄儲之道,未知有何成算也。蓋民爲邦本,食爲民天,旣有積儲,則民何以渙散?民不渙散,則國何以危亡乎?往在辛亥,土賊蜂起,國家,幾帖於危亡,想來誠可寒心矣。蓋民間,於秋冬間,則必有濫用之事,愚氓習俗如此,誠難猝然禁斷矣。節用之道,無他,尙禁酒餠之費,以爲朝夕之資,可也。遂罷出。以上燼餘
上在昌德宮。停常參·經筵。
謝恩,黃海監司宋光淵。
吏曹啓曰,臺諫有闕,政事,取稟。傳曰,當日爲之。
執義沈濡啓曰,臣於日者,同僚之處置請出也,固當仍發罷榜之論,而臣意,則欲待同僚之出仕,相與商確以定之矣。及其違牌之後,遲延數日,久稽當發之論,臣於此,固有所失,及今同僚,更發此論,則臣之大意,雖無異同,不卽論啓之失,於此益著,臣何敢晏然臺席乎?請遞斥臣職。答曰,勿辭。
兵曹口傳政事,李端夏付副司直。
政院啓曰,兩司臺官,昨已變通差出矣,卽爲牌招,則掌令安烒,正言沈極,俱在外,持平沈思胤,牌不進,明日文·武科三處及鞫廳,決無推移進參之路,每每稟啓,極涉煩瀆,而事勢如此,不可無變通之路,何以爲之?惶恐敢啓。傳曰,掌令安烒,持平沈思胤,正言沈極,竝改差,當日政,以在京無故人差出。
政院啓曰,金浦郡守南斗北,推考事命下,而今此臺諫,方以罷職不敍,論啓,推考傳旨,不得捧入之意,敢啓。傳曰,知道。
持平李國芳,牌招肅拜。
傳曰,左承旨·右承旨·右副承旨引見後,持公事入侍。
政院啓曰,備邊司郞廳,以左議政意來言,旣已來會,故單子入啓。傳曰,引見。
傳曰,史官三員待命,騎馬九匹立之,祈雪祭所內摘奸。
掌令申懹啓曰,臣於罷榜之事,不卽繼論者,雖緣事勢之有礙,而揆以臺體,實有欠焉,同僚之譏斥,固其宜矣。臣唯當受以爲過,且旣已見落於處置,則理不可還仍於臺職,故召牌之下,竟不得祗赴,臣罪至此,益無所逃,請命遞斥臣職。答曰,勿辭,退待物論。
昨日鞫廳引見時,丁昌燾減死遠配,柳屹然·李友仁·南彦哲·柳星相定配,崔鼎鉉·洪時範·趙國衡·金礪·洪時中·金注基·南岱·權大胤徒配,黃懲遠配,李世薰放送,沈三元·李衡徵·閔黯放送,權瑍徒配,尹惟中放送,柳命賢放釋。
謝恩,大司憲李䎘。以上朝報
同日午時,上御熙政堂。引見左議政閔鼎重,右副承旨徐文重,記事官沈枰,記事官崔錫恒,記事官鄭齊泰。
閔鼎重進曰,日氣猝寒,聖體,若何?上曰,無事。鼎重曰,以使臣退送事,備局有啓辭矣。自上有更爲議啓之命,而文字有難詳達,故敢來請對矣。以謝恩事,別送使臣,誠爲有弊,前去使行,尙在我境,今若順付於此行,事甚便當,故出外商議,則領相之議,以爲文書,旣有年月,未易改易,若以去月卄一日書塡,則追送文書,年月差違,彼人或以此執言,生事可慮,無寧更送別使之爲便,故啓辭中,敢達其曲折矣。考見前事,則甲申年入送使臣,以爲可據之例,而若或以順付,又爲生梗,則恐不如專差之爲愈矣。以別單見之,則彼國,應有咨文使臣越江後,可以的知,而謝表,則似無修送之擧矣。上曰,備局草記,則欲爲專差使臣,而予思之,謝使纔還,節使又往,兩年之內,使价絡繹,明年勅行,若又出來,凶歲民力,決難支堪,□□順付於節使,以爲省弊之地,彼人則惟以斯速爲喜,一時兼行□□責,設或以此執言,則未有可答之辭,猶勝於別使之入送矣。鼎重曰,左相,中路得聞此言,亦以順付爲宜云,姑留使行於中路,付送文書,似無大段執言之事。別單中,亦無他事之擧論者,雖一時順付,恐無所妨,而旣以文書生梗,若或又爲執頉,則事甚難處,故欲爲專差別使矣。上曰,彼國,賄賂公行,雖無頉文書,亦必執頉,以爲索賂之計,非徒今日爲然,自前如此,前頭事,亦甚可慮。然今番不至大段,雖有執頉彌縫之事,比之於別遣使臣,則其弊猶少矣。鼎重曰,上敎如此,不必別遣他使,當及時修正文書,追送于節使之行矣。上曰,依爲之。鼎重曰,近以牛疫熾發,諸道農牛,幾盡致斃,而彼人開市,必以牛隻買賣,限數年蕃殖間,姑勿許賣之意,移咨禮部,似當。群意如此,故敢達。上曰,此事,若得請,則誠爲多幸,依爲之,可也。上曰,前大司憲李端夏,每以民憂國計,縷縷勤懇於章奏筵席之間,其爲國之誠,實非他人之比,頃者狼狽去國之後,亦不還朝矣。以逆變,今始上來,故日昨筵中,以仍留勿去之意,旣已勉諭,而卽今無他職事,賑恤廳堂上,曾無定數,以端夏啓下本廳〈堂〉上,使之同參賑政,可也。竝出擧行條鼎重曰,賑〈恤〉廳〈堂〉上,自前多數差出,若以端夏啓下,誠爲便當。此人向國之誠,實爲可尙耳。徐文重曰,下直守令等,方留待門外,故敢達。上曰,史官出去招入。沈枰,卽出,引豐基郡守南宮鈺,金山郡守韓世臣,栗峯察訪宋儒龍等,入侍。上命進前,鈺進伏。上曰,此守令何人耶?鈺曰,臣卽豐基郡守南宮鈺也。上曰,履歷,幾何?鈺曰,曾經慈仁·扶餘·高原·文川·端川等邑矣。上曰,累經守令,治民等事,必不生疏,而兩南年事,極其凶歉,前頭賑濟時,分給乾糧等事,必須盡心爲之,毋負差送之意。鈺退,世臣進伏曰,臣卽金山郡守韓世臣也。上曰,履歷,幾何?世臣曰,臣曾經衿川·振威兩邑矣。上曰,爾之所往處,年事凶歉,亦一樣,賑救等事,必着意爲之。世臣曰,敢不盡心爲之?世臣退,儒龍進曰,臣卽栗峯察訪宋儒龍也。上曰,近來各驛,馬政甚疏,以湖南使命時事見之,可知其虛疏矣,朝家命令之通行,專在馹騎,虛疏若此,雖在常時,尙多可慮,脫有緩急,何以爲之?爾須着念擧職,三等馬一一準立,俾無如前之弊。儒龍曰,臣之所掌,是馬政,敢不盡心?而今年凶歉特甚,驛卒皆在飢餒中云,立馬等事,恐不能如意,以是爲慮耳。鈺等先出。上曰,凡政事命〈下〉之後,待開門卽爲開政,例也。此意非不申飭,而今日政官,日晩後始爲來會,殊涉不當,當該政官,推考。政院,更加申飭,以爲趁早開政之地。文重曰,近日廳中,位甚不齊,今日政,新除授承旨,牌招察任,何如?上曰,依爲之。遂罷出。以上燼餘
上在昌德宮。停常參·經筵。
自昧爽至辰時,有霧氣。巳時午時,日暈。未時,日暈兩珥。申時,日暈。夜自一更至三更,北方·乾方,有氣如火光。
下直,伊川縣監朴泰輔,統〈營〉虞候任後昌。
徐文重啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,近因鞫獄,久未開坐,亦有詢問之事,使之來會,可也。
朴泰尙,以都摠府言啓曰,入直軍士,中日習射事,限推鞫罷出間,啓請姑停矣,旣已罷出,自今日爲始,中日習射,請出標信。傳曰,知道。
又啓曰,備局堂上來會事,命下矣。兩司當爲來待,而無行公之員,大司憲李䎘,大司諫崔寬,竝牌招肅拜,使之入侍,何如?傳曰,允。
傳于朴泰尙曰,近因鞫廳,久未引見,且有詢問事,故使之來會矣,今見領相箚子,有病患云,故以調理之意,批答矣。詢問之事,亦欲與領相議定,待領相差病後,來會事,更爲分付。
徐文重,以左捕盜廳言啓曰,今觀刑曹囚徒,在囚罪人,至於七十餘人之多,當此遇災之日,不可無欽恤之道,令各衙門趁卽疏決,俾無滯獄之弊事,命下矣。本廳所囚罪人崔命立·方道建等段,英陵作變辭緣,累次杖問,終不吐實,故方爲推覈,而罪名深重,不得疏決之意,敢啓。傳曰,知道。
公洪監司尹嘉績,以戶曹參議尹拯,病重上去不得事,狀啓。傳于徐文重曰,須體前後之旨,安意勿辭,從速上來,以補不逮,毋曠職務事,回諭。
未時,上御熙政堂,引見大臣及備局諸臣,左議政閔維重,左參贊呂聖齊,刑曹判書金德遠,戶曹判書尹堦,光南君金益勳,左副承旨朴泰尙,大司憲李䎘,弘文博士李頤命,假注書沈枰,記事官崔錫恒,記事官鄭齊泰,事變假注書李萬齡,入侍。鼎重進曰,昨日終夕引接,仍以試官事,達夜酬應,丙枕不安,夜來聖體,若何?上曰,無事。鼎重又曰,今日是賓廳日次,而領相,本以病身,連參鞫廳,病勢添劇,不得來會,臣亦鞫獄事,連在鞫廳,備局許多文書,未及考見,而今因上敎來會矣。上曰,以鞫獄方張,去月二十三日引見,不得爲之。備局文書,想多積滯者矣。連歲飢荒之餘,卽今急務,莫如招延賢者,朝夕納誨,而宋領府事,以致仕事,連上三章,必欲得請而後已。自前年七十者,雖有致仕之文,若其身佩安危,不可退休者,例不許其請矣,今者領府事,累次陳章,力請不已,大臣箚中,亦言其宜許其請,朝家終若不許,則雖畿內,亦難仍留云。故予欲詢問諸大臣處之,而昨日引見,以日暮未及相議,欲於今日,更見卿等,詢問此事。且慮備局公事,有積滯之患,使之來會矣。鼎重曰,聖敎如此,憂災恤隱之道,可謂至矣,國家幸甚。蓋自古國家,必須得人而任之,可以治安,而如臣不似,忝居重任,無所猷爲,且以身病,筋力不逮,雖欲奔走效力,亦所不能,心常惶愧而已。至如宋時烈,以一世宿德重望,爲士林所尊信,孝廟朝,待以賓師之禮,欲與共理國事,而不幸中道薨殂,未究其用,臣民之痛,可勝言哉?自上拔之於極罪竄謫之中,禮遇有加,招延不置,分義所在,不敢退在。今番又爲上來矣,意外有作戲之人,蒼黃退歸,此後若更加誠禮,期於必致,則今雖退去,或可以幡然上來,仍爲挽留,與共國事,則政副中外之所望,豈不幸甚哉?至於致仕一款,則禮訓所載,旣如彼,時烈之前後力請,固宜矣。然身負重望,以其進退,係國家安危之人,則國典亦有不許之文矣。今其所請,朝家旣許之後,時人之出入筵席,講論經義,則其於聖學,裨益必多,亦爲多幸,而第於國家之事,自以休致之人,必不肯同參,只是來參於時節慶賀而已。若此,則在其一身,誠爲幸甚,而當此艱危之時,不得同參國事,中外群情,豈不以爲缺然乎?臣意,則自上盡誠招致之後,終不可强留,則或只令出入經筵,論難文義,勿與他事,可矣,而若欲直許其請,只參於時節慶賀而已,則殊無前後招延之意,未知如何耳。上曰,頃見領府事疏辭,則以爲告老之請,若得準許,使之出入慶賀,則庶可以安意留在云,雖已致仕之後,必不恝視國事,而累度陳懇,必欲得請,其在國家禮待之道,不可輕許,故連遣承旨·史官,宣諭予意,而終以此堅執,無意幡然。且前者大臣,有言其宜許者,故今日筵中,試問於卿等矣。旣許之後,若不與共國事,則予心益復缺然,方遣承旨,更爲傳諭,此後亦當盡誠招延,期於必致矣。鼎重曰,旣許致仕,則雖京中,萬無不可留云,而一時重望之人,豈可輕許其請之理乎?上曰,以鞫獄,久未引見,卽今無大段稟定事乎?鼎重曰,近以外方飢饉,道臣狀啓,連續來到,多有稟定事,而首相,以病不得入參,今番,則姑不爲之耳。謝恩使,先來入京,而觀其別單,則以文書中事,生梗於彼中,至有罰金之事云,其爲驚心,可勝達哉?上曰,彼人,近來甚爲苛察,以至生事,此後事,亦多可慮矣。使臣,非不盡力周旋,而彼終不許云矣。鼎重曰,我國使臣,往爭於禮部,彼豈聽許乎?前日文書,時未考見,亦未及詳問曲折,而槐院,蓋用前謄錄,非今創始,而如是執頉,則我國,亦沒周旋之勢矣。罰金,初以萬兩定數,更減爲五千兩,而彼以此,有若寬典者然,我國當有謝恩之擧,文書及方物,將爲入送,今番使臣之行,方在我境,趁其未渡江前,順付以送,則好矣,而第前日文書中,年月改易,有所難便,勢將別遣使臣矣。此事,必須及時定奪,故敢達。上曰,別遣使臣,誠爲有弊矣,前去使行,方在我境,若付送文書於其行,則事勢兩便,彼亦可知驚動之意,卿等,退而相議,爲之,可也。鼎重起拜曰,近日天變孔棘,人事亦多悶極,而如臣不似,忝叨匪據,未有絲毫補益,況今疾病如此,未能奔走效力,自量筋力,終必至於顚仆而已。如臣者,莫如先許退黜,改卜賢相,與之共理國事矣。臣不敢每以文字仰煩,故如是敢達。上曰,連歲大侵,民將顚壑,而公私蕩然,賑救無策,近日天災時變,又此孔棘,此皆由於寡昧之涼德,於卿有何所嫌乎?卿宜安心勿辭。鼎重曰,不但臣才不似,疾病又如此,終難自力,若以體下之仁,而亟賜遞免,則其於公私,豈不兩便乎?金德遠曰,試所冒入擧子金益重事,頃因大臣陳達,有依臺啓刑推得情之命矣。本曹將爲刑推之際,益重,以爲其日試紙受去者,渠已知之,不待訊問,可以直告云,刑推命下之後,直爲刑推而已,自下元無議啓之例,而益重,其試紙代受者,現告,則不可徑施刑杖,似當更爲推覈後處之,故敢達。上曰,更爲推覈,後刑推,可也。出擧行條德遠曰,崔好鎭之子,亦以刑推允下矣。當初好鎭,與朴相馨相較,監司狀啓中,至以莫重國試,如是闌入爲言,故囚禁請刑矣。但白日場,異於大科,好鎭之子,不過入場後,以他道擧子,擯攻不許,故卽爲還出云。他道士子,只令勿入場中而已,若以闌入,至加刑推,則事涉過重,故敢達。鼎重曰,白日場,蓋爲勸課士子,本道監都事,有時設行,以其入格者,或加賞格而已,異於取人大科,則刑推過重之說,似當矣。上曰,除刑推照律。親承傳敎鼎重曰,得見通信使狀啓,則倭國禮單銀萬餘兩,已給于對馬島主云。以此依前例計減公貿木,則今年嶺南稅太,更無以收米推移充給之事,與本道相議處之之意,分付宣惠廳,何如?上曰,依爲之。出擧行條上又曰,向時付托權奸之類,或有主張者,或有脅從者,朝家於此輩,不分首從,一切重處,亦似不當,故頃年大獄之後,旣已分輕重罪之矣。其中李袤,則疏中所謂赤眉等說,有同變書,洪宇遠,則家人卦之說,異於他事,兩人罪名甚重,似難輕議,而被罪已久,年紀且多,不可無酌處之道。況今大獄纔畢,人心危疑,此二人,若或量移,或減等,則其於鎭定人心,亦似有益矣,卿等之意,如何?鼎重曰,此事頃者,亦爲下詢,而洪宇遠,卽臣一家人也,嫌不敢仰達矣。李袤則本以憸邪小人,其疏中所論,可謂凶慘,而爲逆堅請通庶孽,亦出於要媚積家之計,尤極無狀矣。然自古國家,亦有以年老用寬典者,自上若或參酌處之,則無妨,而此等事,不爲廣詢群議,輕施寬典,則不無日後紛紜之弊,臺官及玉堂,今方入侍,下詢而處之,宜當矣。上曰,玉堂·憲府,方入侍,詢問處之,可也。李䎘曰,臣則方有推緘,不當行公,而召牌卽降,不得不入來,又蒙下詢,敢此仰達矣。自古治小人,不嚴,故終至於貽禍國家,則今此兩人罪名,誠爲重大,豈可以年老之故,輕用曠蕩之典乎?臣意,則如此之類,不當輕論矣。李頤命曰,兩人,以年老之人,被謫已久,自上特加矜念,有所寬釋,固是聖朝寬大之典,臣等,豈不欲將順聖意?第念李袤,則雖曰憸邪無狀,其罪本不甚關係國家,洪宇遠則以家人卦,罪名尤重,俱不可輕用寬貸之典矣。上曰,兩人罪犯,誠重,而年老之人,竄配已久,參酌量移,似無不可矣。頤命曰,宇遠家人卦之說,亞於尹鑴管束之言,罪犯,實非他人之比,今若輕用寬典,誠恐有傷於國體矣。鼎重曰,今日,則首相,適不入侍,後日登對時,更爲詢問處之,爲當矣。上曰,他大臣入侍時,當更詢而處之。上又曰,今番祈雪祭,祭文,巳時,始爲受押,莫重祭文,如是遲緩,事甚怠慢。今後,則政院另加檢飭,俾勿如前,宜矣。鼎重曰,該房承旨,亦難免其責,不可不推考,以爲警責之地矣。上曰,推考。出擧行條朴泰尙曰,近日凡事,多有怠慢,日昏後祭文,始爲製來,故自至稽緩,且應製人,累度改付標,以致不卽製進,尤爲未安矣。鼎重曰,此亦承旨之責也。祭文製進,何等重事,而乃敢每每改易乎?泰尙曰,製述文字,異於他事,不可一向督迫,而或有怠慢,不卽擧行者,此習甚爲不當耳。上曰,祭文應製人,再昨以申懹啓下矣。三度付標,改以他人,如不允批答,亦多付標改易,事甚不當,此後政院察之,俾不得續續付標,可也。鼎重曰,事甚猥瑣而敢達,今番凶書中所出者,其數甚多,鞫廳旣罷之後,此類置身無地,將欲待命於禁府云。朝家旣已不問,則別無待罪之事,政院次知,俾勿紛紜自列,宜當,故敢達。上曰,朝家,置而不問,鞫廳亦已罷出,今若上疏自列,則人心尤不安矣。鼎重曰,凶書,旣已無實,則便是平常之人,此意,政院知悉善處,可矣。上曰,依爲之。䎘曰,臣近患天行感冒,負席昏昏之中,忽聞以試事,有召命,而不能起動,自速違慢,揆分惶懼,無地容身。不意風憲新除,又及此際,繼而召牌下降,臣誠隕越,益無所措。顧此病勢,雖難陳力,公義至嚴,顚沛何論,驅策筋骸,不得不黽勉出肅,而曾叨此職,以違牌被推,尙未照勘。昨夕,又犯當遞之科,揆以科憲,合被□譴,何況今生進罷榜之論,又發於本府,而臣之兒子,適參此科,則論議可否,實爲難便之嫌。以此以彼,俱難冒居首席,請命遞斥臣職。上曰,勿辭。泰尙曰,行大司憲李䎘,再啓煩瀆,退待物論矣。上曰,知道。頤命曰,昨日筵中,臣則不爲入侍,而竊聞因臺諫罷榜之論,大加聲色云。近日臺諫,不量時勢,更發旣停之論,殊欠稱停,其所援引之事,亦甚爽實,前後處事,未免失當。而一二臺臣之事,以聖上天地之量,何足介念,而喜怒失中,一至於此耶?此正人君之所當警戒處也。上曰,儒臣之言,如此,予當體念焉。頤命曰,告者金重夏,只令減等流三千里云,當初上變,只告人不道之言,而國家,至令設鞫拿問,則與逆獄一體治之矣。原其設意,實在於告變,而及其無實之後,不用本律,乃反減等,日後之弊,何以防之乎?上曰,予觀重夏變書,只以可疑言語,爲辭,而皆歸於無實,以事體泛論,則反坐之律,亦當用之,而秀胤怨國之說,因璽事上變,終至伏法而死,則此與全然無實者,有異,直用一罪,事涉不當,故旣已參酌用罰,未知害於國法耳。泰尙曰,臣以所懷敢達。近日臺臣所論,雖有失當,不過所見不中,而臺啓旣發之後,則雖國家大事,不得擧行者,亦所以重臺閣也。今番場屋,一邊臺啓方張,而終至設行,此後若有如此之事,則亦將不計自下爭執,而仍爲擧行,豈不大有關於後弊乎?上曰,臺論雖重,國事亦大矣,況臺臣所執,未知其當,而前頭公私狼狽,有不可言,故特爲設行,有何不可乎?鼎重曰,承旨所達,誠是矣。仁祖朝則雖以臣僚所論,大加震怒,而臺啓未停前,則凡事不得擧行矣。自孝宗朝不然,或有仍令擧行之時矣。上曰,昨日事,事勢不得不爾矣。鼎重曰,外方擧子之再次招集,誠爲難便,而此後凡事,若不計臺臣爭執,而必令擧行,則殊無置臺閣之意。若以規例言之,承旨所爲後弊之說,豈不至當乎?近日年少臺諫所爲,或有過重者,此則長官數遞,不能常存,未有老成之人,鎭定其論議故也。然外人,多以薄視言官,爲言,誠非聖朝美事,此後,則自上不可不優容臺閣矣。昨日臺臣之避,以依啓爲批,亦甚太薄,臺官雖微,與人主爭是非,若加摧折,誰肯盡言於天威之下乎?當初監試會試時,臣亦以罷場之意,仰達者,亦慮有此弊也。蓋今番科事,不免淆雜,故年少臺官,則以爲不可廢之論,如是爭執,若謂之有私意,而務爲好勝,則豈不害於言路乎?今番設科,雖出於不得已之擧,中外人心,則必不服矣。泰尙曰,昨日事,多士咸聚,外方守令,亦已來會,且夜深之後,上下一向相持,有所未安,故直爲擧行,而此後,則必須加意,無或再誤,庶不爲日後之弊矣。上曰,臺諫論執,則雖推考薄罰,不得擧行,自是規例,而今番則守令·擧子皆會,科日迫頭,事勢不得不爾然,豈爲日後恒式乎?上又曰,史官出去,承旨二人,使之持公事入侍,可也。沈枰出去,言于政院,右承旨尹敬敎,右副承旨徐文重,卽爲入侍。敬敎進讀平安監司李世華書狀,武士薦聞事也。讀訖,仍以薦單,歷擧其名,以達。上曰,下兵曹。敬敎曰,踏啓字後,書判付乎?上曰,唯。泰尙,讀慶尙道左兵使朴新胄狀啓,慶州府尹李慣,濫刑殺人事也。泰尙曰,當下刑曹乎?敬敎曰,此是守令罷黜狀啓,先下吏曹,則吏曹當以令有司稟處之意,更爲啓稟矣。泰尙曰,此等公事,吏曹例爲還送,不肯直捧矣。上曰,啓下吏曹後,其末端罪狀,則更請令攸司處之,爲宜矣。泰尙曰,兵使之請罷守令,未知其當矣,蓋兵使,以容護屯民,致有此患,而其所謂殺人者,若其管下人,則異於他殺人之比。且兵使,不過句管文書而已,請罷守令,誠甚駭異,如許事,何敢直爲狀啓乎?敬敎曰,其罪狀,令攸司處置云者,尤爲駭然矣。泰尙曰,朴新胄,不可不推考矣。上曰,唯。文重,讀全羅監司李師命狀啓,道內災田事也。仍曰,啓下備局乎?上曰,然。敬敎,讀義州府尹李綸狀啓,銀貸息納軍官等論賞事也。仍曰,啓下兵曹乎?上曰,下兵曹。泰尙,讀江都留守趙師錫狀啓,本府大豆還上事也。上曰,下備局。文重,讀慶尙·公洪等道格軍到配狀啓。上曰,讀末端結辭,可也。文重曰,此則只到配狀耳,啓下刑曹乎?上曰,下刑曹。敬敎,讀京畿監司吳斗寅狀啓,盧繼信家藏籍沒有無査問事也。仍曰,此則當下掌隷院矣。上曰,唯。文重,又讀慶尙監司權是經狀啓,李善溥等月課緘答事也。上曰,下司憲府。敬敎,又讀京畿監司狀啓,盧繼信家舍·田畓有無査問事也。上曰,下戶曹。泰尙,讀慶尙監司狀啓,通信使先來船,不爲先報之罪,推問緣由事也。上曰,推問狀啓,則似當追到矣。泰尙曰,此則是邊事,當下備局矣。上曰,唯。敬敎,讀京畿監司狀啓,公賤納米事也。上曰,下賑恤廳。泰尙,以慶尙道栗浦鎭戰船燒火什物別單,啓曰,昨日廳中多事,置於文書中,不能覺察,今始啓達矣。讀訖,仍曰,此則啓下兵曹乎?上曰,唯。文重,讀慶尙監司本驛奴事也。上曰,下兵曹。文重,又以金海渰死人恤典擧行啓本,啓曰,此則當下戶曹矣。上曰,唯。文重,讀京畿監司啓本,罪人金戒稷椒島未辨船誣罔納招事也。仍曰,此則當下刑曹矣。泰尙曰,文書中,前日已經御覽,知其本根事,則不必盡讀首尾,只讀其結語,若新入文書,則不可不自初頭讀過耳。上曰,然。累度疊出文書,則只讀其結辭,可也。泰尙曰,左承旨,有持公事入侍之命,而素患胸痛極重,不能運身,故不得入侍矣。上曰,史官出去,如有追到公事,持入,可也。枰卽出持入,傳于承旨。文重,以執義沈濡避嫌啓辭,啓曰,此避辭,昨日筵中,旣已親達,而踏啓字後,當爲擧行,故敢達。上曰,唯。泰尙,以兵曹中日入格單子,鄭休徵等貫邊中數,歷擧以達,仍曰,單子中,有中字落書處矣。文重,又以捕盜廳草記,啓達,英陵作變罪人崔命立·方道建等,不得疏決事也。上曰,知道。遂罷出。以上燼餘
上在昌德宮。停常參·經筵。
未時,太白見於巳地。夜二更,流星出五車星下,入艮方天際,狀如拳,尾長五六尺許,色赤。四更,流星出柳星上,入星星下,狀如拳,尾長二三尺許,色赤。
尹敬敎啓曰,明日常參·經筵,取稟。傳曰,停。
徐文重啓曰,行大司憲李䎘,掌令申懹,持平李東郁,避嫌退待,執義沈壽亮,文科所進,掌令安圭,武科二所,持平李國芳,武科一所進,今日以監察茶時之意,敢啓。傳曰,知道。
徐文重,以都摠府言啓曰,都摠管朴信圭,除標信,漢城府坐起進去之意,敢啓。傳曰,知道。
以鄭載禧初度呈辭,傳于尹敬敎曰,呈告之紛紜,未有甚於近日。都承旨鄭載禧,除拜未久,旋卽尋單,雖未知疾病之如何,而揆以事體,殊甚未便,還出給。
徐文重啓曰,臣伏見公洪監司尹嘉績啓本,則靑山縣吏安克誕·安信敏·金最剛等三人,請令梟示境上矣。近來人心波蕩,干犯名義,將不識上下之分,凡所以痛懲革變之道,固不可等閑,而今此克誕等,所犯,雖甚驚駭,不過作黨逃散,橫行邑內,而猶無逆犯命吏之迹,則遽施梟示之典,已非當律,設使罪當至死,安泰章·朴斗民,皆已逃躱,不得一處憑覈,則克誕輩之果爲首倡,亦未可知,何可獨被死律乎?且以克誕之罪,亦伏梟示之刑,則如使趙大立,爲有司所獲,將何以加其法乎?朝家用刑,自有當律,不可以一時快意,有所輕重,靑山縣吏安克誕等三人,請令該曹考律照勘。臣待罪該房,旣有所懷,敢啓。傳曰,依爲之。
又啓曰,大凡罪人之以當初問目,爲言罪目,乃是規例。而今此禁府徒配罪人權大胤·權瑍等,問目辭緣,則已與閔黯等,俱爲分揀,而只以往見閔黯之事,初不直招,及其現露之後,始爲吐實,終歸欺罔,故以此勘罪,而今此罪目,乃是當初問目,罪律不相符,似當以欺罔,直爲勘斷,令該府定配單子中,以此改付標以入之意,敢啓。傳曰,知道。
尹敬敎,以忠勳府言啓曰,保社功臣申範華·南斗北,方在罷散中,依舊例付祿,宜當,敢啓。傳曰,知道。
以備忘記,傳于徐文重曰,日寒如此,典獄摘奸,輕囚放釋。
以備忘記,傳于李秀彦曰,日寒如此,宿衛軍士,空石題給。
徐文重,以吏曹言啓曰,卽者慶尙左兵使朴新胄,慶州府尹李慣罷黜狀啓,啓下本曹矣。朝廷,以守令黜陟之權,全付監司,至於兵使,則雖以軍政,有所管攝,而軍務之外,罷黜請罪,曾所未有之事。今見此狀辭,則以屯民受杖,致斃爲言,而至請罪狀令攸司稟處,尤爲無據,如此不識法例,任其喜怒,而張皇直罷者,不可聽施,創開無前之弊。兵使朴新胄,推考,慶州府尹李慣,罷黜勿施,狀啓內辭緣,令本道監司査覈啓聞後,稟處,何如?傳曰,允。
同副承旨李秀彦書啓,臣承命馳往領府事宋時烈所住水原萬義村舍,傳諭聖旨,則以爲,臣纔付微衷,傳批史官之行矣,未及啓達,而承旨復至,宣諭聖旨,臣之隕越惶怖,何可涯極?今日國勢之艱虞,天災之荐疊,有耳者皆聞,有目者皆見,雖使搜訪道德才俊之士,置諸左右,納用其言,猶懼其罔克於僥倖矣。況如賤臣者,至庸極陋,無有才長,兼且宿負至重,雖發聖慈,軫恕拂拭,而人言未已,朝著不靖,正所謂非徒無益,而又害之者也。以故,尋常跼高蹐厚,對人垂首,況且衰病侵凌,半入鬼關,如是而長在召命之中,非但臣以常自震灼,使命絡繹,沿路騷然,甚非窮民之所願。昨者之來,蓋欲永辭天顔,仍呈癃瘁之形貌,冀許休致之情願而已,實非老馬爲駒,不顧其後之意也。誠不料無前恩數,愈往愈加,而必諭以追先帝報陛下之古語,臣於此,每不勝抆血摧心也。噫,先朝罔極之恩,雖粉骨糜身,何足報其萬一?孤負悲慨,今則已矣,只有僅守禮經,不受嗤點,不辱其當日所以殊遇之至意者,感庶幾萬一於報效,故苦辭悲懇,冒死頻煩,至於三四,而猶不蒙澄察,豈聖明,猶以臣爲筋力可强,而矯情飭讓,徒取好題目,自賁而已耶?如此則臣之不見信於君父,甚矣,以何顔面,復近耿光哉?今玆下來承旨,實臣素嘗遊從之人,如或相對眴目,敢爲誣辭,則掉舌之際,顔騂而顙泚矣,顧何忍爲哉?今臣至願,惟有獲遂所懇,俾得休致,優遊脫灑,則雖或低徊近畿,更無所嫌矣,或可以時節慶賀之辰,朝報入覲,以伸犬馬之情,亦是宋時舊例矣。倘或終靳矜許,則是聖明,終以臣爲不誠於君父者也,只欲退伏鄕里,羞愧以死而已。臣本欲更陳一疏,以畢餘悃,而旋以屢瀆天聽爲懼矣,適値承旨之至,心情激切,敢此煩聒,罪實萬死云矣,敢啓。傳曰,今玆宣諭之批,不啻縷縷,意以爲,體寡昧佇待之至意,念時艱之孔棘,惕然改圖,幡然造朝矣。豈料誠禮未盡,近侍空返,告老之請,愈往愈苦,遐心之回,愈往愈漠耶?尤切慚赧,寧欲無言也。噫,前後引年之請,非不知懃懃懇懇,而於予心,終有所未解者,七十謝事,雖云大防,自古人臣之身佩安危,爲國楨幹者,固未嘗徒守禮經。許其休致,求諸牒,斑斑可考,則何況碩德重望,士林尊信,無逾於卿?而加以災沴之荐疊,生民之困悴,日甚一日者,難保乎思惟,決知其不可也。須體如渴之旨,亟回遐心,從容面陳,是所望於卿者,卿其諒哉,毋孤企望事,更往傳諭。
尹敬敎·徐文重·李秀彦啓曰,臣等伏見玉堂箚辭之批,持平李東郁,特爲遞差,不勝未安之至。凡臺閣處置之際,是非立落,自有公議,其在聖上聽納之道,惟當付之公議,無以干與,然後是非不偏,方合大公至正之道矣。今此李東郁之輕發已停之論,殊欠稱停,而天怒震疊,連下嚴旨,終有特遞之敎,此豈群下之所望者哉?伏望平心舒究,還收持平李東郁,特遞之命,臣等待罪近密,區區所懷,惶恐敢啓。答曰,臺閣論議,固宜優容,而今玆李東郁所失,非但在於一時意見之昏謬,則處置請出,果出於公共之議耶?至若無所干與等說,尤可笑也,勿煩。
徐文重書啓〈曰〉,臣承命馳往典獄署,在囚罪人,一一點閱,則時囚罪人六十五名內,啓覆罪人六名,承傳罪人十二名,咀呪罪人五名,刑曹罪人十名,各衙門罪人三十名,拘留罪人二名。而其中刑曹所囚婢世玉,以安太望婢子,太望去處,不爲直告事也。趙得意,犯肉人正犯,不爲直告事也。拘留私奴忻卜,他矣婢子率逃不現事也。司憲府所囚張碩公妻私婢彩希,其夫歐打妻父,士夫家凌辱,逃避不現事也。全孝誠妻承姸,其夫重囚,私自放送事也。婢玉香,其夫依幕處,終不待令事也。漢城府所囚金致榮妻母唜香,其女壻致榮,逃避不現事也。廉重悅妻韓召史,其夫矣銀子貸用後,逃避不現事也。堤堰司所囚梁石龜,用奸偸竊事也。繕工監別工作所囚船人金夢龍妻英彔,其夫蓋草終不輸納事也。文科所囚崔太明妻四禮,其夫凡事,趁不擧行事也。已上十一名罪名,不至大段,故仰體聖上欽恤之意,竝皆放釋。刑曹所囚金澈翊,旣已照律,而未及決杖。崔霽雲·崔致雲·崔慶雲·崔同雲,旣已照律判下,而未及照勘。拘留罪人私奴李立,干預咀呪,獄事不至重大。已上六名,或罪名未明,或將勘斷,故姑爲可信人處保放。其餘罪囚,則或以殺害人命,印信僞造,入於啓覆中,或以咀呪,或以盜賊,或以錢文盜鑄,或以盜牛,累受刑訊,罪名甚重,不可輕議,姑爲仍囚。其中私婢貴烈,以本夫閔江生,與間夫同謀盜殺事,丁巳囚禁,受刑六十餘次,而庚申五月疏決時,停刑,仍付標啓下,則其獄情,必有可疑之端,而今已三年,不爲處決,似缺之事。砲手金萬金·申守福,以咸得一犯夜人打殺時,參見被囚,而渠稱初無干預,刑曹亦不訊問,囚繫已至二年,似宜憑問疏釋。李愛吉妻今月,以其夫殺人不現事,囚禁,亦已經年。而殺獄罪人萬無,以囚妻自現之理,似當有處決之道,竝令該曹從速疏決,俾無凍獄滯囚之患,何如?傳曰,依爲之。
徐文重,以備邊司郞廳,以領·左相議啓曰,謝恩使狀啓別單,有文書執頉之事,當有復送謝恩使之擧,文書·方物,追付於節使之行,事甚便順,亦不無已往可據之例,而若或以順付,又爲執言之端,則恐不如專差之爲愈。差出使臣·整備文書·方物等事,分付各該司,何如?傳曰,啓事誠然,而第念當此凶歲,使价相望於道路,弊甚不貲,順付節使,亦未知其大段執言也,更爲議啓。
弘文館博士李頤命箚曰,伏以持平李東郁,以臣以監試罷榜事,更論旣停之後,大科覆試,設場在明,公私之狼狽,擧措之重難,臣非不知,第念國家用人,只由科擧一路,此路一淆,則國家之命脈傷損,雖有慮弊持難之論,而終不若一時革罷,十分嚴截之爲得大體。臣之意見,本自如此,故率意妄論,而啓辭中所引,故相臣金尙憲之語,則臣曾聞尙憲,於仁廟朝罷榜之論,有天下所無,我國弊習之說,傳誦藉甚,故臣未及詳考文獻,而只信傳聞,以爲在於甲·丙兩年罷榜之時,故略及於措語之間矣。伏聞大臣於筵中,以出更發旣停之論,誤引故大臣語爲非,而殿下至下欺君無狀之敎云,臣聞來惶愧震悼,五情爽惑,只欲鑽地以入,而不得也。今日〈之〉論,上拂殿下之心,下嬰衆人之怒,規避則便身,更發則敢懇,臣雖至愚,亦不至全昧利害,豈不知言未出口,身必顚敗,而旣在言地,心知不可,則蘊口隨波,義之所不敢出,故其所論列,只欲明其是非,而亦自謂出斷斷悃愊矣,豈敢一毫有飾爲辭說,求以自伸己見,欺罔君上之意哉?大臣不諒指摘措語間失着之處,大加非斥,而殿下所敎,實非人臣之所忍聞者,臣旣承此敎,論其罪狀,萬殞難贖,況可仍冒於言責重地乎?臣於惶恐俟罪之中,又有所慨然於中者,國家設置臺閣,爲一國耳目之寄,故君上有過失,則爭之,刑政有失當,則救之,責任之重,旣如此,故人主必優容而寬假之,雖有逆耳失中之言,不輕以聲色加之,此前世帝王之所勉,而我朝列聖,尤所致念者也。臣之愚賤,固不足恤,然殿下初不信管使之待罪言地,而一言差失,輒以欺君罔上,疑之,臣雖至愚,實不能無憾於天地之大也。且臺官立落,必付公議者,所以嚴臺體而重言路也。臣之處置同僚也,臣意以爲,不顧事理,徒以公私狼狽爲言者,其在論事之體,實涉未安,故處置請遞矣。聖明,特命出仕,則臣之處置乖當之失,而固已著矣,而殿下此擧,亦有違於重臺閣之道也。此無非如臣無狀,忝居言責,誠意淺薄,不能見信於上下,致令君父有此過擧,臣罪尤大。行大司憲李䎘,以臣近患天行感冒,負席昏昏之中,忽聞以試事有召命,而不能起動,自速違慢,揆分惶懼,無他容身。不意風憲新除,又及此際,繼而召牌下降,臣誠隕越,益無所措。顧此病勢,雖難陳力,公義至嚴,顚沛何論?驅策筋骸,不得不黽勉出肅,而曾叨此職,以違牌被推,尙未照勘,昨夕又犯當遞之科,揆以邦憲,合被□譴,況今生進罷榜之論,又發於本府,而臣之兒子,適參此科矣,論議可否,實有難便之嫌,以此以彼,俱難冒居首席。掌令申懹,以臣於罷榜之事,不卽繼論者,雖緣事勢之有礙,而揆以臺體,實有欠焉,同僚之譏斥,固其宜矣。臣唯當受以爲過,且旣已見落於處置,則理不可還仍於臺職,故召牌之下,竟不得祗赴,臣罪至此,益無所逃。竝引嫌而退,已過放榜,更發旣定之論,本非稱停,錯引故事,雖因傳聞之誤,亦欠詳愼,而至於欺君無狀等敎,實出情外,不可以此遽遞言官,嫌難同參,其勢固然,而前推未勘,又違新召,不可在職。前是非,今姑不論,而旣遞之官,未赴召命,亦難仍在,請持平李東郁,出仕,行大司憲李䎘,掌令申懹,遞差。取進止。答曰,依啓。處置立落,惟在於論議之當否而已,決不如是糢糊也。憲臣論事無據之狀,已□□筵中,今不必疊床,箚辭中,旣云本非稱停,亦欠詳愼,而强請出仕,實涉苟且,持平李東郁遞差。
行大司諫崔寬疏曰,伏以臣死病深痼,自分朝暮,沈頓田里,待盡溝壑,京兆佐貳,未免趨謝,方在危域,縣道呼籲,未蒙恩遞,反承溫敎。症勢轉劇,驚惶罔措之際,聞有變故,不敢退伏,忍死登途,扶曳上來,祗肅之後,公故連仍,强策病軀,至差宗廟朔祭,達曉將事,宿病一倍添重,傷寒繼又或作,頭烘身戰,不省人事,加以熱極火升,眼睫成瘡,瞖膜侵睛,幾未視物。適以臣擬於武所試官,極知掌試莫重,分進迫急,而人鬼未分,欲起還仆,終犯違牌,濱死之中,負此大戾,延頸鈇銊,薇垣新命,又降意外。梁鵜之刺,名器之拈,姑未可論,一綿將絶,萬分難救,若何蠢動,不遑俟屨,天高地卑,分義嚴畏,寧有二日之內,三招不趨,自速違慢之誅哉?伏聞備忘記,以圖避掌試,故犯違牌爲敎,聖旨嚴竣,臣旣擬武所,違牌則一也。厥罪惟均,鑽地欲入,萬殞有餘,惕息震悚,恭俟伏法,顧臣就木期迫,救死不贍,終難復起,當此多事之日,諫任首席,不宜久曠,作一剩窠,公私竝害,有倍他時,當卽詣臺自處,不容少緩,而命在俄頃,終不運軀。伏乞聖慈,天地父母,俯察病急,亟鐫臣職,俾尋生路,仍治臣罪,臣無任崩迫祈懇。席藁俟罪之地,謹昧死以聞。答曰,省疏具悉。卿其勿待罪,調理察任。
弘文館博士李頤命疏曰,伏以臣於兩司處置也,同僚多有引嫌不參者,臣獨陳箚,而李東郁,更發旣停之論,誤仍故事之失,臣亦以爲不當,而至於聖敎中,欺君無狀等語,實出於情外,而人臣之極罪也。伏見其避辭,則以此爲嫌,今若仍此見遞,則是將不免其罪也,臣意如此,故敢請出仕矣。卽伏承聖批遞差之命,反出特敎,至有糢糊苟且等敎,臣不勝震悚之至,此無非臣年少識淺,是非不明之致,決不可晏然於言議之列。伏乞聖慈,亟命遞改臣職,以安愚分,千萬幸甚。臣無任惶恐祈懇之至,謹昧死以聞。答曰,省疏具悉。爾其勿辭察職。
副護軍李翊疏曰,伏以臣積病在身,不齒常人,平居攝愼,如保嬰孩,閉戶潛伏,接應都廢,委棄丘壑,乃分之宜。馳騁淸途,始願不及,只是疏愚之質,虛紆寵渥,忝竊踰涯,報效無路,不忍決意勇退,未免遲回歲月,每値公務,精力未逮,則疏單頻煩,曠務居多,此皆專昧盡瘁之義而然哉?蓋其疾病爲祟,而自有人力不能容者,臣常撫躬嗟悼,益恨賦命之不猶也。臣風頭之痛,爲數十年沈痼之疾,前後醫治,靡所不用其極,而以其源委之已深,藥石俱無顯效,凡諸病症,無減則有加,況衰朽之境,不如少壯之時者耶?日月已久,輾轉益增,氣血凋耗,且難與病爲敵,卽今則不但當處作痛之爲可苦,風熱下注,兩眼昏翳,幾乎不辨物矣。幸得恩暇,遍施艾灼,瘡口未合,又復還出,此際適値鞫獄,日夜奔走,觸傷甚重,灸後餘熱,乘釁肆毒,滿面皆有浮氣,右頰繼發小癤,一宵之間,猝至危域。昨聞有賓廳來會之命,而亦不得趨詣,揣分惶懼,無地容身,臣纔得登對,天鑑下燭,臣之癃狀,觀於外者,不待臣之陳暴,而可以自明矣。臣何敢不避煩猥,更浼嚴聽哉?第臣兼帶金吾·摠府,俱是緊務,不可以疾病之苦,而曠日虛帶。伏乞聖慈,亟許遞改,以便公私,且臣有區區所懷,玆敢竝陳,以冀聖明垂察焉。昨於榻前議讞之際,以上變人金重夏等定罪事,伏承下詢,旣獻愚見,而全翊戴,則所犯,與重夏差別,勘罪,不可同科,故從重科斷之意,略有所陳白,而大臣在前,辭說紛然,坐次差後,語聲低微,必難有槪於聖聽,泯默而退,不能罄竭所蘊,此心耿耿,終不可無言。蓋重夏等,俱是希功望賞之輩耳,苟使所告,歸於虛妄,雖論以反坐之律,未爲不可,而但重夏,旣有異聞,不能無疑,則雖未盡得事情,不敢自隱,急來上變,猶有可說。且彼中人,至有受刑而斃者,則以爲貸死遠配之目,揆情法,未見大有所失,臣之獻議,必欲減死,亦以此也。至於翊戴,則與命堅,卽舊時將卒之間,及乎諸人究覈之後,軍兵領來,曁銀頂子來給之說,無一可據,盡歸虛套,則其有意構捏,誣飾虛言,欲以賣舊將爲奇貨之計,昭然難掩。叔季人心之淑,雖云已至於無可奈何,用意奸惡,知有利而不知有恥,豈有如翊戴者乎?如此而尙能與重夏,同歸誣告,罪至流竄,則其何以扶風敎,而警頹俗哉?昔,欒布奏事,彭越頭下,而漢帝非唯不問,乃反褒美,此豈不以旣已委身事主,則不以存沒,易其所操,爲可褒也耶?越雖以逆誅,布能不背舊主,如此,況未有逆節,而專爲己利,幸冀萬一,構成其罪,當如何耶?將卒,雖與臣主有間,推類而論,可以反偶,豈不寒心哉?目今俗習專沒,義理都喪,凡於上下尊卑,扶倫明敎之政,朝家少不致意,臣竊恐脫有緩急,僥倖圖利之輩,非無以翊戴爲之首也。翊戴罪狀,先加栲訊,就服後正法,最爲得宜,敢將愚悃,縷縷不已。伏願聖明,更詢于大臣而處之,無使王法失當,輿情缺望,不勝萬幸。臣無任惶猥屛營之至,謹昧死以聞。答曰,省疏具悉。將卒之分,可謂嚴重,而翊戴希冀僥倖之計,構成罔測之罪,論其情狀,萬萬無狀也。雖然,此與直爲上變者,似有間焉,則斷以誣告之律,不其太過乎?卿其勿辭,調理察職。以上燼餘
今月初三日大臣·備局堂上引見入侍時,左議政閔鼎重所啓,得見通信使狀啓,則倭國禮單銀萬餘兩,已給于對馬島主云,以此依前例,計減公貿木,則今年嶺南稅太全減之代,更無以收米,推移充給之事,與本道相議處之之意,分付宣惠廳,何如?上曰,依爲之。已上備局謄錄
上在昌德宮。停常參·經筵。
自巳時至未時,日暈兩珥。夜一更,月犯斗宿第三星。
下直,寧邊府使李光漢。
尹敬敎啓曰,明日常參·經筵,敢稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
朴泰尙,以都摠府言啓曰,都摠管朴信圭,除標信,義禁府坐起進去之意,敢啓。傳曰,知道。
傳曰,徐文重曰,逆璽·逆瑛家舍田畓,告者金煥·李鱠·韓壽萬處,賜給事,言于該曹。
徐文重,以義禁府言啓曰,本府奴婢,前後折受者,不爲□□,而非但不能收拾,且緣逃故,卽今服役者,甚爲零星,凡有使喚,不成模樣,今此逆璽·逆瑛等戶口所在奴婢,依例劃給本府事,分付該院,何如?傳曰,允。
又以戶曹言啓曰,今十月初八日,領議政金壽恒,右議政金錫胄請對入侍時,右議政金錫胄所啓,罪人姜萬鐵,與鄭元老一體處斷,不爲籍沒,而庚申年萬松籍沒時,財産田民,自其妻家傳得者,及其嫡母之別給其妻者,竝以萬鐵己物,混入於籍沒中,萬鐵之妻,以此呈狀稱冤,似當區別還給矣。上曰,區別還給,可也事,命下矣。大明律謀反大逆條,有曰,緣坐之人,非同居者財産,不在入官之限云,可見緣坐之人,同居者之財産,沒入之意也。逆賊萬松,旣與萬鐵同居,則萬鐵,乃是緣坐之人,同居者也。萬鐵財産,應在入官之限,固不當出給,而大臣,旣已區別還給之意,陳達蒙允,不敢循例擧行,惶恐敢啓。傳曰,當初不爲籍沒,意有所在,出給,可也。
朴泰尙啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
都承旨鄭載禧疏曰,伏以喉司之長,責任甚重,非臣駑劣所可承當,而除命之初,辭不獲遞,自知不似,猶且黽勉供職,非以臣或有一分可堪而然也。庸暗之性,不能審量輕重,出納之際,事多顚倒,前後做錯,奚止一二,恒懷兢惕,若墜淵谷,向日玄錫之疏,語意不正,陰邪之態,一見可知,泛然看過,終不得啓稟,辨破昏謬之罪,誠所難逭。大臣陳箚而斥之,公議又從而非笑,臣於伊時,所當退伏乞免,而適値鞫獄方張,區區廉隅,有難暇顧,冒沒行公,今已多日矣。臣之負犯,旣非薄物細故之比,則何可一向仍居,晏然自如乎?且臣近患感冒,日事呻痛,而多事之時,不敢言病,忍死奔走,僅免顚仆,頃於政廳,經夜於冷地,一身寒戰,移時乃定,歸家之後,頭目眩重,百骸皆痛,服藥治療,終不得效,委頓枕席,無計起動。數日之內,差復難期,而所帶之職,又非閑慢,則屢日曠職,分義上辭單,冀蒙矜許,而聖敎嚴峻,至有還給之命,臣於此惶恐震悸,不知置身之所也。臣之卽今情勢病勢,俱無仍冒之路,不得不悉陳危懇,更此呼籲。伏乞聖明,俯賜諒察,亟賜遞免,以安微分,以延殘喘,不勝幸甚。臣無任惶悶祈懇之至,謹昧死以聞。答曰,省疏具悉。卿其勿辭,調理察職。以上燼餘
上在昌德宮。停常參·經筵。
未時申時,日暈左珥。初昏,白雲一道如氣,起自西方,直指東方,長竟天廣尺許,良久乃減。
下直,豐基郡守南宮鈺,金山郡守韓世臣,栗峯察訪宋儒龍。
朴泰尙啓曰,大王大妃殿誕日相値,視事,頉稟。傳曰,知道。
又以都摠府言啓曰,今日入直軍士,中日習射,請出標信。傳曰,知道。
傳于尹敬敎曰,下直守令留待。
徐文重啓曰,左議政閔鼎重,來詣請對矣。傳曰,引見。
有政。吏批,判書李敏敍進,參判李翊以試官試所進,參議宋奎濂進,右承旨尹敬敎進。
以南二星爲大司憲,韓構爲掌令,金萬吉爲持平,李選爲戶曹參判,趙泰期爲金浦郡守,李之濂爲靑山縣監,尹鼎和爲梁山郡守,洪受泰爲司僕主簿,沈廷耆爲掌樂主簿,黃鏶爲義盈主簿,崔客之爲海南縣監,金鎭龜爲修撰,趙持謙爲承旨,金晳爲海運判官,洪禹績爲兵曹佐郞,韓瑄爲直講,黃玧爲副校理,沈梓爲右尹,李公權爲漢城判官,以權彭老單付學錄,副護軍金煥今超資憲,內禁衛李·別武士韓壽萬今超嘉善,內官金湙今加通政,年七十。
吏批啓曰,玉堂闕員,今當差出,而擬望之人,乏少,相避人員,竝擬,何如?傳曰,允。當在上
兵批,判書南九萬試官進,參判崔逸病,參議李東老病,參知沈攸病,右副承旨朴泰尙進。
以柳尙運·尹搢·沈濡付副護軍,李䎘·申懹·金構·李東郁付副司直。
朴泰尙,以戶曹言啓曰,逆璽·逆瑛家舍田畓,告者金煥·李·韓壽萬等處賜給事,命下矣。逆璽·逆瑛籍沒時,只有逆璽之家舍,而田畓則今方査問各道矣,逆璽家舍,爲先出給於告者金煥,田畓則待各道成冊上來後,分給之意,敢啓。傳曰,知道。
又以戶曹言啓曰,罪人金〈萬〉鐵財産還給事,傳敎矣。當初萬〈松〉財産籍沒時,雖有萬鐵財産混入之事,旣無區別文書,則今難區別出給,而至於田畓家舍,考其文券,則本無萬鐵名付田畓沒入之事,只有家舍,而前以賜給於陽興君李立身處矣,分付還給之意,敢啓。傳曰,萬松家舍,旣已賜給於功臣,則雖有混入之事,今不必還給也。
全羅監司李師命,以海南縣約正金汝煥渰死事狀啓,傳于趙持謙曰,渰死人,令本道恤典擧行。
朴泰尙,以吏曹言,頃日求言備忘中,令大臣·六卿·三司長官,薦進人才事,命下矣。依前別薦例,使勿論已仕與未仕,各薦三人,其名下,懸錄其才行實狀,分付內,定限收捧,以爲隨才調用之地,而曾前別薦時,不爲限年,或有入仕太早之弊。古者薦人,亦有年限,故有顔淵·子奇不拘年齒之語,今亦宜以政典恒用生進三十,幼學四十,依倣定式,似合事宜,竝此仰稟。傳曰,依爲之。
掌令安圭啓曰,臣之庸陋,無可比數,常調外任,亦致僨敗,方在黜幽置散之中,千萬意衆之外,被此新命,科場迫急,半夜承牌,未及陳疏,仍赴試所。兩日行公,宿患腫症添劇,非惟病勢,更無起動之望,國家名器,終亦不可以冒玷,敢暴危懇,乞蒙鐫改,見阻喉司,未卽上徹,臣之情勢,狼狽極矣。且念生進試罷榜之啓,復發,而臣旣進參於大科試所,如罷小科,大科不宜獨存,臣以大科監試之人,其於罷榜之論,理難連啓,不得不扶病來避,請命遞斥臣職。答曰,勿辭。
徐文重啓曰,掌令安圭,再啓煩瀆,退待物論矣。傳曰,知道。
左承旨魚震翼疏曰,伏以臣,素患胸痛,源委旣痼,入秋以來,劇歇無常,因病辭遞,非止一再,而頃者,又添喉司,適當鞫獄方張之日,不敢言病,黽勉供仕,已多日矣。再昨乘曉趨闕,到直廬,頑痰塞胸,牽痛若刺,精神昏眩,如墜煙霧,幾至窒塞,僅得回蘇,適於此際,有諸承旨持公事入侍之命,而賤疾苦劇,末由起動,咫尺天陛,表未入參,臣罪至此,益無所逃。顧臣所叨近密,匪比閑慢,出沒劇務,不可緣臣蹔曠,玆敢不避煩猥,冒死呼籲於天地父母之前。伏乞聖慈,察臣病勢,遞臣職名,俾得及時調治,以延危喘,千萬幸甚。臣無任戰灼祈懇之至,謹昧死以聞。踏啓字。以上燼餘
左議政閔鼎重請對引見入侍時,閔鼎重所啓,近以牛疫熾發,諸道農牛,幾盡致斃,而彼人開布,必以牛隻買賣,限數年蕃殖間,姑勿許賣之意,移咨禮部,似當,群議如此,敢達。上曰,此事若得請,則誠爲多幸,依爲之,可也。上曰,前大司憲李端夏,每以民憂國計,縷縷懃懇於章奏筵席之間,其爲國之誠,實非他人之比。頃者,狼狽去國之後,久不還朝矣,以逆變今始上來,故日昨筵中,以仍留勿去之意,旣已勉諭,而卽今無他職事,賑恤廳堂上,曾無定數,以端夏啓下本廳堂上,使之同參賑政,可也。已上備局謄錄
上在昌德宮。停常參·經筵。
大王大妃殿誕日,政院·玉堂單子問安。答曰,知道。
王大妃殿問安。答曰,知道。
大殿問安。答曰,知道。
中殿問安。答曰,知道。
朴泰尙啓曰,明日常參·經筵,敢稟。傳曰,停。
行大司諫崔寬啓曰,臣病勢危極,瀝血哀籲,冀蒙恩遞,祗俟伏法,聖德天涵,不加嚴律,反降溫批,至承調理察職之命,濱死危喘,一倍惶感,罔知容措。顧臣綿綴,日漸轉劇,無望更蘇,薇垣首席,猥玷且曠,況臣三犯違牌,萬殞猶輕,屢帶推緘,一刻難冒,當卽自處,病未蠢動,今始强疾,扶曳來避,亟命遞斥臣職。
徐文重啓曰,行大司諫崔寬,再啓煩瀆,退待物論矣。傳曰,知道。
持平李周芳啓曰,鹵劣如臣,素乏才長,而猥蒙洪造,曾忝本職,妄陳愚見於避辭,重被非斥於物議,廢處散地,自分永棄於臺閣之列矣。不意玆者,新命遽下,昏夜承牌,催赴試所,顧臣情勢,萬無冒出之理,而迫於試事,急於趨命,未暇自列,而不得不冒昧出肅矣。數日試院,觸冒沍氣,素患痰喘,因此轉劇,且得重疾,頭痛亦發,兼有惡心之症,飮啗亦廢,扶曳趨闕,僅僅復命,而決不可晏然仍冒,故猥陳辭章,冀得上徹,而喉司不諒,一向退却,情勢悶蹙,退伏私室矣。昨者伏見掌令安圭避辭,大意則以本府,方有生進罷榜之啓,而以進參於大科監試,理難連啓,爲辭,臣不察任於科試,已經將罷之事,則亦不可復參於請罷之啓,與同僚無異,而所患賤疾,達夜叫苦,未能起動,俟病少間,今始來避,所失尤大,請命遞斥臣職。答曰,勿辭。
徐文重啓曰,持平李國芳,再啓煩瀆,退待物論矣。傳曰,知道。
掌令韓構啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝疑惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣,而自古負罪,如之虎者,能有幾人,保其官爵於旣骨之後乎?公議若伸,則雖過百年,斷不可以已斃而不討其罪,請故參判鄭之虎,亟命追奪官爵及贈職。臣伏見副修撰睦林一疏辭,臣不勝駭然之至。之虎,陷賢醜正,乃其平生事業,欲售媒榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以追奪之請,謂之贅語剩論,其無忌憚,何至於此?投間逞私,不畏公議之類,決不可置以不論,請副修撰睦林一,罷職不敍。今此逆賊所欲推戴者,㮒,而鞫廳請拿,獄體當然,而殿下,特下姑置之命,此雖出於好生之德,而爲人臣子,負此罪名,則何不置而不問,使偃息於覆載之間乎?揆以王法,斷不可貸,變通與否,非所當論,請安置罪人㮒,依鞫廳啓,拿來處斷。新除授全羅兵使尹時達,爲人本來愚悖,曾任公洪水使,剝割貪黷,罔有紀極,政令之間,一切乖戾,侵虐道民,尤甚。島中居民,一時逃散,時達,親至島中,搜括逃戶家産,細大不遺,盡爲輸來,島民失業,至今未蘇。且海島,多有老楮,麤不能造紙,而時達,以其楮皮計數之給於寺刹,勒捧紙地,如笠帽·梳貼·油芚等厚紙,尤非所産,而督令造納,少有遲緩,刑杖嚴酷,故擧皆貿得於他道以納之。且以自己及其兄弟家舍燔瓦事,指定瓦匠·僧人於各刹,不問有無,勒令立役,故皆雇立之,燔瓦時所用雜物,皆令僧人進排,如此之類,不一而足,軍民騷然,不能聊生。惟以善事,不失美官,復有專閫之除,物情莫不爲駭,如此之人,雖尋常字牧之任,不可復畀,況當此時湖南大閫,素稱殷富,國計兵力,專賴於此,則決不可付諸此人,任其弊壞,請全羅兵使尹時達,罷職。罷榜之擧,固爲重難,而列聖以來,亦多爲之,臣不敢遠稽百年以前,伏聞仁廟改玉之初,不幸有一罷榜之擧,其時亦豈無勿罷之論?而終必至於罷榜者,蓋爲科擧者,國家取人之大法,士子發身之初程,於此而有不嚴不正之事,旣爲現發,則國體所關,不可苟存故也。今番監試之可罷,奚待多言?莫重會試,或爲借述,或爲代書,犯法闌入者,不勝其狼藉,則場屋之不嚴,果如何哉?旣曰,場屋不嚴,革罷之外,更無他道,而今之執言者,或曰事勢重難,或曰與丁巳有異,殿下所難,則又在於受敎一款,臣皆得以辯之。所謂事勢重難云者,臣亦以爲然,而但爲一時事勢之重難,若其可罷而苟且仍存,則科法日弭,國綱日頹,其爲重大,豈止於一時弊端之難處乎?此則是非輕重,較然明者矣。所謂與丁巳有異云者,臣初則亦以爲然矣,至於盧榥就服之後,則臣未見其不同也。蓋丁巳闌入,則執捉於初場等言者,亦爲其時,則終場闌入,雖得以罪之,初場猶有可疑,故罷之爲當,今番,則執捉於初場,無復可疑云,而第盧榥事,旣發,則一所闌入之止於一盧榥,未可必也。其可疑,與丁巳之初場,豈有異哉?至於受敎,則聖旨所在,臣固不敢測度,而竊伏思之,罪擧子,罪試官云者,豈謂如今日場屋亂雜之類乎?自受敎以來,亦有罷榜之時,其時豈不知有此受敎?而誠以事端不同,有難硬定,國試不可不嚴,後弊不可不杜故也。且科擧者,爲取人也,取人者,欲得有才行之人而用之也。當初場屋亂雜,至有呼名點閱之擧,故其有識擧子,恥其不正,閣筆不製,終場,則臺啓已發。旣有臺啓,則例難設場,而殿下有特敎,故雖爲仍設,士子之自愛者,不欲自毁其廉隅,多有不赴者,不製不赴,固有可取之人,則雖止一二人,已爲可惜,況其數甚多者乎?抑臣於此,尤有竊惑者,罷場論啓之初,上自朝紳,下至韋布,同然一辭,無有異議,及至榜出之後,始乃稍稍異同,罷場罷榜,本非兩疑,則事理無變矣。漢樞·盧榥等,相繼就服,則事狀益著矣,臣未知有何別事,而先以爲是,後以爲非耶?臣竊爲世道慨然也。人心不服,久而愈激,決不可置□罷,請監試會試罷榜,國家之是非,一聽於臺閣,臺閣是非,若不能有無於其間,則將何以爲國乎?今此罷榜之更論,雖或過當,會科之設行,雖不可已者,而臺啓請罷之論,方張,則固不可不待停當,而遽爲設行也。一邊臺啓請罷,一邊設科取才,此何擧措,此何國體?臺論之非不非,設科之當不當,姑置勿論,事之無據,莫此爲甚,職在喉司者,所當竭力陳啓,期於得之而後已,可也。而有若視臺論爲弁髦,以此擧論此法,一番覆逆,循例塞責之外,更無力陳之事,竟至壞了國家之事體,以啓無窮之弊端,至於出納惟允之道,果安在哉?關係非細,不可置而不論,當日政院,請竝命推考,臺閣之官,異於有司之臣,試場雖重,君命雖嚴,不可不據理爭執,明其事體,姑俟停當,而今此文·武科試所,進參臺官,不出一言,泯〈默〉赴去,有同依例監試者然,無一人以國體爲重者,臺閣風氣,幾乎掃地,不可仍置,文武科試所進參臺官,請命一倂遞差。逆變誣告者,反坐其律,此是不易之常典,頃日梁國貞·盧繼信輩,旣皆伏刑,則亦可爲已行之典也,豈有誣告,而有或死或不死者乎?今此金重夏·金翊戴等,朝廷,以其誣告,不過言語疑似,不用反坐之律,而遂置輕典,臣不勝駭惑之至。重夏等所告,旣已急變,爲名國家,又以鞫獄治之,設使被告者,果有實狀,則其罪當何如?而及其無實而釋之,則其爲誣告,亦昭然矣,其與國貞·繼信輩,豈有差別乎?旣曰,誣告,則三尺至嚴,決不可以些少曲折,有所伸縮於其間,請誣告罪人重夏·翊戴等,亟命嚴鞫處斷。答曰,不允。繼發旣停之論,不惟事體之無據,抑有乖於列祖受敎也。大抵臺閣論議,固未免峻激,亦非別樣人,則豈不知國體之損傷,後弊之無窮,而猶且掇拾前日苟且之論,有若一大機關者然?已涉未快,而至於倂劾臺官,專由於輾轉乖激,終不得設科之計,良可慨也。萬無允從之理,亟停無益之論,以靖紛紜之端。重夏·翊戴等事,已諭於筵中矣,亦勿煩論。尹時達,先罷後推。
徐文重,以義禁府言啓曰,以黃海監司狀啓,刑曹粘目,前信川郡守李汝岳,移本府處置事,允下矣。李汝岳,方待命於本府,卽爲拿囚之意,敢啓。傳曰,知道。
朴泰尙,以實錄改修廳言啓曰,本廳都廳郞廳林泳,謄錄郞廳尹世紀·金載顯·李宏,皆在罷職中,竝令該曹口傳付軍職,兼春秋,亦爲下批,冠帶常仕,何如?傳曰,允。
朴泰尙啓曰,今日大王大妃殿誕日陳賀時,兩司當爲進參,而諫院之官,大司諫崔寬,今日肅拜後,以有應遞之嫌,方欲引避,正言李畬,缺入試所,正言權持在外,司諫金載顯,獻納鄭勔,陳疏,陳賀大禮,兩司不備,事體苟簡,呈告人員,竝卽牌招,使之進參,何如?傳曰,允。
兵曹口傳政事,以尹世紀·李宏·兪得一爲副司直,林泳爲副司果。
吏曹口傳政事,以尹世紀·李宏·兪得一爲實錄兼春秋。
鄭載禧啓曰,本院書吏元數二十八名內,經亂以後,因經費不足,五名減除,只以二十三名,使喚,故一人,恒兼數人之役,晝夜奔走,其苦難堪,今因儒臣建白,自兵曹又減三名,多事之地,將無以成樣,誠爲可悶。曾於辛丑年,因凶歉亦有減數之令,而其時本院,備陳難減形勢,入啓復舊,則今番事勢,亦無異同。平時元額,雖不可準數復設,今此新減三名,仍存勿減,俾無苟簡難支之弊,何如?傳曰,纔已減數,旋又仍存,非但事體未安,殊無減除之本意矣。
徐文重,以宣惠廳言啓曰,江原道嶺東九官十月朔,兩大妃殿追封物膳三種,今始封進,而其中大口魚卵醢,大口古之醢皆有若干未準之數,故以生大口魚代封之意,敢啓。傳曰,知道。
徐文重,以御營廳言啓曰,本廳左部中司薦慶尙右道五哨軍兵,來十二月二十五日,京中逢點,癸亥正月初一日,與左司軍兵,當爲替代立番,趁期調送于本道監·兵使處,依前知會之意,敢啓。傳曰,知道。
鄭載禧,以文科會試試所應辦官,以試官意啓曰,卽者監試官□□沈壽亮,正言李畬,聞有臺評,不得察任。凡科場之規,試卷科次之際,兩司,主掌糾察,而今兩司,旣以察任,則臣等,不可仍爲考卷出榜,何以爲之?敢啓。傳曰,事之是非,姑舍勿論,設場旣久,出榜在邇,而今因臺啓,又未免中止,則國體之損傷,反有甚於前日,而末流之弊,終必至於不得設科而後,已也。豈不安心哉?仍爲科次,可也。
朴泰尙啓曰,司諫金鎭龜,牌招不進矣。傳曰,知道。
鄭載禧啓曰。傳曰,參試臺諫,有故,則曾無監察代送之例乎?本院,急速考啓事,命下矣。前例有無,造次間,雖未能考出,而以科場事體,言之,文科異於武科,開場之後,外人不得出入者,意在嚴密,監察追後入送,必無前例,敢啓。傳曰,知道。
都承旨鄭載禧,右副承旨徐文重啓曰,臣等,伏見文科試所草記,批以仍爲科次,爲敎,而第念科場之事,或有一毫未盡,則非但事體苟簡,且關後弊。今此監試,今此監試官,旣不得參試,而仍爲科次,實是曾所未有之事,亦不無他日是非之端,雖承上敎,試所,恐難奉行,不可不詳審定奪,令該曹詢問大臣後,稟處,似合事宜。區區所懷,惶恐敢啓。傳曰,依爲之。以上燼餘
上在昌德宮。停常參·經筵。
夜三更,流星出北斗星下,入東方天際,狀如鉢,尾長三四尺許,色赤。
趙持謙啓曰,明日常參·經筵,取稟。傳曰,停。
又啓曰,注書尹之翊,自朝重患心腹之痛,症似霍亂,不得留在直廬,卽爲出去,差病間,假注書差出,何如?傳曰,允。
以金宇杭爲假注書。
趙持謙,以禮曹言啓曰,政院啓辭,伏見文科試所草記批答,以仍爲科次爲敎,而第念科場之事,或有一毫未盡,則事體苟簡,且關後弊。今此監試官,旣不得參試,而仍爲科次,實是曾所未有之事,亦不無日後是非之端,雖承上敎,試所,恐難奉行,不可不詳審定奪,令該曹詢問大臣後,稟處,似合事宜。區區所懷,惶恐敢啓。傳曰,依爲之事,傳敎矣。議于大臣,則行判中樞府事金壽興,以爲此等無前之事,非臣蒙陋之見,所可斷定,而況臣於此,有不敢獻議者,惟在朝家酌量事體之輕重而處之,伏惟上裁。行判中樞府事鄭知和,左議政閔鼎重,以爲科場凡事,監試官,盡爲糾察,今者監試·兩司,竝皆被論引入,則試官之不敢獨爲考卷,事體當然,而第旣設場收卷之後,則不使外人相通,乃是科場嚴密之法,決不可追後代送他員。且其被論,非出於不能糾察場屋之事,而中外奉命之臣,未及竣事之前,雖被罪罷,不得離其職次,亦是法例,則科場事嚴,宜無異同,況今會試,以初不待臺論之了當,遽先設行,謂之不可,誠爲所執矣。旣已設行之後,因監試被論,使之罷場,斷無是理,宜令已入臺諫,仍爲看檢出榜,此外無他善處之道,伏惟上裁。行知中樞府事李尙眞,以爲科擧罷榜,固爲重難,而今此監試,旣經唱榜,唱榜後罷榜,曾所未聞,若因其旣停還發之論,不設無故之大科,則不但事理之不當然,將使再來之鄕儒,又復散歸,則擧措之顚倒,事體之損傷,尤如何哉?以故,臣於昨者,敢以仍行之意,有所仰陳於前席,而今又臺論轉激,至劾監試官,則臣之當初所言,實亦倂被其劾,而到此地頭,試事狼狽,臣之所以始欲存國體者,終不免爲反損國體,臣實惶愧之不暇,更何敢容議於其間哉?唯在聖明,深思而善處也,伏惟上裁。領議政金壽恒,病不收議,領中樞府事宋時烈在外,右議政金錫胄,出使不得收議。大臣之意,如此,上裁,如何?傳曰,設場後中止,尤無是理,依判府事·左議政議,仍令監試,可也。
趙持謙,以文科會試試所應辦官,以試官意啓曰,卽因大臣收議。傳曰,設場後中止,尤無是理,依判府事左議政議,仍令監試,可也事,命下矣。臣等,卽當仍爲考卷,而監試官等,以爲方在被論中,冒昧察任,非但有傷體面,且是從前規例之所未有,聖敎,雖如此,終不敢晏然參坐云。臺諫,異於庶僚,有難强使察任,何以爲之?敢此申稟。傳曰,莫重國試,不宜徒守廉隅,一向引嫌,亟遵前旨,察任,可也。
趙持謙啓曰,秋三朔月課,旣已啓下,明日待開門,大提學李敏敍,牌招,使之科次,何如?傳曰,允。
又啓曰,都承旨鄭載禧,左承旨尹敏敎,右承旨朴泰尙,右副承旨徐文重,皆以憲府請推之啓,引嫌出去,同副承旨李秀彦,卽者入來,而纔遭服制,將爲退出,廳中,只有臣持謙,今日上直,無以備員,何以爲之?敢稟。傳曰,臺閣所論,未知穩當,故尙未允從矣,諸承旨,一倂引避,本院殆空,爻象不佳,宜有變通之道,姑爲臺啓,竝推考,仍卽牌招察任。
又以義禁府言啓曰,崔好鎭元情公事,照律判下,而當其拿來時,謂有事目,不卽就拿,故拿來後論罪之意,已爲啓稟矣。頃於元情捧入之時,此一款,未得竝入於問目中,蓋緣不察,不勝惶恐。更以不卽就拿之由,別爲問目,捧招以入之意,敢啓。傳曰,知道。
持平金萬吉啓曰,執義沈壽亮,卽臣之內兄也,法當相避,不可仍在,請命遞斥臣職。答曰,勿辭。
徐文重啓曰,持平金萬吉,再啓煩瀆,退待物論矣。傳曰,知道。
李秀彦啓曰,臣承命馳往領中樞府事宋時烈所住,水原萬義村舍,傳諭聖旨,則以爲臣哀籲愈切,兪音愈靳,如此厮撕,大傷義分,臣晝夜憂惶,頓失常情,循是以往,則必發狂病,橫奔疾走,顚仆溝壑而後已,此豈聖世使物得所之貌樣哉?臣情實上孚,更無其路,始也冒缺勢自謂終得聖旨,今焉勞攘數月,漫無收殺,內懼外慙,無以對人,以是歸意漸決,類如逝水,將不可復回,瞻望軒墀,但有犬馬之懷而已云矣,敢啓。傳曰,前後陳請,固知亶出於由中之至懇,而予之所以一向敦勉,必致左右而後已者,此豈情義之不相孚而然哉?誠以國勢阽危,變怪百出,旁求俊彦,朝夕咨訪,不容少緩,而矧今碩德重望,任舟楫鹽海之責者,無出於卿故也。雖然,君臣之間,貴相知心,則一進筵席,悉陳心腹,從容進退,未爲不可,何必不諒予意,苦辭力請,徒使寡昧,一倍思想,而士林,益致缺望也?須體勤懇之意,亟回遐心,從速上來,毋孤企望事,左承旨,更往傳諭。
掌令韓構啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝疑惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣。自古負罪,如之虎者,能有幾人,保其官爵於旣骨之後乎?公議若伸,則雖過百年,斷不可以已斃而不討其罪,請故參判鄭之虎,亟命追奪官爵及贈職。臣伏見副修撰睦林一疏辭,臣不勝駭然之至。之虎之仇賢醜正,乃其平生事業,欲售媒榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以〈追〉奪之請,謂之贅語剩論,其無忌憚,何至於此?投間逞私,不畏公議之罪,決不可置而不論,請副修撰睦林一,罷職不敍。今此逆賊所欲推戴者,㮒也,鞫廳請拿,獄體當然,而殿下,特下姑置之敎,此雖出於好生之德,而爲人臣子,負此罪名,則何可置以不問,使偃息於覆載之間乎?揆以王法,斷不可貸,變通與否,非所論,請安置罪人㮒,依鞫廳啓請,拿來處斷。罷榜之擧,固爲重難,而列聖以來,亦多爲之,臣不敢遠稽百年以前,伏聞仁廟改玉之初,不幸有罷榜之擧,其時,亦豈無勿罷之論,而終必至於罷榜者,蓋爲科擧者,國家取人之大法,士子發身之初程。於此而有不嚴不正之事,旣已現發,則國體所關,不可苟存故也。今番監試之可罷,奚待多言?莫重會試,或爲借述,或爲代書,犯法闌入者,不勝其狼藉,則場屋之不嚴,果如何哉?旣曰,場屋不嚴,則革罷之外,更無他道,而今云執言者,或曰事勢重難,或曰與丁巳有異,殿下所難,所難則又在於受敎一款,臣皆得以辯之。所謂事勢重難云者,臣亦以爲然,而但爲一時事勢之重難,知其可罷而苟且仍存,則科法日弭,國綱日頹,其爲重大,豈止於一時弊端之難處乎?此則是非輕重,較然明甚矣。所謂與丁巳有異云者,臣初則亦以爲然,多至於盧榥就服之後,則臣未見其不同也。蓋丁巳闌入,則勢捉於終場,故言者以爲,其時,則終場闌入,雖得以罪之,初場,猶有可疑,故罷之爲當,今番則執捉於初場,無復可疑云,而第盧榥事,旣發,則一所闌入之止一盧榥,未可必也,其可疑,與丁巳之初場,豈有異哉?至於受敎,則聖旨所在,臣固不敢測度,而竊伏思之,罪擧子,罪試官云者,豈謂如今日場屋亂雜之類乎?自受敎以後,亦有罷榜之時,其時豈不知有此受敎?而誠以事端不同,有難硬定,國試不可不嚴,後弊不可不杜,故也。且科擧者,爲取人也,取人者,欲得有才行之人,而用之也。當初場屋亂雜,至有呼名點閱之擧,故其中有識擧子,恥其不正,閣筆不製,終場,則臺啓已發,旣有臺啓,則例難設場,而殿下有特敎,故雖爲仍設,士子之自愛者,不欲自毁其廉隅,多有不赴者,不製不赴,固有可取之人,則雖至一二人,已爲可惜,況其數甚多者乎?抑□於此,尤有竊惑者,罷場論啓之初,上自朝紳,下至韋布,同然一辭,無有異議,及至榜出之後,始乃稍稍異同。罷場·罷榜,本非兩款,則事理無變矣,漢樞·盧榥等,相繼就服,則事狀益著矣。臣未知有何別事,而先以爲是,後以爲非耶?臣竊爲世道慨然也。人心不服,久而愈激,決不可置以不罷,請監試會試,罷榜。國家是非,一聽於臺閣,臺閣是非,若不能有無於其間,則將何以爲國乎?今此罷榜之更論,雖或過當,會科之設,不可已者,而臺啓請罷之論,方張,則固不可不待停當,而爲設也,一邊臺啓請罷,一邊設場取士,此何擧措,此何國體?臺論之非不非,設科之當不當,姑置勿論,事之無據,莫此爲甚,職在喉司者,所當竭力陳啓,期於得請而後已,可也。而有若視臺論爲弁髦,以此擧〈爲〉尋常者然,一番覆逆,循例塞責之外,更無力陳之事,竟至壞了國家之事體,以啓無窮之弊端,其於出納惟允之道,果安在哉?關係非細,不可置而不論,當日政院,請竝命推考。臺諫之官,異於有司之臣,凡遇謬擧,隨事論列,誠不可以身冒之,試場雖重,君命雖嚴,固爲據理爭執,明其事體,姑俟停當,未爲不可。今此文武科試所進參,兩司不出,泯默赴去,有同依例監試者然,無一人以國體爲重者,是何道理?臺閣風采,固不當如是,文武科試所進參,請命一倂遞差。逆變誣告,反坐其律,自是不易之常法,頃日梁國貞·盧繼信輩,旣皆伏刑,則亦不可爲已行之典也,豈有誣告而□□或不死者乎?今此金重夏·全翊載等,朝廷,以其誣告,不過言語疑似,不用反坐之律,而遂置之輕典,臣不勝駭惑之至。重夏之所告,旣以急變爲名,國家,又以鞫獄治之,設使被告者,果有實狀,則其罪當如何,而及其無實而釋之,則其爲誣告,亦昭然矣,其與國貞輩·繼信輩,有何所差別乎?旣曰,誣告,則三尺至嚴,決不可些少曲折,有所伸縮於其間,請誣告罪人重夏·翊戴等,亟命嚴鞫處斷。行大司諫崔寬,以臣病勢危㞃,瀝血哀籲,冀蒙恩遞,祗候伏法,聖德天涵,不加嚴律,反降溫批,至承調理察職之命,濱死危喘,一倍惶感,罔知容措。顧臣綿綴,日漸轉劇,無望更蘇,薇垣首席,猥玷且曠,況臣三犯違牌,萬殞猶輕,屢帶推緘,一刻難冒,當卽自處,病未蠢動,今始强疾,扶曳來避。持平金萬吉,以〈?〉執義沈壽亮,卽臣之內兄也,法當相避,不可仍在。竝仍嫌而退,疾病之來,人所難免,而屢違召牌,不可仍在。堂從之親,旣有相避,揆以法例,在下當遞,請行大司諫崔寬,持平金萬吉,竝命遞差。答曰,不允。處置事,依啓。
副司直李端夏疏曰,伏以臣情迹病狀,決難復踏世路,而逋返田廬,缺永阻天陛,犬馬之懇,有不能自抑,欲俟病間,一覲淸光而退。固臣區區至願,不幸國有事變,以沈痼委頓之身,爲蒼黃奔赴之行,惟思鞫獄之畢,經筵之開,以特進官,一入侍,獲遂微忱,此臣上來時初計也。不意詣闕引避之日,特蒙引對,丁寧聖敎,以災異孔棘,國勢危急,求助臣隣,出於至誠惻怛,至如無狀賤臣,亦使之留住勿去,臣感激惶隕,未忍便告訣,以他日登對,更暴情悃,陳達而罷出矣。今於千萬夢寐之外,特令差下賑恤廳堂上,臣聞命震越,罔知攸措。殿下,以臣爲有憂國之誠,有此格外簡授。噫,人臣立朝,苟不失秉彝之天者,孰無憂國忠君之衷也?顧其人識慮深遠,才猷敏達,言事任職,無所僨敗,然後其誠,爲有補焉耳。臣本無學術,謬玷名路,不容泯默,妄談國事,則終乏涓埃,可裨實用。至于上年,以疏陳革弊廳一款,爲人嗤點,猝被大僇,臣之昏謬不曉事,於此大可見,況臣平素言議,只陳所見,庶冀朝廷採缺而已,至於幹其事務,非臣之愚,萬有一分所自企者也。臣自筮仕以來,未掌財賦之司,兩宰小邑,一受藩任,皆未久遞去,居家生産,亦不自治,貧悴困窮,特甚同朝,此國人之所知,而古所謂手不知握算者,政指如臣者流也。句管賑恤之任,雖在平常之時,亦宜極擇其才誠俱備,善於治財之人,委任其事,方可以有濟,矧今諸路大饑,國儲板蕩,無麵之不托,無畜之陳艾,計無所出,必須料利有無,轉移遠近,汲汲措置,如救焚拯溺,庶幾國內顚連,免於死亡。然則此時此任之得人與否,實係百萬生靈之命,國家安危存亡,亦判於斯矣。今以百病垂死,一職不辦之人,使當其任,何異於小兒之看場,而及至誤事之後,臣雖滅死,亦何能以贖其罪也?伏乞聖明,亟命遞臣新授賑恤廳堂上,及承文·典設兩提調之任,臣歸死田里,畢其分願,不勝大幸。臣頃自闕下,退伏旅寓,病勢頓劇,見擬試官,旣未赴召,昨於誕日賀班,亦不得進參,臣罪萬死。臣無任席藁俟罪之〈至〉,謹昧死以聞。答曰,省疏具悉卿懇。卿之憂國愛民之誠,寡昧素所稔知者也。今玆特除,實非偶然,卿其安心勿辭,速出察任。以上燼餘
上在昌德宮。停常參·經筵。
趙持謙啓曰,明日常參·經筵,取稟。傳曰,只晝講。又啓曰,來十一日,輪對日次,取稟。傳曰,停。又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
趙持謙,以都摠府言啓曰,今日入直軍士,中日習射,請出標信。傳曰,知道。
趙持謙啓曰,卽者右副承旨徐文重,陳疏到院,而以前者科事仍行之時,不能力爭,召牌之下,不敢祗赴爲辭,自上旣下依臺啓推考之命,使之察任,又以前事引嫌,不卽入來,事甚不當,更爲牌招察任,何如?傳曰,允。
以公洪監司尹嘉績辭狀,傳于鄭載禧曰,勿辭,調理察職事,回諭。
朴泰尙,以吏曹言啓曰,廣州府尹有闕,依近例令備邊司議薦,何如?傳曰,允。
朴泰尙,以內醫院官員,以都提調意啓曰,咸鏡道今秋等進上藥材中,麋茸一對,書塡於狀啓,而封進時闕漏,莫重御藥,如是闕封,難免不察之失,本道監司尹趾善及本營審藥,竝推考,何如?傳曰,允。
以備忘記,傳于朴泰尙曰,史官二員待命。
徐文重,以備邊司言啓曰,司憲府持平權持·金構啓曰,今年凶歉,八路同然,秋收才畢,而民無食,遑遑汲汲,莫保朝夕,而新舊還上徵捧之令,又下於此際,民情驚懼,渙散之形,只在目前。臣構,新自鄕來,親見其狀,誠可憂愍,國家不幸,近年以來,連値凶荒,還上減捧,不止一再,姑息之政,久而成例,一年二年,逋欠歲積,丁巳至今,已六年矣。或有其身已死,而僅見其子孫者,或有流離逃徒,指徵無處者,若此之類,雖在常年,猶宜矜貸,況此凶歲,而乃於當年所受之外,推徵舊遠之糶,則赤立之民,將何以保存乎?目今公藏私蓄,罄竭無餘,前頭賑活,實無其策,朝家所以徵捧還上,以爲嗣歲之計者,意固有在,而第念若使朝家,嚴加徵督,而還上可捧,國計有裕,則徵督可也,今則不然。年事至此,民窮已極,雖剝膚椎髓,必無可得,是則朝家,徒有厲民之名,而實無收糶之實也。非但有害於民,亦甚無益於事,無寧速爲停捧,慰解民心,使安靜保存之爲愈也。此其利害,豈不較然明甚乎?請丁巳以後還上,姑令停捧。答曰,令廟堂稟處事命下矣。歲飢民窮,至於此極,催糴之難,非不知之,而荐荒之餘,公私蕩竭,來春農民種食,流殍賑濟,俱無取資之路,其勢不得不收置官糴,以爲救急之用,裁定分數,蓋出於此。然其各邑被災有輕重,民間情勢,有緩急,爲之審察參酌,稟請增損,惟在於道臣與守令,苟其災甚飢迫,則雖日加椎剝,從何收糴?如有災輕勢緩,而務爲姑息,全無所收,則亦何以濟急?每於命令之下,承宣失宜,輒令民間驚擾如此,甚非朝廷委任分憂之意。更以此意,分付諸道,收捧還上,勿拘新舊與分數,惟看被災輕重,定其多少,間有願以他穀推移代納者,便宜聽許,以歲末封倉後,具由啓聞,令該曹取考各邑會案,査其多少,其中全不審處者,別爲論責,何如?傳曰,依爲之。
行大司憲南二星啓曰,臣頃忝本職,身病孔㞃,召牌之下,未得趨詣,推緘在身,尙未照勘,今此新除,實是意外,而貼身床席,無路起動,屢日之後,始出自列,所失尤大,請命遞斥臣職。答曰,勿辭。
以大司憲南二星避嫌,傳于趙持謙曰,推考蕩滌。
掌令韓構啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝疑惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣,而自古負罪,如之虎者,能有幾人,保其官爵於旣骨之後乎?公議若伸,則雖過百年,斷不可以已斃而不討其罪,請故參判鄭之虎,亟命追奪官爵及贈職。臣伏見副修撰睦林一疏辭,臣不勝駭然之至。之虎之仇賢醜正,乃其平生事業,欲售媒榮之計,首發告廟之論,其遺毒流禍,幾乎盡殲士類,上危宗社,奸情慝態,不可以旣骨而不討,而敢以追奪之請,謂之贅語剩論,其無忌憚,何至於此?投間逞私,不畏公議之罪,決不可置而不論,請副修撰睦林一,罷職不敍。今此逆賊所欲推戴者,㮒也,鞫廳請拿,獄體當然,而殿下特下姑置之命,此雖出於好生之德,而爲人臣子,負此罪名,則何可置而不論,使偃息於覆載之間乎?揆以王法,斷不可貸,交通與否,非所可論,請安置罪人㮒,依鞫廳啓請,拿來處斷。罷榜之擧,固爲重難,而列聖以來,亦多爲之,臣不敢遠稽百年以前,伏聞仁廟改玉之初,不幸有罷榜之擧,其時亦豈無勿罷之論,而終必至於罷榜者,蓋爲科擧者,國家取人之大法,士子發身之初程,於此而有不嚴不正之事,旣爲現發,則國體所關,不可苟存故也。今番監試之可罷,奚待多言?莫重會試,或爲借述,或爲代書,犯法闌入者,不勝其狼藉,則場屋之不嚴,果如何哉?旣曰場屋不嚴,則革罷之外,更無他道,而今之執言者,或曰事勢重難,或曰與丁巳有異,殿下所難,則又在受敎一款,臣皆得以辨之。所謂事勢重難云者,臣亦以爲然,而但爲一時事勢之重難,知其可罷而苟且仍存,則科法日弭,國綱日頹,其爲重大,豈止於一時弊端難處乎?此則是非輕重較然明甚矣。所謂與丁巳有異云者,臣初則亦以爲然矣,至於盧榥就服之後,則臣未見其不同也。蓋丁巳闌入,則執捉於初場,故言者以爲其時則初場闌入,雖得以罪之,初場猶有可疑,故罷之爲當,今番則執捉於初場,無復可疑,而第盧榥事,旣發,則一所闌入之止於一盧榥,未可必也,其可疑於丁巳之初場,豈有異哉?至於受敎,則聖旨所在,臣固不敢測度,而竊伏思之,罪擧子,罪試官云者,豈謂如今日場屋亂雜之類乎?自受敎以來,亦有罷榜之時,其時豈不知有此受敎,而誠以事端不同,有難硬定,國試不可不嚴,後弊不可不杜故也。且科擧者,爲取人也,取人者,欲得其才行之人,而用之也。當初場屋亂雜,至有呼名點閱之擧,故其中有識擧子,恥其不正,閣筆不製,終場,則臺啓已發,旣有臺啓,則例難設場,而殿下有特敎,故雖爲仍設,士子自愛者,不欲自毁其廉隅,多有不赴者,不製不赴,固有可取之人,則雖止一二人,已爲可惜,況其數甚多者乎?抑臣於此,尤有竊惑者,罷場論啓之初,上自朝紳,下至韋布,同然一辭,無有異議,及至榜出之後,始乃稍稍異同。罷場·罷榜本非兩款,則事理無變矣,漢樞·盧榥等,相繼就服,則事狀益著矣。臣未知有何別事,而先以爲是,後以爲非耶?臣竊爲世道慨然也。人心不服,久而愈激,決不可置而不罷,請監試會試罷榜。臺諫之官,異於有司之臣,凡遇謬擧,隨事論列,誠不可以身冒之。試場雖重,君命雖嚴,固宜擧理爭執,明其事體,姑俟停當進參,未爲不可,今此文武科試所監試兩司,不出一言,泯默赴去,有同依例監試者然,無一人以國體爲重者,是何道理?臺諫風采,固不當如是,文·武科所進參兩司,請命一倂遞差。逆變誣告者,反坐其律,自是不易之常典,頃日梁國貞·盧繼信輩,旣皆伏刑,則亦可爲已行之典也。有誣告而有或死或不死者乎?今此金重夏·全翊戴等,朝廷,以其誣告,不過言語疑似,不用反坐之律,而遂置之輕典,臣不勝駭惑之至。重夏等所告,旣以急變爲名,國家,又以鞫獄治之,假使被告者,果有實狀,則其罪當何如,而及其無實而釋之,則其爲誣告,亦昭然矣,其在國貞·繼信輩,有所差別乎?旣曰誣告,則三尺至嚴,決不可以些少曲折,有所伸縮於其間,請誣告罪人重夏·翊戴等,亟命嚴鞫處斷。答曰,勿煩。
嘉善大夫漢城府右尹沈梓疏曰,伏以臣猥以無狀,偏蒙洪造,前後忝竊,無非不稱,福過之災,理宜必至,彈論之來,固所甘心。而第念依阿取容,鄙夫醜態,附會邪論,聖世極罪,豈有人臣負此重累,復廁仕籍,羞辱朝廷乎?苟與呶呶,尤爲可恥,惟當杜門,以終餘年,而今玆新命,遽下於千萬夢寐之外,臣誠惶感,罔知攸措。睿眷雖隆,私分益蹙,臣之情事,吁亦戚矣。且臣重患風痰痛,右邊全不運用,委席叫苦,若將隕絶,陳力就列,亦無其路,瞻望宸極,惟有涕流。伏乞聖慈,察臣情勢,憐臣病狀,亟賜鐫免,以終天地生成之澤,千萬幸甚。臣無任戰灼祈懇之至,謹昧死以聞。答曰,省疏具悉。深刻之論,不足深嫌,卿其勿辭,從速察職。以上燼餘
備邊司啓曰,今十月二十九日,因司憲府啓辭云云事,命下矣。此條疊書歲飢民窮,至於此極,催糴之難,非不知之,而荐荒之餘,公私蕩竭,來春農民種食,流殍賑濟,俱無取資之路,其勢不得不收置官糴,以爲救急之用,裁定分數,蓋出於此。然其各邑被災有輕重,民間情勢,有緩急,爲之審察參酌,稟請增損,惟在於道臣與守令,苟其災甚飢迫,則雖日加椎剝,從何收糴?如有災輕勢緩,而務爲姑息,全無所收,則亦何以濟急?每於命令之下,承宣失宜,輒令民間驚擾如此,甚非朝廷委任分憂之意。更以此意,分付諸道,收捧還上,勿拘新舊與分數,惟看被災輕重,定其多少,間有願以他穀推移代納者,便宜聽許,待歲末封倉後,具由啓聞,令該曹取考各邑會案,査其多少,其中全不審處者,別爲論責,何如?答曰,依爲之。
上在昌德宮。停常參,只晝講。
辰時,有霧氣。未時,太白見於巳地。夜一更,有霧氣,流星出昴星上下,狀如鉢,尾長五六尺許,色赤,三更流星出參星下,入巽方天際,狀如鉢,尾長二三尺許,色赤。
有政。吏批,判書李敏敍進,參判李翊相試官試所進,參議宋奎濂進,都承旨鄭載禧進。
兵批,判書南九萬試官,參判崔逸病,參議李東老病,參知沈攸進,左副承旨趙持謙進。
朴泰尙啓曰,明日常參·經筵,取稟。傳曰,停。
吏批啓曰,孝陵參奉李斗岳,病重不卽行公,改差,何如?傳曰,允。
吏批,以洪萬容爲大司諫,兪命一爲持平,韓瑄爲禮曹佐郞,趙錫周爲工曹佐郞,朴重徽爲義禁府都事,南弼星爲直講,李禎來爲直講,洪時亨爲居山察訪,李耉徵爲判校,李碩祚·柳偉爲兼春秋,權德邵爲承文正字。
兵批,以崔寬爲副護軍,魚震翼·金萬吉爲副司直。
趙持謙啓曰,再昨諸承旨,皆引嫌出去,臣獨在廳中矣。同副承旨李秀彦,來言,纔聞八寸妹之喪,當以服制退去,臣泛聞其言,不復詳問,率爾啓達,今見秀彦疏本,乃是出嫁降等無服之親云,而至於以此引咎,臣之矇未致察之失,在所難免,不勝惶恐,敢啓。傳曰,知道。
以備忘,傳于朴泰尙曰,罰已行矣。前監司申翼相,敍用。
以備忘,傳于徐文重曰,實錄兼帶之人,有非遞罷者,卽付軍職,意有所在,而副司直尹世紀,副司果李宏,前佐郞兪得一等,兼春秋啓下,已至四日,無意出肅,殊涉未妥,推考。曺曹佐郞李墪,一旬之內,連以未肅拜懸錄,其不念史事之爲重,任便怠慢之習,殊甚駭然,從重推考,明日竝牌招察任。
傳于徐文重曰,今觀憲府□子,時推未勘者,至於五十餘處之多,殊甚未妥,而近日兩司之輒以帶推,引避紛紜,亦未必不由於累月積滯,不卽照勘之致也,此意申飭憲府,俾勿如前。
徐文重啓曰,以積滯推考照勘之意,申飭憲府事,命下矣。明日城上所牌招言送,如何?傳曰,允。
掌令韓構啓曰,鄭之虎,陰賊凶譎,陷賢醜正,以爲拔身之梯,逮至曩日,益肆其毒,首發告廟之論,以爲媒榮之計,其奸情慝態,聖明旣已洞燭,而今於追奪之啓,乃以太過爲敎,臣不勝疑惑之至。之虎之遺毒流禍,幾乎盡殲士類,上危宗社,則人誅未施,鬼戮先加,得保首領,於渠固已幸矣,而自古負罪,如之虎者,能有幾人保其官爵於旣骨之後乎?公議若申,則雖過百年,斷不可以已斃而不討其罪,請故參判鄭之虎,亟命追奪官爵及贈職。今此逆賊所欲推戴者,㮒也,鞫廳請拿,獄體當然,而殿下,特下姑置之命,此雖出於好生之德,而爲人臣子,負此罪名,則何可置而不問,使偃息於覆載之間乎?揆以王法,斷不可貸,變通與否,非所可論,請安置罪人㮒,依鞫廳啓請,拿來處斷。罷榜之擧,固爲重難,而列聖以來,亦多爲之,臣不敢遠稽百年以前,伏聞仁廟改玉之初,不幸有罷榜之擧,其時豈無勿罷之論,而終必至於罷榜者,蓋爲科擧者,國家取人之大法,士子發身之初程,於此而有不嚴不正之事,旣爲現發,則國體所關,不可苟存故也。今番監試之可罷,奚待多言?莫重會試,犯法闌入者,不勝其狼藉,則場屋之不嚴,果如何哉?旣曰,場屋不嚴,則革罷之外,更無他道,而今之執言者,或曰事勢重難,或曰與丁巳有異,殿下所難,則又在於受敎一款,臣皆得以辨之。所謂事勢重難云者,臣亦以爲然,而但爲一時事勢之重難,知其可罷而苟且仍存,則科法日弭,國綱日頹,其爲重大,豈止如一時弊端之難處乎?此則是非輕重,較然明甚矣。所謂與丁巳有異云者,臣,初則亦以爲然矣,至於盧榥就服之後,則臣未見其不同也。蓋丁巳闌入,則執捉於終場,故言者以爲其時則終場闌入,雖得以罪之,初場猶有可疑,故罷之爲當,今番則執捉於初場,無復可疑云,而第盧榥事,旣發則一所闌入者,惟止一盧榥,亦安可必也?至於受敎,則聖意雖不能遵守爲難,然自受敎以來,亦有罷榜之時,其時豈不知有此受敎,而誠以事端不同,有難硬定,國試不可不嚴,後弊不可不杜故也。罷場·罷榜,元非兩款事,漢樞·盧榥等,相繼就服,則宜乎人心不服,久而猶激,決不可置而不罷,請監試·會試,罷榜。逆變誣告者,反坐其律,自是不易之常典也。頃日梁國貞·盧繼信輩,旣皆伏刑,則亦可爲已行之典也。豈有誣告而有或死,或不死者乎?今此金重夏·全翊戴等,朝廷,以其誣告,不過言語疑似,不用反坐之律,而遂置之輕典,臣不勝駭然之至。重夏等所告,旣以急變爲名,國家又以鞫獄治之,假使被告者,果有實狀,則其罪當何如,而及其無實而釋之,則其爲誣告,亦昭然矣。其與國貞·繼信輩,有何所差別乎?旣曰誣告,則三尺至嚴,決不可些少曲折有所伸縮於其間,請誣告罪人重夏·翊戴等,亟命嚴鞫處斷。新除授持平兪命一,以災傷敬差官,時在慶尙左道,新除授正言權持,時在京畿廣州也,請竝斯速乘馹上來事,下諭。答曰,不允。下諭事,依啓。兪命一,竣事後自當上來,姑勿下諭。
行判決事兼同義禁金禹錫疏曰,伏以自前月望後,重感風寒,咳嗽極盛,頭暈且甚,趁未和解,屢日呻吟之餘,金吾之命,適下此際,鞫獄方張,末由祈懇,忍死趨走,至浹旬日,形骸徒存,病勢添㞃,種種危惡之候,日就沈淹之域,加以上吐下泄之症,自昨添劇,達朝暴下,不知其算,嘔噎反胃,若將難支,素患疾眩,乘時兼作,精神昏瞀,手脚戰掉,雜試湯劑,未見小效,委頓涔涔,鬼事不遠,顧臣賤疾,實出於彌留積傷,旬月之內,萬無回蘇之望,而所忝兩任,俱是劇地,不容一日虛帶,玆敢不揆濫猥,仰籲宸嚴,伏乞聖慈天地父母,俯諒危懇,臣所叨本職兼任,竝賜鐫免,以便公私,不勝幸甚。臣無任悶迫懇祈之至,謹昧死以聞。答曰,省疏具悉。卿其勿辭,調理察職。
午時,初十日上御熙政堂。晝講入侍,特進官李端夏,同知事李敏敍,參贊官趙持謙,侍讀官李世白,檢討官金鎭龜,假注書金宇杭,記事官崔錫恒·鄭齊泰。上開卷,讀前受生民篇,自厥初生民,止誕降嘉種,音一遍訖。李世白,讀自誕我祀如何,止行葦四章,音釋註一遍訖。上受讀音釋大旨·章下註一遍訖。至誕我祀如何,世白,講解文義曰,此承上章而言后稷祭祀之事也。蓋后稷,首作稼穡,故周人,以后稷配天,而盛稱農功。祭祀,所以報往歲之豐登,而祈來歲之大有也。李敏敍曰,此追述后稷祭祀之文,而卽今先農祭之類也。至次章,李世白曰,卬盛于豆,謂親執祀事,勿使他人,代其勞也。仍擧豆祭訓誥,依本註釋之。李敏敍曰,庶無罪悔者,非特祀事爲然也。兢兢業業,常存此心,猶恐獲戾于天之意也。李世白曰,章下註,受釐,謂飮福也。金鎭龜曰,祭後受福頒祈者,蓋欲其庶無罪悔之意也。至行葦首章,李世白曰,敦,聚貌,草木萌動未發之狀也。李敏敍曰,敦,草木始生,而萌芽句屈之貌也。李世白,敷釋大旨曰,此燕父兄耆老之詩,蓋兄弟和樂,情意浹洽,則其於燕樂之事,自然有不容已者也。李敏敍曰,兄弟和樂,則會集數矣。此章,似比而爲興,凡詩之六義,此類多也。上曰,唯。李世白曰,聖人之道,親親爲本,堯典亦曰,克明俊德,以親九族,帝王之道,無踰於此,此實體念處也。趙持謙曰,此非帝王家事,乃私事也。李敏敍曰,此非私事也。上曰,以下章觀之,此是帝王事也。李敏敍曰,中庸所謂燕毛逮親者,亦此意,可見古聖王宗族咸睦之意也。至次章,李世白曰,此賓主酬酢,而言禮意之厚,飮食之盛也。至次章,李世白曰,此燕飮之後,射以爲樂也。賢,猶愈也,爲射多中也。註云純奇者,以投壺法引之,蓋計其多少,較其勝負也。至末章,李世白曰,依本註釋之。且曰,小註考古圖者,宋人博取古昔器皿,作圖而識之,所謂器物款識也。李敏敍曰,古人,雖燕飮之際,必存儆戒之意也。金鎭龜曰,始以燕樂,終以戒缺也。李端夏曰,此是好樂無荒之意也。李世白曰,章下註,釋儒分章之誤也。趙持謙曰,古者祭用瓦器,儉之至也。我國祭器,亦用陶瓦,可見祖宗儉朴之極也。金鎭龜曰,祭祀,當遵古禮,不可踰制也。講畢,上掩卷,李端夏進曰,小臣病狀,頃日登對,備盡陳達,伏想聖明,旣已下燭矣。臣自二十後,得病,以至六十,氣血精神,無復餘存,實無陳力之望,自先朝末年,亦嘗乞歸,往時下鄕,不獨爲被彈也。乃於更化之後,畀臣以修史之任,一月內三上辭狀,而未蒙恩遞,大臣至以家世陳達,臣不得不冒死當之,而臣之筋力,實難酬酢人事,往來供仕,故不得已留宿史局,非出於勤其職事也。臣之不堪供職,已可知矣。千萬意外,又畀賑恤之任,今年凶歉,八路同然,明春飢饉,必倍庚辛,此時賑政,必得才諝具備者,而任之,猶懼其不濟,況臣,徒有痼疾,實無才長,不量才分,冒昧當之,生靈盡死之後,雖以身贖之,何補於國事?辛缺年受任賑救者,皆是有才之人,而無如臣之無狀者。陳力就列,不能者止,伏乞遞臣賑任,以授可堪之人。且臣情勢,亦甚危悶,士大夫出處去就,有關風俗之盛衰,小臣雖極微眇,亦忝聖朝之臣,今若冒沒廉隅,拘病苟存,則人之嗤笑,理所必至,前後乞退,蓋出於此,非敢憚勞,而每每瀆擾也。幸蒙矜察,歸死田里,則聖恩如何,賤疾倘得少間,時或量力上來,出入筵席,亦小臣區區之至願也。上曰,頃日筵中,已悉予意,勿辭察任,以補國事。李端夏曰,自經前日引對,病伏寓舍,今日始爲起動矣。退見同任堂上,如可一分堪當,則敢不勝承命乎?聖敎至此,惶恐不知所達矣。
李敏敍進曰,邊倅,雖有老親,不敢辭免,乃是古例,而近來朝家定式,獨子則親年七十,許遞,有兄弟則七十五歲,許遞,已成規例矣。新除授慶興府使李日翼,呈狀請遞,有曰親年七十一歲,雖有兄弟,□其弟出繼云,此則無異獨子,宜有軫念之道,許遞如何?旣有兄弟,則不可循例請遞,故敢達矣。上曰,與獨子無異,許遞,可也。李敏敍曰,守令,無遞差之規,罷黜,何如?上曰,依爲之。趙持謙曰,如此者,改差,已成近規,此獨罷黜,未知,如何?上曰,改差,可也。擧行條
李敏敍曰,實錄廳印役,未盡三分之一,必欲於歲前完畢,凡事,都廳主管爲之,而都廳中李世白·金鎭龜,專掌董察矣。近緣玉堂乏人,長在禁直,不得察任,事多停滯,而玉堂無推移之員,只有權斗紀一人,而方在下考中,不得備擬。殿最雖重,自前亦有變通之時。且近歲抄權斗紀下考,變通,如何?趙持謙曰,權斗紀被罪,蓋緣入直玉堂不參褒貶之故也。厥後聞之,實有身病,而不參云,合有容恕之道矣。上曰,下考蕩滌,備擬,可也。
李敏敍曰,成均館奴婢,幾至數千口,而近來失業,生理斷絶,頃者以本館草記魚物廛事,有啓下公事,而平市則每恤市民,推諉於備局,備局令平市處置,尙無決斷之事。館下人輩,流散者相繼,本館,非如他各司,而典僕之不能保存,誠爲可慮,趙持謙,纔經館官,方爲入侍,下詢而處之,何如?趙持謙曰,館下人,本屠肆爲業,近緣牛疫,停廢五朔,賣柴糊口,遑遑汲汲,流散之患,勢所必至。目今牛疫,尙未寢息,屠肆之復設,杳無其期,不可無變通之道。至於魚物廛,則自前館人入屬資生,中廢未久,卽今渠輩,生理斷絶,實爲可矜,依本館啓辭,魚物廛更爲分給,似可矣。上曰,速令平市回啓後處之,可也。擧行條
李世白進曰,李端夏,陳情乞退,而卽今災變孔慘,國事罔極,雖一藝一能之士,固宜收用,況世祿之臣?何況於在野元老大臣乎?領府事宋時烈處,自上連遣承旨,誠禮勤懇,而大臣,只以蹤跡之不安,不爲入來,李玄錫之疏,雖不顯攻,文字間游辭,實非泛然,使元老大臣,不得一日安於朝廷,朝野之缺望,如何?玄錫事未了當前,大臣必不入來,公議重發之後,臺啓不可不缺矣。金鎭龜曰,李世白所達,大意則然,而有所未盡也。李玄錫疏語,雖不顯斥,山林之士,難進易退,玄錫,亦揣知儒賢之心,而以一疏逐之,其爲防賢病國,甚矣。門黜之罰,固爲太輕矣。至於儒賢之去就,豈係於玄錫之被罪與否乎?趙持謙曰,金鎭龜所達,詳備,而李世白所達,未盡也。領府事,雖以李玄錫之疏,蒼黃出去,卽今還朝與否,非係於玄錫被罪之輕重也。然而大臣旣以此出去,玄錫之情迹,不美,遠竄雖過,中道付處,亦無不可矣。李敏敍曰,領府事去就,非在於玄錫之遠竄與否,若如世白之言,則在大臣之心,尤爲不安,世白所達,辭不達意耳。李玄錫,雖不顯斥,意則不美,臺論所以發也。遠竄雖過,詢問大臣,稱停定罪,何如?上曰,朋黨之禍,未有甚於近來,李玄錫,與領府事同入筵席,非止一再,而今番領府事之來也,坐席未暖,投疏侵攻,疏語草草,而意則陰巧,使元老旋卽出去,事之痛駭,孰甚於此?所當治以重律,而遠竄太過,亦非所以安大臣之心者,故參酌定罪矣。李敏敍曰,詢問大臣·三司,稱停定罪,似當矣。上曰,臺諫不備,後日大臣入侍時,處之,宜矣。李端夏曰,論斥儒賢之人,不宜在淸班,而滌瑕用之,不思悛改,又爲如此之擧,誠甚駭然矣。趙持謙曰,疏語雖輕,意甚不美,削職太輕矣。
李敏敍曰,李端夏,少時多病,而年老之後,則病頗差可,決無以病辭退之理,而向因情外之謗,退在鄕曲矣。今纔上來,又復請退,不可許矣。況且知宋時烈之心事者,無如李端夏。孟子曰,無人於子思之側,則不能安子思,若欲召致宋時烈,則端夏,尤不當許退矣。李端夏曰,李敏敍所達,實非實狀,小臣本有心病,老耗益甚,言語動止,殆不成樣,實無陳力之望矣。
李敏敍曰,天災時變,無如近日,今玆冬暖,最是大變。古語曰,周末無寒歲,秦亡無暖歲,蓋周則委靡不振之象也。秦則暴虐急疾之象也。以此推之,今此冬暖,實國政解弭,不能收拾之象,殿下,其亦反顧而思之乎?殿下,無暴斂民生,遊畋逸豫之失德,而朝廷氣象,日就委靡,法度解弭,莫可收拾,變異之作,豈無所由?迺者求言,辭旨邈惻,而三司之臣,無一應旨者,亦可見人心之忨愒,而實由於從前無採用之實也。臣待罪列卿,不能陳救災之策,區區所懷,惶恐敢達。趙持謙曰,自上求言,以七事咨詢,何莫非緊切,而其中言路不闢,尤是最切者。以近日之事言之,臺閣之請治重夏等誣告之罪者,實是公共之論,而尙靳允從,此豈來直言之道乎?上曰,重夏·翊戴等,啓覆之後,終歸無實,所當施以誣告之律,而其間亦有曲折,故參酌定罪矣。趙持謙曰,釋此二罪人,則後弊無窮,不殺何爲?李敏敍曰,不殺有意,而群情怫鬱,無以鎭服,合有處斷之道矣。上曰,重夏猶有可諉者,翊戴則有將卒之分,而至於誣告,尤可痛矣。然而有曲折,故旣已酌處矣。李端夏曰,翊戴,心知柳命堅之無罪,而乃敢誣告,渠足爲逆賊者也。趙持謙曰,雖是將卒間,眞是逆賊,則其告,宜矣。此則終歸於誣告,寧免誣告之律乎?李世白曰,若其所告,猶有疑似,則被告者,不可全釋,旣釋被告者,則誣告者,不可不殺矣。
趙持謙曰,今番逆賊,雖得端緖,就服者,只一人,而告者三人,竝皆加資,實爲過濫矣。上曰,大儻五名捕捉者,亦爲加資,以此比之,輕重有間,且器遠獄事,告者二人,竝錄勳,則今此加資,非過也。
趙持謙曰,臣有所懷,敢達矣。帝王,御天下之道,如天地日月,日月淸明,則螮蝀自消,人君明其政刑,則人心自安。國家不幸,逆變累起,其所處置,必須光明正大,然後可以服人心矣。頃日御營大將金益勳,以全翊戴所告柳命堅事,密啓於兒房,虛實間旣聞凶言,則使渠上變,事體當然,而不此之爲,親自追啓,事甚顚倒,有傷國體,事當推考,以明是非矣。上曰,掌兵之臣,受命扈衛,旣聞凶謀,不得已有此擧,器遠缺事時,亦有如此事耳。李敏敍曰,當初不知虛實,益勳事,固無所失,而持謙所達,告者濫賞之說,誠是矣。自前有如今番告者之直超金玉,群情,皆以爲過,此則不可不更議處之耳。上曰,告者加資,蓋欲激勸後人也。今番承服者,雖一人,而謀計凶慘,若無此輩,則國事危急,其功豈少乎?動於火藥之說,徑先上變,以致逆狀,猶未畢露耳。趙持謙曰,火藥則在韓泰萬家云,動於火藥之說,明是虛言也。李敏敍曰,已前錄勳之時,亦無直爲超資之擧,循資漸進,至於封君,今此加資,豈非過濫乎?上曰,錄勳,則似過,特爲加資,亦是近規,故旣已酌處矣。
趙持謙曰,仁祖朝乙巳年間,故參議尹安國,水路朝天,海中渰死,死於王事,誠爲慘然,而卽今子孫,零替,不能祭祀云,似當有軫恤收錄之典矣。上曰,死於王事,則不可無軫恤之道,錄用子孫,可也。李端夏曰,尹安國子孫,若有錄用之擧,則朴彝敍,亦同時渰死者,其子孫,亦宜一體收用矣。李敏敍曰,尹安國·朴彝敍兩人事之至今錄用子孫,固無不可,而但雖曰死於王事,與節死者有間,至於褒錄,則似爲太過矣。上曰,與仁祖朝三臣,不無輕重矣。李敏敍曰,若有子孫,則該曹,自可收用,別爲錄用,似過矣。上曰,然矣。雖無特敎,該曹聞見用之,宜矣。遂罷出。以上燼餘
上在昌德宮。停常參·經筵。
夜自一更至三更,月暈。五更,雷動。
下直,黃州判官黃釗,遂安郡守金道鳴,信川郡守韓洸。
朴泰尙啓曰,明日常參·經筵,取稟。又啓曰,明日視事,依例取稟矣。卽者禮曹草記,明日方物封裹,明明日拜表,擇入矣。此兩日視事,頉稟。傳曰,知道。
鄭載禧啓曰,吏曹郞廳來言,守令有闕,政事,何以爲之?敢稟。傳曰,明日爲之。
傳于鄭載禧曰,下直守令及還下去差使員,竝留待。
朴泰尙,以禮曹言啓曰,謝恩文書,附送于冬至使事,已爲定奪矣。拜表吉日,令日官推擇,則方物封裹,今月十二日,拜表,十三日辰時,爲吉云。以此日時,知委擧行,而別定譯官及禁軍,領付使行之意,分付,何如?傳曰,允。
傳于鄭載禧曰,留待守令,引見。
朴泰尙,以禮曹言啓曰,今此逆魁,旣已正刑,告宗廟頒敎,京外進箋·陳賀等事,依前例擇日擧行,何如?傳曰,依啓。進箋·陳賀,權停,可也。
傳于徐文重曰,頃日使臣書狀觀之,則渡江之期,當在旬間,而杳無形影,未知其故也。問于備局以啓。
禮曹判書南龍翼,兵曹判書南九萬啓曰,臣等,曾受文科掌試之任,卽玆出榜後復命,而伏見同副承旨李秀彦上疏,則以爲監試臺官,不顧廉隅,耐彈參考,至請一倂罷斥,仍罷其榜,聖明雖不允從,物情之峻激,蓋可知矣。臣等當初詣試所也,固知臺啓旣發之後,設場之爲未缺而其時臺啓,則只言小科之當罷,文科會試,則不在□論之中,故不得不承命開場矣。今近侍之臣,又以竝罷大科之榜爲言,臣等,已不勝瞿然,而臣等,職忝有司,俱掌文武科事,凡干節目,有難擧行於論議方激之時,姑退科日,徐爲稟定,似爲合宜,區區所懷,不敢不達。傳曰,一自臺論繼發之後,朝著之上,論議携貳,靡所底定,已非和平之氣象,而今者李秀彦疏本中,竝與無故之大科,一體罷榜者,豈非駭異之甚者乎?今若牽制於此等怪論,又有所遲待,則末世頹綱,駸駸然莫可收拾,而從今以往,恐不得設科取士也。依前定日擧行,宜矣。
徐文重,以備邊司言啓曰,傳曰,頃以使臣書狀觀之,則渡江之期,當在旬間,而杳無形影,未知其故也。問于備局以啓事,命下矣。回還謝恩使瀛昌君沈等之行,已於十月初十日,自燕京離發,到山海關,所送軍官·譯官,先來報期,計日算程,當以今月初六七日渡江,觀其狀啓,問于軍官等,亦皆云然。自本司行關義州,待其渡江,卽爲其所持咨文,罔夜上送矣。今已過期,邈無消息,其不缺還渡於初七日之前,必矣。其間淹滯之故,臣等,亦未得揣知,方此苦待矣。敢啓。傳曰,知道。
尹敬敎書啓,臣承命馳往領中樞府事宋時烈所住萬義村舍,傳諭聖旨,則以爲臣前後陳乞,實出肝膈,而終未上格,復遣近侍,諭旨之勤懇惻怛,又逾於前,臣於此理窮辭竭,心神抑塞,更無呼籲之路,只有走伏窮山,以待鈇鉞之誅而已。抑臣疾病危篤,朝不慮夕,古有豫卜壽藏,死而便埋者,今臣所住之地,卽臣埋骨之處,況且國事危急,未有甚於此時,臣亦豈欲遠去京邑,以爲自全之計哉?以故,出城之日,不卽往歸者,蓋以此也。粤自前月十六日以後,恩旨絡繹,使价陸續,馹路騷然,官廚蒼黃,貽弊飢民,無甚於此,臣之決歸之意,非得已也。然臣豈敢昧然長往哉?俟病少間,更留一疏,罄竭衷曲,以竢聖慈之財諒焉云矣,敢啓。傳曰,三昨入侍之傳諭也,更竭誠禮,悉攄心腹,冀回遐心,幡然造缺矣。今觀來書,是何君臣間情義之未孚,一至於此耶?只切慙赧,無以爲懷,予不多誥,卿宜諒哉,毋孤企望,以濟時艱事,更往傳諭。
掌令韓構啓曰,頃日避嫌臺官,臣於昨日停啓之後,卽當處置,而忘未覺察,昏謬之失,在所難免,請命遞斥臣職。答曰,勿辭。
徐文重啓曰,掌令韓構,再啓煩瀆,退待物論矣。傳曰,知道。
行大司憲南二星啓曰,掌令臣安圭,以千萬意象之外,被此新命,科場急迫,半夜承牌,未及陳疏,仍赴試所,國家名器,終不可以冒占,敢暴危悃,見阻喉司,臣之狼狽,極矣。且念生進試罷榜之啓,復發,而臣旣進參於大科試所,如罷小科,大科不宜獨存,臣以大科監試之人,其於罷榜之論,理難連啓。持平臣李國芳,以臣曾忝本職,重被非斥於物議,不意新命遽下,昏夜承牌,迫於試事,急於趨命,未暇自列,不得不冒昧出肅矣。昨伏見掌令安圭避辭,則本府方論生進罷榜之計,而以進參大科監試,理難連啓爲辭,臣亦察任於科試,已經將罷之事,則亦不可復參於請罷之啓。掌令臣韓構,以頃日避嫌臺官,臣於昨日停啓之後,卽當處置,而忘未覺察,昏謬之失,在所難免,竝引嫌而退,倉卒承命,雖未自列,而及其引避,全沒意見,同僚處置,非可妄忽,而經宿始避,實乖臺體,請掌令安圭,持平李國芳,掌令韓構,竝命遞差。答曰,依啓。
答校檢鄭維悌疏曰,省覽疏辭,繼觀箴規,憂愛陳忠之誠,深用嘉尙,可不體念焉?第疏中所論,或不無傳聞之爽實,事勢之難便者矣。他餘可以變通事,令廟堂議以處之。
以兼司僕朴晩榮疏,傳曰,下該司。
執義沈壽亮,正言李畬等疏曰,伏以罷榜之啓,復發於司馬唱名之後,東堂隔夜之時,外方擧子,旣已再聚都下,公私狼狽,朝議携貳,臣等,適於此際,猥承監試之命。竊以爲臺臣之所爭執,不得擧行者,固所以重言路也。然臺啓請罷,在於小科,與直論大科者,有間。若曰,小科旣罷,大科不當存,則今雖設場取士,不害追後竝罷。若曰,小科雖罷,大科則無故,不必竝罷,則或更設小科,或只存大科,惟在朝家議定之如何已而。然則雖設此科,似不至有妨於言路。且當初停啓之後,朝家行會八路,召集擧子,若又臨場罷遣,則其爲擧措之顚倒,莫甚於此,今此設場,實出於萬不獲已,故臣等,不得不來赴試所矣。臺章峻發,大加非斥,至以風彩掃地爲言,臣等,於此何可呶呶自卞,以重傷事體乎?臣等,雖無狀,不至全昧廉隅,職忝臺閣,重被彈論,則固不可一刻抗顔察任,而鎭在試院,朝命敦迫,進退維谷,自處無路,不免冒沒參試,卽纔出榜,而臣等情勢,實難更廁於朝端。玆不得詣闕復命,臣等至此,尤無所逃罪,伏乞聖慈,亟削臣等之職,仍治臣等之罪,以謝公議,以肅朝綱,不勝幸甚。臣等,無任悚懼屛營之至,謹昧死以聞。答曰,省疏具悉。爾等,俱無所失,勿辭察職。
同副承旨李秀彦疏曰,伏以無似,忝叨近密,留時引月,未卽引退,揆分揣量,惶愧已多,而臣於今日之事,切有所疑者,一邊論啓,一邊設場,此實祖宗朝三百年所未有之擧也。聖上何惜此一擧措,而致令群下,有此無窮之言耶?監試臺官,不顧廉隅,耐彈參考,揆以事體,寧有是理?臣意以爲參考臺官,一竝罷斥,仍罷其榜,然後方可以塞人言而防後弊也。臣固知聖意之所在,而體例所關,不得容默,臣罪萬死,臣無任激切屛營之至,謹昧死以聞。答曰,省疏具悉。莫重國試,旣設旋罷,揆以事體,斷無是理,累辭不獲,黽勉隨參,則耐憚之誚,不亦謬乎?大抵監試請罷之論,雖涉無據,猶有所執,而疏中所謂一倂罷斥,仍罷其榜之說,何所據而發耶?輾轉乖激,一節層加,方來之憂,豈但在於國體之傷損而已哉?誠可寒心也。
午時,十一日上御熙政堂。下直守令,還下去差使員引見,入侍,右承旨朴泰尙,信川郡守韓洸,遂安郡守金道鳴,黃州判官黃釗,麟蹄縣監李舜岳,假注書金宇杭,記事官崔錫恒·鄭齊泰。上命守令進前。洸進曰,小臣,卽信川郡守韓洸也。上曰,履歷幾何?洸對曰,小臣,以成均參下,出六品,曾爲慈仁縣監矣。上曰,八路被災,輕重雖異,明春賑政,大都不免,惱念爲之,以活飢民。洸曰,小臣雖無才智,親承聖敎,敢不竭力供職乎?上曰,西路連經勅行,前頭又未知幾番出來,凡百所需,不必專責民力,各別料理,以除一分民弊。洸退,道鳴進曰,小臣,卽遂安郡守金道鳴也。上曰,履歷幾何?道鳴對曰,小臣,武科出身,曾經泗川·郭山·伊川矣。上曰,屢經治民,必不生疎,勿爲善事要譽,盡心職事。下直守令,別爲引見,意非偶然,若無成效,則其罪尤重,惕念爲之。道鳴退,釗進曰,小臣,卽黃州判官黃釗也。上曰,姑未赴任,無可達事耶?釗曰,未及赴任,姑未知民瘼之如何耳。上曰,依他戒勅之言,盡心擧職。釗退,舜岳進曰,小臣,卽麟蹄縣監李舜岳也。上曰,赴任月日,幾許耶?舜岳曰,前年二月赴任矣。上曰,赴任經年,必知民瘼矣。戶口幾何,被災輕重,如何,還上留庫,幾何耶?舜岳曰,戶口八百四十餘戶,還上元數一千六百石零,而未及收捧,告無留庫矣。民瘼,則邑小之故,雖無大段弊瘼,昨今兩年,連値大無,峽民不能保存。還上不捧,則明春賑救,他無可資,欲捧則被災尤甚,實難收捧,是極悶慮耳。上曰,嶺東·西,連値凶荒,還上雖難畢捧,不可不觀勢捧留,以備賑資,議于監司,隨便善爲。舜岳退。
朴泰尙曰,紀綱解弛,百隷怠官,爲今日之痼弊,近來自上深加勅厲,凡事多有警策之敎。臣待罪出納之地,思報以仰承聖意者,而未得他策,惟是京外文書事務,劃卽擧行,毋或延拖,則其爲裨益,亦自不細。自今以來諸承旨,各置一冊子,箚記房掌公事,常常考閱,其有稽滯不卽擧行者,輕則下吏治罪,重則請推該官,似可矣。凡回啓公事,毋過三日者,故事如此,政院可以循例檢飭,而舊規多有廢墜,弊習,亦難猝革,故敢此仰達。上曰,六承旨,各有房掌,若能如是,其於勅厲之道,誠爲得宜,申明擧行,可也。擧行條
朴泰尙曰,殿試,在於再明,而臺論方張,會試,已有物議,此殿試,若又有人言,則漸至紛紜,事甚可慮。臣意,則姑爲退定,以待臺論之了當,似可矣。上曰,外方擧子,皆已聚會,殿試不過坐次而已,續續退行,未知其可也。
朴泰尙曰,近來承旨,位不齊,出納之際,苟簡莫甚,同副承旨李秀彦,牌招察任,何如?上曰,唯。上曰,刑〈曹〉罪人,恒患積滯,或因疏決,或遣承旨,分輕重放釋,而旣放之後,見入啓囚徒,則前之蒙放者,未久還囚,殊無欽恤放釋之意。今後該房承旨,知悉此意,各別申飭擧行,亦爲分付於刑曹及直囚衙門,俾無如前滯獄之弊。擧行條遂罷去。
前校檢鄭維悌疏曰,伏以臣猥忝科第,受國厚恩,而目見殿下,遇災求言之敎,安敢默無一言,以負我聖明哉?玆敢冒將愚妄之見,以備裁擇,而謹依宋臣故事貼黃條列,以便睿覽,惟聖明之留神焉。臣伏覩前後備忘,每以破去朋黨,同寅協恭之意,戒責臣工,辭旨懇惻,聖意非不至矣,而竊念去破朋黨之道,旣不可以威制,又不可以文令,而只在於處置得其可,擧措當其理,不以彼此而是非之,勿以同異而喜怒之,而君臣上下,情意相孚,無所疑阻而已。惟我成宗大王,日接臣僚,至誠開心,諄諄告語,無異於家人父子,雖至於宮闈間難處祕微之事,亦無所隱。故伊時臣子,亦以父子·兄弟·夫婦之間,不可對人言者,無不畢陳於冕旒之下,而君臣之間,互相勉戒,熙皞至治,千載有辭。臣姑以聞於故老者,及得於傳記者,言之,其時有一臺官,劾一名宰,而以淫烝父妾爲辭,成廟,卽爲引見其臺官,而謂之曰,汝知君臣之於父子乎?臺官曰,知之。成廟曰,父之所問,子不當有隱,某也賢宰,不缺有此事,汝之爲人,亦甚端正,必不爲構陷之計,此必有不悅於彼者,造言以欺汝,汝其無隱。臺官起拜曰,某也,爲臣言之。上使公卿,按其事,果與其宰有仇,而自做矣。成廟,卽以缺言誣人之罪,罪其人,而召其宰,賜之酒而語曰,卿以强方立朝,任怨行事,爲士人所誣,於此亦可以知,以心迹,宜勿介懷。且語臺諫曰,汝以新進,彈劾卿宰,少無顧忌,其敢言之風,亦足可尙,奬其氣節,不次超擢。又有一悖惡宗室,以私怨,怒一中貴,路捽以歐之,絶脅拉齒,中官,血流被面,泣訴于缺曰,豈可以汝而罪宗人乎?旣已有臺諫論啓,而不聽,旣停啓之後,上命諸宗會于後苑,泣下敎之曰,中官,固可罪也。何不告于上,而擅打乎?幸而遇我,不見罪,令遭他日,豈不爲沒身之誅乎?因令諸宗杖臀近百,旣已使內局給藥,以調治之,自後其宗室,閉門自責,猝爲善人,及成廟昇遐,每撫痕以哭曰,此杖,其可再得乎?又成廟外舅,有以紫檀香構者,筵臣白之,上問其人曰,寧有之乎?曰,臣實無是事,筵臣如不誣,臣罪萬死。上命承旨·中使,同往見之,果〈如〉筵臣言,上卽考律罪之,卽此三事觀之,橫被人言,如彼,而平日缺乎?過人者,則伸而白之,職在臺諫而敢言無私,則奬而擢之,身爲宗親,縱恣無忌,則杖以泣諭,俾改其惡,戚連懿親,而罪犯欺罔,則法以不赦,春生秋殺,一無所私,至誠臨下,人皆仰之,則爲人臣,其何敢有一毫偏係之心,亦何敢有一毫朋比之跡乎?殿下,誠能以成廟爲法,明以照下,誠以接臣,則朋黨之去,必不待敎之勤矣。雖曰,知人亦未易,而知臣莫如君。殿下,倘試之於語言之間,察之於處事之議,鑑空衡平,無所容私,則誠明所照,人焉瘦哉?夫强毅木訥,不顧身利,而語言期期,發輒逆耳者,是可以託六尺之孤者也。願殿下,親之信之,謟媚容悅,瞻顧前後,而構飭巧辭,媢疾彦聖者,是豈可以保我子孫黎民者也?願殿下,斥之遠之。且夫古之明君良相,欲去朋黨之習者,必能抑制奔競之風,擢拔獨立之人,故如宋之王朝,以張師德再及其門之故,斥其翰苑之薦,宋仁宗,以宦官·宮妾,不知其名之故,擢相富弼。蓋君者,表也,臣者,影也,臣之趨向,待君而正,故一豫讓也,而不忠於范,而忠於智,一德彝也,而佞於隋,而直於唐,皆出於人主之所使然也。殿下之以誠心待臣僚,誠如成廟,則今日在廷之臣,孰不如成廟之臣乎?宋臣歐陽脩有言曰,治亂·興亡之迹,爲人君者,可以鑑矣。伏願殿下,其監于玆,臣竊惟有田者有稅,有身者有役,缺三代以下通行之法,而終未聞未離襁褓,已應成人之役,骨成塵土,尙納軍保之布,如今日兒弱徵布,白骨徵布之痛者也。此蓋國家,自從壬·癸·丙·丁以來,連爲懲前毖後之道,綢繆陰雨,靡策不講,此固有國之急務而然,而民依於國,國依於民,自古未有民不安而能衛國者也。噫,今日之民生,豈但不安而已哉?殆至於土崩瓦解,而莫之救,殿下亦嘗深思,而得其故乎?夫民,終歲畎畝,所治不過一石之地,而所出,不過僅十石之穀,其瘠者,又不及此,而假田分耕者,又分其半,然則一家所收之穀,實不及七八石,以此而爲仰事俯育之資,常患其不足於萬一,而旣應田賦,又納身役,則其餘存者,當復幾何耶?一己所納之物,猶不能自辦,而且其乳下之子孫,竝定軍役,已死之親族,勒捧保布,剝膚椎髓之慘,殆未易言,而流離顚壑之患,在在皆是,噫嘻,亦慘矣。此弊不革,則其憂,終必有不可言者,伏願殿下,下詢廟堂,急思所以通變濟活之策,以解赤子倒懸之急焉。臣竊惟國家取人之法,專倚於科擧,而科擧之不嚴,將至於近日而極矣。此非但有司考試之不公,而其爲擧子者,又皆衒術弄巧,百計僥倖,或爲假述於他人,或爲符同於吏輩,以爲必中之計,而奸謀祕計,疊見層出。有曰率入者,有曰外場者,其所謂率入者,如曩時及近日,以初不參榜者,冒昧率入之類,而其所謂外場者,豫以厚賂締結禁吏,而入場出題之後,謄出題目,潛給憲府吏卒輩,則吏卒輩,又爲傳給于中門外,隨廳吏卒,使之次次傳致于擧子之家,則方外相約之人,卽爲製付以送,而又爲次次還到于擧子之處,始爲繕寫投進,而其尤甚者,則又以名紙色品,爲模索相應之地。故近來國家,每於臨場之時,必以名紙紙品,勿用太高者之意,丁寧分付,而務勝之習,不少阻止者,蓋由於是,而至於學製·陞補之際,則雜亂之習,萬倍於此者,而今夏春塘臺親臨庭試時,未出榜之前,擧子,混雜於試官依幕,天威咫尺之地,不嚴如此,則不爲親臨之外處,可知。科擧者,人臣發身之初程,而其欺罔詐僞,已如此,則雖其人,有班·馬之文章,猶不足致用,而況目不識丁者乎?仍循漸染,日復一日,以至於無人不然,無科不然,則其將與麗末不得設科,同歸一轍,臣太息不足,繼以痛哭焉。臣愚以爲慮後之策,不可不備,極擇考試之官,而其入闈之時,必爲親降玉音,勉以愼簡,而考試之際,亦令焚香告天,誓不用情,如翰苑薦人之規,而每過初試出榜之後,監試則例講家禮·小學之外,又益以論·孟·庸·學,大科則又加以三經中自願一書,臨文講論,十分詳審,而臺官監試之官,隔帳,其他防奸杜詐之事,一如式年講經之法,而旣已大小科出榜之後,則引入得參擧子於大內後苑廣闊之地,使之各處,不相往來,如明朝場屋之制,別命公卿·臺官,眼同試才,而其有文詞荒拙,未能成語者,缺成篇,終至曳白者,則拿致王獄,究問其所以倖取之故,如仁祖朝按問李再榮故事,而勿如該曹之塞責問備,必須嚴加査鞫,使不得循情,然後隨其罪狀而重處之,如皇明高皇帝剝皮梟首之爲,則已壞之綱,可以復張,不嚴之科,可以復正,而國家,亦得窮經能文之士矣。且如式年講經之時,則擧子,豫以講紙,倩出七書名目於應入試官者,則當其抽栍大文,書塡講紙之際,識其手筆,而抑揚造化於其間,故明經一科,猶稱有一脈公道,而今則冒詐之患,已如此,又況其他乎?臣愚以爲式年講紙,自該司進排,使主掌官刻印七冊名目,如易書之爲,則講經用情之習,稍可除之矣。至如大科時,用情奸濫之事,多在於易書傳錄之際,故無賴子弟之迢寫試券,自外投入者,皆以各司印信之體樣彷彿者,雜亂踏出,而印迹漫漶,不可識別,故披査考閱之時,不能致察,自今以後,科擧印信,別爲造出,而所書印文,不必以篆字塡刻,或以隷字,或以八分,而缺一字其印制,或爲六面,或爲八面,使於倉卒之間,易得識認,而或有侮弄僞造者,則論之以御寶僞造之律,誅其身,沒其孥,斷不饒貸,而且令廟堂別爲科場事目,使校書館以活字印出,頒布中外,使國內爲擧子者,曉然知之,繼自今缺肅,則科場不嚴之弊,庶可少祛,不然而仍循謬規,不爲變通,則終必至於國亡而後已矣。昔宋孝宗,嘗於大庇之時,親自焚香,以祈忠孝壯元,而我太宗大王,亦倣此擧,得權踶爲壯元。前聖後聖之愼重科擧,至於如此,伏願殿下,下詢大臣,斷而行之。臣竊惟國家之設立捕盜廳者,蓋所以威懲奸慝,憚壓□寇,故其推覈鉤。以下缺
上在昌德宮。停常參·經筵。
夜自一更至四更,月暈。
有政。吏批,判書李敏敍進,參判李翊相病,參議宋奎濂進,都承旨鄭載禧進。
兵批,判書南九萬進,參判崔逸進,參議李東老病,參知沈攸議政府方物封裹進,右副承旨徐文重進。
鄭載禧啓曰,小臣,方物封裹進去,下直。傳曰,知道。
徐文重啓曰,司諫金載顯,獻納鄭勔,正言李畬,牌招不進矣。傳曰,知道。
徐文重,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
鄭載禧啓曰,近日廳中,位不齊,出納之際,苟簡莫甚,而左副承旨趙持謙,連日不爲仕進,牌招察任,何如?傳曰,允。
吏批,以李彦綱·安烒爲掌令,南弼星爲持平,申曅爲安邊府使,權斗紀爲副校理,李后沆爲副修撰,申翼相爲大司成,崔寬爲禮曹參判,申善浣爲監察,尹世休爲奉化縣監,李光夏爲榮川郡守,宋炳遠爲孝陵參奉,崔汝巚爲假引儀,任弘望爲廣州府尹,金構·李雲林爲直講,睦林儒爲奉常正。
兵批,李佖爲全羅兵使,權愈爲五衛將,金慶誠爲忠壯衛將,尹世紀爲文兼,南復圭爲武兼,安圭爲副護軍,申翼相爲副司直,梁禹及·李復一·韓公俊·禹汝源爲副護軍,李國芳·崔汝岱爲副司直。前萬戶吳相漢,及第金泰燁·金永天·車命俊,今加折衝,車里屯召募別將李錀,陞差別將事,承傳。缺知非一款,蔡之沇·李枝遠爲慶尙左兵使,蔡之沇爲副護軍,韓構爲副司直。
朴泰尙啓曰,左議政來詣請對矣。傳曰,引見。
朴泰尙啓曰,明日仁政殿殿試時,香室,移接於尙瑞院,春秋館上番減省記之意,敢啓。傳曰,允。
以備忘,傳于徐文重曰,年少新進輩,怠慢之習,未有甚於近日。昨日引見時,一二說話之寫出,有何難事,而經夜之後,今始書入,殊甚駭然,當該注書,從重推考,以警日後。
鄭載禧啓曰,左副承旨趙持謙,牌招不進矣。明日武科殿試,當以該房進去,更爲牌招,何如?傳曰,允。
傳于徐文重曰,今聞領府事,身有疾云,予甚慮念,卽令御醫持藥物看病。
徐文重啓曰,明日慕華館武科增廣別試殿試時,命官事,大臣進去乎?敢稟。傳曰,左相進去。又啓曰,明日慕華館武科殿試時,兩司進參城上所牌招言送之意,敢啓。傳曰,知道。
以咸鏡監司尹趾善□□靑魚,限內不得封進事狀啓,傳于朴泰尙曰,勿爲加罪事,回諭。
徐文重,以摠戎廳言啓曰,本廳再運壯抄·三哨牙兵·一哨軍兵,今已上來逢點矣。壯抄軍則廣智營,牙兵則本營,與初運軍兵,今十五日依例替代,輪回入直之意,敢啓。傳曰,知道。
傳于徐文重曰,今者兩司長官,引避退待,令玉堂斯速處置,俾無臨時窘急之患。
李秀彦,以弘文館言啓曰,新除授副校理權斗紀,時在京畿楊州地,經筵入番事緊,請斯速乘馹上來事,下諭。傳曰,依啓。
朴泰尙啓曰,殿試試官中,方物封裹進參之員,竣事後承牌事,稟啓。傳曰,知道。
以備忘,傳于李秀彦曰,故參議宋國澤妻,卽慈殿外祖母也。年踰八袠,景迫桑楡,豈可無優異之擧乎?其令本道,衣資·食物·柴炭,優厚輸送後,啓聞,以表予意事,下諭于公洪監司。
徐文重啓曰,明日武科殿試,諫院一員,當爲進參,而大司諫洪萬容,司諫金載顯,獻納鄭勔,正言李畬,俱爲牌不進,正言權持,在外,他無進參之人,何以爲之?敢稟。傳曰,司諫金載顯,獻納鄭勔,竝改差,政官,卽爲牌招開政。
李秀彦,以禮曹言啓曰,今日左議政請對入侍時,幼學朱恒道直赴事,取考收議,判付稟處事,榻前定奪矣。取考其時收議,則領議政金壽恒,行判中樞府事金壽興,行判中樞府事鄭知和,右議政李尙眞,以爲朱恒道之會試試券,不書姓名,比之李士瑀之只納空券,金汝源之不書年歲,其失雖有差別,其爲違格則一也。若如故相臣吳允謙之議,從初場講經分數出榜,則恒道,亦無獨爲拔去之理,當初試所,依李士瑀·金汝源例,若有稟啓之擧,則或考前事,或因特命,不無別樣變通之道矣。試所,旣已急請拔去,不但爲恒道之所稱冤,朝家處置,未免有前後之殊,儒臣疏陳,其意蓋出於此,而恒道拔去之代,旣以他人次陞,元額已滿,殿試且過,金瑀·汝源之例,今不可復用。若令許赴於後式年榜,則事體似合宜,而但未參會試之榜,且赴殿試,係是格外之恩典,非自下所敢輕議,伏惟上裁,如何?啓特爲直赴殿試,俾無稱冤之弊事,判下矣。當初收議,與判付如此,故頃日榻前,以直赴殿試,啓請,而因筵臣所達,以爲朱恒道,與已赴會試之尹誠敎,製述之洪受瀗·李斗岳等,有間,不可不更赴會試後,直赴殿試,故有退赴後式年之敎,而顧此收議判付,則直赴殿試,已有成命矣。敢啓。傳曰,依收議判付,直赴殿試,可也。
徐文重啓曰,開政事,命下矣。臣文重·臣秀彦,方爲入直。臣文重,當以代房,兵批進去,而臣秀彦,獨在廳中,吏批政廳,何以爲之?敢稟。傳曰,兵·吏批兼進。
徐文重,以兵曹言啓曰,明日增廣殿試,當爲直赴者,南漢山城試才時,入格二十二人,水原試才時入格二十一人,中旬中日入格十一人,春塘臺試才時入格一人,公洪道試才入格一人,江原道取才入格二人,合五十八人,分付試所錄名官,使之隨其錄名,竝許赴,何如?傳曰,依啓。
大司諫洪萬容啓曰,臣近患風疾,彌留浹旬,新除未謝,召牌遽降,嚴畏分義,不得不扶曳祗肅,而第念朝家凡事,無論大小,苟有臺啓,則不得奉行,自是體例也。今此罷榜之啓,旣發於憲府,而强行覆試,又設殿試於明日,一邊爭執,一邊開場,是臺閣之論,不能有無於其間也。國家置言官之意,果安在哉?損傷國體,莫此爲甚,而本院一員,又將進參於武所,揆以臺例,尤涉不當,臣何敢晏然冒據於諫席,重壞臺閣之體乎?請命遞斥臣職。答曰,勿辭。
徐文重啓曰,大司諫洪萬容,再啓煩瀆,退待物論矣。傳曰,知道。
行大司憲南二星啓曰,卽者政院,以憲府城上所牌招言送事,啓稟發牌,而執義臣沈壽亮,纔被臺論,陳疏引入,故下人,誤傳召牌於臣處,臣亦矇然承牌,詣臺之後,轉覺其誤,昏錯之失,在所難免。且大司諫洪萬容,避嫌處置,歸於本府,而其避辭中,以本院一員,當參武所,揆以臺體,尤涉不當爲言,臣亦明日武所當參之一員也。諫院·憲府,理無異同,臣安敢晏然處置,重壞事體乎?以此以彼,俱難暫冒,請命臣職遞斥。答曰,勿辭。
徐文重啓曰,大司憲南二星,再啓煩瀆,退待物論矣。傳曰,知道。
校理李世白箚曰,伏以行大司諫洪萬容,以臣近患寒疾,彌留浹旬,新除未謝,召牌遽降,嚴畏分義,不得不扶曳祗肅,而第念朝家凡事,無論大小,苟有臺啓,則不得奉行,自是體例,而今此罷榜之啓,旣發於憲府,而强行覆試,又設殿試於明日,一邊爭執,一邊開場,是臺閣之論,不能有無於其間也。國家置言官之意,果安在哉?損傷國體,莫此爲甚,而本院一員,又將進參於武所,揆以臺例,尤涉不當,臣何敢冒據於諫席,重壞臺閣之體乎?行大司憲南二星,以卽者政院,以憲府城上所牌招言送事,啓稟發牌,而執義沈壽亮,纔被臺論,陳疏引入,故下人,誤傳召牌於臣處,臣亦矇然承牌,詣臺之後,始覺其誤,昏錯之失,在所難免。且大司諫洪萬容避嫌處置,歸於本府,而其避辭中,以本院一員,當參武所,揆以臺體,尤涉不當爲言,臣亦明日武所當參之一員也。諫院·憲府,理無不同,臣安敢晏然處置,重損事體乎?以此以彼,俱難暫冒。竝引嫌而退,臺啓所論,只擧小科,而雖罷小科,不必竝與大科而罷,亦有前例,則臺諫進參,別無所嫌,至於誤傳召牌,責在下吏,尤不可以此爲避,請行大司諫洪萬容,行大司憲南二星,竝命出仕。取進止。答曰,依啓。
行判中樞府事鄭知和箚曰,伏以臣,方患寒疾,宿病添劇,貼席呻吟,不意玆者,伏奉召牌臨行,欲起還仆,終未得祗赴,不勝惶恐,伏地待罪。伏乞聖慈,俯賜諒察,亟許遞免臣職,以安微分,臣無任祈懇屛營之至。答曰,省箚具悉卿懇。病未赴召,有何所傷?卿其安心勿待罪。仍傳曰,遣史官傳諭。
右承旨朴泰尙疏曰,伏以臣,卽伏承當該注書推考之命,臣不勝悚恧之至。昨於引見退出後,注書,草示擧行兩條,而不無刪改處,日亦已暮,故臣持其草歸家,夜間刪定,今曉詣院傳給,使之書入,其至經夜者,罪實在臣,非但由於注書之怠慢。問備,雖曰薄罰,臣不敢倖免,敢此冒昧請罪。伏乞聖慈,亟遞臣職,以爲奉職怠慢者之戒,不勝幸甚。臣無任惶隕戰灼之至,謹昧死以聞。答曰,省疏具悉。爾其勿辭察職。
弘文館博士李頤命疏曰,伏以微末賤臣,猥忝邇列,徒積罪戾,莫效涓埃,而每有血懇,輒冒宸嚴,僭猥之極,臣罪萬死。臣所生母,衰暮之年,宿疾沈綿,今方往在臣兄師命任所,遠地行役,撼頓之餘,病勢添加,眼膜脚氣等症,一時竝作,今已浹旬,尙不少間,食飮頓減,眞元積敗,病裏心弱,鬼想一倍。缺臣屢發言語,每一書到,企望彌切,而顧臣職名在身,不得自由,無他同僚,久在直廬,且値國有大獄,未敢言私,彷徨煎灼,方寸已亂,卽今獄事已完,僚員亦出,而臣之情理,日迫一日,不得不冒死陳暴於慈覆之下,伏乞聖慈,諒臣至懇,特垂矜察,亟命遞改臣職,俾得往省母病,千萬幸甚云云。答曰,省疏具悉。爾其勿辭往省焉。
答淸風府使崔後亮疏曰,省疏具悉。所陳之事,令該曹稟處焉。
上御熙政堂。左議政閔鼎重,請對引見。入侍,左議政閔鼎重,右副承旨徐文重,假注書金宇杭,記事官崔錫恒·鄭齊泰。
閔鼎重進曰,近來日候不佳,聖體,若何?上曰,無事矣。請對,何事?閔鼎重曰,回還謝恩使,渡江狀啓,計於旬間,當爲入來,而尙無消息。方物封裹,已爲擇日,而必等待咨文之來,方可修正文書,漸至遲延,極爲悶慮矣。上曰,以先來書狀觀之,則初六七日間,當爲渡江云,而期限已過,迄無消息,未知其故也。閔鼎重曰,自彼出來,自有程限,回還之際,歸意尤速,必無淹滯之事,而過期不來,或慮到瀋陽,有阻梗之患,而亦不能揣知,以是爲慮矣。上曰,程途有限,報期不來,不無意外之慮矣。閔鼎重曰,罰金一款,已見狀啓,更無可知之事,而伏見右議政金錫胄狀啓,以爲只備所徵之物,附送其行,爲可云。在此諸臣中,李敏敍之意,亦如此,而臣意,則旣云減金,則似不可無謝恩之擧,未知何如。在前則該部,定以萬兩,皇帝,特減五千兩,故謝恩矣。今番則自下減之,欲徵賂物之意,與前稍異,而在此道理,不可不謝恩矣。方物,必於明間出送,可以及缺於右相之行,文書,必見咨文,當擧節該,回還使行,若又遲滯,勢將未及,此甚可慮矣。上曰,彼減罰金,則在此道理,似當謝恩,一起方物,付送,宜矣。第文書一款,慮有未及之患耳。閔鼎重曰,臣意亦如此,表文,今日始爲黑草査對,明當正本査對,方物,爲先出送,表文,以禁軍追送,似可矣。上曰,追以禁軍送之,可也。上曰,咨文,旬間似當入來,而尙無消息,此後遲速,亦難豫料,冬至使行,勢難久留灣上,表文,以齎咨官,追後入送,亦無妨矣。閔鼎重曰,其前若入來,則可以一時送之耳。上曰,唯。徐文重曰,然則拜表,當退矣。上曰,以此意,政院,下諭于右相處,宜矣。閔鼎重曰,下諭最是,今姑等待咨文,觀勢下諭,似可矣。上曰,唯。鼎重曰,臣詣闕之後,政官送言,慶興府使,今日政,當爲差出,而曾自備局,有變通之議,故姑未差出云。蓋欲變通者,六鎭·三·甲,乃是邊上重地,不可不擇人,文武交差之請,亦出於此,而慶興·富寧,與三·甲,俱是堂下窠,擬差之際,未免循常,若以慶興·富寧·甲山,陞爲堂上窠,交差文武,則稍勝於選擇之道。曾與領·右相相議矣。變改舊制爲難,而邊邑得人亦重,令政曹問議于諸大臣,僉意皆以爲可,則始自今定式施行,何如?上曰,此窠,姑勿差出,更問於諸大臣後,稟處。擧行條
閔鼎重曰,領府事宋時烈處,連遣承旨,至誠招延,聽聞感動,在時烈之心,豈不欲感激承命?第引年之外,蹤迹不安,不得入來,且以屢煩恩禮,爲惶恐,將有歸意云。年老之人,蒼黃下去,缺疾病可慮,以卽今雖難入來,仍留近畿,勿爲。以下缺一張以上燼餘
今月十一日,下直守令引見入侍時,右承旨朴泰尙所啓,紀綱解弛,百隷怠官,爲今日之痼弊。近來自上深加惕勵,凡事多有警策之敎,臣待罪出納之地,思所以仰承聖意者,而未得他策,惟是京外文書事務,劃卽擧行,毋或延拖,則其爲裨益,亦自不細。自今以後,諸承旨,各置一冊子,箚記房掌公事,常常考閱,其有稽滯不爲擧行者,輕則下吏治罪,重則請推該官,似可矣。凡回啓公事,無過三日者,故事如此,政院,可以循例檢飭,而舊規,多有廢墜,弊習亦難猝革,故敢此仰達矣。上曰,六承旨,各有房掌,若能如是,則其於飭勵之道,誠爲得宜,申明擧行,可也。上曰,刑曹罪人,恒患積滯,或因疏決,或遣承旨,分輕重放釋,而旣放之後,見入啓囚徒,則前之蒙放者,未久還囚,殊無欽恤放釋之意,今後該房承旨,知委此意,各別申飭擧行,亦爲分付於刑曹,及直囚衙門,俾無如前滯獄之弊。見上
閔鼎重所啓,伏見守禦使呂聖齊狀啓,則山城還上太,請以他穀代捧,卽今民間太豆絶無,其勢實難以本色收捧,雖是軍餉,不可不以他穀換捧,姑依狀啓施行,何如?上曰,依爲之。又所啓,曾於信使之行,以三條禁約,使之停當矣。今見使臣狀啓,則彼皆順從云,不可不申明約條。條列刻牌,立之館中,使往來倭人,明知禁制,以此卽爲分付于東萊府使處,何如?上曰,依爲之。備局謄錄
上在昌德宮。停常參·經筵。
有政。吏批,判書李敏敍試官試所進,參判李翊相進,參議宋奎濂試官試所進,右副承旨徐文重進。
兵批,判書南九萬病,參判崔逸進,參議李東老病,參知沈攸試官進,右副承旨徐文重進。
吏批啓曰,判書李敏敍,參議宋奎濂,俱入試所,小臣獨政,未安,何以爲之?敢稟。傳曰,仍爲之。
朴泰尙啓曰,明日國忌齋戒,明明日正日,此兩日視事,頉稟。傳曰,知道。
朴泰尙啓曰,備邊司郞廳來言,今日賓廳坐起日次,大臣有故,不得開坐云矣,敢啓。傳曰,知道。又啓曰,大司憲南二星,武所進,執義沈壽亮,呈辭入啓,掌令李彦綱,持平李弼星·兪命一,奉命在外,掌令安烒,在外,今日以監察茶時之意,敢啓。傳曰,知道。
趙持謙啓曰,小臣,武科殿試進去,下直。傳曰,知道。
吏批,以申懹爲司諫,李墪爲獻納,尹以道仍爲廣州府尹。
兵批,以金載顯爲副護軍,鄭勔爲副司直。
朴泰尙啓曰,今日武科殿試,兵房承旨,當爲進去,而左副承旨趙持謙,昨日再招不進,今日又不仕進,雖未知其身病之輕重,而事涉未安,卽爲牌招,使之進去,新除授諫官二員,竝卽牌招,肅拜,何如?傳曰,允。
趙持謙啓曰,今日武科殿試,畢射擧子,邊一中者,七人,當爲比較其坐次,以何技比較乎?敢稟。傳曰,以柳葉箭比較,而或更有比較者,則仍以此技比較,可也。
朴泰尙,以禮曹言啓曰,拜表,差退數日事,定奪矣。更令日官推擇,則十五日平吉,適與國忌相値,似當差退,而使行渡江之期,迫頭,不得不以此日擧行,而軒架鼓吹,則陳缺不作,如何?傳曰,允。
李秀彦啓曰。傳曰,增廣入格者,三十三人,直赴四人,合爲三十七人,而朝者,入門單子中,泛以三十四人書入之後,終無有頉人啓達之擧乎,問啓事,命下矣。昨日試紙安寶之數,三十六張,問其不納之人,則下人,對以擧子羅學川,出榜前,已爲下鄕,不得入庭矣。朝者,入門單子,則只以三十四人,書塡,召問四館所下人,則對以縣官趙相愚,聞其兄嫂之訃,不得入庭,參奉曺錫,亦爲下鄕,不得入庭云矣。卽聞曺錫入庭製述,則當爲三十五人,而以三十四人書入,當該入門官,殊甚不察,請推考。擧子不入之數,出榜時,自試所入啓云矣。敢啓。傳曰,知道。
徐文重,以武科殿試試所差備官,以命官意啓曰,今此出榜時,以啓下別單,憑考擧子戶口缺水原府事,試才直赴中,六人之名,音同而字異,雖已稟從戶口施行,而初不致察,有此差誤之事,當該試才御史,推考,何如?傳曰,允。
司諫申懹啓曰,今日殿試仍行之不當,長官避辭,備論之,而臣意,亦無異同,固不可以事在急遽,晏然進去試所,以壞臺體。且臣曾於待罪憲官時,病不得承牌,方在被推之中,以此以彼,決難仍冒,請命遞斥臣職。答曰,旣已設場之後,不必紛紜引避,致有狼狽之患,勿辭。勿爲退待,仍卽進參。
以司諫申懹避嫌,傳于徐文重曰,推考蕩滌。
獻納李墪啓曰,臣之父病,四旬沈淹,十分危篤,氣息奄奄,若不保朝暮,臣於焦煎悶泣之中,忽承諫職新命,繼以試事迫急,召牌下臨,臣聞命驚惶,罔知攸措。情理雖迫,分義至嚴,不得不黽勉出肅,而第臣,頃忝館職銓郞也,前後推緘,至於八度,俱未照勘,旣難冒出行公,而況伏見長官避辭,以罷榜之啓,一邊爭執,一邊開場,損傷國體,莫此爲甚,本院一員之進參於武所,尤□不當爲辭,則臣之不敢晏然進參,亦無異同。無論別缺,尤不可一刻仍冒,請命遞斥臣職。答曰,勿辭。
朴泰尙啓曰,獻納李墪,再啓煩瀆,退待物論矣。傳曰,知道。
行大司諫洪萬容啓曰,臣於昨日,承牌出肅,而武科進參,有所難便,不得不引避矣。伏見玉堂處置之辭,與臣本意,大相逕庭,終不能釋然也。當初臺啓所論,只擧小科,而以其未及停啓之故,大科覆試,不得設行於初定之日,及今臺啓再發之後,仍行大科於未了當之前,朝家處分,何其前後之不同耶?會試與殿試,少無異同,其不相涉於小科,則一也,而日者兩司之進參文武會試者,竝皆被彈,則今此殿試,其可晏然進參耶?臣於罷榜之論,有應避之嫌,固不敢可否,且非不知試期臨迫,事有狼狽,而只慮國體損傷,臺例之虧壞。乃敢自列,處置請出,出於意外,迷滯之見,猝難中改,且臣所患,添㞃於詣臺之時,終不能自力,嚴召之下,未得祗赴,臣罪萬死,臣旣犯違命之科,決不可一刻仍冒於臺席,請命遞斥臣職。答曰,勿辭。
徐文重啓曰,行大司諫洪萬容,再啓煩瀆,退待物論矣。傳曰,知道。
李秀彦啓曰,領議政箚子批答,遣史官傳諭,命下矣。今日夜深,明日待開門傳諭之意,敢啓。傳曰,知道。
答安州牧使李杭疏曰,省疏具悉。條陳弊瘼,令廟堂變通焉。
領議政金壽恒箚曰,伏以臣,積敗之餘,表裏交傷,舊缺,一時俱劇,危症百出,幾不爲人,才蒙聖慈荐賜醫藥,一二日來,略有生意,而火熱轉盛,元氣大脫,床笫之間,猶不能轉動,昨承召牌,末由趨詣,坐速違慢之誅,神昏氣短,亦未能卽上請譴之章,臣罪至此,萬殞難贖,席藁私次,惶怖罔措。仍竊伏念,臣之疾病如此,固無更效奔走之望,而抑臣情勢蹤跡,亦有不敢自安於在職者。臣本疎戇,不量時宜,徒欲守祖宗之絜令,遵家庭緖論,妄犯忌諱,以抗蠭生焱起之議,致令衆怒轉激,陳論復起,以至臺閣紛鬧,靡所底定,國體顚倒,無有綱紀,究厥事端,職竟由臣,臣誠慙愧,舌不可勝捫矣。況臣祖父文正公臣尙憲,平居則深病罷榜之習,立朝則力主勿罷之議,與今日言者所論,不翅秦越之背馳,寧有可以爲其援證者,而顧乃橫被斥擧於章牘之間,資其口吻,無復顧藉,微臣之故,又豈有此?此雖云所自取,亦見世道之無不有也。臣於此,慨然反顧,躬缺悼矣。豈有顔面,復立朝端?況臣前後所陳,雖甚妄率,以爲上奉邦憲,下襲家訓,可幸不至於負大釁戾,而惟其地望不足以見重,言論不足以取信,畢竟有百害而無一益。以公則墜喪國體,以私則忝辱祖先,若夫復率意妄作,有甚於此者,則其顚頓僨敗,又豈至於今日所遭也?臣之不敢復論國事者,固已決矣,安有如是而可以苟據具瞻之地乎?伏乞聖慈,憐臣難醫之疾,察臣難冒之勢,亟許罷斥,以保微喘,以安愚分,不勝大幸,取進止。答曰,省箚具悉卿懇。當初請罷,已涉乖宜,停論未幾,旋又起鬧,畢竟擧措,未免駭惑聽聞,重傷國體,事之寒心,莫過於此,而繼有一種怪論,至發於章奏之間,輾轉激惱,寧靖無期,不料人心之浮薄,世道之嘵嘵,一至此極也。於卿,有何難安之勢,而浹旬引入,陳章祈免,不覺愕然無以爲喩,適緣身,未得進參,尤無所傷,卿其體寡昧之至意,念時事之多艱,安心勿辭,速出論道,以副企望。仍傳曰,遣史官傳諭。
安州牧使李杭疏曰,伏以本州之物力蕩殘,痼弊難祛,至於莫可收拾之境,已是朝廷之所備諳,臣不必更爲疊床,而槪見本州,地偏民少,邑人,比他郡甚尠,雖使專用於本府,尙不可以成樣,況移設兵營,已至五十六年之久乎?所重,正當孔路,且有樓觀江山之勝,使价過本州者,未嘗不淹留於此,用度之多且大,不特兵營之支供而已。且宴享大站之故,每於北使之行,凡干求請等事,不勝其酬應,而通官以下,白給三百兩之規,初創於兵營,終歸於本府,遂爲今日難支之弊,州人痛恨,豈有極哉?本州物力,比之平壤,萬萬不及,而以平壤物力,猶患蕩敗,則本州之蕩敗至此,亦無怪也。惟其一敗之後,不可復振,故大小賓之去來,新舊官之送迎,供饋之需,無以措辦,未免假貸於閭閻市井之間,西關重地,反不如三南一小縣之物力,其勢誠急矣。前此朝廷,憂之深,慮之切,丙午十月,因本州判官所報,以會付米三百石,逐年計〈給〉矣。乙卯八月,又因本州民人所呈,加給二百石,五百石之米太,不少矣,而尙患乏絶,各衙門銀布之貸用,前後相續矣。幸朝廷,聞其蕩殘,欲其完復,乃罷兵營支供,此誠本州大變通大蘇復之秋也。兵營前日之費,今不必算計,直路無時之行,亦未可豫度,而一年北使之來,或至于再,或至于三,今以再度爲限,則求請雜物之價,多至二百四十二石,北使及本州延慰使·餞慰使·問安中使·義州問安使·問禮官·巡察使·大小察訪,再度往來,支供之費,亦至九十二石。此皆稽之謄錄,考之式例,取其中最簡者而書出,泛看則猶似過多,而其實則率皆減省,本州支供之多少,唯在一時眷率衆寡,不可以今臣衙眷之不多,爲準。因以一朔二十石磨鍊,而一年之用,亦不下二百四十石,合其使行及本州之費而計之,則八百六十三石也。本州賦入,則白米一百二十石,雜穀二百五十石,甲午以後所劃給,則大米二百五十石,小米二百五十石,合其賦入及劃給之數而計之,則八百七十石也。但賦入之穀,雜穀居多,劃給之米,小米參半,果與盡是白米,有異,而若能隨事撙節,則庶可繼用於凶歲也。至於白給三百兩,實有大難處者,一年·二年,其費幾何,以今年觀之,自春徂秋,三値北使之行,而已至九百兩之多,安知來歲,更無今年疊到之患?牌文,若到此際,則僨事,可以前知,臣愚獲罪,雖不足論,貽辱朝廷,當復如何?紛紜衆瘼,種種深痼,蜂午牛尾,未足以論其多少,而白給一款,實無他策,朝廷變通,此最尤急,今若不復變通,責之本州,則本州之莫可收拾,將必有夫前日,而朝廷大變通·大蘇復之德意,抑恐有其名而無其實也。以臣料之,每當北使之來,朝廷,量其容入,劃給本州,而或以備局苟簡兵營之木,則可爲永久無弊之道也。第念物力有限,彼求無已,劃給之典,亦難可常,則試以劃給米布,委諸勤幹之鄕任,使之存其本·取其利,以亦或一道,而曾所假貸而貨殖者,尙有見失之患,其看驗於前者,非臣所謂永久無弊之道也。昔在宣廟朝,故相臣李元翼,除本州牧使時,則倭亂未經,兵□未設,且無白給三百兩之事,而猶不免蕩殘,故元翼,報于朝,以還上耗穀,盡屬本州,本州之得以蘇完,未必不由於此,而一自亂後,耗穀盡歸會付,此本州之所以日就凋弊,終至百尺竿頭也。今朝廷,若以量容入給米布,爲難,則耗穀,限其蘇復,盡屬本州,期以幾年,亦合事宜,惟在朝廷區畫之如何爾。本州淸川江下流之畔,舊有朴彬筒·石生筒·完川筒,此皆在田案有文券,非空閑之地,非管餉之屯,而筒破於去癸丑年,泥生於今庚戌年,所謂朴彬筒,本州業已修築,與民同之,而蓋將待年開墾,以補官需者也。所謂石生屯,本州付之勅需庫,歲刈蘆草,貿木貿鹽,俾爲勅需一分之助者也。所謂完川筒,故完川君崔來吉家所築,累世相傳,文記昭然者也。乃者訓鍊都監,以淸北人崔致昆·金麗元等,差定別將,方往築筒於此,前判官朴守儉,具由論報巡察使臣李世華,據實粘移,而都監,疑其防塞,責以瞞報,打量之令,急於星火。噫,千里遠外之事,都監,安得盡知,完川筒畓,固有未築之地,而一境之民,莫不持文券泣訴,其情,誠可悲矣。本州板蕩之日加月增,朝廷之所矜愍,前後道臣之所共知,寧邊之延山·獨山,議者,猶謂之可屬本州,顧此本州之土,反爲都監之屯,則是亦天之所廢,而無可爲者耶?延山·獨山,雖不可得,本州三筒內外之地,無論已築與未築,勿令屬之都監,則此亦蘇復之一策也。還上逋欠,實爲本州莫大之弊,負債之民,或逃或故,旣無其田,又無其族,將安所責償乎?與其徒存虛簿,終未徵捧,莫若大行實惠,以得人心,臣知蕩減之擧,固是蘇復之先務,而吏緣爲奸,誠與廟堂所慮,故當此別爲詳査,待其査畢,亦將論報于備局。嗚呼,凡此數弊,特其衆弊中最大者,苟或一有未革,而將復如前日之事,則臣恐本州終無蘇復之期也。伏願聖明,斷自宸衷,謀及廟堂,而大革前日之痼弊,以臣之老羸癃疾,扶杖拭目者之望,不勝萬幸。臣之此疏,極知猥越,而旣受牧民之任,又當朝廷大變通大蘇復之日,不得不仰瀆宸嚴,臣罪萬死。以上燼餘
上在昌德宮。停常參·經筵。
未時申時,日暈。夜五更,黑雲一道如氣,起自坤方,直持東方,長竟天,廣尺餘,良久乃滅。
徐文重啓曰,昨日門閉後,武科殿試進去,承旨趙持謙,來傳榜目,且送列名小紙曰,直赴擧人中,御營別馬隊鄭九代,在鄕未及上來,訓局馬兵朴賢,在喪,俱不得赴試,當爲口達云。臣以爲此等事,例自試所承旨,直爲啓達,而昨自廳中草草口達,所當明日,似當具由連啓,爲答矣。今日趙持謙,不爲仕進,莫重科場之事,經日終不啓達,亦涉未安,雖異常規,敢啓。傳曰,知道。初不直啓,有傷體例,該房承旨推考。
朴泰尙啓曰,注書沈枰,傷寒苦劇,不能仕進,差歇間,假注書差出,察任,何如?傳曰,允。
以李德成爲假注書。
徐文重,以摠戎廳言啓曰,明日弘濟洞本廳軍兵操鍊時,廣智營入直壯抄軍,依前例除標信,亦爲出用之意,敢啓。傳曰,知道。
徐文重,以摠戎廳言啓曰,本廳壯抄軍牙兵,旣已逢點整頓矣。兩色新舊軍兵,明日弘濟洞近處,聚會操鍊後,舊軍放送之意,敢啓。傳曰,知道。
鄭載禧啓曰,文科會試入格三十三人,已前直赴四人,合三十七人內,擧子羅學川,下鄕未及上來,趙相愚,名紙呈納後,遭服制,俱未入庭,今番製述只是三十五人,以此出榜以入。且趙相愚試紙,則當令應辦官,還爲出給,而羅學川·趙相愚,似當依尹誠敎例,待後科許赴殿試,令該曹稟處,何如?傳曰,允。
徐文重,以訓鍊都監言啓曰,軍兵保布上納之規,每年十月初,各道差使員,領來催督畢納後,分給冬衣之資矣。今年則各道被災裁減之數,及庚申·辛酉兩年災邑供布,移施今年條者,合以計之,則其數過半,而都監遺儲,亦且罄竭,冬月將半,尙不得分給,飢寒軍卒,呈狀願受者,極其紛紜。方患渴悶之中,因全羅監司狀啓,諸般納布之類,換捧米穀,留補賑資,其代則以江都所在木移給事,自廟堂定奪,故本道則差使員,初不上送價布,無一疋上來者矣。數日前高山一邑,獨爲準數來納,故詳問其保人等情願,則身役價布,十月前,依例各自措備,方欲上來之際,自監營有停留作米之令,旣備之木,換作方貴之米,其勢難便,以木直納云。以此推之,則不但軍兵衣資之用,一日爲急,保人等,以木換米之際,亦不無呼冤之弊,合有變通之道,令廟堂急速稟處,如何?傳曰,允。
徐文重,以備邊司郞廳,以左議政意啓曰,今此退送謝恩文書,纔已修正,方爲査對,而承文院提調來參者,只禮曹判書南龍翼,兵曹判書南九萬二員,而餘皆稱以公私病故,其在事體,殊甚未安,竝推考。其中副提調專管文書,右承旨朴泰尙,雖在禁直,使之出參,左副承旨趙持謙,亦爲牌招同參,何如?傳曰,允。
朴泰尙,以禮曹言啓曰,謝恩拜表,明日當爲行禮,而使臣旣已出去,他無奉表之員,依今年問安使行之例,以禮曹郞廳代行奉表之任,陪往慕華館,何如?傳曰,允。
徐文重,以承文院官員,爲都提調意啓曰,今日謝恩文書査對時,本院官員副正字朴世,權知副正字金弘楨,二員進參,餘皆稱以官故不來,如此怱急文書査對之際,猶且託故,怠慢之習,殊甚未便,不進人員,竝從重推考,何如?傳曰,允。
正言李畬啓曰,臣於罷榜再發之論,旣不以爲得當,是其所論,只在小科,則大科覆試,未見其必不可設行,故不得已承命監試,旣入試所之後,彈章峻發,臣亦不至全沒廉義,則豈不至忝在臺職,方被論劾,不可一刻察任,而竊爲人臣,受命任事,若未竣其事,自抛其任,則是棄君命於路也。臣旣奉命設場,朝旨不許罷還,則雖有私分之不安,進退之際,誠有不獲自由者,臣嚴法畏義,不得不冒昧參試,以至出榜,而繼有近侍疏劾之擧,至請竝罷其榜,則臣之無狀,於此益著矣。如臣庸陋,本不合言議之列,而聖恩謬加,置之顯塗,一入言地,上使臺閣風采掃地,下使一身廉隅喪盡,物議沸騰,彈論疊起,寧可更廁於仕籍,以重貽淸朝之羞乎?臣情勢窮蹙,賤疾兼苦,再昨召牌之降,坐速違慢之罪,而蹔時詣臺,亦有所不敢,未卽自列,拜章陳籲,見阻喉司,狼狽猶甚,再宿之後,今始來避,臣罪尤大,請命削罷臣職。答曰,勿辭。
徐文重啓曰,正言李畬,再啓煩瀆,退待物論矣。傳曰,知道。
司諫申懹啓曰,本院多官,引嫌而退,臣當爲處置,而臣有不敢可否之嫌,昨日進去武所之時,臣非不知其不可,而文科旣已出題試士,武所擧子,皆聚會持弓以待,非但勢不容中止,亦恐重傷事體,故臣黽勉進往,而其爲壞了臺體,則臣固自知。蓋小科罷論再發之當否,姑置勿論,而旣以發論,則大科會試殿試,俱爲寢以了當而處之,長官引避之辭,可爲的確之論,而臣迫於情勢,終不免承命奔走,自壞臺體,其與會試進參之臺官,所失無異,臣方竢公議之峻發,何敢靦然仍冒處僚乎?請命遞斥臣職。答曰,勿辭。
徐文重啓曰,司諫申懹,再啓煩瀆,退待物論矣。傳曰,知道。以上燼餘
上在昌德宮。停常參·經筵。
朴泰尙啓曰,明日常參·經筵,取稟。傳曰,停。
未時,太白見於巳地。夜一更,月犯畢大星。
趙持謙,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
趙持謙,以武科殿試試官所言啓曰,殿試擧子,御營別馬隊鄭九代,在鄕未及上來,訓局馬兵朴命大,在喪,俱不得赴,當依例待後科許赴殿試,令該曹稟處,何如?答曰,依啓。
傳于鄭載禧曰,諸承旨,持公事入侍。
傳于徐文重曰,日寒如此,薄衣軍士,襦衣題給。
尹敬敎啓曰,臣承命馳往水義村舍,傳諭聖旨于領中樞府事宋時烈,則以爲臣之哀籲,又未蒙許,臣於此,豈敢復爲煩瀆,以重罪戾哉?只有退伏溝壑,以竢譴罰之加而已矣,敢啓。傳曰,知道。
兵曹判書南九萬上疏曰,伏以臣,頃承撰進先王行狀之命,自顧鹵莽,決不可當此盛命,瀝血陳懇,未蒙允許,旣不得逃遁違命,則其勢不可不勉强摸畫,以俟處分,而每欲執筆伸紙,輒覺面赤背汗,踧踖惶悶,延拖至今矣。近聞實錄印□垂畢,必於未畢前,撰出進御,方可入印云,期迫勢蹙,辭避無地,將欲屬草,而伏聞甲寅秋大喪之時,有內出行績文字一通,意在於左議政臣金錫胄家,及其未發行也,往問之,則見逸不得云。其他士夫之〈間〉,亦未聞有謄本,以臣荒陋之文,又無憑據之實,則亦難結撰成樣,尤用憂怖,不知所出。伏想內藏,必有當初實錄,伏乞聖明,特命出示,俾得爲據實撰成之地,千萬幸甚。答曰,省疏具悉。當初內下文字,詳載李端夏撰上行狀中矣。取見草藁,依此撰進焉。
傳于徐文重曰,爲慮貧民難支之弊,特令京兆,每於月終,啓知閭家奪入與否者,意非不副,而近來每以姑無書啓,豈有通一年終無奪入之理乎?殊甚無謂,自本院各別嚴飭。
朴泰尙,以禮曹言啓曰,以承旨啓辭,文科會試入格與直赴,合三十七人內,羅學川,下鄕未及上來,趙相愚,名紙呈納後,遭服制,俱未入庭,請依尹誠敎例,待後科許赴殿試事。傳曰,依啓事,傳敎矣。援據前例,直赴後科殿試之意,敢啓。傳曰,知道。見上
徐文重,以備邊司言啓曰,訓鍊都監啓辭,保布上納之規,每年十月初,各道差使員領來催督畢納,而分給冬衣之資矣。今年則各道被災裁減之數,及庚申·辛酉兩年災邑,價布移施今年條者,合而計之,其數過半,而都監遺儲,亦且罄竭,冬月將半,尙不得救,飢寒軍卒,呈狀願受者,極其紛紜。方患渴悶之中,全羅監司狀啓諸般納布之類,換捧米穀,留補以資,其代則以江都所在木移給事,自廟堂定奪,故本道則差使員,初不上來納,供布,無一疋上來者矣。數日前高山一邑,獨爲準數來納,故詳問其保人等情願,則身役價布,十月前,依例各自措備,方欲上來之際,自監營有停留作米之令,旣備之木,換作方貴之米,其勢難便,以木直納云。以此推之,則非但軍兵衣資之用,一日爲急,保人等,以木換米之際,亦不無呼冤之端,合有變通之道,令廟堂急速稟處,如何?傳曰,允事,命下矣。頃者全羅監司李休命,狀陳各樣身役應納之類,以米貿木,輸納官家之際,其費倍蓰,若以官家所儲之布,移給於各衙門後,當番之類,以米折半納官家,以爲賑資,誠極多幸。仍請許貸某樣木,自該司覆啓,依狀啓施行,且以江都留儲木四百同,許給矣。今此訓鍊都監啓辭如此,更以此意,分付該司,從速算出都監應捧之數,移給見貸之木,而其中應納之類,已備番布,不願作米者,則不可勒定,致有呼冤之端,知委各邑,催促直納,俾無彼此牽掣之患,何如?答曰,依啓。徐文重,以兵曹言啓曰,傳曰,日寒如此,薄衣軍士襦衣題給事,命下矣。發遣本曹郞廳,摘奸尤甚薄衣軍士,一百八十名抄出,別單書入,令該曹依數題給,何如?傳曰,允。
大司憲南二星啓曰,卽者諫院多官處置,歸於本府,觀其避嫌,則或以不當開場爲辭,或以苟然進參,引罪,臣旣參於武科殿試,何敢自以爲是,而晏然處置乎?如臣無似,忝居臺閣,曾無一言之建明,一事之裨補,而隨其後何以引避爲事,臣實自愧。且昨日槐院文書,査臣提調,病未參坐,纔被推考,以此以彼,決不可暫留,請命遞斥臣職。答曰,勿辭。
趙持謙啓曰,大司憲南二星,再啓煩瀆,退待物論矣。傳曰,知道。
弘文館副校理黃玧上箚曰,竝引嫌而退,臺閣風采之以直節爲重,國家事體,亦不可以不顧,而臺章所論,只擧小科,則不必竝與大科而論,亦有前例之可據,監試臺〈臣〉別無所嫌,承牌不進,推緘未勘,在例當遞,請獻納李墪,行大司諫洪萬容,正言李畬,行大司憲南二星,遞差,司諫申懹,出仕。答曰,依啓。
傳于朴泰尙曰,史官二員待命,騎馬六匹立之。
朴泰尙啓曰,史官二員待命事,命下矣。史官不備,宣傳官代送之意,敢啓。傳曰,知道。
趙持謙啓曰,臣以承文院提調,慕華館査對進去,下直。傳曰,知道。
朴泰尙啓曰,吏曹郞廳來言,新恩政事,何以爲之?敢稟。傳曰,明日爲之。
徐文重啓曰,臺諫出仕事,命下矣。今已日暮,待開門牌招之意,敢啓。傳曰,知道。以上燼餘
上在昌德宮。停常參·經筵。
下直,金浦郡守趙泰期,瑞興縣監呂奎齊。
謝恩,全羅兵使李佖,五衛將金重器,榮川郡守李光夏,奉常正睦林儒。
傳曰,下直守令,留待引見。
諸承旨,持公事入侍時,右副承旨徐文重所啓,新除授左副承旨申琓,時在京畿楊州地,請斯速乘馹上來事,下諭。上曰,依啓。
掌令李彦綱所啓,執義權斗紀,卽臣妻同姓三寸叔也。法當相避,請命遞斥臣職。上曰,勿辭,退待物論。
全羅都事書目,扶安縣監李箕允,災傷差錯,依事目罷黜事。以上朝報
今日通信使引見時,信使護行差倭,京接慰官,差送事,榻前下敎。
下直守令引見入侍時,右副承旨徐文重所啓,近日守令引見之擧,出於聖明軫念民生之意,臣有區區所懷,敢此仰達。守令,皆以儒生,出爲牧民之任,旣不能明習法律,郡邑之有大典·續錄·大明律,甚少,而至於續錄後受敎,則營門,亦多不備,以此決訟之際,不能援據法律,多以己見爲斷,故外方獄訟,尤爲紛紜。今若使宰臣主管,取受敎中繁條掣肘處,稟旨裁定,刊行頒布,使守令有所奉行,何如?上曰,凡獄訟,必據法文處決,可無紛紜之弊,受敎刊行,似爲好矣,令廟堂稟處。
通信使引見入侍時,尹趾完所啓,臣於沿路,伏聞今番對馬島,以銀所換公負木,朝家使之作米上納,故民情缺望云。大抵嶺南,以下納東萊爲便,而以上納京司爲悶矣。今歲凶歉,異於常年,若使作米上納,則大失民望,勿爲作米,何如?上曰,作米一款,令廟堂稟處。已上備局謄錄
上在昌德宮。停常參·經筵。
謝恩,禁府都事鄭甲祥,義盈主簿黃鏶。
傳曰,明日晝講爲之。
司諫申懹啓曰,臣之譾劣,百不如人,而惟是區區願忠之意,自謂不後於人,每控言責,思欲竭心盡職,納吾君於無過,而誠薄言輕,未嘗有一字之補,臣常慙懼,若無所容,而至于今日,益增罪戾。蓋國朝古例,臺閣論啓之後,則事無大小,不得仍行,而今於科事,强令行之,非但大有傷於重臺論之意也。人主所憚而不得自肆者,唯在於臺論,此之不恤,則惟意所在,何事不爲,而殿下,自主第營繕之時,創用此規,至於此事,未免再誤,自此以往,或有大拂公議之事,出於輿情之所不厭,而自上强令行之,則雖有伋·魏之忠言,終必無分毫得力之處,此實啓他日無窮之患,而臣身居臺職,不能一言以爭,徒以承命奔走,爲效職之地,不徒不忠之罪,萬殞難貰,顧念此心,亦有所負,臣俯仰慙怍,無地措躬,召牌之下,不敢冒進,蓋亦自知其罪,而難於抗顔也。不可一刻仍冒,請命斥罷臣職。答曰,勿辭,退待物論。
政院啓曰,掌令李彦綱,司諫申懹,避嫌退待,而兩司無行公之員,除在外人外,新除授未肅拜人員,竝牌招,使之處置,何如?傳曰,允。
右副承旨徐文重所啓,近日守令引見之擧,出於聖明軫念民生之意,臣有區區所懷,敢此仰達。守令,皆以儒生,出爲牧民之任,旣不能明習法律,郡邑之有大典·續錄·大明律,甚少,而至於續錄後受敎,則營門,亦多不備,以此決訟之際,不能據法律,多以己見爲斷,故外方獄訟,尤爲紛紜。今若使宰臣主管,取受敎中繁條掣肘處,稟旨裁定,刊行頒布,使守令有所奉行,何如?上曰,凡獄訟,必據法文處決,可無紛紜之弊,受敎刊行,似好矣。令廟堂稟處。又所啓,慶尙監司權是經,以推奴徵債停事,馳啓矣。頃者因平安監司,以此事狀啓,方備局,回啓諸道,一體禁斷矣。及見典獄署囚徒,則有以負債被囚者,臣招問漢城府下吏,則以爲自朝家,時無分付之事云。京外似無異同,推奴徵債,限明秋停止事,分付,何如?上曰,京外似無異同,一體分付禁斷,可也。
傳曰,明日晝講爲之。
大司憲李翊啓曰,庸陋如臣,過蒙洪造,前後歷敭,無非忝竊,而至於言責,尤豈所堪?每膺除命,惶愧靡定,只擬陳情乞免,以安私分。不意玆者,除旨忽降,含恩畏義,不得不黽勉出肅,而臣於本府生進罷榜之論,有大段難安者,蓋臣之姪子,亦參此榜,則身居首席,安敢可否其間也?且臣以向者入侍時,與在傍諸臣,私相言語之故,至被特推,尙未照勘,以此以彼,俱〈難〉一刻仍冒,請命遞斥臣職。答曰,勿辭,退待物論。以上朝報
上在昌德宮。停常參,只晝講。
未時,太白見於巳地。
謝恩,大司諫朴泰尙,慶興府使睦林儒,靑山縣監李之濂,奉化縣監朴泰延,內資主簿朴崇準,典牲主簿鄭涖。
晝講入侍,特進官李正英,同知事李翊相,承旨尹敬敎,玉堂金鎭龜·李世白,假注書李德成,史官崔錫恒·鄭齊泰。
吏曹啓曰,臺諫有闕,政事,取稟。
大司諫朴泰尙啓曰,諫官,受人主耳目之寄,任一世激揚之責,至於首席,其選尤重,如臣庸謬多疵,素負嗤態者,使不可抗顔匪據,以其辱名器也。且政院之見李玄錫疏,而不能明辨,則大臣,斥以無據,當會試設行,而不能力爭,則憲臣,糾以不職,槐院之不進對,亦有問備之請,臣於此三者,前後與有所犯,皆非眚誤之比,方在憂勘之中,揆以法例,宜卽詣臺自劾,況承召命,安敢坐俟駕屨,而適於昨日,素患痰厥之症,觸寒猝作,昏窒移時,欲起屢仆,竟未得自力祗赴,經宿小甦,今始扶曳來避。臣之罪戾,至此尤大,不可一刻仍冒,請命遞斥臣職。答曰,勿辭,退待物論。
傳曰,明日放榜時,開門差早。
院啓,引嫌而退,推緘未勘,召牌不進,揆以法例,俱難在職,請大司諫朴泰尙,遞差。答曰,依啓。
今日晝講時,實錄都廳沈壽亮·李畬,竝牌招察任事,榻前定奪。
政院啓曰,明日文武科放榜時,兩司當爲進去,而憲府無行公之員,明日爲政事,命下,而事勢如此,政官卽爲牌招,當日開政,闕員差出,以爲進參之地,何如?傳曰,允。
禮曹啓曰,今此文武科放榜吉〈日〉,推擇於明日矣。群議皆以爲小科罷榜,尙未停啓,大科之輕先放榜,事體未安云,姑待臺啓結末,擧行,何如?傳曰,已行殿試,則明日唱名,不過區別節目間事也。仍爲擧行,可也。
有政。
吏批,判書李敏敍病,參判李翊相進,參議宋奎濂進,右副承旨徐文重進。
兵批,判書南九萬進,參判崔逸進,參議李東老呈辭,參知沈攸進,右副承旨徐文重進。缺燼餘
司僕寺官員,以提調意啓曰,本寺內外廐員·役養·理馬·巨達以下朔料,及廐馬添養之料,一年應用之數,極其浩多,而數年以來,連値失稔,一年稅入,不足於一年之用,苟簡莫甚矣。今年則湖南農事,尤甚大無,本道四牧場稅穀,比前多數減縮,雖沒數上納,不過爲半年之用,本寺前頭之事,委屬可慮矣。卽接全羅監司移文,則飢民賑救之資,無以辦得,願買各牧場穀物,而本寺形勢,如上所陳,數石之穀,決難下手,買賣一事,不得許副,而臣等抑又思之,本道民事之切迫,誠不可恝視,四牧場稅穀中,米則雖難擧論,至於皮穀,則合以計之,太一千三百石零,粟二百五十石矣。以此許令本道取用,其代,待明春自賑恤廳,以某樣穀,代給於本寺,以爲支用之地,則似爲兩便,令該廳卽爲稟處,何如?傳曰,依爲之事,命下矣。湖南所在太僕四牧場稅穀中,太一千三百石,粟二百五十石,本寺,旣許該道之取用,其有補於賑資,亦似不少,令該道依數照受後,牒報本廳,以爲前頭還償之地,宜當爲先,以此分付,而且念嶺南·湖西賑穀之難辦,與湖南無異,太僕牧場之在於兩道者,亦令該寺除出各穀,計用於賑資,而取償於本廳,俱爲便益,令該寺稟處,何如?答曰,依爲之。已上備局謄錄
上在昌德宮。停常參·經筵。
夜三更,流星出井星上,入艮方天際,狀如鉢,尾長四五尺許,色赤。
徐文重啓曰,大司憲李端夏,牌招不進矣。傳曰,知道。
又啓曰,大司憲李端夏,牌不進,執義權斗紀,掌令安烒,在外,掌令韓泰東,以書狀官未還,持平南弼星·兪命一,敬差官未還,今日以監察茶時之意,敢啓。傳曰,知道。
尹敬敎啓曰,公洪都事姜錫圭,被論見罷,卽今田政,一日爲急,不可等待,後日政,令該曹當日內口傳差出,使之卽爲發送,何如?傳曰,依啓。
吏曹口傳政事,以李挺晩爲公洪都事。
傳于鄭載禧曰,公洪都事,催促發送事,分付。
鄭載禧,以吏曹言啓曰,今此逆魁正刑告宗廟祭,獻官,所當依該曹啓辭,以大臣塡差,而大臣皆有故,不得已正憲,塡差以入之意,敢啓。傳曰,知道。以上燼餘
司諫金鎭龜啓曰,愚陋如臣,偏蒙洪造,又叨新除,驚惶感激,趨謝恩命,而臣之堂叔臣金萬吉,方爲正言,雖無應避之嫌,而一家二人,竝據一司,私門盛滿之災,理所必至,臣於此益切惶懼,不知所圖也。臣頃忝館職時,以親嫌不敢可否於罷榜之論,不得不據例陳疏,而至被彈論,又於鞫廳問事郞廳時,有推案落書不察之失,兩處推緘,俱未照勘,尤不可仍冒言地,請命遞斥臣職。答曰,勿辭,退待物論。
備忘記,副應敎沈壽亮,副修撰李畬等,雖有難安情迹,其在分義,所當詣闕自列,以俟處分,而數日之內,三度違牌,無意行公,此實由於紀綱解弛之致,誠可駭然,爲先從重推考,明朝更爲牌招。
傳曰,晉州牧使元振澤,數日內催促發送。
昨日晝講時,參贊官尹敬敎所啓,昨見慶尙監司狀啓,則以晉州牧使任弘亮,自朝家使之除朝辭赴任,而直還其家,終不赴任,啓請罷職。晉州邑,人所厭避之地,而弘亮,不遵朝令,偃然還家,無意赴任,厭避之狀,誠極可駭,爲道臣者,所當有請罪之擧,而止於泛然請罷,事甚不當,監司權是經,推考,何如?上曰,監司推考,任弘亮厭避之狀,極爲痛駭,拿問定罪,可也。
注書沈枰三度呈辭。入啓。遞差。
公洪都事書目,沔川郡守朴泰長,災傷差錯罷黜事。
政院啓曰,公洪道災傷覆審未畢,而都事姜錫圭,被論見罷,卽今田政,一日爲急,不可等待,後日政,令該曹當日內口傳差出,使之卽爲發送,何如?傳曰,依啓。
院啓,引嫌而退,被推未勘,在例當遞,請司諫金鎭龜,遞差。答曰,依啓。
吏曹口傳政事,公洪都事,以李挺晩爲之。
吏曹啓曰,臺諫有闕,政事,取稟。
兵曹口傳政事,副司直金鎭龜。以上朝報
上在昌德宮。停常參·經筵。
朴泰尙啓曰,小臣,冬至望闕禮習儀進去,下直。傳曰,知道。
徐文重啓曰,大司憲李端夏,未肅拜,執義權斗紀,掌令安烒,在外,韓泰東,書狀官在外,持平兪命一·南弼星,敬差官在外,今日以監察茶時之意,敢啓。傳曰,知道。
有政。
吏批,判書李敏敍,頒敎書製述進,參判李翊相病,參議宋奎濂進,都承旨鄭載禧進。
兵批,判書南九萬習陣進,參判崔逸進,參議李東老呈辭,參知沈攸進,同副承旨徐文重進。
吏批,以李后定爲司諫,金構·朴慶後爲兵曹正郞,李䎘爲知義禁,李墪爲修撰,以通信使賞加陞資,尹趾完嘉善,李彦孫爲通政,朴泰尙爲承旨。
兵批,以韓構爲副司直,沈枰爲副司正。
徐文重啓曰,公洪都事李挺晩,今日當爲下直,而本道人馬,未及上來云,給馬發送,何如?傳曰,允。以上燼餘
領議政金壽恒,請對入侍。
下直,公洪都事李挺晩。缺數十行
獻納鄭勔啓曰,日者小臣之待罪本職也,以大科參試之故,重被臺評,彈章纔停,召牌繼至,廉隅所關,不敢冒進,祗竢違命之誅,幸蒙恩遞,感頌天地生成之德矣。曾未數日,新命又加,臣是何人,荐荷寵渥,一至此哉?臣雖欲銜恩感榮,冒沒出肅,而公議至嚴,私情甚切,決難抗顔於臺席,惶隕蹙伏之中,連承嚴召,臣誠感泣,置身無所。固當不計顚躓,趨走承命之不暇,而情勢之外,素患疝症,乘寒猝發,俄頃之間,轉至危劇,欲起還仆,竟未祗赴,臣罪至此,萬殞難贖,詣臺自列,亦莫之能。累日調治,纔得少間,今始扶曳來避,前後逋慢之罪,益無所逃,決不可一刻仍冒,請命遞斥臣職。答曰,勿辭。
朴泰尙啓曰,獻納鄭勔,再啓煩瀆,退待物論矣。傳曰,知道。
正言金萬吉,申前啓,請前承旨李玄錫,亟命遠竄。又啓曰,西原縣監朴相馨,到任以後,交結土豪,要得小譽,而善政無聞,疵謗亦多。臣頃者受由下鄕,往來其境中,聞諸道路,則相馨,潛奸邑妓,非止一二,其居官不謹之狀,據此可知,而與崔好鎭爭妓之事,尤爲士夫之羞。且當牛禁至嚴之日,私自屠販,下人輩,初旣直招於兵營推問之時,後乃變辭文飾,則其間情狀,尤涉可惡。觀其政治,旣無可稱之績,論其罪狀,則俱犯應罷之科,決不可仍置其任,請西原縣監朴相馨,罷職。日者靑山縣人吏等,相率而叛其邑宰,使之失其職而後已,人心之悖惡,至於此極,若此不已,則驅逐守宰之變,將接跡而起,豈不大可寒心哉?其罪人等,移囚報恩縣,今方推治,臣於頃日受由下鄕也,適到其邑,詳聞獄情,則當初作變人吏,其數甚多,其中摘發首倡人移囚之際,二人則逃躱,三人則就囚,而觀其所供,則同謀作變,元無首從之分,論其罪犯,俱無一毫可恕之端,而今見該曹覆啓,則將爲區別首從,更令本道摘發啓聞,臣竊未曉也。官吏之叛其邑宰,實是古今罕有之變也。首倡三人,情犯旣均,而强爲分別,誅止一人,則非所以嚴國法·正人心之道,況今綱紀解弛,姦究不勝,尤不可不別樣重治,以杜後弊,請靑山縣作變首倡三人,依監司狀啓,梟示境上,而在逃二人,令本道嚴加跟捕,期於捉得,以正國法。新除授大司諫崔寬,時在京畿楊州地,掌令韓泰東,以書狀官西下,請竝斯速乘馹上來事,下諭。獻納鄭勔,引嫌而退,情勢難安,姑置勿論,承牌不進,在例當遞,請獻納鄭勔,遞差。答曰,李玄錫之罪止削黜,非謂有可恕之端,蓋欲安儒賢之心也。公議至此,不可無酌處之擧,中道付處。朴相馨事,道路傳聞,不足盡信,更加詳察處之,靑山吏輩之作變,實涉驚駭,亦關後弊,而不分首從,一體梟示,有乖審克之道,更査處置,未爲不可,勿煩。跟捕事及下諭處置事,依啓。韓泰東,自當上來,姑勿下諭。已上燼餘
領府事宋時烈上疏。大槪,叨冒恩數,罪戾漸重,不敢更留,僅抵江郊,略陳誠悃而退事。入啓。答曰,省疏具悉卿懇。昨觀狀啓,始知有跋涉登途之計,方切喜幸,側席佇待矣。豈料決歸之章,遽及於仰成之辰耶?覽之未半,不覺愕然失圖也。噫,卿以今日爲何等時乎?天災時變,式月斯生,國計民憂,無一可恃,興言及此,罔知所措。當此之時,扶顚持危之責,深有望於卿者,而乃因不當引之嫌,決意長往,恝視國事,此豈追先帝報陛下之義乎?玆遣近侍,罄竭所蘊,須體如渴之意,亟回遐心,從速入來,毋孤企望。仍傳曰,右承旨卽往傳諭,仍與偕來。已上朝報
巳時,上御熙政堂。領議政金壽恒請對入侍,承旨徐文重,假注書李德成,記事官崔錫恒·鄭齊泰,入侍。壽恒進前,問曰,冬日比來甚暖,猝然寒緊,聖候,,若何?上曰,無事矣。復問曰,兩慈殿氣候,亦安寧乎?上曰,無事矣。壽恒曰,臣有狗馬之疾,累日彌留,宿患之外,又添新症,退伏私次,久不行公,惶悶益切,自上軫念賤疾,連有藥餌之賜,伏蒙聖慈,症勢少愈,昨趁放榜時出仕,而宿患素重,一番致傷,輒加數層,昨於班列,禮數未畢,而眩氣重發,以致失儀,尤切惶恐。顧臣精力日減,病狀漸加,循例奔走之外,文書擧行等事,亦不如意,罪戾益深,向缺酷,聖心驚懼,特下備忘之旨,飭勵臣工,軫恤缺之人,莫不感動奮切,而小臣忝居鼎席,無一言缺國事,而輔聖德,徒以賤疾,每事煩籲,缺二行豈淺尠,而敢生自便之心,以爲圖遞之計乎?臣缺義同休戚,豈以解免而有所異同乎?方今萬隷怠惰,缺作之道,而其病,尤在於不爲誠實之致也。大臣而缺虛負職責,無所報效,知其如此而使之久居鼎軸,缺亦豈誠實之道乎?古者,遇災則責免大臣,後世以來,缺爲文具,西漢之世,多有此事,實出於循名責實之道矣。自上遇災恐畏,飭勵振作之意,可謂至矣。然天道不能獨運,必賴坤道之輔相,卽今以有識者見之,實有有君無臣之歎矣。頃日疏批,有在家酬應之敎,常時亦或有與僚相往復相議之事,而偃臥私室,與議政事,自古大臣,尙以爲不安,況如臣無似者乎?前頭病若添加,則必不能自力登對,故玆敢力疾趨造,有所陳達,臣之所控,實非飾讓,亦非欲圖遂私便之計也。伏乞聖明,深念國事,速賜遞免。上曰,頃者箚批,旣以雖有疾病,在家酬應,未爲不可,雖有情勢之不安者,末世浮薄之言,不必爲嫌,答之矣。今者所辭如此,予心尤有所不安者矣。壽恒曰,近日罷榜之論,輾轉紛紜,其於國體,多有所傷,缺中,略陳此意,而批旨所諭,旣如此,今者聖敎,至於如此,誠可惶恐,小臣豈以此事,欲決去就乎?第罷榜事,缺受敎,又有家庭遺訓,故有所陳達,而罷榜之論,非今缺世場屋,易有亂雜之患,臺官,欲矯此弊,而久缺十餘行致仕之請,未蒙許副,召旨頻數,近侍絡繹,旣缺初計,反有所不安於心者,今將遠去云矣。卽聞時烈,缺到郊外陳疏,將欲仍向他路云,而聖批勤懇,又遣近侍,使之偕來,時烈,亦豈終不入來?第其致仕之章,每以禮經歸重,上年時烈退去之時,臣上箚以爲缺經言之,其人,關係於國家,則亦不可許其休致缺之所倚重,士林之所尊仰,莫如時烈,則致仕之請,有難便許,在鄕則雖若無豫國事,而朝野之缺望甚重,故聖意之持難,群情之共惜者,良以此也。聖上,備盡誠禮,僅得召致,而李玄錫之議,乘時猝發,缺朝廷,便卽退去,玄錫所爲,誠可痛惡,若於此際,缺致仕之請,則想中外聽聞,尤以爲缺然,畢竟雖可謂缺,不可不更爲召致矣。前見答時烈疏批,以君臣貴相缺心,去就缺等語,爲敎,聖意所在,從可知矣。時烈,終若入來,久留於朝,則裨益亦多,設不久留,今不可不更爲召致也。上曰,領府事前後致仕之請,意甚勤懇,予非不諒,而當此災異荐臻,艱虞溢目之時,有難輕許,故不爲允副矣。因玄錫陰攻之疏,一朝退去,誠可痛歎,若欲安其心而許其致仕,則缺然甚矣。旣許之後,必缺事,荷累朝恩遇,亦豈忍恝視國事,而事勢如此,未得許副矣。見其上疏,自郊外仍前他路云,缺然之懷,不可勝言,玆遣承旨,更竭誠禮,期於挽回矣。壽恒曰,缺七行,蓋其初意,欲留近京之地,以申致仕之請,而今以屢次敦勉爲不安,將欲遠去,趁其未及遠去,至誠召致,引接開諭,若復申前請,以從後徐議,爲敎,則似好矣。卽今諫院,以玄錫請竄之啓,爭執已久,而自上尙不允許,臺閣,亦以徑停重論,爲未安,彼此相持,玄錫之罪不罪,未及結局,而逐日書,播於缺家,疏章雖不擧論,竊想以此尤爲不安矣。時烈缺,固不係於玄錫之罪否,而削黜論罪之時,缺加律,則想必益其不安之心,而其在國家缺之道,恐不可置而不罪也。聖明之所以持難者,豈以玄錫缺,不爲顯然詆斥,故或以遠竄爲過也?頃者鞫缺,右相有所陳達,小臣,忙未及仰陳矣,蓋言其情狀,缺同參於時烈安置之啓者,此是其時渠輩通共之論,而不能自缺於其中者,固無足怪,而到今詆斥,誠可痛也。缺尊禮之時,渠何敢肆然詆斥乎?乃以職在該房禮待等事,不敢自當云者,及內不自得,非所以安其心等語,誠可駭異矣。缺二張壽恒曰,凡干獄事,亦或有初非虛疎,而終歸着實者,益缺此事,假令初爲缺置,而後乃發覺,則反爲大罪矣。仁祖朝柳孝立,缺時,陽陵君許,欲爲來告,而病未登途,使其缺黃姓人奔告,而賊黨在前,事機急迫,故捨馬缺到廣州故相臣李厚深所居處,以足繭缺與馬匹,與之偕來,來抵于洪瑞鳳家,缺家,使之詣闕上變,故以致稽遲。厥後瑞鳳錄勳之後,臺諫,以瑞鳳圖避告者之名,不卽來告,至請削勳,以此觀之,其時論議,與今時有異矣。此等事,異於常缺,不可以一切之道,論之矣。文重曰,趙持謙所陳,其意,蓋以缺不受反坐之律,故方外物情,轉激,爲此發請,而仍及於益勳事耳。壽恒曰,大凡獄事,貴在審愼,而至於逆獄,所關甚重,尤當十分審愼矣。今番璽等獄事,凶謀極其狼藉,而端緖缺露徒黨,不爲吐實,故外間物議,或以爲獄事,不能缺十餘行,雖以近日事言之,趙仁弼獄事,旣成之後,申壕海川令,始爲來到,蓋出於死中求生之計。且令所告,殊涉虛疎,而諸賊就服之後,猶爲論賞,申壕,以進士,特超嘉善,今此告者之賞,雖比之於此,亦豈過乎?上曰,璽等凶謀,極其狼藉,則告者之功,可謂不少,錄勳則,雖過超資,有何不可乎?壽恒曰,只誅璽等,而他餘徒黨,未盡輸情,或缺者有所隱情,而不爲吐實,如鄭元老,故有所云云,而觀煥等所爲,與元老事有異矣。上曰,動於火藥之說,未免誣告,非有隱情而不爲吐實也。文重曰,若以賊人名數論功,則金日磾,滅馬河羅一人,而功至於封侯,告變之功,異於他功,何必以賊之多少,論其賞典乎?但外間物情,以告者三人,當有差等,而一體超資,爲不當,非以所施之賞,爲過也。壽恒曰,申壕等所告,殊涉草草,內推旣久之後,始爲發告,實出於死中求生,而以其發端之故,特施重賞矣。上曰,見甲申日記,則內間推案,下於十一月,而壕等所告,在於十二月,可見其不卽發告矣。壽恒曰,楊州洪福山築城移邑之事,非但本邑之移設,形勢若好,則亦可爲他日緩急之可恃,使備局堂上,或武將中,往見其形勢,然後可更議,金益缺,欲爲往見,而有故未及往,驪陽府院君閔維重,及申汝哲,曾已往見缺形以來矣。此事,卽當稟定,而小臣罷出之後,以病卽入事,未得議定,此後引見時,當爲議定,而汝哲,則以備局堂上,亦爲入侍,缺,每於坐起時,引病不來,後次引見時,特爲牌招,同入議定,何如?上曰,政院知悉,後日引見時,缺二行裏,皆是石山,故築城之時,人力頗省,此處,則內外缺地輸石之際,功費必多,卽今國家形勢,難以輕擧,缺其計,則蓄力待時,未爲不可,移邑之擧,功役缺官舍民居,姑爲草創,則前頭大計,從此可就。左議政閔鼎重之議,以爲築城移邑,則將有變亂,大駕雖不必入此城,楊州一邑,可以賴此保全云,原任大臣之意,以爲不便,而以事勢利害言之,一時興作,不無論議之携貳,而他日緩急,可念國家之大計。伏聞頃者筵臣,以爲移邑之擧,事役重大,不可因一大臣之言,而爲之。夫遷都,豈不重大,而漢高帝,因婁敬一言,卽日遷都,事勢利害,若能灼知,地位雖不及大臣者,其言,亦可採用也。第時勢如此,動衆作役,實難輕議,筵臣之言,不可專攻也。北京之事,雖未詳知,卽今天下大亂,而蒙古,最爲腹心之患,彼亦以此爲憂,中國不安,則禍必及我。我國保障之地,江都·南漢,亦非不好,而南漢,有孤絶之病,此處則江水無所限隔,山勢與京都相連,形勢之便好,比他絶勝,棄之,誠可惜也。小臣,非是自主己見,形勢甚好,故敢此仰達。上曰,後日引見時,可以議定也。我國,無金革之警,已五十年,雖曰無他可憂,以謝恩使持來文書,見之,彼中形勢,似不長久,在我陰雨之備,不可不念,而當此凶歲,動衆興作,有難輕議,從後經營,則豈不好哉?壽恒曰,在野儒臣,自上連次下諭,敦勉甚懇,而朴世缺來謁之後,更不入來,尹拯·李翔之超資除職,實出於優待之意,而此人等,反以虛帶職名,爲不安。刑·戶曹佐貳之任,本非閑漫之比,前頭啓覆,亦且迫近,姑爲遞改,更除他職以召之,似好矣。上曰,當初陞資,實出於優待之意,故至今不爲缺,前頭啓覆,亦且不遠,姑爲遞改,可也。文重曰,缺傳矣。上曰,依爲之。缺二行,文重曰,京兆,是詞訟煩劇之地,缺信圭,左尹李仁夏,累日呈辭,不爲行公,右尹沈梓,缺免,無意出仕,雖緣情勢之不安,事甚未妥矣。上曰,判尹朴信圭,左尹李仁夏,推考。沈梓事,頃於筵中,亦已說矣。其後更爲擬望,則公議缺,別無不安之事,牌招使之察任,可也。榻前下敎,壽恒曰,大司成爲任甚重,朝家之極擇差除,意有所在,能盡敎胄之責,丕變士習,固是不易,而以次件事言之,科製等事,着實爲之,以爲勸奬成就之地,可也。而近因數遞,至如陞補,亦未免次次見退。頃者朴泰尙見遞之後,趙持謙爲大司成,課製等事,着實行之,士子多有興起之事,未久移拜銀臺,申翼相,方帶此任,而未及上來矣。此後須令久任,使之收拾泮中之事,且責勸奬之道,何如?仁祖朝非但擇人,且令久任,其中如有地望隆重者,亦有以他職兼帶此任者矣。近來數遞之弊,雖緣承旨之擇差而然,大司成亦不可不擇,使之久任也。上曰,此後久任責效,可也。
領中樞府事宋時烈疏曰,伏以臣,冒乞休致,未蒙財允,叨竊恩數,愈往愈隆,日夕危悸,不敢更留矣。昧然退歸,亦非臣心之所敢安,故忍死匍匐,冒抵江上,謹百拜稽首,祗獻華封之祝而行矣。臣不勝瞻天望聖,激切惶隕之至。批答見上
執義權斗紀疏曰,伏以臣於本月十三日,祗受有旨,以臣爲弘文館副校理,缺乘馹上來者,又於十八日,祗受有旨,以臣爲司憲府執義,令臣乘馹上來者,臣之庸陋,無所肖似,而一旬之內,再辱恩命,驚惶感激,不知置身之所。臣不幸數年來,痰火之症,缺增,已成痼疾,胸膈痞滿,呼吸喘促,以至心神慌忽,前後遺忘,對人酬酢,頓忘缺頭,把筆作書,亦不記字劃,有若將死之人,缺人之見之者,不待明於醫術,而皆知其不久於世矣。缺交,重傷暑濕,仍成休息痢,已至半年,一向沈痼,缺二行於格外,前後恩除,荐及於垂死之喘人,缺勿論,而使病勢有一分自力之望,則何敢再違召命,自速逋慢之罪哉?近復添患重疾,宿病新,一時俱發,吐血無數,昏倒不省,瞻望象魏,俱有涕淚而已。且臣疾病之外,復有難冒之勢,缺,初秋忝叨館職,病勢猝重,僵臥直廬,缺今危苦者,卽其餘症之一也。適於伊日,有槐院殿最之坐,而竟未進參矣。繼聞大臣於筵席,大以爲非,斥其無據,臣誠瞿然之至,正當治臣之罪,以謝人言,而不惟不加之罪,曾未幾何,又反以收敍之,朝廷所以懲勵之道,不宜若是,臣何敢貪戀榮寵,冒沒苟進,以貽搢紳之羞哉?況此所叨之任,尤不可一日瘝曠,而臣之病勢·情勢,決無造朝供職之望,伏乞亟命還收敍命及新授職名,仍治臣罪,不勝幸甚。批答缺
修撰李墪上疏曰,伏以臣之父病,已過四旬,一向危篤,日夜焦憂悶泣之中,忽承新除館職之命,繼因本館草記,召牌又臨,臣聞命驚惶,不知攸措。臣之情理,決難離側,而嚴畏分義,不敢坐違嚴命,不得不黽勉出肅,而第臣父病,非如一時微,八十之年,重患寒感,趁未和解,經月彌留,危症百出,元氣大脫,卽今所恃以爲支持者,一日只是米飮數合,而朝晝之間,寒熱升降,有時熱升,則米飮亦廢,闔家昏倒,醫者見之,莫不驚駭,臣心焚灼,靡有所得。顧何忍一刻離違,以爲供仕之缺,況此檢討之任,尤不容暫曠,而臣之情勢,決無入直行公之望,伏乞天地父母,特垂矜諒,亟賜遞改,俾得專意救護,以便缺,不勝幸甚。批答缺
上在昌德宮。停常參·經筵。
昧爽,雷微動。未時,太白見於巳地。夜四更五更,月暈廻木星·土星,有霧氣。
朴泰尙啓曰,明日常參·經筵,取稟。傳曰,只晝講。
徐文重啓〈曰〉,吏曹郞廳來言,臺諫有闕,政事,何以爲之?敢稟。傳曰,明日爲之。
朴泰尙,以吏曹言啓曰,在前頒赦爲之,則例有別歲抄之事,今則何以爲之?敢稟。傳曰,依例爲之,年例歲抄,勿爲書入。以上燼餘
下直,古群山僉使李愼。
謝恩,大司憲李端夏,扶安縣監成瑨。
修撰李墪上疏。大槪,臣父病焦煎之中,忽承館職新命,召牌繼下,不敢坐違嚴召,黽勉出肅,而臣之情勢,決無供仕之望,伏乞俯賜矜諒,亟遞臣職,俾得專意救護事。入啓。答曰,省疏具悉。爾其勿辭,救護父病。
京畿監司書目,楊州呈,執義權斗紀上疏上送事。啓。答曰,省疏具悉。爾〈其〉勿辭,調理上來察職。
傳曰,明日晝講爲之。
大司憲李端夏啓曰,臣之情迹,旣難復立於朝端,況於風憲之長,豈容叨冒?而乍遞復授,惶愧罙切,且緣病勢之劇,嚴召之下,不得祗赴,臣罪萬死。臣於兩旬之間,三犯違命之科,前推未勘,罪戾疊積,何敢一刻仍冒臺席?請命遞斥臣職。答曰,勿辭,退待物論。
傳曰,頒赦·百官加爲之。
政院啓曰,頒赦·百官加爲之事,命下矣。某罪以下,宥之乎?敢稟。傳曰,徒流以下,竝宥之。
政院啓曰,前承旨李玄錫,中道付處事,命下矣。臺諫,方以遠竄請啓,中道付處傳旨,不得捧入之意,敢啓。傳曰,知道。
王若曰,逆節屢生,京邑遠近虛驚,刑章遄加兇徒,神人惟慶,玆伸渙號,用告多方。自予叨承於丕基,不幸荐履於否運,權奸竊柄,忍言向日之危疑,妖孼乘時,可痛末流之滋蔓。雖發覺而正法者,已衆,尙隱伏而嗣惡者,不衰,以致訛言之或騰,固知戾氛之未診。逆賊璽等,梟境之性,蟣虱之微,匿迹監門,潛懷怨國之志,設策聚黨,敢逞射天之圖。鋪置部署之自專,揣摩跳踉之無忌,焚宮焚府庫之說,情節益凶,殺將殺公卿之謀,器械已備,至若海口之僞警,亦循胡服之遺奸。擬推在配之親宗,實蹈前套,思襲近畿之牧守,共發一時,謂公麽之何能爲,然毒螫之猶可畏。尙賴安上之陳狀,得見莽何之就禽,凶言悉露於爰書,醜類旋膏於齊斧,已將逆賊璽及同黨瑛,伏法正刑,訖逆,無間於大小,幸其討除,事變,或起於細微,訖忘徵俱,旣快臣民之極愴,宜布雷雨之覃恩。自本月二十一日昧爽以前,徒流以下,咸宥除之,在官者,各加一資,資窮者代加。於戱,誅賊難而杜禍萌,豈予得已,施德慶兩導善氣,自今維新。故玆敎示,想宜知悉。大提學李敏敍製進以上朝報
上在昌德宮。停常參,只晝講。
辰時,日暈。夜二更,流星出奎星上,入缺方天際,狀如拳,尾長二三尺許,色白。
徐文重啓曰,明日常參·經筵,取稟。傳曰,停。
又啓曰,大司憲未差,執義權斗紀,掌令韓泰東,書狀官在外,持平南弼星·兪命一,敬差官在外,今日以監察茶時之意,敢啓。傳曰,連以監察茶時,已涉苟且,憲府闕啓,幾至一旬,揆以事體,尤極未安,持平兪命一·南弼星,改差,竝與長官,以無故人差出,牌招察任。
晝講入侍,知事呂聖齊,特進官李秞,參贊官徐文重,侍讀官李世白·黃玧,假注書李德成,記事官申啓華·鄭齊泰。
院啓,請西原縣監朴相馨,罷職,請靑山縣作變首唱三人,依道臣狀啓,梟示境上。答曰,勿煩。
京畿監司書目,廣州呈,正言權持,病重上去不得事。遞差。以上朝報
上在昌德宮。停常參·經筵。
自昧爽至辰時,有霧氣,日出時日色赤。
傳曰,明日晝講爲之。
吏曹啓曰,臺諫有闕,政事,取稟。傳曰,明日爲之。
京畿監司書目,交河呈,掌令安烒,上疏上送事。答曰,省〈疏〉具悉。所陳之事,予用嘉之,第於金煥等事,誠有所未解者也。大抵告者究問,實關後弊,而況煥等變書,極其明白,致令賊魁承款,王法極正,則有可酬之功,而無可鞠之情也,然則疏中之說,是何思之未熟,而啓日後無節之弊也歟?疏末事,當令該司稟處,爾其勿辭,調理上來察職。
禮曹佐郞李菂,泰陵陵上樹木斫伐後,入來。以上朝報
傳曰,備局堂上引見。
午時,上御熙政堂,備局堂上引見。領議政金壽恒,左議政閔鼎重,行左參贊呂聖齊,領敦寧閔維重,禮曹判書南龍翼,戶曹判書尹堦,兵曹判書南九萬,訓鍊大將申汝哲,江華留守趙師錫,行大司憲南二星,行副護軍李翊,同副承旨徐文重,副校理黃玧,正言金萬吉,假注書李德成,事變假注書李萬齡,記事官崔錫恒·鄭齊泰,入侍。缺十六行上曰,近來災異之荐疊,未有甚於近來,而立缺予當體念焉。壽恒曰,前者以災異,有詢咨之擧,而無他善責,每以君臣上下,克祛私意,仰達矣。頃者伏見備忘記,以去私一款,戒飭臣僚,聖意可謂勤懇,而近以朝著間事,觀之,私之一字,爲害無窮,上敎之戒飭,若此,臣下雖無狀,豈敢恣意行私?而弊習已痼,有難猝改,以筵席間所白之事,言之,法制典常,爵賞刑罰,實係於國家之紀綱,而亦不免牽制之意,敢有所請,而不念國體之壞了,誠可寒心。已下缺已上燼餘
上在昌德宮。停常參·經筵。
下直,全羅兵使李佖,咸陽郡守李光翼,歙谷縣令宋道昌,定平府使吳得天。
傳曰,下直兵使及守令,留待引見。
公洪監司書目,尼山呈,前戶曹參議尹拯,上疏上送事。答曰,省疏具悉至懇。已諭如渴之志於前後別諭,而誠意未孚,莫回遐心,不覺慙恧,無以爲懷。地部佐貳,才已允副,俾安爾意,宜遵此旨,從速上來,以匡不逮。
瀛昌君沈,副使尹以濟,書狀官韓泰東,上疏。大槪,負犯深重,來伏城外,不敢復命,請治臣等之罪事。答曰,省疏具悉。此非卿等不能盡心周旋之致,安心勿待罪。
傳曰,明日晝講爲之。
謝恩使瀛昌君沈,副使尹以濟,書狀官韓泰東,入來。
傳曰,上·副使,書狀官,引見。
晝講入侍,知事李䎘,特進官金禹錫,參贊官朴泰尙,玉堂金萬重,侍讀官黃玧,假注書李德成,記事官申啓華·鄭泰齊,左議政閔鼎重,全羅兵使李佖,定平府使吳得天,咸陽郡守李光翼,歙谷縣令宋道昌,陳賀兼謝恩使瀛昌君沈,副使尹以濟,書狀官韓泰東等,亦爲入侍。以上朝報
今月二十三日大臣·備局堂上引見入侍時,江華留守趙師錫所啓,不但墩臺家舍,今將新造,此外公廨倉庫數十餘間處,頹落修繕之役,不勝其浩繁,空名通政帖百張,必須加得,然後可以補用,故敢此仰達矣。上曰,令該曹通政帖百張,成送,可也。又所啓,泉流庫設行事,曾已定奪矣。今聞戶曹判書尹堦之言,不無難便之端云,句管堂上,今方入侍,下詢而處之,何如?戶曹判書尹堦,泉流庫設行之後,若能善爲殖貨,則似無不可,而今以累萬兩銀,累千同木綿,使牟利之輩,句管出納,其能善爲轉販,固未可必,斂散之際,亦多弊端,臣意,則難於創設,如欲改色木綿,則取來本曹,出給於市民,使之改色,則市民樂從,弊端亦無矣。驪陽府院君閔維重曰,此事主管之人,若善爲之,則似無不可行之理,而趙師錫遞去之後,代之者,若不善爲之,則後弊只難保其必無,更問于留守趙師錫而處之,何如?趙師錫曰,臣之賤慮,則似無不可行之理,敢有所陳達矣。諸臣之意,皆以爲難便,則臣不必强辨,而今番使行,銀子七千兩,已爲付送,此事若不設行,則本府,只當捧所給之數,似可矣。上曰,若有後弊,則不必設行,使行所付銀子七千兩,竝與利殖,而還捧,泉滿庫,勿爲設行,可也。又所啓,江華津路中,甲串,最緊,而津船,皆泊江華浦邊,自京下來之人,若値逆風,則呼而不聞,若値暮夜,則人皆入宿,呼船渡涉之際,必致遲延,脫有緩急,事甚可慮,通津邊設置津船三隻,別定沙工,給復除役,以便渡涉,實合事宜,下詢于諸大臣而處之,何如?領議政金壽恒曰,雖以丙子年觀之,通津邊可置津船,事涉疏虞,不可不設置,而二隻,姑先備立,似當矣。上曰,依爲之。兵曹判書南九萬所啓,平安兵使,以廣梁僉使褒貶事,問於臣曹矣,廣梁褒貶,從前平安兵使爲之矣。廣梁,新兼防禦使,與兵使,爲同品之職,事體似有所礙,依黃海道所江僉使例,使監司殿最,似當,而事係新創,非該曹所敢擅便指揮,敢此仰稟。領議政金壽恒曰,兵使,例兼兵馬水軍節度使,故水陸邊將,皆殿最矣,今則廣梁,爲水軍防禦使,道內水軍邊將,則兵使,似不當殿最,兵使之兼水軍,減下,宜當矣。上曰,廣梁,今冬等褒貶,則姑先使監司爲之,而兵使水軍減下事,則自備邊司,更問本道邊將中,水軍鎭堡有無,徐議稟處,可也。知事申汝哲所啓,都監待變中船七八隻,風和時,則發遣三南各官,三手糧或田稅大同京上納穀物,載運上納,收其船價,而補用於軍需,風高,則回泊於通津,以爲江都不時之用,故隨其傷破,改造改槊等,自備局分付全羅左·右水營,修補以來矣。其中改造船一隻,改槊船四隻,今當修改,而改造船一隻,改槊船一隻,則下送於右水營,改槊船三隻,則下送於左水營之意,令備局依例行關,分付,何如?上曰,依爲之。已上備局謄錄
上在昌德宮。停常參,只晝講。
夜一更,有霧氣。五更,月暈。
下直,海南縣監崔容之。
朴泰尙啓曰,明日常參·經筵,取稟。傳曰,只晝講。
徐文重啓曰,正言沈極,牌招不進矣。傳曰,知道。
傳于鄭載禧曰,下直守令·還下去差使員,竝留待引見。
徐文重,以都摠府言啓曰,都摠管朴信圭,除標信,禁府坐起進去之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
有政。
鄭載禧啓曰,左承旨尹敬敎,病不仕進,左副承旨趙持謙,奉命出仕,右副承旨申琓,在外,廳中只有臣載禧及右承旨朴泰尙,同副承旨徐文重,三人,而臣載禧,晝講時入侍,朴泰尙,以代房當進吏批,徐文重,守廳,兵批進參之員,何以爲之?敢稟。傳曰,吏·兵批兼進。
吏批,判書李敏敍進,參判李翊相式暇,參議宋奎濂病,右承旨朴泰尙進。
兵批,判書南九萬晝講入侍,參判崔逸軍士點考進,參議李秀彦未肅拜,參知沈攸進,右承旨朴泰尙進。
吏批,以安圭爲正言,朴致道爲持平,李后定爲校理,金載顯爲奉常正,鄭推單付成均博士,吳命老單付學祿。譯官卞承業·洪禹載,加嘉善。以通信使譯官,加資承傳。金鎭龜爲司諫。
兵批,以李墪付副司直,金萬吉付副司果。
徐文重啓曰,新除授諫院·官員,卽爲牌招肅拜,以爲雜科進參之地,何如?傳曰,允。
又啓曰,正言安圭,牌不進矣。傳曰,知道。
答花昌君沇疏曰,省疏具悉。卿其安心往來。仍傳曰,給由馬,澆奠床備給。
答領府事宋時烈疏曰,省疏具悉卿懇。予意已竭,而卿辭愈苦,只自愧恧,寧欲無言。噫,前後引年之請,豈不知縷縷勤懇也哉?第日昨別諭中,一進筵席,悉陳心腹云者,實非偶然,卿何不體此意,幡然改圖,而一向力請,若是邁邁乎?甚非所望於卿者也。宣遵前旨,安心勿待罪,從容登途,毋孤企望。仍傳曰,遣史官傳諭。
趙持謙啓曰,臣有啓達之事,請對矣。傳曰,引見。
朴泰尙啓曰,宋領府事處,遣史官傳批事,命下,而〈今〉已日暮,明日待開門發送之意,敢啓。傳曰,知道。
朴泰尙,以禮曹言啓曰,今月二十五日晝講入侍時,祈雪祭,令該曹趁速設行事,榻前下敎矣。近年祈雪祭,不過一冬一次,而設行於社稷·宗廟·北郊,故頃者依此設行矣,今此再次處所,則無可據謄錄。若依祈雨祭例,則雷雨·江漢,似非祈雪之所,若行於司寒壇,則似或相近,而旣無前例,有難義起創始,依前社稷·宗廟·北郊,不卜日來二十九日,更遣重臣,設行之意,知委,何如?傳曰,允。以上燼餘
晝講入侍,知事南九萬,特進官閔維重,參贊官金萬重·鄭載禧,侍讀官李世白,假注書李德成,記事官申啓華·鄭齊泰。
掌令韓泰東所啓,請故參判鄭之虎,亟命追奪官爵及贈職事。請安置罪人㮒,依鞫廳啓請,拏來處斷事。請監試·會試罷榜事。請誣告罪人重夏·翊戴等,亟命嚴鞫處斷事。上曰,勿煩。又所啓,竝引嫌而退,輕停重論,未免率爾,未赴召命,在例當遞,請正言金□□,持平李墪,竝命遞差。新除授獻納李三錫,時在公洪道洪州地,請斯速乘馹上來事,下諭。上曰,依啓。
院前啓,日暮姑停。
府前啓,無城上所,姑停。以上朝報
今月二十三日大臣·備局堂上引見入侍時,訓練大將申汝哲所啓,臣以備局堂上,主管西北民推刷事矣。近年以來,連以凶年停刷,頃因安邊府使上疏,北路,則旣已停刷,他道,則未及定奪,而年凶如此,一體停刷,何如?上曰,一體停刷事,分付,可也。驪陽府院君閔維重所啓,在前年凶之時,坊民·市民所納藏氷米,特許蠲減,以賑恤廳米劃給矣。卽今賑恤廳所儲,只有田米千餘石,而前頭藏氷不遠,若依前例蠲減坊民·市民應納之米,則當自本廳與戶曹相議,換得太米以給,不可不豫爲定奪,故敢此仰稟。領議政金壽恒曰,都民阻飢,勢難收米,今年亦當許減矣。上曰,連年減除之餘,今年則尤不可徵米於都民,特爲減除,而自賑恤廳,依前劃給,可也。領議政金壽恒所啓,同副承旨徐文重,以大典續錄後受敎刊行事,仰達,有令廟堂稟處之敎矣。續錄後列聖受敎,可以遵行者,非不多,而散置於各司,未有成案之事,故各司官吏,不能詳知,以爲考據之地,其中獄訟所係者,尤爲關重,令刑曹·漢城府及掌隷院,爲先考出,其他,亦令各該司一體考出,以爲稟定頒行之地,而使宰臣一人,別爲句管檢察,似當矣。上曰,乙卯·丙辰年間,亦欲刊行而未果矣,我國之事,初雖欲行,終無所成,是可慮也。金壽恒曰,備局堂上一人中,主管,似好。李翊,方爲有司堂上,使之句管,各司所在受敎,令各其司堂上,考出抄錄,以送于備局,議于大臣修正後,稟旨擧行,何如?上曰,依爲之。又所啓,知中樞府事李尙眞,以諸道定配罪人疏決事,有所陳達矣。連有審理之擧,徒配輕罪,則擧皆蒙宥,若逆賊緣坐及其他罪名甚重者,有難輕議。且今年凶歉,諸道同然,雖欲移配,亦無推移之地,而其中不無酌處之類,令該司抄出稟處,何如?上曰,近年荐遭災異,連有疏決之擧,輕罪盡宥,纔又頒赦,諸道放未放,啓本上來之後,自當議處,然老大臣之意,如此,不可全然置之,令刑曹及禁府,抄出取稟,其中可以移配者,移之,如有罪輕而落漏者,則放釋,似可矣。又所啓,頃者知中樞府事李尙眞所達,西原縣營屬變通事,有令廟堂稟處之命矣。西原,素稱大邑,而邑底民人,盡投於營屬,本官使喚,不成貌樣,至於各面主人之役,亦無以差定,事極寒心,自朝家不可無定式變通之事矣。左議政閔鼎重曰,西原,以營下之邑,弊端甚多,有若京各司之被侵於上司者然,難支之勢,與安州無異矣。邑底居民,盡爲投入於營屬,故官家差役之際,如面主人之類,無以備數,本縣,屢請于兵營,營屬二十餘人,僅爲除出,而邑巨事繁,凡干使喚,猶不成貌樣。加以近年以來,遞易頻數,凋弊益甚,營屬一款,不可不變通,問于監兵使,使之詳査啓聞之後,竝與營將所屬,而自朝家定式,以爲遵行之地,宜當矣。上曰,令本道監司,啓聞後,變通,可也。左議政閔鼎重所啓,北路差遣賑恤御史事,曾已定奪矣,必趁歲後,卽爲發遣,移粟等事,可以周旋矣。上曰,歲後卽爲差送,而各別擇送。領議政金壽恒曰,全羅道被災,甚於諸道,明春不可不別遣御史,檢飭賑政。孝宗朝及先朝,亦有此例,故敢達。上曰,全羅道,亦一體差遣,以爲檢察賑政之地。江華留守趙師錫所啓,本府軍兵摠數,四千餘名,炊飯之器,無一備具,脫有緩急,實涉疎虞,而旣難責辦於貧殘軍卒,本府物力,亦甚殘弊,三百二十餘爐口,亦難一時措備。本府所儲銀布,量宜除出,使解事之人,料理取息,以其贏餘,使之措備,而本色,則卽令還納後,啓聞論賞,似爲宜當,下詢于大臣而處之,何如?領議政金壽恒〈曰〉,此是軍中之所不可無者,自本府善爲料理措備,似好,而此等銀布取殖之際,其所改色者,多不如前,不可不嚴飭,俾無此弊矣。左議政閔鼎重曰,許多軍中,不可無炊飯之器,似當有措置之擧矣。上曰,軍中炊飯之器,不可不備,依所啓施行,可也。又所啓,墩臺二處增築及家舍造成,待明秋爲之事,旣有成命矣。若自本府,隨便料理,不煩民力,漸次造成,則不必遲待明秋之限,未知何如。領議政金壽恒曰,兩湖凶歉,太甚爲慮,材木曳運之弊,使之待明秋營造,而自本府若能料理造成,則不必待明秋矣。驪陽府院〈君〉閔維重曰,此兩件事,營建之際,必多所費,而當此國儲蕩竭之時,雖軍餉所儲,似不無取用之事,惜費留置,姑待明秋營建,恐宜矣。左議政閔鼎重曰,卽今形勢,有難經營此等事,待明春,觀勢更稟,或擧或停,恐當矣。上曰,待明春,觀勢更稟,可也。兵曹判書南九萬所啓,上番騎兵,本爲宿衛之軍,而卽今,則變爲使役之卒,不過爲各處派定使喚而已。且自本曹,擇其老殘,下送而捧其納布,以爲各處役價上下之用,此則今難猝變。臣意,則與其上來點考後,納布還送,無寧先定各處元軍定送之數,均一分定於上番當次邑,使本邑取其中,揀擇丁壯,依數上送,而其餘,依步兵例,收布上送,則在本曹,無點考後納布苟簡之弊,在軍卒,無往來勞費之患,亦可以杜本曹下吏等,中間操縱之事,前以此事,啓達於筵中,而命於後日備局引見時,稟處,故敢此更稟矣。領議政金壽恒曰,如是爲之,則在兵曹及軍卒,誠爲兩便矣。左議政閔鼎重曰,此事,似有益而無弊,如此等事,兵曹,自可從便擧行矣。上曰,此事,似爲便好,依所啓施行,可也。領議政金壽恒所啓,東萊府使南益熏,有年過七十老母,初以密陽,移拜東萊,而其時其兄弟,爲道內守令,故其母,往在不遠之地矣。今則其弟,將母還京,且有疾病,情理切迫,上書于備局,其情,誠可矜愍,近來邊倅之有老親者,亦有特許變通之例,且其瓜期不遠,孝理之下,宜有軫恤之道矣。左議政閔鼎重曰,近來邊將之有老親者,亦皆許遞,以成一例,南益熏,許遞,似可矣。上曰,情理可矜,特爲遞差,可也。兵曹判書南九萬所啓,蝟島僉使,以堂上特爲差送,而爲臨淄鎭管所屬,臨淄,乃堂下僉使也,其在事體,似有妨礙,蝟島僉使,似當爲獨鎭,敢此仰稟矣。領議政金壽恒曰,此事問于本道後,處之,似當矣。上曰,自備邊司,問于本道,更稟處之,可也。驪陽府院君閔維重所啓,成均館典僕,別設魚物廛事,因廟堂回啓,旣有令本署從長處決之命,而其後成均館,再以此事啓達,自上以速令回啓處之,爲敎矣。大槪臣之所管者,市廛之民,而若使館人,別設一廛,則市民,必爲失業,決難輕許,至於彼此相爭,雖有曲折,曾前館人,累度見屈,亦不可以此爲許設之證矣。目今館人,旣失屠肆之利,實無保存之勢,誠爲矜憐,而本署,無他變通善□之道,不得不更此仰達。上曰,前聞知館事之言,泮人難支之勢,殊甚切迫,而本署形勢如此,今姑置之。
司僕寺官員,以提調意啓曰,本寺牧場,湖西,則只是瑞山·大山串本場,有還上各穀,逐年糶糴,或隨其多少,除出上納矣。今年則春夏之間,旣有沒數分給,而値此大無,決難收捧,則牧子等,明春賑救之資,亦甚苟簡,必無除出移用之勢。嶺南東萊·蔚山兩牧場,則本無上納之穀,直以稅銀收捧事,從民願定式施行,而晉州牧場,則其田畓,割屬他處之後,餘數無多,今年收稅雜穀中,只有太三百五十石,此則依南湖例,令本道取用後,自本廳準數還償於本寺,何如?傳曰,允。已上備局謄錄
上在昌德宮。停常參,只晝講。
朴泰尙啓曰,明日常參·經筵,取稟。傳曰,停。
鄭載禧啓曰,吏曹郞廳來言,臺諫有闕,政事,何以爲之?取稟。傳曰,明日爲之。
朴泰尙,以弘文館言啓曰,新除授校理李后定,時在京畿高陽地,經筵入番事緊,請斯速乘馹上來事下諭。傳曰,依啓。
鄭載禧,以吏曹言啓曰,東萊府使有闕,依近例,令備局議薦,何如?傳曰,允。
答副護軍尹趾完疏曰,省疏具悉。今玆賞典,實循舊章,卿其勿辭焉。
答幼學李廷植等疏曰,省疏具悉。疏辭,令該曹稟處焉。
答領議政金壽恒箚曰,省箚具悉卿懇。積勞之餘,宿患如此,予之慮念,可勝云喩?從容調理,則神明所扶,勿藥有效,卿其安心勿辭,益加善攝。仍傳曰,遣史官傳諭,遣御醫看病。元疏皆缺
朴泰尙,以觀象監官員,以領事·提調意啓曰,禁漏使令,爲役極苦,各司奴子,抵死謀避,故自前切不許移屬他役,意非偶然,或有圖屬於斜付者,則重治其罪,徙邊爲奴事,曾有祖宗朝事目,不啻嚴明矣。今者司贍寺奴洪貴善,以禁漏使令,啓下服役,已至六年,而宗親府,以本府奴婢功臣免賤之代,受出啓下,此必厭憚苦役,因緣圖屬之致,事極痛駭。若開此路,則他人,必皆效此規免,殊涉可慮,洪貴善,令攸司治罪後,還屬本役,自今禁漏使令,依前受敎,更不得移屬他役事,申明定式擧行,何如?傳曰,允。
鄭載禧啓曰,左副承旨趙持謙,今日不爲仕進,雖未知所患之如何,而西壁承旨稱病不進,殊甚不當,卽爲牌招察任,何如?傳曰,允。以上燼餘
平安監司·義州府尹書目,冬至使一行,本月卄三日,渡江入往事。
晝講入侍,特進官朴信圭,同知事李敏敍,參贊官尹敬敎,侍讀官李世白·黃玧,假注書李德成,記事官申啓華·鄭齊泰。
謝恩,持平李國芳,正言沈極,陽城縣監李,實錄兼春秋金弘楨,承文博士黃欽,司饔參奉宋曇,慶基殿參奉鄭祥龍。以上朝報
今月二十三日,大臣·備局堂上引見入侍時,左議政閔鼎重所啓,朝家,旣以禁衛諸兵,劃給本兵,俾充逃故·兒弱之代矣,其他舟師,分防射砲水軍等逃故·兒弱之代,則令諸道監司,抄出各營·各邑所屬牙兵及各樣募率下典·工匠中可合者,一一充定後,啓聞,宜當矣。上曰,卽以此意,分付諸道監司,使之擧行,可也。
今月二十四日,晝講入侍時,知事李䎘所啓,臣待罪本兵時,因年事之凶歉,各道災邑軍布,分等蠲減,則騎兵,則以其立番之役,比他軍稍歇,故一依前例,折半量減矣。今聞自兵曹,曾前所減騎兵布,更爲沒數徵捧云,去年年事,不至今年之歉,而猶恐減半,則況今諸般民役蠲減之時,何可追捧已減之布,以致民間之呼冤乎?朝家之失信於民,莫此爲大,請令本兵,更爲詳量,仍前勿捧,似爲宜當,而雖已畢捧,明年條計減,亦有近例矣。左議政閔鼎重曰,此事曲折,臣不能詳知,而近來兵曹,用度匱竭,曾前所減,到今追捧者,似出於不得已,今不可直令蠲減,更自廟堂,問于兵曹,詳知追捧曲折,然後方可議處矣。上曰,廟堂,議問于兵曹,稟處,可也。已上備局謄錄
上在昌德宮。停常參·經筵。
有政。
鄭載禧啓曰,左副承旨趙持謙,昨日牌招不進,今日又不仕進,殊甚未安,今日政廳,當以該房進參,卽爲牌招,使之進去,何如?傳曰,允。
吏批,判書李敏敍病,參議宋奎濂式暇,參判李翊相進,右承旨朴泰尙進。
兵批,判書南九萬進,參判崔逸進,參議李秀彦未肅拜,參知沈攸病,左副承旨趙持謙進。
掌令韓泰東啓曰,請鄭之虎,亟命追奪官爵及贈職。請安置罪人㮒,依鞫廳啓請,拿來處斷。請監試·會試罷榜。請誣告罪人金重夏·全翊戴等,亟命嚴鞫處斷。正言沈極,持平李國芳,正言安圭,竝引嫌而退,情勢·病勢,俱不暇論,未赴召命,在例當遞,請正言沈極,持平李國芳,正言安圭,竝命遞差。新除授執義李后定,時在京畿高陽地,持平朴致道,時在全羅道光州地,斯速乘馹上來事,下諭。答曰,不允。處置及下諭事,依啓。
以大司諫崔寬辭狀,傳于趙持謙曰,調理上來事,回諭。
尹敬敎啓曰,近日廳中,僚員不齊,多事之地,苟簡莫甚,今日政除授右副承旨任弘望,卽爲牌招,使之察任,何如?傳曰,允。
趙持謙,以戶曹言啓曰,前日領府事宋時烈上來時,食物題給事,命下之後,卽爲輸納,而未及領受之前,便卽出城,故其時,以姑爲留置以待之意,啓稟蒙允矣。今則領府事還朝遲速,時未的知,特命題給之物,久未輸送,亦涉未安,令所在官,依前啓下單子物種數,領送之意,分付,何如?傳曰,允。
以備忘記,傳于徐文重曰,長番內官曺漢卿,當爲朝者下直差使員留待事,下敎之後,不爲致察,混同誤傳,極爲非矣,從重推考。
徐文重,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管李䎘,除標信,義禁府坐起進去之意,敢啓。傳曰,知道。
朴泰尙啓曰,吏曹郞廳來言,臺諫有闕,政事,何以爲之?取稟。傳曰,明明日爲之。以上燼餘
傳曰,大小入啓公事,紙品一倂降殺事,累度申飭矣,紙品漸好,殊甚未安,更加嚴飭。已上備局謄錄
上在昌德宮。停常參·經筵。
鄭載禧啓曰,右副承旨任弘望,昨日牌招不進,今日又不肅謝,殊甚未妥,更爲牌招,何如?傳曰,允。以上燼餘
傳曰,史官三員待命,騎馬九匹立之,祈雪祭所等處內摘奸。
答大司憲李端夏疏曰,省疏具悉。當此鞫獄方張之日,風憲之長,不容暫曠,卿其安心勿辭,從速入來參鞫。元疏缺
答領府事宋時烈疏曰,省疏具悉卿懇。予意已悉,而告老愈懇,辭渴意窮,無以爲懷。卿其追思兩朝之恩遇,深念時事之多難,亟回遐心,從速登途,以副至望。仍傳曰,遣史官傳諭。元疏缺以上朝報
今月二十三日大臣·備局堂上引見入侍時,領議政金壽恒所啓,頃因通信使尹趾完陳達,慶尙道公貿木,勿爲作米上納事,有令廟堂稟處之命,而此事,元無朝家分付之事,未曉其所以矣。左議政閔鼎重曰,賑恤廳,曾有砲保及工匠價布作米之令,旋又停止,民間,想或以此錯認,而有此騷擾之弊,其間曲折,問于本道,然後稟處,似當矣。上曰,問于本道監司後,稟處,可也。
今月二十五日晝講入侍時,特進官閔維重所啓,臣自上年,兼察賑恤之任,而累歲荐飢之餘,中外蓄積匱竭,他無料理之策,只倣前例,權減各項用度,別單啓下,僅得支過一年,而不幸今年,又値大侵,不得已啓請運來兩西穀物,且以上年所減物種仍減之意,入啓,允下矣。大槪辛丑·辛亥年,則京外衙門,皆有宿儲,故自賑廳啓請,出取銀布,充給於諸各司貢物及軍門役布之價,而令外方用其本米布於賑資,今則各衙門所儲,亦皆窘乏,不能相助,惟是節省用度,可以救目前之急。李端夏疏中所論,上自祭享御供裁減之說,雖難一一盡施,其言,則是矣。上年所減之外,亦不無更減者,而近因大臣多事,尙未回啓,宜令廟堂趁速啓稟,以爲相議裁減之地,何如?上曰,百官減料,難可依施,而至於裁減等事,予意非以爲不可爲也,令廟堂斯速稟處。同知事南九萬所啓,捉虎人論賞事,李䎘,爲本曹判書時,定規式啓下,知委外方,而其節目中,公私賤則免賤,軍士則免役,良人則給綿布五十疋云,故自其後,外方監·兵使,以捉虎,請免軍役事,連續馳啓。右議政金錫胄,爲兵判時,又以爲善放善射者,當聚軍門,而以一番捉虎,不可除其軍役,請仍存軍役,代給賞布,而亦不言以何樣布出給,外方,來問賞布出處,而本曹,亦無以爲答。近者諸道,以捉虎事狀啓,或請給賞布,或除軍役,而臣曹,不知所以處此之宜,有未及回啓者矣。捉虎節目,宜更爲磨鍊定式,而臣曹,有難擅便,問議于廟堂,定式,何如?上曰,捉虎之人,旣有才勇,則不可許頉其軍役,問議于廟堂,更爲磨鍊節目,可也。又所啓,內禁將,自先朝定其朔數,故頃者李惠疇,自內禁將,爲寧邊府使,而以未滿十五朔,啓請還任。定朔久任,其意有在,以堂下陞拜者,或新堂上除授者,則宜遵朔數,而三十朔,則亦似太久,至於重來者,或年久,且拘朔數之規,不得遷轉。故未見久任習鍊之效,而乃爲厭避之地,以此居此任者,不得爲極選,定朔之規,似爲無益,而先朝所定,有難輕改,詢問于備局,或改定朔數,或勿拘調用事,商量變通,何如?上曰,定其朔數,意有所在,而形勢如此,則不必拘於朔數,其中擧職者,不可不仍存,而旣是先朝定式,則亦難輕變,更問于備局稟處,可也。已上備局謄錄
上在昌德宮。停常參·經筵。
午時未時,日暈。申時,日暈兩珥。
徐文重啓曰,大司憲南二星,雜科覆試進,執義李后定,掌令安烒·持平朴致道在外,掌令韓泰東上疏,持平一員未差,今日監察茶時之意,敢啓。傳曰,知道。
有政。
吏批,判書李敏敍病,參判李翊相進,參議宋奎濂病,右承旨朴泰尙進。
兵批,判書南九萬病,參判崔逸病,參議李秀彦進,參知沈攸病,左副承旨趙持謙進。
徐文重,以弘文館言啓曰,新除授校理林泳,時在公洪道扶餘地,副修撰權斗紀,時在京畿楊州地,經筵入番事緊,請竝斯速乘馹上來事,下諭。傳曰,依啓。
以備忘記,傳于趙持謙曰,片箭三中人閑良李武兼,直赴殿試。
答光南君金益勳疏曰,省疏具悉。意外非斥,不足爲嫌,卿其安意勿辭,從速察任。
答大司成申翼相疏曰,省疏具悉。卿勿過辭,調理上來察職。
答掌令韓泰東疏曰,省疏具悉。爾其勿辭,調理察職。
趙持謙啓曰,再昨以大小入啓公事紙品降殺事,累度申飭矣。近來紙品漸好,殊甚未安,更加嚴飭事,命下矣。京各司,則旣已分付,而伏見外方狀啓啓本,京畿及江原·咸鏡道,則紙品素不好,而其餘五道,則俱爲過好,狀啓啓本,或有連幅十餘丈,楮地之多費,又非京司公事一丈之比,亦令稍降本品,似合減損宂費之道,以此事意,一體分付五道監兵水使處,何如?傳曰,允。以上燼餘
今月二十五日還下去差使員,引見入侍時,延曙察訪宋德周所啓,甲寅年國葬時,以驛卒等立役煩重,而糧資難辦之故,自賑恤廳,通六驛田米二百石,太一百石,題給,而年値凶荒,貧殘驛卒,無路措備,至今未納,合有變通蕩減之事,故敢此仰達矣。上曰,令兵曹稟處,可也。
備邊司啓曰,頃者京畿監司吳斗寅,以坡州牧江都移轉米所載一船,致敗於通津縣祖江前洋,而實納米三百十一石,船役價米十六石,租一百三十五石,盡爲拯出,坡州·通津兩色及監色·沙格等處,依事目參酌,分給改色之意,馳啓,故本司覆啓,以趁卽改色輸送事,分付矣。續接本道文報,則坡州民人等,以凶歲粒粟,有關敗船,所拯米租,願爲沒數分食,追以本色改備輸納之故,使之依所報施行矣。今此米租,旋卽拯出,與夏月腐傷者,有異,旣已從民願分給,則自當竝其縮劣,準數改色,而本州移轉穀物及各樣還上所捧之數,已多,若以趁歲前改色爲難,則待明春備納,宜當,以此分付,何如?答曰,依爲之。已上備局謄錄
上在昌德宮。停常參·經筵,只召對。
辰時巳時,日暈兩珥,上有輩,色內赤外靑。
下直,晉州牧使元振澤,靑山縣監李之濂。
傳于朴泰尙曰,召對爲之。
傳于鄭載禧曰,下直守令留待。
傳于鄭載禧曰,召對後,承旨持公事入侍。
趙持謙,以都摠府言啓曰,今日入直軍士,中日習射,請出標信。傳曰,知道。
以備忘記,傳于徐文重曰,秋部,乃詞訟煩劇之地,實非閑局之比,而本曹堂上,一體稱病,循例決等,亦未免避滯,其怠慢之習,委屬未便,竝從重推考。
持平兪得一啓曰,請故參判鄭之虎,追奪官爵及贈職。請安置罪人㮒,依鞫廳啓請,拿來處斷。請誣告罪人重夏·翊戴等,亟命嚴鞫處斷。國家不幸,逆節屢起,上下之警動危怖,曷有極哉?其處置之道,必須十分明白正大,然後討罪有辭,而人心咸服矣,頃日御營大將金益勳,於金煥等上變設鞫之後,乃以秀胤·翊戴等事,進詣兒房,密啓以聞,秀胤之怨國思亂之心,無君不道之言,罪不容誅。翊戴與柳命堅,潛相往來,俱以領率軍兵,及期來到云云者,虛實間,益勳,聞其說,則使翊戴,直爲上變,自鞫廳逮捕究問,事理當然,煥,得與聞之,則使煥竝告於急書之中,亦可也。不此之爲,而益勳,踵後密聞,豈非可訝之甚者乎?惡言凶謀,是何等事,而煥與翊戴,則初無發告之端,而設鞫累日之後,益勳始自密啓耶?翊戴等,事狀之虛實,雖未能逆賭,身居將任,豈不知事體之爲重,嫌疑之當避,而乃爲此可駭之擧?執迹以觀之,奚免於貪功希賞之歸?今此臣等之論,亦不至就事,而可以規其失,有何意逆凌駕之事乎?公議所激,斷不可已,請御營大將金益勳,罷職不敍。答曰,不允。以上燼餘
召對入侍,承旨趙持謙,玉堂李世白·黃玧,假注書金洪福,記事官申啓華·鄭齊泰。以上朝報
備忘記,今觀進不進單子,進參者,只是三人,其怠慢之習,殊甚未便,實病外,竝推考警責。
備忘記,前日備忘中,令大臣以下薦進人才者,意非偶然,而一番啓下之後,視之尋常,終無着實收用之擧,則奚益之有哉?今此別薦畢入啓後,宜令銓曹就議于廟堂,分秩抄啓,各別調用,俾不至於文具。已上備局謄錄郞廳白鴻擧校。郞廳丁志復書。
上在昌德宮。停常參·經筵。
領議政金壽恒上箚。元箚在下答曰,省箚具悉卿懇。宿患彌留,尙未快愈,予庸慮念。憲府彈論,實涉怪駭,何足慨懷?適緣身恙,薦未及期,尤無所傷,卿其安心勿辭,臥閤論道,從容薦進。仍傳曰,遣史官傳諭。
以統制使元相,月令節産生大口魚及封進事待罪狀啓,傳于鄭載禧曰,勿待罪事,回諭。
掌令安烒,持平兪得一啓曰,鄭之虎陰賊凶譎,陷賢醜正,以爲拔身之梯,遞至曩日,益肆其毒,首發告廟之論,以爲媒榮之計,其奸性慝態,聖明旣已洞燭,而今於追奪之啓,乃以無過爲敎,臣等不勝疑惑之至。之虎之遺毒流禍,幾乎盡殲士類,上危宗社,人誅未施,鬼戮先加,得保首領,於渠固已幸矣,而自古負罪如之虎者,能有幾人保其官爵於旣骨之後乎?公議所存,不可以其身已死,而不討其罪,請故參判鄭之虎,亟命追奪官爵及贈職。請安置罪人㮒,依鞫廳啓請,拿來處斷。啓辭同前請誣告罪人金重夏·全翊戴等,亟命嚴鞫處斷。啓辭同前本府,昨以御營大將金益勳罷職不敍事,有所論啓,而伏承聖批,以勒加情外之罪爲敎,臣等竊惑焉。國家不幸,逆節屢起,上下之驚動危怖,曷有極哉?其處置之道,必須十分明白正大,然後討罪有辭,而人心咸服矣。頃日御營大將金益勳,於金煥等上變設鞫之後,乃以秀胤·翊戴等事,進詣兒房,密啓以聞,秀胤之怨國思亂之心,無君不道之言,罪不容誅。翊戴與柳命堅,潛相往來,謂以領率軍兵,及期來到云云者,益勳,旣聞其說,則使翊戴,直爲上變,自鞫廳,逮捕究問,事理當然。煥,得與聞知,則使煥,竝告於啓書之中,亦可也,不此之爲,而益勳,踵後密聞,豈非可訝之甚者乎?惡言凶謀,是何等事,而煥與翊戴,則初無發告之端,而設鞫累日之後,益勳,始自密啓耶?翊戴等事狀之虛實,雖未能逆睹,身居將任,豈不知事體之爲重,嫌疑之當避,而乃爲此可駭之擧?執跡以觀之,難免於貪功希賞之歸,今此臣等之論,亦不過就事而言,以規其失,有何意逆凌駕之事乎?公議所激,斷不可已,請御營大將金益勳罷職不敍。國家之置臺諫,蓋欲其主張公議,繩糾闕失,任一時言責之重,故如臺諫者,苟有物議之非斥,無論輕重,不敢晏然在職,此固臺閣之體也。日者文科會試之試官沈壽亮·李畬等,當臺論方張之日,不顧臺體,苟然赴試,以致彈章峻發,雖因大臣獻議之言,有仍令監試之敎,此固出於無策可救,迫不得已也,臺閣之上,廉隅爲大,科事雖重,獨不念一身自處之道乎?身爲臺諫,被彈行公,此實三百年來所未有之事也。其虧損事體,墜落風采之失,不可置而不論,請司僕正沈壽亮,前副修撰李畬等,竝命罷職。主張時論,通塞人物之柄,都在於銓曹,是非極公,擧措得當,然後,人心服而官方正,其責,顧不重哉?沈壽亮·李畬等,當臺論方張之日,俱無一言,往參試事,其臨事錯謬,墜落風采之失,固難自解,且其被彈參考,晏然□□,此誠曾所未有之事,其在銓曹注擬之道,固當一循公議,而彈墨未乾,旋卽羅列首擬於玉堂之望,瞻聆所及,莫不爲駭,不可無規正之道,請其時吏曹當該堂上·郞廳,竝命從重推考。正言尹世紀,避辭見上正言韓構,避辭見上司諫金鎭龜,避辭見上竝引嫌而退,雖有物議,事在旣往,不可以此輕遞言官,其所論劾,旣得臺體,意外詆斥,何必爲嫌?嫌難處置,其勢固然,請正言尹世紀·韓構,司諫金鎭龜,竝命出仕。答曰,不允。
御將請罷之論,連日爭執,有若得體者然,豈非無據之甚者乎?已諭予意,亟停勿煩。沈壽亮等事,凡臺閣處身,廉隅雖重,國體之傷損,亦不可不念,則黽勉監試,實出於事勢之不獲已也,而展轉激惱,止泊無期,誠未曉今日臺閣上擧措也,勿煩。處置事,依啓。
持平兪得一啓曰,臣本麤疎陋劣,百無猶人,倖以雕篆小技,早竊科名,古人不幸之戒,未嘗去懷,流落鄕曲,不得從仕就列者,久矣。新進微官,亦不敢一向屛退,驅策殘骸,黽勉供職,出入堂后,濫廁邇列,三年之內,朝夕侍君,竊瞷聖明英睿出天,勵精圖徽,三代之治,可以挽回,區區願忠之意,竊擬職思其憂,小效螢爝之補,而惟是天賦庸下,識謏才短,淸塗榮官,非臣夢寐所到,不意聖恩謬加,授以言責之任,一月之內,再忝憲職,驚聳惝怳,感懼交互,實不知所以自處也。目今朝廷之上,士氣摧沮,稜骨消軟,而君臣上下,未嘗以此爲憂,不思扶植之道,而惟以排抑言者爲務,殿下之厭薄臺臣,不但見於聲音顔色而已。稍涉觸忤,則久靳恩點,或近峻激,則輒加摧折,言路一脈,幾乎杜塞,此豈淸朝之美事耶?苟非忘身循國之人,孰肯自奮於群非衆怒之中,而效愚售忠也?用是數年之間,論劾宰輔,絶無而僅有,臣嘗仰屋傷歎,竊爲世道危之,今當臺職,臣恃怵畏不言,則是臣下負臣心,而上負殿下也。以臣弱植孤根,不自量力,妄言無諱,臣非不知無益於國事,有害於臣身,得罪巨室,見非時議,而竊附於事君無隱之義,率意妄發矣。然於金益勳論劾之啓,旣承未安之敎,今又批旨嚴峻,不少寬假,斥之以無據,及伏見大臣箚批,至以怪駭爲敎,臣誠惶隕震悸,無地自容,固不敢更復於天威之下,而竊伏惟念,臣之於君,猶子之於父也,父雖盛怒,子不可不盡誠盡孝,以畢其說也。今此益勳之事,其心,雖出於爲國慮患,其跡,難免於貪功希賞,當初翊戴等事,益勳,若果聞知,則卽自告知,固無不可,使煥及翊戴,直爲上變,亦可也,何乃設鞫累日之後,始自密啓耶?聖敎中,使翊戴直爲上變,似涉過重者,臣竊未曉也。至於問議大臣一款,彼以關係逆變之事,有所通問,則大臣,何可以事體之不當而揮却耶?臣之所論,只欲就事規失,使朝廷擧措,靡不得當,而殿下不惟不賜允兪,乃反摧折痛斥,竊恐殿下之所以愛護勳臣者,適足以增其過戾也。沈壽亮等事,臣非不愛惜其人,亦非謂棄塞淸路也。當初赴試之日,默默無一言半辭,爭是非明事體,而苟然往參,及其被彈之後,晏然參考,其不顧廉隅,不恤公議之失,在所難逭。大科之無罪罷場,臣亦非不知損傷國體,而在臺臣之道,豈可自壞廉隅,仍察國試耶?雖似一時錯謬,公議所在,不可不論,該曹之旋卽首擬,亦甚駭然。故臣於今日,與同僚,相議論啓矣。殿下,乃以未曉臺閣擧措爲敎,此無非如臣無狀,待罪言地,誠淺意薄,不能見信於君父之致,臣誠羞愧仄惕,無以抗顔,請命遞斥臣職,以爲妄言之戒。答曰,勿辭。
徐文重啓曰,持平兪得一,再啓煩瀆,退待物論矣。
領議政金壽恒箚曰,伏以,病廢職事,屢控危懇,未蒙恩遞,輒賜醫問,非臣微分所敢承當,銜感之餘,冞增震越。顧臣所患,有進無退,漸至沈篤,而又自數日來,腰痛苦劇,坐臥俱妨,房室之間,亦難轉動,奔走就列,益無可望。以政府,爲養病坊,雖在平常無事之時,尙云不可,況此國勢危急,上下憂遑之日乎?臣非不知長單請急,事體則然,而費日持久,終歸文具,其間瘝曠,貽害非細,玆敢更伸病狀,以冀早處。仰惟聖明,深念國事,亦豈必以常規爲拘也?抑臣又有不安於心者,向臣入對,以御營大將金益勳密啓之事,敢陳前後曲折矣,今者憲臣,以此重劾益勳,是臣所陳,未免謬妄之歸,則其不敢苟冒之狀,於此益著矣。且臣病昏若此,別薦日限旣過,而竟未承命,違慢之罪,亦無以自逭,伏乞聖明,曲加諒察,亟許罷免,公私不勝大幸。取進止。批答在上
行判中樞府事鄭知和箚曰,伏以,今此別薦之擧,出於特命,聖上側席求人之盛意,臣豈不知?而臣疾病在身,衰耗日甚,精神昏瞀,如在煙霧中。居常閉戶,專廢應接,僚屬到門,罕見其面,凡人之賢愚長短,昧昧有同隔世,舊識茫然難記,新知又復絶無,日限臨迫之後,府吏頻來問臣,臣旣不得有得於心,强爲薦進,揆以事體,實有所不敢,終未得奉承明命,不勝惶恐,伏地待罪。伏乞聖慈,俯賜諒察,亟命遞免臣職,以安微分。取進止。批答見上以上燼餘
上在昌德宮。停常參·經筵。
趙持謙,以都摠府言啓曰,都摠管李䎘,除標信,義禁府坐起進去之意,敢啓。傳曰,知道。
行副護軍李端夏上疏。元疏在下答曰,省疏具悉。經筵之任,本非劇務,卿其安心勿辭察職。
趙持謙啓曰,禁府堂上,來詣請對矣。傳曰,引見。
珍島幼學金聖徵等上疏。元疏在下答曰,省疏具悉。疏辭,令該曹稟處焉。
副提學金萬重上疏。元疏在下答曰,省疏具悉。此由於傳聞錯誤之致,有何所嫌乎?卿其勿辭察職。
以備忘記,傳于朴泰尙曰,仁政殿修改,待明春爲之事,曾已下敎矣。第念仍舊修葺,雖與新創有異,必費了許多日子而後,方可完畢,則況當春窮民貧之時,興作巨役,實有乖於安靜休息之道,其令該曹待秋擧行。
判府事金壽興箚子。元箚在下答曰,省箚具悉卿懇。未卽薦進,此由於偶然錯認之致,何必深嫌?所薦五人中,申翼相·尹趾完·林泳等,予當臨政留念,而此外兩人,令該曹各別調用焉。仍遣史官傳諭。
司諫金鎭龜啓曰,請西原縣監朴相馨罷職。請靑山縣作變首倡三人,依道臣狀啓,梟示境上。啓辭竝同前國家不幸,亂逆之變,相續以起,而若其謀議之凶慘,排置之狼藉,未有若璽賊之甚者也。璽旣輸情伏法,而所欲推載之人,則尙無處置之擧,臣竊惑焉。殿下,雖以其無通謀之迹,姑勿拿來爲敎,而㮒名,旣入於凶書,又出於賊招,其所推戴之語,不啻明白,則爲人臣子者,負此罪名,而其於一日容息於覆載之間乎?揆諸王法,斷不可貸,通謀與否,非不可論,請安置罪人㮒,拿來處斷。臣等,罪人洪宇遠·李袤移配之命,竊不勝疑惑焉。宇遠所陳家人卦不貳過等說,與賊鑴管來之言,相爲表裏,其去賊鑴,不能一間,則當初之罪止流竄,已失於寬貸,李袤之罪,比諸宇遠,雖有輕重,而其疏赤眉靑犢等說,卽一上變之書,則其他奸慝情狀,有不暇論也。竄配不遠之地,於渠,亦已幸矣。今此移配之命,俱出於物情之外,今日北路,雖曰凶荒,而他餘罪人,則未聞有移配者,只此罪名最重之二人,獨蒙寬典,朝家懲惡之道,斷不可如是,請還收罪人洪宇遠·李袤移配之命。答曰,不允。名雖出於賊口,實不與於凶謀,則繼發旣停之論,不已過乎?洪宇遠等,移配他道,非以爲情有可恕,且與減等有異,不必爭論也。竝勿煩論。
掌令安烒啓曰,臣等,昨日伏承聖批,辭旨嚴峻,斥以無據,又於大臣箚批,至有怪駭之敎,臣誠驚惶震悸,罔知攸措。蓋金益勳,得聞可疑之說於翊戴,且知金煥,與知此事,則所當使翊戴·煥等直爲上變,而不此之爲,拘留翊戴,乃於設鞫累日之後,親自密啓於兒房,其爲擧措,已極謬戾,貪功希賞之迹,烏得免乎?人言藉藉,久而愈激,今日之論,實循公議,而聖敎至此,臣竊未曉聖意之所在也。至於沈壽亮等,當初貪照赴試,已失臺體,而耐彈參試,虧損尤多,一番相規,在所不已,則元非轉輾激惱之意也。聖明,反以未曉臺閣擧措爲敎,臣自顧愧懼,置身無地,適與同僚,所見相符,聯名論啓矣。言不見信,致勤嚴敎,同僚旣以此引避,則臣何敢獨爲晏然乎?昨緣日暮,今始來避,所失尤大,請命遞斥臣職。答曰,勿辭。
徐文重啓曰,掌令安烒,再啓煩瀆,退待物論矣。傳曰,知道。
行大司憲南二星啓曰,本府有金益勳罷職不敍之啓,益勳則臣姨母兄弟,法當相避,不爲聯名,雖曰近規,揆以事體,實涉苟且,且引見之時,長官,例爲入侍,榻前論啓,或連或否,尤極未安,決不可晏然。請命遞斥臣職。答曰,勿辭。
趙持謙啓曰,大司憲南二星,再啓煩瀆,退待物論矣。傳曰,知道。
又啓曰,正言尹世紀·韓構,牌招不進矣。傳曰,知道。
夜三更,流星出河星上,入星星下,狀如拳,尾長二三尺許,色赤。
申時,上御熙〈政〉堂,引見禁府諸堂上。判義禁李正英·知義禁李䎘·同義禁金禹錫,左副承旨趙持謙,假注書金洪福,記事官申啓華·鄭齊泰入侍。持謙曰,金吾堂上一人,家有拘忌之疾,不得入侍矣。正英進曰,定配罪人,參酌放釋事,命下而本府堂上,連有故,不得趁卽爲之,極爲未安矣。此事異於疏決,似是規外,故就議大臣,則以爲必須榻前啓達,然後可以爲之云,故御覽件,不得爲之。定配罪人中,新配者多,而此不可輕易擧論,前配者,則累經赦宥,有多蒙放者,亦無可論,罪名甚重者,亦不得擧論矣。上曰,唯。持謙曰,常時疏決,必讀文案以啓,而今則異此,付籤處,只令啓稟,何如?上曰,唯。正英,以定配罪人李震英事稟達曰,此別無可論之事,然有委折,似當有參酌之道矣。上曰,虛實間,干係逆獄,故當初定配矣,今則罰已行矣,放送,可也。持謙曰,親承聖敎,直捧傳旨,何如?上曰,榻前親下敎,仍承傳旨,勿爲擧行條,可也。正英,以罪人終一·志一事稟達。持謙曰,此乃久遠罪人也。上曰,此乃李克賓事也。乃刑判鄭榏在職時,戊午己未年間事也。正英曰,似非關係倫紀之罪,容有可恕之道矣。䎘曰,定配已經六七年,似當有寬典矣。上曰,減等,可也。持謙曰,兩人,皆減等乎?上曰,竝減等。正英,以罪人李克信·李時顯兩人事稟達。䎘曰,此是逆堅獄事辭連之罪,而至如楨·李柟財伴,擧多蒙宥,於此輩,固何足深責乎?且以必無不知逆謀爲罪目,似不當深罪矣。上曰,以必無不知爲罪名,已與他罪有別,且經累年,放送,可也。持謙曰,凡親近於逆堅者,何必盡知其逆謀乎?䎘曰,邊將被罪者,當論之乎?上曰,其他罪人之名,皆讀之。正英,以柳命天·韓舜錫·李玄錫·申命圭·申善泳之類奏達,至崔宣曰,宣,才死矣。上曰,崔宣,才死耶?持謙曰,道臣狀啓,才到矣。至朴萬最,上曰,此是朴承宗之裔耶?持謙曰,然。此是附託逆堅者也。正英,以他罪人名,奏達。至魏天會,上曰,魏天會,減死定配者也。至尹隆濟,上曰,此是尹鑴之子也。至李鼎基,持謙曰,李鼎基,卽申命圭之與同定配者也。至丁昌燾,上曰,纔到配者也。至柳屹然,上曰,此亦才到配者也。至李象賢,上曰,象賢,乃吳挺昌之黨耶?持謙曰,與台瑞同謀者也。上曰,安命老之一流也。至任詡·李潤慶,上曰,同一定配之罪也。至洪宇遠,上曰,才移配矣。至尹以益,上曰,科場闌入者也。至柳道章,上曰,以印信僞造,減死定配者也。至韓時一事,上曰,越境採蔘者也。正英,又以各道徒秩,讀之。至僧印岑·處澄事,上曰,以哨官趙晸時事,定配者也。至金鳳至事,上曰,以趙晸事,來告許積者也。至洪時範,上曰,才到配矣。至李東道,䎘曰,此是射伴,且有他罪矣。上曰,此類則不可輕易論宥矣。持謙曰,今年,災荒特甚,故別爲此欽恤之擧矣。年分差錯,有大典法文,故各邑監色·田夫,照以徙邊之律,外方豪强品官,或有指囑書員,以實爲災,書員輩,且或有弄奸之弊,而田政,古今不同,尺量之際,易致嬴縮,田夫監官及書員輩,或有無情而被罪者,今此大無之年,雖使安居其里,猶難支保生活,況流配他地,其何以爲生乎?律令旣嚴,雖不可撓改,而如此之類,則當如此之歲,似當有分輕重參酌之道,詢問大臣而處之,何如?䎘曰,災傷時,田夫等,無情而被罪者居多,至於破其家業,殊甚矜惻,設令徵贖,贖木,亦不貲矣。禹錫曰,田夫等,差錯之罪雖重,以其或有無情,故異他徙邊罪人,赦令時,每爲擧論矣。上曰,災傷時,田夫·監色之被罪者,與他罪有異,當此凶歲,不可無矜恤之道,令該曹問議大臣,稟處,可也。出擧行條正英曰,臣前年待罪此任時,以尙仁詹事,再次査覈,多有委折,臣亦誤思,意以爲冤,啓請議大臣,而大臣之議甚峻,至以情勝法屈爲辭,臣本無私情,而至今思之,不勝惶恐。臣今待罪本府,而仁詹子緯周,上言啓下,臣旣有前失,今若依例覆啓,似甚未安矣。上曰,當初大臣收議,雖如是,今者議啓,似無妨矣。正英曰,只達所懷而已矣。禁府堂上,先退出。持謙曰,昨日李后定遞執義,當稟政事,而銓曹堂上,皆被論,故不得爲之,而如是遷就,極爲未安矣。上曰,臺諫有闕,卽稟政事,例也,而臺論方張,似難開政矣。持謙曰,觀臺啓,則只以沈壽亮·李畬首擬於淸望,爲非矣。政事如是遷延,事多可慢,未知當牌招政官開政乎?事異常規,何以爲之?上曰,只論當該堂上耶?待臺論了當,爲之,可也。上曰,承旨來此,書大臣箚批,可也。持謙,進詣榻前,仍曰,金萬重疏批才下,而誤國二字,本非萬重之言,韓構,誤聞而引避矣。臣曾參試官,故於罷榜之論,不得是非,今則罷榜之論已停,故敢達矣。當初大臣之論李宏以誣妄,固已過重,而大臣,亦以此自訟,其時筵臣,亦以過重爲言矣。萬重,今又以權持·金構·李東郁·韓構等四人之事爲言,其言,誠過重矣。蓋罷榜之論,不過新進臺諫隨事論列而已,罷與不罷,元無私意於其間。新進之人,或緣生疏,或未免爲浮議激動,致有顚倒之擧,元非戱事用意,而然所爭,不過公而已,自上,當以鎭定爲意,似宜矣。若用意戲事,則公論自當有之,此不過疎漏而已矣。上曰,唯。承旨·史官,遂罷出。行副護軍李端夏上疏,伏以,臣比緣賤疾增劇,乞遞新舊兼任,歸死田里,而見阻喉司,不得上徹。職名在身,廢事度日,不能頃刻自安,玆敢扶曳拜命,而以臣痼疾精力,當此賑任,旣無堪供之望,經筵之職,又非營營職事,紛紛思慮者,可以兼帶。伏乞聖明,先遞臣此任,使得一日專心於賑事,不勝幸甚。批答在上副提學金萬重上疏,伏以,正言韓構,緣臣筵席說話,有引避之擧,而其辭,有與臣所達相左者,臣不得不略辯焉。臣於伊日,陳權持·金構之用意不直,李東郁侵斥先正之失,而至於韓構,則臣意以爲,構若以大科當罷,宜直請罷場,若不以大科爲當罷,而只以監試官爲當論,則稍竢一兩日,出榜後論劾,未爲晩也,而今乃汲汲於出榜之前,其言,雖遞兩臣,而其意,似出於作戱成事,故以此意,措辭仰達而已。誤國二字,則未嘗發於臣之口,未知構何從得聞至此,且分嫌之語,率皆問東答西,殊與臣言,不相當,此必由筵席說話誤傳之致,而諫臣,旣以臣所不言之事,謄之於入啓文字,致駭聽聞,則臣於此,誠有所不敢安者。伏乞聖明,遞臣職名,以安私分,不勝幸甚。批答在上判中樞金壽興箚子,伏以,臣伏見求言備忘記,有三公·六卿薦進人才之敎,意謂臣等,異事時任相臣,不當在應薦之中,期限已過,不以爲意,昨於元任兩大臣陳箚待罪,始覺臣之昏謬,不勝惶恐。仍竊伏念,臣雖在相班,旣忝大臣之列,苟有所知,則不命其承,況此聖上,遇災警動,思得人才,特降明旨,則其何敢苟循常套,應文而已。臣本病懶杜門,罕與人接,實不知某也賢,某也才,而至於巖穴草野之中,不無隱屋求志之士,此則亦非臣耳目之所及也,其何能仰副聖上側席之盛意哉?第臣愚見,妄以爲巖穴之士,旣不得登揚特異之才,則無寧以立朝已試之人,別爲超拔,以盡其用之爲着實。雖卿宰以下,古人,有擧以自代,互相薦進者,則亦不必爲拘矣。今日朝廷之上,各以所長,排布器使,則其敢曰無人?而大抵士大夫,平居論議,有足可稱,至於歷試內外,任用稍重,則能不負職責者,鮮矣。卽今宰臣中,如大司成申翼相,自少已有才法,先輩·長老,皆期以可大受,而立朝以來,不失素望,至於受任方面,政事風采,可爲八路之最,人莫不歎賞。副護軍尹趾完,器局才榦,忠實堅確,實非膚涉浮躁者比,而今番受命卉服,大爲異類之敬憚,有光於國家者,多矣。弘文校理林泳,學識·文章,年少士類中,罕有其比,不但爲一時榮利而已,拔例進用,必有可觀。佐郞洪得禹,雖居下僚,性行才器,大非凡品,不當以未及出身,有所拘礙。泰仁縣監趙相愚,儒雅精剛,志操修潔,奬進甄敍,則他日成就,有不可量,如此等人,或越加倚任,或不次陞用,則豈不有益於國家也?臣之此擧,亦甚僭率,而旣有區區之見,敢此竝暴於待罪之章。臣無任惶懼之至。取進止。箚批在上以上燼餘
上在昌德宮。停常參·經筵。
趙持謙,以都摠府言啓曰,今日入直軍士,中日習射,請出標信。傳曰,知道。
下直,扶安縣監成瑨,陽城縣監李,濟州判官鄭載濟。
傳于鄭載禧曰,下直守令留待。
京畿都事朴泰維上疏。元疏在下答曰,省疏具悉。所陳之辭,令廟堂稟處。
趙持謙,以都摠府言啓曰,都摠管李䎘,除標信,賑恤廳會議事,平市署進去之意,敢啓。傳曰,知道。
又以摠戎廳言啓曰,本廳壯哨軍十哨,牙兵十二哨,以壯健者,抄擇團束之後,所持軍物,皆是無形,鳥銃則別爲打造,連續分給,而軍兵自備環刀,破傷尖細,不合戰用,亦自本廳,拮据物力,定監官設局,環刀二千七百餘柄,一齊精造,分給軍兵後,別造環刀十柄,別單開錄封進之意,敢啓。傳曰,知道。監造官,令該曹考例稟處。
又以備邊司言啓曰,本司武郞廳副司勇金後光,奔走勤仕,已滿十五朔,依近例六品遷轉,捧承傳施行,何如?傳曰,允。
傳于趙持謙曰,大臣·備局堂上,引見。
傳于鄭載禧曰,留待守令,引見。
徐文重,以宣惠廳言啓曰,戶曹啓曰,江陵·三陟兩邑之地,在於嶺西者,因筵臣所啓,依嶺西諸邑例,一體給災事,命下矣。年分覆審時,雖十分精査,易至混雜,中間,多有冒僞用奸之弊,況今年分已過,收租摠數上來之後,實難區別給災。故頃日公洪道淸風等四邑給災事,淸風府使崔後亮,上疏陳請,監司·都事,相繼狀啓,而年分已過之後,不可區別給災,量減收米之意,自廟堂,覆啓,蒙允矣。向前兩邑,今雖給災,災實區別之際,不但有不均之患,亦必有監色輩用奸之弊,稅太全減之後,所欲給災者,只在於收米之減,依公洪道四邑例,量減收米宜當,令該廳稟處,何如?傳曰,依啓事,命下矣。頃因江原監司宋昌狀啓,備邊司,以十斗米·太,量宜蠲減之意,覆啓蒙允,故自本廳,區別災損輕重,淮陽·金城,則以被災最酷,特減米·太各五斗,尤甚寧越等十邑,則米·太各減二斗,之次旌善等十四邑,則米·太各減一斗,擧一道二十六邑,皆入於大同米·太蠲減之中,江陵·三陟各三面之在於嶺西者,雖未蒙旱田給災之惠,稅太,旣令全減,大同米·太,繼又量減,則朝家之前後軫恤者,非不至矣,而今者筵臣所陳如此,上項江陵三面·三陟三面,依寧越·平昌等尤甚邑例,十斗米·太,更減一斗,何如?傳曰,依爲之。
正言韓構啓曰,臣之萬分難冒之狀,已悉於前避,而處置請出,出於意慮之外。且臣素患吐痰眩暈之症,發作方苦,遂致坐違召牌,臣誠悚兢罔措之中,又伏見副提學金萬重疏本,則臣避辭中,誤國二字,前席之所未嘗發口者云,筵中說話,非所親聽,憑於遞口相傳,未免有此差詿,雖非臣所演出者,實不勝瞿然於心也。其曰問東答西云者,臣之本意,前避具在,其不察臣本意之言也。不必多辯,而至於姑竢出榜,論其監試之人,則臣有未悉於前者,玆敢略辯於今也。其日,掌令安圭,持平李國芳等,避辭來到,臣當處置,而處置之後,又勘其非,不但有所不可,隨事論列,自是臺體,則有不必遲待者,故不得不竝論,此豈欲爲作戱於試事之意耶?然臣旣以其不言爲言,則臣之謬妄,又加一節,以此以彼,決不可一刻仍冒,請命遞斥臣職。答曰,勿辭,退待物論。
正言尹世紀啓曰,臣之難冒情勢,已陳於日昨避辭,今不敢煩瀆,而身居言責者,苟有物議,不可一日在職也,明矣,豈可以事在旣往,而不顧廉隅,晏然冒出乎?處置請出,實是料外,召牌之下,賤疾適苦,欲起還仆,竟未祗赴,逋慢之罪,實無所逃,俟病少間,今始來避,臣罪尤大,請命遞斥臣職。答曰,勿辭,退待物論。
趙持謙啓〈曰〉,臺諫出仕事,命下矣。今已夜深,明日待開門,牌招之意,敢啓。傳曰,知道。
左承旨尹敬敎疏曰,伏以臣,伏蒙恩暇,歸省老母,惶隕感德,不知所喩。但念臣今下去之後,中間道路頗遠,往還之間,必將奄過一朔,而本院多事之地,旣非閑局之比,雖在平日,尙不可久致曠官,況今啓覆迫頭,許多文案考準奏讞之際,尤不可備員,而臣若虛帶下鄕,不卽處置,則僚員之不備,職事之曠闕,俱極可慮,不但私心之難安,其在事體,亦甚未安。玆敢冒死仰籲於天地父母之前,伏乞聖慈,亟命遞臣職名,以便公私,不勝幸甚。踏啓字
午時,上御熙政堂,引見下直守令及大臣·備局堂上。左議政閔鼎重,禮曹判書南龍翼,左參贊呂聖齊,知中樞府事申汝哲,刑曹判書金德遠,戶曹判書尹堦,行護軍李翊,兵曹判書南九萬,左副承旨趙持謙,司諫金鎭龜,掌令韓泰東,副校理黃玧,濟州判官鄭載濟,陽城縣監李,扶安縣監成瑨,假注書李萬齡,記事官崔錫恒·鄭齊泰,先後入侍。持謙進曰,守令,使之進前,何如?上曰,唯。載濟進曰,臣,濟州判官鄭載濟也。上曰,履歷,幾何?載濟曰,曾經武兼宣傳官而爲是職也。上曰,前見濟州牧使狀啓,慘被風災,年事甚凶,且海外絶島,王化所不被,爾須盡心撫摩,可也。,進曰,臣陽城縣監李也。上曰,履歷,幾何?曰,筮仕之初,爲齋郞,陞遷至六品,經靑山·懷仁·陰竹三處守令矣。上曰,多經守令,治民必不生疎,而第畿輔,雖曰稍優,比之常年,則猶不免凶歉,須十分着念擧職,可也。曰,聖敎如此,臣當盡心居官矣。上曰,有可言之弊耶?曰,時未赴任,不知邑弊,如有弊瘼,赴任後,當轉聞道臣爲請矣。瑨,進曰,臣扶安縣監成瑨也。上曰,履歷,幾何?瑨曰,以承文參下,陞出六品,爲騎省郞官,仍授是職矣。上曰,湖南,比他道,尤甚凶歉,卽今民皆阻飢,流離相望,明春則必倍其患,前頭賑政不遠,爾須惕念撫摩,俾無塡壑之患,可也。瑨曰,聖敎至此,臣當十分惕念爲之矣。載濟··瑨,先退出。上曰,史官出外,引入大臣·備局諸堂上,可也。鼎重進曰,時氣失節,逐日陰霧,未知近來,聖體,若何?上曰,無事矣。鼎重曰,今此文科會試,監試臺官,意外被論,以至難處境,故下詢于臣等,而以臣淺慮,未得其得當之道。且兩場製述之後,以監試官遭彈,仍罷其榜,事係重大,故以仍爲考試出場之意,獻議矣。緣臣誤議,致令科事,終至於此,至於物論喧藉而不已,監試之人,亦底狼狽。若求其由,咎實在於臣,臣於此,誠不勝慙懼矣。上曰,頃日韓構請遞臺官之論,在於兩場旣作之後,初場之作,亦皆考出,則遽罷其場,恐損事體,故詢問大臣而處之,於卿,有何所嫌乎?且奉使之人,雖遭論劾,待其竣事而自處,亦是規例,故使之仍爲考試矣。旣已論遞之後,復惹起至請罷職,今日臺論,誠未知其穩當也。鼎重曰,頭腦旣誤,故竟至如是,而凡臺論,主竣激,自是臺體,以今日科事爲非者,其言誠是矣,若言根本,咎由於臣,實切惶恐矣。又曰,今此別薦之敎,在於求言之下,事當卽爲薦進,而臣識見甚孤,不能得人,致令期限已過,不勝惶恐,仰達此意後,追後薦進爲計矣。上曰,擇可合者薦之,則如是遷延,勢所固然,須安心勿嫌,從容薦進,可也。鼎重曰,曾前別薦,亦多積滯,而銓曹尙不收用,知府事李尙眞所薦之人,亦不收用,事甚未安,而薦人之數旣多,銓曹,例難盡用,故竟歸無實,薦人之道,甚難矣。又曰,今番通信使之行,倭國事情,槪爲啓聞,而臣聞製述官成琬之言,渠聞諸倭國流放者之言,則以爲關白,非弑逆,乃纂奪也。當前關白病重之時,托以救病,入據宮中,喪出後三日,秘不發喪,易致執政大臣,然後始乃發喪而自立,前關白之子女,黜放遠州,其信任之臣,亦皆竄逐,而以前關白之臣,潛藏其關白子於屛處,故酷刑其七臣,而終不告之,如種嬰松兒云。此非必實狀,而旣有所聞,且係外國事情,故敢達矣。上曰,唯。鼎重曰,以判府事金壽興箚辭,有令廟堂稟處之命矣,擧行之事,乃三司長官·備局文郞廳擇差事也。蓋臺臣之數遞,其弊不貲,若使久任,則必有所益,分付銓曹,何如?上曰,在職之人,當祛些少嫌疑,則可祛其弊矣。鼎重曰,頃日陳賀之日,大司諫崔寬,引嫌不參,蓋臺諫,若有引避之事,則固不可斯須苟冒,而如此之時,則事異常時,政院,稟旨不捧,亦宜矣。陳賀時,兩司必備員,然後以成班列,例也,而如此之時,臺官,若或有引避之事,則政院稟旨變通,或牌招他官,或開政差出,爲宜矣。上曰,雖因情勢之難安,而如此之類,政院,不爲捧入,可也。九萬曰,臺臣事,非臣職掌,而以臣曹言之,則騎省郞官,乃臺官往來之地也。臺官若久任,則騎省郞,庶或有久任責成之望,而因臺閣數遞,本曹郞廳,亦甚遞易,故事多疎漏,極可憫矣。緣臺諫數避,百司,皆受其弊,必須變通定式,然後國事可爲矣。曾在古時,憲臣之推諫院照律,諫臣之推憲府照律,若用此規,通共爲之,則似甚便好,以此定式,則此弊自祛矣。持謙曰,推考則或可蕩滌,而牌不進之類,不入於其中矣。上曰,數年前,亦有兩司互堪推之議,而終不果行矣。鼎重曰,諫院,非堪推之地,吏刑曹爲之,未知何如。九萬曰,臺臣事體甚重,令該曹爲之,未安矣。鼎重曰,古規,二品以上牌不進,無罪,堂下牌不進,則皆罷職矣。九萬曰,該曹八郞廳,若久任,則必有成效,若不久任,則誠不可爲,而至於軍色,則所任尤緊矣。上曰,近來銓注之際,臺官,每患乏人,固將一一久任,而兵曹軍色郞廳,則爲任旣重,曾在先朝,有久任之規,今後則依前例,懸錄以入,可也。出定奪鼎重曰,備局各郞廳,古則以三司出入之人爲之,而近來或以通淸之人爲之,近緣史局之役,殆無餘暇,故不能擇差,此則當自備局,惕念爲之矣。上曰,此後則備局文郞,以出入三司者,擇差,可也。鼎重曰,外方前頭賑政時,似當有廉問之事,別遣堂上御史,似宜矣。抑有難便曲折矣,旣有主管之人,而又遣他人主管,則似有窒礙之弊,與諸僚議之,則皆以爲然矣。曾前賑救時,或遣暗行御史,詢問列邑,北道則欲遣宰臣,而暗行御史,則分遣各道,似當矣。遣御史,廉問弊瘼,申勅賑政,所不可已,而賑政罷後,遣重臣宣諭,似宜矣。今若先遣大官,與方伯,竝爲主管,則反有其弊矣,此是大臣所達,諸臣之意如此,敢達矣。上曰,大臣之言,意固好,而當初予意,亦以爲難矣,卿等所見,又如是耶?鼎重曰,大道,分遣御史數人,似宜矣。上曰,湖·嶺,物衆地廣,難於遍閱廉問,若抽栍數少,則可善廉察矣。鼎重曰,暗行廉問,自古有益,卽今兩南甚荒,朝命若往來,則似有益矣。持謙曰,古有只送一邑之規矣。上曰,在前則治裝累日矣,今則令戶曹治行急送,可矣。鼎重曰,曾在先朝,每有申嚴贓法之命,而我國甚貪,無許多盜臣,外方守令之犯法者,不過米布濫觴之事而已,實無大段貪贓者矣。嶺南地廣,故臣曾爲御史時,六朔始復命,嶺伯,以十二朔,爲瓜限,雖有才之人,何可盡巡而按問乎?鼎重曰,兵判南九萬,以捉虎事,有所仰達,使之定式議處,而抑有難處事,惡虎則雖捉一虎,固甚關重,而至除軍役,則似涉重難,且令施賞,則外方率多不施,若令監兵使,給米·布則好矣。上曰,爲民除害,固當有賞,而除軍則似不可施之矣。鼎重曰,禁軍將朔數事,有稟定之命矣,兵判之意,則新來者朔數,重來者定朔,似不當。比他軍門,且極凉薄,初陞者,定朔數,重來者,均定朔數,何如?九萬曰,卽今擇差其任,而人苟厭避其地,則難得其人,若一入而不能遷轉,則人必厭苦,似有妨於得人之道矣。上曰,本兵知悉,擧職者調用,而初陞者,定朔數,重來者,不定朔數,可也。持謙曰,武士,樂外除而厭內職,其習可惡,曾在孝廟朝,有敎言此弊矣。鼎重曰,騎步兵減蠲之事,問于兵判而處之,何如?九萬曰,騎步兵,不爲一體許減,誠爲不均矣。翊曰,兵水營,騎步兵,亦已蠲減,而騎步兵之京上番,不爲均減,事涉不均矣。九萬曰,凡事,國家均施之,可也,而我國百事,典章不明,故前減步兵時,同是尤甚邑,而或盡入番,或不盡入番,極爲不均矣。鼎重曰,騎兵不減,爲上番故也。兵曹多事,一人主管,故多致不察,而有此弊矣,且雖減此,可支經費云,許減,宜當矣。上曰,騎步兵,一體減給,可也。持謙曰,兵判,親承傳敎,勿出擧行條件,直爲擧行,何如?上曰,唯。鼎重曰。以災傷時彼罪事,筵臣,陳達啓下矣,以起爲陳,實有可惡情狀,而徙邊與徵贖,誠有所不忍,而以凶年之故,遽爾變通,亦涉重難,今姑論罪,待明春賑政後變通,似宜矣。堦曰,分數差錯,容有可恕,而其他被罪者亦多,或徙邊或徵贖,此類,則可矜矣。上曰,災傷全家之法,乃祖宗朝重田政之意,只以凶年,猝然變通,似係重難,筵臣所達,意非不善,而田政甚重,不可容易爲之,依大臣所達,待明春賑救後變通,宜當矣。鼎重曰,監考等被罪之類,其數甚多,此當詳考而處之矣。上曰,此類則該曹詳察處之,可也。持謙曰,三南尤甚凶歉,此類甚多,而赦令迫前,必有已放者,旋放旋配,事甚不可,今年則特用寬典,自明年,申勅法文,無妨矣。鼎重曰,今年被災甚酷,故以此被罪者亦多,其中情之輕重者及以起爲陳者,以實爲災者,令該曹覈處,宜矣。上曰,用奸者,依法處之,情輕者,容有可恕,而但一時皆放,係是變改舊法,不可輕易爲之矣。堦曰,區別,似難矣。德遠曰,照律,乃刑曹之事,戶曹磨鍊後,刑曹照律乎?上曰,不必別爲事目,戶曹區別分等,更爲稟處,可也。堦曰,頃因知館事李敏敍所達,館奴婢生理斷絶,故令該曹變通,而臣待罪地部,豈不知市廛之事乎?魚物前人,幾至數百,泮人,則其麗不翅數千,若使泮人,同爲魚廛,則其勢決難相容,奪彼與此,國體斷不可如此。自平市,使爲猪肉肆,而渠輩不願,他無變通之道,下詢大臣而處之,何如?上曰,連聞知館事之言,泮人生理,亦甚可矜云,似當有變通之道矣。鼎重曰,曾仍領相所達,令平市變通,而泮人,必欲爲魚物廛,而泮人數千,勢難和同爲之,其他則不願,未知何以則爲好矣。國俗,以屠牛,樂爲生理,若牛疫止息,則必更爲屠肆,其間暫奪魚廛之利,亦甚不便,且泮人之勢,必勝市民,輕易許之,恐有難便矣。持謙曰,祖宗朝,東西海,分給於養賢之需,故例有收魚物等市肆之規矣。鼎重曰,收魚之規,塞之已久,且不係魚廛之事矣。德遠曰,因大臣所達,有疏決之擧,而刑官,例以八道徒流案,分等書啓,以俟稟裁,以至顯廟朝,始有榻前疏決之規矣。今有問議大臣之命,而許多罪人,刑官,勢難任意爲之,就議大臣稟處,何如?上曰,刑曹徒流罪人,比禁府,其數甚多,問議大臣後,依昨日禁府疏決爲之,可也。德遠曰,待領相行公後,於備局開坐時,爲之乎?上曰,不必待籌司開坐,就大臣家問議,似無妨矣。持謙〈曰〉,與禁府疏決,似無異同矣。龍翼曰,再次祈雪,天意邈然,當寒不寒,欲雪未雪,誠可憫慮矣。聞有三次祈雪之規,而臣見先正臣李珥文集中,亦有三次祈雪之文,而不卽聞見啓達,惶恐矣,卜日擧行,何如?持謙曰,與祈雨,似無異同矣。鼎重曰,先朝領府事宋時烈達疏,有祈雪祭,而李珥文集,亦有之,似是明·宣兩朝事也。上曰,此後三次祈雪祭時,設祭三處,可也。龍翼曰,各道節行人,自己亥年,不得回啓擧行,呂聖齊爲判書時,考閱文書,臣亦嘗詳悉,而實難詳察爲之矣。婦爲夫死者,似是烈婦,此則應在旌表科矣,孝子論賞事,亦有些難處,或復戶或旌門,而間多疊施者矣。上曰,旌門自旌門,復戶自復戶,不可重複施之矣。龍翼曰,斷指·刺指,亦不可區別施賞,而今後則令各道區別啓聞,何如?上曰,斷指·刺指,均是爲親誠孝,不可區別論之,而事在久遠者,分輕重等第,可也。龍翼曰,南別殿三室內,第一室則太祖睟容,將爲奉安,第二室則奉安世祖睟容,第三室則奉安元宗睟容矣。卽見參奉所報,則正殿三室,各有閤門,均是一樣正門,而重建之後,以第二室閤門,謂正門,獨爲朱簾,第一室第三室閤門,則謂之狹門,不爲設簾,請自該曹變通云。第一室,姑爲空室,待御容奉安後,設簾亦未晩,而第三室,則時方奉安御容,不可與第二室,有所異同,一體設朱簾於閤門,宜當,而掛璋懸簾之擧,不可不先告事由,亦不可頻數煩瀆,待明年春奉審,告由設簾,何如?上曰,依爲之。擧行條聖齊曰,山城糶穀,勿論新舊,盡捧,已有事目,卽今民間窮困,必難盡捧云,觀前頭形勢,與大臣議爲之,何如?上曰,依爲之。堦曰,泮人形勢,極爲切迫,而居肆之利,於有禁之時,其利尤倍,故卽今閭閻間屠牛之處,極爲狼藉,牛之皮殼有浮於前云。若許數三處屠肆,則似爲便好,而旣有禁令,固不可容易撓改,而事勢如許,故敢達矣。上曰,於三處許設,而泮人,必不限定爲之,不可輕許矣。持謙曰,然矣。上曰,爲泮人,撓改牛禁,事甚苟且矣。鼎重曰,誠如上敎,未知何以處之,而有可救之責也。上曰,前聞平市提調之言,本廛之分利可慮,又聞知館事之言,泮人之生理,可矜,未知何以則爲好也。持謙曰,若設上下魚物廛,則似好,而亦是古規云矣。鎭龜曰,尹堦之言,非矣。何可爲泮人之生理,輕許屠肆乎?閭巷間屠牛之狼藉,誠如堦之言矣,雖見捉於法吏,納賂免罪,依舊屠牛云,令法司各別申勅,何如?德遠曰,以屠牛,見捉者相續,而富者多賂禁吏,故皆不被罪,貧者只被其罪,實無善處之道矣。又曰,朴信圭,與李慣相較,事歸不實,上下官相較,而反罷其主將,仍任其守令,未知事體果何如也。鼎重曰,兵使,例以軍兵事,罷守令,而信圭則以屯軍事,罷守令,已乖事體,故罷黜兵使矣。上曰,廟堂,旣已科罷,今不可更論矣。德遠曰,本曹殺人獄事,乃疲弊盲人,有一妻一妾,被殺於花妻,而部官,不能獨自檢屍,令漢城府郞廳及刑曹郞官,按同檢屍,何如?上曰,殺獄事重,如是爲之,事體似當矣。定奪汝哲曰,軍門,馬政最重,而近來軍兵分給之馬,比前尤甚疲殘,六抄馬兵所受者,太半不合於戰用,事甚憫慮,若不別樣變通,則許多戰馬,難以責立。曾於丙辰年間,柳赫然,爲大將時,亦慮此患,濟州山馬尤體大健實,可合戰馬者百餘匹,別爲啓請於榻前,捉出分給之故,卽今壯健能走馬,皆是其時所立之馬,今亦依丙辰年例,山屯馬中,別擇體壯骨健,可合戰馬五六禾以上者,限百匹,豫爲分付於濟州牧及司僕寺,趁明春使之上來,以爲都監馬兵分給之地,何如?上曰,近來馬政,甚疎漏,非但戰馬之瘦殘,至於年例進上馬及八駿馬,亦甚不好,明年則戰馬及進上馬·八駿馬,竝以山馬屯所養馬,別擇上送之意,一體分付,可也。出擧行條汝哲曰,馬種甚劣,將士等可合戰馬者,絶無而僅有,誠爲可憫矣。或得壯健馬者,則司僕寺,隨卽奪入其馬,果合於御乘,則事體當然,而不合御乘之戰馬,輒皆捉入,苟充邊馬,事甚未便。曾在孝廟朝,可合御乘之外,武士之戰馬,絶勿捉入,受敎,非不嚴明矣,今亦依孝廟朝受敎施行之意,捧承傳擧行,何如?上曰,御乘不合者,則武士·戰士,勿爲捉入,意有所在,而近來廢問不行,殊甚未便,此後則各別申飭於司僕寺,依孝廟朝受敎,擧行,可也。出擧行條九萬曰,湖南守令,除挈眷給馬事,命下矣。雖緣道內凶歉,有此別敎,而時急事外,不可每每給馬,且恐爲事例,故敢達矣。上曰,我國事例,多有謬規,時急事外,勿給馬,可也。持謙曰,除署經者,當給馬矣。上曰,西路勅行時給馬,而此則不可盡給馬矣。鼎重曰,頃日筵中,有勸農之敎矣,今通信使之行,見倭國水車之制云,令隨行驛官詳言其制於工匠,使之造出,何如?雖十丈之地,可以引水云,楊·廣等處,先施,宜當矣。上曰,成與不成間,試之,可也。鼎重曰,近來連爲開筵,而原任大臣,以不兼經筵之故,不得入侍。古事則無論原任·時任,皆令入侍矣,今則原任,無他入侍事,故雖有所懷,不得入侍,今後則開筵分付,使之入侍,何如?上曰,依爲之。持謙曰,分付未安矣。上曰,分付中樞郞,可也。定奪玧曰,前正字徐宗泰,時無職名,而南床備望之人,乏少云,議大臣單付差出,使之遞直,何如?惶恐敢達矣。持謙曰,豈爲玧之入直而變通乎?玧曰,小臣,衰病昏眊,不能看書,故惶恐敢達矣。鼎重曰,單付,事體未安矣。上曰,三司異於庶官,單付未安矣。鼎重曰,近來自上,策勵庶事,故敢達矣。在前則承旨,冒曉入來於待漏廳,故開門亦早,入闕庭時,必明炬入來矣。臣頃參朝講時見之,開門甚晩,事甚未安矣。承旨,申後卽出去,而仕進如是不早,極爲非矣。故判書李睟光所記,有承旨入來後,使觀日官之言,可知其仕進之早,今後則申飭,何如?持謙曰,曾聞闕門早開,而甲申逆獄後,有定奪晏開規云矣。鼎重曰,此是誤傳之言,臣早竊科第,曾肅謝仁祖朝,其時開門,亦早矣。上曰,此由於怠慢之致,嚴飭早進,可也。又曰水車,予欲親見後試之,使之造出入內,可也。鎭龜啓曰,請西原縣監朴相馨罷職。啓辭同前上曰,勿煩。鼎重曰,相馨,乃曾經侍從之人,遭彈而不可仍在其任,當此凶歲,不可久曠,遞差,似宜矣。上曰,朴相馨改差。西原,今雖降號爲縣,物衆地大,素稱難治,各別擇差,可也。定奪又啓曰,請靑山縣作變罪人,依道臣狀啓,梟示境上。上曰,勿煩。又啓曰,請安置罪人㮒,拿來處斷。啓辭同前上曰,毋庸堅執。又啓曰,請還收罪人洪宇遠·李袤移配之命。上曰,已諭毋煩。泰東啓曰,請故參判鄭之虎,亟命追奪官爵及贈職。上曰,勿煩。又啓曰,請安置罪人㮒,依鞫廳啓請,拿來處斷。上曰,毋庸堅執。又啓曰,請誣告罪人重夏·翊戴等,亟命嚴鞫處斷。上曰,勿煩。又啓曰,請御營大將金益勳罷職不敍。上曰,毋庸瀆擾。又啓曰,請司僕正沈壽亮,前副修撰李畬等,竝命罷職。上曰,勿煩。又啓曰,吏曹當該堂上·郞廳,竝命從重推考。上曰,勿煩。又曰,勿讀避嫌措語,只讀處置措語,可也。泰東,又啓曰,持平兪得一,掌令安烒,行大司憲南二星,竝引嫌而退,兒房追啓,意象詭秘,試所忍彈,風采消腐,擧實論劾,公議不涉,意外嚴旨,不必爲嫌,嫌不聯名,已成近例,不可以此輕遞言官,請持平兪得一,掌令安烒,行大司憲南二星,竝命出仕。上曰,依啓。泰東曰,以所懷,敢達矣。屠肆禁斷事,諸臣,皆陳達,而臣府,亦有禁肉之事,故閭閻間屠殺狼藉之弊,臣亦聞之,臣則以病不能赴茶時,而本府時出別肉禁亂,則每以七十以上者現告,故擧皆物贖,納贖則費少,屠牛則利大,故被捉者,相望於前,而屠殺者,接迹於後,極可寒心矣。今後則七十之人見捉,考其戶籍,以年少者,定配,何如?德遠曰,本曹亦有牛禁,而七十老嫗捉來,故今方推問,擧此而可知其弊矣。上曰,此由於飾詐之致,七十者,豈皆見捉乎?德遠曰,泮村則禁吏不得入,故屠牛極其狼藉,似當有禁斷之擧矣。上曰,泮村內屠牛者,館官摘發,送法司科罪,可也。定奪持謙曰,臣亦目見其弊,而泮人生理,亦於矜憫矣。德遠曰,疏決審理,事體重大,在前則必大臣·三司·六卿,相議爲之,而今此疏決,異於前規,自本曹,實難獨斷爲之,且倉卒未易完了,待領相出仕後,詣廟堂,相議爲之,似宜矣。上曰,待領相出仕後,議處,可也。持謙曰,明日晝講,未知,使原任大臣入侍乎?上曰,依爲之。持謙曰,召對時,亦一體入侍乎?上曰,一體爲之。上曰,近來儒生,疏請書院賜額者,極其紛紜,予雖循例下批,而該曹知此意,疊設處禁斷,可也。諸臣罷出。上曰,逆璽伏法之後,胎生邑降號,罷其守令等事,尙不擧行,已經累月,事極稽緩,該曹當該堂上推考,俾卽擧行,可也。定奪持謙曰,銓曹堂上推考事,臺論方張,故久不得開政,臺啓允下後,可以開政,而前頭守令窠闕若多,則事尤可悶,自上,所當參量而處之矣。上曰,唯。承旨·史官,遂罷出。以上燼餘
上在昌德宮。停常參,只晝講。
趙持謙,以都摠府言啓曰,副摠管柳時成,以內三廳將鬼薦考講事,除標信,禁衛營進去之意,敢啓。傳曰,知道。
下直,黃海監司宋光淵。
傳于朴泰尙曰,黃海監司留待。朴泰尙啓曰,今日爲政事,命下矣。都承旨鄭載禧,病不仕進,左副承旨趙持謙,已爲出去,廳中,只有臣泰尙及同副承旨徐文重,吏批則臣自以代房進去,而兵批則無進去之人,何以爲之?敢稟。傳曰,吏·兵批兼進。
徐文重,以兵曹言啓曰,本曹正郞李斗紀,以接慰官,下去東萊,還朝遲速,有不可知,而本曹以多事之地,且當褒貶,勢難等待,今姑改差,何如?傳曰,允。
有政。吏曹判書李敏敍病,參判李翊相,參議宋奎濂,右副承旨朴泰尙進。
吏批,以魚震翼爲左承旨,沈攸爲右副承旨,申懹爲執義,兪命一·尹德駿爲正言,李迪吉爲榮川郡守,徐宗泰單付奉敎,沈思泓爲兵曹正郞,申厚命爲西原縣監,李光夏爲掌樂主簿。
兵批,以尹敬敎·李后定爲副護軍,任弘望·李斗紀爲副司直。
以大司成申翼相辭狀,傳于徐文重曰,更加調理察職事,回諭。
吏批啓曰,逆璽·瑛,承服正刑後,胎生邑降號等事,當依例擧行,故胎生處,卽令下吏問於禁吏矣,下吏來告內,禁吏答以璽與瑛,俱是京中胎生時居云,故降號等事,不爲擧行矣。到今更問於禁吏,則以爲胎生於高陽,時居于京中,逆瑛則胎生時居,俱是京中云,當初下吏之誤爲告知之狀,極爲可駭,下吏則當爲囚禁治罪,而臣等,只信其言,不能更加審問,致令應行之擧,未免稽延,不勝惶恐之至。逆璽胎生邑高陽邑,所當降號,而係是陵寢所在之地,降號一款,不得擧行,時任郡守權愉,依例罷職,何如?傳曰,允。
司諫金鎭龜啓曰,正言韓構之違牌,旣因其前日引避,而且其昨日避辭,又擧臣叔父臣萬重上疏,則臣不敢處置,與前無異,何可因冒臺席乎?請命遞斥臣職。答曰,勿辭。
趙持謙啓曰,司諫金鎭龜,再啓煩瀆,退待物論矣。傳曰,知道。
掌令安烒,持平兪得一啓曰,請故參判鄭之虎,亟命追奪官爵及贈職。啓辭同前請安置罪人㮒,依鞫廳啓辭,拿來處斷。啓辭同前請誣告罪人金重夏·全翊戴,亟命嚴鞫處斷。啓辭同前請御營大將金益勳罷職不敍。啓辭同前請司僕正沈壽亮,前副修撰李畬等,竝命罷職。竝引嫌而退,傳聞之差詿,情勢之難冒,姑置勿論,旣違召牌,勢難在職,嫌難處置,與前無異,不可以此輕遞言官,請正言韓構·尹世紀,竝命遞差,司諫金鎭龜出仕。答曰,不允。處置事,依啓。
徐文重啓曰,司諫金鎭龜出仕事,命下矣。今已日暮,明日待開門牌招之意,敢啓。傳曰,知道。
朴泰尙啓曰,明日常參·經筵,取稟。傳曰,停。
午時,十二月初四日,上御熙政堂。晝講,領事閔鼎重,特進官閔維重,知事李端夏,參贊官徐文重,侍讀官李世白·黃玧,假注書金洪福,記事官崔錫恒·鄭齊泰入侍,黃海監司宋光淵,追後入侍。上讀大雅民勞章,自民亦勞止,止及爾游衍一遍訖。世白進講蕩蕩上帝,至在夏后之世。上受讀音釋一遍訖。世白釋文義曰,此章與民勞同義,蓋刺厲王也。其命靡諶,如書所謂天難諶命靡常也。鼎重曰,此章,摠論也。上曰,都摠以論也。端夏曰,民受天地之中,卽中庸之中也。上曰,大指在此者,到此章,始實道故也。鼎重曰,詩人忠厚,不斥言其君,故設辭以言,若倩秦爲言之類矣。上曰,唯。鼎重曰,天難諶命靡常,與此同義也。端夏曰,統而論之,無所差別也。上曰,書之天難諶,與此少異矣,而其實同矣。上,掩卷。鼎重曰,賑廳堂上,有稟定事矣。維重曰,李端夏,賑廳堂上特差之後,因其有疾,久未齊會,昨日始與諸堂上開坐,商議賑事,則端夏以爲,往在辛丑辛亥年,皆以關西米四萬石,運來京中,以補賑資,今則國無儲蓄,比向時尤甚,而關西米運來之數,不及其半,決難以此爲救荒之資,不可不加數取來云。蓋臣之頃日啓請運來者,兩西大小米,竝數,雖爲二萬八千五百餘石,本廳會時米,亦入其中,其實海西米五千石·關西餉米一萬石,合一萬五千石也。今年關西,亦未免凶歉,而事勢如此,似當加數取來,故敢達。端夏曰,關西沿海管餉穀,考諸會案,則大小米竝三十一萬餘石也。卽今收捧實數,雖不至此,計其三分之一,猶爲十萬石,則一萬石加取運來,似不重難矣。鼎重曰,西路,乃關防重地,固宜儲積,而江都·南漢軍餉,旣不可輕用,卽今內外罄竭,無他推移之路,其勢不得不取加數運來矣。上曰,關粟取用,雖似重難,而他無推移之路,加數取來,可也。擧行條鼎重曰,直路則無餘,沿海處,亦然,山郡,頗有儲云矣。上曰,連値凶歉,儲蓄俱匱,至於軍餉多縮,試以丙子之亂言之,軍餉先盡,以致不守,今不至於丙丁之時,極可慮也。維重曰,上年各樣權減物種,今年又値凶歉,以仍減之意,入啓允下矣。取考庚戌年裁減別單,則每朔供上紙,兩慈殿外,大殿三十卷,中殿十卷,皆以草注紙代封,而此不入於上年裁減之中。李端夏以爲,今年裁減,一如庚戌年然後,可以省費云,此言誠然,敢此仰稟。上曰,依庚戌例,以草注紙代封。維重曰,大殿所封供上紙三十卷封進之內,十卷則自上曾已特減矣,今以草注紙代封,則以三十卷封進,何如?上曰,從其減數,以二十卷代封,可也。擧行條鼎重曰,紙品,雖不詳知,庚戌年,臣在賑廳,故詳知其曲折,以草注紙代封,實無所益。草注紙,倉卒難得,故多以供上紙,截其上下而用之,實無所益,必須詳定其紙品,可有益矣。上曰,參量紙品,蠲減之意,令戶曹相議爲之,可也。維重曰,更審後,當爲稟定矣。維重曰,內弓房所納湖南豹皮二十六張·虎皮七張,湖西豹皮二十張·虎皮二張·魚膠六十斤等,庚戌年,亦爲權減,此則何以爲之?上曰,亦爲權減,可也。擧行條鼎重曰,地部,盡給價貿納,故其價倍於市價,戶曹以爲憫矣。維重曰,庚戌年裁減時,大殿溫堗燒木一百二十三萬一千二百斤內,減二竈,世子宮溫堗燒木五十三萬三千五百二十斤內,減二竈,以後復舊,至今仍爲進排,而廂庫點火燒木十二萬三千一百二十斤內,減一竈半矣,此則何以爲之?上曰,竝爲依前權減,可也。擧行條維重曰,今此裁減,一如庚戌已行之例者,不過一時省費之計,而李端夏疏中,旣以節用存嬴之意,陳達蒙允。故今方收集戶曹·宣惠廳諸各司文書,詳覈其實用浮費,以爲節約定式之地,此非旬月之內,可得完了,又非二三堂上所能考檢,而賑恤郞廳,雖有二員,皆以備局武郞廳兼帶,奔走無暇,勢難兩察,必須擇得蔭官中練事之人,別爲差下,委任此事。故臣等相議,欲以濟用正宋時燾,戶曹佐郞洪得禹,榮州郡守李光夏啓差,而光夏則雖是外任,夫馬來到,辭朝似無遞易之弊,且其爲人,精敏曉事,實合此任,而此與內職有異,不敢直爲啓下,敢此仰達矣。鼎重曰,近來宣惠廳及戶曹·司僕寺郞廳,以其所關緊重之故,除授外任,則或有啓請仍任之時,李光夏,果合賑廳之任,則榮川郡守改差,亦無不可矣。上曰,榮川郡守李光夏遞差,使之啓下賑廳郞廳之任,可也。擧行條上又曰,銓官請推之啓方張,故承旨·守令人未差出,誠可慮也。予非以監試臺官爲非,亦不以銓曹之擬沈壽亮·李畬於淸望爲非,如是相持,久不開政爲憫,故吏曹堂郞推考,卽爲牌招開政,可也。文重曰,先使史官出傳此傳旨,俾卽開政,何如?鼎重曰,前頭裁省文書考出時,賑廳則書吏下人,不足於使喚,備局堂上,必兼其司然後,可以使喚,今番則有料布衙門書吏,使喚,何如?上曰,本廳,隨便爲之,可也。端夏曰,各陵忌辰祭油果及果品,加以綵花,本非正禮,徒爲應文,雖係祭享,亦宜裁減之意,臣曾已疏陳。更考五禮儀,則祭品圖式,亦無用綵花之文,其爲非禮可知,而各陵及南別殿·永昭殿所設綵花之價,戶曹,以玄木上下,通計一年,則爲二同四十五疋,今宜先減,故敢達矣。鼎重曰,意是前朝弊習,因襲至今,而於禮旣無所據,請革之論,不但爲有費而已,實合事理,而事係祭享,行之已久,革弊之擧,不宜輕易,令禮官問議于諸大臣,稟處,何如?端夏曰,勝國崇佛之餘風也,中間因襲,必爲謬例矣。世白曰,祭享事重,不可以浮費之故,有所省減,而古禮·國禮,俱無所據,則襲謬因仍,極爲未安矣。上曰,祭用綵花,旣無禮之可據,則雖非凶年,固宜減罷,而行之已久,事係祭享,不可猝然變通,令該曹問議于諸大臣後,稟處,可也。維重〈曰〉,宗廟十二月令薦新天鵝,外方進上,而其價極高,宣廟朝壬辰亂後,民力蘇殘間權減,丙子亂後,亦爲權減,當此凶歲,似當有變通之道矣。端夏曰,先臣,於辛巳丙戌年間,爲宗廟署提調時,見分兒退膳,則無天鵝,以此見之,可知丙子後權減也。趙持謙之祖,故相臣趙翼,庚寅年間,爲提調,而亦無天鵝分兒云,復設天鵝薦新之規,未知在於何年,而一首之價,幾數十石,當此裁省節約之日,似當變通矣。鼎重曰,三南·北道進上,而及期捉得爲難,且不許用傷損者,故其價湧貴,宣廟朝則綿布九十疋磨練,而其後三南大同後,貢物主人,非時求得於海邊,故漸致價歇,而猶不下十四石矣。上曰,生捉以用,故其價如是騰貴矣。鼎重曰,一飛禽之價十四石,極爲可怪,以生雁代捧似可,而生雁則旣是薦新之物,疊薦,爲未安矣。上曰,疊薦則未安矣。曾於文字間見之,太祖大王,嗜天鵝,故薦之宗廟,因爲規式,孝宗朝,筵臣陳達欲罷,而以爲事體重大,故不果矣。鼎重曰,孝廟朝,以此累次收議,而不果行矣,至今傳說之言,以爲北路多産天鵝,故太祖大王潛龍時,嗜此味云,此說近是矣。上曰,太祖嗜之,故後仍爲月令薦新之物,減罷,果未知何如也。鼎重曰,以他物代捧,未知何如,而全減則重難矣。端夏曰,頃承疏批,誠不勝感激,考丁丑例,裁省宜當,故天鵝·綵花事,敢達矣。祭享御供之物,旣皆節減,則百司規例之近於文具者,一切減罷,似不可已,諸各司文書,當取見之,故欲擇郞廳,此意敢達矣。上曰,唯。鼎重曰,賑廳事,大臣兼察,備局堂郞,互差賑廳堂郞,書吏下人,亦皆通共使喚,故不可不兼備局堂上,而維重則才遞籌司之任,李䎘·李端夏,皆差備局堂上之意,敢啓。上曰,依爲之。端夏曰,今日入侍,專爲賑事,而且臣病狀,勢難兼察經筵之任,累欲乞遞矣,今者大臣,又以備局堂上啓下,臣之病狀,實難兼察重任。且經筵之官,爲任甚重,臣素無經學,而今當賑任,實難兼察是職。前日差史局堂上時,累於榻前辭職,故領議政金壽恒,啓遞經筵矣。上曰,賑廳·備局兼任,意非偶然,且經筵之任,非卿文學,伊誰爲之?元非劇務,除拜屬耳,前頭觀筋力而請遞無妨,更勿爲辭,出入筵席,可也。鼎重曰,端夏,身有疾病,寓居京邸,若如史局之逐日赴衙,則其勢不堪,備局之坐,不必一一來參矣。上曰,兼帶有意,不必每參於備局之坐矣。上又曰,昨日卿所達水車,今朝,持來見之,則與李敏哲所造異制,此則高處,可引水矣。鼎重曰,高其箭,則可引水於高處矣。上曰,觀其制,則所入亦簡矣。鼎重曰,雖鄕村農民,似易爲之矣。上曰,唯。鼎重曰,楊·廣處,先試之,何如?上曰,唯。諸臣罷出。上曰,史官出外,引入黃海監司,可也。光淵,隨史官入對,上曰,卿累經侍從,方面之任,必能善榦,而卽今年事甚歉,民命近止,而海西,乃西路孔道,勅行頻數,公私蕩竭,卿須惕念撫摩,毋負朝家委寄之意,可也。光淵對曰,臣才分甚短,難保其不至僨敗,而聖敎至此,臣敢不盡心擧職乎?上曰,生民休戚,係於守令·方伯,公心黜陟然後,可除民害,殿最,卿須一從公道,而殿最之外,善治不治者,必須一一啓聞,以爲懲勸之地,可也。光淵曰,臣聞見所及,敢不盡心乎?上曰,前見本道狀啓,各邑農民,多效移秧云,灌漑水田之外,移秧者,一切禁斷事,卿須知此意,着實擧行,可也。光淵曰,臣慣知鄕曲農事,此事,臣當申飭守令,依聖敎爲之耳。上曰,灌水處移秧,不可禁也。上又曰,無稟定事耶?光淵曰,臣未諳海西形勢,本道瘼弊,不能知之,而第本道,雖比三南稍稔,而大都不免凶歉,赴任後,參以聞見,民役民弊之可以變通者,當啓聞矣。海路關防,國家所重,而軍制甚疏,水卒多在山郡,緩急難以得力,雖以近日璽變見之,海防可慮,水軍甚少,設有倉卒之虞,無可爲恃,下去後,當査出水軍之在山峽者,以爲相換推移之地,以爲啓聞定奪矣。上曰,見其形勢,啓聞,可也。光淵曰,瑞興,以趙大立之變,降號爲縣,今已十三年,大立未得之前,不許陞號,而降號爲縣之後,不擇守宰,馴致凋弊,若陞號擇倅,則似有益矣。殺長吏之變,變之大者,而逆賊之降號者,亦許陞號,此不許陞號,似涉倒置矣。海濱遐遠,不沾王化,民俗漸至失心,可以蕩滌舊染,許其自新,似無妨,故敢達矣。上曰,逆賊胎生邑之十年陞號,以其罪人斯得故也。此則罪人不得,故如是矣,與他就服降號者,有間矣,不可輕易撓改,而縣府之間,似無異同,各別擇差守令事,分付銓曹,可也。文重曰,獄訟遲滯者,頃令各道疏聞,而尙不擧行,分付海伯以送,何如?上曰,遇災欽恤之道,固不宜少緩,獄訟滯則冤氣上干,如有遲滯者,卿赴任後,分輕重啓聞,而啓覆應罷者外,久致俺滯,極可矜憫,其中情有可恕者疏釋,而此是弭災召和之道,只釋輕囚則無益矣,疑獄,審察啓聞,可也。光淵曰,親承聖敎,盡心爲之矣。上命小宦,賜光淵弓矢。遂罷出。
敎黃海監司宋光淵書。知製敎吳道一製進王若曰,委寄莫隆於巡宣,疇堪膺命,任用無間於內外,玆以付卿,簡在予心,望叶輿意。言念黃海一域,素稱靑丘重藩,遠枕浿都之關防,實作西塞之唇齒,近接王畿之疆界,斯爲內服之咽喉。民俗悍而有刀劍·龍蛇之憂,土産饒而管銅鐵·魚鹽之利,故專制自古所重,矧爲任在今尤難?蓋自凶歉之荐臻,馴致凋瘵之不振,雖今年之穡〈?〉,較優南北之災荒,顧前歲之飢民,尙多東西之流散。困於徭役·征斂之苦,重以使价·迎送之勞,哀民命之靡依,憫邦本之將蹙,惟煦濡撫摩之澤,豈容少徐,得愷悌廉平之才,可有濟時。看群僚之在列,就今日之分釐,惟卿性姿直淳,論議的確,粥粥若無技,而濟之以淹迫,休休如有容,而養之以剛毅,惟其所守者恬靜,本不喜趨榮,是以名途之歷敭,姑未副標望。頃當消長之會,益驗操履之貞,屛迹遐鄕,可見自貞之志,紆紱南閫,亦出屢辭之餘,逮至周化之新,旋膺漢札之召。直節敢言之氣,凜凜於選置經幄之辰,出納唯允之謨,藉藉於擢拜喉司之日,旣以淸裁而自勵,雖至屢躓而不顚。肆望實之允符,故盤錯之蹔試,玆授卿云云。卿其祗服休命,勉竭良圖,廣聰明而盡咨詢之方,恢公正而嚴黜陟之典。黎元之殿屎方極,拯救之策宜先,公私之儲蓄俱在,調度之政可緩,凡於究畫設施之際,無滯一隅,若夫沿革弛張之宜,務從長算。於戱,柳公綽之行部,寧容奸猾之舞文,蘇儒文之下車,佇見貪汚之屛氣,須體揀擢之至意,永肩終始之一心。故玆敎示,想宜知悉。以上燼餘
上在昌德宮。停常參·經筵。
朴泰尙啓曰,明日常參·經筵,取稟。上曰,停。
又以都摠府言啓曰,都摠管朴信圭,除標信,漢城府進去之意,敢啓。傳曰,知道。
又啓曰,臣伏見刑曹公事,則金益重援引田大成·李陽白·尹聖基等,俱爲就服,故以益重推委圖免之狀,更爲請刑,而李陽白等,姑爲因囚,以待益重就服矣。第以各人招辭觀之,則益重,旣以其試紙,給陽白,逢點之後,渠旋被捉出來,而陽白則因得躱閃,終日在場屋,不無與人同情作奸之事。此一款,似當詢問於各人等,而不爲擧論,殊涉疎漏,李陽白·田大成·尹聖基等處,更爲詢問處置,何如?傳曰,允。
兵曹口傳政事,尹世紀·韓構爲副司直。
鄭載禧啓曰,同副承旨徐文重,式暇出去,左副承旨趙持謙,有調理之命,卽今廳中,只有臣載禧及右承旨朴泰尙而已。出納之地,苟艱莫甚,新除授左副承旨魚震翼,右副承旨沈攸,卽爲牌招察任,何如?傳曰,允。
沈攸,以弘文館言啓曰,本館行公之員,只有二員,而昨日校理李世白,遭服制出去,副提學金萬重入直。朝者,實錄廳晝仕出去,而今日被論,勢難還入,他無推移入直之員,校理李世白,雖在服制之中,卽爲牌招察任,何如?傳曰,允。
司諫金鎭龜啓曰,靑山吏輩之叛其邑宰,實是古今罕有之變也。作變者,多至二十餘人,而被囚三人,皆其首唱者也。原其罪犯,俱無一毫可恕之端,今欲强以區別,只誅一人,則臣竊惑焉。國家用刑,當其罪而已,豈以縱捨有罪,爲審克之道乎?此而不死,則爲守令者,將無以號令其下,而其流之弊,必至於爭殺長吏而莫之禁也,豈不大可寒心哉?請靑山縣作變首倡三人,依道臣狀啓,梟示境上。國家不幸,亂逆之變,相續以起,而若其謀議之兇慘,排置之狼藉,未有若璽賊之甚者也。璽旣輸情伏法,而所欲推戴之人,則尙無處置之擧,臣竊惑焉。殿下,雖以其無通謀之迹,姑勿拿來爲敎,而㮒名,旣入於兇書,又出於賊招,其所推戴之語,不啻明白,則爲人臣子者,負此罪名,其可一日容息於覆載之間哉?揆諸王法,斷不可貸。今再發之啓,實是不容已之論也,請勿留難,安置罪人㮒,亟命拿來處斷。臣於罪人洪宇遠·李袤移配之命,竊不勝駭惑焉。宇遠所陳家人卦不貳過等說,與賊鑴管束之言,相爲表裏,其去賊鑴,不能一間,則當初之罪止流竄,已失於寬貸,李袤之罪,比諸宇遠,雖有輕重,其疏赤眉靑犢等說,卽一上變之書,則其他姦慝情狀,有不暇論也。竄配不遠之地,於渠,亦已幸矣,今此移配之命,俱出於物情之外。今日北路,雖曰凶荒,他餘罪人,則未聞有移配者,只此罪名最重之二人,獨蒙寬典,此公議之久而愈激者也。殿下,旣知其情無可恕,而乃以不必爭論爲敎,臣於是尤有所未曉也。朝家懲惡之道,斷不可若是,請還收罪人洪宇遠·李袤移配之命。答曰,毋煩。
掌令安烒,持平兪得一啓曰,請故參判鄭之虎,亟命追奪官爵及贈職。啓辭見上請安置罪人㮒,依鞫廳啓請,拏來處斷。啓辭見上請誣告罪人重夏·翊戴等,亟命嚴鞫處斷。啓辭見上請御營大將金益勳罷職不敍。啓辭見上請沈壽亮·李畬等,竝命罷職。啓辭見上臣等,伏聞日昨筵中,副提學金萬重,歷擧近日言事之臣,公肆非斥,略無顧忌云,臣等,竊不勝駭然之至。凡臺閣之臣,身任言責之重,所論,雖或過中,以人主之威,亦宜優容寬假,不可抑勒摧折,而萬重,臣居論思之職,不思所以開廣聖心,扶護公論,乃反捃摭,情外之事,構成言者之罪,吁,亦異矣。目今臺閣之上,脂韋成習,風采掃地,而數臣者,不度時諱,隨事論列,其間,雖或有錯誤之端,大體固好,言議可尙,豈可抉摘文致,恣意詆斥哉?李東郁等,俱是請罷科事之人,至於權持所謂貴游子弟,多占高等,各牽私意,脅制公議云者,在萬重,尤有形迹之嫌,而其所爲言,乃至於此,其不顧嫌疑,沮擊公議之失,今若置而不論,其流之弊,將至於塞聖聰而防言路,請副提學金萬重遞差。答曰,不允。末端事,臺閣論議,固宜優容,而至若是非不明,用意公私之處,則豈可諉以臺臣,而含默而已乎?日昨筵中所陳,不害爲官師相規之意,彈劾隨至,語意甚峻,從今以往,設有臺論之大段謬戾者,人將依阿苟同,終至是非糢糊,而莫之救正也,豈非未安之甚者乎?須速停論。
政院啓曰,臣等,伏見答憲府之批,至以是非不明,用意不美等語,加諸臺閣之臣,殊非大聖人優容之道。今日臺臣所論,旣以筵臣之深斥言者爲非,則今此未安之敎,不免有好惡之偏。伏願一任公是公非,改此數句文字,以示和平之意。臣等,待罪近密,區區所懷,惶恐敢啓。答〈曰〉,不明不美等文字,此不過泛論之語,而本非指斥臺臣也。
答左副承旨趙持謙疏曰,省疏具悉。爾其勿辭,調理察職。
答執義申懹疏曰,省疏具悉。已諭予意於憲府之批矣,爾其勿辭,察職。元疏缺
上在昌德宮。停常參·經筵。
夜三更,流星出軒轅星下,入東方天際,狀如鉢,尾長五六尺〈許〉,色赤。
沈攸,以都摠府言啓曰,都摠管朴信圭,除標信,漢城府坐起進去之意,敢啓。傳曰,知道。
朴泰尙,以都摠府言啓曰,今日入直軍士,中日習射,請出標信。傳曰,知道。
鄭載禧啓曰,同副承旨徐文重式暇,右副承旨沈攸,病臥直廬,不能行公,左副承旨趙持謙,不爲仕進,廳中,只有臣載禧及左承旨魚震翼,右承旨朴泰尙而已,出納之際,不無苟艱之事,左副承旨趙持謙,昨日旣已調理,且其所患,元非大段,卽爲牌招察任,何如?傳曰,允。
以吏曹判書李敏敍初度呈辭,傳于鄭載禧曰,當此大政不遠之日,銓官之尋長單引入,雖未知病勢之如何,而揆以事體,極涉未安,且憲府所論,自是相規之常事,尤不可以此爲嫌,還出給,使之從速察任。
朴泰尙,以弘文館言啓曰,副校理黃玧,姑降下番,連日入直矣,聞其親病危重,今又陳疏出去,副提學金萬重被論,校理林泳,博士李頤命,皆在外,只有臣世白在直,而下番無他推移之員,將不免闕直,不可無變通之道,令政院,卽爲稟處,何如?傳曰,允。
以京畿監司,領中樞宋時烈,食物不受,還爲輸納啓本,傳于魚震翼曰,更爲令本官輸送事,分付。
領議政金壽恒箚子。元箚缺答曰,省箚具悉卿懇。卿其安心勿待罪,所箚辭,往返焉。仍傳曰,遣史官傳諭,給由馬,澆奠床備給。
校理黃玧上疏。答曰,省疏具悉。爾其勿辭,救護母病。元疏缺
行大司諫崔寬陳疏。答曰,省疏具悉。卿辭至此,本職事,許遞焉。元疏缺
朴泰尙啓曰,以弘文館草記,下番無推移入直之員,令政院稟處事,允下矣。黃玧,聞其老母病重,陳疏出去,而今日勢難還入,卽爲牌招政官,差出闕員,牌招肅拜,以爲推移入直之地,何如?傳曰,允。
有政。
吏批,判書李敏敍牌不進,參判李翊相,參議宋奎濂,右承旨朴泰尙進。
兵批,判書南九萬進,參判崔逸,參議李秀彦進,參知未差,右承旨朴泰尙進。
吏批,以李東溟爲右副承旨,金鎭龜爲副校理,權斗紀爲副修撰,尹搢爲大司諫,宋時燾爲高陽郡守,李公權爲順安縣監,洪萬鍾爲兵曹參議,李秀彦爲兵曹參知,柳据爲戶曹參議,金始徽單付成均學正,兪集一單付承文正字,金載顯爲司諫。
兵批,以李柱華爲長興營將,尹趾完爲同知中樞,崔寬·沈攸·朴再興·安愼徵·卞承業·禹洪載爲副護軍,權斗紀爲副司果。及第李柱,以科前資窮,加折衝。李東相爲五衛將,李日翼爲文兼宣傳官。
江原道幼學權絿等上疏。答曰,省疏具悉。所陳之事,令該曹稟處焉。元疏無
兵批啓曰,公洪兵使李立身狀啓,文義居宣略將軍申振漢,本道邊將取才時,以中數最優,且片箭一巡三中,誠是罕有之才,有加資之命,而振漢,旣是資未窮,出身之後,尙未經實職,又非但未準職而已,以一巡試射,雖中數最優,至於加資,似涉大驟,何以爲之?敢稟。傳曰,然則相當實職除授。
趙持謙啓曰,卽見刑曹啓目,因廚院草記,以慶尙道十二月朔進上物種欠縮,中路遲滯,且陪持人姓名,乃申仁發,其父致之代來之罪,致之則論以杖七十,徒一年半,而仁發則請令本道推覈科罪事,允下矣。致之旣欠縮元數,稽滯中路之事,固當依律勘罪,而至於以父代子,不過以其迷劣,代受領納,父子間情理當然,與他人代身者有異,父旣杖配,子又推治,則似有乖於聖上矜愚仁恕之政,事雖至微,宜有參酌之道,敢此仰稟。傳曰,啓辭誠然。元公事中,以依允,仁發,情有可恕,勿爲推治事,付標以入,可也。
朴泰尙,以禮曹言啓曰,今十二月初四日晝講入侍時,知事李端夏所啓,各陵忌辰祭,用綵花,本非正禮,徒爲虛文,所設綵花之價,戶曹,以軍木上下,通計一年,則爲二同四十五疋,今宜先減,故敢達。左議政閔鼎重曰,意是前朝弊習,仍襲至今,於禮,久無所據,請革之論,不但爲省費而已,實合事理,而事係祭享,行之已久,革罷之擧,不宜輕易,令禮官問議于諸大臣,稟處,何如?上曰,祭用綵〈花〉,旣無禮文之可據,則雖非凶年,固宜減罷,而行之已久,事係祭享,不可猝然變通,令駭曹問議于諸大臣,稟處可也事,命下矣。議于大臣,則領議〈政〉金壽恒,行判中樞府事金壽興,行判中樞府事鄭知和,行知中樞府事李尙眞以爲,有擧莫廢,禮有其文,陵廟享祀之物,固難輕議變通,而至於綵花之用,於禮無據,旣涉彌文,則非如牲幣粢盛之品,今雖或去,恐無損於奉先之道,伏惟上裁。左議政閔鼎重以爲,臣之愚見,已陳於前席,伏惟上裁。領中樞府事宋時烈在外,右議政金錫胄出使,不得收議,大臣之意如此,上裁,何如?傳曰,依議施行。掌令安烒,持平兪得一啓曰,請故參判鄭之虎,亟命追奪官爵及贈職。啓辭同前請安置罪人㮒,依鞫廳啓請,拏來處斷。啓辭同前請誣告罪人金重夏·全翊戴等,亟命嚴鞫處斷。啓辭同前請御營大將金益勳罷職不敍。啓辭同前請司僕正沈壽亮,副修撰李畬等罷職。啓辭同前請副提學金萬重遞差。啓辭同前答曰,已諭勿煩。
朴泰尙啓曰,明日常參·經筵,取稟。傳曰,停。已上燼餘
上在昌德宮。停常參·經筵。
鄭載禧啓曰,新除授右副承旨李東溟,今日不爲肅謝,西壁承旨之任便在家,殊甚未安,卽爲牌招察任,何如?傳曰,允。
又啓曰,注書權德邵,宿患浮症,近又添重,委頓直廬,不得行公,使之出去調理,假注書姑爲差出,察任,何如?傳曰,允。
注書權德邵病,代以李廷謙爲假注書。
朴泰尙啓曰,明日,乃小寒日也,至大寒間視事,頉稟。傳曰,知道。
鄭載禧啓曰,臣今日尙衣院褒貶進去之意,敢啓。傳曰,知道。
傳于趙持謙曰,史官二員待命,騎馬六匹立之。又傳于趙持謙曰,史官一員待命,騎馬三匹,卜馬二匹立之。
事變假注書李萬齡出使,代以李德成爲假注書。
長陵忌辰祭所,內摘奸。
趙持謙,以備邊司言啓曰,同知中樞府事尹趾完,本司堂上差下,使之察任有司堂上之意,敢啓。傳曰,允。
又以御營廳〈郞廳〉,以都提調意啓曰,本廳軍兵中日試才,因將有故,自去月以後,不得擧行,其在軍政,殊甚疏虞,故臣壽興,分付擧行,而單子,則依孝廟朝傳敎,中軍着署以入之意,敢啓。傳曰,知道。
朴泰尙,以弘文館言啓曰,新除授副修撰權斗紀,時在京畿楊州地,經筵入番事緊,請斯速乘馹上來事,下諭。傳曰,依啓。
掌令安烒,持平兪得一啓曰,請故參判鄭之虎,亟命追奪官爵及贈職。啓辭同前請安置罪人㮒,依鞫廳啓請,拏來處斷。啓辭同前請誣告罪人金重夏·全翊戴等,亟命嚴鞫處斷。啓辭同前請御營大將金益勳,罷職不敍。啓辭同前請司僕正沈壽亮,前副修撰李畬等,竝命罷職。啓辭同前請副提學金萬重遞差。啓辭同前。答曰,亟停勿煩。已上燼餘
上在昌德宮。停常參·經筵。
仁烈王后忌辰齋戒。
日出時,日色赤。未時,太白見於巳地。
趙持謙啓曰,昨日憲府啓辭中,提學二字,誤以修撰書塡,當該注書,請推考,臣亦以該房,泛然看過,未能致察,點下之後,始乃覺悟,曚然之失,在所難免,不勝惶恐。傳曰,依啓。
以備忘記,傳于徐文重曰,長番內官文碩胤,承傳色差下,政院知悉。
鄭載禧,以實錄改修廳郞廳,以摠裁官之意啓曰,今此改修實錄諸堂上,分年撰修之後,雖皆各自修正,主文之人,專管史事,必須看閱一遍,相議檃括然後,始爲印出,可無未盡之患,故依此定式矣。近緣大提學李敏敍,累日廢仕,不得看閱,印役未免停撤,許多匠手,虛費日字,實錄未及印出者,只是三年所修,而若此遷延,則前頭完了,恐未易期,殊極可慮。李敏敍身病,聞已向差,雖有難安之嫌,辭單旣承別諭,不當一向引入,卽爲牌招察任,且諸堂上撰修雖畢,印本較正,不可只委於郞僚之手,故已令一體看較,而未有入啓定式之事,恐不着實,依撰修之例,以年數卷秩,各爲分排,每日早仕晏罷,檢督郞屬,專意較讐之意,申明分付,何如?答曰,允。
鄭載禧啓曰,新差假注書李廷謙,以榮墳事,下鄕云,今姑改差,他假注書差出察任,何如?答曰,允。以趙儀徵爲假注書。以上燼餘
上在昌德宮。停常參·經筵。
仁烈王后忌辰。
徐文重啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。以上燼餘
禮曹啓曰,今十二月初四日晝講入侍時,知事李端夏所啓,各陵忌辰祭,油果及果品,加以綵花,本非正禮,徒爲虛文,雖係祭享,亦宜減省之意,臣曾已疏陳,更考五禮儀,則祭品圖式,亦無用綵花之文,其爲非禮,可知,而各陵及南別殿·永昭殿所設綵花之價,戶曹,以玄木上下,通計一年,則爲二同四十五疋,今宜先減,故敢達矣。左議政閔鼎重曰,宜是前朝弊習,因襲至今,而於禮,旣無所據,請革之論,不但爲省費而已,實合事理,而事係祭享,行之且久,革罷之擧,不爲輕易,令禮官問議于諸大臣,稟處,何如?侍讀官李世白曰,祭享事重,不可以浮費之故,有所減省,而古禮·國禮,俱無所據,則襲謬因用,極爲未安矣。上曰,祭用綵花,旣無禮文之可據,則雖非凶年,固宜減罷,而行之已久,事係祭享,不可猝然變通,令禮曹問議于諸大臣後,稟處可也事,命下矣。議于大臣,則領議政金壽恒,判府事金壽興·鄭知和,行知中樞府事李尙眞以爲,有擧莫廢,禮有其文,陵墓祀享之物,固難輕議變通,而至於綵花之用,於禮無據,旣涉彌文,則非如牲幣粢盛之品,今雖減去,恐無損於奉先之道,伏惟上裁。左議政以爲,臣之愚見,已陳於前席,伏惟上裁。領府事宋時烈在外,右議政金錫胄出使,不得收議,大臣之意如此,上裁,何如?傳曰,依議施行。
傳曰,明日,諸承旨,持公事入侍。
正言兪命一上疏。大槪,行役之餘,疾病沈篤,旬日之內,無望供仕,伏乞聖慈,亟許遞臣職名,以延危喘,兼陳臣之所懷,冀蒙察納事,入啓。
府啓,請罪人㮒,拏來處斷。請金重夏,嚴鞫處斷。請金益勳,削奪官爵,門外黜送。請彦陽縣監梁之浹罷職。請都摠都事全百祿汰去。請東部主簿李三錫,瓦署別提尹㙊,竝命汰去。答曰,勿煩。
院啓,請罪人㮒,拏來處斷,還收洪宇遠·李袤移配之命。請金重夏嚴鞫處斷。兵曹錢布之出入,軍色郞官,專管其事,日者兵曹,旣有偸竊軍木數十同·錢文累百兩者,因算員進造,事雖發覺,而吏輩先自逃躱,故所失錢布,則未得推徵云,誠極痛駭。該色郞官,所掌所事,平日未嘗句檢其欠縮,照檢其在亡,一委吏胥之手,坐失千金之資,算員,乃能進認於旣久,而郞官,不能致察於當時不職之罪,在所難免,請兵曹當該郞官罷職。答曰,不允。末端事,依啓。
大司憲李端夏啓曰,臣待罪金吾時,以移配罪人押去,都事誤爲定送事,重被臺推,昨日以此引避矣。及見處置啓辭,則以臺啓所論,亦指當該爲語,一府之事,諸僚同議,別無當該之可論,而然於未現告之前,不敢再避,黽勉就職,蓋欲竢其停當,復有所自列也。卽者府吏來言,已因臣等當初議定,本府堂上,竝皆現告,而臣名,亦在其中,旣帶推緘,不可一刻仍冒,請命遞斥臣職。答曰,勿辭,退待物論。以上朝報
上在昌德宮。停常參·經筵。
下直,慶尙左兵使李枝遠。
傳曰,慶尙兵使及還下去差使員,留待引見。
政院啓曰,大臣及賑恤廳堂上,來詣請對矣。傳曰,引見。
左議政閔鼎重箚子。入啓。答曰,省箚具悉卿懇。別紙所錄筵中說話,當依前辭施行。箚末事,正合予意,可不採納焉?仍傳曰,遣史官傳諭。
諸承旨持公事入侍時,兩司未肅拜人員,竝卽牌招察任事,榻前定奪。
以護軍尹拯辭狀,傳曰,前後別諭,非不切矣,巽辭祈免,愈往愈深,不覺慙赧,無以爲諭,況此災異疊見,飢荒孔慘之日,招延巖穴之士,共與國事,誠是當今之急務,深有望於爾者也。須體此意,亟回遐心,從速上來事,回諭。
今日大臣·賑恤堂上請對時,行副護軍李端夏經筵之任,今姑改差事,榻前下敎。
府啓,請故參判鄭之虎,亟命追奪官爵及贈職。請安置罪人㮒,拏來處斷。請誣告罪人重夏·翊戴,亟命嚴鞫處斷。請御營大將金益勳,罷職不敍。請司僕正沈壽亮,前副修撰李畬罷職事。請副提學金萬重遞差事。答曰,勿煩。
答正言兪命一疏曰,省疏具悉。陳戒之言,予當體念,爾其勿辭,調理察職。以上朝報
賑恤廳啓曰,本廳,乃是權設衙門,如有會議之擧,則他各司空廨,隨便開坐,當如諸都監已行之例矣。卽今多有料理之事,別差郞廳,則堂郞,當逐日會坐,而他無可合處所,姑以刑曹直房設廳,郞廳所用印信一顆,亦令該曹輸送,何如?答曰,允。
引見入侍時,左議政閔鼎重所啓,朝廷,方講裁減之事,而臣意則以爲,欲去浮費,莫如先罷江都新設十堡,當初設堡之時,無他水軍可以劃給者,故不得已以江都儲置綿布,每朔計給七同,通計一年所費,爲八十四同,設堡于十餘年來,虛費千餘同,江都儲置已盡之後,更以兵曹餘丁木繼給,藉令所費雖多,緩急可以得力,則固無所惜,而以七同之綿布,雇得十堡之土卒,常時使喚,猶且不足,則況敢望臨急之用乎?宜問便否於留守,罷之爲當,行護軍李䎘,今方入侍,曾經留守,亦必知其利害矣。李䎘曰,臣嘗習知此弊,別將堡,旣無土卒之防戍者,不可爲緩急之所恃,而但貽國家靡費之患,左相革罷之論,極是矣。上曰,問于江華留守後,仍詢他大臣而罷之,可也。以上備局謄錄
上在昌德宮。停常參·經筵。
夜自初更至五更,有霧氣。
朴泰尙啓曰,來十五日,儒生殿講,取稟。傳曰,停。
趙持謙啓曰,司諫金載顯,正言尹德駿,牌招不進矣。傳曰,知道。
朴泰尙啓曰,啓覆日字臨迫,承旨闕員,以在京無故人擬差,卽爲牌招察任,何如?傳曰,允。
趙持謙啓曰,昨日入侍時,刑曹四字缺子良才驛吏李興信·朴命福等,推治已久,而今四字缺,殊甚稽緩,問啓事,下敎矣。刑曹郞官,卽爲發牌問之,則興信·命福等,九月初一日嚴刑定配命下之後,卽爲發配于忠原縣,而本曹之規,必須堂上一二員參坐,然後乃爲決等,故九月內,初十日·二十日·二十九日,則因參議在外,判書·參判,或有病,或入直本府,不得齊坐,十月初十日,則爲決等之坐,而郞廳李翊周,以山訟摘奸事,出往嶺南未還,不得書入,自十月初十日,至十二月初十日,又因堂上有病故,或在外,不得決等,十一月二十日,與冬至望闕禮習儀相値,不得開坐,三十日則三堂上,俱以病不坐,而昨日始得會坐,故九月初二日,發配罪人,追書以入云。其間病故不坐四字缺言刑曹堂上,旣以怠慢,纔被特推,而大槪決等入啓,必於每十日爲之,故過此日期,則不得入啓,以致遲滯,今後決等,當日刑官,雖或有故不坐,後日開坐之時,其十日內所決,使之追書以呈,則似無文書稽緩之弊,漢城府·掌隷院,一體施行,實合事宜,竝此仰稟。傳曰,依爲之。
執義申懹啓曰,臣於臺席,有不敢抗顔冒據之勢,故陳章自列,繼尋長單,縮伏累日,稽謝恩命矣。今玆召牌,又降於竢罪之中,分義所在,不得不祗赴,而本府,以會試監試臺官請罷事,公議方張,臣亦武試殿試時進參之人也,雖與被彈行公有間,其爲不顧臺體,苟然赴試則一也,何可冒沒廉隅,靦然參論哉?請命遞斥臣職。答曰,勿辭。
趙持謙啓曰,執義申懹,再啓煩瀆,退待物論矣。傳曰,知道。
朴泰尙啓曰,吏曹郞廳來言,承旨有闕,政事,何以爲之?敢稟。傳曰,當日爲之。
有政。
吏批,判書李敏敍,參判李翊相,參議宋奎濂,承旨朴泰尙進。以洪萬鍾爲承旨,沈攸爲□曹參議,成虎祥爲司僕主簿,南二星爲知經筵,任以道爲載寧郡守,尹彬爲直講。敦寧判官趙爾後,儀賓都事尹抗相換。
兵批,參判崔逸,左副承旨趙持謙進。以李東溟爲副護軍,權斗紀爲副司果。
徐文重,以禮曹言啓曰,自本曹,各陵摘奸爲單子,勿爲前期啓下,令該曹豫爲出給事,曾已定頉矣。昨日分遣郞廳,抽栍摘奸於東西道,則靖陵·康陵·崇陵·昌陵·敬陵·禧陵·順陵參奉等,竝皆入直,而只恭陵參奉趙楷闕直,康陵守護軍朴起建代點云。趙楷從重推考,朴起建,令有司推治,何如?傳曰,允。
趙持謙,以司僕寺官員,以提調意啓曰,近年以來,本寺各牧場·屯田收稅穀物,漸至減縮,多有虛疏之弊,故前者稅穀加納二百石以上論賞,減縮一百石以上論罰事,啓稟捧承傳矣。今年農事,又未免失稔,而興陽監牧官李必華,水原屯別將趙廣承,竝加納租三百石,定川屯別將安崇元,今春本屯內數三處築筒,得百餘石落只,又爲加納各穀六十石,此等穀物,必非渠等私自辦得者,而其不爲隱漏,從實加報之狀,殊甚可嘉,一依承傳,參酌論賞,以爲前頭激勵之地,何如?傳曰,允。
朴泰尙,以弘文館言啓曰,本館下番副校理臣金鎭龜,以漢學兼敎授,今日司譯院褒貶時,晝仕出去之意,敢啓。傳曰,知道。
趙持謙,以都摠府言啓曰,副摠管李秞,除標信,刑曹坐起進去之意,敢啓。傳曰,知道。
傳曰,召對爲之。
午時,上御熙政堂。參贊官徐文重,侍讀官李世白·金鎭龜,假注書趙儀徵,記事官崔錫恒·鄭齊泰入侍。李世白,進講綱目武帝紀,自偃同郡巖安,至三月晦日食。上親讀一遍。世白曰,武帝,承文·景富庶之餘,頗有窮奢黷武之意,故嚴安,以此矯諷之意。金鎭龜曰,嚴安,一戰國縱橫之士,未必爲知道之人,而其言則好矣。承富庶之餘,而有奢侈之風,流害尙多,況今年事凶荒,未有恒産,而閭巷之間,奢侈成風。以少民之事言之,不諒其力,務侈衣食,終至於本業椓喪,至於士大夫,或有以貪汚得罪者,亦由於聚其財利,以售奢侈之心也,此誠寒心矣。上曰,古語云,奢侈甚於天災,誠至言也。世白曰,此疏,上面言奢侈之害,下面言始皇黷武之禍,蓋漢武病瘼,常在於窮奢好武,故安之疏意,如此矣。徐文重曰,瓦解,卽速亡之形,土崩,卽委靡就亡之象,土崩之象,人所易忽者,禍尤難救矣。世白曰,陳勝一匹夫,而奮臂一呼,天下嚮應者,蓋以嬴秦財竭民怨,人心易撓故也。七國之强,非陳勝之比,而不能攘地取城,反爲之擒者,以其漢先王之德澤,尙有以固結民心者也。未形之患,卽書所謂不見是圖之意也。鎭龜曰,主父偃,是縱橫之士,其志,徒在於取富貴,故有五鼎食五鼎烹之語矣。世白曰,淮南王之賜几杖,卽如吳濞之事矣。上曰,主父偃,知武帝有窮兵黷武之意,故乃以廣中國滅胡之說以中之,武帝處事,不能愼重,輕泛游士,而不信公卿之言,誠可怪矣。徐文重曰,臣有區區所懷,敢此仰達。一世奢侈之風,皆由於人主之導率,聖朝雖無輿馬·服御之增修,而數十年來,閭巷間,奢侈成習,聖明,何可以我本無是而不思所以革變之道也?臣祖母貞愼翁主,卽宣祖大王長翁主也。臣嘗逮事於晩年,及其臨終,宣祖遣衣袴,用於送終,卽靑染三升短襦衣及三升襦袴也。子孫之取藏,未必擇其樸陋者也,想必平日所服,蓋如是耳,此聖明之所當取則者也。上曰,斯言切實,予當體念焉。孔子言,節用愛民,必須節用然後,民被其澤矣,節儉之效,大矣。掌令安烒,持平兪得一啓曰,鄭之虎陰賊兇譎,陷賢醜正,以爲發身之梯,逮至曩日,益肆其毒,首發告廟之論,以爲媒榮之計,其奸情慝態,聖明,旣已洞燭,而今於追奪之啓,乃以太過爲敎,臣等不勝疑惑之至。之虎遺毒流禍,幾乎盡殲士流,上危宗社,人誅未施,鬼戮先加,得保首領,於渠,固已幸矣,而自古負如之虎者,能有幾人,保其官爵於旣骨之後乎?公議所存,不可以其身已死而不討其罪,請故參判鄭之虎,亟命追奪官爵及贈職。今此逆賊所欲推戴者,㮒也,鞫廳請拏,獄體當然,而殿下特下姑置之命,此雖出於好生之德,而爲人臣子,負此罪名,則何可置而不問,使偃息於覆載之間乎?揆以王法,斷不可貸,變通與否,非所可論,請安置〈罪〉人㮒,依鞫廳啓請,拏來處斷。逆變誣告者,反坐其律,自是不易之常典,頃日梁國貞·盧繼信輩,旣皆伏刑,則亦可爲已行之典也,豈有誣告而有或死或不死者乎?今此金重夏·全翊戴等,朝廷,以其誣告不過言語疑似,不用反坐之律,而遂置輕典,臣等,不勝該惑之至,金重夏所告,旣以急變爲名,國家又以鞫獄治之,假令被告者,果有實狀,則其罪如何?如及其無實而釋之,則其爲誣告,亦昭然矣。且與國禎·繼信輩,有何區別乎?旣曰誣告,則三尺之嚴,決不可以些少曲折,有所伸縮於其請,誣告罪人重夏·翊戴等,亟命嚴鞫處斷。臣等,以御營大將金益勳罷職不敍事,有所論啓,而尙靳兪音,臣等竊惑焉,國家不幸,逆獄屢起,其所處置之道,必須十分明白正大然後,討罪有辭,人心咸服矣。頃日御營大將金益勳,於金煥等上變設鞫之後,進詣兒房,踵後密聞,事體顚倒,情節陰秘,豈非可訝之甚者乎?翊戴等事狀之虛實,雖未能逆覩,使翊戴直爲上變,事理當然,煥得與聞知,則使煥弁於急書之中,可也。不此之爲,而設鞫累日之後,乃爲此可駭之擧,貪功希賞之迹,烏可掩乎?且五百金,買得軍官廳者,假使一如其言,未有自占之計,而天怒民飢之日,以殿下千乘之尊,正殿修改之擧,特命停止,則御營之幕屬雖多,數間之屋,亦足庇息,何可出軍門半千之貨,營置大家哉?益勳平生,以貪汚侈縱,見棄公議者,久矣。倖參勳籍,濫叨將任,物情俱駭,軍心未附,況今貪功而有不韙之心,托公而致不廉之誚,豈可以不韙不廉之人,一日仍置於大將之任乎?請御營大將金益勳,亟命罷職不敍。國家之置臺閣,蓋欲其主張公議,繩糾闕失,任一時言責之重,故爲臺官者,苟有物議之非斥,無論輕重,不敢晏然在職,此固臺閣之體然也。日者,文科會試監試官沈壽亮·李畬等,當臺論方張之日,不顧臺體,苟然赴試,以致彈章峻發,雖因大臣獻議之言,有因令監試之敎,此固出於無策可救,迫不得已也。臺閣之上,廉隅爲大,科事雖重,獨不念一身自處之道乎?身爲臺官,被彈行公,此實三百年來所未有之事也,其虧損事體,墜落風采之狀,不可置而不論,請司僕〈?〉沈壽亮,前副修撰李畬等,竝命罷職。臣等,伏聞日〈者〉筵中,副提學金萬重,歷擧近日言事之臣,公肆非斥,略無顧忌云,臣等,竊不勝駭然之至。凡臺閣之臣,身任言責之重,所論雖或過中,以人主之威,亦宜優容寬假,不可抑轢摧折,而萬重,身居論思之職,不思所以開廣聖心,扶護公議,乃反捃摭情外之事,搆成言者之罪,吁亦異矣。目今臺閣之上,脂韋成習,風采掃地,而數臣者不度時諱,隨事論列,其間雖或有做錯差誤之端,大體固好,言議可尙,豈爲抉摘文致,恣意詆斥哉?李東郁等,俱是請罪科事之人,至於權持,亦言貴游子弟,多占高第,乃牽私意,脅制公議云者,在萬重,尤有形迹之嫌,其所爲言,乃至於此,其不顧嫌疑,沮擊公議之失,今若置而不論,其流之弊,將至於塞聖聰而防言路,請副提學金萬重遞差。執義申懹,以臣於臺席,抗顔冒據之勢,陳章自列,繼尋長單,縮伏累日,稽謝恩命矣。今者召牌,又降於竢罪之中,分義所在,不得不祗赴,而本府,以會試監試臺官請罷事,公議方張,臣亦武科時·殿試時,進參之人也。雖與被彈行公,有毫髮之間,而其爲不顧臺體,苟然赴試則一也,何可冒沒廉隅,靦然參論乎?引嫌而退。參試忍彈,雖有差別,亦旣苟赴,見非公議,則揆以臺體,勢難在職,執義申懹,請命遞差。答曰,不允。處置事,依啓。正言兪命一啓曰,靑山吏輩之叛其邑宰,實是古今罕有之變也,作變者,多至二十餘人,而被囚三人,皆其首倡者也。原其罪犯,俱無一毫可恕之端,今欲强爲區別,只誅一人,則臣竊惑焉,國家用刑,當其罪而已,豈以縱捨有罪,爲審克之道乎?此而不死,則爲守令者,將無以號令其下,而其流之弊,必至於爭殺長吏而莫之禁也,豈不大可寒心哉?請靑山縣作變首倡三人,依道臣狀啓,梟示境上。國家不幸,亂逆之變,相續而起,若其謀議之兇慘,排置之狼藉,未有若璽賊之甚者也。璽旣輸情伏法,而所欲推戴之人,則尙無處置之擧,臣竊惑焉。殿下,雖以其無通謀之迹,姑勿拏來爲敎,而㮒名旣入於兇書,又出於賊招,其所推戴之語,不啻明白,則爲人臣子者,負此罪名,而豈可一日容息於覆載之間乎?揆諸王法,斷不可貸,今日再發之啓,實是不庸已之論也。請勿留難,安置罪人㮒,亟命拏來處斷。臣於罪人洪宇遠·李袤移配之命,竊不勝疑惑焉。宇遠所陳家人卦不貳過等說,與賊鑴管束之言,相爲表裏,其去賊鑴,不能一間,則當初之罪止流竄,已失於寬貸。李袤之罪,比諸宇遠,雖有輕重,而其疏赤眉·靑犢等語,卽一上變之書,則其他奸慝情狀,有不暇論也,竄配不遠之地,於渠,亦已幸矣,今此移配之命,俱出於物情之外。今日北路,雖曰兇荒,而他餘罪人,則未聞有移配者,只此罪名最重之二人,獨蒙寬典,此公議之所以久而愈激者也。殿下,旣知其情無可恕,而乃以不必爭論爲敎,臣於是尤有所〈未〉曉也。朝家懲惡之道,斷不可若是,請還收罪人洪宇遠·李袤移配之命。國之維持,賴有三尺之典也,三尺一壞,國不爲國,乃者金重夏·全翊戴等誣告之狀,昭不可掩,而朝廷不用反坐之律,此何擧措,此何法典也?毋論臺諫委折之如何,告者生,則被告者死,被告者生,告者死,此乃古今不易之常經也。安有誣告而罪止於流配者耶?三尺至嚴,決不可容貸,請誣告罪人重夏·翊戴,亟命嚴鞫處斷。答曰,不允。已上燼餘
上在昌德宮。停常參·經筵。
自昧爽至辰時,有霧氣。申時,日暈。
下直,梁山郡守尹鼎和,奉化縣監朴泰延。
有政。
吏批,判書李敏敍承文院褒貶進,參判李翊相承文院褒貶進,參議宋奎濂進,右承旨朴泰尙進。啓曰,判書李敏敍,參判李翊相,俱以承文院褒貶進去,小臣獨政未安,何以爲之?敢稟。傳曰,只出緊任。以李后定爲執義,趙世煥爲兵曹參議。兵批,判書南九萬承文院褒貶進,參判崔逸病,參議未差,參知李秀彦進,右承旨朴泰尙進。以申懹爲副護軍。
趙持謙,以都摠府言啓曰,今日入直軍〈士〉中日習射,請出標信。傳曰,知道。
趙持謙啓曰,小臣,以承文提調,褒貶進去,下直。傳曰,知道。
鄭載禧啓曰,吏曹郞廳來言,臺諫有闕,政事,取稟。傳曰,當日爲之。
又啓曰,啓覆時,承旨不可不備員,故以在京無故人擬望事,啓達差出矣。新除授右副承旨洪萬鍾,昨日違牌,今又不進,殊甚未安,更爲牌招,何如?傳曰,允。
傳于鄭載禧曰,下直守令留待。
徐文重,以都摠府言啓曰,副摠管李秞,除標信,刑曹坐起進去之意,敢啓。傳曰,知道。
又啓曰,今日開政事,命下矣。都承旨鄭載禧,藥房監劑進去,左副承旨趙持謙,承文院褒貶進去,右副承旨洪萬鍾,未肅拜,左承旨魚震翼,今方入侍。吏批,則右承旨朴泰尙,以代房進去,廳中,只有臣文重,兵批政廳,無進去之員,何以爲之?敢稟。傳曰,右承旨,吏兵批兼進。
傳于徐文重曰,留待守令,皆引見。
徐文重,以禮曹言啓曰,近來當寒不寒,欲雪不雪,臘日已迫,三白無望,嗣歲之憂,有難勝言,三次祈雪祭,觀勢卜日設行事,頃於榻前已爲定奪,而考諸先儒文集,三角·木覓·漢江等三處設行事,亦爲仰達矣。更考先正臣李滉文集,則又有雩祀·祈雪祝文,卽今未及考出者,只風雲雷雨山川一處而已。凡祈雨之例,則風雲雷雨山川·雩祀·三角·木覓·漢江五處,遍祀於一時,大臣之意,以爲今此祈雪,旣祀四處,則不可遺一云,一依祈雨祭例,風雲雷雨山川·雩祀,遣重臣,三角·木覓·漢江,遣近侍,來十六日設行之意,知委擧行,何如?傳曰,允。
又以備邊司言啓曰,諸道災邑,各樣身役·身貢,分等蠲減事,旣已定奪知委矣。今年諸道凶歉,大抵同然,當年所納,亦且裁減,則已往未收,勢難徵捧,雖其所謂稍實之邑,而當年條準捧之外,又復追徵宿逋,則民間形勢,終無辦出之路,徒增騷擾怨苦之端,凡干身役·身貢,毋論被災與稍實邑,辛酉以前未收,則限明秋,姑勿徵督之意,分付各衙門諸道,何如?傳曰,依爲之。
洪萬鍾,以摠戎廳言啓曰,本廳三運壯抄軍·三哨牙兵·一哨軍兵,今已上來逢點矣。壯哨軍則廣智營,牙兵則本營,與再運軍兵,今十五日,依例替代,輪回入直之意,敢啓。傳曰,知道。
又以戶曹言啓曰,本曹所屬各司,壬戌秋冬等褒貶以入,而軍資監則都提調有故,司䆃寺則提調有故,不得磨勘之意,敢啓。傳曰,知道。
司諫金載顯啓曰,臣之頃忝本職也,以武科會試監試事,重被臺劾,愧懼縮伏,自分廢斥,庶快食言矣。不意今者,新命繼降,彈墨未乾,又叨前任,臣誠惶隕戰慄,罔知攸措。言責之重,異於庶僚,少有些議,則不敢更冒者,廉隅所在,而臺體固然也。今臣見彈,初非細過,臺閣風采,緣臣掃地,則擧何顔面,復據諫席,重取人嗤侮也哉?況臣伏見憲府請罷沈壽亮·李畬等之啓,以不顧臺體,苟然赴試爲言,臣名,雖漏於所論中,而亦是參試人,則公議至嚴,何敢晏然就列,有若無忌者然哉?此臣之所以循省踧踖,終不敢冒出者也。且臣情勢之外,素患腰痛·臂痛,遇寒添劇,僵臥叫苦,無計自力,尋單請急,見阻喉司,虛帶職名,稽謝累日,揆以分義,已涉逋慢,而又於昨者,召牌臨門,欲仆還臥,竟未祗赴,竢病少間,今始扶曳出肅,臣罪至此,尤無所達。以此以彼,決不可一刻仍冒,請命遞斥臣職。答曰,勿辭。
正言兪命一啓曰,新除授大司諫尹搢上來下諭事,臣於昨日,所當啓請,而累月行役之餘,强疾出謝,精神昏瞀,全然忘却,卽者詣臺之時,方始覺悟,臣之不察之失,甚矣。不可晏然仍冒於臺職,請命遞斥臣職。答曰,勿辭。
徐文重啓曰,司諫金載顯,正言兪命一,再啓煩瀆,退待物論矣。傳曰,知道。
掌令安烒·韓泰東,持平兪得一啓曰,請故參判鄭之虎,亟命追奪官爵及贈職。請安置罪人㮒,依鞫廳啓〈請〉拏來處斷。請誣告罪人重夏·翊戴等,亟命嚴鞫處斷。請御營大將金益勳,亟命罷職不敍。請副提學金萬重遞差,新除授大司諫尹搢,時在公洪道尼山地,請斯速乘馹上來事,下諭。司諫金載顯,正言兪命一,竝引嫌而退,情勢難安,姑置勿論,旣違召牌,在例當遞,不請下諭,未免疎漏,揆以臺體,勢難仍在,請司諫金載顯,正言兪命一,竝命遞差。答曰,不允。下諭及處置事,依啓。
洪萬鍾啓曰,明日初覆時,兩司當爲入侍,而司諫院大司諫尹搢,獻納李三錫,竝在外,正言尹德駿,昨日違牌不進,司諫金載顯,正言兪命一,纔又遞改,時無行公之員,闕員,當日內政官牌招,卽爲開政,以在京無故人差出,卽爲牌招察任,俾無明朝窘急之患,何如?傳曰,允。
鄭載禧啓曰,以諫院闕員差出事,卽日開政事,命下矣。卽今諸承旨,皆已申退,廳中,只有臣載禧及右副承旨洪萬鍾,吏兵批分進,則守廳無人,何以爲之?敢稟。傳曰,都承旨,吏兵批兼進。
再有政。
吏批,判書李敏敍進,參判李翊相進,參議宋奎濂承牌詣闕以病不進,行都承旨鄭載禧進。以金鎭龜爲司諫,金構爲正言,安宗悌爲漢城判官。
兵批,判書南九萬進,參判崔逸進,參議趙世煥,參知李秀彦進,行都承旨鄭載禧進。以金載顯爲副司直,兪命□爲副司果。
行大司憲南二星啓曰,臣得見執義申懹避嫌處置,則以亦旣苟赴,見非公議爲辭,臣亦其時苟赴者之一也,竊不勝瞿然之至。向者監試會試,實多濫雜之事,則請罷其榜,誠有所執,因此而轉及於無故之文武科,則殊涉過當,至於文武科出榜之後,繼設殿試,自是次第應行之擧,尤無可論之事,以事理言之,小科之濫雜,非大科之所當論也,以臺啓言之,文武監試官之被彈,非殿試監試官之所當嫌也。臣之意,本來如此,伊日進參,不以爲疑,及至申懹陳疏引罪之後,則臣亦當有自處之道,而緣此罷榜一款,臺閣之紛紜,殆將半載,事不新奇,言亦支離,呡默累日,以竢物議,乃者懹,又以此引避,纔以此見遞,則物議,已可見矣,苟赴之罪,臣安得獨逭乎?且臣身病之外,以金益勳事,方遭切切難處之境,昨日投進辭職文字,而兼及不爲聯名之規,有傷臺體,欲乞更加變通,以存事面之意,則與泛然辭職,有所差別,而出納之地,唯以麾却爲能事,終不得上徹,無非臣見輕之致,以此以彼,俱難暫冒臺席,請命遞斥臣職。答曰,勿辭。
洪萬鍾啓曰,行大司憲南二星,再啓煩瀆,退待物論矣。傳曰,知道。
又啓曰,新除授臺諫牌招事,命下矣。今已夜深,明日待開門,牌招之意,敢啓。傳曰,知道。
傳曰,下直守令,引見。
巳時,上御熙政堂。承旨魚震翼,假注書趙儀徵,記事官崔錫恒·鄭齊泰入侍。梁山郡守尹鼎和進前,上曰,履歷幾何?鼎和曰,臣出身之後,歷兵曹郞官及平安都事矣。上曰,爾之赴任處,凶歉特甚,須盡撫摩之策,前頭賑政,亦須盡心,俾無民生塡壑之患。鼎和對曰,臣雖無才,敢不盡心力爲之?奉化縣監朴泰延進前,上曰,七事誦之。泰延,依上敎誦之。上曰,七事,須着實行之。其道且凶歉,賑政,亦須盡心爲之。泰延對曰,臣雖無才,敢不盡力?遂罷出。已上燼餘
上在昌德宮。停常參·經筵。
夜五更,有霧氣。
洪萬鍾啓曰,備邊司郞廳來言,今日賓廳坐起日次,而啓覆相値,不得開坐云矣,敢啓。傳曰,知道。
辰時,上御熙政堂。初覆,領議政金壽恒,左議政閔維重,海昌尉吳泰周,禮曹判書南龍翼,左參贊呂聖齊,判尹朴信圭,刑曹判書金德遠,兵曹判書南九萬,吏曹參判李翊相,刑曹〈?〉李秞,林原君杓,同知吳䎙,平陵君申範華,承旨鄭載禧·魚震翼·朴泰尙·趙持謙·洪萬鍾·徐文重,戶曹參議柳椐,刑曹參議朴純,工曹參議李堥,敦寧都正金錫翼,司諫金鎭龜,掌令韓泰東,副校理黃玧,弘文博士李頤命,注書權德邵,假注書趙儀徵,記事官崔錫恒·鄭齊泰入侍。洪萬鍾曰,何罪人推案,先爲進讀乎?上曰,京囚殺人之推案,先讀,可也。萬鍾,讀京囚庚申年殺人罪人仲金推案。上曰,自戊午四月屍親奉善招辭一款,更讀,可也。萬鍾讀之。上曰,部將更招處,讀之,可也。萬鍾讀之,仍至決案處。上曰,大臣之意,何如?金壽恒曰,殺人重罪,不可輕論,而觀此文案,有不可曉,各人推案錯雜,甚矣。該曹,雖以推案用法爲請,而此罪人變辭後,更無承服之事,更待承服,用刑,宜矣。鼎重曰,臣以褒貶開坐,連日奔走,此文書,雖未能詳覽,但以獄情觀之,被殺於捕盜軍,則明白矣。仲金下手之迹,有不可掩,以五香·李知憲之招觀之,亦涉可疑,更爲推覈,得情而後,用刑,宜矣。上曰,僉議,如何?吳泰周曰,大臣,旣已陳達,臣何容議?南龍翼曰,仲金之殺丁民,似無可疑,而但變通之後,更無承服,似不可徑加三尺矣。鼎重曰,其時捕盜大將之處事,無據矣。聖齊曰,罪人,旣已變辭,更待承服後論斷,宜矣。信圭曰,更爲推覈,宜矣。德遠曰,己未年,臣以此獄爲可疑,仰達更推矣。仲金·丁民,乃同里之人,常時無私嫌,似無無端打殺之意,蓋仲金爲人,如土塊,而各人推委於仲金,臣意則仲金,必殺丁民,不可輕易斷定。鼎重曰,部將,似無干犯之事,而洪汝迪招辭,偏爲部將之地,亦涉可疑,山伊·者斤金等,更加刑推究問,得情後用刑,宜矣。九萬曰,雖無積怨,乘醉打殺,不無其理,而但變通之後,似當更受結案而用法矣。翊相曰,承服前用刑,似涉荒唐矣。杓曰,承服前用刑,殊常矣。秞曰,臣意,亦欲更待取服矣。吳䎙曰,大臣之議,宜矣。範華曰,旣以變辭,更爲取服之後,用刑,宜矣。椐曰,人命至重,更待取服,宜矣。純曰,更推極,是矣。堥曰,更待取服,合於獄體矣。錫翼曰,臣意,亦與僉議同。鎭龜曰,以文案觀之,見殺於仲金,明矣。而但變辭後,更未取服,待取服用刑,宜矣。泰東曰,以文案觀之,見殺於仲金明白,而以獄體言之,更待取服,用刑,宜矣。玧曰,獄情難知,人命至重,自古設行三覆之意有在,更待結案取服,宜矣。頤命曰,以仲金招辭見之,每曰與他人同打云,必須推覈得情,然後處斷,宜矣。上曰,姑待三覆處之,宜矣。上曰,奏事時,離於坐席前而奏事,宜矣。徐文重,進讀京囚罪人乭屎推案。上曰,屍親私奴永達推辭,更讀,可也。文重讀之。上曰,承服招辭,刑問八次云云處,讀之,可也。文重讀之。上曰,引大明律處,讀之,可也。文重讀之。上曰,大臣之意,如何?壽恒曰,殺人情節昭然,以法處斷之外,更無可達。鼎重曰,殺人情節明白,更無他議。泰周曰,更無他議。龍翼曰,獄情明白,更無他議。聖齊曰,更無他議。信圭曰,更無他議。德遠曰,更無他議。九萬曰,此獄,更無他議。翊相曰,法外無可達之辭。秞曰,更無可達之事。杓曰,更無可達之辭。䎙曰,獄體至重,明愼,宜矣。持謙曰,其主意,未可曉也。鼎重曰,䎙,八十老人,其言,未能明瑩。範華曰,更無他議。柳椐·朴純曰,文案明白,更無可達矣。上曰,參議李堥,連坐方席之上,偃然奏事,推考,可也。金錫胄·金鎭龜·韓泰東·黃玧·李頤命等曰,法外,更無可達。上曰,姑待三覈,更議處之。上曰,西壁之座,奏事時,多不離席,此後離席,可也。洪萬鍾曰,京外罪囚中,何推案先讀乎?上曰,京囚先讀,可也。朴泰尙,讀徙民逃亡罪人京囚仲先推案,至結案。上曰,讀大典逃亡條律,可也。泰尙讀之。上曰,大臣之意,何如?壽恒曰,前後情狀痛惡,徙民逃亡之罪,明白無疑,似無可恕之端矣。鼎重曰,常漢中,徙民犯法者甚多,如此之類,宜用大罪矣。泰周·龍翼·聖齊·信圭曰,臣無他議。德遠曰,臣待罪法府,此漢罪犯甚重,有難容貸,法外更無可達,而但先朝,或有徙民逃亡寬宥之事矣。上曰,辛亥徙民逃亡,先朝果有分揀之事矣,今番徙民逃亡,至於四名,而先朝亦施惟輕之典,則予當覽推案而處之矣。九萬曰,自今全家之律,參酌罕定則可矣,而旣用全家之律,而輕改逃亡之律,未知其可也。翊相曰,全家逃亡者甚多,宜用重律,況此漢之所犯乎?壽恒曰,九萬之言,是矣。若參酌全家之律,而罕定則宜矣。旣定之後,又寬逃亡之罪,則未知其可也。李秞·杓·吳䎙·申範華·柳椐·朴純·李堥·金錫翼等曰,更無他議。鎭龜曰,三尺之外,有難容議。泰東·玧·頤命曰,法外,更無可達。上曰,姑待三覈,更議處之。徐文重,讀京囚印僞造罪人李益推案,至結案。上曰,大典議律處,讀之,可也。文重讀之。上曰,大臣之意,如何?壽恒曰,印信僞造之罪明白,更無可議。鼎重曰,罪犯明白,當依律文處之。泰周·龍翼·聖齊·信圭曰,用法宜當。德遠,雖以木塊僞着,而獄情已著,更無他議。九萬曰,罪狀明白,法外,更無可達。翊相·秞·杓·䎙·範華·純·堥·錫翼曰,更無他議。鎭龜曰,用法之外,更無可達。泰東·玧·頤命曰,法外,更無可達。上曰,姑待三覆,更議處之。上曰,曾前啓覆時,座次模樣,圖形以進,而今何不然耶?萬鍾〈曰〉,臣未諳規例,處事疎漏,不勝惶恐。上曰,雖不圖形以進,曾有以座目,書于單子以進之規矣。且啓覆,事體重大,各司長官入侍宜當,而今番多以次官入侍,長官之不爲入侍者,推考,可也。趙持謙,讀京囚印僞造罪人金斗會推案。上曰,刑推十六次後,推案讀之,可也。持謙讀之。上曰,大典律文,讀之,可也。持謙讀之,上曰,大臣之意,如何?壽恒曰,獄情無疑,更難容議。鼎重曰,獄情明白,律外,更無可達。泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥,次第陳達〈曰〉,法外,更無可達。鎭龜·泰東·玧·頤命,次第陳達曰,三尺之外,更難容議。上曰,姑待結案。上曰,大明律讀之,可也。泰尙讀之,上曰,大臣之意,如何?壽恒曰,雖與印信僞造有異,情狀已露,更無可議。鼎重曰,與增減制書,亦異,法外,更無可達之辭。泰周·龍翼·聖齊·信圭·德遠·九萬·翊相·杓·䎙·範華·椐·純·堥·錫翼·鎭龜·泰東·玧·頤命曰,罪狀已著,法外,更無可達之辭。上曰,姑待三覆,更議處之。魚震翼,讀京囚印僞造罪人金錫晉推案,至結案。上曰,讀其下大明律,可也。震翼讀之。上曰,大臣之意,如何?壽恒曰,律文之外,更無他議。鼎重·泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·頤命曰,罪狀昭著,更無他議。上曰,姑待三覆,更議處之。鄭載禧,讀京囚劫奸罪人戒建推案,至結案。上曰,讀大明律,可也。載禧讀之,上曰,大臣之意,何如?壽恒曰,此漢,非徒劫奸,勒奪人財,已至累次,律文之外,更無可達。鼎重曰,罪狀昭著,律外,更無可議。泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·玧·頤命曰,罪狀昭著,更無他議。上曰,姑待三覆,更議處之。洪萬鍾,讀水原殺人罪人金小元·張永生·宋水貴等推案。上曰,讀監司親問推案,可也。萬鍾讀之,上曰,至此而招辭,有所變矣,此下宋水貴結案,更讀之。萬鍾讀之,上曰,金小元結案,讀之,可也。萬鍾讀之,上曰,刑曹再次啓目,讀之,可也。萬鍾讀之,上曰,大明律,讀之,可也。萬鍾讀之,上曰,大臣之意,如何?壽恒曰,偸取四寸牛隻,已極無狀。張永生·金小元,至親之間,致有戕殺之變,兇惡,甚矣,律文之外,更無可達。鼎重曰,渠等以爲,稱以牛賊,則或可旣死而後乃變辭,情狀痛惡,律文之外,更無可達。泰周·龍翼曰,更無可議。聖齊曰,一人被殺,三人伏法,似爲過重,而罪狀昭著,不可以加功,有所撓也。信圭·德遠曰,更無他議。九萬曰,二男,雖或可容貸,天仁則目見奉伊之事,不爲禁止,天仁,實是參謀,似不可容貸,豈可與二男,同律治之也。翊相·秞·杓·䎙·範華·椐·純·堥·錫翼·鎭龜·泰東·玧·頤命曰,法外,更無可達。萬鍾曰,天仁生殺,今日啓覆時,合有處分。鼎重曰,天仁之罪,亦當入於結案取招中矣。上曰,姑待三覆,更試處之。天仁事,亦於三覆時,更議處之。趙持謙,進讀載寧殺人罪人吳稷先推案。上曰,屍親招辭,讀之,可也。持謙讀之。上曰,大臣之意,何如?壽恒曰,殺人之罪明白,臣無他意。鼎重曰,無知常漢,初雖無殺人之意,而旣已殺人,則不可容貸矣。泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·玧·頤命曰,依律之外,無他可達。上曰,姑待三覆,更議處之。持謙曰,後吉事,未滿十五歲,全家之律,似難施矣。徐文重,進讀泰安殺人罪人徐盤石推案。上曰,大臣之意,何如?壽恒曰,此殺其婢夫之罪也。我國之俗,有子息婢夫,有同己奴,兩班,或有不顧律文而打殺者,曾在先朝,有尹堣者,打殺婢夫,累年被囚受刑,特命減死,而此乃一時之特敎,不可遽遵而用之也。鼎重曰,婢夫之有同己奴,乃諺語,實無律文之可考,以法論之,則當有償命之典矣。泰周·聖齊·龍翼·信圭等曰,律文之外,更無可議。德遠曰,我國之法班駁,頃者魏天海,殺婢夫而免死被謫,然以法斷之,不可容貸也,明矣。九萬曰,鄕曲之人無識,不知律文,誤認有子孫婢夫,卽同己奴,或有打殺之事,而國家則依律文而處之。翊相·秞·杓·䎙·範華·椐·純·堥·錫翼·鎭龜·泰東·玧·頤命等曰,律文之外,更無他議。上曰,姑待三覆處之。朴泰尙,進讀黃州衝火罪人金福連推案。上曰,此罪人,前後推案不變,大臣之意,如何?壽恒曰,欲逐官員而作變,其計極兇,至於衝火倉庫,罪惡極矣,依律之外,更無可議。鼎重曰,衝火私家,尙有重律,況此作變公廨乎?依律,宜矣。泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·玧·頤命等曰,律文之外,更無可議。上曰,姑待三覆處之。洪萬鍾曰,日勢已暮,玉體必倦,啓覆文書,姑罷,何如?上曰,今日,若不加讀文書,則明日亦難畢矣。壽恒曰,文書所餘尙多,今日,雖加讀一二丈,明日決難畢矣。泰尙曰,此是刑獄重事,苟有悤卒之心,則似未妥當,排日徐畢,宜矣。上曰,再明,乃祈雪齋戒,今日加讀一二丈,宜當。魚震翼,進讀善山殺人罪人士云推案。上曰,罪人招辭無變矣,大臣之意,何如?律文,誤殺,亦有償命之典,而此則情理可恕,何以爲之?壽恒曰,戱誤殺,亦有償命之典,蓋重人命也,自下不可擅便論斷矣。鼎重曰,雖因戱劇而致死,法者,所以防後弊,有所輕重,則法不信於民矣,不敢更容他議。泰周曰,其情可恕,唯在自上參酌。龍翼·聖齊·信圭曰,償命之典至重,不敢輕議。德遠曰,士云之殺人,但出於意慮之所不到,此似過失殺而非戱殺,國法至重,何敢以低昂之意仰稟哉?上曰,渠亦知其出於無情,故自初直報矣。鼎重曰,文書不分明,斷繩之際,用刀傷人之有意與無情之狀,不能詳知矣。九萬曰,情則可恕,而國法至重,當依律,用刀之際,致令害人,此非過失殺,乃戱殺也。翊相曰,此似過失殺之類。泰尙曰,戱殺,用律過重矣。震翼曰,出於無情,似有可恕之端矣。上曰,吾欲變通,故有此敎矣。秞·杓·䎙·範華·椐·純·堥·錫翼曰,依律,宜矣。鎭龜·泰東·玧·頤命曰,償命之典甚重,不敢輕議。上曰,姑待三覆,更議處之。壽恒曰,連日親臨,恐有傷於玉體,前頭再覆,次次退定,今日啓覆,姑停,何如?上曰,一二丈加讀,可也。洪萬鍾,進讀孟山殺人罪人朴億萬推案。上曰,大臣之意,如何?壽恒曰,雖曰醉殺,以一煙竹之推尋,致令殺人,非但情狀之痛惡,自有償命之律,不敢更議。且其文案糢糊矣。鼎重曰,雖云醉殺,緣渠致殺,當律之外,更容何議?其文案,甚不分明矣。泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·玧·頤命等曰,雖云醉殺,旣已手犯殺之,律文之外,更難容議。上曰,姑待三覆,更議處之。鄭載禧,讀中和徙民逃亡金混頓推案。上曰,大臣之意,何如?壽恒曰,逃亡,雖未知果出於戀父與否,而逃亡之後,旣已被捉,則法外,無可議也。上曰,以渠招辭見之,專以情勢切憫爲辭矣。鼎重曰,雖與前徙民逃亡者有異,而律文之外,更難容議。泰周·龍翼·聖齊·信圭曰,情理則似可矜,而自有當律,何敢容議?德遠曰,設行三覆,蓋欲有念欽恤之擧也。此罪人,雖已犯律,其情,容或可恕矣。九萬曰,下之所執者,律文也,參商輕重,惟在聖上處分。翊相·秞·杓·䎙·範華·椐·純·堥·錫翼曰,情似可恕,法難輕議。鎭龜·泰東·玧·頤命曰,情有可恕之端,參酌定律,亦似無妨,而但律文至重,有難輕議。上曰,姑待三覆,更議處之。徐文重,讀高陽徙民逃亡罪人李先同推案。上曰,大臣之意,何如?壽恒曰,如此之罪,情狀無可恕矣。鼎重曰,如此罪人,自有當律,何敢復議也?泰周·龍翼·聖齊·信圭·德遠·九萬·翊相·秞·杓·䎙·範華·椐·純·堥·錫翼·鎭龜·泰東·玧·頤命曰,律外,更無所達矣。上曰,姑待三覆,更議處之。南龍翼曰,禮曹褒貶,與啓覆相値,限內不得爲之之意,敢啓。上曰,知道。趙持謙曰,罪人後吉,年未滿十五,似不當定配,此意,分付該曹,未知何如。上曰,知道。司諫金鎭龜啓曰,俱書在上今聞物議,多以爲非,臣以此以彼,不可更冒言地,而迫於入侍,今始引避,所失尤大,請命遞斥臣職。答曰,勿辭。洪萬鍾啓曰,司諫金鎭龜,再啓煩瀆,退待〈?〉上曰,知道。掌令韓泰東啓曰,請故參判鄭之虎,亟命追奪官爵及贈職。請安置罪人㮒,依鞫廳啓請,拏來處斷。請誣告罪人重夏·翊戴等,亟命嚴鞫處斷。請御營大將金益勳,亟命罷職不敍。請副提學金萬重遞差。啓辭同前上曰,勿煩。又啓曰,新除授執義李后定,時在京畿果川地,請斯速乘馹上來事,下諭。上曰,依啓。又啓曰,行大司憲南二星,以臣得見執義申懹避嫌處置,則以亦旣苟赴,見非公議爲辭,臣亦其時苟赴者之一也,竊不勝瞿然之至。向者監試會試,實多濫雜之事,則請罷其榜,誠有所執,因此而竝及於無故之文武科,則殊涉過當,至於文武出榜之後,繼議殿試次第應行之擧,尤無可論之事。以事理言之,小科之濫雜,非大科之所當論也,以臺啓言之,文武監試官之被彈,非殿試監試官之所當嫌也。臣之意見,本來如此,伊日進參,不以爲疑,及至申懹陳疏引罪之後,則臣亦當有自處之道,而緣此罷榜一款,臺閣之紛紜,殆將半載,事不新奇,言亦支離,泯默累日,以竢物議。今者懹,又以此引避,終以此見遞,則物議,已可知矣,苟赴之罪,臣安得獨逭?且臣身病之外,以金益勳事,方遭節節難處之境,昨者投進辭職之文字,而兼及不爲聯名之規,有傷臺體,欲乞更加變通,以存事面之意,則與泛然辭職,有所差別,而出納之官,每以麾却爲能事,終不得上徹,無非臣見輕之致。以此以彼,俱難暫冒臺席,司諫金鎭龜,竝引嫌而退,區別參試未免苟且,揆以臺體,勢難在職,所謂苟赴,非指雜科,竝請梟示,旣合臺體,不必以此强引爲嫌,請大司憲南二星遞差,司諫金鎭龜出仕。上曰,依啓。掌令安烒啓曰,昨者大司憲南二星,於申懹避遞之後,繼以引避,有曰文武監試官之被,非殿試監試官之所當引嫌也。臣等於此,難免處置乖謬之失,而第念大科,雖曰無故,當初,旣因監試罷榜之論而退定,則臺啓方張之日,不可設場者,揆諸事理,前後無異,而朝家之不有臺論,次第設行,實是過擧,則臺閣之臣,豈可暗無一言,苟然赴試耶?會試臺官之被彈,實出道理,則殿試監試官之無所嫌礙,此誠臣等愚昧之見,所未曉處也。申懹之陳疏自劾,固是美意,而初旣參試,勢難在職,故臣等,相與請遞矣,長官之避辭,今乃如此,何敢自以爲是而晏然仍冒乎?請命遞斥臣等之職。答曰,勿辭。
洪萬鍾啓曰,掌令安烒,持平兪得一,再啓煩瀆,退待物論。
洪萬鍾啓〈曰〉,備邊郞廳來言,今日,賓廳坐起日次,而啓覆相値,不得開坐云。敢啓。傳曰,知道。
傳曰,明日啓覆差早,以其初二刻定行,可也。
洪萬鍾啓曰,臣於昨日,承牌詣闕,始見黃海監司狀啓,則道內守令·邊將褒貶,令前監司,使之等第磨勘,而今明日,連以啓覆入侍,而十五日,卽上前開坼也,限內不得磨勘啓聞之意,敢啓。傳曰,追後磨勘啓聞,可也。又啓曰,司諫金鎭龜出仕事,命下矣。以常例言之,則擧行條件啓下後,當爲出仕,而啓覆,又在於明朝,他無進參之員,事甚急遽,卽刻罷出後牌招,使之就職,何如?上曰,依爲之。
兵批,口傳政事,以李畬爲副司果。
趙持謙曰,請出留門標信。上曰,知道。遂罷出。以上燼餘
上在昌德宮。停常參·經筵。
夜一更,流星出軒轅星下,入東方天際,狀如拳,尾長二三尺許,色白。
上御熙政堂啓覆。領議政金壽恒,左議政閔鼎重,海昌尉吳泰周,禮曹判書南龍翼,左參贊呂聖齊,漢城判尹朴信圭,刑曹判書金德遠,工曹判書申晸,戶曹判書尹堦,兵曹判書南九萬,吏曹判書李敏敍,刑曹參判李秞,林原君杓,同知吳䎙,平陵君申範華,刑曹參議朴純,敦寧都正金錫翼,司諫金鎭龜,掌令韓泰東,副校理黃玧,弘文博士李頤命,承旨鄭載禧·魚震翼·朴泰尙·趙持謙·洪萬鍾·徐文重,注書權德邵,假注書趙儀徵,記事官崔錫恒·鄭齊泰入侍。趙持謙曰,昨日所達罪人士云公事,乃辛酉年事,而誤以庚辛年啓達,臣有不察之失,惶恐待罪。上曰,勿待罪。趙持謙,讀舒川士族女泰玉陰奸罪推案。上曰,此罪人,大臣之意,何如?壽恒曰,以士族婦女陰奸之迹昭著,更無他議。鼎重曰,律外,更無他議。所奸一龍花奸·劫奸情迹,不爲明覈,治獄之體,甚不當矣。金重明,旣知洞內兩班之女,而作其子婦,其罪當重矣。持謙曰,重明之妻,似或敎誘泰玉,而作其子婦耳。鼎重曰,一龍,必用一罪,然後可以徵後矣。持謙曰,此獄,當爲明査,一龍,用一罪,宜當。鼎重曰,鄭弼華,薄待其正妻,使至於出奔,亦當施重罪矣。壽恒曰,國法最嚴於瀆亂風敎,一龍,所當更査,用當律矣。泰周·龍翼·聖齊曰,此罪,固當依律,而一龍,亦當更査用法矣。信圭曰,國法,奸夫·奸女同律,一龍·泰玉,竝當依律。德遠曰,重明,旣知洞內兩班之女,而作子婦,則花奸·劫奸,非所當論,當依竝奸夫處絞之律而施之矣。鄭弼華父子之罪,亦豈輕乎?尹堦·申晸曰,奸女·奸夫,竝當用一律矣。李敏敍曰,泰玉之罪,更無可論,奸夫之律,旣已明白,當初減死,似爲失刑,國法,所以正風敎,不可緩也。南九萬曰,男女之罪,似同矣。李秞·杓·吳䎙·申範華·朴純·金錫翼·金鎭龜·韓泰東·李頤命曰,男女之罪似同,諸臣之議,宜矣。黃玧曰,係關風敎,一龍之父,當用一罪矣。上曰,姑待三覆,更議處之。泰玉,姑不徑殺,必須一處明覈然後,一龍,俱用一罪矣。
洪萬鍾,讀遂安劫奸寡女罪人大明推案。上曰,此罪,大臣之意,何如?金壽恒曰,劫奸之罪明白,法外,更無可議。閔鼎重曰,非但劫奸之罪,且有火賊結黨之罪,如此之罪,尤當嚴防,以懲鄕中之惡習矣。吳泰周·南龍翼·呂聖齊·朴信圭·金德遠·申晸·尹堦·南九萬·李敏敍·李秞·杓·吳䎙·申範華·朴純·金錫翼·金鎭龜·韓泰東·黃玧·李頤命曰,劫奸之罪明白,更無可議。上曰,姑待三覆,更議處之。
朴泰尙,讀大丘衝火罪人海哲推案。上曰,此罪,大臣之意,何如?金壽恒曰,外方人心不惻,少有嫌怨,而有衝火之變,尤宜嚴治,律外,更無可議。閔鼎重曰,死罪中,斬·絞有異,衝火之律,以斬論斷,蓋欲深治也。律外,更無可議。金德遠曰,海哲之父,亦不可無罪矣。閔鼎重曰,雖似敎誘,而事異殺人,罪及其父,似爲過重矣,監司狀啓,似是矣。南龍翼·吳泰同·呂聖齊·朴信圭·申晸·尹堦·南九萬·李敏敍·李秞·杓·吳䎙·申範華·朴純·金錫翼·金鎭龜·韓泰東·黃玧·李頤命曰,罪狀明白,更無可議。朴泰尙曰,臣觀此推案文書,爲推官者,欲使以子證父,以弟證兄,近於無識矣。上曰,姑待三覆,更議處之。
朴泰尙曰,凡祭祝之文製進,或有未妥處,則有往復點改之事,且於啓下後,移送香室,使之正書,亦有親代押取稟之擧,必須前期製進,可無臨時窘急之患,而來十五日祈雪祭祭文,分排有日,而日勢已迫,尙未製進,頃日,以祭文趁不製進事,有承旨特推之敎,今此知製敎,殊涉稽緩矣。上曰,啓下三日,尙不製進,事甚稽緩,當該知製敎,竝從重推考,承旨,出去催促,可也。
徐文重曰,以連日啓覆之故,外方文書及狀啓,留院矣。上曰,知道。
徐文重,讀長連殺人罪人忠一推案。上曰,至十四次發明矣。此罪,大臣之意,何如?金壽恒曰,律文,雖不能詳知,而此與他殺人,似有異。菁根,雖微物,暮夜見人偸取,則持杖驅逐,不無其理。此獄,與相戰致殺與否,前後推問,若以偸竊而擊殺,則相戰非所當問,此與他殺人有異,而不知律文如何耳。外方治獄,以不當問之事,推問遷就,極爲非矣。閔鼎重曰,當初不當成獄,而過爲成獄矣。凡暮夜賊入偸物,則主人,雖以刀劍擊殺,元無償命之規,此非成獄之罪耳。徐文重曰,宋時,有偸鶉子而去者,本主,從後蹴殺之,王安石有獻議,以此觀之,償命過矣。呂聖齊·南龍翼·申晸·尹堦曰,輕重間,旣偸人物,似無償命之典矣。朴信圭曰,此是難明之獄,似當詳審矣。閔鼎重曰,詳立之招,亦云採食菁根,雖曰微物,偸竊則明矣。瓜田,例有守直者,張弓射人,不足怪也。無故入人家而被殺,亦無罪,況此偸竊而被殺乎?上曰,此罪,至於減死定配,亦未可知也。金德遠曰,償命之典,似過矣。李敏敍曰,諸臣,擬以夜入人家律,而臣意則不然,鄕曲間,或有種瓜而設守直者,隣里人,乘隙偸取,尋常之事也。若打殺而無償命之事,則鄕曲間尋常草竊,必多被殺,此罪,亦不可不償命也。上曰,家與田入偸,雖有異,而償命則似過矣。朴泰尙曰,殺無故夜入人家者,而不爲償命者,以其夜入之意,有不可測也。偸菁之罪極細,非有難測之意,而任其打殺,無償命之典,則王十里菁田,必多殺人之事矣。南九萬曰,彼則偸物者,此則防備者,以推案見之,不可爲專無相戰之事,而況有所擊之杖,偸人之物而被殺,何至於償命乎?且此是黑夜之偸竊,與白晝之賊,尤有異矣。徐文重曰,李敏敍之言,是矣。洪萬鍾曰,臣待罪海西時,有逐偸牛之賊而殺之者,罪止徒配矣。上曰,勿論多少,旣已偸竊被殺矣。李敏敍曰,決不可以夜入人家律擬之,三覆者,乃參商情法之意,更考當律用之,宜矣。李秞·杓·吳䎙·申範華·朴純·金錫翼曰,旣已偸竊被殺,償命則似過矣。金鎭龜曰,雖曰防備之際,以致殺人,直擬以夜入律殊常矣。趙持謙曰,以偸菁殺人,極是惡風俗,豈無償命之律乎?韓泰東曰,入菜田,與入人家,有異矣。隋文帝時,以一瓜之故殺人,後世譏之,今若不償命,則必有後弊矣。南九萬曰,此則夜偸菁田,相戰致斃,以一瓜殺人擬之,極誤矣。黃玧·李頤命曰,此與夜入人家律,異矣。上曰,姑待三覆,更議處之。各陳所見而已,不必久相爭執矣。
魚震翼,讀楊州殺人罪人戊金推案。上曰,大臣之意,何如?此人之罪無疑,而愛禮刑推二次後放送,似輕矣。金壽恒曰,此人之罪,固當用律,而愛禮之放送,果非矣。閔鼎重曰,愛禮之罪,二次施刑之罪矣。上曰,文里金·一生,乃加功同謀之類也。趙持謙曰,愛禮之罪,臣意則似合於一罪矣。金壽恒曰,監司之二次放送之題,極爲非矣。上曰,當該監司,推考,可也。囚其上典文里金·一生等,刻期督現事,分付,可也。金德遠曰,文里金等,知其必殺而縛送,則正謂加功之罪矣。吳泰周·南龍翼·呂聖齊·朴信圭·申晸·尹堦·南九萬·李敏敍·李秞·杓·吳䎙·申範華·朴純·金錫翼·金鎭龜·韓泰東·黃玧·李頤命曰,自有當律,更無可議。上曰,姑待三覆,更議處之,判付後,當爲之,愛禮更覈之意分付,未知如何?金壽恒曰,聖敎,是矣。上曰,更爲推問事,分付,可也。魚震翼曰,愛禮·文里金,不無逃躱之弊,趁卽囚禁,何如?上曰,刑判,今方入侍,依此施行,不須出於擧行條件,可也。洪萬鍾啓曰,昨日擧行條件,今日未明時,忙迫書入,而臣則急於入侍,未及考準矣。啓下之後,始覺有落書及字體未成之處,事甚可駭,當該注書,從重推考,臣亦難免不能檢飭之失,惶恐待罪。上曰,推考,勿待罪。鄭載禧,讀濟州印僞造罪人高雲俊·朴繼云推案。上曰,大臣之意,何如?壽恒曰,印信僞造明白,更無可疑,而繼云則與之同幾,則似無異同,而但隨參於雲俊,未知律文之如何耳。鼎重曰,雲俊,亦何可容貸也?德遠曰,此當依律處之,而但自前印信僞造,亦分首從而處之。先王,嘗以爲手自僞造者,當斬,同參者,或減死矣。上曰,法文,無隨從竝殺之文矣。九萬曰,首從分明,則區別處之,似宜矣。鼎重曰,近來如此用律,雖無法文,或有受敎矣。上曰,近來徙民逃亡,有隨從區別之法,此亦可以爲明證也。泰周·龍翼·聖齊·信圭·晸·堦·敏敍·秞·杓·䎙·範華·純·堥·錫翼·鎭龜·泰東·玧·頤命曰,法外,更無可達矣。上曰,姑待三覆,更議處之,可也。趙持謙,讀康津殺人罪人有明推案。上曰,大臣之意,如何?壽恒曰,雖有狂症,殺人之罪,更無可議。鼎重曰,法外,更無可達。泰周·龍翼·聖齊·信圭·德遠·晸·堦·九萬·敏敍·杓·䎙·範華·純·錫翼·鎭龜·泰東·玧·頤命曰,法外,無他議。上曰,姑待三覆,更議處之。徐文重,讀泰川殺人罪人韓應善·吳中方·桂宗稷推案。上曰,殺人之中,此罪人之事,尤狼藉矣,大臣之意,何如?壽恒曰,情狀節節凶慘,法外,更無他議。鼎重曰,用法之外,更無他議。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,法外,更無可議。上曰,姑待三覆,更議處之。鼎重曰,泰川人鐵石,被殺於應善時,其弟鐵文,年甫十三,而志在復讐,略聞其事,而未得其詳,至於筇居於應善之家,乃於六年之後,終得端緖,告官報復,有似於古人之事矣。壽恒曰,末世人心淪喪,風俗大壞,而此人,乃於童年,忍詬含痛,爲兄伸大義,事類古人,合有褒奬之道,若問於本道監司,使復戶,則亦可爲勸奬矣。上曰,令該曹稟處,可也。李頤命曰,水原宋水貴等,殺其四寸,而議律則與應善等,不同矣。上曰,此曲折,承旨考啓,可也。泰尙,讀平壤殺人罪人明元·二俊等推案。上曰,大臣之意,何如?壽恒曰,殺人明白,法外,無他議。鼎重曰,此漢,以行止荒唐之人,無恩怨相殺,尤極痛惡矣。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命等曰,法外,更無他議。上曰,姑待三覆,更議處之。九萬曰,明元推案中,所謂徙民萬同者,自全羅道逃來,而罪名,不入啓覆中,可疑矣。德遠曰,問于本道然後,可知矣。鄭載禧啓曰,吏曹郞廳來言,臺諫有闕,政事,取稟。上曰,過齋戒後,爲之。洪萬鍾,讀順天殺人罪人趙廷伯·車業龍推案。上曰,大臣之意,何如?壽恒曰,殺人明白,情迹凶慘,更無可疑。鼎重曰,律文之外,無他議。車業龍,初曰以鎌刺腹,後則以石塊打殺,此雖少有變辭,而同惡之迹,昭著矣。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,法外,更無他議。上曰,姑待三覆,更議處之。魚震翼,讀長水殺人罪人韓五先推案。上曰,大臣之意,何如?壽恒曰,以道路之聞,以夫殺妻,似涉虛疎,打殺正妻,自有其律。鼎重曰,以文案觀之,五先爲人,極虛疎,旣殺其妻,則律外,無他議。泰周·龍翼·聖齊·信圭·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,律文之外,更無他議矣。德遠曰,正妻雖奸他人,必須竝殺奸夫,乃無罪者,卽律文也。上曰,姑待三覆,更議處之。趙持謙,讀善山殺人罪人吉貴延推案。上曰,大臣之意,何如?壽恒曰,依律之外,更無可達之辭。鼎重曰,殺人文案明白,更無可議。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,律文之外,更無可達之辭。上曰,姑待三覆,更議處之。鄭載禧,讀印僞造罪人崔泰璧推案。上曰,大臣之意,何如?壽恒曰,僞造之迹明白,更無可達之辭。鼎重曰,罪狀明白,依律宜矣。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜曰,法外,更無可達之辭矣。上曰,姑待三覆,更議處之。魚震翼,讀公州殺人罪人鶴男推案。上曰,大臣之意,何如?壽恒曰,初雖飮酒爭鞋,事不大段,而終至蹴殺,則償命之外,更無他議。鼎重曰,償命,宜矣。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜曰,法外,更無可達之辭。上曰,姑待三覆,更議處之。朴泰尙,讀古阜殺人罪人王生立推案,上曰,大臣之意,何如?壽恒曰,生立之罪,固無可論,而文案分明矣。寡居常女改適,亦不怪,而至親之間,以爲羞恥,至於戕殺,極痛惡矣。論生自謂無下手之事,而亦不可信也,朴澈骨,亦當更囚重治矣。鼎重曰,傷害同氣,人理大變,其時推官監司,皆失獄體,玉英之罪,亦合三次嚴刑,此獄,似當更究矣。德遠曰,此獄,首從不分明,更爲重究,宜矣。九萬曰,若欲爲更覈,則正犯,不可輕殺矣。上曰,此言,是矣。不可不更加推覈矣。泰東曰,論生,亦不可活。玧曰,此言,是矣。龍翼·聖齊·信圭·晸·堦·敏敍·秞·杓·䎙·範華·純·錫翼·鎭龜·頤命曰,戕殺同氣之罪,所當伏律矣。上曰,姑待三覆,更議處之。徐文重,讀羅州殺人罪人宣升推案。上曰,大臣之意,何如?壽恒曰,殺人之罪,旣已承服,依律更無可議,而文案,未分明矣。鼎重曰,雇工虛實,未得其分明,而請其償命,未可曉也。但殺人之迹,他人見之,渠旣承服,律外,無他議。德遠曰,此獄,當更推而決之矣。堦·敏敍曰,渠旣承服,只是當律而已。九萬曰,三覆之意,蓋重人命,更推之議,是矣。純曰,情狀已著,不必更推矣。鎭龜曰,罪狀明白,用律,宜矣。泰東·玧·頤命曰,更推之論,是矣。泰周·龍翼·聖齊·信圭·晸·秞·杓·䎙·範華·錫翼曰,罪狀明白,用律,宜矣。上曰,姑待三覆,更議處之。諸臣奏事時,言語甚譁,事甚非矣。洪萬鍾,讀咸從殺人罪人金後益推案。上曰,大臣之意,何如?壽恒曰,雖曰誤殺,旣已殺人,則法外,無他議。鼎重曰,依律之外,更無可議。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,大臣之意,是矣。上曰,姑待三覆,更議處之。趙持謙,讀公州殺人罪人加應金推案。上曰,大臣之意,何如?壽恒曰,偸竊他人之物,因致害人,宜有當律矣。鼎重曰,依律之外,更無可達之辭矣。泰周·龍翼·聖齊·信圭·德遠·晸·堦·九萬·敏敍·秞·杓·䎙·範華·純·錫翼·鎭龜·泰東·玧·頤命曰,殺人之罪明白,更無可議。上曰,姑待三覆,更議處之。朴泰尙,以承文院官員,以都提調意啓曰,本院吏文學官,曾前以久勤遷轉,僅備三十朔而出,本無限節,故以有功勞者,自本院,別爲草記除職事,改受敎矣。但此輩所職,不過文書撰出之事,別無特異功勞之可爲啓稟升遷者,而此雖微官,其視算員·錄事·雜職,則有間,亦不可全無調遷之路。今若斟酌定式,吏文學官六員內,二員,升爲參上遞兒,除學官者,仕滿三十朔,則陞授其廳,參上遞兒,又滿三十朔,通計前後,六十朔後,移該曹,遷出東班六品實職,則可以酬其積仕之勞,而亦無驟遷之弊。以此定式,而製述官參下人員,亦爲一體施行,何如?傳曰,依爲之。司諫金鎭龜啓曰,請安置罪人㮒亟命拿來處斷。啓辭同前上曰,勿煩。又所啓,請還收洪宇遠·李袤移配之命。啓辭同前上曰,勿煩。又所啓,請誣告罪人重夏·翊戴等亟命嚴鞫處斷。啓辭同前上曰,勿煩。掌令韓泰東啓曰,請故參判鄭之虎亟命追奪官爵及贈職。啓辭同前上曰,勿煩。又所啓,請安置罪人㮒,依鞫廳啓請,拿來處斷。啓辭同前上曰,勿煩。又所啓,請誣告罪人重夏·翊戴等亟命嚴鞫處斷。啓辭同前上曰,勿煩。又所啓,請御營大將金益勳亟命罷職不敍。啓辭同前上曰,貪功之說,已涉不當,至於情節陰秘等語,實所未曉矣,勿煩。又所啓,請副提學金萬重遞差。啓辭同前上曰,勿煩。又所啓,竝引嫌而退。俱書在上其所處置,旣循公議,區別分疏,在己何嫌?請掌令安烒·持平兪得一,竝命出仕。上曰,依啓。趙持謙,以御營廳,以都提調意啓曰,本廳今壬戌年秋冬等褒貶,當爲等第,而大將臣金益勳有故,限內不得磨勘之意,敢啓。傳曰,知道。又啓曰,以中樞府意啓曰,本府郞廳及錄事·醫員等,今秋冬等褒貶,當爲磨勘,而領府事宋時烈在外,限內不得爲之之意,敢啓。傳曰,知道。魚震翼,以宣惠廳郞廳,以都提調意啓曰,本廳及常平廳,今秋冬等褒貶,當爲等第,而都提調領議政金壽恒,以掃墳,受由往還,又與啓覆相値,限內不得磨勘之意,敢啓。傳曰,知道。趙持謙啓曰,載寧殺人罪人吳稷先推案,其妹子俊吉,以不入戶籍,主戶·里長,竝以全家定配。法典內,年未滿及過七十者,有罪勿論。俊吉,以九歲之兒,當初干證,已是法外,而四月始還,六月朔末,追入成冊,則似無可罪之事,令刑曹更考戶籍事目及法典,如其法外定配,則啓稟放釋,何如?上曰,令該曹稟處。趙持謙,以禁衛營言啓曰,本營郞廳及諸將官,今秋冬等褒貶,當爲等第,而都提調臣金錫胄,以謝恩使赴京,限內不得磨勘之意,敢啓。傳曰,知道。又以訓鍊都監言啓曰,都監郞廳及將官等,今壬戌年秋冬等褒貶,當爲等第,而都提調臣金壽恒,掃墳受由往來之後,啓覆日期且迫,限內不得磨勘之意,敢啓。傳曰,知道。鄭載禧,以刑曹言啓曰,本曹今壬戌年秋冬等褒貶,當爲磨勘,而判書臣金德遠,遭服制,限內不得爲之之意,敢啓。傳曰,知道。又以忠勳府言啓曰,本府今壬戌年秋冬等褒貶,當爲磨勘,而有司堂上淸城府院君臣金錫胄,奉使出疆,綾平君臣具鎰,有身病,限內不得爲之之意,敢啓。傳曰,知道。吏曹判書李敏敍啓曰,成均館,久無主管堂上,故事務廢墜,課製陞補之不能設行,至于一年,典僕,亦多流散,將有莫可收拾之慮,而大司成申翼相,今方在外,上來遲速,未易爲期,本館事勢如此,合有變通之道矣。上曰,申翼相除授之後,累次辭職,使之調理上來矣,本館事勢如此,今姑改差,後日政差出,可也。趙持謙,請出留門標信。上曰,知道。遂罷出。以上燼餘
上在昌德宮。停常參·經筵。
未時,日暈。夜三更四更,月暈。
祈雪祭齋戒。
徐文重啓曰,大凡刑獄文案,關係甚重,必須詳愼,可無獄情疑亂之患,而臣伏見啓覆推案,則初覆檢,所以憑驗其差違,不厭重複,而孟山罪人朴億萬推案中,覆檢文報,只稱與初檢無加減而承服,及親問招辭,皆稱泥醉不知,殊無詳審之意矣。法禁私和,所以防鬻獄之奸,而長連罪人忠一推案中,屍親,以和論呈狀,而推官題給立旨,違法律文,甚矣。律有十歲以下,不令爲證,反逆殺人外,餘皆勿論,而載寧罪人吳稷善推案中,信吉,以九歲兒,爲證於前後檢屍同推,終以漏籍定罪,似非古先王幼幼之政矣。一罪先發,已經論決,餘罪後發,若等勿論,乃是法文,而羅州罪人宣升推案中,殺人之罪,已服於平問,而以同黨鉤問,更施三十次之刑,因致變辭,滯獄至於十二年之久,大失按獄之體矣。情犯已完,斷決過限,律著淹禁之文,而泰川罪人韓應善等推案中,應善等,旣已就服於考覆親問之時,而不卽捧結案之招,致令罪人,變辭於經年之後,以此滯獄,亦至四年,難免玩忽之失,獄情輕重,係於供辭,所當躬問,俾無修飾,而公州罪人加應之金推案中,各人等招辭張皇,文字至於引用經史,顯有外間借述之跡,亦欠詳察之道矣。此皆由於外方治獄,例有疏漏,以致做錯,甚非細故,各其該道監司及推官,似當有警責之擧。仍竊伏念父子夫婦,雖使相隱,揆以情法,理宜容恕,反逆大辟外,不當相證,而遂安罪人大明之劫奸,竝按其子明善,韓應先之殺人,亦問其母呂玉,趙廷伯之承服,蓋由於其妻得禮,吳中方之死罪,亦出於其妻武香,若此之類,按問不服,則有干王法,輸情伏法,則有乖風敎,納人於難處之地,而攸司,又從而議其律,有非王者以刑補治之意也。臣之愚意,如使該曹,將此辭意,一體知委中外,以遵法文之意,實合事宜,旣有區區所懷,敢啓。傳曰,依啓。各該道監司·推官竝推考。又啓曰,昨日啓覆時,以弘文館博士李頤命所啓,水原罪人宋水貴與奉伊,乃是四寸兄弟,而該曹,以凡人照律,與韓應善事有異,令本院考啓事,命下矣。取考推案,招問律官,則以爲泰川罪人韓應善等,與鐵石,俱是族屬,而應善,以四寸兄爲造意,故照律時,以尊屬歐卑幼條勘斷,而今此金小元,則以他人爲造意,故以謀殺人照勘,而宋水貴等,雖四寸兄加功,自當次第勘斷,以此不同云。而彼此俱是絞罪,似無所輕重,照斷之際,凡人與族屬,所當區別勘罪,而該曹援據,未免前後異同矣,敢啓。傳曰,令該曹區別付標以入,可也。
洪萬鍾啓曰,京畿水使權儔·江原監司宋昌·公洪水使閔晟·全羅水使閔鏞,今壬戌秋冬等褒貶,無人居下,殊無嚴明殿最之意,竝推考。傳曰,允。
徐文重啓曰,臣伏見慶尙監司權是經褒貶等第啓本,則居昌縣監金沆之沆字,以伉字書之,莫重殿最文書,如是誤書,殊無致察之意,請推考。傳曰,允。
司諫金鎭龜啓曰,臣當此議論方張之日,旣有進參雜科之失,則揆以臺體,不可更冒,故乃敢自列於入侍之時,處置請出,實出意外,而昨又因入侍,不得不黽勉就列矣。昨夜罷出後,始得見擧行條件中,憲府處置大司憲南二星措語,則有曰區別參試,未免苟且,臣於此,不勝怪訝焉。監試之大科,大科之雜科,輕重雖或有別,而同是一科,次第擧行之事也。大小科會·殿試之區別,旣不免苟且,則大科·雜科之區別,獨不爲苟且乎?處置立落之不同,實所未曉,而臣之不可更玷臺職,於此益著矣。臣之難冒情勢,旣如此,且卽者,正言金構,以臣叔父萬重筵席及疏章所達之言,引避,則臣不可處置,而其所侵斥,有非循例引避之比,顧臣情勢,何敢晏然仍冒言地乎?請命遞斥臣職。答曰,勿辭。
洪萬鍾啓曰,金鎭龜,再啓煩瀆,退待物論矣。傳曰,知道。
正言金構啓曰,臣於頃日,重被筵臣之斥,又伏見其與人對卞之箚,則至謂臣用意不直,深文巧詆,無復餘地,臣誠愧懼,自分見棄於明時,不得復廁淸班,今此諫職新除之命,出於千萬夢寐之外,驚惶隕越,靡所容措。揆以分義,尤當感激奔走,圖報萬一,而顧臣所被指斥,旣非尋常規正之比,攻臣者,又遭臺劾,事未究竟,則臣方在是非議論之中,其何敢抗顔就列,更益嗤點乎?仍念臣,新進生疏,昧於世態,孤根弱植,無與攀援,而向日之論,復忤時議,設令臣處事持論,無一可疵,猶恐不免於投間抵隙之口,況臣之昏謬做錯,固已大壞臺體,墜落風采,則譏謗之來,理所宜然,臣猶自知,敢以尤人?雖然,原其本情,實出於生疏急遽之頃,未及覺察之致,豈有他意於其間,而持臣者,遽欲乘此蹉跌,歸之於用意不直之域,不亦甚乎?且臣於此,又有慨然於中者,人主之好惡,關一代之趨向,直道之消長,係一國之治亂,矧今世道日汚,乾綱日頹,偸合苟容,寢以成俗,直道一脈,幾乎泯滅,則是宜殿下,身自主張,一意保護,思有以挽回振肅之不暇,而竊瞷近來順旨之徒,頭被優奬,逆耳之言,輒加摧折,朝廷好惡,每咈公議,有識之士,已不勝其憂歎,而乃者越次之恩點,又及於如臣庸懦之人,要以爲畏怯回避,巽然承奉者之勸,臣若冒寵自倖,偃然承當,則非徒下愧於私心,上累明簡,亦何以恢張直道,表正群工哉?臣旣有難冒之嫌,宜卽自處,而適緣賤疾方劇,昨承召牌,竟未祗赴,信宿之後,今始來避,所失尤大,請命遞斥臣職。答曰,勿辭。
洪萬鍾啓曰,正言金構,再啓煩瀆,退待物論矣。傳曰,知道。
傳于趙持謙曰,史官五員待命,騎馬十五匹立之。
徐文重啓曰,史官五員待命事,命下矣。史官不備,宣傳官代送之意,敢啓。傳曰,知道。
以備忘記,傳于徐文重曰,今觀全羅監司殿最,萬頃縣令金漢老,以猾吏用手,民受其害爲題目,則豈可置之中考而已哉?況此饑歲賑政,尤不宜付諸如此之人,罷黜。
徐文重,以禮曹意啓曰,濟州牧使封進,去十月令宗廟·永昭殿·翼陵薦新金橘·柑子等,今始來到,宗廟·永昭殿,來十六日,當爲薦進,而翼陵薦新,則今已停止,依例令司饔院捧入之意,敢啓。傳曰,知道。
趙持謙,以兵曹言啓曰,今秋冬等褒貶啓本,十三道內,刀擦一處矣,敢啓。傳曰,知道。
徐文重,以弘文館言啓曰,近日本館,僚位甚不齊,而下番則只有臣頤命,獨爲入直,無他推移之員,當此頻數開筵之日,事甚苟艱,後日政,下番闕員,勿論吏曹郞官,以在京無故人差出,卽爲牌招察任,何如?傳曰,允。
趙持謙,以都摠府言啓曰,今日入直軍士,當爲中日習射,而上前開拆相値,不得爲之之意,敢啓。傳曰,知道。
徐文重,以吏曹言啓曰,曹所屬宗簿寺官員,去庚申年秋冬等,辛酉年春夏秋冬等,壬戌年春夏等褒貶,本寺提調有故,皆未等第矣。今始磨勘以入之意,敢啓。傳曰,知道。以上燼餘
上在昌德宮。停常參·經筵。
未時,太白見於巳時。夜一更至四更,月暈廻木星·土星。
傳于洪萬鍾曰,下直守令·還下去差使員,留待引見。
答公洪監司尹嘉績疏曰,省疏具悉。卿勿固辭,調理察職。
答校理林泳疏曰,省疏具悉。爾其勿辭,調理上來察職。
答弘文博士李頤命疏曰,省疏具悉。所陳之事,令該曹稟處焉。原疏竝在下
有政。吏批,判書李敏敍式暇,參判李翊相病,參議宋奎濂進,都承旨鄭載禧進。
兵批,判書南九萬禁軍取才進,參判崔逸病,參議趙世煥進,參知李秀彦取才進,左副承旨趙持謙進。
吏批啓曰,判書式暇,參判病不來,小臣獨政未安,何以爲之?敢稟。傳曰,只出緊任。以李翊爲大司憲,李墪爲修撰,崔錫恒爲注書,兪命一爲兵曹正郞。南二星單付護軍,申翼相付副司直。
趙持謙,以兵曹言啓曰,頃在九月間,領議政金壽恒,右議政金錫胄請對入侍時,以扈衛軍官中閑良無役者,從其相當軍役,充定後,從自願兼役軍官之意,定奪知委各道矣。卽者,忠原縣監沈楫報狀內,各衙門軍官中,無身役無蔭之類,汰定軍役,乃是事目,而扈衛廳關文,又如此,故各衙門軍官無身役者,及軍官案名無,而帳籍中冒錄軍官之類,相考査出,其中無蔭可合軍役者,旣已捧招矣。摠戎廳軍官中,取才入格之類,及守禦廳守堞軍官,勻定使役事,各廳關文,連續下來,不勝其紛紜,請自本曹,定奪指揮矣。大槪卽今中外出身之數,殆至累萬,則出身外閑良軍官,本不必許屬於各廳,而自扈衛廳,旣許汰定軍役,則其他各衙門,不當各自發關,使朝廷事目,不得見施於外方,而當初扈衛軍官汰定軍役事定奪時,各廳軍官一體施行事,未及一倂分付於各廳及外方,故有彼此參差之弊,請令廟堂,更爲定奪分付擧行,何如?傳曰,依啓。
答同知尹趾完疏曰,省疏具悉。籌司之任,實循公議,卿其勿辭,從速上來察職。原疏在下
傳于徐文重曰,司僕正沈壽亮,副司果韓構·南致熏,明朝,竝牌招來待。
洪萬鍾,以禮曹言啓曰,本曹今秋冬等褒貶,啓覆相値,限內不得磨勘矣。今始等第以入,而所屬中,東西活人署官員等去辛酉秋冬等,今壬戌春夏等褒貶,本署提調有故,今始一時磨勘以入,春秋館·藝文館·弘文館·校書館·成均館·觀象監·宗廟署·社稷署·奉常寺·內醫院官員等,今秋冬等褒貶,各其司提調·堂上有故,不得磨勘之意,敢啓。傳曰,知道。
答校理李墪疏曰,省疏具悉。爾其勿辭,救護父病。原疏在下
洪萬鍾,以兵曹言啓曰,明日武臣堂上朔試射時,以禮曹判書南龍翼,刑曹判書金德遠擬望以入,金德遠落點以下矣。卽聞金德遠,以明日再覆,勢難進參,前試官南龍翼,亦以本曹倭物進上事,不可進參試官云。不得已,試官改望以入之意,敢啓。傳曰,知道。
掌令韓泰東啓曰,臣於頃日入侍時,司諫金鎭龜,引避前席,而其措語中,有苟赴雜科一款,臣意以爲,臺啓請罷大科參試臺官者,旣是公議,則殿試參赴之員,雖與耐彈行公者有別,而公議方張之日,默然赴試,已失臺體。前大司憲南二星,則以苟且區別等辭遞差,而至於雜科進參,則無輕重之別,不可以輕遞言官,故處置請出矣。卽伏見金鎭龜避辭,則有立落不同,實所未曉等語,而至以怪訝二字,顯加侵斥,臣看來一哂,可知其意之所在也。近日本府,以金益勳·金萬重事,連日論啓,鎭龜,以一家之人,府·院雖異,心跡不安,强引不當避之嫌,卽以不緊言語,重複自列,擧措駭異,不足與較,而臣旣被見輕,不可苟冒臺職。昨緣夜深,今始來避,臣罪尤大,請命遞斥臣職。答曰,勿辭。
洪萬鍾啓曰,執義韓泰東,再啓煩瀆,退待物論〈矣〉。傳曰,知道。
掌令安烒,持平兪得一啓曰,請故參判鄭之虎亟命追奪官爵及贈職。請安置罪人㮒依鞫廳啓請拿來處斷。請誣告罪人重夏·翊戴等亟命嚴鞫處斷。請御營大將金益勳罷職不敍。請副提學金萬重遞差。俱書在前正言金構,司諫金鎭龜,掌令韓泰東,竝引嫌而退,橫來詆斥,不必深嫌,未赴召命,在例當遞,雖曰雜科,旣參試事,費辭引避,亦多苟且,倉卒處置,雖欠詳審,不可以此輕遞言官,請正言金構,司諫金鎭龜,竝命遞差,掌令韓泰東出仕。答曰,不允。處置事,依啓。
洪萬鍾啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,明日爲之。
午時,上御熙政堂。下直及還下去守令引見。入侍,右副承旨洪萬鍾,記事官崔錫恒·徐宗泰·鄭齊泰,安邊府使申曅,安峽縣監李世亨。
申曅進前,上曰,曾經近侍,累度引對,必能詳知朝家恤民之意,當此北路災荒之日,凡於賑政之事,着念爲之,可也。曅曰,臣於從前,待罪經幄,久矣,固知聖上軫恤民隱之至意,今者出爲臨民之官,固不敢少忽,況親承聖敎,如是勤懇,臣豈敢不盡職事,以孤聖上面諭之意乎?上曰,安邊,乃嶺底大邑,無弊瘼之可達耶?曅曰,時未赴任,未知如何,當於到任後,如有變通之事,則或陳疏啓稟,或與道臣,相議爲之矣。李世亨進前,上曰,何時赴任也?世亨曰,臣於庚申年除授矣。上曰,到任已久,必知民情,如有變通之事,仔細陳達,可也。世亨曰,本邑,以峽中殘縣,別無大段民弊,雖有小小弊瘼,當與道臣,相議處之矣。上曰,還上·戶口之數,幾何?世亨曰,還上則四十餘石,戶口則八百二十餘戶耳。上曰,本邑今年年事,何如?世亨曰,入於尤甚邑矣。上曰,還任後,賑政等事,惕念爲之,可也。承旨洪萬鍾進曰,臣有所懷,敢達。今年凶歉,諸道皆然,而其中大豆,尤甚失稔,故朝家特軫民隱,全減稅太,爲惠實多矣。旋因筵中大臣所達,黃海道山郡田稅,多以田米代納,至於大豆,亦有以田米代納者云。此則旣已變爲納米之條,不可以其許減稅太之故,而竝減其米,此則向前收捧之意,自可行會本道矣。臣待罪本道時,行關詢問山郡,則此事,自前皆以本邑稅太上納,而元無田米代納之規云,故臣移文該曹,問其曲折,而未及見其回報,退任上洛矣。稅太旣無田米代納之事,而又不蠲減,則未免有不均之嘆,一體全減,似當矣。上曰,若如所達之言,則事甚不均,令該曹稟處,可也。出擧行條
右副承旨洪萬鍾啓曰,今年凶歉,諸道皆然,而其中大豆,尤甚失稔,故朝家特軫民隱,全減稅太,爲惠實多矣。旋因筵中大臣所達,黃海道山郡田稅,多以田米代納,至於大豆,亦有以田米代納者云。此則旣以變爲納米之條,不可以許減稅太之故,竝減其米,此則仍前收捧之意,自戶曹,行會本道矣。臣待罪本道時,行關巡問於山郡各邑,則自前皆以本邑稅太上納,而元無田米代納之規云,故臣移文該曹,問其曲折,而未及見其回移,遞任上來矣。稅太,旣無田米代納之事,而不許蠲減,則未免有不均之歎,下詢該曹,一體蠲減,似當矣。上曰,若如所達之言,則事甚不均,令該曹稟處,可也。疊遂罷出。以上朝報
上在昌德宮。停常參·經筵。
昧爽,流星出天中,入艮方天際,狀如甁,尾長四五尺許,色赤。
趙持謙啓曰,前副司果南致熏,承牌來詣,而時無職名,何以爲之?傳曰,卽令兵曹口傳付軍職。
朴泰尙啓曰,司僕正沈壽亮,牌招不進矣。傳曰,雖有難安情事,今玆牌招,與他有異,則違牌不進,殊甚未妥,更爲牌招來待。
鄭載禧啓曰,司僕寺正沈壽亮再招之後,始爲來到闕外,稱以情勢決難冒出云。臣等,以事體不然之意,再三送言,而終不入來,殊甚駭然,請推考。傳曰,依啓,使之從速入來。
傳于鄭載禧曰,副司果韓構·南致熏,引見。以上燼餘
兵曹口傳政事,副司直金鎭龜,副司果韓構·南致熏。
吏曹啓曰,今日,本曹開坐,各司官員講大典,則其中內資主簿朴崇準,禮賓寺主簿睦昌期,稱病不進,通禮院引儀尹旭,掌苑署別提李東燁,不通,竝汰去,何如?傳曰,允。
公洪監司書目,全義呈,以副護軍李翔上疏上送事。答曰,省疏具悉爾懇。已悉予意於別諭,復何多誥?須體如渴之意,亟回遐心,從速上來,以匡不逮。
校理李世白,副校理黃玧,博士李頤命上疏。大槪,臣等於憲府之避,俱有不敢處置之嫌,乞遞職名,以便公私事。答曰,省疏具悉。旣往之事,不必爲嫌,爾等勿辭,宜悉處置。
政院啓曰,再明日三覆時,兩司當爲入侍,而大司憲李翊未肅拜,執義李后定,持平朴致道在外,掌令二員·持平一員未差,大司諫尹援,獻納李宏在外,正言尹德駿,陳疏受由,兩司時無行公之員,新除授司諫申懹,正言兪命一,大司憲李翊,竝爲牌招察任,何如?傳曰,允。
吏曹啓曰,臺諫有闕,政事,何以爲之?取稟。傳曰,明日爲之。以上朝報
兵曹正郞兪命一。
掌令韓泰東就職後,啓曰,臣猥以無似,叨居言地,見輕於人,重被侵斥,情勢狼狽,自前退仕矣。伏見本府處置,以倉卒欠詳爲言,至於前司諫金鎭龜遞差之啓,有雖曰雜科,旣參試事等語,是則臣前日處置難免乖謬之失矣。蓋臺啓之請罷參試臺官,旣是公議,則殿試進參之員,固不可區別,而仍此轉激,及於雜科,誠非得中之道,臣之謬意,終始如此,而僚席之間,所見不同,旣曰處置欠詳,而又請出仕,亦是意慮之外,召牌之下,不得不就職,而所失旣大,決難苟冒臺席,請命遞斥臣職。答曰,勿辭,退待勿論。
掌令安烒,持平兪得一啓曰,前司諫金鎭龜,掌令韓泰東處置,歸於臣等,臣等之意,以爲雜科之於大科,固有輕重之殊,而旣是一串科事,則金鎭龜以此引嫌,不無所執,而至於費辭再避,亦涉苟且。韓泰東當初處置,事出倉卒,下語之間,雖欠詳盡,此非大義理大是非處,則以此請遞,固爲重難。且處置之辭,微見是非,而以不可輕遞之意,請命出仕者,亦是流例,故臣等,詳議處置,有所進落矣。卽伏見韓泰東避辭,則以處置請出,如是意慮之外爲言,臣等,何可晏然更爲處置乎?臣〈等〉俱以無狀,待罪臺席,曾無一言報效,而徒以不緊辭說,前後瀆擾,臣等之罪,至此尤大,請命斥遞臣等之職。答曰。勿辭,退待物論。
吏曹啓曰,今日本曹開坐,各司官員講大典,則其中內資主簿朴崇準,禮賓主簿睦昌期,稱病不進,通禮院引儀尹旭,掌苑別提李重燁,不通,竝汰去,何如?傳曰,允。疊以上朝報
上在昌德宮。停常參·經筵。
有政。以曺徵漢爲成均館學諭,安弼星爲沔川郡守,李宏爲獻納,尹尙冕爲禮賓主簿,兪命一爲正言,申懹爲司諫,李墪爲吏曹正郞,李彦綱爲承旨,金鎭龜爲副修撰,趙持謙爲大司成,鄭悏爲韓山郡守。李慶霱爲連山縣監,朴一開爲尙衣主簿,崔錫晉爲堤川郡守。李三錫付副司直,金構付副司果。
府啓,請金重夏嚴鞫處斷。請金益勳削奪官爵門外黜送。請彦陽縣監梁之浹罷職。卽者驪州居寡女白氏,呈狀于本府,戊午年間,其夫閔聖魯,下去龜城奴婢所在地,其奴貴男爲名者,因事笞罰,而貴男,多率族屬,中路作變,聖魯脫身逃免,還家之後,義州韓德守稱名人,自稱貴男切族,發狀呈官,以貴男爲良人,而爲聖魯所殺之故,本道監司,行移京畿,使押送聖魯,聖魯,具呈刑曹,則刑曹取考帳籍,知貴男元來閔哥奴僕,以捉送叛奴對辨之意,論移本道,而本道監司,終不聽從,一向催督聖魯,不得已,再度擊錚。該曹,每請捉致叛奴,一處査辨,蒙允行關,而本道輒卽防啓,至於請議大臣,其時,許積爲首相,受賂於叛奴輩,以捉送聖魯爲議,聖魯,不得已就訟龜城府,其時府使申鍵,辨其良賤眞僞,殺獄虛實,推覈究問,則德守,言窮辭服,以此累報,而監司無端移訟於,龍川府使尹淑,接訟之後,一不推辨,牢囚聖魯,至於三朔之久,竟致隕命獄中。槪叛奴輩,皆關西富商,多行賂物於逆堅家,前後監司,承堅意指,尹淑,又以堅之切親,唯命是從,遂使無辜之人,死於叛奴之手矣。其稱冤之說,縷縷屢紙,一邊狀辭,雖不可盡信,細考前後曲折,似非誣辭飾語,士夫之間,亦多傳說,其實狀,若果如此,則聖世之下,豈可使匹夫匹婦,有抱冤而莫伸者乎?閔家叛奴及韓德守等,請令該曹,拿致京獄,明査處決。答曰,不允。末端事,依啓。
院啓,請還收罪人洪宇遠·李袤移配之命。請金重夏嚴鞫處斷。請申汝哲依律定罪。請李挺晩削去仕版。請藍浦縣監南斗明罷職不敍。請鳳山郡守陳再昌罷職不敍。請還收煥·爀·焜·熀移配之命。安置罪人權大運,向來六七年間,久居相位,專執朝論,附托逆堅,故反大獄,請設扈衛,驚動君上,其他發於言語,形諸事爲者,無非罔上賊堅之謀,罪惡貫盈,難以毛擧,參以情法,宜加顯戮,而當初安置,已爲失刑,固不當輕議移配,以駭物情,況可置之便近之地,致令討罪威惡之典,漸至於解弛乎?王法至嚴,斷不可貸,請還收權大運移配之命。昨年,自御營廳,特設鋪子於麻浦江上,出給錢布,且定監官,使之興販取利矣。厥後,移屬管理廳,而監官下輩,因緣作弊,罔有紀極,雜物買賣,無不句管,以爲專利之計,民不堪苦,爲此小利,大失人心,外方新設鋪子,旣皆革罷,則獨此京江根本之地,尤不可一日仍置,以貽民弊,請麻浦鋪子亟命革罷。答曰,不允。末端事,令廟堂稟處,前啓㮒拿來事,依啓。
謝恩,漢城判官安宗悌,司諫申懹,正言兪得一。
公洪監司書目,全義呈,以副護軍李䎘上疏上送事。啓。答曰,省疏具悉爾懇。已悉予意於別諭,復何多誥?須體如渴之意,亟回遐心,從速上來,以匡不逮。
校理李世白,副校理黃玧,博士李頤命上疏。大槪,臣等,於憲府之避,俱有不敢處置之嫌,乞遞職名,以便公私事,入啓。答曰,省疏具悉。旣往之事,不必爲嫌,爾等勿辭,宜速處置。
謝恩,大司成趙持謙。
玉堂箚子。大槪,請掌令韓泰東·安烒,持平兪得一,竝命遞差事。入啓。答曰,依啓。
謝恩,右副承旨徐文重,同副承旨李彦綱。
政院啓曰,再明日三覆時,兩司當爲入侍,而行大司憲李翊未肅拜,執義李后定·持平朴致道在外,掌令二員·持平一員,未差,大司諫尹援,獻納李宏在外,正言尹德駿,陳疏受由,兩司時無行公之員,新除授司諫申懹,正言兪命一,大司憲李翊,竝卽牌招察任,何如?傳曰,允。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
夜三更,月暈。
有政。以尹世紀爲掌令,金構爲持平,李國芳爲掌令,韓泰東爲執義,金日省·沈權·李斗岳·李廷謙·洪受瀗爲實錄兼春秋。李后定·韓泰東·安烒付副護軍。
下直,榮川郡守李迪吉,連源察訪洪萬選。
謝恩,左副承旨洪萬鍾,堤川縣監崔錫晉,掌令尹世紀,持平金構。
政院啓曰,明日啓覆時,憲府之官,無進參之員,今日政新除授人員,竝卽牌招察任,何如?傳曰,允。
院啓,請安置罪人㮒拿來處斷。請還收罪人洪宇遠·李袤移配之之命。請誣告罪人重夏·翊戴等亟命嚴鞫處斷。答曰,勿煩。
持平金構啓曰,臣於日昨,忝叨諫職,以情勢病勢,違牌引避,得蒙恩遞矣。不意玆者,新命又降,臣以何人,叨蒙至此哉?感激殊私糜粉不辭。第臣前日之避,旣緣見斥於金萬重,而萬重請遞之論,方張於本府,臣於此,有不可同參,而又犯違牌之罪,憂被推勘,時未緘對,揆諸法例,在所當避,以此以彼,俱難仍冒,請命遞斥臣職。答曰,勿辭,退待物論。
掌令尹世紀啓曰,臣樸愚空疏,無所肖似,幸際明時,屢叨匪據,釁咎重出於前後跋疐,皆臣自取,尙誰尤也?臣頃忝諫職,有難冒之勢,引避見遞矣,得聞物議,又以臣,强爲不當避之嫌,顯有避事之跡云,所謂物議,出於何等地位然後,方可引避乎?數三出入臺閣之人,旣有欲爲論劾之語,而處置措語,亦以雖有物議,事在旣往爲言,則公議之非斥,亦可見矣。謂之不當避者,抑何所見,而伊時諫院,且無大是非大議論,則避事之誚,臣實未曉,不顧物議,抗顔行公,則人必謂之無恥,畏懼人言,擧實自列,則又謂之避事,臣之處身,吁亦難矣。且臣,以病未承牌,方帶推緘,尤不可一刻仍冒,請命遞斥臣職。答曰,勿辭,退待物論。
玉堂箚子。大槪,請亟從兩司之請金重夏·全翊戴等依律處斷。答曰,省箚具悉。翊戴等之貸死,自有曲折矣,勿爲煩論。
府啓,請故參判鄭之虎追奪官爵及贈職。請安置罪人㮒拿來處斷。請誣告罪人重夏·翊戴等嚴鞫處斷。請御營大將金益勳亟命罷職不敍。請副提學金萬重遞差。竝引嫌而退,參啓之嫌,物議之斥,姑置勿論,推緘未勘,勢難在職,請持平金構·掌令尹世紀竝命遞差。答曰,不允。處置事,依啓。
明日啓覆時殿坐正時,辰初二刻。
京畿監司書目,果川呈,以執義李后定病重,上去不得事。啓遞差。以上朝報
上在昌德宮。停常參·經筵。
未時,太白見於巳地。
鄭載禧啓曰,吏曹郞廳來言,臺諫有闕,政事,何以爲之?取稟。傳曰,過齋戒後,爲之。
徐文重,以備局言啓曰,京畿監司狀啓,本司粘目中,更無餘地之下,捶楚囚繫之上,本無以字,而誤爲添書以入,啓下之後,始覺其誤,不勝惶恐。下吏則自本司治之,元粘目,付標以入之意,敢啓,而當該郞廳,難免不察之失,推考,何如?傳曰,允。
又以御營廳郞廳,以都提調意啓曰,大將臣金益勳,被論之後,軍兵習操,則臣依前定奪,連次擧行,而至如將官試射,新軍點考·賞中日等大段不得已之事,則臣竝爲擧行之意,敢啓。傳曰,知道。
李彦綱,以戶曹言啓曰,故參判臣閔蓍重,以甲寅年冊封奏請使,竣事回還後,有田畓三十結賜給之命,故曾已受出十六結三十四負七束矣。今者靈光地,眼若小堤,水道變遷,破棄已久,願爲折受,而案錄堤堰,似不可因其呈狀劃給,故査問本道,則果爲廢棄,不得蒙利,許民耕食,宜當云。見其打量成冊,則二結二十七負矣,以此劃給之意,敢啓。傳曰,知道。
徐文重,以刑曹言啓曰,京囚罪人金斗會·李益·中善·李季建·林玄進·金錫晉等,三覆後,依律文,初三日當爲行刑,而今二十日臘享大祭正日,二十三日國忌齋戒,二十四日國忌正日,連有拘忌,不得行刑,待無故日,擧行之意,敢啓。傳曰,知道。
辰初,上御熙政堂。三覆引見,領議政金壽恒,左議政閔鼎重,右參贊李弘淵,吏曹判書李敏敍,禮曹參判洪萬容,戶曹參判李選,都承旨鄭載禧,左承旨魚震翼,右承旨朴泰尙,注書權德邵,記事官徐宗泰,執義韓泰東,校理李世白,弘文博士李頤命,從東入侍,錦平尉朴弼成,判尹朴信圭,知中樞申汝哲,刑曹判書金德遠,工曹判書申晸,兵曹〈判書〉南九萬,刑曹參判李秞,林原君杓,完昌君柳時成,左副承旨洪萬鍾,右副承旨徐文重,同副承旨李彦綱,注書崔錫恒,記事官鄭齊泰,刑曹參議朴純,敦寧都正金錫翼,司諫申懹,從西入侍。
徐文重進曰,先讀何道推案乎?上曰,依初覆例,爲之。朴泰尙進曰,臣以臘享大祭受香代押事,暫爲出去之意,敢達。上曰,知道。文重,讀殺人罪人方石屎推案。上曰,依前例,讀承服招辭及照律。讀畢。上曰,大臣之意,何如?壽恒曰,此是殺獄,承服罪人,更無可問之事。但以推案觀之,守男則長而强,石屎則微而弱,其間不無可疑之端,刑官,雖已詳問取招,人命至重,更詢於諸臣而處之,何如?鼎重曰,貴贊還歸時,只言被打於守男之家云云,而不言所打之何人也。且所謂石屎主人莫才稱名人,卽守男之切隣,而其於石屎,不過接主人而已,惟其疑端。石屎之母,逐日號哭於路邊,極口稱冤,一邊之言,雖不可取信,如有一毫實狀,則似當有更問之事矣。德遠曰,臣以按獄之人,終始推覈矣,今者大臣,以似不無疑端爲達,不勝惶恐。但此獄,當初正犯石屎,承服無辭,干證,亦皆明白,故如是取招。臣意則似無更問之事,而故相臣崔鳴吉嘗言,難知者獄情,至重者人命,凡殺獄,最難明覈,更爲推問,亦無不可矣。僉曰,大臣所達之言,是矣。更爲究問而處之,似宜矣。上曰,莫重殺獄,不可不詳覈處之,守男及干證諸人,更爲推覈後,處斷。李彦綱,讀印信僞造罪人金斗噲推案。上命讀承服招辭及照律,讀畢。上曰,大臣之意,何如?鼎重曰,僞造之跡,明白無疑矣。僉曰,律外,無可達矣。上曰,依律。洪萬重,讀殺人罪人仲金推案。上命讀仲金更推及李智憲招,依敎讀之。上曰,山伊·者斤金及主人洪汝迪,似當更問矣。壽恒曰,仲金,雖打已傷之人,旣已致死,則償命無疑,而第聞刑官之言,則仲金之爲人,無形云,似是驅入之致。當初捕盜大將之處置,亦難免疎漏之失,似當有推考之罰矣。鼎重曰,果是將死之人,則捕盜軍士,決不當受之,而大將之以其尸身,納于洪汝迪家者,大失事體。且部將李智憲,雖不親打,必有參看之跡,又有三人捉去之說,不可不更問而處之矣。德遠曰,被死人丁民,與仲金,居在不遠之地,又無嫌怨之端,且仲金爲人,年少迷劣之兒,似無杖殺壯丁之理,但渠已承服納招,今雖更推,得情實難。南九萬曰,仲金與丁民,雖無恩怨,乘醉打下,亦非異事。到今取招之後,似無得失之路,此爲難處矣。僉曰,事貴詳愼,更問,宜矣。上曰,變幻之招,雖不可取信,事體重大,不可不詳審,亦不無疎漏未盡之端。山伊·者斤金各人等,更爲一體推覈,而其時捕盜廳之使部將,仍置尸身於汝迪之家,極爲無據,當該大將,從重推考。文重,讀印信僞造罪人李益推案。上曰,承服招辭讀之。讀畢。上曰,此罪,何如?僉曰,僞造明白,法外,無可達。上曰,依律。文重,讀徙民逃亡罪人仲善推案。上命讀承服及照律,讀畢。上曰,此罪,何如?僉曰,徙民逃亡,自有其律,法外,無可達。上曰,依律。德遠曰,三覆則與初覆有異,三日內,例皆處斷矣。上曰,知道。泰尙,讀敎旨刀擦罪人林玄進推案。上命讀承服招辭及照律,讀畢。上曰,此罪,何如?僉曰,法外,無可達。上曰,依律。震翼,讀印信僞造罪人金錫晉推案。上命讀承服招辭,讀畢。上曰,此罪,何如?僉曰,獄情,無可疑,法外,更無可達。上曰,依律。萬鍾,讀殺人罪人金小元·張永生·宋水貴等推案。上命讀各人等承服招辭,讀畢。上曰,正犯三人外,宋天仁,雖無加功之事,旣有豫知之跡,其罪,似重矣。壽恒曰,天仁,立視奉伊之死,不唯不救,反謂任意爲之云,雖不可以正犯論斷,不可不重處也。鼎重曰,其所謂任意爲之之言,與手殺無異,極可痛也。德遠曰,正犯三人,已無可論,宋天仁之罪,亦不可輕處也。僉曰,大臣之言,是也。上曰,依律。宋天仁,則雖與加功有異,立視結縛投水之狀,而不但不爲救解,反以任意爲之爲可之說,助成凶計,其爲情狀,誠極痛惡。不可令本道泛然科罪而止,減死定配。彦綱,讀衝火罪人金福建推案。上命讀監司親問及照律,讀畢。上曰,此罪,何如?僉曰,法外,無可達。上曰,依律。萬鍾,讀殺人罪人朴億萬推案。上命讀監司親問及照律,讀畢。上曰,此罪,何如?僉曰,殺人明白,法外,無可達。上曰,依律。載禧,讀殺人罪人徐盤石推案。上命讀監司親問,讀畢。上曰,此則無可疑之事耶?壽恒曰,臣則已達於初覆時矣。我國之人,待婢夫如奴,故或有不知法文,而杖殺婢夫者,而旣是法外,則償命無疑。且雖有一時特命待罪之敎,旣非定式之事,則執法之外,更無所達。鼎重曰,旣已歐打,則非邂逅致斃也,償命之外,有何可論之事乎?載禧曰,先朝,有尹煒者,亦杖殺其婢夫,而先王,特命減死,雖非定式之事,亦是已行之典也。晸曰,國俗,視婢夫如奴,故若有凌辱之事,則乘怒歐打,本非異事。法雖至嚴,情有可恕,自下,雖不敢擅達,特爲容貸,何傷於好生之德乎?九萬曰,他餘罪人,或可原情,至於殺人,則斷無容貸之理。今若容貸,則在生者,固爲大幸,在死者,實是至冤,是以殺人之律最重,不可有所撓改也。文重曰,尹煒事,諸臣,誤引爲證也。此則出於一時特敎,非可援引於今日者也。今若更定律文則已,不改法文,而每每容貸,則後弊有不可防。僉曰,法外,無他可達。上曰,法雖如此,豈不無參酌之道乎?壽恒曰,我國之俗,擧皆奴視婢夫,易於歐打,今日若爲貸死,則後弊無窮之言,是矣。凡死囚論斷之時,當視情犯而處之,今此徐盤石之事,至於手自扶曳,無數亂打,則其情可惡。且群議如此,似難輕宥也。上曰,特爲減死定配,後勿援例。頤命曰,此而不正其罪,則生殺之柄,人人擅斷,不可不慮也。泰東曰,應死之人,輕易貸死,則法不信於民也。上不答。鼎重曰,朴億萬獄事中,元告趙還生之子,有私和之言,不可無罪矣。上曰,刑官,出考律文而處之。彦綱,讀殺人罪人吳稷先推案。上命讀監司親問及照律,讀畢。上曰,此罪,何如?僉曰,殺人明白,法外,無可達。上曰,依律。文重,讀淫女泰玉推案。上命讀親問,讀畢。上曰,此罪,何如?且一龍,雖已減死,不可不更問矣。壽恒曰,泰玉,卽丘從直八代孫,則便是士族女,而行淫如此,已無可問。至於奸夫金一龍,亦當依奸夫處絞之文,處斷,宜矣。鼎重曰,一龍則固當更問,而泰玉本夫鄭弼華,旣見其妻之逃去,而不爲禁止云,其間事狀,不可不問,金一龍之父得命,亦當有更推之事矣。壽恒曰,諸罪人,旣有更推之事,則泰玉,姑爲仍囚,以待決末,宜矣。上曰,唯。敏敍曰,泰玉·一龍,則固當正法,而其餘得命等,則徐論其罪,可矣。九萬曰,一龍處,當問果知丘泰玉之爲士族與否而處之,可也。蓋使一龍,知其爲士族而相奸,其罪當死,若認爲淫奔之女,則其罪不當死也。文重曰,得命之招,已爲承服矣。僉曰,大臣之言,是矣。上曰,金一龍之減死,果有乖於竝奸夫處絞之文,泰玉,姑爲仍囚,一龍則更令本道捉來,遲晩取招後,以爲一體處斷之地,而鄭藎卿·鄭弼華·金得命等,當初治獄,多有疎漏之端,更推,可也。萬鍾,讀劫奸罪人大命推案。上命讀親問,讀畢。上曰,此罪,何如?僉曰,依律之外,更無所達。上曰,依律。萬鍾曰,日已晩矣,進水刺後,更爲入侍之意,敢達。上曰,知道。諸臣小退後入。文重,讀殺人罪人韓應善·吳仲方·桂宗稷等推案。上命讀親問及照律,讀畢。上曰,此罪,何如?僉曰,殺人之中,尤甚狼藉,法外,無可達。上曰,依律。泰尙,讀衝火罪人海哲推案。上命讀親問及照律,讀畢。上曰,此罪,何如?僉曰,衝火之罪,自有其律,法外,無可達。上曰,依律。震翼,讀殺人罪人士云推案。上命讀親問及照律,讀畢。上曰,此罪,已議於初覆之時矣,未知,何如。壽恒曰,戱殺誤殺,皆以償命論斷,則雖其本心,不在故殺,自下固當執法矣。鼎重曰,此非戱殺,近於過失殺,原其情狀,不無可恕處耳。文重曰,當初捧招,不明矣。士云引索之際,天鶴偶然往來,自遭於刀刃,則似近過失殺,或士云揮刀之際,誤觸於千鶴,則便是誤殺,此兩件,不爲推問,此未免疎漏矣。晸曰,凡入於啓覆之中者,孰非可死之人乎?然必爲三覆者,慮其於應死之中,或有冤狀也。今此士云之事,適因一鄕風俗,引索相戱,而千鶴之誤觸致死,出於不幸,參以情犯,容或可恕矣。僉曰,宜有參酌之典矣。上曰,論以法文,固難貸死,而千鶴之刃傷致斃,出於無情,本非用意故殺,則不可無酌處之擧,特爲減死定配。載禧,讀印信僞造罪人高雲俊·朴季云等推案。上命讀親問及照律,讀畢。上曰,此罪,何如?朴季云則似隨從矣。壽恒曰,僞造及同謀之人,律文中,區別與否,未可知也。鼎重曰,雲俊·季云,同是僞造文書之人,則其罪,似無異同矣。德遠曰,黃海道印〈信〉僞造罪人韓起復·金尙立等,皆同謀僞造之人,而其時,分其首從而處之矣。敏敍曰,殺人則造意加功,同是死律,而至於印信僞造,則似當有首從之分矣。僉曰,分其首從而處斷,宜矣。上曰,依律,而季云,則似不可與雲俊,一體論斷,減死,全家定配,嚴大淑,更令本道,各別跟捕。彦綱,讀殺人罪人有明推案。上命讀親問及照律,讀畢。上曰,此罪,何如?壽恒曰,有明,雖有狂疾,旣是殺人,則無可問矣。鼎重曰,律文,旣無以病殺人貸死之文,今無可議。僉曰,法外,無可達。上曰,依律。彦綱曰,其時推官,以有明旣有狂症使酒云,而其父鄭山,不能豫防,任其飮酒請罪,則監司招辭中,有以堯之子,亦不肖,悖妄之子,何可一責於其父等語,爲發明鄭山無罪之地。引喩失宜,語涉詼諧,揆以事體,殊甚駭然。其時監司任奎,請推考。上曰,推考,可也。震翼,讀殺人罪人戊金推案。上命讀親問及照律,讀畢。上曰,此罪,何如?僉曰,法外,無可達。上曰,依律,而愛禮情狀,切切痛惡,令本道,各別嚴刑究問,依律定罪,文里金·一生等,一體推覈。泰尙·讀明元·二俊等推案。上命讀親問及照律,讀畢。上曰,此罪,何如?僉曰,殺人明白,法外,無他〈?〉。上曰,依律。以下缺燼餘
上在昌德宮。停常參·經筵。
未時,太白見於巳地。
謝恩,禮曹參議沈攸,修撰金鎭龜,儀賓都事趙爾後,實錄兼春秋金日省·李斗岳,尙衣主簿朴一開,大司憲李翊。
昨日三覆時,執義韓泰東所啓,臣於昨日日昏,傳啓聽批之時,夜已向深,以至留門,所當依例待罪,而臣以宿病之人,萬里行役之餘,又遭私慽,哀頓傷損,霣失精神,平居忽忽,前後忘失,以此筋力神氣,決無供仕之望,而昨叨誤恩,又承召牌,嚴畏分義,力疾出肅。傳啓聽批之後,待罪一款,全然忘却,出來之後,方始省覺,臣昏謬顚錯之失,甚矣,其何敢抗顔於臺席乎?昨緣夜深,今又急於入侍,未卽自列,臣罪尤大。請命遞斥臣職。上曰,勿辭,退待物論。
司諫申懹所啓,請安置罪人㮒亟命拿來處斷。請還收罪人洪宇遠·李袤移配之命。請誣告罪人重夏·翊戴等亟命嚴鞫處斷。引嫌而退,一時遺忘,出於偶然,可不以此輕遞言官,請執義韓泰東出仕。答曰,不允。處置事,依啓。
藥房啓曰,雪寒斗緊,伏未審聖體,若何?昨日便殿論囚,竟夕始罷,不瑕有傷於玉體乎?臣等,區區憂慮之至,敢來問安。答曰,無事矣。兩慈殿,藥房問安。答曰,知道。
昨日三覆時,都承旨鄭載禧所啓,日者,司僕正沈壽亮之牌招也,稱以情勢不安,再度違牌,終不入來。若三司之官,雖有違牌之事,而壽亮,以該司之官,屢違召命,揆以事體,誠極寒心,不可無警責之道矣。上曰,壽亮,雖有難安情勢,伊日牌招,異於他事,則累度違牌,跡涉厭避,特爲拿推。
吏曹啓曰,來二十六日,都目政事爲之之意,敢啓。傳曰,知道。
傳曰,史官二員待命,騎馬六匹立之,大祭所內摘奸。
三覆入侍時,同副承旨李彦綱所啓,臣伏見康津縣殺人罪人有明推案,則其時推官,以有明,旣有狂症,發作無常,而其父鄭山,任其飮酒,不能豫防,報聞請罪,則監司任佳題辭中,有以堯之子,亦不肖,悖妄之子,何可一責於其父等語,爲發明鄭山無罪之地。引喩失義,語涉詼諧,揆以事體,殊甚駭然。其時監司任奎,請推考。上曰,推考,可也。領議政金壽恒所啓,凡死囚行刑,法有待時之文,立春以後,秋分以前,不得處決,意有所在。至於啓覆,則罪人決案照律,報政府詳覈之後,前期議定,待時行刑,固無不可,而自孝宗朝以後,必於歲末,始行三覆,臣等意以爲,法例本自如此矣。似聞祖宗朝啓覆,不拘時月而行會,罪囚論斷,事體重大,從容審議,在所當然,而今則必行於歲末,故外方罪囚,趁今春知委行刑之際,每患窘急,或有事故,則又未免退行於明年。致令罪囚,延生滯獄,已乖法意,而文案中,雖有疎漏錯誤之端,臨時始得考閱,更令推覈之際,莫重聽斷之獄,至於經年淹延,實爲未安。且啓覆時,應爲入侍之員甚多,而未及就見文案,草率議奏,亦非明愼,刑獄之道,令政院考出故事,稟旨定式,或以前期啓覆之地,似當矣。上曰,令政院依此考出,稟旨擧行,可也。
判尹朴信圭所啓,本府所管四山松禁,非不日加嚴飭,而人不畏法,犯者滔滔,不能登時執捉,科以重律,誠可痛駭。其中泮村,則禁吏,例不得出入,故泮奴等,恣意偸斫,越城輸入,藏置其家者,不可勝言,而此則非本府威令之所及。臣曾於癸巳年間,居館時見之,則〈大司成〉令掌務官,申申摘奸,故頗爲畏戢,不敢放肆,今亦依此分付大司成,使之別樣禁斷,輕者,捉送本府,重者,付之法司,以爲依律定罪之地,何如?上曰,依爲之。
大司憲李翊〈?〉如臣疲劣,徒荷謬恩,數月之內,再膺言責,自知不稱,人謂斯何?適緣家有拘忌之疾,未免坐違召命,揆分惶懼,益無所措。旣犯應遞之科,當卽詣臺自列,而身纔熏染,不敢冒近天階,乞免之章,且爲喉司所阻,進退狼貝,罪積癏曠,稍竢齋潔,累日之後,今始來避,所失尤大。請命遞斥臣職。答曰,勿辭,退待物論。
掌令李國芳啓曰,臣於頃者,廢縶之中,濫蒙洪造,除拜憲職於夢寐之外,其失臺體,終被彈論,愧懼靡容,自分永棄矣。不意玆者,新命又下,惶感悚慄,置身無地。以臣庸陋,叨此恩除,豈不敢奔走效職,而第臣終有所不敢冒出者?頃日臣,與沈壽亮·李畬等,同爲文武科監試之任,而二臣,旣以不顧臺體,苟然赴試,重被請罷之論,伊時臺啓中,雖不擧臣名,而二臣論罷之啓,卽論臣之啓也。臣雖無識,羞恥之心,不容盡喪,則豈可冒處匪據之任,再取顚躓之患哉?臣之所失,旣非些少做錯之事,所叨之職,又非閑漫庶官之比,則分義雖嚴,廉隅亦大,以此情勢,決不可抗顔於臺席,此臣所以寧伏違命之誅,而不欲忝辱淸朝之名器,厚招物議之誚罵者也。玆敢仰陳危懇,露章祈免,而見阻喉司,情意悶蹙,罔知攸措。且臣近得肩脚酸痛之症,遇寒增劇,不能起動,再昨召牌之下,未能祗赴,跡涉逋慢,無所逃罪,而臣之尤不可冒居者,前忝憲職,亦以賤疾,未赴召命,方帶未勘之推,以此以彼,決不可一刻苟冒,而引日虛帶,尤所惶怖,力疾扶曳,今始來避,臣罪至此尤大。請命遞斥臣職。答曰,勿辭,退待物論。以上朝報
上在昌德宮。停常參·經筵。
初昏,流星出天中,入乾方天際,狀如鉢,尾長五六尺許,色赤。又有流星出天中,入坤方天際,狀如鉢,尾長三四尺許,色白。
洪萬鍾,以都摠府言啓曰,都摠管李䎘,除標信,義禁府坐起進去之意,敢啓。傳曰,知道。
朴泰尙,以內醫院官員,以都提調意啓曰,御醫權愉,以前任高陽郡守,方在罷散中,依例付軍職,冠帶常仕,何如?傳曰,允。
有政。吏批,以權壽明爲成均博士,安烒爲掌令,兪得一爲持平,李光夏爲工曹佐郞,金構·林泳爲副司直。以下缺燼餘
執義韓泰東啓曰,本府,以御營大將金益勳罷職不敍事,有所論啓矣。今聞物議,以擬律不稱,爲非云,臣以前後連啓之人,何敢晏然仍冒乎?請命遞斥臣職。答曰,勿辭。
經筵廳侍讀官黃玧,異姓四寸兄僉知中樞府事沈檍身死,服制已行四日,出仕,何如?啓依所啓施行。
院啓,請安置罪人㮒拿來處斷。請還收罪人洪宇遠·李袤移配之命。請誣告罪人重夏·翊戴等亟命嚴鞫處斷。答曰,勿煩。
政院啓曰,近日兩司不備,守令未署經者,多至四人。諫院則今方開坐署經云,而憲府則行公,只是執義一員,而前頭連有事故,開坐未易,新除授掌令安烒,持平兪得一,竝卽牌招,今日內,使之署經,何如?傳曰,允。
政院啓曰,今月二十日啓覆時,行領議政金壽恒所啓,啓覆時月,令政院考出故事,稟旨擧行事,命下矣。取考日記,則乙丑九月,本院,引秋分後立春前啓覆之例,稟定於九月初十日矣。旋因事故,遷就不行,而因當入人員及坐次未詳,考出實錄,其啓辭有曰,啓覆現出者四處,而一則二月二十五日,一則三月十七日希黜啓覆時云,當時啓覆,不必行於秋分之後,雖二三月,亦爲擧行矣。壬辰十月,以本院稟啓,下敎以今朔內擧行,而因文書未勘,始行於十一月十三日,以此見之,宣祖朝則不拘於春秋,仁祖·孝宗兩朝,則議行於九十月矣。今之必行於冬至後者,未知何意,而窘迫之患,淹滯之弊,誠如大臣所陳,旣非祖宗朝故事,則量宜變通,未有不可。自今秋分後,卽爲啓稟,以九十月間,擇日擧行,而罪人行刑,則必待季冬,以遵法文之意,啓覆後,立春前追發罪囚,則臨時稟旨追擧,何如?傳曰,依爲之。政院啓曰,日者,有紹細下戶曹·賑恤廳之敎,戶曹郞廳,則卽爲入來受去,賑廳郞廳,則累度催促,而久無形影,晩後書吏來言,郞廳一員,以回啓事,進往大臣家,一員,出往江倉,新差郞廳三員,則以裁省廳之故,不爲本廳之役,無他進來之人云。本院,以爲裁省,不過賑廳之一事,且旣以賑廳郞廳啓下,則不可推諉於遠出江前之武郞廳,使之從速進來,則久而後復來,稱以郞廳,皆爲私出,不得跟尋云云,多般周遮,無意擧行,故使囚其正妻,則闕門垂閉之時,出江之郞廳,始爲入來受去,其在事體,殊涉可駭,故下吏,則略施捶罰,而還放其正妻矣。下吏受罪之事,至聞於大臣,乃有院吏治罪後囚係之事,抑或大臣,未詳其委折而然也。臣等,取考政院承傳冊,則癸卯年,本院,以傳敎之事,上司下人,不爲動念,趁不進來,以致遲滯者續續入啓,亦涉煩瑣,今後,上司下人如此之類,竝卽直爲囚治之意,入啓蒙允。蓋以政院,職在喉舌,事多嚴急,而怠慢下吏,拘於上司,不得推治,則號令所及,只行於殘司弱局,而當此百隷怠慢之日,將無以奉承傳敎,檢飭百司,不可不更爲定式,以爲永久奉行之地,敢啓。傳曰,推諉出外之郞廳,終不入來,以致如此,誠可駭然。當該郞廳,姑先從重推考,下吏,令攸司囚治,俾存事面。
府啓,請故參判鄭之虎亟命追奪官爵及贈職。請安置罪人㮒拿來處斷。請誣告罪人重夏·翊戴等嚴鞫處斷。請御營大將金益勳削奪官爵,門外黜送。竝引嫌而退,拘忌未進,勢所當然,情勢難安,姑不必論,而旣違召命,在例當遞,請行大司憲李翊·掌令李國芳竝命遞差。前啓副提學金萬重遞差事,停啓。答曰,不允。金益勳事,初因兒房密啓之事,勒加情外之說,理極無據,而因此轉激,添一罪案,恣意凌踏,有同輿儓,是何偏惡於益勳,而遣辭之際,專不擇發,至此之甚耶?啓辭中,奸慝幻視,薰熾緣目等語,罔非人臣之極罪,而況伊時薦擬將任,乃是大臣,則攀附承托之說,尤可駭異也。亟停勿煩。處置事,依啓。
掌令安烒,持平兪得一啓曰,臣等,俱以狂愚陋劣,曾忝本職,未有一言報效,而見識蒙闇,處置謬錯,幸蒙恩遞,一倍愧懼矣。不意新命濫加,召牌繼降,嚴畏分義,不得不趨造祗謝,而卽者執義韓泰東,以御營大將金益勳擬律不稱之失,有所引避,繼發削黜之論,臣等,亦嘗以罷職不敍,因仍論啓,則沮格公議,未卽加律之失,亦所難免,何敢晏然?請命遞斥臣等之職。答曰,勿辭。
吏曹啓曰,臺諫有闕,政事,取稟。傳〈曰〉,大政爲之。
掌令安烒,持平兪得一啓曰,臣等,俱以庸陋,猥蒙洪造,叨冒言地,自知不似,而旣不能力辭固遜,濫竊匪據,則只欲竭心披肝,隨事盡言,庶幾開廣聖聽,恢張言路,辨黜奸慝,肅淸朝端,是臣等區區願忠之志,而素所蓄積者也。當初金益勳,旣與翊戴等,上下和應,與聞逆情之端緖,則在臣子之道,不可晷刻稽滯,使煥及翊戴,竝卽上變,事理當然,而淹置累日,特自拘留,設鞫旣久之後,蜜啓追告,其心所在,有不可測。逮至獄事無實,人心駭惑,臺議喧騰,其間辭說,有不可盡之於書,而國言旣同,路人亦知,則臣等所論,本非以無據之說,勒加情外,而憂殿下未之聞耳。臣等,非不知瑣力,難犯巨猾,微誠未格君心,而苟有所懷,不忍仰負殿下,率意妄言,有所論列矣。頃日聖批,旣深嚴截,餘怖熏心,至今汗背,不意狂妄之賤,幸蒙寬容之恩,一時批除復冒,驚感聳懼,無地自容。卽伏見本府批旨,一倍深峻,不可假借,至以已極無據爲諭,臣等,相顧悚越,實不知所以自處。益勳之肝肺情地,以殿下之聖明,豈不洞燭,而在勳貴,則曲賜容庇,在臺閣,則顯示摧折,從今以往,外戚之權,日以益盛,人無敢開喙吐氣,臣等,竊未知殿下愛護勳戚,孰如培埴言路,扶持國脈耶?此無非臣等事君無狀,誠意未孚,只益慙懼而已。益勳之慝行傳說,臣等,實不欲掛口登章,以傷事體,而曾忝本職,亦嘗與同僚,相對論確,欲加罪律,以伸公議,而因事遞改,未及奏達,削黜之啓,雖出於僚席,旨意相契,言意無異,則駭異之敎,臣等,亦安敢逃免也?仍竊伏念,殿下旣不能精擇愼簡,以臣等愚戇,謬置言責,而論一益勳,屢下嚴批,若使有懷而不肯盡,知非而不能正,則雷同苟且,承順媕婀,則將焉用臺諫爲也?臣等,辜負恩德,無所裨補,而一日之內,再事瀆擾於丙枕之中,臣等之罪,至此尤大。請命遞斥臣職。答曰,勿辭。
執義韓泰東啓曰,臣,猥以庸駑,濫被洪造,旬月之內,繼叨誤恩,言議之任,豈臣所可堪者,而嚴畏分義,黽勉拜罪,惟當奔走報效,稱塞萬一。顧以臣王事驅馳,私戚悲傷,舊疾增劇,精神遁叛,風憲重地,太半爲臣養病之所,未有一言半辭裨補聖德,而徒爾婆娑,不成模樣,每於公退之後,默默憐惕,無地自容矣。乃者本府,以金益勳事,有所論啓,而臣於其時,方在委頓之中,僚席之間,不能相會,故雖未能周旋上下,而顧此一事,實是一國不可已之公議,一二臣之據實論列,風采不泯,言議可尙。雖事出同僚,意與符合,故臣亦前後連啓,而繼聞物議,以罪名旣重,擬律太輕爲非云,故臣於今日,乃敢引避加律矣。伏承聖批,辭旨嚴峻,折之以無據,斥之以駭異,臣震悸隕越,實不知置身之所也。益勳之當初蜜啓,實是可駭之擧,使翊戴等,果有實狀,而益勳得與聞之,則爲臣子者,何敢一刻匿置,私自拘留,累日淹伏,末乃托變代告,化現異常,擧措不正叵測,乃至鞫問諸人,終無端緖之可尋,肝肺自破,手足盡露,閭巷之間,論說狼藉,人心不服,公議彌激,士大夫相對,則錯愕駭歎,至以國脈爲憂,此等爻象,憂殿下未知聞耳。人之情僞所在,嚮像疑似之際,則君子之道,固不可逆探强揣,而如益勳此事,無異泥獸之鬪,其跡難掩,三尺童子,亦所覰破,則本府此論,元非無據之說,勒加於情外者也。至於奸慝二字,亦非臣之私言也。益勳平生行己之跡,布在耳目,輿儓之賤,亦能誦說,臣不敢一一縷悉,以傷人倫之體,自取刻核之譏,而抑恐殿下,於益勳情狀,或未深灼,故臣略言最著而尤甚者。益勳,依藉門閥,起身白徒,無片善之可稱,恐一惡之不備,至於涎垂逆家之財,而取其婦,手攫文士之稿,而囚其家,相臣之騎,私請加鐵,千古諂媚之失,未嘗有此,蠲減之稅,督輸歸家,則一世貪縱之徒,所不敢爲,其他奸淫之行,汚鄙之習,人皆不欲汚諸耳孔,豈可瀆陳於奏達文字乎?其益可痛者,甲寅以後,奸凶秉國,一時士流,奔逬四出,雖微班末品,亦不忍趨走當路,以圖進取,而益勳,以儒賢之孫,生喬木之家,不羞忝辱,依附賊積,媚悅甚於僕隷,恩情逾於骨肉,實緣攀援,擢至閫任,覘候揣息,變現逃閃,追占勳錄,冒帶功號,設使益勳,伊時,有一分微勞,亦趨寵之子,密也置之勳班,使不失其祿,足矣。大將之任,何等任重之地,而使一無狀奸鄙之人,歷試至此,司一國之命,而令三軍之士乎?自其將任,益無顧憚,差除將官,論價受銀,托稱裨廳,廣費軍貨,士心未附,人言藉藉,而惟其宗黨盤據,勢成威立,擧世睽睽,益默不言,乃如一種汚賤冒沒之倫,望風托跡,不識羞恥,沾丐深澤,顯蒙昇據,此非薰熾之實乎?仍念臣人品庸下,百無一能,審於自知,果於病伏,旣無當世之念,有何怨尤於人,而獨於益勳,偏生嫉惡之心乎?因循忝叨,不能引去,輒加陵踏於人也。惟是樸愚狂率,不能取信於君父,論一奸戚,輒被嚴批,臣亦何顔,冒處臺席,以沾淸朝之羞乎?請命遞斥臣職。答曰,勿辭。以上朝報
上在昌德宮。停常參·經筵。
夜五更,月暈。
成宗大王忌辰祭齋戒。
洪萬鍾啓曰,備邊司郞廳來言,今日賓廳坐起日次,而國忌相値,外司開坐云矣,敢啓。傳曰,知道。以上燼餘
謝恩,工曹佐郞李光夏,實錄兼春秋沈權,成均博士權泰朋,學諭曺徵漢。以上朝報
上在昌德宮。停常參·經筵。
謝恩,實錄兼春秋洪受潤。
吏曹口傳政事,實錄兼春秋徐宗泰·沈思泓·金德基。
兵曹口傳政事,副司勇金德基。以上朝報
上在昌德宮。停常參·經筵。
傳于鄭載禧曰,今日諸承旨,持公事入侍。
以敦寧都正金錫翼掃墳呈辭,傳于鄭載禧曰,給由,馬·澆奠床備給。
答領議政金壽恒箚曰,省箚具悉卿懇。卿之所患如此,深用慮念。卿其安心勿辭,從容善攝。仍傳曰,遣史官傳諭,遣御醫看病。元箚在下
判敦寧李正英來啓曰,造紙署表咨之紙,事重役大,故苟有成才紙匠,則勿論軍保,充定事役,乃是啓下事目也。本署紙匠物故之代,以明通寺奴厚業,自戊午年,啓下錄案,使役矣。今者宗親府,以使喚奴子,啓下使喚,則雖無才人,無不可堪,以他各司奴定給,厚業則還定紙匠事,分付該曹,何如?傳曰,依啓。
鄭載禧,以吏曹言啓曰,今番別薦,有該曹議于廟堂,分秩抄啓之命矣。薦單畢啓下後,連値大臣有故未會,大政前,未及抄啓之意,敢啓。傳曰,知道。
洪萬鍾,以兵曹言啓曰,訓鍊都監哨官李命相,明日入直單子,旣已落點矣,而猝得喉症,病勢極重云,不得已,元單子中,改付標以入之意,敢啓。傳曰,知道。
又以禁衛營言啓曰,今月二十二日本營,無軍將官,朔試射時,李慶益·張錫韓,未滿四中,依例汰去之意,敢啓。傳曰,知道。
傳于徐文重曰,日寒如此,上番薄衣軍士,襦衣題給。
以全羅監司李師命,持平朴致道病重,上去不得事狀啓,傳于鄭載禧曰,調理上來事,回諭。
以前參議朴世采辭職上疏,傳曰,須體前後之旨,亟回遐心,從速上來,出入筵中,以補不逮事,回諭。
鄭載禧啓曰,大司成趙持謙,來詣請對矣。傳曰,承旨入侍,一時入侍。
禮曹判書南龍翼,參判洪萬容來啓曰,今壬戌秋冬等承文院褒貶中,隷習官睦林一,以應講不參,置諸下考,而本曹磨勘之日,屬司甚多,封書畓至,紛擾怱遽之中,不能覺察,睦林一之下字,誤以上字書塡,至於入啓啓下,莫重等第之字,如是誤書,做錯,甚矣。臣等,不勝惶恐,來詣待罪。睦林一,依本院等第,以下敎施行之意,分付該曹,何如?傳曰,依啓。勿待罪。
洪萬鍾,以御營廳郞廳,以都提調意啓曰,今十二月二十二日,本廳無軍將官,朔試射時,哨官申漢紀·趙鼎輔等,俱未滿四中,依例汰去,何如?傳曰,允。
以備忘記,傳于鄭載禧曰,嗚呼,此何等時耶?以言乎國勢,則天心未豫,咎徵沓臻,紀綱凌弛,四維不張,危亂之形,已至百尺竿頭,而上下泄泄,悠泛成習,罔念消弭振作之方,以言乎民事,則比歲不登,民困方極,加以今年災荒,振古所無,餓殍之患,迫在朝夕,而積儲蕩然,賑活無計,將未免立視赤子之塡壑而莫之救,興言及此,不覺心斷氣塞,而古人所謂蹈虎尾,涉春氷,未足以喩其危也。當此之時,眇予小子,叨承丕基,夙宵兢惕,莫或寧處,耿耿一念,惟在於旁求俊彦,置諸左右,朝夕納誨,共理國事,庶幾其回天怒濟時艱而已。第念此時此任,微卿碩德重望,任師輔之責者,其孰能之?噫,契合之昭融,恩禮之隆重,歷求前史,無出卿右,而況遭此危急存亡之秋,因一纖芥之嫌,退臥荒村,尙靳幡然,寡昧之缺然,已不足言,而不亦有乖於追先帝,報陛下之道乎?窮陰將盡,新正在邇,倍切思想,不啻若飢渴食飮而已。須體武侯盡瘁之義,亟念小子如渴之旨,亟回長往之心,從速登途,以匡不逮事,左承旨傳諭于宋領府事,與之偕來。
答副護軍李端夏疏曰,省疏具悉卿懇。疏中所陳,語甚切至,可不體念焉?卿其安心勿辭,調理察職。
答同知尹趾完疏曰,省疏具悉卿懇。已悉予意於前疏之批,須勿固辭,從速上來察職。元疏竝在下
魚震翼,以軍資監官員,以都提調意啓〈曰〉,本營,非他各司之比,常時米麵出納及各處進排之役,極爲浩大,而經亂之後,京案付奴子,死亡殆盡,時存無故仰役者,只是奴子二名,各所掌庫子,各皆雇立使喚,苟艱莫甚,不成貌樣。卽伏見掌隷院啓辭,本監奴望出伊,又爲移屬於宗親府,本監米麵多事之地,只以一名奴子,實難周旋使喚,合有變通之道,本監奴望出伊,令該院還屬本監,以爲殘司保存之地,何如?傳曰,允。
司諫申懹,正言兪命一啓曰,請安置罪人㮒亟命拿來處斷。請還收洪宇遠·李袤移配之命。請誣告罪人重夏·翊戴亟命嚴鞫處斷。答曰,勿煩。
執義韓泰東,掌令安烒,持平兪得一啓曰,臣等,俱以無似,忝叨言責,切論勳戚,至被嚴旨,惶隕愧懼,冒瀆自列,而聖度寬假,批而勿辭。臣等所論,旣循一國公議,而聖明不賜譴斥,臣等竊計,危踪狂說,已被聖量之涵容,故不爲退待矣。卽伏見殿下因此特下備忘,辭旨深峻,臣等,悚惕震越,無地自容。近臣之奏達,旋卽還收,臣等,旣有謬錯之失,不可晏然於臺席。請命遞斥臣等之職。答曰,旣已還寢其批旨,則不必引嫌,勿辭,勿爲退待。
領議政金壽恒箚曰,伏以臣,自前月以後,宿患因外感增劇,轉輾彌留,作歇無常,雖迫於職事,黽勉就列,而居常呻痛,實無晷刻之安矣。適當親臨三覆之日,不敢不自力入侍,仍又連日進參諸司殿最之座,觸寒勞攘,添傷益甚,頭疼大作,火熱極盛,委席昏倒,已過數晝夜,而頓無差減之勢。當此災荒切迫,國勢扤隉之日,以臣無狀,待罪非據,雖使夙宵馳騖,猶不足少補萬一,而不幸痼疾纏髓,日加月進,歷數終年,言病强半,供仕旬日,傷敗輒至,乍出乍入,不惟進退無據,帶職廢職,尤非分義所安,豈容一向苟冒,以重其妨賢病國之罪乎?伏乞聖慈,曲垂矜察,將臣本職兼帶,亟賜遞免,國事幸甚,私分幸甚。取進止。副護軍臣李端夏疏曰,伏以臣,自當賑任以來,病日益添,精神都喪,更無自力之望,而又有一事不安於心者,敢此陳暴焉。賑廳,本無衙門,啓請權設於刑曹直房,諸堂上間,數日會坐,議定裁減事,臣則病不能往來,仍留本廳,日與郞僚,講究其緖,此是當初約束也。臣適遭內兄之喪,出南門外喪次,其日,自上特下白金一千兩於賑廳,俾補賑資,此乃聖明軫恤民饑,無所不用其極之盛典也。凡在聽聞,孰不感頌,而第緣武郞廳,皆有公故,加出郞僚,則緣臣有故不坐,俱未來會,傳敎之下,未卽進受,以致晷刻淹遲,因政院啓辭,特命推考郞廳。郞廳之當日廢仕,實由臣遭慽之故,臣獨倖免責罰,臣於此,惶愧靡容。然臣伏聞,備局有入直郞廳,賑廳該郞有故,則代行其任,曾有稟定規例,而於此事,政院獨不許代行,臣實未曉其故也。仍念臣與諸僚,先商國計,以十一月地部遺儲,計至明年五月漕運前所餘,堇及萬石,如計別費,此萬石,亦無餘矣。新稅入實數,雖未的知,八路俱歉,結數大縮,所收要不過四五萬石,以此計至明年冬間,則經費亦絶,半年國用,將無以繼,餘畜有無,在所不論,以零瑣浮費之省,何能大有補於國計,又何能以蠲賦賑民也?國運不幸,十數年來,絶無豐稔,連値災荒,宿儲日縮,到此萬分竭急之境,前頭上下,非有大警動大變通,盡省不急之費,以爲繼用存贏之地,則將無以爲國。伏願殿下,更加惕念焉。臣今病勢至此,雖欲復與郞僚,逐日計事,亦不可得,委頓廢務,已至累日,亦願聖明,別簡有心,計無疾病之人,代臣此任,因此已始之規模,使之終始其事,以維持國家危亡之勢,且許臣歸死田里,則臣身雖退,言則見施,可得以瞑目就盡矣。臣無任祈懇之至。
同知中樞府事臣尹趾完疏曰,伏以臣,才本空疎,病又沈痼,無望陳力於朝端,惟思畢命於松楸,西樞閑秩,尙難虛帶,籌司重任,何敢承當?前疏所陳,悉出肝膈,而聖明不諒情實,視爲虛辭例讓,賜以恩批,不許鐫遞,臣惶感之極,繼以悶蹙,實不知置身之所也。臣之疾病,猶有一分自力之勢,而永負國恩,惟便身圖,則非但義不敢出,人將謂臣何哉?且於近日,添得寒疾,咳喘轉甚,夜不交睫,飮啖專廢,元氣漸惙,待差上京,杳無期限,而職名在身,緊務瘝曠,一念不安,又成心火,調理痊可,其道尤難。竊自附於疾痛必呼之義,敢冒萬死,再瀆宸嚴。伏乞聖慈,俯察危迫之悃,將臣本職及備局有司之任,竝命遞改,以便公私,千萬幸甚。
午時,上御熙政堂。諸承旨,持公事入侍,都承旨鄭載禧,左承旨魚震翼,左副承旨洪萬鍾,右副承旨徐文重,同副承旨李彦綱,記事官崔錫恒·申啓華·鄭齊泰,大司成趙持謙,請對入侍。上謂持謙曰,請對之事,先爲奏達,可也。持謙曰,成均館典僕,自祖宗以來,稱其生理之艱,許以屠肆爲業,此外無他料生之事,而今以牛疫,革罷屠肆,當此凶年,猝然失業,今已七朔。館典僕都合三百四十戶,其男女老弱,不下二千餘名,其中若干名,稍有産業者,猶不至於目前流散,而貧殘之類,則無以爲生,相繼逃亡。前者知館事李敏敍,以此爲草記,啓下平市,未免防啓,自上深念館奴婢失業之弊,更令戶曹變通,戶判尹堦,請復出屠肆五坐,而今年八方,牛疫大熾,農牛盡斃,民無以耕作。今若復爲開肆,則一日所殺,必將無數,此則不可復許,故臣於其日,以承旨入侍,略陳不可之意矣。蓋該曹,無他變通之事,而館下人,自初所訴,願出上魚物廛,漢城府帳籍,有上魚物契,而上魚物舊基,在於鍾樓上,館人,若出上魚物廛,則卽今魚物廛下人,恐其不利,故平市所以持難,而館人出前之後,如有專利之弊,則當自平市禁斷,使之均平彼此而已。臣以此意,言於平市提調閔維重,維重以爲,本寺若爲請許,必取怨於市民,故不得不防啓,而自上許設,則惟當奉行云矣。明年東作後,民旣盡耕,牛隻亦生長,則麥秋後,必復設屠肆,其前,許令出前,均平分利,使得支保,實爲便當。莫重聖廟守直及許多官員貌樣儒生供億,專責於典僕,凡干使役,倍於前日,而一朝絶其生理,不爲之變通,則其勢必至流散,數千人失所,誠非細慮,且係聖廟之事,故待罪本館,不得不煩達矣。上曰,館下人難支之狀,因知館事草記,予已詳知,而市民失業,亦甚可慮,故令該曹,別爲變通矣。該曹,尙無變通之事,更令從速稟啓施行,而如無可以善處者,則亦當分半以給,姑令該曹稟處。持謙曰,館中諸生食堂及公會,例以生進新舊榜,爲坐次,而先正臣文成公李珥,嘗言太學,明倫之地,長幼之序爲重,宜以年齒爲坐云,而未及行矣。逮及先朝,今左議政閔鼎重,爲大司成時,以李珥所論,陳達於榻前,先王,卽命行之,永爲定式矣。乙卯年以後,賊鐫等,爲館官,每欲與前事相反,故此事,亦爲請罷,今臣忝任之後,諸生願復行序齒之禮,敢此仰達。上曰,依前以年齒序坐,可也。載禧,讀公洪監司以稷山人生三子事狀啓。上曰,啓下禮曹。彦綱,讀軍資監以本監奴子還屬事草記。上曰,允。文重,讀左捕盜廳,以人家燒火事啓目。上曰,啓下。萬鍾,讀御營中日草記,上曰,允。又讀御營廳將官等,中矢分多少論賞單子。上曰,啓下。彦綱,讀戶曹以湖南請得大豆事啓目。上曰,啓下。載禧,讀全羅監司以持平朴致道辭狀上送事狀啓。上曰,調理上來〈事〉,回諭。萬鍾,讀禁衛營中日草記,上曰,知道。又讀禁衛營將官等,中矢分多少論賞事草記。上曰,啓下。文重,讀黃海監司,以罪人到配事狀啓。上曰,讀到配狀。文重讀畢。上曰,啓下。彦綱,讀慶尙監司以道內人燒死事狀啓。上曰,令本道,恤典擧行。載禧,讀京畿監司以前參議朴世采病重,辭狀上送事狀啓。上曰,須體前後之旨,亟回遐心,從速上來,出入筵席,以補不逮。文重,讀江原監司以罪人到配事狀啓,仍曰,以有旨辭意,有此罪人錄啓之事,而只以數句文字,懸錄罪名,輕重無以詳知,殊無下諭之意,極爲非矣。上曰,當初下諭之意,蓋慮重囚中,或有冤枉之事,欲爲議釋,而今此啓本中,罪名疎略,太甚,監司所爲,殊甚不當。推考,此啓本還送,使之更爲詳錄以啓,可也。萬鍾,讀兵曹中日單子。上曰,啓下。彦綱,讀公洪監司以沃川鄕校事狀啓,上曰,啓下。載禧,讀禮曹以召募別將處,印信造送事啓目。上曰,啓下。文重,讀江原監司以上番軍士上送啓本。上曰,啓下。彦綱,讀江原監司以伊川縣翻庫事狀啓。上曰,啓下。萬鍾,讀兵曹以出身赴防事啓目。上曰,啓下。彦綱,讀黃海監司以擧行恤典事狀啓。上曰,啓下。上謂文重曰,日寒如此,上番薄衣軍士,襦衣題給。載禧,讀吏曹別薦未及抄啓事草記,仍曰,今番別薦,諸大臣,皆已擧薦,而刑曹判書金德遠,終不薦進,事極未安。推考,何如?上曰,無緣不薦,事甚未妥,推考。文重,讀黃海監司以上番軍士上送事狀啓。上曰,啓下。彦綱,讀黃海道罪人到配事狀啓,上曰,啓下。文重,讀公洪兵使以免役定價事狀啓。上曰,啓下。萬鍾,讀摠戎廳回啓。上曰,啓下。彦綱,讀行副護軍李端夏上疏,上曰,省疏具悉卿懇。疏中所陳,言甚切至,可不體念焉?卿其安心勿辭,調理察職。文重曰,臣伏見典獄囚徒案,則時囚罪人八十餘名,當此嚴寒,合有疏決之擧矣。上曰,日寒如此,令該曹卽爲疏釋,俾無滯獄之弊。公事畢。載禧曰,臣等,在閤門外,伏見下政院備忘記,則以臺諫之不爲退待,爲自是好勝,聖敎嚴峻,臣看來不勝慨然之至。凡臺諫引避後,觀其事理之輕重,或退待,或不退待,自是循例之事,非好勝之意也。備忘辭旨,未免過重,故敢達區區之懷。文重曰,臺諫,雖不退待,固是規例間事,實非自是好勝之意也。彦綱曰,臺諫,或情勢不安,是非未分,則固當退待,以竢立落,若是公共之論,則雖不退待,有何所失乎?上曰,臺臣,或有加罪之啓,則不爲退待,而其餘則擧皆退待,以待公論,可也。今此臺諫等,凌踏宰臣,恣意無餘,故略示未安之意矣,一番引避之後,亦不退待,故有此備忘矣。臺臣之不爲退待,雖或不當,承旨之言,是矣。其備忘,還入,可也。上,以備忘記,下敎於魚震翼曰,卽爲傳諭於宋領府事處,與之偕來。罷出。以上燼餘
上在昌德宮。停常參·經筵。
洪萬鍾,以都摠府言啓曰,都摠管朴信圭,除標信,義禁〈府〉坐起進去之意,敢啓。傳曰,知道。
有政。吏批,判書李敏敍進,參判李翊相進,參議宋奎濂進,都承旨鄭載禧進。兵批,判書南九萬進,參判崔逸進,參議趙世煥進,參知李秀彦,政府習儀進,左副承旨洪萬鍾進。
吏批啓曰,今都目政,各歧仕滿應遷者,相避及未準朔監察,禁府都事·刑曹·掌隷院郞官,各司久任時推人員,竝擬,何如?傳曰,允。
又啓曰,江界府使柳之發瓜滿之代,當以武臣差遣,而可擬之人乏少,禁軍將及邊將中可合人,竝擬,何如?傳曰,允。
兵批啓曰,北虞侯·滿浦僉使瓜滿之代,今當差出,而擬望之人乏少,瓜滿守令及堂下將領被薦人,竝擬,何如?傳曰,允。
吏批啓曰,新除授西原縣監申厚命,呈狀于政廳曰,老父,今年七十三歲,方患噎隔吐痰之症,日漸加重,委頓床席,氣息奄奄,人子情理,不忍暫離云。本縣曠官已久,不可等待其親病差歇,西原縣監申厚命,依近例罷黜,何如?傳曰,依啓。以在京無故人,各別擇差,數日內,催促發送。
兵批啓曰,兼內乘,以行副護軍李萬枚擬望,而正單子書入之時,枚字,誤以技字書塡,至於受點,臣等,不及覺察,不勝惶恐。元單子,改付標以入之意,敢啓。傳曰,知道。
又啓曰,都摠府都摠管,以李仁夏,擬望受點,而聞李仁夏,與都摠管金萬基,異姓四寸相避云,改差,何如?傳曰,允。
李彦綱啓曰,今日史官不備,吏兵批政廳及臺諫接待之際,奔忙不給,事多苟簡,新除授待敎崔錫恒·注書尹之翊,竝牌招察任,何如?傳曰,允。
吏批,以崔柱廈爲尙衣別提,韓聖佑爲平市奉事,鄭載恒爲抱川縣監,朴龍見爲尼山縣監,張梲爲新寧縣監,鄭奎徽爲孟山縣監,尹商三爲草溪郡守,安健之爲江西縣令,李夢著爲大興郡守,李萬東爲戶曹正郞。崔錫恒單付待敎。左通禮崔浣,今加通政,滿三十朔。以朴致道爲掌令,李端夏爲大司憲,崔雲瑞爲江界府使,林泳爲副校理,李明鎭爲掌樂主簿,趙亨期爲西原縣監,朴一開爲永平縣令,李溶爲高原郡守,梁之浹爲彦陽縣監,尹世紀爲通川郡守。丹昌守源·益興守溫·東善守炳,以上新付職。以洪贊元爲萬頃縣令,李守長爲機長縣監,李日三爲禮曹佐郞,承以道爲靑丹察訪,趙錫周爲兵曹佐郞,鄭時凝爲洪原縣監,尹之翊爲注書,朴泰維爲持平,權守經爲內資主簿,李焯爲內資直長,李萬東爲朔寧郡守,嚴儹爲文化縣令,尹時建爲熙川郡守,朴希聖爲熊川縣監,安根爲寶城郡守,李㝡爲松和縣監,李志傑爲引儀,金晉明爲掌苑別提,金碩爲歸厚別提,權守經爲禁府都事,尹世興爲宗簿直長,金鳴夏爲沙斤察訪,張斗七爲工曹佐郞,沈思沈爲尙衣主簿,張振文爲奉常判官,李世機爲典籍,金錫衍爲成川府使,李行運爲旌善郡守,柳詡爲司畜別提,黃信龜爲禁府都事。鰲川君李世章。以金永宗爲歸厚別提,方震說爲內資主簿,尹趾完爲大司諫,尹垿爲監察,洪得禹爲戶曹正郞,金國鉉爲監察,李始興爲尙瑞直長,金萬㘽爲司饔直長,李光夏爲工曹正郞,鄭後僑爲廣興主簿。姑罷
兵批,以李仁夏爲都摠管,柳譚厚爲五衛將,宋奎淵爲僉知,洪夏臣〈爲〉公洪道兵虞侯,申漢章爲公洪道水虞侯,柳德玉爲宣傳官,柳世章爲武兼,姜必建爲長興營將,姜膺爲臨淄僉使,金起忠爲豆毛浦萬戶,李鼎至爲南陽監牧官,李夏相單付同知,李興疇·魚壽一·鄭粲翰單付僉知。徐震豪爲開雲浦萬戶,金時昱爲助羅浦萬戶,朴忠番爲南桃浦萬戶,朴廷翰爲位羅萬戶,金興齡爲㐚足萬戶,李命徵爲登山萬戶。裵大吉單付訓鍊主簿,本院去官。以洪以度爲三陟營將。安崇元單付同知,加設職除授事,承傳。閔興魯爲都摠經歷,金百祿爲都摠都事,申命老爲訓鍊主簿,李瑞東爲訓鍊主簿,閔增爲都摠經歷,李挺然爲訓鍊副正,薛禹徵爲訓鍊判官,金泰河爲武兼,閔暹爲都摠管,李萬枚爲兼內乘,李行登爲曹司衛將,李之經爲曹司衛將,鄭祥斗爲都摠都事,崔英彦爲麟山僉使,辛後聖爲淸城僉使,趙挺立爲牛峴僉使,愼而賢爲魚面僉使,李泓爲訓鍊僉正,黃任龜爲武兼,韓濟相爲宣傳官,李萬彬爲部將。尹振·林潪·李彦瓀·金後光付副司果。以南重夏爲多慶浦萬戶,申翰周爲伊州僉使,崔以球爲慶德假衛將,李希泰爲武兼,尹攝爲武兼,白時耉爲武兼。尹搢·李國芳·李必顯付副護軍,李翊·宋大庭·李柱付副司直。徐忠直爲部將,柳楷爲武兼,金漢光爲龜山召募別將,張起文爲美錢僉使,韓世茂爲阿山萬戶,林潪爲武兼,尹以經爲武兼,方弘稷爲羅暖萬戶,崔孝達爲木浦萬戶,白良輔爲碧丹僉使,梁偀爲彌助項僉使,高斗瞻爲舊所非浦召募別將,朴信吉爲伐登浦萬戶,李君錫爲玉連萬戶,李馝爲武兼,李振海爲部將,李彦瓀爲武兼,吳順玉爲訓鍊判官,黃塯爲滿浦僉使,金夢良爲北虞侯,李彭爲羽林將,崔浣爲五衛將。崔浣·柳之發·黃塯·柳愉付副護軍,李惟郁付副司果。李萬鍾爲部將,朴世佶爲部將,金愼厚爲同知,崔台甫爲吾老梁萬戶,車義軷爲植松萬戶。姑罷
鄭載禧啓曰,臣載禧及左副承旨洪萬鍾,當分詣吏兵批政廳,左承旨魚震翼,以傳諭事出去,右承旨朴泰尙,病不仕進,廳中,只有右副承旨徐文重,同副承旨李彦綱,而一員,又以望闕禮習儀,當爲進去,出納之地,勢甚苟簡,右承旨朴泰尙,所患不至大段云,卽爲牌招察任,何如?傳曰,允。
李彦綱啓曰,朝者,副提學金萬重再度呈辭到院,而年月有誤書處,使之改書以來矣。及其捧入也,誤以副修撰金鎭龜還出給之呈辭換入,至有給由之命,當該下吏不謹之狀,極爲可駭。自本院,方爲査治,金鎭龜之給由,不可仍存,似當勿施,而臣等,亦難免矇然不察之失,惶恐敢啓。傳曰,知道。
傳于朴泰尙曰,前後扈從有功勞人及淸白吏·戰亡子孫,各別錄用,十考十上,五考五上,別單人員,亦爲收用事,言于兩銓。
洪萬鍾,以兵曹言啓曰,傳敎內,日寒如此,上番薄衣軍士,襦衣題給事,命下矣。發遣本曹郞廳,摘奸尤甚薄衣軍士一百三十五名抄出,別單書入,令該曹依數題給,何如?傳曰,允。
洪萬鍾,以禁衛營言啓曰,上番前部右司屬黃海道五哨軍兵逢點實數六百三十四名,來明年正月初一日,與內外營三處入直軍兵,依例替代後,舊軍放送之意,敢啓。傳曰,知道。
洪萬鍾,以兵曹言啓曰,來正月初一日行宗廟·南別殿·永昭殿·各陵殿正朝祭軍一百名,及陳賀時差備軍百七十六名,合二百七十〈六〉名,他無推移定送之路,勢不得已,闕內啓下勿用處,與諸各司常時不用處軍士等,別單書入,依此數,除出調用,何如?傳曰,允。
以備忘記,傳于李彦綱曰,兩慈殿進獻之物,事體重大,固難輕議,而第三名日所捧阿多介,旣不合於御用,輸納之際,又多濫費,當此凶歲節省之日,不可無參酌變通之道。自明年爲始,以豹皮代捧,誠甚便矣,令該曹依此定式,以除一分之弊。
李彦綱,以戶曹言啓曰,兩慈殿前進獻綿布,例於歲末,以升細尺長巫稅木,捧入矣。辛酉年,因領府事宋時烈筵中陳達,改以大同木例,收捧事傳敎,故所捧巫稅,一依大同木例,減其升尺,五升木三十五尺收捧,而上年則以前遺在巫稅天木,入納矣。今則遺在已盡,當以新捧入納,而點檢所捧木綿,則各邑所納,不但升尺不齊,所見麤劣,似不可爲御用之物,本曹所在地木中,擇取以進,何如?傳曰,允。
執義韓泰東,掌令安烒,持平兪得一啓曰,請安置罪人㮒依鞫廳啓請,拿來處斷。請誣告罪人重夏·翊戴亟命嚴鞫處斷。請御營大將金益勳削奪官爵,門外黜送。請水原府使李思永削去仕版。啓辭見上答曰,不允。
司諫申懹,正言兪命一啓曰,請安置罪人㮒亟命拿來處決。請還收罪人洪宇遠·李袤移配之命。請誣告罪人重夏·翊戴等亟命嚴〈鞫〉處斷。啓辭見上答曰,毋煩。以上燼餘
上在昌德宮。停常參·經筵。
有政。吏批,判書李敏敍進,參判李翊相進,參議宋奎濂進,右承旨朴泰尙進。兵批,判書南九萬進,參判崔逸進,參議趙世煥進,參知李秀彦病,左副承旨洪萬鍾進。
吏批啓曰,甲山府使,今當差出,而旣以堂上窠,定式矣。堂下曾經侍從可合人,勿論守令,竝擬,何如?傳曰,允。
洪萬鍾,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
下直,韓山郡守鄭悏,提川縣監崔錫晉,順安縣監李公權。
洪萬鍾,以都摠府言啓曰,副摠管李秞,除標信,刑曹坐起進去之意,敢啓。傳曰,知道。
傳于朴泰尙曰,下直守令,留待。
吏批,以柳百之爲尙瑞副直長,郭昌徵爲戶曹佐郞,以安㙫爲監察,宋揆爲監察,金百興爲兼引儀。韋壽徵單付典籍,四館去官。以金兌昌爲典籍,沈思泓爲京畿都事,李東郁爲兵曹正郞,南天錫爲司贍奉事,金粹五爲司䆃正,柳榰爲奉常正,柳壽崙爲獒樹察訪,韓翊周爲左通禮,李三錫爲甲山府使,黃信龜爲造紙別提,沈思沉爲監察,李日三爲直講,洪莛爲監察,金構爲兵曹正郞,鄭齊斗爲宗簿主簿,丁時翰爲工曹佐郞,楊憲奭爲禮賓別提,尹㙊爲瓦署別提,宋國憲爲自如察訪,李斗相〈爲〉桃源察訪,成至行爲恭陵參奉,李碩亨爲崇陵參奉,徐鳳翎爲永明殿參奉,金宇梁爲永昭殿參奉,朴慶後·張斗七·沈思泓·成虎徵·李挺晩·沈楫·尹·尹弘离·金沆·李元齡·權恒·李麟徵·李嵂爲兼春秋,申汝沆爲內贍主簿,李三錫爲東部主簿,李益著爲禁府都事,金啓祥爲金泉察訪,丁達孝爲假引儀,金尙夏爲禮曹佐郞,申翼相爲副提學,羅良佐爲尙衣主簿。宗簿直長尹世興,濟用直長朴守和相換。
兵批,以宋樑夏爲部長,尹以濟爲同知,劉斗文爲彌串僉使,成珽爲寅火堡萬戶,裵大吉爲鎭東萬戶,李澤爲都摠經歷,具志禎爲兼內乘,李㙫爲武兼,高處安爲武兼,康時近爲林土召募別將,鄭以中爲禿用山城別將,崔添爲栗浦權管,廉泰立爲曲浦權管,吳挺翼爲廟坡權管,金麗源爲雙靑權管,崔亨達爲馬馬海權管,朴爾敬爲崇義堡權管,張重卿爲乾原權管,崔繼天爲於汀權管,金九韶爲舊坡知權管,金南煜爲乾川權管,朴禮昌爲小坡兒權管,鄭鏶爲同仁權管,金應官爲梁永萬洞權管,韓宗遠爲細川權管,張治世爲武兼,權順昌·韓柱·吳道弘·韓之相·張時旭·朴世亮·崔尙嵱爲副護軍,張時屹爲守門將,尹攝爲訓鍊主簿,金萬重爲副護軍,閔聖濬爲守門將,呂周楨爲武兼,吳振翼爲訓鍊主簿。
朴泰尙啓曰,注書權德邵,得滿身浮症,冒寒供仕,所患添劇,今日呈病不來,調理間,假注書差出,察任,何如?傳曰,允。以尹世喜爲假注書。
徐文重,以左邊捕盜廳言啓曰,今月二十五日諸承旨持公事入侍時,日寒如此,典獄在囚罪人,令各該司,卽爲疏釋,俾無滯囚之患事,榻前下敎矣。本廳所囚罪人崔命立·方道建等段,英陵作變辭緣,累度窮問,不爲直招,故今方推覈,而罪名深重,不得疏釋之意,敢啓。傳曰,知道。
傳于李彦綱曰,留待守令,引見。
吏批啓曰,新除授甲山府使李三錫,時無加資之命,何以爲之?敢稟。傳曰,加資。
又啓曰,宗簿直長尹世興,以永昭殿參奉,陞拜本職矣。自前非生進,則不得爲本寺之官,世興,以學生入仕,他直長中,生進人相換,何如?傳曰,允。
兵批啓曰,守門將望單子中,方震說之方字,誤以黃字書入,而臣等,昏不覺察,以致點下,不勝惶恐。元單子,改付標以入之意,敢啓。傳曰,知道。
徐文重啓曰,三司,來詣請對矣。傳曰,引見。
朴泰尙,以禮曹言啓曰,曹所屬宗廟署官員去春夏等,及宗廟署·奉常寺·內醫院·觀象監官員等,今秋冬等褒貶等第,各其司提調有故,限內不得磨勘矣,今始等第以入之意,敢啓。傳曰,知道。
李彦綱,以刑曹言啓曰,今十二月二十五日,諸承旨持公事入侍時,日寒如此,典獄在囚罪人,令各該司,卽爲疏釋,俾無滯囚之患事,命下矣。取考卽今罪囚之數,則啓覆罪人二名,承傳罪人十六名,咀呪罪人四名,詞訟罪人十八名,各司成關罪人十八名,各司直囚罪人十六名,合七十四名內,罪名稍輕者六名,則仰體聖上欽恤之意,卽爲疏放。其餘罪名稍重者類,則本曹堂上臣金德遠,纔遭子婦之喪,待其出仕後處決,而至於各司所管罪人,則非本曹所可處置,令政院,稟旨分付于各該司,俾無滯囚之弊,何如?傳曰,依啓。來關罪人,令各該司,趁卽疏決,俾無凍獄滯囚之弊。
李彦綱,以右邊捕盜廳言啓曰,今十二月二十五日,諸承旨持公事入侍時,日寒如此,典獄在囚罪人,令各該司,卽爲疏釋,俾無滯囚之事,榻前下敎,捧承傳矣。本廳所囚賊人趙兺同,因備局分付,大興山城火藥一百二十三斤偸竊辭緣,今方究問,時未疏決之意,敢啓。傳曰,知道。
李彦綱,以兵曹言啓曰,本曹軍色會計算員崔彬進告內,渠之遞任不遠,故從前會計中,慮或有差誤之處,更爲算計,則今年四月初三日會計中,當日本色上下,只是步木三同四十六疋三十六尺七寸·錢七十二兩四錢一分,而流音冊中,以步木四十一同三十五疋三十二尺三寸·錢四百八十三兩四錢一分上下樣計減。且其冊張,顯有割去追改之跡,末端渠姓名書塡之下,無着押,此是該色書吏弄奸之致,後日如有現發之事,則必同被罪罰,故敢此先告云。卽爲取考該色上下流音冊,則其弄奸之跡,果如崔彬之所告,其時色吏金弘度,使之捉來,則今番暗行御使隨去云,故使之捉囚渠父,而亦已擧家逃走,其時同色書吏李之達·李忠命·崔斗崑·韓爾昌·劉世俊等,亦皆知機,逃躱不現,事極痛駭。各人等,令左右捕盜廳,卽爲窺伺捕捉,以爲推問定罪之地,何如?傳曰,依啓。
朴泰尙,以禮曹言啓曰,來癸亥年正朝,大殿·大王大妃殿·王大妃殿·中宮殿陳賀,權停例爲之事,判下矣。初一日,適與地下日食齋戒相値,陳賀動樂,有所未安,似當權停,大臣之意,亦如此,而莫重賀正之禮,自下不敢擅便,何以爲之?敢稟。傳曰,權停,可也。
持平兪得一疏曰,伏以無狀小臣,幸遭聖明,濫致淸塗,虛紆殊渥,立朝數載,未效塵露之報,離親積月,但切望雲之思,君親之間,忠孝兩壞,罪積于身,情迫于中,玆敢不避煩猥,冒死呼籲,惟聖明,少賜矜察焉。臣父,年迫七袠,退居山樊,不得陳力就列者,久矣。此固聖明之所下燭,而臣母今年,七十有一,婦人性偏,愛臣尤酷,不見稍久,憶念傷情,臣雖頑愚,亦有人情,豈不欲謝事歸養,以終餘年,而臣父,以父子廢仕,分義未安,令臣從宦,以效趨走之勤,臣亦感激聖恩,未忍便決,周皇朝端,歲已屢閱。雖蒙恩暇,往來省覲,而身縻王爵,亦不能隨意歸見,隔離三朔,徂歲將換,屈指親齡,感淚自零,懷傷顔面,方寸輒折,臣每當公退還家,中夜不寐,遶壁彷徨者數矣。伏聞老母近患感冒,幾廢飮啖,而未至於沈淹危篤之境,則不敢以生前相見,仰誣於天聽,歸覲請暇,限於法例。玆封一疏,瀝血陳懇,伏乞聖慈,察臣情事,特許歸省,以彰孝理,不勝幸甚。且臣有區區所懷,敢於陳情之章,略暴獻規之忱,伏願殿下,竝垂省納焉。目今上天疾威,災異疊見,八路饑荒,生類將盡,危亡之禍,兆眹已彰,有識之士,靡不隱憂深慮,日昨臘雪紛雱,而震雷轟豗,詩人所謂不寧不令者,不幸復見於今日,以臣愚昧,竊不勝震惕憂厲。伏惟殿下,亦必怵然危懼於細氈之上,而災不虛生,必有所召,推原象類,以究其由,則竊恐殿下,威怒或過,好惡或偏,以致冬雷之妄動也。如欲規補聖德,禳塞天譴,則終日竭論,未易疏擧,而臣今待罪臺閣,以言爲職,請拈言路一款,略陳梗槪。人有恒言,言路者,國家之血脈,血脈壅則人病,言路閉則國亡,豈不大可懼哉?然而古之君子,必曰惟先格王,正厥事,又曰,格君心之非,自古及今,安有君心未格,而言路克恢耶?要之治心之功,有所未盡,而施於事,接於物者,失其中和,有以拒諫而厭厥直,馴致讜言消沮,正氣摧爍耶?臣伏覩,殿下聰明冠古,恭儉寡過,天資聖質,可齊堯·舜,銳意圖治,宜踵殷周,而獨於聽納之道,未盡恢廓之量,不能如大禹之拜昌,成湯之弗咈,言出臺閣,則輒加摧折,事關宮家,則終靳允兪。至於監試罷榜之啓,實是公共之論,而不有臺論,仍設大科,是殿下輕視臺閣之意,常畜於淵衷湛然之中,故裁處事爲者,若是過當,從今以往,事有大於此者,臺臣之言,莫敢有無於朝廷,臣誠愚妄,竊不勝慨然于中也。昨年李善溥,論金益勳數日,而棄塞淸路,出補嶺邑,其後朴泰輔,言李端夏事,大觸天怒,經歲廢斥,貶知荒縣,李宏,劾趙亨期,因此輾轉,得罪君父,出外之後,始承恩除,李東郁·權持等數臣,遇事論列,言議可尙,而殿下,甚惡痛絶,累月廢塞。凡玆數者,率是塞聰拒諫之實,而貽累於聖德,用是正士懷懼,佞人覷隙,爵高者,含糊固位,職卑者,斲方求進,堂陛深崇,耳目隔蔽,此豈非可憂之甚者乎?乃者殿下,祗畏天怒,連下求言之敎,求之而不言,則罪在臣工,言之而不用,則責在聖上。近日本府所論,實循擧國公議,非有一毫私意,至如重夏·翊戴等事,三司俱發,齊聲爭執,而一向牢拒,不賜允許,殿下雖有求言之名,固無聽言之實,中外之人,或以爲文具,豈不大可恨者乎?伏願殿下,加意於誠正之學,留心於敷納之道,存養好問,交致其工,日三御筵,頻接臣隣,洞開言路,奬勵直臣,言之近於迂者,必示優容,涉於訕者,亦賜寬假,則將見巽軟之徒,洋洋動氣,皆欲奉白簡緘皁囊,竭誠盡言於殿陛之下,庶幾朝著淸明,國脈靈長,惟聖明之加之意也。臣庸陋蒙蔽,未諳世務,敢將瞽說,仰瀆聖聰,臣無任惶愧悚越之至,謹昧死以聞。答曰,省疏具悉。憂愛陳戒,深用嘉尙,可不體念焉?爾其依疏辭往省。
巳時,上御熙政堂,下直守令留待,引見。同副承旨李彦綱,記事官尹之翊·崔錫恒·鄭齊泰,韓山郡守鄭悏,順安縣監李公權,堤川縣監崔錫晉,入侍。
鄭悏進曰,小臣,乃韓山郡守鄭悏也。上曰,試言履歷。悏曰,小臣,以社稷參奉始仕,近日待罪戶曹郞官,今拜此職也。上曰,七事誦之。悏誦之。上曰,下三道被災,雖有輕重之殊,明春賑政迫近,爾須十分體念,盡力爲之。且移秧,乃三南痼弊也,痛禁,可也。悏曰,小臣,敢不盡力爲之?李公權進前。上問履歷及七事,公權誦之。上曰,守令引見時,每問七事,其意有在。且西路,累經客行,庶事板蕩,爾須盡心爲之。崔錫晉進前。上問履歷及七事,錫晉誦之。上曰,兩守令申勅之言,爾亦聞之,十分盡心,可也。移秧,亦爲禁斷,宜矣。錫晉曰,敢不盡心?
李彦綱進曰,小寒後大寒前,例有視事,頉稟矣。卽今大寒經過,日氣尙寒,限立春前頉稟之意,敢啓。上曰,知道。遂罷出。
午時,三司請對,上御熙政堂。引見,同副承旨李彦綱,執義韓泰東,司諫申懹,掌令安烒,持平兪得一,校理李世白,正言兪命一,副校理黃玧,博士李頤命,記事官尹之翊·崔錫恒·鄭齊泰入侍。上曰,三司請對者,何事也?泰東進曰,臣等,以全翊戴事,累日論列,而尙靳允兪,臣等,以草草之啓,徒事瀆擾,自上每以勿煩·不允爲批,臣等,竊未知聖意之所在也。頃日國貞輩,旣蒙反坐之律,則翊戴等,何以獨免乎?臣未知殿下,以翊戴不爲誣告而然耶,抑有曲折而然耶?此臣等之所未曉也。懹曰,柳命堅領兵之說,旣發翊戴之口,則此乃告變也。烒曰,翊戴之誣告,如是昭著,而尙免刑章,臣等,不勝悶鬱焉。得一曰,自上每以爲翊戴等所告,不過言語疑似,而跡其所爲,則明是誣告也,豈有誣告而得免刑章者乎?至於重夏,則其所告之說,極其凶慘,至於欲害淸城等說,豈非尤爲叵測者乎?翊戴等,旣以此說,告於金益勳,以至於兒房密啓,其意以爲,成則爲功臣,不成則欲免於死。且翊戴,曾爲命堅之軍官,而至於面質之時,言辭悖慢,聽聞極爲駭異,此雖小事,亦可痛惡矣。世白曰,小臣,曾於榻前,亦已陳達矣。此輩情狀,自上旣已洞燭矣,臣不必更爲䌤縷,而渠旣以反逆誣人,歸於不實,則似當卽施反坐之律矣。自上,若以渠輩所言,或有萬分疑似,則被告之人,何可得蒙放釋乎?如此誣告之人,必須明示典刑然後,人心可以鎭定,國法可以得行矣。玧曰,頃日,本館陳箚時,小臣,適以服制,未及聯名,而所懷則一也,豈有誣告而得免刑章者乎?命一曰,此等曲折,自上,旣已俯燭,臣不敢更爲仰陳,而自國朝以來,未有誣告而得免刑章者矣。臣等,苦口力爭,今已閱月,而尙未允從,臣等,不勝駭惑焉。頤命曰,臣於當初,以不可貸罪之意,旣已仰達矣。蓋翊戴等所告之人,旣已自鞫廳推問矣。設鞫之後所告,歸於無實,則此非逆獄誣告者乎?其不可貸罪也,明矣。泰東曰,若謂非誣告則已,旣曰誣告,則何以得生乎?至於翊戴,則旣以此等說話,告於將兵之官,則此非誣告而何哉?頤命曰,翊戴誣告之罪,固已重矣。質問時,與柳命堅,言辭不恭,此特細故也。得一曰,臣等,非欲以此一款,爲其罪案也。蓋論其情狀,節節痛駭也。誣告者,得免刑章,此豈國家用法之道乎?懹曰,此漢誣告,旣已昭著,故至今閭巷之間,議論紛紜,此輩若伏法,則人心,皆以爲快矣。烒曰,以國家用法之道言之,則事雖小於此者,法不可撓改,而出於誣告之人,終貸其罪,則日後之慮,有不可言,豈有誣人以逆,而終保首領者乎?自上,若不允從,則事體,甚是不當。此輩,雖伏刑章,日後如有告變者,則豈有徵此而不告之理乎?泰東曰,此則不然。此輩所告,旣以不實,則以法論之,可也,豈可逆料日後之事,而不爲用法乎?懹曰,國朝三百年來,未有誣告而免罪者矣。此法不行,則臣恐日後誣告之輩,接踵而起,此非細慮也。上曰,重夏,則自是人事迷劣者也。秀胤之事,金瑍,雖已發告,而此等怨國之言,重夏,亦爲與聞,故慮其連累,而恇怯來告,其所告,雖多不實,而秀胤不道之言,則亦不能自掩,不可謂之專然誣告也。且翊戴,則以有疑似之心,故來告於大將,此與直爲上變者有異。今若直以反坐論之,則似爲過重矣。世白曰,凡決死囚,如有誤殺之事,則有償命之法,此則直爲誣告者也,何可得免刑章乎?得一曰,秀胤不道之言,固已痛駭,而重夏,則意在上變者也。泰東曰,翊戴,旣以凶慘之說,告於大將,此出於直爲上變者也。世道日下,人心如此,日後如有一種人,又以無根悖妄之說,續續密告於將兵之官,其弊,當如何哉?彦綱曰,小臣,則於其時,適値出疆,未得詳知,而還歸之後,稍爲聞知,則泰東所謂出於直爲上變者之說,甚當也。雖以此獄觀之,逆賊不過一人,而告者至於五人,今雖殺此輩,日後誠有不軌之徒,則豈無上變者乎?懹曰,元老·萬鐵,不無功勞,而罪當伏法,故人心極爲痛快,此輩,有何可惜,而終至貸死乎?泰東曰,誣告而免死,此乃前古所無之事也。刑法,不可低昻,此賊,終若貸死,則臣等,決不可退也。彦綱曰,豈有誣告而免死者乎?閭巷間公議,殿下,想必未盡俯燭矣。上曰,重夏等事,已盡於前後臺批,勿煩。泰東曰,咫尺天威之下,如是縷縷者,臣等欲知聖意之所在也。上曰,已盡於前後之批,今者又已說破,何可每每辯說乎?此則事體不然也。烒曰,此賊,決無可恕之道,而尙未伏法,臣等所爭者,公議也。國人皆曰可殺,則有何曲貸之理乎?懹曰,伏承聖敎,必以上件數款事,欲爲貸死,而翊戴,旣發領兵之說,則命堅,當伏逆律,言歸不實,而命堅旣已放釋,則翊戴,當被反坐之律。臣等,職在言地,何可泯默不言乎?得一曰,此輩,如有一毫可恕之道,何可强拂聖上好生之意,而如是縷縷乎?頤命曰,設使此輩,蠢然無知,終不悟誣告之爲當死,而有此告變,其言,旣歸不實,則亦宜施以當律矣。泰東曰,此則玉堂之言,誤矣。渠旣非喪心之人,則豈不知誣告之當死乎?上曰,自從設鞫以來,此等說話,旣已縷縷矣,勿煩。烒曰,若只以其數款事,終貸其死,則此大不然矣。此輩所告,果是實狀,則終必蒙賞典矣,旣已不實之後,則何可免死乎?世白曰,公議,終不可强怫也。今此三司入侍之臣,皆以一國公共之論,有此仰達,公議,可以見也。頃日萬鐵之死,人心,至今痛快,自上速賜允從,則人心可以鎭定矣。泰東曰,卽今國勢人心,莫可收拾,今若不殺此賊,則終無鎭定之道矣。烒曰,在法,雖不可殺,而國人皆曰可殺,則殺之,宜也。懹曰,此言,誤矣。公議與王法,元非二致,合於王法,則國人亦服,不合於王法,則國人,亦以爲不服矣。得一曰,自上有勿爲煩瀆之敎,縷縷仰陳,實爲惶恐。然卽今國勢扤捏,難以形言,頃者,屢下求言之敎,群下孰不欽仰乎?然當此閉藏之節,又有雷動之變,群下憂慮之懷,何可盡達?此賊,若不伏法,則必難鎭伏人心矣。彦綱曰,臣待罪近密,故敢達矣。自上,旣已堅定,造次間,必難夬斷,而公議如此,不可不從也。且臺諫之論,如或不是,則不必曲從,而此則一國公共之論也。頤命曰,公議,斷可見矣。大凡聽言之道,必先虛心然後,可以的其利害,若只以先入爲主,則終歸於偏矣。臣等所達之言,乃一國公議也,夬賜允兪,不勝幸甚。上曰,更勿煩論。泰東曰,自上,每下如此之敎,以爲强怫公議之具,此莫非臣等無狀,不能取信於君父之致,若是而何以抗顔於臺席乎?懹曰,自上平心,更加三思,則此賊,終不可活也。泰〈東〉曰,翊戴之事,尤爲痛駭也。懹曰,密啓之失,在於金益勳,而誣告者,乃翊戴也,此可貸死乎?泰東曰,日後,如或不幸,復有如此等事,則亦可援此而貸之乎?刑法,猶禮文,終不可撓改也。懹曰,若不殺此賊,則終必至於國不爲國也。泰東曰,卽今閭巷之間,走卒兒童,皆曰可殺此賊,而只以數款事,終貸其死,則臣等,竊不勝駭惑焉。懹曰,終日瀆擾,誠爲惶恐,而凡事理,或有可疑者,或有明若觀火者,此則公議皆曰可殺,法文,又甚明白,此而不殺,則臣恐日後,雖有可悔之端,恐無及也。上曰,勿爲煩瀆。泰東曰,縷縷瀆擾,誠爲惶恐,而此猶家人父子,敢不盡其所懷乎?自上終不允兪,則臣等,決難退去矣。懹曰,聖度寬弘,故臣等,得盡所懷矣。自上更加三思,夬賜允兪,幸甚。泰東曰,不殺此賊,則後弊,誠爲可慮矣。懹曰,翊戴與柳命堅,乃將卒之間也。命堅,誠有不軌之事,則告之,宜矣,而以虛無之事,搆誣其將帥,此尤爲無狀矣。泰東曰,臣以此意,旣有縷縷仰陳矣。日後,如有如翊戴者,人以孟浪之事,告於如益勳爲將者,則殿下,又何以處之乎?命一曰,卽今人心世道,旣至於莫可收拾之地,而至於此賊之事,自上,若是持難,臣等,悶鬱焉。懹曰,若不允從,則臣等,決不可退矣。泰東曰,聖學高明,前代之事,旣已歷歷聖鑑之下矣。伏望祛盡偏心,夬從公議。得一曰,君臣之間,天尊地卑,自上,雖導人使諫,尙難盡言,今日三司請對,不是偶然,而不惟不賜允兪,又有未安之意,日後國家之慮,當不淺矣。泰東曰,臣之縷縷瀆擾,極爲惶恐,而旣有所懷,冒死敢達。近來閭巷之間,論說百端,或言翊戴,因大將上變,故意者,自上或爲顧藉大將,而不允臺啓耶云云,以今日觀之,則此言恐或近之矣。懹曰,泰東之言,出於衷曲也。蓋以事理言之,翊戴等,得免刑章,則被告者,當爲反逆矣。上曰,當初之不殺翊戴者,與直爲上變者有異,故貸其死矣。被告之人,豈因此而盡爲反逆乎?上又曰,當初鞫廳引見時,以數件事,參酌定罪,而其時,姑無論斥大將之人,何以逆料臺啓,而爲之顧藉乎?君臣之間,不宜臆逆至此也。且兒房之啓,則旣已問議於大臣而爲之矣,至於加律啓辭中,語不稱停,凌踏太過,臺諫之事,亦未知其穩當也。泰東,避嫌啓曰,臣於前席,妄達閭巷之言,重被嚴旨,至以臆逆聖意爲敎,且以金益勳事,顯示未安之意,臣惶隕悚惕,無地自容。翊戴等罪狀難宥,婦孺亦知,而聖明固拒公議,群情疑惑,莫知聖意之所在,故咫尺天威,敢竭底蘊,何敢有一毫臆逆之意乎?至於益勳奸慝之狀,一國之人,公相傳說,亦非臣之私言,而緣臣無狀,旣不能感格天心,反承嚴批,臣何敢晏然於臺席乎?請命罷斥臣職。上曰,勿辭。同副承旨李彦綱曰,執義韓泰東,再啓煩瀆,退待物論矣。上曰,知道。申懹,避嫌啓曰,韓泰東所陳之言,出於衷曲,故臣亦演其說,而繼有所達矣。聖旨嚴峻,至以臆逆爲敎,臣誠惶懼,靡所措躬。人臣,若有臆逆君父之意,則罪合萬殞,何敢一刻在職乎?請命遞斥臣職。上曰,勿辭。李彦綱啓曰,司諫申懹,再啓煩讀,退待物論矣。上曰,知道。安烒·兪得一等,避嫌啓曰,臣等,登侍前席,終日力爭,而誠意淺薄,未蒙察納,乃以金益勳事,反下嚴旨,當初臣等,旣與同僚,相議陳啓,奸慝等語,亦嘗有論。同僚,旣以此引避,則臣等,何敢晏然於臺席?請命遞斥臣等之職。上曰,勿辭。李彦綱啓曰,掌令安烒,持平兪得一,再啓煩瀆,退待物論矣。上曰,知道。泰東等,避嫌後,皆趨出。世白曰,泰東,身居言地,故乃陳其所懷,而自上有此嚴批,臺臣一時引避,竊恐有害於聽聞,且非聖朝之美事也。上曰,當初翊戴等徒配之時,非徒重其人命也。以數件委折,特爲貸死,而臺諫之言如此,故予特陳其曲折也,亦非大段嚴批也。至於啓辭中措語,多有過當處,故仍爲言及矣。世白曰,人君待臺官之道,務爲優容然後,情義可以相孚矣。彦綱曰,訑訑之聲音顔色,拒人於千里之外。蓋頃日啓辭,雖未知其萬分稱停,而泰東,亦豈有誣人之心而然哉?頤命曰,兩司之官,一時引避,景色不佳,卽今諫官,方爲入侍,使之處置然後,退待臺諫,還爲召入,使之畢辭於前,何如?彦綱曰,此言,誠是矣。上曰,使之處置,可也。兪命一啓曰,請安置罪人㮒亟命拿來處斷。啓辭同前上曰,勿煩。又所啓,請還收洪宇遠·李袤移配之命。啓辭同前上曰,勿煩。又所啓,請誣告罪人重夏·翊戴等,亟命嚴鞫處斷。啓辭同前上曰,勿煩。又所啓,避嫌見上引嫌而退,臆逆之敎,出於情外,嚴旨之降,有傷聖德,何可以此輕遞言官?請執義韓泰東,司諫申懹,掌令安烒,持平兪得一,竝命出仕。上曰,依啓。彦綱曰,出仕臺諫,令史官,招入,何如?上曰,唯。之翊,趨出,引入世白等進曰,宋領府事處,自上旣遣承旨矣。古語云,不有賢者,其何能國?朴世采·李翔·尹拯三臣處,前後召上,何不啻勤懇?朴世采與李翔,暫時上來,旋卽還歸,至於尹拯,則堅臥林泉,尙無憣然之期,此三臣處,更以至誠招延,期於上來,則幸甚。玧曰,自上苟盡誠禮,則可以招致矣。頤命曰,賢者,去就不輕,苟非誠禮之盡,則亦難招延。尹拯等,讀書林下,且觀時事之不可爲,故此必不爲上來矣。自上更篤誠禮,則亦必憣然矣。卽今百隷怠官,紀綱懈弛,至於頃日臘月之雷,實是近來所罕之災也。卽今時勢之岌嶪,何可以一二言也?彦綱曰,臣於數年前,以假注書,出入政院,其時政院,猶有號令矣。近來則比其時,益甚懈弛,各司官員,稍有形勢者,則以聽分付次詣政院,大爲羞恥事,至於上司下人輩,亦然矣。上曰,天心未豫,咎徵沓至,夙宵虞憂,罔敢荒寧,臘月之雷,變係非常,予方警懼,罔知攸措矣。儒臣之言如此,可不體念焉?韓泰東等所啓,請安置罪人㮒依鞫廳啓請,拿來處斷。啓辭見上上曰,勿煩。又所啓,請誣告罪人重夏·翊戴等,亟命嚴鞫處斷。啓辭見上上曰,勿煩。又所啓,請御營大將金益勳削奪官爵,門外黜送。啓辭見上上曰,亟停勿煩。以上燼餘
上在昌德宮。停常參·經筵。
巳時,日暈。申時,日暈,暈上有背,色內赤外靑。
答持平兪得一疏曰,省疏具悉。憂愛陳戒,深用嘉尙,可不體念焉?爾其依疏辭往省焉。
謝恩,登山萬戶李命徵,內資直長李焯,孟山縣監鄭奎徵,洪原縣監鄭時凝,萬頃縣令洪纘元,訓鍊僉正李泓,判官薛禹徵,主簿申命老,戶曹佐郞郭昌徵,訓鍊判官吳順昌,僉正李挺然,靑丹察訪承以道,工曹正郞李光夏,佐郞張斗七,監察尹垿,同知李夏相,公洪兵虞侯洪夏直,掌樂主簿李明鎭,西原縣監趙亨期,成川府使金錫衍,敦寧都正金錫翼,禁府都事權守經,兵曹正郞金構,文化縣監嚴纘,尙瑞直長李始興,京畿都事沈思泓,通川郡守尹世紀,監察洪筳,同知盧綻。
備忘記,嗚呼,爾等,試觀今日之國事。天災地異,疊現層出,國計民憂,無一可恃,如大廈之將傾,涉川而無涯。當此之時,以眇然一身,托兆民之上,日夕危凜,若隕坑谷,罔知攸措。爾等,俱以窮經世祿之士,遭此多艱之秋,不思所以經濟之道,徒守考槃之志,尙無播然之期,寡昧之缺然,士林之失望,爲如何哉?時序已盡,新正不遠,此時思想,一倍於前。須體前後勤懇之旨,亟回長往之心,從速登途,出入筵席,啓沃寡躬事。護軍尹拯·朴世采·李翔等處,別爲下諭。以上朝報
上在昌德宮。停常參·經筵。
辰時,日暈左珥,暈上有背,色內赤外靑。巳午時,日暈。
備忘記,三昨別諭,敷心腹,竭所蘊,庶冀其惕然改圖矣。今觀狀啓,誠禮淺薄,尙靳幡然,無乃君臣之間,情義未孚而然耶,抑出於不足與有爲而然歟?反覆思惟,只自愧恧,無以爲懷。噫,前後批旨,不厭其重複,輒以追先帝之義,責勉不已者,夫豈偶然也哉,而一向巽辭,若是其邁邁乎?甚非所望於卿者也。亟體如竭之旨,速改遐心,從速登程,出入筵席,共理國事,毋孤寡昧企望之意,更爲勉諭,必與偕來事,下喩于傳諭承旨處。
大司憲李端夏疏曰,伏以臣,有萬分難安情勢,不得不留疏徑退,惶恐待罪。答曰,年少過激之言,不足爲嫌,而身帶重任,蒼黃決退,實非所望於卿者,須體缺然之懷,安心勿辭,從速入來,毋曠職務。
府啓,請金重夏嚴鞫處斷。請金益勳削奪官爵,門外黜送。請次知內官罷職。還收洪萬宗放釋之命。還收崔尙仰·朴斗卿減等之命。請金煥嚴鞫處斷。答曰,不允。
院啓,還收洪宇遠·李袤移配之命,請金重夏嚴鞫處斷,鳳山郡守陳再昌罷職不敍,還收煥·爀移配之命,還收權大運移配之命,還收權大載放釋之命,還收閔熙撤籬之命,還收鄭元樞放釋之命,請金煥嚴鞫處斷。竝引嫌而退,還收之啓,旣不預構,儒臣之斥,□□誤聞,則在我無失,何必爲嫌?嫌難處置,臺體固然,請大司諫李□□,獻納黃玧,竝命出仕。答曰,不允。處置事,依啓。以上朝報
