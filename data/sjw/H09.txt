上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫正朝單子問安。答曰,知道。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
備忘記,故領府事朴宗岳妻金氏,右議政金思穆,令該曹,歲饌外食物·衣資加送,仍令存問以來,鰲恩君內外,行大司憲李直輔,令地方官,歲饌外食物·衣資加送,仍令存問,西春君內外,故鶴林君焴妻申氏,故廣陵君烻妻辛氏,故安恩君妻尹氏,故判書徐有隣妻宋氏,知事洪檍,竝依昨年例擧行。
以公忠水使李吉培啓本,平壤府居民金汝光等渰死事,傳于金會淵曰,聞甚矜惻,元恤典外,別加顧助,如有生前身還布蕩減事,措辭分付。
金蓍根,以禮曹言啓曰,太廟歲首展謁吉日,以何間推擇乎?敢稟。傳曰,以初七日爲之。
金蓍根,以禮曹言啓曰,景慕宮展謁,每於孟春·孟秋取稟事,定式矣。今番展謁吉日,以何間推擇乎?敢稟。傳曰,以初七日爲之。
金蓍根,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之乎?敢稟。傳曰,以初七日爲之。
徐春輔,以兵曹言啓曰,今正月初七日大駕詣宗廟展謁,仍詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之?敢稟。傳曰,依昨年例爲之。禁衛大將,聞有實病云,禁衛營軍兵,中軍使之代主將司令。
徐春輔,以兵曹言啓曰,今正月初七日大駕詣永禧殿展謁時,何營單兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之?敢稟。傳曰,依昨年例爲之。禁衛大將,聞有實病云,禁衛營軍兵,中軍使之代立將司令。
金蓍根,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金蓍根,以禮曹言啓曰,今此正朝朝賀大殿,諸道所封箋文中,肅川府使金守基,渭原郡守李鐵求,雖非應封官,以別軍職封箋矣。一體看審捧入之意,敢啓。傳曰,知道。
金蓍根,以禮曹言啓曰,凡賀箋,留守·監司·兵使·水使·防禦使,雖罷職,封進事載在法典,而今己巳年正朝朝賀諸道所封箋文中,水原府留守李集斗,濟州兼防禦使韓鼎運封箋,雖已遞罷,依例看品內入,而會寧府使金處漢,寧邊府使金明淳,洪州牧使鄭萬始,旣已遞任出代,雖已封箋,竝不得一體捧入之意,敢啓。傳曰,知道。
金蓍根,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
徐春輔,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得設行之意,敢啓。傳曰,知道。
假注書朴基宏書啓,臣於本月初一日辰時量,敬奉聖敎,馳詣明陵蜂峴,巡審摘奸是白乎,則防路石築,完固岌嶪,荊棘重密,氷雪凍滑,絶無人跡往來之痕是白遣,峴上結幕處,亦爲着實守直是遣,植木段,松櫟雜木,非不稠廣是乎矣,枝榦元無茁長,似是土性瘠薄之致是白齊。山直輩更爲申飭後,仍爲馳詣昭顯墓,巡審植木處是白乎,則局內左右龍虎諸處樹木,極爲茂密是白乎旀,守護等節,墓官處另加申飭是白遣,卽爲復路之意,敢啓。傳曰,知道。
慶尙監司鄭東觀疏曰,伏以臣以庸材下劣,冒叨匪據,居然一歲于玆,而觸事生疣,無往非罪。俗習渝弊,而矯革無望,民生困瘁,而懷保沒策,以至黜陟失當,列郡無肅淸之美,政務弛廢,庶事有叢脞之歎。徒竊厚廩,辜負隆恩,承流宣化,尙矣無論,簿書期會,亦多曠失。月前査事之淹滯三朔,晩始封啓,雖緣疾病之无妄,終歸擧行之稽緩,伏地悸懼,惟大何是俟,特蒙我聖上,曲加庇覆,薄勘止於住俸。以臣之罪,而問備之罰,至及於金吾諸堂,此已萬萬惶懍,而至於夏牟加分,不能追後陳聞之罪,臣於査啓跋辭中,已爲首實,而伏見今番讞議之出於朝紙者,臣之罪,因此而益復彰著無餘矣。噫,糶糴國之大政也,其分其留,自有定數,罔或增減,若或因邑事民情,而不得不加分者,無論數之多寡,輒皆具由馳啓,自是不易之典也。夏牟之不入於狀聞中者,未知始自何時,而轉成循襲之謬規,致失常法,未及釐改,臣固視如應例,不免自歸犯科。分留法意,何等至嚴,而身爲藩臣,不能恪遵令式,有此毁劃,則論其罪犯,合被重勘。況前道臣尹光顔擬律諸條中,不啓加分,乃其一事耳。臣以同罪之蹤,獨爲倖逭,靦然蹲仍,則臣之廉隅,可謂掃地盡矣。且在朝家綜核之政,恐不當若是斑駁也。危蹙之極,靡所自容,玆敢冒死自列,恭俟處分。伏乞聖明,亟令攸司,議臣當勘之律,以昭法紀,以安私分,千萬幸甚。臣無任云云。答曰,省疏具悉。卿雖有所失,此是襲繆之致,勿辭更勿煩瀆,察任。
上在昌德宮。停常參·經筵。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
傳于閔耆顯曰,下直守令·邊將·察訪·差員下直守令留待。
傳于閔耆顯曰,下直守令·邊將·察訪·差員下直守令入侍。
備忘記,山羊會萬戶金鳳永下直,長弓一張,長箭一部,片箭一部,筒兒一箇賜給。
傳于徐春輔曰,初六日歲首犒饋,該房知悉。
傳于金蓍根曰,發遣吏郞,諸執事淸齋與否,摘奸以來。
閔耆顯啓曰,吏曹郞廳來言,應資老人加資下批政事,取稟。傳曰,當日爲之。
閔耆顯啓曰,吏曹郞廳來言,政事當日爲之事命下,而判書南公轍,參議李好敏病不來,參判金明淳在外,不得開政云,判書·參議,竝卽牌招,何如?傳曰,允。
閔耆顯啓曰,行吏曹判書南公轍,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
以吏曹參議李好敏再牌不進罷職傳旨,傳于閔耆顯曰,只推。
傳于閔耆顯曰,判書疏批已下,與參議更爲牌招。
閔耆顯啓曰,行吏曹判書南公轍牌不進,參議李好敏三牌不進推考傳旨及禁推傳旨,今方捧入,而開政命下之後,如是違牌,誠極未安,判書更爲牌招,何如?傳曰,允。參議一體卽爲牌招。
以吏曹參議李好敏三牌不進禁推傳旨,傳于閔耆顯曰,分揀。
閔耆顯啓曰,行吏曹判書南公轍再牌不進推考傳旨及參議李好敏四牌不進禁推傳旨,今方捧入,而開政命下之後,連事違召,無意承膺,事體所在,誠極未安。判書所當更請牌招,而係是一日三牌,何以爲之?敢稟。傳曰,參議一體卽爲牌招。
以吏曹參議李好敏四牌不進禁推傳旨,傳于閔耆顯曰,分揀。
閔耆顯,以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十人員,別單書入之意,敢啓。傳曰,知道。
有政。吏批,行判書南公轍進,參判金明淳在外未肅拜,參議李好敏進,右副承旨曺允遂進。以宋祥濂爲大司諫,李勉昇爲副修撰,韓晩裕爲判敦寧,洪奭周爲刑曹參議,金啓洛爲知春秋,吳載紹爲同成均,金敎根爲司僕正,李䕫秀爲軍器判官,韓用謙爲漢城庶尹,林處鎭爲監察,李集運爲典籍,李始源爲軍器提調,金明淳爲氷庫提調,李惟采爲寧海府使。護軍尹弼秉嘉善今加嘉義,行副護軍李祉永,前五衛將權思益·洪若浩·林忠白·趙重瞻·沈斗漢,前僉知鄭義誠·趙思貞·金鳳九,以上折衝今加嘉善,前府使邊德淳通政今加嘉善,以上朝官年八十,依定式加資事承傳。
兵批,判書李始源病,參判閔昌爀病,參議李貞運入直進,參知韓始裕病,左副承旨金蓍根進。副護軍單尹魯東,副司果單洪羲俊。
金會淵,以戶曹言啓曰,鰲恩君內外,方在其子平康任所,行大司憲李直輔,方在其子南原任所,謹依傳敎,令各其地方官,歲饌外食物·衣資加送,仍令存問之意,分付兩道道臣,而故判書徐有隣妻宋氏,時在其子務安任所,衣資·食物及存問等事,亦令地方官擧行事,一體分付該道道臣,何如?傳曰,允。
徐春輔,以禁衛營言啓曰,依定式,集賢門入直京中哨軍二十名,哨官一員率領,今正月初三日,與御營廳軍,替代入直之意,敢啓。傳曰,知道。
曺允遂,以義禁府言啓曰,卽接忠州牧徒配罪人李勉輝戶奴呈狀,則其上典,以尙州牧使時事,徒一年定配於忠州牧,而今年爲七十,依法典許贖事,千萬顒祝云矣。取考律文,則大明律犯罪時未老疾條云,犯罪時雖未老疾,而事發時老疾者,依老疾論,若在徒年限內老疾,亦如之。小註云,六十九以下徒配,徒限未滿,年入七十,聽準老疾收贖。李勉輝今旣年滿七十,依律文許贖,何如?傳曰,允。
行吏曹判書南公轍疏曰,伏以臣痼疾纏綿,力不任職,呈單丐免,特蒙加由,旋上辭本,又靳兪許,情窮勢迫,不知所出,惶隘罔措,撫躬自悼。臣於一年之內,再叨銓任,疏凡七八上,而其以疾痛而號籲者,又過其半,自以實狀難强,毫無假飾,而一未蒙垂憐之澤,前後懇誠,徒歸於虛僞例讓而止。若謂銓任,國之所重,不宜頻改而數遞,則一經都政,猶稱瓜限,況臣再經者乎?若謂朝著乏人,姑且充位,則顧今銓望,爲十人之多,其中有老成鍊達,已試有效者,此其人可授也,有望實俱著,新通而未經者,不止一二,此其人可授也。臣若因仍不去,妨賢路而招物議,則此直貪榮戀寵之一鄙夫耳。非但臣之私情切迫而已,問之於人,皆以臣之必欲一遞,爲事理之當然,決非例疏辭官者之比,而聖明獨未鑑諒,此臣之所自傷,而亦不能無憾者也。且臣受稟虛弱,居常善病,前時疆壯,猶不如人,飮食起居,不能放縱,風雨寒暑,不敢觸冒,僅能支持,得延于今,而症隨年痼,氣不敵病,少用思慮,則唾血如期,奔走筋力,則喘汗欲仆,形殼雖存,痼肓難醫,如朽中之木,其仆可立而待也。所患毒感,一添於當寒大政之後,再添於太常看品之餘,寒熱交攻,痰嗽達夜,精神昏眩,食飮全却,比之日昨所陳,十倍加劇。若得數月或半年之閑,謝客省事,專意醫藥,任便自在,溫調穩攝,則雖不得復如常人,心之所安,稍向蘇健,僅可以免於顚仆,則凡有驅使,豈敢更擇夷險?周任有言曰,陳力就列,不能者止,不才而不能稱職,與有疾而未堪供仕者,皆在所當止也。思量已熟,冒出無路,召牌之下,又犯違傲,臣罪至此,尤合萬殞。伏願殿下,俯垂憐察,以爲可則亟賜兪音,以爲不可則早降威譴,毋使重任,曠日虛縻,公私不勝幸甚。臣無任云云。答曰,省疏具悉。已諭於前批,卿其勿辭行公。
己巳正月初二日辰時,上御誠正閣。下直守令·邊將·察訪·差員下直守令入侍時,行都承旨閔耆顯,記事官洪起燮,別兼春秋鄭觀綏,記事官申在植,利川府使金明鎭,栗峯察訪李游誠,參禮察訪崔鳳和,昌樂察訪金進明,山羊會萬戶金鳳永,差使員中和府使金麟鍾,信川郡守李爔,沃溝縣監安㢞,木川縣監鄭宗顯,漣川縣監成國民,以次進伏訖。上曰,下直守令·察訪,以次進奏職姓名,可也。明鎭進前奏職姓名。上曰,畿邑與他有異,下去着實爲之也。至游誠,上曰,察訪與守令無異,下去着實爲之也。仍命察訪以次退出,游誠退出。至鳳和,上曰,下去着實小心爲之也。鳳和退出。至進明,上曰,下去着實小心爲之也。進明退出。上命邊將奏職姓名,鳳永立階上奏職姓名。上曰,殘鎭也,下去各別小心,着實爲之也。上曰,差使員以次進奏職姓名,可也。麟鍾奏職姓名。上曰,年事民情,何如?麟鍾曰,雖非豐年,亦可謂免歉,捧還不至甚難,故臣之上來時,已爲畢捧矣。上曰,還穀爲幾何耶?麟鍾曰,十萬餘石矣。上曰,各穀數爻,幾何?麟鍾不能別白以奏。上曰,民弊,何如?麟鍾曰,臣於昨年九月晦間赴任,姑未及詳知民情之如何,而別無大弊之可以仰奏者矣。耆顯曰,中和府使金麟鍾,穀數仰奏之際,語極糢糊,推考,何如?上曰,置之。仍命差員以次退出,麟鍾退出。至爔,上曰,年事民情,何如?爔曰,得免歉年,而亦別無大弊矣。上曰,雖然,有何可言之弊耶?爔曰,前以還穀太多爲弊矣。今雖少減,而尙有還多之弊矣。上曰,何以則可釐此弊耶?爔曰,精捧精分,則穀雖多,猶可以不甚爲弊矣。上曰,下去着實爲之也。爔退出。至㢞,上曰,年事,何如?㢞曰,海溢被鹹處,則全無所收,其餘則豐熟,折長補短,可爲免歉矣。上曰,軍政,何如?㢞曰,別無黃口·白骨之徵布矣。上曰,如官門聚點時,坐作進退之節,何如?㢞曰,亦能與他邑同矣。上曰,下去着實爲之也。耆顯曰,沃溝縣監安㢞,奏對之際,多所失措,推考,何如?上曰,置之。㢞退出。至宗顯,上曰,年事·軍政,何如?宗顯曰,臣邑以峽邑也,故今年年事,稍勝於沿海,可謂免歉矣。軍政之弊,何處不然,而臣邑則比他稍勝矣。上曰,下去着實爲之也。宗顯退出。至國民,上曰,年事,何如?國民曰,可爲免歉矣。上曰,有何民弊耶?國民曰,漣川戶數,不過一千三百餘,而班戶幾爲七百,班戶藉勢,借戶每多受還,及其捧還,輒多至於隣里之徵。雖以軍政言之,黃·白居多,蓋由於校·院生之漸多,校·院生定額,例不過數三十,而漣川校·院生,各爲七八十人,其外稱以免講生,出帖以給者,亦爲數三百,此類皆不入於面任望報中,故軍丁塡充無路,此爲痼弊矣。上曰,何以如此耶?國民曰,爲守令者,欲汰除校·院生,以充軍額,則大民輩,目之以不識校·院之所重,面任亦不以報官,故勢無以矯革,而自臣赴任,亦或以校·院生考講見落者,充定軍額矣。國民退出。上敎耆顯曰,何以則可無此弊耶?耆顯曰,班民受還,貧無以準納,或年年作逋,或隣里替徵,非特漣川一縣。如湖中諸郡,尤多此弊。至如軍政之弊,無處不然,或投入校·院,或募屬吏廳,其藪不一,而富者圖免,貧者偏苦,至有一身兩役三役者,此爲殘民難支之弊,而亦是守令者之責也。上命下直守令奏七事,明鎭奏七事,上命邊將奏六事,鳳永奏六事。上命耆顯,守令宣諭·別諭訖。上曰,守令使之退出,可也。明鎭退出,上命耆顯,邊將宣諭訖,鳳永退出。上命退,承史以次退出。
上在昌德宮。停常參·經筵。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
傳于金蓍根曰,禮房承旨,馳詣宗廟·永寧殿,奉審摘奸以來。
吏曹口傳政事,鴻山縣監鄭漪,儀賓都事閔致和相換。
金蓍根,以弘文館言啓曰,本館下番闕直,事甚未安,副修撰權丕應,卽爲牌招入直,何如?傳曰,允。
金蓍根,以弘文館言啓曰,新除授副修撰李勉昇,時在公忠道忠州地,經筵入番事緊,請斯速乘馹上來事,下諭。答曰,許遞。
上在昌德宮。停常參·經筵。
藥房提調金羲淳,副提調閔耆顯啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·惠慶宮·嘉順宮,藥房口傳問安。答曰,知道。
徐春輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
徐春輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐春輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐春輔啓曰,判敦寧韓晩裕,除拜後過三日不爲出肅,依定式推考警責,仍卽牌招察任,何如?傳曰,允。
徐春輔啓曰,三品官之無得過三日循例請牌,曾有定式矣。刑曹參議洪奭周,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于徐春輔曰,下直察訪·邊將留待。
傳于徐春輔曰,下直察訪·邊將入侍。
備忘記,宣沙浦僉使魚在羽,碧團僉使安鎭福,永達萬戶李東涉下直,各長弓一張·長箭一部·片箭一部·筒兒一箇賜給。
閔耆顯啓曰,假注書朴基宏,身病猝重,勢難察任,今姑改差,阿何如?傳曰,允。
以刑曹參議洪奭周牌不進罷職傳旨,傳于曺允遂曰,只推。
傳于閔耆顯曰,發遣吏郞,諸執事淸齋與否,摘奸以來。
以副修撰權丕應牌不進罷職傳旨,傳于金蓍根曰,只推。
金蓍根,以弘文館言啓曰,本館下番闕直,事甚未安,副修撰權丕應,旣有只推之命,與修撰朴宗琦,一體牌招,以爲推移入直之地,何如?傳曰,允。
己巳正月初四日辰時,上御誠正閣。下直察訪·邊將入侍時,同副承旨徐春輔,假注書朴基宏,別兼春秋鄭觀綏,記事官申在植,碧沙察訪元在誠,多大僉使李乘運,以次進伏。宣沙浦僉使魚在羽,德積僉使趙宗弼,花梁僉使林茂昌,登山僉使朴枝萬,碧團僉使安鎭福,永登萬戶朴仁積,助羅浦萬戶安潤文,位羅萬戶吳啓浣,文山萬戶鄭持淳,永達萬戶李東涉,以次就立階下訖。上曰,察訪·邊將,奏職姓名,可也。在誠進前奏職姓名。上曰,下去着實爲之。乘運進前奏職姓名。上曰,多大邊地也,與他有異,下去着實爲之。六事奏之。乘運奏六事訖。命就座,仍命次次奏職姓名。在羽等奏職姓名,上曰,下去着實爲之。六事奏之。在羽等齊聲奏六事。上曰,承旨宣諭,而別無他語,以其所奏之語,宣諭,可也。春輔讀宣諭訖。惠慶宮進服人蔘一錢五分重粟米飮,自今日一貼式煎入。出榻敎惠慶宮進服加味六君子湯,自今日五貼式,日次製入。出榻敎上命退,元誠等鱗次退出,仍命承史退,春輔以下,以次退出。
上在昌德宮。停常參·經筵。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
徐春輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金蓍根曰,禮房承旨·同副承旨,分詣受香諸處,奉審摘奸以來。
朴基宏改差,代以李紀淵爲假注書。
徐春輔啓曰,事變假注書李頤熙,身病猝重,勢難察任,今姑改差,何如?傳曰,允。
傳于徐春輔曰,明日出宮門路,以協陽門爲之。
李頤熙改差,代以鄭弼漢爲事變假注書。
以修撰朴宗琦,副修撰權丕應牌不進罷職傳旨,傳于曺允遂曰,只推。
金蓍根,以弘文館言啓曰,本館下番闕直,事甚未安,修撰朴宗琦,副修撰權丕應,旣有只推之命,竝卽牌招,以爲推移入直之地,何如?傳曰,允。
曺允遂,以義禁府言啓曰,再明日動駕時,各差備都事,當爲備員,而都事沈魯崇,奉命在外,令該曹口傳相換,以爲分排之地,何如?傳曰,允。
吏曹口傳政事,禁府都事沈魯崇,童蒙敎官李集魯相換。
金蓍根,以吏曹言啓曰,卽接江原監司鄭尙愚移文,則通川郡守崔壽亨,今年年滿七十,法不當莅任,照例稟處云矣。守令之年滿七十者,不得莅官,載在法典,通川郡守崔壽亨,依法典改差,何如?傳曰,允。
金蓍根,以禮曹言啓曰,卽接大靜幼學姜啓新所志,則以爲八寸兄弼紀,嫡妾俱無子,以其同生弟弼昌第二子應輔,欲爲繼後,兩家相議完定,而未及禮斜之前,弼昌夫妻俱歿,與者無人,不得循例禮斜,依定式草記稟處事呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長姜啓新所訴旣如此,依定式姜弼昌第二子應輔,立爲姜弼紀之後,何如?傳曰,允。
徐春輔,以戶曹言啓曰,先朝丙申,特軫民瘼,各宮房無土免稅,自本曹捧給,而畿甸免稅,則限以歲前,如或過限,則該守令草記論責事,節目定式,而昨年夏間,又以申明舊典事,陳達蒙允矣。戊辰條畿邑所在各宮房免稅錢,俱爲上納,而至於豐德府免稅錢,今已過歲,尙不準納,依定式該守令,自本道指名現告,令該府拿問處之,未納錢則自監營各別董督,刻期收捧,不多日內,準數上送本曹,以爲趁卽移送各宮房之意,分付道臣,何如?傳曰,允。
徐春輔,以備邊司言啓曰,日前以都下錢荒,貢價錢條,限四等引等先下之意,筵稟蒙允矣,擧條分付矣。卽聞該廳,以四等,誤認以四朔,只四朔條上下云,蓋貢價上下,其規不一,每朔爲一等者,有間數三朔爲一等者。當初筵奏,在於計等,而不在於計朔,擧條所出,言等而不言朔,則該廳擧行,亦當只計等數,不計朔數而已,而今乃以朔爲等,惟以四朔條上下,故各貢所受,多寡不一,不但有向隅之嘆,反爲渠輩稱冤之端,有違一視均惠之意,不審之失,誠爲未安。當該堂上推考,依允下擧條,各貢錢條,勿計朔數,竝以四等,一例上下之意,分付,何如?傳曰,允。
徐春輔,以漢城府言啓曰,卽接西部都事宋文晦所報,則米廛下契居江華經歷洪允厚,今年爲八十歲,當入於加資別單,而本家渾率,皆在任所,單子初不來呈,今始送單,故玆以追報云矣。洪允厚,以朝官年八十,係是應資,依例陞資之意,分付該曹。該部之有此遺漏,雖因本家之在於任所,不卽送單之致,而其不善擧行之失,在所難免,當該部官,令該府拿問處之,何如?傳曰,允。
徐春輔,以訓鍊都監言啓曰,本局從事官申在業,身病猝重,勢難察任,改差,何如?傳曰,允。
徐春輔,以訓鍊都監言啓曰,本局把摠李鼎會,身病猝重,勢難察任,改差,何如?傳曰,允。
上在昌德宮。停常參·經筵。
金蓍根啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
徐春輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐春輔啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,平南萬戶徐應修下直,長弓一張·長箭一部·片箭一部·筒兒一箇賜給。
金蓍根啓曰,明日大駕詣宗廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
金蓍根啓曰,明日動駕,兩司侍臣,當爲備員,除在外外,呈告人員,待開門牌招,何如?傳曰,允。
以修撰朴宗琦,副修撰權丕應牌不進罷職傳旨,傳于金蓍根曰,只推。
傳于金蓍根曰,明日出宮門外,以協陽門爲之。
備邊司薦望,以尹魯東爲東萊府使。
閔耆顯,以吏曹言啓曰,新除授平壤庶尹李源明呈狀內,矣身素抱貞疾,當寒添劇,食飮專廢,轉側須人,時日之內,萬無赴任之望云。其身病旣如是,則有難强令往赴,罷黜,何如?傳曰,允。
徐春輔,以訓鍊都監言啓曰,今正月初七日大駕詣宗廟展謁,詣永禧殿展謁,詣景慕宮展謁時,因兵曹節目,建陽門軍七十四名,銅龍門軍三十七名,集賢門軍二十名,西營軍四十名,東營軍四十四名,集春營軍四十名,各其將官率領,與禁衛營·御營廳鄕軍,替代入直,還宮後依例替直,竝待標信擧行之意,敢啓。傳曰,知道。
己巳正月初六日辰時,上詣春塘臺。軍兵歲首犒饋入侍時,行都承旨閔耆顯,行左承旨朴崙壽,右承旨金會淵,左副承旨金蓍根,右副承旨曺允遂,同副承旨徐春輔,記事官洪起燮,假注書李紀淵,別兼春秋鄭觀綏,記事官申在植,檢校直閣李存秀,待敎朴綺壽,以次侍立訖。上具戎服,乘馬出宣化門,由協陽門,至明光門,啓螺宣傳官稟鳴金二下大吹打,至春塘臺下,宣傳官稟鳴金三下吹打止,仍稟鳴鑼,上詣帳殿,下馬陞座,黃門旗手,叉捍作門。兵曹判書李始源跪啓稟小開門,宣傳官命起來應退,仍跪稟鳴金二下小吹打。兵曹判書及宣傳官等,先行參現禮,武藝廳統長·武藝別監·軍牢·巡令手·內吹·內鼓手等,分班叩頭,命起去應退。始源跪啓稟放陞壇砲,命起應退。宣傳官跪啓稟陞壇,號令放信砲三聲,鳴金二下大吹打,牢子大喝三聲,牢子一人進跪,大呼開門,叉捍旗手,揮旗而退。上曰,宣傳官趙徽鑑,軍禮失措,記過,可也。宣傳官跪啓稟鳴金三下吹打止。春輔跪啓請行犒饋禮。宣傳官跪啓稟聚軍官,號令放信砲一聲,掌號笛,禁軍別將·禁軍扈衛別將·扈衛軍官·武藝廳統長·武藝別監·內吹等,平列于臺上,局出身及各營軍兵,各其領率,平列于臺下,止金。宣傳官跪啓稟跪鼓,禁軍別將以下各將領及軍兵俱跪,分班叩頭,命起去各齊應。宣傳官跪啓稟列坐,號令放信砲一聲,鳴鑼,列坐畢止金。仍跪啓稟奏武桓之樂,鳴金二下樂作。擧床內侍進御床,仍賜饌于承史·侍衛之臣以下。少頃,宣傳官跪啓稟鳴金三下樂止。仍跪啓稟奏徵角之樂,鳴金二下樂作,盡飽後跪啓稟鳴金三下樂止。仍跪啓稟奏昭武之樂,鳴金二下樂作,撤床畢,宣傳官跪啓稟鳴金三下樂止。各官兵山呼叩頭,承史·侍衛及軍卒,皆呼千歲者三。宣傳官跪啓稟起立,號令放信砲一聲,吹哱囉,官兵俱起立。仍跪啓稟回信地,號令鳴金二下大吹打,官兵俱回信地,宣傳官跪啓稟鳴金三下吹打止,春輔跪奏饗士禮成。始源進前奏曰,明日擧動時,禁將當爲隨駕,而目今病勢危重,萬無强策之路云,何以爲之乎?上曰,禁衛營軍兵,中軍代主將司令,可也。又敎曰,宣傳官趙徽鑑記過分揀。還內後問安勿爲之事。出榻敎因命侍衛前發,下榻乘馬,由靑陽門·建陽門,入宣化門還內,諸臣以次退出。
上在昌德宮。停常參·經筵。
大駕詣宗廟,入齋殿後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。展謁後,內閣·政院·玉堂·藥房口傳問安。答曰,知道。仍詣永禧殿入齋殿後,內閣·政院·玉堂·藥房口傳問安。答曰,知道。展謁後,內閣·政院·玉堂·藥房口傳問安。答曰,知道。仍詣景慕宮入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
金蓍根啓曰,來十一日朝參日次,而國忌齋戒相値,頉稟之意,敢啓。傳曰,知道。
金蓍根啓曰,來十一日輪對日次,而元陵忌辰祭齋戒相値,頉稟之意,敢啓。傳曰,知道。
金蓍根啓曰,來十一日專經文臣殿講日次,而元陵忌辰祭齋戒相値,頉稟之意,敢啓。傳曰,知道。
徐春輔啓曰,司僕寺內乘來言,捲簾毛帳,取稟。傳曰,捲三面,毛帳置之。
傳于徐春輔曰,侍衛軍兵毛具。
曺允遂啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
以獻納韓耆裕牌不進罷職傳旨,傳于曺允遂曰,只推。
曺允遂啓曰,卽者義禁府都事來言,今日擧動時,駕側鳴錚罪人朴春魯,移送秋曹云矣,敢啓。傳曰,知道。
金蓍根,以弘文館言啓曰,本館下番闕直,事甚未安,修撰朴宗琦,副修撰權丕應,旣有只推之命,竝卽牌招,以爲推移入直之地,何如?傳曰,允。
金蓍根,以大司成意啓曰,今正月初七日儒生上旬輪次,當爲設行,而大提學未差,限內不得爲之之意,敢啓。傳曰,知道。
曺允遂,以義禁府言啓曰,公忠監司鄭晩錫啓本內,魯城縣還上各穀,丙辰以後各年虛勘守令,後錄陳聞,其罪狀,竝今攸司稟處事,啓下矣。丙辰以後當該魯城前縣監沈景文·李英重,今方待命,拿囚,鄭宗柱時在公忠道燕岐地,李集玉時在鎭川地,崔文顯時在魯城地云,依例發遣府羅將,竝拿來,何如?傳曰,允。
己巳正月初七日辰時,上詣宗廟·永禧殿·景慕宮春展謁入侍時,行都承旨閔耆顯,行左承旨朴崙壽,右承旨金會淵,左副承旨金蓍根,右副承旨曺允遂,同副承旨徐春輔,記事官洪起燮,假注書李紀淵,別兼春秋鄭觀綏,記事官申在植,檢校直閣沈象奎·李存秀,以次侍立。時至,通禮跪啓外辦,上具翼善冠·袞龍袍,乘輿出宣化門。藥房提調金羲淳,副提調閔耆顯進駕前奏曰,趁早勞動,聖體,若何?上曰,一樣矣。出協陽門外,降輿乘輦,仍由肅章門·進善門·敦化門,至宗廟前。通禮跪啓降輦,上降輦乘輿,入廟大門,降輿,御齋殿,改具冕服,就板位,行四拜禮,詣殿內奉審訖。因詣永寧殿,就板位,行四拜禮,詣殿內奉審訖。領府事李時秀,左議政金載瓚,右議政金思穆進前奏曰,侵早動駕,聖體,若何?上曰,一樣矣。時秀曰,此去齋殿不近,暫御步輦,恐好矣。上曰,不必然矣。蓍根進奏曰,贊儀金泰行,讀奏笏記之時,全不成樣,極爲駭然,而本院請推之外,無他可施之罰,何以爲之乎?上曰,拿處,可也。出擧條因詣齋殿,改具翼善冠·袞龍袍,乘輿出廟大門,降輿乘輦,至永禧殿門外,降輦乘輿,入殿大門,御齋殿。少頃,改具冕服,就板位行四拜禮,因詣殿內奉審,還御齋殿,改具翼善冠·袞龍袍,乘輿出殿大門,降輿乘輦,至宗廟前路,降輦步過,復乘輦,詣景慕宮門外,降輦乘輿,入御齋殿。改具冕服,就板位行再拜禮。入室奉審,因詣望廟樓板位,行四拜禮,敎曰,望廟樓行禮時,百官行禮,置之。出榻敎還御齋殿,改具翼善冠·袞龍袍,乘輿出宮大門,降輿乘輦,至宗廟前路,降輦步過,復乘輦,入敦化門·進善門,降輦乘輿,由協陽門·宣化門還內,諸臣以次退出。
上在昌德宮。停常參·經筵。
曺允遂啓曰,行大司憲李直輔,執義宋文述,掌令金商雨·李章垕,持平宋啓榦·金直淳在外,監察茶時之意,敢啓。傳曰,知道。
金蓍根啓曰,吏曹郞廳來言,兵曹判書有闕,政事,取稟。傳曰,當日爲之。
金蓍根啓曰,卽者吏曹郞廳來言,鴻山縣監閔致和,兩司當爲署經,憲府則行大司憲李直輔,執義宋文述,掌令金商雨·李章垕,持平宋啓榦·金直淳在外,諫院則大司諫宋祥濂未肅拜,司諫尹尙圭,正言任㸁·曺錫正在外,只有獻納韓耆裕一人,無以備員署經云,大司諫卽爲牌招,何如?傳曰,允。
傳于金蓍根曰,當此慶辰之月,兼爲承候,前都正洪樂倫,同敦寧除授,使之承候。
以修撰朴宗琦,副修撰權丕應牌不進罷職傳旨,傳于金蓍根曰,推考傳旨捧入。
金蓍根,以弘文館言啓曰,本館下番闕直,事甚未安,修撰朴宗琦,副修撰權丕應,旣有推考傳旨捧入之命,竝卽牌招,以爲推移入直之地,何如?傳曰,允。
金蓍根啓曰,守令署經事,命下矣。憲府則行大司憲李直輔,執義宋文述,掌令金商雨·李章垕,持平宋啓榦·金直淳在外,諫院則大司諫宋祥濂受由,司諫尹尙圭,正言任㸁·曺錫正在外,只有獻納韓耆裕一人,無以備員署經,何以爲之?敢稟。傳曰,山林外竝許遞,今日政差出。
金蓍根啓曰,今日政新除授臺諫,竝待下批牌招,以爲守令署經之地,何如?傳曰,允。
有政。吏批,行判書南公轍進,參判金明淳在外未肅拜,參議李好敏病,左副承旨金蓍根進。以李文會爲大司諫,尹久東爲執義,李愚在爲司諫,李敬參·閔致載爲掌令,洪大浩·朴蓍壽爲正言,趙民和爲副修撰,林漢浩爲同義禁,李鉐爲吏曹正郞,趙鎭衡爲戶曹佐郞,洪羲宅爲江華經歷,洪秉玉爲通川郡守,趙學春爲平壤庶尹,李彦淳爲典籍,東萊府使單尹魯東,江華經歷洪允厚,通訓今加通政,朝官年八十,依定式加資事承傳,幼學林允喆年七十今超通政,侍從臣林景鎭父,加資事承傳,同敦寧單洪樂倫除授事承傳。再政。以尹載五爲引儀。三政。以金羲淳爲兵曹判書,洪世周爲司饔主簿,訓鍊提調單金羲淳,禁衛提調單金羲淳,御營提調單金羲淳。
兵批,判書未差,參判閔昌爀病,參議李貞運入直進,參知韓始裕病,右副承旨曺允遂進。護軍單李祉永·權思益·洪若浩·任忠白·趙重瞻·沈斗漢,副護軍單宋祥濂·吳翰源,副司直單宋文述·尹尙圭·金商雨·李章垕,副司果單李勉昇·曺錫正·任㸁。
以大司諫李文會,司諫李愚在,正言朴蓍壽,執義尹久東,掌令李敬參·閔致載牌不進罷職傳旨,傳于金蓍根曰,只推。
金蓍根啓曰,守令署經事,命下矣。大司諫李文會,司諫李愚在,正言朴蓍壽,執義尹久東,掌令李敬參·閔致載,旣有只推之命,竝更牌招,以爲備員署經之地,何如?傳曰,允。
曺允遂啓曰,新除授兵曹判書金羲淳,卽爲牌招,傳授命召,何如?傳曰,允。
曺允遂啓曰,兵曹判書金羲淳牌不進推考傳旨,今方捧入,而傳授命召,一時爲急,如是違牌,事甚未安,更爲牌招,何如?傳曰,允。
金蓍根,以奎章閣言啓曰,原任直提學李始源喪,依定式遣檢書官,傳給內賜賻物以來之意,敢啓。傳曰,知道。
金蓍根,以內醫院提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
金蓍根,以吏曹言啓曰,仁同縣降號,已滿十年之限,還陞爲都護府使,何如?傳曰,允。
曺允遂,以刑曹言啓曰,今日動駕時,善山幼學朴春魯,以山訟事,擊錚於衛外矣。凡城內擊錚,惠政橋·通雲橋·把子橋外,一竝勿施事,曾有先朝定式矣。今此春魯擊錚處所,旣在三處之外,依定式勿施之意,敢啓。傳曰,知道。
大司諫宋祥濂疏曰,伏以臣於言地,自來情勢,有不容一日冒據,卽聖明之所俯燭也。向叨見職,猥陳衷懇,幸蒙恩批,特賜諒遞,臣至今莊誦,感惶交切。迺者宿趼之復除,適値新正之肇屆,區區瞻覲之誠,倍切於獻發之初,而牌召嚴臨,鐵劃自如,趨承無路,義分都虧,悚蹙之極,若無所容。且臣目下情理,尤有所萬萬切悶者,臣父年迫八耋,居常凜綴之中,近因日候猝寒,重添毒感,咳喘交劇,食飮全廢,眞元積陷,藥餌無效,臣無他兄弟,左右扶將,實無頃刻離捨之勢,玆敢冒陳短章,仰暴至懇。伏乞聖慈,特垂終始曲遂之澤,亟賜鐫免,以便救護,使諫職無曠,私分獲安,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
徐春輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐春輔啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,臣蓍根,依定式進詣香室,奉審香祝樻祝板袱子,則精潔之意,敢啓。傳曰,知道。
徐春輔啓曰,臣春輔,入直禁軍戎器點考,進去下直之意,敢啓。傳曰,知道。
徐春輔啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于曺允遂曰,下直閫帥·守令留待。
傳于曺允遂曰,下直閫帥·守令入侍。
備忘記,水原留守金履翼下直,長弓一張·長箭一部,全羅左水使安橚,豐山萬戶金興澤下直,各長弓一張·長箭一部·片箭一部·筒兒一箇賜給。
曺允遂啓曰,卽者義禁府都事來言,時囚無得過三日滯囚,曾有定式矣。時囚罪人李鼎鎰,當爲捧供,而判義禁南公轍,同義禁李得濟,俱有身病,知義禁金羲淳呈辭,同義禁林漢浩未肅拜,無以備員開坐云。判義禁·同義禁,竝卽牌招,何如?傳曰,允。
徐春輔啓曰,兵曹判書金羲淳再牌不進推考傳旨,今方捧入,而傳授命召,一時爲急,連事違召,不卽承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
徐春輔啓曰,兵曹判書金羲淳,疏批已下,卽爲牌招,傳授命召,何如?傳曰,允。
徐春輔啓曰,兵曹判書金羲淳牌不進推考傳旨,今方捧入,而命召傳授,一時爲急,連事違召,不卽承膺,事體所在,誠極未安,更爲牌招,何如?傳曰,允。
徐春輔啓曰,兵曹判書金羲淳再牌不進推考傳旨,今方捧入,而命召傳授,一時爲急,連違召命,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
以司諫李愚在,掌令閔致載牌不進罷職傳旨,傳于金蓍根曰,只推。
以大司諫李文會,正言朴蓍壽,執義尹久東,掌令李敬參再牌不進罷職傳旨,傳于金蓍根曰,只推。
金蓍根啓曰,大司諫李文會,司諫李愚在,正言朴蓍壽,執義尹久東,掌令李敬參·閔致載,旣有只推之命,竝卽牌招,以爲備員署經之地,何如?傳曰,允。
曺允遂啓曰,行大司憲李直輔,持平宋啓榦·金直淳在外,執義尹久東,掌令李敬參傳旨未下,閔致載牌不進,監察茶時之意,敢啓。傳曰,知道。
以大司諫李文會,執義尹久東,掌令李敬參·閔致載牌不進罷職傳旨,傳于曺允遂曰,只推。
金蓍根啓曰,守令署經事命下,而諫院則旣已署經,憲府則行大司憲李直輔,持平宋啓榦·金直淳在外,執義尹久東,掌令李敬參·閔致載牌不進,無以備員署經,何以爲之?敢稟。傳曰,更爲牌招。
金蓍根啓曰,鴻山縣監閔致和,諫院則旣已署經,憲府則行大司憲李直輔,持平宋啓榦·金直淳在外,執義尹久東,掌令李敬參·閔致載再牌不進,無以備員署經,何以爲之?敢稟。傳曰,更爲牌招。
以執義尹久東,掌令李敬參·閔致載再牌不進罷職傳旨,傳于金蓍根曰,只推。
以修撰朴宗琦,副修撰權丕應牌不進罷職傳旨,傳于金蓍根曰,只推。
金蓍根啓曰,卽者副校理洪儀泳,謂有身病,陳疏徑出,原疏係是言事,故雖不得不捧入,而依定式禁推傳旨捧入之意,敢啓。傳曰,知道。
以副校理洪儀泳禁推傳旨,傳于金蓍根曰,分揀。
金蓍根啓曰,應敎·副應敎未差,副校理洪儀泳受由,修撰李垿在外,玉堂上下番俱空,事甚未安。校理李永老·洪冕燮,修撰朴宗琦,副修撰權丕應·趙民和,竝卽牌招,以爲推移入直之地,何如?傳曰,允。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和牌不進,副校理洪儀泳受由,修撰李垿在外,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人只推,更爲牌招。
注書洪起燮病,代以安光直爲假注書。
傳于李春輔曰,明日次對,再明日來會。
正言朴蓍壽啓曰,以臣空疎,自知不堪於淸朝諫諍之任,而薇垣除旨,忽下於夢想之外,繼以召牌屢降,臣感激恩造,義分是懼,不遑他顧,祗拜肅命,而臣於合啓中,有衆所共知不得聯參者,曾叨是職,以此引避,已蒙體諒之恩矣。顧臣情踪,與前無異,一刻蹲仍,其勢末由,玆不得不冒死來避。請命遞斥臣職。答曰,依啓。
金蓍根,以奎章閣言啓曰,原任直提學李始源喪第三日,依定式遣檢書官,致弔恤孤,仍爲勸粥以來之意,敢啓。傳曰,知道。
徐春輔,以備邊司言啓曰,全羅道靈光郡小落月島奉山面兩處,漂到大國人,不日上來矣。依近例,直令入接于弘濟院後,更爲問情,所着衣袴,分付各該司,依例題給,令領來譯官,仍爲領往北京,而定差員次次領送事,分付各該道臣。亦令義州府,預先馳通于鳳城將處,以爲渡江後護送之地,而前此濟州大靜縣漂到大國人領來草記時,以漂人果得趁爲越海,可以追及於先次漂人未到灣之前,則仍令該譯官,領付於先去咨官之意爲辭矣。自該牧,尙未越海,則趁得追付於今去咨官,恐似無路。第更限以到灣日字,其間如無別般知委,則該咨官,勿爲遲留,仍卽渡灣入去之意,竝爲分付,何如?傳曰,允。
右議政金思穆疏曰,伏以歲聿載新,邦休滋至,廟宮祗謁,聖慕克伸,日吉辰良,玉候彌康,臣民歡忭,曷有其極?仍伏念如臣無似,亦蒙優老之典,歲初存問,申之以米帛之賜,榮寵曠絶,感惶交至。臣本倥倥一賤品耳。仰沐三朝之陶鎔,俯藉前人之緖餘,遍揚華貫,濫躋崇秩,立朝四十年,未嘗有一事之擔荷,一分之報效,而碌碌庸庸,隨行逐隊,居然老白首矣。不意日月之明,猶有遺照,雨露之私,偏及微物,謬蒙不世之異恩,猥叨匪分之重任。臣自受命以來,夙宵憂兢,罔知所以自措,而原初之黽勉暫膺,以臣菲才癃質,夫豈有毫分近似於是職而然哉?蓋以懸車之期,不遠伊邇,戀軒之誠,將去猶顧,故含恩畏義,粗伸微分,而敢將年至宜去之義,略有所陳於三疏之末,復爲仰瀆於初筵之奏,竊想聖聰,庶或記有矣。大抵大夫之七十致仕,禮意有在,而懷祿不去,君子恥之。雖以曾公亮之精力强旺,文彦博之朝野倚重,尙不免宜止不止之譏。今臣犬馬之齒,恰滿休退之限,老將病而偕至,形與神而俱弊,尋常事務,眼過輒忘,造次班行,氣已先喘,端委廟謨,尙矣無論,而筋力自效,亦末如何,古人所謂陳力就列不能者止,正爲臣今日道也。且臣之冒忝匪據,經歲于玆,初無片能寸長,可以少裨民國,而苟然尸素,觸事露拙,尙免大何,亦是僥倖。況今衰朽之姿,貞痼之疾,進退行休,尤無關於世道之輕重,朝廷之得失,而若復貪戀低回,老不知退,則畢竟僨敗,可立而俟。臣身雖不足恤,以聖朝全保臣家之盛念,豈可任其顚沛,而不思所以拯救之道乎?思之及此,憂悸交中,玆敢披瀝腔血,冒瀆崇嚴。伏乞天地父母,哀之憐之,體先朝曲庇之仁,念七旬禮防之嚴,特假臣三字華銜,俾得歌詠聖澤,優游餘生,以卒終始生成之恩,千萬至祝。臣無任云云。答曰,省疏具悉卿懇。輔相重任也,惟卿老成也。重任而不可數解,老成而難矣許捨,況卿以兩朝知遇之臣,兼國家休戚之義者耶?卿試思之。見今國事多艱,政紀不立,風俗澆薄,民生困瘁,此政卿等國耳忘私,鞠躬盡知之時,豈可效古人優閑之擧,不念今日弘濟之責?予雖不敏,實不知卿意也。蓋古人之引年而退仕者,亦有故焉。或有疾病難强,無望陳力就列而請退者,或有國家無憂,以優老之政,許懸車之請者,言念今時,未嘗有一於此,則卿之汲汲如是,豈不萬萬過當乎?望卿體小子懇懇之意,勿復辭巽,安心視事。予亦豈無體諒卿志於他日也?因傳于金蓍根曰,此批答,遣史官傳諭于右議政。
左參贊金文淳疏曰,伏以歲籥載新,景休滋至,廟宮祗謁,聖慕克伸,歡忭之忱,小大惟均。仍伏念臣以年則將近七十,以病則已入膏肓,雖閑司漫職,尙懼其不敢,則惠局緊任,所關不輕,是豈臣一分近似者,而只緣含恩畏義,黽勉行公,居然爲再朞,卸免之情,寤寐如結,僨誤之嘆,朝夕自期。際因貢價預下事,朔等之間,果然錯料,至有廟堂問備之請,臣之昏謬憒劣之狀,尤無所逃,惶愧之極,但當受而爲罪,而第臣之以四等認爲四朔者,蓋出於遵守本廳之舊規,未必專由於不察而然也。頃於擧條啓下之後,取考本廳謄錄,則昔在先朝戊申,大臣以都下錢荒,至請貢價中多以錢邊出給,而自本廳,以十一·十二兩月及己酉正月受合三等貢價,引等上下之意,草記蒙允,故臣則援此例磨鍊先下而已,不意其歸於做錯也。無論事實之如何,草記今旣允下,則其所奉行,豈敢時日遲滯,而但日前之以四朔先下者,錢爲七萬九千餘兩,今若以四等,更爲磨鍊,則追後上下之數,當爲十三萬五千四百餘兩,各廳之舊儲已磬,新捧尙遠,推移變通,實無其路,目下事勢,萬萬罔措。臣意則姑緩其期,少待新捧,次第上下,則遠不過四五朔之內,自當畢給。然則於貢人,可以隨時救急,在本廳,亦可以稍得周旋,此豈非公私兩便之方乎?玆敢不避猥越,略陳實狀。伏乞聖明,俯賜諒察,特許隨捧隨給,仍命遞改臣惠堂之任,俾得隨分調治,以卒生成之澤,千萬幸甚。臣無任云云。答曰,省疏具悉。惠局重任,不可數遞。四等之以四朔擧行,亦有依據古例而然,則於卿不必如是煩辭。今此所請,亦好矣。以此爲之,勿辭察職。
兵曹判書金羲淳疏曰,伏以臣伏奉敎旨,以臣除授兵曹判書者,臣聞命悸恐,莫省所出也。臣竊伏念本兵重寄也,管戎權則節制五營之貔貅,握銓柄則進退一代之靺鞈,國家所以設置是職,顧自不輕如是,則是不可濫授之匪人也明矣。況臣伏覩我殿下,兢業於求治之方,難愼於官人之際,雖在閑司末務,必欲惟人之是擇,而今乃以如臣迂拙一拘儒也,而授之是任,曾不少難愼,則竊恐朝家官人之政,自此刺謬,而臣誠不識其何所爲也。抑臣之所危懼懍惕不自安者則有之,臣以姿則疎闇,以跡則孤畸,家本寒素,進無扳援,而猥値不世之倖會,謬被兩朝之殊知,依近日月,膏沐雨露。粵自殿下春邸養德之日,叨玷講筵,昵陪邇班,訖玆許多年所,臣之所被前後恩造,隆天厚地,殆無其極,中夜感念,涕淚無從,而若臣本末長短,蓋亦聖鑑之所畢燭也。環視其中,倥倥然無他所有,而節次踰濫,颺歷華要,靡官不做,滾到于此,已非臣夢寐之所敢期也,而兩銓之長,世所稱極選,而連歲迭擬,且方叨詞垣之任,而遽綰戎旅之權,以文以武,載兜載攬,殆若非此人莫可者然,負乘之戒,滿盈之懼,尙無論臣一己之私,在國家惜名器重事體之道,豈或未之深思,而有是誤恩也哉?書有之,無曠庶官,夫有官而不能備員,備員而不能得人,二者皆謂之曠也。今若以臣之故也,而遂不免官之曠焉,則臣之罪,尤萬萬矣。思惟及此,益不覺懍然而體粟,慄然而背汗。召命屢降,非不義分之是懼,職任匪據,極知冒當之末由,逋慢之罪,不暇自恤,披瀝至此,仰瀆宸嚴。伏乞聖慈,俯賜矜諒,亟命遞改,臣新授職名,回授可堪之人,以幸國事,以安私分,不勝大願。臣無任云云。答曰,省疏具悉。卿其勿辭行公。
司諫李愚在疏曰,伏以臣百無肖似,最居人下,謬蒙聖簡,畀以嶺左持斧之命,感激趨承,竊自期殫竭駑鈍,仰體我聖上保恤黎元之盛德至意,而臣材具素乏,經歷亦少,畢竟僨誤,固所自料。果然尹光顔事,成一葛藤,囚供出而疑眩多端,査案徹而虛實愈渾,臣之所論,多歸差爽,上辜重寄,下招譏議,瞿然慙悚,抗顔無地。夫贓汚大罪也。囚供則雖極粧撰,猶可諉之自明,至於道査,則惟當一心公正,而見今査案一通,專事周遮,隨處牴牾,必欲歸臣於虛罔之科,置彼於疏脫之地。莫重行査,乍始旋撤,延拕成命,至于四朔,獄老生奸,何事不有?臣欲索言,則徒傷事面,而大僚已有回啓,金吾亦旣勘律,臣何必更事呶呶也?至若大關欺蔽者,則亦安得終默而止乎?雖以樓貯一事言之,樓庫之初不燒燼,一營千百人之所覩也。三十六間免燒之說,吏招分明,而更不窮覈,紙物投囊輸去之跡,裨供的實,而顯欲移罪。其所謂私庫,吏招中或稱延燒,或稱移置私庫,旣曰延燒,則所謂移置,果是何庫耶?然則査啓中火勢之所必先及者,不免懸空而模象,燼餘之尙有片端者,殆近以鎌而遮眼。方其火炎漲天,一營通紅之時,焚棟烈瓦,山摧地塌,焦頭爛額,莫敢近前,則以軍器數丈之鍬,許多紙木,隨手鉤出云者,全不近理。且公貨典守,何等謹嚴,而移置私庫之後,不定監色,閱月積置,一委親裨,私自出納,使一營耳目,不知其數爻者,其果成說乎?卽此一事,其餘可知。若其大小破綻之處,節節違錯之端,苟令具眼者見之,自不難辨,臣無容更煩,而臣於出道之時,果能隨所聞見,卽地査究,悉暴其幽隱之跡,則雖使當之者護之者,借辭於子貢,豈敢爲掉脫之計哉?莫非臣疎率之致,尙誰爲咎?抑臣竊有所自恧者,至於嚴刑陳告之吏,爛熳成案,逮捕從行之人,對質査庭,此自有御史以來所未有之事也。大凡御史之行,專以廉探爲主,故或帶去吏胥,或帶去傔從,察之於巷議,稽之於場市,參之以吏校,必須兼聽而皆合,博採而無疑,然後始乃斷其贓否,登之書啓,則臣雖無狀,豈因一吏之言,遽定貪汚之案哉?今其行査之擧,不過齗齗於一吏之廉問相通,以譸張倡說,六度盤問,勒捧誣招,推捉面質,至及於臣之從人,隱然以此爲持臣之欛柄,而諸條贓犯,盡歸於一吏之浮言,末乃以吏招自服等語,爲結辭。噫,臣誠萬萬疲軟,而顧其職則奉命也,彼雖急於爲尹光顔地,而獨不念事體之至重,査啓之莫嚴乎?臣身謬辱,固不足恤,而從今以後,按廉之人,其將以臣爲戒,不得接語吏民,探採物情,則有關後弊,當復如何?此臣之所以大懼也。迺者薇垣除命,忽下於逖違之餘,召牌嚴臨,署經有命,臣固當義急叨謝,駕屨之不俟,而奉使不稱,受侮旣多,揚揚冒進,有愧廉防。且臣於合啓中,有應避之嫌者,隨衆聯參,初非可論,前後除旨,以此引避,輒蒙體諒之恩,則臺端一步,便是鐵限。如此如彼,承膺無路,玆敢冒瀆崇聽。伏乞天地父母,特許鐫改臣職,一以示辱命者之戒,一以開敦倫俗之路焉。臣無任云云。省疏具悉。査啓事,若是周遮,則猶諉於不察,從人推治,果然則不可但以乖當言,大關紀綱後弊,令廟堂稟處。爾其勿辭察職。
副校理洪儀泳疏曰,伏以臣獨守空館,以歲則經一年矣,以日則一旬于玆矣。自以屢朔離違之餘,父母孔邇,身軀粗安,不必以番次久近,呶呶僚官,故不敢言退,謹守職所。忽於昨夕,微有風眩之漸,而亦不爲意,達夜痰壅,胸臆如劈,怔忡昏瞀之氣,隨以發作,意者衰朽敗器,受傷於積月風雪中,今始闖發,迷不自知,則枯木腐株,勢所必至。玆以拜章徑出,擅離之罪,臣不敢逃,不任惶懍之至。臣於病歸之際,實不敢贅以他語,第今日之無事豫安,固已國家昇平之慶,而古言曰,一日之計在於寅,一年之計在於春。古昔聖王之遑遑圖治,何時不然,而尤急於王春正月者,端本正始之道,固在於此也,而開春今幾十日,召接未聞,廷參又遲,民國之事,一未陳擧,跧伏恭俟之餘,自不勝泄鬱之私,玆敢仰首一鳴於退歸之時。伏願聖明,益勉於丕顯之工,策勵於隨時之政,一以迓嗣歲無彊之休,一以慰父老扶杖之望,千萬幸甚。臣無任云云。省疏具悉。所陳好矣。勿辭調理察職。
敎水原留守金履翼書。王若曰,衣冠月遊,耿一念於拱護,襟帶天作,簡重寄於保釐,玆禠中權之倚毗,庸畀上都之留相。眷彼華城府都會之所,積費我寧考經營之功,卜澗卜瀍,始同洛邑之新創,在原在巘,終成豳居之久荒。壯樓櫓於連雲,奚但三七里城郭?奠閭閻於撲地,實爲萬億年宅基。舟車財貨之八達四通,居然陸海生理,山谿險要之左制右扼,展也金湯形便,不啻南·北漢相須,有若東·西都對峙。戒陰雨於擊柝,一日屢千兵可調,感霜露而啓鑾,每歲正二月爲度。凡我匹夫匹婦之賤,孰非範圍內生成?惟彼一草一木之微,盡是造化中培植。嗟仙寢繼卜吉兆,而眞殿又移行宮,丹扆臨咫尺之天,不啻宋兩京遺制,白雲瞻陟降之地,宛然漢五陵舊儀。猗昔日經始之謨,於戲不忘,在後人永終之道,惟恐或疎。奉珠邱而周旋,顧其責豈不重也?任管轄而陳力,當是時屬之誰乎?惟卿,世篤忠貞,家傳詩禮。抱負見稱於少日,處橫經而沃心,簡拔受知於先朝,歷佐銓而副望。宣化關臬,才猷展方面之治,懋績沁留,剸理恢保障之重。內外淸要之旣遍,前後名實之俱隆。群壬滿庭,風霜飽閱於佩玦,六年渡海,日月昭回於賜環。長喉院出納之官,勉招徠於筵席,擢騎省捍衛之責,思激勸於靺韋。玆授卿以水原府留守兼摠理使,卿其祗服寵章,克效茂績。凡養民練兵之政,宜克遵於成規,惟追先報今之圖,不亦在於是任,文學政事之兼備,何適不宜?綜理練達之自優,餘地有裕。他餘裁稟,厥有典常。於戲,汛埽喬陵,應切泣弓劍之悃,按釐南甸,須盡壯鎖鑰之方。故玆敎示,想宜知悉。知製敎權丕應製進。
己巳正月初九日辰時,上御誠正閣。下直閫帥·守令入侍時,右副承旨曺允遂,假注書李紀淵,別兼春秋鄭觀綏,記事官申在植,全羅左水使安橚,寧海府使李惟采,以次進伏訖。上曰,以次進前奏職姓名,可也。橚進奏職姓名,上曰,下去着念擧行,可也。惟采進奏職姓名,上曰,善爲對揚,可也。惟采奏七事訖,宣諭于橚,宣諭·別諭于惟采。上曰,閫帥·守令先退,橚·惟采退出。上曰,明日卽賓對日次,而依例來會與否,承旨出去後知入,可也。因命退,承史以次退出。
上在昌德宮。停常參·經筵。
自午時至申時,日暈。
夜一更,月暈。
藥房提調金羲淳,副提調閔耆顯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。傳曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允遂啓曰,合辭方張之時,諫諫院無詣臺之員,除在外外,未肅拜·呈告人員,竝卽牌招,何如?傳曰,允。
徐春輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐春輔啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和牌不進,副校理洪儀泳受由,修撰李垿在外,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人只推,更爲牌招。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和再牌不進,副校理洪儀泳受由,修撰李垿在外,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人只推牌招。
曺允遂啓曰,執義尹久東,旣入闕中,不參傳啓,直爲出去,事甚未安,推考,何如?傳曰,允。
掌令閔致載啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致詞各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事。目下所當覈者,卽是恒儉請迫之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻,痛矣。十數年來,賊勢益肆,人心靡定,顧瞻他日之徒,之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠雖爲薄物細故,而亦可見隱若有恃,縱恣無忌之一端。今幸乾斷赫然,此等黨與,不可仍置。請周爀,亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣登筵,更爲發啓,而伊後適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托跡輸心,始出逐臭之意,臨急圖生,遂作及噬之謀,綢繆設施,經營脈絡,卽與履猷,一串貫來,則主客輕重,初無可論。至於秋曹諸罪人,則疏通本自相貫,旨意如印一板,豈可以卑微之類,而不知嚴覈哉?前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然俱在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞠囚之罕有者,竟致凶身徑斃。厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施。請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞠體。答曰,不允。
曺允遂啓曰,掌令李敬參三牌不進,依定式,遞差傳旨及禁推傳旨,捧入之意,敢啓。傳曰,知道。
以前掌令李敬參三牌不進禁推傳旨,傳于曺允遂曰,分揀。
以大司諫李文會,司諫李愚在,獻納韓耆裕牌不進罷職傳旨,傳于曺允遂曰,只推。
徐春輔啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
金蓍根,以奎章閣言啓曰,卒直提學李始源成服日,依定式遣檢書官,致祭以來之意,敢啓。傳曰,知道。
徐春輔,以備邊司言啓曰,卽見京畿暗行御史洪儀泳別單,則其一,楊州之年前査陳,憑公營私,使民稱冤,富平之久初不名色,爲三百餘結,辛亥改量時執卜太濫,只餘四十結,故一邑田結,無處不加,令廟堂詳究革弊之道。驪州之防役草租,每結捧租十八斗,租一斗價錢,或捧二錢三四分,行關道臣,依利川例,役租中十斗以租捧納,八斗以錢八錢,折捧定式。抱川上納,小米居半,而京倉主人,任自折價,小米每石,凶年爲七八兩,豐年爲五六兩,行會該道,詳定例外,竝與人情雜費,量宜定價事也。田政之紊,不但畿甸爲然,而尙不得改量者,實以若使量失其方,則弊反甚於未量,故前此湖西繡啓之請量也,乃以先得守令覆奏者,蓋以是耳。今以楊州言之,名以改量,反爲營私之端,徒添號冤之弊,其所謂年前擅量,目今生弊,及何以則可以從長釐改之方,先爲行會道臣,使之與邑倅爛商以啓。各邑災政,其名甚多,而所謂久初不名色,尤爲易紊,最難得實。富平之三百餘結,今爲四十結者,未知其果自辛亥,而必是改量之時,以陳爲起,幻虛執實之致也。然則勢不得不加俵於民,疊徵於民,遂爲連年惟正之稅,而民無以支堪,理所必至。令道臣,詳考辛亥前後本邑田案,査得改量之所以然,民弊之所以救者,從實論啓。至於驪州之草租捧錢,抱川之上納小米之爲弊者,竝爲詳覈,從民情一一矯捄後,狀聞之意,分付。其一,養戶·防結之弊,無邑無之,而驪州·利川·陰竹,尤爲最甚,令廟堂嚴關痛革事也。養戶·防結,本是朝令之所切禁,而驪·利·竹三邑之若是狼藉,以致害歸小民,利屬富戶,大關紀綱,萬萬驚駭。利川雖使姑且釐革,而驪·竹之不念洞禁,任他作用者,都是守令不察之罪也。嚴飭道臣,使之另加査發,豪富之蔑法冒禁者,竝爲刑配,俾絶嗣後容奸之習。其一,堤堰之界限未明,堰池塡塞,受水絶罕,令廟堂另加申飭事也。堤堰大關農政,廟堂別設一司,行會申飭,每年申嚴,而卽見繡啓,則列邑之初不修擧,一任湮塞,近又爲甚,一依繡衣所論,先令道臣,別加摘奸,自今春一齊董飭,俾自實效,若有廢荒最多者,守令狀聞論勘之意,分付。其一,糶糴諸弊,以最甚者言之,驪州則統分之弊,民旣不堪,春給空殼,秋捧精實,陰竹則還穀全入於吏逋,而秋後,乃以官吏防還放債求請等名色,徵捧於民,驪州之班逋未捧,至於各穀一千三百餘石,米九十餘石之多,漣川民小穀多,太不相當,竝令廟堂,別般釐革。畿內諸邑還穀,亦令道臣,分排移轉,使民穀相稱,營門之那移作錢之弊,令廟堂嚴飭道臣,皆於本邑作錢,那移一款,永絶其弊。近來貿租錢名色,自營門分布列邑,重爲民弊,貿租永爲防塞。龍仁柴價,每結所捧三斗米,近以租二十斗,出秩倉穀中,而庚申入於繡啓,但減租五斗,作米爲六斗,壬戌年時倅,以大同價例執錢,而冬亦依例出秩,則當年所納,實爲再次,令本道,其再徵者,査實推給,依前以三斗米酌定,勿復出秩於還穀,而穀簿多端,吏緣爲奸,令廟堂,穀簿之不緊名色,一切除去。軍餉之散在列邑者,無處無弊,而南北兩漢之弊,尤爲可悶,以其斛數空虛言之,則南漢之受病尤甚,以其措置失宜言之,則北漢之貽弊太酷,不可不及今釐革,令廟堂商量通變事也。分以麤荒,捧必精實,卽還弊之無邑不然者,而驪州則尤甚,不但統分之弊,至有白徵之患。陰竹則吏逋居多,民分無幾,加之以防還求請等諸般名色,不勝其多。官無察眉之意,民有切骨之冤,卽今糶糴之百道虐民,誠無所不有,而況驪州士族之怙勢臥還,若是無難,大民則恣行把弄,小民則偏受椎剝,如有一分法紀,寧容乃爾?嚴飭道臣,兩邑還弊,竝加査櫛,期於釐革,班戶宿逋,刻日畢捧,而後若復踵,有所現發,則自守令,先勘其罪。漣川還多之弊,不可仍置,較量民穀,移轉於附近穀少邑,必圖裒益之效。至於營作錢之無得一石那移,前因他道繡啓,關飭各該道臣,非止一再,庶期有懲前戒後之效,今不必更煩飭諭。所謂貿租一款,旣自他道移轉,則事當作錢於他道,貿租於本道,而今若錢分錢捧,而却添以幾錢利條,似由於色落及雜費所需,而計以分數,終涉太濫。況散以錢斂以錢,年復年仍作錢條,則烏在爲貿租之義哉?自今秋另爲貿租,以杜錢捧之弊。且考道內穀摠,雖非貿租,足可排用,則仍爲永罷,是爲拔本之道,以此意關問道臣。南漢餉還,近年則果爲比前稍減,民戶所受,姑無太多之患,而北漢則年前十一邑分授,蓋出於不得不爾,而山餉及於遠民,則爲弊非不切悶。然而通變姑沒良策,有難遽議釐改,更加十分商量,以定永久無弊之方,然後更爲稟處。其一,儲置米,丙辰年惠堂操節分排,以每年七千石劃送監營,使之計給於列邑,而若楊州·高陽,則二千石白地役力,其加下之數,不得不計給,令本邑許多支用,詳考除減,或復民幾名,從宜應役,以減儲置米用處,又以本邑還耗中,以一年幾石,爲添補之用,而亦令廟堂,商其可否施行事也。儲置之弊,將至於民邑之難支矣。蓋道內大小國役及諸般公用,皆以儲置會減,昔則自惠廳,從所入直爲上下矣。丙辰年,以糜費太過,會減無節之弊,筵稟變通,每年以七千石劃付本道,使本道以此七千石之摠,排俵於各邑用下,而惠廳則不復句管,當其定式之初,若可以七千之數,足能當一年之需矣。行之未久,邑報每易濫觴,營勘終欠稱停,每不免年年加下,而況華城行幸時所用,始則自壯勇營擧行,而畿營初無所關,自壯營罷後,乃以壯營擧行者,全付於畿營七千石之內。以此之故,歲用逐歲大縮,一年甚於一年,新加多於前加,今則通各邑加下,已至萬餘石之多。自是以來,陵寢之役,事體至重,而白徵於民,無以受價,行幸之時,策應極繁,而專委於吏,仍未還報。故每當進排之時,措手無處,不得不或那移還穀,而軍餉有虛簿之歎,權貸富戶,而平民無受償之望,以至吏民呼訴之狀,積成卷軸,而道臣亦無着手之物,藉口之言,年深歲加,吏與民將至於莫可支保。繡啓所陳,實非過語,而揆以國體,寧或以陵役所需,蹕路所用,專責於吏民,而不爲之隨卽上下,以致懷冤呼號於京鄕上司者哉?繡啓中還屬惠廳邑耗添補云者,雖不可遽議,而在今之策,還報加下,一時爲急,國穀之足與不足,在所不論。無計某樣穀,卽爲區劃,以報加下之數,自今以後,華城行幸時,凡干策應,勿計於七千石之內,另以他穀會減,仍爲定例之意,分付惠廳及該道。如是之後,若使邑報營勘,一或過實,復以加下之說,推上朝家,則道臣·守令,從重嚴勘,竝以是一體申飭。其一,軍政中不可容徐之弊,卽官吏輩各廳募屬,設立契房者也。其外校·院募屬,及士夫家墓直名色,稱托逃免,令廟堂行會諸道,一切革罷,期有實效。龍仁之蒼龍隊名色,初以本邑軍額改定者,而丁遇泰爲倅時,創出添補蒼龍保五百餘名,自當年新生兒,竝與私奴充數,捧其保錢八百餘兩,而七百餘兩,盡入囊橐。今倅改名爲軍器保,捧錢私用,令道臣卽速革罷事也。閑丁各自圖脫,殘民偏受其苦者,卽八道軍弊也。多創無前之名色,潛藏有限之良丁,諸路同然,無邑不爾。因前後繡啓,已爲行關嚴飭,俾各洞禁。至於龍仁之五百蒼龍保,實是墨倅肥己之計,黃口次骨之冤,該縣令丁遇泰,其所圖報,固當百倍他人,而白地虐民,至於如此,此不嚴懲,何以戢他?令該府拿覈,照法重勘。伊後之換名收錢,仍作邑例者,亦極痛駭,前後守令,竝拿問嚴處。所謂蒼龍保之變爲軍器修補者,卽令革罷之意,分付道臣。其一,各邑戎器,自廟堂申飭道臣,使之修補點閱事也。各邑軍器,使之從長修補,以時點閱之論,果爲得宜,以此關飭道臣。其一,討捕校卒,虐害平民,楊州尤甚,楊州討捕,還屬廣州事也。猾校悍卒,若失操束,則廣州未必勝於楊州,若能威戢,則文倅不必讓於武倅。移設討捕,事係官制,今姑置之,而校卒肆虐之弊,楊·廣無異,各別嚴束,俾無得侵害平民之意,另飭該府·該邑。其一,元有朋殺獄事也。元有朋之諸條所犯,已無可言,而至於殺越人命,在法罔赦,令該府拿覈正罪。其一,迎華諸站,爲三南之劇路,華城以南,置站少,自本站,至加川爲八十里,故馬匹之病,每在此間。本站與加川之間,有菁好舊站,令該道審悉復舊事也。各驛之立馬闕額,使客之濫騎冒法,俱係郵官不職之罪,分付本道及本府,這這糾察,俾各洞禁,迎華間站之復設當否,使守臣從長通變。其一,宮房免稅,本爲邑邑輪回,而通津則年年來討,收納之際,呼冤載路。其中有租免稅,宮差下來,每結正租百斗,大斗徵捧,令廟堂申飭道臣,量宜移送,嚴禁濫捧之弊。長湍·陽城摠戎屯弊,比他爲最,執卜加濫,民不堪苦,令該軍門禁戢革弊事也。五百宮結之偏定一邑,每結百斗之宮差濫捧,卽是邑民切至之怨,而偏定而不爲輪回,果由何故,濫捧而莫可禁止,亦自何時,竝令道臣,査問該邑,偏定則使之輪回,濫捧則使之釐改,以爲通民息肩之地。軍門屯稅之加執濫徵,勢所必至,而爲民痼瘼,無異於宮稅,令該營將臣,另加査正,永革此弊。其一,司饔院分院所屬,憑藉侵虐,如廣州山面所納小豆,前秋濫捧太甚,廣州·安山之松里谷城串,今皆凋殘,俱是蘇魚所侵虐之故,而蓋抹木輸運,本不役民,而數年以來,捉船輸納。供上魚十八種,足取於公箭,而公箭之魚竊賣,稱以蘇魚貿易,民船每隻給錢十兩,捧蘇魚一千二百級,私船每隻稅錢,爲十八兩,居民失業,私稅十八兩,卽爲除給十兩,貿蘇魚之弊,量宜除減,抹木輸運,使渠自當。又有安山漁夫米復戶,大爲邑弊,依大同例納于惠廳,劃給於司饔院,則自無勒捧之事,令廟堂申飭釐革事也。往在乙卯,以分院之弊,命本院及道·守臣,洞祛宿弊,旣定新式,而仍以前後聖敎,載在事目,作爲不易之制。纔過十年,爲弊如舊,至登繡啓者,專由於分院及魚所官員之締結下屬,惟事剖克之致也。所謂小豆濫捧,抹木輸納,蘇魚勒買,調發民船,漁夫復戶等弊,使本院及道臣·守臣,嚴加査發,事目所在則申明事目,官吏所犯則另勘官吏,一遵乙卯改式之意,分付。其一,人材收用,孝烈嘉奬事也。令各該曹,稟處。其一,鄕曲常漢之乘轎,令法司行會該道,使之嚴禁事也。常賤乘轎,京外無異,可見法綱之蕩然。令法司及本道,各加嚴禁,犯者依律定罪。其一,崇義殿祭器,三年一次自廚院下送,永爲定式,安城洪宇遠私院,卽令毁撤,奉恩寺所奉順懷世子祠宇,令該府摘奸重修,誠寧大君夫人成氏,安平大君伸冤後,不得附祀,請命禮曹,許令附祀事也。崇義殿祭器,令該院,三年一次隨邑報準數下送,洪宇遠私院,令本道卽爲毁撤,順懷世子祠宇,使本府奉審修補,誠寧大君夫人附祀,令該曹,稟處。其一,江華以環海之地,年前守臣,誤築外城,沿海斥鹵,不久頹圮,而吉祥面,最是一島中肥土,地勢卑濕,馬畜不繁,故己酉以募民耕食事上疏,自廟堂行會,因判付施行,而以草芝監牧者沮戲,尙未移牧。已築之外城,雖難毁撤,吉祥牧場,卽爲許耕,定爲屯田。本府魚稅,倍蓰於他邑,如別庫貿易,衙門供上,不勝其繁,其他侵虐之政,浩無紀極。柴鷄戶役,何邑無之,而九千餘戶,應此役者三千餘戶,多者一年所入六七兩,少不下三四兩。面任·官隷之人情夥多,還上中名爲移去移來,一戶所費,或至一二石,或至三四石,傾家破産,莫能支保。令廟堂發關行會,凡玆四條,令守臣論列以聞,亟令施行。軍餉曾爲十七萬石,連爲移轉於各衙門,所餘一萬七千石,每年分給一萬二千四百石,留庫四千五百餘石,將士支放,每患不足,關防重地,所見哀嗟,以某樣穀,區劃以給。三浦民能櫓名色,今爲切骨之瘼,十二鎭津船,亦是不可無者,亦令留臣,詳報備局,以爲究竟之地。京城防禦,通津可恃,而文殊山城城郭堅實,通津邑治,移設於文殊,則不過七里之間,運建公廨之所入,自公家劃給,下詢廟堂,博議守臣,以爲一勞永逸之策事也。江華外城之築,果爲失着,卽是自來先輩之論,而築之已久,今不可遽停。吉祥牧場之許民入耕,雖有己酉行會,設牧已過百年,到今移設,有難輕議。餉穀之不滿二萬,不但萬萬疎虞,目下支放,尙患不繼,移轉添餉,最爲先務,而畿內穀摠,近漸不敷,姑待從長商確,更爲稟處。通津移邑,實是重關防之策,而邑情民願之果爲如何,未得詳悉,從後博詢,以爲指一之稟。至於別庫貿易,衙門供上,柴鷄戶役等弊,三浦櫓軍蘇瘼之策,十二鎭船造設之方,關問守臣,待所報更爲,稟處。其一,松都前典籍朴師爀,以三十年前事,竄配蒙放,而罪名尙在謫案,出身金顯一,膂力過人,尙未錄用,儒生之讀書飭躬之人,另加疏用,儒案則申飭留臣,判付施行。戶債方爲痼弊,大小南面民布結役,軍兵稅納,居民受弊,大興山城還弊,靑石新鎭松禁,靑郊自論兩撥站之難支,令廟堂行會留臣,使之疏陳事狀,期於施行事也。朴師爀則旣蒙放又蕩滌,而罪名則尙在謫案者,未知緣何事端,而聞甚可訝,令該府詳考文案,果如繡啓,則卽令爻周。金顯一則令守臣親執取才,身手技藝,果合收用,則報于該曹,隨卽錄用。儒案則流來已久,不必付丙,自今以後,別加調停,必示簡愼,雖或有不得不添錄之時,自該府先爲嚴束,俾不得如前淆亂。債弊·還弊及大小南面民弊,靑石松弊,兩站撥弊,令守臣一一詳量,從實陳聞,以爲矯捄之方。其一,楊州安百順家山訟,請令營邑覈實處決事也。使此尋常爭山之訟,致煩上徹,卽由於營邑不善決折之失也。使之卽爲公決,俾勿延拖,御史之以此煩陳,亦爲未安,推考。其一,牛禁慢忽,廣州一境,設庖九處,果川六處,楊州則無面無之,其餘列邑村坊之間,屠殺狼藉,嚴加覈實,明立條禁事也。雖不至登聞,而此不過守臣·邑倅轉移間事耳。分付該府·該道,使之各別禁斷。其一,列邑之弊,皆出於吏員數多之致,廟堂行會査汰,而或行或否,甚至換名書員,更令廟堂,嚴加申飭事也。吏額刋汰,再煩稟定,連加嚴飭,今不可續續行會,反致煩屑之歎,今姑置之,何如?傳曰,允。
徐春輔,以兵曹言啓曰,卽接慶熙宮衛將朴尙忠牒報,都摠府北邊中松一株,拔根顚仆云,令該所,依例斫去之意,敢啓。傳曰,知道。
徐春輔,以御營廳言啓曰,本廳別將趙華錫,身病甚重,勢難察任,改差,何如?傳曰,允。
禁府啓目,魯城前縣監沈景文·李英重等原情云云。問目內辭緣,泛稱遲晩,所當請刑是白乎矣,年過七十,法不當請刑,竝只議處,何如?判付啓,依允。又啓目,西部都事宋文晦原情云云。傳旨內辭緣,泛稱遲晩,刑推得情,何如?啓,分揀放送爲良如敎。又啓目,宗廟署正朝祭典祀官李鼎鎰原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,通禮院贊儀金泰行原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
徐春輔啓曰,行大司憲李直輔,持平宋啓榦·金直淳在外,執義尹久東牌不進,掌令閔致載陳疏,一員未差,監察茶時之意,敢啓。傳曰,知道。
傳于金蓍根曰,禮房承旨,馳詣元陵,奉審摘奸,局內諸陵,一體奉審以來。
傳于徐春輔曰,大臣·備局堂上引見。
傳于徐春輔曰,江原道暗行御史入侍。
傳于徐春輔曰,留院上疏入之。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和再牌不進,副校理洪儀泳受由,修撰李垿在外,玉堂上下番俱空,事甚未安。未差之代,政官牌招開政,待下批仍卽牌招,以爲推移入直之地,何如?傳曰,違牌人只推,更爲牌招。
以大司諫李文會,司諫李愚在,獻納韓耆裕,執義尹久東牌不進罷職傳旨,傳于徐春輔曰,只推。
金蓍根啓曰,校理李永老·洪冕燮,修撰朴宗琦,副修撰權丕應·趙民和牌不進罷職傳旨,今方捧入,而玉堂上下番俱空,已至多日,事甚未安。副校理李尙愚,卽爲牌招入直,何如?傳曰,違牌人只推,更爲牌招。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和再牌不進,副校理洪儀泳受由,修撰李垿在外,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人更爲牌招。
以校理李永老·洪冕燮,修撰朴宗琦,副修撰權丕應·趙民和再牌不進罷職傳旨,傳于金蓍根曰,只推。
金蓍根啓曰,校理李永老·洪冕燮,修撰朴宗琦,副修撰權丕應·趙民和三牌不進,依定式禁推傳旨捧入之意,敢啓。傳曰,知道。
金蓍根啓曰,應敎·副應敎未差,校理李永老·洪冕燮,修撰朴宗琦,副修撰權丕應·趙民和三牌不進,副校理洪儀泳受由,修撰李垿在外,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人分揀,更爲牌招。
傳于金蓍根曰,人日製明日爲之,弘文提學,待開門牌招。
敦諭經筵官宋啓榦,自爾之膺是選,予心之喜,竊不自勝,蓋將資爾博洽,補予寡昧,以之究聖學而底大道也。爾以先正之裔,乃祖之孫,箕裘詩禮之業,茶飯經傳之學,儒賢之章,廟剡之牘,允叶一世之公議,可見實工之茂著,予安得不喜於得爾也?且念昔我孝廟有爲之際,先正實左右之,亦粵我英祖在宥之時,乃祖嘗簉朝焉,至今盛事,赫赫人耳目,是何曾固守東岡,獨善其身,以不出爲高哉?今予之所望於爾者,曷不以兩朝故事期之,爾之所事于予者,可不以爾祖所行勉之?見今和煦漸舒,法講將開,政宜弓旌玉帛,盡我誠禮。敷納啓沃,殫爾學知,出入講席,朝夕文陛,上以補不逮,下以趾厥美。玆布衷曲,須卽幡然,庸副予如渴之望。右承旨金會淵製進踏啓字。
敦諭經筵官金直淳,予聞側席求賢,人主之事也,輔世長民,君子之志也。故玉帛邱園,羲經著訓,堯·舜君民,伊尹就聘。予卽阼厥惟九載,而賓師傍無一人,都兪吁咈,嘉言莫聞,緝熙光明,成就無方。所以博搜林下,縻爾言責之任,兼以經筵之官,期予輔相之道矣。爾乃名家後裔,士林宿望,詩禮遺聲,奚但蘊玉之美?黼黻嘉猷,必有作礪之才。輔翼君德,乃爾之職,振勵頹俗,亦爾之責也。爾雖有考槃之心,予豈無招旌之擧乎?每當延和之講,益思洛·閩之賢,而顧今歲鑰初闢,春晷漸長,三晝晉接,捨爾其誰?玆敷心腹之諭,庸冀輔世之責,爾其卽日惠然,以副予延佇之思。右副承旨曺允遂製進踏啓字。
傳于金蓍根曰,經筵官敦諭,令地方官傳諭。
備邊司文備邊郞,金熙華·徐長輔·李永錫·韓用儀。
別兼春秋鄭觀綏書啓,臣於本月初十日辰時量,敬奉聖敎,馳詣風雲雷雨壇,奉審是白乎,則壇上莎草及曲墻紅箭門,俱爲無頉是白乎矣,階砌前面塗灰,間間剝落,西門上紅箭一箇折落是白乎旀,仍詣雩祀壇,奉審是白乎,則壇上莎草及紅箭門,俱爲無頉是白乎矣,階砌塗灰,間間剝落是白遣,曲墻則爲樹陰所蔽,所蓋莎草,擧皆枯損,所築之石,隨以頹落是白乎旀,仍詣漢江龍壇,奉審是白乎,則壇上莎草及紅箭門,俱爲無頉是白乎矣,階砌塗灰,幾皆剝落,曲墻四面,亦多頹圮是白遣,北門上紅箭一箇,亦爲折落是白乎旀,仍詣司寒壇,奉審是白乎,則壇上莎草,過半枯損,階面塗灰,間多剝落,而北墻近西三四席之地,莎草亦爲枯損是白遣,曲墻則四面崩頹,僅存形體,而紅箭門則姑爲無頉是白乎旀,以日暮止宿。十一日平明,馳詣馬祖壇奉審是白乎,則壇上莎草及曲墻紅箭門,俱爲無頉是白乎矣,階砌塗灰,擧皆剝落是白乎旀,仍詣先農壇,奉審是白乎,則壇上莎草及紅箭門,俱爲無頉是白乎矣,階砌前面西隅下臺石,過寸蹲退是白遣,曲墻亦多頹圮是白乎旀,仍詣先蠶壇,奉審是白乎,則壇上莎草及階砌與紅箭門,俱爲無頉是白乎矣,曲墻則幾盡崩頹,只有基址是白乎旀,仍詣祈雨壇及厲壇,奉審是白乎,則壇上莎草,階砌曲墻及紅箭門,俱爲無頉之意,敢啓。傳曰,知道。
徐春輔,以兵曹言啓曰,今正月十一日武臣賓廳武經講書日次,而國忌齋戒相値,不得爲之之意,敢啓。傳曰,知道。
徐春輔,以兵曹言啓曰,闕內入直,所重何如,而永肅門局出身金廈鼎,夕食代入來之路,乘醉顚倒,故曜金門守門將,拒塞不納,以致闕直之境,事甚驚駭。常時不能檢飭之入直該別將李昌會,令該府拿問處之,局出身金廈鼎,令該營嚴棍懲勵,何如?傳曰,允。
徐春輔,以義禁府言啓曰,卽接月令醫員崔性綏手本,則時囚罪人李英重·沈景文,俱以癃老之人,屢日處冷之餘,素患痰癖之症,挾感添劇,呼吸喘促,食飮全却,目下症形,十分危重云。罪人病勢如此,則一邊保放,一邊草記,曾有定式矣。李英重·沈景文等,姑爲保放之意,敢啓。傳曰,知道。
掌令閔致載疏曰,伏以臣庸愚譾劣,百不猶人,文學則幾乎魚魯之不辨,才器則殆同樗櫟之無用。幸蒙先大王曠世之恩,濫竊科第,猥玷講製,出入臺閣,亦有年所,而未嘗出一言論一事,以答聖明之殊遇,至今追惟,感淚被面。聖明臨御,簪履不遺,歷職內外,除旨聯翩,臣含恩感義,生死向前,思欲效萬一之報,而其奈素性儱侗,見識空疎,觸處生疣,無往非罪。昨秋掌憲除旨,適下於病情沈苦之際,蠢動無路,屢犯違傲,至有問啓之命,終承截嚴之批,臺體之壞損,擧措之顚倒,殆無餘地。不意坐罷未久,恩敍遽降,柏府除命,又下於縮伏訟愆之中,署經有命,召牌荐降,臣嚴畏義分,冒沒詣臺,亦旣傳啓,臣豈敢復事逡巡,重犯無忌憚之科哉?第臣賦命奇釁,稟質虛脆,巨創之餘,心血俱涸,憂慼之祟,榮衛早枯,素患痔漏,已成貞疾,新添眼眚,轉至難醫。重以換節之除,痰核流注於腰膂,疝積衝亘於胸腹,委頓床席,成一籧篨,少有勞動,輒加喘急。似此症形,雖閒漫職務,猶難陳力,況此耳目重任,何可堪勝?噫,生逢聖世,出入臺端,冠豸整笏,周旋邇列,豈非人臣之至願極榮,而緣臣病痼,自作明時之棄物,命之窮矣,情亦可慼。賓對有命,末由運動,玆將疾聲之呼,敢瀆慈覆之天。伏乞聖明,俯垂矜察,亟許鐫削,仍治臣逋慢之罪,以肅朝綱,不勝大願。臣於乞免之章,不宜贅陳他說,而區區願忠之誠,不能自已,敢此附陳,惟聖明垂察焉。臣竊覵我殿下,近日政令施措,所以奮發振勵,大慰民望,焜耀人目者,不可歷數,而撮其大者而論之,講學克勤而親近儒臣,言路思闢而芻蕘必擇,義理闡明而凶窩劈破,人才選擇而仕路淸明,繡衣分遣而民隱必察,紀綱振肅而堂陛必嚴。凡此六者,皆古昔聖帝賢王之盛德大業,而今殿下,一朝奮發,眞知力行,比之數年前規模氣像,殆若積陰之餘,太陽中天,大旱之後,時雨大行。吾東方億萬年無疆之休,實基於今日,臣固欽仰攢祝,只願少須臾毋死,以見德化之成,而第臣區區過慮之憂,有不能自已者。夫聖德成就,在於講學,而講學之要,在於立志,志於堯·舜則堯·舜可及矣,志於湯·武則湯·武可到矣。以至於百千萬事,莫不從一志字做出來,志不先立而徒苟苟於章句訓詁之間,則亦歸於文具而已。匹庶猶然,而況乎帝王之學乎?今我聖上,聖智天縱,睿學宿就,三晝晉接,討先聖之遺訓,隻日臨筵,講帝王之大道,殿下之講學,固可謂勤矣。然而與賢士大夫,延接討論之時,不過講筵與賓對,賓對則機務委積,酬接易倦,講筵則隨文釋義,備例口讀。臣恐君臣上下之情志,未及譪然交孚,而古今治亂,閭里疾苦,政事利敗,猶未得以盡聞也。況賓對之行,月不過六,講筵之設,日不過三,又況頉稟之時,停講之日,居半於其中,如是而一曝十寒之慮,安保其必無耶?臣未敢知燕涓蠖濩之中,殿下之所講者何事,幽獨得肆之地,所接者何人耶?伏願殿下,勿以講筵之已撤,而益軫對越之念,勿以筵臣之已退,而必加兢惕之工,無或一時之間斷,肅然若嚴師畏友之列侍左右者,則成湯日躋之敬,文王緝熙之工,不在他求矣。朱子曰,陽氣發處,金石亦透,精神一到,何事不成,程子曰,世間有三件事,可以奪造化之力,爲國而至於祈天永命,養形而至於長生,學而至於聖人,此三事,分明人力可以勝造化。此皆言立志之效也。惟殿下念哉念哉。夫言路之開閉,實關國家之治亂,言路開而其國未有不治,言路閉而其國未有不亂,可不懼哉?竊觀今日之言路,不可謂不開,公車之章日積,嘉納之批相續,殷后之弗咈,周王之如流,不獨專美,而夷考施爲之間,未嘗有一言之實見採用,一事之實致敷施,留念之敎,徒歸目前之䌤縫,稟處之命,止責廟堂之辦理,然則夫所謂虛受,卽何異於訑訑之色乎?伏願聖明,益恢轉環之量,廣開不諱之門,言出臺閣而言可用則採之,言出草野而言可服則施之,不以一毫私意,參錯其間,則人必樂告以善,而言路眞可謂開矣,豈不休哉?夫義理者,國家之所維持者也。國而無義理,則國不得爲國,人而無義理,則人不得爲人,義理之於國家,不可一日無者如是矣。顧今聖明在上,太阿如水,遵先王精微之訓,守先王秉執之固,元惡大憝,旣伏常刑,凶窩賊窟,次第掀破,朝著有肅淸之像,生民切太平之望,此可謂義理之大明也。第念舊染之俗難化,黨與之誅不嚴,假息游魂之輩,昏不知畏,式繁其徒,而廷紳之間,事發之初,若將明目而張膽,事過之後,便同袖手而緘口,上下恬嬉,遂置相忘之域,朝廷之擧措如此,何望其義理之大明,國是之一定乎?臣恐人心日下,世道日降,將來之憂,靡所至屆。伏願聖明,毋忽霜氷之戒,常存形影之察,以杜亂萌,以靖世道焉。夫遣使縱橫,本非令典,而昉於漢代,盛於唐宋,至於國朝則便成不刋之規,此大僚所以筵白,而殿下所以分遣繡衣也。如欲察守令之賢否,知生民之疾苦,則此固爲要道,而第念奉命之臣,雖欲精白一心,對揚聖德,而其所謂暗行寺刹,出沒閭里者,卽不過退老奸吏年久面任輩所陳告矣。彼蚩蚩之氓,安得盡知貪官汚吏舞文脧血之手法乎?然則今番諸道繡衣之行,適足以去其太甚,而難保其盡得其實。然則新除者,未必勝於前人,而倖免者,必將彈冠而復起,迎送之際,勞費多端,新舊之交,奸僞百出,此豈不爲重困吾民之端乎?顧今分糴已始,捧稅方張。伏願殿下,另飭方伯居留之臣,明着眼目,操束守宰,勿以繡衣之已返,少忽戒懼之心,俾卒生民終始之惠焉。夫人才之盛衰,實係國家之安危。殷有臣而商實,漢無人則國虛,人才之於國家,顧不重歟,惟我聖朝,承列聖培養之休,被先王作成之化,文而黼黻之手,武而干城之器,彬彬可觀,於斯爲盛,而顧今廟堂之上,誰可以彌綸弘化,藩臬之臣,誰可以承流宣化,閫鉞之任,誰可以折衝禦侮乎?銓衡之注擬,未見激揚,廟堂之薦剡,只循資歷。夫如是之故,藩閫之間,不無簠簋之謗,字牧之官,率多剝割之類。流外之品,充斥諸司,至於差祭之時,苟艱莫甚,懷瑾之士,沈沒草野,壹鬱而不能上達,量才甄品之政,已矣無聞,而嗜利無恥之徒,滔滔皆是。然則殿下之國,雖謂之空虛,可也。伏願聖明,克體無方之訓,大開旁招之路,勿以疎遠而忽之,勿以親近而寵之,俾仕路淸而吉士彙征焉。夫國家之有紀綱,猶人身之有血脈,無紀綱則國恒亡,無血脈則人必死。故善醫者,不視人之瘠肥,而察其血脈之病否,善計天下者,不視天下之安危,而察其紀綱之理亂。然紀綱,不能以自立,必人主之心,公平正大,無一毫私意之間其間,然後紀綱有所係而立,此朱夫子所以眷眷於告其君者也。惟我聖上,立經陳紀,動遵先憲,發號施令,皆守常度,今日之紀綱,若可以振肅矣,奈之何風俗日頹,名分日壞,上陵下替之漸,已在目前。向來鄕曲怪鬼之直請登對,幺麽武夫之詭對前席,足可見其輕侮朝廷之意,豈不大可寒心乎?臣竊恐殿下正心之工,猶有所未盡而然。夫正心之要,不過親賢臣而遠佞人,講明義利之分,閉塞邪枉之路。伏願殿下,繼自今益懋正心之工,以爲立紀綱之本焉。抑臣於近日春曹事,竊有區區愚見。今此慈宮進饌之擧,實出於我殿下繼述之孝,吉日已卜,縟儀將擧,瞻聆所及,孰不感歎?其所以飾慶志喜之道,雖在儀文之末,固當必敬必愼,靡不用極,而第聞肄習女伶之際,春曹堂上,逐日仕進,親加敎督云,國朝之典禮,該曹之前例,臣不能詳知,而誠不勝訝惑之至。夫以堂堂宗伯之重,下行伶官之事,渾處油粉之隊,殆同遊蕩之場,事面旣褻,聽聞可駭。虞官惟淸之責,尙矣無論,漢家綿蕝之習,恐不如此。臣竊以爲分付本曹,繼自今,元定習儀之外,堂上勿爲進去,只使鴻臚·梨園,董飭肄習之節,不害爲重事體之道也。臣伏覩京畿暗行御史書啓,則坡州前牧使李寅植,以試士之題,何等鄭重,而儒生之先製,誰任其咎,有所論列。夫御題事體,至爲嚴重,科場法意,亦自祕密,苟有先泄,當置何辟?風傳之說,未可盡信,武夫之事,不足深責,而旣已現露之後,則不可不明覈嚴勘,繡啓所論,失之太寬。臣謂前牧使李寅植,令該府拿問嚴覈,斷不可已也。臣無任云云。省疏具悉。春曹事,無或傳聞之太過乎?然爾言則好矣,依施。李寅植事,依施。爾其勿辭察職。
吏曹啓目粘連,觀此江原道暗行御史李尙愚書啓,則麟蹄縣監李宗孝段,各廳情債,至爲一百七十餘兩,民不聊生,十室九空,前後賣鄕,爲三百九十兩,此外鄙瑣之事,難以毛擧是如爲白有臥乎所,爲先罷黜,令該府拿問重勘爲白乎旀,三陟府使洪景斗段,遊山歸路,至有雇吏之斃棍,閉戶酣眠,每多訟牒之堆案,牌債之創出,而官隷之誅求無節,海弊之掩置,而津夫之困瘁益甚,一境之民,多有嗟怨是如爲白有臥乎所,罷黜爲白乎旀,通川前郡守崔壽亨段,人旣老昏,政多鄙悖,凡事不能自斷,吏鄕從而濁亂,賣鄕捧錢,其數又夥,邑人唾罵,締結邑子,至有種蔘而分利,調發村丁,未免斫松而營私,傳說至播隣境是如爲白有臥乎所,諸般所犯,俱係不法,不可以已遞,置而勿論,令該府拿問重勘是白乎旀,寧越府使尹孝寬段,本邑還穀中,有米色有皮穀,而每當分給,倉色輩故爲混雜,以致民怨是如爲白乎旀,保安察訪安益謙段,作戶收斂,數甚夥然,驛奴之陞吏,勒令納錢,多有逃避之患是如爲白有臥乎所,竝令該府,拿問處之爲白乎旀,旌善郡守金喆淳段,軍丁無虛伍之弊,還穀有精捧之譽是白乎矣,富戶稱貸,謗及隣境是如爲白有臥乎所,從重推考爲白乎旀,金城縣令李元默段,倉庭之捧,民有歸橐,松田之禁,境絶過板,大同布以歇價勒捧,雖曰襲謬,終涉可欠是如爲白乎旀,金化縣監沈來永段,文雅之治,稍異俗吏,狗皮之蕩減,頗有實惠,泮人之廉探外村,不無爲弊,逋吏之懲及非族,或有稱怨是如爲白乎旀,蔚珍縣令安國衡段,雖無疵尤之可言,難責剛明之爲治是如爲白有臥乎所,上項三邑守令,竝推考爲白乎旀,監司鄭尙愚段,出自宰列,望實俱隆,沿海痼弊,期欲矯革,各邑別貿,一不卜定是如爲白有臥乎所,道臣體重,今姑勿論爲白遣,其外本道及京畿沿路前後守令·察訪等,旣蔑優異之績,又無顯著之疵,竝只置之爲白乎旀,中軍·營將·邊將乙良,令兵曹稟處,何如?判付啓,依允。
己巳正月十一日辰時,上御熙政堂。大臣·備局堂上引見,江原道暗行御史同爲入侍時,同副承旨徐春輔,假注書安光直,事變假注書鄭弼漢,記注官洪聖臣,記事官申在植,左議政金載瓚,右議政金思穆,兼戶曹判書李晩秀,行左參贊金文淳,行吏曹判書南公轍,兵曹判書金羲淳,刑曹判書金履度,行護軍李仁秀·李堯憲·沈象奎,江原道暗行御史李尙愚,以次進伏訖。載瓚等進前曰,近日日氣,連爲和暢,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,日前右相,疏請致仕,七十致仕,雖有舊例,而古亦有年至而不得退者多矣。向日批旨,已悉予意,以今國勢,豈可捨卿耶?思穆曰,伏承聖敎,辭旨鄭重,臣何敢更事仰煩,而七十致仕,雖有禮經之攸載,臣於此職,何敢有一分承當之望,而黽勉承膺,至于今日者,惟待是年之至,仰陳血懇,顒俟兪音矣。及伏承批旨,終靳允許,今於筵席,又伏承下敎,區區下情,實不勝抑鬱之至矣。上曰,次對爲之。載瓚曰,臣於昨夏,以諸道分還之時,抽栍各邑,分遣備郞,摘奸其穀品精麤,石子完縮,犯科守令,草記論罪,永爲定式之意,筵稟蒙允矣。大抵卽今還弊,可謂千孔百瘡,而最是民納精實,而反食麤劣,吏換麤劣,而都占精實,不但下吏如此,官亦多犯手之邑,此一款,實爲民干和之第一痼瘼也。若於分還之時,另加糾核,則換精爲麤之跡,必無所逃,而若於繡衣復命之後,仍爲抛置,則戢奸救民之政,遂無以下究矣。此臣所以前以別遣摘奸之意,縷縷仰請者也。今當開倉之時,分糶方張,糾覈之政,政在此時,以三司中另擇可合人,文備郞啓下,今月內抽栍分送,而分送之時,草記擧行,還歸之後,又以摘奸形止,草記稟處,仍以此載之本司謄錄,以爲逐年應行之例,何如?上曰,依爲之。出擧條上曰,近來還弊,何道尤甚耶?載瓚曰,近來還弊,無邑不然,而三南尤甚矣。上曰,何爲而然耶?載瓚曰,南中穀簿,比他道夥多,且人心狡詐,甚於西北,故似如是矣。上曰,備郞摘奸,何時發送耶?載瓚曰,趁開倉時,分遣好矣。載瓚曰,以司諫李愚在上疏,有令廟堂稟處之命矣。尹光顔所犯諸條,雖以道査中已査得者言之,果合重勘,已施當律,事屬究竟,今旣有月。査啓中,設或有與繡啓一二相左者,不必到今追理,以傷事面,而至於從人推捉之擧,前所未聞,有關後弊,所當以此直勘,而第似無無端推問之理,殊未知其行査之際,有甚事故,致有此擧,先問委折,始爲定罪,實合核實之道。姑爲發緘査問,待其緘答,更爲稟處,何如?上曰,依爲之。出擧條上曰,當自司憲府發緘耶?載瓚曰,緘問之法,有若京中問啓之例,而各因本事,或自刑曹,或自憲府矣。上曰,書入傳旨後,當付標以下,以此擧行也。載瓚曰,贈執義徐德修,以達城國舅之孫,辛壬誣獄,受禍最酷。故故相臣閔鎭遠箚陳,以爲凶徒之誣德修,意在誣聖躬也。故重臣李台重筵奏,以爲徐德修,特加卓異之典,然後辛壬義理始伸。蓋其一死,有關義理,乃如是矣。先朝辛丑涒灘重回,哀榮備至,命贈亞憲之職,庶可以更無餘憾,而第同時死事之人,屢蒙貤贈,品秩俱隆,獨德修未得與焉,果不無輿議之咨嗟者久矣。特施加贈之典,仍下賜侑之命,庸示褒嘉愍恤之德意。且依故判書李晩成錄後之例,達城府院君祀孫,令該曹收錄,實爲念舊家聳群情之道,故敢此仰達矣。上曰,依爲之。出擧條上曰,祀孫誰也?載瓚曰,卽徐日輔之孫矣。公轍曰,今無見窠,待窠當調用乎?上可之。載瓚曰,故掌令任徵夏丙午一疏,與故相臣閔鎭遠袖箚,同一義理,而反爲凶徒所構,竟至瘐死,尙論之士,至今嗟惋。今聞以其孫壽職,將受例贈云,在朝家褒嘉之政,特許加贈之典,以示優異之恩,似好。故敢此仰達矣。上曰,依爲之。出擧條載瓚曰,卽見黃海監司李羲甲狀啓,則枚擧延安府使徐有昌牒呈,以爲故主簿李大秋,當壬辰之亂,與其兄大春,多斬賊酋,樹此戰功,兄弟無異,邑誌載錄,旣甚明白,請令廟堂稟處矣。李大秋之與其兄大春,守一片必危之城,戰百萬方盛之敵,斬搴之功,若是赫然,道啓·繡啓,與儒疏所陳,果無所異。李大春·大秋,竝許褒贈之典,儘爲奬忠酬功之政,依疏請許施,何如?上曰,依爲之。出擧條載瓚曰,卽見公忠監司鄭晩錫狀啓,則以爲魯城還上各穀反逋虛錄之數,竝計夏秋各穀,殆近萬石,開倉以後各穀徵捧,僅爲三千四十九石,而壬戌以前,實無來歷詳覈之道,癸亥以後,雖有糴案之可稽,一人所逋,或爲六七百石,小不下二三十石,而其中逃故相續,指徵無處者,亦多有之,實難一時準捧。今年已捧三千四十九石,特令除耗,未捧條五千七百八十七石零,己巳爲始,亦爲除耗,每年四分一酌定,限四年分捧事,請令廟堂稟旨分付,麰還四百七十二石零,待明年麥糴,使之竝耗準捧爲辭矣。魯城逋還,若是夥多,而若使竝耗督捧於一年之內,則穀無準捧之勢,民有渙散之慮,道臣限年分捧之論,誠有意見。且逋穀除耗,間不無此例,依狀請許施,麰還四百七十二石,與新麰還,一體竝耗準捧之意,分付,何如?上曰,依爲之。出擧條載瓚曰,卽見黃海監司李羲甲,兵使朴基豐狀啓,則備陳黃州民少穀多,遂成臥還之弊,仍以爲到今釐弊之方,惟在減還一事,均廳穀中一萬石,限三四年分數作錢,移送穀少邑作穀,則臥還之弊,自可永革,請令廟堂稟旨分付矣。黃州臥還之弊,專由穀多之致,若以均廳穀一萬石,限年移送於穀少邑,則在該廳元無所損,在本道可以均還,在該邑亦得永祛宿弊,而道·帥臣所論,一辭無異,依狀請許施,何如?上曰,依爲之。出擧條載瓚曰,登科十年人陞六,自是法典,而今已限滿當陞九人,依例陞六,何如?上曰,依爲之。出擧條思穆曰,臣以區區私情,屢次仰陳,極甚惶悚,而頃以文字仰奏者,卽臣一身上實際語也。病狀旣如是難强,且臣庸魯之才,決難冒據於此席,特垂體諒之仁,俾臣家,得蒙全保之恩,不勝顒祝之至矣。上曰,所奏誠過矣。引年雖有故事,輔相亦爲至重。以今國勢,宜藉卿等鎭安之力,則卿與左相,同心夾輔,是予所望,而卿若休退,則在卿之身,雖甚便好,其於艱大之國事何哉?姑觀一二年,或有諒處之道,而今則更勿辭巽,可也。思穆曰,今臣所奏,非敢爲臣一身地也。以臣匪才,冒據匪據,則臣身狼狽,固不暇恤,而言念國事,誠甚悶切矣。上曰,輔相之職,須資老成之人,而若以七十之年,輒許致仕,則是豈委任老成之意乎?上曰,頃日東萊府使薦望,何不以積滯之堂下擬薦乎?載瓚曰,尹魯東則臣雖未嘗同事,而知其無臨事僨誤之慮。至於堂下,則臣固未詳其誰爲可合之才,故不敢擬薦矣。上曰,大臣就座。上曰,諸宰有稟事乎?仍敎曰,惠堂日前疏陳之意,果何如耶?載瓚曰,惠廳事,臣未詳知,而見其上疏,則誠有意見矣。晩秀曰,進饌時所入床卓數爻,頃有書下之敎矣。今則日字不遠,故敢此提稟矣。上曰,昨日則習儀相値,不得書下,從當下敎矣。晩秀曰,步階形止,十三日當與郞官,進詣看審,而排設則當待下敎擧行矣。上曰,以十八日爲之,可也。文淳曰,向因戶曹正郞尹光心所懷,糧餉廳土地移去他衙門者,査櫛復舊事,自廟堂筵稟蒙允矣。本廳屯土之在於伊川·陰竹兩邑者,前以餉廳所管,今請還送,而此屯間屬壯營,壯營罷後,以辛酉奴婢給代之需,亦自廟堂,移劃本廳者也。至於罷營後,穀物之移屬本廳者,皆本廳原穀,初非別爲劃來者,其外如干米錢屯土,爲是需用於奴婢給代及移屬軍接濟之資,而謂以壯營錢穀之多歸本廳,各衙門之或請得或還推之數,六七年之間,洽過累萬,此實未詳本廳事勢而然矣。若此不已,則名以辛酉給代者,畢竟將一無所餘而後已,又安有當初移劃之意乎?且兩屯之移付壯營時,以平澤等八邑屯田,給代餉廳,旣受其代,又欲還屬,尤不成說。大抵本聽事目,至爲嚴重,在前則凡新有給代,必劃其需,近來則不然,事力漸致枵然,廳內推移,尙患難繼。從今以往,若不一遵事目,堅守勿撓,則實有收拾不得之慮。今此餉屯之無以還送,已無可論,而此後則各衙門無得輒請還屬,本廳亦無敢隨請施行之意,出擧條申飭,何如?上曰,戶判之意,何如?晩秀曰,俄於閤外,臣亦聞均堂之言矣。昨年臣曹郞廳所奏,實出於餉廳用度之萬萬切悶,而均廳·餉廳,等是經用,只宜觀事之便否,豈有彼此之可論?均廳事勢旣如此,則臣不敢以許施仰請矣。上曰,依爲之。出擧條晩秀曰,向來尹光心所懷二條中,移屬屯事,臣亦以爲似難輕議,而至於糧餉廳免稅一款,似可許劃,俾充元定不足之數,則於餉廳實有利益,於均廳別無大損,特因大臣覆奏之未及有結辭,故尙未區處矣。上曰,大臣覆奏時,何不結辭耶?載瓚曰,臣衰頹昏謬,凡於事務,前忘後失,頃日覆奏,似因遺忘而然矣。今聞戶判所奏,其言似有理矣。思穆曰,本事裏面,雖未詳知,而戶判之言,似爲便好矣。文淳曰,田稅大同,元結移劃,事體甚重,決不可輕議,臣等退出,與之爛熳商議後,始可從長區處矣。上曰,出去後草記稟處,可也。羲淳曰,前上土僉使李彦煐,去秋冬等褒貶居中,本曹開坼時,以令該兵使依定式拿致決棍之意,草記蒙允後行會矣。卽接平安兵使趙所報,則上土僉使居中決棍,旣無已例,更爲指一知委云。故臣謹考當初定式,則江界邊將,例有居中決棍居下充軍之罰,而至於滿浦·上土,皆堂上武弁,故雖或居中,自前無決棍之事云。今亦依前施行之意,更爲分付,何如?上曰,依爲之。出擧條上曰,御史進前。仍敎曰,下去後所見,果何如耶?尙愚曰,民生疾苦,不可殫記,而自嶺以東,則海弊特甚,至於蔘弊,則嶺東·嶺西,俱無異同矣。關東一路,久無繡衣之行,且近日守令,全不擇差,吏鄕恣行胸臆,關東之民,一毛一髮,無不受病而無路控訴。其外吏奸民弊,難以悉擧,而大抵關東各邑,極甚殘薄,便作不願之窠,而爲守令者,亦不能盡擇,雖有弊瘼,而不得釐革者此也。如臣庸才,實不近似於持斧之任,而若自朝家,數遣繡衣,則民間切骨之冤,可以上達,亦令銓曹,另擇守令,久任責成,則民邑巨瘼,似可漸次矯革矣。上曰,守令無貪汚者耶?尙愚曰,穀簿不敷,公貨無儲,無以容手,故雖欲貪饕而不可得矣。上曰,別單之外,又有弊瘼之可陳乎?尙愚曰,別單所陳,卽一路巨瘼,而餘外難盡毛擧矣。仍命御史就座。堯憲曰,捕廳自是祕密衙門,雖尋常賊徒,以祕關發捕,則外邑無敢遲滯,卽速擧行,古例卽然,而今番罪人之發捕也,到谷城縣,付之祕關,則該邑適値空官,下吏輩慢不擧行,至於考見通符,而亦不捉付矣。及其該縣監之還官也,又不捉付,使捕校屢日逗遛,竝與通刺而防塞,無意擧行,故捕校未免空還,至於自京更爲發捕之擧,非但事未前聞,來頭之弊,亦不可勝言。該吏,自本道嚴刑定配,谷城縣監鄭殷祥,令該府拿問嚴處,何如?上曰,依爲之。出擧條春輔曰,今日賓對,兩司無一人進參,事甚未安,兩司行公諸臺,竝推考,何如?上曰,依爲之。出擧條仍命大臣以下諸宰先退。上敎于象奎曰,經筵官處敦諭,自內閣製進也。象奎曰,敦諭初無自內閣撰進之例,而今伏承特敎,謹當製進矣。上曰,然則自政院製進,可也。仍命退,承史以次退出。
上在昌德宮。停常參·經筵。
夜自二更至四更,月暈。
金蓍根啓曰,行大司憲李直輔,持平宋啓榦·金直淳在外,執義尹久東,掌令閔致載呈辭,掌令一員未差,監察茶時之意,敢啓。傳曰,知道。
金蓍根啓曰,弘文提學金羲淳牌不進推考傳旨,今方捧入,而人日製命下之後,如是違牌,事甚未安,更爲牌招,何如?傳曰,允。
傳于金會淵曰,右承旨持此御題,與弘文提學,偕往泮宮,試取以來。
金會淵啓曰,臣與弘文提學金羲淳,偕往泮宮,人日製儒生試取,則收券爲一百五十七張矣,捧入之意,敢啓。傳曰,科次入侍。
金蓍根啓曰,校理李永老·洪冕燮,修撰朴宗琦,副修撰權丕應·趙民和四牌不進,依定式,禁推傳旨捧入之意,敢啓。傳曰,知道。
金蓍根啓曰,應敎·副應敎未差,校理李永老·洪冕燮,修撰朴宗琦,修撰權丕應·趙民和四牌不進,副校理洪儀泳受由,修撰李垿在外,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人分揀,更爲牌招。
金蓍根啓曰,副校理洪儀泳,由限已過,一體牌招,何如?傳曰,允。
金蓍根啓曰,應敎·副應敎未差,校理李永老·洪冕燮,副校理洪儀泳,修撰朴宗琦,副修撰權丕應·趙民和牌不進,修撰李垿在外,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直,何如?傳曰,違牌人更爲牌招。
以校理李永老·洪冕燮,副校理洪儀泳,修撰朴宗琦,副修撰權丕應·趙民和牌不進罷職傳旨,傳于金蓍根曰,只推。
金蓍根啓曰,應敎·副應敎未差,校理李永老·洪冕燮,副校理洪儀泳,修撰朴宗琦,副修撰權丕應·趙民和再牌不進,修撰李垿在外,玉堂上下番俱空,已至多日,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,違牌人更爲牌招。
以校理李永老·洪冕燮,副校理洪儀泳,修撰朴宗琦,副修撰權丕應·趙民和再牌不進罷職傳旨,傳于金蓍根曰,只推。
金蓍根啓曰,校理李永老·洪冕燮,副修撰權丕應·趙民和三牌不進,竝依定式,禁推傳旨捧入之意,敢啓。傳曰,知道。
以校理李永老·洪冕燮,副修撰權丕應·趙民和三牌不進禁推傳旨,傳于金蓍根曰,分揀。
兵曹口傳政事,副司果單趙庭和·尹日逵。
徐春輔,以備邊司言啓曰,卽見摠戎使李仁秀,水原留守金履翼,廣州留守朴宗來,開城留守韓致應,江華留守金銑,統禦使李近胄,永宗防禦使李石求,江原監司鄭尙愚,統制使申大偀,慶尙左兵使朴宗柱,右兵使白東運,全羅兵使吳載重,公忠兵使金燨,平安兵使趙,黃海兵使朴基豐,南兵使金益彬,北兵使李元植春操取稟狀啓,則以爲今春水陸操·合操·巡操·城操·面操及巡歷·巡點未行操處官鎭門聚點,何以爲之事,請令廟堂稟旨分付,勸別武都試,依例設行爲辭矣。諸路春秋各操,再昨年幾皆設行,而昨年則經操纔過一年,秋事間多全歉,參以軍情民憂,有難逐年行操,故不得已竝令停止,而今則民事,較前無異,春窮比秋尤甚,而若又設行,則有非昨秋特停之意,各道水陸諸操及巡歷巡點,一依昨秋,竝令停止。至於官門聚點與諸操,雖有大小之別,而苟使器裝則必精,隊伍則必整,進退組練之節,一遵定制,則是亦操耳。然而名以聚點,則擧懷惰慢,戎具無頉之報,都是例語,軍簿無闕之啓,卽歸虛文,若論壞隳戎政之罪,操與點,誠無所異,今春則另加嚴飭,凡於聚點之時,一循操例,各自先期整齊,臨事惕謹,點閱則必務從實,而無或少疎,肄習則必思明鍊,而無或應文,使頓然改觀之效,一如通水陸廣操之時,無至自底重勘之意,別般嚴飭於各道道帥臣·四都守臣處,何如?傳曰,允。
徐春輔,以備邊司言啓曰,卽見公忠監司鄭晩錫報本司辭緣,則以爲常賑穀每年應下,其數夥然,而見今所存,俱是皮雜穀,米不過一百四十餘石,租僅爲二千一百餘石,每當上下,折皮準米,又換衙門,簿書紊亂,酬用苟艱,而以目下最急者言之,各邑詳定米及儲置米不足條,恰爲八九千石,而排劃沒策。本道所在嶺南米·北穀米·補還米·庚戌米·加錄軍作米,乙巳貿米等穀中,限二萬石,移作常賑米爲辭矣。常賑各穀,年年用下,元數漸縮,今以見摠,較之於十數年前,所減已不啻過半,而其中米條,則幾乎殆盡無餘,年例應下,旣甚夥多,本穀匱乏,漸至難繼,誠萬萬可悶。苟不裁省其應下,裒益其元穀,痛加釐正,另議變通,則隨乏隨劃,終甚苟艱,而釐正變通之方,今無以遽究便宜,則假使有依請準劃之路,亦必無永久裕足之勢。且其請劃六項穀,都計米邊,亦不過三萬餘石,其元穀與歲耗,又皆有逐年應用者,則就此除出其三分之二,勢實末由,而至若各樣應下之不得不需用者,亦不可不爲之推移區劃。本道所在嶺南米一千石,北穀米三千石,補還米一千石,加錄軍作米五千石,竝許移作常賑米,自今年取用之意,分付,何如?傳曰,允。
金蓍根,以義禁府言啓曰,豐德前府使金宗淳,令該府拿問處之事,傳旨啓下矣。金宗淳下去京畿安城地云,依例發遣府書吏,拿來,何如?傳曰,允。
金蓍根,以義禁府言啓曰,坡州前牧使李寅植,令該府拿問嚴覈事,傳旨啓下矣。李寅植下去京畿高陽地云,依例發遣府書吏,拿來,何如?傳曰,允。
金蓍根,以義禁府言啓曰,龍仁前縣令丁遇泰,令該府拿覈,照法嚴勘事,傳旨啓下矣。丁遇泰以高敞縣監,時在任所云,依例發遣府書吏,拿來,何如?傳曰,允。
金蓍根,以義禁府言啓曰,麟蹄前縣監李宗孝,通川前郡守崔壽亨,令該府拿問重勘,谷城縣監鄭殷祥,拿問嚴處,寧越府使尹孝寬,保安察訪安益謙,令該府拿問處之事,傳旨啓下矣。崔壽亨時在京畿楊州地,李宗孝·鄭殷祥·尹孝寬·安益謙,俱在任所云,依例發遣府書吏·羅將,竝拿來,何如?傳曰,待待命拿囚。
金蓍根,以義禁府言啓曰,放逐鄕里罪人元有朋,令該府拿覈定罪事,傳旨啓下矣。元有朋方在江原道原州地,依例發遣府羅將,拿來,何如?傳曰,允。
金蓍根,以義禁府言啓曰,龍仁縣令李馨秀,前縣令李明益·李敎源等,竝令該府,拿問嚴處事,傳旨啓下矣。李馨秀令方待命,拿囚,李明益下去京畿抱川地云,李敎源以南原府使,時在任所云,依例發遣府羅將,竝拿來,何如?傳曰,允。
徐春輔,以訓鍊都監言啓曰,因兵曹草記,永肅門闕直局出身金廈鼎,嚴棍二十度懲勵之意,敢啓。傳曰,知道。
兵曹啓目粘連,觀此江原道暗行御史李尙愚書啓,則監營前中軍柳相穆段,詗盜而民無橫罹,束校而村絶侵擾是如爲白乎旀,三陟營將李載弘段,令嚴操束,才堪搜討是如爲白有臥乎所,皆有褒美之語,而係是職分內事是白遣,越松萬戶崔獻祥段,姑無毁譽是如爲白有臥乎所,旣無顯疵之可論,竝只置之,何如?判付啓,依允。
己巳正月十二日未時,上御熙政堂。人日製科次入侍時,右承旨金會淵,假注書李紀淵,別兼春秋鄭觀綏,記事官申在植,弘文提學金羲淳,對讀官待敎朴綺壽,兵曹佐郞姜學濬,以次進伏訖。上曰,科次爲之。羲淳進前合考訖。上曰,取五人而分等書之,可也。會淵拆奏封內。上命書傳敎曰,人日製賦居首三下進士沈啓錫,直赴會試,之次草三下生員兪台柱,給二分,之次次上進士洪彦謨,給一分,之次次上進士李一容·嚴燾,竝令該曹,考例施賞。又命書傳敎曰,入格儒生,明日待令。羲淳曰,內局貢蔘,所重何如,而近來蔘體,膠附成樣,以大爲務,故山蔘之中,渾插家蔘,外雖莫辨,內實售奸,羅蔘爲甚。至於江蔘,聯附四五,蔘尾則附以家蔘,以長其體,譬如釵樣,言念所重,萬萬未安。竊稽古規,皆以獨頭蔘捧之,以防膠附之弊,近來古規,漸至蕩然。自今年十月令爲始,一遵古規,以獨頭蔘捧之,而一竝復舊,事情甚有掣礙,折半以獨頭蔘捧之,至于明年,漸次復古規之意,申飭該道,羅蔘亦一體申飭,何如?上曰,依爲之。出擧條羲淳曰,本院有舊捧蔘材,便作留庫,而藥餌日用,自有新捧,不患不足,故不必取諸舊,而其舊也,則經歲經年,徒爲傷浮,雖當潦夏,另加曝灑,而不幾近於抛盡天物之嘆。然而亦不敢自下擅便,若特命內入,以爲某樣區處之地,則恐合於愛物惜費之道矣。上曰,所謂舊菜,果爲幾斤耶?羲淳曰,未能的知,而殆爲二十餘斤矣。上曰,詳錄以入,可也。因命試官先退,羲淳等退出。又命退,承史以次退出。
上在昌德宮。停常參·經筵。
夜自一更至四更,月暈。
曺允遂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于徐春輔曰,下直守令·邊將·察訪留待。
傳于徐春輔曰,下直守令·邊將·察訪入侍。
傳于徐春輔曰,入格儒生入侍。
傳于金蓍根曰,戶曹堂郞入侍。
備忘記,訓戎僉使李秉道,昌洲僉使金寅七下直,各長弓一張,長箭一部,片箭一部,筒兒一箇賜給。
徐春輔啓曰,卽伏見咸鏡監司曺允大狀啓,則高原郡守丁海翼身死事馳啓,而只書職銜,不書姓名,事甚疎忽。原狀啓雖不得不捧入,而該道臣,不可無警,推考,何如?傳曰,允。
備忘記,今番特除,一則遵先志也,二則慰慈心也。昨冬致祭時傳敎,悉已諭之,此家之猶爲逡巡何也?情勢今昔一也。在乙卯則人人皆出膺,在今年則不欲承命者,殊未曉其處義也。是亦降在殿下之義乎?慈齡冞高,又當慶年,八域歡祝之心,何可形喩?以其處地,無意承候,非天理人情之所當出也。備爲昭晰,屢煩自內之飭勉,則有何不足,有若坐要之事乎?分義道理,不當如此,同敦寧洪樂倫,令畿營各別嚴飭,使之當日上來肅命。
金蓍根啓曰,假注書李紀淵,身病猝重,勢難察任,今姑改差,何如?傳曰,允。
李紀淵改差,代以李墷爲假注書。
曺允遂啓曰,行大司憲李直輔,持平宋啓榦·金直淳在外,執義尹久東,掌令閔致載牌不進,一員未差,監察茶時之意,敢啓。傳曰,知道。
以大司諫李文會,司諫李愚在,獻納韓耆裕,執義尹久東,掌令閔致載牌不進罷職傳旨,傳于曺允遂曰,只推。
傳于金蓍根曰,疏批已下,卽爲牌招。
傳于金蓍根曰,無論臺言之過與不過,其在禮使之義,不可不一伸,禮曹堂上,特竝許遞,政官牌招開政。
曺允遂啓曰,臣與左副承旨金蓍根伴直矣,纔已陳疏徑出,而臣亦爲聯名矣。坐直無人,同副承旨徐春輔,卽爲牌招,右承旨金會淵,所當牌招,而拘於廳規,不得請牌,何以爲之?敢稟。傳曰,允。牌招。
曺允遂啓曰,行吏曹判書南公轍,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安。參判在外,判書更爲牌招,何如?傳曰,參議只推,與判書一體牌招。
曺允遂啓曰,臣與左副承旨金蓍根伴直矣,纔已陳疏徑出,臣吏·兵批兼進之意,敢啓。傳曰,知道。
有政。吏批,行判書南公轍牌不進,參判金明淳在外,參議李好敏進,右副承旨曺允遂進。啓曰,判書南公轍牌招不進,參判金明淳在外未肅拜,小臣獨政未安,何以爲之?敢稟。傳曰,只出緊任。又啓曰,禮曹參議,今當差出,而擬望之人乏少,承旨竝擬,何如?傳曰,允。以李英發爲掌令,趙璜鎭爲正言,洪明浩爲禮曹判書,吳泰賢爲禮曹參判,曺允遂爲禮曹參議,尹長烈爲兵曹參判,朴尙榮爲三陟府使,柳季麟爲高原郡守,李勉心爲麟蹄縣監,李令緖爲省峴察訪,仁同府使單李膺福陞號事承傳。
兵批,判書金羲淳病,參判未差,參議李貞運入直進,參知韓始裕病,右副承旨曺允遂進。大護軍李勉兢,護軍李普天·閔昌爀,副護軍趙萬元·林允喆,副司直李敬參,副司果朴蓍壽·金尙元·兪膺煥·閔哲儒·鄭度采·金秀鍾·李彦輔,以上竝單付。
曺允遂啓曰,右承旨金會淵,同副承旨徐春輔牌不進,坐直無人,行都承旨閔耆顯,行左承旨朴崙壽,所當牌招,而拘於廳規,不得請牌,何以爲之?敢稟。傳曰,違牌人更爲牌招。
以右承旨金會淵,同副承旨徐春輔牌不進罷職傳旨,傳于曺允遂曰,只推。
以京畿監司金在昌狀啓,砥平縣民家失火事,傳于徐春輔曰,聞甚矜惻,原恤典外,別加顧恤事,廟堂區別分付。
徐春輔,以弘文館言啓曰,校理李永老·洪冕燮,副修撰權丕應·趙民和禁推傳旨,旣有分揀之命,竝卽牌招察任,何如?傳曰,允。
以校理李永老·洪冕燮,副修撰趙民和牌不進罷職傳旨,傳于徐春輔曰,只推。
徐春輔,以都摠府言啓曰,今日入直內三廳武兼禁軍及軍兵等,當爲中日習射,而漂海人近京回還間,姑停之意,敢啓。傳曰,知道。
徐春輔,以戶曹言啓曰,日前以臣曹郞廳尹光心所奏,糧餉廳未準結免稅,依定式準摠事,與宣惠堂上相議後,草記稟處事,謹奉下敎矣。該廳免稅,以三千結定摠,乃是二去己酉受敎定式,而先朝癸丑,臣曹又以元結中移換減縮之數,復舊準摠事,筵稟成節目啓下,而依此別單遵守,俾勿違越事,判下矣。見今該廳,經用日窘,萬萬悶急,而免稅未準結,爲五百六十一結零內,永災減縮,爲三百二十結零。移換屯還出稅後未充代,爲二百四十結零,永災減縮,姑難竝論,而移換屯未充代二百四十結五十四負四束,依節目定式,先爲免稅,允合事宜。惠堂之意,亦無異同,依此擧行,何如?傳曰,允。
徐春輔,以兵曹言啓曰,五衛將鄭禹濟,母病沈重,文臣兼宣傳官李憲琦,身病猝重,勢難供職,呈狀乞遞,竝改差。江口權管朴弘鎭,身病猝重,時月之內,萬無登途赴任之望,呈狀乞遞,實病旣如此,則不可强令赴任,罷黜,何如?傳曰,允。
徐春輔,以訓鍊都監言啓曰,本局把摠元永象,身病猝重,勢難察任,改差,何如?傳曰,允。
廣州留守朴宗來疏曰,伏以三陽泰回,百祿鼎至,聖慕克伸於展禮,群情胥欣於瞻旄。仍伏念臣,聲望不足以彈壓一府,才具不足以綜理庶務,兩載居留,一味尸素。非不欲殫竭淬礪,圖報塵刹,而精隨年短,事與心違,上孤簡寄之重,下失保釐之責。不能者止,理宜自處,而嚴畏遲回,以迄于今,向者繡啓出,而臣之不職尤著矣。兵民之事,俱在簿書,保障之地,尤重錢穀,此而疎漏,他無暇論,南門鎖鑰,寧容此一老惛所壞了耶?且臣自月前重患輪行之疾,始猶可强,終成彌留,晝却食夜失眠者,首尾數旬。衰氣難敵,眞元大下,而痰癖之症,卽臣必死之貞疾,乘虛闖作,升而爲怔忡,亘而成痞隔。少觸風寒,咳喘輒劇,一有動作,昏眩欲仆,夜晝異症,苦歇無常,轉輾沈痼,委頓床席。蓋其積敗之氣,已痼之祟,有非卒乍間可以差復者。惟宜深居靜息,藥餌以調之,歲月以期之,漸次責效,庶尋生路,而開春以後,則營府事殷,以今病狀,萬無自力往來之道,大小公務,緣臣滯閣,臣罪至此,益無所逃。以情以勢,唯有一遞,可免公私狼狽,玆不得不疾聲冒控,仰瀆崇聽。伏乞聖慈,天地父母,諒重務之不可瘝曠,察微懇之不可冒沒,特許鐫免,使得安意調病,以卒生成之澤,千萬幸甚。臣無任云云。答曰,省疏具悉。繡啓之言,便是相規,不必强引。卿其勿辭察任。
禮曹判書李勉兢疏曰,伏以臣儱侗譾劣,不堪於百執事之末,而惟以隨遇殫竭,筋力奔走,爲一分報答之道,庶或同朝之所共諒恕。幸値無前之慶年,獲覩盛禮之誕擧,而聖念不欲張大,不設都監,使臣曹專管。臣以乙卯六月進饌時擧行承旨,當此時又忝本職,追念往昔,愴幸交切,儀文磨鍊,節次肄習,擔當擧行,罔敢或懈。卽伏見掌令閔致載疏本,則以女伶肄習之逐日敎督,論責臣,至謂之事面旣褻,聽聞可駭,臣不勝瞿然慙悚之至。夫自內行禮,樂章·臚唱·引導·陪衛之節,皆用女伶,而殆若加章甫於猿狙,雖慣熟肄習,尙恐其不如儀,故大小都監堂郞,逐日仕進,積月敎習,事例卽然。今番則非都監而行都監之事,故臣果鎭日進去,看檢肄習,而昨日內習儀,尙未免錯亂失措之事。若以此責臣不職,則臣實無辭,今乃以渾處遊蕩等語,蒙準臣譏斥臣,殆若臣不應爲而爲之者然,臣誠莫曉其然也。進宴進饌監董之臣,前後何限,而未聞以女伶敎習,遭彈駁者,此莫非臣非材濫叨,平日見輕之致。人雖不諒,臣宜自反,顧安敢揚揚冒據,重速罪戾也哉?兩日儀節,笏記釐改,事係時急,而亦不得擧行,尤不勝悚蹙之至。伏乞聖上,天地父母,亟命鐫削臣職名,以謝人言,以安私心,千萬幸甚。臣無任云云。答曰,省疏具悉。游蕩云云,必是鎭日仕進,以致傳聞之過實,卿豈有如是?臺言雖或過實,不害爲相規之意,卿無所失,則何必深引必辭乎?儀註擧行事緊,勿辭行公。
禮曹參判李普天,參議趙萬元等疏曰,伏以臣等俱以無似,猥忝見職,幸逢慶辰之重回,將覩縟禮之載擧,擧行儀節,本曹專管,有事與榮,欣忭倍切。臣等除拜之後,除非有故日,則三堂輒皆仕進矣。卽見憲臺疏,則以親加敎督,旣褻可駭,渾處遊蕩等語,譏斥備至。論斷亦深,實不勝瞿然慙恧之至,臣等區區之意,只知莫重大禮,恐有失儀之慮,逐日齊進,亦出重事體之義,而人言如此,三堂一體,何敢諉之首堂,獨自晏然而已乎?玆敢聯陳短章,仰瀆崇嚴。伏乞聖明,亟命鐫削臣等之職,以謝臺言,以安私分焉。臣等無任云云。答曰,省疏具悉。已諭於判堂之批矣。
副修撰權丕應疏曰,伏以臣自昨秋以來,狗馬賤疾,屢月沈重,不堪奔走供仕,而不意聖明,垂錄於簪履之舊,玉署·臺閣,恩除聯翩,而顧臣病情,實無蠢動之望。其在待罪掌憲也,屢犯違傲,陳疏丐免,則聖度天大,不惟不賜誅罰,反加曲諒之恩,得遞職名,專精醫藥,庶幾獲免於塡溝壑矣。曾未旬日,又除見職,臣之沈疾,固不可以陳力就列,實如前狀,而第臣苫塊餘喘,三年積違之餘,已不禁戀結之懷,屢蒙除旨,一味逋慢,亦不勝悚蹙之私,遂不得不力疾扣謝,仍又持被。蓋爲一登前席,以覲耿光之忱,而三宵鎖直,雖未承召接之命,適隨賓對,以少伸昵近之悃,自謂退卽滅死,固無憾矣。及歸私次,病勢益劇,膈滯溏泄,仍成毒痢,晝夜登溷,殆過十度,滿腹耕痛,有時昏窒,不省四到,亦已屢日矣。近因本館空番,天牌日降,以臣危篤之證,萬無自力趨承之勢,且目下醜濊之狀,尤不宜周旋於豹直,叨陪於螭陛。鎭日違召,已浹一旬,竟至一日四違之擧,而不加大何,輒止問備,臣分之虧壞,國體之徒損,尤如何哉?言念及此,寧欲鑽地以入而不可得也。百爾思量,進身無路,臣豈敢自外於仁覆之天,而不及今疾聲以呼,一日二日,只益罪戾之山積乎?且臣素患阿睹之苦,喪威之餘,大病之後,一倍添劇,居恒闔眼,忍痛視物昏眵,有時白黑不辨,文字披閱,以至廢却,而今臣所叨之職,卽是橫經於香案之前,討論於方策之中者,則以若病情,冒膺是任,直是瞽者之於丹靑矣。至於學識之鹵莽,才猷之淺短,猶屬餘事,顧今形見之病,雖若差可,卽此眼昏一款,決不可擬議於經幄之列。伏乞聖慈,俯垂矜察,亟遞臣職名,仍治臣前後違慢之罪。且命選部,勿復照擬於論思之任,以肅朝綱,以安私分,不勝大願。臣於乞免之章,不容贅陳他說,而事在目下,愚衷耿耿,不敢泯默,玆效無隱之義,仰瀆崇嚴之聽,惟聖明垂察焉。惟我殿下,以先王之心爲心,凡所以慰悅慈宮之方,靡不用極,通神準海之孝,臣固欽仰萬萬,而況此値慶禮之舊甲,擧縟儀於令辰,非但飾喜於一時,可以興孝於八方。第臣伏見春曹議註之改定者,凡女官應行之節,皆以女執事代之,至於進圭·釋圭,外廷則知申行之,其所重尤何如,而今以至賤之類,替行近密之事,事體之瀆褻,孰甚於此?夫閭巷之人,粗有讀書而自好者,尙恥與此類周旋。況以大聖人至尊之地,稱觴長樂,頌萬年岡陵之祝,養志之孝,盡禮爲先,御壼之法,嚴防爲大,在禮則褻,以防則越,殿下何爲而有此擧也?內讌之參用女伶,雖有古例,妓類之出入淸嚴,終非美事。至若肄習之法,亦是有司之責,則日前習儀之時,數十女伶,引入便殿之庭,半日臨視,而承史不入,侍衛不設,只以數三戚臣,陪侍而已。夫熙政之堂,卽所以延見宰相,召接儒臣,前聖之古訓,於是焉講之,列祖之大猷,於是焉闡之,臨此堂而有是擧者,得無有損於聖德乎?況初旬賓對,卽歲首應行之日也。三元載回,萬化方新,政宜茂對天時,亟詢民國之事,而今此肄習之儀,先加躬臨,賓對之會,未免退期,以我殿下高明之聖學,其於緩急先後之際,恐未及深量也。如臣鹵劣,濫叨經幄,不能先事開導,納吾君於無過之地,念古人不匡之語,臣誠羞愧之不暇,而伊日春官,無執藝之諫,喉院,寂匡捄之議,以至大臣·臺閣,迄無一言。卽此微細之事,猶尙如此,殿下設或有大段過中之擧,誰得以捄之哉?臣竊慨惜也。嗚呼,一政之未擧,一事之未盡,皆由於講學之未篤,則今玆之擧,亦豈非此中出來乎?伏願殿下,益勉緝熙之工,痛祛非辟之萌,凡厥醜穢不正之類,勿復近於淸肅之地,以遵古聖人不視惡色之戒焉。仍命有司,亟改儀註,俾莫重典禮,克盡惟淸之美,千萬幸甚。臣無任云云。省疏具悉。儀註事,卽簾外擧行之事,行於簾內者,一切除之,而釋進圭一款,亦非今番之創行,爾或認以創行,而其言如此乎?然實出於憂愛之忱,言雖不中,意固可尙。賓對之翌日退行,習儀之便殿臨視,予果未及周思,今見爾疏,予心怳然有悔,爾言可謂良箴。予豈不樂聞而虛受乎?傳曰,如日月之食,民皆見之,及其更也,民皆仰之。又曰從諫弗咈,予雖否德,乃所願則學聖賢也。詩云人之好我,示我周行,爾無以此爲盡一日之責,凡有闕失,隨處盡言,俾予至于無過可言,卽予之望於廷臣也。爾其勿辭察職。
左副承旨金蓍根,右副承旨曺允遂等疏曰,伏以臣等,卽伏見副修撰權丕應到院之疏,則以日前習儀時事,責之以不爲匡救,至謂之慨惜,守經之論,臣等誠愧服之不暇,而忝在惟允之地,有此司直之論,何敢晏然於職次乎?聯陳短章,徑出禁扃。乞被擅離之罪,以肅朝綱,千萬幸甚。臣等無任云云。省疏具悉。必無引矣,爾等勿辭察職。
己巳正月十三日辰時,上御誠正閣。下直守令·邊將·察訪入侍時,同副承旨徐春輔,假注書安光直,別兼春秋鄭觀綏,記事官申在植,以次進伏。鴻山縣監閔致和,大同察訪高廷鳳,訓戎僉使李秉道,以次陞殿進伏,昌洲僉使金寅七就立階下訖。上命守令進奏職姓名,致和進前奏職姓名。上敎曰,下去後着意對揚,還政·軍政中,可以釐革者釐革,可以蘇弊者蘇弊,實心擧行,可也。命奏七事,致和奏七事。仍命宣諭·別諭,春輔讀宣諭·別諭,致和跪聽訖,退出。廷鳳進奏職姓名,上敎曰,下去後小心擧行,可也。秉道進奏職姓名,上敎曰,下去後着實擧行,可也。命奏六事,秉道奏六事,仍命宣諭訖,退出。寅七於階下,高聲奏職姓名,命奏六事,仍命宣諭訖,退出。仍命退,承史以次退出。
己巳正月十三日辰時,上御熙政堂。入格儒生入侍時,同副承旨徐春輔,假注書安光直,別兼春秋鄭觀綏,記事官申在植,以次進伏訖。上命入格儒生進前,沈啓錫進奏姓名。上敎曰,年幾何乎?啓錫對曰,二十八歲矣。兪台柱·洪彦模·李一容·嚴燾,以次進奏姓名訖。上命頒賞儒生外先爲退出。引儀唱引入格儒生跪頒賞訖,行四拜禮,退出。上敎于春輔曰,戶曹堂郞,已爲來待耶?春輔曰,來待云矣。仍命退,承史以次退出。
己巳正月十三日辰時,上御景春殿。戶曹堂郞入侍時,左副承旨金蓍根,假注書安光直,別兼春秋鄭觀綏,記事官申在植,兼戶曹判書李晩秀,以次進伏,戶曹正郞尹光心,就伏楹外訖。晩秀進前曰,日候暢和,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,今日當看審步階形止,而工匠輩,亦皆待令乎?晩秀曰,皆已來待矣。仍奏曰,步階排設,只於前面爲之乎?上曰,前後庭皆設步階,而自大廳前後面退以下爲始,以爲排設,而長廣界限,則當有下敎,與中使眼同,磨鍊尺量,而鋪陳,亦依步階廣改造,可也。仍敎曰,戶判出去,與該郞招入工匠,量尺,可也。晩秀退出。上敎于蓍根曰,司饔主簿洪世周,屢次申飭,尙不肅謝,出去後各別嚴飭,入來承候也。上曰,注書出去,與戶判偕入。賤臣承命出傳,還入進伏,晩秀上殿進前。上曰,所入床卓,今玆書下,而自本曹擧行者擧行,自本曹不得擧行者,自內以下,自內難辦者,則自戶曹擧行,可也。晩秀曰,當與禮曹,相議往復,謹當擧行矣。上曰,出去後區別入稟也。仍命看審形止於殿庭,蓍根·晩秀等趨下庭,看審形止。少頃,上使司謁下敎曰,注書出去,司饔主簿洪世周,各別嚴飭,使之卽爲入來事,分付,可也。賤臣承命出傳,還入殿庭。晩秀等仍轉入殿庭前面,看審尺量訖,還出後庭環立。仍命入殿內溫堗看審,晩秀等上殿,看審溫堗,還下殿庭環立。少頃,上命陞殿,蓍根·晩秀等陞殿進伏。上曰,步階長廣高低形止,皆已看審乎?晩秀曰,已爲看審矣。上曰,十八日當爲排設,當日內當畢役耶?晩秀曰,仔細磨鍊,預爲造成,則當日內,似可畢役矣。上曰,差應凡節及器皿等屬,皆自本曹擧行乎?晩秀曰,臣曹自有前例,謹當參考擧行矣。仍奏曰,牕戶修理之節,使匠手入來修理乎?上曰,牕戶修理,則當更有下敎,而溫堗亦已看審乎?晩秀曰,溫堗果已看審,而尺量以出矣。仍命退,諸臣以次退出。
上在昌德宮。停常參·經筵。
惠慶宮進服人蔘粟米飮停止,蔘吉茶,自今日一貼式煎入事,榻前下敎。
徐春輔啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于徐春輔曰,傳香承旨,馳詣宗廟·景慕宮,奉審摘奸以來。
以右承旨金會淵再牌不進罷職傳旨,傳于徐春輔曰,只推。
徐春輔啓曰,卽者義禁府都事來言,時囚無得過三日滯囚,曾有定式矣。時囚罪人李鼎鎰·金泰行,當爲議處,而判義禁南公轍呈辭受由,知義禁金羲淳未肅拜,同義禁李得濟·林漢浩俱有身病,無以備員開坐云。知義禁·同義禁,竝卽牌招,何如?傳曰,允。
傳于徐春輔曰,承旨有闕之代,前望單子入之,待下批牌招察任。
承旨前望單子入之,吳淵常落點。
徐春輔啓曰,知義禁金羲淳,同義禁林漢浩牌不進推考傳旨,今方捧入,而時囚議處命下之後,如是違牌,事甚未安,竝更牌招,何如?傳曰,允。有實病同義禁許遞,前望單子入之,待下批牌招察任。
同義禁前望單子入之,任希存落點。
徐春輔啓曰,行大司憲李直輔,掌令李英發,持平宋啓榦·金直淳在外,執義尹久東,掌令閔致載牌不進,監察茶時之意,敢啓。傳曰,和道。
以大司諫李文會,司諫李愚在,獻納韓耆裕,正言趙璜鎭,執義尹久東,掌令閔致載牌不進罷職傳旨,傳于徐春輔曰,只推。
徐春輔啓曰,知義禁金羲淳再牌不進推考傳旨,今方捧入,而時囚議處命下之後,如是違牌,事甚未安。判義禁南公轍受由,同義禁任希存差祭,只有同義禁林漢浩一人,不得備員。知義禁所當更請牌招,而係是一日三牌,何以爲之?敢稟。傳曰,同義禁待開門牌招。
傳于徐春輔曰,今夜·明夜弛禁。
以慶尙監司鄭東觀狀啓,固城縣民家失火事,傳于徐春輔曰,聞甚矜惻,元恤典外,別加顧恤事,廟堂區劃,分付。
徐春輔,以奎章閣言啓曰,明日卽奉謨堂春孟朔日次,臣等進詣擧行之意,敢啓。傳曰,知道。
徐春輔,以備邊司言啓曰,全羅道靈光郡小落月島奉山面兩處漂到大國人,入接弘濟院後,使本司郞廳及譯官問情,則與領來譯官朴宗行問情時問答,別無異同。故正書入啓,而今此漂人,皆願速歸,卽爲發送,何如?傳曰,允。
左議政金載瓚,右議政金思穆聯名箚曰,伏以臣等伏見副修撰權丕應上疏,義在盡職,言出無隱,無言之世,得一言幸矣。實爲之喜欲不寐,而繼伏見聖批下者,十行王言,反復諄摯,嘉納之敎,則亟奬言官,勉儆之旨,則誕及廷臣,下以效納牖之忱,上則示轉環之美,區區愚忱,竊不勝歡喜欽祝之至。夫春曹儀註,旣是援例擧行,有非到今始創者,而至若視事之堂,伶妓雜進,肄儀之時,羽葆親莅,此果爲聖德之一失,識者之深歎也。苟使在下者,先事而進言,則以殿下弗悋之德,豈不言下卽從,初無是失,而惜乎先自臣等,不念有懷必陳之義,惟事含默而止,致使儒臣獻替之言,亦不免後時而無及,不言之罪,臣等爲首,爲大臣而可言而不言者,尙可以大臣言哉?玆敢聯章請譴,伏乞亟加威命,以警具僚媕娿之習焉。取進止。答曰,省箚具悉卿等之懇。習儀事,予之失也。於卿等何有?雖曰卿等有所失,堂疏係是官箴之言,豈可深引?卿等勿辭,安心卽起視事。仍傳于徐春輔曰,此批答,遣史官傳諭于左右相。
行都承旨閔耆顯,行左承旨朴崙壽,右承旨金會淵,同副承旨徐春輔等疏曰,伏以臣等,昨伏聞副修撰權丕應疏論日前習儀事,而以喉院之無言,至有慨惜之斥,聖朝昌言,實與有幸焉。臣等忝居惟允之地,未效匡救之忱,官箴之來,固拜受之不暇,而私心慙恧,不可一日蹲據於職次則決矣。昨緣日暮,未及周旋,今始治疏之際,卽伏見夜下堂疏批旨,大聖人轉環之德,日月同其更,而天地同其大矣。臣等百回莊誦,欽仰感嘆,竊自幸生逢堯·舜之聖,將見德化之成,而臣等不能隨事進言之罪,益無以自解矣。玆敢相率,仰瀆宸嚴。伏乞聖明,亟治臣等溺職之辜,以謝公議,以安私分。臣無任云云。答曰,省疏具悉。卿等勿辭行公。
上在昌德宮。停常參·經筵。
藥房提調金羲淳,同副承旨徐春輔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮供上蒼柏膏製入事,榻前下敎。
傳于吳淵常曰,嘉順宮進服加味君子湯,自今日五貼式,依前製入。
徐春輔啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐春輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐春輔啓曰,卽者義禁府都事來言,時囚當爲議處,而判義禁南公轍受由,知義禁金羲淳未肅拜,只有同義禁任希存·林漢浩二人,次堂例不得擧行云,何以爲之?敢稟。傳曰,令次堂擧行。
徐春輔啓曰,兵曹郞廳來言,御覽布帛案,修正次請出矣,敢啓。傳曰,知道。
徐春輔啓曰,訓鍊都監·禁衛營·御營廳從事官,摠戎廳把摠來言,御覽會計案,修正次請出矣,敢啓。傳曰,知道。
傳于徐春輔曰,懸病承旨,竝牌招。
以行都承旨閔耆顯,行左承旨朴崙壽牌不進推考傳旨,傳于徐春輔曰,牌招。
以右承旨金會淵,左副承旨金蓍根牌不進罷職傳旨,傳于徐春輔曰,只推,更爲牌招。
傳于徐春輔曰,禮·刑換房。
正言趙璜鎭啓曰,臣言議風采,初不近似於耳目重任,而薇垣恩命,特降於千萬夢想之外,逖違之餘,感恩怵分,雖不得不張皇出肅,而第臣於兩司合啓中,區區私義,有不可冒參者,從前情地之如臣所處者。擧皆隨卽引避,輒蒙體諒之恩,今臣處義,宜無異同,豈可一時冒據於臺次乎?請命遞斥臣職。答曰,依啓。
徐春輔啓曰,行大司憲李直輔,掌令李英發,持平宋啓榦·金直淳在外,執義尹久東,掌令閔致載陳疏,監察茶時之意,敢啓。傳曰,知道。
吳淵常,以弘文館言啓曰,校理李永老·洪冕燮,副修撰趙民和,旣有只推之命,副修撰權丕應,疏批已下,竝卽牌招察任,何如?傳曰,允。
以校理李永老·洪冕燮,副修撰權丕應·趙民和牌不進罷職傳旨,傳于吳淵常曰,只推,更爲牌招。
以行都承旨閔耆顯,行左承旨朴崙壽再牌不進推考傳旨,傳于徐春輔曰,牌招。
以右承旨金會淵,左副承旨金蓍根再牌不進罷職傳旨,傳于徐春輔曰,只推,更爲牌招。
傳于徐春輔曰,春到記明日爲之,處所以春塘臺磨鍊。同副承旨,馳詣泮宮,今日朝食堂,收聚以來。
傳于徐春輔曰,明日出宮門路,以協陽門爲之。
吳淵常啓曰,今此試官望中時無職名人,令該曹口傳付軍職,何如?傳曰,允。
吳淵常,以奎章閣言啓曰,景慕宮望廟樓,今望奉審無頉之意,敢啓。傳曰,知道。
吳淵常,以內醫院提調意啓曰,副提調閔耆顯,今日問安,不爲仕進,卽爲牌招,何如?傳曰,允。
徐春輔,以訓鍊都監言啓曰,今正月十六日春塘臺親臨春到記儒生製述殿講時,因兵曹節目,挾輦軍二百名,將官率領侍衛,出番軍四哨四百八十八名除出,各其將官率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,堂上將官率領,集春門外把守,事畢後出番軍解送,入直軍還入直所之意,敢啓。傳曰,知道。
大司諫李文會,執義尹久東,司諫李愚在,掌令閔致載,獻納韓耆裕聯名疏曰,伏以臣等俱以無似,猥忝耳目之任,非但言議風裁之萬萬不合於是職,重以情病俱苦,冒膺無路。亦未能出一言論一事,以對揚我聖上虛受之盛德,久縻華銜,日事違傲,惶隕靡措。惟譴何是竢?此際得見副修撰權丕應疏本,則以向日習儀之臨視,賓對之退定,有所陳勉,言甚截直,尾論臺閣之不爲匡救,至有慨惜之斥,臣等竊不勝瞿然慙恧之至。顧今慶年重屆,慈壽彌隆,褥儀將擧,吉日漸近,以聖上述先養志之孝,雖於微文細節,思欲靡不用極。此誠群下所以興感而攢頌者,而至若堂疏所論數三事件,果不無緩急之失序,儀度之褻慢,皆係目下當言之事,則以諫爲名,囁嚅不發,自速於仗馬噤烏之譏,人言之來,實所媿服,溺職之失,何以自恕?玆敢隨牌來詣,聯章自列。伏乞聖明,俯垂鑑察,亟命鐫削臣等之職。仍又重勘臣等之罪,以廣來諫之路,以警含默之風,不勝萬幸。臣等且伏見堂疏批旨下者,首尾百有餘言,而皆從典謨中出來,翕受之量,嘉納之美,迥越千古,臣等百回莊誦,相與欽嘆,竊自幸生逢明時,獲覩從諫弗咈之盛,而第伏念古人有言曰,聽之非難,行之爲難。今若徒有空言,未見實施,則此與訑訑拒人,殆無間焉。旣往勿諫,方來可追,而燕涓蠖濩之中,幽獨得肆之際,事端無窮,酬接甚多。伏願聖明,惕然而警,穆然而思,凡於非禮之事,近褻之擧,恒存炯戒,益加勉勵,以答群下之望焉。臣等無任云云。省疏具悉。所陳體念,爾等勿辭察職。
上在昌德宮。停常參·經筵。
金蓍根啓曰,行大司憲李直輔,掌令李英發,持平宋啓榦·金直淳在外,執義尹久東,掌令閔致載呈辭,監察茶時之意,敢啓。傳曰,知道。
金蓍根啓曰,卽者吏曹郞廳來言,麟蹄縣監李勉心,兩司當爲署經,而除在外外,未肅拜·呈告人員,竝卽牌招,何如?傳曰,允。
傳于徐春輔曰,侍衛軍兵毛具。
徐春輔啓曰,右邊捕盜大將徐英輔,明日以武臣朔試射試官,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
傳于吳淵常曰,春到記製述居首賦三下一進士尹命圭,講居首通進士金在浩,竝直赴殿試,製述之次三下二生員柳興慶,講之次通幼學姜大榮,竝直赴會試。製述之次草三下生員任壽益,講之次通幼學金宗麟,各給二分,講之次通幼學金應礪·徐志輔,各給一分,製述之次次上生員李鼎完等二人,講之次略幼學柳幼麟等十七人,粗生員姜元日等三人,竝令該曹,考例施賞。
傳于吳淵常曰,入格儒生,明日待令。
以校理洪冕燮,副修撰權丕應·趙民和再牌不進罷職傳旨,傅于吳淵常曰,只推。
吳淵常,以弘文館言啓曰,校理洪冕燮·副修撰權丕應·趙民和,旣有只推之命,竝卽牌招察任,何如?傳曰,允。
徐春輔,以備邊司言啓曰,會寧開市,旣已完畢,令槐院,撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
吳淵常,以義禁府言啓曰,保放罪人沈景文·李英重等,還囚後議處以入之意,敢啓。傳曰,知道。
禁府啓目粘連,向前金泰行亦,莫重行禮之時,身爲贊儀,其所擧行,不能成樣,事甚可駭,以此照律,何如?判付啓,依允。又啓目粘連,向前李鼎鎰亦,身爲典祀之官,祭物移奉之際,有此不審之擧,事極驚駭,以此照律,何如?判付啓,依允。又啓目粘連,向前沈景文段,還上法意,何等嚴重,而流來逋穀,雖有千餘石之徵捧,其所未捧,至爲二千餘石,不可以其徑遞,有所容貸是白遣,李英重段,宿逋之徵捧,幾近二千石之多,未收一百餘石,亦已枚報營門,此與虛錄有異是白乎矣,倉穀之未及完逋,亦不可無罪,竝只以此照律,何如?判付啓,依允。又啓目,永肅門入直別將李昌會原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?啓,依允。又啓目,豐德前府使金宗淳原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,通川前郡守崔壽亨原情云云。傳旨內辭緣,泛稱遲晩,所當請刑是白乎矣,年旣七十,法不當請刑,議處,何如?啓,依允。又啓目,坡州前牧使李寅植原情云云。傳旨內辭意,多般究問,一味粧撰,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,龍仁縣令李馨秀,前縣令李明益等原情云云。傳旨內辭緣,泛稱遲晩,刑推得情爲白乎旀,李明益段,所當請刑是白乎矣,年旣七十,法不當請刑,議處,何如?判付啓,依允爲旀,李馨秀段,除刑推議處爲良如敎。
左議政金載瓚箚曰,伏以今日到記試取,臣以讀券官受點,繼以史官臨宣聖諭,有入來考試之敎。臣若有一分可强之勢,豈不自力趨承,而臣於近日,間雖簉班,是豈臣少愈而然哉?心腹痛苦,實無所勝,而言病爲悚,每不免力疾强行。又自日來,宿症陡劇,兼以輪行外感,舊新症,表裏交攻,況於昨日風寒,益復添加,積亘痰壅,達宵叫頓。見今凌兢之狀,實無以束帶赴公,不得不據實附奏,而在臣義分,惶隕無地,方命之罪,自無所逃,玆敢短箚自列。伏乞遄被常憲,以肅朝綱,不勝幸甚。取進止。答曰,省箚具悉卿懇。愼節奉慮。考試未參,因愼節之不得强行而然,則有何傷乎?卿其安心調理。仍傳于金會淵曰,此批答,遣史官傳諭于左議政。
司諫李愚在疏曰,伏以臣之望八老母,方在臣兄晉州任所,而臣等待嶺査之出場,于今六七朔,未敢歸覲,經歲離違,戀結之情,殆難自抑,千里嶠嶺,憂慮之私,無所不至。卽接衙信,則臣母起居飮啖,近益減損,而下血之症忽發,氣息凜綴,日事藥治,促臣下來。臣自聞此報,方寸如煎,歸見之心,按住不得,玆敢忙陳短章,徑赴嶺外。伏乞天地父母,俯垂矜諒,特許鐫改臣職,以便往護,仍治臣擅行之罪,以肅朝綱,不勝大願。臣無任云云。省疏具悉。爾其勿辭,往護母病。
己巳正月十六日辰時,上詣春塘臺。春到記儒生分製講入侍時,行都承旨閔耆顯,行左承旨朴崙壽,右承旨金會淵,左副承旨金蓍根,右副承旨吳淵常,同副承旨徐春輔,假注書安光直·李墷,別兼春秋鄭觀綏,記事官申在植,檢校直閣李存秀·洪奭周,檢校待敎朴宗薰,待敎朴綺壽,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·銅龍門·靑陽門,詣春塘臺,降輿陞座。上曰,試官卽爲行禮,可也。贊儀唱試官以下四拜,讀券官兼戶曹判書李晩秀,兵曹判書金羲淳,對讀官行副護軍李存秀,刑曹參議洪奭周,行副護軍朴宗薰,戶曹參議尹鼎烈,考官刑曹判書金履度,刑曹參判尹致性,參考官行副護軍鄭來百·南履翼,兵曹參議李貞運,行副護軍宋祥濂及儒生,行四拜禮。製講試官,分左右就座。晩秀·羲淳,別雲劍沈象奎·存秀·奭周·宗薰·綺壽進前曰,早朝勞動,聖體,若何?上曰,一樣矣。晩秀等曰,寢睡·水刺之節,何如?上曰,一樣矣。晩秀等曰,王大妃殿氣候,何如?上曰,一樣矣。晩秀等曰,惠慶宮氣候,何如?上曰,一樣矣。晩秀等曰,嘉順宮氣候,何如?上曰,一樣矣。淵常,讀奏儒生入門單子。上命書賦題稱彼兕觥萬壽無疆,限午時,晩秀·羲淳承書讀奏訖。上入小次,讀券官戶曹參判李相璜,考官判敦寧府事韓晩裕追後入來,行四拜禮,陞殿就座。上出陞座,晩秀進前曰,今日試講冊名,以春秋點下矣。此則近來儒生,講習者絶罕,而賜第講試,恐有闕榜之慮,故敢此仰達矣。上命還入,更以詩傳點下,仍命開講。上又敎曰,科次則還內後爲之,而製述試官,亦爲隨後來待,可也。仍乘輿由靑陽門·銅龍門·協陽門,入宣化門還內,諸臣以次退出。
己巳正月十六日午時,上御熙政堂。科次入侍時,右承旨金會淵,假注書李墷,別兼春秋鄭觀綏,記事官申在植,讀券官兼戶曹判書李晩秀,兵曹判書金羲淳,戶曹參判李相璜,對讀官行副護軍李存秀,刑曹參議洪奭周,行副護軍朴宗薰,戶曹參議尹鼎烈,以次進伏訖。上曰,科次爲之。晩秀進前奏曰,今番當選幾人乎?上曰,依秋到記例,選五人,可也。上命羲淳曰,諸試官分考,而第須多選,以爲合考,可也。上入內次。左副承旨金蓍根,畢收券入來,會淵退出。上出陞座,晩秀等考試訖,上命晩秀書等。蓍根奉居首試券以進,上親拆封以下,蓍根讀奏封內,仍次第拆封讀奏訖。上曰,傳敎則當待講榜之出,同爲書下,而此榜目,先爲修正以入,可也。仍命退,諸臣以次退出。
上在昌德宮。停常參·經筵。
金蓍根啓曰,行大司憲李直輔,掌令李英發,持平宋啓榦·金直淳在外,執義尹久東,掌令閔致載傳旨未下,監察茶時之意,敢啓。傳曰,知道。
徐春輔啓曰,來二十一日,朝參日次矣,敢稟。傳曰,停。
吳淵常啓曰,來二十一日,輪對日次矣,敢稟。傳曰,當次人,後日次待令。
閔耆顯啓曰,行左承旨朴崙壽,今日不爲仕進,卽爲牌招,何如?傳曰,允。
備忘記,仁遮外萬戶崔華男,造山萬戶金錫斗下直,各長弓一張·長箭一部·片箭一部·筒兒一箇賜給。
傳于吳淵常曰,入格儒生入侍。
以大司諫李文會,獻納韓耆裕,執義尹久東,掌令閔致載牌不進罷職傳旨,傳于閔耆顯曰,只推。
閔耆顯啓曰,守令署經事,命下矣。大司諫李文會,獻納韓耆裕,執義尹久東,掌令閔致載,旣有只推之命,竝卽牌招,何如?傳曰,允。
以大司諫李文會,獻納韓耆裕,執義尹久東,掌令閔致載牌不進罷職傳旨,傳于閔耆顯曰,只推。
閔耆顯啓曰,守令署經事,命下矣。大司諫李文會,獻納韓耆裕,執義尹久東,掌令閔致載,旣有只推之命,竝更牌招,何如?傳曰,允。
以校理洪冕燮,副修撰權丕應·趙民和牌不進罷職傳旨,傳于吳淵常曰,只推。
吳淵常,以弘文館言啓曰,校理洪冕燮,副修撰權丕應·趙民和,旣有只推之命,竝卽牌招察任,何如?傳曰,允。
傅于吳淵常曰,左副承旨·右副承旨,疏批已下,卽爲牌招入直。
閔耆顯,以吏曹言啓曰,恭陵參奉李靑呈狀內,矣身素患痰癖之症,當此換節之時,一倍添劇,時月之內,萬無起動供仕之望,卽速入啓遞改云。身病旣如是沈篤,則有難强令察任,改差,何如?傳曰,允。
吳淵常,以禮曹言啓曰,來二月初七日,贈領議政朴準源大祥時,嘉順宮望哭變服儀註,直爲書入嘉順宮之意,敢啓。傳曰,知道。
吳淵常,以奉常寺都提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
徐春輔,以備邊司言啓曰,卽見江原道暗行御史李尙愚別單,則其一,關東一道之痼弊,莫甚於蔘弊。至於江陵·春川·原州等三邑,則元封之蔘數旣夥然,受價至薄,每於封進時,任諸該廳,使之竝力貿封,江陵則昨年元封中,蠲減三分一,而渠輩逃避,與前無異,令廟堂講究方便,三邑貢蔘,量宜減數,移作京貢,至若封進時稱縮夥多,藥院稱量,嚴立科條事也。關東蔘弊,殆甚於江界蔘弊,蓋江界則害及一邑,關東則弊均一道故耳。年前之陞鄕付校,而以添其本錢,中間之營貢京貢,而以紓其劇弊者,朝家軫恤,非不勤摯,惟是恩竭於上,弊滋於下。今則擧一路,莫可釐救,而最是江·春·原三邑,則元數旣多,受價最薄,人不願受,等將闕封,故不得不勒令該廳,竝力分當,以至於擧一廳難保之境。江陵則再昨年三分一蠲減,寔出特恩,而旣不得均施三邑,則猶未能洞祛元弊。今此繡啓所陳,果爲詳悉,以此三邑最苦之弊,一分方便之道,關問道臣,使之消詳便否,指一論啓。所謂稱縮之五十兩七十兩云者,古豈有是哉?御藥貢獻,此何等至重,而都以下屬之奸濫,致有此一路民怨者,寧有是哉?權稱在手,低仰惟意,公然使許多民物,自歸乾沒,不但大關紀綱而已,旣往雖難追理,自今年嚴飭,若又有此弊,自首醫以下,從重勘罪。其一,嶺東九邑,海役煩重,弊固難醫,從今以後,凡諸海役之磨鍊收捧,專任海尺之頭目,使之直納官庭,而官隷輩操權出納,一切禁斷,其他嚴立科條,防奸竇之道,亟令道臣,講究矯弊事也。以關東浦弊,己未處分,截嚴且重,上自前後道臣,下及海邑守令,竝施竄配之典,凡貢獻及官用營需之爲害海民者,令道臣,到底査櫛,一切洞革,仍作關東一方不易之典矣。繡啓所陳,今又至此,大可寒心,良欲無言。大抵以貢獻一節言之,民納於官而有幾許情債,官納於營而有幾許情債,又各有諸般封餘,而自該營封進京司,又有幾許節次,幾許雜費,而此亦年加歲添,百般刁蹬,而究其本則都出於民。是以一魚之費,爲海民一家之産,至於營卜定官策用,必是同一其弊。然則出沒風濤,漁魚爲生之民,將何以支存乎?以繡啓一通,謄關於本道道臣,使之行査於嶺東九邑,自己未定式之後,復襲前弊之由,先爲一一究得,又以申明己未之式,永杜來後之弊之道,具意見啓聞。其一,江陵·嶺西面,有蔘火田名色,地本瘠薄,無可耕之人。昔之一百二十餘結之徵稅者,逐年蠲減,今爲二十一結,人亡田陳,而其稅之六百五十餘兩,猶復徵納。爲今之計,其稅特許蕩減,依他例,均廳所納各樣錢中,區劃給代,則餘民可以安堵,令廟堂,關問該道,從長變通事也。嶺西之蔘火田名色,卽如他道山邑之加耕田也。所謂火田,自是斲山焚木,撒種食實者,而今年耕明年陳,初無恒定區分之界,則凡其收稅,所當隨起隨稅,從實執卜而已。今乃不然,以最初所定之稅,仍爲元摠,加減不得,年年徵出於空山不毛之土,故平田之民,疊納火稅,一結之土,添爲幾結,見在之民,支保無路。然而凡係火稅,入爲該邑應排之用,故蠲減旣無路,給代亦無策,此所以知其弊而難革者也。此亦以從長變通之方,先爲關問道臣。其一,本道還穀,有耳麰名色,金城爲九千餘石,金化爲五千餘石,年增歲加,爲兩邑難支之民弊,令廟堂,從便講究,準折換捧事也。耳麰,果非該邑之土産,反爲該邑之民弊,則以相當穀換捧,自是諸路釐還之通例,從便區處之方,分付道臣。其一,金岡山諸寺,近甚凋敗,長·表兩寺,受弊最先,外山諸寺,宮吏之誅求無限,僧徒安接之方,寺刹修葺之道,令廟堂,關飭道臣,講究方便,江陵五臺山史庫番僧,例以襄陽五寺僧守直,而每患逃散,依他道史庫例,以本山寺僧守直,襄陽東海廟守直,不過一二浦氓,以五寺僧之入番五臺山者,移付輪直事也。寺刹之在在凋敗,直由於僧役,僧弊之僧,不能堪克,終至於僧散寺空之境,到處招提,一望頹敗,至如金岡之長·表兩寺,將見其支保不得。大抵寺·觀之設,實爲闕防之意,而今乃漸至破敗,無以收拾,誠甚憂悶,其所以奠安蘇救之方,有不可少忽。使道臣,必究良策,俾有實效。至於寺刹修葺,本非自公家致煩區處者,若使僧弊稍祛,僧力復完,則自可就次下手,賴以改觀。至於五寺及東海廟入番之規,亦令從便釐正。其一,孝行褒美事也。其一,節行旌褒事也。令該曹稟處,何如?傳曰,允。
大護軍李勉兢疏曰,伏以臣於日前,所遭罔測,陳疏竢譴,聖度天大,不惟不加之罪,特以禮使之義,許令一伸,臣感惶蹙伏,私心少安矣。迺者堂疏之出,臣罪尤無所逃,儒臣以執·釋圭之啓,請習儀之臨視,上而救匡聖德,下而箴規具僚,堂堂正論,深得論思之體,臣愧服之餘,實幸淸朝之有人。然而女伶之不可不用處,未嘗有以賤類而闕之。內殿診脈受鍼,何等莫重,而必用醫女者,蓋非女人,不得出入故也。內宴女伶亦如是,自大次陪入小次,自小次陞詣拜位,女官不可出,宦寺不得入。非獨執釋圭之替行,宗宰·摠管之雲寶劍及前導後陪,非女執事,更無他人,笏記之如是磨鍊,實非可已而不已者。至於習儀之親監,曾在先朝乙卯延禧堂進饌也,微細之節,無不親監,非止於習儀一事,敎臣曰凡在慰悅之方,雖或有過中處,所謂觀過知仁,爾有老親,應知此箇情事,臣至今追想,不禁感淚之縱橫。幸値慶年之重廻,更覩盛儀之誕擧,萊衣遺章,只仰孝思之善述,衮躬貽累,罔念禮防之有違,伊日親監,未敢以爲過中之擧,無一言奉行,不匡之罪,臣實爲首。且期日啓下,相値於次對日次,而始不能詳審推擇,處所命下,有礙於正堂事面,而又不能稟請移定。此皆臣所獨知,而非文蹟之頒布者,在廷諸臣,雖欲先事諫止,其勢末由,一則臣之罪,二則臣之罪。惟宜速被當律,以警媕娿之習,玆敢陳章首實,恭竢處分焉。臣於日前陳疏也,竊期唾面而不拭,惟思奉身而自靖,不與之呶呶辨說,而或恐日月之明,猶有遺照,敢又畢陳於疏末,仍附疾痛之呼,仰冀矜許之恩焉。凡諸都監戶·禮·工三堂中,女伶肄習則禮堂主管,故曾於甲寅慶禮內習儀時,以擧行之錯亂,其時禮堂,荐承嚴敎,退定日字,亟令親董女伶,晝夜更習。臣於臘旬賓筵,伏承著實肄習,無至失儀之敎,而日限無多,儀節屢改,昨日所習,今日又添別條,且無都廳郞廳監造之代勞者,亞堂新差,三堂病告,臣安敢偃便在家,一任抛置乎?果然無日不進,無日不肄,風寒焉觸冒,疾病焉强策,此而爲臣罪案,果非始慮之所到也。若其敎習之節,臚唱則責之引儀,樂章則責之典樂,其曰下行伶官之事,未知何所指的耶。陪衛出入之節,拜跪贊唱之文,非臣親見,無以正其錯誤,故門內外設次具仗之後,堂郞具冠服,會坐廳上,使之升降進退於階庭之間,禮畢卽放,一不使之升堂,其曰渾處油粉之隊,未知何處見聞耶。吉慶都監,必有女伶,暇日笙歌,取歡供笑,不害爲飾喜之事,故從前監董之臣,無不爲之,人不以爲過,臣亦非不欲也。儀註笏記,致詞箋文,眞諺繕寫,前後累次,迄未了當,此皆臣手釐改,臣眼較準,故赴衙之日,未能閑坐,無暇及於他事。且自始設之初,嚴禁無賴觀光之類,蓋以莫重習儀,爲之防閑也。臣若私自娛樂,則無以令行禁止,故前後三十餘日,初不留心接耳。郞僚以下,一遵約束,彼乃臆度於疑似之跡,蒙準以鄙褻之目,外似相規而譏斥驅勒,罔有餘地。言之者,雖甚容易,當之者,是豈可堪?尤所自悼者,緣臣無狀,敬謹之地,至比遊蕩之場,肅整之儀,反遜綿蕝之習,臣罪至此,實合萬殞。伏惟我慈宮邸下,壽考無疆,歲回禮筓,此實國朝初有之慶。上號進宴,允叶情禮,而慈德謙光,聖孝將順,分定吉日,只行進表裏進饌之禮,大小臣民,歡抃之中,尙有抑菀之意。都監雖不設,旣有禮曹之專管,則堂郞之董飭差備,肄習儀節,卽不可已之事,若或占便怠職,則風憲之地,宜其糾擧。且臣果有罪,如言者之言,則只可論勘臣身而已。今乃竝與堂上而請勿仕進,只使卑微之引儀,常賤之典樂,掌其事曰以重事體,豈以儀文約小,禮堂進去,亦涉張大而然歟?此臣之所未嘗曉者也。臣材旣庸愚,跡又孤畸,而偏荷兩朝罔極之恩,位至八座,年近六旬,於世無求,與物無競,隨事殫誠,可幸無罪,而只緣樣不入俗,命與仇謀,前後遭彈駁者,亦已屢矣。銓地睢盱之場,宜乎受人齮齕,有司奔走之地,有何疑嫉之端,求罪於不當之事,橫加詆辱,若是之甚耶?臣若不畏簡書,進退不已,則又不知罹得何許罪科,落下幾層坑坎。自顧身名,終必無幸,惟有休官息事,遠避駭機,跧伏畎畝,謹守拙分然後,上可免玷累淸朝,下可獲保全餘生。臣情到此,安得不大聲疾呼於天地父母之前乎?生民有欲必從,聖世無物不遂。伏乞聖上,俯垂鑑諒,曲加哀憐,特命選部,刋臣官籍,勿復檢擬於百執事之末,以卒終始生成之澤,千萬幸甚。臣無任云云。答曰,省疏具悉。因前例而爲之,實如卿言,此莫非予不察之致也,卿亦受而爲過,亦好矣。然何必深引乎?勿辭。
死罪臣洪樂倫疏曰,伏以臣家,遭千古所未有之巧䜛凶誣,抱千古所未有之至冤極痛。屢經酷禍,門戶覆亡,流離奔竄,窮而無歸者,于今首尾四十年矣。臣父懷痛於泉下,臣兄飮恨於海外,臣獨頑忍偸活,苟全性命,覆盆之下,徒閱星霜,自知生爲不孝之人,死爲不孝之鬼,每中夜摽擗,惟願速化。千萬不自意,天啓聖衷,明命赫然,臣兄之官爵旣復,臣父之侑祭連降,愍恤之典,昭晰之敎,懇惻隆摯,殆無遺憾。感結幽明,榮動門闌,高恩厚德,天地莫量,臣等闔門聚首,日夕攢手,惟祝我聖上太平萬歲,本支百世而已。乃者慶年重回,縟儀將擧,錫類孝思,靡所不及,以臣忝在戚屬之近,加臣以資級,縻臣以職秩,是豈如臣釁累滓穢之賤,所敢得者哉?臣聞命惝怳,驚懍震越,自不覺四體之投地,血淚之被面,繼以飭敎荐下,促令承候,辭旨轉益嚴截,有非臣子所敢承聞者。臣雖迷頑,亦具彝性,當此慈齡彌邵,八域歡忭之時,紆此特恩,豈不知聖意之攸在,犬馬微忱,亦豈不欲慈顔之更瞻,而以臣情地,靦然擧顔,復入脩門,決非人理之所敢出。情窮勢蹙,變動無望,席藁涕泣,惟竢鈇鉞之誅。臣何敢自同無故,冒上疏章,而第臣於昨冬審度疏出之後,慟冤崩迫,按住不得,妄效古人訟父之規,擬陳冤情於肺石之前,瀝血成文,闖入城闉,欲爲擊鼓號籲之計矣。誠意淺薄,蹤跡臲兀,禁門嚴邃,無路自達,抱持飮泣,彷徨岐路,徹骨逼髓之冤,有天莫訴,滿腔塡胸之血,無地可灑,抑塞隱忍,泯默退伏,於是乎益訟不孝之罪,尤難自贖。曾未幾何,我聖上,引先王之遺敎,有向日之恩言,不待賤臣之自鳴,曲垂照察而無餘。在臣道理,固當奉而莊誦,以爲死且瞑目之端,而但念歲月愈邈,聞見寢微,本事䵝昧而不明,群情然疑而莫辨。到今雖蒙聖明之洞燭,難期一世之盡曉,敢倣獄中上書之義,謹將前日所具之文,猥此謄進焉。噫,臣家之受誣遘禍,所由來者久矣。自庚寅以後,非不欲自暴冤狀,以冀上天之俯察,而時則英廟昭燭凶情,輒加嚴處,固無待於臣家之自暴,至於先朝,日月之明,無微不照,世變初生之由,洞悉源委,家冤必伸之時,明有指的,娓娓敷敎於臣等兄弟私覿之時宸翰之間者,不知爲幾度,然臣等情私所迫,不能自隱,屢以必欲自暴之意仰陳,則先大王敎曰,外家事,予所詳知,予心之憧憧,豈或少間於諸舅,而方此經營,姑此虛徐,快伸之時,當有其日,何不信我,如是躁躁,須恃我如龍門之砥柱,可也。自今至某歲,予有所欲爲之事,其歲,卽外祖冤雪誣暴,忠著功彰之期也。伊時我慈宮在上,我聖上侍側,先大王,仍指聖上而敎曰,外祖功忠,予雖未及盡褒,然今日所未能得於予者,他日必受於元子,如執左契,予豈謾言?玉音諄複,殆無異慈父之詔赤子,昏衢之導明燭,丁寧懇切,可泣神鬼,聖上恭聆聖敎,旣熟且詳,伏想聖聰,必當記有之矣。臣等,奉如金石,信如四時,不敢爲自暴之計,惟俟造化之德,噓枯而肉骨,雨露之澤,滌瑕而洗垢,得以須臾之殘命,復囿陶甄於群生咸育之中,臣民不祿,臣家無福,仙馭遽爾上昇,時事遂以大變,臣父罔極之誣,輾轉層加,指無謂有,識假認眞,益肆羅織,曲稱義理,凶言悖說,罔有紀極,終至臣兄海島之慘禍,是時臣家闔門百口,自分俱盡於薤粉之下,幸賴我聖上,庇覆之拯濟之,螻蟻餘喘,得保今日,一則聖上之德,一則聖上之恩,跧伏田間,瞻天祝聖,竊期世世生生,爲蛇爲雀,圖報我聖德聖恩之萬一,又不敢遽生自暴之計矣。今因臣家宗孫承候事,審度之疏出,而指意凶毒,遣辭悖惡,殆是臣家被誣以來所未曾有者,臣心驚骨寒肉顫膽掉,直欲卽地溘然而有不可得,到此地頭,若一向含默,終不能一番自暴,則是自阻於天地父母之前,亦將以何顔,見臣父臣兄於九原乎?玆敢收拾驚魂,披露苦衷,謹將臣家被誣遘禍之顚末,先王昭晰辭敎之梗槪,哀號流涕而痛陳之,伏念臣父受英廟不世之遇,處王家至密之地,君臣際會之盛,往牒罕有,身都將相,任專內外,委毗之隆,逈絶朝紳,臣父感激圖報,不擇夷險,公耳忘私,麴躬盡瘁,世道之汚隆,擔之在身,民生之休戚,恫焉若已,言無不盡,知無不爲,苟利於國,受謗不顧,立綱振紀,任怨者多,名位已亢而不敢爲乞休之計,物情難平而恒處於群猜之中,彌綸之際,得失之間,跡與心違,事與意睽,果不無局外議論之不諒本心,就事訾謷者矣。及夫龜柱之出,渠以狼貙之性,梟獍之心,陰懷竊國之謀,顯售易樹之計,自辛巳以來,暗投密封,手脚全露,潛挑禍焰,腸肚益綻,而所憚者臣家也,所嫉者臣家也。其視臣家,如眼中之釘,恨不得拔之,及儲位復定,國勢已鞏之後,渠輩凶圖,轉益着急,乃與逆祿輩,倡出不忍言不敢道至凶至憯之言,以爲搖撼移動之計,而兩宮之間,慈孝篤至,無隙可乘,而臣父以肺腑之親,居股肱之位,身任保護,誠切翊衛,深炳危機,逆折奸萌,故渠輩以爲不祛臣家,則儲位莫可撼也,國本莫可移也。必欲先滅臣家,次犯貳極者,其心所在,路人皆知,如其不然,臣家之於龜賊,指導拂拭,有恩無怨,渠以何心,必欲湛滅至此之極乎?蓋龜賊之圖滅臣家也,締結鄭妻,誘說厚謙,百般謀害,無所不至,且廣布錢財,誇張權勢,於是乎失志修隙之輩,躁進喜事之徒,落拓不靖之類,鄕曲無賴之子,動心魄於利誘威脅,赴期會於望風迎響,其所劻勷噂沓,皆是無形無影不倫不根之說,而究其歸趣,其意不但在於臣之一家,實是讐視貳極,謀動儲位之計,如泥中鬪獸,極其狼藉,有耳皆聞,有目皆覩,忠逆之辨,漢賊之分,不待智者而昭然如掌上數紋,朝野有識,莫不寒心。是以向之就事訾謷於臣家者,不但反爲平恕之論,至以爲不可攻,以臣家之存亡,占貳極之安危,其時秉公議之人,豈或有私於臣家?實出於痛賊謀之叵測,憤凶論之恣行,而爲國家深遠慮之故也,今審度之疏以爲,渠自學語索飯之初,已知云云。若使臣父,苟有分毫干犯於某年,則上所云朝野之有識,擧皆目擊,寧有訾警於向時,反爲平恕於後日哉?且審度父祖姻誼世分,俱爲不泛,親厚無間,情契不變,然則審度以藐然後生,烏能知長老父祖所不知之事乎?渠之學語時敎之者誰也,渠之索飯初傳之者誰也。韓鍮之疏出於庚寅,龜柱之疏發於壬辰,龜疏之時,鍮之正刑已踰年,則今其疏曰,龜柱自投一疏,又未幾,募得怪鬼之韓鍮云云。有若龜疏之後,鍮疏繼發者然,稍近之事,若是顚倒,久遠之蹟,反不矇曨者,寧不異哉,蓋龜賊等疏所論三案,一則某年事也,二則丙戌人蔘事也,三則如是如是之說也。第一案則係是不忍提不敢道者,渠輩雖無難唱說,臣何忍泚筆,而嗚呼,昔辛卯八月,臣父被罪,方屛居高陽,先大王,時在春邸,九月二十四日,以手筆,下睿札於臣父者,凡屢百言,上段則若曰外祖爲國血忱,可質神明,無愧古人者,非徒祖孫間私言,自有一世之公議,百代之公言,千奇百怪,可驚可愕,雖云無限,究其本心,公耳國耳,外祖當日忠誠,永有辭於萬年,何恤何疚?然遭罹危險,禍機轉亟,有辭後世,猶屬緩說,目前安危,果係莫測,時日難待,晷刻是急,再昨適因生朝,守禦使金漢耆,以別問安入來,故有縷縷酬酢者,大抵今番事,上而爲聖德之大累,大義理之斁滅,實爲罔極云云。下段伊日以下之敎,卽是不忍提不敢道者,臣不敢謄進,而槪其辭意,先王以親覩者,考諸時刻之先後,明其誣言之虛謊,此睿札,寶粧成帖,今方置在慈宮之前,我聖上,亦伏想奉覽而敬記之矣。至丙申春答鄭履煥疏批,以英廟握手下敎者,又爲明白辨釋,以此前後敎批觀之,則謂臣父以干犯於某年者,果指何事耶?若使臣父,有所干犯於某年,則臣父所處,縱云有異,在先王,當爲不共之讐必討之逆,而慈宮雖有出天之孝,關係至重,則隱痛固有之,揆以義理,不敢言私,先王亦豈忍屢煩昭晳之敎,頻侈侑祭之恩,終始無替,若是曠絶乎?其外若又有他干犯之事,則鍮·龜·履煥輩之疏,必無漏却不言之理,其無他事,卽此可知,先王,以親覩親承者,援證下敎,前有手札,後有疏批,若是分明無疑,而且此說某年後十年之內,搢紳之中閭閻之間,雖屋談巷議,初無一人言之者,直至鍮疏,其說始發,而鍮之投疏,卽龜賊等所誘嗾者,則其說之出於龜賊所自做,明若觀火,人熟不知乎?凡係某年義理,先王之講究剖析,極其精微,有非群下所敢容喙者,惟當一以先王下敎爲準,而前後凶徒輩,輒誣臣父以某年干犯者,臣家之痛冤,猶屬餘事,乃反貽累英廟之聖德,罔念先王之遺慼,爲此說者,實是龜賊之餘孽,而豈非三朝之逆臣乎?第二案則其時藥院都提擧臣金致仁,以未聞阻搪之言,純用羅蔘之意,上疏自陳,龜賊之疏,自歸虛妄,無足可辨,第三案則此事實有委折,雖極猥屑,不敢不以其時私覿酬酢,仰備淸覽,己丑二月,春宮,私覿臣父於慈宮之所,因某年事言端,臣父奏曰,大朝以某年事,前後下敎,不啻幾次,且追崇,本非美事,先儒亦多訾議,以此以彼,惟以割斷固守,爲此事衡權之四字符,是臣所望也。見今世道人心,轉益危險,他日,若或以此事,如己巳遺孽,戊申餘黨,失志之徒,幸國家有事,看作奇貨,欲爲媒禍要功之資,以致壞亂世道之境,則豈非大可憂慮者乎?臣之此言,實出於迂曲之思,固知萬萬無此理,而臣經歷事變,靡所不有,不能無先事慮患之意云云。春宮敎曰,惓惓憂愛之悃,實爲欽服,以今日人心世道,果不無此慮,豈可曰過慮耶云云。此是上下酬酢之錄,置於臣家者也,臣父平日議論,一如上所奏達之意,故家內對子姪輩,未嘗以此事提及,親戚知舊之間,亦不曾以此事問答談論,而又有一事可明者,臣父丙戌丁憂時,編成正史彙鑑一帙,己丑正月,袖進春宮,而其中篤聖孝條附論中,以成宗·仁祖雖切顯親之誠,輒加尙禮之論,不加摧折之意,稱爲盛德之事,蓋恒日持論如此,故編書仰勉於震邸之時,亦如是爲說,此書之進,在於正月,則纔逾旬朔,寧有忽地變論,反爲力贊仰勸之理哉?龜賊疏以爲,倡出追崇之說,顯言公唱云,顯言公唱之時,在公座乎,在私室乎?此已是白地誣陷之言,而至以私覿說話,變幻語脈,恣造凶言,惟意搆捏,若是㦧慝,其凶譎陰賊,夫豈恒情之所能測者哉?蓋此所奏,旣以割斷固守,仰勉之餘,不勝耿耿之苦心,又復陳達,設爲先幾毖後之論,此實出於愛君憂國却顧長慮之意,何嘗一毫彷彿疑似於主追崇之論,而以危言恐動之說哉?故丙申初履煥疏批,旣敎以原其心,則出於慮患,又敦諭於臣父,若曰慮患云者,知卿本心,今番獄事後,謂卿以先見,可也。臣父其時書啓以爲,割斷固守,旣有所陳,臣之本心,庶蒙俯諒云云。今以己丑所奏之事,丙申批諭及書啓,比而觀之,究其本旨,追崇則割斷而固守,後患則深思而遠慮而已,更有何疑晦之端乎?蓋割斷固守四字,卽此奏語,語脈之緊要關捩,故書啓之中,以此仰質,然則寧有初發勸成之言,後陳割斷之說,又寧有始進割斷之論,終售勸成之計,卽刻變幻於一席之上片語之間者哉?執此以論,與所謂勸成追崇威脅恐喝等說,截然相反,較若黑白,雖使婦孺聞之,豈不辨其語脈之如此而不如彼乎?然外人之未詳實事,驟聞誣言,致疑而滋惑,興訛而煽謗者,擧世皆然,故履煥疏批。又敎曰,聞之者,聲罪宜也,言之者,自明亦宜也,聖意蓋以未詳實事,而徒聞誣言,則聲罪宜也,自來酬酢,本指不如此,則言者自明亦宜也之敎也。龜賊之造出威脅之說,欺惑群聽之罪,至是而益無所逃,如是之故,龜疏始出之日,先王,下睿札於臣父,有曰凶疏萬萬凶獰,萬萬陰慘,古今天下,安有如許凶肚逆腸者哉?憤痛之極,不覺髮衝而冠裂也云云。先王燭破龜賊凶逆情狀,已自凶疏初出之時,嚴辭痛斥,若是峻正,睿心之切憤痛惡,溢於辭表者,亦可見矣,此豈非魑魅之形,莫遁於太陽之明,鈇鉞之誅,尤凜於霜雪之嚴乎?蓋所謂如是如是之說,誠莫知其歸趣之何屬,旨意之安在,凶徒之設計謀陷,其心雖急,明言顯構,其說難措,乃故作謊謎不了之語,囫圇未暢之說,吞吐其辭,隱映其意,無痕之中,似若循跡可尋,沒把之間,殆同有象可捉,但曰如是如是,而號於一世曰如是如是者,乃凶言也。瞬目揚眉,轉相告語,使之依俙認得,空蕩揣摸,其爲虛悖譎詭,殆有浮於古所謂莫須有。於是,擧世之人,未能諦悉如是如是之爲如此如是如彼如是,乃以意逆志,以臆橫度,或曰如是如是者,必如此如此之言也,或曰如是如是者,應如彼如彼之言也。說之有詳略,言之有淺深,核問則不能訂其眞的,泛論之,輒皆云以凶言,以訛承訛,由誣演誣,茫然不知則無異乎傭剽,昧焉未詳而徒憑於傳聞,敷衍傅會,捏合增益,其所爲說,轉益罔測,是以晩生後輩,擧皆習熟薰染,認以眞然,順口交詬,逐影爭射,迨于今囂囂不已。從古以來,簧鼓萋斐,亦復何限,而虛悖之謊說,譎詭之躗言,未嘗有類此之孟浪者,寧不狡哉,寧不痛哉?三件事之外,以下十六字刀削噫嘻,痛矣。尙忍言哉?其凶計雖不售於當日,竟成無窮之禍根,三十餘年之後,逮乎辛酉,又復追論,終致慘禍,萬古天下,寧有如許徹天極地之痛冤哉?蓋臣父自異他人之故,自經某年之後,追念睿慈,略加敎訓,俾無驕橫之弊,臣父之地,嫌疑之慮,非所可論,亶出於斷斷苦心,隨處冞切,而龜賊,謂此可乘,謂此可誣,內挾鄭妻,外嗾厚謙,以密計潛構,以危言嚇動,竟至半夜離次,吹角環衛,衆心波蕩,禍色不測,雖幸英廟明聖,始則眩惑天聽,終乃覰破奸狀,而若非我先大王相機周旋,竭力回斡之德,則臣家之禍,何以得脫乎?至今追思,惟有感涕之無從,噫,以臣父而不爲愛戴我先王,以下十五字刀削求之天理,揆以人情,初不成說,全是誣罔,三尺童子,亦無以欺,而以此捃摭,殆若眞有可疑者然,此等凶計,自是渠輩所包藏者,故推渠輩心,反以誣人,肆行宣䜛嫁禍之術,臣念之崩心,言之痛骨,何忍縷縷爲說,亦何用細細自辨乎?嗚呼,臣父,位遇隆顯,久處權要,然不曾以富貴駕人,流汚混俗,雖以處地之有礙,不能力行激揚之政,而至其秉執義理,扶植士林,崇褒忠節,奬護讜直,所以拳拳而藉手者,有難更僕悉數,第秉軸多年,惟務實政,手中陶勻之錘,不肯隨人低仰,一出至公,克祛偏私,成一代綜核之理,輔聖朝平蕩之治,獨不喜浮薄僨事之輩,虛詐釣名之流,稍加裁抑,以示磨礪。於是,鍾厚·鍾秀,以臣父從妹之子,首先倡亂,竟成仇怨,蓋臣父與鍾厚之母,名雖從娚妹,情若同胞,視渠輩若家內子姪,時有誨責之語,渠輩自處驕妄,心常怏怏,及夫鍾厚之濫通諮議也。臣父偶以公議,言其通擬之輕遽,渠乃含怨次骨,鍾秀則尤爲傾危凶險,臣之伯兄,自少辨其奸邪,不愧蘇洵之先見,只存戚誼,不欲深交,渠兄弟心懷猜狠,大肆狠毒,招集朋類,共相綢繆,以淸名自許,以攻戚稱高,遂至有所謂攻洪黨之目,蓋此輩與臣家,皆是世交也,連姻也,親屬也。臣父之於渠輩,或有吹噓之力,少無睚眦之隙,則論以常情,豈欲攻斥,而此不過見利忘義,附勢趨權,皆夤緣密逕,暗通聲氣於厚謙,倚托新戚,爭輸款誠於龜賊者也,向在戊子,時相金致仁,欲以厚謙,擬議水原府使,問于臣父,臣父曰,渠是蒙騃一孺子,何可以三輔重鎭,七千兵馬之任,授之乎,仍力挽之。厚謙,大加恚怒,訐告其母,遂構成己丑春故參判臣趙榮順事,此蓋鄭妻做出不道之說,使厚謙傳播,仍又轉達睿聽,以爲熒惑之地,是全由於厚謙之不得如意圖占於水原府使之故,怨毒之於人,雖曰甚矣,豈意因一外任之咈意,設此陰巧之謀哉?蓋龜柱,非厚謙則無以藉奧援而行其計,厚謙,非龜柱則不得聚群黨而張其勢,兩惡相濟,嘯呼團束,於是乎有罪而見枳者,無才而久屈者,仕不滿望者,求不叶意者,爲名所牽者,惟利是嗜者,表裏合力,遠近同心,牛恩李怨,鶴唳風聲,蠅營羶附,膠投柒合,暗裏之戈戟,無日不尋,平地之波浪,舟中皆敵,臣家目未見睫,葵不衛足,大勢已傾,兀然孤立,累卵燃眉,未足喩其危且急,束手俟變,坐受魚肉,伊來三紀之間,無變不有,無禍不經,此蓋龜賊先唱,漢祿贊謀,鄭妻內應,厚謙煽亂,鍾秀鼓毒,國榮肆凶,日煥護神,煥之傳法,種下生種,前承後繼,式至於今日者也。凡此諸賊之陰圖慝說,凶情悖節,窠窟掀翻,徹底彰著,皆已自干天誅,次第騈伏邦憲,則臣家之受誣於諸賊者,尙未聞淄·澠之論,而終未免玉石之歎者,尤豈非冤酷而痛迫者乎?惟我先大王,記念臣父尊主庇民之誠忠,表章臣父謀王斷國之訏謨,蒐羅公私文字,參錯掌考記載,提領挈要,綱經目緯,修葺編摩,作爲一篇書,名曰奏藁分類列目,皆出聖裁,移章合段,實是御定,一字一句之增刪,宸念每勤,某奏某事之存拔,硃筆頻停,考覽煩冗而几案長對,割付叢雜而刀札親執,不恤玉體之疲勞,或恐事蹟之遺漏,劇暑盛寒,多至徹夜而竟晷,及其完書之成,親製序引,凡六十七篇,奎藻煥爛,雲漢倬昭,闡揚貞忠,發揮偉績,靡有遺蘊,更無餘恨,又下御札於臣兄,有曰爲外王考效誠之方,在此一擧,予自以爲在公無憾,在我有辭,公之誠忠,亦得以藉此益彰云云。聖意之勤懇,聖恩之隆摯,不獨臣等之榮感萬萬,臣父有知,感泣於九地之下者,當復如何,而我聖上,仰贊於披閱之役,奉供於筆硯之工者,臣等亦嘗承聞於先王之敎,至今銘鐫方寸,未敢須臾或忘者也。斯書未入繡梓,先王遽遺弓劍,我聖上,承先王未卒之志,特命刊印,賊臣煥之,肆發悖奏,抗命請寢,其後公車之積,輒以奏藁,爲一大罪案,至有廢其藁之疏,嗚呼,昔章惇·蔡京輩,欲毁司馬光資治通鑑板,陳瓘曰,雖欲毁板,其奈神宗皇帝御製序文何,凶論遂沮,仍得不毁通鑑之序,只是一篇,特緣宸章之弁卷,凶如章·蔡之徒,猶不敢恣意請毁,今此奏藁中御製序文,篇踰六十,卷卷有之,編編載焉,不啻通鑑一篇序文之比,則阻搪刊布,已是無君罔上之大者,而至於廢其藁之疏。又是章·蔡之所不敢爲者,則凶徒之罪,實浮於章·蔡,自古迄今,爲人臣子,寧有請廢御製之人乎?臣等,慟先王志事之翳如,悲原書水火之在卽,抱得窮山,徊徨血泣,每掃篋中之塵,徒拚壁間之虹,追念昔日,積費宸慮,長煩聖勞之事,奚但於悒而氣短已也?且審度疏,以丙辰年間成德雨處分事爲說,蓋此成·鄭之事,有不得不仰陳者,丙辰至月間,以臣姪守榮不得擬望事,天怒震疊,嚴囚其時銓堂韓用龜,竄配西塞,屢下不忍聞之敎,惟彼德雨,不識頭緖,纔見用龜之被罪,徒以奉承爲恭,數十日之後,猝然塡差於祭享執事,乙卯冬間,煥之,以兵判書,入臣家諸人於頒曆之單,得蒙恩賜,及其翌年,兵判鄭好仁,循例抄入,乃有其時處分,未幾,先大王,面敎於臣姪等,又下天札於臣等兄弟者,幾至千百言,而其大旨若曰,不逞之徒,見甲乙以來,汝家恩數之特加,或不無藉賣覬覦於汝家不知之中者,若駸駸如此,則大違予獨運陶鑄之意,而汝家,亦自陷於罔測之科,故不得已有此處分,一以爲懲勵彼輩之地,一以爲援拔汝家之資,汝家須知此意,少勿憂慮,迨觀末梢,方知予心云云。先王本意,初非以臣家爲有罪,而有此處分者,極其分明,今審度,乃以成·鄭處分,作爲藉口之資,雖渠輩,豈不識先王聖意之本不如此,而猶且若是爲說者,抑獨何心乎?且奏藁編次,御序撰定,皆在於成·鄭處分之後,則先王聖意之本非以臣家爲有罪者,尤可以仰揣矣。嗚呼,先王之仙寢未冷,慈宮之血淚不乾,而凶徒輩,全忘先王之孝思,不顧慈宮之至慟,戕殺臣家,日不暇給,誣辱臣家,尙爾不休,至於今此審度之疏而極矣。臣不自死滅,尙延一縷,復當如許境界,痛泣煩冤,求死不得,臣情到此,吁,亦窮且慼矣,玆敢不避煩屑,仰浼崇嚴,臣父至冤,若蒙天日之俯燭,快垂昭雪之恩,則臣雖卽地刎頸剚腹,亦可以含笑入地,而跪陳先王,歸告臣父,其將永有辭矣云云。此是前日所具之文而今此附陳者也,竊伏念臣,以跡則白徒也,以情則累蹤也,臣之此擧,非不知極㦧妄極猥越,無所逭於司寇之誅,而爲父訟冤,仁政之所不禁,以疏代供,情理之不獲已。且臣,濫廁戚畹之末,厚蒙先王之眷,昔人所云外結君臣之義,內托骨肉之親者,實是臣平日情事,則今玆訴暴,或不至於太涉無嚴而唐突,故不暇他顧,刺心刳肝,疾聲而一鳴號焉,瀆擾之罪,實合萬死,臣無任云云。答曰,省疏具悉。筵敎傳敎,已盡昭晰,於卿,無所引義之端,何可如是張皇爲說乎?承候至重,卽爲入來肅命。
副修撰權丕應疏曰,伏以臣,卽伏見小報,有同敦寧洪樂倫陳疏入啓者,不知疏語之如何,而纔見上疏二字,便不勝滿心驚駭,繼之以憤惋也,蓋溯之往古史牒,稽之國朝已例,豈有劇逆如麟漢,而爲其子姪者,乃敢爲疏籲之擧者哉?惟我殿下,繼述先王之孝,凡所以慰悅之方,靡不用極,悶承候之無人則蔭補特及於世周,念慶禮之將近則除旨又降於樂倫,凡我北面於殿下之庭者,孰不仰聖上屈義伸恩之孝恩,而若言其隄防之不嚴,擧竊有深憂而永歎矣,果然羸豕之漸,堅氷之至,不幸驗之於今日,乃有此疏而極矣,義理之堙晦,人心之恣肆,胡至於此?不念乃叔之爲惡逆,不畏公議之爲莫嚴,而無難投匭,自同無故之人,誠一世道之變,而該房之循例捧納,又何爲也?不覺慨然而寒心焉,臣今仰屋憂歎,按住不得,治疏將上之際,又伏見洪樂倫疏批下者,不惟不賜嚴斥,乃反假之溫言,是豈所望於殿下哉?此而不嚴加痛斥,則明義一部,無地可讀,將無以一民志而靖世道,伏願聖明,亟命還收洪樂倫疏批,仍賜處分,以嚴隄防,以伸公義,千萬幸甚,臣無任云云。省疏具悉。今番事,一則遵先志也,一則慰慈宮也,飭敎屢下,勢不得辭焉,亦不得卽時膺命而陳章者,事或無怪,擊鼓上言,亦已多矣,旣在職矣,亦豈可以陳疏責之,況已下之批還收乎?不允。
左副承旨金蓍根·右副承旨吳淵常等疏曰,伏以臣等,卽伏見副修撰權丕應到院之疏,以同敦寧洪樂倫上疏,循例捧入,有所論斥於該房,至謂之慨然而寒心,臣等,同在一院,何可諉之於該房而晏然乎?玆敢短章聯籲,徑出禁扄。伏乞聖明,亟賜勘處,以謝人言,仍治臣等擅離之罪,以肅朝綱,千萬幸甚,臣等無任云云。省疏具悉。職在惟允,掌出納焉,捧入而已,爾等勿辭,卽爲入來伴直。
副校理洪儀泳,修撰朴宗琦等疏曰,伏以臣等,伏見同敦寧洪樂倫之疏槪,竊不勝驚駭憤惋之至,其疏原本,雖未及見,而以批旨下者觀之,則其所張皇爲說者,明是渠家鳴冤之事也,噫嘻,凡今日北面於殿下之庭,奉而周旋,不敢失墜者,惟明義錄一部在,而就中巨魁大憝,卽麟漢是已,渠以此賊之姪,乃敢自同無故,肆然投疏者,誠是世道之大變也,今以我殿下繼述之聖孝,凡爲慰悅慈宮之方,靡不用極,而又當今年莫大之慶會,特以承候問安之節,除之以同敦之銜,督之以肅謝之命,在渠道理,固當感激恩造,惶恐退縮之不暇,而滿紙陳籲,必欲昭晰,反貽累於屈法伸恩之盛德至意,臣等之所深懼者,旣明之義理,將由此而晦塞矣,莫嚴之隄防,將因是而壞了矣,憂嘆之極,不容泯默,忙構短章,齊聲仰籲,伏願聖明,亟收洪樂倫疏批,明示好惡,夬賜處分焉,臣等無任云云。省疏具悉。已諭前批矣。
己巳正月十七日辰時,上御熙政堂。入格儒生入侍時,右副承旨吳淵常,假注書李墷,別兼春秋鄭觀綏,記事官申在植,以次進伏訖。上曰,入格儒生以次陞殿奏姓名,製述居首進士尹命圭,講居首進士金在浩,製述之次生員柳興慶以下,講之次幼學姜大榮以下,以次進奏姓名訖。上命在植下殿呼新來,仍命命圭·在浩與給分儒生,先爲退出,賞格儒生頒賞後,引儀唱四拜禮,儒生行禮後退出。上命淵常曰,同敦寧洪樂倫,旣入其家,何不入來乎?使之催促入來,可也。仍命退,承史以次退出。
上在昌德宮。停常參·經筵。
吳淵常啓曰,行大司憲李直輔,掌令李英發,持平宋啓榦·金直淳在外,執義尹久東,掌令閔致載傳旨未下,監察茶時之意,敢啓。傳曰,知道。
吳淵常啓曰,禁衛營將官來言,今日本營軍兵,日次私習云矣,敢啓。傳曰,知道。
吳淵常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于吳淵常曰,戶曹堂郞入侍。
以左副承旨金蓍根,右副承旨吳淵常牌不進罷職傳旨,傳于吳淵常曰,只推,更爲牌招。
傳于吳淵常曰,都承旨·右承旨疏批已下,卽爲牌招。
以都承旨閔耆顯牌不進推考傳旨,傅于吳淵常曰,更爲牌招。
以右承旨金會淵牌不進罷職傳旨,傳于吳淵常曰,只推,更爲牌招。
以左副承旨金蓍根,右副承旨吳淵常牌不進罷職傳旨,傳于吳淵常曰,只推,更爲牌招。
以大司諫李文會,獻納韓耆裕,執義尹久東再牌不進罷職傳旨,傳于吳淵常曰,只推。
以掌令閔致載牌不進罷職傳旨,傳于吳淵常曰,只推。
吳淵常啓曰,守令暑經事,命下矣。大司諫李文會,獻納韓耆裕,執義尹久東,掌令閔致載,旣有只推之命,竝卽牌招,以爲署經之地,何如?傳曰,允。
吳淵常啓曰,守令署經事,命下矣。大司諫李文會,獻納韓耆裕,執義尹久東,箚批已下,竝卽牌招,何如?傳曰,允。
掌令閔致載疏批已下,卽爲牌招。
以大司諫李文會,獻納韓耆裕,執義尹久東,掌令閔致載牌不進罷職傳旨,傳于吳淵常曰,只推,牌招。
以都承旨閔耆顯再牌不進推考傳旨,傳于吳淵常曰,更爲牌招。
以右承旨金會淵再牌不進罷職傳旨,傳于吳淵常曰,只推,更爲牌招。
傳于吳淵常曰,都承旨·右承旨·左副承旨·右副承旨,疏批已下,卽爲牌招。
以都承旨閔耆顯牌不進推考傳旨,傳于吳淵常曰,許遞,前望單子入之,待下批牌招察任。
以右承旨金會淵,左副承旨金蓍根,右副承旨吳淵常牌不進罷職傳旨,傳于吳淵常曰,與左承旨·同副承旨許遞,前望單子入之,待下批牌招察任。
承旨前望單子入之,沈象奎·李庚運·權常愼·金宗善·李存秀·尹鼎烈落點。
李存秀啓曰,卽者,修撰朴宗琦,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李存秀,以弘文館言啓曰,本館下番闕直,事甚未安,副修撰權丕應·趙民和,旣有只推之命,竝卽牌招,以爲推移入直,校理洪冕燮,疏批已下,一體牌招察任,何如?傳曰,允。
以校理洪冕燮,副修撰權丕應·趙民和牌不進罷職傳旨,傳于李存秀曰,只推。
李存秀,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣,今正月二十日,臣曹與戶曹堂上奉審後稟處,何如?傳曰,允。
領府事李時秀,左議政金載瓚,右議政金思穆等箚曰,伏以綱紐一解,則百度無維結之勢,防範一決,則末流有崩潰之患,此治亂興亡之所由分,而聖人之必謹必審於設綱立範之始者也,今此洪樂倫投匭之擧,此何事也,以劇逆爲猶父,而生死人鬼,一聽于造化,泯然縮伏者,今三十四年,而忽此投袂蹶起,晏然自處以官職去就,至以一疏,直投公車,此丙申以後所未有者也,今當慶年重回,慶月方屆,以殿下順志備物之聖孝,凡所以慰安慈心,悅豫慈心者,靡不用其極,此小大臣工之莫不歡忻欽誦者也,然而恩義之際,其幾至微,公私之分,其端易忽,以至於綱紐解而防範決,終使天下之大界分,遂無裁限,是豈但目下之駭歎而已,爲聖朝深長憂者,實無所不有矣,儒臣疏論,寔出防杜之義,而一國之公議,卽此可見,則何殿下遽示拂吝,不賜開納耶?噫,今日朝廷,若使如汲黯者在,捍衛折衝之方,豈至若是之蕩然耶?朝廷無人之歎,古今無異,而臣等無似,亦忝是位,以致國威不張,公議日湮,將見其莫可攸爲,王室之念,誠不勝自然流涕。伏乞先自臣等,亟加嚴譴,捧納承旨,施以削職之典,仍從儒臣之請,卽賜處分,千萬幸甚。取進止。答曰,省疏具悉卿等之懇。當此慶祝之辰,何必如是提說乎?事有觀過而知仁,卿等須知予心也,承宣事,循例捧入,謂之未及周旋則可矣,削職過矣,竝從重推考,仍傳于李存秀曰,此批答,遣史官傳諭于李領府事·左議政·右議政。
行都承旨閔耆顯·右承旨金會淵等疏曰,伏以臣等,昨伏聞副修撰權丕應,以同敦寧洪樂倫上疏之循例捧入,論斥該房,辭意嚴正,以至在直僚員,陳疏徑出,臣等於此,瞿然慙恧之至,凡疏章出納,雖云該房之所管,其捧與不捧,在院諸僚,未嘗不參論,則臣等,何敢獨諉該房而晏然自恕乎?況臣耆顯則忝居長僚,院中之事,無不與聞,堂疏非斥之來,其爲愧悚,實倍於他僚矣,昨禁扄已閉,疏籲路阻,今始聯陳短章,仰瀆崇嚴。伏乞聖明,亟命有司,議臣等當勘之律,以爲不職者戒焉,臣等無任云云。答曰,省疏具悉。卿等勿辭行公。
行都承旨閔耆顯,右承旨金會淵,左副承旨金蓍根,右副承旨吳淵常等疏曰,伏以臣等,朝進聯疏,蹙伏俟勘,不料聖批纔宣,恩召繼降,又因入侍僚員所報,伏承筵敎鄭重,誨諭備至,且惶且感,靡所容措,昨者洪樂倫疏之眛然捧入,臣等,誠有所失,雖微人言,心實自愧,其何敢以堂疏之只擧該房,獨自晏然,不思引去乎?臣等,久叨近密,觸事昏憒,數日之間,再速官謗,夫朝廷之上,廉防爲重,今若貪戀榮寵,冒進而不知止,則區區私義,雖不足言,其辱淸朝羞當世,豈細故也哉,詩云,豈不懷歸,畏此簡書,左右思量,冒膺無路,屢犯違逋,轉益惶懍,玆敢不避煩瀆之誅,申控披瀝之懇,伏願聖慈,俯賜諒察,亟命鐫削臣等之職,仍治瀆擾之罪,以肅朝綱,以靖私義焉,臣等無任云云。答曰,省疏具悉。卿等別無所失,卿等勿辭行公。
大司諫李文會,執義尹久東,獻納韓耆裕等箚曰,伏以噫嘻,洪樂倫之肆然投疏,揚揚出肅,何其放恣無忌憚之至於此極耶?向日敦府特除之命,雖出於當此無前之慶辰,務盡慰悅慈宮之聖衷,而參以公法私恩,實是萬萬過中之擧,渠若有一分嚴畏之心,固當含恩畏義,愈自縮伏,以俟公議之不暇,而乃反盛氣張皇,闖呈公車,有若無故朝臣之小有情勢,備例自辨者然,渠身之至今倖免於麟賊收司者,特以其地處之異於他人故耳,何事之可明,何冤之可訴,而滿紙叫嚷,惟意眩亂,謂此機可乘,與輿論爭訟,作此眼無國法之事,瞻聆之駭惋,猶屬細故,隄防之破壞,何其無難,此而不大加懲創,則羸豕霜氷之憂,有不可勝言,而明義一部,其將無地可讀矣,言念世道,寧不凜然而心寒哉,乃者堂疏迭發,群情轉激,臣等職忝耳目,目見變怪之層出,連因傳旨之未下,今始齊籲,虛負責任,冞切悚恧。伏願聖明,惕然遠覽,亟命還收洪樂倫新除爵秩,仍又嚴加處分,以明義理,以杜亂萌焉。取進止。答曰,省箚具悉。已諭於前批矣。
副修撰趙民和疏曰,伏以臣於昨日同敦寧洪樂倫事,竊不勝憂歎之至也,以殿下出天之孝,愛日之誠,當慶辰之重回,爲承候之無人,有此屈法伸恩之擧,臣雖愚迷,豈不仰認我殿下遵守先王之志,慰悅慈宮之心,而隄防,有國之所重也,一有毁劃,所關非細,渠以逆麟之親姪,乃敢陳章而邀寵,束帶而趨朝,上而若循例而賜批,下而若無故而行公,義理之湮晦,已無可言,人心之放肆,胡至此極,儒臣還收之請,深得論思之體,而聖旨靳許,輿論轉激,臣於此,有不能無憾於天地之大也,嗚呼,明義一部,卽我東之春秋也,而一部明義之中,若其極惡大憝,卽麟漢是已,今於斷案已具,丹書昭載之後,爲其子姪者,乃反張皇爲說,有若鳴冤者然,古今天下,寧有是也?伏乞聖明,嚴加處分,以壹民志,以存大防焉,仍伏念臣,虛縻職名,已旬有日矣,逖違之餘,昵近耿光,卽臣寤寐之願,而臣自昨冬,素患風熱之症,觸寒闖肆,表發而爲癤癬,內畜而成痞喘,三朔于玆,一味彌劇,廢却巾櫛,宛轉床玆,胃土漸敗,食飮全闕,膈火轉熾,神精莫收,嚴召荐降而承膺無路,番次極艱而轉動末由,聖度天大,雖譴何之不加,私義日蹙,奈情蹤之靡措,玆暴情實,仰干崇嚴,惟我聖上,天地父母,俯察難强之情,特降亟遞之音,仍命有司,治臣逋慢之罪,勘臣瀆擾之誅,俾昭法紀,以安私分,千萬幸甚,臣無任云云。省疏具悉。前批已悉諭矣,爾其勿辭察職。
校理洪冕燮疏曰,伏以慶辰載回,聖孝將伸,歡欣抃祝,八域惟均,竊惟我聖上慰悅慈宮之誠,靡不容極,念本第承候之無人,則或付之軍銜,旋又除之以實職,此蓋大聖人止孝之思,而將以慰慈宮之志也,然其爲樂倫之道,只當顧畏公議,踧踖不敢進,而迺反肆然無所懼,不有防閑,自同無故,朝而上章,夕而肅命,殆若循例仕進者然,噫,此何等變怪也,明義一部,卽我東之春秋也,斯義也,可以建天地質鬼神不惑,而百世之公議不可誣也,則以渠地處,揚揚若無累之人,以疏以肅,略無顧忌,豈以殿下之庭,曾無敢言之士,而放肆無嚴,若是之至耶?臣竊恐義理由是而漸晦,公議由是而益激矣。伏乞聖明,深諒隄防之嚴不可虧潰,亟收成命,以明義理焉,第伏念臣以不才,猥蒙聖知,四朔之內,三除館銜,嚴畏惶蹙,宜卽出肅,而臣於月初,遭同氣之慼,情理悲遑,固不敢言,而殯斂之際,躬自看護,雖云異室,齋潔則未也,緣是徊徨,屢違天牌,逋慢之誅,無以自逃,玆陳實狀,仰溷崇聽。伏乞聖慈,俯垂鑑諒,特遞臣所帶職名,以安微分,仍治臣違傲之罪,以嚴朝綱,千萬幸甚,臣無任云云。省疏具悉。已諭於前批,爾其勿辭察職。
掌令閔致載疏曰,伏以王綱一解,群孼生心,隄防一壞,百怪層生,至於洪樂倫疏出而極矣,惟彼樂倫,卽麟漢之親姪也,其釁累,何如?關係,何如?而不念公議之莫嚴,肆然投匭,殆同無故之人,此何臣分,此何世變?噫,渠家之保有今日,莫非我先王曁我殿下盛德至仁,而顧今慈壽彌隆,慶年重回,惟我聖上,以先王之心爲心,克盡慰悅之方,爰追乙卯故事,使付職名,復齒人類,頃下十行絲綸,丁寧惻怛,可以通神明而感木石,在渠分義道理,生死禍福,固當聽天,一伸起居,猶之可也。縮伏俟勘,猶之可也。而今乃自同平人,揚揚入城,偃然投疏,不少顧忌,謂此時之可乘,視隄防則若無,縱恣無憚之習,跳踉猖獗之漸,實不勝心寒而骨驚,原疏之許多叫嚷姑舍,先朝御札,私覿時酬酢,事體何等重大,何等深嚴,而乃敢容易筆之於書,以爲今日藉重之資者,尤豈非無嚴無憚之大者乎?苟使紀綱少存,義理少講,則世道之變,豈至於此哉?夫以劇逆之親姪,爲此駭悖之擧,而不惟處分之不加,乃反循例賜批,顯示庇護之意,若此不已,凡今世釁累之類,何所懲畏而不生彳亍之心也耶?屈法伸恩,一時之少故,嚴防闡義,萬世之大經,決不可以慶禮之在近,曲有所容貸,伏願殿下,淵然深思,亟賜處分,永存霜氷之戒,俾絶覬覦之望,則非但國法可伸於目下,亦所以體先朝全保之聖德也,惟殿下,少垂察焉,臣於治疏將上之際,卽伏見前禮曹判書李勉兢疏本,則以臣日前疏事,滿紙張皇,盛氣自明,臣不勝瞿然訝惑之至,臣疏本意,蓋欲尊朝廷之體貌,愛宗伯之官名,請使鴻臚梨園,擧行肄習而已,豈有一毫惡意於此重臣哉,夫以宗伯之重,一赴女伶私習之席,則雖使垂紳整笏,不動端坐,已不免慢褻之歸,況逐日赴坐,指揮女隊,唱誦坐跪,躬自敎習者乎,其遊蕩之狀,褻慢之擧,臣雖不能目擊,而間以調諧,有耳皆聞,替整結束,有口皆傳,則雖欲全諱,其可得乎,夫風流跌宕,非不是豪華賁飾之事,而特謂其於此焉不可而已,重臣,反謂臣不知所重,鋪張其辭,抑揚其意,殆若箝臣口而持臣身者何也,該曹謄錄,設或有一二可言之例,旣非四百年恪遵祗守之五禮義所載,則卽不過一時偶然之事,況都監謄錄習儀日外,只是禮貌官主管演習,堂上初無仕進之例,未知重臣,何所据而言,噫,重臣,觸冒風寒,强策疾病,思效盡瘁之義於肄習之場,而緣臣妄言,不得竣事,則無怪其怒之深辨之長,而臣亦言官,出於相規,則不思自反,全事周遮,一疏再疏,凌轢轉深,或謂之蒙準驅勒,或謂之唾面不拭,似譏似詈,有若自是者然,臣固不足數,而獨不念臺閣之重乎?至若其疏中敎臣以下數句語,究其語意,實是憑藉莫重之地,以爲文過之計,豈不爲無嚴之甚乎?此莫非臣人微望輕,不能見孚於同朝之致,自顧慙恧,措躬無地,以此情踪,固不可一日抗顔於臺端,而且臣所患諸症,一直沈苦,時月之內,萬無陳力就列之望。伏乞聖明,亟許鐫削,以安微分,以肅朝綱,不勝大願,臣無任云云。省疏具悉。已諭於前批矣,前禮判事,習儀時事,雖有所失,爾何必如是煩彈乎?爾其勿辭察職。
修撰朴宗琦疏曰,伏以臣,屢犯違傲,未蒙嚴勘,怵分畏義,黽勉就直者,今已屢日矣,臣之老母,年近七旬,居常奄奄之中,偶得泄證,浹月委頓,重以感冒,達宵咳咯,有時昏眩,所見凜綴,萬無一刻離捨之望,而自臣就直後七八日來,調將失宜,刀圭昧方,諸症陡添,比前倍劇云,臣自聞此報,方寸擾亂,按住不得,忙陳短章,徑出禁扄。伏乞聖明,亟遞臣所帶之職,以便救護,仍治臣屢瀆之罪,以肅朝綱焉,臣無任云云。省疏具悉。爾其勿辭救護。
己巳正月十八日辰時,上御景春殿。戶曹堂郞入侍時,右副承旨吳淵常,假注書李墷,別兼春秋鄭觀綏,記事官申在植,兼戶曹判書李晩秀,以次進伏,戶曹正郞尹光心,就伏楹外訖。晩秀曰,日間聖體若何,寢睡·水刺之節,何如?上曰,一樣矣。晩秀曰,王大妃殿氣候,何如?上曰,殿宮氣候一樣矣。仍敎晩秀曰,戶郞及工匠,皆已待令,而始役,別無時刻乎?晩秀曰,然矣,今方使之擧行乎?上曰,使卽始役,可也。又敎曰,步階經費爲幾何耶?晩秀問於光心,光心曰,以工匠食價言之,亦爲七十餘兩矣。上曰,所費似不及於春塘臺步階矣。晩秀曰,然矣,近來步階板,留置仍用,故所費比前頗減矣。上曰,戶郞及紫門監官員,誰也?晩秀曰,戶郞則尹光心,紫門監役則申大翕也。上曰,入來木手爲幾名耶?晩秀曰,二十五名矣。上曰,戶曹木手都數爲幾名耶?光心曰,戶曹待令木手則不過爲數名,而每有工役,木手隨多少,自紫門監待令矣。上曰,募軍則以何樣人赴役乎?晩秀曰,募軍,亦以輿人名色入來,而闕內工役,則不用他募軍,紫門監,蓋有元募軍名色待令者矣。上曰,募軍爲幾名耶?晩秀曰,六十名矣。上命晩秀曰,下去看檢役處,可也。又敎曰,承史亦同爲下去也。少頃,上命晩秀進前敎曰,慶禮不遠,今始步階之役,私心甚爲懽忭矣,今番玉堂之上疏,戶判見之乎?晩秀曰,未及見矣。上曰,聞之乎?晩秀曰,以疏批見之,始知其大體矣。上曰,當此慶禮之辰,所欲慰悅慈心者,靡所不至,而一邊將行慶禮,一邊有此疏章,拜於慈宮,實爲無顔矣,同敦寧之疏,有何別語,而今此堂疏,不知其善爲也。仍敎淵常曰,諸承旨去就,何以爲之?皆已入來乎?淵常曰,都承旨·右承旨,俄已出牌,而姑未呼望,左副·同副,牌招啓辭,昨入而未下矣。上曰,此非如此之時,卽卽入來之意,出去後申飭,可也。上又敎晩秀曰,堂疏,非戶判所知,而適因言端,有此云云矣。上敎淵常曰,已出之疏,不須更說,未知此後,更不爲此等疏章乎,其在慰悅慈宮之道,道理不當若是,使之知此意好矣。上曰,閣臣入直,爲誰,知入,可也。賤臣承命出去,還奏曰,待敎朴綺壽,方入直矣。上曰,以署經事,臺諫出牌乎,卽爲入來之意,申飭,可也。賤臣承命出傳還入。上曰,步階板,幾何排設乎?承旨知入,可也。淵常出見後,還入仰奏曰,合爲三十七間內,所設者爲九間矣。上曰,前軒所排,又爲知入。淵常又出見後,還入仰奏曰,前庭狹窄,匠手難於周旋,故所設,堇爲數間,而前後軒所當排者,爲七十餘間,午間,似可畢役云矣。上曰,戶判則畢役後,直爲出去,可也。仍還內,承史以次退出。
上在昌德宮。停常參·經筵。
嘉順宮進服加味君子湯,自明日停止事。出榻敎
尹鼎烈,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,行大司憲李直輔,掌令李英發,持平宋啓榦·金直淳在外,執義尹久東傳旨未下,掌令閔致載牌不進,監察茶時之意,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,新除授行左承旨李庚運,時在公忠道天安地,斯速乘馹上來事,下諭,何如?傳曰,允。
金宗善啓曰,卽者,義禁府都事來言,時囚無得過三日滯囚,曾有定式矣,時囚罪人沈景文·李英重·李鼎鎰·金泰行等,照律,李寅植·金宗淳·崔壽亨·李昌會·李明翼·李馨秀等,當爲議處,而判義禁未差,不得擧行云,未差之代,政官牌招,開政差出,待下批仍卽牌招,何如?傳曰,允。
以掌令閔致載牌不進罷職傳旨,傳于金宗善曰,許遞,今日政差出。
以大司諫李文會獻納韓耆裕,執義尹久東再牌不進罷職傳旨,傳于金宗善曰,只推。
金宗善啓曰,守令署經事,命下矣。大司諫李文會·獻納韓耆裕,執義尹久東,旣有只推之命,與今日政新除授臺諫,竝卽牌招,何如?傳曰,允。
尹鼎烈啓曰,行吏曹判書南公轍,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,參判金明淳在外,判書更爲牌招,何如?傳曰,允。參議只推,一體牌招。
尹鼎烈啓曰,行吏曹判書南公轍,參議李好敏再牌不進推考傳旨及罷職傳旨,今方捧入,而開政命下之後,連事違召,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書牌招。
有政。吏批,行判書南公轍進,參判金明淳在外,參議李好敏牌不進,同副承旨尹鼎烈進。以宋祥濂爲承旨,金商雨爲掌令,尹致後爲正言,吳載紹爲右參贊,趙尙鎭爲知敦寧,李素爲戶曹參議,韓晩裕爲判義禁,金明淳爲知春秋,宋畊玉爲刑曹正郞,趙鎭球爲掌樂僉正,尹致謙爲直講,李根爲社稷令,沈公權爲長寧殿令,洪羲眞爲司僕主簿,李彦淳爲監察,金羲淳爲軍器提調,韓晩裕爲司宰提調,洪明浩爲繕工提調,尹致性爲典牲提調,徐相祿爲恭陵參奉,柳可均爲獒樹察訪,成均博士單韓錫祉,學正單崔大寔·鄭利海,學錄單柳可均,故僉使李大春贈兵參例兼,故學生李大秋贈左承旨,以上忠節卓異贈職事承傳,判敦寧單趙尙鎭,知敦寧單韓晩裕,同春秋單金明淳。
兵批,判書金羲淳病,參判尹長烈未肅拜,參議李貞運病,參知韓始裕入直進,右副承旨李存秀進。僉知單徐長輔,護軍閔耆顯·權常愼,副護軍金會淵·金蓍根·吳淵常·李惟秀,副司直閔致載,副司果趙璜鎭·韓用儀·金世忠,以上竝單付。
以吏曹參議李好敏三牌不進禁推傳旨,傳于尹鼎烈曰,分揀。
傳于沈象奎曰,發遣吏郞,諸執事淸齋與否,摘奸以來。
以校理洪冕燮,副修撰權丕應·趙民和牌不進罷職傳旨,傳于李存秀曰,只推。
李存秀,以弘文館言啓曰,本館下番闕直,事甚未安,校理洪冕燮,副修撰權丕應·趙民和,旣有只推之命,竝卽牌招,以爲推移入直之地,何如?傳曰,允。
以校理洪冕燮,副修撰權丕應·趙民和牌不進罷職傳旨,傳于李存秀曰,只推,更爲牌招。
右承旨權常愼疏曰,伏以臣,伏奉除旨,以臣爲承政院右承旨者,臣卽當竭蹶肅命,而第臣與都承旨臣沈象奎,爲內外從應避之嫌,揆以法典,在下當避,玆敢援例陳章。伏乞聖明,亟許遞改,以存公格,以安私分,不勝幸甚,臣無任云云。答曰,省疏具悉。所請依施。
校理李永老疏曰,伏以擊鼓上言,猶是抱枉者鳴暴之路,而其枉其暴,自有可爲不可爲之分,一或差跌,關係,何如?則況過於此,而名以章疏,投之公車,塵乙覽奉恩批,有若無故者然者,是豈如洪樂倫處地者,所敢爲哉?假以官銜,繼以促飭,豈殿下爲渠地也,舊甲重回,慶辰將屆,以我聖上慰悅慈宮靡不用極之念,當此時有此擧,夫孰不仰揣,而反使遇慶飾喜之擧,售渠乘機嘗試之計,臣實痛之,箚疏鎭日,殆無餘蘊,而如綍之言,縱示開納,反汗之請,尙靳允兪,此尤臣病裏繞壁,不勝憂愛者也。伏乞亟收已頒之批,益軫嚴防之道焉,念臣之淟涊黽勉,前後控籲,庶蒙俯燭,而病在風痰,症添輪感,床褥刀圭,浹旬彌苦,屢犯違逋,諒非獲已,亦願特賜遞改,以幸公私,不勝大願,臣無任云云。省疏具悉。已諭於前批,爾其勿辭察職。
副校理李尙愚疏曰,伏以臣於復命之日,退自前席,歸視病父,數朔之間,容觀毁脫,氣息澌綴,懍懍若不保朝夕,臣驚遑煎泣,心神飛越,晝宵煼灼,念不及他,今始伏聞有洪樂倫投疏之事,大臣三司,相繼致討云,誠不勝萬萬駭憤之至,噫,麟漢之爲劇逆大憝,備載於一部明義,渠以此賊之姪,自同無故之人,敢爲疏籲之計,誠是世道之一大變怪也,惟我殿下,以繼述之孝,凡所以慰悅慈宮之方,靡不用極,而當此慶禮之漸近,特以承候之無人,敦府之銜,遽及於渠,渠當感激恩造,惶恐縮伏,而乃反張皇爲說,放恣無憚如此,此不嚴加痛斥,則臣恐義理由是而漸晦,隄防由是而漸壞矣,伏願聖明,亟收洪樂倫疏批,仍賜處分,以伸公議焉,今臣情理,不但晷刻離側之初非可論,雖朝廷言議之不得不參者,萬無趨簉與聞之勢,勿令出牌,是何等異渥殊數,而職名未解,徒積瘝曠之罪,雖非臣覼縷煩浼,庶幾聖明之俯燭,同朝之共諒,玆敢不避猥越,疾聲呼籲。伏乞天地父母,俯垂矜諒,特許遞改臣職,以便救護,仍治臣瀆擾之罪,以肅朝綱,千萬幸甚,臣無任云云。省疏具悉。前批已諭,爾其勿辭,救護父病。
上在昌德宮。停常參·經筵。
藥房提調金羲淳,副提調沈象奎啓曰,伏未審日間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等,不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六君子湯,自今日五貼式日次製入事,榻前下敎。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義尹久東傳旨未下,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
金宗善啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
傳于李存秀曰,禮房承旨,馳詣受香諸處,奉審摘奸以來。
沈象奎啓曰,卽伏見平安監司徐榮輔狀啓,則今番本道應資老人官敎中,安州嘉善朴聖著當受嘉義,而誤書以資憲,渭原嘉善金昌洙當受嘉義,而誤書以嘉善,敎旨令該曹更爲成送爲辭矣,原狀啓捧入,而取考本道應資老人開錄狀本及該曹加資單子之啓下者,則今此朴聖著·金昌洙敎旨,果爲誤書,竝令爻周,後日政,更爲成送之意分付,而當初不察之失,不可無警,當該政官推考,何如?傳曰,允。
金宗善啓曰,判義禁韓晩裕牌不進推考傳旨,今方捧入,而時囚照律議處,當爲擧行,如是違牌,事甚未安,更爲牌招,何如?傳曰,允。
金宗善啓曰,判義禁韓晩裕再牌不進推考傳旨,今方捧入,而開坐命下,已至經宿,連事違召,無意承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
尹鼎烈啓曰,禁衛大將李得濟,摠戎使李仁秀,以東南關王廟獻官,今方受香出去矣。李得濟所佩命召及李仁秀所佩密符,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,禁將,御將兼察,摠使,訓將兼察。
尹鼎烈啓曰,禁將,御將兼察,摠使,訓將兼察事命下矣。兼察禁衛大將李堯憲,兼察摠戎使金祖淳,竝卽牌招聽傳敎,何如?傳曰,允。兼察摠使從事官,發牌聽傅敎。
以大司諫李文會,獻納韓耆裕,執義尹久東牌不進罷職傳旨,傳于金宗善曰,只推。
金宗善啓曰,大司諫李文會獻納韓耆裕,執義尹久東,旣有只推之命,竝卽牌招,以爲守令署經之地,何如?傳曰,允。
金宗善啓曰,判義禁韓晩裕疏批已下,卽爲牌招,以爲開坐之地,何如?傳曰,允。
以校理洪冕燮,副修撰權丕應·趙民和再牌不進罷職傳旨,傳于李存秀曰,只推。
李存秀,以弘文館言啓曰,本館下番闕直,事甚未安,校理洪冕燮,副修撰權丕應·趙民和,旣有只推之命,竝卽牌招,以爲推移入直之地,何如?傳曰,允。
以司鑰朴弘錫手本,別監崔命國,泥醉街路,亂打平民,突入閭家,作挐王府之狀,萬萬痛惡,令攸司照法嚴繩事,傳于金宗善曰,前後飭敎,何等截嚴,而身爲掖隷,泥醉街路,作挐閭家,已萬萬痛惡,而況亂打平民,攔入王府,俱係罔赦之罪,其在懲後之道,不可不各別嚴處,爲先除下,移送刑曹,除尋常今日內捧招,嚴刑定配,當該不飭之司鑰,令攸司照法,從重科治,頭目別監,亦令攸司,照法嚴繩。
李存秀,以禮曹言啓曰,皇壇祭享,每年三月上旬內擇日擧行事定式矣,吉日,令日官池景泌推擇,則來三月初七日爲吉云,以此日定行,而多有攝行之例,今番則何以爲之乎?敢稟。傳曰,攝行磨鍊。
李存秀,以禮曹言啓曰,臣明浩與戶曹判書臣李晩秀,進詣皇壇奉審,則奉室草芚一浮,香大廳地衣七張,御齋室草芚一浮,敬奉閣懸板,紗籠饌卓巾三件,籩十五箇,籩羃三箇·鼎羃二箇·尊羃一箇·俎床足一箇·鑾刀鈴一箇·仰遮油芚一番·幣篚一箇·鍮東海一坐·鼎畢一箇·黃香亭雨備一件·雉尾箒一箇·木臼一坐·紅紬衣十件·皀紬依十件·白紬中單十件·白紬裙十件·白紬帶十件·幞頭一部·价幘冠六部·進賢冠七部·皮弁冠五部·金銅革帶八件·白布襪十件·烏皮履十部·冠服風物所盛柳笥二部·鐘流蘇眞絲三層·磬雉尾羽五層·鐘磬結紅索一艮衣·磬懸絲五把·角槌二柄·琴絃二條·瑟匣一件·照燭紅紗一件·干二箇·戚二箇·舞翟雉尾四層·壇上甲黃幕一浮內二幅·甲黃帳一浮內三幅·油遮日一浮·白布遮日一浮內三幅·白木內揮帳二浮內二幅·白木外揮帳二浮內二幅·白綿絲中束乼一艮衣·黃綿絲小束乼一艮衣·黃綿絲三甲所一艮衣·中束乼二艮衣·三甲所二艮衣·排設竹五箇·朱紅柒圓柱杖一箇·從享位白布遮日一浮內二幅·白布揮帳一浮內一幅·小束乼二艮衣·三甲所二艮衣·登軒架小束乼一艮衣·三甲所一艮衣·饌幕白布遮日一浮內二幅·白布揮帳一浮內二幅·小束乼一艮衣·典祀廳油遮日一浮內十張·排設竹五箇·尊俎所油遮日二浮,竝破傷,趁卽改備修補之意,分付,何如?傳曰,允。
李存秀,以禮曹言啓曰,卽接金化幼學李宇亨所志,則以爲,同姓八寸兄永潤,嫡妾俱無子,以其同姓十二寸兄晩亨第七子勉圭,欲爲繼後,兩家相議完定,而未及禮斜之前,晩亨夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受明有可據,而不得登聞者,許令該曹,論理草記事,曾有筵奏定式,而門長李宇亨所訴旣如此,依定式李晩亨第七子勉圭,立爲李永潤之後,何如?傳曰,允。
尹鼎烈,以備邊司言啓曰,諸道還穀,分遣備郞,摘奸其穀品石子分留數爻之意,前已筵奏蒙允矣,啓下文備邊郞四人,分送於嶺南左右道及湖南·湖西,今日一齊發送之意,敢啓。傳曰,知道。
宋祥濂,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
李存秀,以內醫院提調意啓曰,院內醫李彦厚有頉代,前奉事慶輯,依例還差,何如?傳曰,允。
金宗善,以刑曹言啓曰,以司鑰朴弘錫手本,別監崔命國,常時不勤使役,泥醉街路,亂打平民,閭巷七八家,突入作挐,而甚至攔入王府作挐之狀,萬萬痛惡,令攸司照法嚴繩事。傳曰,前後飭敎何等截嚴,而身爲掖隷,泥醉街路,作挐閭家,已萬萬痛惡,而況亂打平民,攔入王府,俱係罔赦之罪,其在懲後之道,不可不各別嚴處,爲先除下,移送刑曹,除尋常今日內捧招,嚴刑定配,當該不飭之司鑰,令攸司照法,從重科治,頭目別監,亦令攸司,照法嚴繩事,命下矣。崔命國,捉來査問,則以爲,渠以愚騃嗜酒之致,再昨日,飮酒於禁府近處酒肆,作挐閭家,毆打平民,至於此境,前後罪狀,死無所惜云矣,依傳敎嚴刑一次後,全羅道高敞縣,定配所押送,司鑰朴弘錫·頭目別監李壽百等罪狀,謹按律文,則大明律不應爲條有曰,凡不應得爲而爲之,事理重者,杖八十,朴弘錫·李壽百等,依此律勘處之意,敢啓。傳曰,知道。
判義禁韓晩裕疏曰,伏以臣,昨年所叨天官之長,在臣身萬不襯當,於本職一無稱塞,徒玷重任,未有以少副聖朝畀付之意。而惟其信心自是伎倆,觸事自爲瘡疣,終致大僚論勘之擧,本事則曾有對辯於繡章,已得登徹於纊聽,而僨誤旣重,勘罰爲輕,罪著疎謬,情切悚恧,因玆而獲卸重銜,以罰爲幸,旣久而始被薄譴,匪勘伊榮,未幾而遽蒙恩敍,間承敦府除旨,不敢煩瀆而辭職,惟事縮伏而訟愆。乃者殿講考官之命,在於臺蹕親臨之際,促敎連降,私義難顧,章皇進身,冒沒了事,本意之舛違,臣實自愧,處義之苟且,人其謂何,又於今者。伏承判金吾新命,非惟前日情勢不當一向放倒,臣於向年當趙文彦之議處也,重被相臣勘斷之辭,實在玆事議讞之失,夫處言議之任者,迷於臧否,當詞訟之官者,乖於聽斷,則其爲溺職而僨事,固難更責以其任。今以議讞而爲職者,迺有議讞之失當,至煩相臣之論奏,則其不可復當是職也決矣。朝廷廉防,乃是四維之大關,官職去就,實非一己之私事,臣何敢以歲月之稍久,晏然爲冒應之計哉?由前由後,末由蠢動,屢違嚴召,秖增惶蹙,玆敢略暴情實,仰瀆崇嚴。伏乞聖慈,特察微諒,亟計鐫遞臣金吾職名,千萬幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義尹久東傳旨未下,監察茶時之意,敢啓。傳曰,知道。
李存秀啓曰,來二十五日,朝參日次矣,敢稟。傳曰,停。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,判敦寧趙尙鎭,右參贊吳載紹,除拜後過三日,不爲出肅,依定式推考警責,仍卽牌招,何如?傳曰,允。
金宗善啓曰,判義禁韓晩裕牌不進推考傳旨,今方捧入,而開坐命下,已至經宿,連事違召,終不承膺,揆以事體,誠極未安,更爲牌招,何如?傳曰,允。
以大司諫李文會,獻納韓耆裕,執義尹久東牌不進罷職傳旨,傳于金宗善曰,只推。
沈象奎啓曰,守令署經事,命下矣。大司諫李文會,獻納韓耆裕,執義尹久東,旣有只推之命,竝卽牌招,何如?傳曰,允。
以校理洪冕燮,副修撰權丕應·趙民和牌不進罷職傳旨,傳于李存秀曰,只推。
李存秀,以弘文館言啓曰,本館下番闕直,事甚未安,校理洪冕燮,副修撰權丕應·趙民和,旣有只推之命,修撰朴宗琦,由限已過,竝卽牌招,以爲推移入直之地,何如?傳曰,允。
以校理洪冕燮,修撰朴宗琦,副修撰權丕應牌不進罷職傳旨,傳于李存秀曰,只推。
以大司諫李文會,獻納韓耆裕,執義尹久東牌不進罷職傳旨,傳于金宗善曰,只推。
李存秀啓曰,摠戎使李仁秀,以東關王廟修改事,明日出去矣,所佩密符,何以爲之?敢稟。傳曰,仍佩往來。
尹鼎烈,以兵曹言啓曰,本曹正郞李永純,身病猝重,屢度呈狀乞遞,宿衛重地,不可久曠,今姑改差,何如?傳曰,允。
尹鼎烈,以兵曹言啓曰,同知中樞府事曺允精,身病猝重,洪夏運,病在鄕廬,上來無期,僉知中樞府事李時復,五衛將趙恩錫,俱以病難供職,呈狀乞遞,竝改差,何如?傳曰,允。
尹鼎烈,以兵曹言啓曰,今正月二十一日武臣賓廳講書時,宣傳官吳慶德·具載默,通鑑第一卷不通,依定式竝推考警責,何如?傳曰,允。
李存秀,以賑恤廳言啓曰,西部蓮池洞契任掌河思玉,今月二十一日,本洞路傍,得一歲遺棄男兒,同里居良女金召史,欲爲收養,南部蓮城尉契任掌李奉明,今月二十一日,本洞路傍,得一歲遺棄女兒,同里居良女林召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
尹鼎烈,以禁衛營言啓曰,本營軍色從事官李永錫,以備邊郞摘奸出去,改差,何如?傳曰,允。
判敦寧趙尙鎭疏曰,伏以歲籥載新,天休滋至,慈壽無疆,慶年重回,稱觴飾喜,吉辰已涓,聖孝彌隆,群情胥忭,仍伏念臣,罪大而罰輕,情窮而勢蹙,頃上辭本,顒俟斤退之恩,聖批開釋,旣極鄭重,西樞除旨,繼自有隕,而微諒莫回於守株,危踪實同於觸藩,官職去就,未暇自恤,閱月跨歲,尙稽叩謝之忱,罪著虧分,跡涉占便,懍悚悶隘,靡所因極,杜門跧伏,惟嚴勘是俟,不自意敦府新除,遽下此際,未知聖明,謂臣情地之已伸,足可章皇彈束,而有此誤恩之荐加耶?噫,當官僨事,被人詆斥者,前後何限,而豈有若臣之顚頓狼狽,殆無餘地者哉?名以法官,議讞失當,則溺職之罪,已無可論,律以邦憲,合置重典,而況彼章甫之疏,詬詈臚列,語勢危懍,公肆凌踏,不啻狼藉,至今追思,心膽焚裂,臣身之得免坑穽,雖荷天地再造之渥,而若其滿身滓穢,非薰沐之可滌,過境危厲,雖魂夢而猶,其在臣區區自靖之義,斷當鏟跡榮塗,以爲一分息補之道,豈可以已經薄罰,謂盡勘罪,一疏陳暴,謂可伸義,而視同無故,抗顔冒進於班聯之間乎?職名雖或稍異,時月雖或稍久,亦不當以此自恕,而重自歸於猖披放倒之科也決矣,聖眷雖感於不遺,私義只切於自畫,庚牌儼臨,承膺無路,坐犯違傲,罪戾層積,有臣如此,生不如死,玆敢不避瀆擾,疾聲呼籲於紸纊之前。伏乞聖慈,俯賜矜諒,亟替臣新授職秩,特命選部,永刊仕籍,勿復檢擬,仍勘臣許多負犯,以昭法紀,以靖私分,千萬幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
惠慶宮親進致詞菚文表裏後,大殿·王大妃殿·中宮殿·嘉順宮,內閣·政院·玉堂·藥房·朝廷二品以上·六曹堂上,口傳問安。答曰,知道。
惠慶宮,內閣·政院·玉堂·藥房·朝廷二品以上·六曹堂上,單子問安。答曰,知道。
宋祥濂啓曰,守令署經事,命下矣。大司諫李文會,獻納韓耆裕,執義尹久東,旣有只推之命,竝更牌招,何如?傳曰,允。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義尹久東牌不進,監察茶時之意,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李存秀曰,候班入來,時原任大臣留待。
傅于尹鼎烈曰,時原任大臣入侍。
尹鼎烈,以都摠府言啓曰,今日入直內三廳武兼禁軍及軍兵等,當爲中日習射,而惠慶宮自內親進致詞箋文表裏相値,不得設行之意,敢啓。傳曰,知道。
李存秀,以弘文館言啓曰,校理洪冕燮,旣有只推之命,卽爲牌招察任,何如?傳曰,允。
尹鼎烈,以禁衛營言啓曰,臣得濟,進詣南廟,有頉處,看檢修改後,別單書入之意,敢啓。傳曰,知道。
尹鼎烈,以摠戎廳言啓曰,臣謹依下敎,進詣東廟,有頉處,監董修改後,別單書入之意,敢啓。傳曰,知道。
金宗善,以義禁府言啓曰,因京畿暗行御史洪儀泳別單,備邊司啓辭內,前典籍朴師爀,旣蒙放,又蕩滌,而罪名則尙在謫案者,未知緣何事端,而聞甚可訝,令該府,詳考文案,果如繡啓,則卽令爻周事允下矣。取考謄錄,則朴師爀,己亥正月,因臺啓遠配,壬寅十二月宥還之後,以被謫蒙放,移文吏曹,伊後罪名之蕩滌與否,在於吏曹文書,非臣府所管之意,敢啓。傳曰,令該曹稟處。
禁府照目粘連,魯城前縣監沈景文·李英重等矣本府議啓內,沈景文段,還上法意,何等嚴重,而流來逋穀,雖有千餘石之徵捧,其所未捧,至爲二千餘石,不可以其徑遞,有所容貸是白遣,李英重段,宿逋之徵捧,幾近二千石之多,未收一百餘石,亦已枚報營門,此與虛錄有異是白乎矣,倉穀之未及完逋,亦不可無罪,竝只以此照律罪,沈景文段,告身盡行追奪,徒三年定配,以年七十收贖,告身盡行追奪,李英重段,笞五十收贖,解見任別敍,私罪奉敎依允爲旀,沈景文段,功議各減一等,李英重段,功減一等爲良如敎。又照目粘連,宗廟署正朝祭典祀官李鼎鎰矣本府議啓內,身爲典祀之官,祭物移奉之際,有此不審之擧,事極驚駭,以此照律罪,杖八十收贖,奪告身三等,私罪,奉敎依允爲旀,功減一等爲良如敎。又照目粘連,通禮院贊儀金泰行矣本府議啓內,莫重行禮之時,身爲贊儀,其所擧行,不能成樣,事甚可駭,以此照律罪,笞五十收贖,解見任別敍,私罪,奉敎依允爲旀,功減一等爲良如敎。又啓目,放逐鄕里罪人元有朋原情云云。傳旨內辭意,嚴加究問,則杖治恒祿,雖不敢自掩是白乎乃,事關人命,不可尋常處之。恒祿之致命根因,繡單則以爲,杖毒入腹,四日致死,囚供則以爲,因憤斷穀,有若自斃者然,自臣府有難循例議處,埋瘞已久,開檢一款,雖不得輕議,伊時必多參證之人,令該道詳査狀聞後,稟處,何如?判付啓依允。又啓目,保安察訪安益謙原情云云。傳旨內,泛稱遲晩,刑推得情,何如?判付啓,除刑推議處爲良如敎。又啓目,魯城前縣監鄭宗柱·李集玉·崔文顯等原情云云。問目內辭緣,泛稱遲晩,鄭宗柱段,所當請刑是白乎矣,年過七十,法不當請刑,議處爲白乎旀,李集玉·崔文顯等段,問目內辭緣,泛稱遲晩,刑推得情,何如?判付啓,依允爲旀,李集玉·崔文顯等段,竝只除刑推議處爲良如敎。又啓目粘連,向來崔壽亨亦,貸錢富戶,雖緣救瘼,災結之消瀜,不能覺察,差任時捧錢,未免襲謬,其餘種蔘分利,斫松營私等諸條,繡啓論列,如是狼藉,不可以囚供發明,有所寬恕,以此照律,何如?判付啓依允。又啓目粘連,向前李馨秀亦,蒼龍保之移屬,雖在赴任之前,旣是名色之不正,則不能盡數革罷,難免其罪,不可以番錢之不歸私用,有所曲恕是白遣,李明翼段,軍器保換名,雖在移職之後,添補名色之創出,旣在於前官之時,而其所發明,徒事漫漶,當罷不罷,均有其罪,竝只以此照律,何如?判付啓依允。又啓目粘連,向前金宗淳亦,宮納免稅,自有程限,而在任之時,旣不能準送,則違越之罪,在所難免,不可以遭艱徑遞,有所曲恕,以此照律,何如?判付啓依允。又啓目粘連,向前李寅植亦,御題事體,至爲嚴重,頒示之前,苟能愼密,赴擧之士,安有先製之說乎,繡啓臺評,如是峻發,不可以囚供之發明,有所容恕,以此照律,何如?判付啓依允。又啓目粘連,向前李昌會亦,當番出身,有此闕直之擧,身爲別將,常時不飭之罪,在所難免,以此照律,何如?判付啓,分揀放送爲良如敎。又啓目,寧越府使尹孝寬原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。
金宗善,以義禁府言啓曰,卽接月令醫官安國元手本,則時囚罪人金宗淳,處冷之餘,重得毒感,四肢如束,食餘全却,氣息奄奄,實有難保之慮云,罪人病勢如此,則一邊保放,一邊草記,曾有定式矣。金宗淳,姑爲保放之意,敢啓。傳曰,知道。
己巳正月二十二日未時,上御誠正閣。時原任大臣入侍時,同副承旨尹鼎烈,記事官洪起燮,記注官劉㵙,別兼春秋鄭觀綏,領府事李時秀,左議政金載瓚,右議政金思穆,以次進伏訖。時秀等曰,慶禮親行,天氣和暢,區區下情,實不勝慶祝之忱,勞動旣多,聖體,若何?上曰,慶禮載擧,實不勝欣祝矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上曰,今日問安,明政殿庭爲之乎?時秀曰,當此曠古之盛禮,雖是自內行禮,而泯然退在,有所惶悚,時任大臣,有報於臣,故相與粗伸起居之禮,而謹就行禮處所之近處,問安於明政殿庭矣。上曰,日前玉堂上疏駭然矣,先朝時則無如審度事,今番有審度事之後,無怪其人之有所疏陳,玉堂雖欲疏論,待慶禮後爲之何妨,而如是汲汲,以致慈心有慼乎?時秀曰,臣等,亦爲聯箚,不勝惶悚,而凡疏章,可以陳疏者後,始可爲之,不可陳疏者,豈可爲之乎?上曰,且況竝與其入來而罪之,先朝時,亦嘗入來,則未知其言之善也。載瓚曰,天下事皆有分限,此事則無分限,豈可任其無分限乎?上曰,左相病患,近來,何如?載瓚曰,賤疾終未有瘳矣。上曰,備郞下送者,着實申飭乎?載瓚曰,另加申飭矣。上曰,後日次次對,來會,可也。仍命大臣先退,時秀等退出。鼎烈曰,下番翰林,身病猝重,不得入侍矣。上曰,然則出送,可也。上曰,自內進表裏,有賞典與否,考入,可也。仍命退,承史以次退出。
上在昌德宮。停常參·經筵。
辰時,日有兩珥,日上有背。
李存秀啓曰,明日常參·經筵,取稟。傳曰,只晝講。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義尹久東傳旨未下,監察茶時之意,敢啓。傳曰,知道。
金宗善啓曰,假注書李墷,身病猝重,勢難察任,今姑改差,何如?傳曰,允。
傳于李存秀曰,是年是月,感慕冞深,二十七日景慕宮當酌獻禮門路,以月覲門爲之,該房知悉。
兵曹口傳政事,副護軍單洪奭周。
以大司諫李文會,獻納韓耆裕,執義尹久東牌不進罷職傳旨,傳于金宗善曰,只推。
李存秀啓曰,守令署經事命下,已至多日,尙不擧行,誠極未安,大司諫李文會,獻納韓耆裕,執義尹久東,旣有只推之命,竝卽牌招,何如?傳曰,竝許遞,政官牌招開政,待下批牌招察任。
李存秀啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,牌招。
李存秀啓曰,行吏曹判書南公轍,參判金明淳,參議李好敏再牌不進推考傳旨及罷職傳旨,今方捧入,而開政命下之後,連事違召,事甚未安,參判陳疏,判書所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
吏曹啓目粘連,觀此咸鏡監司曺允大狀啓,則三水府使李永喆親年,今年爲七十歲,而邊倅之無兄弟親年七十者許遞,載在法典,令該曹稟處亦爲白有臥乎所,邊地守令之獨子無兄弟親年七十者許遞,載在法典是白如乎,三水府使李永喆,依法典改差,何如?判付啓依允。
有政。吏批,行判書南公轍病,參判金明淳進,參議李好敏進,右副承旨宋祥濂進。以鄭來百爲大司諫,崔履亨爲執義,洪儀泳爲獻納,李儒慶爲左尹,南公轍爲藝文提學,韓用鐸爲知經筵,朴奎壽爲典籍,鄭義命爲奉常主簿,鄭宅休爲三水府使,金蓍根爲刑曹參議,內贍奉事朴祖壽,禁府都事趙雲路相換。
兵批,判書金羲淳病,參判尹長烈病,參議李貞運病,參知韓始裕入直進,同副承旨尹鼎烈進。僉知單南志彧,護軍單曺允精·洪夏運,副護軍單李文會·李時復,副司直單韓耆裕·尹久東。
李存秀啓曰,今二十七日景慕宮酌獻禮祭文,當爲製進,藝文提學南公轍,待明朝牌招,何如?傳曰,允。
李墷改差,代以安尙默爲假注書。
以校理洪冕燮牌不進罷職傳旨,傳于李存秀曰,只推。
李存秀,以弘文館言啓曰,校理洪冕燮,旣有只推之命,卽爲牌招察任,何如?傳曰,允。
尹鼎烈,以兵曹言啓曰,今正月二十七日,大駕詣景慕宮酌獻禮時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎,敢稟。傳曰,依月覲門擧動例爲之,外營入直軍五十名,訓將都領,設布帳外排立可也。
吏曹參判金明淳疏曰,伏以臣,待罪下邑,首尾十朔,而才疎政拙,徒費廩俸,毫無報效,愧懼之心,日夕自切,忽伏奉去月十四日政敎旨,以臣爲吏曹參判者,紫誥遠降,遐俗聳然,臣感惶靡措,實不知何以得此也,臣於年前,曾經本曹參議,而虛縻數朔,不過一再參政而止,伊後復叨,控籲卽遞,豈以是爲踐歷,而有是命歟,噫,臣之庸陋,百不猶人,晩竊科第,偏蒙恩造,九年之內,滾到亞卿之列,涯分之踰濫,名位之猥屑,已不可勝言,而況今所叨,卽周官所謂小宰之職也,秩愈高而責愈大,或値首堂之有故,則無論官之緊漫,竝許差擬,比諸參議,尤有重焉,苟非鑑識足以甄別流品,公心足以孚信同朝,則尠或堪承,而如臣等輩苟然充數,實非朝家綜核之政,而雖以臣去就言之,旣逡巡於前之輕者,忽冒沒於後之重者,豈理也哉,且臣十年一疾,已成膏肓,筋力奔走,實無其望,而迺蒙天恩,畀以西邑,簿書之暇,徜徉優閒,飮名泉餌當劑,湔滌腑髓,庶幾復得爲人,而其奈根委旣痼,百方無靈,依舊癃癈之樣,直一無用之物,竊自擬早晏解紱,歸伏田間,以沒餘齒,而不意新命,乃在逖違軒陛之餘,戀結在中,感激居先,一伸叩謝,退而塡壑,卽是分義之所安,故擔舁病軀,寸寸前進,而寒程撼頓,諸症倍劇,頑痰凝膈,疝積衝心,四體麻辣,暈眩交作,纔到私次,便委床玆,宛轉叫楚之勢,恐非時日之所可蠢動,庚牌屢臨,趨承末由,有臣如此,生不如死,玆敢略綴文字,仰瀆宸嚴。伏乞聖慈,諒臣才器之不稱,憐臣疾病之難强,亟命鐫削臣職名,仍治臣逋慢之罪,以肅朝綱,不勝幸甚,臣無任云云。答曰,省疏具悉。卿其勿辭行公。
上在昌德宮。停常參,只晝講。
李存秀啓曰,明日經筵,取稟。傳曰,只晝講。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨傳旨未下,監察茶時之意,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹鼎烈曰,下直守令留待。
傳于尹鼎烈曰,下直守令入侍。
備忘記,東萊府使尹魯東下直,長弓一張·長箭一部·片箭一部·筒兒一箇賜給。
李存秀啓曰,藝文提學南公轍牌不進推考傳旨,今方捧入,而酌獻禮祭文,當爲製進,如是違牌,事甚未安,更爲牌招,何如?傳曰,允。
傳于李存秀曰,藝文提學批下,卽爲牌招。
以大司諫鄭來百,獻納洪儀泳,執義崔履亨牌不進罷職傳旨,傳于金宗善曰,只推。
李存秀啓曰,守令署經命下,已至多日,尙不擧行,事甚未安,大司諫鄭來百,獻納洪儀泳,執義崔履亨,旣有只推之命,竝卽牌招,何如?傳曰,允。
以大司諫鄭來百,獻納洪儀泳,執義崔履亨牌不進罷職傳旨,傳于金宗善曰,只推。
以校理洪冕燮牌不進罷職傳旨,傳于李存秀曰,只推。
傳于尹鼎烈曰,山林疏批,令地方官傳諭。
金宗善啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
金宗善,以義禁府言啓曰,保放罪人金宗淳還囚,照律以入之意,敢啓。傳曰,知道。
禁府照目粘連,龍仁縣令李馨秀,前縣令李明翼等矣本府議啓內,李馨秀段,蒼龍保之移屬,雖在赴任之前,旣知名色之不正,則不能盡數革罷,難免其罪,不可以番錢之不歸之用,有所曲恕是白遣,李明翼段,軍器保換名,雖在移職之後,添補名色之創出,旣在前前官之時,而其所發明,徒事漫漶,當罷不罷,均有其罪,竝只以此照律罪,各杖八十收贖,奪告身三等,私罪,奉敎依允。又照目粘連,通川前郡守崔壽亨本府議啓內,貸錢富戶,雖緣救瘼,災結之消瀜,不能覺察,差任時捧錢,未免襲謬,其餘種蔘分利,斫松營私等諸條,繡啓論列,如是狼藉,不可以囚供發明,有所寬恕,以此照律罪,杖七十徒一年半,以年七十收贖,告身盡行追奪,私罪,奉敎依允爲旀,功減一等爲良如敎。又照目粘連,豐德前府使金宗淳矣。本府議啓內,宮納免稅,自有程限,而在任之時,旣不能準送,則違越之罪,在所難免,不可以遭艱徑遞,有所曲恕,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,坡州前牧使李寅植,本府議啓內,御題事體,至爲嚴重,頒示之前,苟能愼密,赴擧之士,安有先製之說乎,繡啓臺評,如是峻發,不可以囚供之發明,有所容恕,以此照律罪,杖一百收贖,告身盡行追奪,私罪,奉敎依允。又啓目,龜城前府使申啓文原情云云。問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓依允。又啓目粘連,向前尹孝寬亦,倉政事當詳審,而米色皮穀,有此倉色輩混雜,不能檢察之罪,在所難免,以此照律,何如?判付啓依允。又啓目粘連,向前安益謙亦,斂戶之數甚夥然,陞吏之勒令納錢,今此囚供,雖諉循例之事,難免襲謬之罪,以此照律,何如?判付啓依允。又啓目粘連,向前鄭宗柱段,還穀法意,何等嚴重,而吏奴逋欠之未捧虛勘,旣登道啓,不可以事在年久,有所參恕是白遣,李集玉段,前逋之餘數,準捧充上,伊後各年,更無虧欠是如爲白乎乃,邑報道査,旣有所懸錄,則雖非掩置而虛勘,難免吏奸之莫察是白遣,崔文顯段,新舊逋穀,殆近萬石,而多年居官,惟事彌縫,徒擁虛簿,年年反作者,誠極駭然,竝只以此照律,何如?判付啓依允。
藝文提學南公轍疏曰,伏以慈壽彌隆,慶年重回,盛儀載擧,聖孝克伸,臣民欣祝,大小惟均,仍念臣久竊匪據,屢陳血懇,尙未蒙允兪之音,狗馬賤疾,轉益沈痼,有召輒違,屢煩提飭,或有强赴,幾致顚仆,使堂堂銓部,爲臣養病之坊,一日在職則有一日瘝曠之憂,二日不去則有二日僨誤之慮,方欲更入文字,冒上宸嚴,而煩瀆是懼,擧筆屢止,此際又伏幸藝苑除旨,臣不但短於政事,又短於文學者也,此任,奚爲而至哉,豈以其踐歷多在詞林,家世屢掌辭命,而人望之叶與不叶,有不足論耶?臣雖以詞藝而進身,本無學術之可取,叨玉堂言語之地,居奎署翰墨之場,每蒙先朝之訓誨,過被群公之奬詡,節次推遷,以至於此,而少也竊譽,未免浮華而少實,晩而反樸,終歸迂闊而自愚,未嘗篤志而爲學,間因多疾而廢工,古今書籍,都未窺斑,尋常著述,漫不成章,譬如秃毫之寫字,頓無鋒穎,欲將鈍鋩而雕器,莫掩瑕痕,似此伎倆,非徒臣自知者明,伏想聖明,亦必俯燭於前後侍講之席矣,夫王者,上奉郊廟之重,下臨億兆之民,精誠能有感通,惠澤得以遠究者,豈非以代撰之臣,黼黻潤色,凡所著祀詞詔誥之文,導達發揮,能盡其意也哉,然而其爲言也,質而不文,則不足以行遠而昭聖謨,麗而不典,則不可以示後而爲世法,其難其愼,古人有云,以臣之愚,敢當此選,且館閣之文,專以騈儷爲重,而臣於僥倖一第之後,置之相忘,不復尋檢,宋臣司馬光,以不嫺四六,力辭翰林學士,古之人臣,不苟於居官如此,況臣之無能爲役於光者乎?國家之置銓地詞垣,將以待文學政事之臣也,而以臣之無才不文,兼而有之,竊恐四方聞之,將以窺聖朝之無人也,且臣病證,惡煩而忌思索,於此二任,一無所可,而前辭未獲,新命繼下,臣身狼貝,縱不足恤,名器玷汚,夫豈細故,臣於日昨,觸冷挾食,宿病倍加,轉動無路,召牌之下,末由承膺,念在內不俟屨之禮,義分都虧,罪合萬死,欲乞聖慈,諒臣至誠,亶出衷懇,竝將本兼諸任,亟行鐫免,俾使聖朝用人,不枉其才,微臣受職,不失其分,公私不勝幸甚,臣無任云云。答曰,省疏具悉。卿其勿辭行公。
禮曹判書洪明浩疏曰,伏以天休滋至,邦運靈長,慈宮之慶禮載回,內庭之縟儀誕擧,祝寶齡於萬壽,準聖孝於四海,臣民慶忭之忱,曷有其極,伏念臣,年旣衰耗,病又癃痼,便作退謝之身,已斷陳就之望,雖閒司漫職,亦無以盡一日之責,而今此春官之長,責任旣重,職務最劇,則如臣朽敗老昏者,豈有一分承當之望,而末擬恩除,有隕自天,又値大慶載近,盛儀將備,儀章之節,肄習之擧,專管於臣曹,故臣竊幸與榮,不敢言私,强策病軀,黽勉出膺,只就前人已定之儀,獲覩盛禮順成之美,而且當進饌涓吉,擧行多端,其所董飭之方,至重且繁,臣敢不終始殫竭,思效微悃,而素患痰癖,到老益痼,少觸風寒,證形輒苦,長在床玆,便成籧篨,一有動作,昏眩隨至,重以聽瑩,對人褎如,卽通朝之所共知也,近日公故,添得輪行之症,頑痰大肆,關格猝發,頭疼而不省四到,氣喘而僅存一息,食飮全却,藥餌爲命,時日之內,實難蠢動,際玆閟宮,酌獻有命,期日在卽,親享之儀,前導升降,卽贊禮之職也,而以臣危篤之病,萬無駿奔之望,伏枕惶悶,罔知攸措,念臣年迫崦嵫,報答無餘日,而只緣癃病益深,人事都廢,慶禮不遠而未能殫敦事之誠,明禋隔日而無以就祼將之班,義分全虧,生不如死,至於所帶經筵之銜,尤何等重任,而如臣聾聵者,所可擬議也哉?敢將疾聲之呼,仰瀆崇嚴之聽。伏乞聖慈,俯垂矜憐,亟命鐫遞臣春官經筵之職,回授可堪之人,俾職事無曠,私分少安,千萬幸甚,臣無任之云。答曰,省疏具悉。卿其勿辭行公。
京畿監司金在昌疏曰,伏以慶年載回,盛儀誕擧,歡忭之忱,中外惟均,仍伏念臣,猥以樗散之品,忝叨藩宣之寄,辭巽不獲,黽勉尸素,居然歲且周矣,而上不能宣布聖德,對揚明命,下不能憚壓一路,奠安群黎,古所謂主上明聖而德不布聞,有司之過者,實爲臣準備語也,臣每一思惟,未嘗不汗發背沾衣也,臣之所部數十州,乃是拱護王都,控制多方之根基也,事體之重,倍於他路,責應之繁,亞於京司,而邇來弊愈滋而事日艱,疵益痼而蘇無方,調賦莫均而緣畝之氓,不免頷顑,積糴多紊而委案之簿,徒擁虛名,以至軍額之繁焉而逃故多錯,戎械之弊焉而堅銳不備,有萬可憂,無一可恃,兼以名分陵夷而俗習渝薄,辨訟多端而詐僞朋興,吏不憚法,民無固志,以臣庸陋湔劣,雖欲竭其心思,期於蘇革,譬如商蚷之馳河,僬僥之扛鼎,決知其不可能,而于今許多月日,未見有一半分效矣,臣爲是徊徨忸蹙,必欲陳情祈免者久矣,且臣於向日本道繡啓中剖決淹滯之云,臣固自反自訟之不暇,而究其首尾遣辭,可以見譏切之意,包在其中,此亦臣難安之一端也,抑有疾病之私,日夕之所不能强者,輒敢忘其僭猥而仰首陳暴焉,臣自來有風眩之證,年久而漸成貞疾,每當換節之時,少失將攝,如期闖發,肢體麻痺,精神昏瞀,四大之運用多窘,尋常之起居或廢,而近日以來,胃氣閉而飮啖發嘔,筋骸攣而寒熱頻肆,伏枕呻囈,衆務多曠,惶阨在心,又添一病,由前由後,因仍蹲冒,萬萬有難强者,玆敢披瀝衷懇,仰瀆崇聽。伏乞聖慈,俯賜矜察,遞臣方面之任,以重公器,以安私分,千萬幸甚,臣無任云云。答曰,省疏具悉。卿其勿辭行公。
持平金直淳疏曰,伏以臣,以庸陋最下之品,負滓穢至重之累,杜門假息,未敢自比於恒人,不圖昨歲,猥膺聖簡,濫叨選籍,六品之職,水部之遷,無非格外殊恩,臣方惝怳震驚,罔知攸措,曾未幾何,異數稠疊,華誥荐降,以臣爲司憲府持平兼經筵官,仍以馹召,催臣上途,繼又於本月十二日,誕宣別諭,十行絲綸,遠辱蓬蓽,奬借敦勉,迥出尋常,臣是何人,敢當斯恩,雙擎拜讀,五情失守,汗淚交逬,經涉旬日,秖益隕越于下,噫,臣本至庸極陋,最出人下,夙慕祿利,嘗事功令,而自知迂疎,不堪世用,旋嬰貞疾,有難强策,遂乃蟄伏鄕里,絶意進取,一任懶散,仍成伎倆,荒墜家聲,放倒身名,而況自十數年來,風霜百罹,內煎外鑠,形殼幸存,神精都喪,摧頹枯朽,虛度半生,臣之本末,不過如斯,初何嘗希蹤高蹈,從事問學,而惟以蚤謝場屋之故,名實旣混於疑似,吹噓徒藉於門閥,轉輾謬誤,橫竊天寵,此豈臣夢寐之所及哉?夫以區區布衣之賤,而拔之草萊之中,畀以風憲之責,廁諸誦說之聯,俾之振勵頹俗,輔翼君德,此何等曠典盛擧,而一朝猝然加之於如臣空疎陋劣千萬無似之身,而眷顧禮遇,又若是之隆摯,不惟臣之惶懍愧恧,求死不得,其在朝家綜核之政,聖明招徠之意,果何如也,然此猶以平常無故者言耳,若臣情地,通國所知,歲月滋久而慙痛彌深,六合雖廣而一身難容,縱使臣,貪戀恩私,憑恃寵靈,遽欲進身,獨不念淸世廉防,由臣隳壞,四方聽聞,益增駭惑哉,此又臣難冒之大端也,臣自承前後恩命,不敢唐突陳章,惕息泯默,恭俟處分,而虛縻至今,罪戾尤大,玆不免披瀝肝血,冒萬死仰瀆崇嚴。伏乞天地父母,察臣庸陋之實,諒臣危蹙之情,將臣新授兩職,亟賜鐫免,仍收召命,以重淸選,以安微分,公私不勝幸甚,臣無任云云。〈答曰,〉省疏具悉爾懇。歲初敦諭,罄竭予懷,側席之思,與日俱長,及見巽章,遐心冞固,凝佇之餘,自愧誠淺,爾以名祖之孫,世祿之家,凡係出處之義,自異於林樊草野之彦,況今慶年載回,晠儀纔擧,和煦漸長,講筵日開,此時啓沃之責,尤有望於躬行篤志之士,是豈爾固守東岡之時乎?持憲之職,責任自別,不容輕解,卽起登途,賁然來思,以副予如渴之思。同副承旨尹鼎烈製進。
己巳正月二十四日辰時,上御誠正閣。下直守令入侍時,同副承旨尹鼎烈,假注書安尙默,記注官李仁迪,別兼春秋鄭觀綏,東萊府使尹魯東,高原郡守柳季麟,以次進伏訖。上命東萊府使進奏職姓名,魯東奏職姓名。上曰,倭館事,萬不成說,該府異於他邑,前府使頗善擧職,須繼其後,善爲之也。魯東曰,臣才具湔薄,邊政重寄,恐難堪任,秪增惶蹙矣。上曰,下去,着意對揚,可也。命除七事·宣諭·別諭。仍命退,魯東退出。上命高原郡守進奏職姓名,季麟奏職姓名。上曰,下去,着實爲之,可也。仍命退,季麟退出。又命退,承史以次退出。
己巳正月二十四日午時,上御熙政堂。晝講入侍時,同知事尹致性持論語第六卷,特進官李儒慶持論語第六卷,參贊官宋祥濂持論語第六卷,侍讀官李永老持論語第六卷,檢討官趙民和持論語第六卷,假注書安尙默持論語第六卷,記注官李仁迪持論語第六卷,別兼春秋鄭觀綏持論語第六卷,宗臣西春君爗,武臣行護軍李格,以次進伏訖。上開卷讀前受音一遍訖。上命奏新受音,永老讀自子曰吾嘗終日不食,止動之不以禮未善也,仍解釋以奏,上讀新受音一遍訖。上命陳文義。永老曰,子曰知及之而仁不能守之,則必失之,知及仁守而不能莊涖,則民不敬,知仁莊涖而動不以禮,則未善,夫上聖之資,知之盡仁之至,寧有知及而仁不守之理乎?聖門敎人,歷言其氣稟學問之小疵,以訓學者耳,知與仁,以學問言之,莊涖動禮,以臨民政事言之,大抵帝王之學,尤與匹庶有異,聖賢經傳及歷代史,莫不沈潛玩繹,融會貫通,心與理一,事必循理,則知益進而行益力,聖學自臻於高明,而若或不免有所間斷,則不能躋緝熙光大之域,而有功虧一蕢之歎,此便是仁不能守也,工夫所以易間斷者,專由於私欲,若於這箇欲字,克將去,則所知者在我而不失之也,此則以學問言者也,一日萬幾,酬應政謨之際,自然君臣之間,情志相孚,親信如父子,懽洽如朋友,而至如大朝會大處分,則雷霆霜雪之威,亦行於其間,不如是,則百度懈弛,庶事叢脞矣,仁民,政敎中一事也,不奪農時,使民以時,卽仁民之要,而若其鼓舞振作之妙,在乎禮,禮也者,天理之節文,人事之儀則也,日用事爲,莫非禮也,雖下民之愚且賤,亦豈無禮節哉?鄕飮酒,是化民成俗底良法,賓主介僎,揖讓進退,導之以禮,所以使百姓,日遷善而不自知也,故鼓動吾民,不以禮則爲未善也,此則以政事言者也,此二章,與大學所言格致誠正相似,知及之則致知之事也,仁守之則正心之事也,仁不守之,卽心不得其正也,如此處,伏願聖明,體驗於身心,施措於政事,是臣區區之望也。上曰,所奏甚好,當留念矣。上曰,下番陳之。民和曰,子曰君子謀道不謀食,憂道不憂貧,尹氏註,以本末言,此語深有味,學問之士,苟識賓主內外之分,則所憂在此而不在彼矣,此章之旨,本爲學者說,固不可比論於帝王治道,然而其理則一,夫國家之有倉廩府庫,所以爲民食也,此當然底事,而其弊或有終至厲民而富國,此帝王之憂貧也,人君苟能勉勉聖學,眞知力行,悅義如芻豢,嗜德爲茶飯,則膏澤下流,馨香上格,阜財解慍,不期治而自治,大學曰有德此有人,有人此有土,有土此有財,明德本也,財用末也,德苟至矣,不患無財,內外本末之分如此,然則謀道不謀食,憂道不憂貧,非但匹庶之學爲然,雖帝王,亦當惕然警省處,方今聖上,分遣持斧之臣於八路,遍察民隱,繼又發送備郞,考其糴弊,裕民食覃惠澤之盛意,譪然於施措,臣愚竊以爲,但以此數事,爲可以祛民弊足民食,則恐蔀屋之民,或有餒在其中之歎,若聖學勤孳,日就月將,至於仁精義熟,則治化徯志而自天降康,民生安富矣,伏願聖明,益加留念焉。上曰,所奏誠好,當留念矣。上曰,同知事陳之。致性曰,貧者,六極之一也,是以恒人之情,未能自拔而不免憂貧,惟君子,爲能憂道而不憂貧,殿下有十卿之祿,享千乘之富,其於貧富,不須說,惟當以一道字爲已憂,子曰道不遠人,道也者,日用當然之理也,却就日用事爲上,討得當然底而行之,則道卽在是,誠不遠而通矣,殿下於道,憂之如何,憂不如堯·舜三王而已,於日用事爲之際,尋一箇當然之理,勉焉孶孶,如農夫之憂百畝,恐恐然以未盡其道爲念,則聖學日臻於高明矣,伏願深留意焉。上曰,甚好,當留念矣。上曰,特進官陳之。儒慶曰,子曰,終日不食,終夜以思,無益,不如學也,以孔子之聖,豈有倦於學問之理,今至不食不寢,則聖而益聖之意也,惟願聖明,體孔聖進進不已之工,以至於聖而益聖焉。上曰,當留念矣。上曰,參贊官陳之。祥濂曰,此章云,耕也餒在其中,大抵謀食之道,莫先於農,而艱食之憂,農反爲甚,農夫之終歲閔閔服力畎畝者,幸而有秋,則八口之食,宜其裕如,而租稅纔納,軍布又急,滌場未畢,催科已始,如干蓋藏,僅醫目前之瘡,而枵然環堵,依舊是不耕不穫之民矣,宋儒眞德秀之言曰,人主一念憂民,雖値豐穰,恒若水旱遇災之時然後,方可以爲民父母,顧今年穀屢稔,朝野升平,而倘或以廈氈之逸,少忽蔀屋之憂,則農民疾苦,尤無以自達於階庭之下,伏願典學之暇,常以稼穡艱難,念念在玆,勿以小康爲安,屢豐爲恃,憂勤惕厲,常若遇災之日,是臣區區所望也。上曰,所陳誠好,當留念矣。上曰,孔子以爲,終日不食終夜不寢以思,無如學,則世間百千萬事,無如爲學,而爲學之要,不敷衍爲說,何也?永老曰,日用事爲上,討得當然底道,是聖學工夫也,終日不食終夜不寢以思,不如學者,特以敎人之辭也,學問要道雖不言,而不言之中,聖學之要訣,亦自包括矣。上曰,子曰,學也,祿在其中,爲學,固非干祿,而古人亦有爲親求仕者,得不有違於憂道不憂貧之義歟。民和曰,仕有時乎爲貧,而抱關擊柝,家貧親老,不得不從仕霑祿,以資孝養,養親亦學問中事也,似此處,恐無干祿之嫌矣。上曰,知及之,仁不能守之之義,玉堂以學問爲奏,學問,非知之艱,行之惟艱,此以知行看,似好矣。永老曰,傅說此言,實合於此章知及仁守之義矣。民和曰,此非特傅說之進嘉謨也,高宗,舊學于甘盤,曁厥終罔顯,而恭默思,道德甚盛,故傅說,以學之一字,眷眷告之矣。上曰,知行,如車輪鳥翼,交修竝進,不能如是,則雖得之,而終必失之耶?永老曰,知行不能竝進,則暫得而旋失矣。民和曰,仁不能守而暫得旋失者,知不眞而行不力也,苟能眞知力踐,則豈有暫得旋失之患乎?上曰,此章云莊以涖之,而雍也可使南面章云,無乃太簡乎,莊涖或無太簡之嫌乎?民和曰,簡者,不煩之謂也,莊者,嚴敬之謂也,簡中,若有嚴敬底意,則不歸於太簡,孔聖又曰,使民如承大祭,此亦莊涖也。上曰,知及仁守,莊以涖之,而動不以禮,則未善也,上聖之資,固能此四者,而下聖人,則不能無動不以禮者乎?永老曰,動民以禮者,禮記云,聖王使民,歲不過三日,此等事,皆動以禮也,小註,亦以蒐田獮狩言之矣。民和曰,四者,乃責備之語也,德愈全則責愈備,故如是言之,而旣知仁且莊,則豈有動不以禮之理乎?上命掩卷。仍命退,諸臣以次退出。
上在昌德宮。停常參,只晝講。
上詣禁衛營,親鞫還內後,內閣·政院·玉堂·藥房,口傳問安。答曰,知道。
藥房副提調沈象奎啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李存秀啓曰,明日,景慕宮酌獻禮齋戒,再明日,動駕相値,視事,頉稟之意,敢啓。傳曰,知道。
尹鼎烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹鼎烈啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,三品官之無得過三日,循例請牌,曾有定式矣,刑曹參議金蓍根,除拜後過三日,不爲出肅,事體所在,誠甚未安,從重推考,仍卽牌招察任,何如?傳曰,允。
以大同諫鄭來百,獻納洪儀泳,執義崔履亨牌不進罷職傳旨,傳于金宗善曰,只推。
沈象奎啓曰,守令署經命下,已至多日,尙未擧行,誠極未安,大司諫鄭來百,獻納洪儀泳,執義崔履亨,旣有只推之命,竝更牌招,何如?傳曰,允。
李存秀啓曰,卽者,校理李永老,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
金宗善啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
尹鼎烈啓曰,京畿監司金在昌,有稟達事,來詣閤外請對矣。傳曰,入侍。
傳于金宗善曰,刑房承旨入侍。
尹鼎烈啓曰,親鞫爲之事,命下矣。在前如此之時,有宮城扈衛之例,今番則何以爲之?敢稟。傳曰,宮城扈衛,置之。
尹鼎烈啓曰,今日殿座,承旨當爲備員,而行都承旨沈象奎,纔已申退,所當牌招,而拘於廳規,不得請牌,行左承旨李庚運在外,無以備員,何以爲之?敢稟。傳曰,牌招。
兵曹政事,以李得濟爲左邊捕盜大將。
傳于尹鼎烈曰,侍衛軍兵毛具。
傳于金宗善曰,金吾堂上入侍。
有政。吏批,行判書南公轍進,參判金明淳牌不進,參議李好敏進,行都承旨沈象奎進。啓曰,副提學,今當差出,而擬望之人乏少,承旨竝擬,何如?傳曰,允。以李存秀爲副提學,趙鎭順爲應敎,李勉昇爲副應敎,李魯益爲校理,洪羲俊·權烒爲副校理,申緯·洪時溥爲修撰,李垿爲副修撰,韓晩裕爲禮曹判書,李晩秀爲內醫提調,趙師範爲武烈祠參奉,徐有聲爲龍仁縣令,李存秀爲副提學,金箕殷爲兵曹正郞,贈執義徐德修,贈吏參例兼,故掌令任徵夏,贈吏參例兼,贈職事承傳。
兵批,判書金羲淳進,參判尹長烈病,參議李貞運病,參知韓始裕入直,同副承旨尹鼎烈進。以洪明浩爲知事,趙重瞻·任忠白爲同知,李祉永爲副摠管,林允喆爲僉知,金在淳爲曹司五衛將,朴基成·柳英逵爲五衛將,曺鳳振爲文兼,柳得源爲羅州營將,尹範喆爲白翎僉使,江口權管單李儒甲。
傳于尹鼎烈曰,發遣吏郞,諸執事淸齋與否,摘奸以來。
以刑曹參議金蓍根牌不進罷職傳旨,傳于尹鼎烈曰,只推。
以大司諫鄭來百,獻納洪儀泳,執義崔履亨牌不進罷職傳旨,傳于尹鼎烈曰,只推。
禁府親鞫時問事郞廳八員,趙鎭順·李永老·洪羲俊·趙民和·金相休·尹行直·金敎根·金魯應。
尹鼎烈啓曰,副提學李存秀,旣在闕中,不爲肅謝,直爲出去,事甚未安,推考警責,仍卽牌招察任,何如?傳曰,允。
尹鼎烈,以禮曹言啓曰,卽接鎭川幼學申大心所志,則以爲,同姓七寸姪瑋,嫡妾俱無子,以其同姓四寸兄琮第二子俊成,欲爲繼後,兩家相議完定,而未及禮斜之前,琮夫妻俱歿,拘於常規,不得循例禮斜,依定式草記稟處事,呈狀矣,凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長申大心所訴旣如此,依定式申琮第二子俊成,立爲申瑋之後,何如?傳曰,允。
尹鼎烈,以兵曹言啓曰,宣傳官具縉,身病猝重,勢難供職,呈狀乞遞,實病旣如此,則不可强令察任,改差,何如?傳曰,允。
尹鼎烈,以兵曹言啓曰,內吹螺赤及龍虎營兼內吹,今春等習角賞格木,謹依判下別單,分等施賞之意,敢啓。傳曰,知道。
尹鼎烈,以訓鍊都監言啓曰,本局兼內吹,今春等習角賞格,依啓下單子,木綿二十疋,分等施賞之意,敢啓。傳曰,知道。
尹鼎烈,以禁衛營言啓曰,謹依本營兼內吹今春等習角賞單啓下,金億福等九名處,木綿各二疋施賞之意,敢啓。傳曰,知道。
尹鼎烈,以御營廳言啓曰,本廳兼內吹今春等習角賞格,謹依啓下單子,太仁起等九名處,各木二疋施賞之意,敢啓。傳曰,知道。
尹鼎烈,以義禁府言啓曰,全羅監司李冕膺狀啓內,羅州鎭營將金箕昶,爲先罷黜,其罪狀,令攸司稟處事,啓下矣。金箕昶,時在任所,依例發遣府書吏,交代後拿來,何如?傳曰,待待命拿囚。
禁府照目粘連,保安察訪安益謙矣本府議啓內,斂戶之數甚夥然,陞吏之勒令納錢,今此囚供,雖諉循例之事,難免襲謬之罪,以此照律罪,杖八十收贖,奪告身三等,私罪,奉敎依允。又照目粘連,寧越府使尹孝寬矣本府議啓內,倉政事,當詳審,而米色皮穀,有此倉色輩混雜,不能檢察之罪,在所難免,以此照律罪,笞四十收贖,附過還職,私罪,奉敎依允。又照目粘連,魯城前縣監鄭宗柱·李集玉·崔文顯等矣本府議啓內,鄭宗柱段,還穀法意,何等嚴重,而吏奴逋欠之未捧虛勘,旣登道啓,不可以事在年久,有所參恕是白遣,李集玉段,前逋之餘數,準捧充上,伊後各年,更無虧欠是如爲白乎乃,邑報道査,旣有所懸錄,則雖非掩置而虛勘,難免吏奸之莫察是白遣,崔文顯段,新舊逋穀,殆近萬石,而多年居官,惟事彌縫,徒擁虛簿,年年反作者,誠極駭然,竝只以此照律罪,鄭宗柱段,徒三年定配,年七十二收贖,告身盡行追奪,勿揀赦前,李集玉段,杖八十收贖,奪告身三等,崔文顯段,徒三年定配,以其母年八十無兄弟獨身,依法典收贖,告身盡行追奪,又五年禁錮,竝只私罪,奉敎依允爲旀,鄭宗柱段,功減一等,李集玉·崔文顯等段,竝只功議各減一等爲良如敎。又啓目粘連,向前申啓文亦,故燒虛實,雖無明證,行檢之稽緩,報營之遲滯,俱極可駭,以此照律,何如?判付啓依允。
尹鼎烈,以義禁府言啓曰,卽接月令醫員皮載豐手本,則時囚罪人申啓文,以年老之人,冒寒上來,仍卽就囚,猝得毒感,證形甚重,達夜叫痛,食飮全却,實有難保之慮云,罪人病勢如此,則一邊保放,一邊草記,曾有定式矣。申啓文,姑爲保放之意,敢啓。傳曰,知道。
尹鼎烈,以義禁府言啓曰,今此親鞫時,假都事十員,令該曹口傳差出,以爲擧行之地,何如?傳曰,允。
尹鼎烈,以義禁府言啓曰,今此親鞫時,罪人往來之際,例有軍兵排圍之事,令訓鍊都監擧行,何如?傳曰,允。
尹鼎烈,以義禁府言啓曰,今此推鞫時,本府都事,不可不備員,而都事鄭烈,以罪人家文書搜探事出去,令該曹口傳相換,以爲擧行之地,何如?傳曰,允。
傳于金宗善曰,推鞫姑罷。
西春君爗疏曰,伏以臣,素有風眩之症,當春輒發,比來尤劇,昨日講筵,强力趨走,歸時觸風,一倍轉添,落席昏窒,不省四到,食飮全却,轉側須人,此際伏見該曹帖文,則以臣塡差於先農壇初獻官者,目今病狀,萬無蠢動之望,而莫重享官,不可不趁卽變通,玆敢不避猥越,疾聲呼籲於仁覆之天。伏乞聖明,俯燭癃病之實,特許付標之命,以便公私,千萬幸甚,臣無任云云。答曰,省疏具悉。疏辭,許令該曹付標。
刑曹參議金蓍根疏曰,伏以慈壽無疆,慶年載周,吉辰旣卜於稱觴,晠孝克伸於奉箋,臣民忭祝,曷有其極,仍伏念臣,猥以蔑劣之蹤,偏荷近密之榮,釋褐未幾,旋叨翰苑,陞資以來,强半喉院,所學本自顓蒙,遇事輒多顚錯,而惟聖上,天地於臣,父母於臣,覆庇之涵貸之,奉以周旋,獲免大何,乃於日前陳疏徑出之擧,而顧臣昏弱闇鈍之狀,已畢露無餘矣,第其論斥雖在於該房,職責惟均於在院,區區私義,略暴於聯疏之中,今不敢更事覼縷,而問備薄勘,不可謂卽此了當,一番恩遞,不可謂足伸廉隅,撫躬自慙,無面可顯,千萬不自意,秋曹新命,忽下於杜門訟愆之中,豈不欲竭蹶趨承,以伸叨謝之義,而人言尙切愧恧,臣情轉益悚蹙,顧何敢以職名之稍異,晏然自恕,揚楊冒進於班聯之間乎?反復參倚,承膺無路,召牌之下,輒敢違傲,冒陳一疏,仰瀆崇嚴。伏乞聖慈,諒臣披瀝之懇,特命鐫遞臣職名,仍治臣逋慢之罪,以肅朝綱,以安私分,臣無任云云。答曰,省疏具悉。爾其勿辭察職。
校理李永老疏曰,伏以臣,將母入城,纔過數旬,而臣之母,近因日候不調,脫着失宜,外氣所觸,中感最重,寒熱迭作,飮啖全却,猶有伻人朝夕之探,非如向來京鄕之遠,而扶護調將,非臣無人,滯直接信,心神飛越,忙陳短籲,徑出禁扄。伏乞聖慈,遞臣之職,勘臣之罪,以便救護,以昭法紀,不勝大願,臣無任云云。〈答曰,〉省疏具悉。爾其勿辭救護。
推鞫時,罪人趙㯳,更招後刑問一次,訊杖第二十一度停刑。
己巳正月二十五日午時,上御熙政堂晝講,大臣·備局堂上引見同爲入侍時,知事韓用鐸持論語第六卷,特進官金履度持論語第六卷,參贊官李存秀持論語第六卷,侍讀官李永老持論語第六卷,檢討官趙民和持論語第六卷,假注書安尙默持論語第六卷,記注官許臻持論語第六卷,別兼春秋鄭觀綏持論語第六卷,武臣行護軍徐英輔,以次進伏訖。上開卷讀前受音一遍訖,上命奏新受音,永老讀自子曰君子不可小知而可大受也,止有敎無類。上命奏釋義,永老解釋以奏。上曰,文義陳之。永老曰,上章言民之於仁也,甚於水火,下章言當仁不讓於師,蓋人有身心二者焉,仁,全心之德也,水火,爲身之物也。孟子曰養其大體者爲大人,養其小體者爲小人,大體,心之謂也,小體,口腹之謂也,水火之爲用,所以養口腹者也,三代以前,道學大明於世,人莫不知仁之甚於水火,故未曾有此訓,而但言人心道心允執厥中矣,降及春秋之世,道學不明,人心漸晦,夫子爲是之懼,始說出甚水火之訓,蓋憂患後世之意也,夫辭讓禮之端,固是美德也,是以稱堯之盛德,亦言克讓,然而得之於身心,純乎天理之公而無人欲之私者,仁也,此豈可讓與別人哉,帝堯雖克讓,而未聞其如天之仁,亦讓於人也,從古聖君哲辟,莫不以堯·舜自期,下之仰勉亦然,若退托謙讓,則是卽讓仁於師也,昔宋神宗,有堯·舜朕何敢當之言,程子愀然進曰,陛下此言,非天下之福,讓,有箇是,有箇不是,神宗之退讓,卽不是底讓也。程子嘗云,人若以第一等義,讓與別人,則便是自暴自棄,堯·舜之治,帝王第一等義也,當以宋神宗爲戒,而以顔子舜何人予何人爲心,庶不爲當仁讓師之歸,如此處,伏願聖明,深留意焉。上曰,所奏甚好,當留念矣。上曰,注書出去,大臣·備局堂上引見。出傳敎賤臣承命出傳,同副承旨尹鼎烈,事變假注書鄭弼漢,左議政金載瓚,右議政金思穆,兼戶曹判書李晩秀,行吏曹判書南公轍,錦豐君朴崙壽,行護軍李得濟,同知中樞府事李仁秀,行都承旨沈象奎偕入進伏。上曰,下番陳之。民和曰,子曰君子,不可小知而可大受,小人,不可大受而可小知,註云此是觀人法,大抵君子則才德兼備,不欲以一藝一事爲名,故小節處,或別無可觀,小人則器量淺狹,雖或有微才薄藝之著見者,而大事則擔夯不得,若以斗筲之才而委以大任,不器之人而視若小德,則不幾於失人乎,此雖聖人觀人之術,而人君用人之道,亦猶是也,此等處,深留聖意,凡於取舍之際,深軫審愼之道,是臣區區之望也。上曰,所陳甚好,當留意矣。上曰,知事陳之。用鐸曰,當仁不讓於師,上番所陳,誠好矣,而蓋此章之義,以仁擔當爲已任,則其任重致遠之意,可知,而非奮發勇往,無以擔當而致遠也,學問則以孔·孟爲期,治法則以堯·舜爲期然後,方是第一等事,而能造乎此域者,在於力行,力行之要,在於勇往也,竊伏覸聖學天縱,治期堯·舜,自書筵時,臣隣之所欽仰,而今至十年,聖學造詣之閫域,臣固不敢蠡測,至以治化之著外者言之,恐有治不徯志之嘆,而易歸於悠悠度日之漸,欲救此病,則莫如奮發勇往四箇字,伏望留念焉。上曰,所陳甚好,當留意矣。上曰,特進官陳之。履度曰,當仁不讓,卽所以勇往直前,擔當已任之意,而固當體其自有之理,盡其自爲之道,況乃帝王之學,居君師之位,統天人之理,該體達用,躬行而及物,其爲廣大,非凡人匹夫,成就一身之比,大學之明其明德,以至新民,亦此意也,行之於身,發之於政,在朝之百工,在野之百姓,莫不歸仁,以至草木昆蟲飛潛動植,亦莫不咸囿於仁化之中,此所謂君仁莫不仁者也,若其仁之所以成,必待明斷而發之,陽剛而濟之,是故仁莫如上天之大,燾覆萬物,涵育群生,其所以成物之功,則必須乎風雷以振之,霜雪以收之,古昔聖王,法天行道,仁愛譪然之中,威武赫然,放伐非仁,而湯·武用之,以安其民,誅殛非仁,而堯·舜以之,咸服天下,此皆帝王所以成仁,而徒知愛爲仁用,而不以莊嚴而涖之,則不足以體全德而成神功,德愈全而責愈備,位愈尊而任愈重,若不以仁之極功擔當,則將無以奮發振作,終不免於因循委靡,此所以帝王之學,大異於匹庶也,惟我殿下,聖質高明,睿學夙就,凡所施措,固不待於群下之仰勉,而常於政令事爲之間,必以古聖王行仁致治之極致,作爲已任,體驗而推行,區區所仰望者矣。上曰,所奏甚好,當留念矣。上曰,參贊官陳之。存秀曰,有敎無類,朱子釋之曰,有敎則人皆可以復於善而不當復論其類之惡矣,天下萬事,莫嚴於善惡之辨,故爲學之道,善端則必擴充之,惡念則必過絶之,觀人之法,亦必善者親之,惡者遠之,而此云無類者,蓋雖是惡者,而其性則本善,故敎之則可使同歸於善也,學者自修與觀人,固當如此,而人君用人之法,尤不可不然矣,而況我國用人之道,自來不廣,而亦不無彙分類別之弊,假使其類,有善惡之殊,則惡之大者懲創之,小者感化之,使之卒同歸於善,無復有惡類矣,此實有敎無類之義也,伏願深加體念焉。上曰,所奏儘好,當留意矣。上曰,君子不可小知而可大受也,君子之才德兼備,可以大受,則雖於小處,亦豈無可知者乎?永老曰,君子,器局大,雖於小事,有短處,亦不害其爲大受,小人,薄有才藝,雖於小事上,有長處,亦不可當天下之大任,此是聖人觀人之法也,蓋其大體正當可觀,則若其微細處不必切切也。存秀曰,君子亦有許多般,固不可以一槪論,可以大受而不可小知者,亦未必盡然矣。民和曰,試以大舜言之,其在耕稼陶漁,與深山野人,異者幾希,而一朝受堯之天下,而若固有之,此豈非不可小知而可大受者乎?故君子,不必於細事,知之也。存秀曰,雖君子大受之器,亦豈無小事可知者乎?上曰,君子德備道全,似無大小之別,故俄所發問,以此也。履度曰,古人有小事糊塗,大事不糊塗者,與此相似,然而不可小知,自是未成德君子之事,若道全德備之君子,則小德,亦無出入,豈不可以小知耶?上曰,不可小知,與善小而不爲之義,同歟,異歟?永老曰,似異矣。上曰,有敎無類,則人皆復於善也,敎化雖盡其方,而染惡之咸歸於善,最爲難矣。永老曰,有敎無類,此是君子敎化之妙,夫人之降衷,無賢愚之殊,而有生之初,氣稟有淸濁粹駁之分,及其長也,物慾交蔽牿喪,遂爲惡耳,豈其本性然哉?若人君,盡其敎化之術,如上天之雨露,涵濡萬品,則舊染汚俗,洗濯於變,盡歸於善,此所謂日遷而不知者,惟在敎化之如何,固非難底事也。上曰,博施濟衆,堯·舜其猶病諸,有敎無類,與博施濟衆,孰爲尤難耶?民和曰,博施濟衆爲難,而敎化則如置郵而傳命,似反爲易矣。存秀曰,此不可以難易異同言也,所指雖殊,其效則同,若言博施之大,似無過於敎化矣。民和曰,博施濟衆,指惠澤而言也,有敎無類,指敎化而言也,聖人爲民之意,同也,而其文義則煞有异矣。用鐸曰,博施濟衆,王者之政也,制産布惠,使一夫,皆得其所是也,敎者,是修道之敎也,使被他稟拘欲蔽者,囿於敎化之中,而變而爲善也,二者果不同矣。存秀曰,非謂二事相同也,敎與施,均是及人者,而其功效,則博施與無類,安有難易異同者耶?上曰,貞而不諒,貞與諒,所異者何?民和曰,貞者,是見得義理之正而固守也,此則執其兩端,擇善而固執之意也,諒者,不擇是非精粗,一以執守爲主,此與子莫之執中無權,同也。履度曰,諒雖守之亦固,不擇是非,故君子不取也。上曰,諒則以外面看之雖善,而不能擇善而守之故也。用鐸曰,不能擇是非而徒能信守者,果如子莫之執中,夫中者,隨處而在,在天下則天下之中,爲中,在一國則一國之中,爲中,在家則家之中,爲中,子莫則執一而廢百,諒之爲信,亦猶是也。上命掩卷。上曰,大臣進前。載瓚等進前曰,日氣稍寒,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,次對爲之。載瓚曰,今年,卽己巳舊甲也,星霜屢廻,忠烈如昨,百代之下,尙令起人,況逢是年是甲乎?先正臣文正公宋時烈,故相臣文忠公金壽恒,故忠臣吳斗寅·李世華·朴泰輔家,各施賜侑之典,以示重宸曠感之至意,實爲扶世敎樹風聲之道,如故參議李后定,當日一疏,與三忠無異,而以禁令,疏雖到院見却,其判死叫閽之忠,實無愧於三忠,已蒙列聖朝褒贈之恩矣,今亦一體致酹,則是爲盛典,故敢此仰達矣。上曰,依爲之。出擧條載瓚曰,東萊水營移設之議,其來已久,而近則船艙湮塞,比前漸甚,許多戰船,掛在平陸,若當水操,則動一境之民,近一朔掘塹然後,始得行船,今則移營之擧,實是不可已者,昨年因帥臣狀請,令道臣行部時,躬審形便後論啓矣,卽見道臣狀啓,則與帥臣所請無異,皆以爲機張港串浦,果合移設云,事當從僉議,許令移營,而但臣意,則決難遽許,蓋聞港串形址,雖合設艙,而增築五六十把石墩然後,可以移設,而所謂增築之處,卽是海水渟洄之地,而水深,或爲數三尋云,今於海濤成匯之處,投石塡塹,其勢必不可成,設或築成,而一遇風波,則勢當土崩,無異架虛之計,而必見虧簣之歎,此則有不宜遽議,然而自來設艙之議,其說有三,一則仍舊艙掘浦也,二則蔚山長生浦也,三則卽機張港串浦,而臣所謂有難遽議者也,蓋舊艙,必是天作,古旣設艙,而間因沙潰,以致湮塞,今若浚其湮而開其塞,則豈無復舊之道也,至於蔚山,則艙址冠於諸處,衆論殆無異辭,水營移於蔚山,兵營移於密陽,則爲一擧兩得之策云,今若仍置,則掘浦爲急,移設則蔚山爲勝,而此乃莫大之役,事當另加審愼,勢難遙度便否,以此三條,更爲關問於道臣及兵水營帥臣,使之博采物議,詳審機宜,具意見論啓後,指一稟處,何如?上曰,依爲之。出擧條載瓚曰,頃以公忠道雙樹城餉從長區處之策,令道臣,廣議啓聞後稟處之意,覆啓行會矣,卽見該監司鄭晩錫狀啓,則以爲,本城餉穀米爲三萬七千八百九十一石,太爲一萬二千八十一石,分斂之時,爲弊轉甚,爛加商確,終無經遠之策,但貿銀一事,或可爲祛瘼之道,而本城,初無銀木之留儲,今若以米三萬五千石·太一萬石,定爲恒留,折半分糶於本州萬結之摠,每結所受,竝米太無過二石零,而取其所餘米太合四千九百七十二石,作錢貿銀,樁置別庫,自明年取其會錄三耗條,年年貿銀,而穀價則依詳定例,分排收捧於糴戶,或豐或歉,無加無減事,請令廟堂,稟旨分付矣,公州本以穀多之邑,添以城餉米太五萬石之多,民無以支堪,在今減糶之方,莫如城餉之減摠,今此米太四萬五千石恒留之外,餘數四千九百餘石,作銀樁置之論,一以爲減穀,一以爲儲貨,誠爲兩得其宜之方,第通一道言之,則本道穀摠,近甚不敷,年豐則雖若過多,歲歉則本自不足,若或荐遭水旱,則必無以塗排賑救,今若一以減摠爲計,則誠非備不虞之策矣,依道臣所請,米三萬五千石,太一萬石,定爲元留之穀,折半結分,餘穀四千九百餘石,以詳定例,作錢散俵於道內穀貴分少之邑,以爲裒益必均之政,如是之後,間一年以其生耗之數,必卽作錢移轉,每使四萬五千石之外,無使更添於原摠,仍爲定式之意,分付,何如?上曰,依爲之。出擧條載瓚曰,卽見公忠監司鄭晩錫狀啓,則備陳公州城餉失火之狀,仍請被火米九百三十二石,以改色例,計戶均分,待秋除耗收捧事,請令廟堂,稟旨分付矣,火餘穀之分給,如拯劣米之改色,不爲計耗,只捧本色,自是各邑已行之例,城餉失火米九百三十二石,依道臣狀請,許令除耗,秋捧,何如?上曰,依爲之。出擧條載瓚曰,行知敦寧韓晩裕,備堂還差,北關句管吏曹判書南公轍,湖南句管行護軍閔耆顯,湖西句管行護軍朴崙壽,關東句管大護軍李勉兢,兵曹判書金羲淳,竝貢市堂上差下,何如?上曰,依爲之。出擧條載瓚曰,玉堂雖不乏人,當次近亦多滯云,副提學,待後政差出,本館錄,使之從近擧行,何如?上曰,依爲之。出擧條載瓚曰,贈執義徐德修加贈事,向筵,仰請蒙允矣,例當贈以堂上職,而此是特贈,則宜超一資,以亞卿贈之似好,故敢此仰達矣。上曰,依此爲之。載瓚曰,吏判旣登筵詳聆,故不以擧條,仰奏矣。又曰,藥房提調金羲淳,除拜已爲屢朔,且其本任,有難兼管於夙夜之職,所帶藥院提調,今姑許遞,何如?上曰,依爲之。出擧條載瓚曰,御營大將李堯憲,聞其實故實病,有難兼察捕將云,所帶捕將之任,今姑許遞,何如?上曰,依爲之。出擧條載瓚曰,禮曹判書洪明浩,聞其老病,有難行公,二十七日行禮,禮儀使不可不備,今姑許遞,何如?上曰,依爲之。出擧條載瓚曰,日前繡啓,以洪宇遠私院毁撤爲請,而依繡啓覆奏矣,今聞非私設,卽賜額云,若私設則固當亟撤,而果是賜額,則撤額之前,有難直令毁去,私設與賜額,今無以考據,令該曹該道,詳考久遠文蹟,待報來更爲稟處,何如?上曰,依爲之。出擧條上曰,堂錄,今月內可爲之耶?載瓚曰,今月則無餘日矣。上曰,大臣就座,上曰,諸宰奏事,可也。晩秀曰,稅穀法意,至嚴且重,而近來諸道擧行,日漸解弛,漕轉事目,視若例飭,揆以紀綱,已極駭然,最是各漕倉中牙山貢津倉稅米色品,漸益麤劣,昨年所捧,尤不成樣,稅米則一也,而貢津倉之尤甚,專由於下屬之從中弄奸,差員之全不檢飭而然,見今漕運不遠,今番又復如前,則當該捧稅領運差員,依事目從重勘處事,出擧條預爲嚴飭,何如?上曰,依爲之。出擧條晩秀曰,大臣俄以差出副學,館錄爲之事,仰奏蒙允矣,都堂會圈之法,領相不備,則有主文然後,可以擧行,小臣猥以無似,曾忝文衡,不勝愧恧,而文衡異於他職,前望除拜以圓圈事,殊涉如何,今番則以薦望爲之,似好,故敢此仰達矣。上曰,薦望何以爲之乎?晩秀曰,文衡主薦,九卿會圈矣。上曰,前文衡同參乎?晩秀曰,前文衡,不可自書其名,會圈時追書前望之名矣。上曰,雖不出文衡,左右相,亦擧行乎?載瓚曰,前文衡在則爲之矣。鼎烈曰,左邊捕盜大將李堯憲許遞事,命下矣。在前如此之時,有他邊大將兼察之例,今番則何以爲之乎?上曰,右邊捕盜大將,兼察,可也。鼎烈曰,右邊捕將徐英輔,左邊捕盜大將兼察事,命下矣。兼察左邊捕盜大將徐英輔,卽爲牌招聽傳敎,何如?上曰,依爲之。出擧條鼎烈曰,前後飭敎,不啻申嚴,而今日賓對,兩司無一人進參,事甚未安,除在外外,未肅拜諸臺,竝推考,何如?上曰,依爲之。出擧條載瓚曰,戶判所奏好矣,而區區淺見以爲,名器之不重,莫若近日,國朝以來文衡之數,少於相臣,不輕而重,從可知也。徐居正,主文三十餘年,不出其代,故雖以金宗直之文章,亦不得爲焉,邇來則名器全不愼重矣,當宁朝文衡,雖皆是當爲之人,而數則亦已多矣。上曰,言甚好矣,何以則可乎?載瓚曰,前文衡,當爲之矣。上曰,前文衡,亦圈點乎?載瓚曰,前文衡,以前望除拜則亦爲之矣。晩秀曰,大臣所奏愼惜名器之言,誠好矣,近來則文衡數出,臣亦悶惜,然而文衡之傳硯,古規則然,顧今文衡前望,只有二人,而國舅則不可復拜,獨有小臣而已,而臣亦漸至衰暮,臣之後,將更無文衡矣,臣意則以爲,今番雖緣承乏,以前望爲之,薦望則不可不爲矣。載瓚曰,前文衡所奏薦望之說,亦似然矣,而文衡之任,決不可數出者也。上曰,前文衡之言,亦有意見矣。載瓚曰,文衡前望落點,近例非止一二,臣之區區微願,在於愼惜名器而已。上命大臣·備堂先退,載瓚等退出。上曰,玉堂有故人,幾何?民和曰,權丕應有身病,朴宗琦有親病云矣。上曰,竝許遞,政官牌招,開政,可也。上命退,諸臣以次退出。
己巳正月二十五日未時,上御誠正閣。京畿監司入侍時,同副承旨尹鼎烈,記事官洪起燮,記注官洪聖臣,別兼春秋鄭觀綏,京畿監司金在昌,以次進伏訖。上曰,何以請對耶?在昌曰,道內楊根地,趙㯳爲名者,投呈單子,語意萬萬凶悖,自臣營捉問,則厥漢,年近八十,恃頑咆喝,且其凶言,有非自臣營,私自究問之事,今方縛置臣營,使中軍守之,而敢此請對矣。上命入單子,在昌跪傳于夾侍。上曰,其單子中語,極爲凶悖矣,大臣處,使知此狀耶?在昌曰,昨日厥漢,來呈單子,適在於臣不在營之時,昨夜,臣始知之,待開門就議于左右相,欲使捕廳譏捕矣,大臣以爲,此若捕風勢,不如姑俟其更來而捉之矣,俄者果更來,故捉置而請對,入來之路,歷見左相,已言其請對之意矣。上曰,厥漢有班名者耶?在昌曰,似然而不佩號牌矣。上曰,移送捕廳,而亦以此意,言於大臣,可也。在昌曰,臣出往臣營,往復捕廳,以爲移送之地乎?上曰,唯。仍命退,諸臣以次退出。
己巳正月二十五日申時,上御誠正閣。刑房承旨入侍時,右承旨金宗善,記事官洪起燮,記注官洪聖臣,別兼春秋鄭觀綏,以次進伏訖。上命書傳敎曰,親鞫爲之,處所,以肅章門爲之,時原任大臣命招,禁府堂上·左右捕將·兩司諸臺,卽爲牌招。仍命退,承史以次退出。
己巳正月二十五日申時,上御誠正閣。金吾堂上入侍時,右承旨金宗善,記事官洪起燮,記注官許臻,別兼春秋鄭觀綏,判義禁韓晩裕,知義禁金羲淳,以次進伏訖。上命書傳敎曰,親鞫處所,更以禁營爲之。上曰,注書出去,傳敎,卽爲頒布,可也。賤臣承命出傳,還入進伏。上曰,兵判先退,侍衛軍兵,申飭整齊,可也。羲淳退出。上命晩裕書密紙,仍命先退,晩裕退出。上曰,注書出去,御將率外營入直軍若干名,紅馬木外排立之意,分付,可也。賤臣承命出來,上命退,承史以次退出。
己巳正月二十五日申時,上詣禁衛營。親鞫入侍時,行都承旨沈象奎,右承旨金宗善,右副承旨宋祥濂,同副承旨尹鼎烈,記事官洪起燮,假注書安尙默,事變假注書鄭弼漢,別兼春秋鄭觀綏,記事官申在植,檢校直閣李存秀·洪奭周,檢校待敎朴宗薰,以次侍立。上具翼善冠·袞龍袍,乘輿出宣化門,藥房提調李晩秀,副提調沈象奎進曰,移次勞動,聖體,若何?上曰,一樣矣。象奎曰,今日親鞫時,承旨當爲備員,而左承旨李庚運在外,何以爲之?而左副承旨未差,政官牌招開政,何如?上曰,姑置之,可也。由協陽門·敦化門,詣禁衛營,降輿陞座。領府事李時秀,左議政金載瓚,右議政金思穆,判義禁韓晩裕,知義禁金羲淳,同義禁任希存·林漢浩,大司諫鄭來百,執義崔履亨,獻納洪儀泳,問事郞廳副修撰趙民和,文書色都事金鉉哲·閔師寬,刑房都事李厚五·朴祖壽,以次進伏。上入小次,鼎烈以承傳色入稟曰,右捕將徐英輔,當入來擧行,而方以禁軍別將,領軍在外矣,在前如此之時,有番將代領而入來擧行之例,故敢此仰稟矣。上命依稟擧行。鼎烈以羲淳言入稟曰,以入直軍兵,布城環衛矣,訓禁兩營出番軍兵各二哨,替代環衛,入直軍兵,使之還爲入直,而三營出番軍兵,隨其來到,使之排立環衛,而何營將領之乎?敢稟矣。上命依稟擧行,御將,都領環衛,可也。少頃,上出次,時秀等進前曰,移次勞動,聖體,若何?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,今此凶賊,實是千古所無之變,心寒骨驚,猶屬歇後語,伏想聖心,極爲驚動矣。載瓚曰,前後凶言之賊何限,而豈有如此賊者乎?未知何許漢,而直爲投書,萬萬凶悖矣。上曰,詳見之乎?時秀曰,未見矣。載瓚曰,臣則見之,實是載籍以來所未有之凶言也。上曰,覆載間,決不可置之,故親爲鞫問矣。上曰,問郞待令乎?宗善曰,趙民和自玉堂直中已來待,而其餘則未及入來矣。上曰,連爲催促,使卽入來,可也。問事郞廳應敎趙鎭順,校理李永老,副校理洪羲俊,掌樂正金相休,副司果尹行直·金魯應,司僕正金敎根,次第入來。上曰,羅卒入之,罪人上之。上命書傳敎曰,判義禁,擧行慢忽,罷職,其代,戶曹判書李晩秀除授,先擧行後謝恩。上曰,大臣出問目,可也。民和書問目讀奏訖,下去讀之,使罪人聽之。問目供辭,見事變日記上曰,罪人一向抵賴,可以加刑乎?時秀等曰,罪人一直抵賴,尤極凶獰矣,宜卽加刑,而年幾八十,加刑則或有輕斃之慮矣。上曰,以刑訊前箇箇直告之意,問之,可也。問目供辭,見事變日記上曰,罪人年過七十,法不加刑乎?時秀等曰,七十除刑推,以輕罪人言也,凶賊則年雖老,豈不加刑乎?上曰,雖一二度,加訊杖則可以知之矣。時秀等曰,一二杖,似難取服,極凶獰矣。上曰,平問難以取服,略爲加刑,何如?時秀等曰,罪人極獰頑,一二杖,似難取服,而第爲加刑,似好矣。上曰,卽爲加刑,可也。訊杖至五度。問目供辭,見事變日記上曰,以斯速直告,不受多杖之意,問之,可也。問目供辭,見事變日記上曰,杖下,無畏怯之意乎?時秀等曰,無之矣。上曰,以凶書自寫與否,問之,可也。問目供辭,見事變日記上曰,今捧遲晩,更下禁府盤問,何如?時秀等曰,罪人窮凶絶悖之罪,渠自書呈,便是遲晩,直爲捧遲晩,而更爲究問於王府,似好矣。上曰,判義禁之意,何如?晩秀曰,帳殿捧遲晩,下王府,更爲究問,爲好矣。時秀等曰,事體當於帳殿取服,而日勢已昏,觀罪人貌樣,獰頑莫甚,難以猝然取服矣。上曰,問郞中一人,招前遲晩草,使之書出。時秀等曰,罪人結案,頒示四方,故例,擧其窮凶絶悖之行凶節次,而此賊則以指斥莫重爲辭,何如?上曰,依此爲之,可也。載瓚曰,罪人遲晩,以何律名捧之乎?上曰,大臣議定之。時秀曰,當以大逆不道捧之矣。上曰,其下,何律乎?載瓚曰,其下,有犯上誣上之律,而此賊,非誣上也,乃大逆不道也,以凶言言之,更無加於此之凶言矣。上曰,然則以大逆捧之,可也。仍命速捧遲晩。問目供辭,見事變日記上曰,罪惡雖已彰著,必捧遲晩後,始可用刑乎?時秀等曰,法如此矣。上曰,判義禁,以傳敎申飭,速捧遲晩。問目供辭,見事變日記時秀等曰,罪人,一向抵賴,終不遲晩,尤極凶獰,而日氣猶寒,侵夜臨訊,不勝悶慮矣。上曰,今日可以更爲推鞫乎?時秀等曰,可以爲之矣。上曰,罪人下之。載瓚曰,判義禁李晩秀,方帶內局提調矣,禁堂,例不得帶藥院之任,故敢此仰達矣。上命書傳敎曰,飭已施矣,判義禁韓晩裕分揀,前職竝仍任。時秀等曰,三更後,屬之明日,齋戒相値,三更前,當捧供以入,而推鞫時,雖有徑斃之慮,亦可加刑乎?上曰,依此爲之也。上命書傳敎曰,親鞫撤罷,推鞫爲之。上曰,入侍諸臺,出姑停望,推鞫進參。出榻敎宗善曰,臣推鞫進去,下直之意,敢達矣。上曰,唯。仍命大臣先退,時秀等退出。上命退羅卒。乘輿出禁衛營門。上曰,判義禁韓晩裕,使之先進參後謝恩。出駕前下敎,上由敦化門·協陽門還內,諸臣以次退出。
上在昌德宮。停常參·經筵。
藥房提調李晩秀,右副承旨宋祥濂啓曰,親臨訊囚,勞動旣多,伏未審夜間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
傳于宋祥濂曰,傳香承旨,馳詣先農壇,奉審摘奸以來。
吏曹口傳政事,禁府都事鄭烈,掌樂主簿李尙熙相換。
宋祥濂啓曰,麟蹄縣監李勉心,諫院則旣已署經,憲府則行大司憲李直輔,掌令李英發·金商雨,持平宋啓榦·金直淳在外,只有執義崔履亨一人,無以備員署經,何以爲之?敢稟。傳曰,一司除署經。
以副提學李存秀牌不進罷職傳旨,傳于宋祥濂曰,只推。
宋祥濂啓曰,館錄爲之事,命下矣。副提學李存秀,旣有只推之命,更爲牌招,何如?傳曰,允。
傳于尹鼎烈曰,承旨有闕之代,前望單子入之,待下批牌招察任。
承旨前望單子入之,李文會落點。
傳于尹鼎烈曰,明日出宮內門路,以協陽門爲之。
傳于尹鼎烈曰,在外承旨許遞,前望單子入之,待下批牌招察任。
承旨前望單子入之,朴宗薰落點。
以副提學李存秀牌不進罷職傳旨,傳于宋祥濂曰,只推,更爲牌招。
宋祥濂,以弘文館言啓曰,本館上番闕直,事甚未安,應敎趙鎭順,副校理權烒·洪羲俊,修撰申緯·洪時溥,竝卽牌招,以爲推移入直之地,何如?傳曰,允。
公忠監司鄭晩錫狀啓也,節到付懷德縣監任重白牒呈內,本縣東面楸洞居經筵官宋啓榦,開拆敦諭原本,今月十六日,縣監馳往傳諭矣,卽者呈單內以爲,啓榦,萬萬夢寐之外,朝廷誤聞,乃於一旬之內,連伏受司憲府持平及經筵官敎旨,曾不數日,繼伏承承政院成帖,乘馹上來事有旨,開命惶懍,罔知攸措,擬卽呈狀縣道。以爲轉聞首實欺罔之罪,就伏鈇鉞之誅,而微末蔭官,亦有所不敢,迄玆徊徨縮伏,恭竢公議之駁正而已,不意今者,又伏承下別諭,俯示曠感之意,責之以趾美之事,十行絲綸,鄭重諄複,前後恩敎,便蕃隆摯,實非如不肖賤臣,所堪承當者,拜受九頓,惶感交竝,繼之以震駴慙恧,益不知置身之所也,揆以分義,事當不俟駕屨,而啓榦,本以不學無識,至愚下賤,爲世所棄,厥惟久矣,廟薦銓抄,始不近似,則臺職講官,尤豈相稱乎?其在廉隅,何敢冒膺,決不可玷辱名器,貽累聖朝,重以狗馬賤疾,自分癃廢,雖欲扶曳登途,亦無其路,坐違嚴召,孤恩慢命,人臣道理,尤合萬戮,情勢悚蹙,席藁私次,玆敢具由仰籲。伏乞今此本兼諸職,竝賜遞改,仍削選籍,俾安私分事,登時狀聞,冀蒙處分之意,詳報營門亦爲有等以,玆以枚擧牒報云云。踏啓字。
上在昌德宮。停常參·經筵。
上詣景慕宮,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。酌獻禮後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。還內後,內閣·政院·玉堂·藥房口傳問安·答曰,知道。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
宋祥濂啓曰,玉堂備員間,視事,頉稟之意,敢啓。傳曰,知道。
金宗善啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官未言,今日本廳軍兵,日次私習云矣,敢啓。傳曰,知道。
傳于金宗善曰,侍衛軍兵毛具。
傳于尹鼎烈曰,同副承旨入侍。
傅于朴宗薰曰,推鞫爲之。
朴宗薰啓曰,臣宗薰,今日推鞫進去,下直之意,敢啓。傳曰,知道。
宋祥濂,以弘文館言啓曰,本館下番副修撰臣趙民和,以問事郞廳,今日推鞫時,晝仕出去之意,敢啓。傳曰,知道。
以副提學李存秀再牌不進罷職傳旨,傳于宋祥濂曰,只推。
宋祥濂啓曰,館錄爲之事,命下矣。副提學李存秀,旣有只推之命,更爲牌招,何如?傳曰,允。
宋祥濂,以弘文館言啓曰,副應敎李勉昇,時在公忠道忠州地,校理李魯益,時在京畿砥平地,副修撰李垿,時在京畿楊州地,經筵入番事緊,請竝斯速乘馹上來事,下諭。傳曰,依啓。
以應敎趙鎭順,副校理洪羲俊·權烒,修撰申緯·洪時溥牌不進罷職傳旨,傳于宋祥濂曰,只推。
宋祥濂,以弘文館言啓曰,本館上番闕直,事甚未安,應敎趙鎭順,副校理洪羲俊·權烒,修撰申緯·洪時溥,旣有只推之命,竝卽牌招,以爲推移入直之地,何如?傳曰,允。
傳于朴宗薰曰,推鞫姑罷,明日爲之。
宋祥濂,以禮曹言啓曰,四孟朔郊壇有無頉,發遣郞廳看審後草記事,曾有定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則先農壇·先蠶壇·雩祀壇·祈雨壇·馬祖壇·厲壇壇上及四面紅箭門·墻垣·階砌,俱爲無頉,而南壇階砌塗灰及北邊紅箭門柱根塗灰剝落,西邊紅箭門箭木二箇腐傷,漢江壇東西紅箭門柱根塗灰及階砌塗灰剝落,墻垣間間頹落,司寒壇階砌塗灰及南北紅箭門柱根塗灰剝落,墻垣間間頹落,卽爲修改事,分付該監,而此後看護等節,另加申飭之意,敢啓。傳曰,知道。
金宗善,以備邊司言啓曰,卽見水原留守金履翼狀啓,則備陳本府沿海七面尤甚戶民情遑急之狀,仍以爲,尤甚抄戶身布錢,爲四百十兩,依此數停退,而身布之捧,係是支放之需,則不可不給代,就本府城役錢餘在條中,推移區劃事,請令廟堂,稟旨分付矣。沿海七面之民情遑急,其勢固然,而身布錢之窮春督捧,實屬可悶,昨秋前守臣,雖請蠲減,事係格外,不得許施,而今此屢請,可見其萬不得已,有難一向靳持。第此支放之需,不可不給代,而他無區劃之道,姑以城役餘錢,從便推移,果爲通變之方,依狀請施行之意,分付,何如?傳曰,允。
金宗善,以義禁府鞫廳大臣意啓曰,問事郞廳金敎根,旣已加資,李永老·洪羲俊·尹行直,俱有實故,竝減下,何如?傳曰,允。
金宗善,以左邊捕盜廳言啓曰,本廳從事官徐敬輔,身病猝重,勢難察任,改差,何如?傳曰,允。
副提學李存秀疏曰,伏以天休無疆,慶年重回,嵩呼之儀旣擧,酌獻之禮親將,聖孝克伸,群情胥忭。仍伏念臣,譾陋懜學,百不猶人,而猥被兩聖朝特達之恩,自在釋褐之初,至于下大夫之列,世所稱華貫美銜,歷揚殆遍,居常懍惕,如集于木,乃於日前銀臺直中,伏奉除旨,以臣爲弘文館副提學者,臣於是,惝怳却顧,誠不知置身之所。今我殿下,誠心典學,日開法講,此時玉署之官,孰非重任,而至於長席,尤是遴選之峻望,是豈如臣空疎,所可一日冒其名者哉?臣早決科第,卽廁榮塗,俗儒恒讀之書,尙多目所未闚者,十年豹直,非無下工之暇,而荒嬉成習,虛擲光陰,居然濩落,無所長進,當面土墻,依舊而已。粵自胄筵,隨諸臣後,挾冊登筵,而茶飯文字,每眩考據,章句訓詁,率多錯對,同朝皆知,聖明俯燭,雖使擧一世無一人可合是職者,臣則決不可僥冒。顧今前望宿趼之人,新進儲養之才,磊落相望,不患不多,以臣鹵莽最下之品,豈敢濫吹而竊據乎?且方本館會圈,新有成命,主其圈者,卽是職也,揀一代之俊髦,備三盡之顧問,其事至愼,其責至重,尤豈如臣者,所可堪任者哉?臣性本懶拙,立朝無與從遊,處世都無見聞,中年流落,跡阻班行,邇來通籍之諸彦,殆半不識其面,尙何能品第人物之優劣,較量文學之長短,以權衡而取舍之哉?反復思惟,承膺無路,鎭日違召,惶隕冞切,敢綴短章,仰瀆崇嚴。伏乞聖明,念名器之不可玷汚,察臣言之非出假飾,遞臣匪分之職,以安私分,回授可堪之人,以完圈事焉。臣無任云云。省疏具悉。爾其勿辭察職。
景慕宮酌獻禮親行敎是時,進幣爵酒官,行吏曹判書南公轍,奠幣爵酒官,吏曹參議李好敏,贊禮,行禮曹判書韓晩裕,典祀官,奉常正柳河源,宮司令,朴民淳,執禮,行副護軍洪奭周,執尊,副司果尹行直,大祝,司僕正金敎根,盥洗位,禮曹佐郞金龍範,兵曹佐郞姜學濬,爵洗位,禮曹佐郞鄭元善,兵曹佐郞李,掌牲令,典牲判官尹弘鎭,贊者,引儀崔日運·成海默,謁者,兼引儀沈憲永·朴惟儉,贊引,兼引儀方禹矩·金敦喜,祭監,監察南述毅·成永愚。
推鞫時,罪人趙㯳,更招後刑問一次,訊杖第二十四度停刑。
己巳正月二十七日辰時,上詣景慕宮展拜,仍行酌獻禮入侍時,行都承旨沈象奎,左承旨金宗善,右承旨李文會,左副承旨朴宗薰,右副承旨宋祥濂,同副承旨尹鼎烈,記事官洪起燮,假注書安尙默,別兼春秋鄭觀綏,記事官申在植,檢校直閣洪奭周,以次侍立訖。上具翼善冠·袞龍袍,乘輿出宣化門。藥房提調李晩秀,副提調沈象奎進前曰,早朝勞動,聖體,若何?上曰,一樣矣。由協陽門·月覲門··日瞻門,詣景慕宮,至降輿所,左通禮啓請降輿入大次,展拜時至。左通禮啓請外辦,上改具遠遊冠·絳紗袍以出,左右通禮導上詣版位北向立。左通禮啓請鞠躬再拜興平身,上鞠躬再拜興平身,左右通禮導上陞詣廟內奉審訖,左右通禮導上詣望廟樓。上曰,望廟樓展拜時,百官行禮置之。出榻敎左通禮導上詣版位,左通禮啓請鞠躬四拜興平身,上鞠躬四拜興平身,左右通禮導上陞詣奉審訖,左右通禮導上還詣大次。少頃,酌獻禮時至,左通禮詣大次前啓請外辦,上具冕服以出,贊禮導上至東門外。贊禮啓請執圭,象奎跪進圭,上執圭,贊禮導上入自東門,詣版位北向立。啓請行禮,仍請鞠躬再拜興平身,上鞠躬再拜興平身,贊禮導上詣盥洗位北向立。贊禮啓請搢圭,上搢圭,象奎跪取匜興沃水,宗善取槃承水,上盥水,象奎跪取巾於篚以進,上帨手訖。贊禮啓請執圭,上執圭,贊禮導上陞自東階,詣尊所西向立。公轍酌酒,好敏以酌受酒,贊禮導上詣神位前北向立。贊禮啓請跪進圭,上跪進圭,象奎奉香盒,宗善奉香爐跪進。贊禮啓請三上香,上三上香,宗善奠爐于案,公轍捧爵跪進。贊禮啓請執爵獻爵,上執爵獻爵,以爵授好敏奠于神位前。贊禮啓請執圭俯伏興少退北向跪,上執圭俯伏興少退北向跪,大祝進神位之右東向跪讀祝文訖。贊禮啓請俯伏興平身,上俯伏興平身,贊禮導上還復位。贊禮啓請鞠躬再拜興平身,上鞠躬再拜興平身,贊禮導上詣望燎位北向立,大祝取祝燎於坎。贊禮啓請畢,導上還出東門外。贊禮請釋圭,上釋圭,象奎跪受圭,贊禮導上入大次釋冕服。上曰,景慕宮酌獻禮賞典,前例考入,可也。還宮時至,左通禮啓請外辦,上改具翼善冠·袞龍袍以出。左通禮啓請乘輿,上乘輿由日瞻門·月覲門·協陽門還內,諸臣以次退出。
己巳正月二十七日辰時,上御誠正閣。同副承旨入侍時,同副承旨尹鼎烈,假注書安尙默,別兼春秋鄭觀綏,記事官申在植,以次進伏訖。上曰,前例已考出乎?鼎烈曰,方令考出矣。上曰,雖未及考出謄錄,當何如耶?鼎烈曰,姑未詳知,而前例非一,有異同云矣。上曰,以乙卯年例爲之,而無論某例,從厚施賞,可也。鼎烈曰,以乙卯年例,捧傳旨乎?上曰,此則以守僕以下賞格而言也。洪奭周有職名乎?鼎烈曰,無之矣。上曰,禮房,誰也?鼎烈曰,宋祥濂也。上曰,大祝金敎根,何官乎?鼎烈曰,司僕寺正也。上曰,宮官,誰某也?鼎烈曰,令三人,朴民淳·鄭持容,一人則未記矣。上曰,注書出去,知名以入,而宮司令,亦爲知來,可也。賤臣出去知入。上命書傳敎曰,今當此日,祗薦泂酌,追念昔年,感慕冞深,豈可無示意之擧,景慕宮都提調領中樞府事李時秀,熟馬一匹面給,提調議政府左參贊金文淳,半熟馬一匹賜給,執禮行副護軍洪奭周,禮房承政院右副承旨宋祥濂,大祝司僕寺正金敎根,竝加資,贊禮行禮曹判書韓晩裕,進幣爵酒官行吏曹判書南公轍,奠幣爵酒官吏曹參議李好敏,竝上弦弓一張賜給,執尊副司果尹行直,不粧弓一張賜給,宮司令朴民淳陞敍,令鄭持容·尹憲圭,竝陞敍,贊者·謁者·引儀,竝兒馬一匹賜給,守僕以下,依乙卯年例,賞典擧行。鼎烈承書畢,跪讀奏。上曰,下批政事,每於當日爲之乎?鼎烈曰,或當日爲之,亦或後日爲之矣。上曰,後日政爲之,可也。仍命退,承史以次退出。
上在昌德宮。停常參·經筵。
午時,日暈,暈上有冠。夜自一更至五更,灑雨下雨,測雨器水深二分。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨推鞫進,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
尹鼎烈啓曰,館錄爲之事,命下矣。副提學李存秀疏批已下,卽爲牌招,何如?傳曰,允。
以應敎趙鎭順,副校理洪羲俊·權烒,修撰申緯·洪時溥牌不進罷職傳旨,傳于尹鼎烈曰,只推。
傳于尹鼎烈曰,政官牌招開政,使之賞典下批。
有政。吏批,行判書南公轍進,參判金明淳牌不進,參議李好敏牌不進,同副承旨尹鼎烈進。以洪明浩爲知敦寧,金魯應爲司僕正,金履完爲社稷令,鄭東元爲敬陵令,朴榮東爲保安察訪,行副護軍洪奭周,右副承旨宋祥濂今加嘉善,司僕正金敎根今加通政,已上加資事承傳,東學訓導單,金錫洪,故都正趙榮祏贈吏參例兼,同知趙重瞻考。
兵批,判書金羲淳推鞫進,參判尹長烈病,參議李貞運病,參知韓始裕入直進,右承旨金宗善進。護軍單,李庚運,副護軍單,具縉·李永喆,副司直單,洪冕燮·李尙愚,副司果單,朴宗琦·權丕應。
以吏曹參議李好敏牌不進罷職傳旨,傳于尹鼎烈曰,只推。
兵曹口傅政事,護軍單洪奭周。
以副提學李存秀牌不進罷職傳旨,傳于尹鼎烈曰,只推,更爲牌招。
尹鼎烈啓曰,副修撰趙民和,謂有身病,陳疏徑出,依定式禁推傳旨,捧入之意,敢啓。傳曰,知道。
以副修撰趙民和禁推傳旨,傳于尹鼎烈曰,分揀。
尹鼎烈啓曰,副提學李存秀牌不進,副應敎李勉昇,校理李魯益,副修撰李垿在外,玉堂上下番俱空,事甚未安,應敎趙鎭順,校理李永老,副校理洪羲俊·權烒,修撰申緯·洪時溥,副修撰趙民和,竝卽牌招,以爲推移入直之地,何如?傳曰,允。
以校理李永老,副校理洪羲俊·權烒,修撰申緯·洪時溥,副修撰趙民和牌不進罷職傳旨,傳于尹鼎烈曰,只推。
傳于尹鼎烈曰,閣臣番次苟艱,在外檢校竝減下,前直閣李魯益,檢校差下,使之卽爲上來入直。
以副提學李存秀再牌不進罷職傳旨,傳于尹鼎烈曰,只推,更爲牌招。
尹鼎烈,以禮曹言啓曰,卽接綾州幼學鄭命源所志,則以爲,族姪東翰,嫡妾俱無子,以其同姓八寸兄好璉第四子橘,欲爲繼後,諸族相議完定,而未及禮斜之前,東翰夫妻俱歿,拘於常規,不得循例禮斜,依定式草記稟處事呈狀矣,凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長鄭命源所訴旣如此,依定式鄭好璉第四子橘,立爲鄭東翰之後,何如?傳曰,允。
金宗善,以鞫廳大臣意啓曰,問事郞廳趙鎭順·趙民和,俱有實故,減下,其代以修撰申緯,副司果朴宗琦差下,使之察任,何如?傳曰,允。
金宗善,以義禁府言啓曰,卽接月令醫員皮載豐手本,則時囚罪人元有朋,屢日處冷,重得輪行毒感,寒熱交作,晝夜叫痛,李宗孝,素患積病,處冷添劇,胸腹刺痛,食飮全却,目下症形,俱有難保之慮云,罪人病勢危重,則一邊保放,一邊草記,曾有定式矣。元有朋·李宗孝,竝姑保放之意,敢啓。傳曰,知道。
推鞫時罪人趙㯳,更招後刑問一次,訊杖第二十六度停刑。
金宗善,以鞫廳大臣意啓曰,臣等,依下敎今方開坐,而罪人纔已物故,不得擧行之意,敢啓。傳曰,知道。
傳于金宗善曰,推鞫撤罷。
大司諫鄭來百,副提學李存秀·執義崔履亨,獻納洪儀泳啓曰,噫嘻,痛矣。徐邁修之罪,可勝誅哉,本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖姪賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鐘不已之行,究厥前後,孰非罔赦,而特以渠專政擅勢之故,道路以目而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣,噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也,爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣,沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所覩,而觀其日前附奏,則陰巧之計,轉益痛惋,噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極,且況有恂輩,圖改筵本之陰謀祕計,今旣綻露無餘,則其所圖生之計益彰,同惡之跡如此,背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤菀,容有極哉,請亟下罪人徐邁修中道付處傳旨。答曰,不允。
大司諫鄭來百,執義崔履亨啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣,噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣,噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也,身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,八字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇,以凶喆之子,藉其氣勢,罔念喣濡之恩,益肆跳踉之習,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,十三字刀削旣已遲晩,顧瞻他日之計,明白納招,甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂逆無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻,痛矣。亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已,噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律。噫嘻,痛矣。權奸之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣,逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,䜛慝之口,千百其舌,朝象之淘淘不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功,有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於以下二十五字刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載藉以來所未有之逆變也,可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉,以下八行刀削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也,賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也,追惟及此,不覺毛骨俱竦,恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而及夫儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒·儉乃其枝葉而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊而陽澤焉承望,至於丙申節獻之闕封,己亥宮女之逮訊,而倫綱之斁敗無餘地矣,處在保護之任,而端陽之例供,肆然廢停,共坐深嚴之地,而宮人之栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久惟莫伸,至今追思,不覺骨靑膽掉而髮豎眦裂也,當此義理大明,凶逆嚴討之時,藥院之日記旣已査出,臺臣之緘辭如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦㦧矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何,請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,腸肚相連,及其凶疏之構草也,密勿綢繆,爛漫酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻,痛矣。不逞怪鬼之徒,壞世道而禍家國者,從古何限,而豈有如向來悖疏悖通哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麼蔭吏,常欲兜攬朝權,陰懷網打之計,倡爲㦧毒之擧,昂然自處以窩主巨魁,而嘯聚無賴之類,做出平地之浪,掃盡朝著,將欲何爲,此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻,痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥籍尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也,以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻,痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶㦧,胡至此極,嗚呼,庚申以後,我東方得有今日,是誰之力,洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之極逆斷案,此非但殿下之罪人,實是慈聖之罪人也,究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣,輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一戴頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群情而不宜從輕,自有邦憲而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣,彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也,蓋達淳之罪,在於干犯義理,東馨之罪,在於壞亂義理,干犯者,旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也,島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻,李翊模,本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕,痛惡嚴斥之不暇,而如李晦祥叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒逆裕,效力賊邊之狀,緊出於魯賢之招,丹書昭在,則尙今漏網,已是失刑,苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計,且於都政後辭疏中,自臣之所甚懼者以下二三句語,旨意凶慝,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何,噫,達淳之爲達淳,莫非此輩之所爛漫綢繆,而況達淳之死友翊模也。達淳之血黨亦翊模也,公私文字,莫不相資,大小事爲,莫不相議,新登鼎席,初筵奏語,尤豈不狼藉和應排布設施,而其凶腸逆肚之一串貫來者,十手難掩,萬口喧傳,乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極,如此犯義蔑分背國死黨之類,不可一刻容貸,而善地薄竄,不足以少洩輿憤,請光陽縣竄配罪人李翊模,爲先施以絶島安置之典。噫嘻,痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德,使渠,苟有一分秉彝之性,則所當屛跡息影,改心革面之不暇,而乃反揚揚,自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所漫爛綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳,噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣,夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關棙,則其爲關係於莫重莫嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至㦧至妖至奸者乎?謂人可誣,人不可誣,謂天可欺,天不可欺,竄配之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,夬正王法。李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣,自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯,蓋此輩以此等凶說,作爲家計,不知有君父,是可忍也,孰不可忍也,及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣,雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣,凡今日北面於殿下之庭者,苟有一毫干涉於達淳初筵之奏,則固當明目張膽,沫血請討,況其眞贓已露,證援昭在,此與達淳·瀅修,一而二二而一,如此窮凶絶慝之類,若不嚴加盤覈,夬施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也,渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何,情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間,請古今島安置罪人張錫胤,亟令王府,嚴鞫得情,夬正典刑。噫嘻,痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝脅肩諂媚,則悅其附已而吹噓奬擢,如恐不及,或能介然有守,稍欲自持,則惡其異已而排擯擠陷,靡有餘力,於是乎擧一國之嗜利昧義,忘廉沒恥,閃忽如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣,嗚呼,庚申崩坼之變,此何等時也,渠以受恩罔極之人,身爲院相,苟有一分人心,何忍逞其胸臆,而乃敢謂此時可乘而凶肚愈肆,謂擧世可脅而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道淆亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓皀隷,竈婢耘夫,擧懷憤惋,戟手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下則義理湮晦云云。此何語也,殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,其爛漫綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以加此,執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律,追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻,痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注,何如?倚毗,何如?而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧,伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一已之家計,用爲憑藉之欛柄,究其設心造意,已極至凶絶㦧,此其死罪一也,渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也,及夫兩人褒贈之說,忍能發口,眞犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶㦧大變怪,此其死罪三也,嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也,及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,少無畏縮之意,悍然不服,愈肆角勝之氣,俯詢丁寧則引他說而漫漶,辭旨惻怛則捨本事而凌踏,當日光景,可謂君綱淪滅,人彝斁絶,此其死罪五也,晩後一疏,去益凶㦧,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也,爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也,何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥,性本狠愎,跡又詭祕,托身權凶之門而腹肚相連,藉賣戚畹之勢而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣,至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻,痛矣。亂臣賊子,從古何限,而豈有如徐有恂之無嚴無憚至凶至㦧者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣,至於今番筵本圖改之事出,而其設計之窮凶,造謀之絶悖,言之骨寒,聞之膽掉,噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關棙,則尤何等至嚴至敬莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也,至若徐淇修與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二二而一者也,及夫置對之時,苟有一分人心一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎,卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩,不意設鞫之啓纔允,酌配之命遽下,此等悖亂不法之類,不可以遠竄薄勘而止,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也,食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讐,少洩臣民之憤耶?适·雲之所不敢而此賊敢爲之。鏡·夏之所不忍而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶,應行之律,不容晷刻少緩,請逆賊漢祿,亟施孥戮之典。噫嘻,痛矣。漢祿之子日柱,尙今假息於覆載之間,環東土含生之倫,忍與此賊,共戴一天而恬然若不知臣死之義者,凡幾年所,彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異已,使一世之人,莫敢誰何,不得追提漢祿之凶言故也,其爲計吁亦巧且㦧矣,況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連眞贓畢露,再轉而爲達淳之悖奏,血黨之干犯斷案已具,千變萬怪,疊生層出,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也,形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳,裕賊之凶疏而指使之者此賊也。履猷之悖通而陰嗾之者此賊也,此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異已,其計吁亦巧且㦧矣,論其許多凶謀許多逆節,實覆載之所不容,神人之所共憤也,凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心腸,其怨懟不臣之心,殆有浮於觀柱之請退於親政之初也,卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,設鞫得情,快正典刑。李書九,薄有才藝,工於反覆,迹其平生,可謂千億化身,而此於渠,猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九,且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎,請前監司李書九,設鞫得情,快正典刑。噫嘻,痛矣。凶魁亂本,從古何限,而豈有如鍾秀至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀貌,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附已者,謂之向國而奬拔汲引,如恐不及,異已者,謂之背馳而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸而無敢連討者,明白洞快之敎,聖批昭揭而無敢對揚者,一世腐心而擧朝緘口,有識憂歎,厥惟久矣,何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款而無一辭自明之端矣,噫,敬·觀之窮凶而染成者渠也。龜·祿之絶慝而掩護者渠也,渠以爲見驅則觀鎬曰見驅,渠以爲非逆則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣,大抵鍾秀之一生藉口欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆,一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計,得矣,鍾秀之身計旣得,則龜·祿之眞贓,掩矣,其一而二,二而一之狀,不亦凶且㦧乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊,義理主人之招,亦由鍾秀悖舌中薰襲,則前後情跡,沕然相符矣,臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也,邇密也,逆祿之八字凶言,旣已自渠口傳說,賊龜之乙未冬悖說,亦必先他人聞之,則何不於先大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯巳例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種,尙遺,國家之隱憂,無窮。請追奪罪人鍾秀支屬應坐之類,一依尙魯·漢祿例施行。噫,彼任焴,本以鄙瑣之類,濟以凶譎之行,受業於鍾厚之門,爲其卵育,護法於逆秀之論,共連肚腸,推詡和唱,助成凶賊之聲勢,綢繆密勿,甘作逆豎之徒黨,龜·祿之凶圖,而庇護掩匿,惟恐不及,煥·日之陰謀而指畫設施,視作家計,翺翔蔭途。歷典雄邑,罔非權凶輩吹噓之力,而憑藉勢焰,恣行胸臆,鍾秀之脅持君父,矯誣義理之凶謀逆節,靡不爛熳同參,奔走效力,廣張耳目,寔繁黨與,角勝公議,背馳國是,人心由是而陷溺,世道由是而詿誤。鍾秀之爲鍾秀,亦莫非此等凶醜輩慫慂和同之致,而尤所憤疾而痛惋者,首唱悖論,擔當立祠之計,尊仰凶魁,主張影堂之議,已是渠罔赦之罪案,而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於縉紳之疏,其同惡護逆,背公死黨之習,吁亦凶且憯矣。至若徐美修,乃以逆祿之妻姪,把作發身之妙階,以若卑微之蹤,濫叨淸顯之職,銓佐藩任,惟意兜攬,而依附權勢,自作賊秀之狎客,參涉陰圖,遂爲觀柱之血黨,趨走效勞,備盡吮癰之技,左右獵掇,甘爲助虐之類,賊勢之鴟張,凶徒之蚓結,寔由於此輩之爲之羽翼,受其指使,傳襲揚詡,排布和應而然,擧世之指目,有識之憂歎,厥惟久矣。及至龜·祿,眞贓畢露,逆案昭著之後,渠若有一半分人心,則固當革心改轍,割臂斷腕之不暇,而乃反自存形跡,一味顧念,或稱省墓而留連江上,或托加土而來往峽中,蹤跡詭祕,行止閃忽,而今於懲討方張,疏啓迭發之時,乃敢立異,竟不隨參,其心所在,昭不可掩,當此拔亂本盪凶窩之日,如許背國黨逆之類,不可置而不論。請副護軍任焴,爲先絶島安置,行護軍徐美修,施以屛裔之典。噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讐國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩。請追奪罪人鍾厚支屬,亟施散配之典。從古亂逆何限,而其窮凶絶悖至㦧極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案。又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,夬施藁街之律,少洩神人之憤,而第念凶如此賊逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情。請正法罪人審度,加施孥戮之典。噫嘻痛矣,從古亂逆何限,而豈有若賊㯳之窮凶絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書而投呈公門者,其平日醞釀,不問可知。憤痛之極,直欲手磔口臠,而乃以梟獍之心,敢肆狠毒之性,帳前親問,頑忍不服,王府嚴鞫,一直肆惡,終始忍杖,至於徑斃肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣,及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議。請物故罪人㯳支屬,亟令王府,嚴加盤覈,仍施孥戮之典。答曰,不允。㯳事,忍杖抵賴,雖已徑斃,追孥自有禁令,不允。
執義崔履亨啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上請周爀,亟令王府,嚴鞫得情,夬正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億,姑先施以竄配之典。措辭見上請古今島定配罪人李東萬,亟令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭見上請物故罪人國仁支屬應坐之類,亟施島配之典。措辭見上請朴紀淳,亟令王府,拿來嚴問,以重鞫體。措辭見上新除授掌令金商雨,時在公忠道忠州地,掌令李英發,時在慶尙道義城地,請竝斯速乘馹上來事,下諭。答曰,不允,下諭事,依啓。
大司諫鄭來百,獻納洪儀泳啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今當新化休明之日,不可使凶孼逆種,晷刻偃息於覆載之間。請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕流者,亦有年所,而今於悖疏·悖通,其所爛熳排布締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆吞吐,敢生掉脫之計者,究厥心腸,尤極狡惡。是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,快施典刑。梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,李益運之疏,何爲而發也?渠以濟恭之血黨,宅心陰祕,略無畏憚之心,顯有護黨之習,先疏嘗試,眼無朝廷,於斯極矣。濟恭之前後罪犯,何如,而謂以煥·觀當路之日者,於此尤難掩背公死黨之跡,濟恭之逆節,已自昔年,綻露無餘,則是一國共憤之論也,而不思懲畏之意,反有跳踉之漸。臣等,固知伊日之處分,出於人其人之盛德,而不知朝廷之嚴,但生愛護之心,必欲與彼一律之罪人,謂之秉執所同,進退亦同云爾,則豈有一半分感懲之意,而入於人其人之化乎?此不嚴加處分,則將來之憂,容有極哉?請刊削罪人李益運,亟令王府,設鞫嚴問,夬正王法。新除授正言洪大浩,時在江原道原州地,正言尹致後,時在京畿坡州地,請竝斯速乘馹上來事,下諭。答曰,不允,下諭事,依啓。
領府事李時秀箚曰,伏以,歲籥載新,慶運方始,舊甲盛禮,次第誕擧,聖孝益光,群情普忭。伏念臣,自日前鞫坐退後,觸冒夜寒,宿症陡劇,昏昏床玆,不省四到,不能隨諸大夫後,進參於昨日宮庭之班,誠禮都虧,譴何是俟,不惟譴何之不加,上駟寵賚之命,忽降於夢想之外,錫馬,重典也,何爲而及於臣也?臣雖猥忝提擧之任,適因賤疾,初未趨簉,免罪爲幸,賞實無名,是奚可但以僥濫,言哉?惶愧之極,短箚仰瀆。伏望聖明,亟收成命,俾安私分焉。取進止。答曰,省箚具悉卿懇。卿其勿辭,安心領受。仍傳于金宗善曰,此批答,遣史官傳諭于李領府事。
錦豐君朴崙壽疏曰,伏以臣,見差太廟朔祭獻官,而日昨陪班,偶致失汗,外氣所添,內祟闖作,馱還私次,不省四到,臣之左部不利之症,卽半生貞疾,每一中感,輒致增劇,今又如期挾發,肢體戰掉,頑痰遍注,床褥之間,輾側亦艱,駿奔之地,自力無望,玆不得不疾聲仰籲。伏乞聖慈,俯垂鑑諒,亟賜變通,以幸公私,不勝大願。臣無任云云。答曰,省疏具悉。疏辭,許令該曹付標。
行左承旨宋祥濂疏曰,伏以,天休滋至,慶年載回,長樂之嵩呼纔擧,閟宮之洞酌祗獻,聖孝克伸,群情胥忭。仍伏念臣,以地則墻壁靡依,以人則文質無當,而釋褐以來,偏荷先朝曠絶之恩,敎誨而指導之,拯拔而閔覆之,十數年間,歷揚淸華,自綠而緋,毫髮不假於攀援,頂踵皆歸於造化,每中夜追惟,自不覺感淚之被面。逮至聖明臨御,簪履不遺,數年恩養,特許私願之曲遂,前後諫職,輒蒙微諒之俾伸,每念涓埃之蔑報,惟期燥濕之不擇,迺者積違之餘,復叨近密,蹶仕進,曾未浹旬,而適値宮祼之日,獲隨院僚之後,周旋於罏香尊醴之側,昵陪於珩趨罄折之際,有事爲榮,揆分已幸。及伏奉賞典傳敎下者,以臣職在禮房,亦蒙陞資之恩,臣誠惝怳震越,五內失守,若夢疑眞,歷日靡定。夫有功而後爵,有勞而後賞,卽人主之大柄也,無功與勞,則上不可以虛授,下不可以冒當,臣躬逢晠儀,跡忝該房,生疎矇昧,苟然備員,尋常按例之事,尙煩右僚之替行,其得免譴罰,亦倖耳。何嘗有寸勞自效,而猝然授之以命德之器,有若眞有可賞者然,古所謂罔功之賞,正爲臣着題語也。今番賞典之視例乙卯,雖出於我聖上遇慶示意之念,而平日嚬笑之惜,淸朝名器之重,反不免緣臣壞了,則梁鵜軒鶴,不但臣匪分之愧,其於累聖簡而招物議,何哉?且念臣家,本以素門平進,遭逢千載之會,厚沐三朝之澤,父子兄弟,竝躋金玉,滿盈之懼,若集于木,如臣無似,又復冥升,過福招災,理所必至,惶悸交中,夜而忘寢,玆敢冒入文字,悉暴血懇。伏乞聖慈,察臣言之非出飾讓,念公器之不容濫授,亟收恩資,俾安微分,千萬至祝。臣無任云云。答曰,省疏具悉。卿其勿辭行公。
應敎趙鎭順疏曰,伏以臣,向叨館銜,陳章請急,恩批曲軫於情理,卽許遞免,旋拜見職,違牌俟勘,聖念尙記其前懇,特賜鞶禠。臣誦傳病母,不覺淚下,非臣隕結,所可仰酬,迺於日昨之政,以臣代臣,殆若非臣莫可者,臣誠惝怳隕越,不知攸措。當此春晷漸長,講筵頻開,豹直不備,召牌屢降之時,豈敢不蹶趨承,而臣母之病,至今進退,寒熱交作,寢食全減,氣息一倍凜綴,眞元數層落下,臣方左右扶將,雜試刀圭,雖因目下事會之嚴急,有時離側,輒致添劇,持被供職,初非可論。且今館錄有命,而伏聞前校理尹行直,年前以單錄,引義蒙遞,臣之難冒,與此無異。伏乞聖慈,亟賜鐫改,以便救護,以安私分,不勝幸甚。臣無任云云。省疏具悉。所請依施。
檢閱申在植疏曰,伏以臣,與同知春秋館事臣金明淳,有娚妹應避之嫌,臣之所帶春秋兼銜,揆以公格,在下當遞,玆敢援例陳章,仰瀆崇嚴。伏乞聖明,亟賜遞改,以存公格,不勝幸甚。臣無任云云。省疏具悉。同春秋許遞,爾其勿辭察職。
上在昌德宮。停常參·經筵。
午時未時,日暈。
備忘記,羅州營將柳得源下直,長弓一張,長箭一部,片箭一部,筒兒一箇賜給。
宋祥濂,以弘文館言啓曰,本館下番闕直,事甚未安。校理李永老·副校理權烒·修撰申緯·洪時溥,副修撰趙民和,旣有只推之命,竝卽牌招,以爲推移入直之地,何如?傳曰,允。
宋祥濂,以弘文館言啓曰,本館錄爲之事,命下矣,副應敎李勉昇,校理李魯益,修撰李垿在外,副校理洪羲俊呈辭入啓,應敎未差,不得擧行,何以爲之?,敢啓。傳曰,竝許遞,政官牌招開政,待下批卽爲牌招,使之不日擧行。
有政。吏批,行判書南公轍進,參判金明淳牌不進,參議李好敏牌不進,行都承旨沈象奎進。以李永老爲應敎,金魯應爲副應敎,韓耆裕爲校理,朴宗臣爲副校理,朴宗琦爲副修撰,洪奭周爲同春秋,金龍範爲社稷令。學生任時八贈戶參例兼,同知任忠白考。
兵批,判書金羲淳病,參判尹長烈病,參議李貞運病,參知韓始裕入直進,右承旨金宗善進。副護軍金敎根,副司直趙鎭順·李勉昇·李魯益·洪羲俊,副司果李垿竝單付。
以校理李永老,副校理權烒,修撰申緯·洪時溥,副修撰趙民和牌不進罷職傳旨,傳于宋祥濂曰,只推。
宋祥濂,以弘文館言啓曰,本館下番闕直,事甚未安。館錄且當會圈矣,副校理權烒,修撰申緯·洪時溥,副修撰趙民和,旣有只推之命,竝卽牌招,何如?傳曰,允。
金宗善啓曰,禁衛大將李得濟,以本營習陣事,明日鷺梁出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
以應敎李永老,副應敎金魯應,校理韓耆裕,副校理朴宗臣,副修撰朴宗琦牌不進罷職傳旨,傳于宋祥濂曰,只推。
以吏曹參議李好敏牌不進罷職傳旨,傳于宋祥濂曰,只推。
宋祥濂啓曰,卽者別兼春秋鄭觀綏,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
宋祥濂,以奎章閣言啓曰,檢校直閣李魯益,時在京畿楊根地云,乘馹上來事,下諭,何如?傳曰,允。
金宗善,以御營廳言啓曰,本廳別將李格,呈告下鄕,千摠徐有建,以前任水原府中軍事,方在禁推保放中矣。勢難久曠,竝姑改差,何如?傳曰,允。
大司諫鄭來百,副提學李存秀,執義崔履亨,獻納洪儀泳啓曰,請亟下罪人徐邁修,中道付處傳旨。措辭見上答曰,不允。
大司諫鄭來百,執義崔履亨,獻納洪儀泳啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。措辭見上請時夏·時鼎·時楫·金樂敎等,竝令王府,設鞫嚴覈,夬正邦刑,時景·時昱,竝施孥籍之律。措辭見上請賜死罪人行恁諸子應坐之類,亟令王府,依律擧行,無俾逆種焉。措辭見上以下一行刀削請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,快正典刑。措辭見上請金甲島安置罪人李東馨,爲先施以荐棘之典。措辭見上請光陽縣竄配罪人李翊模,爲先施以絶島安置之典。措辭見上請楸子島安置罪人徐瀅修,設鞫嚴問,快正王法。措辭見上請巨濟府島配罪人李魯春,亟令王府,設鞫嚴問,明正典刑。措辭見上請古今島安置罪人張錫胤,亟令王府,嚴鞫得情,夬正典刑。措辭見上請追奪罪人煥之諸子,亟施散配之典。措辭見上請賜死罪人達淳諸子,亟施遠地定配之典。措辭見上請追奪罪人日煥諸子,亟施散配之典。措辭見上請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,快正典刑。措辭見上請追奪罪人龜柱支屬應坐之類,一依尙魯例,施以散配之典。措辭見上請金甲島安置罪人龍柱,亟令王府,設鞫得情,快正典刑。措辭見上請前監司李書九,設鞫得情,快正典刑。措辭見上請追奪罪人鍾秀支屬應坐之類,一依尙魯·漢祿例施行。措辭見上請副護軍任焴,爲先絶島安置,行護軍徐美修,施以屛裔之典。措辭見上請追奪罪人鍾厚支屬,亟施散配之典。措辭見上請正法罪人審度,加施孥戮之典。措辭見上噫嘻痛矣,從古亂逆何限,而豈有若賊㯳之窮兇絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書而投呈公門者,其平日醞釀,不問可知。憤痛之極,直欲手磔口臠,而乃以梟獍之心,敢肆狠毒之性,帳前親問,頑忍不服,王府嚴鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言。豈可以徑斃之不用極律,擬議於此賊乎?其支屬尙在則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣,及承聖批以追孥禁令,靳允重法之聖意,實不勝欽仰,而此賊之窮凶絶悖,不可以常典擬律,寔爲擧國之公議。請物故罪人㯳支屬,亟令王府,嚴加盤覈,仍施孥戮之典。答曰,不允。
執義崔履亨啓曰,請正法罪人鏔,亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上請周爀,亟令王府,設鞫得情,夬正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億,姑先施以竄配之典。措辭見上請古今島定配罪人李東萬,亟令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭見上請物故罪人國仁支屬應坐之類,亟施島配之典。措辭見上請朴紀淳,亟令王府,拿來嚴問,以重鞫體。措辭見上答曰,不允。
大司諫鄭來百,獻納洪儀泳啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請絶島爲奴罪人李戒國·劉用孫·金金乭,亟令王府,夬施典刑。措辭見上請古今島定配罪人李東萬,亟令王府,設鞫得情,夬施典刑。措辭見上請梟示罪人性世,亟施孥戮之典。措辭見上請刊削罪人李益運,亟令王府,設鞫嚴問,夬正王法。措辭見上答曰,不允。
別兼春秋鄭觀綏疏〈曰〉,伏以臣,卽接家信,臣母素患痰癖之症,近以日候之不適,寒感闖發,症形一倍添劇,食飮全却,氣息凜綴,床笫之間,轉側須人,家僮踵至,促臣歸視。臣自聞此報,心神飛越,按住不得,玆敢忙陳短章,徑出禁扄。伏乞聖明,俯垂諒察,亟遞臣所帶之職,仍治臣擅離之罪,以肅朝綱,以安私分,不勝幸甚。臣無任云云。省疏具悉。爾其勿辭救護。
己巳正月二十九日辰時,上詣春塘臺。一內禁軍春等試射入侍時,右承旨金宗善,記事官洪起燮,別兼春秋鄭觀綏,記事官申在植,以次詣閤,上御平戎服,乘馬出宣化門,由協陽門·銅龍門·景化門·靑陽門,詣春塘臺,下馬陞座,小開門陞壇節次,宣傳官,如法擧行訖。上命兵曹判書金羲淳,禁軍別將徐英輔,一內禁軍將李晦植留壇上監試,有頃,上入小次試射訖。上出陞座,上乘馬由靑陽門·景化門·銅龍門·協陽門,入宣化門還內,諸臣以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等,率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等,不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋祥濂啓曰,明日,穆陵忌辰祭正日相値,視事頉稟之意,敢啓。傳曰,知道。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
沈象奎啓曰,知敦寧洪明浩,除拜後過三日不爲出肅,依定式推考警責,仍卽牌招察任,何如?傳曰,允。
傳于宋祥濂曰,禮房承旨,馳詣宗廟·景慕宮,奉審摘奸以來。
傳于金宗善曰,軍士房承旨入侍。
宋祥濂,以禮曹言啓曰,傳曰,今番行幸,當以懿陵爲之,此不過十里之地,日子,以旬間擇入事,命下矣。幸行吉日,卽令日官池景泌推擇,則來二月初九日·初十日·十三日俱吉云,以何日定行乎?敢稟。傳曰,以十三日爲之。
傳于朴宗薰曰,右副承旨入侍。
金宗善,以兵曹言啓曰,參判尹長烈,參知韓始裕,俱爲差祭,今當受香,而參議李貞運,謂有身病,不爲替直,直次苟艱,參議李貞運,卽爲牌招,以爲入直之地,何如?傳曰,允。
以副校理權烒,修撰申緯·洪時溥,副修撰趙民和再牌不進罷職傳旨,傳于宋祥濂曰,只推。
宋祥濂,以弘文館言啓曰,本館下番闕直事甚未安。應敎李永老,副應敎金魯應,校理韓耆裕,副校理朴宗臣,副修撰朴宗琦,旣有只推之命,竝卽牌招,以爲推移入直之地,何如?傳曰,允。
傳于宋祥濂曰,堂錄命下,今旣多日,而有情勢之人逡巡,或可說也,無情勢之人,亦皆違牌,何也?極爲駭然。違牌人,更爲牌招,館錄,使之卽爲擧行。
宋祥濂,以弘文館言啓曰,新錄事,命下矣。臣等今方齊會,本館,雖已備員,而應敎李永老,校理韓耆裕,副校理權烒,修撰洪時溥,副修撰趙民和·朴宗琦,傳旨未下,旣有帶職僚員,則有違館規,不得擧行,何以爲之?敢啓。傳曰,竝許遞。
兵曹口傳政事,以李商一爲宣傳官。
以應敎李永老,校理韓耆裕,副校理權烒,修撰洪時溥,副修撰趙民和·朴宗琦牌不進罷職傳旨,傳于宋祥濂曰,只推。
金宗善,以兵曹言啓曰,今此幸行時,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓局步軍十五哨爲先廂,禁衛營·御營廳京鄕軍各五哨,御將都領爲後廂,馬軍七哨·騎士六番·禁軍六番隨駕,禁將率訓局餘軍二哨留都。
金宗善,以兵曹言啓曰,在前懿陵幸行時,挾輦軍二百名磨鍊,而無餘軍替代之例,癸亥年健元陵幸行時四百名,餘軍二百名,近年連以三百名,餘軍二百名替行矣,今番則以幾名磨鍊乎?敢稟。傳曰,餘軍置之,以五百名磨鍊。
金宗善,以兵曹言啓曰,在前幸行時,摠戎使率訓局餘軍,弘化門外留陣矣,今亦依此擧行,何如?傳曰,允。
金宗善,以兵曹言啓曰,幸行回鑾後,隨駕軍兵犒饋,近年連以乾物分紿矣,今亦依此磨鍊,何如?傳曰,允。
金宗善,以司僕寺提調意啓曰,今此懿陵行幸時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
金宗善,以兵曹言啓曰,今此懿陵幸行時,各差備所把驛馬,磨鍊書入,而本曹驛馬外不足之數,依例京畿驛馬十五匹補把事,分付本道之意,敢啓。傳曰,知道。
金宗善,以兵曹言啓曰,在前懿陵幸行時,傳語軍,以衛軍排立,斥候伏兵,令訓鍊都監擧行,畿邑軍兵,不爲出用矣,今亦依此磨鍊,何如?傳曰,允。
沈象奎,以議政府左·右相意啓曰,本府每於歲首,例爲觀察使·節度使薦,而領議政未差,臣等俱有故,限內不得議薦之意,敢啓。傳曰,知道。
金宗善,以兵曹言啓曰,五衛將尹致宖,慶熙宮衛將金一聲,俱以除授在外,過限未上來,文臣兼宣傳官鄭元容,身病猝重,勢難供職,呈狀乞遞,竝改差,何如?傳曰,允。
金宗善,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
金宗善,以司僕寺提調意啓曰,今此懿陵行幸時補把驛馬,勿論遠近道,事當依例磨鍊,而日字促迫,遠道則勢難及期上來,從近道限三十匹分排,知委各驛,以爲入用之地,何如?傳曰,允。
金宗善,以濬川司言啓曰,本司都廳徐有健,御營廳千摠改差,代以御營廳千摠韓光迪,差下,使之察任,何如?傳曰,允。
金宗善,以摠戎廳言啓曰,本廳右司把摠元永卨,身病猝重,勢難察任,改差,何如?傳曰,允。
朴宗薰,以義禁府言啓曰,保放罪人李宗孝,還囚捧供以入之意,敢啓。傳曰,知道。
禁府啓目,谷城縣監鄭殷祥原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,麟蹄縣監李宗孝原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,龍仁前縣令丁遇泰原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
朴宗薰,以義禁府言啓曰,卽接月令醫員秦東稷手本,則時囚罪人鄭殷祥,素患疝積之證,當寒添劇,橫亘肚臍,轉側須人,目下證形,十分危重云。罪人病勢如此,則一邊保放,一邊草記,曾有定式矣,鄭殷祥,姑爲保放之意,敢啓。傳曰,知道。
館錄圈點,三點,朴蓍壽·鄭文始·洪時濟·閔致載·徐俊輔·洪命周·金箕殷·尹日逵·高廷鳳·金·趙鐘永·鄭祖榮·洪遇燮·韓用儀·安光宇·鄭元容·閔箕世·鄭觀綏·金益鉉·李彦淳·趙琮鎭·曺鳳振·李止淵·申在業·金學淳·尹致謙·朴周壽·李憲琦·尹致後·李永錫。
右參贊吳載紹疏曰,伏以臣,卽伏奉祭帖,以臣差社稷大祭初獻官,義重駿奔,分當竭蹶,而第臣近添輪行之疾,多方調治,一味進退,食飮全却,衰氣落下,委頓床笫,宛轉叫楚,已難自力於將事之際。而重以素患脚痿之證,逐歲增加,血氣內耗,榮衛外鑠,無望其復爲完步之人,而筋絡牽促,骨節酸痛,雖於房闥之間,有時欲起還仆,以此病狀,齋沐趍走,萬無其望,玆敢冒死呼籲。伏乞聖慈,俯垂矜察,特令該曹,趁卽變通,以重享事,仍治臣瀆擾之罪,以安私分,不勝幸甚,臣無任云云。答曰,省疏具悉。疏辭,許令該曹付標。
兵曹,懿陵幸行時軍令,二月十三日出宮,懿陵展謁,自闕門十里親祭,當日還宮。
己巳正月三十日辰時,上御誠正閣。軍士房承旨入侍時,右承旨金宗善,假注書安尙默,記注官劉㵙,記事官申在植,以次進伏訖。上命書傳敎曰,今番幸行,當以懿陵爲之,不過十里之地,日字,以旬間擇入。宗善,承書讀奏訖,上曰,注書持而出去頒布。賤臣,持出頒布。上曰,明日當入陵幸取稟,而命以旬間擇日,似爲迫近,故今日下敎矣。又命書傳敎曰,幸行時凡係民弊,務從省約,出·還宮時植炬除之,凡係民事,皆以儲置米會減事,分付。宗善,承書讀奏訖,又命書傳敎曰,懿陵幸行時,當親祭,政院知悉。宗善,承書讀奏訖,宗善曰,傳諭事體,何等至重,而日前以鞫坐進參事,領府事左議政處,有傳諭之命,史官誤爲傳諭於右議政,雖卽覺悟,轉往領府事家,而其錯誤之失,萬萬駭然。當該兼春秋,所當重勘,而本院請推之外,無他可施之罰,何以爲之乎?上曰,拿處,可也。出擧條上曰,何不詳諭乎?宗善曰,詳諭之,而誤聽而然矣。上曰,出去後申飭兼史,此後勿復如是,可也。又敎曰,待禮曹擇日啓下,兵判於暎化堂,進呈軍令之意,分付,可也。惠慶宮供上蒼柏膏停止,潤血膏製入。出榻敎仍命退,承史以次退出。
己巳正月三十日午時,上詣春塘臺。兵曹判書持軍令入侍時,右副承旨朴宗薰,記事官洪起燮,記注官李仁迪,記事官申在植,以次隨詣,上具平戎服,乘馬出協陽門,由銅龍門·景化門·靑陽門,詣春塘臺,下馬陞座,上曰,兵曹判書,使之入進軍令,可也。宣傳官,承命擧行,兵曹判書金羲淳,入來跪進軍令,上命宗薰讀奏啓下訖,上命兵曹判書退出,羲淳退出。上曰,兵判曲拜非例也,殊非介胄不拜之意,記過,可也。上曰,注書出去,兵曹軍兵磨鍊草記,催促持入,可也。賤臣,承命出來持入,上命書草記批旨訖,宗薰曰,注書洪起燮,出入之際,不爲曲拜,推考,何如?上曰,依爲之。出擧條上曰,該房何不隨詣乎?宗薰曰,右承旨金宗善,承候於王大妃殿,未及出來,故臣以代房入來矣。上入小次,少頃,上出小次,命兵曹判書記過分揀,上乘馬由靑陽門,入保定門還內,承史以次退出。
上在昌德宮。停常參·經筵。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金宗善啓曰,來初五日朝參日次,而毓祥宮仲朔祭齋戒相値,頉稟之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
宋祥濂啓曰,卽者副校理朴宗臣,謂有身病,陳疏徑出,原疏纔已退却矣,依定式禁推傳旨捧入之意,敢啓。傳曰,知道。
宋祥濂啓曰,玉堂備員間,視事頉稟之意,敢啓。傳曰,知道。
以副校理朴宗臣禁推傳旨,傳于宋祥濂曰,分揀。
宋祥濂,以弘文館言啓曰,本館上番闕直,事甚未安。副應敎金魯應,卽爲牌招入直,何如?傳曰,允。
金宗善啓曰,今此幸行時,何大臣留都乎?敢啓。傳曰,李領府事留都。
傳于沈象奎曰,發遣吏郞,諸執事淸齋與否,摘奸以來。
以公忠監司鄭晩錫狀啓,泰安郡人物渰死事,傳于尹鼎烈曰,聞甚矜惻,原恤典外,別加顧恤,如有生前身還布,蕩減事,分付。
宋祥濂,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
金宗善,以兵曹言啓曰,謹依判下別單,額外內禁衛出身兪範柱,柳葉箭貫一中,邊十三中,片箭貫二中,內下筒箇一部賜給,閑良張鉉德,柳葉箭貫五中,邊九中,弓矢一部,以軍器寺所在者,取來施賞之意,敢啓。傳曰,知道。
沈象奎,以吏曹言啓曰,今此社稷·景慕宮大祭祭官中,時無職名人,令該曹口傳付軍職,何如?傳曰,允。
金宗善,以訓鍊都監言啓曰,本局千摠白東遠,哨官李敦五,身病猝重,勢難察任,竝改差,何如?傳曰,允。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
傳于李文會曰,下直守令留待。
傳于李文會曰,下直守令入侍。
傳于宋祥濂曰,禮房承旨·同副承旨,分詣受香諸處,奉審摘奸以來。
金宗善啓曰,禁衛大將李得濟,以南壇淸道事,出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
行左承旨宋祥濂書啓,臣承命馳詣南壇,壇上神位版奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,仍詣木覓,神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣漢江壇,壇上神位板奉審則無頉,祭物·祭器看審則精潔,諸執事·進排官摘奸則無頉矣。臣則還詣南壇享所,待將事還奉神位版後,復命之意,敢啓。傳曰,知道。
李文會啓曰,大提學會圈事,命下矣。政官牌招開政,何如?傳曰,允。
傳于尹鼎烈曰,時·原任大臣,更爲命招。
傳于尹鼎烈曰,時·原任大臣,更爲命招。
傳于尹鼎烈曰,右議政更爲命招。
朴宗薰啓曰,卽者修撰申緯,以其親病,陳疏徑出,原疏纔已捧入矣,所當直捧禁推傳旨,而此與無端徑出,有異,推考警責,何如?傳曰,允。
朴宗薰啓曰,應敎·校理二員,副校理一員,修撰一員,副修撰二員未差,副應敎金魯應傳旨未下,修撰申緯受由,玉堂上下番俱空,事甚未安。副提學李存秀,副校理朴宗臣,牌招入直,何如?傳曰,允。
以副提學李存秀,副校理朴宗臣牌不進罷職傳旨,傳于朴宗薰曰,只推。
以副應敎金魯應牌不進罷職傳旨,傳于朴宗薰曰,許遞。
朴宗薰啓曰,副提學李存秀,副校理朴宗臣牌不進,修撰申緯受由,應敎·副應敎·校理二員,副校理一員,修撰一員,副修撰二員未差,玉堂上下番俱空,事甚未安。未差之代,今日政差出,待下批仍卽牌招,以爲推移入直之地,何如?傳曰,違牌人更爲牌招。
以副提學李存秀,副校理朴宗臣再拜不進罷職傳旨,傳于朴宗薰曰,只推。
朴宗薰啓曰,玉堂上下番俱空,事甚未安。副提學李存秀,副校理朴宗臣,旣有只推之命,竝卽牌招入直,何如?傳曰,允。
朴宗薰啓曰,今己巳年京外守令·邊將薦擧單子四百一張,依例捧入,而其中應薦·不薦人,令該曹察推,何如?傳曰,允。
尹鼎烈啓曰,左邊捕盜大將李得濟,以禁衛大將,南壇祭享時淸道事,出去矣,在前如此之時,有他邊大將兼察之例,今番則何以爲之?敢稟。傳曰,御將權察。
尹鼎烈啓曰,左邊捕盜大將,以御將權察事,命下矣。權察左邊捕盜大將李堯憲,卽爲牌招,聽傳敎,何如?傳曰,允。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳,正言尹致後牌不進罷職傳旨,傳于朴宗薰曰,只推。
尹鼎烈,以吏曹言啓曰,新除授慶基殿參奉李野淳,除拜後過限未肅拜,依例改差,何如?傳曰,允。
傳于尹鼎烈曰,發遣吏郞,諸執事淸齋與否,摘奸以來。
傳于尹鼎烈曰,右議政命招。
尹鼎烈,以賓廳意啓曰,臣陳箚承批後,以大提學會圈事,來詣賓廳,而他大臣,皆命招不進矣,從前文衡圈點時,曾無一大臣獨點之例。雖或獨點,如非曾經文衡,卽以首相擧行,則事例,與今不同,左·右相中一人,亦不無參圈之例,而終非所以重事體之道,姑待他大臣差病後擧行,何如?答曰,獨點亦有前例,卽爲擧行。
尹鼎烈,以賓廳意啓曰,大提擧圈點以入,而前大提學李晩秀,嫌不自書其名,依例添書圈點之意,敢啓。答曰,知道。
賓廳,大提學會圈五點徐榮輔·南公轍·沈象奎,四點金祖淳·李晩秀,徐榮輔落點。
有政。吏批,行判書南公轍進,參判金明淳牌不進,參議李好敏牌不進,同副承旨尹鼎烈進。以李庚運爲大司諫,朴孝成·金熙華爲校理,尹久東爲副校理,徐長輔爲修撰,徐鼎輔爲副修撰,尹行直爲司僕正,李集運爲禮曹佐郞,閔養世爲監察,李魯俊爲慶基殿參奉。兼弘文大提學單徐榮輔,兼藝文大提學單徐榮輔,兼知成均單徐榮輔,兼春秋單朴榮東。兵批,判書金羲淳病,參判尹長烈病,參議李貞運病,參知韓始裕入直進,左副承旨李文會進。上護軍徐榮輔,大護軍朴宗來,副護軍鄭來百,副司直李永老·金魯應·韓耆裕·權烒,副司果洪時溥·趙民和·朴宗琦竝單付。
以吏曹參議李好敏牌不進罷職傳旨,傳于尹鼎烈曰,只推。
尹鼎烈,以奎章閣言啓曰,檢校直閣李魯益,自鄕上來云,待明朝牌招入直,何如?傳曰,允。
尹鼎烈,以禮曹言啓曰,各殿·宮私忌,有素膳封進之規矣,今二月初七日贈領議政朴準源大祥,嘉順宮素膳,依例封進之意,敢啓。傳曰,知道。
尹鼎烈,以禯曹言啓曰,英陵·寧陵各祭享時,以程道稍遠,陵官例爲前期受香,而若値兩享日字迫近之時,則兼受陪往,亦有定式矣,英陵忌辰祭,在今二月十七日,英陵·寧陵寒食祭,在同月二十二日,寧陵忌辰祭,在同月二十四日,計其日字,俱難斡旋,今亦依前例,英陵忌辰祭受香時,兼受寒食祭香祝,寧陵寒食祭受香時,兼受忌辰祭香祝事,分付,何如?傳曰,允。
尹鼎烈,以吏曹言啓曰,今此各宮·廟春享祭祭官中,時無職名人員,令該曹口傳付軍職,何如?傳曰,允。
金宗善,以兵曹言啓曰,幸行時留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行,何如?傳曰,允。
金宗善,以備邊司言啓曰,本司武郞廳李重協,奔走勤仕,已滿十五朔,依例陞敍,或守令除授事,奉承傳施行,何如?傳曰,允。
金宗善,以訓鍊都監言啓曰,本局別將尹頤東,身病猝重,勢難察任,改差,何如?傳曰,允。
朴宗薰,以義禁府言啓曰,卽接月令醫員金珪手本,則時囚罪人李敎源,屢日處冷之餘,積氣闖發,四肢厥冷,食飮全却,轉側須人,實有難保之慮云。罪人病勢如此,則一邊保放,一邊草記,曾有定式矣,李敎源姑爲保放之意,敢啓。傳曰,知道。
金宗善,以摠戎廳言啓曰,本廳中軍柳文植,身病猝重,勢難察任,改差,何如?傳曰,允。
兵曹政事,以吳載光爲摠戎中軍。
金宗善,以御營廳言啓曰,依定奪,集賢門入直禁衛營軍,以本廳京中哨軍,今二月初三日替代,而每三日二十名,哨官一員率領,輪回入直之意,敢啓。傳曰,知道。
領府事李時秀箚曰,伏以臣,向因賤病,獨未進參於閟宮行禮之班,誠·禮俱闕,譴責不加,踰歷屢日,惶蹙彌深,卽因文衡會圈,三辱命召,繼以史官,臨宣聖諭,揆以常分,敢不趨承,而顧臣病狀,近因日候不調,舊症新感,內外交劇,腦額眩疼,脚膝痿怯,喘喘頹牀,興居都廢,束帶赴公,實無其望,跡涉偃慢,伏枕俟罪。伏乞聖明,亟降威罰,以警具僚,以安賤心焉。取進止。答曰,省箚具悉卿懇。卿其安心調理。仍傳于尹鼎烈曰,此批答,遣史官傳諭于李領府事。
左議政金載瓚箚曰,伏以,文衡會圈,有諸大臣命招之命,臣固當隨牌卽進,猥參圈坐,而第臣自五六日前,素患心腹之症,越添於簉公失攝之餘,歸卽大寒戰作痛,衝亘刺痛之狀,有甚於昨冬危劇之時。牀笫之內,動作不得,頃刻之間,升降無時,呼吸欲窒,水穀全阻,目下形狀,奄奄有難支之慮,束帶赴公,萬無其望,不得已荐違召命,病裏惶隕,罪無所逃。伏乞亟降威罰,以肅朝綱,不勝幸甚。取進止。答曰,省箚具悉卿懇。愼節奉慮,卿其安心調理。仍傳于尹鼎烈曰,此批答,遣史官傳諭于左議政。
右議政金思穆箚曰,伏以,臣於病伏中,以大提學圈點事,召牌屢降,史官再臨,在臣分義,固當竭蹶趨承,而文衡會圈,有國重事也,首相如或有故,則下位之不敢替當,古例卽然。此蓋尊國體重圈事之美意,而有不可輕易違越也,審矣,今此僚相,以病陳箚,臣何敢不有故事晏然冒當於莫重之圈,而況臣素患痰結之症,近因節候之換,將攝失宜,一倍添劇,委席涔涔,若無省覺,目下形症,萬無束帶赴公之望,玆敢忙構短箚,疾聲呼籲。伏乞聖慈,俯賜矜察,亟遞臣職,俾得安意調息,千萬幸甚。取進止。答曰,省箚具悉卿懇。首相之不得參於會圈,卽因愼節而然,卿之愼節,如非難强,則獨行會圈,旣有已例,如是辭巽,豈不過乎?更勿如是引義,卽爲入來圈點。仍傳于尹鼎烈曰,此批答,遣史官傳諭于右議政。
廣州留守朴宗來疏曰,伏以,慶年載回,天休滋至,春殿之嵩呼旣擧,閟宮之禮酌躬將,聖孝增光,輿情胥忭。仍伏念臣,義難冒沒,病又沈痼,猥陳辭本,冀解重務,誠淺辭拙,未蒙允許,恩批誨諭,若慈父之詔迷子,臣是何人,敢當斯榮?雙擎莊誦,感極而涕,實不知措身之所也。噫,臣以無似之賤,蒙不世之恩,致位崇顯,偏被寵榮,欲報之德,與天無極,惟是夷險向前,殫竭爲期,卽臣平生所自矢者,苟非甚不得已,則罔不有事輒趨,以效竭蹶之義,未嘗飾讓占便,自陷辜負之科,伏惟聖明,亦有所俯燭者矣。今也一病支離,百症交攻,委頓纏綿,有添無減,情形之醜惡,雖未敢煩,精力之澌鑠,日甚一日,藥餌罔效,寢席爲命,此際幸行涓吉,只隔一旬,軍卒之調排,標信之奉行,專爲本營之所管,信地迎送,又是職分之不可廢者,而目下病狀,實難自力。神識昏瞀,事爲不能經心,則凡百策應,斷無其望,肢體委痺,房闥亦難動作,則鞍馬勞頓,尤非可論,若不早自乞解,必致臨期狼狽,臣罪至此,顧何以自贖乎?百爾思量,惟有一遞,玆敢不避煩瀆,申暴衷懇。伏乞聖慈,特賜矜諒,亟遞臣職,仍治瀆撓之罪,使公事無曠,私心獲安,千萬幸甚,臣無任云云。答曰,省疏具悉。所請依施。
行護軍洪奭周疏曰,伏以,長樂奉箋,祝慈齡於岡陵,閟宮薦爵,展宸慕於羹墻,情文允協,大小同歡。臣於是日,猥隨邇密之班,獲廁駿奔之列,有事與榮,欣倍恒情,千萬不自意,晉秩之隆典,忽及於無似之賤,龍光燀爀,超越等倫,非常之命,瞻聆皆震,況在臣身,何以爲喩?夫居寵而驚,以榮爲懼,古之哲人,嘗有斯言,臣之不敏,亦知佩服,然常以爲,寵榮者,人情之所同喜也,雖君子之心,恒存退讓,不敢以此自滿,亦何遽至驚懼爲哉?及承今日之命,神魄遁爽,五內失守,乃知驚懼二字,猶不足以盡其懍悸怵迫之情也。臣竊觀,近世之辭官爵者,或以匪才,或以罔功,或以冥升之爲譏,或以不衷之爲災,言之者旣成科臼,視之者皆謂文具,雖其所辭之語,未始不出於中情,而天聽俯臨,亦或不能不以爲備例,此所以辭巽之章,相續於公車,而因辭而獲請者,百不能一二覯也。今臣必辭之義,固已兼是四者而有之矣,若其私心之萬萬震悚,又有出於四者之外,玆敢仰首鳴號於慈覆之天,以冀格外曲諒之殊私,惟聖明少垂察焉。臣家自先世以來,偏被恩造,門闌榮耀,擧世歆艷,圖報之願,固不敢有惜於頂踵,而乃其闔門兢懼之心,未嘗一日不集于本也。況臣譾劣,最居人下,而兩朝恩私,隆天重地,決科纔十餘年,世所稱淸官華銜,無一不兜攬而超躐,素餐之譏,固不遑恤,急走之躓,理必無幸,今又以其百無所肖之身,而置之於卿月,崇顯之班,災咎之招,豈俟智者而後計哉?滿則損,盈則溢,必然之勢也,矧乎其旣盈旣滿矣,而又將挹汍濫而注之,臣竊恐顚趾渥形之患,非獨如欹器之傾而已,殿下於臣,天地也,父母也,天地之於物,無願不遂,父母之於子,愛欲其生,豈或諒其必至於顚沛而漠然不爲之所哉?雖然,此猶以臣一己之私而言耳,貳卿命德之器,在朝家何如其重也?如臣者,才具之不稱,望實之不副,固無論已,只就其年而言之,直一蒙然之童騃耳,圖任老成,先王之明訓,童子備官,昔人之深歎。夫以成周盛際,四術之所陶鑄,三物之所賓興,其在辨官論才之列者,無非天民之秀傑,而其所以著於禮經者,猶必曰四十而仕,五十而命爲大夫,今臣之齒,距强仕,尙有四歲,而所叨之位,則已在大夫之上,其於禮經揭訓之意,果何如哉?臣又竊伏聞,昔年承弼之臣,有以四十前亞卿,五十前正卿,當爲難愼之語,仰陳於先朝,亟蒙嘉歎之恩言,特命載諸銀臺之故事,臣於入院之初,亦嘗欽誦而敬識之矣,猗歟大聖人愼惜名器養育人才之盛意,豈非今日之所當遵法者歟?由公而不可濫叨者如此,繇私而不敢暫安者如彼,顧臣辭受之義,寧待兩言以決,而且於目下格例之間,亦有所難冒之端。夫德擧才選,隆古之制也,循資敍勞,近世之法也,以一時執事之勞,媒天職寵擢之榮,已有違於懋官懋賞之本意,而輓近之以大祝執禮陞品者,亦不過以堂下而叨緋玉耳,若其夤緣僥濫,遂躋宰列者,由臣以前,蓋無其人,然則褻公器而開倖門,殆將自臣始矣。臣之庸駑,旣無以報答恩遇之萬一,而乃反使聖朝愼賞之政,緣臣而貽累不細,論其罪戾,當復何居?聞命之初,駴慄失措,退伏彌日,寢餐俱忘,披瀝肝血,瀆冒宸嚴,神天在上,毫無假飾。伏乞聖明,念天爵之至重,察臣情之甚切,特收誤恩,俾臣得免於履滿過福之災,則覆庇生成之澤,非臣之糜粉隕結,所能仰酬也,臣無任云云。答曰,省疏具悉。卿其勿辭行公。
大司諫鄭來百疏曰,伏以,天休滋至,慶年重回,賀箋親上於長樂泂酌,祗薦於閟宮,聖孝冞光,群情胥忭。仍伏念臣,百不猶人,一無可取,姿性則庸愚,甚矣,言辭則拙澁,極矣,出入臺端,殆近三十年所,前後忝叨,不知幾遭,而含默尸素,隨逐隊行,未嘗效一日之責,自顧慙恧,若隕淵谷。況今所叨之銜,卽古所謂諫議大夫也,長於一院,地望尤別,自非言議足以動人,風裁爲世所推者,則莫宜居之,今乃以如臣庸陋譾劣,苟然備位,則其爲羞臺閣而壞官方者,尤當如何?左右思量,冒膺無路,寧自犯逋慢之誅,不敢爲承當之計,忽於意慮之外,賊變闖生,親鞫有命,臣他不暇顧,章皇出肅,連參鞫坐,再詣臺廳,冒沒暫膺,秖緣事會之嚴急,因仍蹲居,實非義分之所安。且臣又有私情之萬萬至切者,臣之偏母,年近八耋,素多疾病,居常綿綴,長委床笫,凜凜有朝夕難保之形,近因日候之不調,將攝之失宜,重添寒感,食飮全却,眞元日下,證形危劇,臣終鮮兄弟,他無看護,躬執刀圭,親自扶將,日夕焦熬,晷刻難捨,以此情踪,束帶供職,尤無其望,玆敢悉暴衷懇,冒瀆崇嚴。伏乞天地父母,俯垂矜諒,亟削臣職,俾便救護,以伸至情,則臣母自今至死之年,皆聖主賜也,臣當殞首結草,圖報萬一矣。臣旣不以言官自居,情私又甚煎灼,念不及他,而賊㯳之變,卽萬古所無,憤惋弸中,歷日愈激,敢此仰陳之,惟聖明垂察焉。噫嘻,渠敢以凶心凶言,萌於中發諸外,至於筆之書而投呈公門,則是豈一朝一夕之故哉?此必醞釀有素,排鋪已久,凶徒醜類,綢繆和應,而情節已露,未能鉤得,悍性益肆,終不輸款,忍杖抵賴,竟至徑斃,揆以失刑,孰甚於此?渠不過幺麽鄕曲之一鄙類耳,論以逆節,則雖千剮萬斫,猶不足以少洩神人之憤,而乃敢頑拒至此,賊情則終始隱忍,兇身則全保頭足,竟使此賊,未施當施之律,自有鞫獄以來,未有若此等之變怪也。到今情跡之盤覈,惟在於支屬之嚴鞫,故臣於日前合辭,有所仰請矣,及承批旨,以追孥有禁,終靳允兪,臣不勝抑鬱之至。罪人物故後追律,雖是禁令,至若此賊,則乃是窮天地亘古今所無之凶逆,決不可以常法論。且其逆孼,方囚捕廳,則究覈之路,亦有其所,指使之誰某,同謀之徒黨,渠必無不知之理,若或拘於追孥之禁,而任其漏網,不惡追覈之道,而聽其漫漶,則臣民之憤鬱,刑法之壞損,倘如何哉?伏願聖上,廓揮乾斷,亟允臺啓,另加嚴覈,俾洩公共之憤,千萬幸甚,臣無任云云。省疏具悉。本職許遞,尾陳事,不允。
修撰申緯疏曰,伏以臣,卽接家信,臣母素患積聚之症,夜間猝劇,方在濱危之境,而救護無人,醫藥無以及時,且聞譫囈之言,連索臣身,臣自聞此報,心神飛越,按住不得,玆敢忙陳短章,徑出禁扃。伏乞聖慈,俯垂諒察,亟遞臣所帶之職,仍治臣擅離之罪,以安私分,以昭法紀,不勝幸甚,臣無任云云。省疏具悉。爾其勿辭救護。
己巳二月初二日辰時,上御誠正閣。下直守令入侍時,左副承旨李文會,假注書安尙默,記注官許臻,記事官申在植,三陟府使朴尙榮,麟蹄縣監李勉心以次進伏訖。上曰,下直守令進前。尙榮進前,上曰,職姓名奏之。尙榮,奏職姓名,上曰,七事奏之。尙榮,奏七事,上曰,下去着實擧行,可也。仍命就座,勉心進前,上曰,職姓名奏之。勉心,奏職姓名,文會,令奏七事,勉心,奏七事,上曰,下去着實擧行,可也。又命就座,仍命承旨宣諭,文會讀宣諭,使聽之,上又命別諭,文會讀別諭,使聽之。上命守令先退,尙榮·勉心,退出,上曰,大提學圈點時,誰某參坐乎?文會曰,政府九卿參坐矣。上曰,閣臣不參乎?文會曰,內閣新設衙門,故不參矣。上曰,館闕堂上,則翰圈時參之乎?文會曰,翰圈則只春秋館擧行,大臣亦以監春秋參之矣。上曰,文衡會圈時,前前文衡,亦參之乎?文會曰,前文衡主圈,而政府九卿,皆參坐云,其規例則未詳知矣。上曰,會圈於何處乎?文會曰,於賓廳爲之矣。上命書傳敎曰,大提學會圈爲之。文會曰,大提學會圈事,命下矣。時·原任大臣命招,前大提學及九卿應參人,竝卽牌招,何如?上曰,依爲之。出擧條文會曰,別兼春秋鄭觀綏,不但有親病,其同氣之病,亦極危重,故日前,以親病陳疏徑出矣,今則由限已過,卽爲牌招,何如?上曰,其病尙不差,未可出仕乎?文會曰,云然矣。上曰,姑不出牌,知其憂病少兪,可以出仕,更稟,可也。仍命退,承史以次退出。
上在昌德宮。停常參·經筵。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋祥濂曰,禮房承旨,馳詣景慕宮,奉審摘奸以來。
宋祥濂啓曰,假注書安尙默,身病猝重,勢難察任,今姑改差,何如?傳曰,允。
傳于李文會曰,左副承旨入侍。
宋祥濂啓曰,新除授大提學徐榮輔,時在平安監營任所,交龜後斯速乘馹上來事,下諭,何如?傳曰,允。
傳于宋祥濂曰,大提學前望單子入之,待下批仍卽牌招。
大提學前望單子入之,南公轍落點。
傳于宋祥濂曰,都堂錄爲之。
傳于宋祥濂曰,政官牌招開政。
宋祥濂啓曰,副提學李存秀,副校理朴宗臣,三牌不進,依定式禁推傳旨,今方捧入,而玉堂上下番俱空,事甚未安。今日政新除授玉堂,竝卽牌招,以爲推移入直之地,何如?傳曰,允。違牌人分揀。
金宗善,以兵曹言啓曰,本曹二軍色正郞徐鼎輔,昨日政移拜副修撰矣,本色專管經費,難付生手,今姑仍任,何如?傳曰,允。
有政。吏批,行判書南公轍牌不進,參判金明淳進,參議李好敏牌不進,左副承旨李文會進。啓曰,行判書南公轍,參議李好敏,竝牌招不進,小臣獨政未安,何以爲之?敢稟。傳曰,仍爲之。以鄭魯榮爲副修撰,南公轍爲同經筵,趙庭和·任弘植爲典籍。平安監司徐榮輔,兵曹正郞徐鼎輔仍任事,承傳,弘文館大提學單南公轍,藝文館大提學單南公轍,知成均館事單南公轍,知經筵單南公轍,同經筵單韓用鐸。
兵批,判書金羲淳病,參判未差,參議未差,參知韓始裕入直進,右承旨金宗善進。啓曰,兵批無緊窠,吏批無送西之人,無政事之意,敢啓。傳曰,知道。
金宗善,以兵曹言啓曰,今此幸行時守宮望,當爲修啓,而參判尹長烈,有實病,參議李貞運,亦以身病,今方呈辭,無以備員受點,令政院稟旨變通,仍令該曹,以在京無故人,口傳差出,何如?傳曰,允。
金宗善啓曰,因兵曹草記,今此幸行時守宮望,當爲修啓,而參判尹長烈有實病,參議李貞運呈辭,無以備員受點,令政院稟旨變通事,允下矣,合有變通之道,何以爲之?敢稟。傳曰,竝許遞。
吏曹口傳政事,以洪奭周爲兵曹參判,金敎根爲兵曹參議。兵曹參議單韓始裕,參知單金敎根。
備邊司薦望,以韓用鐸爲廣州留守。
安尙默改差,代以李羲準爲假注書。
金宗善,以御營廳言啓曰,本廳千摠田義顯,身病甚重,勢難察任,改差,何如?傳曰,允。
左議政金載瓚箚曰,伏以,平安監司徐榮輔,移拜大提學矣,瀛錄竣事,當在文衡就職之後,固宜差代於藩任,要其進身於文衡,而今不可一日虛徐。第臣於關西事,竊有萬萬憂悶者,蓋關西,今至破敗,民命必將顚蹶,而自此道臣莅任,壹意對揚,庶務若可措置,群情若可維持。且不無一二事成效,而就次釐救之望,竊庶幾朝暮以俟,今乃未滿四朔,不免徑歸,有若登彀之弓,幾張而還弛,就緖之絲,將理而復棼,而關以西許大寄畀,遂不可攸爲矣。噫,文衡,國之重選也,除文衡而掌瀛錄,尤係有國之不容少忽,而至若四十州民命休戚,亦豈非大且急者乎?西事更難着手,西民從此解體,則雖欲善其後,而恐不可得矣。顧今百弊之局,雖不能一着得雋,而第使精白如此道臣,綜明如此道臣者,準期盡心,隨事架補,則亦豈不去泰去甚,而不有愈於一任其莫之救耶?文衡體重,臣不敢指一仰請,而病無以登筵敷奏,西道一念,耿耿如結,玆敢短箚陳聞。伏乞更加聖思,特賜裁處,不勝幸甚。取進止。答曰,省箚具悉卿懇。今卿所陳,正合予意,文衡非不重矣,民事尤爲緊急。昨日點下於箕伯者,乃所以重圈之意也,前平安道觀察使徐榮輔,本職仍任,文衡之代,前望單子入之,待下批仍卽牌招,卿其知之。仍傳于宋祥濂曰,此批答,遣史官傳諭于左議政。
判敦寧趙尙鎭疏曰,伏以,臣於病伏昏涔之中,伏見吏曹名帖,以臣塡差今初六日毓祥宮春享祭初獻官,臣之餘生,一半分報效,唯在於筋力殫竭,今此駿奔之地,固當竭蹶之不暇,而第臣癖痞痰泄之症,自是貞疾,到老益痼,便成膏肓,此實通朝之所共知也。近當節換,劇歇無常,寧日恒少,自數日以前,又因失攝,諸症越添,癖積衝亘,肚腹刺痛,溏泄頻數,登溷無度。方其滾急之時,不能頃刻忍耐,每多蒼黃遺矢,瀉下過多,而眞元澌苶,嘔逆隨發,而飮啖全却,氣昏神眩,不省四到,雜試藥餌,分效未奏,以今危惡之形,綿綴之氣,雖尋常公役,尙無以自力趨赴,況以此汚穢難强之症,尤何可論於肅敬將事之列哉?臣自數年來,此症苦劇之後,凡係享役,一切自畫,蓋緣難醫之疾,勉强無路,莫重之禮,不潔爲懼,冒控祈免,雖出於萬不獲已,而猥因狗馬之賤疾,前後瀆擾,旣非一再,今又冒死疾籲於紸纊之前,臣罪至此,實合萬殞。伏乞聖慈,俯賜矜諒,特許付標,以重享事,仍治臣屢瀆之罪,以安賤分,千萬幸甚,臣無任云云。答曰,省疏具悉。疏辭,許令該曹付標。
右參贊吳載紹疏曰,伏以臣,卽伏奉祭帖,以臣差毓祥宮春享祭初獻官,臣於日前,見充社壇享役,猥陳實病,獲蒙體諒,感戴洪私,安意調息,而顧臣控疾,纔數日耳,種種諸症,有加無減,癃殘醜穢之狀,有不可每每瀆溷,而昨日圈坐,坐違召命,亦非獲已也。噫,臣之區區平日所期勉者,惟在於筋力奔走,況祀典,尤爲臣子所當自效之地,而年至病痼,計與心違,輒事煩頉,跡涉占便,病裏戰恐,生不如死,玆敢疾聲呼籲。伏乞聖慈,特令該曹,劃卽變通,以重享事,仍治臣瀆擾之罪,以肅朝綱,千萬幸甚,臣無任云云。答曰,省疏具悉。疏辭,許令該曹付標。
己巳二月初三日辰時,上御誠正閣。左副承旨入侍時,左副承旨李文會,記事官洪起燮,記注官洪聖臣,記事官申在植以次進伏訖。上曰,廣州留守及平安監司薦望,使之今日內爲之,可也。上曰,玉堂,何故違牌耶?文會曰,副提學則過館錄後,例爲呈辭,而朴宗臣則有實病云矣。上曰,無乃以新錄當出而然耶?文會曰,今則都堂錄未及爲之,恐非以此逡巡,而過都堂後,則舊錄者,以妨賢路,例爲逡巡,故先朝時,多有一竝許遞之時矣。上命退,承史以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,右副承旨入侍。
以校理朴孝成,副校理尹久東牌不進罷職傳旨,傳于金宗善曰,只推。
金宗善啓曰,應敎·副應敎·副修撰一員未差,校理金熙華,修撰徐長輔在外,修撰申緯受由,玉堂上下番俱空,已至多日,事甚未安。校理朴孝成,副校理朴宗臣·尹久東,副修撰鄭魯榮,竝卽牌招,以爲推移入直之地,何如?傳曰,允。
金宗善啓曰,校理朴孝成,副校理朴宗臣·尹久東牌不進,校理金熙華,修撰徐長輔,副修撰鄭魯榮在外,修撰申緯受由,應敎·副應敎·副修撰一員未差,玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。
朴宗薰,以都摠府言啓曰,今二月十三日懿陵幸行時,侍衛·寶劍·守宮,當爲備員,而副摠管李格受由在外,李祉永未肅拜,李東善以御營中軍,陣上進,朴聖集呈辭,李普天·李壽咸,俱有身病,無以備員。令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以朴宗來·尹致性·李相璜·李儒慶·吳泰賢·吳載光爲副摠管。
金宗善,以吏曹言啓曰,今此文宣王釋奠祭祭官中,時無職名人員,令該曹口傳付軍職,何如?傳曰,允。
金宗善,以吏曹言啓曰,今此馬祖祭大祝,前正言金秉淵塡差,而時無職名,令該曹口傳付軍職,何如?傳曰,允。
兵曹口傳政事,副司果洪時濟·金秉淵·愼宜學·林東鎭竝單付,都摠管單朴宗來。
朴宗薰,以兵曹言啓曰,羽林衛將張漢籌,身病猝重,勢難供職,呈狀乞遞。改差,幸行不遠,口傳差出,以爲隨駕之地,何如?傳曰,允。
兵曹口傳政事,以權應祜爲羽林衛將。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳,正言尹致復牌不進罷職傳旨,傳于朴宗薰曰,只推。
傳于金宗善曰,發遣吏郞,諸執事淸齋與否,摘奸以來。
傳于朴宗薰曰,左承旨許遞,前望單子入之,待下批牌招察任。
承旨前望單子入之,洪奭周落點。
傳于朴宗薰曰,左承旨批下,待明朝卽爲牌招。
有政。吏批,行判書南公轍牌不進,參判金明淳進,參議李好敏牌不進,右承旨金宗善進。啓曰,判書南公轍,參議李好敏竝牌不進,小臣獨政未安,何以爲之?敢稟。傳曰,仍爲之。以李永老爲應敎,趙鎭順爲副應敎,權烒爲副修撰,朴宗來爲判尹,宋祥濂爲兵曹參判,南公轍爲知春秋,權常愼爲同經筵,南公轍爲社稷提調,洪奭周爲司譯提調,李東冕爲司成。廣州留守單韓用鐸。
兵批,判書金羲淳病,參判未差,參議韓始裕入直進,參知金敎根未肅拜,右副承旨朴宗薰進。護軍宋祥濂·尹長烈,副護軍李貞運·李存秀,竝單付,兼南漢守禦使單韓用鐸。
以京畿監司金在昌狀啓,朔寧郡民家失火事,傳于朴宗薰曰,聞甚矜惻,原恤典外,別加顧助事,廟堂區畫分付。
以校理朴孝成,副校理朴宗臣·尹久東牌不進罷職傳旨,傳于金宗善曰,只推。
以吏曹參議李好敏牌不進罷職傳旨,傳于金宗善曰,只推。
金宗善,以吏曹言啓曰,因承政院啓辭,守令應薦不薦人,令該曹察推事,允下矣,判敦寧府事趙尙鎭,行上護軍尹師國,行大護軍李勉兢,知中樞府事吳載熙,同知中樞府事宋鍈,寧春君崔獻重,銀豐君趙鎰,行護軍閔耆顯·李普天·任希存·李鼎揆·宋銓·姜碩龜·申大羽·申大顯,俱爲應薦而不薦,竝推考警責,何如?傳曰,允。
朴宗薰,以兵曹言啓曰,因承政院啓辭,邊將應薦不薦人,令該曹察推事,允下矣,判敦寧府事趙尙鎭,行上護軍尹師國,知中樞府事吳載熙,行大護軍李勉兢,同知中樞府事宋鍈,寧春君崔獻重,銀豐君趙鎰,行護軍李鼎揆·李普天·宋銓·閔耆顯·申大顯·申大羽·任希存·姜碩龜,俱爲應薦而不薦,竝依定式推考警責,何如?傳曰,允。
金宗善,以禮曹言啓曰,卽接水原幼學安所志則以爲,同姓五寸叔載復,嫡妾俱無子,以其同生兄載迪第二子㢞,欲爲繼後,諸族相議完定,而未及禮斜之前,兩邊父母俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵敎定式,而門長安所訴旣如此,依定式安載迪第二子㢞,立爲安載復之後,何如?傳曰,允。
金宗善,以禮曹言啓曰,圖畫署,有別遞兒祿窠,而畫員中勤勞國役者,使之次次許付矣,付祿李宗根有頉代,畫員許容,前後國役,多有勤勞,依例許付,何如?傳曰,允。
知敦寧洪明浩疏曰,伏以臣,病伏奄奄之中,卽伏見享帖,以臣差毓祥宮春享祭獻官,第臣癃病難强之狀,已陳於乞解宗伯之疏,獲蒙恩遞,便意調治,惶隕感激之不暇,而近日以來,重添輪行之疾,遍身刺痛,不省四到,氣喘之症,脚痿之病,一味無減。貼席委頓,宛轉叫楚之餘,又自去夜,頑痰衝膈,仍成關格,今方雜試藥餌,轉側須人,以此病狀,齊沐趨走,萬無其望,玆敢冒死呼籲於崇嚴之下。伏乞聖慈,俯垂矜諒,特令該曹,趁速變通,以重享事,仍治臣瀆撓之罪,以安私分,不勝幸甚,臣無任云云。答曰,省疏具悉。疏辭,許令該曹付標。
行左承旨洪奭周疏曰,伏以,人臣之受爵於君也,義有所不敢受則辭,辭之不獲,則出而拜命,奉職惟勤,當辭而辭之者義也,旣不獲辭,則不敢久稽君命者,亦義也。況臣職非崇班,仕由常調,退無高蹈遐遯之操,進有陳力圖報之願,而曠絶之數,今又偏蒙,叩謝之忱,寧獨後人?顧乃徊徨怵迫,與日彌久,束帶欲起,而若有挽之者在其後,此果何所爲而然哉?臣竊觀近世之陞秩拜官者,例不得過一辭,然若有情勢之甚不可强者,雖堂下官,亦許其再辭三辭,或至于屢辭而不止,今之所謂情勢者,特以人言爲重耳。若臣則方寸之內,懍焉怵焉,殆如有嚴師畏友,遏截禁止,俾不得進步者,其爲情勢,奚特如外至之人言而止哉?此臣所以忘其越例之誅,而再干於聽卑之天者也。臣之不稱之實,聖鑑之所已燭也,難冒之義,前疏之所畢陳也,滿盈必至之災,愚智之所同料也,蒙騃驟躐之譏,瞻聆之所共駭也,是宜鞶帶之褫,不俟終朝,而聖批之下,兪音猶靳,斯固臣誠薄辭拙,無以上格天聽,抑亦以亞卿秩隆,恩賞體重,旣施旋收,或有傷於事面耶?昔故判書文簡公臣金昌協,以當世宿儒,望實俱隆,及其繇都廳陞通政也,猶以資歷之稍有不足,旋卽還寢。臣之不肖,固無能爲役於前哲,而卽其目下格例之不當陞者,亦奚啻資歷之稍有不足而已,秩隆則所以愼之者尤當至,體重則所以惜之者尤當深,旣施旋收,適以彰其愼惜之意耳,顧何傷於事面乎哉?或謂臣一身去就之節輕,聖朝拔擢之恩重,理宜竭蹶,不當恤私,臣雖至愚,敢昧玆義,今臣所被,敻越常倫,悸懼雖切,感激居先,聞命之初,卽有思報之忱,摩放糜粉,無所辭避,燥濕險夷,寧暇或擇?顧今聖世才彦麻列,如臣庸駑,固無所效力於其間,若能因今日之辭階,而使滔滔之俗,少知淸朝爵賞之不可以僥倖得,則辭受出處,不獨一身之事,世道汙隆,尙或繇此少補,臣所以銜戴恩私,而爲塵刹不報之報者,庶幾在此而不在彼也。臣自叨新命,今已有日,平居寢興,忽忽如忘,賀客在門,隱憂形色,知臣者,誚臣爲執迷,不知臣者,譏臣以矯飾,惟臣之斷斷寸心,上爲朝廷惜名器,下爲身家避災咎者,竊庶望天日之鑑照而已。數日之間,除旨聯翩,天牌儼臨,晉身無路,情之所迫,言不暇緩,重犯瀆擾,罪合萬僇。伏乞聖慈,哀其志而察其誠,亟收新資,俾還本分,則是誠臣闔門再造之日也,臣無任云云。答曰,省疏具悉。酬賞,隨時而陞降,予亦非不惜名器而然也,執禮,雖曰只有堂下加資之例,及其勞則堂上無異於堂下,且當無前之慶年,祗薦泂酌,亦有別般示意之擧,故授卿新資,良以此也,況非卿一人,卿何有引?勿辭行公。
禮曹參議曺允遂疏曰,伏以臣,與本曹判書臣韓晩裕,有內外從應避之嫌,揆以法典,在下當遞,玆敢援例陳章。伏乞聖明,亟賜遞改,以存公格,以安私分焉,臣無任云云。省疏具悉。疏辭,下該曹稟處。
己巳二月初四日辰時,上御誠正閣。右副承旨入侍時,右副承旨朴宗薰,假注書李羲準,記注官許臻,記事官申在植以次進伏訖。上曰,大提學牌去來,何以爲之乎?宗薰曰,堂錄已有成命,而文衡有異他職,去就自來不輕,例上三疏而後,始爲出肅,故俄自政院,牌招而不進矣。上曰,堂錄時,自政院無請牌之例乎?宗薰曰,臣未諳其例矣。上曰,出去後考例爲之,可也。宗薰曰,今番幸行時,兵曹軍兵磨鍊草記判付,以馬兵七哨書下矣,馬兵只是七哨,而駕後別隊一哨,則自是原定磨鍊者,今若除此駕後一哨,則更無以七哨擧行云,何以爲之乎?上曰,然則馬兵七哨中,別隊一哨,自其中磨鍊,此後如或有以七哨書下,以此爲例,分付兵曹,載之謄錄也。仍命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而毓祥宮春享祭齋戒相値,不得來會云矣,敢啓。傳曰,知道。
傳于洪奭周曰,左承旨禮房承旨,分詣受香諸處,奉審摘奸以來。
傳于尹鼎烈曰,同副承旨入侍。
尹鼎烈啓曰,明日贈領議政家,遣承旨致祭事,命下矣,何承旨進去乎?敢稟。傳曰,右副承旨進去。
以吏曹參議李好敏牌不進罷職傳旨,傳于尹鼎烈曰,只推。
尹鼎烈啓曰,玉堂上下番俱空,已至多日,事甚未安。校理朴孝成,副校理尹久東·朴宗臣,修撰申緯,竝卽牌招,以爲推移入直之地,何如?傳曰,允。
以應敎李永老,副應敎趙鎭順,副修撰權烒牌不進罷職傳旨,傳于金宗善曰,只推。
金宗善啓曰,應敎李永老,副應敎趙鎭順,副修撰權烒,旣有只推之命,一體牌招,以爲推移入直之地,何如?傳曰,允。
以校理朴孝成,副校理尹久東·朴宗臣,修撰申緯牌不進罷職傳旨,傳于金宗善曰,只推。
吏曹啓目粘連,觀此禮曹參議曺允遂上疏則以爲,臣與本曹判書韓晩裕,有內外從應避之嫌,揆以法典,在下當遞,亟賜遞改,以存公格亦爲白有臥乎所,相避之法,在下當遞,禮曹參議曺允遂改差,何如?判付啓,依允。
己巳二月初五日辰時,上御誠正閣。同副承旨入侍時,同副承旨尹鼎烈,假注書李羲準,記注官洪聖臣,記事官申在植以次進伏訖。上命書傳敎曰,贈領議政祥日臨迫,明日遣承旨致祭。仍命退,承史以次退出。
上在昌德宮。停常參·經筵。
自五更至初七日開東,灑雨下雨,測雨器水深一寸二分。
嘉順宮進服二錢重人蔘粟米飮,自今日一貼式,限二貼煎入。出榻敎。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨,馳詣文廟,奉審摘奸以來。
朴宗薰啓曰,臣以贈領議政致祭,進去下直之意,敢啓。傳曰,知道。
尹鼎烈啓曰,卽者社稷署官員來言,明日本署春享大祭時,提調當爲進參,而提調南公轍,有身病,不得進參云,卽爲牌招,何如?傳曰,許遞,令該曹口傳差出。
吏曹口傳政事,以金羲淳爲社稷提調。
尹鼎烈啓曰,應敎李永老,副應敎趙鎭順,副修撰權烒牌不進,玉堂上下番俱空,事甚未安。校理朴孝成,副校理尹久東·朴宗臣,修撰申緯,旣有只推之命,竝卽牌招,以爲推移入直之地,何如?傳曰,允。
以應敎李永老,副應敎趙鎭順,副修撰權烒牌不進罷職傳旨,傳于尹鼎烈曰,只推。
尹鼎烈啓曰,應敎李永老,副應敎趙鎭順,副修撰權烒,旣有只推之命,一體牌招,以爲推移入直之地,何如?傳曰,允。
兵曹,以洪明浩爲留都大將。
兵曹,守宮從事官單趙民和。
傳于尹鼎烈曰,發遣吏郞,諸執事淸齋與否,摘奸以來。
傳于尹鼎烈曰,禮·兵換房。
李文會啓曰,明日社稷春享大祭齋戒相値,視事頉稟之意,敢啓。傳曰,知道。
以校理朴孝成,副校理尹久東·朴宗臣牌不進罷職傳旨,傳于李文會曰,只推。
以全羅監司李冕膺狀啓,寶城郡倉穀燒燼,該郡守李濟和罪狀,令攸司稟處事,傳于尹鼎烈曰,倉庫失火,穀之燒燼,至於二千九百餘石之多,聞極可駭。失火之根因,雖不可知,觀此道臣之狀辭,則亦似有苗脈云,此則分付該道,依狀辭多岐察探,麤雜米租段,道伯所言民實受害云者,亦然焉,特爲蕩減,以除民實受害之弊,其外諸事,令廟堂措辭,亦爲各別申飭。
以黃海監司李羲甲狀啓,谷山府民家失火事,傳于尹鼎烈曰,聞甚矜惻,元恤典外,別加顧恤事,分付。
尹鼎烈,以吏曹言啓曰,今此社稷大祭薦俎官前參議曺允遂,時無職名,令該曹口傳付軍職,何如?傳曰,允。
兵曹口傳政事,副護軍單曺允遂。
尹鼎烈,以兵曹言啓曰,今此幸行時,侍衛禁軍,不可不點擇以行,而各番禁軍中,新受馬及病蹇不能致遠之類,依例推移入直之意,敢啓。傳曰,知道。
尹鼎烈,以兵曹言啓曰,闕內入直訓鍊都監局別將·把摠·哨官·內三廳將·守門將·禁衛營把摠·哨官·御營廳哨官等番單子,每中日入啓受點矣,今此幸行相値,勢難入啓受點,依例回鑾翌日,入啓受點,分所單子,待受點卽爲書入,巡將監軍,以今二月十二日巡將監軍,十三日至,使之仍察之意,敢啓。傳曰,知道。
尹鼎烈,以禁衛營言啓曰,本營騎士將具絎,身病猝重,勢難察任,改差,何如?傳曰,允。
上在昌德宮。停常參·經筵。
自開東至申時,灑雨下雨,測雨器水深一寸七分。
贈領議政朴準源大祥日,嘉順宮望哭後,大殿·中宮殿,內閣·政院·玉堂·藥房·朝廷二品以上·六曹堂上·奉朝賀口傳問安。答曰,知道。嘉順宮,內閣,政院·玉堂·藥房·朝廷二品以上·六曹堂上·奉朝賀單子問安。答曰,罔極。
李文會啓曰,明日常參·經筵,取稟。傳曰,只晝講。
朴宗薰啓曰,行大司憲李直輔,掌令李英發·金商雨,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金宗善啓曰,來十一日朝參日次矣,敢稟。傳曰,停。
李文會啓曰,來十一日輪對日次矣,敢稟。傳曰,當次人,後日次待令。
傳于李文會曰,禮房承旨,馳詣社稷,奉審摘奸,同副承旨,馳詣受香所,奉審摘奸以來。
以副應敎趙鎭順牌不進罷職傳旨,傳于李文會曰,只推。
傳于金宗善曰,右承旨入侍。
以副修撰權烒牌不進罷職傳旨,傳于李文會曰,只推。
李文會啓曰,卽者修撰申緯,以其親病,陳疏徑出,原疏,以社稷春享大祭齋戒,纔已退却矣,所當直捧禁推傳旨,而此與無端徑出,有異,推考警責,何如?傳曰,允。
李文會,以弘文館言啓曰,本館下番闕直,事甚未安。副應敎趙鎭順,校理朴孝成,副校理尹久東·朴宗臣,副修撰權烒,旣有只推之命,竝卽牌招,以爲推移入直之地,何如?傳曰,允。
李文會,以弘文館言啓曰,副修撰鄭魯榮,時在京畿仁川地,經筵入番事緊,請斯速乘馹上來事,下諭。答曰,依啓。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
己巳二月初七日辰時,上御誠正閣。右承旨入侍時,右承旨金宗善,假注書李羲準,記注官洪聖臣,記事官申在植,檢校直閣李魯益以次進伏訖。上曰,完伯狀啓判付中,燼餘穀及麤雜米蕩減事,廟堂以爲如何云耶?宗善曰,麤雜米則果是實惠,蕩減固好,而至於燼餘穀,則除耗分給,亦是恩典,恐不必竝爲蕩減云,而俄自廟堂,有所言送,方欲昂稟矣,適因下詢,敢此奏達矣。上曰,出去後,判付中燼餘穀一款,抹去,可也。仍命退,承史以次退出。
上在昌德宮。停常參,只晝講。
洪奭周啓曰,明日常參·經筵,取稟。傳曰,只晝講。
朴宗薰啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
傳于金宗善曰,右承旨·右副承旨入侍。
以副應敎趙鎭順,副校理尹久東·朴宗臣牌不進罷職傳旨,傳于朴宗薰曰,只推。
傳于洪奭周曰,大提學疏批已下,卽爲牌招。
洪奭周啓曰,今十三日懿陵親祭祭文,當爲製進,大提學南公轍,待明朝牌招,何如?傳曰,允。
金宗善啓曰,訓鍊大將金祖淳,以司僕提調,明日旗軍洗馬事,沙阿里出去矣,所佩命召,何以爲之?敢稟。傳曰,仍佩往來。
朴宗薰啓曰,行大司憲李直輔,掌令金商雨·李英發,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳牌不進罷職傳旨,傳于朴宗薰曰,只推。
洪奭周,以弘文館言啓曰,副校理尹久東·朴宗臣,旣有只推之命,竝卽牌招察任,何如?傳曰,允。
金宗善,以備邊司言啓曰,頃因司諫李愚在上疏批旨,尹光顔事行査時,御史從人推捉委折,發緘査問,待其緘答,更爲稟處之意,覆奏蒙允矣,卽見慶尙監司鄭東觀緘辭則以爲,繡疏有曰,加分反弄文書,適在於其時別庫色吏處,故搜覓持來云,則該吏自在應問之科,而該吏金鍾烈之招有曰,六月晦,善山吏陳漢郁,來到營下,更爲探問事情,而有渠謄執之文書云,査事肯䋜,專在文書,而漢郁,旣非帶來之京人,名在管下吏籍者,因査事之不得不問處,而一番推問,本不必有礙於事面。況漢郁來往,在於繡衣復命之後,則宜無從人名色之可論。且行査也,只令平問而已,則逮捕云云,又非實狀爲辭,而刑曹啓目,令廟堂稟處事,允下矣,御史業已復命,從人還他邑吏,則雖不可直謂之御史從人,而大抵以事關御史之事,追問御史所帶去之人,終非存事面之義,亦關後弊,當該道臣,從重推考,奉使之行,可合帶去,不患無人,則何必以道內案付之吏使之從行,以爲査供藉口之資乎?御史亦不無不審之失,推考,何如?傳曰,允。
金宗善,以兵曹言啓曰,五衛將白仁哲,除授在外,過限未上來,依法典改差,何如?傳曰,允。
朴宗薰,以刑曹言啓曰,卽接平安監司徐榮輔文移則以爲,龜城府定配罪人池有順,昨年八月,受由上京,終不還配,而該府使新到之後,嚴飭保授主人,刻期督現矣,回告內,有順上京之後,因病身死,而受其兄私書以來云。罪人今已物故,則不可不枚擧登聞,其物故與否,詳探回移云,故自臣曹,捉致有順支屬,嚴加査問,則昨年八月,受由上來,猝得腹痛,十二月物故,的實云矣。編配防守,何等愼嚴,而無端給由,致使罪人病死其家者,揆以法意,萬萬駭惋。且況有順,係是啓下定配罪人,而負犯不輕,則尤何敢若是慢忽,輕易給由乎?法綱之蕩然,此以可見。龜城前府使申啓文,令該府拿問嚴勘,罪人物故,旣已的實,徒流案依例頉下之意,分付道臣,何如?傳曰,允。
朴宗薰,以義禁府言啓曰,全羅監司李冕膺狀啓內,寶城郡守李濟和罪狀,令攸司稟處事,啓下矣。李濟和時在任所云,依例發遣府羅將,拿來,何如?傳曰,允。
金宗善,以訓鍊都監言啓曰,今此幸行時隨駕武藝別監一百五十人處,饌價錢每人各三錢,依例分給之意,敢啓。傳曰,知道。
大提學南公轍疏曰,伏以臣,於本月初三日,伏奉敎旨,以臣爲弘文館大提學·藝文館大提學·知成均館事者,里巷驚傳,搢紳竦歎,叨此寵榮,惟知戰懼。竊念,今之文衡,卽中朝之大學士也,諸公卿會同薦圈,蓋亦倣廷推之意也,本朝官制,將相不薦圈,文衡則薦圈,國之所重,孰如將相,而反後於文衡者,豈非以儒學文章之選,其法尤嚴也耶?祖宗朝盛時,膺此選者,皆是夙德名臣,潤色黼黻,賁飾笙鏞,其號令制作,有足以昭聖謨而振文風,中世以後,猶致遴選之難愼。設官之初,益驗制度之斟酌,豈有如臣至不材無文者,而一朝濫廁,名之曰一國之大學士者哉?臣之魯莽蹇淺之狀,頃於辭提學疏本,略陳一二,伏想聖明,必不待臣之煩絮,而記有之矣。臣自幼少,粗有家庭聞見,性亦愛好文詞,時或慕倣古作家體裁,而才品旣下,仕宦又早,未能篤志而爲學,兼因多疾而廢工,六經·史·漢之書,未讀者居半,其餘百家之全未窺斑,可推而知也。釋褐之初,遭遇先大王聲明之際,誤蒙奬拔,驟玷淸華,翺翔乎圖書之府,周旋乎講討之筵,得以囿沐於陶鑄作成之化,竊覵聖意,追念先臣之契遇,至引不肖而假借,非以臣之文詞學術,可以儲望於文苑也。至於館閣騈偶之文,尤無宿工,每當製敎之任,猶不能稱塞,曾侍淸燕,時蒙褒許,而每以讀書不富,終非副急適用爲敎,今之諸臣,亦或有承聆者,然此亦曩時事耳。其在于今,衰懶已甚,舊學都忘,新得不續,文思日以凋耗,筆路日以蕪絶,平日之略存胸中者,今皆空空爲沒字之碑,不但臣自知甚明,朝中輩流,皆不以能文見待,方思解官歸休,更得十年之暇,益讀未熟之書,則雖不如蚤自得師,而猶賢乎無聞而死,豈料此志未遂,遽叨此千萬不近之任哉?文章,關盛衰汚隆之運,而主其柄者,卽文衡是已,得其人則文敎興,不得其人則士風頹,一官之得失而世道隨之,嗚呼,不綦重歟?故判書金昌協之辭文衡曰,大提學名雖一官,而實兼數器,其掌辭命,則古內翰之職也,主科事,則知貢擧之任也,課試文士,則皇朝大學士之制也,至於兼長國子,則又成周大樂正之遺也。凡一代儒林詞苑,擧歸其統轄,而受其型範,其爲任,至重且艱,臣是何人,敢或冒據?臣每讀昌協之書,以爲此在昌協,固爲過謙之言,而顧其爲任如此,決非人人所可冒據。苟或冒據,則將使國家受害,殃咎及身,以今之人物,較昔之官名,則其可當者爲幾,而苟求踰於臣者,亦何患無其人乎?彼草野而隱遯,盜竊虛名者,有之矣,今臣立朝本末,畢見底蘊,雖欲自掩而不可得。且文之爲技,自有其價,非人所可輕重,則廷議謬擧,聖簡誤注,致使四百年名器,由臣而益輕,言念及此,寧不凜然?且臣於此任,尤有不敢自安者。文衡,元無前望點下之例,而昔在肅廟朝,臣之高祖文憲公臣龍翼,始以前望受點,其時諫臣,以破舊例啓無前之路,上疏論之,臣祖亦以近於中批,屢疏引義,臣祖之文章德望,爲世宗匠,而猶尙如此,況臣之忝先,百不猶人者乎?前文衡,旣授旋仍,今雖爲曾經,而臣之爲當初副薦,固自如也,以前單之副薦,誤下天點,恐非淸朝之美事,臺閣言議,尙此寥寥,何今人不及古人之至此也?左右思量,承膺無路,而此又臣不可行公之一端也。玆敢披瀝肝血,出聲呼籲於天地父母之前。伏乞聖慈,諒臣言之實出衷曲,亟遞臣三館新除,以重公器,以安私分,千萬幸甚,臣無任云云。答曰,省疏具悉。以卿之文才物望,何所不可,而何可如是辭引乎?堂錄事重,卽爲入來擧行。
廣州留守韓用鐸疏曰,伏以臣,卽一空疎庸品耳,偏沐恩造,驟躐華顯,翺翔卿月之列,冒沒負乘之譏,絲毫未答,奔奏爲恭,而年來頻叨,詞訟重任,剖斷無稱,悔尤山積,日夜憂懼,如集于木,廼者忽伏承居留新命,臣誠驚惶震惕,莫省攸措也。蓋玆南城,卽守禦重地,而出鎭之後,責任自別,苟非威望才具,爲世所推,則固不可輕授。況今疎虞起於恬嬉,積弊生於因循,軍伍殘缺而桑土失備,餉糧陳麤而蔀屋受困,當此之時,如臣之憒劣闇懦,不識事務者,尤豈可一日承當也哉?且朝家所以用人,專在於歷試考績而進退之,捨此則下不免僥濫之罪,上或累則哲之明矣,臣於年前,猥守沁府,旣無報塞之事,徒歸僨誤之科,至今追惟,惶恧在中。此乃已試蔑效之驗,則今玆保釐之任,尤是難冒之地,臣自聞命以來,反覆揣量,實無承膺之望,玆敢略控短章,仰暴衷懇。伏乞聖明,俯燭臣不可堪之狀,亟賜遞改,以重公器,以安微分,千萬幸甚,臣無任云云。答曰,省疏具悉。卿其勿辭察任。
公忠道儒生幼學宋在德·李墪祐·李秉權·姜彙說·柳曾培,進土李秉緖,幼學黃鈺·兪彦鍪·黃鐮·兪彦鋈·兪漢方·兪漢戇·金浩一·朴鎭斗·兪漢盛·閔鼎顯·閔致長·趙義洙·金志鍊·閔長默·金浩善·金宗鍊·閔載鏞·白師夏·李浩·白箕鎭·李·宋天煥·金正應·宋在行·金在衡·尹觀國·金在憲·李儉祜·南禹鉉·李魯度·金煥澤·徐志寧·沈有祥·尹瑛·鄭在豐·兪昉煥·宋載久·兪昇煥·宋載綱·兪魯煥·宋在烈·白東攝·兪漢龍·李圭祜·黃浩性·尹致箕·姜彙祥·閔致老·李在一·李謹祜·兪漢復·趙壎·閔可默·兪漢斗·安翼成·柳璡·閔商默·任勗,進士趙弼鑑,幻學申鍾祿,進士趙秉夏,幼學李度明·趙顯重,進士孟性淳·李知遠,幼學趙在中·洪秉謙·兪晉柱·鄭維漢·柳厚培·黃,進士鄭奎漢聯名疏曰,伏以,國朝四百年,聖神相承,登庸俊良,俾左右王室,及其旣沒也,所以尙德報功,崇奬節義者,厥有不祧之典,是誠昭代之美事,非特私家之榮寵也。臣等竊伏念,故領議政文貞公臣李敬輿,有德有功,昭載簡冊,若其節義,尤焯然昭耀於天下後世,是宜在不祧之列,而世次迭遷,祠版將埋,臣等生長之鄕,卽敬輿薖軸之地也,嘗從先輩長德,獲聞敬輿之風者,久矣,今當祠版之將埋,衋然傷痛,有倍他人,相率咨嗟,裹足上來,玆敢昧死齊籲於象魏之下。伏乞聖明,少垂察焉。敬輿稟溫醇精粹之質,有莊重正直之操,孝友之行,根於天性,敦睦之誼,篤於宗黨,窮探墳典,躬行力踐,嘗致意於古人操存省察之方曰,此心之如光風霽月,可見於夜朝之氣,其默契於聖賢之心法如此。自在韋布,已有巖廊之望,世比之祥麟瑞鳳,仁廟改紀,擢置經幄,知無不言,言無不盡,上以補衮職,下以扶世道,朝著以之而肅淸,士類以之而矜式,每於上前,眷眷陳正心誠意之說,以爲諴小民祈天命之本。又曰,爲國,必正規模立紀綱,然必以人主一心,爲主,內自屋漏幽暗之地,而戒愼謹獨,愈嚴愈密,使人欲退聽,天理昭著,然後二者,有所本而立矣。至如乙酉守經之對,屹若中流之砥柱,其後仁廟之遺命,孝廟之契合,實皆權輿于此,惟我孝宗大王之賜批也,必以大人先生,或以先生,長者稱之。惟我肅宗大王,讀敬輿遺藁,有御製詩曰,詩不藎臣謂,吾今與白江,平生惟愛主,終始是憂邦,惓惓多封事,言言瀝血腔,遺疏忠更切,一讀淚垂雙,白江,蓋敬輿別號也。惟我英宗大王,行望拜禮於大報壇,御製識文一通,命告于敬輿家廟,惟我先大王批湖儒之疏曰,李相文貞之配食廟庭,夫孰曰不可?於戲,聖祖際遇之盛,三朝表章之諭,昭煥如日星,煒煌如華衮,敬輿之醇德精忠,至是益著,而蔚爲一代之宗臣,固無待乎朝野之尙論。試以前輩推詡之言,觀之,先正臣金尙憲之筵奏曰,主上,將起扶持社稷人來,臣不敢不賀,故相臣洪命夏之祭敬輿文曰,自淸陰老先生去世之後,宿德耆舊,相繼而沒,斯文賴而不墜,邦國倚以爲重者,惟先生在焉,此臣等所謂敬輿之有德矣。請築御留之城,則壯關防於百代,乞寢推刷之命,則廣惠澤於八路,議建學校之講,則垂訓誨於多士,此臣等所謂敬輿之有功矣。丙子以前,屢進奮發自强之策,丁丑以後,獨守春秋尊周之節,恒以不死爲恥,對人言輒曰,亡國大夫,視息亦苟耳,方冠屨倒置之日,密勿訏謨,惓惓以尊攘,爲第一義。是以,再拘瀋館,危辱備至,夷險一節,雖處雪窖而不懾不悔,及至孝廟御極,眷注彌隆,首膺仔肩之托,而北嘖屢至,未嘗一日安於朝廷之上,孝廟嘗因辭疏,有至痛在心日暮道遠之批旨。嗚呼,當時同德之臣,惟敬輿可聞此義,故孝廟獨於敬輿,明言此義,先正臣宋時烈所謂文貞獨得於孝廟,而他人不得與者也。於是,敬輿感激殊知,矢死對揚,人心世道,駸駸然有陽復之望,而敬輿遽卒矣,然乃以海外陪臣,身任大義,力贊我孝廟明天理正人心之志業,足以有辭於天下後世,此臣等所謂敬輿之節義也。夫以敬輿之德也,功也,節義也,如彼其盛,而尙今未遑於配食孝廟之庭,猶爲士林之抑鬱。況以世代寢遠,祠版將閟,尙未聞有不祧之擧,豈不爲朝廷之闕典,士林之缺望歟?近年以來,抗義斥和之臣,或因筵臣建白,或因輦路上言,特賜不祧者,非止一二,雖臣等草茅之賤,未嘗不聞風而有頑廉懦立之思。況如敬輿之密贊大計,昭揭民彝,有非一節一行之士所可比倫,則尤豈不允合於俾享世侑耶?臣等之言,非特數郡之士論,實循一國之公議,非特一國之公議,實遵列聖之恩綸,百世之定案。伏願聖明,覽敬輿立朝本末功德節義之盛,亟命攸司,特擧不祧之典,以光聖德,以裨風化焉。臣等無任云云。省疏具悉。李相之受列朝表章之諭,蒙寧廟眷注之恩,其醇德精忠,可以推知。不祧之典,何所不可,而不祧之許,事體至重,其令廟堂稟處,爾等退修學業。
己巳二月初八日辰時,上詣映花堂。右承旨·右副承旨入侍時,右承旨金宗善,右副承旨朴宗薰,記事官洪起燮,記注官洪聖臣,記事官申在植以次隨詣。上具平戎服,乘馬出保定門,由明光門·靑陽門,詣映花堂,上下馬陞座,命宣傳官內乘等調馬擧行訖,上乘馬,由靑陽門·明光門,入保定門還內,承史以次退出。
己巳二月初八日午時,上御熙政堂。晝講入侍時,同知事尹致性,持論語第六卷,特進官李普天,持論語第六卷,參贊官洪奭周,持論語第六卷,侍讀官朴孝成,持論語第六卷,檢討官權烒,持論語第六卷,假注書李羲準,持論語第六卷,記注官洪聖臣,持論語第六卷,記事官申在植,持論語第六卷,武臣行副護軍尹壽民以次進伏訖。上讀前受音一遍訖,孝成,讀奏新受音,自道不同,至相師之道也,仍釋章句以奏,上讀新受音一遍訖,上曰,文義陳之。孝成曰,聖人之言,辭約而義盡矣,蓋辭不達意,雖千言萬語,都是閑漫說話,求其所以達意,則理明然後,辭自達矣。以孟子所謂詖·淫·邪·遁之辭,觀之,彼皆悖理也,故其辭,自不免四者之失矣,大易亦曰,吉人之辭,寡,躁人之辭,多,吉人之辭寡云者,與此章之旨,正好參看也。夫子所論,不但爲學者發也,人主辭敎,尤當簡約的當,取其達而已,唐·虞之際,君臣酬酢,都兪吁咈而已,曰都,曰兪,則其相與之意,可達也,曰吁,曰咈,則其不可之意,可達也,後世人主,或以詞華相尙,誇多務奇者,皆不知辭達之意也。伏願殿下,辭敎之間,必以典謨之簡重,爲法,勿取後世之詞華,則深合此章之義,而此亦當自明理,爲始,明理之工,必自講學,爲始,學而至於明理,此聖學之極功也,懋哉懋哉。上曰,所陳好矣,當留念矣。上曰,下番陳之。烒曰,子曰,道不同,不相爲謀,此言善惡邪正,截然不同,如氷炭薰蕕之相反,君子則喩於義,小人則喩於利,君子,不能以吾義而爲小人謀,小人,亦不能以其利而爲君子謀。蓋善惡邪正,各有所趨,莫可相濟,故夫子之訓,所以發也,然凡有君師之責者,則不可曰惡者而不足與之爲善,而不爲之謀,邪者之不足與之爲正,而不爲之謀,苟或不然,則是豈聖人使民遷善導俗以正之意哉?是故,此章繫於上段有敎無類之下,其意正好參看,以此論之,君師有敎化之妙,則人皆可以復於善,而自無爲惡之人,不當復論其類矣,天下未嘗有不可化之人,無不可變之俗,苟欲合其異而反其同,一於善而無惡,則只在一敎字上,伏願於此而體認焉。上曰,好矣,當體念矣。上曰,同知事陳之。致性曰,上番已陳之,而辭至於達,似易而實難,言必欲簡,辭必欲達,人孰不然,而若其工於文辭,則每患富贍而華麗,反爲所蔽於此四字,聖人之言,約而達矣。至於人君,尤當勉勵,王言一出,如綸如綍,信如四時者,其在斯乎?漢·唐好文之主,專尙富麗,故反失達字之義,此豈此章之本意乎?今我殿下,無患不達於辭,惟患理之不明,明於理則政令辭敎之間,不期達而自至於達矣,伏願益加留念焉。上曰,所陳切實,當於達理二字上,益加留念矣。上曰,特進官陳之。普天曰,上下番已陳之,臣無可達之辭矣。上曰,參贊官陳之。奭周曰,夫子之待師冕,雖是尋常酬酢之間,而哀矜廢疾,曲盡其情之意,藹然可見於其中,夫子在下之聖人也,故必待其接見之時而後,有以致其哀矜之實,若在上之聖人,則必也推廣此心,雖耳目所不及之地,擧天下鱞寡孤獨廢疾之人,無一夫不獲其所,不遂其生,然後始可以合於不虐無告不廢困窮之意。若其推廣之實,則又在乎曲察幽隱,發政施仁而已。夫子此語,使無目者,曉然如見,若人君則推是心以見於政,可使無衣者得溫,無食者得飽,鱞寡廢疾之人,皆得其養,此等處,如是體究擴充,以爲措諸實用之道,是臣區區之望也。上曰,所奏甚好,當體念矣。上曰,道不同,不相爲謀,聖人於異端,固不可相與爲謀,而至於善惡邪正之間,道雖不同,其在作成陶勻之化,宜使之變化氣質,同歸於善,而何至是不相爲謀乎?孝成曰,聖人之意,必欲使善惡邪正,均被陶勻之化,同歸於善,而至於下愚凶頑之人,終無可化之術,此所以人君,亦有不相爲謀者也,如唐·虞四凶終不革心,則畢竟有流放竄殛之典,烏可一於包容而已乎?上曰,至如四凶,果是難化,而必欲使之感化,入於化育之中者,固聖人之心也,豈可以難化爲意,而初不爲謀乎?孝成曰,帝堯之時,不罪四凶者,固出試可之意,而至於虞舜,終非可化之徒,故始乃誅殛,亦可見聖人之心矣。上曰,辭,達而已矣,辭之達也,固不易矣,何以則可以達其辭乎?孝成曰,達字之義,果不以富麗爲工,而必以簡約的當,爲務,然不能講明義理,使其見識眞的,徑欲其達,則亦不可得也,臣之俄者所奏明理講學等說,蓋爲此而發也。上曰,夫子之於師冕之見,曰階,曰席,曰某在斯,瞽師廢疾而賤者,似非可敬,而隨處而詔之者,可見聖人相師之道乎?孝成曰,樂師,賤人也,瞽者,廢疾也,聖人之心,推其同胞之仁,盡其在我之道而已,不計其人之賤其疾之殘也,故哀敬之心,觸境而生,譬如天地造化之心,不以卉物之微細,間斷其雨露之澤也。上曰,子張之此問,或不知相師之道而然乎?孝成曰,集註曰,聖門學者,於夫子之一言一動,無不存心省察,子張之問,亦以此也,惟其不能無疑於夫子之言,故有此問也。上曰,若顔·曾則無此問乎?孝成曰,顔子則於夫子之言,不違如愚,曾子則言下卽唯,必無子張之此問,而子張,亦能知疑思質問之義,此所以爲聖門高弟也。上掩卷。仍命退,諸臣以次退出。
上在昌德宮。停常參,只晝講。
午時未時,日暈。自人定至夜五更,灑雨下雨,測雨器水深一分。
李文會啓曰,明日經筵,取稟。傳曰,只晝講。
朴宗薰啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,大提學南公轍牌不進推考傳旨,今方捧入,而親祭祭文,當爲製進,如是違牌,事甚未安,更爲牌招,何如?傳曰,允。
李文會啓曰,大提學南公轍再牌不進推考傳旨,今方捧入,而親祭祭文,當爲製進,連違召命,事甚未安。所當更請牌招,而係是一日三牌,何以爲之?敢稟。傳曰,更爲牌招。
注書洪起燮服制,代以李魯集爲假注書。
朴宗薰啓曰,行大司憲李直輔,掌令金商雨·李英發,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳牌不進罷職傳旨,傳于朴宗薰曰,只推。
以副校理尹久東·朴宗臣牌不進罷職傳旨,傳于李文會曰,只推。
李文會,以弘文館言啓曰,副校理尹久東,朴宗臣,旣有只推之命,竝卽牌招察任,何如?傳曰,允。
李文會,以奎章閣言啓曰,景慕宮·望廟樓,今春大奉審,臣魯益,與本宮提調金文淳,進詣展奉,奉審無頉之意,敢啓。傳曰,知道。
李文會,以禮曹言啓曰,卽接水原幼學安所志,則以爲,同姓六寸兄廓,嫡妾俱無子,以其同姓弟㢞第二子其宅,欲爲繼後,諸族相議完定,而未及禮斜之前,廓夫妻俱歿,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長安所訴旣如此,依定式安㢞第二子其宅,立爲安廓之後,何如?傳曰,允。
李文會,以成均館大司成意啓曰,文廟守僕,依宗社守僕例,試才啓下事,曾有定式矣,守僕金宗五,朔數已滿,其代以事知守僕,試才抄擇,備三望受點次,別單書入之意,敢啓。傳曰,知道。
朴宗薰,以義禁府言啓曰,龜城前府使申啓文,令該府拿問嚴勘事,傳旨啓下矣。申啓文前以他罪,已爲拿囚,待開坐捧供之意,敢啓。傳曰,知道。
金宗善,以摠戎廳言啓曰,本廳左部右司左哨官洪得輿,身病猝重,勢難察任,改差,何如?傳曰,允。
大司諫李庚運疏曰,伏以,舊甲重回,新休滋至,長樂之賀箋親上,閟宮之泂酌躬祼,聖孝冞光,孺慕克伸,區區下情,竊不勝慶忭之至。仍伏念臣,於病伏鄕廬之中,伏奉喉院除旨,繼以有乘馹上來之命,華誥遠頒,圭蓽動色,榮感之極,不敢偃息,聞命登途,而狗馬病力,不得趲程,行發四日,始入城闉,則恩遞已有日矣。屏處私次,只自感悚而已,忽於今者,薇垣新除,又及於千萬夢想之外,臣於是一倍兢惶,不知所以自措。噫,諫官,淸選也,言責,重任也,其論議不足以繩愆糾謬,其風采不足以激濁揚淸,則居是任膺是責者,擧皆逡巡前却,不敢爲冒承之計。況臣膂力旣愆,知識又淺?雖處諸僚之後,猶當自畫之不暇,況爲一院之長,何敢唐突而承膺哉?且臣於見職,已有衆所共知不可冒之情勢,年前陳疏,已蒙體諒之恩批矣,臺閣與他職自別,所重者廉防,所守者微諒,凡有人言,雖在尋常罷削之請,猶不敢以職名自居,臣之所遭,卽自有臺閣以來所未有之事也。籌司論啓,置之原望勿施之科,則此與刊改,殆有甚焉。自玆以往,臺端一步,便成鐵限,豈可以時移事往,自同無故,晏然承命,不知所以自處乎?此而無所防閑,揚揚冒據,則是所謂不識人間有羞恥事者也。臣雖無似,豈忍爲此?百爾思量,蠢動無望,屢違召牌,罪戾徒積,玆敢露章申暴,仰瀆崇嚴。伏乞聖慈,俯垂矜察,亟遞臣新授職名,仍令選部,勿復檢擬,以重公格,以安賤分,不勝幸甚。臣旣不以見職自居,而憂憤所激,敢此附陳,惟聖明垂察焉。噫嘻,人心日益陷溺,世道日益斁喪,舊逆未盡鋤治,新逆又復踵生,廼至於審賊㯳賊之變而極矣。渠輩亦喙息中一物,而梟心獍腸,蛇盤蚓結,或借名臺垣,投進絶悖之疏,或呈身公門,現納極凶之書,其萌諸心而發諸口者,罔非怨懟不道中出來。此實往牒未有之劇逆,窮宙所無之巨慝,而審賊則雖已正法,妻孥收坐之典,尙不快施。㯳賊則竟至徑斃,而支屬盤覈之請,猶復靳許,臺言便歸於寂寥,鞫體反至於疎漏,若此不已,則王章何時可伸,輿憤何時可洩乎?根柢依舊自在,窩窟尙此未破,則凶孼假息之輩,怪鬼不逞之徒,其將無所忌憚,轉益醞釀,又不知幾箇審·㯳,換頭迭出,接跡復起,做出凶圖,煽動禍機,思之及此,寧不骨靑而體粟也哉?此兩賊之尙逭當律,雖出於我聖上欽恤之盛德,而凶醜不可不殄滅,怙縱不可不賊刑,大聖人奉行天討之義,恐不當若是其玩愒也。炎炎不止,尙可以燎原,涓涓不絶,尙可以滔天,則況於已燎之火,方滔之水,不思所以撲滅而隄防也哉?伏願聖上,淵然深思,赫然明斷,亟允臺請,快伸王法,使民志定而亂本拔焉。臣無任云云。答曰,省疏具悉。尾陳事,不允。所請依施。
己巳二月初九日午時,上御熙政堂。晝講入侍時,知事金羲淳持論語第六卷,特進官洪羲臣持論語第六卷,參贊官朴宗薰持論語第六卷,侍讀官朴孝成持論語第六卷,檢討官權烒持論語第六卷,假注書李羲準,持論語第六卷,別兼春秋鄭觀綏持論語第六卷,記事官申在植持論語第六卷,武臣行副護軍徐有鳳,以次進伏訖。上讀前受音一遍訖,孝成讀奏新受音,自季氏將伐顓臾,止二臣者不欲也。仍釋章句以奏,上讀新受音一遍訖。上曰,文義陳之。孝成曰,此章文義,統論然後,可以該備。夫顓臾,邦內不侵不叛之臣,而季氏擅自伐之,是紀綱之掃地矣,冉求以聖門高弟,托跡權門,爲其謀主,是廉恥之都喪也。夫子之嚴責冉求,所以懲季氏之跋扈也,救伐顓臾,所以憫魯國之削弱也。不能抑制權臣,使之恣行胸臆,魯君之責也,不能收用才智之臣,使爲季氏之用,魯君之失也,以夫子之聖德,授以輔相之位,則以魯王,猶反手也,計不出於此,此亦魯君之過也。昔宋臣程子,以論語進講,有曰季氏奸細之徒,而富於周公·顔子王佐之才,而居於陋巷,魯君用捨,若是乖當,時人謂之善說經義,由此觀之,天下萬事,無一不本於人主一身矣。大凡講學之道,切勿拘束於章句之內,必以言外之意活看,聖人之隻字片言,莫不參觀於治法政謨,然後方有實效,惟殿下留念焉。上曰,所陳,好矣。言外之意,尤爲甚好,當留念矣。上曰,下番陳之。烒曰,此段曰是社稷之臣也,顓臾,只一附庸之國而已,不必有關社稷安危,而特以處在邦域之內,尙爲公臣,故夫子,以社稷之臣稱之。此猶如此,況有眞箇如漢武之汲黯者,則其有關國家,當何如哉?孟子曰,有以寧社稷爲悅,事是君爲容悅,分臣下數等,蓋欲使人君,知取舍之分,辨邪正之等也。知人雖難,若見其正色立朝,有犯顔廷爭之節,則可知其將來,爲係社稷安危者也,若見其趨和承意,有懷祿保寵之態者,則可知其爲平時,事是君爲容悅者也。於此兩者,不難知正之可取邪之可捨,而自古親小人遠賢臣之歎,不但在後漢傾頹之日,此無他,忠戇者易於疎遠,邪佞者易於親近。是故,世非無可以托社稷之臣者,而人君有蔽於是,不能早知而用之,取捨乖宜,邪正倒置,以致顚覆社稷,而無一可恃者,豈非大可懼者耶?於此深留聖意,卽臣區區之望也。上曰,好矣。當留念矣。上曰,知事陳之。羲淳曰,冉有,聖門之高弟也,宜有學識而爲季氏聚斂之臣,則其出處之不正,可知也。今其言曰,夫子欲之,吾不欲也,旣爲其臣,而不能匡正,則區區季氏之家,猶不足爲輔相矣。以此觀之,爲人臣者,危而不持,顚而不扶,而謂以吾君不能,則是不忠之徒也,以在下之道論之,則居官盡職,隨事匡君,必以冉有爲懲創,以在上之道言之,則舍己從人,洞開言路,以季氏爲鑑戒,可也。此等處益加體念,以爲來諫之道,則是臣區區之望也。上曰,所陳甚好,當體念矣。上曰,特進官陳之。羲臣曰,玉堂所陳言外之意,與知事所奏,俱好矣,深留聖念,是臣之望也。上曰,參贊官陳之。宗薰曰,臣則別無可達之辭矣。上曰,季氏之伐顓臾,爲自益之計者,固非矣,而冉有,旣與之同謀,而乃於夫子之前,歸咎於季氏者,豈非心迹之可見者乎?夫子何不誨責,使之覺悟乎?聖人之敎,亦有難化而然歟?孝成曰,夫子之責冉求,亦屢矣,嘗曰,小子鳴鼓而攻之,又曰,今汝畫,蓋其爲人,志趣卑下,不能日進,此夫子之所以深惡之也。然當時之不仕季氏者,只有顔·曾·閔子數人,仕爲家臣,而進於公朝,便成習俗,故夫子亦不之絶也。宗薰曰,夫子言不可伐,不必伐,非所當伐者,不但使冉有,足以覺悟,雖季氏,尙可覺悟,而迷不知悟,則是責在冉有·季氏,而聖人惻怛之心,初未嘗不切也。上曰,冉有旣欲與季氏謀伐,而來告於夫子者,何也?孝成曰,冉求尊仰夫子若山斗,故國有大事,而不敢不質正,此人之常情也。上曰,魯地方七百里乎?孝成曰,以孟子五等之說觀之,則似是百里,而觀於左傳,明是七百里,孟子亦嘗謂愼子曰,有王者作,魯在所損乎,在所益乎?此則足爲七百里之證也。上曰,論以孟子之說,則當爲百里,而今爲七百里,何也?羲淳曰,分封之制,初必以百里,而後世兼竝,似至於七百里之大矣。上曰,當時魯國,旣爲三家之所分據,則公室受貢之地,當爲幾許耶?孝成曰,四分魯國,季氏取其二,孟孫·叔孫,各有其一,更無餘地之存者,而公家所屬,只有此附庸之國,而季氏又欲竝呑,故夫子深責之。上曰,顓臾之地,當爲幾許耶?宗薰曰,古者地方,不及五十里,而不能自達於天子,附於諸侯者,謂之附庸,以此觀之,顓臾之地,似不能爲五十里矣。上曰,較看於我東之小邑,則將何如也?宗薰曰,雖是附庸,旣名爲國,則比之我東小邑,似有間焉。上曰,地方五十里云者,四方五十里之謂乎?孝成曰,古之地方,以開方之法言之,似異於我國之延袤矣。羲淳曰,滕亦五十里,而孟子謂之截長補短,則古之地方五十里云者,非四方之謂也。上掩卷,仍命退,諸臣以次退出。
上在昌德宮。停常參,只晝講。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入待矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,明日經筵,取稟。傳曰,只晝講。
朴宗薰啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,廣州留守韓用鐸下直,長弓一張·長箭一部賜給。
李文會啓曰,大提學南公轍三牌不進推考傳旨,今方捧入,而親祭祭文,當爲製進,連事違召,極爲未安。所當更請牌招,而係是一日四牌,何以爲之?敢稟。傳曰,更爲牌招。
李文會啓曰,卽者吏曹郞廳來言,鐵山府使沈鍾奎,兩司當爲署經,而憲府則行大司憲李直輔,掌令金商雨·李英發,持平宋啓榦·金直淳在外,只有執義崔履亨一人,諫院則大司諫未差,司諫李愚在,正言洪大浩在外,尹致後未署經,只有獻納洪儀泳一人,無以備員署經云,何以爲之?敢稟。傳曰,山林外竝許遞。
李文會,以禮曹言啓曰,卽接元陵參奉所報,則今初十日申時量,本陵曲墻外亥方十許步地,一片無根之火,忽然燃出,延燒至曲墻外階,合爲五十三步,而登時撲滅云矣,莫重陵寢至近之地,有此莎草失火之患,萬萬驚悚。慰安祭,不卜日,今十二日設行,本曹堂上郞廳,卽爲進去奉審後,出火根因,詳細査實處置,何如?傳曰,允。
金宗善啓曰,兵曹判書金羲淳,以觀象監提調,元陵奉審,今方出去矣,所佩命召,何以爲之?敢稟。傳曰,仍佩往來,傳于朴宗薰曰,臺諫有闕之代,前望單子入之,待下批牌招察任。
臺諫前望單子入之,掌令權烒落點。
李文會啓曰,鐵山府使沈鍾奎,憲府則旣已署經,諫院則大司諫·司諫·正言二員未差,只有獻納洪儀泳一人,無以備員署經。未差之代,政官牌招,開政差出,待下批仍卽牌招,以爲備員署經之地,何如?傳曰,一司除署經。
朴宗薰啓曰,行大司憲李直輔,掌令金商雨·李英發,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳牌不進罷職傳旨,傳于朴宗薰曰,只推。
李文會啓曰,大提學南公轍牌不進推考傳旨,今方捧入,而祭文製進之命,今已經宿,連事違召,不卽承膺,事體所在,誠甚未安。更卽牌招,何如?傳曰,允。
李文會啓曰,大提學南公轍再牌不進推考傳旨,今方捧入,而親祭祭文,當爲製進,連違召命,事甚未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,大提學南公轍三牌不進推考傳旨,今方捧入,而親祭祭文,當爲製進,屢違召命,終不承膺,事體所在,誠甚未安。所當更請牌招,而係是一日四牌,何以爲之?敢稟。傳曰,更爲牌招。
李文會啓曰,大提學南公轍四牌不進推考傳旨,今方捧入,而親祭祭文,當爲製進,連事違召,無意承膺,揆以事體,誠極未安。所當更請牌招,而係是一日五牌,何以爲之?敢稟。傳曰,更爲牌招。
李文會啓曰,大提學南公轍五牌不進推考傳旨,今方捧入,而親祭祭文,當爲製進,連違召命,終不承膺,事體所在,萬萬未安。所當更請牌招,而係是一日六牌,何以爲之?敢稟。傳曰,更爲牌招。
以校理尹久東·朴宗臣牌不進罷職傳旨,傳于李文會曰,只推。
李文會,以弘文館言啓曰,副校理尹久東·朴宗臣,旣有只推之命,竝卽牌招察任,何如?傳曰,允。
傳于李文會曰,更思之,元陵曲墻莎草失火,萬萬驚悚。只令禮堂奉審,極爲未安,政府以下,除朝辭卽爲進去,與禮堂奉審以來。
以平安監司徐榮輔狀啓,順安縣民家失火事,傳于李文會曰,聞甚矜惻,原恤典外,別加顧助事,廟堂區畫分付。
金宗善,以都摠府言啓曰,副摠管李儒慶,以漢城府左尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
朴宗薰,以義禁府言啓曰,保放罪人兪漢謨査啓啓下,鄭殷祥病勢向差,竝還囚後,議處以入之意,敢啓。傳曰,知道。
禁府啓目粘前,向前丁遇泰亦,五百石之創出軍保,難免作俑之罪,七百兩之云歸私橐,未有脫空之證,事當歸重於繡啓,不可以囚供之專事漫漶,得逭重勘,以此照律,何如?判付啓,囚供旣已發明,令該道,査實稟處爲良如敎。又啓目粘連,向前鄭殷祥亦,京校之付其關文,適値行檢之際,邑吏之慢不擧行,乃是空官之時,囚供不爲無據,而祕關之致此稽滯,難免不能檢飭之罪,以此照律,何如?判付啓,依允。又啓目粘連,向前李宗孝亦,官屬輩情債之沾漑,公役時鄕任之賣用,雖有邑中之謬例,亦異官長之犯手,而不飭之失,襲謬之罪,在所難免,以此照律,何如?判付啓,依允。又啓目粘連,開城前前留守兪漢謨査啓云云。身膺居留之寄,位望之重,何如,而處松京謀利之地,開儒案行貨之路,吏爭染指,人皆朶頤,固已萬萬可駭,而至於親裨之惟意偸弄,都歸囊橐之狀,矇不覺察。雖無入己之跡,莫思遠嫌之道,不可以衰耄昏憒,有所參恕,以此照律,何如?判付啓,依允。
朴宗薰,以義禁府言啓曰,卽接月令醫員朴知性手本,則時囚罪人兪漢謨,本以老病之人,宿冷猝發,氣息奄奄,鄭殷祥,疝積之症,忽發於挾感之中,食飮全却,目下症形,俱有難保之慮云。罪人病勢危重,則一邊保放,一邊草記,曾有定式矣,兪漢謨·鄭殷祥,竝姑保放之意,敢啓。傳曰,知道。
李文會,以賑恤廳言啓曰,西部大平館契任掌朴景元,今月初十日本洞路傍,得二歲遺棄男兒,同里居私婢二月,欲爲收養,北部宣惠廳契任掌南福伊,今月初十日本洞路傍,得二歲遺棄男兒,同里居良女崔召史,欲爲收養,貧不自食,皆願受料,告于本部,自各該部同日牒呈,故依節目竝爲給料,使之乳養之意,敢啓。傳曰,知道。
大提學南公轍疏曰,伏以臣,嘗讀歐陽脩內制集序,以爲朝廷之官,雖宰相之重,皆可雜以他才處之,惟翰林學士,非文章不可,脩引當時先輩之言,作此序,亦自負爲至論,然而翰林之職,只出入侍從,備顧問掌制誥,赦勅國書及宮禁所用靑詞等文,此得一能文博考之士則足矣。至於我朝三館之任,不但以代撰詞命,爲重而已,國家文敎之盛衰,庠序儒學之隆替,專係此職之得人與不得人,名望雖高,而著述無稱,則莫宜居也,詞華雖富,而學問未醇,則不可爲也。臣浮華小技,不過進身於科目,荒嬉半生,未嘗藉手於儒術,樗櫟散材,徒辱先朝之恩遇,簪履舊物,過被今日之收錄,寸功尺能,都無可記,淸官美職,安坐自取,至於今番所叨新命,而玷辱詞苑,貽羞士林,無復餘地。臣於此未暇爲一己之憂,重以念朝廷之擧措,殆將繞壁而不能寐也,卽者館錄已完,都堂會圈,又有成命,而圈事,文衡主之,其選至重,其事至難。況今聖學,日躋於高明,三晝頻接,寸陰是惜,須得深嚴宜處之儒,盡啓沃而期致澤,以臣鑑識之不明,聞見之不周,顧何敢冒出而承當也哉?臣歷事兩朝,致位崇顯,前後匪分之來,率皆不量而出,一未敢爲逡巡之計者。誠以身非自有,生死向前,而至於此任,地望自別,授受宜愼,托之以夷險不擇,則傷於義,諉之以趨走爲恭,則欠於禮,思之也,已熟,量之也,已審,隆批鄭重,召牌屢臨,而不得不更有呼籲,期於得準而止也。伏乞天地父母,念重任之不宜虛拘,諒至懇之不可終咈,亟遞臣新授大提學之任,以幸公私,千萬幸甚,臣無任云云。答曰,省疏具悉。卿其勿辭行公。
敎廣州留守韓用鐸書。王若曰,國家設關防之險,式重保釐,朝廷簡捍禦之才,必愼委寄。非此人莫可使也,當是時屬之子乎。惟卿,眞宰相風儀,古大家規範。繋虛舟於波蕩之際,信乎當世完人,履樂地於名敎之中,退然一介寒士,遇事則確乎有守,所以進退周旋之得其宜,處世而寂然若無,益驗文章經濟之足乎內。一節夷險之不易,兩朝倚毗也則深。初發軔於奎華,一資半級之皆由造化,早遇巷於雷肆,亞銓八座之不藉吹噓。故前後履屐之皆當,宜中外盤錯之歷試。鎭撫之績,夙著,有餘裕於三路舟車,中權之望,新隆,姑先授於一面管轄。眷彼南漢之巖阻,實我東國之金湯。想列朝經遠之謨,蓋積偫厥惟久矣。仍溫祚設險之舊,伊緩急有足恃焉。卒乘則統驪·利等州,春秋組練,營制則倣松·沁二府,陰雨綢繆。此正須尹鐸保障之才,誰可任寇準鎖鑰之責。玆授卿以廣州府留守兼南漢守禦使,卿其祗服寵命,益懋遠猷。以若樓櫓之壯,器械之精,苟能戎政之克擧,唯彼民物之衆,甲兵之利,佇見人和之莫如。莫謂軍旅之未聞,須念繫苞之戒,勿狃疆域之無事,宜軫撤桑之謨。自餘稟裁,厥有典憲。於戲,羊叔子之輕裘緩帶,庶復見於今辰,祭征虜之雅歌投壺,罔專美於前代。予旣倚卿以屛翰,卿須翼予以干城。故玆敎示,想宜知悉。知製敎申緯製進。
己巳二月初十日午時,上御熙政堂。晝講入侍時,同知事權常愼,持論語第六卷,特進官李儒慶,持論語第六卷,參贊官尹鼎烈,持論語第六卷,侍讀官朴孝成,持論語第六卷,檢討官權烒,持論語第六卷,假注書李羲準,持論語第六卷,別兼春秋鄭觀綏,持論語第六卷,記事官申在植,持論語第六卷,武臣行副護軍李商采,以次進伏訖。上開卷讀前受音一遍訖,孝成,讀奏新受音,自孔子曰求,止必爲之辭,仍釋章句以奏,上讀新受音一遍訖,上曰,文義陳之。孝成曰,孔子曰,求,君子,疾夫舍曰欲之,而必爲之辭,此章文義,最宜講究。夫欲者,人之通患,而護短遂非,尤是凶德,冉求實與季氏之謀,而以夫子非之,故初欲歸咎於季氏,又反前言,以證顓臾可伐之端,此莫非護短遂非之意也。大抵常人之情,莫不護短,護短不已,則至於遂非,古之小人,或言僞而辨,或言足以飾非者,職此之故也,而況人君,處崇高之位,其勢,惟其言而莫予違也,故改過不吝,絶無而僅有,護短遂非,滔滔而皆是,可勝惜哉?臣伏覩,我殿下改過不吝之德,卓越百王,以向日儒臣之疏批,觀之,殿庭習儀,所失微細,而殿下一見諫疏,受以爲過,追悔之意,求助之念,溢於辭表。凡在瞻聆,孰不歡喜,而第臣愚之期望於殿下者,猶以爲,悔過雖美,不如初無底悔之端矣,容諫雖難,不如初無可諫之失也。且伏念,帝王之德,尤難於終始如一,宣王,中興之哲辟也,太宗,創業之英主也,及其享國久長,怠心自生,以千畝之籍十漸之疏,言之,虛受之量,漸不如前。伏願殿下,進步於尺竿之上,存戒於屋漏之中,兢惕之念,愈久愈切,無負向日疏批之意,區區所望也。上曰,所陳好矣,當留念矣。上曰,下番陳之。烒曰,此章,龜玉毁於櫝中,卽以小喩大之意也,今譬之,則人臣爲國而守城邑之責者,不能盡職,則與龜玉之不善典守,一也,典廊廟之責而不能盡職,則與龜玉之不善典守,亦一也,以至有百執事之責者,無不皆然,而又有大於此者,人君,有國家之重天下之大,則其典守之責,爲如何哉?彼龜玉,雖小物也,而其典守之難,若或放忽一念,則必致墜失,況典守艱大之業,有所小忽,則烏得免危亡之患耶?古之聖王,必也兢兢業業,如或墜之,如或失之。是故,書傳,以六馬朽索,警其有位,賈誼,以置器安危,譬之天下,如此然後,可以奠基業於無彊,要其典守之道,一言蔽之曰敬,夫爲學而不本於敬,則其學荒墜,治國而不原於敬,則其國顚沛。肆昔太公,告武王,丹書曰,敬勝怠者,吉,此言,可謂萬世人君傳國之眞箇龜鑑寶訣也。然而義理無窮,居敬之方,必貴乎表裏如一,幽顯罔間,然後始可謂敬也,又求其要,則莫切於謹獨,庸·學二書,或言愼獨,或言戒懼於不覩不聞,詩則言不愧屋漏。此皆於幽獨之中,尤所致力者,而況乎人君,接賢士大夫之時少,對宦官宮妾之時多,最宜加勉者,故宋臣張九成,問於高宗曰,陛下處深宮之時,與對臣隣之時,何如?九成之以是面質,可見其憂愛之誠,深切懇至矣。摠以論之,則人君長久之業,專由於敬,敬又以謹獨,爲第一道理,殿下於淸燕之中,必勉勉焉。上曰,好矣,當留念矣。上曰,同知事陳之。常愼曰,伐顓臾,謂其爲子孫之憂,其言,似若有長遠之慮,而專出於飾辭,以爲護短遂非之計矣。凡治國之道,務在自修,自修之要,只在乎誠實,苟不能誠實·自修,則外雖無敵國之患,內將有蕭墻之憂,自修之義,顧不重歟?伏願殿下,於此自修二字,深加留念焉。上曰,所陳甚好,當留念矣。上曰,特進官陳之。儒慶曰,而必爲之辭者,可見冉求與謀於季氏,到今遁辭,無所逃於夫子之敎矣,凡事固宜以直做去,古人曰,人孰無過?改之爲貴,仲虺之告成湯,以爲改過不吝,君子不以無過爲貴,改之乃以爲貴,則成湯,初豈有過失之事。是故,君子之過也,如日月之更,人皆仰之,今求也,專出於文過遂非之意,惟願聖明,當事必敬必愼,於此等處,可以鑑戒矣。上曰,好矣。上曰,參贊官陳之。鼎烈曰,夫子以虎兕出於柙,龜玉毁於櫝中,是誰之過?設以敎之,聖人開導之至,曉諭之明,此可見矣。冉求不能先事防杜,固有其過,而以最用事之故,至得聚斂之目,今伐顓臾,亦出於益費之計,豈敢辭其責乎?冉求,季氏之家臣,而猶以聚斂,得罪聖門,則可以反隅於治國之道。聚斂,卽損下益上之謂也。有若曰,百姓足,君孰與不足,百姓不足,君孰與足?國有儲蓄而民若顚連,恐非本固邦寧之意矣。伏願使有司之臣,凡係便民之方,實心對揚,稅役之不均者,蠲除之,痼瘼之未祛者,矯救之,務從損上益下之政,是臣區區之望也。上曰,言甚好矣,當留念矣。上曰,陳力就列不能者止,何以則可使人臣,陳力而就列乎?孝成曰,陳力就列,人臣之職分,而或以禮使,或以器使,得其歡心,能令人人,盡其職分者,豈非在上者之責乎?上曰,初則曰吾不欲也,今又曰不取爲子孫憂,冉有之言,前後不同矣。孝成曰,冉有,始則歸咎於季氏,以二臣之不欲爲言,而末乃以後世子孫之憂,爲托,遊辭而欲爲遂非,可知其爲遁辭矣。且所謂子孫,非魯君之子孫,而乃季氏之子孫也,則其專心於季氏,卽此可見,此所以重得罪於聖人之門也。上曰,虎兕出柙,龜玉毁於櫝中,何義也?孝成曰,虎兕龜玉,比之天下國家,爲微物,而如有出柙毁於櫝之事,則典守者,不得辭其責,況大於此者乎?冉有爲季氏家臣,於季氏家事,無所不知,而季氏有失,不能救止,其可曰典守之得其道乎?此所以拈出虎兕龜玉而深責之也。上曰,是誰之過歟者,冉求之謂耶?孝成曰,是誰者,指冉求而發,冉有·子路,均是季氏家臣,而冉有,是其用事之臣,故責之尤重也。上掩卷,仍命同知事以下先退,同知事以下諸臣,先爲退出,鼎烈曰,侍讀官朴孝成,新受音讀奏之際,漏落一字,事甚未安,推考,何如?上曰,依爲之。出擧條又命退,承史以次退出。
上在昌德宮。停常參,只晝講。
夜三更·四更,月暈。
朴宗薰啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李文會啓曰,明日懿陵親祭齋戒,再明日幸行,十四日·十五日弘陵忌辰祭齋戒正日,十六日·十七日英陵忌辰祭齋戒正日相値,視事頉稟之意,敢啓。傳曰,知道。
李文會啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,知道。
李文會啓曰,大提學南公轍六牌不進推考傳旨,今方捧入,而親祭祭文,當爲製進,連違召命,無意承膺,事體所在,誠極未安。所當更請牌招,而係是一日七牌,何以爲之?敢稟。傳曰,更爲牌招。
以副校理尹久東·朴宗臣牌不進罷職傳旨,傳于李文會曰,只推。
洪奭周啓曰,卽者漢城府郞廳來言,再明日幸行時,本府堂上一員,當爲隨駕,而判尹朴宗來導駕進,左尹李儒慶以副摠管,寶劍進,右尹尹序東受由,無隨駕之員云,何以爲之?敢稟。傳曰,右尹許遞,政官牌招開政,待下批牌招。
李文會啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,允。參議只推,一體牌招。
李文會啓曰,大提學南公轍牌不進推考傳旨,今方捧入,而祭文製進,一時爲急,鎭日違牌,無意承膺,事體所在,極爲未安。更卽牌招,何如?傳曰,允。
李文會啓曰,行吏曹判書南公轍,參判金明淳,參議李好敏再牌不進推考傳旨及罷職傳旨,今方捧入,而開政命下之後,連違召牌,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
李文會啓曰,大提學南公轍再牌不進推考傳旨,今方捧入,祭文製進,一時爲急,而如是違牌,萬萬未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,吏曹參議李好敏三牌不進,依定式禁推傳旨捧入之意,敢啓。傳曰,知道。
以吏曹參議李好敏三牌不進禁推傳旨,傳于李文會曰,分揀。
李文會啓曰,大提學南公轍,疏批已下,卽爲牌招,何如?傳曰,允。
有政。吏批,行吏曹判書南公轍進,參判金明淳牌不進,參議李好敏牌不進,左副承旨李文會進。以吳鼎源爲大司諫,愼性眞爲司諫,孟欽圭爲掌令,李止淵·韓用儀爲正言,洪羲俊爲副修撰,洪羲臣爲右尹,吳淵常爲禮曹參議,沈象奎爲藝文提學,金文淳爲分內醫提調。左尹洪羲臣,右尹李儒慶。
兵批,判書金羲淳病,參判宋祥濂入直進,參議韓始裕病,參知金敎根病,左承旨洪奭周進。護軍李庚運·尹序東,副司直李愚在·李英發·金商雨,副司果洪大浩·尹致後,竝單付。
金宗善,以兵曹言啓曰,今此幸行時,右邊捕盜大將徐英輔,以禁軍別將隨駕矣,在前如此之時,有他邊大將兼察之例,回鑾間,左邊捕盜大將李得濟,姑令兼察,何如?傳曰,允。
金宗善啓曰,因兵曹草記,今此幸行時,右邊捕盜大將徐英輔,以禁軍別將隨駕矣,回鑾間,左邊捕盜大將李得濟,姑令兼察事,允下矣。兼察右邊捕盜大將李得濟,牌招聽傳敎,何如?傳曰,允。
以京畿監司金在昌狀啓,元陵曲墻至近之地,有此失火,入直陵官,令該府拿問處之,地方官楊州牧使李光益,令攸司稟處,臣則惶恐待罪事,傳于李文會曰,卿則推考。
右議政金思穆,繕工監提調李晩秀,行禮曹判書韓晩裕,觀象監提調金羲淳等啓曰,臣等承命馳進陵所,與本陵別檢李承達,參奉趙濟晩,進詣兩陵上奉審,次詣丁字閣奉審,則俱爲無頉是白乎旀,仍詣失火處,詳細看審,則自王后陵上曲墻後面,至大王陵上曲墻西邊莎草,幾盡燒燼,而以營造尺尺量,則曲墻後面,南北長一百六尺,東西廣一百七十六尺,曲墻西邊,南北長一百四十六尺,自大王陵上馬石後,東西廣六十六尺,自被燒處南至丁字閣,爲九十八尺,而昨日申時量,入直官員,因風勢甚大,奉審次纔到紅箭門外,望見曲墻後面,忽有烟氣,驚惶進審,則火果延燒,一邊踏除方起之焰,一邊呼聚巡山之卒,卽爲撲滅是如爲白臥乎所,出火根因,盤問於入番陵軍等處是白乎則,一辭發明,皆以不知納供者,誠極痛駭。令該曹到底査究,以爲照法嚴勘之地爲白乎旀,入直官段置,不能恪謹禁護,莫重之地,致有此意外之患者,事未前有,萬萬驚駭。其罪狀,令該府照法勘處是白乎旀,今此延燒處,旣在陵上至近之地,尺量又如是廣闊,所見十分悚悶是白如乎,申飭陵官,姑以乾莎蓋覆是白在果,修改之節,卽爲擇日擧行,恐合事宜是白齊。答曰,修改擇日,姑待下敎擧行。
傳于洪奭周曰,大臣以下入侍。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒牌不進,一員未差,監察茶時之意,敢啓。傳曰,知道。
以執義崔履亨,掌令權烒,獻納洪儀泳牌不進罷職傳旨,傳于朴宗薰曰,只推。
李文會,以弘文館言啓曰,本館下番闕直,事甚未安。修撰申緯,卽爲牌招入直,何如?傳曰,允。
以修撰申緯牌不進罷職傳旨,傳于李文會曰,只推。
李文會,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
以水原留守金履翼狀啓,逌瞻峴輦路修築事,傳于李文會曰,所奏甚好,無貽民弊,依此擧行事,回諭。
洪奭周,以吏曹言啓曰,今此宗廟望祭獻官,前右尹尹序東塡差,而時無職名,令該曹口傳付軍職,何如?傳曰,允。
朴宗薰,以禁衛營言啓曰,今二月十三日懿陵幸行時,本營留都事,命下矣。依兵曹節目,外營各處入直將官·軍兵等,依例除標信出用,銅龍門·建陽門·西營入直將官·軍兵,以訓練都監餘軍,前期一日替代,竝與新營入直騎士,待標信赴陣,而還宮後,竝還爲入直,新營則千摠權琇,哨官李鼎五·李弼邦,敎鍊官李光敏,兼別破陣二名,工匠牙兵三十五名,率領入直,南別營則哨官余敏贊,別騎衛二人,別破陣十名,率領守直,火藥庫則哨宮劉瓊,兼別破陣六名,別破陣八名,率領守直之意,敢啓。傳曰,知道。
大提學南公轍疏曰,伏以臣,再上封章,乞收除命,伏奉聖批,未賜允兪,召牌屢臨,承膺無望,微誠所齎,兢惕愈切。臣竊惟,人主之使臣,患未察名與實而任之,欠綜核之政,人臣之就職,患未量才不能而居之,致冒昧之譏,此自古有天下國家者之所共難,而未有如賤臣今日之所當者也。設官分職,將以量才而授能,非欲榮一人之身也,銓部當用政事之材,以責其淸吏選愼考課。至於三館,則宜得草創潤色學問博雅之儒,掌詞命弼文敎,勵學官端敎條,以賁右文之鴻化,有文學而無政事,不可以任銓部也,有政事而無文學,不可以任三館也。況如臣之無文學無政事者,於此二任,兩不可萬不似,而忽地兜攬,有若龍斷罔利者然,上不察名與實而謬授之,下不量才不能而濫受之,則是必病于其國,累于其身,公私何利哉?臣學不知方,才非需世,初無交遊聲譽之藉,又乏朝貴攀援之力,而前後簡拔,皆出先王念舊之聖意。且自近年以來,荐被恩眷,驟躐崇秩,久處柄地,不衷之服,方以災身爲憂,而怵迫嚴命,戀結明時,雖未敢卽決一退,然其如集木之心,未嘗一日而忘矣。自天新命,又出於千萬物情之外,廷議之擧臣,聖簡之注臣,臣固知之,於銓部,姑令其承乏,於文苑,殆類乎世襲,非謂臣眞有鑑別華國之材也。然而責蚊以負山,强聾瞽而視聽於聲色,不待智者而必知其不能矣,國家所重,莫如銓柄文衡,而一朝畀之於如臣之決難堪承者,而使之效職分之萬一,則僨敗之後,雖悔曷追?且我朝文衡之任,視冢宰尤有重焉,學校以興德義,一重也,科擧人才,二重也,標式一代文體,期致嘉祐之多士,三重也,遴選之法,視他官最嚴,銓任,寧可數遞而頻代?文衡則不然,得其人則薦,不得其人則雖十年,虛其位而不薦,未可謂曠,此書所稱官不必備,惟其人之意也。文忠公徐居正之不薦金宗直,故大提學趙觀彬之久不薦代,而曰吾硯無可傳人云者,至今稱爲美談,得其人而不遽薦,無其人而不苟薦,皆出於難愼之意也。況今番前望之點下,其例絶罕,差代頻仍,又在二日之內,臣心之悚懍若驚,姑無論,四方聽聞,如有以毫髮議朝廷,則玷名器而傷事體,當復如何哉?此臣所以添一難安,寧被逋慢之誅,不敢爲冒進之計者也。祭文製進,一時爲急,而情窮勢迫,坐違至此,非敢效古人之禮辭,而卽其拒忤明命,罪戾甚大。伏乞聖上,念名實綜核之道,卽遞臣本兼兩任,俾臣得免於冒昧就職之譏,仍令有司,嚴行勘斷,以肅朝綱,以勵臣分焉。臣無任云云。答曰,省疏具悉。堂錄已有成命,前批旣又悉諭,勿辭卽爲行公。
四學儒生幼學李鍾珏·金晩喜·李鼎沼·趙敬植·元錫周·李永度·元錫圭·李敦學·金東燮·沈圭鎭·柳聖文·黃鍾人·李槻·柳警·趙樂永·林基洙·南景獻·閔大鏞·趙達永·柳榮七·朴龍九·吳致元·李在穉·具鍾和·吳致久·權中復·玄錫孚·閔致儀·李大彬·許亮天·崔漢俊·金顯箕·張錫完·李尙謙·沈徹永·金正顯·閔晉容·沈纘鎭·柳詳·李承憲·辛泳·趙基恒·閔寬鏞·兪羲柱·申在脩·沈復奎·李憲一·申在定·沈宜升·朴應鉉·閔重岳·朴鼎源·李憲猷·金元植·洪鍾祜·李明溥·朴光浩·趙泳·韓益洪·金·李正緖·李時憲·朴履浩·李周淵·魚在璣·尹經烈·李儒準·李株·金·沈鐻·趙顯豐·尹綱烈·沈能學·閔台鏞·李書憲·具命喜·李疇·趙在箕·李鍾淳·洪永燮·鄭澤斿·韓用洪·申百顯·李孝謙·尹可烈·趙在斗·李鍾翼·金魯駿·沈憲祖·李奎淵·朴齊賢·李倫載·洪秉一·趙在翼·柳來·鄭澤度·趙秉圭·趙冀永·任常·權用敬·南駿應·李永準·李英世·趙顯胄·黃·尹致蓂·沈碩奎·兪星煥·吳徽常·金道喜·宋文樂·朴宗城·魚用九·沈春永·沈宜觀·徐有實·洪耆周·李度瑾·李墅·申錫龜·趙敏永·韓景履·金鍈·魚命夔·洪俊燮·朴齊箕·韓用憲·尹一善·李元溥·安光近·李泰冕·吳致奎·沈宜輔·元在敬·趙泌·李羲肇·李升沼·沈能澤·李象信·李·趙在景·李秉沃·具洪祚·許懋·愼光欽·高敬濟·朴齊星·李鍾允·朴基容·申在田·朴松壽·李義淳·金鍑·李儀逵·朴來鼎·沈宜㝢·元錫範·金正喜·金箕恂·安光翼·李在䆃·趙在昌·金秉喜·李冕九·李宲·李羲章·尹世泰·李鍾九·安弘遠·李在稼·徐致輔·鄭喜聞·兪翼柱·張孝克·黃仁爲·李樂重·韓直敎·金仁翊·李堦·趙基仁·李駿載·安伯壽·朴基敬·趙鎭簡·趙配永·姜元會·柳英根·柳暘鎭·趙基鼎·朴宗侃·金在喜·李英心·李魯憲·朴廣壽·具倫喜·鄭喜愚·朴來謙·尹承鉉·李承祖·李惇中·李秉謙·任杰·尹永鉉·李延保·李躍沼·李東輔·柳辯·沈承謨·尹大鉉·李秀存·金有喜·姜昌會·金鐥·李䎘在·沈甲永·李祖憲·兪漢敎·黃基完·李樸·申光烈·黃鍾天·李榞·尹亨東·沈能模·尹奎東·黃鍾萬·沈胄永·徐有遠·李尙觀·沈度鎭·徐有煒·朴岡壽·沈祈永·徐有完·金載濂·申在樸·黃鍾夾·金樂從·李尙益·金濟元·黃基龍·沈建鎭·權五應·李羲平·李海謙·金濟民·金魯謙·趙匡鎭·宋男奎·黃基南·沈宜晉·李墴·柳謨·李魯榮·閔龍顯·李宅鉉·洪遠謨·金鍏·尹守慶·申在宲·洪箕燮·朴氣浩·李在文·趙錫永·金魯東·徐謙輔·魚在球·金·洪秉彝·趙瀞·兪春柱·李熙夏·李永奎·沈公鎭·李用九·李穆源·李孝明·洪孝燮·黃基正·趙憲植·沈宜永·李雲淵等疏曰,伏以臣等,論道經邦,人臣之大勳也,表忠奬節,有國之美典也。凡有不世之人,必有不世之報,故或有享之以祠院者,院享之猶未盡,則因降不祧之典,以爲永世之美,如一日於百歲,溯往跡於今人者,乃是列聖朝褒揚之盛事也。是以,我東名節之輩出於一代者,莫如古己巳,而時則有若先正臣宋時烈,學宗考亭,義凜春秋,而血食千秋,不祧百世。粵若故判書臣吳斗寅,抗疏截凶,守死盡忠,而公議所發,爰賜不祧,亦若故應敎臣朴泰輔,挺身大義,立節當世,而其所褒揚之方,不祧之典,竝無愧於天地矣。臣等於此,無有餘憾,而第伏念,生竝一時,事同三賢,貞忠大節,特立萬古者,亦惟故領相諡文忠臣金壽恒也。鹿洞之院,旣配之矣,玉屛之院,又享之矣,以至於石室之院,而世躋其配,則道學之傳受在此,士林之慕仰有所,而獨奈何不祧之典,不若三賢爲也?壽恒之平生事蹟,以臣等末學淺見,固不敢一一枚擧,而請就其大槪而略陳之。壽恒,稟天地至正之氣,抱山嶽不撼之節,所願者,朱子之學也,所行者,朱子之事也。曾於賊鑴之轉斥朱子也,時則一宋先正痛觝,而壽恒與之同心,及夫姦黨之仇嫉士類也,時則有家庭之訓,而以爲機關籠絡,心術之不正,調停彼此,事爲之深害。蓋此言,出於朱子,而壽恒受以爲家法,逮至臨命也,意氣安閑,處置纖悉,一曲高山,隨手而寫,八卦亭詩,信口而成,蓋用朱子之古事者,則其持守之固,涵養之深,亦可見生死而一於朱子道也。嗚呼,當時之禍,尙忍言哉?群凶乘勢,大奸媒孼,臧害忠良,陷危家國,于斯時也,壽恒,佩社稷之安危,處首相之重任,東郊一疏,沫血露肝,而衆猜蝟起,群毒虺肆,被斥於島,竟以是死焉。劉·梁之慘,天下皆悲,呂·蔡之禍,至今冤訟,宋先正所云,從朱子道而不獲其利者,豈不誠至語哉?噫嘻,以言乎道德,則雲章奎壁,黼黻皇猷,以言乎功業,則歷事三朝,百度皆擧,以言乎撐宇亘宙之忠節,則日星於昏衢,砥柱於中流,質之神明而無愧,被之竹帛而垂暎,道德之淵源,旣如彼,功業之盛大,又如彼,忠節之卓越,亦如彼,而何況今年,乃己巳也?拊念疇昔,不禁曠感之懷,追惟往跡,尤切慕仰之誠。仍伏念,我殿下,任賢退邪,堯·舜之姿也,崇德祖功,文·武之則也,凡於褒揚之方,崇報之典,靡不用極,則壽恒之於殿下,歲之相後也,雖百有餘歲,而猶朝暮遇焉,玆敢不避僭越之罪,相率叫籲於紸纊之下。伏乞聖明,亟許壽恒不祧之典,以慰忠靈,以塞輿望焉。臣等無任云云。省疏具悉。金文忠之忠節功業,實如爾等之言,所請,令廟堂稟處,爾等退修學業。
己巳二月十一日午時,上御熙政堂。晝講入侍時,特進官洪義謨,持論語第六卷,同知事尹致性,持論語第六卷,參贊官李文會,持論語第六卷,侍講官趙鎭順,持論語第六卷,侍讀官朴孝成,持論語第六卷,假注書李魯集,持論語第六卷,別兼春秋鄭觀綏,持論語第六卷,記事官申在植,持論語第六卷,宗臣西春君爗,武臣行副護軍李運春以次進伏訖。上開卷讀前受音一遍訖,鎭順,讀奏新受音,自某也聞有國有家者,止不在顓臾而在蕭墻之內也,仍釋章句以奏,上讀新受音一遍訖,上曰,文義陳之。鎭順曰,此章,言吾恐季孫之憂,不在顓臾,而在蕭墻之內,此誠聖人至切之訓矣。蓋常人之情,忽於近,故患生於所忽,季孫,以顓臾爲子孫之憂,而陽虎則視以腹心而忽之,畢竟蕭墻之憂,果符夫子之言,夫子此言,雖爲季孫而發,實千古人君之所監戒者也。大抵修文德而來之,則苗民格於干羽,若不修德,則舟中皆爲敵國,人君常存此心,戰戰兢兢,如臨深履薄,則德日進而國日治,不但近而無蕭墻之憂,遠而如顓臾者,自在於來之安之之中。伏願深留聖意於進修之工,罔忽一念於造次之頃焉。上曰,所陳好矣,當體念焉。上曰,下番陳之。孝成曰,遠人不服,修文德以來之,此章文義,正好活看,夫子於夾谷之會,嘗曰,有文事者,必有武備,具左右司馬以從,此則文·武竝用之意也,今曰,遠人不服,修文德以來之者,何也?中庸曰,柔遠人,聖王之於遠人,當以文德柔之,若以武力威服,則或不免勞師遠征,窮兵黷武之患矣。昔帝舜,舞干羽于兩階,七旬有苗格,高宗伐鬼方,三年而克之,易曰,三年克之憊也,文德之於武烈,其功效之遲速,何如也?且夫子所謂文德,內治旣修,禮樂刑政,四達而不悖也,後世則不然,或尙麗藻,或尙浮華,風流文采,如江左之世者,混稱文治,此何關於有國之道哉?惟我國家立國之初,文武竝用,而大抵文治爲勝,祖宗朝久邊王李獲,航海歸化,此遠人來服之驗也。挽近以來,昇平日久,駸駸有文勝之弊,禮樂刑政,漸不如古,文華詞藻,反勝其質,此政我殿下挽回世道之一大機會也。伏願殿下,以實心,行實政,反撲回淳,無至於周末文勝之弊,則正合於此章之義也,懋哉懋哉。上曰,好矣,當留念焉。上曰,知事陳之。致性曰,不患寡而患不均,不患貧而患不安,聖人之訓,至矣。有若曰,百姓足,君誰與不足?宋臣司馬光曰,天之生財,自有定數,不在官則在民,人君克盡均平之道,則百姓可以阜且安矣,故爲國家者,節用而愛人,則五十里之地,猶可爲善國,不能節用,則千八百國,不足以自奉,此實監戒處。今我殿下,所患不在於貧,惟以節儉愛民之政,勉勉焉。上曰,所陳切實,當留念矣。上曰,特進官陳之。義謨曰,爲人上者,損下益上,則國雖富,而民則貧矣,此不均之甚者,畢竟至於財聚民散,所聚者適足爲大盜之積矣,故古者哲辟,不患國貧,而每患不均,隨事隨處,必懋損上益下之政,俾無一民不得所之歎,此誠爲治之要務也。然而每不能如是,而致有不均之患者,是生於私之一字,人君克祛私心,物我無間,則功效利澤,所被者廣矣,伏願必於均字體念焉。上曰,留念矣。上曰,參贊官陳之。文會曰,臣別無可達之辭矣。上曰,不患寡而患不均,博施濟衆,堯·舜病諸,何以則可以均耶?鎭順曰,王者無私,如雨露之澤,均沾萬物,則自可均矣,堯·舜亦何可人人而博施哉?特以無私之聖德,被四表而覆萬物矣。上曰,冉求乃聖門高弟,而季氏用之,不能救蕭墻之憂,何也?鎭順曰,冉求雖親灸於聖門,而卒爲季氏聚斂之臣,且以此章言之,夫子所以深罪之者,如此,恐不足謂之高弟矣。孝成曰,季氏始以冉求爲家臣,終以陽虎代之,亂所以作也,若能終始委任於冉求,則何由致亂也?上曰,遠人不服,則修文德以來之,如舞干格苗,文德之致也,故以力服人者霸,以德服人者王,專尙文德,則自可以服遠,而後世之以德服人,難於以力服人,何也?鎭順曰,文·武竝用,乃長久之術,文德·武備,不可廢一,而以本末言之,則文德爲本,武備爲末矣。孝成曰,文字之義,甚廣,包括武字,如經天緯地之文,及文王一怒而安天下,而以文稱之者,是也,武字之義,亦有包得文字者,古人以止戈爲武者,是也,至如禮樂刑政之刑字,亦屬於武矣。上曰,刑字,何可謂之屬於武也?孝成曰,古人以兵刑,竝稱刑之一字,煞有武底意思矣。上曰,以刑字屬之武字邊,終似未妥也。上曰,此章修文德之文,明是武字之對待也,謂之包含,亦似不然矣。文會曰,以耀德不觀兵者,觀之,則文德之異於武備,亦可知也。上曰,誠然,只言德而文亦在其中矣。鎭順曰,文之一字,雖多包含,以虞書觀之,旣曰,乃文乃武,則恐不無差殊看矣。上曰,特進官所見,何如?義謨曰,此章,以季氏謀動干戈,而夫子所以警責之,故專以修文德歸重矣。上曰,如子路好勇,則以暴虎馮河,警之,與此同一義也。上曰,顓臾,魯之邦內之臣也,季氏,魯之强臣也,夫子何以責冉有以遠人不服而不能來乎?孝成曰,遠人不必專指顓臾,而泛論文德之可以服遠也。上曰,集註曰,遠人謂顓臾者,何也?鎭順曰,下番,蓋指上文之泛論,而下段遠人,果是顓臾矣。孝成曰,顓臾之不服於季氏,忠於魯也,夫子之意,何嘗責冉有以不能來顓臾,使之歸服於季氏乎?臣之所謂泛論者,此也,蓋遠人云者,顓臾對蕭墻而言則爲近,故集註,釋遠人以顓臾也。鎭順曰,三家擅魯,分崩離析,夫子爲政,至墮其城,則豈欲使冉有輩,來顓臾而附益之也,以其謀動干戈於邦內,故諭以柔遠之道,蓋出止亂之意矣。上命玉堂先退,鎭順等,以次退出,文會進前奏曰,昨日水原留守金履翼狀啓,逌瞻峴輦路修築事,歷陳形便,末乃有恭俟處分之語,而只踏啓字以下,故玆敢仰達矣。上命書判付曰,所奏甚好,無貽民弊,依此擧行事,回諭。仍命退,承史以次退出。
己巳二月十一日申時,上御誠正閣。元陵奉審大臣以下入侍時,左承旨洪奭周,假注書李魯集,別兼春秋鄭觀綏,記事官申在植,右議政金思穆,繕工監提調李晩秀,行禮曹判書韓晩裕,觀象監提調金羲淳以次進伏訖。思穆曰,日氣尙寒,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,元陵局內失火,萬萬驚心矣,延燒處不至大段乎?思穆曰,已奏於書啓,而果大段矣。上曰,不爲圖形乎?思穆曰,別無圖形以來者矣。上曰,何爲而失火耶?思穆曰,莫知其故矣。上曰,以書啓觀之,則陵官奉審次上去後,始知延燒云,無他守護者乎?思穆曰,入番陵軍,皆以巡山出去,只有守僕二人云矣。上曰,自秋曹査究云者,卽此守僕二人耶?思穆曰,竝五人矣。上曰,失火根因,到底盤問乎?思穆曰,自地方官推覈,則似不無下輩顔私,故令該曹査究嚴勘之意,所以啓稟者也。上曰,大王陵邊乎?思穆曰,莎草延燒,王后陵邊少,而大王陵邊多,自曲墻後面,及於曲墻西邊,自馬石後,南至于丁字閣近處而延燒,長廣尺數,竝載書啓矣。上曰,萬萬驚悚矣。上曰,戶判所見,何如?晩秀曰,誠極驚悚,而惟幸神明衛護,不入於曲墻之內矣。上曰,莎草如未修改,目下所見,似如何,而久當自茂矣。思穆曰,少俟之則春莎自當茂茁,下敎至當矣。上曰,戶判所見,何如?晩秀曰,以事體言之,雖不得不仰請修改,而咫尺之地,動手修改,還切惶悚,且火餘春莎,尤易茂盛矣。上曰,修改事,更待下敎。上曰,懿陵幸行在邇,距元陵如近,則極欲展謁,而今不能如是,誠悵缺矣。思穆曰,不爲治道,恐爲民弊也。上曰,元陵陵官,誰也?思穆曰,參奉趙濟萬,別檢李承達,而今番入直,卽參奉也。上命大臣先退,思穆退出,晩秀進前曰,小臣有所仰達者矣。自尙衣院,有象牙一桶命入之敎,而臣曹所儲,只有截斷者,分析者,至於全桶,則求諸市上而無之,問諸譯輩而亦無之,姑俟使行出來之外,恐無他道,故敢此仰達矣。上曰,更待下敎。又命退,諸臣以次退出。
上在昌德宮。停常參·經筵。
沈象奎啓曰,明日大駕詣懿陵入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
洪奭周啓曰,今日齋宿,承旨當爲備員,而行都承旨沈象奎不爲仕進,所當牌招,而拘於廳規,不得請牌,何以爲之?敢稟。傳曰,牌招。
洪奭周啓曰,今日齋宿,承旨當爲備員,而行都承旨沈象奎牌不進,所當更爲牌招,而拘於廳規,不得請牌,何以爲之?敢稟。傳曰,更爲牌招。
李文會啓曰,今日齋宿,承旨當爲備員,而行都承旨沈象奎,以藝文提學,纔已違牌矣。所當更請牌招,而拘於廳規,不得請牌,何以爲之?敢稟。傳曰,更爲牌招。
傳于李文會曰,藝文提學疏批已下,卽爲牌招,傳于尹鼎烈曰,留院公事入之。
金宗善啓曰,明日幸行時,建陽門,銅龍門·西營·東營·集春營·集賢門入直軍,東營·新營入直騎士替代次除出,標信請出之意,敢啓。傳曰,知道。
李文會,以弘文館言啓曰,本館下番姑降入直,事甚未安。副校理尹久東·朴宗臣,修撰申緯,旣有只推之命,副修撰鄭魯榮,自鄕上來云,與今日政新除授副修撰洪羲俊,竝卽牌招,以爲推移入直之地,何如?傳曰,允。
以副校理尹久東·朴宗臣,修撰申緯,副修撰鄭魯榮·洪羲俊牌不進罷職傳旨,傳于李文會曰,只推。
傳于金宗善曰,明日出宮內門路,以協陽門爲之。
金宗善,以扈衛廳留都大臣意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
朴宗薰,以義禁府言啓曰,元陵參奉趙濟晩罪狀,令該府照法勘處事,傳旨啓下矣,趙濟晩方在直所云。依例發遣府羅將,拿來,何如?傳曰,允。
朴宗薰,以義禁府言啓曰,京畿監司金在昌狀啓內,元陵陵上曲墻至近之地,有此失火,誠萬萬驚悚。當該入直陵官,令該府拿問處之,地方官楊州牧使李光益,其在重事體之道,有不可置而勿論,令攸司稟處事,啓下矣。當該入直參奉趙濟晩,昨因傳旨,發遣府羅將拿來之意,已爲草記,而李光益,身爲地方官,常時不善檢飭之罪,在所難免,拿問處之,何如?傳曰,允。
左議政金載瓚箚曰,伏以,聖慕將伸於謁陵,輿願擧切於瞻旄,天日晴美,大小胥欣。伏念臣,猥以狗馬之疾,屢煩宸嚴,已是當勘之罪,而目今宿病,浹旬添篤,四倒床笫,一直危厲,方其捧心叫苦,若將垂絶,至於起身赴公,斷無其望,召命則輒事違逋,公務則自歸瘝曠,是豈臣可强而然者哉?況今羽葆方戒,百僚趨簉,而臣職忝狎班,跡涉闕禮,鑾後陪扈,勢無可論,路左迎送,亦未自力,有臣如此,將置何罪?玆敢力疾自列,仰請重譴。伏乞亟降威命,以勵臣分,不勝幸甚。取進止。答曰,省箚具悉卿懇。愼節一向彌留,尙今不差,奉慮奉慮。陪班之未參,卽因不能强行之故,亦何傷哉?卿其勿辭,安心調理,俟間視事。仍傳曰,此批答,遣史官傳諭于左議政。
藝文提學沈象奎疏曰,伏以,陵謁屆吉,鑾駕將戒,祥和載路,群情先忭。仍念臣,適忝喉司,備員從班,當得陪屬車之淸塵,與覩盛儀遭値之榮,方竊竚幸,千萬不自意,藝苑除命,忽下於此際,臣誠慙悸憂抑,罔知自措也。不敢隨例,趨齋本院,至煩啓辭,極涉慢闕,冞增戰懼,竊以本朝右文興敎詞宗之選,最爲峻嚴,而兩館之提學,又其選之重者也,藝文,專掌內制,布演王言,致美黼黻,發揮皇猷,其職任尤大。蓋亦文士之崇科,儒林之極致,苟非文章盛望英儁瑰奇之才,莫或濫授,況可以冒據哉?臣少無師友之資,績苦之學,長益荒嬉,暴棄遂久,卽其尋摘章句,沾沾涓滴者,亦已消涸無餘,追索宿想,但切媿悼。若如逡巡謙讓,辭免恒言之,必曰文字鄙劣製作窘艱者,自臣視之,亦覺騂不出口,臣雖欲稍自緣飾,諱其醜短,此如梓匠輪輿之事,工拙莫得以苟掩,則況於聖鑑日月之明,必已有一燭而盡之者矣,然臣之蒙此謬簡,竊意其必有疑似可欺之故焉。臣之先臣,以文章學術,爲世稱重,受遇先朝,最被知奬,契會隆盛,方將大究其蘊,而不幸未竟,及臣僥倖早第,則以謂藐然其孤也,顧借薰拂,逈越尋常,如奎瀛翰墨之林。非曰無忝,而許其追踵,駸駸至今,而踐躐猥多,見其於盛世顯達,如此,則居然疑似於有其實者,而易以欺於人也。譬則富家子,破落舊貲,猶襲其先人衣裘,而行乎道路,所嘗汎知率然相遇之人,謂其能世其饒厚,若與之涉其門壁,闚其藏蓄者,盡識其爲窘匱空乏,曾無可以充一豆之實也。在臣相識,亦豈無其人,而必以己所已知,謂人亦然,不欲多事而衆告之爾,臣若强顔,姑幸人未盡知,而貪冒輒膺,及其疵咎布彰,亦可不辭自黜。旣有暫竊華貫之榮,又無張皇控瀆之辜,爲臣之計,可謂利便,而臣顧不敢爲此者,誠以不肖之身,縱未能少答世被恩德之萬一,不忍復爲欺藉,重貽聖朝名器之累也。臣又聞之,當得而讓,則上有所不得聽,不當得而授,則下有所不敢承,不聽不爲迫,不承不爲慢,臣於新命,得其不當得矣,庶亦不承,不至於慢,玆不得不甘犯違逋,畢列本末。伏乞聖上,特垂鑑察,亟命鐫改臣藝文提學之任,以全重選,以適微分,公私不勝幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
自未時至人定,灑雨下雨,測雨器水深六分。
大駕詣懿陵入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。親祭後,內閣·政院·玉堂·藥房·朝廷二品以上·六曹堂上口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還內後,內閣·政院·玉堂·藥房·朝廷二品以上·六曹堂上口傳問安。答曰,知道。
尹鼎烈啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
朴宗薰啓曰,卽者義禁府都事來言,今日動駕時,衛外擊錚罪人權興大等三十四人,移送秋曹云矣,敢啓。傳曰,知道。
李文會啓曰,卽者修撰申緯,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考,何如?傳曰,允。
以全羅監司李冕膺狀啓,益山郡民家失火事,傳于李文會曰,聞甚矜惻,原恤典外,別加顧恤事,廟堂措辭分付。
修撰申緯疏曰,伏以臣,歸自陪扈之班,卽聞家信,老母之病,一倍添劇,積氣橫亘,眩暈兼發,家僮踵至,促臣歸視,臣自聞此報,方寸如灼,按住不得,玆敢忙陳短章,徑出禁扃。伏乞聖慈,俯垂矜諒,遞斥臣職名,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
懿陵親祭敎是時,亞獻官右議政金思穆,終獻官光恩副尉金箕性,贊禮行禮曹判書韓晩裕,典祀官奉常正柳河源,陵司令李尙濂,執禮應敎李永老,執尊修撰申緯,大祝副應敎趙鎭順,祝史校理朴孝成,齋郞掌令權烒,贊者引儀崔日運·成海默,謁者引儀高景漢,謁者兼引儀方禹矩,贊引假引儀金履豐·宋文圭,祭監監察南述毅·柳晊。
己巳二月十三日卯時,上詣懿陵。親祭擧動入侍時,行都承旨沈象奎,行左承旨洪奭周,右承旨金宗善,左副承旨李文會,右副承旨朴宗薰,同副承旨尹鼎烈,假注書李羲準·李魯集,別兼春秋鄭觀綏,記事官申在植,檢校直閣李存秀,待敎朴綺壽以次隨駕。上具戎服,乘馬出協陽門,藥房提調李晩秀,副提調沈象奎曰,早朝勞動,聖體,若何?上曰,一樣矣。出敦化門外,通禮跪啓請進發,仍進發出興仁之門,詣陵所,至下馬所,上下馬,乘輿入齋殿。親祭時至,上具翼善冠·黲袍,乘輿詣紅箭門外,降輿就板位,行四拜禮,詣陵上奉審,仍詣碑閣奉審訖,詣丁字閣,行親祭禮,祭如儀。禮畢,上還詣板位,行辭陵禮,出紅箭門乘輿,上曰,百官插羽。出傳敎上曰,自陵洞口,至興仁之門,捧上言。出駕敎上詣齋殿,上曰,京畿監司,與各務差使員,入侍。出傳敎右承旨金宗善,假注書李魯集,別兼春秋鄭觀綏,記事官申在植,京畿監司金在昌,一路都差使員坡州牧使洪允復,道路橋梁差使員豐德府使李東憲,楊州兼官抱川縣監尹行勉,以次進伏訖。上命奏職姓名,在昌等,以次奏職姓名,上曰,今番陵幸,無有民弊否?在昌曰,少無民弊矣。上命退,在昌等,以次退出,上命書傳敎曰,東廟當歷臨,軍兵侍衛,除雲寶劍,竝路上留住,又命退,承史退出。少頃,上乘輿至降輿所,降輿乘馬,未至沙阿里一里許,上入幄次,改具甲胄,乘馬詣沙阿里坪,下馬陞座,晩秀進前曰,勞動旣多,雨意且緊,追擊節次,從簡似好矣。上曰,已令從簡矣。上曰,侍衛軍兵雨具。出傳敎上曰,雨勢如此,東廟歷臨,置之。出傳敎上乘駕轎,由興仁門·敦化門,至仁政門,上下駕轎,乘輿由肅章門·協陽門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂,翌日口傳問安。答曰,知道。大殿,朝廷二品以上·六曹堂上,翌日單子問安。答曰,知道。
上詣北營親鞫還內後,內閣·政院·玉堂·藥房口傳問安。答曰,知道。
藥房提調李晩秀,副提調沈象奎啓曰,祗謁陵寢,聖慕克伸,回鑾萬安,勞動亦多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿,中宮殿·惠慶宮·嘉順宮,藥房口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒呈辭,愼宜學未肅拜,監察茶時之意,敢啓。傳曰,知道。
傳于洪奭周曰,左承旨,馳詣宗廟·景慕宮,奉審摘奸以來,禮房承旨,馳詣弘陵,奉審摘奸,局內諸陵,一體奉審以來。
朴宗薰啓曰,刑曹判書金履度,有稟達事,來詣請對矣。傳曰,入侍。
判義禁前望單子入之,李集斗落點。
沈象奎啓曰,判義禁李集斗,方在罷散中,何以爲之?敢稟。傳曰,敍用。
兵曹口傳政事,上護軍單李集斗。
傳于朴宗薰曰,金吾堂上入侍。
李文會,以弘文館言啓曰,本館下番闕直,事甚未安。副校理尹久東·朴宗臣,副修撰洪羲俊·鄭魯榮,竝卽牌招,以爲推移入直之地,何如?傳曰,允。
以副校理尹久東·朴宗臣,副修撰洪羲俊·鄭魯榮牌不進罷職傳旨,傳于李文會曰,只推。
義禁府問事郞廳單李永老·趙鎭順·金相休·金魯應·尹行直·洪羲俊·朴孝成·尹久東。
李文會,以禮曹言啓曰,凡行禮當日,雨下於出宮前,則卽爲退行,日官論勘事,曾有定式矣。今番幸行時,雨下雖在於出宮之後,乃於回鑾之前,大致羽旄之霑濕,當該諏吉官不善推擇之罪,不可無警,擇日官池景泌,令攸司照法勘處,何如?傳曰,允。
朴宗薰,以刑曹言啓曰,因禮曹草記,今番幸行時,諏吉官不善推擇之罪,令攸司照法勘處事,命下矣。日官池景泌,曾經正職之人,令義禁府擧行,何如?傳曰,自卿曹勘處。
金宗善,以兵曹言啓曰,今此懿陵幸行時,隨駕將校·軍兵各差備等犒饋,以乾物分給之意,敢啓。傳曰,知道。
金宗善,以訓鍊都監言啓曰,今番幸行時,隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
金宗善,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
金宗善,以御營廳言啓曰,隨駕駕前別抄及將校·軍兵等處,依定奪,乾犒饋磨鍊分給之意,敢啓。傳曰,知道。
金宗善,以摠戎廳言啓曰,今番懿陵幸行時,隨駕將校·軍兵等處,乾犒饋依定式磨鍊分給之意,敢啓。傳曰,知道。
朴宗薰,以義禁府言啓曰,今此親鞫時,假都事十員,令該曹口傳差出,以爲擧行之地,何如?傳曰,允。
朴宗薰,以義禁府言啓曰,今此親鞫時,罪人往來之際,例有軍兵排圍之事,令訓鍊都監擧行,何如?傳曰,允。
金宗善,以御營廳言啓曰,依兵曹知委,罪人結幕處,出番鄕軍一哨,將官率領,嚴加排立之意,敢啓。傳曰,知道。
親鞫時,罪人張夢瑞原情。
親鞫時,罪人夢瑞,施威後捧遲晩。
李文會,以弘文館言啓曰,本館上番校理臣朴孝成,以問事郞廳,今日推鞫時,晝仕出去之意,敢啓。傳曰,知道。
金宗善,以義禁府言啓曰,今此推鞫時,本府都事,不可不備員,而都事李尙熙,以罪人家文書搜探事,出去,令該曹口傳相換,以爲擧行之地,何如?傳曰,允。
吏曹口傳政事,禁府都事李尙熙,監察柳喆祚相換。
金宗善,以義禁府言啓曰,卽接月令醫員金兌協手本,則時囚罪人李光益,屢日處冷之餘,添得毒感,寒熱無時,四肢疼痛,食飮全却,症勢危重云。罪人病勢如此,則一邊保放,一邊草記,曾有定式矣,李光益姑爲保放之意,敢啓。傳曰,知道。
推鞫時,罪人夢瑞更招後,刑問一次,訊杖第十三度停刑。
傳于金宗善曰,推鞫姑罷,明日爲之。
己巳二月十四日辰時,上御誠正閣。刑曹判書金履度請對入侍時,右副承旨朴宗薰,假注書李魯集,別兼春秋鄭觀綏,記事官申在植,刑曹判書金履度以次進伏訖。上曰,何以請對乎?履度曰,昨日衛外擊金人中,有南原地張夢瑞爲名者,而初不知其何事矣,取見其原狀,則滿紙都是凶言,不勝驚懍痛惋,而雨中回鑾,仍以夜深,故今始來奏矣。上曰,原狀持來乎?履度曰,持來矣。上命入之。上曰,萬萬驚心矣。履度曰,如此絶凶極悖之言,尤異於㯳賊矣。上曰,其旨意言辭,極爲凶黠,而誣逼先朝,當有臨門之擧,先朝義理至嚴,曾有師·翰大處分,而豈料怪鬼之層生乎?履度曰,一種凶醜之徒,頑不知戢,若非嚴加處分,盤覈根窩,則必將有接踵而起者,可不懼乎?上曰,俄者所敎,正以此也。上曰,更無他事乎?履度曰,擊金人中,又有江原道平康靑龍寺僧兌坎爲名者,以健陵形局風水之說,爲言,其說,雖極妄誕虛謊,語涉重大,不可自下掩置磨滅,故敢此仰達矣。上曰,原狀持來乎?履度曰,持來矣。上命入之。上曰,以猥濫擊錚之律,自該曹刑配,好矣。上命刑判先退,履度退出,上命書傳敎曰,親鞫爲之,處所,以北營爲之。上曰,時·原任大臣命招,金吾堂上·左右捕將·兩司·諸臺,竝牌招。出榻敎又命書傳敎曰,判義禁許遞,前望單子入之,待下批牌招,使之先參鞫後謝恩。上曰,宮城扈衛,置之。出榻敎又命書傳敎曰,出宮內門路,以協陽門爲之,外門路,以耀金門爲之。仍命退,承史以次退出。
己巳二月十四日辰時,上御誠正閣。金吾堂上入侍時,右副承旨朴宗薰,假注書李魯集,別兼春秋鄭觀綏,記事官申在植,知義禁金羲淳以次進伏訖。上曰,萬萬驚心矣。上敎羲淳曰,凶書見之乎?羲淳曰,雖未得見,而略聞其槪,心驚骨寒矣。上命羲淳書密旨,上命退,諸臣以次退出。
己巳二月十四日辰時,上詣北營親鞫入侍時,行都承旨沈象奎,右承旨金宗善,左副承旨李文會,右副承旨朴宗薰,同副承旨尹鼎烈,記事官洪起燮,假注書李魯集,事變假注書鄭弼漢,別兼春秋鄭觀綏,記事官申在植,檢校提學李晩秀,檢校直閣李存秀·李魯益,待敎朴綺壽以次侍立。上具翼善冠,袞龍袍,乘輿出宣化門,藥房提調李晩秀,副提調沈象奎等,進曰,朝氣稍寒,連日勞動,聖體,若何?上曰,一樣矣。出協陽門,宗薰曰,閣臣一員,當爲守宮,何以爲之乎?上曰,待敎守宮,可也。由肅章門·進善門,出耀金門,詣北營,降輿陞座,領府事李時秀,右議政金思穆,判義禁李集斗,知義禁金羲淳,同義禁任希存·林漢浩,執義崔履亨,掌令權烒·愼宜學,獻納洪儀泳,正言李止淵,問事郞廳李永老·趙鎭順·金相休·尹行直,文書色都事金鉉哲·閔師寬,刑房都事李厚五·李尙熙以次就立。行左承旨洪奭周,追入進前曰,臣承命馳詣宗廟,樽所奉審則無頉,祭物·祭器·祭井奉審則精潔,諸執事·進排官摘奸則無頉,仍詣景慕宮,樽所奉審則無頉,祭物·祭器·祭井奉審則精潔,諸執事·進排官摘奸則無頉之意,敢啓。時秀,思穆進前曰,移次勞動,聖體,若何?上曰,一樣矣。時秀等曰,王大妃殿氣候,何如?上曰,各殿·宮氣候一樣矣。上曰,凶書見之乎?時秀曰,刑判請對前,有所聞知,而其旨意,節節凶悖,爲今日臣民者,何敢萌諸心而筆之書,肆然闖呈於輦路乎?誠不勝憤惋矣。上曰,萬萬驚心矣。先朝師·翰處分,至嚴至正,昭揭日星,而凶徒不戢,變怪又出矣。近來鞫獄,每患根窩之未得,今番則必嚴加盤覈,期得其窩窟根柢也。時秀曰,凶書出示於禁堂·三司及問郞,以爲盤問之道,而句句節節,無非誣逼不道之言,此則逐句發問,恐不可已也。上曰,左相病患,何如云耶?時秀曰,俄有所報於臣等,以爲病勢,實無擔舁進參之望云矣。思穆曰,問事郞廳金魯應方差祭,尹久東有身病,竝減下,其代以洪時溥·徐鼎輔,差下,何如?上曰,依爲之。出擧條上曰,羅卒入之,罪人上之。上曰,大臣出問目,可也。永老書問目讀奏訖,下去讀之,使罪人聽之,問目供辭,見事變日記上曰,凶書,誰作之,誰書之?問之,可也。問目供辭,見事變日記時秀曰,凶書中顧望左右云者,卽誣逼凶言,請問之。上可之。問目供辭,見事變日記問事郞廳洪時溥·徐鼎輔以次入來,上曰,左右以大臣爲供者,極奸邪矣,更問之。問目供辭,見事變日記上曰,師·翰處分,通國所知,而亦稱以不知,則左右相云云。設如渠供,以遐方之人,此事,何以知之,以此問之也。問目供辭,見事變日記上曰,渠年六十三,則何不於先朝時擊錚上言,而今始爲之耶?問之也。問目供辭,見事變日記上入小次,少頃出小次,上曰,一如前供耶?時秀曰,然矣。凶書旨意,自是大逆誣上之罪,則其情節,不待問,而其根窩,更當問之矣。上曰,就其凶書中一句語拈問,則可知其自作與否也。問目供辭,見事變日記上曰,遐土愚氓中,非全不識字者也。集斗曰,決非渠之獨辦者,其指嗾,當問之矣。上曰,同謀指嗾,問之也。問目供辭,見事變日記上曰,罪人如法施威。上曰,以問目內辭,逐條以問,而先問指嗾同謀也。問目供辭,見事變日記上曰,若有與人相議者,而不爲直招,則渠罪尤重,以直招之意,問之也。問目供辭,見事變日記上曰,一向抵賴,何以則好耶?時秀曰,加刑外,無他道矣。集斗曰,使罪人書之以見,則可知凶書之自書與否矣。上曰,禁堂往見,使罪人坐而書之。集斗捧罪人書以來,上曰,大臣見之,此筆,與凶書字畫判異矣。時秀曰,非但字畫之判異,如謹啓之啓字,草頭而不以口,非渠自書,斷可知也。上曰,設使渠自主張,或有示之者否,此一端問之也。問目供辭,見事變日記,上曰,抵賴如此,何以,則可乎?時秀曰,其凶毒之性,猝難取招,捧遲晩後更爲盤覈,似好矣。上曰,然則捧遲晩,可也。問目供辭,見事變日記時秀曰,終日勞動,下情悶然,而罪人終爲抵賴,事體反涉屑慢矣,罪人旣已遲晩,侤音則待推鞫捧之,恐好矣。上曰,罪人下之。時秀曰,此罪人結案,當頒示八方,不可不詳言其窮凶情節,使民昭然知之矣。集斗曰,梟獍之徒,式月斯生,此罪人結案,布示坊曲,俾愚夫愚婦,皆知義理之嚴明,恐不可已也。履亨等,進前,上曰,傳啓出臺廳,爲之,可也。履亨曰,以齋日,例不得傳啓,而惟可以口啓也。上曰,有新所懷乎?履亨曰,無新所懷矣。上曰,出姑停望,可也。履亨等,退出,上由耀金門·進善門·肅章門·協陽門還內,諸臣以次退出。
上在昌德宮。停常參·經筵。
王大妃殿進御加味六君子湯,自今日停止事,榻前下敎。
藥房提調李晩秀,副提調沈象奎啓曰,移蹕訊囚,連日勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,左副承旨李文會,今日不爲仕進,卽爲牌招,何如?傳曰,待明朝牌招。
沈象奎啓曰,假注書李魯集,身病猝重,勢難察任,今姑改差,何如?傳曰,允。
金宗善啓曰,卽者刑曹郞廳來言,再昨日幸行時,衛外擊錚罪人等,當刑推捧供,而連値齋戒,不得用刑,待無故日擧行云矣,敢啓。傳曰,知道。
李魯集改差,代以洪晩燮爲假注書。
沈象奎啓曰,今此京外上言九十張內,七十二張,以猥濫拔去,十八張,分下各該司次,捧入之意,敢啓。傳曰,知道。
以全羅監司李冕膺狀啓,靈光郡民戶失火事,傳于尹鼎烈曰,聞甚矜惻,原恤典外,別加顧助事,廟堂區畫分付。
沈象奎,以奎章閣言啓曰,景慕宮望廟樓,今望奉審無頉之意,敢啓。傳曰,知道。
沈象奎,以弘文館言啓曰,本館上番校理臣朴孝成,以問事郞廳,今日推鞫時,晝仕出去之意,敢啓。傳曰,知道。
沈象奎,以弘文館言啓曰,下番闕直,事甚未安。副校理尹久東·朴宗臣,副修撰洪羲俊·鄭魯榮,旣有只推之命,竝卽牌招,以爲推移入直之地,何如?傳曰,允。
沈象奎,以奉常寺都提調·提調意啓曰,祭享所用春等中脯,依定式今二月十五日,始造之意,敢啓。傳曰,知道。
金宗善,以備邊司言啓曰,濟州大靜縣西林前洋漂到大國人,不日上來矣,依近例直令入接于弘濟院後,更爲問情,所着衣袴,分付各該司,依例題給,令領來譯官,仍差咨官,領往北京,而定差員次次領送事,分付各該道臣,亦令義州府,預先馳通于鳳城將處,以爲渡江後護送之地,何如?傳曰,允。
金宗善,以備邊司言啓曰,伏見東萊府使吳翰源日前狀啓及報本司辭緣,則差倭持書契,來請渡海譯官,而見其書契中,有允容二字,有若我國已爲允許者然,有不可許令捧納。故令任譯,據理責退,使之改措語以納之意,已爲嚴飭該府,而在前渡海官入送時,造船治裝,自費許多日字,每爲先期差出,俾無臨時窘束之弊,故今亦依例預先差定,而待其書契改來,卽爲發送之意,分付該院·該府,何如?傳曰,允。
金宗善,以兵曹言啓曰,今番懿陵幸行時,隨駕內吹螺赤安處義等三十名,龍虎營兼內吹兪漢得等十名,訓鍊都監兼內吹鄭好大等十名,禁衛營兼內吹韓重哲等九名,御營廳兼內吹太仁起等九名處,依啓下成冊,木各一疋式施賞之意,敢啓。傳曰,知道。
金宗善,以禁衛營言啓曰,謹依判下,御前前排牢子李鎭永等三十名,巡令手鄭國仁等二十八名,各木一疋,信箭手李日成等二名,挾馬旗手崔漢明等十二名,各木二疋,駕後待令吹打手車運斛等五十三名,各木一疋施賞之意,敢啓。傳曰,知道。
金宗善,以御營廳言啓曰,謹依判下,挾馬軍牢子六名,巡令手六名,信箭手二名等處,各木二疋,前排牢子三十名,巡令手二十八名,駕後吹打手四十三名等處,各木一疋施賞之意,敢啓。傳曰,知道。
執義崔履亨,掌令權烒·愼宜學,獻納洪儀泳,正言李止淵,啓曰,臣等俱以無似,冒忝臺閣之列,適値親鞫有命,他不暇顧,章皇登對,及於傳啓之際,雖以齋日,親承姑停之命,而齋日之以所懷陳達,自是臺閣不易之典,而事出蒼黃,未及周思,未免徑先退出,則臺體之壞損,更無餘地。昨因推鞫之進參,今始相率來避,稽緩之罪,尤難自恕,以此情踪,何敢一刻晏然於臺次乎?請命遞斥臣等之職。答曰,勿辭亦勿退待。
推鞫時,罪人夢瑞捧結案。
義禁府罪人夢瑞,年六十三矣,結案白等,矣身根脚段,父奎翊,父矣父宇齡,母蘇召史,母矣父達瞻,竝只故白良乎,父母以胎生於全羅道南原府王之田坊,隨父母長養,入籍居生是白如可,移居於同府寶玄坊是白乎旀,行兇節次段,矣身以凶悖邪戾之性,蓄覬怨懟之心,經營凶謀,做出凶書,乘機闖時,厥惟久矣。得聞今番幸行之奇,潛身上來,擊錚於衛外,必欲露其凶書,售其凶謀是白如乎,惟我先朝,受英廟遺訓,初元綸音,赫如日星,師·翰凶疏一上,卽日設鞫於諒闇之中,此是我先朝卓越之德,惻怛之孝,凡東土北面於國家者,一或違背於此義,則卽是劇逆,此箇事理,雖窮鄕遐土至愚至迷之類,莫不曉然知之。矣身以梟心獍腸,凶悖之過而至於怨懟,怨懟之過而至於誣逼,乃敢萌於心筆之書,肆然投呈於輦路咫尺之地,滿紙辭意,無非凶悖,而不忍聞不敢道之某年下三字,鬱結安靜等句語,尤萬萬叵測。至於顧望左右虛勞精力八字,至凶絶悖,誣逼腸肚,昭不可掩,如此凶言,矣身手自書納,窮凶劇惡,萬剮猶輕。大逆不道的實,遲晩的只,罪不待時,凌遲處死爲白乎事。
傳于金宗善曰,推鞫撤罷。
傳于尹鼎烈曰,留院箚子入之。
金宗善,以義禁府言啓曰,大逆不道罪人夢瑞,旣已承服正刑,其父母·妻妾·子女·祖孫·兄弟·姊妹子之妻妾伯叔父兄弟之子,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
金宗善,以刑曹言啓曰,因義禁府啓辭,大逆不道罪人夢瑞,籍沒家産事,命下矣。罪人夢瑞奴婢等,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
執義崔履亨,掌令權烒·愼宜學,獻納洪儀泳,正言李止淵聯名箚曰,伏以,噫嘻痛矣,亂臣賊子之干天常而滅人紀者,從古何限,而豈有如今日夢瑞之至兇絶悖者哉?惟我先大王,以大孝根天之性,處聖人人倫之至,秉執則建天地而不悖,義理則與日星而昭揭。自夫師·翰處分之後,凡東土含生之倫,孰敢不信如四時,守如金石,而此賊乃以梟獍之腸,肆厥覬之計,敢於淸路之地,投進罔測之書,句句兇言,字字悖說,而其中守經過中以下三句,一大關棙以下諸句,是豈有一分人心者,所可向殿下說到者哉?其餘滿紙辭意,無非神驚膽掉之言,則勘以有國之常律,置之治逆之例典者,豈足以洩神人之憤,懲亂逆之徒哉?适·雲已行之律,無之則已,旣有所施,則不施於此賊,而將施於何處乎?臣等謂大逆不道罪人夢瑞,亟命王府,以适·雲律施行。且其凶書中包藏設施,斷非渠手之所獨辦,而頑忍抵賴,至死不吐,窩窟不得以打破,根因不得以査勘,言念鞫體,終未免疎漏之歸,則及今盤覈之道,惟在於其支屬之推問,亦令王府,應問諸人,竝卽拿覈,期於兇謀畢露,亂本是塞焉。取進止。答曰,省箚具悉。上款事,不允。支屬拿覈事,旣無援引,又不見其跡而拿覈,大非法意,反損鞫體,亦不允。
上在昌德宮。停常參·經筵。
夜自二更至十七日開東,灑雨下雨,測雨器水深九分。
金宗善啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
洪晩燮在外,代以南秉寬爲假注書。
以副校理尹久東·朴宗臣,副修撰洪羲俊·鄭魯榮牌不進罷職傳旨,傳于李文會曰,只推。
以全羅監司李冕膺狀啓,扶安縣民〈家〉失火事,傳于洪奭周曰,聞甚矜惻,元恤典外,別加顧恤事,廟堂區畫分付。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
李文會,以弘文館言啓曰,本館下番闕直,事甚未安。副校理尹久東,副修撰洪羲俊,旣有只推之命,竝卽牌招,以爲推移入直之地,何如?傳曰,允。
金宗善,以備邊司言啓曰,卽見公忠監司鄭晩錫報本辭緣則以爲,本道常賑米不足條,劃得一萬石,殆同焦釜之點滴,前頭苟艱,無異已往。今此雙樹城餉米·太元留餘數之四千九百餘石,以詳定例作錢,散俵於穀貴邑者,移作常賑,實合事宜,而旣作常賑,則竝與太價而貿置米穀,亦爲適用,餘數之未及作錢者,待秋捧,竝耗以詳定執錢,元穀耗條,以代錢收捧,亦作常賑,仍爲定式爲辭矣。本道常賑穀苟艱難繼之狀,頃於區畫草記,亦已槪陳,而萬包米之新劃,非不甚優,計除當年用下,餘在無幾,焦釜點滴之喩,不是過語,誠極可悶。今此雙樹城餉,旣定應留之數,以其數外之穀,作錢移轉,旣軫地方邑還多偏苦之弊,而今又以其移轉者,作爲常賑穀,則其於常賑苟艱之患,亦可有歲計之效,可謂一擧兩便。太價之貿米未及作錢者之待秋捧,竝耗以詳定執錢,元穀耗條,以代錢收捧,竝移作常賑穀於常賑穀不敷之邑,逐年漸次分排,以爲補用於年例應下之意,分付,何如?傳曰,允。
金宗善,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
金宗善,以兵曹言啓曰,今番懿陵幸行時,龍虎營招搖旗手金喜大等七名處,依啓下成冊,木各一疋式施賞之意,敢啓。傳曰,知道。
金宗善,以兵曹言啓曰,今番懿陵幸行時,駕後吹打手龍虎營吹鼓手金漢益等四十八名處,依啓下成冊,木各一疋式施賞之意,敢啓。傳曰,知道。
金宗善,以禁衛營言啓曰,謹依判下,招搖旗手鄭義臣等五名處,各木一疋施賞之意,敢啓。傳曰,知道。
金宗善,以御營廳言啓曰,謹依判下,招搖旗手五名,駕前別抄旗手二名等處,各木一疋施賞之意,敢啓。傳曰,知道。
金宗善,以摠戎廳言啓曰,謹依成冊啓下,招搖旗次知敎鍊官李度康,內下弓矢一部施賞,招搖旗手金百興等五名,各木一疋,自本廳施賞之意,敢啓。傳曰,知道。
金宗善,以義禁府言啓曰,卽接月令醫員鄭孝秀手本,則時囚罪人丁遇泰,素患風眩之症,重發於屢日處冷之餘,食飮全却,症形危劇云。罪人病勢如此,則一邊保放,一邊草記,曾有定式矣,丁遇泰姑爲保放之意,敢啓。傳曰,知道。
上在昌德宮。停常參·經筵。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
李文會啓曰,玉堂備員間,視事頉稟之意,敢啓。傳曰,知道。
金宗善啓曰,來二十一日朝參日次矣,敢稟。傳曰,停。
李文會啓曰,來二十一日輪對日次矣,敢稟。傳曰,後日次待令。
洪奭周啓曰,同副承旨尹鼎烈,今日不爲仕進,卽爲牌招,何如?傳曰,允。
以副修撰洪羲俊牌不進罷職傳旨,傳于李文會曰,只推。
傳于金宗善曰,右承旨入侍。
金宗善啓曰,翰圈,以都堂會圈,明日爲之事,命下矣。監事以下館閣堂上,竝待開門命招,會圈,何如?傳曰,允。
以黃海監司李羲甲狀啓,安岳縣民家失火事,傳于洪奭周曰,聞甚矜惻,元恤典外,別加顧恤事,廟堂措辭分付。
傳于尹鼎烈曰,留院上疏入之。
應敎李永老,副應敎趙鎭順,校理朴孝成,副校理朴宗臣,修撰申緯等,聯名疏曰,伏以,亂逆之層生,未有甚於近日,而情節之窮凶,至於夢賊而極矣。嗚呼,惟我正宗大王,以盡倫之聖,出天之孝,仰承英廟之遺訓,義理則至精至微,秉執則莫嚴莫重,可以建天地而不悖,俟百世而不惑。乃於丙申初元,誅師·翰於諒闇之中,布告中外,昭示萬世,凡今日八域含生之倫,或有背馳於義理者,則是我英廟之亂臣賊子也,我先王曁我殿下之亂臣賊子也。噫嘻,夢賊,又何爲而出於今日也?幺麽鄕曲卑微之類,有何怨懟國家之心,而乃敢以至憯絶悖之書,投呈於淸塵咫尺之地,言言凶戾,句句誣逼,其梟心獍腸,直與師·翰,一串貫來於三十年之後,臣等不忍泚筆歷擧,重慼我聖心,而此誠窮天地亘萬古所未有之劇逆大憝也。臣等或忝問事之列,目見鞫獄之終始,問其引用之書義,則不分宋·周,較其筆跡於凶書,則判若燕·越,其受人指嗾,不自製寫,明若觀火,而寧遲晩於大逆,忍杖緘口,終不直告,竟以凶身垂死,慮在失刑,雖已肆市,獨奈端緖未露,根窩自在,終不斯得,古今天下,寧有是哉?臣等腐心痛骨,如不欲生,顧今一線究覈之路,惟在於支屬而已。伏願聖明,亟允臺臣之請,特命王府,拿致夢瑞支屬,盤覈得情,打破凶窩,使王法伸而亂本拔焉。臣等無任云云。省疏具悉。已諭於臺箚之批,爾等勿煩。
副校理尹久東疏曰,伏以臣,厚沐洪造,屢叨淸顯,區區自效之誠,不過爲奔走供職,殫竭心力而已。不幸過福致災,綿質受傷,自前春以後,痰核硬引,仍成毒腫,脚部之痿痺不仁,行步之蹣跚不利,至于今,少無加歇,偃仰床笫,便一籧篨,前後除命,一味逡巡,此豈臣分義之所敢出,而病隨年深,計與心違,積成逋慢之罪,自歸曼飾之辭,特我殿下,寬不加罰,仍以倖免,亦幸耳,倖亦何可長久望也?每自循省,徒增惶蹙。苟使臣,雖有些少情勢,如可强策,則臣亦淸朝備使中一物耳,又何敢傲君命而瘝臣職至此也?顧今玉署之除,問郞之差,謬恩聯翩,一未承膺,蓋病不便於趨走,禮莫嚴於殿陛故然耳。伏乞聖明,諒臣實病之難進,特許遞免,以便公私焉。臣於大逆不道罪人夢瑞事,不覺髮豎而膽掉者。噫嘻痛矣,此賊至凶絶悖之罪,臺箚已悉之矣,螮蝀敢干於太淸,蛇蝎自有巢穴,此豈渠鄕曲至賤之流,所可獨辦者哉?此必有伏莽之戎,締結已固,升木之猱,譸張已廣,此而不到底窮覈,掃蕩窩窟,則誠恐幾個夢瑞,又不知釀出幾個種子,此所以爲國家深長慮者,容有極哉?嗚呼,惟我先大王精微之義理,根天之誠孝,卓越千古,神明可質,秉執如金石之不移,昭揭如日月之普明,而奈之何如此梟獍之輩出,而誣逼無所不至,凶言極其罔測。畢竟凶獰之心,抵賴不吐,而乃反以尋常治逆之律,依例按刑,此豈可以少洩神人之憤,亟行春秋之典?王政已欠於懲討,鞫體終歸於疎漏。伏願聖明,一依臺臣所請,推覈支屬應問者,打破根因,使亂本塞而人心靖焉。臣無任云云。省疏具悉。已諭於諸批,爾則許遞。
副修撰鄭魯榮疏曰,伏以臣,猥以無似,濫蒙恩造,玷冒從班,殆過十數年矣。憒憒不職,未嘗有一言一事之可以少塞,一日之責者,每自循省,騂發于顔,是宜守分斂退,不敢爲貪戀進就之計,而親老家貧,無計爲生,冀幸升斗之獲,以資菽水之供,平生顚末,職不過如斯而已。臣罪戾深重,殃孼斯酷,十年之內,荐失怙恃,俯仰叫叩,穹壤茫茫,一縷不絶,三燧奄過,衣服飮啖,復同平人,自顧冥頑,甚於木石,不意簪履之舊恩,遽及苫塊之餘喘,玉署除旨,忽下於松楸病伏之中,臣聞命惝怳,不覺涕淚之被面。嗚呼,華誥在手,無地告喜,厚祿榮身,靡所逮養,臣之情事,可謂慼矣,而不堪之實,固所自如,祿仕之計,今焉已矣,臣以何辭,復事强顔於屢試蔑效之地哉?伏況臣受氣虛薄,素抱貞疾,加之以喪威之所震剝,水土之所沈痼,百病侵尋,轉至難醫,痰喘氣逆,吐衂交作,種種醜穢之狀,有不敢煩陳,而脚膝拘攣,跬步艱於動作,眼視昏眩,輿薪殆不辨察,年未五十,奄成癃廢之狀,筋骸奔奏之責,亦恐無以自力,有臣如此,生不如死。伏乞天地父母,憐臣情理之悲苦,察臣疾病之難强,俯垂矜諒,特賜鐫免,使公器無曠,賤分獲安,不勝幸甚。臣固不敢以見職自處,而義理日晦,世變層生,目下亂逆,又是亘古之所無,憤惋之極,敢此略陳焉。嗚呼,惟我先大王至精至微之義,可以建天地而昭日月,凡今日含生之倫,孰不知信如四時,守如金石,而渠乃包藏禍心,闖呈凶書,句句凶悖,節節妖憯,誣逼怨懟,無所不至,顯然嘗試,希覬於至不忍至不敢之地,是豈一介凶頑之物,所可獨辦者,而至死抵賴,竟未盤覈,神人之憤鬱,鞫體之疏漏,容有極哉?逆㯳之變,曾未幾何,又有此窮凶絶悖之賊,梟腸獍肚,換面接踵,此莫非王章太恢,天討不嚴,窩窟終未打破,根因終未鉤詰,世道之憂,將不知至於何境,寧不痛哉?适·雲已行之律,支屬窮覈之請,輿論旣發,兪音尙靳,臣不能無憾於天地之大也。伏願聖明,亟加三思,夬允臺箚之請,使王法伸而亂本塞焉,臣無任云云。省疏具悉。已諭於臺箚堂疏之批,爾其勿辭,從速察職。
己巳二月十七日卯時,上御誠正閣。右承旨入侍時,右承旨金宗善,假注書南秉寬,記注官洪聖臣,記事官申在植以次進伏訖。上曰,都堂錄,何尙今不爲云乎?宗善曰,左相有實病,尙未擧行云矣。上曰,左相之病患,果難强云乎?宗善曰,然矣。上曰,翰林會圈,明日爲之。在植曰,翰圈事,命下矣。翰圈例以本館備三員,然後可以擧行,而今則不得備員,何以爲之乎?上曰,翰圈以都堂會圈,明日爲之。出傳敎宗善曰,自前陵寢幸行後,陵官賞典,未卽書下,則曾有提稟之命矣。今番陵行後,賞典尙未下,故敢此仰達矣。上曰,懿陵陵官竝陞六,已陞六者陞敍,守僕等,令該曹考例施賞。出傳敎上命退,承史以次退出。
上在昌德宮。停常參·經筵。
傳于尹鼎烈曰,下直守令留待。
傳于尹鼎烈曰,下直守令入侍。
李文會啓曰,大提學南公轍,知春秋南公轍·金啓洛,弘文提學金羲淳,藝文提學沈象奎牌不進推考傳旨,今方捧入,而翰圈命下之後,如是違牌,事甚未安,竝更牌招,何如?傳曰,待明朝更爲牌招。
傳于李文會曰,大臣待明朝,更爲命招。
以慶尙監司鄭東觀狀啓,咸陽郡民家失火事,傳于洪奭周曰,聞甚矜惻,元恤典外別加顧恤事,廟堂區劃,分付。
李文會,以弘文館言啓曰,本館下番連日闕直,事甚未安,修撰申緯,副修撰鄭魯榮,疏批已下,竝卽牌招,以爲推移入直之地,何如?傳曰,允。
李文會,以吏曹言啓曰,今此宗廟·各陵殿宮園墓寒食祭官,當爲磨練,而除老病公故外,實無推移排比之路,依近例,刑官及司饔院官員年六十以上,通融塡差以入,而其中時無職名人員,令該曹口傳付軍職,何如?傳曰,允。
李文會,以吏曹言啓曰,成均館典籍具康·趙庭和呈狀內,俱以爲身病猝重,時日之內,萬無起動供職之望云。其身病,旣如是沈篤,則有難强令察任,竝改差,何如?傳曰,允。
李文會,以吏曹言啓曰,因義禁府草記,大逆不道罪人夢瑞,旣已承服正刑,降邑號罷守令等事,令該司擧行事,允下矣。問于義禁府,則大逆不道罪人夢瑞,居生於全羅道南原地云,而守令則勿罷事,曾有定奪矣。南原府使,降爲縣監,何如?傳曰,允。
金宗善,以備邊司言啓曰,濟州大靜縣西林前洋漂到大國人,入接弘濟院後,使本司郞廳及譯官問情,則與領來譯官李榮載問情時問答,別無異同,故正書入啓,而今此漂人,皆願速歸,卽爲發送,何如?傳曰,允。
朴宗薰,以刑曹言啓曰,今番幸行時,衛外擊錚人驪州李氏,取考其原情,則爲其夫曺錫倫定配請放事也。係是義禁府罪人,令該府處之,何如?傳曰,允。
朴宗薰,以刑曹言啓曰,今番幸行時,衛外擊錚罪人比安私奴萬三,取考其原情,則爲其上典禹鳳大殺獄稱冤事,而以血書之矣。血書原情,勿爲捧供,曾有先朝定式,依定式勿施之意,敢啓。傳曰,知道。
朴宗薰,以刑曹言啓曰,今番幸行時,衛外擊錚罪人安東出身權世敏,取考其原情,則良賤辨別事也。事係四件,所當捧供,而係是出身,令義禁府擧行,何如?傳曰,允。
朴宗薰,以義禁府言啓曰,大逆不道罪人夢瑞應坐罪人,自漢城府考績籍報來矣。孫宜良,全羅道濟州牧大靜縣緣坐爲奴,而方在南原地,依例令刑曹擧行,何如?傳曰,允。
朴宗薰,以義禁府言啓曰,保放罪人李敎源·申啓文·李光益等,竝還囚捧供以入之意,敢啓。傳曰,知道。
禁府啓目,全羅前右水虞候李廷範原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,楊州牧使李光益原情云云。問目內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓,依允。又啓目,龜城前府使申啓文原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。又啓目,龍仁前縣令李敎源原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,兼春秋劉㵙原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,元陵參奉趙濟晩原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,舒川浦萬戶崔英麟原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
朴宗薰,以義禁府言啓曰,卽接月令醫員鄭孝秀手本,則時囚罪人李光益,左股大腫,方在成濃,晝夜苦痛,惡寒發熱,時時戰慄,實爲難保之慮云。罪人病勢如此,則一邊保放,一邊草記,曾有定式矣。李光益姑爲保放之意,敢啓。傳曰,知道。
朴宗薰,以義禁〈府〉言啓曰,卽接月令醫員鄭孝秀手本,則時囚罪人李敎源素患風眩之症,日益沈重,轉側須人,病勢危重云。罪人病勢如此,則一邊保放,一邊草記,曾有定式矣。李敎源姑爲保放之意,敢啓。傳曰,知道。
執義崔履亨,掌令權烒·愼宜學,獻納洪儀泳,校理朴孝成,正言李止淵等啓曰,噫嘻,痛矣,徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖姪賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目而莫敢發口者,已多年所。向來重臣之疏,卽渠眞贓,則苟有羞惡之心,惟當縮伏訟愆,以謝人言,而廼者重卜之後,又復揚揚得得,依舊龍斷之習,益籍蚓結之勢,至於月正賓筵之奏,而其右袒凶逆,極力愛護之罪,於是乎極矣。噫,彼達淳之肆發言,敢褒兩人,敢所不敢,忍所不忍者,自有君臣以來,所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎。渠雖腸肚之共連,聲勢之相援,苟有一分人心一分臣節,卽當惶蹙震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其前日附奏,則陰巧之計,轉益痛惋。噫,伊日所奏,筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪。蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡,如此背國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修,中道付處。答曰,不允。
執義崔履亨,掌令權烒·愼宜學,正言李止淵等啓曰,噫嘻,痛矣,啓能萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占臺府,當李潭秉銓之日,把弄朝權,且以醴酒之說大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以爲如欲殺之則速出斬之等語,肆然發惡,而太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑。獻遂設鞫得情。噫嘻,痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而草疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑菀,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。,噫,彼恭賊,敢於鞫庭,提誦夏賊之凶言,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣,明謙之凶謀之逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀,天計夬行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉之習,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,十三字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法。噫嘻,痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蟲蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府,設鞫嚴覈,夬正邦刑。時景·時昱,竝施孥籍之律。噫嘻,痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑。大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫取文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動籍宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反復,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱子所謂自朝至暮自頭至足無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色。蓋其千億化身,惟利是趨,利在浚賊,則附浚賊,利在異類,則附異類,利在邪黨,則附邪黨。至於五字刀割渠十七字刀割天下之惡,始若殊塗,終必同歸,況渠之於逆任,腸肚相連,脈絡交通,眞臓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩。而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉。九行刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒·儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒·儉諸賊,雖是凶獰,不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及夫儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒·儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼逆節,憯毒之凶計,暗相綢繆,罔有紀極,主張者榮賊,而陽澤焉承望。至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久惟莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱隱自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻,痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也?吁,亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡任橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕爲切隣,以裕賊爲謀主,臭味相同,臟肚相連。及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻,痛矣,不逞怪鬼之徒,壞世道而禍家國者,從古何限,而豈有如向來悖疏悖通哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所種,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主巨魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻,痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥藉尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,夬正典刑。放釋罪人權思穆·金千孫,亟施絶島安置之典。噫嘻,痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,非有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭?卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。噫嘻,痛矣,李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣。彼達淳之假托闡揚,敢提不敢提之事者,已是窮凶絶悖,所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慼聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者旣爲人臣之極罪,則壞亂者,亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髮豎而膽掉。此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。噫嘻,李翊模本以奰慝之性,濟以陰譎之行,晝宵營爲,無非背公而循私,平生伎倆,盡是凶國而禍家,濫竊文藝之虛名,自許言論之主張,驟躋崇顯,兜攬華要,昨冬居銓,私意橫恣,肆行胸臆,擧世指目,而噫,彼裕賊之逆節凶謀,凡爲今日臣子者,莫不欲食肉寢皮,苟其段落之涉於裕賊者,處地之近於裕賊者,雖在疑似之間,惟當割臂斷腕,痛惡嚴斥之不暇,而如李晦祥,叵測情節,斷案已具,便一戴頭之裕賊,則當渠行政之初,首先檢擬其壻於寢郞之望,惟恐收擧之或後,此已心跡之昭不可掩,而雖以張錫胤事言之,右袒裕賊,效力賊邊之狀,緊出於魯賢之招,丹書昭在,則尙今漏網,已是失刑。苟有一分公憤之心者,孰肯擧似於久枳之餘,而渠敢肆然直擬於三銓置處之望,讐視大義,營護賊黨,不顧隄防之嚴,敢爲嘗試之計。且於都政後辭疏中,自臣之所甚懼者以下二三句語,旨意凶慝,顯有不滿之意,莫掩角勝之跡,此已渠罔赦之罪,而及夫達淳事出之後,忽又無故托病,再疏引入,非顧瞻而何,非愛護而何?噫,達淳之爲達淳,莫非此輩之所爛熳綢繆,而況達淳之死友,翊模也,達淳之血黨,亦翊模也。公私之文字,莫不相資,大小事爲,莫不相議,新登鼎席,初筵奏語,尤豈不狼藉和應,排布設〈施〉,而其凶腸逆肚之一串貫來者,十手難掩,萬口喧傳。乃者都憲除旨,特下於入闕行政之際,則當此大論方張,擧國齊聲之辰,其所挺身致討,宜倍他人,而謄傳舊啓,草草塞責,人之凶獰,胡至此極?如此犯義蔑分背國死黨之類,不可一刻容貸,而善地薄竄,不足以少洩輿憤,請光陽縣竄配罪人李翊模,爲先施以絶島安置之典。噫嘻,痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐視母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翺翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,杯盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所〈謂〉一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上,闡明大義,遵守先志之一大關棙,則其爲關係於莫重嚴,果何如也,而渠敢急於掉脫,暗地指使,悖姪有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,竄配之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,夬正王法。李魯春本以傾邪之性,濟以反復之行,千億化身,恬不爲愧,百計鑚穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慼我殿下之心,而私書往復,稱以樹立,公肆推詡,看作茶飯。蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口。渠之前後情節,昭不可掩,如此矣,雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沬血請討,況其眞贓已露,證援昭在,此與達淳·瀅修,一而二二而一,如此窮凶絶慝之類,若不嚴加盤覈,夬施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。噫,彼張錫胤,本宵小之類,濟以憸邪之行,左右鑽刺,惟利是趨,東西閃忽,惟勢是附。士夫名檢,固不足責之於渠,而右袒裕賊,卽渠斷案。故儒臣趙恒鎭疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者?夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,則非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間,請古今島安置罪人張錫胤,亟令王府,嚴鞫得情,夬正典刑。噫嘻,痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於呼吸,一世屛息,萬人側目,其有奴顔婢膝,脅肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤竈婢耘夫,擧懷憤惋,戟手唾罵。凡此許多罪惡,已爲渠罔赦之斷案,而其窮凶絶悖之情節,已露於前後筵奏。其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而旨意相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓。夫裕賊之凶謀陰圖,卽煥之之異身同腸,其爛熳綢繆之狀,已不可掩,更生漫漶之計,佯作論責之樣,而乃反奬之以老成忠愛,詡之以爲國深慮,畢竟論勘,止於問備。當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁,亦可怖,而衆正氣死,一至於此,雖莽·卓·懿·溫,何以加此?執跡而誅其心,沿流而溯其源,則裕之所以爲裕,達之所以爲達,一是煥之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩,請追奪罪人煥之諸子,亟施散配之典。噫嘻,痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧。伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來,所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,小無畏縮之意,捍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。日煥性本狼愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·猷者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮?渠獨何心,陰護顯扶,倡出凶論,乃以三揀不爲之說,播疑惑,百計興訛,必欲背馳先王,沮戲大婚?究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤菀,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子,亟施散配之典。噫嘻,痛矣,亂臣賊子,從古何限,而豈有如徐有恂之無嚴無憚至凶至憯者哉?本以癡濫之性,濟以凶譎之習,平生伎倆,無非凶國而禍家,晝宵經營,盡是背公而循私,一世之所共憤者,厥惟久矣。至於今番筵本圖改之事出,而其設計之窮凶,造謀之絶悖,言之骨寒,聞之膽掉。噫,記注法意,至嚴且重,一登史筆之後,雖以人主之尊,不得添刪於其間,而況伊日筵說,卽我聖上遵先志闡大義之一大關棙,則尤何等至嚴至敬莫重莫大,而渠敢生心於改易句語,變幻事實,筆之書而無難往復者,實是窮天地亘古今所未有之大變怪也。至若徐淇修,與有恂,異身而同腸,殊塗而共轍,陰謀則無不和應,祕計則無不貫通,或密囑其改擦,或受嗾而誘脅,眞所謂一而二二而一者也。及夫置對之時,苟有一分人心一分臣節,固當言言首實,箇箇輸款,甘伏邦憲之不暇,而奈其狼性難化,梟音莫改,敢生掉脫之計,至於推諉之境,人雖可欺,天其可欺乎?卽此一款,爲其斷案,誠不可一日容貸於覆載之間,而況其凶謀逆節,有非渠輩所可獨辦,則嚴訊窮詰,尤不容少緩。不意設鞫之啓纔允,酌配之命遽下,此等悖亂不法之類,不可以遠竄薄勘而止,請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。噫嘻,痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證援無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者,食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣,漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所。彼日柱本以戾氣所種,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選。蓋欲虛張聲勢,威脅異己,使一世之人,莫敢誰何,不得追提漢祿之凶言故也。其爲計,吁,亦巧且憯矣。況其陰圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二二而一,卽其身犯,實諸犯之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣,龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢〈繆〉揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜賊之後殿,排布逆謀,與觀·日而同腸,晝宵經營,莫非凶禍家國,東西嘯聚,必欲網打朝紳。裕賊之凶疏,而指使之者此賊也,履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,源委於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計,吁,亦巧且憯矣。論其許多凶謀許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者。惟我殿下,追慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸,其怨懟不臣之心,殆有浮於觀柱之請退於親政之初也?卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府,嚴鞫得情,夬正典刑。李書九薄有才藝,工於反覆,迹其平生,可謂千億化身,而此於渠猶屬餘事,其庚申一疏,設爲問答,極其妖譎,頭於裕疏,張本於達奏,爲劇逆巨魁之前茅嚆矢者,一則書九,二則書九。且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露聲討方張之時,根窩之書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。噫嘻,痛矣,凶魁亂本,從古何限,而豈有如鍾秀至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓倡悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之容,托身於榮賊之家,而備盡諂諛之態。至勸其兄,願留榮賊,究其情狀,卽一患得失之鄙夫,則渠所謂士流,吁,亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆,一大斷案耳。噫,彼龜·祿輩,包藏不軌,謀危宗社。及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩或群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也密邇也,逆祿之八字凶言,旣已自渠口傳說,賊龜之乙未冬悖說,亦必先他人聞之,則何不於先大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣,若使當日朝廷之上,初不生出一鍾秀,則龜·錄之賊勢,何由而䲭張?龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫,彼任焴,本以鄙瑣之類,濟以凶譎之行,受業於鍾厚之門,爲其卵育,護法於逆秀之論,共連肚腸,推詡和唱,助成凶賊之聲勢,綢繆密勿,甘作逆豎之徒黨,龜·祿之凶圖,而庇護掩慝,猶恐不及,煥·日之陰謀,而指劃設施,視作家計,翺翔蔭途,歷典雄邑,罔非權凶輩吹噓之力,而憑藉勢焰,恣行胸臆,鍾秀之脅持君父,矯誣義理之凶謀逆節,靡不爛熳同參,奔走效力,廣張耳目,寔繁黨與,角勝公議,背馳國是,人心由是而陷溺,世道由是而詿誤,鍾秀之爲鍾秀,亦莫非此等凶醜輩慫慂和同之致,而尤所憤疾而痛惋者,首唱悖論,擔當立祠之計,尊仰凶魁,主張影堂之議,已是渠罔赦之罪案,而及夫秀·敬之逆謀畢綻,斷案旣成之後,猶復力抗大論,不參於聲討之列,顧戀宿處,獨漏於縉紳之疏,其同惡護逆背公死黨之習,吁,亦凶且憯矣。至若徐美修,乃以逆祿之妻姪,把作發身之妙階,以若卑微之蹤,濫叨淸顯之職,銓佐藩任,惟意兜攬,而依附權勢,自作賊秀之狎客,參涉陰圖,遂爲觀柱之血黨,趨走效勞,備盡吮癰之技,左右獵掇,甘爲助虐之類,賊勢之䲭張,凶徒之蚓結,寔由於此輩之爲之羽翼,受其指使,傳襲揚詡,排布和應而然。擧世之指目,有識之憂歎,厥惟久矣。及至龜·祿眞贓畢露,逆案昭著之後,渠若有一半分人心,則固當革心改轍,割臂斷腕之不暇,而乃反自存形跡,一味顧念,或稱省墓而留連江上,或托加土而來往峽中,蹤跡詭祕,行止閃忽,而今於懲討方張,疏啓迭發之時,乃敢立異,竟不隨參,其心所在,昭不可掩,當此拔亂本盪凶窩之日,如許背國黨逆之類,不可置而不論,請護軍任焴,爲先絶島安置,行護軍徐美修,施以屛裔之典。噫,彼鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覰欺世之術,附逆戚讐國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至。於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩,請追奪罪人鍾厚支屬,亟施散配〈之〉典。從古亂逆何限,而其窮凶絶悖至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目。有一於此,已是人臣之極罪斷案,又況帳殿親訊之下,肆發六字之凶言,聞來內顫,思之膽掉,凡有人心者,孰不欲手磔口臠哉?何幸乾斷斯爀,王章亟加,夬施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情,請正法罪人審度,加施孥戮之典。噫嘻,痛矣,從古亂逆何限,而豈有若賊㯳之窮凶絶悖者哉?渠以鄕谷鄙微之類,敢懷窮天地亘古今所無之凶肚逆腸,以不敢言不忍聞之凶言,筆之於書,而投呈公門者,其平日醞釀,不問可知,憤痛之極,直欲手磔口臠,而乃以梟獍之心,敢肆狼毒之性,帳殿親問,頑忍不服,王府嚴鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣。及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議,請物故罪人㯳支屬,亟令王府,嚴加盤覈,仍施孥戮之典。噫嘻,痛矣,人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝盡倫之聖,義理則至精至微,秉執則莫嚴莫重,初元綸音,昭如日星,師翰處分,森如鈇鉞,凡東土北面於國家者,莫不知此箇義理之一或背違,則凶逆也,大憝也。渠獨何心,肆發不忍聞之說,誣逼不敢言之地?全篇指意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且包藏設施,決非渠之獨辦,凶書製寫,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳。臣等不勝悲憤,以加律之請窮覈之方,日前聯籲,及承聖批,以大非法意靳允,臣等相顧抑鬱之至。夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也,此等之律,不施於此賊,而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。答曰,不允。夢瑞事不允。
執義崔履亨,掌令權烒·愼宜學等啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第次戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒·儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵,與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻,痛矣,十數年來,賊勢益肆,人心靡定,顧瞻他日之徒四字刀割之輩踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,失死縮伏,而不此之爲,有除輒膺,揚揚莅任,自同無故,此於渠雖爲薄故細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置,請周爀,亟令王府,嚴鞫得正,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。噫嘻,痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日,輿情無少洩之時矣。不可以其身之物故,而少緩當律之夬施,請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,亟令王府,拿來嚴問,以重鞫體。答曰,不允。
獻納洪儀泳,正言李止淵啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,快正王法。逆賊卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典。擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論〈其〉罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。噫,李東萬本〈以〉妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極狡惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,快施典刑。梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無言,而不可以已爲梟示,不施當施之律,請梟示罪人性世,亟施孥戮之典。噫嘻,痛矣,李益運之疏,何爲而發也?渠以濟恭之血黨,宅心陰祕,略無畏憚之心,顯有護黨之習,先疏嘗試,眼無朝廷,於斯極矣。濟恭之前後罪犯何如,而謂以煥·觀當路之日者,於此尤難掩背公死黨之跡,濟恭之逆節,已自昔年,綻露無餘,則是一國共憤之論也,而不思懲畏之意,反有跳踉之漸,臣等固知伊日處分,出於人其人之盛德,而不知朝廷之嚴,但生愛護之心,必欲與彼一律之罪人,謂之秉執所同,進退亦同云爾,則豈有一半分感懲之意,而入於人其人之化乎?此不嚴加處分,則將來之憂,容有極哉?請刊削罪人李益運,亟令王府,設鞫嚴問,夬正王法。新除授大司諫吳鼎源,時在公忠道稷山地,司諫愼性眞,時在慶尙道安義地,正言韓用儀,以備邊郞,時在慶尙道地,請竝斯速乘馹上來事,下諭。答曰,不允。在外臺諫,竝許遞。
刑曹啓目,西部金忠國擊錚原情內,矣父景文,推錢相訟,歸於落科,與李世文,偕爲定配,特爲放送事。向前金忠國亦,所供如此,上裁,何如?判付啓,令該曹,稟處爲良如敎。又啓目,北部宋世夏擊錚原情內,矣女息內侍金德瑞之妻也,其夫死後,家廟家産,盡爲見奪於媤族,故欲保媤家家廟,有鳴金訴冤之擧矣,未免徒配,伏乞蒙宥事。向前宋世夏亦,所供如此,上裁,何如?判付啓,原情極爲猥濫,勿施爲良如敎。又啓目,平壤鮮于楏擊錚原情內,鮮于氏世襲崇仁殿監,此乃永揭之常典,而矣祖身死後,矣父承襲事啓聞矣。再昨年九月,則泰川族人郁,稱以長派,欲奪殿監,呈訴前道伯,至於奪襲,乞令有司,明覈公決事。向前鮮于楏亦,所供如此,上裁,何如?判付啓,令本道稟處爲良如敎。又啓目,西原蔡恒鎭擊錚原情內,淸安居鄭小乭,當春燒畬,延燒十里長麓,而非但矣身祖山之被焚,許多諸塜,一時俱焚,而小乭,惶怯救火,顚仆石角,大段致傷,諸塜子孫,亦爲拳踢,幾至死境,而小乭,晩始自現於矣父,故只施數十輕杖矣。小乭暑月傷食,吐瀉徑斃,則告官成獄,乞令矣父漢圭,復見天日云。向前蔡恒鎭,亦所供如此,上裁,何如?判付啓,令本道査實,稟處爲良如敎。又啓目,保寧宋彦載擊錚原情內,矣身母山,遷厝於庇仁地矣。閔昌師·昌順等,稱以渠之曾祖母山起訟見屈,而又爲呈訴,初不摘奸,直囚矣兄而督掘,乞令放釋矣兄,仍治昌師輩非理之罪云。向前宋彦載亦,所供如此,上裁,何如?判付啓,令本道,稟處爲良如敎。又啓目,南部强召史擊錚原情內,矣女從兄死後,其妻文女,與其弟昌烈兄弟,壓葬其夫於矣父塜腦後,符同洪衛將兩班,藉勢無比,橫奪墓位畓,乞令掘其葬而推其畓云。向前强召史亦,所供如此,上裁,何如?判付啓,令該曹査實,稟處爲良如敎。又啓目,順興權興大擊錚原情內,矣身妻母允巖回,卽呂鼎三衿得婢正月所生,而甲戌贖身,受出贖券,呈出官斜矣。鼎三身死後,醴泉呂光震,稱以鼎三之養孫,又呈榮川官,欲爲更贖,而不問顚末,直欲置之落科,矣身妻母三兄弟所生許多人口,盡欲還賤,亟令秋曹,詳考決給,獲免强班橫侵之患,千萬祝手。向前權興大亦,所供如此,上裁,何如?判付啓,令本道査實,稟處爲良如敎。又啓目,善山朴春魯擊錚原情內,本府上龜尾星南里,卽矣身世葬族山,丁卯葬母於矣祖父遷移舊壙,則本府居盧箕燁,稱以其矣先祖墳二百步之地,欲爲禁葬,呈官捉囚,矣身故出於死中求生之計,以掘移之意,黽勉納侤,方在督掘,特令道臣,更査公決,千萬血祝。向前朴春魯亦,所供如此,上裁,何如?判付啓,令本道,稟矣爲良如敎。又啓目,砥平居李曾宣擊錚原情內,矣父千石,蠶農爲業,而乙丑年,遇見採桑女人,善喩逐送矣。其父李順大,乘醉大喝,直犯矣祖父,故矣父目見危怖,捉髯叱退,則順大不得快逞而歸家,侵辱渠母,則洞中兩班,以毆辱其母,決笞懲罪矣。順大患感之中,食肉病死,則以矣父爲元犯。伏乞令道臣明査,俾免抱恨而死,特蒙天恩。向前李曾宣亦,所供如此,上裁,何如?判付啓,令該道,稟處爲良如敎。又啓目,金溝居許松擊錚原情內,矣父泳,與金堤居盧丁宅,有如干面分矣。昨年三月初二日,矣父往于金堤場市,及其還家之際,丁宅忽地大醉,無端起鬧,矣父姓名,無難斥呼,故矣父事甚危惶,將欲避身,則丁宅踉蹡追來,以膂力之手,毒執項部,霎時殞命,而以其丁宅之獰悍抵賴,例行刑訊,尙未施法。伏乞正犯金丁宅,斯速償命,以雪幽明之痛。向前許松亦,所供如此,上裁,何如?判付啓,令本道査實,稟處爲良如敎。又啓目,南原居嚴思天擊錚原情內,矣身父塜,與申義宅爲名漢山地,相距近百步,而坐立不相見,義宅恃其富饒,左左挾勢,任自私掘,而矣身呈訴本官,渠旣落空,則義宅私聚官隸,冒夜突入,其所作梗,如逢亂離,矣身矣老母,見此光景,魂飛魄散,自縊致斃,則自官檢驗,論以逼殺矣,有何委折,而惟彼義宅,完然行世,所謂埋葬銀出給,故矣身不受矣,以矣身卽食,還上移充云,故具由告官,欲爲不受,則終不許施,殺人獄體,何等至重,而以使矣身,終未復讐,乞令査覈,以報矣母之冤云。向前嚴思天亦,所供如此,上裁,何如?判付啓,令該道,稟處爲良如敎。又啓目,楊州徐召史擊錚原情內,其夫李民臣,卽故上黨府院君李薆十二代嫡長孫,而李海壽·李慶華·李彦壽等,冒稱嫡孫,攘奪位土,偸葬渠祖於先塋壓逼處,故其夫屢度天聽,皆蒙明査得訟,而昨年十一月暗行御史,不察文案,不問曲直,白放海壽等三人,刑配其夫,乞令放釋。向前徐召史所供如此,上裁,何如?判付啓,令該道,稟處爲良如敎。又啓目,平壤居朴九日擊錚原情內,矣身父從之,與致死人李太赤,爲異姓五寸,而太赤母,與矣父爲同姓四寸妹也。太赤性本嗜酒,醉則無論是非,以詬辱毆打,每爲能事矣。去乙丑正月十三日夜,太赤被酒歸家,不受母訓,還辱毆逐,則矣父責其蔑倫,以手打顋而已。太赤尙不知止,飮酒益甚是如,可得邪風而致死,則以矣父,謂之打殺是如,歸之殺獄之科,豈不至冤極痛乎?伏乞特垂寬典,更爲詳査,使矣父,生出獄門云。向前朴九日亦,所供如此,上裁,何如?判付啓,令本道査實,稟處爲良如敎。又啓目,交河居李大容擊錚原情內,其父東復,甲辰年分,買得癸今於李侑誠處,而癸今母,卽順丹,順丹之母,卽玉德,此是癸今之來歷,郭哥以順丹衿給其女壻禹鼎鉉,鼎鉉以癸今衿給其女壻李侑誠,而矣父見其多年仰役之狀,給準價買得數十年帳籍,癸今之名始載,則其夫文成太,飾詐誣訴,至於三官,而矣父每每得訟矣,昨冬繡衣時,以壓良之罪,橫被刑配,伏乞特宥遠配之典云。向前李大容亦,所供如此,上裁,何如?判付啓,令該道査實,稟處爲良如敎。又啓目,榮川奴松福擊錚原情內,矣上典金重珏,甲子年葬母於家後垈田矣。族人金永極者,呈訴營邑,以不當禁之地,終歸落科,三年後,尹光顔爲監司,則永極構誣,更呈營門捉囚矣上典,官自親掘,則矣上典,呼冤無路,權葬他山矣。永極發怒於山訟,藉口於鄕戰,因校儒相鬨之時,誣訴營門,矣上典,以鄕戰定配於新溪縣,伏乞特燭冤狀,特賜放還云。向前奴松福亦,所供如此,上裁,何如?判付啓,令本道査實,稟處爲良如敎。
判義禁李集斗疏曰,伏以臣姿本疎愚,跡又孤畸,樣不入俗,全昧時務,偏沐先大王不世之恩,揚玷華顯,歷試外內,頂踵毛髮,莫非造化。逮我聖上,擢之八座之班,畀以三輔之任,密邇仙寢,粗伸瞻依之忱,管轄左甸,莫副保釐之責,尸素周歲,譴何是俟,向於繡啓,其所論列,凌踏無餘,此莫非臣不職之罪,惶蹙愧恧,不欲多辨,徒傷事體,而貽羞朝廷,自臣身始,罪合重誅,罰止薄罷,訟愆歌恩,抗顔無地,杜門縮伏,念絶榮塗,曾未幾何,判金吾恩除,忽下於千萬夢想之外,聞命惶霣,罔知攸措,而適値親鞫有命,召牌儼臨,他不暇顧,逃遁不得,顚倒赴公,仍爲出肅。第念崇階寵擢,王府重任,初無一分承當之望,今若夤緣事會,亦仍蹲冒,視若固有之物,恬如無事之踪,雖欲憑恃寵靈,追隨周行,其於壞廉恥玷名器,何哉?退伏私次,憂悸靡定,玆敢冒入文字,略控血懇之萬一,仰籲於天地父母。伏乞聖慈,特察由中之至懇,亟寢非常之謬恩,使官爵無濫授之譏,廉防無壞損之歎,特蒙終始生成之澤,千萬幸甚,臣無任云云。答曰,省疏具悉。往事不必深引,卿其勿辭行公。
禮曹參議吳淵常疏曰,伏以慈宮之寶齡彌隆,慶禮之舊甲載周,奉箋內庭,親祼閟宮,聖孝克伸於準海,群情擧切於祝岡,區區賀抃,曷有其極?仍伏念臣直一昏鈍疎闇之人耳,月前待罪於喉院也,事値倉卒,不善周旋,司直之論,峻發於堂疏,譴削之請,至登於相箚,其所勘斥,辭嚴義正,雖不專屬臣身,均在一院,義無獨殊,惡可諉諸僚員,而厭然自恕乎?論其辜負,合被大何,而我殿下,不惟不加威罰,始也問備,曲垂包荒之恩,終焉鞶褫,俾遂自伸之義,臣仰感洪造,俯怵公議,杜門跧伏,不敢遽爲彈冠之計也。匪意春曹除旨,有隕於此際,噫,臣卽有罪未勘之蹤也,聖恩雖出含垢,私心益切訟愆,豈敢以時日之稍移,職名之有異,揚揚冒進,重速無忌憚之誅也哉?適會幸行在卽,鑾衛將戒,唐突言私,計不敢出,雖不得不冒沒祗肅,自顧騂忸,人謂斯何?第今進饌涓吉,隔以數旬,儀注肄習,本曹主管奉行,則猥隨僚堂之後,獲效絲毫之誠,臣實與榮,何敢逡巡,而揆以廉義,有不可夤緣一出而蹲據也,審矣。玆敢略控衷懇,仰瀆宸聽。伏乞聖明,亟賜勘處,俾靖私義,仍治臣瀆擾之罪,以振朝綱,不勝大願,臣無任云云。省疏具悉。爾其勿辭察職。
副修撰洪羲俊疏曰,伏以噫嘻,痛矣,世道陷溺,人心詿誤,亂臣賊子,式月斯生,莫非干犯天常,斁滅人紀,而乃其窮凶絶悖者,至於夢瑞而極矣。伏惟我先大王,大孝根於天性,聖德盡乎人倫,仰承英廟之遺訓,初元綸音,昭如日星,師翰處分,嚴於鈇鉞,莫嚴莫重之秉執,至精至微之義理,可以建天地而不悖,俟百世而不惑,則凡今日八域含生之倫,孰敢不信如四時,守如金石,而一或有背馳於義理者,則是我英廟之亂臣賊子也,我先王曁我殿下之亂臣賊子也。而噫,彼夢賊,以鄕曲蟣蝨之賤,蓄平日梟獍之心,嘗試之過,而至於怨懟,怨懟之過,而至於誣逼,乃敢萌諸心而筆之書,肆然投呈於輦路咫尺之地,字字凶憯,句句悖戾,無非不敢道不忍言者,此乃窮天地亘萬古所無之劇逆大憝,誠不勝神驚膽掉,而直欲手磔口攣者也。此豈渠幺麼卑微之類,所可獨辦者哉?必有窩窟而指使之,根柢而慫慂之,敢售希覬之計,公肆凌犯之語,而渠乃凶頑忍杖,緘口抵賴,端緖未露,盤覈不盡,肆市雖施,根窩自在,古今天下,寧有是哉?顧今究覈之路,惟在於盤問支屬,故臺臣館僚,陳疏迭請,兪音尙靳,亂本未拔,獄體之疎漏,輿情之洩鬱,當如何哉?伏乞聖明,亟降允兪,特命王府,拿致夢瑞支屬,嚴加盤覈,夬伸王章焉。仍伏念臣素有風濕之症,已成貞痼之疾,粵自客冬之初,忽患偏頭之痛,浹月沈綿,委頓牀玆,時帶館銜,供職無路,屢陳疏懇,竟蒙遞解,感戴恩渥,得便調治矣。又自去月,宿症復發,左右刺痛,延及頸項,牽引强直,不能回顧,宛轉叫楚,成一籧篨,鍼藥雜試,食飮全却,眞元虛脫,神精昏翳,今至數旬,少無差減,館職復縻,而已斷持被之望,問郞見差,而未效輿疾之誠,有臣如此,生不如死,猥以賤疾,屢瀆崇嚴,極知煩屑,而庚牌荐下,承膺無望,情窮勢迫,敢此哀籲。伏乞天地父母,念疾痛必呼之情,垂無物不遂之仁,特許鐫遞臣職,俾得安意調將,仍治臣瀆撓之罪,以肅朝綱,不勝萬幸,臣無任云云。省疏具悉。所陳不允,爾其勿辭察職。
己巳二月十八日卯時,上御誠正閣。下直守令入侍,同副承旨尹鼎烈,假注書南秉寬,記注官李仁迪,記事官申在植,鐵山府使沈鍾奎以次進伏訖。上曰,下直守令進前。鍾奎進前奏職姓名。上命奏七事,鍾奎仰奏訖。上曰,下去後着實爲之。上命除宣諭。仍命退,鍾奎退出。又命退,承史以次退出。
上在昌德宮。停常參·經筵。
傳于李文會曰,監事竝更爲命招。
李文會啓曰,大提學南公轍,知春秋南公轍·金啓洛,弘文提學金羲淳,藝文提學沈象奎牌不進推考傳旨,今方捧入,而翰圈命下之後,如是違牌,事甚未安,竝更爲牌招,何如?傳曰,允。
傳于李文會曰,監事竝更爲命招。
李文會啓曰,大提學南公轍,知春秋南公轍·金啓洛,弘文提學金羲淳,藝文提學沈象奎再牌不進推考傳旨,今方捧入,而都堂會圈之命,已至經宿,如是屢違,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于李文會曰,監事竝更爲命招。
李文會啓曰,弘文提學金羲淳,知春秋金啓洛,藝文提學沈象奎三牌不進推考傳旨,今方捧入,而翰圈命下已久,連事違召,事甚未安,所當更請牌招,而係是一日四牌,何以爲之?敢稟。傳曰,更爲牌招。
傳于李文會曰,監事竝更爲命招。
李文會以都堂言啓曰,翰圈,令都堂會圈事,命下矣。時任別兼春秋鄭觀綏,翰林申在植,竝依例削職,何如?傳曰,允。翰林館閣會圈四點,李墷·李永昆·李羲準·朴綺壽·李光文。
以修撰申緯牌不進罷職傳旨,傳于李文會曰,只推。以副修撰鄭魯榮牌不進罷職傳旨,傳于李文會曰,只推。
李文會,以弘文館言啓曰,本館下番闕直,事甚未安,修撰申緯,副修撰鄭魯榮,旣有只推之命,副修撰洪羲俊,疏批已下,竝卽牌招,以爲推移入直之地,何如?傳曰,允。
金宗善啓曰,右邊捕盜大將徐英輔,以禁軍別將,戎器點考,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
兵曹口傳政事,副司果單趙庭和。
金宗善,以都摠府言啓曰,今日入直內三廳武兼禁軍及軍兵等,當爲中日習射,而漂海人過畿境間,依例姑停之意,敢啓。傳曰,知道。
朴宗薰,以義禁府言啓曰,刑曹啓辭內,今番幸行時衛外擊錚罪人權世敏,係是出身,令義禁府擧行事,允下矣。權世敏今方待命,拿囚之意,敢啓。傳曰,知道。
朴宗薰,以刑曹言啓曰,因義禁府啓辭,大逆不道罪人夢瑞應坐罪人,自漢城府考籍報來矣。孫宜良,全羅道濟州牧大靜縣緣坐爲奴,而方在南原地,依例令刑曹擧行事,命下矣。罪人宜良,方在南原地云,分付該道,卽爲押送配所之意,敢啓。傳曰,知道。
掌令愼宜學,校理朴孝成,正言李止淵等啓曰,請亟下罪人徐邁修中道付處傳旨。措辭見上答曰,不允。
掌令愼宜學,正言李止淵啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上答曰,不允。請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。措辭見上答曰,不允。請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。措辭見上答曰,不允。請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律。措辭見上答曰,不允。請賜死罪人行恁諸子應坐之類,亟令王府,依律擧行,無俾易種焉。措辭見上答曰,不允,二十五字刀割答曰,不允。請物故罪人家煥·哲身,正法罪人承薰·樂敏,施以孥籍之典。措辭見上答曰,不允。請物故罪人國榮,亟施孥籍之典。措辭見上答曰,不允。請物故罪人時偉諸子,亟施散配之典。措辭見上答曰,不允。請物故罪人裕,亟施孥戮之典。措辭見上答曰,不允。請知情不告罪人魯賢,亟施孥籍之典。措辭見上答曰,不允。請知情不告罪人在民,亟施孥籍之典。措辭見上答曰,不允。請物故罪人履猷諸子,亟施散配之典。措辭見上答曰,不允。請安置〈罪〉人李晦祥,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。措辭見上答曰,不允。請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上答曰,不允。請金甲島安置〈罪〉人李東馨,爲先施以荐棘之典。措辭見上答曰,不允。請光陽縣竄配罪人李翊模,爲先施以絶島安置之典。措辭見上答曰,不允。請楸子島安置罪人徐瀅修,設鞫嚴問,夬正王法。措辭見上答曰,不允。請巨濟府島配罪人李魯春,亟令王府,設鞫嚴問,明正典刑。措辭見上答曰,不允。請古今島安置罪人張錫胤,亟令王府,嚴鞫得情,夬正典刑。措辭見上答曰,不允。請追奪罪人煥之諸子,亟施散配之典。措辭見上答曰,不允。請賜死罪人達淳諸子,亟施遠地定配之典。措辭見上答曰,不允。請追奪罪人日煥諸子,亟施散配之典。措辭見上答曰,不允。請三水府遠竄罪人徐有恂,甲山府遠竄罪人徐淇修,竝令王府,設鞫嚴問,盤覈得情,明正典刑。措辭見上答曰,不允。請逆賊漢祿,亟施孥戮之典。措辭見上請黑山島安置罪人日柱,依初下傳敎,設鞫得情,夬正典刑。措辭見上答曰,不允。請追奪罪人龜柱支屬應坐之類,一依尙魯例,施以散配之典。措辭見上答曰,不允。請金甲島安置罪人龍柱,亟令王府,設鞫得情,夬正典刑。措辭見上答曰,不允。請前監司李書九,設鞫得情,夬正典刑。措辭見上答曰,不允。請追奪罪人鍾秀支屬應坐之類,一依尙魯·漢祿例施行。措辭見上答曰,不允。請副護軍任焴,爲先絶島安置,行護軍徐美修,施以屛裔之典。措辭見上答曰,不允。請追奪罪人鍾厚支屬,亟施散配之典。措辭見上答曰,不允。請正法罪人審度,加施孥戮之典。措辭見上答曰,不允。請物故罪人㯳支屬,亟令王府,嚴加盤覈,仍施孥戮之典。措辭見上答曰,不允。請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。措辭見上答曰,不允。
掌令愼宜學啓曰,請正法罪人鏔,亟施孥戮之典。措辭見上答曰,不允。請黑山島島配罪人若銓,康津縣定配罪人若鏞,濟州牧島配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。措辭見上答曰,不允。請周爀,亟令王府,嚴鞫得情,快正典刑。措辭見上答曰,不允。請亟下三啓依允之傳旨,令該府擧行焉。措辭見上答曰,不允。請物故罪人基讓子寵億,姑先施以竄配之典。措辭見上答曰,不允。請古今島定配罪人李東萬,亟令王府,設鞫嚴問,秋曹諸罪人中,如李榮復·金元喜·洪宗益等情犯甚重者,亦爲移囚王府,到底盤覈,夬施典刑。措辭見上答曰,不允。請物〈故〉罪人國仁支屬應坐之類,亟施島配之典。措辭見上答曰,不允。請朴紀淳,亟令王府,拿來嚴問,以重鞫體。措辭見上答曰,不允。
正言李止淵啓曰,請金甲島爲奴罪人克觀,更令王府,嚴鞫得情,夬正王法。措辭見上答曰,不允。請逆賊尙魯,亟施孥戮之典。措辭見上答曰,不允。請亟下三啓傳旨,令攸司卽速擧行焉。措辭見上答曰,不允。請正法罪人鏔,亟施孥戮之典。措辭見上答曰,不允。請絶島爲奴罪人李戒國·劉用孫·金金乭,亟令王府,夬施典刑。措辭見上答曰,不允。請古今島定配罪人李東萬,亟令王府,設鞫得情,夬施典刑。措辭見上答曰,不允。請梟示罪人性世,亟施孥戮之典。措辭見上答曰,不允。請刊削罪人李益運,亟令王府,設鞫嚴問,夬正王法。措辭見上答曰,不允。
左議政金載瓚箚曰,伏以臣半日之內,五違召命,是臣所樂爲哉?都堂圈座,不過霎時之勞,且無必辭之義,苟使有一分可强之勢,則無端屢違,自犯重誅,實非義分之所敢出,而第臣沈頓之病,天鑑之俯燭也,同朝之共諒也。見今諸般形症,且置無論,最是頹倒叫苦之時,曲身捧心,動一指不得,枕上起居,亦必須人而尙且極艱,以此實狀,束帶出門,萬萬無其望,竟不免積犯逋慢之罪,此豈臣一毫飾辭於天日之下者乎?情窮勢迫,疾聲仰籲。伏乞亟收臣職,且治臣罪,使朝綱肅圈事完,千萬幸甚。取進止。答曰,省箚具悉卿懇。愼節奉慮,不參會圈何傷?卿其勿辭,安心調理。仍傳于李文會曰,此批答,遣史官傳諭于左議政。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何·寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味芎夏湯,五貼製入事,榻前下敎。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令愼宜學呈辭,權烒差祭,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
李文會啓曰,翰林都堂會圈,旣已啓下矣。左右史不可不備,而在前如此之時,有完圈後敍用還付之例,前別兼春秋鄭觀綏,檢閱申在植,方在削職中,何以爲之?敢稟。傳曰,依前還付,蕩滌敍用。
吏曹口傳政事,別兼春秋單鄭觀綏,檢閱單申在植。
李文會啓曰,左右史不可不備,別兼春秋鄭觀綏,檢閱申在植,旣已敍用還付,竝卽牌招入直,何如?傳曰,允。
朴宗薰啓曰,卽者義禁府都事來言,時囚無得過三日滯囚,曾有定式矣。時囚罪人李宗孝,保放罪人鄭殷祥·兪漢謨,當爲照律,時囚罪人李廷範·劉㵙·申啓文·趙濟晩·崔英麟,保放罪人李光益·李敎源,當爲議處,徐有建査啓,成履源上言,當爲回啓,而判義禁李集斗,知義禁金羲淳,俱有身病,同義禁任希存·林漢浩差祭,無以擧行云。判義禁·知義禁,竝卽牌招,何如?傳曰,允。
朴宗薰啓曰,判義禁李集斗,知義禁金羲淳牌不進推考傳旨,今方捧入,而開坐命下之後,如是違牌,事甚未安,竝更爲牌招,何如?傳曰,允。
朴宗薰啓曰,判義禁李集斗,知義禁金羲淳,再牌不進推考傳旨,今方捧入,而開坐命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
朴宗薰啓曰,判義禁李集斗,知義禁金羲淳三牌不進推考傳旨,今方捧入,而開坐命下之後,連事違召,不卽擧行,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
朴宗薰啓曰,判義禁李集斗四牌不進推考傳旨,今方捧入,而開坐命下之後,連事違召,不卽擧行,揆以事體,誠極未安,同義禁任希存·林漢浩差祭,只有知義禁金羲淳一人,無以備員開座,判義禁所當更請牌招,而係是一日五牌,何以爲之?敢稟。傳曰,更爲牌招。
以副修撰鄭魯榮再牌不進罷職傳旨,傳于李文會曰,只推。
以修撰申緯,副修撰洪羲俊牌不進罷職傳旨,傳于李文會曰,只推。
兵曹口傳政事,副司果鄭觀綏,護軍李相璜,副司果韓永建·李朝鉉·具康·孔胤恒,以上竝單付。
李文會,以禮曹言啓曰,今二月二十二日元陵寒食祭享,兩官當爲擧行,而參奉趙濟晩,方在拿囚中,依例改差,其代卽令該曹,以在京無故人口傳差出,以爲備員將事之地,何如?傳曰,允。
吏曹口傳政事,以韓用鏶爲元陵參奉。
金宗善,以都摠府言啓曰,副摠管尹致性,以文臣朔試射試官,訓鍊院晝仕出去之意,敢啓。傳曰,知道。
朴宗薰,以刑曹言啓曰,因元陵失火處奉審書啓,入番陵軍等,到底査究,照法嚴勘事,命下矣。依傳敎,上直守僕尹光運,巡山直金五成·趙漢起,長番軍金大三·崔惡白等,捉來嚴刑究覈,則伊日風勢大作,故本陵官員,奉審次率陵屬,纔到紅箭門外,則陵上曲墻後,烟氣大起,故急走上去撲滅後,出火根因査探時,網具二箇,乫其二箇,陵軍李五壯,收取於碑閣後澗邊而來,査實其主人,則東倉咸乭伊·鄭守觀兩人之物云,而咸·鄭兩漢,拾取落葉次入于陵內,見曲藏後莎草火起,棄置網具於厥處,合力滅火,而出火根因,無路知得云矣。大抵無時火起,殆半在於拾薪收葉時不謹之弊,而今此網具,亦是收取薪葉之具,則適現此際者,足爲可問之端,而已自齋所,盤覈網具出處,雖得其人,及到臣曹査問之時,別無證招之十分明白,則不可徒執其具,直驅直犯,若非端的之證,有難勒斷,當就平日無事時擧行謹慢,論罪輕重,陵內有事,入番守僕,安敢曰不知?又況巡山等事,無論晝夜,山直所當惕念擧行,則此與守僕一般,渠輩之不知,亦可謂難赦之罪。謹按律文,則大明律失火條有曰,若於山陵兆域內,失火延燒林木者,杖一百流二千里,入番守僕尹光運,當次山直趙漢起等,竝依此律,各決杖一百後,光運全羅道求禮縣,漢起慶尙道居昌府,竝流二千里定配所,卽爲押送,至於山直金五成,長番軍金大三·崔惡白等,或當次之早晩有限,或所掌之緊歇差間,雖不可與光運·漢起,同論其罪,亦不可無不謹之失,竝自臣曹,懲治放送,何如?傳曰,允。
朴宗薰,以刑曹言啓曰,大逆不道罪人夢瑞·孫宜良,濟州牧大靜縣緣坐爲奴,押送配所事,命下矣。旣是臺啓方張之後,則當以不得擧行之意,措辭仰請,而循例草記,至承知道之命,臣之矇不覺察,惶恐待罪,而罪人之押送配所,不得依例擧行之意,敢啓。傳曰,知道。卿則推考。
上在昌德宮。停常參·經筵。
禮曹,來四月初二日行宗廟夏享大祭,親祭,取稟,奉敎敬依。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令愼宜學呈辭,權烒差祭,監察茶時之意,敢啓。傳曰,知道。
金宗善啓曰,來二十五日朝參日次矣,敢稟。傳曰,停。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營聽將官來言,今日本廳軍兵,日次私習云矣,敢啓。傳曰,知道。
朴宗薰啓曰,判義禁李集斗五牌不進推考傳旨,今方捧入,而開坐命下之後,屢違召牌,不卽擧行,事體所在,極爲未安,所當更請牌招,而係是一日六牌,何以爲之?敢稟。傳曰,更爲牌招。
傳于尹鼎烈曰,傳香承旨,馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
以承傳色口傳下敎曰,役處甚大,咫尺之地,一時修改,還爲悚然,禮判奉審後,令陵官,間間播植,禮判,明再明間,先爲入來,令陵官,從便善爲播植之意,言之而來。
備忘記,元陵莎草有頉處,當始役,而莫重咫尺之地,一時起役,還涉悚然,且本陵莎草有頉時,有先朝令陵官從便間間播植之已例,今番亦敬遵擧行爲好,禮判以祭官進去,奉審後曲墻最近之地,間間播植後復命,其餘則使本陵官,依舊例從便播植之意,亦有下敎於禮判,以此知悉。
朴宗薰啓曰,判義禁李集斗牌不進推考傳旨,今方捧入,而開坐命下,已至經宿,如是屢違,事極未安,更卽牌招,何如?傳曰,差祭同義禁許遞,前望單子入之,待下批牌招察任,令次堂擧行。
金吾堂上前望單子入之,李得濟·李儒慶落點。
洪奭周,以弘文館言啓曰,本館下番闕直,事甚未安,副修〈撰〉鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以副修撰洪羲俊·鄭魯榮牌不進罷職傳旨,傳于洪奭周曰,只推。
朴宗薰,以義禁府言啓曰,保放罪人丁遇泰戶奴呈狀內,其上典丁遇泰,今日未時身故云,罪名勿論之意,敢啓。傳曰,知道。
上在昌德宮。停常參·經筵。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,副應敎趙鎭順,校理朴孝成,副校理朴宗臣,修撰申緯差祭,校理金熙華,修撰徐長輔在外,副修撰鄭魯榮·洪羲俊牌不進,副校理一員未差,玉堂上下番俱空,事甚未安,應敎李永光,卽爲牌招入直,何如?傳曰,允。
以應敎李永老,副修撰鄭魯榮·洪羲俊牌不進罷職傳旨,傳于李文會曰,只推。
李文會啓曰,副修撰洪羲俊·鄭魯榮,旣有只推之命,一體牌招,以爲推移入直之地,何如?傳曰,允。
李文會啓曰,應敎李永老牌不進,校理金熙華,修撰徐長輔在外,副校理一員未差,副修撰鄭魯榮·洪羲俊牌招啓辭未下,玉堂上下番俱空,事甚未安,副應敎趙鎭順,校理朴孝成,副校理朴宗臣,修撰申緯,竝卽牌招,以爲推移入直之地,何如?傳曰,允。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學牌不進,監察茶時之意,敢啓。傳曰,知道。
以執義崔履亨,掌令權烒·愼宜學,獻納洪儀泳,正言李止淵牌不進罷職傳旨,傳于朴宗薰曰,只推。
以京畿監司金在昌啓本,龍仁前縣令丁遇泰,創設蒼龍保査實事,傳于朴宗薰曰,本事如此,囚供之發明,容或無怪,且已身故,生前罪名蕩滌。
金宗善,以兵曹言啓曰,來四月初一日大駕詣宗廟齋宿,初二日夏享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨練,而餘軍留營,何以爲之乎?敢稟。傳曰,依前例擧行。
朴宗薰,以義禁府言啓曰,刑曹啓辭內,今番幸行時衛外擊錚人驪州居李氏,爲其夫曺錫倫定配請放事也,係是義禁府罪人,令該府處之事,允下矣。取考其原情,則以爲其夫曺錫倫,去年以前任英陽縣監時,私設影堂毁撤事,蒙被嚴譴,方在島配中,本事顚末,備載於其夫供辭,已經睿覽,固不敢更事煩陳。第伏念我國家,以孝爲理,凡係雜犯罪謫,如或有父母年七十以上無兄弟獨子者,則許令收贖,載在法典。其夫之母,今年七十有五歲,其夫,卽無兄弟獨子,而曾於發配之時,不得仰徹天聽,獨未蒙孝理之澤,已極萬萬至冤,而其姑,一自其夫赴謫之後,晝宵號泣,食飮專却,所患貞疾,因以添劇,自冬至春,屢經危域,委頓床縟,神息凜綴,而昏昏不省之中,忘却其夫之在謫,輒向傍人,呼索其夫曰,吾兒何在?吾欲一見吾兒而死,仍卽嗚咽氣盡,奄奄若將絶,如是者日必數三次矣。篤老之病,命在朝暮,若終至於母子不復見,則幽明冤恨,爲如何哉?且伏聞昨冬,朝士有身犯重罪者,自上念其老母,特下屈法許贖之敎,而竊獨悲其夫情理之如許,而無路上徹,未蒙一視之恩,自切向隅之情,玆敢不避猥越,冒死哀籲於天地父母之前。伏乞聖慈,俯垂矜憐,特推興孝之政,仍遵收贖之典,許令其夫,歸見病母,得伸至情之地,千萬泣祝云。親年旣逾於七十,且是無兄弟獨身,則雖在流配之中,許使納贖歸養,考之律文及已例,雖有可據,而錫倫當初所坐,旣涉不輕,臣府不敢擅便,上裁,何如?傳曰,令大臣,稟處。
朴宗薰,以義禁府言啓曰,保放罪人兪漢謨·鄭殷祥等,還囚照律,徐有建·柳相燁·李奎新等,査啓啓下,竝還囚議處以入,而李敎源·李光益,病未還囚,姑不得擧行之意,敢啓。傳曰,知道。
禁府照目粘連,開城前前留守兪漢謨矣本府議啓內,身膺居留之寄,位望之重何如,而處松京謀利之地,開儒案行貨之路,吏爭染指,人皆朶頤,固已萬萬可駭,而至於親裨之惟意偸弄,都歸囊橐之狀,矇不覺察,雖無入己之跡,莫思遠嫌之道,不可以衰耋昏憒,有所參恕,以此照律,罪從重論,杖八十,徒二年定配,以年七十六收贖,告身盡行追奪,私罪奉敎依允爲旀,功議各減一等爲良如敎。又照目粘連,麟蹄前縣監李宗孝矣本府議啓內,官屬輩情債之沾漑,公役時鄕任之賣用,雖有邑中之謬例,亦異官長之犯手,而不飭之失,襲謬之罪,在所難免,以此照律罪,杖八十收贖,奪告身三等,私罪。奉敎依允爲旀,功減一等爲良如敎。又啓目粘連,向前劉㵙,亦傳諭之命,何等至重,而身爲史官,誤認傳命,雖卽覺悟,難免干罪,以此照律,何如?判付啓,分揀放送爲良如敎。又啓目粘連,水原前中軍徐有建査啓云云。該府査啓中,金女物故,厥父謂之因病,朴漢致斃,判囚供以自縊,允鎭之死,初無一杖之加,死在數朔之後爲辭,則淫刑傷命,無怪囚供之稱冤是白乎矣,至於殉貨一款,査啓中歷論李·朴之招,而以爲執跡論情,或未必皆然,臨事不察,終有所難免云耳,則不可以囚供之發明,有所曲恕,以此照律,何如?判付啓依允。又啓目粘連,長湍府致死人金一光査啓云云。觀於道査,一光之執贓,旣非目下事,則漣民之爲一光稱冤,蓋由於此,而參以諸招,前後不一,有不可直爲之平民,致死一款,的是因病,則亦不可歸罪於該倅是白乎矣,未卽覈實,拘囚經月之失,在所難免是白遣,吏員換名,觀於囚供,旣是俵災之書員,實非增額而加差,則有不必深論,竝只以此照律,何如?判付啓依允。又啓目粘連,向前趙濟晩亦,身爲陵官,職是禁護,而曲墻咫尺之地,有此延燒,萬萬驚悚,其不能先時謹飭,難免其罪,以此照律,何如?判付啓依允。又啓目粘連,向前李廷範亦,漂人問情,關係至重,而身爲虞候,諉以夜深,未及問情,以致漂船之徑歸,事涉漫忽,難免其罪,以此照律,何如?判付啓依允。又啓目粘連,向前申啓文亦,啓下編配,異於輕罪,而無難給由,竟致罪人,死於其家,論以法意,事甚駭忽,以此照律,何如?判付啓依允。又啓目粘連,向前崔英麟亦,觀其所供,船役浩大,推移給代條,以補物役,故防卒闕給,果爲二朔,自備二百金,猶爲不足,船材染指,非所可論是如爲白乎矣,防卒給代,所關何如,而其所闕給,旣不得全諱,揆以法意,誠極駭然,以此照律,何如?判付啓依允。又啓目粘連,前參軍成履源上言云云。履源之父鎭殷之年,今年恰滿七十,則考之律文,參以已例,當爲蒙宥是白如乎,放送之意,分付道臣,何如?判付啓依允。又啓目粘連,交河郡守李奎新査啓云云。今以囚供,參於道査,則獄囚之子致死一款,囚供則以爲在於出獄之後,道査則以爲在於出送之前,而獄吏瞞告,該倅不知云,道査旣如此,則該倅矇不覺察,在所難免,而死者旣是攔入,初非捉囚,則謂之瘐死,有所不可是白乎旀,倉穀虛錄事段,觀於囚供,應分與代留,明有可據兺除良,分留磨練,在於前前官時,該倅到任,在於五月,旣無分還之事云爾,則此不必爲罪,而至於黃白塡代,雖有囚供之發明,該吏幻弄,難保奸情之細察,竝只以此照律,何如?判付啓依允。又啓目粘連,谷城縣監鄭殷祥矣本府議啓內,京校之付其關文,適値行檢之際,邑吏之慢不擧行,乃是空官之時,囚供不爲無據,而祕關之致此稽滯,難免不能檢飭之罪,以此照律,笞五十收贖,解見任別敍,私罪。奉敎依允爲旀,功議各減一等爲良如敎。
朴宗薰,以義禁府言啓曰,卽接月令醫員南正吉手本,則時囚罪人趙濟晩,素患蛔積,多日處冷之餘,一倍添劇,食飮全却,晝夜苦痛,實有難保之慮云。罪人病勢如此,則一邊保放,一邊草記,曾有定式矣。趙濟晩姑爲保放之意,敢啓。傳曰,知道。
朴宗薰,以義禁府言啓曰,卽接月令醫員南正吉手本,則時囚罪人李奎新,素患痰癖之症,有時闖發,又添毒感,食飮全却,晝夜叫痛,實有難保之慮云。罪人病勢如此,則一邊保放,一邊草記,曾有定式矣。李奎新姑先保故之意,敢啓。傳曰,知道。
慶尙監司鄭東觀疏曰,伏以慈壽無疆,慶年重回,吉辰載卜,晠禮將擧,歡忭頌祝,中外惟均。仍伏念臣之自來情勢,本不可以晏然仍冒於藩職,而只緣仰感俯怵,不敢更瀆,欲以一時之承膺,粗伸叩謝之微忱,間因事故相尋,湣然蹲據,而滾到今日,非臣本情,知臣者庶或諒其心,不知者未必恕其跡,居常悚恧,蹙蹙靡措,然一日不去,宜效一日之責,而其奈才智駑下,觸處生疣,一事二事,辜負日深,罪戾徒積,周歲之間,陳章待罪,十居七八,此乃前後按藩者之所未有,而至於今番事而極矣。遭罹奇怪,緘辭旣撤,惟大何是俟,畢竟薄勘,止於重推,臣於是含恩訟愆,益不知措躬之所也。嗚呼,欺蔽,人臣之大罪也,言之者雖似容易,當之者寧不萬萬驚怖?苟欲以是論斷,宜其直言某事如此,而其說若彼,痛劈欺蔽之實狀,使之明白易見,而何故囫圇胡塗,疑眩而莫尋其端緖耶?其所把持者,不過曰樓儲一事,而樓庫之被燒與否,果是一營千百人之所覩,藉曰査招,俱不可信,燼餘之木段紙片,尙多見存,庫若不焚,緣何有此三十四間之免燒舊屋,見今自在?所謂更不窮覈云者,未知何事,紙物投壺之輸去,裨供亦已自服,必令勒歸道臣而後,始爲從實乎?工庫中南邊東邊,俱有私庫,南邊之私庫雖燒,東邊之私庫猶全,則燼餘之移置,是何疑端?凡此諸條,査案中區別,甚分曉而今其言若此,誠莫曉其何故也。無乃爭時急不暇考閱而然耶?至於獄老生奸勒捧誣招等語,尤極驚悚,何其脅勒之至此?噫,十目所視,將誰欺乎?臣雖庸陋,粗聞古人之風誼,尙何可與之爭競曲直,較挈是非,重傷事面也哉?緣臣之人微望輕,不能見重於同朝,凌侮蹴踏,略無顧藉,撫躬慙痛,尙誰咎哉?況臣危蹙之情,非止此事而已。夏牟事之尙未蒙勘,實關四維,臣旣於査跋而首實,繼又露章而請譴,雖聖朝寬大,特加包容,歸之於襲謬,襲謬獨非罪乎?噫,還穀分留,法意甚重,雖一斛之微,私自闊狹,則自有當律,巡察之職,在於董飭守令,察其犯科而黜斥之,今也不免躬自蹈之,旣無釐革之政,徒循因襲之例,而旣發之後,又復恬然,則將何以彈壓列邑,戢伏吏民也哉?況前道臣,旣以此流配,而臣獨倖逭,同罪異勘,豈有如此斑駁之政乎?夫廉恥者,人之所以爲人,而有國之所重,天下之大防也。此而若或出入,餘何足論?臣若不顧一世之嗤罵,徒懷寵祿,貪戀不去,則是眞不識人間有羞恥事耳。臣雖奊詬,寧容抗顔蹲冒,復行旬宣之事乎?且臣自發緘關文到付之後,不敢以見職自居,大小公務,一切廢閣,日前新還畢捧等一二狀聞者,事係時急,雖不得不黽勉署名,而自顧私義,益增惶恧,見今春耕方殷,行部尙闕,簿牒委積,獄訟多滯,沿海災邑,民情遑汲,救急之政,次第方擧,此等許多急務,外此擧行之有關係有期限者,竝歸抛置,此所謂留一日則有一日之害也。臣內懷情私之危蹙,外懼公務之曠闕,徊徨踧踖,若窮無歸,惟瞻天祈祝,庶幾早賜恩勘,不至公私之狼狽,而在朝廷懷保南民之意,不待臣言之畢,必有以處之矣。玆敢披瀝肝血,仰瀆崇嚴。伏乞聖慈,諒臣情之不可復强,念重任之不可久曠,先遞臣所帶職名,仍治臣前後罪狀,以昭法紀,以重民事焉,臣無任云云。答曰,省疏具悉。卿事雖有所失,旣命問備,何必深引?當此春務方殷之時,迎送之弊,亦不可不念,卿其勿辭察任。
上在昌德宮。停常參·經筵。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
李文會啓曰,玉堂上下番俱空,已至多日,事甚未安,副應敎趙鎭順,校理朴孝成,副校理朴宗臣,修撰申緯,旣有只推之命,竝卽牌招,以爲推移入直之地,何如?傳曰,允。
以副應敎趙鎭順,校理朴孝成,副校理朴宗臣,修撰申緯牌不進罷職傳旨,傳于李文會曰,只推。
傳于尹鼎烈曰,都承旨牌招。
以承傳色口傳下敎曰,永陵修改之役,自昨春欲爲之而未果,陵幸後亦欲下敎而未及矣。今旣開春,都承旨進去,可以及今修改與否,詳細奉審後回奏。
李文會啓曰,應敎李永老,副修撰鄭魯榮·洪羲俊,旣有只推之命,一體牌招,何如?傳曰,允。
以應敎李永老,副修撰鄭魯榮·洪羲俊牌不進罷職傳旨,傳于李文會曰,只推。
李文會,以奉常寺都提調意啓曰,祭享所用春等中脯三百四十六貼八條,今二月二十二日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
朴宗薰,以義禁府言啓曰,卽接月令醫員南正吉手本,則時囚罪人柳相燁,素患風症,處冷添重,毒腫生於右臂之上,四圍紅暈,左右牽痛,轉側須人,症形危劇,徐有建痰癖之症,闖發於處冷之餘,又添毒感,食飮全却,達夜叫痛,症形危重云。罪人病勢如此,則一邊保放,一邊草記,曾有定式矣。柳相燁·徐有建,姑爲保放之意,敢啓。傳曰,知道。
上在昌德宮。停常參·經筵。
惠慶宮進服加味六君子湯,前方中,去吳茱萸,自今日五貼式日次製入事,榻前下敎。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,應敎李永老,副修撰鄭魯榮·洪羲俊,旣有只推之命,一體牌招,以爲推移入直之地,何如?傳曰,允。
以應敎李永老,副修撰鄭魯榮·洪羲俊牌不進罷職傳旨,傳于李文會曰,只推。
傳于李文會曰,進饌之期漸近,慶祝懽欣之心,屈指以待,此豈足爲慰悅之道,不過伸小子微忱之萬一而已?向來亦因慰慈心之一端,又招慈宮之同氣,使之承候,則同敦,以情窮之人,陳疏者便是爲父訟冤,則豈可隔慶禮於數日,廷臣之當此時左右迭起,攻之不遺餘力,使不得一日暫留京城,一番更爲承候,此何擧措,此何光景?自前慈宮,每敎小子曰,浮文末節,不足以慰余心,況抱無限至痛,他事實無掛念之意,又聞無於甲寅·乙卯之事,出於今日,豈不痛哉?以此斷斷牢拒,予小子當無前之慶會,寓微誠於祝嵩之小筵,庶表小子之至情,因此而撝謙之慈心,復致貽慼,小子悶迫,不可形言,雖積誠仰勉,幸得請焉。其爲廷臣,不勝慨咄,首發人非不知嚴處,而此家之遭見此境,非獨今日,此時若罪言者,則必反致騷擾,上益致慈心之煩惱,下益使當者不安,雖爲含容,旣以此時慰悅,艱辛致來進表裏時,不得參班,又不得參於進饌,則其艱辛致來之本意,安在乎?雖以當者言之,處義自處義,情理自情理,分義道理,其可仍不上來乎?同敦寧洪樂倫,令政院嚴飭,使之卽爲上來,至於洪世周之下去,尤萬萬無當,亦爲申飭,令畿營催促上來,供職承候後,勿敢復爲如此之習事,亦爲嚴飭。因又思之,慶禮之吉日,尙在一望,以予日俟之心,豈可許久遲拖乎?以今月二十七日,更爲擇入。
傳于朴宗薰曰,瑞蔥臺,以二十九日春塘臺爲之。
李文會啓曰,副應敎趙鎭順,校理朴孝成,副校理朴宗臣,修撰申緯,旣有只推之命,竝更爲牌招,以爲推移入直之地,何如?傳曰,允。
以副應敎趙鎭順,校理朴孝成,副校理朴宗臣,修撰申緯牌不進罷職傳旨,傳于李父會曰,只推。
李文會啓曰,鍾漏法意,至爲嚴重,而今夜更漏未下之前,先打人定之鍾,事未前有,萬萬驚駭,輕先傳漏之軍人及鍾閣守直官軍人等,一竝令該曹,依律科罪,何如?傳曰,允。
李文會,以兵曹言啓曰,更漏未下,鍾聲先聞,故使之査實,則街鼓誤傳,以致徑打人定云。鍾漏法意,何等嚴重,而有此徑打之擧者,事未前有,萬萬駭然,當該鍾閣守直官,令該府拿問嚴勘,傳漏軍,令攸司照法重繩,何如?傳曰,允。
上在昌德宮。停常參·經筵。
藥房副提調沈象奎啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味芎夏湯,依前方五貼製入事,榻前下敎。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而宗廟·景慕宮修改相値,不得來會云矣,敢啓。傳曰,知道。
金宗善啓曰,今日禁衛營·御營廳下番軍賞試才時,建陽門·銅龍門·西營·東營·集春營入直軍,應試間除出,標信請出之意,敢啓。傳曰,知道。
李文會啓曰,應敎李永老,副修撰鄭魯榮·洪羲俊,旣有只推之命,竝卽一體牌招,以爲推移入直之地,何如?傳曰,允。
以副應敎趙鎭順,校理朴孝成,副校理朴宗臣,修撰申緯牌不進罷職傳旨,傳于李文會曰,只推。
李文會啓曰,副應敎趙鎭順,校理朴孝成,副校理朴宗臣,修撰申緯,旣有只推之命,竝卽牌招,以爲推移入直之地,何如?傳曰,允。
洪奭周,以戶曹言啓曰,各道年終錢穀御覽會計,每於翌年二月二十五日,啓請受出,修正入啓,而各道會案,若於限前,不得磨勘上送,則一邊狀聞,一邊謄移事,曾有筵稟定式矣。今年他道會案,皆已來到,而黃海道會案,限內不爲上來,又無狀聞謄移之事,當該道臣推考,都會官從重推考,御覽會計,待其會案來到,修正以入,何如?傳曰,允。
金宗善,以都摠府言啓曰,今日入直內三廳武兼禁軍及軍兵等,當爲中日習射,而宗廟·景慕宮修改相値,不得設行之意,敢啓。傳曰,知道。
金宗善,以都摠府言啓曰,副摠管李儒慶,以漢城府右尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
金宗善,以禁衛營言啓曰,上番軍法意至嚴,雖一卒有頉,草記論勘,自是法例,今日新番軍點考,而長湍軍十一名,不爲上來,至於闕點之境,宿衛正軍闕額之若是數多,事未前有,萬萬驚駭,當該兼官豐德府使李東憲,令該府拿問嚴勘,中點上送之當該監司金在昌,亦難免不飭之失,從重推考,闕額十一名,卽速充定上送之意,分付道臣,何如?傳曰,允。
朴宗薰,以刑曹言啓曰,因承政院啓辭及兵曹草記,徑先傳漏之軍人,誤打人定之鍾閣軍等,令攸司,照法嚴繩事,命下矣。謹按律文,則大典通編用刑條有曰,常時犯軍令死罪者,軍士杖九十,傳漏軍李泰辰,鐘閣軍金三才·金光淵等,竝依此律照勘,各決杖九十後,放送之意,敢啓。傳曰,知道。
上在昌德宮。停常參·經筵。
朴宗薰啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李文會啓曰,明日進饌相値,視事頉稟之意,敢啓。傳曰,知道。
朴宗薰啓曰,卽者義禁府都事來言,時囚毋得過三日滯囚,曾有定式矣,時囚罪人李廷範·申啓文·崔英麟,保放罪人李奎新·徐有建·趙濟晩等,當爲照律,保放罪人李敎源·李光益等,當爲議處,而判義禁李集斗,知義禁金羲淳,同義禁李得濟,俱有身病,只有同義禁李儒慶一人,無以備員開坐云。判義禁·知義禁·同義禁,竝卽牌招,何如?傳曰,允。
朴宗薰啓曰,卽者義禁府都事來言,時囚及保放罪人,當爲議處照律,而判義禁李集斗牌不進,次堂例不得擧行云。更爲牌招,何如?傳曰,令次堂擧行。
傳于金宗善曰,當此千一慶會,前後飭敎何如,而終不入來,每稱情病,極爲未安,同敦寧洪樂倫,令政院更加嚴飭,卽爲入來。
傳于李文會曰,今番進饌,雖自內設行,進饌堂郞之不爲差出,事極未安,司饔堂郞·進饌堂郞差下,使之擧行,該房承旨,亦爲待令。
吏曹,進饌堂上單李彦植·金履度,郞廳單朴宗輿·洪世周·李舒·朴鍾岳,以上竝單付。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學牌不進,監察茶時之意,敢啓。傳曰,知道。
以執義崔履亨,掌令權烒·愼宜學,獻納洪儀泳,正言李止淵牌不進罷職傳旨,傳于朴宗薰曰,只推。
以應敎李永老,副應敎趙鎭順,校理朴孝成,副校理朴宗臣,修撰申緯,副修撰洪羲俊牌不進罷職傳旨,傳于李文會曰,只推。
以全羅監司李冕膺狀啓,順天府民家失火事,傳于洪奭周曰,聞甚矜惻,元恤典外別加顧恤事,廟堂區劃,分付。
洪奭周,以戶曹言啓曰,各道年終錢穀御覽會計,待黃海道會案上來,修正以入事,前已啓下矣。本道會案,今纔來到,御覽會計,受出修正之意,敢啓。傳曰,知道。
朴宗薰,以義禁府言啓曰,京畿監司金在昌狀啓內,長湍府使柳相燁,長湍兼官豐德府使李東憲罪狀,竝令攸司,稟處事,啓下矣。李東憲,纔因傳旨拿囚,而柳相燁,前以他罪拿處,因病保放,待差病還囚捧供之意,敢啓。傳曰,知道。
金宗善,以禁衛營言啓曰,本營哨官劉瓊,身病猝重,勢難察任,改差,何如?傳曰,允。
金宗善,以禁衛營言啓曰,來五月當七番中部中司屬京畿四百十三名,及江原道一百名,合四哨軍兵,來四月二十五日,京中逢點,依例準二朔立番之意,兩道監司處,預爲知委,何如?傳曰,允。
金宗善,以禁衛營言啓曰,來三月當六番中部左司屬京畿四哨軍兵,除闕額逢點實數五百二名,已爲點閱整齊,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金宗善,以御營廳言啓曰,本廳來五月六月兩朔應立中部後司屬公忠右道四哨軍兵,四月二十五日,京中逢點,五月初一日,與右司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
金宗善,以御營廳言啓曰,本廳來三月四月兩朔應立中部右司屬公忠右道四哨軍兵五百十七名,今已逢點整齊矣。三月初一日,與舊番中司軍兵,替代立番後,舊軍放送之意,敢啓。傳曰,知道。
上在昌德宮。停常參·經筵。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學呈辭,監察茶時之意,敢啓。傳曰,知道。
李文會啓曰,來初一日輪對日次,而禧陵忌辰祭齋戒相値,頓稟之意,敢啓。傳曰,知道。
傳于李文會曰,進饌禮成,小子微誠,自此庶伸,豈無示意之擧?禮房承旨李文會加資,禮曹堂上,竝內下虎皮一令賜給,製述官,竝內下虎皮一令賜給,進饌堂上,竝內下虎皮一令賜給,進饌郞廳·史官·尙衣院官員·禮工曹郞廳·掌樂主簿,竝陞敍,已陞六者,守令待窠差送,禮貌官,相當職調用,其外各差備進排官,竝內下上弦弓一張賜給,畫寫以下,令該曹考例施賞,通禮院書員以下,令該曹考例施賞。
傳于李文會曰,尙傳金應善,惠慶宮承言色中官申鍾遠·金承業,竝加資。
傳于李文會曰,樂工女伶,依乙卯年例施賞。
傳于李文會曰,今番賞典,一人雖兼數事,毋得疊受。
李文會啓曰,副修撰鄭魯榮,謂有身病,陳疏徑出,原疏纔已退却矣。依定式禁推傳旨捧入之意,敢啓。傳曰,知道。
以副修撰鄭魯榮禁推傳旨,傳于李文會曰,分揀。
李文會啓曰,玉堂備員間,視事頉稟之意,敢啓。傳曰,知道。
以平安監司徐榮輔狀啓,安州牧民家失火事,傳于洪奭周曰,聞甚矜惻,元恤典外別加顧助事,廟堂措辭,分付。
以黃海監司李羲甲狀啓,平山府民家失火事,傳于洪奭周曰,聞甚矜惻,原恤典外別加顧助事,廟堂措辭,分付。
李文會,以弘文館言啓曰,本館下番闕直,事甚未安,修撰申緯,副修撰洪羲俊,竝卽牌招,以爲推移入直之地,何如?傳曰,允。
朴宗薰,以義禁府言啓曰,保放罪人李奎新·徐有建·趙濟晩等,還囚照律,李光益·李敎源等,還囚議處,柳相燁,還囚捧供以入之意,敢啓。傳曰,知道。
禁府照目粘連,全羅前水虞候李廷範矣本府議啓內,漂人問情,關係至重,而身爲虞候,誘以夜深,未及問情,以致漂船之徑歸,事涉慢忽,難免其罪,以此照律罪,杖八十收贖,奪告身三等,私罪。奉敎依允爲旀,功議各減一等爲良如敎。又照目粘連,舒川浦前萬戶崔英麟矣本府議啓內,觀其所供,船役浩大,推移給代條,以補物力,故防卒闕給,果爲二朔,自備二百金,猶爲不足,船材染指,非所可論是如是白乎矣,防卒給代,所關何如,而其所闕給,旣不得專諱,揆以法意,誠極駭然,以此照律罪,杖一百收贖,告身盡行追奪,私罪。奉敎依允。又照目粘連,龜城前府使申啓文矣本府議啓內,故燒虛實,雖無明證,行檢之稽緩,報營之遲滯,俱極可駭,以此照律亦爲白乎旀,今二月二十一日本府議啓內,啓下編配,異於輕罪,而無難給由,竟致罪人,死於其家,論以法意,事甚駭忽,以此照律罪,杖一百收贖,告身盡行追奪,私罪。奉敎依允爲旀,功減一等爲良如敎。又照目,元陵前參奉趙濟晩矣本府議啓內,身爲陵官,職是禁護,而曲墻咫尺之地,有此延燒,萬萬驚悚,其不能先時謹飭,難免其罪,以此照律罪,杖八十,徒二年,公罪收贖。奉敎依允爲旀,功議各減一等爲良如敎。又照目粘連,交河郡守李奎新矣本府議啓內,今以囚供,參於道査,則獄囚之致死一款,囚供則以爲在於出獄之後,道査則以爲在於出送之前,而獄吏瞞告,該倅不知云。道査旣如此,則該倅矇不覺察,在所難免,而死者旣是攔入,初非捉囚,則謂之瘐死,有所不可是白乎旀,倉穀虛錄事段,觀於囚供,應分與代留,明有可據兺除良,分留磨鍊,在於前前官時,該倅到任,在於五月,旣無分還之事云爾,則此不必爲罪,而至於黃白塡代,雖有囚供之發明,該吏幻弄,難保奸情之細察,竝只以此照律罪,笞四十收贖,附過還職,私罪。奉敎依允爲旀,功議各減一等爲良如敎。又照目粘連,水原前中軍徐有建矣本府議啓內,該府査啓中金女物故,厥父謂之因病,朴漢致斃,判囚供以自縊,允鎭之死,初無一杖之加,死在數朔之後爲辭,則淫刑傷命,無怪囚供之稱冤是白乎矣,至於殉貨一款,査啓中歷論李·朴之招,而以爲執跡論情,或未必皆然,臨事不察,終有所難免云爾,則不可以囚供之發明,有所曲恕,以此照律罪,杖八十收贖,奪告身三等,私罪。奉敎依允。又啓目,長湍兼官豐德府使李東憲原情云云。傳旨問目內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?啓依允。又啓目,羅州鎭營將金箕昶原情云云。問目內辭緣,泛稱遲晩,刑推得情,何如?啓。除刑推議處爲良如敎。又啓目,鍾閣守直官黃尙彬原情云云。傳旨內辭緣,泛稱遲晩,刑推得情,何如?啓。除刑推議處爲良如敎。又啓目,長湍府使柳相燁原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?啓依允。又啓目粘連,向前李光益亦,陵寢咫尺之地,致有失火之擧,地方官雖與陵官有異,道臣論啓,旣出重事體之意,則不可全然無罪,以此照律,何如?啓依允。又啓日粘連,向前李敎源亦,頃因丁遇泰議處判付,以蒼龍添補事,行査是白加尼,査啓中蒼龍保之添付,旣在於甲子年兪漢石在任之時云爾,則其前官李敎源,前前官李明翼,初無干涉之端是白如乎,李明翼照律,乃在査啓之前,到今脫空之後,其所勘處,合施分揀是白乎旀,明翼旣已脫空,則敎源亦無異同,一體分揀放送,何如?啓依允。
上在昌德宮。停常參·經筵。
申時灑雨下雨,測雨器水深一分。
朴宗薰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗薰啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
朴宗薰啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗薰啓曰,卽者義禁府都事來言,時囚毋得過三日滯囚,曾有定式矣。時囚罪人李濟和當爲捧供,柳相燁·李東憲·黃尙彬·金箕昶當爲議處,李光益當爲照律,而判義禁李集斗,知義禁金羲淳,同義禁李得濟,俱有身病,只有同義禁李儒慶一人,無以備員開坐云。判義禁·知義禁·同義禁,竝卽牌招,何如?傳曰,允。令次堂擧行。
傳于朴宗薰曰,右副承旨入侍。
傳于尹鼎烈曰,政官牌招,賞典下批。
傳于尹鼎烈曰,進饌參班儀賓班首光恩副尉金箕性,戚臣班首京畿監司金在昌,各厩馬一匹面給,參班儀賓永明尉洪顯周,內下大虎皮一令,參班戚臣白川郡守金在三,儀賓都事鄭漪,司饔主簿洪世周,各內下上弦弓一張賜給。
朴宗薰,以兵曹言啓曰,同知中樞府事任忠白,景福宮衛將金益顯,俱以病難供職,呈狀乞遞,竝改差,何如?傳曰,允。
有政。吏批,行判書南公轍進,參判金明淳牌不進,參議李好敏牌不進,同副承旨尹鼎烈進。以任希存爲大司諫,尹尙圭爲司諫,李希祖爲正言,朴崙壽爲戶曹參判,朴宗來爲知經筵,李相璜爲同經筵,洪冕燮爲副校理,李晉淵·洪起燮爲典籍,李舒爲引儀,卞世義爲高敞縣監,徐致輔爲康津縣監,尹鍾烈爲懿陵參奉,承文博士單朴孝臣·洪羲弼,學諭單金錫洪·裴相仁,左副承旨李文會,今加嘉善加資事承傳,南原縣監李敎源,降邑號事承傳,贈吏判李進源左贊成例兼,贈吏參李錫老吏判例兼,吏議李恒坤吏參例兼,判義禁李集斗三代追贈,行右承旨李文會,左副承旨金宗善。
兵批,判書金羲淳進,參判宋祥濂入直,參議韓始裕病,參知金敎根病,右副承旨朴宗薰進,啓曰,城津僉使,今當差出,而擬望之人乏少,他道未準朔守令,竝擬,何如?傳曰,允。以李集斗爲知事,金處漢爲副摠管,盧尙樞·李尙岳·洪允厚爲五衛將,李濟霖爲慶熙將,韓兢履爲文兼,崔壽曾爲玉江萬戶,金國亨爲浦項別將,申絅爲城津僉使,副護軍吳鼎源,副司直愼宜學·尹久東,副司果韓用儀·朴宗稷,以上竝單付。李彦煜爲同知,洪必浩爲景福將。
傳于尹鼎烈曰,翰林召試,明日同爲設行。
傳于尹鼎烈曰,雨勢如此,明日瑞蔥臺及翰林召試,待下敎待令。
傳于尹鼎烈曰,明日瑞蔥臺及翰林召試,以三月初七日爲之。
注書洪起燮陞敍,代以任文白爲假注書。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒·愼宜學牌不進,監察茶時之意,敢啓。傳曰,知道。
以執義崔履亨,掌令權烒·愼宜學,獻納洪儀泳,正言李止淵牌不進罷職傳旨,傳于朴宗薰曰,只推。
傳于尹鼎烈曰,有實病同義禁許遞,前望單子入之,待下批牌招察任。
金吾堂上前望單子入之,同義禁李堯憲落點。
傳于尹鼎烈曰,呈辭未肅拜摠管,竝許遞,前望單子入之,待下批牌招察任。
摠管前望單子入之,都摠管金箕性·洪顯周落點。
以吏曹參議李好敏牌不進罷職傳旨,傳于尹鼎烈曰,只推。
以修撰申緯,副修撰洪羲俊牌不進罷職傳旨,傳于尹鼎烈曰,只推。
朴宗薰,以弘文館言啓曰,本館下番闕直,事甚未安,修撰申緯,副修撰洪羲俊,旣有只推之命,副修撰鄭魯榮,旣有禁推傳旨分揀之命,與今日政新除授副校理洪冕燮,竝卽牌招,以爲推移入直之地,何如?傳曰,允。
朴宗薰,以都摠府言啓曰,副摠管尹致性,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
尹鼎烈,以吏曹言啓曰,祀享何莫非嚴重,而壇享體貌,尤有別焉,此後攝享,領議政不參,則左議政以下原任大臣該曹草記,然後塡差,至於時·原任大臣俱有故,無以差祭之時,誓戒前一日,以何以爲之,吏曹草記稟旨,則竊寓執玉帛之行,宗臣儀賓,亦充使臣之例,當命通瀜差定,以此令禮曹,載之壇儀可也事,曾有先朝受敎矣。來三月初七日行大報壇祭,誓戒在於明夜,而領議政未差,議政府左議政金載瓚,議政府右議政金思穆,領中樞府事李時秀,俱有身病,不得塡差,何以爲之?敢稟。傳曰,儀賓宗臣中塡差。
朴宗薰,以訓鍊都監言啓曰,今二月三十日大報壇祭誓戒攝行時,因兵曹節目,軍餉邑軍十五名,北營標下軍三十五名,入直千摠申大坤率領,拱北門外排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
己巳二月二十八日辰時,上御誠正閣。右副承旨入侍時,右副承旨朴宗薰,記事官洪起燮,記注官洪聖臣,別兼春秋鄭觀綏以次進伏訖。上曰,昨日慶禮順成,下情不勝欣祝,日氣溫和,尤極多幸矣。宗薰曰,聖孝所格,日候晴和,臣民歡祝,不勝萬萬矣。上曰,儀軌須從整理凡例,勿少遺漏,如有稟定者,登筵時,隨條稟定爲之,可也。宗薰曰,目錄書下之外,如有可以稟定者,則謹當稟定爲之矣。上曰,堂錄何至今不爲乎?宗薰曰,左相有病,右相則以有首相,且有自來情勢,不得擧行云矣。上曰,玉堂不備,堂錄何時當爲之意,問之以奏,可也。上曰,昨日問安,左相不爲入來耶?宗薰曰,不得入來矣。上曰,乙卯年太學進箋,而亦有科試之事乎?宗薰曰,乙卯太學進箋,參班儒生應製矣。上曰,政官初牌入來之意,申飭,可也。仍命退。上曰,注書曾參乙卯年進饌時乎?賤臣曰,然矣。上曰,以外賓,入參於延禧堂耶?賤臣曰,然矣。上敎宗薰曰,女官·中官等,自內施賞之意,昨有下敎矣,果聞之耶?宗薰曰,謹爲承聆矣。承史以次退出。
上在昌德宮。停常參·經筵。
卯時,有霧氣。午時未時,日暈。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于金宗善曰,左副承旨入侍。
以修撰申緯,副修撰洪羲俊,副校理洪冕燮牌不進罷職傳旨,傳于朴宗薰曰,只推。
以副修撰鄭魯榮牌不進罷職傳旨,傳于朴宗薰曰,只推。
朴宗薰啓曰,明日傳香,禮房承旨當爲齋宿,而行右承旨李文會,今日不爲仕進,所當牌招,而拘於聽規,不得請牌,何以爲之?敢稟。傳曰,牌招。
傳于朴宗薰曰,右承旨疏批已下,卽爲牌招。
金宗善啓曰,禁衛大將李得濟,以本營習陣事,明日鷺梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
朴宗薰啓曰,行大司憲李直輔,持平宋啓榦·金直淳在外,執義崔履亨,掌令權烒牌不進,愼宜學陳疏,監察茶時之意,敢啓。傳曰,知道。
以執義崔履亨,掌令權烒,獻納洪儀泳,正言李止淵牌不進罷職傳旨,傳于朴宗薰曰,只推。
以黃海監司李羲甲狀啓,信川郡民家失火事,傳于李文會曰,聞甚矜惻,原恤典外別加顧恤,田益明之燒死,亦甚矜惻,如有生前身還布,竝蕩減事,分付。
吏曹口傳政事,儀賓都事鄭漪,尙衣僉正金命淵相換。
行大司諫任希存啓曰,臣於薇垣長席之任,非但言議風采,本不近似,自來情勢,便同鐵限,揚揚冒膺,斷無其路,且於合啓中,有妻兄應避之嫌,曾叨見職,以此自引,特推敦倫之化,輒蒙體諒之恩,今於除旨之下,雖極感惶之忱,在臣必遞之義,豈有前後之異?名爲長官,旣不得進參於合啓,則揆以臺體,尤何可一刻仍冒乎?請命遞斥臣職。答曰,依啓。
禁府照目粘連,楊州牧使李光益矣本府議啓內,陵寢咫尺之地,致有失火之擧,地方官雖與陵官有異,道臣論啓,旣出重事體之意,則不可全然無罪,以此照律罪,笞四十收贖,附過還職,私罪。奉敎依允。又啓目粘連,向前金箕昶,亦賊贓冗費,歸之無主,暗助斂需,誘以兵校是白乎乃,不恤民弊,專事遊衍,觀獵携妓於寺刹海島間,已極可駭,結幕代錢之捧,桑木科外之收,紙地魚物之減價勒貿,俱有擾民鄙瑣之罪,不〈可〉以囚供之發明,有所容貸,以此照律,何如?判付啓依允。又啓目粘連,向前李東憲亦,宿衛軍何等嚴重,而至有逢點時闕額之弊,則雖曰一時兼官,不能檢飭之罪,在所難免,以此照律,何如?判付啓依允。又啓目粘連,向前柳相燁亦,上番軍常時不能嚴飭塡代,致有逢點時闕額之弊,不可以閱月離官,有所曲恕,以此照律,何如?判付啓依允。又啓目粘連,向前黃尙彬亦,誤打警夜之鐘,雖緣吏卒之錯傳,常時若能擧職,豈至於此乎?雖與身自犯科有異,不可全然無罪,以此照律,何如?判付啓依允。又啓目,寶城郡守李濟和原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。
行右承旨李文會疏曰,伏以天休用申,慶年重屆,長樂稱觥,聖孝克展,雲日淸和,朝野歡忭,臣躬逢千一之會,跡忝起居之班,旣醉湛露之法醞,恭祝海屋之遐籌,區區忱誠,實倍餘人,千萬不自意,二品晉擢之命,忽下於喉院持被之中,臣於是五內震惕,歷日靡定,直欲循墻以走而不可得也。噫,臣本空疎謭劣,最居人下,文質無當於蘊抱,才具不合於適用,而惟我聖上,不以臣不肖,周旋邇列,恩榮罕與爲比,歷揚華貫,雨露若偏臣身,絲毫莫補,瘡疣徒積,居常愧懼,如集于木,而罔計班資之崇庳,惟思筋力之殫竭,今玆格外之寵除,特出造化之曲費,誠不敢知我聖上,奚取於無似之一賤臣,而隆恩厚渥,若是其愈往而愈摯也耶?夫卿月,峻秩也,軒裳,命德之器也,是以朝家簡畀之政,至愼至難,自與流品之牽補,常調之循次,迥有異焉,則上不可以輕授,下不可以濫居也,明矣。且況臣於是日,猥從諸僚之後,獲覩縟禮之成,私分徒切與榮,寸勞初無可紀,而罔功之賞,自天有隕,從前兜攬,已踰涯分,今又冥升,尤出望外,衛鶴梁鵜之譏,猶屬臣一己之私,而其爲累聖簡而玷名器,豈細故哉?廼者庚牌儼臨,冒膺無路,玆敢披瀝衷懇,仰瀆崇嚴。伏乞聖慈,俯垂鑑諒,亟命還收臣新除爵秩,以重公器,以安微分,不勝幸甚,臣無任云云。答曰,省疏具悉。卿其勿辭行公。
掌令愼宜學疏曰,伏以慈壽彌隆,慶年重回,縟儀載擧,聖孝克伸,歡欣頌忭,大小同情。仍伏念臣姿本庸陋,學又蔑裂,徒能誦讀,猥竊科第,叩其中則惟枵然而止耳,百無肖似,最居人下,而惟以累世受國厚恩,與天無極,圖報一念,不後於人,而其奈才淺識短,未嘗出一言論一事,居常愧恧,無地自容,千萬不自意,掌憲新命,忽及於無似之賤臣,適當凶逆闖出,親鞫有命,他不暇顧,章皇出肅,而因仍蹲冒,有愧廉防,鎭日違召,冞增罪戾。噫,臺閣之於有國,其爲不輕而重者,無容臣更言,而若其受人主耳目之寄,有可否宰相之責,繩愆糾謬,則動至尊之聽,懷正斥邪,則振淸朝之綱,是必學術有素,風采可觀,足以爲世輕重者居之,然後始可言格君心而勵習俗之功矣。顧臣人器,寧或近似於所謂學術風采之萬一也哉?且臣有病母,年迫七十,素患風疾,長在枕席,刀圭爲事,臣名添朝籍,雖或在洛,往來無常,以時看護,粗伸至情矣。今此所帶之職,不敢任便歸覲,則臣之情事,吁,亦憫矣。玆敢披瀝肝膈,仰首鳴號於天地父母之前。伏乞聖明,諒臣不稱之實,憐臣至切之懇,特遞臣職,以重公器,以便歸護,千萬幸甚。臣旣乞免之不暇,何可贅及他說,而平日願忠之誠,有不能自已於擧筆之際,伏願殿下,試垂睿覽焉。嗚呼,惟我祖宗朝聖繼神承,治化休明,逮夫我先大王,以聰明睿知之資,有聖神文武之德,承祖宗積累之業,懋格致誠正之學,發諸施措之間者,無非學問中出來,三代以後,師道之在上,惟於我先大王,躬親見之,八域臣民,尙切於戲不忘之思矣。惟我殿下,早受付托之重,得於傳授之際者,有非愚臣所可窺測,然而臣嘗聞之,匹夫在家,雖有學問之功,其效不見於世,人君則不然,蘊之心意者,發爲政事,故其效立見也。朱子論二南之化而曰,文王正心誠意之功,薰蒸透徹,融液周徧,自有不能已者。殿下臨御一紀,治效未著,以言乎民生,則民生之困悴,猶夫昔也,以言乎風俗,則風俗之薄惡,猶夫昔也。紀綱凌夷,而無振刷之望,士趨不正,而無培養之效,廟堂之上,救民之策,了無可觀,而因循成習,臺閣之中,敢言之風,寂無可聞,而含默爲事,貪墨恣橫,而御史之論啓,或歸空言,奢侈日甚,而下民之犯分,無有限極。夫人主深居九重,心之操捨,學之勤怠,似若無與於人,而一念之美惡,一事之當否,其符驗之著於外,常若十目所視十手所指矣。今殿下治化之見於外者,如上所陳數者,則竊恐殿下格致誠正之功,猶有所未盡也。若謂殿下學問已成,而猶有此數者之弊,則非愚臣之所敢知也。然形直而影曲,源淸而流汙,必無之理也,其亦殿下自反而已。夫格致誠正之說,爲古今陳腐迂闊之言,故聽者無不心笑,然欲捨格致誠正而求治國者,決知其無是理矣。何則,不格致則智不燭理,不誠正則心不循理,不燭理則無以辨邪正是非之分,不循理則無以施任賢安民之術,不然而徒以智慮,强而爲之,則雖或有偶合於理者,而如無根之木無源之水,終必歸於貿貿而已。所以漢唐以下,號稱明君誼辟,不無其人,而終不能復三代之治者也。然則所謂格致誠正之說,以爲迂闊陳腐而忽之哉?朱子曰,致知格物者,堯·舜所謂精一也,正心誠意者,堯·舜所謂執中也。然則格致誠正,實是堯·舜相傳之旨訣,而又合乎顔子克己復禮之工,則其治國之根柢,學問之頭腦,明甚矣。雖然,格致誠正之本,惟在於讀書,讀書之法,莫貴於循序而致精,如讀經傳,則篤信聖訓,以爲其言必可行,將聖賢所言,便作今日耳聞,從容潛玩,默究體認,則便有無窮之味,如看史書,則如身在其中,見事之利害時之治亂,必掩卷自思,使我遇此等事,當作如何處之,則必有無窮之益矣。大抵讀上段時,不知有下段,看此事時,不知有彼事,惟以致精爲主,心與理會,事與心契,則格致誠正之工,不外於是,而天下無難處之事矣。朱門讀書之法,體之於身,驗之於心,體者,體行其言之謂也,驗者,驗察其理之謂也。況人主之學,與韋布有異,韋布之士,存心於擧業者,惟以涉獵記覽爲事,不惟無見於理無得於心,適足爲作聰明喪心志之具矣。今殿下,君臨一國,責在治平,豈可以涉獵記覽爲事哉?必如朱門讀書之法,然後方可有益於爲治之道矣。惟殿下懋哉。第伏念人之所以處三才之列而爲萬物之靈者,以有心性二者而已。人與萬物,雖同受天地之理以爲性,同受天地之氣以爲形,而人於其間,獨得其正通之氣,故其心爲最靈,而其性爲最貴,或言人主雖不知心性之理,亦無害於爲治云。此言似矣,而甚有不然者,學問而不知心性之理,則必有自外求之之病,而無安排下手處耳,雖欲格致誠正,必不可得矣。蓋虛靈知覺,而爲一身之主宰者心也,萬善俱足,而爲一身之準則者性也。性有本然氣質之殊,心有人心道心之異,本然之性,卽成湯所謂降衷,孟子所謂性善,聖極於善,而性不增毫末,狂極於惡,而性不減毫末,不以古而存,不以今而亡,人之可以爲堯·舜者,亶在於斯。然只論本然,則有論性不論氣之病,所以程·張,發出氣質之說,而朱子,又有程子加密之訓矣。然如非生知之聖,不免有氣質之性,學而知之,則皆可至於善而復性之本,故張子曰,氣質之性,君子有不性者焉。然則氣質之稟雖不善,而如加學問思辨,人一己百之工,則愚者可進於明,柔者可進於强,苟或不然,而徒責氣質之不美,則亦愚不能明,柔不能强而已。然本然·氣質,實非二性也,單指其理曰本然之性,合理與氣質而命之曰氣質之性,此亦不可不知也。至若人心道心之說,其虛靈知覺,一而已矣,而生於形氣之私者爲人心,原於性命之正者爲道心,自人心而收之,則是道心,自道心而放之,則便是人心,其無二本可知。然而人心易長,道心易亡,所以大舜,有惟精惟一之戒,而朱子亦言,必使道心,常爲一身之主,而人心每聽命焉者也。嗚呼,如臣愚陋,蒙無知識,況於心性微妙之理,豈敢曰有所管見,而只以所嘗看得於經傳者,掇拾而仰陳,伏願殿下,勿以人廢言,先立大志,虛心靜慮,知其爲本然之性,則必務存養而擴充之,知其爲氣質之性,則必務省察而撟揉之,知其爲道心,則惟恐其愈微,而每加培養之道,知其爲人心,則惟恐其愈危,而益加克治之工,勉勉不已,眞積力久,則堯·舜·文·武之治,可以復見於今日,而向所稱數者之弊,將見其風行草偃,而不足爲殿下之憂矣。豈不休哉?匹夫讀書,尙且志在濟世,況殿下,有可爲之資,操可爲之勢,誰禁而莫之爲乎?惟殿下懋哉。嗚呼,朱子以後,學無眞傳,吾道東來,群賢輩出,而若其資近生知,洞見道體,博約兩至,可繼朱子之統者,惟先正臣文成公李珥一人而已。其論心性理氣之說,實多發前賢所未發者,而若其章疏陳說,勤勤懇懇,皆本仁義,天人王伯之分,治民備邊之策,無不引據古今,傾倒羅列,蓋其學有本領,才兼經濟,固非一時能言之士,所可彷彿,而亦非隱居獨善之人,所可企及也。且其謀國之籌策,爲學之節目,非但爲當時之可用,亦足爲後世之模範,所以有李文靖眞聖人之歎也。聖學高明,必不待臣言,而已加睿覽矣。伏願殿下,玩經觀史之暇,益篤聖慮,有時披閱,篤信其說,毋論爲學之方謀國之策,一一擧而行之,則其爲聖德之裨益,當如何哉?況其聖學輯要四冊,修己治人之道,無不備載,而先正每於章下,必附論說,其言皆懇惻切當,無非人主之藥石,殿下試取而恒置几案,每加潛玩,則必覺其言之切中於當今之弊,而又必知所以處之之術矣。昔者先正臣宋時烈,告于孝廟曰,古聖之言,或以古今異宜,而有不能行者,至於朱子,則時序甚近,且其所遭之時,與今日相似,故其言,一一皆可行也。臣愚以爲,李珥生於我國,而時序尤近,其言亦當一一皆可行也。惟殿下懋哉。嗚呼,人心之陷溺,義理之晦塞,莫近時若,而至於今番逆㯳賊夢之變而極矣。兩賊之窮凶罪惡,已悉於前後疏啓,今不必架疊,而若其盤覈之請,加等之律,臣於箚啓,連爲進參,而終始靳允,臣不能無憾於天地之大也。夫凶如此賊,逆如此賊,而惟以尋常治逆之律處之,則亂賊何所懲畏,世道何時底定,而將不知幾箇㯳·夢,接跡而起矣。思之及此,寧不凜然而寒心哉?伏願聖明,亟加三思,快施此兩賊盤覈加律之請,使亂賊懼而鞫體嚴焉,臣無任云云。答曰,省疏具悉。所陳好矣,當益加留意。爾其勿辭往護,尾陳事不允。
己巳二月二十九日辰時,上御誠正閣。左副承旨入侍時,左副承旨金宗善,假注書任文白,別兼春秋鄭觀綏,記事官申在植以次進伏訖。上曰,明日賓對,依例來會云耶?宗善曰,左相有實病,右相之可以入來與否,姑未聞知矣。上曰,承旨出去詳問後,如不來會,則公事之積滯與否,更爲詳問稟奏,可也。又敎曰,堂錄何以爲之云耶?宗善曰,左相有實病,右相自來情勢,無以擧行云矣。仍命退,承史以次退出。
上在昌德宮。停常參·經筵。
午時,日暈。申時,日有兩珥,日上有冠。
藥房提調李晩秀,行左承旨洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
洪奭周啓曰,同副承旨尹鼎烈,今日不爲仕進,卽爲牌招,何如?傳曰,允。
李文會啓曰,戶曹參判朴崙壽,除拜後過三日不爲出肅,依定式推考警責,仍卽牌招察任,何如?傳曰,允。
傳于李文會曰,禮房承旨,馳詣宗廟·景慕宮,奉審摘奸以來。
傳于金宗善曰,左副承旨入侍。
以同副承旨尹鼎烈牌不進罷職傳旨,傳于洪奭周曰,只推。
朴宗薰啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒牌不進,監察茶時之意,敢啓。傳曰,知道。
以執義崔履亨,掌令權烒,獻納洪儀泳,正言李止淵牌不進罷職傳旨,傳于朴宗薰曰,只推。
以咸鏡監司府內失火狀啓,傳于洪奭周曰,今見北伯狀啓,府內民家失火,被燒至於一千八百戶之多,人物致死,亦爲二名,雖不至如癸亥之境,萬萬驚慘,何減於癸亥?況六七年之間,荐遭大災,哀彼咸民,何以聊生?言念咸民,不能成寐,右副承旨朴宗薰,慰諭使差下,待明朝下去,依癸亥年例慰諭,他餘接濟奠安之方,令廟堂,另究草記事,分付。
以平安監司徐榮輔狀啓,平壤府民家失火事,傳于洪奭周曰,聞甚矜惻,元恤典外別加顧恤事,廟堂措辭,分付。
李文會,以弘文館言啓曰,本館下番闕直,事甚未安,副校理洪冕燮,修撰申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
李文會,以禮曹言啓曰,卽接木川幼學李賢中所志,則以爲同姓五寸姪義養,嫡妾俱無子,以其同生兄義正第二子元淵,欲爲繼後,兩家相議完定,而未及禮斜之前,義養夫妻俱歿,拘於常規,不得循例禮斜,依定式草記,稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長李賢中所訴旣如此,依定式李義正第二子元淵,立爲李義養之後,何如?傳曰,允。
金宗善,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
洪奭周,以司饔院監膳提調意啓曰,鷹師貢人等呼訴內,所供日下生雉,每當春節,則僅僅繼封矣。今無餘儲,又因近日風勢之不順,網羅莫設,鷹獵無路,明日日下生雉,將未免闕供之境,願以活鷄,限獵得間全數代封云。在前如此之時,例有代封之規,而莫重御供,自下不敢擅便,惶恐敢啓。傳曰,全數代封。
吏曹啓目粘連,觀此京畿監司金在昌狀啓,則以爲南陽府使申絅,移拜城津僉使矣。本府以沿海海溢邑,凡係接應,與他有異,此時遞易,誠爲可悶,姑爲仍任事,令該曹,稟處亦爲白有臥乎所,道臣狀聞旣如此,南陽府使申絅,仍任,何如?判付啓依允。
禁府照目粘連,羅州鎭前營將金箕昶矣本府議啓內,賊贓冗費,歸之無主,暗助斂需,誘以兵校是白乎乃,不恤民弊,專事遊衍,觀獵携妓於寺刹海島之間,已極可駭,結幕代錢之捧,桑木科外之收,紙地魚物之減價勒貿,俱有擾民鄙瑣之罪,不可以囚供之發明,有所容貸,以此照律罪,杖一百收贖,告身盡行追奪,私罪。奉敎依允爲旀,功減一等爲良如敎。又照目粘連,長湍兼官豐德府使李東憲矣本府議啓內,宿衛軍何等嚴重,而至有逢點時闕額之弊,則雖曰一時兼官,不能檢飭之罪,在所難免,以此照律罪,杖八十收贖,奪告身三等,私罪。奉敎依允,功議各減一等爲良如敎。又照目粘連,長湍府使柳相燁矣本府議啓內,觀於道査,一光之執贓,旣非目下事,則漣民之爲一光稱冤,蓋由於此,而參以諸招,前後不一,有不可直謂之平民,致死一款,的是因病,則亦不可歸罪於該倅是白乎矣,未卽覈實,拘囚經月之失,在所難免是白遣,吏員換名,觀於囚供,旣是俵災之書員,實非增額而加差,則有不必深論,竝只以此照律亦爲白乎旀,同月二十九日議啓內,上番軍,常時不能嚴飭塡代,致有逢點時闕額之弊,不可以閱月離官,有所曲恕,以此照律罪從重論,杖八十收贖,奪告身三等,私罪。奉敎依允爲旀,功減一等爲良如敎。又照目粘連,鍾閣守直官黃尙彬矣本府議啓內,誤打警夜之鍾,雖緣更卒之錯傳,常時若能擧職,豈至於此乎?雖與身自犯科有異,不可全然無罪,以此照律罪,笞四十收贖,付過還職,私罪。奉敎依允。又啓目粘連,向前李濟和亦,積逋徵刷之餘,有此回祿之災,事涉殊常,跡甚疑晦是白乎乃,常時之不能嚴束,難免其罪,以此照律,何如?判付啓依允。
恭陵令韓喆濟疏曰,伏以臣遐土賤士,人質鹵莽,學識謏淺,幸際先大王千一之會,拔擢旣異常格,作成莫非洪造,濫竊科第,猥叨朝籍,分已過矣,榮又極矣,自顧螻蟻之微,實無以仰答天地之恩,而若其忠君愛國之誠,得自秉彝,則恒所自勉于心者,惟以隨事殫竭,爲終身報效之圖而已。臣自待罪見職,密邇仙寢,虔奉汛掃,厲禁樵采,卽臣奉公之道,無出於此,而竊伏惟本陵,卽我章順王后寢園也,局內相望之地,又有順陵,卽我恭惠王后寢園也,象設之崇嚴,儀物之煥備,與他陵寢少無異同,而尙未有貞珉之顯刻,此豈非大欠典乎?夫陵園之有碑,所以銘載徽號,勒記寶系,與夫太室玉冊,煌煌焉竝隆而偕永,則陵寢之所關重者此也,國典之不可闕者此也,故自英廟朝以來,諸陵寢表石未建處,次第追擧,而逮夫我殿下,卽阼以後,亦因陵官之陳疏,立碑于溫陵,實有光於繼志述事之道,而惟我兩聖母衣履之藏,獨無穹石之表揭,揆以事體情禮,其爲欠缺,爲如何哉?二陵封築,至于今三百有餘年,而前後居是職者,一未謦欬於天聽,以我聖上一體奉先之孝,尙致因循而未遑,臣竊不勝慨然之至。臣職非言官,又非求言之時,則仰瀆崇聽,非不知萬萬僭越,而愚忠所激,自不能已,玆敢冒萬死號籲於黈纊之下。伏願聖明,推今日不匱之孝,軫百年未遑之典,亟令攸司,畫卽擧行,深刻琬琰,昭垂萬億,則其於我聖上追遠報本之誠,揚徽闡美之道,豈不韙且盛哉?臣無任云云。省疏具悉。穹石表揭,事體至重,所請,令儀曹,謹考已行前例,稟處。
己巳二月三十日申時,上御誠正閣。左副承旨入侍時,左副承旨金宗善,假注書任文白,別兼春秋鄭觀綏,記事官申在植以次進伏訖。上曰,上京守令有之否?宗善曰,臣未及知之,而未下直及未署經守令,有之矣。上命書傳敎曰,未下直守令,皆令不多日內辭朝,宗善曰,自明日至初五日,連値齋日,而禁府滯囚可悶,故敢此仰達矣。上命書傳敎曰,禁府時囚,議處照律,今日內,令次堂擧行,王大妃殿進御加味芎夏湯,依前方五貼製入事。出榻敎仍命退,承史以次退出。
上在昌德宮。停常參·經筵。
夜自三更至初二日開東,灑雨下雨,測雨器水深五分。
金宗善啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
尹鼎烈啓曰,來初五日朝參日次,而元陵忌辰祭正日相値,頉稟之意,敢啓。傳曰,知道。
金宗善啓曰,禁衛營將官來言,今日本營軍兵,日次〈私〉習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
吏曹,咸興府慰諭使單朴宗薰。
傳于朴宗薰曰,慰諭使入侍。
金宗善啓曰,別付料兵房來言,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,瑞蔥臺時同爲設行。
尹鼎烈啓曰,吏曹郞廳來言,康津縣監徐致輔,憲府則旣已署經,而諫院則尙未署經云。除在外外,呈告人員,竝卽牌招,以爲署經之地,何如?傳曰,允。
尹鼎烈啓曰,康津縣監徐致輔,諫院當爲署經,而大司諫未差,司諫尹尙圭,正言李希祖在外,獻納洪儀泳,正言李止淵牌不進,無以備員署經,何以爲之?敢稟。傳曰,一司除署經。
以獻納洪儀泳,正言李止淵牌不進罷職傳旨,傳于金宗善曰,只推。
以副校理洪冕燮,修撰申緯,副修撰鄭魯榮·洪羲俊牌不進罷職傳旨,傳于尹鼎烈曰,只推。
尹鼎烈,以弘文館言啓曰,本館下番闕直,事甚未安,副校理洪冕燮,修撰申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
尹鼎烈,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
尹鼎烈,以奎章閣言啓曰,卽接內需司牒報,則咸興·永興兩本宮四月別大祭時造燭封香吉日,今月十六日卯時,衣襨香燭祭品進詣吉日,同月十七日卯時俱吉云。以此日時擧行之意,敢啓。傳曰,知道。當親傳矣。
尹鼎烈,以奎章閣言啓曰,咸興·永興兩本宮衣幣香燭親傳事,命下矣。十六日齋宿處所及十七日親傳處所,以何處爲之乎?敢稟。傳曰,竝以春塘臺爲之。
尹鼎烈,以禮曹言啓曰,毓祥宮展拜,每年季春取稟事,曾有英廟受敎矣。展拜吉日,以何間推擇乎?敢稟。傳曰,以望間擇入,儲慶宮·藏譜閣·延祐宮·宣禧宮·懿昭廟,當歷臨,而儲慶宮則展拜,而仍詣毓祥宮歷臨矣。
尹鼎烈,以禮曹言啓曰,以毓祥宮展拜,取稟草記,傳曰,以望間擇入,儲慶宮·藏譜閣·延祐宮·宣禧宮·懿昭廟當歷臨,而儲慶宮則展拜,而仍詣毓祥宮歷臨矣事,命下矣。卽令日官池景泌推擇,則望間多宥拘忌,只初十日二十二日爲吉云。以何日定行乎?敢稟。傳曰,以初十日爲之。
金宗善,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得設行之意,敢啓。傳曰,知道。
金宗善,以備邊司言啓曰,以咸鏡監司府內失火狀啓,傳曰,今見北伯狀啓,府內民家失火被燒,至於一千八百戶之多,人物致死,亦爲二名,雖不至如癸亥之境,萬萬驚慘,何減於癸亥?況六七年之間,荐遭大災,哀彼咸民,何以聊生?言念咸民,不能成寐。右副承旨朴宗薰,慰諭使差下,待明朝下去,依癸亥年例慰諭,他餘接濟奠安之方,令廟〈堂〉另究草記事,分付事,命下矣。本府以豐沛古地,朝家之軫念,視他自別,而不幸回祿之災,又起於纔經癸亥大火,灰燼未淨,瘡痍未蘇之時,延燒民戶與公廨,雖較少於癸亥之數,以其荐災之故,想民情之焚蕩遑急,必有加酷於前者矣。道啓纔徹,丙枕靡安,渙發懇惻之音,特遣慰諭之使,接濟奠安之方,亦令廟堂另究,德意曠絶,前後一揆,凡在瞻聆,孰不欽仰?謹稽癸亥判下條件,交濟久置散在穀中折米,每戶各給一石,燒死人原恤外,加給米一石,當年條身役新還蕩減,雜役亦爲蠲除,物膳則限一年停封,材木令道臣從便覓給,御史下去之後,更下傳敎,北關年例內局進上鹿茸,限一年特爲停封,以其所納之費,盡數區劃,又內下丹木一萬斤,胡椒二千斗竝折價,錢文一萬三千兩,萬兩則以戶曹錢自京馱送,三千兩以北關各邑戶曹納蔘布及端川稅銀,以詳定價準折,劃付本道,使道臣御史逐戶均排分給,此皆癸亥因特敎已施之惠澤,外此挾戶元恤典之以殘戶例施行,別恤典之一依元戶例,每戶米一石式白給,營賑穀耗條折米八千八百石之許劃,留庫錢各處散貸者之竝許貸用,空名帖一千張之成送,漁鹽船稅條給代餘錢三千九百餘兩之劃給,或因狀請,或因筵稟,而次第許施者矣。今此燒戶之數,旣少於癸亥,則每戶所施所給者,雖一依癸亥之例,其費已大省於前。且癸亥則公廨倉庫之改建,爲三十二處之多,物力優劃,自不得不如此,而今之三處公廨,俱非緊急改建者,徐議營葺,無所不可,則畢竟費入,亦當比癸亥,減其八九,此則慰諭使下去,與道臣爛商馳聞後,可以隨續,稟處,而如交濟久置穀每戶一石之特給,燒死人恤典外加給一石米,當年條身役新還蕩減,雜役蠲除,挾戶元恤典,以殘戶例施行,別恤典,依元戶例,戶給一石米,材木令道臣從便覓給,凡此諸條,竝依癸亥已施之例,今亦卽令擧行,恐好。至於物膳鹿茸之停封,丹木·胡椒之別下,係是特恩,實爲曠典,有不可視同已例,援而爲請者矣。今於未結構前,許多災民之無所庇身,塡委露處之患,勢所必至,尤爲慘㦖,此不可不急先措處,空石長木,優數辦給,使之結幕設窨,閑曠公廨,亦爲許給,期於逐便容接,毋令或致渙散流離之弊,爲先星火,分付,何如?傳曰,允。竝依此着意擧行事行會。鹿茸段,限今年停封,丹木二萬斤,以內帑之物內下,依癸亥年例擧行。
金宗善,以兵曹言啓曰,今三月初十日大駕詣儲慶宮展拜,仍詣毓祥宮展拜,延祐宮·宣禧宮·藏譜閣·懿昭廟歷臨時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依前例爲之。
金宗善,以兵曹言啓曰,內禁衛將李晦植,身病猝重,勢難供職,呈狀乞遞,宿衛領軍之將,不可久曠,改差,何如?傳曰,允。
金宗善,以禁府言啓曰,卽接月令醫員金南燁手本,則時囚罪人李濟和,猝得咽喉之症,處冷添劇,晝夜苦痛,食飮全却,症形危重云。罪人病勢如此,則一邊保放,一邊草記,曾有定式矣。李濟和姑爲保放之意,敢啓。傳曰,知道。
己巳三月初一日卯時,上御誠正閣。慰諭使入侍時,慰諭使右副承旨朴宗薰,假注書南秉寬,別兼春秋鄭觀綏,記事官申在植,以次進伏訖。上曰,昨見北伯狀啓,則民家失火,至於一千八百戶之多,聞甚驚惻,此與癸亥年之失火比之,則如何?宗薰曰,癸亥則二千七百戶,而今番則爲一千八百戶矣,雖不至於癸亥年之多,而其慘惻則一矣。上曰,爲今之計,莫急於使之安堵,毋至渙散矣。下去後各別慰諭,以布朝家矜恤之念,而至於奠接之策,與道伯爛加商議,復命之日,詳細回奏也。宗薰曰,奠接之道,自有廟堂區劃之策矣。臣之下去後,一依判付內辭意,宣布聖意,而亦當與監司商量爲之矣。上曰,今日當離發乎?宗薰曰,治發則自然明日登途矣。上曰,未發前,大臣欲皆見之乎?宗薰曰,未必歷辭矣。上曰,癸亥年慰諭文,其時都承旨洪義浩書之矣。製進者,誰也?宗薰曰,今戶判矣。上曰,今番則慰諭文不必爲之,而奠接之方,當有廟堂次第區劃矣。爲先別爲慰諭,俾無離散,而安接居生焉。仍敎曰,復命似在何間乎?宗薰曰,程途八百里許,而久留亦或有貽弊之端,當於二十日間復命矣。上命退,承史以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
王若曰,傳曰,民惟邦本,本固邦寧,民之於邦,其本也重,可知也,其本也重,而邦國賴以爲安,亦可知也。是故自古聖帝明王,莫不以民事,孜孜於晝宵,以愛民保民,爲祈天永命之本,而亦觀治政得失之如何。民也者,王者之天也,食也者,民之天也。國無民,國不爲國,人無食,人不爲人,若夫饑寒不離於身,勞苦不休於時,愁歎多聞於閭里,徵斂日加於蔀屋,抱刻骨之弊而莫由得聞,有不堪之苦而莫由得達,爲人君者雖欲愛民保民,亦何得哉?博施濟衆,堯·舜其猶病諸,然恒念如保之意,眷眷於愛民,兢兢於保民,故惠澤之自然流下,無遠不遍,無微不及者,以其在於人君之誠也。惻怛愛民之政,哀痛責躬之詔,日下於朝,而不以誠,則徒爲空言,民亦不以爲信矣。夙夜憧憧,罔敢遑寧,一物之害於百姓,一事之困於小民,咸責於人君之過,而戒愼恐懼之工,實爲愛民之本,此則人主之所當自反處也。至於窮山深谷,有許多困弊之事,而朝廷漠然不知,荒田僻野,有不忍不堪之苦,而廟堂切無得聞,此固人主之過,而在下者亦安得辭其責哉?得聞而施惠,人主之政也,擧弊而由達,守宰之職也。昔者漢宣帝,少在於民間,通吏事而知民苦,故能爲少康之治,而惟予小子,以不肖寡躬,生長深宮,沖齡叨至艱之業,而德澤無一流於百姓,治政愧前代之君,而惠化無一布於八方,夙宵恐懼,懍懍若乎朽索之御六馬,慄慄危乎臨深履薄,而不敢一時暫弛也。民生之困苦,日加一日,而予未能詳知,而亦未能施惠,守令之貪墨,而今加昨年,而予未能洞察,而亦未能痛懲,只使哀彼小民,受難測之害,嗷嗷不能自保,予旣未同於漢宣帝之事,而百姓之疾苦,無以自達於予,則雖欲一分思救民之道,其何得哉?粵在英廟朝五紀治平,專在於愛百姓懲貪墨,勤勤孜孜,聖德大功,史不勝書,先朝仁政,無非出於愛民,而德化膏澤,遍施八方,雖億兆之衆,愚夫愚婦,無一不蒙被化澤,抑亦予小子之仰覩者也。又我英廟,令守宰使之製進民隱詩,其切於民弊者,除之省之,亦我先朝凡民之困苦者,有達于聖聰,卽命除之省之,而又嘗飭道伯守宰,以書以策,歷陳農務民情,九重深邃,而萬民之苦樂,不勞而得徹,此予小子所以每思仰法者也。顧今三陽載新,萬品咸蘇,而八方民生之憂患困苦,正在於此時,漢文之方春之下詔,二千石良吏之引見,其亦可當於此時,玆爾京畿·公忠·咸鏡·平安·黃海·全羅·江原·慶尙道臣及夫四都留守,使三百六十有二州之守令,以民生之困苦,閭里之艱難,備陳其由,亦具救濟之道,以上道臣,道臣收聚遍看,拔其尤最善者,區別論理以聞,至於四都留守,親加裁定以聞,使小民之苦樂,無一遺於予之親覽焉。嗚呼,今之此擧,非爲觀瞻,亦非一時文具之擧也。咨爾八道道伯,另加申飭,毋或近於塞責,毋或近於例科,必使誠心對揚,盡意備陳,自此予亦可見守令之治與不治,誠與不誠,而臧否黜陟,由是可明,言雖不中,亦無所失,若不盡誠,實爲辜負,竝此知悉事,令承政院,下諭于八道道臣·四都留守。
傳于尹鼎烈曰,右副承旨入侍。
李文會,以吏曹言啓曰,未下直守令,皆令不多日內辭朝事,命下矣。自臣曹催促於未下直守令等處,則鍾城府使鄭萬始以爲,身病猝重,時月之內,萬無起動赴任之望云。其身病旣如是沈篤,則不可等待其差歇,罷黜,何如?傳曰,允。
傳于洪奭周曰,在外承旨許遞,前望單子入之,侍下批牌招察任。
承旨前望單子入之,鄭萬始落點。
洪奭周啓曰,新除授承旨鄭萬始方在罷散中,何以爲之?敢稟。傳曰,敍用。
兵曹口傳政事,副護軍單朴宗薰。
以同副承旨鄭萬始牌不進罷職傳旨,傳于洪奭周曰,只推,更爲牌招。
傳于李文會曰,守令有闕之代,政官牌招開政。
李文會啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推牌招。
李文會啓曰,行吏曹判書南公轍,參判金明淳,參議李好敏再牌不進推考傳旨及罷職傳旨,今方捧入,而開政命下之後,連違召牌,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判牌招。
有政。吏批,行判書南公轍牌不進,參判金明淳進,參議李好敏牌不進,右承旨李文會進。啓曰,行判書南公轍,參議李好敏竝牌招不進,小臣獨政未安,何以爲之?敢稟。傳曰,仍爲之。以柳相祚爲大司諫,金初淳爲司饔直長,李文遠爲內贍直長,李顯道爲豐德府使,白海鎭爲長湍府使,任希遠爲鍾城府使,朴宗輿爲大興郡守,南陽府使申絅仍任事承傳,以奉命國爲孝昌墓守衛官,養賢主簿單李晉淵,麗陵參奉單王致寔,以朴彬源爲富平府使。再政。以權太應爲宗廟令,大興郡守朴宗輿,延安府使徐有昌相換。
兵批,判書金羲淳病,參判宋祥濂入直進,參議韓始裕病,參知金敎根病,右副承旨尹鼎烈進。同知單李濟霖,僉知二單權膺祜·洪允厚,護軍任希存·任忠白,副司果韓兢履,以上竝單付。
李文會啓曰,吏曹參議李好敏三牌不進,依定式禁推傳旨捧入之意,敢啓。傳曰,知道。
以吏曹參議李好敏三牌不進禁推傳旨,傳于李文會曰,分揀。
以副校理洪冕燮,修撰申緯,副修撰洪羲俊再牌不進罷職傳旨,傳于李文會曰,只推。
以副修撰鄭魯榮牌不進罷職傳旨,傳于李文會曰,只推。
平安監司徐榮輔狀啓,肅川府民家失火事,傳于洪奭周曰,當春失火,聞甚矜惻,原恤典外,別加顧恤事,廟堂措辭,分付。
以黃海監司李羲甲狀啓,以鳳山郡民家失火事,傳于洪奭周曰,聞甚矜惻,原恤典外,別加顧恤事,廟堂措辭,分付。
金宗善,以備邊司言啓曰,卽見江原監司鄭尙愚狀啓,則以爲,道內還穀,數本不敷,以其當分之數,實無以塗抹分排,不可不加分者爲二萬七千石,依此數準許事,請令廟堂稟旨,分付矣。本道還穀,自來不敷,每年加分之請,不下此數,依狀請施行事,分付,何如?傳曰,允。
金宗善,以備邊司言啓曰,頃因京畿暗行御史洪儀泳別單,各邑儲置米加下,以道內某樣穀劃報之意,覆啓行會矣。卽見該監司金在昌所報,則以爲,道內穀簿,自來不敷,他無着手處,惟別會穀有裕,而其中嶺南·湖西兩道別會米租,合折租爲五萬二十石,移貿本道次,自該道依詳定作錢輸來,而計除其馱價雜費條每石一錢,則實數爲五萬五千餘兩,而各邑加下未報,至昨年冬等,爲一萬一千七百石。昨秋幸行時,橋梁價之全數未下,亦爲一千三百二十石,就此兩道作錢中區劃,不害爲便宜之道,而儲置之五兩本價,雖不敢望,三兩詳定,在所不已,一萬一千七百石元價錢,爲三萬二千一百七十五兩,而馱價雜費所減條二千九百二十五兩,以元租計準充給,橋梁價一千三百二十石,每石五兩式上下,係是惠廳已行之事,詳定價三兩式三千九百六十兩及二兩充數次,米八百八十石,亦爲區劃爲辭矣。京畿儲置之每年以七千石酌定劃下,當初定數,煞有參量,稱爲適當,行之幾年,常稍贏而未嘗不足。今所謂加下者,卽挽近十年內事耳,其睯無忌憚,濫竊隱沒之吏,施以贓律,尙有餘罪,而列邑浸以效尤,營勘亦失操檢,無復限節,致此積欠,苟有國法,豈容乃爾?一自如是之後,新劃不給於前加,策應多歸於勒辦,以至陵役調赴,民無所受價,蹕路供億,官不免借貸,事事驚駭,年年因循,揆以國體,誠極寒心。劃定恒數,著爲永式,則蔑法之吏,一逞染指之計,按道之臣,更無醫瘡之術,旣不能大懲其罪,又未有趁矯其弊,亦不敢以事狀煩聞,邑災於行人,得牛城火,而移殃及魚,畿民胥病,今至於莫可支保。頃於繡啓覆奏,亦已槪陳還報加下一時爲急之實,而至謂國穀之足與不足,在所不論者,良以此也。然今此還報之擧,固出於萬分不得不然,而若其恒數永式,或認以容可毁越,則是其無憚蔑法,後犯有浮於前犯,朝家於此,亦自有處之之道矣。理所決無,法豈預設,而如其邑或濫報,營或泛勘,雖不至加下,均之爲襲謬,則妄冒災結,循私不發,營邑同罪,的有常律,隨現無貸,斷不可已,爲先以此嚴飭,使之揭板惕遵,劃報穀物。取考會案摠數,則本道別會穀,果爲稍裕,嶺南·湖西所在合折租五萬餘石,今年自畿營作錢以來,將以移貿於列邑云。畿甸素患多還,五萬石還之又此增加,決是不可議到之事,雖無此還報請劃,亦合有別般區處,則今以此穀,準儲置加下數,許劃還報,實爲兩便,而國穀需用之法,只當許準其元數而已,何嘗於詳定之內,更有所謂除減與充給之例?此則有不當擧論矣。加下今旣還報,則應劃儲置,定式固自如,營邑之臣惟當懍守常憲,如右所飭,至於還報之時,各邑加下多寡,必有籍簿,而扣準計給之際,尤宜到底消詳,各別照察,無令或有混濫隱漏之弊。雖升斗之微,或無加而冒受,或有負而未償,間售奸幻,下不究實,道臣守令,烏可免重勘乎?竝以此意,申飭分付,何如?傳曰,允。
金宗善,以訓鍊都監言啓曰,今三月初三日大報壇祭肄儀時,因兵曹節目,軍餉色軍十五名,北營標下軍三十五名,入直別將徐春輔率領,拱北門外排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
金宗善,以禁衛營言啓曰,依定奪,集賢門入直京中哨軍二十名,哨官一員率領,今三月初三日,與御營廳軍替代入直之意,敢啓。傳曰,知道。
御醫李弼鎬書啓,進賀謝恩兼冬至正使靑城尉沈能建,連爲無事作行,本月二十九日申時量,還渡江出來之意,詮次啓達。傳曰,知道。
注書薦,李魯集·李光文·李紀淵·李羲準。
己巳三月初二日申時,上御誠正閣。右副承旨入侍時,右副承旨尹鼎烈,假注書任文白,別兼春秋鄭觀綏,記事官申在植,以次進伏訖。上曰,同副承旨承牌入來否?鼎烈曰,未也。上曰,有實病云耶?鼎烈曰,似有實故而然矣。上曰,政官姑未入來乎?鼎烈曰,吏判推考傳旨未下矣。上曰,政官牌招啓辭,當以更爲牌招書下,自本院催促,可也。鼎烈奏曰,上下注書俱有闕,注薦當爲之,而未有下敎,則例不得爲之矣。上命書傳敎曰,注書薦爲之。仍命退,承史以次退出。
上在昌德宮。停常參·經筵。
自辰時至酉時,灑雨下雨,測雨器水深三分。
鄭萬始啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
鄭萬始啓曰,禁衛營將官來言,今日本營軍兵,日次私習云矣,敢啓。傳曰,知道。
鄭萬始啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,左副承旨金宗善,今日不爲仕進,卽爲牌招,何如?傳曰,允。
傳于李文會曰,禮房承旨馳詣懿昭墓,奉審摘奸以來。
李文會啓曰,注書被薦人李魯集·李光文·李紀淵,今當付職,薦狀依例成送吏曹之意,取啓。傳曰,知道。
以左副承旨金宗善牌不進罷職傳旨,傳于洪奭周曰,只推。
李文會,以弘文館言啓曰,本館下番闕直,事甚未安,副校理洪冕燮,修撰申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以副校理洪冕燮,修撰申緯,副修撰鄭魯榮·洪羲俊牌不進罷職傳旨,傳于李文會曰,只推。
金宗善,以備邊司言啓曰,本司草記批旨內,竝依此着意擧行事行會,鹿茸段限今年停封,丹木二萬斤,以內帑之物內下,依癸亥年例擧行事,命下矣。爲此咸府鬱攸之災,昨旣誕發德音,別遣慰諭,軫慮惠恤,宸念眷眷,被燒民戶元恤典外,別給折米每戶一石,當年條新還蕩減,雜役蠲除,卽是癸亥特敎已施之拔例曠典,而今下傳敎,竝令依此擧行,又有貢茸之停封,帑貨之內下,恩施稠疊,旣優旣渥,庶幾焦爛之民,賴以安奠矣。鹿茸之價費區劃,丹木之折錢輸送,依下敎今方擧行,而丹木二萬斤折價錢文一萬兩,以戶曹版籍錢,自京馱送,令沿道各邑雇馬輸運,定差員替傳,定禁軍護行等節,竝照癸亥年例爲之之意,分付該曹及各該道臣處,北關進上鹿茸,取考本道癸亥年錄報成冊,則竝計受價雜費,合錢文七千三十兩五錢五分,此其一年價費恒數,則今玆特劃兩項錢,爲一萬七千三十兩五錢五分,較之癸亥別下錢都數,則差減三千兩,而今番燒戶,比癸亥亦減一千一百九十五戶,今以每戶所被者計之,米包之別給,還役之蠲蕩,一如癸亥,而錢條之分排,反有加焉。且考癸亥凡係該府燒戶惠恤各樣成冊之自該監營枚報者,則丹·椒·鹿茸等折錢別頒者及狀請劃得之營賑穀作錢一萬五千兩,漁鹽船稅給代餘錢四千兩,合分給錢爲三萬九千三十一兩零,而元戶二千六百七十五戶,每戶所給爲十三兩八錢二分,挾戶三百十九戶,每戶所給爲六兩六錢,而今以特劃兩項錢,通同均排於卽今燒戶,則每戶所給,當爲九兩五錢矣。今見卽到燒戶區別成冊,則無一大中戶,而小戶爲十二戶,其餘一千七百八十六戶,竝皆殘戶,殘戶之於挾戶,其間不甚相懸,而癸亥之挾戶六兩六錢者,今則爲殘戶,九兩五錢,六兩九兩之多少,似足爲殘戶挾戶之等差,民情事勢,雖無以遙度,今此分數,亦可爲得其梗槪矣。鹿茸價區劃錢,以其難於猝乍取辦,故癸亥繡衣之行,亦不得留待分頒,而戶曹輸送錢,則伊時有道臣御史逐戶均排,一一分給之敎,今亦依此之意,竝爲分付於慰諭使處,何如?傳曰,允。
上在昌德宮。停常參·經筵。
自巳時至未時,日暈。
金宗善啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
洪奭周啓曰,左副承旨金宗善,右副承旨尹鼎烈,今日不爲仕進,竝卽牌招,何如?傳曰,允。
傳于李文會曰,禮房承旨馳詣元陵,奉審摘奸,局內諸陵,一體奉審以來。
以右副承旨尹鼎烈牌不進罷職傳旨,傳于洪奭周曰,只推。
李文會,以弘文館言啓曰,本館下番闕直,事甚未安,副校理洪冕燮,修撰申緯,副修撰鄭魯榮·洪羲俊,旣有只推之命,修撰徐長輔,自鄕上來云。竝卽牌招,以爲推移入直之地,何如?傳曰,允。
以副校理洪冕燮,修撰申緯·徐長輔,副修撰鄭魯榮·洪羲俊牌不進罷職傳旨,傳于李文會曰,只推。
李文會,以弘文館言啓曰,本館下番闕直,事甚未安,副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以全羅監司李冕膺狀啓,同福縣民家失火事,傳于洪奭周曰,聞甚矜惻,原恤典外,別加顧恤事,廟堂區劃,分付。
以慶尙監司鄭東觀狀啓,蔚山府民家失火,人物被燒事,傳于洪奭周曰,春務方殷,農節將至,民戶之失所,至於五百,人物之被燒,亦爲十六,極爲驚惻且慘,不可不拔例顧助,使我棲遑之民,無或至於顚連,依丁巳年北道民家失火恤典時例,會付穀各一石,原恤典外,別加顧恤,限一年蠲役,被燒人如有生前身還布,竝卽蕩減,加給恤典,仍使道伯,各別慰諭,務盡安接事,自廟堂措辭,分付。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
金宗善,以備邊司言啓曰,卽見咸鏡監司曺允大狀啓,則以爲,營下被燒民戶之目下景像,萬萬遑急,民間事勢之赤立,倍甚於癸亥,除非大加變通,別般措處,則實無以奠居,本營句管營賑穀折米爲十四萬一千三百四十石零,就其中限一萬石劃出,以爲從便區處之地,空名帖一千五百張特許成送事,請令廟堂稟旨,分付矣。咸興燒戶,以其荐災之故,民情遑急之必有加於前,不待登聞,曲垂軫慮,戶給米包,蠲蕩還役,特停貢茸,別頒帑貨,恩恤優渥,惠施廣絶,朝家處分之如是,道臣旣未及知,則今其陳請兩條,固出於規劃措置之意,而第其所謂癸亥拮据財力,合爲七萬兩云者,必是竝計該營留庫錢之許貸條而言也。今考本司謄錄及該營修報成冊,則其時狀請許劃者,卽營賑穀耗條八千八百石及漁鹽船稅給代餘錢四千兩,空名帖千張,而營賑穀八千八百石內三千八百石及空名帖千張,留庫錢貸用,卽爲城堞門樓倉庫衙廨被燒諸處改建物力之需用也。營賑穀五千石作錢一萬五千兩及漁鹽船稅給代餘錢四千兩,合錢一萬九千兩,乃是分俵於燒戶者,則營建需用,燒戶分俵,段絡不同,歸屬各異,固不可竝擧混認,而雖以被燒公廨言之,癸亥則西南兩城門兩譙樓之層楹傑構,營府許多倉庫衙舍間架,旣甚夥多,功役亦極浩鉅,今番被燒處,則視之癸亥,間架已不過五分之一,而又皆城外閑漫廨宇,雖不可仍廢,亦不必另劃物力,而卽今所急,惟在於燒戶接濟,則最宜壹意專力,道臣又有此仰請,事屬災民,務從優厚,卽所以對揚之意,但營賑穀昨年移作北關元會者爲五萬石,劃用於咸興府蕩債者爲八千石,今於元摠驟減之後,連續劃用,亦屬可悶。至若本道穀多爲患之處,茂山爲最,殆至於民邑俱弊,今就該邑還穀中折米五千石,特許取用,則在咸民結構,可爲補足之資,在茂民減穀,可爲息肩之道,足爲一擧兩便之方。如是排比,則較之癸亥請得之數,優有所加。蓋癸亥許劃一萬九千兩,元戶每戶爲六兩七錢五分,挾戶每戶爲三兩八分,而今此五千石作錢一萬五千兩,分排於諸燒戶,每戶所俵,當爲八兩三錢四分矣。竝計特給恤典,別頒錢物,不啻優厚於癸亥,就此料理,務盡措處之方,則懷保安奠,庶可以取次成緖。第茂山穀之非時作錢,必無以趁用於目下所需,此則以該營某樣錢,先爲移用,待秋作錢,卽爲充報,實爲便宜,竝以此意,一體分付,何如?傳曰,允。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,明日使之來會。
沈象奎啓曰,明日大報壇祭傳香禮房承旨,當爲齋宿,而行右承旨李文會今日不爲仕進,卽爲牌招,何如?傳曰,允。
沈象奎啓曰,右副承旨尹鼎烈今日不爲仕進,卽爲牌招,何如?傳曰,允。
傳于鄭萬始曰,同副承旨入侍。
以右副承旨尹鼎烈牌不進罷職傳旨,傳于沈象奎曰,只推。
傳于沈象奎曰,發遣吏郞,諸執事淸齋與否,摘奸以來。
傳于金宗善曰,光恩副尉·永明尉所帶摠管之任,竝許遞。
金宗善,以弘文館言啓曰,本館下番闕直,事甚未安,副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以副校理洪冕燮,修撰徐長輔·申緯,副修撰鄭魯榮·洪羲俊再牌不進罷職傳旨,傳于金宗善曰,只推。
金宗善啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
金宗善,以備邊司言啓曰,傳曰,蔚山民戶失火,更遣文備邊郞,與道臣眼同,慰諭以來事,命下矣。文備邊郞,當爲差出,使之馳往慰諭,而以嶺南分留穀摘奸,別爲差送之文備邊郞二員,方在本道,姑未復路,仍以此文郞,使之擧行,則似爲迅速之道,亦省廚傳之弊。蔚山係是左道地方,左道摘奸郞廳副司果韓用儀處,以此意分付,依下敎眼同道臣,慰諭以來之地,何如?傳曰,允。
金宗善,以備邊司言啓曰,今此回還使行,順付詔書入京時,迎接儀節,令該曹考例擧行之意,分付,何如?傳曰,允。
金宗善,以訓鍊都監言啓曰,今三月初七日大報壇祭時,因兵曹節目,軍餉色軍五十名,北營標下軍三十五名,入直千摠金爀率領,拱北門外排立作門,雜人馬一切嚴禁,事畢後各還直所,而竝待標信擧行之意,敢啓。傳曰,知道。
己巳三月初五日辰時,上御誠正閣。同副承旨入侍時,同副承旨鄭萬始,假注書任文白,別兼春秋鄭觀綏,記事官申在植,以次進伏訖。上命書傳敎曰,蔚山民戶失火,更遣文備郞與道伯,眼同慰諭以來。萬始承書讀奏訖。上曰,光恩副慰·永明尉所帶摠管之任,竝許遞。出傳敎王大妃殿進御加味芎夏湯,依前方五貼製入事。出榻敎上命退,承史以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒牌不進,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,禮房承旨進詣皇壇,奉審摘奸以來。
傳于金宗善曰,大臣·備局堂上引見。
以執義崔履亨,掌令權烒,獻納洪儀泳牌不進罷職傳旨,傳于尹鼎烈曰,只推。
吏曹,蔚山府慰諭御史單,韓用儀。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于李文會曰,只推。
李文會啓曰,應敎李永老,校理朴孝成,副校理洪冕燮,修撰申緯,副修撰洪羲俊差祭,校理金熙華在外,玉堂上下番俱空,事甚未安。副應敎趙鎭順,副校理朴宗臣,修撰徐長輔,副修撰鄭魯榮,竝卽牌招,以爲推移入直之地,何如?傳曰,允。
傳于金宗善曰,明日出宮門路,以協陽門爲之。
李文會啓曰,翰林召試初七日爲之事,命下矣。監事以下館閣堂上,竝待開門牌招,何如?傳曰,允。
己巳三月初六日卯時,上御熙政堂。大臣·備局堂上引見入侍時,左副承旨金宗善,假注書任文白,事變假注書鄭弼漢,別兼春秋鄭觀綏,記事官申在植,左議政金載瓚,右議政金思穆,兼戶曹判書李晩秀,行禮曹判書韓晩裕,行吏曹判書南公轍,兵曹判書金羲淳,水原留守金履翼,刑曹判書金履度,戶曹參判朴崙壽,行護軍李得濟,同知中樞府事李堯憲,行護軍李仁秀,行都承旨沈象奎,正言李止淵,以次進伏訖。載瓚等曰,晩春日氣猶寒,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。晩秀曰,昨冬以後,擧國臣民,每切顒祝之忱,今則中宮殿月數,已爲屢朔矣,臣等之尙未請診,亦云晩矣。今日諸臣之來會,專爲此也。設廳等節,自有祖宗朝故事,可以考例擧行,而醫官診候,議定湯劑,不容少緩,故敢此仰達矣。上曰,領敦寧方承候,卿等須與相議,而待下敎擧行也。上曰,設廳當於何時爲之乎?晩秀曰,例於前期三朔而爲之矣。載瓚等曰,臣伏聞藥院提調所奏,不勝歡抃之忱矣。思穆曰,臣等顒望之餘,今伏聞藥院提調所奏,益不勝欣抃矣。晩秀曰,今日臣等登筵,以中宮殿診候仰請,此實宗社億萬年無疆之慶,誠不勝歡欣抃祝之忱,而醫官不可不預爲待令,議藥同參李漢臣,再昨年差下,而以差備待令,使之同參入診,何如?上曰,依爲之。出擧條載瓚曰,領府事亦方來待於外矣。上曰,領府事入侍,注書出去,偕入,可也。賤臣承命出,傳于領府事。上曰,次對爲之。載瓚曰,臣於今日雖强疾入來,精神昏眩,次對無以擧行,而且間多草記稟處,故別無時急事矣。上曰,蔚山民家失火,人物被燒,聞極驚慘矣。載瓚曰,日前北關失火,已極驚慘,而蔚山失火,適又同時,不勝慘然矣。上曰,今番恤典下者,足爲資惠之道乎?象奎曰,今此恤典,逈出常格,將使焦爛之民,洽受優渥之恩矣。載瓚曰,日前有文備郞眼同道臣慰諭之下敎,而第伏念,道臣適値行部之時,則可矣,而不然則道伯之行,雖或簡其騶率,廚傳之際,民邑之弊,想亦不些,恐非朝家祛弊優恤之本意也。上曰,然則只使文備郞慰諭,可也。載瓚曰,蔚山燒戶,道臣眼同慰諭,以其爲日必曠,廚傳宜念,纔承姑寢之敎,今將以此行會,而文備郞旣爲奉命慰諭,則以慰諭御史啓下,使之馳往擧行,何如?上曰,依爲之。出擧條賤臣與領府事李時秀偕入進伏。時秀曰,春已晩矣,日候猶冷,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,昨冬以後,群下之顒祝日深,而筵席之間,姑未承下敎矣,昨日聞於藥院之臣,今以診候事仰請云,臣伏不勝慶抃之忱,來待於外矣。今則月數已過半云,敢此仰質矣。上曰,然矣。時秀曰,症候一樣平順乎?上曰,無他症候矣。載瓚曰,臣之狗馬之疾,轉益難强,堂錄有命,而尙不得擧行,固知萬萬惶懍,而今日簉朝,亦扶病入來矣。凡於廟務,臣之職分內事,豈敢辭乎?第緣病勢如此,不能自力,仰須少賜恩暇,俾爲隨力奔奏之地,臣所區區之望也。上曰,益加調攝焉。上曰,諸宰次第奏事,可也。晩秀曰,初十日動駕,而與日次問安相値矣,提調·副提調中一員留院,然後可以承候監煎,故敢此仰達矣。上曰,提調留院。上曰,臺臣進前。止淵曰,合啓則以憲府諸臺之不登筵席,姑停矣。上曰,向來放未放秩徐有恂等,宜卽放送,而以臺啓之不停,尙不擧行。李益運事,亦不過一時之處分,爾須從公議,停啓也。止淵曰,當聞諸臺之公議而擧行矣。仍奏曰,今日適値齋日,不得循例傳啓,當以所懷陳之矣。上曰,所懷陳之,可也。止淵曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。臣謂金甲島爲奴罪人克觀,更令王府,嚴鞫得情,夬正王法,宜矣。上曰,不允。出擧條止淵曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。臣謂逆賊尙魯,亟施孥戮之典,宜矣。上曰,不允。出擧條止淵曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。臣謂亟下三啓傳旨,令攸司卽遠擧行焉,宜矣。上曰,不允。出擧條止淵曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。臣謂正法罪人鏔,亟施孥戮之典,宜矣。上曰,不允。出擧條止淵曰,噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。臣謂絶島爲奴罪人李戒國·劉用孫·金金乭,亟令王府,夬施典刑,宜矣。上曰,不允。出擧條止淵曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極狡惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。臣謂古今島定配罪人李東萬,亟令王府,設鞫得情,夬施典刑,宜矣。上曰,不允。出擧條止淵曰,梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。臣謂梟示罪人性世,亟施孥戮之典,宜矣。上曰,不允。出擧條止淵曰,噫嘻,痛矣。李益運之疏,何爲而發也?渠以濟恭之血黨,宅心陰祕,略無畏憚之心,顯有護黨之習,先疏嘗試,眼無朝廷,於斯極矣。濟恭之前後罪犯,何如,而謂以煥·觀當路之日者,於此尤難掩。背公死黨之跡,濟恭之逆節,已自昔年綻露無餘,則是一國共憤之論也,而不思懲畏之意,反有跳踉之漸。臣固知伊日之處分,出於人其人之盛德,而不知朝廷之嚴,但生愛護之心,必欲與彼一律之罪人,謂之秉執所同,進退亦同云爾,則豈有一半分感懲之意,而入於人其人之化乎?此不嚴加處分,則將來之憂,容有極哉?臣謂刊削罪人李益運,亟令王府,設鞫嚴問,夬正王法,宜矣。上曰,不允。出擧條止淵曰,臣謂新除授大司諫柳相祚,時在慶尙道安東地,司諫尹尙圭時在公忠道連山地,正言李希祖時在黃海道海州地,竝斯速乘馹上來事,下諭,宜矣。上曰,依啓。出擧條載瓚曰,向來仁同時夏等事,自朝家旣已酌處,而名登臺啓,故臣不敢擅自陳達,而第念年老久囚,終若瘐死於獄中,則有乖於刑政矣。止淵曰,臣於向來詣臺時,亦知其事矣。載瓚曰,京獄亦有金元喜等久囚矣。上曰,凡此數件事,臺臣相議停啓,可也。上曰,大臣就座。載瓚等就座。宗善曰,今日賓對,憲府行公諸臺,無一人進參,事甚未安,竝推考,何如?上曰,依爲之。出擧條時秀曰,臣有事先壠,方欲受由,而適登筵席,故敢此仰達矣。上曰,從便往來,可也。載瓚曰,小臣未省父母墳山,于今三年矣。病若少愈,則亦欲往省,故敢此仰達矣。上曰,程道不遠,當日可往還耶?載瓚曰,今則臣病如此,未知何間往省,而旣至先壠,則自有遲滯之端,似費六七日矣。上曰,從便往來也。仍命退,大臣先退,又命退,諸臣以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
金宗善啓曰,來十一日朝參日次矣,敢稟。傳曰,停。
李文會啓曰,來十一日輪對日次矣,敢稟。傳曰,當次人,後日次待令。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,玉江萬戶崔壽增下直,長弓一張·長箭一部·筒兒一箇賜給。
傳于李文會曰,監事更爲命招。
以副應敎趙鎭順,副校理朴宗臣,修撰徐長輔,副修撰鄭魯榮牌不進罷職傳旨,傳于李文會曰,只推。
李文會啓曰,卽者校理朴孝成,謂有身病,陳疏徑出,原疏纔已退却矣。依定式,禁推傳旨捧入之意,敢啓。傳曰,知道。
以校理朴孝成禁推傳旨,傳于李文會曰,分揀。
傳于沈象奎曰,發遣吏郞,諸執事淸齋與否,摘奸以來。
吏曹口傳政事,檢閱單朴綺壽。
以江原監司鄭尙愚狀啓高城·原州等邑民家失火事,傳于洪奭周曰,聞甚矜惻,原恤典外,別加顧助事,廟堂區劃,分付。
以黃海監司李羲甲狀啓載寧郡人物爛死事,傳于洪奭周曰,九人民家七口燒死,極爲矜惻。元恤典外,各別顧助,使之奠接,至於燒死人段,加給恤典於其家屬事,廟堂,分付。
傳于李文會曰,明日三日製爲之,大提學待明朝牌招。
金宗善,以都摠府言啓曰,今日入直內三廳武兼禁軍及軍兵等,當爲中日習射,而親臨瑞蔥臺相値,不得設行之意,敢啓。傳曰,知道。
李文會,以禮曹言啓曰,來四月初二日宗廟夏享大祭親行時,同日永寧殿,遣大臣攝行事,知委,何如?傳曰,允。
李文會,以禮曹言啓曰,來四月初二日宗廟夏享大祭親行時,省牲·省器之節,依例以親臨磨鍊擧行乎?敢稟。傳曰,親臨磨鍊。
金宗善,以訓鍊都監言啓曰,本局哨官白毅鎭身病猝重,勢難察任,改差,何如?傳曰,允。
金宗善,以禁衛營言啓曰,本營哨官成東柱,酗酒蔑分,聽聞駭悖,不可置之於將官之列,爲先汰去之意,敢啓。傳曰,知道。
金宗善,以御營廳言啓曰,本廳千摠趙拓壤身病甚重,勢難察任,改差,何如?傳曰,允。
慶尙監司鄭東觀疏曰,伏以臣,罪重罰輕,情窮勢蹙,前上辭本,悉暴衷懇,體諒之恩,惟日夕攢手以祝,及伏奉批旨,不惟不賜處分,乃反加以溫諄之諭,開釋備至,軫其迎送之弊,勉以察任,臣於是,且感且惶,繼之以悶隘抑塞之至。嗚呼,臣之前後情勢,決不可抗顔居職之狀,一世之所共諒,其所陳章,屢煩而不知止者,是豈備例塞責而然哉?管敬仲之言曰,禮義廉恥,國之四維,此誠有國之所重,世道之汚隆也。況我聖朝,最重名義,禮使臣工,廷臣或以僨事而引咎,或因遭彈而自處,凡屬私義之難强者,許其一伸廉隅,不復敦迫供職,非爲一人之地也,所以勵世敎而惇士風爾。今臣之辜負如此,遭罹如此,不比微眚細過之一經薄罰,便足了勘,而猶復靦然蹲據,晏若無事,則其於四維,何?噫,欺蔽是何等題目耶?懷私罔上,人臣之極罪也,變幻事實,小人之無狀也。一被此目,身名俱辱,豈可自立於簪紳之列乎?臣雖無似,亦具彝性,寧忍從他笑罵,恬不爲愧,謂人言之不足恤哉?自靖之義,參倚前衡,本事之是非虛實,有不可呶呶爭辨也。至於夏牟加分事,臣罪臣自知之,況府讞廟議,聲罪至嚴,豈可仰恃寬假之聖恩,便以襲謬而自解,罔念國法之至重,不顧公議之可畏,同罪異勘,而幸其獨逭,不知所以爲恥,則是誠何如人哉?藉使臣拚棄廉防,貪冒榮利,揚揚然復行旬宣之職,則臣之一身固不足言,其將上爲朝廷之辱,下貽士大夫之羞,亦豈細故也?堂堂聖朝,何患無人,而寧容使此等人,蹲仍於承流宣化之地耶?顧臣情地,冒膺無路,一味縮伏,抛閣公務,今已四十有餘日矣。雖殘縣僻邑,地小事簡,政有一日之滯,民受無窮之弊,矧乎管轄一路之軍民,統會列郡之事務,簿牒之劇,酬應之煩,雖使早夜孳孳,勤勵不懈,猶或有淹留之患,況今一切束閣,至於兩朔之久乎?且行部省耕,巡察之大政,而仍致曠闕,災民救助,恤窮之急務,而尙未措處,其他擧行之久稽,訟獄之積滯,爲弊之端,指不勝摟。緣臣無狀,使嶠南七十餘州郡,遂無管領之之所,而竝有廢事之憂,此又臣之一大罪,而在朝家綜理之政,豈可久使虛縻,任其瘝曠而莫之恤乎?且今狗馬賤疾,日就沈痼,危兆敗症,已成難醫,神識昏瞀,若墮烟霧,每當事會,前忘後遺,全失照檢,傍觀爲之悶憐,而今不敢覼縷煩陳者,較之目下自引之義,猶屬歇後故也。然使臣無他情勢,但以疾病,猶不可一月而冒據也,決矣。嗚呼,情急則呼天,人之情也。伏惟殿下之於臣,天地也父母也。臣抱此窮蹙,安得不疾聲而號籲之乎?玆敢披瀝肝血,冒瀆崇嚴。伏乞聖慈,俯垂矜諒,亟遞臣職,勘以當律,使民事無至久曠,私分得以少安焉,臣無任云云。答曰,省疏具悉。前批旣已罄諭,則如是累瀆,殊極未安。卿則從重推考,勿辭察任。
己巳三月初七日卯時,上御春塘臺·瑞蔥臺。兼行翰林召試入侍時,行都承旨沈象奎,行左承旨洪奭周,行右承旨李文會,左副承旨金宗善,左副承旨尹鼎烈,同副承旨鄭萬始,假注書南秉寬·任文白,別兼春秋鄭觀綏,記事官申在植,檢校直閣李存秀,以次侍立。時至,通禮跪啓外辦。上具戎服,乘馬出宣化門,由協陽門·建陽門,至靑陽門外。以隊伍雜亂事,別隊馬兵別將沈鑏記過。仍詣春塘臺,諸臣以次侍立。宣傳官跪告少開門,陞壇節次擧行訖。上命訓將·禁將·御將,仍留壇上監試。又命翰林召試試官行禮。監事金思穆,大提學南公轍,弘文提學金羲淳,藝文提學沈象奎,對讀官姜學濬,禮畢,諸試官就座。思穆進前曰,早朝勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,旣有大提學,則例當主試矣。上曰,依例爲之也。思穆就座。少頃,兵曹判書以下行軍禮。上曰,訓鍊都監從事官朴宗臣,別隊哨官李命權記過。上曰,翰林召試應試爲幾人乎?宗善曰,被薦爲五人,而待敎朴綺壽,待令於外,而不爲入參矣。上曰,何不入來乎?宗善曰,其父宗臣,方在記過中,故惶悚不敢入來云矣。上曰,朴宗臣記過,分揀,可也。上命書題曰,石渠門銘。又命頒紙。仍敎曰,召試取二人。上入幕次。宗善以承傳色仰稟曰,西北別付料試射,當待下敎擧行矣,今番則何以爲之乎?上曰,侍衛應試後,卽爲招入,可也。少頃,賜諸臣饌。宗善又稟召試已盡科次矣。上還御,命承旨坼封。宗善坼奏,奎章閣待敎臣朴綺壽,權知承文院副正字臣李光文訖。宗善曰,左右史不可不備,翰林召試被選人朴綺壽,令該曹口傳付職,牌招入直,何如?上曰,依爲之。出擧條觀綏曰,時政記纂修事緊,新除授翰林朴綺壽,使之署前行公,何如?上曰,依爲之。出擧條文會曰,玉堂空番,已至多日,揆以事體,極爲未安。在外及傳旨未下外,未肅拜行公玉堂,竝卽牌招,以爲推移入直之地,何如?上曰,依爲之。出擧條上曰,沈鑏·李命權記過,分揀。仍由靑陽門·建陽門·協陽門·宣化門還內。諸臣以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
洪奭周啓曰,右副承旨尹鼎烈今日不爲仕進,卽爲牌招,何如?傳曰,允。
傳于李文會曰,禮房承旨馳詣昭寧園,奉審摘奸,綏吉園一體奉審,同副承旨馳詣先蠶壇,奉審摘奸以來。
傳于洪奭周曰,左承旨持此御題,與大提學偕往泮宮,試取以來。
李文會啓曰,大提學南公轍牌不進推考傳旨,今方奉入,而三日製命下之後,如是違牌,事甚未安,更卽牌招,何如?傳曰,允。
李文會啓曰,大提學南公轍再牌不進推考傳旨,今方奉入,而三日製命下之後,連違召牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
李文會啓曰,大提學南公轍旣已承牌,弘文提學金羲淳,藝文提學沈象奎,一體牌招,以爲同參考試,何如?傳曰,允。
李文會啓曰,弘文提學金羲淳,藝文提學沈象奎牌不進推考傳旨,今方捧入,而同參考試,自是法典,如是違牌,事甚未安,竝更卽牌招,何如?傳曰,允。
以弘文提學金羲淳再牌不進推考傳旨,傳于李文會曰,更爲牌招。
洪奭周啓曰,臣敬奉御製,與大提學南公轍偕往泮宮,三日製儒生試取,則收券爲二百五十四張矣。捧入之意,敢啓。傳曰,科次入侍。
金宗善,以都摠府言啓曰,今三月初十日儲慶宮·毓祥宮動駕時,侍衛寶劍·守宮,當爲備員,而都摠管朴宗來以漢城判尹導駕進,西春君爗有身病,二員未差,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。
金宗善啓曰,因都摠府草記,儲慶宮·毓祥宮動駕時,侍衛寶劍·守宮,當爲備員,而都摠管朴宗來以判尹導駕進,西春君爗有身病,二員未差,無以備員,令政院稟旨變通事,允下矣。合有變通之道,何以爲之?敢稟。傳曰,竝許遞。
以公忠監司鄭晩錫狀啓堤川縣倉庫穀物及民家失火事,傳于洪奭周曰,民家失火,前後相繼如斗,至殘之邑,穀物之燒燼,民戶之失火,未有若此之甚,不可不拔例顧助。被燒人新舊還,竝特爲蕩減,八百兩結錢許貸事,亦依狀請施行,還穀燒燼數爻,民戶奠接形止,陸續詳細登聞,又依蔚山例,會付穀每戶各一石題給。今聞本邑倅,年已衰老,艱責振刷,遞付京職,以剛明綜核人文蔭中,勿拘常格,令該曹各別備擬,口傳差出,使之當日下直,給馬發送,遣宣傳官,民人處慰諭以來。
金宗善,以兵曹言啓曰,今此動駕時,侍衛不可不備,宣傳官有闕之代,口傳差出,以爲備員侍衛之地,何如?傳曰,允。
吏曹口傳政事,以安廷鐸爲堤川縣監,司饔僉正單尹守萬。
兵曹口傳政事,以李集斗·閔耆顯·任希存·林漢浩爲都摠管,李儒秀爲宣傳官。
李文會啓曰,副應敎趙鎭順,副校理朴宗臣,修撰徐長輔,副修撰鄭魯榮,旣有只推之命,一體牌招,何如?傳曰,允。
李文會啓曰,校理朴孝成旣有分揀之命,一體牌招,何如?傳曰,允。
以副應敎趙鎭順,校理朴孝成,副校理朴宗臣,修撰徐長輔,副修撰鄭魯榮牌不進罷職傳旨,傳于李文會曰,只推。
以應敎李永老,副校理洪冕燮,修撰申緯,副修撰洪羲俊牌不進罷職傳旨,傳于李文會曰,只推。
以全羅監司李冕膺狀啓,綾州牧民家失火事,傳于洪奭周曰,聞甚矜惻,元恤典外,別加顧恤事,廟堂區劃,分付。
以全羅監司李冕膺狀啓,玉果縣民家失火事,傳于洪奭周曰,聞甚矜惻,元恤典外,別加顧恤事,廟堂區劃,分付。
李文會啓曰,今此迎詔頒敎時敎文,當爲製進,大提學南公轍,待明朝牌招,何如?傳曰,允。
李文會,以禮曹言啓曰,大祀誓戒之夜,如値陵寢忌辰,則誓戒正時,進定於齋所呼唱起寢之前,留門初更爲之事,曾有先朝受敎矣。今此宗廟夏享大祭受誓戒,在今三月二十四日三更四點子時正刻,而其日適與英陵忌辰相値,誓戒正時,進定於二更,何如?傳曰,允。
李文會,以禮曹言啓曰,取考謄錄,則順付詔書入京日頒詔後,當日有仁政殿頒敎之擧矣。今亦依前例應行節目,磨鍊擧行,何如?傳曰,允。
李文會,以禮曹言啓曰,今此回還使行,順付詔書入京時,迎接儀節,令該曹考例擧行事,自備局草記,蒙允矣。取考謄錄,則順付詔書入京日,百官郊迎,殿庭行禮,而自上行禮之節,依正至聖節望闕時例磨鍊矣。今亦依此擧行之意,敢啓。傳曰,知道。
金宗善,以兵曹言啓曰,謹依下敎,內吹·兼內吹·司僕寺排設房所屬近仗軍士等,鳥銃三放試取入格之類,別單書入之意,敢啓。傳曰,知道。
尹鼎烈,以義禁府言啓曰,咸鏡監司曺允大狀啓內,城津鎭僉使柳成逵,爲先罷黜,其罪狀,令攸司稟處事,啓下矣。柳成逵今方待命,拿囚之意,敢啓。傳曰,知道。
己巳三月初八日午時,上御涵仁亭。三日製儒生試取入侍時,行左承旨洪奭周,假注書任文白,記事官申在植·朴綺壽,大提學南公轍,對讀官韓象默,以次進伏訖。上曰,收券爲幾張乎?奭周曰,二百五十四張矣。上曰,今番則異於他時,選七張,可也。上曰,弘·藝文提學,亦爲入來否?奭周曰,俄已牌招,而姑未承牌矣。上曰,上番出去,以卽爲牌招之意,分付,可也。仍敎曰,牌去來催促,使之卽爲入來分考,而對讀官不足,右副承旨尹鼎烈,對讀官加差下。弘·藝文提學若入來,注書亦爲對讀,可也。上入小次。藝文提學沈象奎追後入來分考。少頃,弘文提學金羲淳亦入來分考。上出御座次。象奎曰,堤川倉穀燒火事,因錦伯狀啓,該邑蘇瘼等節,不可不軫念,該縣監以衰耗之年,有難强令察任矣。上曰,該縣監果衰耗,則遞付京職,其代擇差,可也。公轍曰,守令年限,雖是不易之規,或有未及年限而已至衰耗者,或有年限已過而精力可堪者,此後則勿拘常格,觀其精力之可堪而差出似好。故敢此仰達矣。羲淳曰,守令年限,法意不輕,雖或有精力之可堪者,恐難遽然弛張矣。公轍曰,兵判之奏,誠是矣,而擇差時則不必以年限爲拘,終當相議更達矣。上曰,依此爲之,可也。奭周曰,試券已爲科次矣。上命坼封。仍命書傳敎曰,賦居首三下生員金鎭,直赴會試,之次草三下生員金炳球,進士朴和喆·權燁各給二分,次上進士兪伯煥·金鎭聲·任壽稷,竝令該曹考例施賞。又命書傳敎曰,入格儒生明日待令。仍命退,諸臣以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨李文會今日不爲仕進,卽爲牌招,何如?傳曰,允。
沈象奎啓曰,來十一日專經文臣殿講日次矣,敢稟。傳曰,爲之。
沈象奎啓曰,來十六日漢學文臣殿講日次矣,敢稟。傳曰,十四日爲之。
沈象奎啓曰,來十八日專經武臣殿講日次矣,敢稟。傳曰,二十日爲之。
沈象奎啓曰,文臣製述,以何日爲之乎?敢稟。傳曰,十二日爲之。
傳于金宗善曰,入格儒生入侍。
沈象奎啓曰,明日大駕詣儲慶宮入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于沈象奎曰,專經文武臣殿講,文臣製述,漢學文臣殿講處所,以熙政堂爲之。
金宗善,以都摠府言啓曰,今三月初十日儲慶宮·毓祥宮動駕時,侍衛寶劍·守宮,當爲備員,而副摠管任希存在外,都摠管李集斗,副摠管閔耆顯·林漢浩俱有身病,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以吳載紹爲都摠管,以尹序東·權常愼·朴聖集爲副摠管。
沈象奎啓曰,玉堂上下番俱空,已至多日,事甚未安。應敎李永老,副應敎趙鎭順,校理朴孝成,副校理朴宗臣·洪冕燮,修撰申緯·徐長輔,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
尹鼎烈啓曰,明日動駕時,兩司侍臣,當爲進參,除在外外,呈告人員,竝待開門牌招,何如?傳曰,允。
傳于金宗善曰,明日出宮內門路,以協陽門爲之。
傳于沈象奎曰,頒敎文中,赦句添入。
沈象奎啓曰,頒敎文中,赦句添入事,命下矣。某罪以下宥之乎?敢稟。傳曰,徒流以下竝宥。
沈象奎啓曰,頒敎文中,赦句添入事,命下矣。大提學南公轍,旣在闕中,使之添入,何如?傳曰,允。
傳于金宗善曰,政院擧行,萬萬駭然,當該承旨,爲先施以從重推考之典。
以應敎李永老,副應敎趙鎭順,校理朴孝成,副校理朴宗臣·洪冕燮,修撰申緯·徐長輔,副修撰鄭魯榮·洪羲俊牌不進罷職傳旨,傳于沈象奎曰,只推。
沈象奎啓曰,玉堂上下番俱空,已至多日,事甚未安。應敎李永老,副應敎趙鎭順,校理朴孝成,副校理朴宗臣·洪冕燮,修撰申緯·徐長輔,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以全羅監司李冕膺狀啓,順天府民家失火事,傳于洪奭周曰,聞甚矜惻,原恤典外,別加題給事,廟堂措辭,分付。
以慶尙監司鄭東觀狀啓,金山郡民家失火事,傳于洪奭周曰,聞甚矜惻,元恤典外,別加顧助事,廟堂措辭,分付。
以公忠監司鄭晩錫狀啓報恩縣民家失火事,傳于洪奭周曰,聞甚矜惻,原恤典外,別加顧恤事,廟堂措辭,分付。
金宗善,以備邊司言啓曰,卽見咸鏡監司曺允大報本司辭緣,則以爲,咸興會付還穀,自來不敷,而今年應下,實有不足之慮。鍾城前劃未受田米一千石,富寧前劃未受太二千石,趁今運來,而鍾城以還多爲弊,昨年狀請移送,見今遺儲,更無推移,其代區劃於會付有裕邑爲辭矣。以咸興府會付不足,曾於癸亥,以鍾城·富寧穀,因狀請許劃矣。今聞前劃尙有未運,而其中鍾城田米一千石,昨年以本邑還多,纔有移轉之擧,今若以其已劃,而又取於此邑,則不無偏減之歎,此則置之,其代量其運路順便,會付有裕邑,自本道準此數,先爲劃來,追後報來之意,分付,何如?傳曰,允。
金宗善,以備邊司言啓曰,卽見平安監司徐榮輔報本司辭緣,則枚擧江界府使金爔牒呈,以爲江府爲弊之端,擧其大則蔘·還·軍·田,而四者之中,蔘·還尤甚,還不減數,蔘不添價,則此弊無可救之日。本府所在別軍餉,監營句管穀一萬一千九百二十石,兵營句管穀三千八十石,合一萬五千石,換錄於淸南北別軍餉,半分半留,則每年耗當爲七百五十石。依義州軍餉二耗取用例,每年五百石,劃給該府,以補蔘價,而從前添給之數,每不下三千兩,二耗作錢,僅爲一千五百兩。該府有隱漏穀査出者三千四百石,以此糶糴,則每年得三百四十石。今年則姑使糶糴於該府,秋捧時,竝元穀作錢,移送於淸南北穀少邑,自明年爲始,只耗條執錢以用,則右項兩條,當爲二千五百二十兩,又以例貿蔘價餘在中,取用其四百八十兩,以充三千之數,分排於十五斤,則竝計元價,當爲每兩五十四兩。以還弊言之,恰減七千五百石,而應分尙有三萬石,又當作錢移貿,而本府之穀,名雖小米,皆以太準折代留,今若以一萬石太,從市直作錢,則折米一石,不下二兩。以此分排於南北諸邑,從詳定貿取,則其所縮爲一千六百六十餘石,以此錢上送於戶曹,而當年耗發賣者中,每年一千石限五年停賣,則在戶曹五年之內,每年失一千兩。若以此持難,則自本道以此錢從便拮据,充數上送,亦或爲一道,田政改量,軍政塡闕,俱在該府之措處,而至於屯田,則本府防守軍一千四百五十餘名內,限七百名募得壯健,設置六斗料,四鎭邊將,竝爲領率入防,就其饒沃之野,勿使替番,俾各服力,七百名所農之穀,將不知爲幾千石。戍卒料,自今年三月至八月,則各鎭間年給代,與募田稅査出條七百餘石,竝計元把糧,合爲一千八百餘石,先以此計給,自九月至明年二月,以所農之穀,計朔捧置,餘數則出給戍卒,俾各資活,事極順便爲辭矣。今以江界民命,一委於道臣倅臣,俾救其盡劉之急,則凡有陳請,苟利於民,雖有損上之端,何惜何靳,而今見邑報及道報,則俱爲聚精勞神,披竭到底。然而其一一中,窽竝合曲施者,邑報遜於道報。蓋倅臣則坐在這裏,只論這裏,故其說也礙,道臣則以一邑之弊,通一路竝觀,故其言也通。今就道報中言之,大抵江民之必將無幸者,一則蔘政,一則還政,而蔘政尤急於還政,以至廉之價,責切貴之種,不遺錙銖,如剝肌髓者,王政之不忍也,小民之極冤也。雖令古智者當之,欲救其弊,則添其價而已。前後七添,若可優厚,而第其貴時略添,添後益貴。今則所謂蔘一種,便是無上貨貝,而乃以四十二兩之價,俾納一兩稏本者,卽無異於白徵,而況其此外冗費,又極漸夥,逐戶加斂,歲不下二三十金。然則民安得不窮且逃也?依道臣所請,以監營句管穀一萬一千九百二十石,兵營句管穀三千八十石,合一萬五千石,換錄於淸南北所在別軍餉條,折半分留,取耗七百五十石,而一依義州二分耗之例,以五百石作錢爲一千五百兩,又以本邑査得隱漏穀三千四百石,添爲糶糴,則歲得耗三百四十石,而價當爲一千二十兩矣。今年則姑付本邑分還,而秋捧後竝元穀作錢,移俵於淸南北穀少邑,自明年取耗執錢,輸送本邑,且就例貿蔘價餘在條,以四百八十兩除付,則都合爲三千兩之數。以此三千兩,每年添給於十五斤稅蔘,則竝計元價,每兩當爲五十四兩,本錢非曰有裕,尙可紓急,而況又不費公貨,料理得三千財,而生有於無中也。以言于還政,則實戶不滿三千,應分恰過四萬,而戶摠日縮,還簿歲增,民散邑空,其勢必至。在今救急之道,不過曰減糶而已。今若以兩營盡分之穀,換作別餉,移送列邑,則本邑元還,當減七千五百石。然而此不足爲幾分之效矣。更就小米準折代捧中,太限一萬石,作錢移貿於還小處,以爲從便轉移之地,不容少緩,而但太二石之價,不能當小米一包之貿。故賣此貿彼之際,不得不有幾石之縮,此道報所謂論以當捧之價,計以所縮之數,則縮當爲一千六百六十餘石云者也。然道臣不敢直請減摠,乃以戶曹耗五年停賣之策,要爲艱辛充代之方,此則有大不然者。今若以不盈二千斛之穀,能救本邑一二分之急,則其大小得失,果何如也?何況事係民隱,則朝家元不惜費,荒歲之還,必令特停,災邑之穀,有時全蠲,至若極劣及舊逋,往往多蕩減之時,凡此有失於公家者,不啻爲幾百千數,則今玆千六百準折之穀,爲民減摠,更何可難持乎?此則使之依時直捧錢於本邑,從本價貿米於他境,一以所貿之數,會錄元簿,仍爲定摠。量田則藉令許量,今當農殷,有難經始,待秋執稅,必從時起高下,一循于腴瘠多寡,則勿違於卜結。且參以年事豐歉,隨時損益,而至於陳田荒菑之勒捧本稅處,一一躬審,劃卽頉給,俾絶一夫疊徵之冤,然後仍爲待豐相時,次第改量之意,嚴飭倅臣。軍政則民摠全縮,軍額無減,則雖欲到底査正,勢難盡意修擧,先以勞徠之政,務得招集之方,俾有就次祛弊之效。屯田則固邊當先足食,足食莫如寓農。今以入防之卒,作爲服田之民,一千四百,半戍半農,卽金城置屯之遺制也。此乃裕民之上策,休兵之良法,而況聞軍民,擧願樂赴,朝家固當從施。然而倅臣所謂募稅助糧之資,果是道報中新査穀,而若入於補蔘之中,則秋穫食效之前,將何處討得農糧,且其農器農牛,民無以自備,官不得助給,則亦將何以藉乎爲農乎?此則道臣所報,未及詳陳其設置方略,營邑更加十分爛商,便宜從事,而如果設屯,則先以措置經始之方,一一成節目,詳爲報來之意,竝與補蔘減還依施之意,分付道臣,以爲及時擧行之地,何如?傳曰,允。補蔘減還事,道臣所請,必有遙度而然。至於屯田事實,是公私之兩便,補蔘減還事,依道臣所報,竝爲許施。屯田事,亦成節目啓聞,以爲蘇弊經略,有益于軍民之地事,分付箕伯,可也。
金宗善,以備邊司言啓曰,卽見江華留守金銑報本司辭緣,則其一,本府支放不足,實爲校卒難支之端。近來歲入,移屬於他衙門,營府各庫,無不枵然,無以逐朔支放。戶曹別會錄米七百六十一石,以漂人穀物,仍留本府者,正租七百五十八石,以常賑租,添付於本府正租者,而元還分外,年復年添耗分給,前之二三百石,今各爲七八百石,今若以此,依元還分耗劃送例,每年全劃於兵庫,以補支放之不足。其一,本府屬井浦·鐵串兩堡,以追創之故,邊將土卒料布,不得依他鎭例磨鍊,以還耗米上下,數多土卒,生活無策,府倉例捧貿米條中各一百石,移劃兩堡,添餉取耗,耗之一會錄餘耗,添料上下爲辭矣。本府以保障重鎭,庫儲枵然,至有將士停放之歎,此不但爲軍校難支之弊而已,事之寒心,誠無可言。統營支放不足條,曲爲區劃,殆過萬包,而本府所重,不下於統營,則今此若爾耗請得,固不可靳許。況所謂漂穀,本不過三百石,而雖爲戶曹之句管,本非戶曹之需用,只是留在怎地,取耗添摠而已,則較之元還,輕重自異,而不滿爲七十石殘耗,在戶曹無甚得失,在本府可補支放。且常賑租,旣是元分之外,但爲添餉之資,而數旣無多,耗亦至些,竝爲許屬兵庫,取耗支放,無所不可。至於貿米條各一百石,分劃於井·鐵兩堡,仍爲糶糴,以其一耗,依前會錄,以其餘數,分爲土卒添料之資,亦爲便當,竝依所請許施,何如?傳曰,允。
金宗善,以禁衛營言啓曰,武庫受來弓箭二部,帿弓一張,長弓一張,本營木二十四疋,布二十八疋,依單子判下,柳葉箭邊二中敎鍊官金廷錫·金壽輝,各弓箭一部,片箭邊一中把摠柳相奎,帿弓一張,柳葉箭邊一中敎鍊官車命信,長弓一張,鳥銃邊二中帳幕軍崔致良,木一疋,布一疋,邊一中安仁宅等十一名,各木一疋,技藝上中駕前前排牢子崔碩鎭等七名,巡令手金殷得等五名,各木一疋,上下牢子任光連等十三名,巡令手陳福喆等十四名,各布一疋施賞之意,敢啓。傳曰,知道。
金宗善,以御營廳言啓曰,瑞蔥臺試射放時,駕前別抄柳葉箭入格王福珪等五人邊三中,各筒箇一部,李殷培等三人貫一中,邊一中,各弓矢一部,黃載天等八人邊二中,各弓箭一部,朴之溵貫一中,帿弓一張,姜碩俒等九人邊一中,各長弓一張,片箭入格李恒球等二人貫一中,各弓箭一部,張鳳振等九人及敎鍊官趙存常邊一中,各帿弓一張,帳幕軍鳥銃入格玉仁喆邊二中,木布各一疋,金鎭城等二名貫一中,張德羽等十五名邊一中,各木一疋,御前前排軍技藝入格朴道行上上,木二疋,曺得明等十七名上中,各木一疋,安昌福等三十一名上下,各布一疋,謹依別單判下,以軍器寺筒箇,弓箭及本廳木布,施賞之意,敢啓。傳曰,知道。
尹鼎烈,以義禁府言啓曰,卽接南原兼任雲峯縣監韓命祺牒呈及成冊,則大逆不道罪人夢瑞女唜任,弟師瑞,子婦元順,姪彩虎,孫婦快心,曾孫女芬蕙,査出報來矣。應坐諸人,卽當依律文定配所發配,而夢瑞支屬之應問者,拿覈得情事,臺啓方張,不得擧行。右罪人捉囚縣獄事,分付該道道臣之意,敢啓。傳曰,知道。
尹鼎烈,以義禁府言啓曰,卽接月令醫員張錫禧手本,則時囚罪人柳成逵,素患冷積闖發,又添毒感,達夜叫痛,食飮全却,症形危劇云。罪人病勢如此,則一邊保放,一邊草記,曾有定式矣。柳成逵,姑爲保放之意,敢啓。傳曰,知道。
金宗善,以摠戎廳言啓曰,卽接管城將尹芮圭所報,則以爲,本城訓鍊都監字內女城三間六堞七十九隅,禁衛營字內女城六間三十一隅,御營廳字內女城三堞三隅頹圮云矣。趁卽改築之意,分付字內營門,何如?傳曰,允。
己巳三月初九日辰時,上御熙政堂。入格儒生入侍時,行都承旨沈象奎,假注書南秉寬,記事官申在植,記事官朴綺壽,以次進伏訖。上命入格儒生以次進前,奏姓名及年紀。生員金鎭奏姓名,年四十八。上曰,立朝有至親乎?鎭曰,近族無立朝者,而今左相金載瓚爲二十二寸矣。金炳球奏姓名,年二十八。朴和喆奏姓名,年三十六。上曰,近族有誰乎?和喆曰,今景慕宮令朴民淳,卽臣三寸叔矣。象奎曰,故參判朴載淳之子也。權燁·兪伯煥·金鎭聲·任壽稷,以次奏姓名·年紀訖。上曰,壯元實才乎?象奎曰,然矣。上命給分以上先退。又命燁·伯煥·鎭聲·壽稷行四拜,受賞於階下而退。上曰,忠淸道失火民恤典,已行會乎?象奎曰,然矣。上曰,堤川縣監,何時下去乎?象奎曰,昨夜夜深後,留門出去矣。上命退,承旨以次退出。
上在昌德宮。停常參·經筵。
自午時至人定,灑雨下雨,測雨器水深四分。
自人定至夜三更,灑雨下雨,測雨器水深二分。
上詣儲慶宮,入齋室後,王大妃殿·惠慶宮·嘉順宮,遣承旨問安。答曰,知道。
還內後,內閣·政院·玉堂·藥房口傳問安。答曰,知道。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
金宗善啓曰,司僕寺內乘來言,捲簾,取稟。傳曰,捲三面。
尹鼎烈啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以執義崔履亨,獻納洪儀泳,正言李止淵牌不進罷職傳旨,傳于尹鼎烈曰,只推。
以應敎李永老,副應敎趙鎭順,校理朴孝成,副校理朴宗臣,修撰申緯·徐長輔,副修撰洪羲俊再牌不進罷職傳旨,傳于李文會曰,只推。
以副修撰鄭魯榮牌不進罷職傳旨,傳于李文會曰,只推。
金宗善,以兵曹言啓曰,謹依判下別單,瑞蔥臺時都摠府都事金宗源,駕後禁軍金榮國柳葉箭邊三中,各筒箇一部,宣傳官金彦淳,駕後禁軍朴載潤等三人,龍虎營敎鍊官安昇玄貫一中,邊一中,各弓矢一部,別軍職任聖說,宣傳官盧重,駕後禁軍宋匡殷等七人,事知兼司僕田致學,交龍旗奉持金德禹等四人邊二中,各弓箭一部,宣傳官李行敎·柳基恒,交龍旗奉持趙長得等三人貫一中,各帿弓一張,別軍職趙岐·田義顯,宣傳官金秉喆·李顯英·具載默·尹禹鉉·具載哲,都摠府經歷趙濟弘,都事元永道,駕後禁軍柳孝運等十八人,交龍旗奉持崔廷勳等九人邊一中,各長弓一張,宣傳官金秉喆片箭貫一中,帿弓一張,別軍職李象坤,宣傳官李商一·李行敎邊一中,各長弓一張,駕後禁軍梁麟洙貫一中,弓箭一部,都摠府都事朴履榮,駕後禁軍金恕淳等七人,交龍旗奉持鄭再郁等六人邊一中,各帿弓一張,西北別付料試射時,別付料軍官李斗文等四人柳葉箭邊三中,申大範貫一中,邊一中,各弓箭一部,金翼鳴等十一人邊二中,鄭等五人貫一中,各上弦弓一張,金鳳魯等二十四人邊一中,各箭竹一百箇,以軍器寺所在者,取來頒給。內吹螺赤周成才鳥銃貫一中,邊二中,木三疋,鄭好亮,牽馬陪韓聖運,近仗軍士朴萬世邊三中,各木一疋,布二疋,內吹螺赤朴聖根,理馬李技英,近仗軍士崔順才等二名貫二中,內吹螺赤金德興等九名,養馬朴思一等三名,近仗軍士吳福龍等五名,排設房軍士福乭等二名貫一中,邊一中,各木二疋,內吹螺赤金龍澤等三十名,理馬李壽命等十名,近仗軍士車成得等二十名,排設房照羅赤鄭貴世等二名,書房色軍士忠男邊二中,各木一疋,布一足,內吹螺赤崔慶祿等五名,理馬丁壽大等二名,近仗軍士李貴成等三名,排設房軍士允金貫一中,內吹螺赤張昌成等四十一名,理馬崔完福等五名,近仗軍士田先伊等十名,排設房軍士福伊等五名邊一中,各木一疋,施賞之意,敢啓。傳曰,知道。
己巳三月初十日卯時,大駕詣儲慶宮·毓祥宮。擧動入侍時,行都承旨沈象奎,行左承旨洪奭周,行右承旨李文會,左副承旨金宗善,右副承旨尹鼎烈,同副承旨鄭萬始,假注書南秉寬·任文白,記事官申在植·朴綺壽,檢校直閣李存秀,以次詣閤。鼓三嚴,通禮跪啓外辦。上具翼善冠·袞龍袍,乘輿出宣化門。藥房提調李晩秀進前曰,早朝勞動,聖體,若何?上曰,一樣矣。仍出協陽門,至降輿所。通禮跪啓降輿乘輦。出肅章門·進善門·敦化門進發,由把子橋,至鍾閣。命奭周書傳敎曰,平市提調,貢市堂上率貢市人,還宮時,鍾閣待令。仍詣儲慶宮,至大門外,降輦乘輿,入齋室後,問安勿爲之。出榻敎上詣板位,行再拜禮訖。展拜後問安勿爲之。出榻敎仍詣毓祥宮入齋室後,問安勿爲之。出榻敎上詣板位,行再拜禮訖,展拜後問安勿爲之。出榻敎命賜承史·侍衛食物。仍詣延祐宮,行再拜禮。上曰,展拜時百官行禮,置之。出榻敎展拜後問安勿爲之。出榻敎上曰,諸司預備。出榻敎仍詣冷泉亭板位,行四拜禮。上曰,展拜時百官行禮,置之。出榻敎展拜後問安勿爲之。出榻敎仍奉審影幀,以御手拂拭。上出延祐宮大門外,降輿乘輦。駕前下敎曰,侍衛紛沓,兵曹判書記過。禁喧郞廳爲先汰去,令該府拿問處之。又敎曰,雲寶劍徑先上馬,從重推考,不飭之兵曹判書又爲記過。上曰,當直都事,何不待令?宗善曰,不得入作門,未卽待令云矣。上曰,注書出去催促,可也。又敎曰,當該注書,令該府事過後,拿問處之。駕前下敎仍詣宣禧宮入齋室後,問安勿爲之。出榻敎詣板位,行再拜禮。上曰,展拜後問安勿爲之。出榻敎仍詣藏譜閣。入齋室後,問安勿爲之。出榻敎詣板位,行四拜禮,奉審訖,仍詣懿昭廟板位,行再拜禮。上曰,展拜後問安勿爲之。出榻敎上曰,諸司預備。出榻敎文會曰,侍衛未及整齊,徑奏外辦,極爲駭然。當該通禮,所當重勘,而本院請推之外,無他可施之罰,何以爲之乎?上曰,當該通禮,事過後拿問處之。出擧條象奎曰,當直都事,呼喚已久,終不待令,事極駭然,所當重堪,而本院請推之外,無他可施之罰,何以爲之乎?上曰,事過後拿問處之,可也。出擧條仍進發,至鍾閣駐輦。奭周曰,貢市堂上金羲淳,率貢市人待令矣。上曰,招入,使之陳瘼,可也。奭周曰,貢市人有所懷云矣。上曰,貢市人所懷,使貢市堂上受納于政院,令廟堂回啓,可也。仍進發至敦化門外。上曰,兵判記過,分揀,可也。入敦化門·進善門·肅章門,至降輦所,降輦乘輿,入協陽門內,出標信解嚴,入宣化門還內。王大妃殿進御加味芎夏湯,依前方五貼製入。出榻敎侍衛及承史·閣臣,以次退出。
上在昌德宮。停常參·經筵。
尹鼎烈啓曰,行大司憲李直轉,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
南秉寬拿處,代以具宜默爲假注書。
李文會,以弘文館言啓曰,本館下番闕直,事甚未安,修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
具宜默在外,代以閔秉勳爲假注書。
以副正字沈能稷,直講尹致謙,學正鄭利海禁推傳旨,傳于尹鼎烈曰,分揀。
以慶尙監司鄭東觀狀啓,慶州府民家失火事,傳于洪奭周曰,聞甚矜惻,元恤典外,別加顧恤事,廟堂措辭,分付。
以慶尙監司鄭東觀狀啓,蔚山府民家被燒戶,更爲摘奸,則比諸前報,加爲二十二戶事,傳于洪奭周曰,依前下判付,一體擧行。
沈象奎,以吏曹言啓曰,新除授成均館典籍洪起燮呈狀內,矣身素患痰癖之症,當此換節之時,一倍添劇,時日之內,萬無起勳供職之望云。身病旣如是沈篤,則有難强令察任,改差,何如?傳曰,允。
金宗善,以兵曹言啓曰,同知中樞府事李彦煜,老病在鄕,上來無期,五衛將金載仁·洪允厚,忠壯衛將金錫憲,俱以身病猝重,勢難供職,呈狀乞遞,文臣兼宣傳官曺鳳振除授在外,過限未上來,竝改差,何如?傳曰,允。
金宗善,以訓鍊都監言啓曰,今番瑞蔥臺試射放時,本局將官·將校·軍兵等射砲技藝入格之類,謹依判下單子,以軍器寺筒箇·弓箭及戶曹木布,施賞之意,敢啓。傳曰,知道。
金宗善,以禁衛營言啓曰,本營騎士將金峻岳,身病猝重,勢難察任,改差,何如?傳曰,允。
副校理洪冕燮疏曰,伏以,臣與左議政臣金載瓚,爲異姓四寸親,而所帶春秋兼銜,有在下應避之嫌,玆敢援例陳章。伏乞聖慈,亟賜遞改,俾存公格,以安微分焉。臣無任云云。省疏具悉。疏辭下該曹稟處。
檢閱朴綺壽疏曰,伏以,臣父臣宗臣,以弘文館副校理,例兼春秋館記注官,臣之所帶記事官之銜,在所當遞,玆敢仰瀆崇聽。伏乞聖明,俯垂鑑諒,亟賜鐫改,以存公格,以安私分,千萬幸甚。臣無任云云。省疏具悉。疏辭下該曹稟處。
京外儒生幼學申在博·安·金在寬·金載厚,生員李光鉉·安光集·沈源祖·趙湕·安榮·金鎭·沈公益,進士李晦淵·鄭世翼·吳羽常·金載駿·李義定·洪秉鼎·李正器·金勉淳·尹致翼·金炳球·權中淸·洪明厚·李應淵·柳鼎養·趙毅淳·宋鎭圭·沈養鎭·沈毅鎭·吳相聖·金炳冀·趙忠植·李普徹·韓毅鎭·李翼在·李光正·趙哲永·趙元植·徐有璟·徐有執·李近源·金鑰·沈榮鎭·徐鴻輔·沈常鎭·李源錫·朴昌浩·黃基協·鄭奎采·兪伯煥·兪漢客·申錫輔·沈敎鎭·李功敏·洪栴·李羲先·洪寅燮·兪茂煥·李龍秀·徐京輔·李謙秀·元錫玄·洪章燮·魚用恒·李英翼,幼學朴宗學·吳致奎·金重根·李永度·趙基鼎·金濬根·朴壽煥·金人淳·元錫圭·趙瀞·金元植·沈淳祖·朴光浩·安光禧·李樹·金箕景·李永準·沈碩奎·任㝡常·李靖秀·金在安·金鏐·安伯壽·權中任·沈宜㝢·朴來謙·李鍾珏·洪益謨·洪秉一·洪孝燮·李羲碩·朴駿煥·李魯宰·李悳淵·李憲猷·沈璜鎭·金度均·金翼淳·吳明常·洪鍾浩·金長淳·黃基南·南泰淳·安永壽·李觀九·李儒準·朴宗儀·金人秀·金來淳·申在正·李敦學·元錫範·金祜根·洪秉默·朴松壽·金箕詢·朴氣浩·沈憲祖·沈宜輔·尹晩植·金道喜·沈樂憲等疏曰,伏以,臣等竊惟,天地間有精明剛大之氣,鍾而爲人,則必其正直而魁偉,見諸德行事業,則必其光明而磊落,生而羽翼王朝,模楷士林,沒而流風餘烈,爲後人所誦慕,若是者固間見於斯世,而不數數有也。若故左議政文忠公臣閔鼎重,眞所謂世間不常有者,而朝家隆報之道,亦不可以常例爲拘也。臣等請撮其大者而陳之。粵在孝廟初元,聖武天啓,慨然欲伸大義於天下,聿求同德,以贊鴻猷,方其密勿帷幄,發揮修攘,雖當時宿德重望,罕有當聖心者,而獨鼎重以眇然新進,特被眷遇,褒以氣節,委以心膂,從容弓對,敷示聖志。至于肅廟之世,文正公臣宋時烈,疏陳聖祖志事,而引故相臣李敬輿至痛在心日暮途遠之疏批,又以賜對,今判府事閔鼎重,慷慨論事,幾於涕下爲言,嗚呼,卽此數語,而當日君臣,聚精會神,勵志圖功之意,有足以感激於千載之下矣。蓋鼎重以剛方正大之資,有師友淵源之學,飭躬以禮,遇事英敢,孝悌淸白著于家,忠勤貞亮施於國,其本末始終,實與先正臣宋時烈·宋浚吉,協心交孚,與共進退,以一身而任世道之平陂,係斯文之汚隆。至於庚申以後,與文忠公臣金壽恒,進秉鼎軸,同心輔政,治獄則掃蕩凶逆,衛道則痛斥邪詖,使國勢有賴於當日,人紀不迷於後世,論其偉烈,豈直爲一時之事功而已哉?至於論姜獄之冤枉,破佛像之惑衆,讜言直氣,聳動朝廷,而其在國子,修明學規,大振士風,序齒之法,尙爲令式,奏撤尼院,增修學舍,以寓朱夫子贊聖上丕闡大猷之意,其在菜府,猝遇白刃之變,而不動聲色,應接有度,竟致畏威懷德,自歸約束。孝廟嘗褒以當國勢削弱,得閔鼎重差强人意者也。至於關北一路,功化尤著,按節數年,百度皆擧,勸奬儒學,講行禮敎,雖六鎭荒陲,擧知有冠婚喪祭之禮,練卒蒐乘,張皇武事,以爲國家陰雨之備,雖其居相位不久,未盡展素蘊,而其言議事功之表表可稱者,有不可悉數矣。及夫己巳禍作,謫歿西塞,而士類之宗仰,久而不替,聖朝之崇報,殆無遺憾,節惠之典,俎豆之享,靡不克擧,而惟是祠版之不祧,尙未有成命,斯豈非昭代之闕典,而公議之有待者乎?伏見我殿下嗣服以來,眷眷於衆賢報功之方,不祧恩曲,亦多已施之例,而今當己巳舊甲,賜侑之命,竝及於當時蹈禍之人,瞻聆所及,孰不欽仰聳歎於聖朝曠感之至意也哉?至若閔鼎重之德行事功,宜受永世之報,而隆施未及,而祠版已遷,世代寢遠,而香火將替,若於此時,特垂曠典,許以不祧,則其爲興勸世敎,增光士林,當復如何?臣等不敢以迹涉猥越,逡巡泯默,玆敢相率仰籲。伏乞聖明,亟降明命,一依諸臣已施之例,勿替其世祀,不勝幸甚。臣等無任云云。省疏具悉。不祧體重,令廟堂稟處,爾等退修學業。
公忠·全羅兩道儒生幼學李定植·金元淳·李泰膺·韓範世,進士鄭敎煥·李健運·趙榮升·李敬在·李儒臣·金相協·閔鳳赫·李鳳采·鄭禮煥·吳燧·高大鎭·柳善性·崔允中·金履祖·鄭在性·尹致興·柳鼎烈·柳衡烈·楊宗楷·郭載厚·鄭東忠·鄭致煥·李宗漢·柳星樞·金宜休·具漢豐,幼學金錡·李度憲·金秉淵·宋煥緯·李儉祜·羅後野·金穆淵·黃鈺·尹玖·李運源·兪魯煥·宋煥寅·申悅·兪漢業·權躋孟·尹致五·李魯任·洪道燮·宋煥朝·金遇淳·李義命·李度弘·尹行裕·李魯選·宋泰圭·申忻·李宗源·尹致九·李一運·黃基萬·李文秀·申國顯·李墴·李恒在·尹玾·兪大柱·李玄膺·羅德野·李儒敏·趙榮大·李重信·兪文煥·尹珏·宋龍圭·李英白·具謹行·黃鏽·權秉心·閔鼎顯·李寅植·兪彦鐜·申復顯·韓赫新·宋亨圭·李定源·兪德煥·李中信·宋一淸·尹致逵·宋載斗·李儒彬·李膺信·兪益煥·申泰顯·李實源·黃鐮·閔致泰·兪漢戇·權躋曾·李鼎秀·具宗默·閔致益·兪漢應·兪漢方·權躋恒·閔致庚·兪漢龍·黃浩性·宋聖圭·兪寅柱·李信在·金遠載·朴宗守·李殷采·任膺常·任燉·金應鉉·李周彬·李運熙·鄭昶煥·金迪休·朴宗憲·吳吉源·奇象恒·金章煥·李始萬·尹守憲·禹尙九·朴應壽·李溥沃·李亨萬·李度煥·李度豐·尹守行·申恒祿·白師範·郭林龜·申履祿·白東彦·金侃休·朴孝復·奇象默·高孝謙·朴昌休·吳相揆·朴民壽·奇濟國·金在鉉·金百休·吳明源·盧光弼·金邦協·尹守淵·崔勉憲·尹守忠·韓尙烈·李度榮·尹致聖·尹勉厚·李亨五·任漢常·盧光履·尹致觀·李義觀·兪斗煥·任顯常·鄭在默·鄭源·高亨謙·李宇成·李三成·奇象春·郭林福·白東允·洪在泰·金式祖·金文祖·朴履休·洪文燮·李鎭九·金天業·孟得遠·兪漢祚·金龜鉉等疏曰,伏以,守經扶倫,人臣之大節,奬義褒忠,有國之常典,故見危授命,義以全節,則有門閭之掉楔焉,匪躬效勞,位不滿德,則有官職之貤贈焉。是皆所以樹風聲於千載,裨世敎於一代,而至若當天地昏塞之日,値彝倫斁蝕之時,抗義自靖,守正不回,名垂家國,事光簡策,而易名之恩,尙未蒙於數百年之下,則豈非邦國之一大欠典也哉?臣等謹按,故慶尙道觀察使特贈禮曹判書臣宋英耉,卽國朝名臣也。少遊先正臣成渾之門,學術行誼,大爲師友所推重,壬辰遘亂之日,募兵勤王,忠溢於詩詞,覽師被誣之時,棄官歸鄕,義形於色辭,行己之斬釘截鐵,人稱賊立家却書之擧,居官之苦蘗寒氷,世傳洛東江投扇之語。及夫昏朝癸丑以後,廢母之凶論大起,英耉痛念時事,盡去衣冠,杜門却掃,罕接賓客,賊臣筠·大珩輩,重其名,必欲鉤致,迭相造請,而英耉不直視,終不報謝,凶徒皆側目。丁巳冬,朝廷以廢母事,令百官獻議,英耉書給樞府郞曰,玆事當於義理上十分講究。戊午正月,賊臣爾瞻,嗾相臣率百官,廷請廢母,凡二十六日,而英耉終始不參,二月兩司合啓,請鄭昌衍·柳根·尹昉·金尙容·吳允謙·宋英耉·李廷龜·李時彦竝極邊遠竄,而其措辭曰,吳允謙·宋英耉收議之語,皆是右袒廷請之時,終不來參云云,答曰,徐當發落。時凶徒以同啓八人,謂之八奸,必欲甘心,而戚聯宮掖之人,同入其中,故批旨如此,不卽發配。英耉遂待命東門外,眷念宗國,憂憤成疾,越二年庚申卒于城東寓舍。癸亥反正後,特贈禮曹判書,遣禮官致祭,而賜祭之文,若曰萬鏃攢體而不動,三綱不絶而如綫,邦國有人,社稷有臣。文忠公臣李廷龜銘其墓,有曰一行奏牘,萬古綱常。噫,當時上下之所推奬,若是其煒燁,私藏文字,如明倫錄·東閣散錄等書,記其事甚詳,而時移事往,世無知其名德,特贈正卿,禮合賜諡,而異於行職,不敢直呈諡狀。故節惠之典,尙今未行,此豈非士林之所抑鬱而悼歎者哉?臣等玆敢聯袂裹足,不避猥越,齊籲於天地父母之前。伏願聖明,特命太常,捧諡狀考德業,賜以美諡,以樹風敎,以光聖德,不勝幸甚。臣等無任云云。省疏具悉。本事旣未詳知,疏辭令該曹稟處,爾等退修學業。
己巳三月十一日辰時,上御熙政堂。專經文臣殿講入侍時,行都承旨沈象奎,行左承旨洪奭周,行右承旨李文會,左副承旨金宗善,右副承旨尹鼎烈,同副承旨鄭萬始,假注書任文白,記事官申在植·朴綺壽,檢校直閣李存秀,以次進伏訖。上曰,試官行禮後,命官若入來,則追後行禮,可也。考官南公轍·吳泰賢,參考宮吳淵常·鄭來百·元在明·南履翼,行禮訖。李晩秀以別雲劍進,而時帶藥院提調,仍進曰,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,中宮殿氣候,何如?上曰,一樣矣。晩秀曰,嘉順宮氣候,何如?上曰,一祿矣。晩秀曰,來十七日兩本宮衣襨香祝親傳事,有命矣,何以爲之乎?上曰,當親傳,而封裏則閣臣當爲之矣。晩秀曰,日前自臣曹請推海西都會官矣,追後査問,則海西初無都會官云。臣之矇然請推,惶凜無地,而自政院雖欲擧行,不可得矣,請推事勿施,原草記付標,似合宜矣。上曰,依此爲之,可也。上曰,命官有頉,代別雲劍李晩秀考官點下,使之卽地肅命。晩秀行禮訖,進前曰,小臣旣承下敎矣,雖已肅命,若有時任文衡,則雖講製合設之時,文衡例當主試,故敢此仰達矣。上曰,然則依此爲之,可也。上曰,殿講時,翰林亦有告栍之例乎?象奎曰,若自上差下假注書,則可以擧行矣。上曰,上番翰林申在植,假注書權察,事過後減下,可也。上入小次,講幾畢,還御座次。上曰,專經文臣殿講居首人,依例捧傳旨。出榻敎鼎烈曰,典籍李晉淵,當以詩傳第一卷應講,而誤以二卷懸錄,至於應講,大是不審,不可無警,從重推考,後次則依前以第一卷,使之應講,何如?上曰,依爲之。出擧條象奎曰,以各道邸吏事,昨年旣伏承兩弊,皆是先朝嚴飭之事,而又復如此,聞極駭然。令廟堂另加申飭,更勿如此,若復來後現發之事,則亦當各別嚴懲,以此一體嚴飭可也之命。故栽草之方,則關問各道,禁飭之條,則溯考謄錄,就加增刪,別爲一通節目,今方成帖分布,以爲恪遵之地,而或因特敎,或因陳瘼,爲邸弊成給節目,前亦屢矣,而申飭之初,不無所效。今久之後,易致懈弛,舊弊未革,而新瘼隨滋,事之可駭,莫此爲甚。今番則無敢如是之意,預飭中外,著爲永式,期有實效,何如?上曰,依爲之。出擧條仍命退,諸臣以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,殿座罷後,問安勿爲之。
以韓義運囚單子,傳于尹鼎烈曰,付過放送。
以南秉寬囚單子,傳于尹鼎烈曰,分揀。
傳于尹鼎烈曰,當該中官,從重推考。
以統長金道亮手本,武藝別監陸宗謙,莫重入番,無端逃走,爲先除下,移法司重治事,傳于金宗善曰,前後申飭,不啻屢再,而此輩之如是無難犯科,萬萬駭然。爲先依受敎,令訓局習陣日決棍,移送攸司,依律擧行,不飭之統長及頭目,亦令攸司照律嚴勘。
以修撰徐長輔·申緯,副修撰鄭魯榮·洪羲俊牌不進罷職傳旨,傳于李文會曰,只推。
李文會,以弘文館言啓曰,本館下番闕直,事甚未安,修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
金宗善啓曰,卽者檢閱朴綺壽,謂有私義之難安,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
金宗善啓曰,卽者別兼春秋鄭觀綏,檢閱申在植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李文會,以成均館大司成意啓曰,文廟守僕,依宗·社守僕例,試才啓下事,曾有定式矣。守僕方禹興汰去,其代以事知守僕,試才抄擇,備三望受點次,別單書入之意,敢啓。傳曰,知道。
金宗善,以兵曹言啓曰,守門將兪庚煥,呈狀請遞,故問其委折,則以爲去月二十七日,入直于宣仁門矣,有武藝別監一隊出去,而別監中名不知一人,因渠之橫竹而執頉,至發侵辱之說,旣是宣薦朝官,則旣聞此言,勢難供職,有此乞遞云。聞極驚駭,招致該廳掌務官及下隷,査問實狀,則其所侵辱之狀,果與渠言,無所差爽。守門將則朝官也,別監則掖隷也,而以掖隷侵辱朝官,事甚駭然。當該掖隷,令攸司査出科治,守門將兪庚煥,因此微事屢度呈狀,期於必遞,事體所在,極爲駭妄,令該府拿問處之,何如?傳曰,允。守門將汰去,拿處,置之。
金宗善,以兵曹言啓曰,宣傳官李圭男呈狀內,今月初九日內試射時,得蒙直赴殿試之恩典,而所帶之職,係是南行窠,卽爲入啓遞改云,依例改差,何如?傳曰,允。
金宗善,以兵曹言啓曰,兼司僕將李儒秀方帶宣傳官,以職務相妨,呈狀乞遞,勢難兩處供職,所帶兼司僕將之任,改差,何如?傳曰,允。
金宗善,以訓鍊都監言啓曰,謹依統長金道亮手本判付,武藝別監陸宗謙,習陣日決棍,移送攸司,依律擧行次,爲先拘留北營之意,敢啓。傳曰,知道。
尹鼎烈,以刑曹言啓曰,以統長金道亮手本,武藝別監陸宗謙,莫重入番,無端逃走,爲先除下,移法司重治事,傳曰,前後申飭,不啻屢再,而此輩之如是無難犯科,萬萬駭然。爲先依受敎,令訓局習陣日決棍,移送攸司,依律擧行,不飭之統長及頭目,亦令攸司照律嚴勘事,命下矣。謹按律文,則大典通編用刑條,有曰武藝別監逃亡者,習陣日沙場回示後,決棍五十度,絶島充軍,大明律制書有違條,有曰凡奉制書,有所施行,而違者杖一百,竝依此律照勘,陸宗謙,待訓局移送,定配所,卽爲押送,統長金道亮,頭目朴盛根,各嚴杖一百,放送之意,敢啓。傳曰,知道。
洪奭周,以賑恤廳言啓曰,西部黑石里契任掌元在祐,今月十一日本洞路傍,得三歲遺棄男兒,同里居良女鄭召史,欲爲收養,南部政承契任掌李得宗,今月十一日本洞路傍,得二歲遺棄男兒,同里居良女劉召史,欲爲收養,貧不自食,皆願受料,告于本部,自各該部同日牒呈,故依節目,竝爲給料,使之乳養之意,敢啓。傳曰,知道。
尹鼎烈,以義禁府言啓曰,保放罪人元有朋,査啓啓下,還囚議處,李濟和,還囚照律以入之意,敢啓。傳曰,知道。
尹鼎烈,以義禁府言啓曰,本府都事朴祖壽拿問處之事,傳旨啓下矣。朴祖壽,前以他罪,已爲拿囚,待後日坐起,更爲捧供之意,敢啓。傳曰,知道。
吏曹啓目,粘連觀此弘文館副校理洪冕燮上疏,則以爲臣與左議政金載瓚,爲異姓四寸親,而所帶春秋兼銜,有在下應避之嫌,亟賜遞改,俾存公格亦爲白有臥乎所,相避之法,在下當遞,洪冕燮所帶春秋館記注官之銜,依例減下,何如?判付啓,依允。又啓目,粘連觀此藝文館檢閱朴綺壽上疏,則以爲,臣父宗臣,以弘文館副校理,例兼春秋館記注官,臣之所帶記事官之銜,在所當遞,亟賜鐫改,以存公格亦爲白有臥乎所,相避之法,在下當遞是白乎矣,史官所帶春秋兼銜,不得減下,載在法典。前此亦有似此處地之可以旁照者,朴宗臣所帶春秋館記注官之銜,依例減下,何如?判付啓,依允。
禁府啓目,粘連放逐鄕里罪人元有朋矣査啓云云,車女含冤飮藥之說,只出於媤叔與其子之招,旣無他分明可證之跡是白乎乃,至若恒祿,酷被毒杖,致命於四日之間,恒祿眞有凌辱拔劍之擧,呈官呈營,以法治之,何所不可,而不此之爲,私自手犯,極其慘毒,究厥罪狀,繡單中償命之論,誠不爲過當是白乎矣,第恒祿卽有朋奴之子也。恒祿子招,旣曰平日依仰,無異於上典,則比雇工,尤爲自別,與打殺平人,煞有間焉,杖殺雇工之律,豈可不另施於此囚乎?其他許多罪犯,雖是罔赦,視之右項所犯,猶屬歇後,以此照律,何如?判付啓,依允。又啓目,右列考喧都事朴祖壽原情云云,傳旨內辭緣,泛稱遲晩,刑推得情,何如?啓,除刑推議處爲良如敎。又啓目,禁喧郞廳金箕殷原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又照目,粘連寶城郡守李濟和矣,本府議啓內,積逋徵刷之餘,有此回祿之災,事涉殊常,跡甚疑晦是白乎乃,常時之不能嚴束,難免其罪,以此照律罪,杖八十徒二年,公罪收贖,奉敎依允爲旀,功減一等爲良如敎。
檢閱朴綺壽疏曰,伏以,臣與臣父臣宗臣所帶春秋兼銜,法旣應避,在下當遞,昨陳必辭之義,方竢亟遞之命矣,及伏見該曹回啓踏下者,謂有旁照之已例,反使臣父所帶兼銜,終歸減下之科,臣誠恧縮靡安,莫省所以自措也。夫父子竝帶,而父遞子仍,晏然供職,卽是私義之所不敢出,該曹照例,未知有何可據,而竊稽本館謄錄,則左議政臣金載瓚,曾除檢閱時,亦以如臣情地,至蒙恩遞,揆以分義,參以已例,臣之不可在職也,決矣。玆敢不避猥越,露章徑出。伏乞聖明,俯垂諒察,特許鐫免,仍治臣瀆擾之罪,以肅朝綱,以安私心,千萬幸甚。臣無任云云。
省疏具悉。兼帶春秋館之任,許遞。
己巳三月十二日辰時,上御熙政堂。文臣製述入侍時,行都承旨沈象奎,行左承旨洪奭周,行右承旨李文會,左副承旨金宗善,右副承旨尹鼎烈,同副承旨鄭萬始,假注書任文白·閔秉勳,記事官申在植·朴綺壽,檢校直閣李存秀,以次進伏訖。藥房提調李晩秀,副提調沈象奎等進前奏曰,夜間聖體,若何?上曰,一樣矣。晩秀等曰,寢睡·水刺之節,若何?上曰,一樣矣。晩秀等曰,王大妃殿氣候,若何?上曰,一樣矣。晩秀等曰,中宮殿氣候,若何?上曰,一樣矣。晩秀等曰,惠慶宮氣候,若何?上曰,一樣矣。晩秀等曰,嘉順宮氣候,若何?上曰,一樣矣。鼎烈曰,昨日專經文臣殿講居首人賞格傳旨,臣誤以兒馬帖捧入矣。典籍洪起燮,前者再次居首,間以注書,法不得進參,今番又爲居首矣。雖不可以連三次論,而依間三次居首例,更捧傳旨,原傳旨勿施,似當。故敢此仰達矣。上曰,間三次居首賞典,何如?鼎烈曰,爲陞敍矣。上曰,依此捧傳旨,可也。鼎烈曰,禁府多有時囚,而連値殿座,不得擧行云,何以爲之乎?上曰,殿座勿拘。鼎烈曰,判義禁方呈辭矣。上曰,令次堂擧行。鼎烈曰,以傳敎書之乎?上命書傳敎曰,金吾時囚,殿座日勿拘,令次堂擧行。鼎烈曰,次堂方在侍衛矣。上曰,殿座罷後,出去擧行,可也。知義禁金羲淳進前奏曰,時囚柳成逵,以前城津僉使,聞其親病急報,投印徑歸,竟至遭艱云。人子情理,極爲慘然,在朝家孝理之政,特爲放送,似好。故敢此仰達矣。上命書傳敎曰,時囚罪人柳成逵,特爲放送。羲淳曰,臣因此有所仰達者矣。守令之聞親病上京,此是人子情理,不能自抑者,此後則雖有道啓,若因親病急報,則使之免罪,以爲定式,似好矣。象奎曰,此路一開,邊地守令,必有因此徑歸者,亦關後弊,定式則似難爲之矣。上曰,置之。讀券官南公轍·金羲淳·金明淳,對讀官吳淵常·金魯敬·南履翼·洪秀晩,率應製文臣,行四拜禮訖。上命公轍書御題三之日于耜賦,限午時,宣敎官奉題懸之。上入小次,宗善因夾侍入稟曰,科次,何以爲之乎?上命考券,有頃,上出御座次,命公轍加批書等。宗善坼封,讀奏封內。上命書傳敎曰,文臣製述入格人賞典,依例捧傳旨。宗善曰,製述文臣書啓爲六十人,而金益鉉則有實病出去矣。收券爲六十二丈,雖未知何故致有差誤,出去後,謹當査實仰達矣。晩秀曰,綏吉園水刺間有頉處,發遣本曹郞廳尹光心奉審,則一柱雖似小傾,非告由修改處,故敢此仰達矣。上曰,然則姑置之。象奎曰,昨伏見統長先啓手本,則以武藝別監逃避者,移送法司重治事,啓下矣。武藝別監,自是宿衛親兵,故肅廟己丑,以逃避者,施以逃軍律,決棍五十度,再逃者梟示定式,先朝庚子,以決棍五十度絶島爲奴定式矣。今若出付法司,照律或輕於先朝定式,則甚不成說。雖是掖屬,手本旣下政院,則宮府一體之意,恐不當若是。故敢此仰達矣。上曰,當更爲下敎矣。上命試官先退,公轍等以次退出。又命退,承史以次退出。
上在昌德宮。停常參·經筵。
尹鼎烈啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨李文會今日不爲仕進,卽爲牌招,何如?傳曰,允。
金宗善啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副護軍單金敎根。
傳于尹鼎烈曰,回還三使臣留待。
傳于尹鼎烈曰,回還三使臣入侍。
傳于尹鼎烈曰,今日頒敎時,擧行萬萬駭然。承文提調,爲先從重推考,郞廳,令該府拿問嚴勘,當該承旨,爲先遞差。
李文會啓曰,頒赦事,命下矣。未承授推考傳旨,自本院依例爻周之意,取啓。傳曰,知道。
傳于金宗善曰,別歲抄書入。
尹鼎烈啓曰,卽者義禁府都事來言,今日赦典赦單子,當爲修正以入,而判義禁李集斗病不進,次堂例不得擧行云,卽爲牌招,何如?傳曰,令次堂擧行。
以別兼春秋鄭觀綏,檢閱申在植牌不進罷職傳旨,傳于李文會曰,只推。
洪奭周啓曰,明日傳香禮房承旨,當爲齋宿,而行右承旨李文會,纔已違牌,更爲牌招,何如?傳曰,允。
傳于洪奭周曰,承旨未差之代,前望單子入之,待下批牌招察任。
承旨前望單子入之,金敎根落點。
備忘記,長番內官吳信甲·金振玉,百官加親授。
李文會啓曰,吏曹郞廳來言,百官加下批政事,取稟。傳曰,當日爲之。
傳于李文會曰,檢閱朴綺壽兼帶之任,還付。
有政。吏批,行判書南公轍進,參判金明淳病,參議李好敏病,行右承旨李文會進。以南履翼爲兵曹參知,金秀鍾爲典籍,李魯集爲注書,宋翼圭爲繕工奉事,兼春秋單朴綺壽,兼執義金啓河減下,以李顯相爲奉常僉正,中學訓導申用淵,兵曹參議單南履翼,參知單韓始裕。
兵批,判書金羲淳病,參判宋祥濂進,參議韓始裕病,參知未差,左副承旨金宗善進。同知單洪必浩,副司果李洛秀,黃土歧權管單李應天,副護軍尹鼎烈,以上竝單付。
金宗善啓曰,新除授注書李魯集,卽爲牌招入直,何如?傳曰,允。
李文會啓曰,卽者副校理洪冕燮,謂有身病,陳疏徑出,原疏纔已退却矣。依定式禁推傳旨捧入之意,敢啓。傳曰,知道。
李文會啓曰,玉堂上下番俱空,事甚未安,應敎李永老,副應敎趙鎭順,校理朴孝成,竝卽牌招,以爲推移入直之地,何如?傳曰,允。
以修撰徐長輔·申緯,副修撰鄭魯榮·洪羲俊牌不進罷職傳旨,傳于李文會曰,只推。
以副校理洪冕燮禁推傳旨,傳于李文會曰,分揀。
傳于李文會曰,副校理朴宗臣許遞。
李文會啓曰,左右史不可不備,別兼春秋鄭觀綏,檢閱申在植·朴綺壽,竝卽牌招,何如?傳曰,允。
李文會啓曰,卽者別兼春秋鄭觀綏,檢閱申在植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
刑曹啓目,因兵曹啓辭,侵辱守門將之武藝別監李重根,自臣曹考律重勘,何如?判付啓,依允。
李文會,以禮曹言啓曰,卽接永禧殿令所報,則今十五日焚香殿官中一人,當爲受香,而參奉宋啓洙受由下鄕,無以擧行云。依定式,假官令成均館官員口傳啓下,以爲替直受香之地,何如?傳曰,允。
金宗善,以都摠府言啓曰,今日入直內三廳武兼禁軍及軍兵等,當爲中日習射,而仁政殿頒詔行禮及頒敎相値,不得設行之意,敢啓。傳曰,知道。
李文會,以承文院都提調意啓曰,今番回還使臣齎來詔書一道,提調一員陪進,奉安于禮曹奉安閣,仍行奉審之意,敢啓。傳曰,知道。
李文會,以吏曹言啓曰,別歲抄書入事,命下矣。居中居下,亦爲一體書入乎?敢稟。傳曰,亦爲書入。
金宗善,以兵曹言啓曰,在前別歲抄時,有準期不敍書入之例,今番則何以爲之?敢稟。傳曰,書入。
敎中外大小臣僚耆老軍民閑良人等書。王若曰,鴻化遠覃,譬列宿之北拱,鳳詔遙付,喜使星之東旋。玆誥多方,載颺曠典。念皇朝誕撫區宇,而小邦偏被帡幪,訖聲敎於山梯海航,萬國來湊,囿至化於金膏玉燭,壽域皞熙,猗歟,五旬之恰躋,自致諸福之畢至。九五福曰壽,作極惟皇,八千歲爲春,無疆大曆。誦天保定爾之什,誠益切於嵩呼,處日出逖矣之邦,禮則處於壤執。玆當中州之頒慶,尤仰外服之曁恩。萬里階庭,荷寵光之已極,十行諭誥,又德音之丁寧,一視同仁,與陽春而遠布,肆赦有罪,同霈澤之旁流。自本月十三日眛爽以前,除謀叛大逆·謀叛,子孫謀殺,歐罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜,雜犯死罪外,徒流以下付處安置充軍,已至配所未至配所,已發覺未發覺,已決正未決正,咸宥除之,敢以宥旨前事,相告言者,以其罪之。在官者各加一資,資窮者代加。於戲,休祥自臻,固知神人之攸祐,率普均忭,寧以內外而有間?故玆敎示,想宜知悉。大提學南公轍製進。
己巳三月十三日午時,上御誠正閣。回還三使臣入侍時,右副承旨尹鼎烈,假注書閔秉勳,記注官劉㵙·許臻,上使沈能建,副使趙弘鎭,書狀官金啓河,以次進伏訖。上曰,遠路無事往來耶?能建曰,幸賴王靈,得免顚仆矣。上曰,勅書似不順付矣,何以順付出來耶?能建曰,黃曆齎咨官劉運吉,與序班私自成約,以爲今番勅書,若得順付,則當用酬勞之賞云。序班隨來柵門,欲受貸賂,故臣等以使行,今纔入柵,不知此事爲答矣。自禮部聞其事端,有査覈之擧,幾至生頉矣,幸賴禮部尙書禮待甚厚,且因首譯金在洙極力周旋,幸得無事順付矣。上曰,齎咨官誤爲而然乎?能建曰,出於爲國之意,而事實則不善爲之矣。上曰,序班爲誰?能建曰,如我國之禮曹書吏矣。能建曰,今番詔書順付,雖是禮部之據例奏下者,間因禮部諸堂之議不一,頒詔十餘日後,始爲決定,如是之際,自然有酬用之處,使任譯輩,紋銀二千七百兩,私自辦貸,以爲取用之資,故敢此仰達,令廟堂以爲區處之地,何如?上曰,依爲之。出擧條能建曰,使臣入柵後,鳳城護送通官處,例有往還禮單贈給之規,故昨冬入去時,亦依例贈給矣。護送通官吉利通阿到北京後,擬望於北京通官,留待引見,禮部另派北京通官景平,使之護送,禮單亦不可不給,而帶去公用,已盡分給於各處,禮單區處無路,不得已運餉不虞備銀子中,劃給一百五十兩,故敢此仰達,令廟堂知會義州府尹,以爲會減之地,何如?上曰,依爲之。出擧條上曰,彼中無事乎?副使亦爲仰奏,可也。弘鎭曰,別無他事,而書狀以聞見事件,有所書啓者矣。上曰,書狀別單,果得其詳乎?啓河曰,秪記見聞,而彼中物情,實難詳得矣。上曰,彼中物情,何以得聞耶?啓河曰,或因目見而知之,或因筆談而聞之矣。上曰,彼中年事,何如?弘鎭曰,臣前在灣府時聞之,則市價甚騰踊矣,今則可謂免凶矣。啓河曰,亦可謂豐年矣。上曰,北京亦封皇太子乎?能建曰,雖無豫建之事,而皇子則有三人矣。上曰,皇子,何如?能建曰,長則年可三十歲,其次則十三歲,而似勝於其兄,其季則尙稚云,而未得見之矣。上曰,何如而勝也?弘鎭曰,長則容貌凡常,不似貴人樣,其仲則視瞻言動,似非凡矣。能建曰,皇帝方有意於第二子云矣。上曰,皇帝,何如耶?能建曰,方面白晳,而似肉多骨少,嚴威不足,而和吉則有之矣。上曰,風俗,何如?弘鎭曰,無足可觀者矣。上曰,何以然也?弘鎭曰,盛京以往,皆是北方之疆,而頗有可觀者矣,近來則有漸不如古之歎,專是謀利之風矣。啓河曰,自乾隆晩年,財竭民窮,其氣像習俗,有衰叔之意,皇帝初元,頗似苛察,近年以來,稍欲寬大,又抄乾隆實錄,按而行之,以示勤勵之意云矣。弘鎭曰,彼國科制,極爲嚴重,而用情之弊,愈往愈甚,神出鬼沒,故其士子,多有不平之氣矣。上曰,科弊亦似我國乎?啓河曰,中國科制,本自纖悉矣,比來諸弊滋生。故皇帝降勅,嚴諭諸臣,亦各警惕,庶有實效云矣。上曰,彼中亦如我國,有宗室駙馬之屬乎?能建曰,皇帝左右,有數三人侍立者,聞是皇兄,又有二壻,皆是蒙古王云矣。上曰,是蒙古之主乎?啓河曰,如凶奴左右賢王之稱,而來留皇城。蓋其俗尙,皇子皇女,皆與蒙古爲婚,其禮待蒙人,無比矣。上曰,蒙古能不作亂乎?啓河曰,中國有敎匪之亂,則每以蒙古軍兵征討,故每一立功,屢千軍兵,皆賜貂裘一襲,其耗財已無可言,而蒙人交織於道,橐馳滿城,頗有驕橫之漸矣。上曰,賊匪,何如?啓河曰,臺灣賊蔡牽等,本以中土士族,聚徒入夥,騷擾南服云,而似不至大段矣。上曰,中國則無乖異之事乎?能建曰,內務府大臣廣興,以贓汚處絞於都市矣。啓河曰,廣興卽皇帝初元,參劾和珅者也,以此寵任,蓋是悻直自賢之類,而去年因事忤旨,屢被譴責矣。又遭吉綸參劾,此則雖似迎合,而聞其贓犯狼藉,法固當加,但內務府大臣之用法於都市,恐非所以令衆庶見也。上曰,目見其用刑乎?弘鎭曰,雖未目見,而臣等在館時,以此事都人喧傳矣。啓河曰,中國有生籍沒之法,雖非死罪,亦皆籍沒家産,故被罪者無所於歸,景色雖不佳,且聞生籍沒之法,罕施於淸人,而多用之漢人,故漢人頗有怨言矣。上曰,皇帝殿座時,侍衛多少,與我國,何如?弘鎭曰,儀仗侍衛,自殿陛至殿門而相接續,比我國甚多。但其俗全無禮節。臣等與宴時,皇帝引見於御榻上,親自賜酒者爲三次,雖出禮待我國之意,其無儀節,推此可見。且專尙簡易,故殿座時,但聞鳴鞭三聲,皇帝已出坐御榻,其班行錯亂,不成貌樣,鼓角斷續,專無紀律矣。上曰,臚唱,何如我國?弘鎭曰,不如我國矣。啓河曰,皇帝之前,皆用淸語,蓋是不忘本之意,而雖能漢語,亦難諦聽其聲音矣。上曰,皇帝遊宴時,使臣皆爲入參乎?能建曰,正月初一日朝賀,以慶節故設宴,臣等亦爲入參,上元燈戲及山高水長圓明園西山等遊宴時,因禮部知會,臣等皆爲祗迎矣。上曰,圓明園在何地?啓河曰,距皇城三十里矣。上曰,西山,何如?啓河曰,是皇帝游觀之所,如漢之上林苑矣。上曰,漢之洛陽,在於何地?弘鎭曰,在於河北,距皇京甚遠矣。上曰,今番得來書冊乎?弘鎭曰,得十三經註疏一帙以來矣。上曰,三使臣早爲退出,休憊,可也。能建等以次退出。上曰,前度則詔書先爲入啓後,出送禮曹矣,今番則不爲入啓,何也?鼎烈曰,臣未及知之矣。上曰,迎詔及頒敎時有儀仗,而用樂山呼乎?鼎烈曰,迎詔時則有儀仗,而樂作山呼竝爲之,而頒敎時則儀仗出去,不爲用樂山呼矣。上曰,前度則樂作山呼之聲,聞於寢室矣,今番則無之,頒敎時初不擧行,何也?出去後,竝爲斯速知入,可也。上曰,使臣入侍,以詔使入侍書之,何也?此有前例乎?鼎列曰,院中諸議,皆以爲似當如是,故史官座目單子,以此書之矣,使臣入侍傳敎,更以回還三使臣入侍書之,似好矣。上可之。鼎烈曰,檢閱朴綺壽疏批,許遞春秋兼銜矣,史官無春秋兼銜,則無以行公云,何以爲之乎?上曰,朴宗臣,何官耶?鼎烈曰,副校理矣。上曰,副校理許遞,史官兼銜還付,則可無相避之端矣。鼎烈曰,然矣。上命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深三分。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒呈辭,監察茶時之意,敢啓。傳曰,知道。
傳于李文會曰,禮房承旨馳詣宗廟·景慕宮,奉審摘奸以來。
以檢閱朴綺壽牌不進罷職傳旨,傳于李文會曰,只推。
李文會啓曰,左右史不可不備,別兼春秋鄭觀綏,檢閱申在植·朴綺壽,竝卽牌招,何如?傳曰,允。
以別兼春秋鄭觀綏,檢閱申在植牌不進罷職傳旨,傳于李文會曰,只推。
以應敎李永老,副應敎趙鎭順,校理朴孝成牌不進罷職傳旨,傳于李文會曰,只推。
李文會啓曰,應敎李永老,副應敎趙鎭順,校理朴孝成牌不進,玉堂上下番俱空,事甚未安。副校理洪冕燮,修撰徐長輔·申緯,副修撰鄭魯榮·洪羲俊,竝卽牌招,以爲推移入直之地,何如?傳曰,允。
李文會啓曰,新除授注書李魯集時在京畿驪州地,斯速乘馹上來事,下諭,何如?傳曰,允。
傳于金宗善曰,吏兵批歲抄點下者,依例捧傳旨。
以義禁府赦單子,傳于金敎根曰,宋欽書·徐有齡·朴祖壽·金箕殷放。
以公忠監司鄭晩錫狀啓天安縣民家失火事,傳于洪奭周曰,當春失火,聞甚矜惻,原恤典外,各別顧恤事,廟堂措辭,分付。
李文會,以禮曹言啓曰,昨年因黃海道暗行御史金魯應別單備邊司草記內,延安故萬戶李大春褒贈事,海州故學生張宗甲妻元氏旌褒事,竝令該曹稟處事,允下矣。取考其原別單,則延安故萬戶李大春,往在壬辰島夷之難,以本府武士,爲西門守將時,孤城被圍,危如一髮,而賊用雲梯攻之,又取棺板冒之,緣城而上,大春以鐵箭射之,棺板脫落,在下者皆壓死。賊酋相謂曰,破此三里之城,易如拉朽,而曠日持久,是諸軍不爲力戰之致,今日固決戰,豎旗于北山之陽,督戰益急,城中之人,無不驚惶失措,夜深戰酣,忽然喊聲大起,賊又登城矣。大春抱火,塞斷其路,大聲呼諸軍,或投火把,或投藁草,兩軍相搏,聲振山岳,時東風大作,烟焰漲天,燒斷長梯,登城之賊,碎爲肉泥,我軍遂列立於雉堞之間,以炬火亂投城下,火烈風猛,延熱於百步之外,或以大石投之,或以沸湯灌之,賊皆縻爛,屍積城下,不可勝數。賊進不得入,退無所掠,乃解圍而去。大春等徒步追之,超大浦,奪其牛馬而來,一邊射賊殺之,一邊屠牛啖之,賊壯而畏之,不敢更戰。是以成延安之捷。及丙子之難,年及九十,壯心猶存,帶矢候賊,能殺一虜,竟爲所害,其英風毅節,至今在延人之口,百世之下,懍懍有生氣,況故忠臣李廷馣文集中,昭載此事,爲一部之信史。且其時力戰之功,固已照爛,而至於年及髦膂之後,猶辦捐身殉國之忠,比之故烈士,尤有難焉。第僻在海隅,事又久遠,迄今泯沒,亦係朝家之闕典,亟令有司,特擧褒贈之典,以爲激勸之地。海州故學生張宗甲妻元氏,生於寒微之家,曾不學彤管之書,而至性出天,善事舅姑,傭身以養,甘旨無闕,輕煖以時,舅姑有病,則焚香禱天,親煎其藥,竭誠調護,隣里咸歎異矣。去丙寅七月,其夫偶得痢病,方在奄奄之中,則不離侍湯,自誓曰,夫若不幸,吾亦隨之,以爲同穴云云。其夫屬纊,家人見其必死之狀,挽止曰,旣有遺腹之胎,可繼夫姓,不可隨死云爾,則强加粥飮,將至一年,蓬髮被面,及其胎月,果生一男,曰此男如過三霜,則必飮食不死,吾將下從。大朞之日,飮藥以遂其志,無愧於古烈婦之事。臣於本道孝烈之中,來呈請褒者,非止一二,傳聞有難驟信,事實未易的據,惟此烈行,非但一州之人同然一辭,且其死適在於臣之入境之時,明白無疑,請施旌褒之典爲辭矣。李大春事實,頃因道儒上疏,自廟堂行査,已蒙褒贈之典,置之。張宗甲妻元氏,以遐鄕寒微之人,克盡事夫之道,當其夫之病,不離侍湯,竟至不起,自誓下從於臨喪之時,終焉解娩,決意殉身於再朞之日,擧措雍容,成就卓異,其在激勸之道,施以復戶之典,恐合樹風聲之政,而係于恩典,臣曹不敢擅便,上裁,何如?傳曰,依草記施行。
李文會,以禮曹言啓曰,因江原道暗行御史李尙愚別單備邊司草記,孝行褒美事,節行旌褒事,今該曹稟處事,允下矣。取考其原別單,則杆城良人李國城,自幼至孝,父母之前,坐則必跪,年至十八,其老父積年沈痼之疾,日就危篤,國城至誠救護,夜不交睫,及夫其父氣絶,則叩顯呼天,自斷左手中指一節,注血于口中,血旣盡,又斷一節,數時後,其父漸漸回甦,病遂平完,鄕里莫不嗟異。渠以遐土村氓之子,又是弱冠之年,而斷指救父,誠孝所感,旣絶而甦,一斷尙難,再斷爲尤難,其所嘉尙,有倍於讀書士夫之有此行也,不可無褒美之典。橫城故士人朴敦哲之妻元氏,自于歸之初,至誠事姑,隣里咸稱其孝矣,年纔廿三,遭其夫喪,其姑恐有滅性之擧,使家人相守,則色辭之間,少無幾微,躬檢殯殮之具,擧正雍容,人皆弛慮矣。纔經成服後九日,分娩生男,自其日水漿不入口,泣謂其姑曰,兒婦之苟延時日者,以有腹中之兒也,今幸得一男,亡夫之嗣續,始有託矣。從此以後,吾所以自處者,只有一死而已,但尊姑臨年,此兒之生髮未燥,今而死焉,則固知不孝不慈,而身爲介婦,旣無奉祀之任,供養尊姑,亦有其人,至於保護斯兒,則自有伯叔諸母,死無所憾。仍噤口七日,奄奄將絶,而呼其姑曰,今日卽兒婦命盡之日也。姑婦與子母,從此永訣矣。左執姑手,右撫兒頂而歿。其家以其同年月日,同穴而葬,鄕里流涕,行路咨嗟。竊伏念,眷愛穉子,慈母之至情,從容就義,古人之所難,而今此元氏,棄其呱呱之兒,成此烈烈之節,比之尋常下從者,不可同日而語,其在激勸頹俗之道,合施旌褒之典爲辭矣。杆城良人李國城,以僻邑村氓,能知事親之誠,其父之病劇,至誠救護,斫指注血,回甦已絶之命,其在激勸之道,施以食物之典,恐合事宜,伏惟上裁。橫城故士人朴敦哲妻元氏烈行,昨秋因道儒之上言,關問本道,已爲査啓,而因前判書臣李勉兢筵奏,分付道臣,更爲詳探實行,待式年抄啓事,批下矣。本道自當採取登聞,今姑置之,何如?傳曰,允。依草記施行。
李文會,以禮曹言啓曰,昨年,因慶尙右道暗行御史呂東植別單備邊司草記內,咸陽鄭胤獻等褒嘉之典事,咸陽士人禹弼寅等,安義金光大夫妻褒異之典事,居昌奴張文伊褒嘉之典事,令該曹稟處事,允下矣。取考其原別單,則嶠南一域,最爲緩急所恃,而忠臣義士,磊落相望,朝家所以崇奬之典,非惟褒賞於已然,卽爲激勸於將來。昔當戊申亮賊之變,人心波蕩,莫可收拾,而獨咸陽鄭頤運·胤獻·纘獻·承獻·紹獻·重獻·尙獻·師獻·鎭垕等九人,以先正臣文獻公鄭汝昌之後,能守忠貞之家聲,挺身奮義,呈書本郡,條陳討賊之方,募聚村丁,將發蹈刃之行,幸因賊亂之旋平,雖無功烈之著現,考其心跡,則無愧於死難之人,觀其計策,則不讓於奏捷之臣。當初倡義之時,本倅題其狀曰,諸君明目張膽,齊聲抗義,益勵丹心,共濟國事云云。故重臣朴文秀,以繡衣行關本邑曰,咸陽鄭氏,獨保臣節,倡率多士,呈書討賊,能超然拔出於列邑風靡之日,萬代瞻仰,正在斯矣云云。及爲道伯,又爲狀聞曰,鄭頤運等齊聲抗義,獨保臣節,此非但一道之欽歎,亦足爲百世之矜式,自朝家別加褒奬,然後可以振頹綱勵臣節云云。故相臣李宗城,亦以繡衣啓聞曰,鄭氏八家,以先正之後,能繼先烈,抗義呈書,請討亮賊,超然拔出之節義,實爲後世之矜式。其他道狀繡啓之連褒交奏者,不翅屢度,而惟鄭頤運一人,以呈狀狀首,再除寢郞,又爲貤贈,至於鄭胤獻,以先正祀孫,曾經縣監,故以前銜朝官,事之終始,實爲主張,而特以行卑之故,不爲狀首,其餘諸人,亦皆同功一體,而未蒙褒奬之恩。玆以當初事狀,前後啓語,據實仰聞,請令該曹,另爲稟處。咸陽故生員禹弼寅,弼寅之弟弼良,弼寅之子琬,琬之子洪傅,洪傅之子廷呂,廷呂之侄羲孫·敬孫,皆以孝行,聞於鄕里,人稱五世七孝。弼寅兄弟,俱有至行,事親之際,溫淸甘旨之節,靡不用極。其父有病,日夜祝天,請以身代,迭相嘗糞,及其病革,弼寅斷指回甦,而三年後復有病,弼良又斷指回甦者又兩月,及其廬墓之時,拜伏之處,草爲之不生。琬幼有至性,九歲父病危劇,嘗冀斷指,仍得回甦,其後其母,又患痘疫,吮腫嘗糞,又爲斷指得甦,人皆曰是父是子。洪溥幼而失怙,養偏母至誠,其母屢經重疾,斷指獲甦者再,先朝甲辰上言判付內,三世四孝,足云稀異爲敎,特命給復。其後廷呂再度斷指,母病得甦,羲孫年纔十歲,再度斷指,敬孫九歲,父遘怪疾,兩次割股以食之,病遂得瘳,前後實狀,塗於一道耳目,一門七孝,古所罕聞。安義良人金光大及其妻金召史,事母至孝,本爲鄕里之所欽歎,光大得初男,光大之母,抱持其孫,坐於門前橋上而撫弄之,忽俱墜橋下,兒遂不保,而母亦致傷,金召史急來按摩其姑,而且寬譬之曰,婦方年少,將多生子女,願姑勿以爲念云云,絶不見嗟惜之色。光大來見,而亦不問其兒,惟以其母之致傷,爲大驚慼,隣人擧皆感歎。其母仍成癃廢,便液恒汚枕席,而光大夫妻,日夜將護,不離其側,于今九年,不少懈怠,他人或說墮橋之事,則輒目止之,使不到於其母之耳,一境之內,相傳爲美談,鄕曲匹庶,有此懿行,誠可歎異。右項兩件,合有別般褒異之典,玆以仰陳,乞令該曹稟處。居昌進士李度,家甚貧困,糟糠不繼,其奴張文伊,彈竭誠力,以承奉之,三十年如一日,負笈則贍其糧饌,赴擧則辦其試具,鄕隣素皆欽歎。其主年且八十而無所成,欲廢擧業,文伊曰,平生勤業,一朝廢擧,豈不冤乎?力勸赴擧,盤纏試具,一一辦備,場屋出入,必背負其主,終得小科而歸,人皆曰,文伊之誠感所致。其主之壽具等物,歲歲營辦,今皆準備,渠亦貲産素貧,賣酒爲生,而能使其主,贍給若此者,亶出於一段純誠,且自幼少時,善事父母,爲人豪爽,平生行事,多尙意氣。臣之入境也,屢聞其名,方欲招見之際,多士之狀,適會而至,可見事實之非虛,而物情之欽服也。臣之今行,以孝烈呈狀者,不知其數,而難以盡達,故只擧其表表者,略略仰陳。至於忠奴,只此一人,尤可稀貴,故玆以詳陳,亦令該曹另爲稟處,以爲褒嘉之典爲辭矣。鄭胤獻等挺身奮義,呈文本官,條陳討賊之方,而事之始終,胤獻實爲主張,特以行卑之故,不爲狀首,尙今泯沒,無怪公議之抑鬱,施以贈職之典,恐合事宜,伏惟上裁。其餘諸人,一門之內,竝施恩典,在所難愼,今姑置之。禹弼寅等五世七孝,雖曰嘉尙,弼寅·弼良·琬及洪傅等,前已蒙給復之典,到今疊恩,有所輕許,竝置之。洪傅之子廷呂,廷呂之侄羲孫·敬孫,俱襲家庭之訓,五世純孝,竝萃一門,其在激勸之道,竝施給復之典,恐合事宜,伏惟上裁。金光大及其妻金召史,以遐鄕無知之賤,能知愛親之誠,一境相傳,有足徵信,竝施食物之典。李度奴文伊,以鄕曲寒微之私賤,效忠於其主,若是冞篤,可見其誠意之出於天賦,施以食物之典,恐合樹風之政,而係干恩典,臣曹不敢擅便,上裁,何如?傳曰,依草記施行。
李文會,以禮曹言啓曰,昨年,因京畿暗行御史洪儀泳別單備邊司草記內,誠寧大君夫人成氏祔祀,令該曹稟處事,允下矣。取見其原別單,則以爲,高陽幼學李厚冕文狀內,誠寧大君昭頃公,卽太宗大王第四子而無子,安平大君瑢,繼其後,安平罪死時,誠寧夫人成氏,以連累,安置慶州,誠寧後嗣,以孝寧大君第六子原川君,宜主其祀不祧,而成氏雖蒙放還歸,死於本第,然安平事未伸,故成氏不得祔于誠寧大君矣。安平伸冤之後,亦未立主,誠寧祠版,至今無配獨享,而子孫貧替,其間屢呈上言,終未得徹,安平旣伸,則成氏之不得祔祀,未知緣何,而其冤則極矣。請命禮部,亟議立主祔祀爲辭矣。安平大君旣已伸雪,誠寧夫人之緣坐,自在勿論,則祔躋當否,乃是子孫從便爲之之事,非朝家所可指揮者,上言內辭緣,置之,何如?傳曰,允。
李文會,以禮曹言啓曰,昨年因京畿暗行御史洪儀泳別單備邊司草記內,孝烈褒嘉事,令該曹稟處事,允下矣。取見其原別單,則以爲,廣州士人朴師仲,自在幼時,已有母病祝天之感,而年十六時,卽英廟丁丑,其父弼潤,誣入於殺獄,師仲奔走囹圄,亂頭跣足,晝夜號泣,嚙左五指,欲血書冤狀,指浮大,血出不多,放聲大哭曰,吾聞親病斷指,血多吉,血少凶,今暴父冤而咋指不出血,是無誠孝也。向天四拜而祝曰,蒼天其哀憐之,又咋右五指,血淋漓逬出,遂書曰,吾父無罪,彼蒼照臨,聖上俯察,生出獄門,君恩莫大。抱其書,伏闕門者三朔,終至上聞,英廟因緹縈事下敎,減律定配,而已蒙釋,其父以天年終,其便身先意之節,不可殫記。師仲年今六十七生存,臣於兒時,亦聞師仲名遍於搢紳,五十餘年後,今見多士呈狀,不得不陳。利川故通德郞李榮,自孩提已良知愛親,得一果一饌,必懷而納諸父母之口。五歲時,畦有西苽四莖生,時榮之大父母父母俱在,榮標其莖曰,某莖祖父母苽,某莖父母苽,及齊結實,摘而進之如其言。十歲丁母憂,號擗欲絶,及葬,朝夕上墓哭,貧無以祭奠,墓下有薄田,榮爲種稻自耘之,一耘息上墓哭,再耘息上墓哭,憫苗乾,手自掘泉,有水湧出以漑之,秋穫僅三斛,父亦爲之不他費,以供祭需。事繼母如所出,故母常以孝子稱,母多病且革,有獲藥之感,事其父終始誠孝備至,有足以感神明者,如飛雉生魚蜂蜜松蕈之仍父病而致者,不可盡記。其父卒,居喪之慼,人無不悅。至於祭器之自出,栢樹之結實,墓儀之得石,種種感異,不止一再。又篤於孝友,夫良知之能,格感之異,有一於是,皆稱孝子,若李榮者,集衆孝而始終如一。驪州士人具錫一,家世一門,以孝著聞,錫一之高祖舜相,父時楷,皆以孝貤贈,而時楷之篤孝行義,立爲一家之法,奉先養生,皆有制節,敎養六子,皆能孝悌,而錫一及其弟錫儀,尤以孝稱。錫儀先死,而其孝行,已入於道臣之啓。錫一今年近八十,其親墓在於里許,日必冠帶,上其墓周旋,不忍遽返,雖寒暑風雨不廢,喪制之禮,皆有講定,而儀節詳備,家又貧儉,而其九世墓儀石役,自其父時鳩財,至錫一,磨石刻字,皆使諸子孫躬爲之,兄弟諸子,皆環堵同居,家養蜂六十餘年,每筩小小取蜜以供祭,未嘗殺一蜂子,其家之仁厚有節皆如此。蓋文學不足,而質行有餘,略有萬石君家法。陽城士人權斗容妻李氏,幼而有女士之操,酷好小學·孝經·五倫行實等書,至忠臣烈婦伏節死義之處,三復流涕,凡於孝行節義之事,手抄諺錄,昕夕諷讀,蓋其節義根於天性。及歸于斗容,初斗容以其年病,翌年在李氏家而歿,李氏號擗之中,念其母病且悲,每自收拾,而寬譬其母,從夫喪,歸其舅家,如例奠哭,而無過節,一家內外,怪其不甚哀慟,疑其有自絶,防護甚謹,而李氏之澌鑠,亦自日甚,病奄奄不可支。然朝夕必起而視奠具,晨昏之哭,不一廢也。以閏五月十三日於房中,雉經而死,卽其茵席間有遺書,悲不可讀,以爲不卽下從,疑身有遺腹,今知其病也,更何待乎?其裁制緩急,雍容就死,又在烈婦下從者,罕有其比。廣州私婢荐分,嫁爲束伍軍李鳳伊之妻,年二十二,其夫死,隣里親戚,有奪志之意,誓不改適,至於强迫,則知其必不免,緩辭解之曰,吾雖賤人,夫死未幾,遽有他心乎?愛育其夫前妻之子如己出。及其小朞,以其夫遺衣,衣其子曰,吾手所縫,汝不可復着矣,浣其衣裳而浴潔其身,竭其資而備其祭,祭之日,留其親戚之會者,改莎葺土於夫墓,歸而閉門,仰藥自裁。蓋其判死於心,而辭色微婉,故人不覺焉。以一婢賤,能知從一之義,處置後事,從容取義,實古今烈婦之不易者。右項三孝二烈,皆是卓然著于鄕邑,不可泯滅者也。若非有嘉褒之典,無以勸人善而興敎化。伏乞下其事于禮部,議以當施之典爲辭矣。廣州士人朴師仲,當其父之冤獄,血書冤狀,竟蒙宥典,其苦心血誠,令人欽歎,至今生存,施以給復之典,恐非過濫,伏惟上裁。利川故通德郞李榮,愛親能知,孩提之時,祭奠必勤,成人之後,鄕里稱其孝友,實蹟俱有可據,施以旌閭之典,而係干恩典,伏惟上裁。驪州士人具錫一,誠孝冞篤於八耋之年,仁厚至及於蜂蜜之微,日必上墓,風而不廢,愛親之誠,老益尤切,隣里稱道,足可見公議之大同,施以褒復之典,恐合事宜,伏惟上裁。陽城故士人權斗容妻李氏,其貞操之行,已著於平日,及夫之歿,矢心下從,雍容取死。廣州私婢荐分,以鄕曲私賤,素有貞操之行,能知從一之義,竟全其節,仰藥自裁,誠極嘉尙,竝施旌閭之典,不害爲樹風之政,而係干恩典,臣曹不敢擅便,上裁,何如?傳曰,依草記施行。
金宗善,以備邊司言啓曰,貢市人詢瘼所懷,有令廟堂草記之命矣。取見其所懷,則立廛市民等以爲,軍需縀屬,自各營別付貿來,乃是古例,而近來專責於本廛,國用進排,因此窘遁,自其營門,如前別貿事也。軍需所用,事體旣重,立廛執用,爲例亦久,而欲藉國用之進排,得免營門之貿取者,跡涉騙巧,言亦猥屑,置之。內外魚物廛市民等以爲,丁卯詢瘼時,廣州都賈人,廟堂摘發嚴繩矣,牟利之輩,締結北商,上京魚物,互相增價,積峙都賈,依前嚴飭事也。廣州以近京之地,都執魚物,使本廛失利,不但有違於朝禁,自本司前已關飭嚴繩,非止一再,而少不知戢,爲弊如舊,民習極爲痛駭,捧甘京兆,發關該府,使之嚴加禁斷。生鮮廛市民等以爲,內局封納生蟹,每箇價爲二分五里,而漁夫契廚院所納,每箇價米爲三升,一依漁夫契例上下事也。當初定式,自有斟量,而必欲一遵漁夫契受價,有此稱冤,亦涉屑越。前已自本司草記,置之,今無可論。懸房市民等以爲,懸房難支之弊有二,一則閭閻之私屠,日益熾盛,故束手失利,不免渙散之境。一則各宮奴屬,稱以貿易,往來貽弊之端,自廟堂草記禁斷矣,行之未久,無異前日,竝嚴加禁斷。且惠化門外安監川等地居民,不下萬數,依西湖例設庖事也。私屠之禁,懸法至嚴,而閭巷之間,犯科相續,至有廛民失利之境,不但爲廛民地,其在申朝禁之道,不可不嚴加禁斷,不飭之法司堂上,爲先從重推考,使之加意察飭,隨現痛繩,宮屬貿易之時,貽弊懸房,朝家申飭,前後截嚴,而不有飭禁,弊復如前,揆以法綱,萬萬駭然。分付內司,各別嚴禁,如或不悛,復有所入聞,則當該不飭之中官,斷當重勘之意,一體申飭。至於設庖一事,懸房定數,法意有在,更欲添設,極涉屑越,置之。司宰監貢人等以爲,本貢中白蝦蘇魚,以鹽代封,名之曰蘇白代鹽,而所用人情,與元鹽主人折半擧行,已至百餘年,忽於丁卯詢瘼時,改以元鹽則爲四分一,蘇白鹽則爲四分三,一從已例,分半擧行事也。蘇白之換鹽,與元鹽貢名色各異,故隨其進排之多少,有此情費之參差者,前此酌定,必有意義,而今則蘇白鹽用下與元鹽,殆無異焉。故有此稱冤,似或無怪,令廚院量其進排,減其情債,俾無偏多之患。內局麝香契人等以爲,本院別貿麝香,少不下二百餘部,多或至四百餘部,受價每部爲二兩,而市價爲四五兩,年年落本,此後則每年別製所用麝香,別卜定於所産各邑事也。別貿受價之不能當市直,事勢固然,而各邑之創出新卜定,必有貽弊民邑之患,有難遽議,置之。地衣契貢人等以爲,本貢難支之弊有四,其一,戶曹都下席子八千張內,一千五百張,辛丑無端見減,只以六千五百張上下,而以地衣磨鍊,則不過七百二十餘浮,豈能當一年數千浮進排?其一,內入地衣,係是都下外,庚戌特軫貢弊,每月終隨所入成冊,自排設房啓下戶曹,別受價定式,而近來成冊啓下,廢而不行,有進排無受價。其一,水原幸行時,龍驤鳳翥亭,本貢擧行,其外諸站,自其邑擧行矣,近來本貢,專當進排。其一,闕內外諸上司下隷輩,奪去借去之弊,飭敎禁斷,廟堂嚴甘矣,此弊復生,見失無數,竝依舊式釐正事也。一年進排,當爲數千浮,而本曹都下,不過爲七百餘浮,則貢人稱冤,無或爲怪,旣聞其實狀如此,則不可無矯革之道,分付該曹,另加矯救。內入地衣,成冊啓下,使之受價,旣有定式,而成冊之廢而不行,必是中間操縱之致,嚴飭掖庭署,一遵定式擧行。水原幸行時,外邑諸站之貢人擔當,必是因事勢酌定者,而有進排無受價,爲渠輩稱冤之端,令該曹從長區處。各司下隷或奪或借之弊,朝家飭禁,前後何如,而爲弊如前,事甚駭然,此不痛禁,實爲貢人難支之端,捧甘各司,更加嚴飭。樺皮廛·鞋廛·淸蜜廛·長木廛·綿子廛·眞絲廛·床廛·烟草廛·雉鷄廛·內外匙廛·隅廛·內貰器廛·衣廛·炬子廛市民等以爲,通共之後,將至渙散之境,欲申亂廛之禁事也。若禁通共,則誠爲渠輩專利之道,而都賈之法,實非衆民共公之利,當初酌定,只許六矣廛之都賈,餘皆通共,朝家法意,固有在矣,行之已久,不可變改,今此廛人輩紛紜呼訴,專出於希覬之濫想,民習可駭,竝置之,何如?傳曰,允。
己巳三月十四日辰時,上御熙政堂。漢學文臣殿講入侍時,行都承旨沈象奎,行左承旨洪奭周,左副承旨金宗善,右副承旨鄭萬始,同副承旨金敎根,假注書任文白·閔秉勳,記注官劉㵙·許臻,檢校直閣李存秀,以次進伏訖。考官右議政金思穆,行戶曹判書李晩秀,行護軍任希存,參考官行副護軍鄭來百,成均館大司成元在明,行副護軍曺允遂,行副護軍金魯敬等,率應講文臣,行四拜禮,思穆等以次陞殿。上曰,應講文臣爲幾員乎?象奎曰,十六員矣。思穆進曰,近來日氣和暢,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,診候日近,益切慶幸矣。惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,昨日頒敎時,以不善擧行,承文院堂郞及承宣,皆承嚴敎,而臣於其時,亦爲陪往,不勝惶悚之至矣。上曰,該院堂郞之失,所奏,過矣。上曰,從前漢學殿講時,譯官二人入參矣,今番亦依此擧行。事變注書使之入來呼名。仍命開講,敎曰,試官文義,以我國言發問,講員則以漢語奏對,可也。上曰,侍衛雨具,從便爲之。上入小次,旋出次。行右承旨李文會追後入來,進前奏曰,臣奉命馳詣宗廟·景慕宮,奉審摘奸,則俱爲無頉矣。宗善曰,再昨日文臣製述收券書啓外,加數爲三丈,故査實則應試文臣中三員,以昧例,不爲擧案云,此是不審之失,何以爲之乎?上曰,今番則置之,此後另加申飭,可也。命書傳敎曰,漢學殿講居首人賞格,依例捧傳旨。又命書傳敎曰,殿座罷後,問安勿爲之。禮畢,上命試官先退。又命退,諸臣以次退出。
上在昌德宮。停常參·經筵。
藥房提調李晩秀,行左承旨洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金敎根啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,戶曹郞廳來言,田賦考,修正次請出矣,敢啓。傳曰,知道。
李文會啓曰,三品官之無得過三日循例請牌,曾有定式矣。兵曹參議南履翼除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
李文會啓曰,玉堂上下番俱空,已至經宿,事甚未安,應敎李永老,副應敎趙鎭順,校理朴孝成,旣有只推之命,竝卽牌招,以爲推移入直之地,何如?傳曰,允。
備忘記,鍾城府使任希遠下直,長弓一張,長箭一部,片箭一部,筒兒一箇賜給。
傳于鄭萬始曰,右副承旨入侍。
以應敎李永老,副應敎趙鎭順,校理朴孝成牌不進罷職傳旨,傳于沈象奎曰,只推。
李文會啓曰,應敎李永老,副應校趙鎭順,校理朴孝成,旣有只推之命,一體牌招,以爲推移入直之地,何如?傳曰,允。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于沈象奎曰,只推。
李文會啓曰,副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,一體牌招,何如?傳曰,允。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于沈象奎曰,只推。
以別兼春秋鄭觀綏,檢閱申在植·朴綺壽牌不進罷職傳旨,傳于沈象奎曰,只推,更爲牌招。
李文會,以內醫院提調意啓曰,副提調沈象奎,今日問安,不爲仕進,卽爲牌招,何如?傳曰,允。
金宗善,以都摠府言啓曰,今三月十六日春塘臺齋宿,十七日咸興·永興兩本宮衣幣香燭親傳時,侍衛寶劍,當爲備員,而副摠管金處漢差祭,尹致性呈辭受由,都摠管吳載紹,副摠管尹序東·權常愼,俱有身病,無以備員。令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,竝許遞,前望單子入之,待下批牌招察任。
摠管前望單子入之,都摠管李彦植,副摠管洪義浩·林漢浩·李庚運·李東善落點。
金宗善啓曰,新除授副摠管洪義浩時無職名,令該曹口傳付軍職,何如?傳曰,允。
兵曹口傳政事,護軍單洪義浩。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒牌不進,監察茶時之意,敢啓。傳曰,知道。
以執義崔履亨,掌令權烒,獻納洪儀泳,正言李止淵牌不進罷職傳旨,傳于金敎根曰,只推。
以別兼春秋鄭觀綏,檢閱申在植·朴綺壽牌不進罷職傳旨,傳于沈象奎曰,只推,更爲牌招。
以江原監司鄭尙愚狀啓,平康縣民家失火事,傳于洪奭周曰,方春失火,聞甚矜惻,原恤典外,別加顧恤事,廟堂區劃,分付。
金宗善,以兵曹言啓曰,今月十八日一番內禁衛番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以徐春輔爲內禁將。
沈象奎,以奎章閣言啓曰,景慕宮望廟樓今望奉審,無頉之意,敢啓。傳曰,知道。
沈象奎,以禮曹言啓曰,公忠·全羅兩道儒生幼學李定植等上疏批旨內,疏辭令該曹稟處事,命下矣。取見其疏本,則以爲,故慶尙道觀察使贈禮曹判書宋英耉,卽國朝名臣也。少遊先正臣成渾之門,學術行誼,大爲師友所推重,壬辰遘亂之日,募兵覲王,忠溢於詩詞,賢師被誣之時,棄官歸鄕,義形於色辭,行己之斬釘截鐵,人稱賊立家却書之擧,居官之苦蘗寒氷,世傳洛東江投扇之語。及夫昏朝癸丑以後,廢母之凶論大起,英耉痛念時事,盡去衣冠,杜門却掃,罕接賓客,賊臣筠·大珩輩,重其名必欲鉤致,迭相造請,而英耉不直視,終不報謝,凶徒皆側目。丁巳冬,朝廷以廢母事,令百官獻議,英耉書給樞府郞曰,玆事當於義理上十分講究。戊午正月,賊臣爾瞻,嗾相臣率百官庭請,凡二十六日,而英耉終始不參。二月,兩司合啓,請鄭昌衍·柳根·尹昉·金尙容·吳允謙·宋英耉·李廷龜·李時彦竝極邊遠竄,答以徐當發落,不卽發配,英耉遂待命東門外,眷念宗國,憂憤成疾,越二年庚申,卒于城東寓舍。癸亥反正後,特贈禮曹判書,遣禮官致祭,特贈正卿,禮合賜諡,而異於行職,不敢直呈諡狀,故節惠之典,尙今未行,請特命太常,捧諡狀考德業,賜以美諡爲辭矣。贈判書宋英耉,以先正之高弟,淸操直節,允爲當時之所推重,逮夫天地閉塞之日,抗義扶倫,至死不渝,改玉之後,特贈正卿,合有易名之典,而尙此闕焉,實爲欠事。今於儒疏之陳請,亦可見公議之不泯,而事體不輕,臣曹不敢擅便,議于大臣處之,何如?傳曰,允。
金宗善,以御營廳言啓曰,本廳把摠李邦翊,身病甚重,勢難察任,改差,何如?傳曰,允。
金敎根,以刑曹言啓曰,因慶尙道右道暗行御史呂東植別單,高靈囚徐麟得,鎭海囚金宗允,星州囚都宇成等獄事,令該曹稟處事,自籌司草記,蒙允矣。星州都宇成獄事,道臣前已稟啓,而臣曹姑未覆啓,回啓時稟處,高靈徐麟得,鎭海金宗允等,本獄俱未登啓,令道臣竝詳査狀聞後,稟處,何如?傳曰,允。
金敎根,以義禁府言啓曰,卽接月令醫員金杞手本,則時囚罪人元有朋,素患痰積,猝發於屢日處冷之餘,又添疝症,勺水不入,氣息奄奄,症形危重云。自前罪人病勢如此,則一邊保放,一邊草記,曾有定式矣。元有朋,姑爲保放之意,敢啓。傳曰,知道。
禁府照目,成均館直講洪宅柱,典籍任弘植·金秀鍾,學正鄭利海,權知承文院副正字柳訸·金裕憲·李紀淵,校書館副正字崔錫玄,訓鍊院主簿劉弘基,副司果鄭元容,前典籍洪起燮等傳旨內,漢學文臣殿講時居不,依定式推考,罪各笞四十收贖,附過還職,私罪奉敎依允爲旀,金秀鍾·柳訸·劉弘基·鄭元容·李紀淵·洪起燮等段,竝只功減一等爲良如敎。又啓目,承文院博士洪羲弼原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
兵曹參議南履翼疏曰,伏以臣,伏奉除旨,以臣爲兵曹參議,聞命榮感,義當竭蹶,而第臣與本曹參判臣宋祥濂,有娚妹應避之嫌,揆以格例,在下當遞。召牌儼臨,趨承無路,玆敢猥陳短章,仰瀆崇嚴。伏乞亟命該曹,照例遞改,以存公格,以安私分,千萬幸甚。臣無任云云。省疏具悉。疏辭下該曹稟處。
己巳三月十五日辰時,上御誠正閣。右副承旨入侍時,右副承旨鄭萬始,假注書閔秉勳,記注官洪聖臣·李仁迪,以次進伏訖。上命書傳敎曰,兩本宮衣幣封裹進詣,令內閣擧行。上曰,不爲親臨,則齋宿亦不爲之乎?萬始曰,然矣。上命退,諸臣以次退出。
上在昌德宮。停常參·經筵。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金敎根啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,傳香承旨馳詣宣武祠,奉番摘奸以來。
李文會啓曰,右議政金思穆,爲承候來待矣。傳曰,入侍。
李文會啓曰,時原任閣臣,爲承候來待矣。傳曰,入侍。
以應敎李永老,副應敎趙鎭順,校理朴孝成再牌不進罷職傳旨,傳于李文會曰,只推。
李文會啓曰,應敎李永老,副應敎趙鎭順,校理朴孝成,卽有只推之命,一體牌招,何如?傳曰,允。
李文會啓曰,注書有闕,代被薦人李光文·李紀淵·李羲準薦狀,依例成送吏曹之意,敢啓。傳曰,知道。
有政。吏批,行判書南公轍進,參判金明淳牌不進,參議李好敏牌不進,右承旨李文會進。以權烒爲副校理,李時秀爲聖節進賀兼謝恩使,尹序東爲副使,權丕應爲書狀官,金逌根爲童蒙敎官,車翊修爲昌樂察訪,李光文爲注書。
兵批,判書金羲淳進,參判宋祥濂病,參議未差,參知韓始裕入直進,右副承旨金宗善進。以洪若浩爲同知,金樂海爲兼司僕將,白泳鎭·李惟秀爲五衛將,金潤國爲忠壯將,鄭宅升爲訓鍊僉正,趙琮鎭爲文兼,李寅會爲宣傳官,申在元·朴慶德爲守門將,李復淵爲城津僉使,同知單任聖說,護軍鄭觀采,副護軍安策·李顯默·權行彦·曺命楫·李謙會·李馨秀·朴基赫·閔修益·南允豐·權逴·尹相重·李彦煐,副司直朴宗臣,副司果朴宗璜·李羲斗·吳洪錫,以上竝單付。
李文會啓曰,新除授注書李光文,卽爲牌招,何如?傳曰,允。
李文會啓曰,新除授副校理權烒,卽爲牌招入直,何如?傳曰,允。
李文會啓曰,新除授注書李光文,時在京畿龍仁地,斯速乘馹上來事,下諭,何如?傳曰,允。
以吏曹參議李好敏牌不進罷職傳旨,傳于李文會曰,只推。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令權烒牌不進,監察茶時之意,敢啓。傳曰,知道。
以執義崔履亨,掌令權烒,獻納洪儀泳,正言李止淵牌不進罷職傳旨,傳于金敎根曰,只推。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于李文會曰,只推。
李文會啓曰,副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,一體牌招,以爲推移入直之地,何如?傳曰,允。
以公忠水使李吉培啓本,洪州居民趙星奉等四人渰死事,傳于洪奭周曰,聞甚矜惻,元恤典外,別加顧恤,渰死人如有生前身還布,竝蕩減事,廟堂分付。
吏曹啓目,粘連觀此兵曹參議南履翼上疏,則以爲,伏奉除旨,以臣爲兵曹參議,而臣與本曹參判宋祥濂,有娚妹應避之嫌,揆以格例,在下當遞,亟令該曹照例遞改,以存公格亦爲白有臥乎所,相避之法,在下當遞,兵曹參議南履翼,改差,何如?判付啓,依允。
己巳三月十六日辰時,上御誠正閣。右議政,時原任閣臣承候入侍時,行右承旨李文會,假注書任文白,記事官申在植·朴綺壽,右議政金思穆,檢校提學金祖淳·李晩秀,原任直提學南公轍,檢校直閣沈象奎·洪奭周,醫官卞觀海·吳千根·李漢臣·趙宗協,以次進伏訖。思穆曰,日氣漸溫,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,八域臣民顒祝之餘,聞醫官所傳,則脈度調和充實云,慶幸,何達?晩秀曰,聞醫官之言,脈度調和,雖調補之劑,別無可試云,億萬年宗社無疆之慶,自今伊始,臣等之歡忻頌忭之忱,何以盡達?脈候旣如是平和,則別無頻頻入診之事,而設廳等節,前期三朔,例當擧行矣。當於五月擇吉擧行,故敢此仰達矣。上曰,待下敎擧行,可也。思穆曰,八域顒祝之餘,卽伏聞中宮殿入診醫官之言,則脈度諸節,調和平順,此實宗社億萬年無疆之慶,誠不勝歡欣忭祝之至。自今以後,藥院日次問安時,不可無承候之人,進士金逌根,今日政,京職初仕付職事,分付該曹,何如?上曰,依爲之。出擧條思穆曰,使行回還詔書順付,當有謝恩之擧,取考已例,乾隆庚子·庚戌兩年七旬及八旬頒詔,順付於節使,俱遣賀謝之別价,今亦不可不差遣別使。以聖節進賀兼謝恩使,開政差出,以爲趁聖節入送之地,何如?上曰,依爲之。出擧條上曰,十月當爲入送乎?思穆曰,當於七月間入送矣。上曰,然則與節使可以相遇於道矣。上曰,藥院提調亦有所奏乎?晩秀曰,設廳後始有差備問安,而今則當以日次問安擧行矣。上曰,政官牌招開政,進賀兼謝恩使差出。出榻敎上命大臣先退,大臣及諸閣臣退出。上又命醫官隨後退出,承史以次退出。
上在昌德宮。停常參·經筵。
金敎根啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金敎根啓曰,來二十一日朝參日次矣,敢稟。傳曰,停。
李文會啓曰,來二十一日輪對日次矣,敢稟。傳曰,當次人,後日次待令。
洪奭周啓曰,左副承旨金宗善,右副承旨鄭萬始,今日不爲仕進,竝卽牌招,何如?傳曰,允。
李文會啓曰,三皇忌辰日親行望拜禮,前期一日以稟事,曾有受敎矣。今十九日毅宗皇帝忌辰日,親行望拜禮,何以爲之?敢稟。傳曰,謹當躬行矣。
傳于洪奭周曰,左承旨入侍。
以左副承旨金宗善,右副承旨鄭萬始牌不進罷職傳旨,傳于洪奭周曰,只推。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于金敎根曰,只推。
金敎根啓曰,應敎李永老,副應敎趙鎭順,校理朴孝成,副校理權烒牌不進,玉堂上下番俱空,事甚未安。副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,竝更牌招,何如?傳曰,允。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨牌不進,掌令一員未差,監察茶時之意,敢啓。傳曰,知道。
以執義崔履亨,獻納洪儀泳,正言李止淵牌不進罷職傳旨,傳于金敎根曰,只推。
金敎根啓曰,卽者檢閱申在植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱申在植牌不進罷職傳旨,傳于金敎根曰,只推。
金敎根啓曰,左右史不可不備,檢閱申在植,旣有只推之命,一體牌招,何如?傳曰,允。
金敎根啓曰,左右史不可不備,別兼春秋鄭觀綏,卽爲牌招入直,何如?傳曰,允。
以應敎李永老,副應敎趙鎭順,校理朴孝成,副校理權烒牌不進罷職傳旨,傳于金敎根曰,只推。
金敎根啓曰,副校理洪冕燮,修撰徐長輔·申緯,副修撰鄭魯榮·洪羲俊牌不進,玉堂上下番俱空,事甚未安。應敎李永老,副應敎趙鎭順,校理朴孝成,副校理權烒,旣有只推之命,校理金熙華自鄕上來云,竝卽牌招,以爲推移入直之地,何如?傳曰,允。
金敎根,以禮曹言啓曰,今此渡海時,島主還島問慰及信使面譚書契,以一度兼付入送事,令承文院措辭撰出,而別幅禮單,亦依此措備,以爲急速下送之地,何如?傳曰,允。
行護軍洪義浩疏曰,伏以,天休鼎至,邦籙泰回,慈宮奉萬壽之觥,聖孝飾千載之慶,百僚雷歡,八域春溫。仍伏念,臣之不肖,曩叨知申,數月冒居,兩罪繼發,請對時失職之誚,自孽難逭,儒疏事捲堂之論,所遭罔測,嶺海金木,何施不可,而惟殿下,庇覆之昭㫼之,始也鞶褫,許伸廉防,終焉薄罷,曲費恩造,匪罰伊榮,感極而涕。臣於是,經歲杜門,惟日訟愆,自幸黥劓之補,無復簪紳之念,千萬不自意,恩敍霈降,未踰日而摠府除旨,有隕自天,召牌儼臨,闔門驚感,無狀賤臣,何以得此於聖明之朝也?臣之逖違軒陛,星幾周矣,區區犬馬之戀,恒切于中,豈不欲竭蹶趨謝,少伸耿結之私,而罪負未勘,身名已僇,前後遭離,有不可以尋常僨誤言耳。噫,當事做錯,自歸於恇怯顚倒,則臣罪臣自知之,儒臣論責,固所拜受,而其爲言也,慨之不足而繼之以惋,此可見公議之難容也。況彼儒評,不諒事實,聲罪至嚴,集人臣不韙之目而橫加之,蹈藉驅勒,殆無餘地,儻非我天地父母,照燭而拯拔之,如臣孤畸之蹤,幾何不入坑窞而爲齏粉乎?靜究厥由,莫非滄浪。蓋臣之弱植冥墑,濫據不當據之職,一事忙錯而抨彈刺口,一言妄陳而鋒鏑叢身,有時回思,寢夢猶悸,今雖欲銜恩怵義,靦然出膺,而慙惶極矣,玷辱備矣,將以何面目,立朝行而廁衛班,重自陷於小人無忌憚之歸哉?參倚前衡,晉身無路,日昨違傲,冞增悚蹙,玆敢疾聲哀籲於慈覆之下。伏乞聖明,特降威罰,更勘重律,以靖私義,以謝物議,不勝千萬顒祝。臣無任云云。答曰,省疏具悉。卿事已盡昭晢,何必過引復提?卿其勿辭行公。
己巳三月十七日辰時,上御誠正閣。左承旨入侍時,行左承旨洪奭周,假注書閔秉勳,記事官申在植·朴綺壽,以次進伏訖。上曰,北苑望拜禮,無齋宿乎?奭周曰,奉室行禮時則有齋宿,而入處所取稟,北苑望拜禮則便殿齋宿矣。上曰,挾輦軍以禁·御兩營京哨軍磨鍊,槍劍軍以金·弘兩門入直軍依例磨鍊事,承旨出去後,分付,可也。奭周曰,今番儀軌冊子,以己巳進表裏進饌儀軌,爲題目乎?上曰,依此爲之,可也。上曰,典樂加資,何不載錄乎?奭周曰,不出文疏,故不爲載錄矣。上曰,似浩大而何如是小耶?此外則無見漏者否?奭周曰,秪錄其出於文跡者,故如是矣。上曰,來月可盡爲之乎?奭周曰,今晦初間當畢役矣。奭周曰,冊子內入時儀節,何以爲之乎?上曰,前者已有下敎,一件則奉安于龍亭,細仗鼓吹,至賓陽門外請承傳色入之,一件則秪請承傳色於協陽門內入之,可也。奭周曰,儀軌若自都監撰輯,則例有纂輯座目,而今番則自內閣纂出,座目則置之乎?上曰,以口傳下敎條,載錄於卷末,可也。奭周曰,待敎方以右史,入直下番矣。史局番雖甚體重,閣番亦重,故在前亦有內閣入直之例矣,今亦依前例推移入直似當,故敢此仰達矣。上曰,依前例爲之。仍敎曰,上番可無引義之端乎?在植曰,史官之兼帶閣職者,推移閣番,不無其例,而每因特敎而行之,非節目定式之事矣。史官番次,本自不輕,而下番尤有別焉。付職之日,許其署前行公,卽爲牌招入直,其重可知也。且右位之不爲替直,館規至嚴,若因特敎擧行之事,援以爲例,事涉如何,而亦有礙於館規,故敢此仰達矣。奭周曰,前者右史之兼帶閣職者,至有三四年之久,而番次推移,非出於番番特敎,十餘年前事,臣雖未及目見,臣與李存秀作僚,而存秀爲右史,時有閣直之例矣。上曰,依承旨所奏,爲之也。上曰,慰諭使,何當復路云耶?奭周曰,似當於晦前復路矣。上曰,慰諭宣傳官,何當入來耶?奭周曰,宣傳官則慰諭後轉往監營,似稍遲矣。上曰,蔚山慰諭文備郞,亦於何時當還耶?奭周曰,文備郞則還穀翻庫,如未盡爲,則竣事後似可入來矣。上命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深五分。
金敎根啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨李文會,左副承旨金宗善,右副承旨鄭萬始,今日不爲仕進,竝卽牌招,何如?傳曰,允。
備忘記,慶州營將尹致章下直,長弓一張,長箭一部,片箭一部,筒兒一箇賜給。
以別兼春秋鄭觀綏牌不進罷職傳旨,傳于金敎根曰,只推。
傳于洪奭周曰,左承旨入侍。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨牌不進,掌令一員未差,監察茶時之意,敢啓。傳曰,知道。
以執義崔履亨,獻納洪儀泳,正言李止淵牌不進罷職傳旨,傳于金敎根曰,只推。
金敎根啓曰,卽伏見慶尙左兵使朴宗柱各邑官鎭門聚點狀啓,則迎日縣監張翼之翼字,以字書之。奏御文字,何等審愼,而如是誤書,事甚未安,原狀啓係是軍政,雖不得不捧入,而該兵使,推考,何如?傳曰,允。
以應敎李永老,副應敎趙鎭順,校理朴孝成·金熙華,副校理權烒牌不進罷職傳旨,傳于金敎根曰,只推。
金敎根啓曰,應敎李永老,副應敎趙鎭順,校理朴孝成·金熙華,副校理權烒,旣有只推之命,一體牌招,以爲推移入直之地,何如?傳曰,允。
金敎根啓曰,應敎李永老,副應敎趙鎭順,校理朴孝成·金熙華,副校理權烒牌不進,玉堂上下番俱空,事甚未安。副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,竝更牌招,以爲推移入直之地,何如?傳曰,允。
金敎根啓曰,副校理洪冕燮,修撰徐長輔·申緯,副修撰鄭魯榮·洪羲俊,旣有只推之命,一體牌招,以爲推移入直之地,何如?傳曰,允。
以副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于金敎根曰,只推。
以檢閱申在植牌不進罷職傳旨,傳于金敎根曰,只推。
洪奭周啓曰,明日望拜禮,承旨當爲備員齋宿,而行都承旨沈象奎不爲仕進,行右承旨李文會,左副承旨金宗善,右副承旨鄭萬始牌招啓辭未下,行都承旨所當牌招,而拘於廳規,不得請牌,何以爲之?敢稟。傳曰,牌招。
洪奭周啓曰,明日望拜禮時,闕字牌及爐盒,當爲奉來,門路以何處爲之乎?敢稟。傳曰,以永肅門爲之。
洪奭周啓曰,明日望拜禮時,九卿當爲進參,左參贊金文淳有身病,卽爲牌招,以爲淸齋之地,何如?傳曰,允。
金敎根啓曰,明日望拜禮時,兩司侍臣當爲進參,除在外外,呈告人員,竝待開門牌招,何如?傳曰,允。
金敎根啓曰,檢閱申在植,旣有只推之命,卽爲牌招入直,何如?傳曰,允。
傳于洪奭周曰,大提學·弘藝文提學,待明日行禮後牌招。
傳于洪奭周曰,明日參班儒生當應製,處所以涵仁亭磨鍊,武士,令訓將往于北營,試取以來。
金敎根,以都摠府言啓曰,副摠管李東善,以御營中軍,挾輦軍點考事,南小營晝仕出去之意,敢啓。傳曰,知道。
金敎根,以兵曹言啓曰,五衛將魏光軫,慶熙宮衛將朴尙忠,俱以身病猝重,勢難供職,呈狀乞遞。輪番之任,不可久曠,竝改差,何如?傳曰,允。
金敎根,以漢城府言啓曰,今二月幸行時,西部居安聖奭,南部居李翼舜山訟上言回啓,依判下決處後狀聞之意,行會畿營矣。日限已過,尙不擧行,該道道臣,依定式推考,卽速狀聞事,分付,何如?傳曰,允。
正言李希祖疏曰,伏以,臣卽一草野賤品耳。人旣庸魯,地本寒微,晼晩一第,實是僥倖,榮道進取,初非夢想之攸到,而偏蒙我聖上曠感先臣,愛及後裔,自釋褐之初,拂拭之陶甄之,擢置騎省之郞,除以薇垣之御,前後恩命,無非踰濫,顧念本分,益切悚恧。頃年恩遞之後,卽返鄕廬,復尋農作之舊業,只與野老村氓,歌詠聖澤,而優遊卒歲,期畢餘生矣。千萬不自意,去二月二十八日,伏奉恩除,復以臣爲司諫院正言者,鳳誥遠宣,馹召繼降,榮光所被,隣里咸聳,臣手擎恩旨,入告老母,相對感泣,拜天稽地,實不知措躬之所也。臣家自得姓以來,至于臣身,爲二十世,而世被國恩,雖微官末職,未嘗一世間斷,則臣固卑微鹵莽,是亦世祿之裔也。秉彝之衷,孰不固有,而願忠之心,自倍他人,身雖淪於西鄙,心常懸於北闕,區區犬馬之戀,炳然如丹。今玆恩召之下,敢不竭蹶趨赴,不竢駕屨,一登文陛之前,昻瞻日月之光,以伸寤寐如結之忱,而第臣之老母,年今七十有八矣。夙經險釁,遂抱貞疾,臣又性拙謀生,家徒壁立,菽水之供,尙不能盡意,薑桂之補,尤非所可論。今當寒溫換節之時,將攝失宜,症情越添,委頓床褥,轉側須人,臣方左右扶將,方寸如灼,目下情理,寶無暫時離舍之望。至於臣所帶之職名,有非臣一日叨據。臣所受之責任,有非臣一分堪承,則有不暇及,縣官臨門,問臣行期,而情私煎迫,末由就途,玆敢略構疾聲之呼,昻瀆崇嚴之下。伏乞聖慈,俯賜鑑諒,亟遞臣所帶之職,仍治臣逋慢之罪,以肅朝綱,以安私分,不勝大願。臣旣不敢以見職自居,則亦不敢以贅說附陳,而漆室之歎,杞國之憂,有不容泯默者,敢以芻蕘之說,竊寓芹曝之誠,惟聖明,勿以人而廢其言焉。竊伏惟念,臣世居鄕曲,爲至窮至貧之民,則正所謂編戶殘氓也,其於朝廷間事,耳目未及,頭尾莫辨,實未能與知,而若夫民間之疾苦,閭里之艱難,以身經歷,多年備嘗,亦可謂粗有千慮之得矣。顧今生民之弊,指不勝屈,而撮其大者,一言以蔽之曰還穀也。大凡以臣所居之邑言之,一戶所受,殆至五六石,而米穀居多,以皮穀計之,則將爲七八石矣。雖上農夫稍實之民,以一年辛苦之農穀,秋而輸納,恒無卒歲之資,況乎鰥寡孤獨之無田土牛馬者,尤何以盡數備納乎?是以每當捧糴之時,徵族侵隣,村落騷然,東逃西避,蔀屋殆空,毋論貧富,困瘁莫甚矣。臣聞故老之言,則中古以前,每戶還穀,不甚夥多,故輸納受食,盡是精實,而吏不作奸,民不圖免,鄕曲人民,賴以爲生矣。近年以來,漸漸增加,石數之多,至于倍蓰者,厥故何哉?此則無他,古則毋論邑民與村氓,以入戶之數,無一遺漏,平均分食矣。今則人心不古,奸僞轉生,有勢豪猾之類,某條圖頉,受食之民,十不過五六戶,則是前日二戶之食,今爲一戶之受也。石數之多,勢所必然,以此石數之多,故不能精捧,不能精捧,故奸僞層出,利竇弊源,千百其端,若是而民安得不困且飢也?方今釐革之道,在於除其雜頉,大同分給,則一戶還穀與雜色受食之數,自不過三四包而已。伏乞自廟堂嚴加申飭,使入籍之戶數,無一見漏,永除雜頉名色,爲一定之規模,則每戶所受之石數,不必許多,而民情胥悅,祛弊之要,無過於此也。且臣得奉綸音之下於本州者,十行辭旨,丁寧懇惻,天地仁愛之心,日月照燭之明,與三春和藹之風,條暢於萬物發生之時,八域黎庶,孰不感激悅服,歡欣蹈舞也哉?臣之所居隣里,盡是山野之氓也。爭來競集,願聞辭意,故臣字字口釋,再三解諭,則愚夫愚婦,稚女稚童,擧皆攢手以祝曰,自今伊始,庶可生老於太平,仍復慨歎曰,若無還穀之弊,則吾等可以生矣。臣聞此言,惻然矜㦖,固知其言之鄙俚,此乃眞情所發。以此可推於一州一道,八域民心,皆可知其同然也。是故臣不避猥越之誅,敢陳膚淺之見。伏乞聖明,恕其狂僭之罪,特軫生民之業,博詢廟堂,亟除還穀之弊,則生民幸甚,臣不勝惶恐戰慄之至云云。省疏具悉。各道還穀之弊,何時不然?近年尤甚,曾有素洞燭,亦已自廟堂遣備郞摘奸。爾言亦如此,令廟堂知悉,爾則本職許遞,仍留本鄕,救護母病。
己巳三月十八日辰時,上御誠正閣。左承旨入侍時,行左承旨洪奭周,假注書閔秉勳,記注官洪聖臣,記事官朴綺壽,以次進伏訖。上曰,雨勢如此,挾輦軍·槍劍軍,更以都監元挾輦軍及禁衛營槍劍軍磨鍊,今番節目,則後次待下敎仍用事,分付,可也。仍命書傳敎曰,出宮門路,以協陽門爲之,還宮門路,以宜春門爲之。奭周承書訖。上曰,還宮時欲招見參班儒武,回鑾之際,侍衛每致紛沓之弊,今番則以此意,預飭兵曹,俾勿如前,可也。上曰,上番,何以徑出耶?奭周曰,以館規徑出矣。上曰,此非如是引義之事矣。奭周曰,然矣。上曰,預備史官,亦爲出去乎?奭周曰,預備則上下番皆備之時,或不爲入來,而昨日則牌招而不進矣。上曰,預備史官,亦申飭入來,可也。上曰,堂錄,何當爲之云耶?奭周曰,臣未及詳知矣。上命退,諸臣以次退出。
上在昌德宮。停常參·經筵。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨牌不進,掌令一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
閔秉勳汰去,代以安光直爲假注書。
安光直陞六,代以柳春東爲假注書。
柳春東在外,代以朴宗心爲假注書。
承旨前望單子入之,金魯敬落點。
以執義崔履亨,獻納洪儀泳,正言李止淵牌不進罷職傳旨,傳于金敎根曰,只推。
以副校理洪冕燮,修撰徐長輔·申緯,副修撰鄭魯榮·洪羲俊再牌不進罷職傳旨,傳于金魯敬曰,只推。
以應敎李永老,副應敎趙鎭順,校理金熙華,副校理權烒牌不進罷職傳旨,傳于金魯敬曰,只推。
朴宗心有頉,代以南秉寬爲假注書。
傳于金魯敬曰,左副承旨入侍。
以平安監司徐榮輔狀啓,价川郡民家失火事,傳于洪奭周曰,聞甚矜惻,元恤典外,別加顧恤事,廟堂區劃,分付。
金宗善,以都摠府言啓曰,今日入直內三廳武兼禁軍及軍兵等,當爲中日習射,而親行望拜禮相値,不得設行之意,敢啓。傳曰,知道。
金宗善,以兵曹言啓曰,今三月二十日文臣朔試射日次,而以殿座相値,不得爲之之意,敢啓。傳曰,知道。
金宗善,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
己巳三月十九日辰時,上詣北苑皇壇。望拜禮入侍時,行都承旨沈象奎,行左承旨洪奭周,左副承旨金宗善,右副承旨鄭萬始,同副承旨金敎根,假注書任文白·閔秉勳,記事官申在植·朴綺壽,以次詣閤。時至,通禮跪啓請外辦。上具翼善冠·袞龍袍·玉帶,乘輿出宣化門。藥房提調李晩秀,副提調沈象奎進曰,早朝勞動,聖體,若何?上曰,一樣矣。仍進發,由協陽門·建陽門·銅龍門·景化門·明光門·靑陽門,至幕次。通禮跪啓請降輿。上降輿入幕次,因敎曰,入小次後,問安勿爲之。小頃,上改具黑團領,仍詣版位,行四拜禮。忠臣子孫之在位者及儒生·武士等,皆行四拜禮。禮畢,上還至宜春門回鑾。招見參班儒武儒生武士,各以五人作耦,分東西以次進前,奏職姓名訖。上由宜春門還內,諸臣以次退出。
己巳三月十九日辰時,上御涵仁亭。北苑望拜禮參班儒生試取入侍時,行都承旨沈象奎,行左承旨洪奭周,左副承旨金宗善,右副承旨鄭萬始,同副承旨金敎根,假注書任文白·閔秉勳,記事官申在植·朴綺壽,大提學南公轍,弘文提學金羲淳,對讀官姜學濬,以次進伏訖。上曰,對讀官,何不入來乎?仍敎曰,當該對讀官,事過後令該府拿問處之。出榻敎上曰,行步遲緩,當該注書汰去。出榻敎上曰,上番翰林申在植,假注書權察。出榻敎上命公轍,書題拱北門銘。仍敎曰,儒生行禮時,朝官·生進·幼學,必鱗次序立之意,分付,可也。公轍等曰,此後則永爲一定之規,似好矣。上曰,依此爲之也。上曰,科場試取時,雖朝官,不得着官服,而今有着官服者,此後則勿復如是之意,分付,可也。上曰,當該司鑰,事過後令攸司科治。出榻敎仍命頒紙。又命試官少退,公轍等少退。上曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。出榻敎上曰,公事入之。象奎讀奏華城留守雨澤狀啓一度,宗善讀奏慶尙監司綸音祗受狀啓一度訖。上曰,右承旨,何不入來乎?宗善曰,有實病云矣。上命書傳敎曰,右承旨許遞,前望單子入之,待下批牌招察任。承旨前望單子入之,金魯敬落點。上入小次,仍命侍衛食代。少頃,上出御座次,又催入公事。宗善等讀奏廣州留守狀啓一度,江原監司狀啓一度,東來府使狀啓一度訖。上命承旨肅拜,宗善·魯敬謝恩陞殿。奭周復命曰,臣與禮曹堂上·戶曹郞廳,馳詣宣武祠,奉審則無頉矣。仍讀奏開城留守繡啓回啓狀啓一度,宗善跪進專經武臣書啓,仍又讀奏訖。上曰,夏享大祭受誓戒節目入之。宗善讀奏假注書安光直點下後,象奎曰,向日進表裏時,致詞官有陞六之例,而未及區處,故敢此仰達矣。上曰,今聞進表裏時,致詞官未陞六云,竝依例陞六,進表裏官亦爲陞敍。出榻敎上曰,二十三日親臨誓戒處所,以明政殿爲之,親押處所,出宮日仁政殿月臺爲之。出榻敎上命承史侍衛宣饌。上曰,左副承旨爲禮房。出榻敎公轍等曰,已爲科次矣。上命書等,讀奏封內,敎根坼奏訖。上曰,望拜禮參班儒生應製銘居首三下一幼學李海應,內下朱書百選一件賜給,之次三下進士尹景鎭,次上幼學李重聃·李圭夏·李相種·尹昇鎭·尹滋榮等,竝令該曹考例施賞。上曰,入格儒生入侍。海應進伏奏職·姓名。上曰,近族有立朝人乎?海應曰,前禁將臣李海愚之八寸矣。上曰,做工爲幾首乎?海應曰,做得表五百首矣。仍退出。景鎭等亦次第奏職·姓名而退。上命試官先退,公轍等退出。仍又命退,承史以次退出。
己巳三月十九日酉時,上御誠正閣。左副承旨入侍時,左副承旨金魯敬,假注書任文白,記事官申在植·朴綺壽,以次進伏訖。上曰,承旨坐直,誰也?魯敬曰,小臣與右副承旨臣鄭萬始也。上曰,或有未下直守令乎?魯敬曰,臣今日除拜,入來屬耳,未得詳知矣。上曰,上京守令有之否?魯敬曰,想或有之,而亦未之聞也。上曰,注書出去知入,可也。賤臣承命出。上曰,涵仁亭,每於殿座時,有狹隘之歎,依先朝餘慶軒殿座時,補階板例,明日殿座罷後,令戶曹堂郞看審形止,量宜擧行,可也。上又命承旨,知入上京守令之爲幾人。魯敬出問於吏曹,而與賤臣偕入進伏。魯敬曰,未下直守令則無矣,上京守令,有保寧縣監咸正禧,開寧縣監李德彬,新昌縣監金鎭白,平康縣令李永晉也。上命書傳敎曰,上京守令,不多日內,令該曹催促下送。仍命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大殿·王大妃殿·中宮殿·惠慶宮·嘉順宮,藥房口傳問安。答曰,知道。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令一員未差,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而親臨殿講相値,不得來會云矣,敢啓。傳曰,知道。
金魯敬啓曰,今三月二十二日祿都目政事爲之之意,敢啓。傳曰,知道。
金魯敬啓曰,校理朴孝成拿處,玉堂上下番俱空,事甚未安。應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊,竝卽牌招,以爲推移入直之地,何如?傳曰,允。
金魯敬啓曰,應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊牌不進,校理朴孝成拿處,玉堂上下番俱空,事甚未安。副提學未差之代,政官牌招,開政差出,待下批牌招入直,何如?傳曰,只推,牌招。
吏曹口傳政事,平康縣監李永晉,抱川縣監尹行勉相換。
傳于鄭萬始曰,坐直承旨入侍。
傳于金魯敬曰,左副承旨入侍。
金魯敬,以吏曹言啓曰,上京守令,皆令不多日內,令該曹催促下送事,命下矣。自臣曹催促,則上京守令成川府使申絢,春川府使徐有聞,寶城郡守李濟和,開寧縣監李德彬,俱爲下去云,奉化縣監申星模,以爲親病添劇,不得下去云,新昌縣監金鎭白,以爲身病猝重,不得下去云,雖未知其親病·身病之如何,而特敎催促之下,不卽下去云者,事體所在,誠極未安。奉化縣監申星模,改差,新昌縣監金鎭白,罷黜,何如?傳曰,更爲催促下送。
金魯敬,以禮曹言啓曰,因臣曹草記,儒疏所請贈判書宋英耉易名之典,議于大臣處之事,允下矣。發遣郞廳,問議于大臣,則領中樞府事臣李時秀,奉朝賀臣李敬一,議政府左議政臣金載瓚,俱病未獻議云,右議政臣金思穆以爲,贈禮曹判書宋英耉,學有淵源,志尙勁直,龍蛇遘亂之日,募兵勤王,天地閉塞之時,抗義扶倫,義理講究之說,反爲凶徒之側目,直截不渝之操,特蒙宗伯之褒贈,賜誄之奬詡,前人之摭實,俱有文字之可證,而今以易名之尙闕,儒疏陳請,該曹覆奏,亦可見不泯之公議,事體重大,以臣謏淺之見,不可容易議到,伏惟上裁云。行判中樞府事臣徐龍輔,行判中樞府事臣韓用龜俱在外,不得收議,大臣之議如此,上裁,何如?傳曰,依此爲之。
洪奭周,以戶曹言啓曰,時御所內各司,依定式發遣本曹正郞臣尹光心,與兵曹參議臣韓始裕,佐郞臣姜學濬,東所衛將臣孔學周,西所衛將臣李尙岳,南所衛將臣金大宅,北所衛將臣李熙燮,眼同看審後,有頉處別單書入,而修改則擇日擧行,何如?傳曰,允。
領府事李時秀箚曰,伏以,臣殘骸漸朽,百病侵尋,平居㱡㱡,月異而歲不同,近又下堂傷足,委頓床席,慶運方開,跛躄皆聳,而旣不能隨諸臣後,少伸歡忭之忱,文武考試之役,屢勤恩點,一未趨承,義分都虧,誠禮俱缺,伏枕惶隕,譴何是竢。至於出疆之命,係是往役,豈敢辭巽,而臣之痰厥宿症,與年俱深,雖門庭城闉之間,暫有勞動,輒欲眩倒,寢飱頓減,盥巾絶罕,臣固自分爲癃廢,世亦不待以恒人,殘暑晩澇,越遼抵燕,驅馳於半萬之程,決知無其望矣。向來此行,曾不過四五年間事,而思之茫然,若隔前生,今若徒懷嚴畏,不早陳暴,則臣身顚仆,固不足恤,其於委命草莽,何哉?疾痛之呼,言不敢長。伏乞聖慈,曲垂體諒,亟解臣進賀使之任,以幸公私,不勝大願。取進止。答曰,省箚具悉卿懇。愼節奉慮,所請許副。卿其安心調理。仍傳于金魯敬曰,此批答,遣史官傳諭于李領府事。
己巳三月二十日辰時,上御熙政堂。專經武臣殿講入侍時,行都承旨沈象奎,行左承旨洪奭周,右承旨金宗善,左副承旨金魯敬,右副承旨鄭萬始,同副承旨金敎根,假注書任文白·南秉寬,記事官申在植·朴綺壽,以次進伏訖。上命試官入來。考官右議政金思穆,兵曹判書金羲淳,知訓鍊院事李得濟,禮曹參議吳淵常,僉知中樞府事白東遠,行副護軍李晦植,宣傳官李儒秀,率應講人行四拜禮訖,以次陞殿。思穆進前曰,春寒尙峭,聖體若何,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,進賀謝恩兼冬至使回便齎來咨文中,有詔書順付事,賜物事,使臣參宴事,方物移准事,長淵漂民出送事,以前頭使行,別伸謝悃之意,撰出先通咨文,正書安寶後,定禁軍騎撥下送于灣府,使之入送鳳城將處,以爲轉致北京之地,何如?上曰,依爲之。出擧條思穆曰,平康縣令李永晉,卽奉朝賀李敬一之子也。今方上京,而有守令催促下去之命矣,聞奉朝賀回婚日,在於來月,有難離捨而去云。近地守令相換,使之從便往來,則實合孝理之政,故敢此仰達矣。命書傳敎曰,今日聞右相所奏,奉朝賀回婚隔月云,事甚稀貴。其子有難遠離,令該曹畿邑守令中口傳相換,其日令掌樂院,送梨園二等樂,亦令度支,內外衣資宴需,優數輸送。思穆曰,聞有老母,亦行幣帛之禮云矣。上曰,益甚稀貴矣。仍敎曰,回婚,是何日云乎?思穆曰,未及詳知,而似在來月念間矣。上曰,無他所奏事乎?思穆曰,捕將李得濟有稟達事云矣。上曰,何事也?思穆曰,槪聞是向來宋國仁之事,而端緖今始斯得云,講畢後使之仰奏,似好矣。上命開講訖,入小次,有頃,上出御座次,上命禁將進前,得濟進前。上曰,俄聞右相所奏矣,其事果何如也?得濟曰,今則端緖眞的,而干連者,定配罪人也,今將發捕,而有刑曹公文,然後可以擧行矣。上曰,端緖果着實乎?思穆曰,的實無疑云矣。上曰,右捕將,誰也?得濟曰,徐英輔矣。上曰,刑曹公文,速令出給也。思穆曰,每當節使,則有方物移准之例,而今番別使,異於節使,聖節方物一起,依數準備齎去事,分付該曹,何如?上曰,依爲之。出擧條考講訖,上命書傳敎曰,專經武臣殿講居首人賞格,考例捧傳旨。通禮跪啓禮畢。象奎曰,傳敎或有筵退後書出,而直爲頒布者,事甚未安。從今以後,自外書頒者,必爲入啓,一經睿覽,然後始爲頒布,自是前例,而恐合事面,故敢此仰達矣。上曰,依此爲之。象奎曰,傳敎中如淸齋摘奸依例書出者,或直爲頒布矣。上命試官及侍衛先退。又命退,承史以次退出。
己巳三月二十日酉時,上御誠正閣。坐直承旨入侍時,左副承旨金魯敬,右副承旨鄭萬始,假注書南秉寬,記事官申在植·朴綺壽,以次進伏訖。上曰,宗廟大祭誓戒,前期幾日爲之乎?魯敬曰,前期七日矣。上曰,社稷亦然乎?魯敬曰,然矣。上曰,宗廟·永寧殿,誓戒日子,同乎?仍命注書出去知入。賤臣承命出,來還入奏,以同日云矣。上曰,宗廟·永寧殿用雅樂乎,用俗樂乎?上番出去知入,可也。在植承命出去,還入奏曰,宗廟·永寧殿,用俗樂,南壇·社稷,用雅樂云矣。上曰,曾聞景慕宮樂章有未備者,承旨知之乎?魯敬曰,未及知之矣。上曰,我東稱禮學之人,爲誰也?魯敬曰,先正臣金長生爲最矣。上曰,禮疑類輯,誰所撰成也?魯敬曰,故諭善臣朴聖源之所撰,而博採先儒之言,以爲疑禮改質之資矣。上曰,朴聖源之淵源,誰也?魯敬曰,故文正公臣李縡也。上曰,作竹枝詞之李縡乎?魯敬曰,然矣。上曰,李縡何如人也?魯敬曰,初則以科目進身,中年以後,用力於實地,學問高明,門路純正,出處又甚好,爲英廟朝禮遇之臣矣。上曰,其子孫,誰也?魯敬曰,前承旨臣李采,卽其孫矣。上曰,此是李光文之父乎?魯敬曰,然矣。上命退,承史以次退出。
上在昌德宮。停常參·經筵。
金敎根啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,來二十五日朝參日次,而明陵忌辰祭齋戒相値,頉稟之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨牌不進,掌令一員未差,監察茶時之意,敢啓。傳曰,知道。
傳于金魯敬曰,慰諭使留待。
傳于金魯敬曰,慰諭使入侍。
金魯敬啓曰,注書李魯集,自鄕上來云,卽爲牌招察任,何如?傳曰,允。
金魯敬啓曰,應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊再牌不進,校理朴孝成拿處,玉堂上下番俱空,事甚未安。副提學未差之代,政官牌招,開政差出,待下批牌招入直,何如?傳曰,只推,牌招。
禮曹來五月初六日,行景慕宮夏享大祭親祭,取稟。奉敎恭依。
金敎根啓曰,卽者義禁府都事來言,時囚無得過三日滯囚,曾有定式矣。時囚罪人洪羲弼議處,朴孝成捧供,保放罪人元有朋照律,當爲擧行,而判義禁李集斗有身病,知義禁金羲淳呈辭入啓,同義禁李堯憲御營廳習陣進,只有同義禁李儒慶一人,無以備員擧行云。判義禁卽爲牌招,何如?傳曰,習陣進去同義禁許遞,前望單子入之,待下批,令次堂擧行。
同義禁前望單子入之,李得濟落點。
以應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊牌不進罷職傳旨,傳于金魯敬曰,只推。
以執義崔履亨,獻納洪儀泳,正言李止淵牌不進罷職傳旨,傳于金敎根曰,只推。
金魯敬啓曰,玉堂上下番俱空,事甚未安,應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊,旣有只推之命,竝更牌招,以爲推移入直之地,何如?傳曰,允。
以江原監司鄭尙愚狀啓高城郡人命渰死事,傳于洪奭周曰,十七女及稚兒之一時渰沒,極爲矜惻。兒女之身,雖無身還之布,不可不別加顧助,令該道元恤典外,各別加助事,令廟堂區劃,分付。
金魯敬,以吏曹言啓曰,上京守令中新昌縣監金鎭白,奉化縣監申星模不爲下去事,臣曹草記批旨內,更爲催促下送事,命下矣。卽速下去之意,嚴加催促,則新昌縣監金鎭白,今方下去云,奉化縣監申星模,以爲親病危重,離捨無路,不得下去云。特敎申飭之下,終不下去者,揆以事體,萬萬未安,爲先罷黜,令該府拿問處之,何如?傳曰,罷黜,令該曹口傳差出。
金宗善,以兵曹言啓曰,今三月二十一日武臣賓廳講書時,武臣兼宣傳官金敬彦,部將鄭壽觀,御營廳哨官李慶培,通鑑第一卷不通,依定式竝推考警責,何如?傳曰,允。
金宗善,以司僕寺提調意啓曰,濟州前牧使韓鼎運遞任進上馬三匹,前判官李夢龍遞任進上馬三匹,大靜前縣監元相堯遞任進上馬二匹,今纔上來,禾毛色別單書入,依例內廐立養,而進獻事體,何等嚴重,所封馬匹,俱爲骨孱體瘦,比前尤甚。當該封進濟州前牧使韓鼎運,前判官李夢龍,大靜前縣監元相堯,竝從重推考,以警日後,何如?傳曰,允。
金敎根,以義禁府言啓曰,保放罪人元有朋,還囚,照律以入之意,敢啓。傳曰,知道。
禁府啓目,對讀官朴孝成原情云云,傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目粘連,向前洪羲弼亦,身爲博士,未諳事例,徑奉詔文,直詣奉安閣,不可以新進生疎,有所容貸,以此照律,何如?判付啓,依允。又照目粘連,放逐鄕里罪人元有朋矣,本府議啓內,車女含冤飮藥之說,只出於媤叔與其子之招,旣無他分明可證之跡是白乎乃,至若恒祿,酷被毒杖,致命於四日之間,恒祿眞有凌辱拔劍之擧,呈官呈營,以法治之,何所不可,而不此之爲,私自手犯,極其慘毒,究厥罪狀,繡單中償命之論,誠不過當是白乎矣,第恒祿卽有朋奴之子也。恒祿子招,旣曰平日依仰,無異於上典,則比雇工尤爲自別,與打殺平人,煞有間焉,杖殺雇工之律,豈可不另施於此囚乎?其許多罪犯,雖是罔赦,視之右項所犯,猶屬歇後,以此照律罪,杖一百收贖,告身盡行追奪,流三千里定配,私罪奉敎依允。又照目,軍器寺判官柳厚源,訓鍊院僉正兪膺煥,判官吳準常,主簿趙存慶,中樞府都事李仁泳,都摠府都事元永道,守門將徐纘修,部將金致和,備邊司郞廳尹明儉,東道參軍李勉大,南道參軍鄭日永,御營廳哨官金德淵,摠戎廳哨官韓在愚等傳旨內,專經武臣殿講時居不,竝依定式推考,罪各笞四十收贖,附過還職,私罪奉敎依允爲旀,柳厚源段,功議各減一等爲旀,吳準常·趙存慶·李仁泳·元永道·金致和·尹明儉·李勉大·金德淵·韓在愚等段,竝只功減一等爲良如敎。
慶尙·黃海兩道儒生幼學成憲烈·李範集·李大奎·成聖烈·姜達興·趙孝承·李範衡·成近烈·李安信·朴能華·李光顯·權煥·成濟烈·黃運淸·李學宗·楊慶履·李永源·李東木·康瓅·李泰奎,進士閔百奎·姜明學,幼學李得源·申錫珪·成鳳柱·成龍柱·金載顯·成曾烈·成維柱·成鍾烈·成億柱,進士金思鉉,幼學金魯琢·金思容·成在德·成肅烈·成丙烈·金必海·成在春·成在元·成壽烈·成箕烈·成守烈·成若烈·金錫彩·金錫九·成學烈·金師澈·金天根·金錫根·金昌根·成夔烈·成在璜·成在衡·成在韶·宋英圭·宋煥成·宋煥邦·權亨德·成丕烈·金遇坤·申善增·金泰筠·成卓烈·成國烈·成楚烈·成在奎·成在華·成在嵩·鄭耕·鄭奎東·鄭履九·李秉天·成在集·成在新·成在大·成在晉·成在豐·成在鼎·成在泰·金錫虎·禹思忠·金宅龍·金宅鳳·兪漢鳳·兪漢龜·兪廷柱·金瑞鐘,進士吳宗吉,幼學吳再吉·郭鎭亨·金良鎭·成啓烈·成在默·成在翼·孟鎭泰·金濟能·金濟道·金益來·金禹鐘·金濟德·金濟健·柳中默·成在中·成徽烈·申光漸·申萬增·申道增·金濟約·申東永·申魯永·申祥然·申瑞然·申德脩·黃歲龍·黃歲淸·申穆增,進士成胤烈,幼學鄭晢源·趙俊明·趙在勉·趙在淵·金載師·金魯述·金魯哲·金魯成·南佐漢·沈能信·宋殷圭·宋周圭·李宗煌·李宗休·李基一·李基豐·李基元·李敬穆·成師烈·成摯烈·吳天根·吳德熙·吳正根·吳俊東·成恪烈·成漢烈·成順烈·孟徹淳·成稷烈·金濟博·申瀅然·黃智默·黃仁默·黃勇默·李巖鎭·李夏鎭·成履正·成履瑞·蔡蓍轍·南必漢·李身玉·蔡信轍·蔡獻轍·柳天培·李春玉·柳以儉·南景漢·李廷奎·李煥奎·申尙根·蔡膺沈·南壽漢·蔡聖轍·蔡祖憲·柳恒培·李鐘奎·申紹平·李元奎·李全孝·權儁·權侃·權休·權修·李時實·權始衡·權始中·申泰魯·申紹烈·蔡器豐·南以喬·南以斗·李基厚·柳聖培·李采玉·南以朋·申紹益·申錫增·申景洙·蔡宗憲·蔡麟大·蔡鵬大·蔡器大·柳寅培·柳鉉斌·李根孝·李兢孝·李剋孝·李時孝,進士鄭馣·沈能益·沈能泰·金,生員沈能格,幼學朴來陽·朴孟浩·朴道浩·朴義浩·沈能胄·沈宜祿·沈宜碩·金·金正根·沈宜祚·朴天翼·安光夏·安昇遠,進士郭守健,幼學李文普·沈宜福·金信和·金楚和·李國彬·沈能爀·沈能集·金智和·呂東洙·趙天逵,進士趙貞逵·趙鎭漳,幼學趙鎭方·權仁祜·權錫祜·權明祜·權弘祜·權燮,生員尹鍾大·李頤鎭·鄭藎,進士李禧鎭·李英鎭·李好永·鄭文善,幼學李民普·李好正·李好秉·李克種·李克城·成在益·尹集大,生員姜守睦,幼學李陽峻·鄭匡夏·李克行·李東昇·鄭魯·鄭相九·鄭珪·李好昌·呂宜益·呂善行·呂宜謙·李正鎭·尹任大·李文燮·李顯穆·黃羽熙·李東恒·曺文榘·鄭馥·鄭稑·李謙峻·曺義明·曺泰明·曺舜明·許幹·李克相,進士柳光培,幼學李韺·申聖魯·洪聖稷·李墺·朴誠中·羅相文·羅相紹·洪述聖·洪述範·文元成·申尙經·金載五·朴性浩·申暾·申光賓,進士金正根,幼學安瑢·金炳鱗·安養直·姜福,進士姜守煥·姜泰重,幼學姜麟煥·李孚豹·李遂溥·李本奎·許溢·徐有敏·禹載璿·徐振玉,進士李元燮,幼學李文燮·徐麟復·具櫟·崔·河錫一·鄭仁毅·鄭敬善·姜在洙·魚錫年,進士鄭東民,幼學權鎔·張漢壽·姜在溫·張龜籌·康在儉·姜一煥·全世良·愼必殷·鄭亨毅·朴東純·李之發·朴基壽·李能運·金萬鍊·李言木·朴霂·李振坤·鄭奎三·吳必秀·李魯參·朴致默·李點·吳敬朝·朴瑞禾·李允泰·吳希覺·李秉彬·金純默·李若彬·李範憲·朴慶儼·朴致垕·尹大浩·朴致潤·吳普煥·朴致亨·李昌祖·白師行·趙宜益·安錫復·權懕·權夏·李時濟·朴時華·李普賢·趙格愼·禹錫·安重采·李正木·吳希博,生員李豐休,幼學李宗信·奉樂㝡·具翊魯·李煥運·金鈺·李範龜·李命彬·朴處賢·閔德潤·吳普揆·李範泗·尹道基·李魯曂·李翊台,生員金養魯,幼學朴慶瓚·李禹彬·閔觀錫·李挺林·朴能天·尹鎭順·李範葛·鄭亨采·李魯顔·尹明浩·李種信·朴致禧·吳允朝·安東榮·李允迪·朴能祖·尹鎭覺·趙錫讓·吳永朝·朴致潝·姜顯相·李翊濟·李赫祖·尹鎭邦·李魯哲·李翊玄·吳勛朝·李圭信·朴能聖·李範侃·李黨·尹鎭秀·朴處坤·李魯昇·李翊夏·李亨祖·朴能遠·李模·姜命鏶·李亨木·李若林·柳雲通·尹聖浩·吳麟朝·金基五·朴致聖·李煥·閔柱天·朴致孝·奉如天·李魯鐸·李熠·朴能直·李端義·朴能壽·吳始泰·具悌行·趙錫中·李魯順·李魯晢·李覺林·朴致文·安大顯·趙槃·李益浩·李炳·李秀木·朴能濟·趙㯓·尹鎭謙·李東老·尹鎭鼎·吳普德·李允祥·朴致甲·朴相晉·李翊祥·李溆·李干木·尹秉文·李欽·柳宅鳴·李配義·趙雲覺·李致天·金顯道·閔愼德·李尙渭·李範膺·李尙惇·權得均·楊顯老·李庸徽·李範衍·沈希之·康璞·沈鶴之·張炫奎·楊顯耆·李百源·邊喜儉·李銖·申應文·李重埰·權益均·權宅均·李春默·楊震大·楊日華·康文濟·楊昌源·張有天·康琠·權師復·金復淵·崔鍾斗·鄭東賢·李宗學·韓浹·楊道炯·張學喆·楊東潤·康琛·張維杞·權聖東·申泰周·鄭鳳振·兪達洙·李光殷·康琢·鄭彦敏·金應琥·姜仁興·李翊莘·張齊柬·韓啓益·康琦·康致章·姜錫朋·李翊奎·閔亨範·姜命錄·權燁·李鏺·孫宗得·鄭有一·崔鍾崑·李光賓·康鎭一·楊顯東·康殷濟·權聖和·鄭翰振·邊喜健·沈聖之·楊日馨·李鍾萬·張維邦·李鼎錫·權世興·李聲徽·權晸·李鍵·楊慶祚·李遠根·鄭寬·權尙玉·金元鳴·李天會·權俶·申文周·閔漸汶·任鉉·任鐔,進士趙匡鼎·柳永禧,幼學李昌柱·邊喆和·權禴·權合·任漢朝·申炳·申在俊·閔必騫·閔希騫·趙哲臣·申學周,生員安益采·尹觀泰,幼學閔耆錫·李尙烈·尹采烈·趙漢章·李夏翊·柳億·崔鍾華·安檍·全觀永·崔景贇,進士閔孝膺,幼學李孟希·趙宗瑾·柳源夏·柳永祿·金基宗·金聖浩·呂師烈·尹若霖·姜宗杰·鄭載弘·洪宜燮·任聖贇·金徹五·白履章·姜浩逸·具仁行·李範燁·玄益祚·兪宅輔·安碩柱·李松培·具仁欽·安若采·辛義寧·柳東一·李·愼必瑞·李松心·李麟宗·李有徽·朴鵬壽·李有衡·閔時爀·康勉修·洪濱·李斗基·李景德·閔孝升·崔鳳來·趙禎周·尹采疇·閔孝錫·安楫·崔承源·崔致文·全時學·柳井均·金聖儉·安錫履·朴能濟·李翊素·安奐·安養攝·李憲儒·申在奎·李孚誠·李遂源·金錫範·具貞賢·崔雲昌·金在源·鄭寬毅·鄭之文·權蓴·崔必宇·金聖殷·洪述格·姜柙·李商明·安養一·尹鎭乾·李魯時·李友信·朴能潤·朴致璜·朴處弘·李處信·朴能憲·吳普慶·李昌木·奉如淵·金啓淵·李楫·李黓·尹元浩·尹然浩·朴致天·趙祈·趙錫明·朴致淵·朴能寬·閔致榮·閔希祖·趙陽復·洪大濂·洪大洛·李夏翊·李基中·姜在祿·姜在汶·安碩仁·朴能重·金信和等疏曰,伏以,有國之務,莫先於尊賢,尊賢之禮,莫大於崇報,崇報之道,莫重於祀典。故自生民以來,未有盛於夫子,而俎豆而享之文廟,所以爲百王之彝典,萬世之殷禮也。歷代以降,至于我朝,苟有賢德之士,學足以繼開斯道,功足以羽翼斯文,則陞享於夫子之廡,與夫子同其祼薦者,此是昭代之美規,不易之常法也。先正臣文純公權尙夏,學爲群賢之嫡統,德爲一代之標準,而自其身歿之日,從祀聖廡之論,卽發於士林之間,積屢數十年,而至昨年之冬,湖西章甫,陳疏仰籲,則中外之士,於是乎莫不欣欣然動色相賀曰,此一國之公議也。及承聖敎,若曰先正學問事功,實如儒疏,文廟從享,不必難愼。大哉,王言,可以建天地而不悖,質鬼神而無疑,昭示來後,將與天球大璧,同其寶也。臣聞大舜以精一執中十六字,開千載之心學,今我殿下以學問事功十六字,明千載之道脈,直與大舜,沕然相符矣。猗歟,聖敎,若是隆重,則其於尙夏躋配之禮,雖未及仰承成命,而便與允是,殆無間矣。臣等固不必更事煩籲,而聖敎若曰,從當商量,更爲下敎,臣等竊以爲,兪音必下於不日,縟禮可覩於明時,而在朝在野,矯首側耳者,于今四朔,竊不勝抑菀之忱,輒敢以尙夏腏食聖廟之請,冒此陳之,伏願殿下幸垂察焉。惟我東方,僻處海外,而所以能君君臣臣父父子子夫夫婦婦,得免於被髮左袵者,皆箕子之化,而箕子後千有餘歲,聖學殆其有蓁蕪之歎矣。天祐斯文,誕啓熙運,上而有聖神膺期,昭闡作人之化,於是眞儒輩出,有若先正臣文成公李珥,文元公金長生,相繼而興,丕闡斯道,逮夫先正臣文正公宋時烈,承文成·文元之嫡傳心法,其道則孔·孟,其學則程·朱,其義則春秋也。使斯文之大統,燦然復明於世矣。自是一傳而得文純公臣權尙夏,而文正之道學事功,賴而不墜,蓋其踐履之純粹,造詣之光大,獨得師門之旨訣,蔚爲命世之儒宗,則是師是弟,授受之丁寧,實如濂溪之於兩程,紫陽之於勉齋,而文正旣沒之後,文純,任文正所嘗任之大義,明文正所講明之正學,以至抑邪扶正,闢詖拒淫,一以文正之所擔夯者擔夯之。抱道林下五十餘年,德日益尊,望日益隆,斯文由是而不喪,世道由是而有賴,肆惟我肅宗,禮遇鄭重,眷注頻繁,前後旌招之勤摯,行宮幄對之密勿,可見君臣際遇之盛,而其所以對揚聖主繼述之德,闡明先師尊攘之義,使環東土億兆臣庶,得保冠裳之俗,而漸仁沐義於烈聖敎化之中者,其功顧不亦偉然大矣乎哉?至若華陽建萬東之廟,禮倣茅屋之祭,昭皇壇享三帝之位,義彰江漢之朝海,此尙夏之所贊成者也。其餘義理之精微,論說之曲當,夷夏之辨,君臣之義,理氣之妙,性命之微,亦莫不窮源極本,毫分縷析,多有發前人所未發者,不可枚擧,而立言亭當,考據分明,摠不離於大中至正之域,眞所謂俟百世而不惑者也。是皆詳陳於湖儒之章,臣等只擧其梗槪,不敢容架疊以煩於睿聽,而尙夏之腏祀于兩廡之議,自大學至于八方,自搢紳至于韋布,詢謀莫不僉同矣。洪惟我正宗大王睿學高明,默契道源,崇奬儒賢,靡不用極,其於尙夏之配考巖院享也,親撰致侑之文,而於文正則若曰,執手傳鉢,一箇直字,有光玆土,斯文不墜,於文純則若曰,由堂入室,洞觀性命,朱道授黃,孔學傳曾,其於師弟之間,凡所以褒美之者,殆無餘蘊,則大聖人則哲之明,曠感之意,槪可仰體,而尤致意於道統之所在者,亦可知矣。於戲,孔子之道,至朱子而大明,朱子之學,得文正而益彰,文純又得文正之單傳正脈,則道統之傳,捨尙夏而其誰也?文純之於文正,同德同道,同躋聖廟,俾光吾道,則不但爲斯文之幸,實大有補於世道之興隆也。恭惟我主上殿下,寅紹丕圖,膺期御曆,凡於興化致治之道,勵世作新之方,一遵先王之遺法,褒賢旌孝之事,貤贈爵諡之政,務極典禮,此擧國臣民之所共欽仰贊祝者,而臣等所以不揆草野之微賤,上瀆宸旒之深嚴者,別有在焉。今我殿下端本出治之要,固莫先於尊其賢崇其報,則今距尙夏之沒,八十餘載,尙未擧配食之禮者,不但多士之齎鬱,抑亦聖世之欠典也。臣等千里裹足,合辭叫閽,伏願殿下,亟降明旨,特命攸司,遄擧權尙夏躋享文廡之典,以聳四方之觀聽,俾振百代之儒化,則世道幸甚,斯文幸甚。臣等無任云云。省疏具悉。權文純配享之請,可見物議之齊一。大抵從享等事,其於國家重禮,則不可遽從一疏而許之,令廟堂從長稟處,爾等退修學業。
己巳三月二十一日辰時,上御誠正閣。慰諭使入侍時,同副承旨金敎根,假注書南秉寬,記事官申在植·朴綺壽,慰諭使朴宗薰,以次進伏訖。上曰,直爲入來乎?宗薰曰,然矣。上曰,往見則,何如也?宗薰曰,被燒者二千餘戶矣,纔經癸亥年回祿之災,今又如是,民事萬萬切悶,而聖恩特霈,恤典遠下,民情實不勝歡忭感祝矣。上曰,被燒之民,今方何處庇身乎?宗薰曰,見方以長木·空石等物,草草周遮,陶穴而居之矣。上曰,所見愁慘乎?宗薰曰,又當春窮,無以聊生矣。上曰,耕作亦廢之乎?宗薰曰,因結構之一時爲急,一邊輸來木石,春耕等事,不無相妨之歎矣。上曰,慰諭果於何日爲之乎?宗薰曰,初八日午前入去,申時會民於閱武堂前,備局草記判付,一一宣諭矣。上曰,讀之者誰也?宗薰曰,使校生中能文者讀之矣。上曰,能善屬句絶乎?宗薰曰,能善讀矣。讀訖,特招邑中大民,小臣以傳敎內辭意及恤典賜給之意,申申告諭,則皆感激,或涕下曰,聖念及此,恩榮曠絶,第某條結構,奠接居生,永守豐沛之鄕,是乃一分報效之道云矣。上曰,辭緣皆能知之乎?宗薰曰,詳細曉諭,而或慮有未及諦悉者,使之轉相告諭,而內下丹木,折價萬兩,初十日黃昏時入來,故十一日頒賜矣。上曰,民之所得,比癸亥年則稍勝乎?宗薰曰,比前差少,而特賜恩典,豈可較論多少乎?上曰,每戶能及五六兩乎?宗薰曰,大戶則五兩八分,夾戶則二兩五錢四分,而倂計其他雜物折錢,則元戶十六兩五錢。上曰,倉庫則得免火燒乎?宗薰曰,倉庫則無延燒處矣。上曰,癸亥年失火處,今又失火乎?宗薰曰,然矣。上曰,緣何失火云耶?宗薰曰,臣將欲以擧條仰奏矣。咸興以我朝豐沛之鄕,爲北關鎖鑰之重,其所顧恤,視他自別,今於被火之後,發倉輸錢,停貢蠲役,特其優厚,逈出格外,咸之人民,無不感激涕泣,顧何敢更有所仰請,而第今番燒戶,雖云差少於癸亥,民情遑急,有倍於前。蓋癸亥恤典,非不豐洽,而猶且賣田賣牛,僅就堵築,今去癸亥,纔爲六年,蓄産未復,新災荐至,更無田牛之可賣,値此甁罌之俱空,朝家惠恤之外,民無措手之地。雖難準給結構之資,合有量宜加助之道矣。且本府地形,南濱大海,北通長谷西臨百里曠野,城川江經其右,一面虛闊,漭無障隔,故常多大風,冬春尤甚,火災頻數,職由於此。每當風起,官輒發令禁火,民皆斷炊束裝,猶且不免,誠甚㦖然。昔在庚申,故重臣朴文秀按道時,爲慮水火之患,論列狀聞,沿江築堤,廣植樹木,穹林鬱然,遮蔽風口,自是垂二十年,火不爲災矣。自癸未年間,民漸築室於堤上,芟伐樹木,官不禁止,纔過十年,長林一空,火患始作,于今三十餘年,火大小凡十三遭。如是之故,行路相戒,商旅不集,昔之殷盛,漸就凋弊,民皆以爲,今雖築室,不知何日,更入灰燼,其情亦云慼矣。火旣頻仍,則朝家恤典,亦安得每每加厚乎?若求防患備預之方,莫如撤移堤上民家,依前植木不過十年之計,可爲永久之利,此事驟聞,雖若疎迂,實地勢之固然。且有已事之明驗,輿論同然,其來已久。臣與道臣爛商,又爲遍察形便,圖形以來矣。堤上民家,凡三百九十餘戶,今番被燒之二百二十餘戶,已令移構他處,爲先植木,而其餘免燒全完,所當撤移者,爲一百七十餘戶,此則不可不助給移建之費,而營儲不敷,無他措辦之道。本道均廳納漁鹽船稅給代餘錢三千九百五十兩,戶曹納端川稅銀折錢一千五百兩,與戶曹納蔘布價錢限萬兩,特爲劃給,以爲加恤火戶,撤移堤民之資,恐合事宜,令廟堂稟處,何如?出擧條上曰,北道回祿之災,可謂無前稀有之事,況六年之間,産業未洽,燒災又至,言念民事,萬萬矜惻,憧憧一念,常所不弛。且今番加下恤典,雖曰燒戶庇身之資,尙遠蓄産恰足之境。向見爾之狀啓,已知慰諭之由,續見北伯之啓聞,亦知民生蘇完之難矣。今筵聞爾回奏而見所啓,十三火災,連遭于三十餘年之間,民之遑急困苦,推此益知。至於漁鹽船稅給代及蔘布價稅銀折錢等錢及撤移一節,依所請許施,卽令廟堂分付道伯,使之各別商量,一以爲加恤火戶之道,一以爲顧助移民之資。移構他處,植木防風等事,亦令廟堂措辭分付,使之着意對揚,使一夫一婦,當窮春而無至棲遑之嘆。且當風多之時,亦免延燒之患事,一體申明分付,可也。上曰,今又下萬兩錢,則足爲經紀乎?宗薰曰,庶可就緖,而公廨則癸亥年被燒爲五百餘間,今又燒一百五十餘間,而其中如養士齋,不可不趁速改建,而無經紀之道。日前空名帖請得,蓋亦爲此擧,而未克準請云矣。上曰,蘇完則五六年內,難可必矣,而結構入處,則似在何間乎?宗薰曰,秋冬間則庶可畢就矣。上曰,失火處與營門,相距幾何乎?宗薰曰,不過數馬場,而客舍門與城南門,不過數十步矣,火一起則延燒,至易矣。大抵城底廛舍皆草蓋,故癸亥年火,亦由此起矣,其後廛舍,皆燔瓦蓋之,故今番則得免矣。臣又見二千餘戶一時灰燼,而其中瓦屋數家,則獨免被燒,以此觀之,若有財力,則開窯燔瓦,使民隨力蓋屋,亦爲防火之一助,道臣亦方留意云矣。上命慰諭使先退,宗薰退出。又命退,承史以次退出。
上在昌德宮。停常參·經筵。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金敎根啓曰,合辭方張之時,兩司無詣臺之員,事甚未安,除在外,呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,左承旨入侍。
吏曹口傳政事,以尹東壽爲奉化縣監。
金敎根啓曰,今日政新除授臺諫,待下批一體牌招,何如?傳曰,允。
有政。吏批,行判書南公轍進,參判金明淳病,參議李好敏病,左副承旨金魯敬進。以李魯益爲掌令,曺錫正爲正言,李顯默爲兵曹參議,徐龍輔爲進賀兼謝恩使,成均博士單文養老,學錄單朴思彦,以上竝單付,長鬐縣監權遂今加通政加資事,承傳,故正言洪正輔贈吏參例兼,同知洪若浩考。
兵批,判書金羲淳進,參判宋祥濂病,參議未差,參知韓始裕入直,右承旨金宗善進。以李文會爲副摠管,邊德淳爲五衛將,吳啓常爲慶熙將,權顯中爲訓鍊判官,同知單李匡禔,僉知三單,李熙燮·孔學周·李鍾三,護軍單李文會,副護軍單南履翼,副司果李希祖·沈能稷·安光直,以上竝單付。
金敎根啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨牌不進,監察茶時之意,敢啓。傳曰,知道。
以執義崔履亨,獻納洪儀泳,正言李止淵牌不進罷職傳旨,傳于金敎根曰,只推。
以應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰洪羲俊牌不進罷職傳旨,傳于金魯敬曰,只推。
以副修撰鄭魯榮牌不進罷職傳旨,傳于金魯敬曰,只推。
金魯敬啓曰,玉堂上下番俱空,已至多日,事甚未安,應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊,旣有只推之命,竝卽牌招,何如?傳曰,允。
傳于洪奭周曰,左承旨入侍。
以應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰洪羲俊再牌不進罷職傳旨,傳于金魯敬曰,只推。
以副修撰鄭魯榮再牌不進罷職傳旨,傳于金魯敬曰,只推。
金宗善,以兵曹言啓曰,來五月初五日大駕詣景慕宮齋宿,初六日夏亨大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍七哨,馬軍五哨爲先廂,步軍六哨爲後廂,禁衛營留陣,禁軍二番隨駕,餘軍留營,扈衛軍官,竝置之,可也。
金宗善,以兵曹言啓曰,今三月二十二日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金敎根,以義禁府言啓曰,時囚罪人元有朋杖一百收贖,告身盡行追奪,流三千里定配照律公事,判付內,依允啓下矣。元有朋杖一百收贖,告身盡行追奪,咸鏡道穩城府,流三千里定配,而以議啓內辭意,具罪目,依例發遣府羅將,押送配所,何如?傳曰,允。
金敎根,以義禁府言啓曰,卽接月令醫員崔鎬手本,則時囚罪人洪羲弼,屢日處冷之餘,猝得毒感,頑痰牽引,胸腹刺痛,食飮全却,症形危劇,實有難保之慮云。罪人病勢如此,則一邊保放,一邊草記,曾有定式矣。洪羲弼,姑爲保放之意,敢啓。傳曰,知道。
金敎根,以義禁府言啓曰,卽接月令醫員崔鎬手本,則時囚罪人朴孝成,素患痰癖之症,處冷添劇,晝夜苦痛,食飮全却,症形危重云。罪人病勢如此,則一邊保放,一邊草記,曾有定式矣。朴孝成,姑爲保放之意,敢啓。傳曰,知道。
己巳三月二十二日辰時,上御誠正閣。左承旨入侍時,行左承旨洪奭周,假注書南秉寬,記事官申在植·朴綺壽,以次進伏訖。上曰,儀軌冊子,已盡修正乎?奭周曰,今日申時,可以入啓矣。上曰,誰爲陪進乎?奭周曰,三閣臣當陪進矣。上曰,書啓,何時書入乎?奭周曰,當追後爲之矣。上曰,昨日慰諭使擧條批答,見之乎?奭周曰,恩典實是曠絶矣。朝堂及本道擧行,當着實矣。上曰,渰死·漂死人,先朝有別般恤典者,別爲書入,以爲日後憑考之資,可矣。上命退,承史以次退出。
己巳三月二十二日酉時,上御誠正閣。左承旨入侍時,行左承旨洪奭周,假注書南秉寬,記事官申在植·朴綺壽,以次進伏訖。上曰,俄者賜物,皆分食乎?奭周曰,一一分食,而至及檢書官·吏隷輩矣。上曰,堤川下去宣傳官入來矣,被火民身布,無論元戶夾戶,一體蕩減,而恤典獨不及於夾戶,更令廟堂行會,使之均被惠澤,爲可矣。奭周曰,本來法典,若非大段被災,如咸興之癸亥年與今番火災,則夾戶不在擧論中,故如是矣。上曰,此則亦別般顧恤,夾戶之於元戶,或三分之一二,或折半作定,而以下敎內辭緣,指揮廟堂,各別行會,使被災民人輩,有以知朝家矜恤之意也。上命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深一分。
金敎根啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
洪奭周啓曰,左副承旨金魯敬,今日不爲仕進,卽爲牌招,何如?傳曰,允。
傳于洪奭周曰,左承旨入侍。
傳于金宗善曰,今日出宮門路,以賓陽門爲之,還宮門路,以協陽門爲之。
金魯敬啓曰,玉堂上下番俱空,事甚未安,應敎李永老,副應敎趙鎭順,校理金熙華,副校理洪冕燮·權烒,修撰徐長輔·申緯,副修撰鄭魯榮·洪羲俊,旣有只推之命,竝更牌招,以爲推移入直之地,何如?傳曰,允。
金敎根啓曰,司諫尹尙圭,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以前司諫尹尙圭禁推傳旨,傳于金敎根曰,分揀。
以應敎李永老,副應敎趙鎭順,校理金熙華,副校理洪冕燮,修撰徐長輔·申緯,副修撰鄭魯榮·洪羲俊牌不進罷職傳旨,傳于金魯敬曰,只推。
金魯敬,以吏曹言啓曰,今此宗廟·永寧殿夏享大祭祭官中,時無職名人,令該曹口傳付軍職,何如?傳曰,允。
金宗善,以備邊司言啓曰,卽見江原監司鄭尙愚狀啓,則以爲,安峽邑倉失火,各穀燒餘爲三百四十石零,盡燒爲一百三十五石零,倉庫三十一間,俱爲被燒,而去丁未·癸亥,平康·橫城等邑倉燒火後,因道臣狀請,燒穀蕩減,燼餘穀分三等分給,倉舍則以常賑廳及備局句管穀中題給改建之意,自廟堂回啓蒙允,請令廟堂考例稟處矣。穀物之全燒及燒餘,道啓詳爲分秩,原數亦不過多,而全燒穀,旣不分徵於監色,則許令蕩減,已有丁未·癸亥平·橫兩邑已施之例。今此一百三十五石零,依此蕩減,燒餘穀,勢不得不分給民間,而上等之除耗,中下等之減斗,亦是已例,今亦依此分給之意分付,庫舍改建,令道臣依癸亥年例計減,以常賑穀分數劃給。至於失火根因,査官雖不能究覈得情,初非人家相接之地,而起自倉門樑上,燒及庫內穀物者,可見監色售奸之跡,此若不嚴覈正罪,則法無所施,弊在難言。更令道臣另査取服,竝施刑配之典,何如?傳曰,允。
金宗善,以備邊司言啓曰,今於咸民之遇災,朝家軫恤之典,固可謂靡不用極,丹木出自帑藏而直是一萬,茸貢係是御供而價蠲七千,而猶慮有不敷之歎,特以半萬包帳付之穀,依道啓許劃,諸路水火之患,前後何限,而不念經費,曲加拯救,未有如今番之殆無餘蘊,則焦爛之氓,亦當知感,灰燼之場,庶期成聚,而朝家之恩典,無容更加於是,而伏見慰諭使回奏批旨下者,又以漁鹽船三稅給代及銀折錢蔘布價,合之爲一萬兩,依所奏許令劃給。絲綸所及,德意至此,竊不勝欽仰讚誦,而第伏念,財用各有節制,恩典亦定等限,財若無節則窮,恩或踰限則渴,陸贄所謂恩渴則繼之以怨者,實有所以,而今此加施之典,以財則窮矣,以恩則渴矣。若或不幸有大於此者,則未知朝家將何以處之也。況蔚山半城之火,堤川全邑之燒,驚心慘目,與咸興何異,而蔚民則不過一石米別恤也,堤民則纔令八百緡許貸而止,而獨於咸民,若是偏厚,不免恩渴,則不但有乖於一視,亦當懷怨於後我,而如欲使遍及而均沾,則博施病諸,古今無異矣,惟是築堤種樹,卽所以衛護城邑,捍禦風水之意,而昔人之設施,可見深遠之計,則間因荒廢,全抛前功者,誠甚慨惜。道臣之必欲修擧,實爲長策,而但堤上見居之戶,不可不給價移撤,此則以慰諭使所請條中,只以漁鹽船稅三千九百五十兩,特爲劃付,使之移奠民居,復修堤址,種之以灌木豐林,俾有防火防水之實效,而區劃壃界,嚴設科條,更無得如前侵占,以爲永久蒙利之地,以其用餘之數,添補於公廨營建之役,實合事宜,以此分付,何如?傳曰,允。
金宗善,以訓鍊都監言啓曰,今三月二十三日二更明政殿階上親臨,宗廟夏享大祭誓戒時,因兵曹節目,挾輦軍三百名除出,把摠沈能俊,哨官趙學永率領侍衛,廣智營軍四十名,哨官尹行源,軍餉色軍十五名,北營標下軍三十五名,入直千摠申大坤率領,弘化門外北路,排立作門,雜人一切嚴禁,事畢後出番軍解送,入直軍各還直所,而竝待標信擧行之意,敢啓。傳曰,知道。
己巳三月二十三日辰時,上御誠正閣。左承旨入侍時,行左承旨洪奭周,記事官李魯集,記事官申在植,記事官朴綺壽,以次進伏訖。上曰,昨筵所敎堤川恤典事,已分付乎?奭周曰,以筵敎內辭意,使之行會之意,昨已分付於備局矣。上曰,夏享大祭亞獻官,誰也?右相爲之乎?奭周曰,單子姑未及見之矣。上曰,終獻官,都尉中爲之乎?奭周曰,似然矣。上命退,承史以次退出。
上在昌德宮。停常參·經筵。
金敎根啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,左副承旨金魯敬,今日不爲仕進,卽爲牌招,何如?傳曰,允。
傳于洪奭周曰,左承旨入侍。
以左副承旨金魯敬牌不進罷職傳旨,傳于洪奭周曰,只推。
洪奭周啓曰,明日明陵忌辰祭,傳香禮房承旨,當爲齋宿,左副承旨金魯敬,旣有只推之命,更爲牌招,何如?傳曰,允。
鄭弼漢奉命在外,代以金錫洪爲事變假注書。
金敎根,以弘文館言啓曰,本館下番闕直,事甚未安,修撰申緯·徐長輔,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以修撰徐長輔·申緯,副修撰鄭魯榮·洪羲俊牌不進罷職傳旨,傳于金敎根曰,只推。
以左副承旨金魯敬再牌不進罷職傳旨,傳于洪奭周曰,只推,更爲牌招。
判府事徐龍輔疏曰,伏以,皇天垂佑,景籙無疆,瑤光之瑞彩增耀,磐石之邦基益鞏,八域舍生,擧切鼓舞懽欣之忱,如臣滓累,亦幸須臾無死,得與村翁野老,齊誦四重之謠,恭獻九如之祝。仍伏念,臣罪重而郵罰不加,病痼而鬼符尙遲,拭巾窮山,惴惴待盡,姓名之尙玷朝籍,已非聖朝核實之政,乃若藥院之銜,所係之重,尤豈他司之比,而閱歲經年,一向虛縻,遂使嘗藥重事,常不得備員擧行,此實自有藥院以來所未見聞,而況當此時,小大臣庶,攢手忭祝,日夕顒企者,顧何如哉?秪承起居之禮,備盡保護之節,皆藥院職也,而猶且頑然冥然,無少轉動,虧分蔑義之罪,固無所逃,將奈國體何,物議何哉?玆敢不避唐突,冒死呼籲於旻覆之下。伏乞亟命攸司,將臣提擧之任,竝行鐫改,仍勘臣前後罪負,以勵頹綱,以安私分,不勝幸甚。臣於治疏將上之際,伏接邸報,以臣爲進賀兼謝恩正使,臣旣不敢自齒生人,況可擬議於專對之重,而且臣偏母,今年爲周甲之年,在朝家孝理之下,想不待臣言之畢,而有所曲體矣。臣無任云云。答曰,省疏具悉卿懇。前年卿疏之批,已諭予意,卿必諒之,至今使卿棲屑於田野之間者,予雖自愧誠意之淺,卿之不欲幡然改圖,徒自深引不當之義者,亦不能不爲卿慨惜。卿試思之。藥院之三提擧,實爲不可不備者,至於都提擧,尤爲自別。況今時與他時有異,卿何可徒申前說,而如是辭巽耶?上价之不可往,卿之情理實然,予亦不得强之,所請許副。卿其勿辭,卽爲上來,以副予小子延佇之意。仍傳于金敎根曰,此批答遣史官,傳諭于徐判府事。
己巳三月二十四日子時,上詣明政殿。受誓戒入侍時,行都承旨沈象奎,行左承旨洪奭周,右承旨金宗善,左副承旨金魯敬,右副承旨鄭萬始,同副承旨金敎根,記事官李魯集,假注書南秉寬,記事官申在植·朴綺壽,檢校直閣朴宗薰,以次序立訖。時至,左通禮跪啓外辦。上具遠遊冠·絳紗袍,乘輿以出。左右通禮前導,由賓陽門詣明政殿,至降輿所。左通禮跪啓請降輿,上降輿。左通禮跪啓請執圭。象奎跪進圭,上執圭。左右通禮,導上至位版,南向立。典儀曰,四拜。贊儀唱鞠躬四拜興平身。諸祭官及宗親文武百官,鞠躬四拜興平身。讀誓文官南公轍,刑曹判書金履度,陞自東階,就讀誓文位,西向立。公轍讀誓文訖。公轍·履度降復位。典儀曰,四拜。贊儀唱鞠躬四拜興平身。諸祭官及宗親文武百官,鞠躬四拜興平身。左通禮跪啓禮畢,請還內,仍啓請釋圭。上釋圭,象奎跪受圭。左通禮跪請乘輿。左右通禮前導,由明政門·集禮門·銅龍門·建陽門·協陽門還內。諸臣以次退出。
己巳三月二十四日辰時,上御誠正閣。左承旨入侍時,行左承旨洪奭周,假注書南秉寬,記事官申在植·朴綺壽,以次進伏訖。上曰,昨見備局草記,則北關恤典,以太過爲言,何如也?奭周曰,前下恤典,實是萬萬優渥矣。有司堂上之言,則北道應納,本來不多,今番慰諭使所請外,更無他納矣。盡數劃給甚難重,而且以燒戶言之,比癸亥年則減千戶,而恤典則有優於前矣。今又所下三千兩區劃之物,猶足爲移戶經紀之資矣。上曰,備局草記,左相爲之乎?奭周曰,與有司相議,而大臣爲之矣。奭周曰,已例,恤典有抄出書入之敎矣。昨日取備局謄錄見之,則盡爲抄出,或近於煩瑣,以近例之稍別常典者,抄出計矣。上曰,以罕例爲之,而速入,可也。奭周曰,昨日儀軌修正後,始閱七年條矣,數日後庶可修入矣。上曰,堂錄何日爲之云耶?奭周曰,左相病患差可,然後似可爲之矣。上曰,大臣之病患何如云耶?仍敎曰,遣史官,病患之差强與否,知入,可也。上命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,漢城府郞廳來言,宗廟洞口內左右居民作統成冊,修正次請出矣,敢啓。傳曰,知道。
傳于金魯敬曰,禮房承旨馳詣明陵,奉審摘奸,局內諸陵,一體奉審以來。
傳于鄭萬始曰,右副承旨入侍。
鄭萬始啓曰,注書李光文,自鄕上來云。卽爲牌招察任,何如?傳曰,允。
以博川郡聖蹟碑豎立後別單,傳于鄭萬始曰,製述官兵曹判書金羲淳,書寫官行平安監司徐榮輔各內下大豹皮壹領賜給。地方官博川郡守李吉會陞敍,監董營裨折衝趙後永加資,營校折衝金命采帖加,北漆前主簿方孝良上弦弓壹張賜給。擧行書吏等三人,令該曹考例施賞。其餘本郡校吏工匠等,竝令該曹·該道考例施賞。
金魯敬,以弘文館言啓曰,本館下番闕直,事甚未安。修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以修撰徐長輔·申緯,副修撰鄭魯榮·洪羲俊牌不進罷職傳旨,傳于鄭萬始曰,只推。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
沈象奎,以吏曹言啓曰,新除授進賀兼謝恩使書狀官權丕應呈狀內,矣身素患積聚之症,多年沈痼,劇歇無常,以此貞疾,萬無原濕驅馳之望,卽速入啓遞改云。身病旣如是沈重,則有難强令出壃,改差,何如?傳曰,允。
金宗善,以義禁府言啓曰,江原監司鄭尙愚狀啓內,安峽縣監李彙梧罪狀,令攸司稟處事,啓下矣。李彙梧時在任所,依例發遣府羅將拿來,何如?傳曰,允。
己巳三月二十五日辰時,上御誠正閣。右副承旨入侍時,右副承旨鄭萬始,記事官李魯集,記事官申在植·朴綺壽,以次進伏訖。上曰,承旨今日皆仕進乎?萬始曰,同副承旨病不仕進矣。上曰,都承旨亦入來乎?萬始曰,藥院進矣。上曰,左副承旨,以明陵奉審出去乎?萬始曰,然矣。上曰,正使已許副矣。政命雖未卽下,不至甚急乎?萬始曰,未知其如何矣。上命書榻敎曰,惠慶宮進服蔘吉茶,自今日停止,加味六君子湯前方中,去便香附·縮砂,加當歸·吉梗各一錢,竹瀝三匙,薑汁半匙,人蔘加五分,石菖蒲加三分,橘紅減五分,五貼製入。上命退,承史以次退出。
上在昌德宮。停常參·經筵。
自午時至申時,灑雨下雨,測雨器水深一分。
金宗善啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
洪奭周啓曰,同副承旨金敎根,今日不爲仕進,卽爲牌招,何如?傳曰,允。
傳于洪奭周曰,左承旨入侍。
傳于金敎根曰,慰諭御使留待。
傳于金敎根曰,慰諭御使入侍。
金宗善啓曰,來四月初二日宗廟夏亨大祭親祭祭文,當爲製進,大提學南公轍,待明朝牌招,何如?傳曰,允。
金敎根,以弘文館言啓曰,本館下番闕直,事甚未安。修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以修撰徐長輔·申緯,副修撰鄭魯榮·洪羲俊牌不進罷職傳旨,傳于金敎根曰,只推。
金敎根,以禮曹言啓曰,因恭陵令韓喆濟上疏,恭陵·順陵表石豎立事,批旨內,穹石表揭,事體至重,所請令該曹,謹考已行前例稟處事,命下矣。謹考臣曹謄錄,則在昔貞陵·思陵·恭陵·順陵·溫陵,未有表石。至英廟朝戊寅,五陵表石前後面式磨鍊啓下,載之列聖誌狀,而庚寅年,有先東二陵,次西三陵次第擧行之敎。貞陵表石,則同年豎立,思陵表石,則其翌年辛卯豎立。先朝戊申年,因溫陵令崔昌國上疏,收議大臣後,三陵碑役,依弘陵·永陵碑追改時例,勿設都監,碑石自度支從便經紀,建閣等事,道伯·地方官專管,次次擧行事下敎,而因循未遑。去丙寅,因溫陵令牟達謙疏請,命議大臣後,建碑本陵,恭陵·順陵,尙未擧行矣。蓋此兩陵建碑,已有兩聖朝成命,則尙此因循,特緣未遑,依疏請竝擧,恐合事宜。而見今農務方張,勢難動役,姑待秋成,依溫陵豎碑時例擧行,而令度支及道臣,預先從便經紀事,分付,何如?傳曰,允。
金宗善,以備邊司言啓曰,公忠道儒生宋在德等疏請故相臣文貞公李敬輿不祧。四學儒生李鍾珏等疏請,故相臣文忠公金壽恒不祧。京外儒生申在博等疏請故相臣文忠公閔鼎重不祧之典矣。故相臣李敬輿,純心直道,受聖朝深知,淸名高節,爲衆賢所推,前席抗守經之論,則禍福不渝,南冠倡尊王之義,則華夷咸服。而逮夫寧陵初年,首膺上相日暮途遠之批,托深契於同德,大人先生之稱,寓至意於殊禮,羽儀明廷,至治可期,而蒼生無祿,邦國先瘁。故相臣金壽恒,以麟鳳瑞世之姿,任柱石支廈之責,與宋文正諸賢,表裏王室,領袖士類,以其身爲國家安危存亡。是以退以爲甲寅運,進以爲庚申更化,生焉而端委廊廟,世道賴安,沒焉而斁敗彝倫,邦命幾蹶,學問事業,屹然爲兩聖朝宗臣。故相臣閔鼎重,以剛方正直之姿,而資之於邃學,以孝友廉白之行,而濟之以弘猷,夾贊聖治,共貞斯文。入而敷廈氈之奏,則人主動容,出而處巖廊之上,則百僚取式,以一身屈伸之機,占世道消長之運。蓋三相臣宿德偉績,貞忠姱節,允爲列朝之所禮遇,百世之所宗仰,到今酬報之道,固當靡不用極。第不祧之命,卽是在上之特恩異數,其事至重,其例甚罕,而今此三疏竝擧,一時同請,事面反歸輕屑,今姑置之,何如?傳曰,允。
事變假注書鄭弼漢狀啓。臣於本月二十四日午時量,敬奉聖諭,同月二十五日午時量,馳到廣州府草阜面斗峴里,傳諭于判中樞府事徐龍輔所住處,則以爲,臣情窮而不敢不呼天,竊冀聽卑之仁,特垂曲察之恩,及奉批旨,上价之任,雖許免副,藥院之銜,未蒙缷解。十行辭敎,鄭重勤摯,諭之以提擧之不可不備,申之以今時之異於他時,臣雙擎拜稽,感極而悚,益不知措躬之所也。臣誠怵惕,不敢拖長爲奏,而惟其不可不備,故雖在平時,不敢不陳籲,異於他時,故又不敢不疾聲大呼,不避屢瀆之懼,是豈爲臣私分而然哉?誠以所畏者國體也,所重者事面也。況今泰運潛周,祥和吉慶,如川之方至,深山窮谷,愚夫愚婦,莫不鼓舞懽欣,指日顒祝。而名以保護之職,一直瘝曠者,不徒臣之罪上添罪,揆以朝家事體,豈容若是苟簡乎?伏地戰恐,惟願遄被大何云矣。臣則仍爲復路,緣由馳啓云云。踏啓字。
己巳三月二十六日未時,上御誠正閣。左承旨入侍時,行左承旨洪奭周,記事官李光文·申在植·朴綺壽以次進伏訖。上曰,燒戶及渰死人恤典謄錄,何以抄入耶?奭周曰,臣謹考先朝時判下謄錄,則原恤典外,會付米或一石或八九斗賜給,而恒典有不可一一抄出,故就其措辭之敎,拔例之典,而盡爲抄入矣。上曰先朝以前謄錄,不爲抄出耶?奭周曰,只於先朝判下中抄出,而不及英廟時事矣。至於咸興,則近年屢被回祿之災,故無論大小,一倂抄入矣。上曰,燒渰人恤典,如何?奭周曰,生前身還布,勿論大中小殘戶,或蕩減或停退矣。上曰,恤典多寡,係於被災大小,於何考見?奭周曰,數百戶百戶以上絲綸中或有之,而數十戶以下,無處考徵,各道謄錄中,似見載矣。上命退,承史以次退出。
己巳三月二十六日酉時,上御誠正閣。慰諭御史入侍時,同副承旨金敎根,記事官李光文·申在植·朴綺壽,慰諭御史韓用儀,以次進伏訖。上曰,蔚山燒戶,善爲慰諭,而民情,果如何?用儀曰,臣向於狀啓中,已爲詳陳,而目見被燒形止,老少男女,號呼奔走,光景極慘。然而間或有渙散之他者,聞臣慰諭之行,擧皆還入,環聽恩諭,過蒙別典,懽天喜地,往往有感激流涕者矣。上曰,今則至於奠接之境,而無流離之慮乎?用儀曰,臣以傳敎辭旨,面面曉諭,果無一民渙散之意,而區劃有方,結構方張,過此月則庶可了役而奠居矣。上曰,公廨不至被燒否?用儀曰,被燒者爲六十九間,而民戶奠接爲急,且才力功役稍浩多,姑未暇念及於此矣。上曰,地方官爲誰?用儀曰,兪殷柱也。上曰,爾見道伯乎?用儀曰,下去時見之,歸時路由他邑,故不得見之矣。上曰,還穀摘奸爲幾邑耶?用儀曰,義城·慶州·彦陽·淸道·大邱·仁同六邑,爲栍邑矣。上曰,果皆詳審爲之,而無奸僞之摘發者耶?用儀曰,近來嶺南屢豐,自去年,朝家飭敎申嚴,穀品旣精,吏逋亦無,而臣行纔到,春糶已始,故必先閱文簿,次審穀包,則分留數爻,別無差爽之端。而但仁同一邑,略有虛留,穀色稍劣矣。今當以手本報本司矣。上曰,備郞亦爲手本乎?用儀曰,以本司郞廳,故例爲手本矣。上曰,入來時見大臣乎?用儀曰,反命是急,未及往見矣。上命慰諭御史先退。用儀退出。又命退,承史以次退出。
上在昌德宮。停常參·經筵。
金敎根啓曰,行大司憲李直輔,掌令愼宜學·李魯益,持平宋啓榦·金直淳在外,執義崔履亨呈辭,監察茶時之意,敢啓。傳曰,知道。
金魯敬啓曰,明日再明日光陵忌辰祭齋戒正日,來初一日宗廟夏享大祭親祭齋戒,初二日動駕相値,視事頉稟之意,敢啓。傳曰,知道。
金魯敬啓曰,來初一日輪對日次,而宗廟夏享大祭親祭齋戒相値,頉稟之意,敢啓。傳曰,知道。
金宗善啓曰,右副承旨鄭萬始,今日不爲仕進,卽爲牌招,何如?傳曰,允。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
金魯敬啓曰,臣魯敬今日宗廟夏享大祭親祭肄儀進去,下直之意,敢啓。傳曰,知道。
金敎根,以弘文館言啓曰,本館上番副校理臣權烒,以宗廟夏享大祭祭官,今日議政府肄儀時,晝仕出去之意,敢啓。傳曰,知道。
傳于金敎根曰,下直守令留待。
傳于金敎根曰,下直守令入侍。
金敎根啓曰,大司諫柳相祚,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以大司諫柳相祚禁推傳旨,傳于金敎根曰,分揀。
傳于金敎根曰,入直玉堂,持孟子入侍。
傳于金宗善曰,坐直承旨入侍。
以右副承旨鄭萬始牌不進罷職傳旨,傳于金宗善曰,只推。
金敎根,以弘文館言啓曰,本館下番闕直,事甚未安。修撰徐長輔·申緯,副修撰鄭魯榮·洪羲俊,旣有只推之命,竝卽牌招,以爲推移入直之地,何如?傳曰,允。
以修撰申緯,副修撰鄭魯榮·洪羲俊牌不進罷職傳旨,傳于金敎根曰,只推。
金敎根,以戶曹言啓曰,臣晩秀與正郞臣尹光心,工曹參判臣李壽咸,正郞臣權伋,依定式進詣於義本宮奉審,則姑無頉處之意,敢啓。傳曰,知道。
金宗善,以兵曹言啓曰,內禁衛將金魯巖,身病猝重,勢難供職,呈狀乞遞。忠壯衛將金潤國,慶熙宮衛將李濟霖,俱以老病在鄕,上來無期云。領軍之將,輪番之任,不可久曠,竝改差,何如?傳曰,允。
金宗善,以御營廳言啓曰,本廳把摠趙台錫,身病甚重,勢難察任,改差,何如?傳曰,允。
西春君爗疏曰,伏以,臣卽伏見該曹名帖,則以臣塡差於雩祀壇祭初獻官者,夫祀典重事也,陳力常分也。病如可强,則義當竭力趨走,而第臣犬馬之齒,奄迫八十,癃病漸痼,脚部則難辛動殫,眼視則不分遠近。白晝淸明之時,僅能扶曳周旋,故候班監饍,猶可强力,而至於莫重享祀,侵夜將事,殆同失相之瞽,難責駿奔之節。日前皇壇攝行之時,拜跪升降之際,幾至顚仆,幸賴引接之有人,僅得成禮,在傍同列,莫不驚愕,此是已然之事,而難强之驗也。況今病情,日甚一日,有加無減,則享班趨走,非所可論,玆敢呼籲於仁覆之天。伏乞聖明,特賜付標,以重享事,仍治臣瀆撓之罪,以安私分,千萬幸甚。仍伏念,臣之毛髮頂踵,莫非造化中陶甄,而其所以爲一半分塵刹之報者,只在於駿走一事,則豈敢爲言私丐免之計。而第臣眼眚之症,自是衰朽之祟,便同下山之日,不可以復明,嗣後享官之承乏,若復擧擬,則其勢不得不冒萬死更犯瀆撓之罪。私心悚惶,有不可言,而其在事體,尤豈不苟艱屑越之甚耶?伏願天地父母,俯賜體諒,仍令該曹,更勿擧論於此後差祭之時,毋貽臨急變通之弊焉。臣無任云云。答曰,省疏具悉。疏辭許令該曹改付標。
公忠監司鄭晩錫疏曰,伏以,天休滋至,慈壽無疆。載擧慶禮,克伸聖孝,臣民懽抃,曷有其極?臣竊伏惟念,量才分職,不肖者退,朝廷擧錯之宜也,陳力就列,不能者止,人臣出處之義也。上無濫授,下無僥冒,而各得其所當,然後治理明而世道正也。臣本迂拙褊滯,百無一堪,任旣負乘,行又冥,無以承流而宣化,無以剸煩而理劇,劣劣焉憒憒焉,決不可一日竿濫也。然猶試乃蔑效,而惟殿下庇覆之,動輒有咎,而惟殿下曲貸之,再懇控免,恩諭鄭重,有如慈父之詔迷子,在臣一人之身,榮寵固無比,而其於國事何,民憂何哉?臣之受任非不久矣,視務非不多矣。歷循所部,夷考其績,則閭里之愁怨,風俗之頹敗,獄訟之淹滯,倉庫之虛耗,賦役之繁重,甲兵之朽鈍,其他種種爲弊之甚於蝟興,難以毛擧者,如水益下,如陵漸夷,較臣初到,不啻倍簁。且況數郡告災,衆民失巢,倉積灰燼,國儲匱縮,莫非臣怠慢不職,召致災咎,而重貽我殿下宵旰不遑,錦玉靡甘之憂,臣之罪於是乎大矣。今若終始寬假,而不許斥黜,因仍盤礴,而不思斂退,則臣之貪戀尸素,不知恥不知止者,雖不敢比擬於古人出處之義,而其於國家之擧錯,果何如也?顧今明廷,群彦林立,如范滂澄淸之志,張詠鎭撫之材,未必無其人,奈何以庸下如臣,疲軟如臣,苟然備位,徒使竊祿,而獨不卹一路之哭乎?玆敢略陳短章,仰暴至懇。伏乞聖慈,天地父母,察臣所帶之終難久據,諒臣所言之非由假飾,特與鐫免,以幸公私焉。臣無任云云。答曰,省疏具悉。春事方殷,雖守令迎送可㦖,況以一道之伯,豈可無端罷遞乎?數郡被災,民生之栖遑,雖甚矜惻,卿疏之如是自引,亦近太過,勿辭行公。
兵曹參議李顯默疏曰,伏以,天休滋至,景籙無疆,慈宮躋萬年之壽,聖孝飾千載之慶,頌騰八域,喜溢百僚。仍伏念,臣曩叨畿邑,奉職無狀,自速罪戾,久切惶蹙,薄罷纔敍,恩除遽降,臣手擎華誥,闔門攢祝,冒沒一肅,粗伸義分。而第本曹參判臣宋祥濂,卽臣之親査也。相避之法,在下當遞,玆敢援例陳章,仰瀆崇嚴。伏乞亟命該曹,照例遞改,以存公格,以安私分,千萬幸甚。臣無任云云。省疏具悉。疏辭令該曹稟處。
四學儒生,幼學尹遇大·金頤鍾·南太淳·李奎淵·金炳恒·趙敬植·趙澻·趙選·李魯中·朴宗儀·朴宗侃·金·閔龍顯·閔大鏞·李永準·金禮淵·金喜淵·金祉淵·辛命稷·金·李柔重·李儒準·李觀九·李周寬·李周彬·鄭喜聞·鄭喜愚·趙在井·趙在星·金度均·金重根·金炳豹·安百壽·安慶壽·安必壽·金顯道·柳誦·李之華·徐鎬淳·李義叔·朴齊民·朴春壽·朴星壽·沈宜定·李源和·金羲淵·申㬘彬·申在正·金憲淳·兪奭柱·朴光浩·金在根·洪在玹·金人淳·安光僖·吳致愚·金重根·金炳喆·金炳斗·金善根·趙憲植·洪箕燮·沈樂魯·李箕集·李奭永·李堦·申命求·趙鎭文·趙鎭簡·李箕欽·朴齊衡·徐贒輔·金來淳·兪晦柱·金東健·洪益九·兪宇柱·尹道榮·閔洪奎·李允一·尹一善·尹萬善·孔鍕·鄭厚容·全克謙·魚致浩·黃·沈鼎奎·成近默·洪仁燮·李執·權中任·洪浚燮·任壽岳·金箕朝·金·徐匡輔·趙冀永·林相殷·李遠翔·李尙源·魚命能·李基䆃·李疇·李賢升·金衡重·兪長柱·兪驥柱·兪春柱·李培秀·申錫龜·申在田·申在翼·洪應謨·申錫厚·洪秉默·申錫久·李克家·李克宇·成義仁·金炳喜·朴龍九·孔漢鼎·玄錫孚·李升魯·李在稚·孟明淳·吳致久·李宗逵·安允植·具宗和·吳致元·朴疇壽·金學周·林淇洙·權命周·金宅根·南景憲·林弼鎭·李大彬·趙宗鎬·申澓·趙宅鎬·許亮天·金在根·崔漢儁·金顯驥·金鏞淳·柳聖文·黃鍾仁·李槼·柳警·洪秉一·洪鼎周·閔亨圭·李敦學·金鍏·鄭溆·金秉喜·兪晦柱·安必壽·沈楚鎭·李樸·李尙觀·申在博·李尙鼎·辛泳·李尙濂·朴基慶·韓用一等疏曰,伏以,臣等楊·墨·老·佛之書,其言非儒,其行滅倫,爲其害甚於洪水猛獸,正道行則邪說熄,正道不行則邪說益熾,世道之汚隆,斯文之興廢,亶係於此也。臣等卽見近日新刊所謂雲坪集者,卽故掌令宋能相書是已。能相小竊學問之名,心術麤悖,言議陰譎,平日乃以小學,近思,爲朱子中年未定之書,自以爲,枉讀貳書,蔑蔑無效。蓋小學·近思,爲不足學而枉讀蔑效,則其爲胡言亂道,已不可言。且程子之易說,未免籠罩爲言,則其務爲奇談怪說,侮視古今。甚至於我東喪禮備要等書,逐條譏貶,極其叵測。蓋備要一部,卽先正臣文元公金長生刪定之書,禮家金石之典也。噫,彼能相,顯懷不滿先正之心,陰售私絶淵源之計,妄撰文字,敢肆侵斥。上下一百餘條之間,可驚可痛之說,殆不可更僕數,而撮其所絶悖者,臣等請略言之。其論亡室題主,則曰鄙俚,䙝之甚者,其論從夫承重,則悖倫無識甚矣。其論初喪袒襲之制,則曰混淪儱侗何故乎?其論童子遞減之服,則曰全不識禮儀,大悖也,魂魄之同心結,則謂之以怪俚鄙䙝,不可用也,負板之攙一寸,則謂之以乃不成說,甚可異也。以至竝有祖喪而嫡孫代重之制,則曰何可遽乘其喪,肆自代重?妻母雖出,而猶服緦麻之制,則曰不亦悖之甚乎?論侍者之復畢降衣,則曰進退無據,反成悖理,論弔位之圖在階下,則曰豈以家禮爲不滿,必從儀禮也?又其論本生外親降服條,以爲申氏僞造賈氏之說,學問麤疎,心術不正。其下繼之曰,先正臣金長生與此書,假托賈氏疏,無一字異,甚可異也。又以爲,申氏變姓竊托,可謂太迂闊,其下繼之曰,先正臣見慢不削,引重答人。又以爲,復引自註之說,上添賈氏曰三字,怳惚驚疑,不能方辨,其所以胡叫亂說,或出於與師問難之辭,或出於與人往復之書,或出於喪禮備要之紙頭私記,侵侮之不足而訾毁之,訾毁之不足而誣悖之,無少忌憚,狼藉掀露。而其於降服一款,必引申氏之說,益肆詬辱之語者,包藏陰慝,又不啻尋常矣。備要爲書,雖出於申氏之草本,而惟我先正臣增刪修潤,表章發揮,屢易其本,始成完書,則其可以出自申氏,而必稱以申氏之書乎?夫春秋一部,筆削於魯史,家禮一編,損益於書儀,今若有人以春秋爲失,而追貶於史臣,以家禮爲誤,而移責於涑水,則其於筆削之夫子,損益之朱子,所以逼拶而不安者,當如何乎哉?且況申氏之僞造賈說,而先正取信之,申氏之變姓竊托,而先正引重之。果如能相之爲說,則取信僞造之言,引重變姓之說者,果何如人哉?此所以駭機先發於申氏,而毒螫自歸於先正,手脚畢露,肺肝如見,雖欲厭然,其可得乎?假使考證之際,或有難疑之義,則虛心遜志,箚錄其疑,不害爲爲學謹愼之道,而乃反妄立已見,直斥先輩。撐眉弩眼,快掉悖說,少無尊畏之心,而全事侮僈之習,講禮之道,固如是乎?且夫亡室題主,朱子所定,而先正臣李滉,亡字似迫切,改之恐無妨。先正臣宋時烈以爲,似不敢從此,誠因朱夫子已定之禮,承文元公遵用之敎。雖於先正臣李滉之說,猶不敢遽從,則渠乃曰,君子之所以惡居下流者此也。又曰,朱子七十而夭,未及修整禮書。噫。下流訕上,聖門所惡,則不免訕上之科,而殊欠尊敬之道耶?彭祖爲夭,莊·周所言,則渠曾謂不若殤子之壽,而顯售譏貶之心耶?且其嫡孫代重之制,非直先正臣文元公之論也。文純公臣權尙夏嘗曰賀說恐不敢從,則乃是祖師之地,而何敢以短喪之說,背馳於祖師之論耶?渠本陰懷異心於我先正臣金長生,非一朝一夕之故,而至於禮敎,一任胸臆,心欲醜詆。上以及於朱子,下以及於先正臣宋時烈,呵叱千古,無所不至。噫。以後學而誣先賢,固是何等底人,而以後孫而誣先祖,尤是何等底人乎?竊伏念,先正臣金長生從祀文廟事稟處命下也。其時李鼎喜·金侃群不逞之徒,繼起投疏,其醜詆之罔極,上及於先正臣李珥,下至於先正臣宋時烈。其所以侵毁我先正臣金長生,則亦只是禮學一款,悖鼎之疏有曰,含糊朦朧,凶侃之疏有曰,全不成說。今也能相之混融儱侗,如出於悖鼎之口,能相之乃不成說,若傳於凶侃之筆,自歸於醜正亂禮之徒,眞是先祖悖孫,斯文亂賊。其書廣布,橫議肆行,則安知非醜正不逞如鼎·侃之徒,以能相之言爲口實,以能相之書爲心法,惹出禮家變怪,乖亂世道,有甚於老·佛之害,則此臣等所以聲討其罪,毁板燒書而後已者也?如此悖倫乖禮之人,不可以其身之已死,而置之旌招之典。伏願聖上,亟降處分,削能相之職名,毁能相之文板,以靖世道,以淑人心焉。臣等無任云云。省疏具悉。朱子,繼聖開來之大賢也,金文元,吾東接統之儒賢,而又宋先正之師也。先正之所尊仰則述卽文元與朱子也,以儒而譏侮兩賢,則斯文之變怪也,以家而違背兩賢,則先正之悖孫也。削逸毁板,夫孰曰不可,而但玆事亦係重難愼,且其文集,予未之覽焉,不能造次允從。非不信爾等之言也,朝家刑政,固宜如是。疏辭令廟堂稟處,爾等退修學業。
己巳三月二十七日辰時,上御誠正閣。下直守令入侍時,右承旨金宗善,記事官李光文,別兼春秋鄭觀綏,記事官朴綺壽,大興郡守徐有昌,抱川縣監李永晉,平康縣監尹行勉,以次進伏訖。上曰,下直守令以次進奏職姓名。有昌進奏職姓名。命奏七事,有昌誦奏七事訖。上曰,下去後着實對揚,可也。永晉進奏職姓名。上曰,是奉朝賀之子耶?宗善曰,然矣。上曰,奉朝賀回卺禮,來月行之云,以何日爲定耶?永晉曰,以二十六日爲之矣。上曰,當初成禮之日,卽何日?永晉曰,成禮在十一月,而日子未能詳記矣。上曰,奉朝賀筋力,近何如?永晉曰,以感氣浹旬不安,而不至大段,漸獲差可矣。上曰,向來傳敎之後,大臣以爲如何?永晉曰,闔門不勝感祝矣。上曰,爾之兄弟幾人?永晉曰,臣有一兄而作故,今有一弟永健矣。上曰,奉朝賀孫子幾人?宗善問于永晉而對曰,永晉有一子,永健有一子二女,皆幼云矣。命奏七事。永晉誦奏訖。上曰,畿邑相換,特爲回,而與他自別,着意對揚也。行勉進奏職姓名。命奏七事。行勉誦奏訖。上曰,下去着實爲之也。仍命除宣諭別諭,直爲出去。有昌等退出。上命宗善書公忠監司鄭晩錫·西春君爗,兵曹參議李顯默疏批訖。命書傳敎曰,永寧殿香祝,當一體親押,該房知悉。命退,承史以次退出。
己巳三月二十七日申時,上御誠正閣。入直玉堂持孟子入侍時,同副承旨金敎根,記事官李光文·申在植·朴綺壽,副校理權烒持孟子第一卷,修撰徐長輔持孟子第一卷,以次進伏訖。上命開卷讀之。烒讀自齊宣王問曰,止莫之能禦也。上曰,下番讀之。長輔讀自曰若寡人者,止固知王之不忍也。上曰,承旨讀之。敎根讀自王曰然,止百姓之謂我愛也。上曰,文義陳之。烒曰,桓·文當周季衰亂之時,猶能假仁與義,尊周攘夷,宜若無甚害於王道,而聖門之若是深斥者,蓋其先詐力而後仁義,殆若異端之亂眞也。故雖五尺之童,所以羞稱者也。然而孟子曰,五覇,三王之罪人,今之諸侯,五覇之罪人也。以此觀之,則戰國之君,能行覇道者亦尠矣。至於漢唐,則漢之文·景,稱以少康,不但雜覇,而流於黃·老。武帝則汲黯諷之以外施仁義,唐之貞觀,亦可謂一治,而太宗之心術不正,不可與議於王道也。其餘則是所謂五覇之罪人也。此無他,堯·舜相傳之法,絶而不傳,人心之危,日益放肆,道心之微,日益消滅,擧天下紛紛入征利計功之域者,久矣。何幸宋之太祖,得來心字,有曰洞開重門,正如我心,那箇一心字,唱起濂·洛群賢性理之學,此則先儒之說也。且孟子一書,只要正心,其斥邪說,則曰生於其心,害於其政,其論事君之道,則曰格君心之非,此章亦拈出一心字,反覆開導,其於勸王之義,深且切矣。苟使人主,精察吾方寸間人欲之私,不敢勝天理之公,一切功利之心,無得萌於中,而只是仁義而已,則何憂乎雜覇,何有乎行王也?帝王出治立敎,一心爲萬化之原,竊念我殿下,聖學高明,固不待臣言而喩,然區區所願,惟在於心學上,益加勉勉焉。上曰,下番陳之。長輔曰,戰國之時,世無行王道之君,故孟子以必欲行道之心,往見齊梁之君,而齊宣王之問,惟是覇者之事。則宜其孟子之深斥,而蓋桓·文所以成覇業者,卽不過假仁與義,做得一時事功,而詐力爲先,仁義爲後,則固不可與議於王者之道矣。末流之害,終至於無王道而後已,可勝歎哉?王道平正如砥,覇者崎嶇反側,此實由於誠與假二者而已。孟子以後,惟漢儒董仲舒,深惡痛辨,以爲仲尼之門,五尺童子,羞稱五覇,爲其先詐力而後仁義也。至于宋時,群賢輩出,皆知夫貴王賤覇,而程子曰,得天下之正,極人倫之至者,堯·舜之道也,用其私心,依仁義之偏者,覇者之事也。爲人君者,苟能率由正路,克祛私心,則王道可行,而桓·文之所自期者,不出乎覇者之事,故終至於覇業而止矣。古語曰,王期於王,覇期於覇,人之自期,固不可卑下也明矣。伏願殿下,勿以古今異宜,而必以堯·舜之道,恒加期勉,則王者之治,庶幾復見於今矣。上曰,孔子以九合諸侯,一匡天下,美齊桓之功,則此言仲尼之徒,無道桓·文之事者,何也?烒曰,聖門所斥,只是覇者之事,而至於事功,未嘗不言,故管仲亦覇者之佐,而夫子嘗稱微管仲,吾其被髮左袵。彼齊王之問,卽覇術而非事功,故所以深斥之也。上曰,齊王不知王道,而先問桓·文之事,故孟子之答,如此耶?烒曰,誠如聖敎,而此與答梁惠之問,何必曰利,意相沕合。上曰,胡齕何如人也?烒曰,似是齊之近臣,而無事蹟之可考矣。上曰,太廟牲用牛羊,則將不可用牛耶?長輔曰,以羊易牛,惟其惻隱之心,觸物所發見者也。且廟祀重於釁鐘,則豈可不用牛乎?上曰,以羊易之者,抑以未見羊之如牛之觳觫而然耶?下番之意,何如?長輔曰,然矣。假使所見者羊,則亦必如此矣。烒曰,此與宋仁宗避蟻之事,略相同也。上曰,堂下如今之闕庭,則何以牽牛而過堂下耶?長輔曰,古今不同,似是儀文未備而然也。上曰,此言百姓皆以王爲愛也,百姓果認以如此耶?長輔曰,牛大羊小,則愚民之謂以爲愛,容或無怪,而孟子特發明其仁心發見處,反覆開諭,必欲王之察識於此而擴充之也。烒曰,孟子故設此難,反覆言之如此,未必眞有百姓之所譏而然矣。上曰,齊王之笑曰,是誠何心者,何也?烒曰,孟子辨說齊王之心,若是曲盡,而至於無異之訓,卒無以自解,故乃有此是誠何心之言也。長輔曰,齊宣雖有不忍之心,而旣無講學之功,不知反求之理,故於孟子設難之問,無辭自解,則笑而答之者,自不得不如此。上曰,齊王雖以釁鐘之不可廢,而以羊易牛,然其本心則乃仁術也。孟子因其機而反覆曉告,欲其黜覇而行王,非聖賢,雖蘇·張之辯,無以說得到如此也。待敎陳之。綺壽曰,聖敎誠然矣。至於百姓之以王爲愛,俄者上番所陳,恐失本旨,其時若無百姓之言,則孟子何必以此設難乎?上曰,玉堂上下番與翰林上下番,互相問難,可也。在植曰,此云後世無傳焉。桓·文之功,孔子亦多稱之,果無傳焉,則孔子何所考徵而言之也?烒曰,桓·文之事,史傳多可考,則無傳之訓,特深斥之意耳,與孔子軍旅未學之對,同一意也。夫子曰,戰則克,是何嘗未聞軍旅之事而然耶?孟子之言,專在於引君當道,黜覇勸王之意也。上曰,承旨亦陳文義也。敎根曰,臣少而失學,長而荒嬉,經史子傳,無着工處,安能陳文義乎?上曰,注書出去,右承旨使之入侍。賤臣承命出傳,同入進伏。綺壽曰,不爲與不能之形,可詳言之歟?長輔曰,觀於超海折枝之喩,可知。大抵人之與人,旣是同類而相親,則惻隱之發見處,必當切於民而緩於物矣。今齊王則不然,恩足以及物,而反不能保民,則是非眞不能爲也,但不肯爲耳。綺壽曰,欲爲而不能者亦固有之否?長輔曰,徒有欲爲之心而未有發見之效,則是眞欲爲,而不能者耳。至若齊宣,則仁心固有之,而終不擴充,是則異於欲爲而不能者也。上曰,句句節節,皆有文義,承旨各陳所見也。敎根曰,此云此心之所以合於王者,何謂也?烒曰,行王之道,在於仁政,能善推其易牛之心,則仁不可勝用,此所以合於王也。長輔曰,齊王不識易牛之爲仁術,而及聞孟子是心足以王之訓,事若迂遠,故遽問之如此。在植曰,鐘鼓亦有國之不可已者,而見牛而舍之,則是固惻隱之心,而釁鐘其可以廢乎?烒曰,人心之四端,隨感而發見,故當其見牛之時,藹然有惻隱之心而不可遏,則何暇念及於釁鐘耶?長輔曰,以其未見之羊易之者,爲其釁鐘之不可廢也。大抵見孺子入井,則莫不往而救之者,是乃惻隱之隨處感發者也,見牛而舍之者,亦何異於是也?上曰,惻隱之心,固善端之發,而王天下者,徒以惻隱爲心,則何以治天下乎?長輔曰,聖敎誠然,爲人君者,若以生道殺人,則是殺人之中,亦不無仁心之可見處,而若以婦人之仁,徒事喣喣則是無益於爲治也。是故春生秋殺,卽天之道,而春生仁也,秋殺義也,仁義竝行,然後歲功可成,而天下可治也。烒曰,雖然四端仁爲主,四時春爲首,義雖行於殺人,而以仁民爲主,時雖至於秋殺,而以春生爲首,可矣。上曰,孟子對梁襄王曰,不嗜殺人者王,抑梁襄嗜於殺人,而不知保民之術,故隨時言之歟?長輔曰,戰國之時,不行仁政而多殺人命,故孟子以不嗜殺人爲答者,必欲開導其仁心之意也。烒曰,當殺則殺,卽勸懲之道,而若帶着嗜字則不可也。上曰,雖禽獸,不忍其無罪而就死,則是心足以王矣。然若使百姓,無罪而塡乎溝壑,樂歲終身苦,凶年不免於死亡,則輕重倒置,失其當然之序矣。長輔曰,然矣。齊王之終至於覇業而止者,實由於不知輕重難易之序,而不能推廣其心故也。綺壽曰,挾泰山以超北海此一句,聖人罕有此等辭氣矣。先儒說以爲方言,經傳亦或有方言,則此果其時方言,而孟子取譬之歟?烒曰,聖人之言渾厚,孟子有些英氣,此固聖賢之分,而當戰國昏亂之時,其言不得不如是明快說去也。先儒方言之說,固未之見,而雖方言,有可用者,有不可用者,何嘗以方言而盡用之耶?綺壽曰,孔·孟雖有間,夫豈有不當言而孟子言之哉?然二典三謨,灝灝噩噩,八誥佶屈聲牙,抑亦世級漸降,辭氣不同歟?烒曰,此特以至難易之形,分明取譬,使之易曉也,不必以方言之有無爲辨也。宗善曰,保民而王四字,是一章之綱領,而制民之産,卽保民之術也。桓公用管仲以成覇業,而管子之言曰,倉廩實而知禮節,衣食足而知榮辱,此卽保民制産之術也。然則王覇雖殊塗,而其所以保民制産之術則同歟?烒曰,倉廩衣食,卽有國之先務,則雖覇者之治,不保民而奚以哉?在植曰,齊王以其所大欲,遇孟子之賢,而乃笑而不言何也?烒曰,富强之術,異於王道,故辟土地朝秦楚,雖其所大欲,而內省自愧,不敢遽發也。上曰,莅中國撫四夷,似不至甚難,而孟子譬之緣木求魚,何也?長輔曰,小不可敵大,寡不可敵衆,弱不可敵强,而不思反本之道,徒行興兵結怨之事,則其必不可得者,殆若緣木而求魚也。上曰,笑而不言,則其王覇之分,自知明矣,知而不能行何也?宗善曰,非不知王道之好,而不能義勝慾,故悅而不懌。從而不改,終於成覇,而至若渠惠,則又不及齊宣矣。長輔曰,終是學問不足,故知其不合於王道,而蔽於私欲,終不能行王道也。上曰,梁惠初不識王道之爲如何,故不能反覆質問歟?烒曰,齊王資質好,故孟子嘗眷眷不已,有曰王庶幾改之,又曰予日望之,於梁惠則曰不仁哉,此可見梁惠之不及齊宣也。梁惠旣不識王道,而亦無好問之誠,故亦不能反覆質問,如齊宣也。在植曰,以羊易牛,惻隱之心也,笑而不言,羞惡之心也,資稟不可謂不美,而終於覇道,何也?烒曰,惟其不能反求而推廣,故行不得也。上曰,權然後知輕重,度然後知長短,此是引喩之語,而在於此處,何也?長輔曰,愛物宜輕,仁民宜重,而今反恩及禽獸,而功不至於百姓,則是輕重長短,失其當然之序,而齊王所不能自知者,故孟子所以請其度之者也。烒曰,物有形心無形,引其量物之易見,而以喩其量心之難見也。上曰,苟能發政施仁,則使天下仕者。皆欲立於王之朝,耕者皆欲耕於王之野,商賈皆欲藏於王之市,行旅皆欲出於王之途。齊王之必欲辟土地朝秦楚者,亦不出乎此。而其曰惛不能進,何也?長輔曰,齊王之初心,則惟在於辟土地朝秦楚,而若夫發政施仁之自然底大功效,則終未覺得,故曰吾惛不能進於是矣。在植曰,齊宣惛而不能進,則孟子猶言之不已,何也?梁惠則曰。願安承敎,齊宣則曰,惛不能進,是則梁惠反優於齊宣耶?烒曰,齊宣有退遜之意,而繼又曰明敎,則眞有請敎底意,質實可敎,故孟子言之不已,梁惠初無自量之意,而遽曰安敎,則專欠誠實矣。上曰,興甲兵危士臣,旣曰何快於心,而所大欲者,卽不過辟土地朝秦楚,則辟土地朝秦楚之際,安得不興甲兵危士臣乎?綺壽曰,非興甲兵危士臣,則無以行其所大欲也。然殺人固無快於常情,而辟土地朝秦楚之心勝,故尙明於他而暗於此也。長輔曰,不快於心者,心之正也,必欲爲之者,利之誘也。上曰,樂歲終身飽,凶年免於死亡,卽王道之效,而不期然而然者也。非高遠難行之事,而齊宣視以難行,辟土地朝秦楚,莅中國撫四夷,譬若緣木求魚,而齊宣必欲求之,以其時俗尙言之,以王道謂之高遠難行,似無怪矣。然則其實之不高遠難行,可詳言之歟?長輔曰,王者之道,卽行其所當行之事而已,庸言庸行,而自然合理,則初非高遠難行之事,而自有功效之著見者矣。宗善曰,推是心以保民,民歸之如水,東面而征,西夷怨,南面而征,北狄怨,莫之能禦也。初非高遠難行之事,而惟齊王不能推廣仁心,故見聞狃於五覇,蔽固已深,終莫之悟矣。上曰,罔民之罔字,有深意歟?長輔曰,罔是欺罔之意,而亦與網羅之網,其意亦同。語未畢。上曰,民無恒心,固其罪也,而從而刑之,誠無異於以網羅掩取之也。在植曰,此云因無恒心,心爲一身之主,而恒心者,善心之謂也。雖桀·跖,介然之頃,尙有堯·舜之心,則百姓之無恒産者,亦豈至於因無恒心乎?烒曰,恒心者,常有之善心也。人之厥初,豈無此心,而物欲交蔽,乃反牿亡之,如牛山之木濯濯如也,決不得保有恒心矣。彼盜賊之類,設或有本然之發,而不過霎時,則其可曰有恒心乎?上曰,五十者衣帛,七十者食肉云爾,則四十六十者,不許衣帛食肉乎?小學曰,二十衣裘帛,然則非如設禁制限之爲耶?烒曰,先儒亦嘗論此章之義,而博施濟衆,堯·舜其猶病諸,少者亦衣帛食肉,則豈非恰好底事,而其勢必不得矣。長輔曰,五十者非帛不煖,七十者非肉不飽,故此言七十五十,特言其品節之詳也。上曰,然則二十而衣裘帛,何也?綺壽曰,君子野人,亦有別焉,小學所謂衣裘帛,似指君子事而言也。以豳風七月篇言之,食鬱及薁,八月剝棗,以供老疾,七月食瓜,八月斷壺,以爲常食,少長之義,豐儉之節,亦可見矣。在植曰,此云勿奪其時,農固有時,而鷄豚狗彘,亦有其時之可言耶?長輔曰,此與不時不食之義同矣。烒曰,斧斤以時入山林,數罟不入洿池,苟違其時,物無以蕃息矣。綺壽曰,謹庠序之敎,申之以孝悌之義,此固王政之要道,而結辭只言衣帛食肉,不飢不寒,而不及孝悌,何也?烒曰,先制産而次庠序,是乃旣富方穀,資富能訓之義,則更不言孝悌,恐無疑。上曰,承旨之意,何如?宗善曰,民有恒産則有恒心,有恒心,則敎之易矣。孔子所訓旣庶矣富之,旣富矣,敎之,亦此義也。上曰,此文或云八口,或云數口,前後不同,何也?綺壽曰,自一至十,皆言數也,恐無深義矣。上曰,五畝與井制,可詳言之耶?長輔曰,五畝一夫所受,而二畝半在田,二畝半在邑,大抵井制,一井爲九百畝,而中爲公田,其外八家,各受一區,同養公田也。上曰,一畝視今制爲幾何?諸臣不能別白以對。宗善曰,滕文公篇,有井田之說,而言其大略也,其制今不可考也。上曰,人皆有五畝,而男女老少,同處一宅耶?僉曰,然矣。在植曰,公田百畝中出二十畝,八家各分二畝半,以爲治田時所居,所謂二畝半在田是也,公田則實八十畝也。上曰,此亦損上益下之意也,然旣制井田,則無賦稅耶?綺壽曰,八家同養公田,故無所稅矣。上曰,我國亦可行井制耶?宗善曰,我東多山少野,故無以制井田矣。長輔曰,今平壤外城,有箕子井田遺墟,立石而標其區域矣。綺壽曰,橫渠嘗曰,井田必可行,而朱子曰,天下之田皆入公田,然後可以行之,今則恐不得行矣。上曰,我國假行之,不能無貪官汚吏,則井地有不均之弊矣。綺壽曰,聖王貴乎因時制宜,而莫如以實心行實政也。上曰,此後別講時,亦以孟子入對也。仍命玉堂先退。烒等退出。又命退,承史亦以次退出。
上在昌德宮。停常參·經筵。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令李魯益未肅拜,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
傳于金魯敬曰,玉堂上下番持孟子入侍。
傳于金魯敬曰,政官牌招開政。
傳于金魯敬曰,左副承旨入侍。
鄭萬始,以吏批言啓曰,進賀兼謝恩正使,今當差出,而無故大臣只二員,以二望擬入之意,敢啓。傳曰,知道。
有政。吏批,行判書南公轍進,參判金明淳牌不進,參議李好敏牌不進,右副承旨鄭萬始進。以洪義浩爲大司諫,愼性眞爲司諫,李集斗爲判尹,李廷顯爲兵曹參議,李晩秀爲知經筵,洪奭周爲知義禁,金秉淵爲吏曹佐郞,洪羲俊爲兵曹正郞,李光一爲順康園守奉官,趙尙鎭爲分內醫提調,韓用龜爲進賀兼謝恩正使,李魯益爲書狀官。兼春秋單金周默,承文副正字單金熙龍,同義禁單洪奭周。
兵批,判書金羲淳病,參判宋祥濂病,參議未差,參知韓始裕入直進,右承旨金宗善進。同知單邊德淳,大護軍朴宗來,副護軍柳相祚·李顯默,副司直尹尙圭。
金宗善啓曰,禁衛大將李得濟以本營習陣事,明日鷺梁出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
傳于金魯敬曰,發遣吏郞,諸執事淸齋與否,摘奸以來。
以吏曹參議李好敏牌不進罷職傳旨,傳于金魯敬曰,只推。
金宗善,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭親祭齋戒相値,不得設行之意,敢啓。傳曰,知道。
金魯敬,以禮曹言啓曰,卽接永禧殿令所報,則來四月初一日,焚香殿官中一員當爲受香,而令今方入直,參奉宋啓洙受由下鄕,無以擧行云。依定式假官,令吏曹以成均館官員口傳啓下,以爲替直受香之地,何如?傳曰,允。
金魯敬,以禮曹言啓曰,各陵園墓今春植木株數及播橡斗數,區別報來,故依定式別單書入,而順康園局內樹木茂密,今無加植處云矣,敢啓。傳曰,知道。
洪奭周,以戶曹言啓曰,臣晩秀與佐郞臣趙鎭衡,進詣慶熙宮差備內及內各司,依節目眼同看審後,有頉處別單書入,而修改則擇日擧行,何如?傳曰,允。
洪奭周,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式發遣本曹郞廳奉審,則文昭殿碑閣·蠶壇碑閣·淨業院碑閣,姑無頉處。追慕洞碑閣墻垣瓦子及流霞亭墻垣瓦子,間間脫落,分付各該司,使之卽速修改之意,敢啓。傳曰,知道。
吏曹啓目粘連,觀此兵曹參議李顯默上疏,則以爲,本曹參判宋祥濂,卽臣之親査也。援例陳章,亟命該曹,照例遞改亦爲白有臥乎所,相避之法,在下當遞,兵曹參議李顯默,改差,何如?判付啓,依允。
己巳三月二十八日午時,上御誠正閣。玉堂上下番持孟子入侍時,右副承旨鄭萬始,記事官李魯集·申在植·朴綺壽,副校理權烒持孟子第一卷,修撰徐長輔持孟子第一卷,以次進伏訖。上曰,上番讀之。烒讀自齊宣王問曰文王之囿,止於傳有之。上曰,下番讀之。長輔讀自曰若是其大,止不亦宜乎?上曰,在院承旨入侍。賤臣承命出傳。行左承旨洪奭周,右承旨金宗善,左副承旨金魯敬,同副承旨金敎根,以次進伏。上曰,文義陳之。烒曰,文王之囿七十里,古今苑囿,未有大於此者,而民猶以爲小,則無怪齊宣之爲疑。而文王之政,專在於與民共之,故雉兔者往焉,芻蕘者往焉,民以爲小,固其宜矣。非但苑囿如是,澤梁勿禁,斧斤以時入山林者,莫非爲民便利之政也。在上者厲民而獨專,如齊宣之囿,則所謂以四十里爲阱於國中,民以爲大亦宜矣。然則其大其小,不在於地形,專在於民心,而民惟邦本,本固邦寧,天之所以立君立師,皆爲民也。伏願殿下,於保民恤民之政,益加體念焉。上曰,下番陳之。長輔曰,上番旣已仰陳,而周囿民以爲小,齊囿民以爲大者,同利不同利故也。殺其麋鹿,與殺人同罪,則是乃陷民之阱也,雖數三里之阱,猶患其大,況四十里之大乎?故與民同利,則雖大而不大,設禁阱民,則雖小而亦大矣。孟子之意,專以遏慾存理爲主,故因事諷切,使得擴仁心行仁政,而其時之君,蔽人慾之私,昧天理之公,齊宣止於齊宣,此等處伏願惕念,須於遏慾存理之工,慥慥用工焉。上曰,承旨以次陳之。奭周曰,本章大指,上下番已皆陳之,而大抵文王之囿,非苑囿遊觀之所也,就國中閑曠之地,拓爲蒐獵講武之所,非如後世所謂苑囿也。後世諂諛之徒,若或以此爲藉口之資,說人主以廣拓苑囿,則實有一言喪邦之慮矣。大抵中國地廣,山林川澤之間,往往多閑曠處,如秦之具囿,宋之孟諸是也。農隙講武,秋獮冬蒐,固是王政之所不可廢,而文王豈或奪民之地,以爲遊觀之具也哉?宗善曰,齊國之大禁,在於耳目之玩,而以文王之囿,爲藉口之資,孟子因齊宣之問,而對以於傳有之,發揮其與民共之之義而傳之,眞有與否,未可知也。惟其芻蕘·雉兔,與民共利,則實非臺池苑囿之謂,而左承旨所奏,就其閑曠之地,農隙講武者是也。後世人君,欲侈苑囿之樂者,慮或藉口於文王,而專濟其私,故孟子之言如是,而其實則文王之囿其爲七十里,未可的知也。上曰,左副承旨陳之。魯敬曰,上下番旣已仰陳,小臣別無所奏矣。上曰,右副承旨陳之。萬始曰,小臣無可奏者矣。上曰,同副承旨陳之。敎根曰,小臣無可達之辭矣。上曰,以觳觫章觀之,恩及禽獸,而反不知愛民之道,殺其麋鹿者,與殺人同罪,何也?長輔曰,雖有善端之萌,而不能擴充而然也。上曰,是一時惻隱之端耶?長輔曰,然矣。孟子之意,專爲開發其善端,謂以推廣是心,則可以行仁政,而非謂仁政能及民也。仁行於所見,不行於不見,豈廣仁者耶?非眞所謂仁政也。上命玉堂先退。烒等退出。上命讀奏公事。奭周讀奏公忠監司鄭晩錫狀啓,貢津倉漕船無事過境事,及咸鏡監司曺允大狀啓,綸音祇受事訖。魯敬曰,臣於向筵,以景慕宮樂章事,承日後登筵時更奏之敎矣。攷諸梨園,則先朝己未年,下敎以樂章太長,裁節之,五言刪爲四字,一章分爲二章,用於亞終獻,亦有改撰之敎,而未及成矣。上曰,不成章乎?奭周曰,章則成矣。大抵太廟十五室,祼獻之間稍久,故樂章句語雖多,可以盡奏,而景慕宮則將事之際,時刻旣速,而樂章則太長,故每有迫促之歎。先朝晩年,旣命減其字數,使之依此以奏,又有更撰之下敎,而未及成就,今其樂譜冊子則尙在矣。上曰,樂章自能叶於音律耶?奭周曰,三代以前,五音六律之沕合於歌詩者,不可考矣,而自唐宋以後,則惟撰樂歌,使樂工依譜而歌之,俾其聲音之長短,自合於律譜而已。上曰,雖改樂章,梨園聲律,別無改定者乎?奭周曰,取考樂院所在冊子,景慕宮樂譜,已有圖式之書置者,樂章今雖改撰,而字數多寡,若依此譜,則聲律似別無改定者矣。上曰,迎神用軒架乎?魯敬曰,迎神送神,竝用軒架,而撤籩豆則用登歌矣。上曰,景慕宮樂,用八成乎?奭周曰,天神用六成,如南壇是也,地祗用八成,如社稷是也,而廟宮則竝用九成矣。上曰,樂章改撰,非時急之事乎?魯敬曰,然矣。奭周曰,臣適因言端,有所仰達矣。樂之爲道,與政相通,風俗之汚隆,國家之治忽,皆於此乎觀之,而況於太廟象德之樂乎?先朝每以爲,今人精力,不如古人,故祭享將事之際,駿奔之列,皆加申飭,以疾爲敬,而至於樂章,則惟恐其不舒遲,前後辭敎,不啻縷縷,臣亦承聞者屢矣。近於陪享之班,竊聽迎神九成之奏,音節之促迫,大異於前日,此雖緣行禮時刻之欲其毋遲,而其在觀風知德之義,所關者恐爲不細。顧今親祼隔日,另加申飭,俾復於舒緩之舊,實不可已矣。上曰,不獨迎神而已,樂章節次,大抵皆有促迫之歎,另加申飭,俾勿如是,可也。仍命退,承史以次退出。
己巳三月二十八日申時,上御誠正閣。左副承旨與入直閣臣同爲入侍時,左副承旨金魯敬,記事官李光文·申在植·朴綺壽,檢校待敎朴宗薰,以次進伏訖。上曰,承旨坐直爲誰?魯敬曰,小臣及右副承旨坐直矣。上曰,閣臣向以慰諭使往北道。咸興爲幾百里乎?宗薰曰,八百十里而遙矣。上曰,兩本宮及陵寢,皆奉審耶?宗薰曰,臣與私行有異,故咸興本宮則奉審,而陵寢不得擅爲奉審矣。上曰,本宮只奉安位板耶?宗薰曰,然矣。永興本宮,則先朝乙卯,躋享桓祖,而衣幣祭品,新定儀式矣。上曰,咸興有何故蹟乎?宗薰曰,有笠子筒箇弓矢,而笠子年久而無臺,銀日月纓子笠飾孔雀羽,與近制同。弓一有弦,矢十五有箙,筒箇與近制稍異矣。後苑有古松二株,父老傳以爲手植,而一則半朽半生,盤屈甚奇,舊邸之墟,有豐沛樓·擊毬亭,亭臨東海,眺望爽闊矣。上曰,永興亦有古蹟乎?宗薰曰,永興則未見,而咸興則又有讀書堂·馳馬臺,臺在盤龍山而有碑閣矣。上曰,山川人物,視京城,如何?宗薰曰,二府俱是龍興之地,以咸興言之,山川雄麗,人物俊秀,且民戶富饒矣。上曰,今番衣帶陪去者,何處相逢乎?宗薰曰,金化路中見之矣。上曰,前後衣帶,何以區處?宗薰曰,過祭享後,舊衣帶皆燒火矣。上曰,承旨曾見北道乎?魯敬曰,只見湖西·湖南·海西·關東矣。上曰,湖南山川,何如?魯敬曰,臣幼時,隨往臣父全州任所,而今不得記得矣。宗薰曰,西北竝稱繁華之地,而全州亦冠於他路云矣。上曰,咸興有鍾閣乎?宗薰曰,城內南邊有之矣。上曰,各道皆有鍾乎?魯敬曰,松都·全州亦有鍾,而他路未聞有之矣。上曰,松都,何如?魯敬曰,臣嘗一見之,太祖陵·玄陵最可觀,而太祖陵則山川開豁,龍虎環抱,古云神僧道詵,卜此兆矣。上曰,玄陵是誰之藏也?魯敬曰,元大長公主下嫁爲恭愍王妃,今雙墳而象設壯麗,雕刻奇巧矣。上曰,太祖陵,有丁字閣·碑閣耶?魯敬曰,有丁字閣,無碑閣矣。宗薰曰,有短碣,書曰高麗始祖之陵,而剝落殆不可記矣。上曰,誰尸其祀?魯敬曰,王哥世爲參奉,而守其陵矣。上曰,麗陵爲幾何?魯敬曰,似不過三十內外,而未詳記矣。上曰,皆有禁養,而不至陵夷乎?魯敬曰,太祖陵外,不免童濯,而不至於陵夷,近有民塚,而亦無侵逼者矣。上曰,列聖朝,有歷臨松京之事耶?魯敬曰,肅廟·英廟,嘗於齊陵·厚陵幸行時歷臨矣。上曰,自松京距陵所爲幾里?諸臣無別白仰對者。上曰,往還可費七八日耶?僉曰,似然矣。宗薰曰,臣於昨年海西覲行之路,歷覽滿月臺,則築石爲臺,高可丈餘,而地勢平廣,有舊礎尙存。史傳勝國以平壤爲西京,以松京爲東京,爲遊豫之所,而宮闕樓臺,極壯麗華侈矣。魯敬曰,我朝樓觀,不事崇高,是誠卓越之德矣。上曰,新羅·百濟王陵,尙見存否?魯敬曰,新羅王陵在慶州,而百濟陵則今無傳矣。上曰,高麗始祖元年是何代?魯敬曰,似記五代後梁貞明年間矣。上曰,上番出去,考見文獻以入。在植承命出去,還入奏曰,後梁貞明四年卽位,後晉天福四年,統合三韓矣。上曰,壽昌宮在松京耶?魯敬·宗薰僉曰,然矣。上曰,下番亦知之耶?綺壽曰,此是太祖登極之所,而野史云在松京矣。上曰,燕山墓在何處?魯敬曰,在東郊海東村,而其外裔故相臣李溵墓,亦在近處矣。上曰,光海墓在何處?魯敬曰,似在廣州矣。上曰,皆有後裔,守護其墓耶?魯敬曰,皆以外裔奉祀,而燕山則前靑山縣監臣李學彬其外裔,光海則前典籍臣朴聲漢其外裔矣。上曰,其墳墓異於陵寢制度耶?魯敬曰,稍勝於宰相墳墓矣。上曰,漢陽,古之畿邑耶?宗薰曰,似聞楊州屬邑矣。上曰,設都之初,枉卜數處,始定於此云,果有是否?魯敬曰,野史云鄭道傳與僧無學相宅,而今枉尋里梁鐵坪,卽其誤占處云矣。上曰,慶福宮創在何時?宗薰曰,不能詳記,而似是國初也。上曰,我東古多國有大發兵三十人之擧云,三十之十字,或千字之誤耶?豈有如許小國乎?魯敬曰,檀·箕以後,有馬韓·辰韓·弁韓,謂之三韓,而當其時,得一小縣,便稱王稱國,嶺以南不知爲幾多國,其後有新羅·高句麗·百濟三分竝立,至勝國,始統合爲一矣。上曰,海內諸國,衣冠文物孰爲勝?魯敬曰,我國及安南,竝稱於中原,而我國爲第一矣。上曰,我國稱以小中華,在昔固不及中國,而今則反復勝也。魯敬曰,果然矣。安南則至今用華制云,亦可貴也。上曰,承旨曾見北京乎?魯敬曰,未也。上曰,筵臣中有見之者耶?宗薰曰,無之,雖擧一朝而言,似不過五之一矣。上曰,使臣啓下軍官外,雖其子弟,不得入去耶?魯敬曰,然矣。上曰,嘗聞水路朝天時兒輩亦隨行云,然否?魯敬不能對。上曰,朝天時路由何處?宗薰曰,豐川卽西海地盡之處而距登·萊州不遠,故多由此路云矣。魯敬曰,非但海西一路,湖西·關西,亦有朝天之路矣。上曰,此時至有全船敗沒之患,鮮有生還云,然否?魯敬曰,我國不閑水路,故罕能利涉矣。上曰,此事創自何時?魯敬曰,似自光海朝,而其時淸人據瀋陽,故由水路朝天矣。上曰,皇明歷年幾何?魯敬曰,不滿三百年矣。上曰,漢·唐·宋歷年幾何?魯敬曰,東西漢合四百餘年,而唐宋各三百年矣。然宋則南遷以後,一隅偏安,不足以統一言也。上曰,注書出去,政官牌招,使之申飭入來。賤臣承命出傳,還入奏曰,吏曹判書已承牌入來,參判·參議皆納牌不進云矣。上曰,宋能相文集,承旨見之乎?魯敬曰,文集姑未及見之矣。雖以儒疏所論言之,朱夫子道德,非但嘉惠後學而已,有爲萬世開太平之功,式至于今,民彝物則,賴以不墜。一或以私智臆見,敢爲侵侮之擧,則不可但以斯文之變怪言,日後無窮之弊,有不可勝言。且先正臣金長生問解備要等書,爲我東禮學之宗,前此諸賢,非無禮說,皆折衷於此。況能相之先祖先正臣時烈,受學於金長生,平日篤信之心,服勤之誠,無異子弟之於父兄。渠以先正之孫,乃能詆侮賢祖父事之地者,尤是常情之所不忍出,此而無難凌蔑,則他尙何說?此等處恐不可不嚴加處分矣。上曰,朱子亦譏斥耶?魯敬曰,七十而夭一句,是譏侮之語矣。上曰,彼亦山林耶?魯敬曰,抄選爲掌令矣。上曰,疏頭爲誰?魯敬曰,卽尹遇大,而不知其世派矣。上曰,其文集,筵臣中有誰見之?諸臣皆對以未見。賤臣曰,小臣暫一披見矣。上曰,其所侵逼句語,第陳之。賤臣曰,小臣雖未能逐句仰奏,而其所謂紙頭私記,自祠堂制爲始,如復條,夫祭嬪緇布冠等條,無非侵逼之語。其意蓋欲詆毁申義慶,而有曰學問麤疎,心術不正,繼之以先正取之無一字異,則其語脈旨趣,自不免侵逼於先正臣矣。上曰,承旨登科今幾年?魯敬曰,乙丑增廣科爲之矣。上曰,注書何年登科,何年唱榜也?賤臣曰,丙寅柑製直赴殿試,翼年式年科唱榜矣。上曰,年紀今幾何?賤臣曰,今年爲三十二矣。上曰,李采爲承旨,則似有拘於公格也。魯敬曰,然矣。上曰,玉堂無相避耶?魯敬曰,雖兄弟,無所拘矣。上曰,武兼文兼,皆權設耶?魯敬曰,然矣。上曰,五衛創於何時?魯敬曰,臣未能詳知,而衛法法久弊生,宣祖朝設都監之初,專尙戚制,不用衛法,而軍制莫如衛法矣。然惟在於爲將用兵之如何耳。宗薰曰,戚制有花法,令人好看,而衛法甚好矣。上曰,注書出去,吏兵批望筒持入。賤臣承命出持望筒,還入進伏。上又命賤臣出去,都承旨入來與否知入。賤臣承命出,遝入奏曰,都承旨內閣齋宿云矣。上曰,上注書李魯集,誰之後裔也?魯敬曰,故大提學臣李植之後,而故判書臣李箕鎭之從曾孫也。上曰,故大提學是澤堂耶?魯敬曰,然矣。上曰,故判書亦有別號否?魯敬曰,號牧谷矣。上曰,上番出去,右承旨使之持公事入侍。在植承命出傳,還入進伏。上曰,東國史記,何者最詳?魯敬曰,東國通鑑,麗史提綱頗詳,而又有所謂高麗史·三國史矣。上曰,誰所撰也?魯敬曰,高麗史鄭麟趾所撰也,三國史金富軾所撰也。上曰,善惡皆書之耶?魯敬曰,然矣。上曰,上番出去,東國通鑑一卷持入。在植承命出良久。上命賤臣出往促入。賤臣承命出傳。在植持第十一卷偕入進伏。上命宗善讀奏。宗善讀自迎入佛骨,止皆與焉。上命掩卷,敎曰,通鑑有史斷,勝於麗史提綱,此冊所讀,籤付自止,後日入對,以爲繼講之地,可也。又命在植持東國通鑑全帙入來。在植承命持入進伏。上命閣臣先退。宗薰退出。又命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令李魯益未肅拜,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而宗廟夏享大祭親祭齋戒相値,不得來會云矣,敢啓。傳曰,知道。
傳于金魯敬曰,禮房承旨馳詣宗廟·景慕宮,奉審摘奸,仍詣受香所,奉審摘奸以來。
傳于鄭萬始曰,玉堂上下番,持孟子入侍。
洪奭周啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于金魯敬曰,左副承旨入侍。
傳于金魯敬曰,發遣吏郞,諸執事淸齋與否,摘奸以來。
傳于金宗善曰,明日出宮內門路,以協陽門爲之。
金宗善,以兵曹言啓曰,今三月各廳堂下武臣朔試射,臣曹連因有故,不得設行之意,敢啓。傳曰,知道。
金宗善,以備邊司言啓曰,四學儒生尹遇大等上疏,以宋能相侮賢壞禮之罪,請降削逸毁板之典,而有令廟堂稟處之命矣。尊畏先輩,講明義理八字,先賢之語,而必於講義理之中,常存尊先輩之意,然後敬禮兩盡,義理益明。宋能相之譏斥定禮,詆毁先賢,悖妄極矣。儒疏所論,旣嚴且悉。刊書之毁去板本,固不容少緩,至如抄選之職,所以待儒者也。侮賢壞禮,至於如此,則尙可以儒者言哉?其在淑人心靖世敎之道,特許削逸之請,允合輿論,伏惟上裁。傳曰,此是大刑政,故有稟處之命,今見草記,益知公議之當然,竝依施。
金宗善,以禁衛營言啓曰,謹依定式,臣得濟進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
金宗善,以御營廳言啓曰,依定奪,集賢門入直禁衛營軍,以本廳京中哨軍,來四月初一日替代,而每三日二十名,哨官一員率領,輪回入直之意,敢啓。傳曰,知道。
己巳三月二十九日辰時,上御誠正閣。玉堂上下番持孟子入侍時,行左承旨洪奭周,記事官李魯集·申在植·朴綺壽,檢校待敎朴宗薰,副應敎趙鎭順持孟子第一卷,修撰徐長輔持孟子第一卷,以次進伏訖。上曰,上番讀之。鎭順讀自臣始至於境,止不亦宜乎?上曰,下番讀之。長輔讀自齊宣王問交隣國,止句踐事吳。上曰,文義陳之。鎭順曰,雖以此章觀之,可以知仁與智之有差等矣。惟仁者,爲能以大事小,湯與文王能之,如句踐之智,雖能以小事大,而不能以大事小矣,此所以有樂天畏天之殊矣。樂天者,寬弘惻怛,而無計較之私,自然合理而無勉强之心,此湯·文之所以爲仁,而帝王之所當體念者也。伏願深留聖意焉。上曰,太王·句踐,等分懸殊,而此章之以智竝稱,何也?鎭順曰,句踐,爲能量時度力,以保其國,故竝以智者稱,而太王,不但識時勢,克明於義理,句踐,能識時勢,而未必明於義理,此所以懸殊也。上曰,承旨亦陳所見也。奭周曰,齊桓·晉文之伯功,聖門亦嚴斥之,句踐之專任詐力,又在於桓·文之下,而特以其能識時勢,以雪讐恥,故謂之智者,亦可見聖賢取人爲善之公心也。上曰,句踐,初則臣事於吳,而末乃伐吳,是豈臣事之道乎?奭周曰,此異君臣之分,方其棲於會稽也,强弱不侔,故屈己以下,而非眞有北面臣事之義也。上曰,湯之事葛,亦類是乎?奭周曰,此則只是交隣之義,亦與句踐之事吳,不同矣。上曰,下番奏之。長輔曰,今日自止,別無可達之文義,而仁者之寬弘惻怛,則能以大事小矣,智者之明義理識時勢,則亦能以小事大矣。大扺此篇,先言仁智後言勇,而先儒曰,孟子嘗以智仁勇三者竝言。則此勇字,亦當連前仁智字竝言,夫先仁智而後勇,然後其勇也,斯可謂義理之大勇也,不仁不智者之勇,則卽不過血氣之小勇也。爲人上者,恒勉仁智上工夫,則自當有文·武之大勇矣。伏願殿下,必以智仁勇三者,益加聖工,是臣區區之望也。上曰,惟智者,爲能以小事大,獨不能以大事小耶?鎭順曰,以句踐言之,以其小故屈於大,弱故服於强,而若使地大勢强,則弱肉强食,豈肯事小者耶?上曰,閣臣所見,何如耶?宗薰曰,此章以寬弘惻怛,語仁者字小之德,以知時識勢,語智者事大之義而,若論仁智之極功,則智者地位,亦是淵深廣博,處大處小,無所往而不得其宜也。上曰,桓·文之功業,勝於句踐,而至於識時勢之智,則有不及於句踐耶?鎭順曰,文公之譎,有似乎句踐之智矣。上曰,何可以智歸之於譎乎?奭周曰,以其能識時勢,故以智稱之,不可以譎言之矣。若以譎言智,則不但大非經傳本意,而實啓後世無窮之弊矣。上曰,事大之謂畏天,事小之謂樂天,何也?長輔曰,天卽理也,自然合理,故曰樂天,不敢違理,故曰畏天也。奭周曰,畏天·樂天,亦可見其氣像之不同,事大者,量時度勢,而不敢不然,故有畏底氣像,事小者,無所勉强,而安於循理,故有樂底氣像矣。上曰,制節謹度,不敢縱逸者,卽畏天之意也。上曰,齊宣問交隣有道,闢土地朝秦楚,卽其所大欲也,似無交隣之意,而以此問之,何也?鎭順曰,闢土朝秦,非造次可能,而交隣卽是目下急務之不可已者矣。奭周曰,招八州朝同列,非一朝一夕之可期,而雖以强秦之呑竝,亦不得不先務遠交近攻之道。蓋七國竝立,壤地相錯,交隣之政,實爲當時急務矣。上曰,湯事葛,文王事昆夷,其時隣國之相交者,非無他國,而只擧此二事,何也?鎭順曰,當時千八百國,帀而爲隣者,非止此二邦,而特以湯·文,聖王也,就其顯著者而言也。上曰,以仁者之樂天,智者之畏天觀之,則仁大於智,而以知仁勇言之,則知先於仁,何也?奭周曰,以工夫次序言,則知當居先,以成德地位論,則仁爲較大矣。上曰,知與智字義同乎?奭周曰,兩箇字煞有不同,知字卽致知知行之知也,智字卽仁義禮智知仁勇之智也。鎭順曰,臣適登筵,敢此仰達矣。近日諸邑民戶回祿之災,極其愍惻,恩言恤典,逈出常格,爲道伯長吏者,必當悉心對揚,而農時失所,一日爲悶,令廟堂頻加提飭,俾有奠接之效,無致失農之患焉。至若倉厫,乃國穀所在,民食所係,則其重如此,而小民築室,接連倉舍,一民失火,全厫被燒,已燼之穀,分遍一邑,重建之役,害及四境,其患又如此。今若分付道·守臣,申飭列邑倉底至近之舍,或給別還,或借隣力,使之農隙移構,則所撤不過數把之地,而可以永絶延燒之患矣。如是之後,或有意外之事,則乃是倉色倉屬輩之故放也,直用船格故破之律,實爲重國穀杜後弊之道,以此定式施行,似好矣。上曰,所奏似有理,須與廟堂相議,如可施行,則日後出擧條,可也。上命退,諸臣以次退出。
己巳三月二十九日酉時,上御誠正閣。左副承旨入侍時,左副承旨金魯敬,記事官李光文·申在植·朴綺壽,以次進伏訖。上命魯敬書備邊司儒疏回啓批答訖。惠慶宮進服加味六君子湯前方中,去竹瀝·薑汁,自明日五貼式日次製入。出榻敎上命退,承史以次退出。
上在宗廟。停常參·經筵。
大駕詣宗廟,入齋室後,王大妃殿·惠慶宮·嘉順宮,遣承旨朝問安。答曰,知道。王大妃殿·惠慶宮·嘉順宮,遣承旨夕問安。答曰,知道。
金敎根啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令李魯益內閣進,監察茶時之意,敢啓。傳曰,知道。
金宗善啓曰,來初五日朝參日次矣,敢稟。傳曰,停。
金宗善啓曰,司僕寺內乘來言,捲簾,取稟。傳曰,捲三面。
沈象奎啓曰,判尹李集斗,除拜後過三日不爲出肅,依定式推考警責,仍卽牌招察任,何如?傳曰,允。
金魯敬啓曰,禮貌官來言,百官稟旨就次。傳曰,知道。
洪奭周啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
沈象奎啓曰,今日王大妃殿·惠慶宮·嘉順宮夕問安,何承旨進去乎?敢稟。傳曰,左副承旨進去。
金魯敬啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
以京畿監司金在昌狀啓朔寧郡民家失火事,傳于洪奭周曰,農務方殷,且當窮春,近二百民戶,一時燒燼,極甚矜惻。若不拔例顧助,失所之民,將何以安接乎?元恤典外,令道伯,會外穀中各限一石,分給於被燒民人,使之卽爲奠接事,分付。
金魯敬,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金魯敬,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成李東冕,直講尹致謙,俱爲差祭進去,典籍李晉淵,呈辭在外,時無入直之員,以他郞官姑爲代直,何如?傳曰,允。
金宗善,以訓鍊都監言啓曰,今日擧動時,以兵曹節目,南營·廣智營入直軍,各留五名,盡數領赴于御營廳陣矣。當夜宮墻外巡邏,無以分排,以出番馬兵二十名及新營下都監守直軍,各十名除出,推移行巡之意,敢啓。傳曰,知道。
己巳四月初一日辰時,上詣仁政殿月臺。親押親傳香後,仍詣宗廟擧動入侍時,行都承旨沈象奎,行左承旨洪奭周,右承旨金宗善,左副承旨金魯敬,右副承旨鄭萬始,同副承旨金敎根,記事官李魯集·李光文·申在植·朴綺壽,檢校待敎朴宗薰,以次侍立。時至,通禮跪啓外辦。上具遠遊冠·絳紗袍,乘輿出宣化門。藥房提調李晩秀,副提調沈象奎曰,早朝勞動,聖體,若何?上曰,一樣矣。出協陽門,進至仁政殿月臺御褥位,香室官捧香祝,以授魯敬。上降座,命展讀宗廟·永寧殿祝文。魯敬讀奏訖。敬奉跪進。上親押訖,降陛親傳香。通禮跪請乘輿。上乘輿至仁政門外。通禮跪請乘輦,上降輿乘輦進發。駕至宗廟大門外,乘輿由東門入降輿。通禮前導入齋殿。上曰,問安勿爲之。出榻敎少頃,通禮跪啓外辦。上具冕服以出。象奎進圭,上執圭,仍詣東門外版位西向立。引儀唱行禮,上行四拜禮訖。仍詣廟內第一室奉審,次詣各室奉審,如上儀訖。通禮前導詣省器位,視滌濯,執事者以次擧羃告潔。上仍詣永寧殿,行望殿禮,詣殿內奉審省器如上儀訖,出殿門。右議政金思穆曰,勞動之餘,聖體,若何?上曰,一樣矣。仍詣省牲位,南向立。禮儀使韓晩裕跪啓請省牲。掌牲令率其牢屬,北向擧手曰腯。諸大祝各巡牲一帀,西向擧手曰,充。俱還復位,省牲訖。禮儀使導至齋殿門外,跪啓請釋圭。上釋圭,象奎受圭。上入齋殿敎曰,展拜及省牲省器後,問安勿爲之。出榻敎諸臣以次侍立。
上在昌德宮。停常參·經筵。
宗廟夏享大祭親行還內後,內閣·政院·玉堂·藥房口傳問安。答曰,知道。大殿,內閣·政院·玉堂·藥房經宿口傳問安。答曰,知道。朝廷二品以上·六曹堂上經宿單子問安。答曰,知道。
金魯敬啓曰,明日常參·經筵,取稟。傳曰,停。
金宗善啓曰,司僕內乘來言,捲簾,取稟。傳曰,捲三面。
傳于鄭萬始曰,右副承旨入侍。
傳于金魯敬曰,承旨未差之代,前望單子入之,待下批牌招察任。
承旨前望單子入之,南履翼落點。
傳于洪奭周曰,左承旨·右副承旨入侍。
傳于金魯敬曰,坐直承旨入侍。
卽者,義禁府都事來言,今日還宮時,衛外鳴錚罪人權成大,移送秋曹云矣,敢啓。傳曰,知道。
以考喧都事李集魯拿處傳旨,傳于金宗善曰,分揀。
以黃海監司李羲甲狀啓,載寧郡人物渰死事,傳于洪奭周曰,七名人物之一時渰死,聞極矜惻。原恤典外,別加顧恤,如有生前身還布,竝蕩減事,廟堂區劃分付。
金魯敬,以奎章閣守宮檢校直閣意啓曰,夜間閣內諸處無事之意,敢啓。傳曰,知道。
金魯敬,以奎章閣言啓曰,原任直提學李始源卒哭日,依定式遣檢書官勸肉以來之意,敢啓。傳曰,知道。
金宗善,以備邊司言啓曰,卽見水原留守金履翼狀啓,則以爲,本府還餉,元來不敷,將有臨農阻饑之慮。留庫條中租三千五百石,米三百石,太一百石,及屬五邑所在南漢餉租五千一百二十五石,恃許加分事,竝請令廟堂稟旨分付矣。本府昨年之農,沿海未免荐歉,窮春艱食,其勢固然,守臣所請加分,比昨年雖有千石之加,而此必有商量而然,五邑民情,亦所當念,竝依狀請許施,何如?傳曰,允。
金宗善,以備邊司言啓曰,卽見公忠兵使金爔報本司辭緣。則以爲,上黨山城修補財力,前劃一千石外,不足爲千有餘兩,本道加分耗米中,限五百石特爲添劃,俾完大役爲辭矣。上黨山城不及時修補之狀,前因繡啓,已悉其詳,而帥臣之壹意擔夯,必欲重葺,實爲可尙。前區劃一千石加耗,非不知其財詘擧贏,而直以穀簿不敷,姑以此先劃,以爲向後更商之地矣。今見所報,則果如所料,目今不足,當爲千有餘兩云。已始之役,不可中撤,未足之數,亦不過多,以耗米中限四百石,依所報許施,何如?傳曰,允。
掌令李魯益啓曰,臣言議風裁,初不近似於淸朝耳目之任,而掌憲新命,忽下於恩由在鄕之時,上來之後,又伏奉守宮落點。揆以義分,不敢逡巡,雖不得不章皇出肅,第臣於合啓中,有一二族親之在所當避。在前如臣者,皆蒙體諒之恩,以重敦倫之化,則今臣所處,宜無異同,玆敢來避,請命遞斥臣職。答曰,依啓。
金宗善,以備邊司言啓曰,還穀分留數爻,穀品精麤,石子完縮,遣備郞每年摘奸之意,筵稟定式,而近年還弊,三南尤甚,故嶺南左·右道·湖南·湖西,分遣文備郞四員,抽栍摘奸矣。三道所送諸備郞,今纔齊還,而卽見其呈本司手本,湖西則新昌米不足,爲七百二十九石零,而留庫中私分,爲二百二十八石。民間未捧,爲三百五十四石零,吏奴處未捧及色吏逋欠,爲一百四十七石零,租不足,爲一千三百二十石零,而木麥代留,爲二十二石零。民間未捧,爲一千一石零,吏奴未捧及色吏逋欠,爲二百九十六石零,太不足,爲二百十一石零。而民間未捧,爲一百二十五石零,吏奴未捧及色吏逋欠,爲八十五十〈石〉零,本縣雖是尤甚災邑,私分與虛留,若是夥多,極爲驚駭。當該守令,爲先罷黜,拿問勘罪。沔川租不足,爲一千二百二十六石零,而以米四百一石零,太一百二十二石代捧,簿穀相左,淆亂此甚,而不能早卽査發,枚報巡營,擅自代捧,至過千石,當該守令拿處。各邑斗斛不均之弊,本道最甚,糶糴之際,吏民俱病,升籥斗斛,法意至嚴,而大小不同,邑各異制,或多分而少捧,則吏受其弊,或少分而多捧,則民被其害,百奸之生,必售此際,而大非同律度之意。嚴飭道臣,收聚各邑斗斛,一遵定制,無或有小大同異之弊,倉穀露積,卽府庫充牣,不得已積置露處者也。今聞庫舍雖有餘地,而猶爲露峙外庭,沾腐散佚,弊無不有,況托以露積,輒以草芚撐木等物,收斂民間,奸吏作沾槪之資,還民受徵斂之患云。分付道臣,此後若或有庫有餘而積於外者,論勘守令。湖南則益山分留無欠,穀品及斛量,俱爲稍精,而但石子疎漏,至於舊米二千石,舊太三百石,舊租三千十四石,穀品麤劣,斛內減縮,而庫在皮麰蟲損亦甚。旣云舊穀,則未知自何年所捧,而必是留峙已久,漸成陳腐之致也。還穀之用舊蓄新,輪年分給,乃是分還之制,而一任積置,兪久兪陳,至於累千石之全數麤劣,雖非一守令所犯,而還政如此,民弊可知。時任守令,爲先從重推考,使之從便釐正。臨陂米一百五十六石零,以租三百九十石零移捧,太一百五十六石,以租一百九十五石移捧,租三百九十〈石〉零,以米一百五十六石零代捧。一百九十五石,以太一百五十六石代捧,六十三石零,以小豆三十八石零代捧,小豆三十四石零,以木麥五十六石零移捧。三十八石零,以租六十三石零移捧,木麥五十六石零,以小豆三十四石零代捧,各穀無一不代捧,名色互換,簿穀相混,不待朝令,不報巡營,擅爲代捧,至於此多,當該守令拿處。茂長舊租一萬一千七百八十石,滲漏偏甚,斛量有縮,初不能均分精留,致使舊穀損縮,至於此多,雖是流來舊弊,不可無警。當該守令,從重推考,使之另意釐正。寶城積逋爲弊,其來已久,而該郡守所捧,恰過萬石,未捧尙爲四千四百餘石,分付道臣,另飭本邑,刻期嚴督一一準捧,以畢捧形止,報本司憑考。米三千七百七十五石零,以租九千四百三十九石零代捧,太二十四石零,以租三十一石零移捧,租三十一石零,以太二十四石零代捧。七石,以木麥七石代捧,木麥七石,以租七石移捧,皮麰三十五石零,以租三十五石零代捧,懲逋非不勤勵,代穀若是淆雜,當該守令,姑先從重推考,俾爲收逋自效之地。昌平穀數,雖無虛留,穀品最爲不精,此雖本邑舊弊,而旣發之後,不可無警,當該縣監推考,使之次第釐正。潭陽米還,麤劣雖不如昌平,而比諸他邑,不免最劣,不可以舊弊爲恕,當該守令推考。全州米一千一百七石零,以租二千七百六十八石零代捧,三百十六石零,以小豆四百七十四石零代捧。六石零,以菉豆六石零代捧,五十五石零,以木麥一百三十八石零代捧,四百七十三石零,以皮麰一千一百八十三石零代捧,九十六石,以眞麥二百四十石代捧。米還最重於他穀,而擅代苟充,石數最多,當該守令拿處。嶺南則右兵營穀摠穀簿,別無相左,而但莫重餉還之移置於私庫者,事面不但乖謬,奸弊必當潛滋,而諉以舊例,不卽釐正,當該帥臣推考。高靈自來虛留,爲八千四百四十四石零,此則朝家業已洞悉,前後釐救,非止一再,停捧限年,各有年條,以爲漸次收殺之地。而新逋査出,又爲八千餘石,尤極驚駭,不可一例容貸。嚴飭道臣,使之究覈吏逋中首犯,亟用當律。竝與民未捧,另立課限,一齊徵捧後,形止仍卽狀聞。當該守令,方以前罪,行査已久,尙不登聞,今幾半年,勘處無期。積弊之邑,又此久曠,民邑事尤無可言,嚴飭道臣,卽速査啓,以爲究竟之地。草溪各穀虛留,合爲三百十一石,而皆是吏逋,而未卽査發,亦不報營,且米穀皮穀,擧皆麤荒,當該守令,爲先罷黜,拿問勘罪。陜川各穀,極爲麤劣,而米還尤甚,名以純米,米·租相半,昨年捧還守令,捧現告從重推考。咸昌穀品太麤,石子不完,乙丑舊穀,尙多積置,以致漸至陳棄之境,當該守令拿處。仁同皮麰一千二百九十石零,全數腐傷,石子無不朽敗,皮穀與塵土,撒在庫底,石數無以考準,穀品尤難點視,寸地移動,隨手漏破,已成全棄之穀。此是昨夏所捧,而未及周年,已成塵土,萬萬駭訝,當該守令罷黜,拿問定罪,何如?傳曰,允。還穀之弊,何道不然,而未有如三南之甚者,今見草記,果於備郞摘奸回還也,諸般還弊,隨而聞焉。曰吏逋也,曰虛留也,曰麤劣也,曰代捧也,如此許多之弊,先從抽栍,而便同狼藉,他邑亦可知。此全由於道伯守宰之不能誠心對揚,致使奸吏犯罪,小民受困,寧不寒心?至於新昌,尤倍於他道邑,已萬萬駭然,而又以高靈·仁同言之,或有虛留新逋,近於二萬斛者,或有塵土相雜,亦至千餘石者,由是而亦觀紀綱之解弛,守令之不謹。上項諸道邑守令罷拿與問備,依施。高靈則査啓尙未登聞,曠官且甚可悶,當該守令,爲先罷黜,其代令該曹各別擇差,不多日內下送。末後釐正矯革,專在於道伯與新守宰之精白對揚,竝與吏逋首犯査覈事,令廟堂申飭于各該道臣,可也。
判府事韓用龜疏曰,伏以,皇天默佑,洪休滋至,渚虹之慶運方啓,盤泰之邦基增鞏,朝野均歡,跛躄皆聳,而臣獨屛伏窮山,不能隨諸臣後,少伸忭祝之忱,瞻望宸極,寸衷倍激。忽於此際,伏見邸報,以臣爲進賀兼謝恩正使,臣誠惝怳隕越,莫省攸措。嗚呼,爲人臣而遭罹橫逆者,從古何限,而若夫平地經劫,萬死一生,臣是一人耳。倘非日月高照,洞辨鬼蜮之情狀,父母孔邇,拯濟湯火之殘喘,則臣安得保有今日,息偃丘壠之下哉?前後昭晳之敎,炳若日星,臣將抱此入地,萬萬無恨。豈敢復提往事,仰煩聖聰。而第臣之所自悼者,恩造如天,報答無地,古人所謂玉宇高處,夢有歸時者,道得臣今日情事。而微諒難化,與木石而偕居,寸忱莫伸,曾雀蛇之不如,兀兀窮年,因極無所,分外新命,旣出收簪之眷,且有往役之義。臣之情病,苟或一分可强,則顚倒趨承,豈俟駕屨,而臣則大質虧矣,冠裳汚矣,不敢更以恒人自處。臣於年前,以沒齒自靖之義,質言於附奏之中者,蓋有所酙量於進退之際,而不欲以滓穢之蹤,仰累四維之治者也。況此專對之任,亦一榮途華銜,今若自同無故,揚揚冒膺,則臣固不足言,其於辱朝廷而羞當世,何哉?且臣虛脆之質,夙嬰奇疾,雖在方壯之時,殆無少康之日,顧今年紀已邁,氣血都竭,危證敗兆,疊生層出。臂脚麻痺,而奄成遽戚之狀,頭目眩轉,而如在舟車之上,夜又喘嗽而失寐,晝輒膈痞而阻食。眞元日益低陷,氣息日益凘綴,目下形神,固難責之以生人之事,則萬里出疆之役,殆若策蹇駑於太行之坂,畢竟僨轅,卽理勢之必然,此尤臣之所大懼也。玆敢不避煩猥,冒死呼籲於旻覆之下。伏乞亟命攸司,鐫改臣使价之任,仍治臣未勘之罪,以肅朝綱,以安私分,不勝幸甚。臣無任云云。答曰,省疏具悉卿懇。卿過引不當深引之義,屢年鄕舍,無意簉朝,豈非爲卿慨歎乎?予亦有意,敦召而未果,玆引上使之望,點於卿焉,蓋欲示予敦召之意,開卿進身之路也。卿何不諒予至意,反以情病爲稱耶?實覺過當。況使行卽是往役,尤無可辭之義,望卿安心勿辭,卽爲幡然。仍傳于金魯敬曰,此批答,令地方官傳諭于韓判府事。
同副承旨金敎根疏曰,伏以,日吉辰良,親禴禮成,鑾蹕穩旋,玉候彌康,臣民慶忭,大小惟均。臣於此際,獲叨近密之地,周旋祼將之列,欣祝之忱,尤倍常情。仍伏念,臣七旬偏母,素抱風痰之症,雖在小間之時,常患凜綴,而臣連日持被,久未省視。卽接家信,調將近多失宜,諸症一倍添劇,頑痰結轖,眞元益下,飮啖全未下咽,省覺幾不辨人,促臣歸視。臣纔聞此報,方寸煎灼,按住不得,忙陳短章,徑出禁扃。伏乞天地父母,俯賜鑑諒,亟遞臣所帶之職,以便救護,仍治臣擅離之罪,以肅朝綱,不勝大願。臣無任云云。省疏具悉。所請依施。
己巳四月初二日子時,上行宗廟夏享大祭親祭後,還宮入侍時,行都承旨沈象奎,行左承旨洪奭周,右承旨金宗善,左副承旨金魯敬,右副承旨鄭萬始,同副承旨金敎根,記事官李魯集·李光文·申在植·朴綺壽,檢校待敎朴宗薰,以次侍立。時至,通禮跪啓外辦。上具冕服以出。禮儀使前導至東門外,禮儀使跪啓執奎。象奎進圭,上執圭,入自正門,詣版位西向立。禮儀使啓請行事,軒架作保太平之樂,保太平之舞,作樂八成。上行四拜禮,仍行晨祼禮。禮儀使前導詣盥洗位,盥手訖。陞自阼階,詣第一室尊所,西向立。登歌作保太平之樂,保太平之舞,仍詣神位前,北向跪。魯敬奉香盒,敎根奉香爐跪進。上三上香,進幣。瓚爵官奉幣跪進。上執幣獻幣,以幣授奠幣瓚爵官,奠于案。引儀唱俯伏興平身。上次詣各室,上香祼鬯獻幣,竝如上儀,降自阼階復位。少頃,行初獻,禮儀使前導,陞自阼階,詣第一室尊所,西向立。登歌作如初儀,進幣瓚爵官酌醴,奉爵跪進。上執爵獻爵,以爵授奠幣瓚爵官,奠于神位前。大祝進讀祝文訖。引儀唱俯伏興平身。上次詣各室,如上儀訖,降自阼階復位。謁者引亞獻·終獻官,行禮如儀訖。禮儀使啓請詣飮福位,飮福訖,降復位,行四拜禮,仍詣望燎位,燎訖。禮儀使跪啓禮畢。上還御齋殿。少頃,通禮跪啓外辦。上改具遠遊冠·絳紗袍,乘輿由東門出。魯敬曰,小臣與何承旨仍留,看審修灑乎?上曰,只禮房承旨仍留,宗廟·永寧殿修灑,兼爲看審,可也。至降輿所,乘輦進發,至敦化門外第一橋。上曰,左列考喧都事,事過後,令該府拿問處之。出駕敎由敦化門·進善門·協陽門入。上命出標信解嚴,仍還內。諸臣以次退出。
己巳四月初二日寅時,上御誠正閣。右副承旨入侍時,右副承旨鄭萬始,記事官李光文·申在植·朴綺壽,以次進伏訖。上曰,內閣問安班首爲誰?萬始曰,李晩秀也。上曰,問安後已出去耶?萬始曰,今方入侍,故未之見也。上命退,承史以次退出。
己巳四月初二日午時,上御誠正閣。左承旨·右副承旨入侍時,行左承旨洪奭周,右副承旨金魯敬,記事官李光文·申在植·朴綺壽,以次進伏訖。上曰,都承旨有病出去耶?魯敬曰,有緣故出矣。上曰,今日坐直爲誰?魯敬曰,姑未及議定矣。上曰,今番大享時,大祝不擧御諱,自先朝亦有定式,而今乃如此,事欠誠敬。臨時不可面面下敎,此後則勿論大小祀享,以此意預令知悉也。仍命退,承史以次退出。
己巳四月初二日戌時,上御誠正閣。坐直承旨入侍時,右副承旨金魯敬,記事官李魯集·申在植·朴綺壽,以次進伏訖。上曰,俄見籌司草記矣。諸般還弊,所當警飭,措辭判付,則有勝於依例允下耶?魯敬曰,然矣。上曰,守令之罷拿問備,當隨其所犯之輕重,承旨須詳見其草記以奏也。上曰,逋欠虛留,何邑爲甚耶?魯敬曰,以草記觀之,則新昌·高靈爲最甚,而高靈倅以前罪行査,尙未登聞,今幾半年,勘處無期,積弊之邑,許久曠官,誠可悶矣。上曰,雖査啓前,該守令,當以特敎罷黜矣。上曰,還弊雖責在守令,董飭守令,專在監司,尤當申飭道伯也。命書判付。魯敬承書讀奏訖。命書傳敎曰,因備局草記而思之,嶺伯査啓之至于今不修以啓,極爲未安。引義自引義,査啓自査啓,況前後批旨,不啻屢再,而一味逡巡,其果先公後私之義乎?令廟堂嚴飭,使之從速登聞。上命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。大殿,朝廷二品以上·六曹堂上單子問安。答曰,知道。
藥房提調李晩秀,副提調沈象奎啓曰,親祼太廟,聖慕克伸,徹曉將事,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金魯敬啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令一員未差,監察茶時之意,敢啓。傳曰,知道。
金宗善啓曰,常參·經筵,取稟。傳曰,停。
傳于金魯敬曰,右副承旨入侍。
兵曹口傳政事,副司果單李魯益。
金宗善啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書南公轍進,參判金明淳病,參議李好敏病,右承旨金宗善進。以李敬參爲掌令,朴宗琦爲副修撰,權行彦爲敦寧都正,趙華錫爲仁同府使,李重協爲草溪郡守,尹善大爲漣川縣監,金濟默爲新昌縣監,李永錫爲高靈縣監,兪彦志爲軍器主簿。故牧使李永培贈吏參例兼,故郡守李德隣贈吏議,以上副摠管李文會兩代追贈。
兵批,判書金羲淳病,參判宋祥濂病,參議李廷顯病,參知韓始裕入直進,左副承旨南履翼進。以李夔秀爲楊州監牧官,李重晉爲羅州監牧官,李時健爲晉州監牧官,同知單吳啓常,副護軍單金敎根。
以全羅監司李冕應狀啓,平昌縣令李英章身病沈重,時月之內,萬無差完之望,不得已罷黜事,傳于金宗善曰,口傳差出。
吏曹口傳政事,以洪秀俊爲昌平縣監。
南履翼,以備邊司言啓曰,本司武郞廳沈尹泰,奔走勤仕,已滿十五朔,依例陞敍。或守令除授事,捧承傳施行,何如?傳曰,允。
南履翼,以兵曹言啓曰,去春等能麽兒考講時,訓鍊院判官李晉會,武臣兼宣傳官洪羲書等,一次不通。訓鍊院主簿金樂九,工曹佐郞李象坤,武臣兼宣傳官姜在謙,部將鄭壽觀,守門將曺允鵬等,一次不通,竝依定式,從重推考,何如?傳曰,允。
己巳四月初三日辰時,上御誠正閣。右副承旨入侍時,右副承旨金魯敬,記事官李光文·申在植·朴綺壽,以次進伏訖。上曰,鰲恩君回婚禮,定於何日耶?魯敬曰,未及聞知矣。上曰,日子出去後,探知以聞。上曰,昨日罷黜守令,無政命故,尙未差出耶?魯敬曰,政命未下,不得差代,何以爲之乎?上曰,以臺諫有闕,旣有政稟,當以當日爲之批下矣,政官使之初牌入來也。仍命退,承史以次退出。
上在昌德宮。停常參·經筵。
辰時,日有兩珥。
金魯敬啓曰,合辭方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
金魯敬啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
金宗善啓曰,明日常參·經筵,取稟。傳曰,停。
南履翼啓曰,禁衛營將官來言,今日本營軍兵日次私習云矣,敢啓。傳曰,知道。
南履翼啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,城津僉使李復淵下直,長弓一張,長箭一部,片箭一部,筒兒一箇賜給。
傳于南履翼曰,下直守令留待。
傳于南履翼曰,下直守令入侍。
注書李光文病,代以李墷爲假注書。
吏曹口傳政事,以李秉淳爲宗廟令。
以執義崔履亨,掌令李敬參,獻納洪儀泳,正言李止淵牌不進罷職傳旨,傳于金魯敬曰,只推。
李墷在外,代以李基栽爲假注書。
金宗善,以弘文館言啓曰,校理金熙華,修撰申緯,副修撰鄭魯榮,旣有只推之命,與新除授副修撰朴宗琦,竝卽牌招察任,何如?傳曰,允。
以修撰申緯,副修撰鄭魯榮牌不進罷職傳旨,傳于金宗善曰,只推。
南履翼,以備邊司言啓曰,卽見平安兵使趙狀啓,則備陳本道關防形便,仍以爲,自宣川左峴長城,至鐵山雲暗山城,可以築城處,爲二千四百七十一步。使宣川·鐵山兩邑民赴役,而工匠器械之備,似不過萬兩,此則不必別般區劃,長城外連抱之松,其數甚多。發賣許斫,萬兩之財,暫時可辦,伐木之後,可得數月耕良田,闢土收稅,以用於東林山城與長城修補之需。昌城當峨山城,乃是中山第一關隘,守城之將,不可委於一土校,宜置一鎭。其糶糴之穀,今近一萬九千石,民少還多,民弊已極,雖有近六百石別移劃,此外耗條之添本者,尙爲一百七十五石。添本耗條內一百三石及薪島劃給九十七石,合二百石。劃給本城,而設置別將,依監營城山例,以作本營將校久勤之窠。薪島區劃九十七石,義·龍·鐵三邑間,限三年以某樣穀劃給事,請令廟堂稟處矣。左峴增築之論,自前已然,而事務每易因循,事力輒難拮据,自故府使田光說始築之後,尙不得繼以完功,實有關防疎虞之歎。今此帥臣所請,更不必持難致愼,第一山伐木之擧,兩邑役民之政,實未知其得失便否之果將如何。蓋築城之後,城外林叢,果爲藉寇之資,而兵家之所最忌者也。然而今於關隘蔥密之地,千斧齊入,半山忽空,不但爲觀瞻之所妨,生財無方,設計沒策,不得已作此伐木之計者,終不免事面之苟艱。且兩邑動民之果叶民情,亦難遙度,帥臣之積費料量,非曰未周,而道臣之參論意見,尤爲圓全。以伐木及役民二款,關問可否於道臣,待其啓聞,更爲指一稟定。至於當峨設鎭,兵營自辟之請,卽是松都·礪峴·靑城之例,果不必靳許,而況以若爾包剩耗,設爲乘障之任,用寓擊柝之義,不害爲設置關防之策,亦爲一體關問,何如?傳曰,允。
金宗善,以禮曹言啓曰,卽接龍仁幼學元述孫所志,則以爲,同姓五寸姪在明,嫡妾俱無子,以其同姓四寸兄在長第二子錫周,欲爲繼後。兩家相議完定,而未及禮斜之前,在長夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後者,兩邊與授,明有可據,而不得登聞者,許令該曹論理草記事,曾有筵奏定式,而門長元述孫所訴旣如此,依定式,元在長第二子錫周,立爲元在明之後,何如?傳曰,允。
南履翼,以兵曹言啓曰,內禁衛將徐春輔方帶別軍職,以職務相妨,呈狀乞遞。文臣兼宣傳官韓兢履除授在外,過限未上來,竝改差,何如?傳曰,允。
南履翼,以訓鍊都監言啓曰,本局把摠申協身病猝重,勢難察任,改差,何如?傳曰,允。
南履翼,以禁衛營言啓曰,本營千摠尹壽民身病猝重,勢難察任,改差,何如?傳曰,允。
金魯敬,以義禁府言啓曰,仁同府使李膺福罷黜,拿問定罪。草溪郡守申義權,新昌縣監金鎭白,爲先罷黜,拿問勘罪。沔川郡守尹光時,臨陂縣令洪允謨,全州判官鄭述仁,咸昌縣監李永運拿處事,傳旨啓下矣。申義權今方待命,拿囚,李膺福·金鎭白·尹光時·洪允謨·鄭述仁·李永運等,俱在任所云。依例發遣府書吏·羅將竝拿來,何如?傳曰,允。
金魯敬,以義禁府言啓曰,卽接月令醫員金興信手本,則時囚罪人申義權,素患癖積之症,處冷添劇,食飮全却,氣息奄奄,實有難保之慮云。罪人病勢危重,則一邊保放,一邊草記,曾有定式矣。申義權,姑爲保放之意,敢啓。傳曰,知道。
校理金熙華疏曰,伏以,臣忝叨見職,已逾月矣。逖違之餘,召牌儼臨,固當竭蹶趨承,而第臣之九耋老母,比年以來,病不離身,寧日恒少。近緣日候之不調,素患痰癖之症,挾感越添,眞元下陷,委頓昏眩,氣息凜綴,食飮專却,臣方左右扶持,連試刀圭,以此情理,實無離捨供職之望,玆隨天牌,略控短章。伏乞聖慈,曲賜鑑諒,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
己巳四月初四日辰時,上御誠正閣。下直守令入侍時,左副承旨南履翼,記事官李魯集·申在植·朴綺壽,奉化縣監尹東壽,以次進伏訖。上曰,守令進前,奏職姓名。東壽進奏職姓名。上曰,以侍從出去,下去後,着實爲之,可也。命承旨宣諭別諭。上命下直守令先退。東壽退出。上曰,承旨今日皆仕進乎?履翼曰,都承旨病不進矣。上曰,都承旨外,皆入來乎?履翼曰,然矣。仍命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
南履翼,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金魯敬啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
金宗善啓曰,明日再明日,泰陵忌辰祭齋戒正日相値,視事頉稟之意,敢啓。傳曰,知道。
南履翼啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
南履翼啓曰,禁衛營將官來言,今日本營軍兵,日次私習云矣,敢啓。傳曰,知道。
南履翼啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪奭周曰,左承旨入侍。
李基栽在外,代以任文白爲假注書。
金魯敬啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李止淵牌不進罷職傳旨,傳于金魯敬曰,只推。
沈象奎啓曰,吏曹郞廳來言,草溪郡守李重協,昌平縣令洪秀俊,漣川縣監尹善大,兩司俱未署經。新昌縣監金濟默,諫院未署經云。除在外外,未肅拜·呈告人員,竝卽牌招,以爲備員署經之地,何如?傳曰,允。
金敎根啓曰,獻納洪儀泳,旣入闕中不出,合啓姑停望,直爲出去,事甚未安,推考,何如?傳曰,允。
金宗善,以弘文館言啓曰,修撰申緯,副修撰鄭魯榮,旣有只推之命。竝卽牌招察任,何如?傳曰,允。
南履翼,以都摠府言啓曰,副摠管李東善,以御營中軍軍兵等中日試放事,南小營晝仕出去之意,敢啓。傳曰,知道。
南履翼,以訓鍊都監言啓曰,本局局別將李昌會身病猝重,勢難察任,改差,何如?傳曰,允。
金魯敬,以刑曹言啓曰,龍洞宮所任金俊燁,差備多有不恭之事,遠地定配事,命下矣。依下敎,金俊燁,咸鏡道北靑府遠地定配,卽爲押送之意,敢啓。傳曰,知道。
領敦寧金祖淳疏曰,伏以,臣托肺腑之屬籍,藉日月之末光,據元戎莅軍事,倏已八年于玆矣。僨誤之懼,日深一日,疾病之苦,年加一年,志願只在於釋負,夢想長結於養閒,伏惟淸燕之間,必垂察眉之明,而若其切急悶迫之實,臣不自陳,殿下亦何以悉燭之哉?兵者,國之大事也,養以千日,用在一朝,任非其人,必有咎焉。我國褊弱,兵制疎單,京外之所係重,緩急之所倚恃,惟此不滿萬之一訓局耳。然而昇平旣久,文恬武嬉,吏士日渝而紀律弛矣,鍊習徒名而行陣紊矣,財儲素詘而經費滋矣。雖使智能之將,盡其靲轄之責,申明而更張之,或當一朝之用,將未卜貞悔之所在,顧使白面書生,久專其柄,而謂無可憂者,豈理也哉?臣受命以後,非不思畢力自效,毋負委寄之隆,而姿性闇劣,才具又乏,發號則不能使壁壘改觀,而日渝者益狃於懈惰,詰戎則不能使鋒銳常選,而徒名者益近於嬉戲,典守則不能使尾閭永塞,而素詘者益就於艱匱。如是而八年之間,國無他故者,非但僥倖於臣,卽殿下威靈之攸濟耳。人苦不自知,今臣之自知,猶如此,彼三軍之失望,一世之寒心,當復如何也?臣之不事事久矣。然若於未甚壞亂之日,擇人而代之,猶可以收拾牽補,而再若任其蟠泊,則已壞者無復餘地,未亂者亦將棼如,其勢必無訓局而後已,念之及此,寧不懍然?且臣虛脆之質,積有憂瘁,邇來髮落齒搖,衰相日添,而最是痰濕成窠,胸膈痞閼,風火不洩,骨節痺蒸,血耗而視瞀,氣升而神短,聞聲則尋常悸動,處事則前後遺忘。以此病情,豈堪驅策?況天道惡盈,人事難全,門戶之榮盛若臣,名位之隆顯若臣,而復得久視,於理必無,蟲豸之知,尙惜性命,跛躄之心,寧忘步趨。然惟事務於思慮,奔走於筋力,一切治療,末由自便。倘或一日二日,蒲柳先秋,朝露有憾,殿下雖欲久推其恩澤,臣雖欲長奉乎起居而可得乎?幸賴天地好生之德,迨此暇矣,解重任之覉束,遂初服之優游,息形役斂心神,專醫藥以治其病,則縱不能霍祛膏肓,永作完健之人,尙可得少延殘喘,與覩太平之化,區區祈祝,孰切於此?玆敢屢入思商,猥暴肝膈,殿下許臣,則是國家無將而有將,臣無年而有年,公私兩美,決於一言矣。伏乞聖明,諒臣辭之非飾,憐臣情之莫急,將臣訓局之任,卽賜遞解,以卒生成之澤,千萬顒祝。臣無任云云。答曰,省疏具悉卿懇。元戎重任,不可輕解,卿其勿辭行公。仍傳于鄭萬始曰,此批答遣史官,傳諭于領敦寧。
行大司諫洪義浩疏曰,伏以,太室親祼,誠禮克展,淸蹕穩旋,慶祝普切。臣於前月,猥上辭本,仰感收錄之恩,追訟僨誤之愆,徊徨恧蹙,惟譴何是俟。不自意溫批誕宣,辭旨鄭重,旣敎以已盡昭晰,復諭以何必過引,臣誠拜擎莊誦,感極涕零,固宜卽日出肅,少伸叩謝之忱,而慙惶交積,放倒是懼,終未敢抗顔周行,自同無故。迺玆薇垣除命,聯翩於旬日之內,負罪如臣,曷以得此?惝怳隕越,莫省措躬。噫,官以諫名,尤重長席,本非臣鹵劣之所可堪擬,況在前歲,添叨是銜,以合啓之有難隨衆,猥陳敦倫之例,旋蒙體諒之音。今若諉以疎屬,忽復冒參,則於私義有兩截之愧,在聖朝非一視之恩,想不待臣言之畢,而荷天地曲遂之仁也。病亦纏綿,委頓床笫,詣臺引避,亦無其路,鎭日違傲,諒非獲已,玆暴微懇,仰瀆崇聽。伏乞聖慈,俯垂鑑憐,亟賜鐫遞臣職名,以安區區私分焉。臣方引罪蘄免,不以官自居,而顧惟受恩如天,塵露蔑效,有懷無隱,卽平素所自矢也。請不揆愚僭而略陳之。臣之逖違淸光,有日月矣。臣未敢知殿下講學日益富,涖政日益勤,將就之工,淬礪之效,果副我太平萬世之望乎?試以符著于外者言之,迄未見有一政一事之赫然振作,殿下高拱而穆淸,群臣偃息而恬嬉,依舊是前日樣也。世道人心,如水益下,乖風烈火,告災相續,節屆維夏,天又旱暵,漆室之憂,有識同然。及伏覩向來綸音之特下八道·四都者,首尾屢百言,懇惻誠摯,階前萬里,如臨蔀屋,俾彼守土長吏,各陳民生疾苦,甚盛擧也。於休,我英考曁先大王至德仁政,復見於今,而岐西先四之化,山東方春之詔,恐不是過也。嗚呼,國資於民,而民之病久矣。朝廷之惠澤不究,令長之善治無聞,豐年樂歲,尙乏恒産,風吹草動,擧無固志,若不及今懷保,如救焚拯溺之爲,則一遇凶荒,理必渙散,念之及此,寧不凜然?殿下今玆之敎,旣已察夫目下急先務矣,未審殿下將欲詢衆謀而採用之乎?將欲遵故事而藻飾之乎?苟欲藻飾而已,則非臣願聞,必欲採用之,則臣竊以爲,此實我殿下大有爲不可失之機也。乃者王言一下,八域聳望,爲今日監司守令者,勿論智不智才不才,必當竭其底蘊,以應明旨。待其齊到之後,若不過淸燕一披覽,而循例下該司稟覆,則是將有名無實,畢竟歸於藻飾觀美,添得籌司吏故紙而止,反不如初不咨訪之爲愈也。倘殿下推實心行實政,日召謨猷邇密之臣於廣廈細氈之間,賜對從容,反復講確,某道某邑之有此痼瘼,不可不亟革也,某州某守之有此陳請,不可不曲循也。言之可者,熟究而必施之,言之不可者,闊略而姑置之,有疑焉則博詢而決之,不誠者則嚴斥而警之,廟堂之一月六對,經幄之三晝頻接,無使間斷,皆可爲都兪可否之地,而此猶不足,或不時引見,或淸夜召入。簡其禮節,通其情志,酬酢如響,無言不及,則列郡之治績優劣,不待柱帖而知,諸臣之才諝能否,自歸衡尺之量,大官雖有衰痾,而必强赴朝堂之會矣。近侍難爲浪跡,而誰敢厭承明之直?如是則殿下亦日知其所不知,日聞其所不聞,孜孜昕夕,樂此不疲,固無宴安寒曝之可憂,而雖欲自暇自逸,有不可得也。夫然後,小小弊政之隨處救恤,固非難事,進於此而留心於大更張大變通之策,拯民物於水火溝壑之中,措國計於泰山磐石之上,以之迓景命。躋化理者,卽殿下轉移間事耳。又況上下交泰則和氣自應,大小寅協則朝象可靖,百工奔走於職次,萬姓蒙被其利澤,終底於從欲徯志,暫勞久逸之道者,決知其在今一擧矣。易曰惟幾也,故能成天下之務。今殿下典學勤政之要,保民安邦之術,惟此時爲不可失之一大幾也,可不懋哉?臣之言辭拙訥,不足槪聽,而志切願忠,勉在先事,伏望殿下,勿以人廢而深加察納焉。臣無任云云。答曰,省疏具悉。所陳切實,當留念。卿其勿辭行公。
正言李止淵疏曰,伏以,臣之忝冒非據,今已三月矣。言議則一向含默,召命則逐日違傲,玷汚之愧,已無可言,而惶蹙之私,轉益靡措,非不知劃卽陳籲,以丐斥免,而怵分畏義,不敢爲煩瀆之計矣。今則實有私情之萬萬悶迫者,臣之父母,雖非篤老之齡,恒多疾病之時,藥餌爲事,扶將是賴之中。臣母近因日候之不調,猝得毒感,而積年本症之頭疼腹痞,際此闖發,外兼風痺,而肢體不仁,內祟痰滯,而食飮未化,暈眩之極,收拾不得,委頓凜綴,轉側須人。臣方左右扶護,晝夜焦灼,實無暫時離捨之望。今當署經有命,天牌儼臨,而以若情地,進身末由,玆不得不忙陳短章,仰暴實狀。伏乞聖慈,俯垂矜諒,亟遞臣所帶職名,俾便救護,仍治臣瀆撓之罪,以肅朝綱,千萬幸甚。臣無任云云。省疏具悉。本職特爲許遞。
己巳四月初五日辰時,上御誠正閣。左承旨入侍時,行左承旨洪奭周,記事官李魯集·申在植·朴綺壽,以次進伏訖。上曰,今日諸承旨皆仕進,而都承旨亦入來乎?奭周曰,然矣。上曰,涵仁亭步階待秋擧行之意,分付,可也。命書榻敎曰,王大妃殿進御加味六君子湯,自明日停止。上命退,承史以次退出。
上在昌德宮。停常參·經筵。
自午時至人定,灑雨下雨,測雨器水深一分。自人定至初七日開東,灑雨下雨,測雨器水深五分。
南履翼啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參傳旨未下,監察茶時之意,敢啓。傳曰,知道。
傳于金宗善曰,右承旨入侍。
承旨前望單子入之,趙鎭順·金相休·鄭東榦落點。
南履翼啓曰,新除授左副承旨鄭東榦,時在慶尙道靑松府任所,斯速乘馹上來事,下諭,何如?傳曰,允。
兵曹口傳政事,護軍洪奭周,副護軍金宗善竝單付。
注書李魯集病,代以朴長輿爲假注書。
以修撰申緯,副修撰鄭魯榮牌不進罷職傳旨,傳于南履翼曰,只推。
以執義崔履亨,掌令李敬參牌不進罷職傳旨,傳于金相休曰,只推。
趙鎭順啓曰,守令署經事,命下矣。執義崔履亨,掌令李敬參,旣有只推之命,與行大司諫洪義浩,一體牌招,何如?傳曰,允。
以掌令李敬參,牌不進罷職傳旨,傳于金相休曰,只推。
趙鎭順啓曰,守令署經事,命下矣。掌令李敬參旣有只推之命。與行大司諫洪義浩一體更爲牌招,何如?傳曰,允。
金魯敬,以兵曹言啓曰,本曹正郞洪羲俊,身病猝重,屢度呈狀乞遞,宿衛重地,不可久曠,今姑改差,何如?傳曰,允。
己巳四月初六日辰時,上御誠正閣。右承旨入侍時,右承旨金宗善,假注書任文白,記事官申在植·朴綺壽,以次進伏訖。上曰,承旨除拜爲幾箇月耶?宗善曰,臣之除拜爲四朔矣。上曰,左承旨除拜爲幾箇月耶?宗善曰,爲三朔矣。上曰,同副除拜爲幾箇月耶?宗善曰,去三月初除拜矣。上仍命書傳敎曰,左承旨·右承旨·同副承旨竝許遞,前望單子入之,待下批牌招察任。宗善承書讀奏訖。上仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深四分。
趙鎭順啓曰,明日常參·經筵,取稟。傳曰,停。
趙鎭順啓曰,來十一日輪對日次矣,敢稟。傳曰,當次人後日次待令。
金相休啓曰,來十一日朝參日次矣,敢稟。傳曰,停。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨呈辭,掌令李敬參傳旨未下,監察茶時之意,敢啓。傳曰,知道。
南履翼啓曰,右副承旨金魯敬,今日不爲仕進,卽爲牌招,何如?傳曰,允。
以掌令李敬參牌不進罷職傳旨,傳于金相休曰,只推。
趙鎭順啓曰,守令署經事,命下矣。掌令李敬參,旣有只推之命,與行大司諫洪義浩,一體牌招,何如?傳曰,允。
傳于金相休曰,右副承旨·同副承旨入侍。
趙鎭順啓曰,守令署經事,命下矣。掌令李敬參,旣有只推之命,與行大司諫洪義浩,一體更爲牌招,以爲署經之地,何如?傳曰,允。
以掌令李敬參再牌不進罷職傳旨,傳于金相休曰,只推。
以慶尙監司鄭東觀狀啓,薦新生竹笋,限內不得封進,惶恐待罪事,傳于趙鎭順曰,勿待罪事,回諭。
金相休,以兵曹言啓曰,今月初十日,一番內禁衛番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以安宗厚爲內禁將。
己巳四月初七日辰時,上御誠正閣。右副承旨·同副承旨入侍時,右副承旨金相休,同副承旨趙鎭順,假注書朴長輿,記事官申在植,記事官朴綺壽,以次進伏訖。上曰,今日仕進承旨爲幾人乎?相休曰,左承旨南履翼,右承旨金魯敬在院矣。上曰,爾等見帶何房耶?相休曰,臣方帶推考房矣。鎭順曰,臣則工房矣。上仍命退。承史以次退出。
上在昌德宮。停常參·經筵。
金魯敬,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙鎭順啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安。除在外傳旨未下外,未肅拜呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。傳曰,知道。
以掌令李敬參再牌不進罷職傳旨,傳于金相休曰,只推。
金相休啓曰,掌令李敬參,旣有只推之命,一體牌招,何如?傳曰,允。
金相休啓曰,守令署經事命下,而諫院則雖已署經,憲府則行大司憲李直輔,掌令愼宜學,持平宋啓榦·金直淳在外,掌令李敬參牌不進。只有執義崔履亨一人,無以備員署經,何以爲之?敢稟。傳曰,違牌人牌招。
傳于金魯敬曰,右副承旨入侍。
傳于金魯敬曰,今夜弛禁。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳牌不進罷職傳旨,傳于金相休曰,只推。
金相休啓曰,守令署經事命下,而諫院則雖已署經,憲府則行大司憲李直輔,掌令愼宜學,持平宋啓榦·金直淳在外,掌令李敬參牌不進。只有執義崔履亨一人,無以備員署經,何以爲之?敢稟。傳曰,違牌人只推牌招。
金相休啓曰,守令署經事命下,而諫院則旣已署經,憲府則行大司憲李直輔,掌令愼宜學,持平宋啓榦·金直淳在外,掌令李敬參再牌不進。只有執義崔履亨一人,無以備員署經,何以爲之?敢稟。傳曰,違牌人更爲牌招。
金相休啓曰,卽者義禁府都事來言,時囚無得過三日滯囚,曾有定式矣。時囚罪人李彙梧,保放罪人申義權捧供,洪羲弼照律,朴孝成議處。平安道·全羅道·咸鏡道·黃海道·江原道·公忠道放未放,當爲回啓。而判義禁李集斗呈辭,同義禁李得濟·洪奭周,俱有身病,只有同義禁李儒慶一員,無以備員開坐云。同義禁李得濟·洪奭周,所當牌招,而議處照律放未放回啓,次堂例不得擧行,何以爲之?敢稟。傳曰,次堂牌招,使之擧行。
傳于金相休曰,有實病同義禁許遞,前望單子入之,待下批,與違牌同義禁,一體牌招。
同義禁前望單子入之,趙弘鎭落點。
趙鎭順,以弘文館言啓曰,校理金熙華,由限已過,修撰申緯,副修撰鄭魯榮,旣有只推之命,竝卽牌招察任,何如?傳曰,允。
以校理金熙華,修撰申緯,副修撰鄭魯榮牌不進罷職傳旨,傳于趙鎭順曰,只推。
以掌令李敬參再牌不進罷職傳旨,傳于金相休曰,只推。
行大司諫洪義浩啓曰,臣之言議風裁,本不近似於淸朝諫議之任,而情病俱苦,承膺無望,猥陳難冒之狀,未蒙體諒之音。署經有命,鎭日違召,惶隕悚蹙,益無容措。兩司合啓中,有一族親,誼在敦倫,理難隨衆,年前忝叨之時,援例陳懇,旣獲恩褫,揆以私義,今無異同。況如臣處地,輒荷一視之恩,以此情踪,何可一刻晏然於臺次乎?請命遞斥臣職。答曰,依啓。
金相休,以義禁府言啓曰,保放罪人洪羲弼還囚照律,朴孝成還囚議處,申義權還囚捧供以入之意,敢啓。傳曰,知道。
禁府啓目粘連,向前朴孝成亦,未卽隨入,縱緣院隷之相違,遲滯試役,實由前例之未諳,不可以昏謬,有所容恕,以此照律,何如?判付啓,分揀放送爲良如敎。又照目粘連,承文院博士洪羲弼矣,本府議啓內,身爲博士,未諳事例,徑奉詔文,直詣奉安閣,不可以新進生疎,有所容貸。以此照律罪,笞五十收贖,解見任別敍,私罪,奉敎依允爲旀,功減一等爲良如敎。又啓目,草溪郡守申義權原情云云。傳旨內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處,何如?判付啓,依允。又啓目,安峽縣監李彙梧原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
金魯敬,以兵曹·工曹·漢城府·御營廳言啓曰,臣羲淳,臣啓洛,臣羲臣,臣堯憲,今日宮城都城巡審時,鷹峯下後苑主脈補築處,眼同看審,則修築之土石莎草,如前完固,左右水道疏導處,亦爲無頉之意,敢啓。傳曰,知道。
同義禁李儒慶·趙弘鎭等疏曰,伏以,臣等俱以無似,濫叨議讞之任,召牌之下,不敢逡巡,齊會府坐,捧供照議,雖已奉行,而至於各道放未放回啓,則關係甚重,事體且大,實非次堂所可堪承者也。考之前例,詢諸老吏,果無見聞傳說之例,今雖有次堂擧行之命,固不當遽然冒承。況此六道狀啓,皆非造次間容易論讞之事,自顧臣等,識慮疎淺,兼以衰昏,今雖怵畏義分,欲自冒當,勢所末由,玆敢援例,呼籲於紸纊之下。伏乞聖慈,俯垂體諒,亟遞臣等之職,以尊國體,以安私分焉。臣等無任云云。答曰,省疏具悉。卿等之言似然,次堂不爲擧行,依施。
己巳四月初八日辰時,上御誠正閣。右副承旨入侍時,右副承旨金相休,假注書朴長輿,記事官申在植·朴綺壽,以次進伏訖。上曰,文臣朔試射有定限乎?在植曰,每朔二十日爲定矣。上曰,然則四月朔朔試射,姑未及設行矣。相休曰,然矣。上曰,泮儒食堂,或有無時設行之例乎?在植曰,到記與節製時設行,而無時設行,臣未得詳知其前例矣。綺壽曰,臣亦未諳其例矣。上仍命退,承史以次退出。
上在昌德宮。停常參·經筵。
趙鎭順啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安。除在外·傳旨未下外,呈告人員,竝卽牌招,何如?傳曰,允。
金相休啓曰,掌令李敬參,三牌不進,依定式遞差傳旨及禁推傳旨,捧入之意,敢啓。傳曰,知道。
以掌令李敬參三牌不進禁推傳旨,傳于金相休曰,分揀。
金相休啓曰,掌令李敬參,旣有分揀之命,一體牌招,何如?傳曰,允。
傳于趙鎭順曰,入直玉堂。持孟子入侍。
備忘記,部將李錫龜,別軍職差下。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進。監察茶時之意,敢啓。傳曰,知道。
以執義崔履亨,掌令李敬參,獻納洪儀泳牌不進罷職傳旨,傳于金相休曰,只推。
金相休啓曰,守令署經事命下,已至多日,而諫院則雖已署經,憲府則行大司憲李直輔,掌令愼宜學,持平宋啓榦·金直淳在外,掌令李敬參牌不進。只有執義崔履亨一人,無以備員署經,何以爲之?敢稟。傳曰,違牌人牌招。
金相休,以刑曹言啓曰,昨年八月幸行時,北部宋召史擊錚原情。據前判書臣韓用鐸,以猥濫之罪,勘處本事,從公決給之意,覆啓蒙允。而其後以有違訟理,論題退訟,則內官崔德昇·朴枝茂·朴仁厚·金萬郁等,成群作黨,亂打宋女於曹門近處。使之禁止,則突入曹內,咆哮作拏,罔有紀極,甚至於前判堂罷坐歸路,執軺喧聒,揆以紀綱,萬萬痛駭。令該府拿問嚴勘事,論理草記。伊時判批辭敎,至爲截嚴,作拏內侍,竝爲定配,又因內官朴枝茂之呈訴,宋女娚妹,以凌辱上典朞親罪,亦爲徒配。今二月幸行時,宋女父宋世夏,以此鳴冤,至有猥濫勿施之命矣。月前宋世夏呈訴臣曹,渠之妻母林女,本以良族,適値丙子歉歲,挈子女依接於龍仁吳彦祿家。而其翌年丁丑,又移接於京中宋獻徵家,其後獻徵與林女,俱爲作故。不意今者,獻徵之孫朴宗業,謂以渠祖獻徵生時,買得林女於龍仁吳彦祿,卽是渠久傳之婢云。爲探根因,往呈龍仁官,推捉吳彦祿,多般詰問,則彦祿所供以爲,宋世夏妻母林女,本以良家女子,曾前果暫時來接於渠之挾室,本無奴婢名色買得之事,則又豈有轉買他人乎?朴宗業之稱以渠祖生時,買得於渠云者,千萬麥浪云爾,則文券云云,的是僞造。朴宗業壓良之罪,嚴査處決云,故自臣曹,使之兩造査實,取考文券,則龍仁官之踏印文蹟,旣甚丁寧,朴宗業之所納婢券,多有違錯,其所僞造,綻露無餘。設令婢券,非所僞造,必是渠祖見瞞於當日者,到今龍仁官題劈破之後,便成皮不存之券也。仍置宗業於落科,推給宋世夏之妻姪十三歲女兒,宗業,所當繩以壓良之律,而成券在於渠祖生時,非渠手犯,故姑置勿論矣。卽伏見內侍府啓目謄關於臣曹,則朴宗業之所志,至以偏聽世夏之誣呈,侵及訟官,落訟稱冤,雖不足責,敢於上達之事,售此構誣之計,已是無嚴。而內侍之告平民,雖有先呈內府之法,平民之告內侍,元無草記推捉之例,則兩隻相訟之際,豈有草記瀆擾之事?初無囚禁之端,安有草記之擧,而謄啓辭意,極爲爽實,而僞造文券,壓良爲賤,何等重律,則自法司,究其兩邊,覈其本末,決給立落之訟。該府之徒憑,自下之粧撰,欲反法曹之決折,誠甚可駭。至於一婢得失之微,不顧難易,遽然上徹,固已萬萬無嚴。且況內侍府之毋論某事,無得直關外司,若有不得不相關,則必自備局或捧甘各司,或發關外邑者,法意甚嚴。而今乃不有規例,不念事體,而直關法司,前所未有,後弊宜防,當該內侍,令該府拿問嚴勘,下吏,自臣曹從重嚴治,何如?傳曰,允。
趙鎭順,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
館學儒生生員兪益柱,進士安光集,生員徐有集,進士徐有璟,生員黃基泳,進士閔百奎·李近源,生員李鼎完,進士金載駿,生員鄭一濂,進士李光正,生員金銘,進士權中淸,生員沈源祖,進士宋啓根,生員洪章燮,進士權定仁,生員權度應,進士沈承奎,生員宋啓根,進士洪弼謨,生員權中履,進士李憲述,生員徐胤輔,進士閔致孝,生員李魯秉,進士趙轍永·李羲升,生員李憲永·權敬履,進士李寅溥,生員洪直謨,進士柳鼎養,生員趙鍾淳,進士韓成履,生員洪寅燮,進士申錫輔,生員洪明厚,進士趙湕·金炳翼,生員朴重浩,進士趙秉夏,生員金,進士宋祥來,生員權中敏,進士李箕樂,生員金陽淳,進士兪伯煥,生員沈常鎭,進士尹大東,生員金炳球,進士韓胄鉉,生員李元坤,進士朴雷煥,生員尹尙烈,進士南履愚,生員閔命顯,進士韓慶翕,生員金瑞根,進土尹行慶,生員權國仁,進士鄭奎漢,生員閔孝膺,進士林義謙,生員權常鈺,進士金鎭,生員李義定,進士金命坤,生員南勉中,進士柳膺喆,生員金履慶,進士南義采,生員崔尙綸,進士林昌鎭·呂東簡,生員沈魯直·金啓,進士李泳,生員朴晸源·徐兢修,進士沈毅鎭·文範龍,生員李元永·柳埴,進士鄭在章·韓命夔,生員閔邦潤·廉相五,進士南履喆·金翊龍,生員金達聲·鄭錫猷·李尙耆,進士趙匡鼎·張齊賢·趙宗一,生員沈希洙·鄭奎采·李寅協,進士李漢明·韓重履·姜之銓,生員李永喆·宋禧永·姜明學·進士李頤鎭·辛淳·趙潤默,生員李好永·任愼儉·閔百胤,進士申洸河·韓錫永·沈榮鎭,生員兪平柱·金載孝·吳羽常,進士金敎喜·沈曅·李光炫,生員趙元植,進士兪茂煥,生員閔致堯,進士李好謙,生員閔毅顯,進士兪台柱,生員閔靖顯,進士李羲先,生員洪羲命,進士宋鎭圭,生員閔翊顯,進士柳諶,生員李魯璥,進士安棨,生員申常顯,進士金厚淵,生員安榮,進士李一容,生員魚在璜,進士全瑬,生員李應淵,進士朴呂壽·尹致翼,生員沈養鎭·徐鴻輔,進士朴昌浩·李宜鉉,生員趙毅淳·趙忠植,進士周利集·李魯兢,生員權思謙·尹春魯,進士蔡弘臣·趙斗鉉,生員李心永·具熚,進士林稷臣·洪錫年,生員趙鎭漳,進士韓頤浩,生員李永柱,進士李元韶,生員朴懿淳,進士盧希遠,生員金宗謙,進士金履大,生員申命顯,進士金瑞根,生員金時翰,進士李永喬,生員高大鎭,進士孟鳳淳,生員金乃淳,進士李文哲·宋奎熙,生員金遇順·朴時赫,進士李鼎耉·李鼎耆,生員徐膺淳·金宜休,進士李孝相,生員崔日昌·金思直,進士李健雲·丁好三,生員鄭藎,進士姜守睦,生員趙錫夔,進士李源錫,生員尹仁植,進士金亮欽,生員李需光,進士洪在壽,生員李益賢,進士朴文紀,生員李敬緝,進士沈公益,生員李述明,進士朴箕東,生員鄭雲需,進士洪寅泳,生員金台煥,進士朴在元,生員車雲翼,進士李顯得,生員任壽益,進士李載完,生員崔大東·洪秉鼎,進士崔克明·魚用恒,生員柳輨·李仁濟,進士安孝述·安允耆,生員蔡顯國,進士吳相瀷,生員高克明,進士鄭敬時,生員南宮愿,進士李吉運,生員洪周宅,進士申在年,生員柳榮道,進士任壽稷,生員尹景鉉,進士沈玉賢,生員沈銇,進士李正懋,生員洪秉鉉·韓毅鎭,進士洪秉泰·權常順,生員洪善謨,進士李頌,生員李熲·姜昌會,進士洪容默,生員吳龜常,進士金敬淵,生員鄭世翼,進士李世初,生員閔致昇,進士吳相聖,生員趙鎭晩,進士尹致堯,生員趙基復,進士柳瑞,生員徐京輔,進士許明,生員李友秀,進士李河九,生員李敎明,進士趙鎭室,生員李義實,進士金錐序,生員沈存之,進士李大在,生員沈能愚,進士李功敏,生員李翼在,進士閔範大,生員金鎭聲,進士朴勉容,生員李觀壽,進士宋象純,生員李日憲,進士南履錫,生員鄭勛祖,進士朴琮臣,生員黃有商,進士韓弘玭,生員姜元日,進士鄭采毅,生員李復心,進士洪善曦·邊正容,生員申在陽,進士盧駿星,生員張灝,進士盧進星,生員朴寅源,進士崔弘岱,生員金基正,幼學李熙夏·趙最永·金鎔·朴齊尙·朴宗燮·沈春永·沈峻模·吳致愚·趙最淳·金箕詢·李駿秀·申在脩·尹義升·洪在七·尹宅善·李實·金道喜·朴來謙·金長淳·金秉喜·金德鼎·李得冕·金儒容·韓用海·尹斗成·金顯箕·申宅奎·張聖能·姜致煥·金錐元·李斗漢·張百能·洪柱華·金履憲·李晩容·李根培·李東心·成寅輔·沈復之·李奭永·沈憲祖·朴來五·金裕淳·李駿英·朴春壽·朴耆壽·李憲周·金用淳·朴齊民·沈宜晉·安伯壽·朴來久·沈宜觀·朴齊淵·趙厚淳·李鏽·朴齊臣·李祖植·金晉淵·李奎憲·李鼎寅·柳炳箕·李鼎臣·李文欽·李之淵·趙炅淳·成在鎭·朴應鉉·金霽淳·趙鎭綱·朴興鉉·具永秀·李麟秀·具永年·李寅昌·朴成晩·洪在述·李東獻·魚命夔·李秉徹·兪漢逵·李遇沆·洪龍洙·柳警·朴基容·任天白·朴宗覺·安光寅·柳繼根·洪在定·安光近·洪箕燮·康麟祥·金致益·洪秉謙·李升魯·徐志學·柳秉龍·金應麗·李宗逵·朴龍九·李信源·金載成·鄭箴·蔡定永·孟明淳·鄭基潤·權中檢·吳致元·李在穉·李鍾珏·申澓·兪漢俊·沈碩奎·李寅逵·沈復奎·洪羲燮·權趾仁·沈仁祖·愼宜奭·金東健·李潚·金東獻·趙聖模·沈能耆·李㙔·洪稷謨·洪耉燮·朴履五·洪翼謨·申益模·李廷秀·沈承模·金鏶·沈能集·徐有偉·洪在果·徐鏛輔·兪奭柱·李源天·黃基善·黃鍾玉·黃基鎬·沈纘鎭·李泰沼·趙秉憲·韓景履·李尙默·黃基鼎·沈宜輔·沈宜復·洪耆周·李勉初·李文浩·洪秉彝·權敦仁·李悳淵·李正洪·洪秉敍·李正完·尹承鉉·金鉌·洪秉鈺·金鐩·洪龍淵·趙秉素·朴宗儀·南宮瑾·朴宗侃·尹希大·宋一啓·尹守慶·李憲球·閔泰鏞·尹永明·鄭喜聞·金守根·鄭喜愚·金憲根·鄭喜魯·沈宜定·李靖信·李泰冕·朴光浩·李華冕·辛泳·洪秉一·辛錫齊·李基德·辛命集·李厚埴·辛性集·洪益九·柳絅漢·金善根·金秀城·具永絢·李宗秀·洪孝燮·尹永鉉·趙桓鎭·魚命珪·趙常鎭·朴齊衡·趙匡鎭·徐謙輔·兪義煥·兪裳煥·李箕集·趙文性·兪仁煥·尹兼善·金履初·金炳斗·李承業·金履平·申糾·閔致膺·金履炯·金人淳·南養來·黃基南·李寅文·趙相俊·沈宜升·李象峻·趙沃·任最常·李翼信·黃基宅·南孝重·任圭白·洪伊燮·權五應·柳璟·李仁會·李元九·尹致駿·辛溆·尹致敎·李斗鉉·尹致蓂·李正鉉·尹致健·金氣鍾·尹致儀·李寅文·趙秉圭·李秉霽·李鉉升·兪逵·李繪九·安永壽·李觀九·李源福·李鳴九·洪周燮·金頤鍾·李昌緖·任翼常·金鑥·李審在·黃仁爲·徐有浩·李臣謙·柳譱·徐有任·金載天·李檠·朴寅壽·崔在明·朴英壽·沈宜㝢·趙瀇·趙·南駿冀·金鑅·朴文浩·朴泰浩·朴氣浩·玄錫孚·李大彬·朴宗學·趙憲植·申錫龜·沈圭鎭·柳聖文·申錫五·李槼·李永度·崔龍羽·韓恒裕·金學周·趙敏永·林基洙·金元植·柳珽·李基承·許亮天·崔漢俊·權中復·朴時用·孫學祚·鄭彦謨·金時涉·魚在觀·趙在益·朴宗佾·元在敬·兼在球·沈璜鎭·金志泰·李永鉉·李永觀·申在堯·李孝明·申在舜·申在禹·辛溵·李能淵·金炳朝·元錫圭·元錫範·李正鉉·鄭允善·趙晢永·申在實·朴宗全·申命殷·李畹·李魯實·趙宗植·黃鍾應·李濟殷·李濟魯·趙尙鼎·柳謨·閔龍顯·權中和·李寅豐·李度均·金炳天·柳琇·金炳龜·南翼正·洪昌謨·沈淳祖·申在博·金履貞·金履元·兪啓煥·尹度烈·李羲謙·崔在善·金晩喜·權中任·趙在昉·李好明·趙在儀·南宮証·李復明·金喆遠·李遇泌·金鼎進·李淵在·金豐進·金觀進·李杏淵·李民祐·金志泰·沈星永·玄膺祚·李賢範·魚用九·姜杓·金在根·吳致奎·金弘鼎·李吉淵·李羲平·沈獻永·金孟善·金在壽·金達根·李光漢·金正柱·李鼎奎·金德潤·具楨·申宅觀·朴孝源·禹載亨等疏曰,伏以,臣等徒竊薤鹽之供,猥沐菁莪之化,朝絃暮誦,服習而講者,尊德樂義之願也。鳶天魚淵,作興而觀感者,樹風敦敎之化也。豈意正道寢微,詖說橫肆,有若宋能相者出,而背馳於先師之訓,角論於禮經之正?在吾黨則斯文之亂賊也,在其家則賢祖之悖孫也。斯誠世道之大變怪,士林之極羞恥也。何幸削逸毁板之處分,正大光明,間不容髮,八域傳誦,百世有光,惟我聖明朝,斥邪拒淫之功,尊賢衛道之衷,猗歟盛哉。仍伏念,崇賢斥邪,有國之大政,譬若在蕕而取薰,鏟玉而懷璧,今當珠衡稱物,淵鑑燭微之際,其所以敦世勵俗,顧不在於褒忠奬節之擧乎?今有人焉,口誦先王之法言,躬行君子之篤敬,扶正學於當世,樹大節於百代者,惟故領議政諡文忠公臣金壽恒,故左議政諡文忠公臣閔鼎重是已。惟其平日孝悌之懿,一代聞望之重,不必歷擧,以傷其狀德以實之義,而其學術之正,事功之大,與夫貞忠毅節之卓卓然不可泯者而略陳之,伏願殿下,垂察焉。壽恒以先正臣文正公金尙憲之孫,服事於家庭之訓,飭身脩行,一切用力於持敬工夫,培養其根本。嘗以洛·建諸書,以爲受用之資,與先正臣宋文正時烈,托以道義之契,經旨問難,世道出處,一與之相須。及其逆䥴之毁經也,師門之是非也,百川橫流,衆豗崩騰,而力抗正論,毅然不撓,斯文之得不墜地,式至于今者,豈非其功乎?以言乎事功,則早歲蜚英,坐鎭廊廟,而不以爲一己之榮,屢閱陂平,退處田野,而未嘗忘宗國之憂。乙卯一疏,逆折章·蔡之凶,十年廟謨,世譬韓富之望,大而社稷安危之機,少而紆籌密勿之間,章章於國乘野史者,殆不勝摟。至於己巳之事,尙忍言哉?群凶稔惡,大奸媒孽,禍機迫呼吸之間,忠良値騈戮之時,顧以身佩安危之大臣,素著見危授命之忠,九死靡悔,一節彌堅。若其臨命之時,談笑自如,從容就義,百載之下,凜凜有氣像之可想者,而痛國勢之捏,哀善類之震迫。有曰吾安得不死,亦安用不死?士友之至今傳誦者,莫不咨嗟而涕洟,回憶愍凶之禍。夷考其年,則今年之大歲也,夷考其日,則今月之今日也,是年是日,人情之愴傷,士論之增激,一倍如新,朝家念舊褒忠,不於是時而何時也?是嘗以道德之懿,列之于俎豆之典,享之鹿洞之院,配之石室之祠,崇報之典,非不至矣。特以世代寢遠,祠版已遷,其在凡有大勳勞,百世不遷之義,實有憾焉。至若文忠公臣閔鼎重,以剛方正直之姿,有師友淵源之學,飭躬以禮,遇事英敢,孝悌淸白著于家,忠勤貞亮施於國。至於庚申以後,與文忠公臣金壽恒,進秉鼎軸,同心輔政,治獄則掃蕩凶逆,衛道則痛斥邪詖,使國勢有賴於當時,以人紀不迷於後世。及夫己巳禍作,謫沒西塞,與文忠公臣金壽恒,其平日言行·學術·事功·忠節,一而二,二而一也。前此儒疏之繼請不祧也,聖批隆重,群情顒跂,而體面鄭重,雖未卽施,若有不世之功則必有不世之賞。試以己巳諸臣言之,有若故判書臣吳斗寅,故應敎臣朴泰輔,已施不祧之典。獨於文忠公臣金壽恒,文忠公臣閔鼎重,而未施一視之典,則其爲士林之抑鬱,猶屬細故,在朝家奬勸之典,其爲欠缺,果如何哉?今當己巳舊甲,致侑之恩,竝及於當時蹈禍之人,臣等固知聖意之有所念舊也,而況不祧之恩,卽己巳諸臣次第已蒙之典,則此臣等所以不得請則不已者也。玆敢不避僭越,相率呼籲於紸纊之下。伏乞聖明,特降故文忠公臣金壽恒,故文忠公臣閔鼎重不祧之典,以光聖德,以樹風聲焉。臣等無任云云。省疏具悉。玆事雖曰當爲之事,纔有大臣之回啓,而又已復請,豈無瀆屑之歎乎?爾等退修學業。
己巳四月初九日辰時,上御誠正閣。入直玉堂持孟子入侍時,同副承旨趙鎭順,假注書朴長輿,記事官申在植,記事官朴綺壽,副校理權烒,持孟子第一卷,修撰徐長輔持孟子第一卷,以次進伏訖。上開卷命讀。烒讀自以小事大,止王請大之。上曰,下番讀之。長輔讀自詩云王赫斯怒,止惟恐王之不好勇也。上曰,文義陳之。烒曰,此章云王請無好小勇,又曰,王請大之,繼以文·武一怒安民之事,以證聖王之大勇。此蓋齊宣之意,在於辟土地,朝秦楚,而其所爲好勇,專出於血氣邊,故孟子特爲拈出除暴救民等理義之怒,只欲開導齊王之心,而文·武之大勇,豈直止此而已耶?就論乎文王,則其曰至于日中昃,不遑暇食,此可見文王之勇也。就觀乎武王,則曰我聞吉人爲善,惟日不足,此可言武王之勇也。然則聖王之所以爲大勇者,聞善必取,如恐不及,見義必行,猶恐或失,凡自問學政事,以至動靜云爲之間,無非大奮發大有爲之處。苟無是勇,其何以爲學也,其何以爲功也?是以中庸亦言智仁勇三達德,而智者,知此理也,仁者,體此理也,勇者,强此理也。朱子曰,勇是勇於仁,勇於智,非勇做亦徹,勇之爲大者,有如是矣,則孟子所引文·武之事者,特爲齊宣而發者,可以推矣。今於經傳之上,不止就事論事,深味其言外之旨,則此實聖學之切要工夫,伏願殿下,於此留念焉。上曰,當留意矣。上曰,下番陳之。長輔曰,勇字之義,上番旣已陳之,而此章孟子特開發齊王好勇之語,以文·武安天下之勇爲對,而夫聖賢學問之工,無是勇則不可成就,故中庸之擇善固執,顔子之克已復禮,亦皆勇字上工夫,而尤爲人君所當加勉處也。今我殿下,學問之工,非不至矣,求治之念,非不切矣。夫何近日以來,因循苟且,委靡頹惰,便成習俗,而終莫能救之耶?伏願繼自今,益勉義理之勇,政令施措之間,動靜云爲之際,其所大奮發大振作,必如雷之奮,風之振,俾有勇字上實效焉。上曰,以勇字敷衍,所陳甚好矣。上曰,樂天者,保天下者也,畏天者,保一國者也。若能制節謹度,善保一國,則可以至於樂天耶?烒曰,先做得樂天工夫,然後可至於畏天矣。上曰,此章云畏天之威,于時保之,何爲獨拈出畏天二字,而不及於樂天耶?烒曰,新安陳氏註,有不及樂天一邊,是偶然,此說似得之矣。別無他意,而齊王之志。在於辟五地朝秦楚,則畏天一事,於齊王,最爲切近可勉底道,而樂天則於齊王,猶是高遠,其獨及畏天,抑亦以是,而此則非强辯臆料之說也。上曰,孟子勸齊王行王政,豈可謂其樂天之高遠難行,而特爲此下一等之論乎?承旨亦陳所見也。鎭順曰,孟子道性善,言必稱堯·舜,則當以第一層道理勸齊王,必不在第二層,而且以孟子行王道之心,豈爲下一等之論乎?陳氏以只以畏天之威,而不及樂天爲偶然者,似是矣。上曰,好勇如文·武,則此下毁明堂章所云好貨好色之心,自可無歟?烒曰,當勇而勇,是乃理義也,不當勇而勇,是乃血氣也,若於理義上着力,則自無貨色之心矣。上曰,文·武之勇,安民之怒也,引聖人之大勇,而何以振發齊王之小勇耶?烒曰,此特稱文·武理義之勇,以救齊王血氣之病也。齊王苟能恥其小勇,而慕其大勇,則豈無振發之效耶?上命掩卷,仍命玉堂先退。烒等先退。上曰,下番兼閣臣,故閣臣,不爲入來乎?綺壽曰,然矣。鎭順曰,明日卽故文忠公金壽恒致祭也。諸子孫方欲往參,而金履度·金文淳·金明淳·金蓍根諸人,俱有實職,不得擅行。在前如此之時,或警咳而有特許進參之例云,故敢此仰達矣。上曰,依此爲之。上曰,領敦寧亦爲進參云耶?鎭順曰,臣未及詳知矣。上曰,程道爲幾里,而當日往返云耶?鎭順曰,爲二十餘里,而當日往還云矣。上又命退,承史以次退出。
上在昌德宮。停常參·經筵。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙鎭順啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
金相休啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
金相休啓曰,禁衛營將官來言,今日本營軍兵日次私習云矣,敢啓。傳曰,知道。
金相休啓曰,御營廳將官來言,今日本廳軍兵日次私習云矣,敢啓。傳曰,知道。
傳于金相休曰,召對爲之。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳牌不進罷職傳旨,傳于金相休曰,只推。
以校理金熙華,修撰申緯牌不進罷職傳旨,傳于趙鎭順曰,只推。
以副修撰鄭魯榮牌不進罷職傳旨,傳于趙鎭順曰,只推。
趙鎭順,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
金相休,以兵曹言啓曰,今月十三日,二番內禁衛番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李魯植爲內禁將。
金相休啓曰,昨者慶尙右兵使白東運騎步兵價布上納成冊上送兵曹事,啓本到院,故已爲入啓,而成冊則今始來到,撥路申飭,前後,何如?而啓本成冊,未得一時俱到,致此踰日入啓,事甚未安。該帥臣,推考警責,何如?傳曰,允。
慶尙道儒生幼學趙宅奎·李陽運·李驥祥·金持永·姜履載·申宅周·張濬·權景美·李師績·都秉圭·李在秀·趙宗洙·李泳·朴思近·都必中·安瑛重·張一燮·李榮泰·安錫權·金時喆·權大升,進士吳慶觀,幼學申思嶷,生員郭溟翰,幼學李宗鼎·申時應·金恒儒·朴漢奎,生員吳應雲,幼學姜鳳周·宋潑·姜宅晉·朴文國·郭·文正儒·李昌祿·許崙·文周鳳·郭必柱,進士李是鍵,幼學鄭榦·韓濈·韓啓昌·許述·金弼鍊·崔道敏·許郢·趙宅孝·姜宅濬·金正鍊·趙得愚·李正烈·成師默·李國維·李再贇·姜晬,生員李國憲,幼學沈泓,進士蔡永·崔成羽,幼學李种緖·崔定重·李稷緖·權喆銓·李儒尙·權應銓,進士李㷞,幼學許琢,進士睦允中,幼學許璉·尹愼·許琱,進士黃運奎·南允秀·宋曅·宋暹,幼學李楗,進士韓性謙·洪頤勉,幼學許述祖·李鼎晟·李翼祥·黃履瓚·孫鍾發·鄭禮一·鄭重垕·李仁宅·李濟祥·任致宅·李鼎濟·崔璞,進士李鼎儼,幼學李鼎陽·崔仁樂·崔濟復·孫采九·李耆祥·李春祥·孫鍾應·孫挺九·李夏元·權采亮·曹孟敏·李在貞·權致玉·李在亨·李鼎潤·李亨祥·權致章·李鼎寶·權樞煥·李永祚·李運賢·李樹珍·李啓祥·李在健,進士孫星岳,幼學孫星渭·崔思擎·崔相賢·宋奎增,進士許儼,幼學朴孝臣·李宗幹,進士朴潤德,幼學呂龜明·李奎河·安孝善·朴鼎洛·朴敎根·李秉泰·李輝牧·安景器·孫敬民·申嶷,生員金漢權,進士孫秉魯,幼學李錫珍·安孝仁·朴世經·孫甲東·李仁堅·金志儉·安重·朴鼎陽,生員孫有魯,幼學權繼美·趙基永·趙漢奎·權恒美·趙弘燮,進士閔誾,生員權以復,幼學南斗陽·朴漢大·南致陽·朴樹玉·權·朴鎭亨·南有斗·申致敎·朴思·金鱗昊·鄭義默·朴昌秀·康一復·崔師心·金持默·崔師堯·高宅厚·金尙呂·李鼎晃·金世應·宋維斗·金時翊·高得厚·李鼎暹·金尙亨·崔濟行·金尙貞·朴來凝·鄭仁默·金尙復·朴世龜·金尙益·鄭元默·朴世虎·金尙坤·金尙泰·鄭大默·金尙妥·朴世賢·金麒應·鄭天默·金希鳳,生員崔晉行,進士尹永燮,幼學朴彬秀·崔絳,生員康儼,幼學朴厚慶·張天赫·金煦·南泰道·張天若·申光範·柳希鐸·趙始大·張守愚·申宅寧·宋希道·張漢信·申宅明·權袀·張東宅·申光赫·權袿·張東淵·申光述·都·孫養·楊浡·朴履益·都克念·禹奎鎭·徐楗·蔡必章·李之默·都必貞·鄭惟英·李奎震·崔興發·朴光輔·郭禮魯·朴光元·趙一良·都冕圭·禹載疇·朴思彦·蔡元祥·呂海明·金精赫·李文益·裵周南·金之赫·裵周國·李昌益·李運益·鄭奎·呂思敏·姜師勛·姜璧淳·呂俊成,進士鄭允元,幼學呂希聖·姜義淳·金希天·姜體淳·文以寧·鄭八麟·成時魯·李陽薰·李養浩·金泰敎·申宅京·權·張奎燮·李宗煥·申光啓·朴正慶·金性儒·李昌夏·張夔燮·申宅儉·張有源·申斗應·金道權·張有翼·權相度·申壽應·朴鎭國·南景奭·尹秉頤·李海鎭·李運協·李種德·朴性昌·尹秉恒·金在鳴·崔周燦·金器道·金履德·許瀰·金器重·金·鄭裕敬·郭泰休·徐帷岱·成昌祉·李廷揩·曺旭·鄭德休·李仁純·鄭夏·李廷模·安璣重·鄭夏·曺宅九·徐聖輔·鄭東德·鄭夏鴻·曺範九·鄭元休·鄭夏澗,生員安琥重,幼學曺有九·鄭夏瀾·安璞重·鄭一鏳·權致和·柳協元·朴運承·沈潢·洪時健·李重邁·洪時泌·韓錫遠·李宗毅,進士禹錫謨,幼學睦尙中·李宗億·李海善·李遠直,進士睦安中,幼學李遠任·李溟夏·李洙夏·李在周·李道煥·李溥夏·李達漢·柳運弘·權尙熀·睦勉中,進士李獻謙,幼學申道濬·李,進士李錫敏,幼學柳䜘·李廷權·鄭潭·李是錀·鄭潚·沈通漢,進士李永德·兪京宅,幼學鄭敎默·韓永成·李尙善·權永憲·安尙權·李有學·趙泓·安錫魯·朴馨德·李潤綱·安致權·趙鎭邦·鄭鴻師·柳恒之·鄭景知·崔夏鉉·鄭鴻觀·崔星緯,進士崔台鉉,幼學權聖泰·崔秉浩·權哲敎·鄭孝曾·愼宅中·鄭世煥·李榮恒·鄭孝魯·尹槼·李安英·鄭麟煥·金達欽·李淵默·金麟·尹杓·李尙澤·鄭時煥·李之參·尹東煥·李尙琱·金養善·李陽宅·尹東野·鄭孝顔·尹陽宅·許珨,進士蔡倫恭,幼學權奕·愼昌瑞·權筴·李百榮·沈溎,進士權爽,幼學李濟夏·洪祜順·沈霂·李灌夏,進士權齎·權奭,幼學李述欽·李達欽·柳相林·李圭夏,進士李鍾夏,幼學權禹憲·尹行義·權·趙重一,進士洪元健,幼學李永復·沈達潤,進士柳玉鳴·李光延,幼學申光模·成近修·申允模·許煜,進士崔海益·趙秀仁,幼學李是·李鍾韻·權墅·尹㦪·崔崑重·李宗和·申道鴻·丁弼綏·柳相龍·吳貞鎭·權命憲·韓弘謙·洪元謨,進士權佲,幼學洪獻謨·李正煥·權㒆·姜時永·申養求·宋勗,進士權,幼學金慶茂·韓秀運,進士權徽,幼學許霖·李身德·鄭崇東,進士權徹·鄭洉,幼學權宓·李禮延·洪喆煥·權喆·鄭燦欽·兪日柱·李奎會·睦瑞中·趙重星,進士尹翼培,幼學李寅會·權·李相駿·進士李殷儒,幼學權佰·蔡弘延·吳璸·都必普,進士徐弘復,幼學蔡廷秀·趙旻奎·鄭惟完·孫養和·都必亳·崔溭·徐寬復·蔡元洛·朴基榮·都必來·鄭惟邦·孫雄振·蔡廷益·都必復·崔興東·朴光夏·禹載星·孫養元,進士崔奎鎭,幼學李達臣·朴思郁·蔡必勳·都恂謨·李奎瞻·孫禹錫·都必觀·禹綱鎭·徐圭復·朴光正·孫敏錫·都格謨·蔡師洪·朴思訥·朴光謙·崔興昱·都必洛·蔡師穆·朴思爀·崔濼·孫周振·徐彦浩·柳養禧·李奎漢·都必濬·李澩·蔡必家·朴基元·都必燮·李奎晟·朴履泰·李滎·楊漸東·李濂·朴光奎·都必仁·李漾·崔涍·孫益振·徐浩復·趙錫文·鄭洙·李稷臣·朴正鉉·禹載績·都晉圭·李性五·郭柱陽·蔡必達·李福五·楊澳·都必宅·崔鎭泰·孫養孝·郭柱基·楊龜復·孫海振·都喆·趙鉉重·李學延·金宗權·康周瑞·金文欽·權星度·金利鉉·金命昊·李華益·金千欽·康休復·金亮昊·宋應鼎·金利用·盧敬默·宋應敬·丁載權·鄭淵·金敬執·盧宗玉·金潤文·崔師卓·金光洙·尹慶勳·金相岳·尹復勳·吉致孝·金時九·吉履宗·李善祥·金震運·李華白·鄭灌·李元延·李鼎會·鄭成默·李華德·尹衡國·申就敎·崔璹·金翼昊·金振儒·張八燮·申福應·金聲九·權晉度·張鼎燮·申宅宜·蔡師涵·張龍燮·申宅定·金燾·權以度·申宅慶·張天燮·金相權·申宅重·張寅燮·金亨權·張尹燮·張東炯·金履權·權時度·申周㦿·張東泰·申宅源·張建初·姜宅齊·申光稷·張建杓·宋瀅·張東說·金潤崗·申宅震·張道燮·申光晩·張師石·申周伯·張鎭垕·宋溟·申光孝·金瀅·金俊鵬·崔逵翰·朴頤浩·朴廷燦·李爀·崔柱華·崔廈重·崔柱浩·李在灝·崔柱實·崔斗重·權燦圭·裵潝·權鼎美·金俊恭·裴泳·李得壽·朴希文·李光淳·朴希運·朴基穆·金俊宅·李泰運·李秀英·金俊楨·金洛耉·金璹·金俊敬·愼基善·愼德徽·李挺千·李時潤·李鍾英·李厚培·姜復淳·朴洙燁·朴奎錫·洪錫圭·李晩運·裵萬協·朴希賢·張泳·李復運·張澄·張鉐·李喆壽·李益世·姜趾欽·李元運·李以栢·李秉一·李錪·盧尙俊·柳漢祚,進士金在振·李宗周,幼學柳興祚,進士柳約文,幼學權思穆·金熙敎·柳暹祚·柳章春·金漸運,生員李永遠,幼學李頤延,進士金顯運,幼學李永發·金坤壽·金熙說·金來運·金宗鐸,進士權思浹,幼學金宗振,進士柳晦文,幼學權思燁,進士李,生員李堒,幼學柳龜祚·柳鳳祚·李良臣·安濈·李天祿·朴馨午·郭心泰,生員安夢伯,幼學趙昌鉉·姜世美·宋奎喆·金宗鎬·金憲慶,進士金鍵洙,幼學宋好心,生員黃磻老,幼學孫海慶·盧尙敬·趙挺和,生員黃莘老,幼學趙述堯·李坤維·鄭秉魯,進士金義權,幼學趙興洙·孫喆慶·趙應洙·孫必慶,進士琴英澤,幼學趙承洙·金希鐸·權範祚·黃爾璹·金兌溫·朴基陽·李鼎普·盧光瑀·崔圭井·洪時潤·金光浹·洪時雨·金汝聲·金洛鎭·李雲祥·孫星健·李驪祥·孫鍾一·李洛祥·李鼎尹·李在璞·李健祥·李奎魯·李牧祥·李在敬·李囿元·李奎泰·李鼎集·李在益·崔鈺·李岳祥,生員李憲錫,幼學李鼎慶,生員崔南復·李觀祥,幼學金宅鎭·李在元·李馹祥,生員李鼎炅·李述賢,進士李鼎益,幼學權東鎭·李文祥·南鳳陽·李翊祥·李鼎樸·權東卨·李雨祥·李奎老·李鼎任·孫星說·李鼎台·李憲敎·鄭浣·李升運·李啓東·李以觀·李謙運·宋履璜·李洛運·李東鳴·李朝運·李以榦·尹濟國·李東迪·李䤮·李東馦·琴庭萬·李敏運·李以儉·宋心傳·鄭混·李寅運·李東·李以豐·李宗運·尹城國,進士鄭灝·李鋗,幼學琴庭鯉·李以健·李觀運·宋日躋·李極中·李相鎭·宋學濬·尹榮國·李心運·李東贊·鄭郁東·宋日秉·李東奭·李東泌,生員崔鎭華,幼學金尙律,進士崔鴻羽,幼學崔綄,進士李塧,幼學金尙愚,進士崔光迪,幼學姜伯顯·李昌祿,進士李祥奎,幼學李致奎·安宗海·姜錫明·裵虎身,進士李鍾星,幼學李宗德·裵潤身·辛碩祉·裵天慶·辛錫喆·李宗海·趙希文·李克璜·李星俊·辛朸·姜必赫·辛碩容·宋邦漢·趙宗洙·裵以坤·辛碩儀·趙光容·李泰俊·辛楘·趙光鍍·李文淳·李吉重·李顯規·權昌壽·李憲運·權萬憲·宋象鎭·鄭光桂·宋源東·李淸運·李鏵·李鏮·鄭光楷·李鏐·李鍵·李井運·李東齎·鄭㶅·李行運·李以升·鄭維籓·李斗運·宋日章·成正魯·李東烈·李以俊·成周魯·李東霖·李肇運·李純中·李東敏·李鈜·鄭光魯·李若運·成獻魯·李鋉·李南運·李東大·琴禧運·成宅魯·李東培·李·李昌運·宋履·李復亨·任䋊·李培元·李奎彩·李泰祥·鄭來復·崔琠·李益祥·李在賓·李冕祥·孫星灝·李會祥·李鼎寬·孫星璞·權達煥·李奎鎭·李鼎兌·李信祥·李在恒·南濟陽·李鼎搢·任級·李義祥·任萬濟·李岐祥·李在政·權東杓·徐思默·李在宗·孫星洛·李宅祥·李鼎垕·李仁祥·鄭道一·鄭來永·李在升·李應祥·李鼎大,生員鄭東弼·孫星說,幼學朴春秀·崔漢羽·張運泰·金璋·李麟烈·盧錫麟·金時範·金致慶·安必普·金敬默·李壽仁·金㯳大·鄭桓·金震極·郭鵬翼·金圭燦·成彦楨·郭海翼·成彦檍·姜璍·李門瞻·成光表·李岱岳·成桂達·尹莘燦·安孝忱·李浩言·郭光漢,生員成孝兢,幼學成彦楗·李衡岳·盧挺龍·尹致玉,進士成孝天,幼學盧奎壽·安景信·宋之宅,生員許東範,幼學柳邦喆·盧斗壽·洪鑌·鄭演·尹東淵·李溙萬·安世重·趙海升·李廷柱·尹之滎·尹光素·趙錫龜,進士尹濬,幼學尹應煥·李重奎,進士李治寬,幼學李源燮·李是钀,進士柳重和,幼學權定·申匡勉,進士洪集休,幼學洪協謨·韓光夏,進士洪喆休,幼學許澓·李箕東·洪翊周·洪羲翼,進士吳永欽,幼學韓致翼,進士洪錫休,幼學金敎雨,進士李華延,幼學李之聖,進士洪植模,幼學洪鍾·崔觀重,進士沈啓錫,幼學金義重·金得雨,進士尹友謙,幼學權㰒·蔡夏圭·李秀玉·柳榮益·李起陽·李元淳·李龜陽·李林淳·李永淳·李彙正·李謙淳·李龜恒·李彙敎·李恒淳·李龜煥·金璜·金俊範·李在淵·朴重鉣·李宗根·李在灝·李寬睦·李在衡·李宗述·金華範·朴基穆·李周學·柳貞元·權·柳復元·尹悰·吳羲永,進士丁載錫,幼學朴處默·睦仁紀·李周燮·沈應福·李周顯·李學修·洪始灝等疏曰,伏以,臣等竊伏惟念,文廟從祀之典,厥有二義,有身任道統之重者祀焉,有羽翼斯文之功者祀焉,至若兼是兩者,則其陞配之典,在所不已。此不必遠究前代,只以我朝事言之,諸賢臣從祀之請,列聖朝曾不留難,使夫擧世之人,知所尊仰,知所依歸。所以程·朱性理之學,得以大明于東方,經生學子,無不知心性理氣之分,天人王覇之辨,而鮮有他岐之惑者也。夫學以淵源爲重,粵自五賢臣,得伊洛將微之緖,際文明方啓之運,相傳一心,倡牖後學,其造詣之高,踐履之實,固非末學所可輕議。而若其以躬行心得之工,修以爲日新之德,以地負海涵之學,發以爲富有之業,則文純公臣李滉,尤其卓然而集大成者也。直是朱子後一人,而東方千載,未有倫比,當時及門之士,沾時雨之化,而蒙作成之功,出而爲名臣碩輔,以佐中興之業者,有難一二數。而惟是被薰陶,而傳得其宗,私淑乂而嗣承嫡統者,卽文穆公臣鄭逑,文康公臣張顯光是也。兩賢臣德業行誼,又非末學所可議到,而惟其得之天者厚,資之己者深,著於事業者大,及於後人者廣。後賢之祖述嚮慕,一辭無異,列朝之屢侈褒嘉,極其鄭重,然而尙欠從祀之擧者,豈非聖朝之缺典耶?此臣等所以裹足千里,拜章叫閽,至再至三,而不能已者也。請更撮其涯略而陳之,惟聖明試留神而垂聽焉。夫天眷有爲之主,必挺應期之賢,兩賢臣之生,適値明宣際休明之運,其生也有自來,其沒也有所歸。故鄭逑之卒也,伽倻崩壞,泗上木稼,張顯光之生也,靈芝産嶽,紫氣降庭,此其所謂得於天者厚也。若論其自修之實,鄭逑則以豪邁英爽之姿,加之誠敬持守之工,節文則曲盡乎三千三百之儀,日用則不離乎規矩準繩之中。張顯光則以厚重敦確之質,濟之崇深博大之學,講究則發揮乎陰陽造化之原,致用則推極乎修齊治平之道,此所謂資之己者深也。其行乎邦國,則鄭逑,當昏朝天地晦塞,彝倫斁絶之際,引漢淮南事,而請全恩於臨海,引周侫夫事,而請全恩於永昌,引朱子語,而請益孝於慈宮,其書至今讀之,令人不覺感發而流涕也。張顯光,以三不可,二可恥,斷其出處之義,而値仁祖改紀之際,屢陳昌言,協贊弘猷,上建極之疏,陳本源之論。他如居敬立誠之言,轉移奮發之奏,當雷異而以震卦陳戒,値歲首而以殷銘勉德,累累幾千萬言,皆可表裏於伊訓說命。而値彝倫斁亂之朝,則堅守肥遯之義,當冠裳倒置之世,則寓跡卓立之巖,此豈非著於事業者大乎?以言乎著述,鄭逑則撰五先生禮說,而家鄕邦國常變之禮,無所不備,撰心經發揮,而德性問學兩邊之工,方始不偏。他如家禮輯覽補註,濂洛羹墻錄,洙泗言仁附錄,釐正三經口訣,編次喪禮分類,無非後學之指南。張顯光則因河圖·洛書·四象·八卦之義,推類旁通,以窮宇宙事物之變,而爲易學圖說,因性情體用,理氣經緯之辨,硏同覈異,以極人倫事爲之則而爲性理說。他如弱冠前所撰,則有學顔錄,宇宙要括帖,而題之曰,能做天下第一事業,方爲天下第一人物。八十後所著,則有除夕箴警,座壁題省,皆足以振勵百代之士者也,此豈非及於人者遠乎?臣等竊見古文忠公臣柳成龍,文忠公臣李元翼,文正公臣申欽,文忠公臣李安訥,文正公臣許穆,文純公臣朴世采,皆以公共之見,各有可徵之言,而汚不至阿其所好,其於鄭逑,則申欽製其碑曰,折衷集成,惟退陶爲然,而先生得其單傳。李安訥,至謂之敎授幾千人,朴世采曰,禮學當以寒崗爲最,寒崗者,卽鄭逑之號也。其於張顯光,則柳成龍,識面於亂中,歎曰,此人凝定確固,渾厚沈潛,必主盟斯道。李元翼,問時政而歎其善於相時,許穆製其碑曰,博達之學,利物之仁,深厚之德,邃而通,和而敦,嚴而翼,可以權,可以動,可以式。若其兩賢之相與,則鄭逑之歿也,張顯光以文告之曰,寒暄的訓,退陶正脈。張顯光之少也,鄭逑曰,他日爲我師者,必此人也,其一辭無異,信而可徵者,有如是矣。然而知臣莫如君,諸賢之語,雖爲千古公案,而猶不若聖主一言之褒昭乎如日星垂也。仁廟賜祭鄭逑文略曰,心潛道腴,超然無慕乎外,脚踏實地,卓爾有立乎中,世道否泰之相乘,以一身而自任,節文詳略之有異,輯衆說而折衷。肅廟賜祭文曰,內敬外義,左規右準,體用兼該,知行竝進,響紹寒喧,跡承退翁,發揮經傳,牖啓群蒙。仁廟賜祭張顯光文曰,五百應期,大東偉器,博考典墳,恣意探討,歸而約之,默契精到,天地之大,性命之奧,硏窮體認,豁然通曉,年甫弱冠,體段已具,質諸先輩,斂手避席。孝廟特敎筵臣曰,張顯光德行,世所共知,雖無諡狀,可特贈諡。亦粵我先大王親祭祭文若曰,淵源有自,陶山退水,爰曁寒崗,契道同志,氣緯理經,立言垂示,發揮圖書,啓鍵抽祕。於戲,我列聖朝褒嘉鄭重,前後一揆,則兩賢臣事行道德,備於是矣,更何容臣等膚淺之議乎?夫心外無道,道外無心,得其心,斯傳其道矣。此心卽天地之心也,所謂得其心者何也?惟其純乎天理,不雜以人僞者是也。觀乎兩賢臣平日立心制行,何嘗有一毫人僞,雜於天理者乎?此其心,卽李滉之心也。李滉之心,得程·朱之心,程·朱之心,得孔·孟之心。旣心法相傳,正脈相承,其身任道統之重若斯,羽翼斯文之功又如彼,然而猶不與於從祀之列,是豈天理人情之所可安乎?伏況我先大王,道學冠千古,聰明蓋一世,洞覽古今,博溯淵源,秤錘不爽,毫釐無錯。曾於辛亥,賜多士疏批若曰,其經術行誼,予所欽尙,豈後於爾等?此可見先大王晠意,未嘗以多士之言爲過也,特以禮重而未遑也。今我殿下,以天縱之姿,懋日就之德,好學不倦,頻御講筵,其於兩賢臣道德文章,尤宜表尙,尤宜留念,以裨補於聖學,以矜式於四方,是先朝未遑之典,若將有待於今日,此所以年前臣等相率呼籲者也。其時殿下,令該曹稟處,該曹回啓以爲,兩賢道學,實爲士林之景仰,其所尊禮,豈有異辭,而臣曹不敢輕議,請議大臣。大臣獻議以爲,兩賢俱以宿德名儒,爲朝家之所尊禮,士林之所宗仰,其時該曹廟堂,亦未嘗以臣等之言爲過,而特以難愼之義,未蒙兪音。夫事在可否之間,則難愼固矣,在所當爲,有何難愼之可言乎?臣等玆又不避瀆屑之誅,更申前日之請。伏願聖明,念道統相傳之重,追列聖崇褒之志,特下文穆公臣鄭逑,文康公臣張顯光躋享聖廡之命,以光聖德,以幸斯文,千萬顒祝。臣等無任云云。省疏具悉。從享文廟,事體至重,況在先朝,亦以禮重難愼,則爲今日繼述之道,亦自此等事,益加審愼當然,然多士之請如此,令廟堂稟處,爾等退修學業。
己巳四月初十日午時,上御誠正閣。召對入侍時,參贊官金相休持詩傳第五卷,侍讀官權烒持詩傳第五卷,檢討官朴宗琦,持詩傳第五卷,檢校直閣李魯益持詩傳第五卷,假注書任文白持詩傳第五卷,記事官申在植持詩傳第五卷,記事官朴綺壽持詩傳第五卷,以次進伏訖。上命開卷讀之。烒讀自蓼彼蕭斯,止歌此詩。上曰,下番讀之。宗琦讀自蓼彼蕭斯,止興也。上曰,參贊官讀之。相休讀自蓼彼蕭斯,止章六句。上曰,閣臣讀之。魯益讀自湛湛露斯,止興也。上曰,注書讀之。賤臣讀自湛湛露斯,止興也。上曰,上番讀之。在植讀自其桐其椅,止詩傳大全卷之九。上曰,下番讀之。綺壽讀自詩傳大全卷之十,止錫以弓矢之樂歌也。上曰,文義陳之。烒曰,蓼蕭,卽天子燕諸侯之詩也。蓋君上之於下也,輸寫其心,臣下之於上也,導達其情,故所以保其聲譽而和平。是故此章小註曰,苟上之於下也,有所疑而不能盡其情,下之於上也,有所畏而不敢申其意,是上下不交否之時也。夫以卦體言之,則乾上坤下爲否,於位正矣,而反爲否,坤上乾下而爲泰,於位乖矣,而反爲泰。此其天氣上升,地氣下降,則天地不交,而爲否之象,地氣上升,天氣下降,則天地交而爲泰之象,然則上下交孚而後,爲治之意,可以推矣。粵若唐虞之際,一堂都兪,胥訓誥相警戒者,其嚴威則雖若天地,其情志則殆若家人父子。上焉而敷心腹腎腸,以示其下,下焉而作股肱耳目,以事其上,此其所以爲唐虞也。後世則不然,君臣之間,只是外面道理而已,全欠衷情之交孚。上下之阻隔旣如此,則其何以爲治乎?此無他,治世之君臣,以誠實底道而交孚,衰世之君臣,不以誠實底道而交孚。凡於父子也兄弟朋友也,何莫不以誠爲貴,而至於君臣之間,則上下隔截,非誠則尤無以相交矣。伏願殿下,每於召接臣僚之際,以此爲勉焉。上曰,下番陳之。宗琦曰,上番所奏之義,已陳之,而蓼蕭·湛露二章,可見上下之間,至誠和樂之意也。大抵君臣之際,堂陛截嚴如天地,苟非至誠相與,使得輸寫其心,則實無情志交孚之望。故先王爲之宴享之禮,以示慈惠之意,懽欣悅豫,情意流通,於此之時,可以想像其天地交泰之象矣。然此則祗是燕享之樂歌,而凡於群下燕接之際,雖非蓼蕭·湛露之燕,至誠和悅之意,常如蓼蕭·湛露之時,則上下之情義藹然,有交孚之美矣。伏願體念焉。上曰,好矣。當留念矣。上曰,參贊官陳之。相休曰,玉堂上下番,已悉陳之,臣則別無可陳者矣。上曰,閣臣陳之。魯益曰,厭厭夜飮,不醉無歸,則其燕飮極歡之意,可知也。常人之情,飮酒樂極,則必至於亂,而顯允豈弟之君子,莫不令德令儀,則雖以醉爲限,而却能德以將之,此正成周盛際之難及處。蓋酒者,旨味也,狂藥也。故夏禹飮而甘之,遂疎儀狄,又以酣酒垂戒,與關和而藏之王府,爲後慮若是深長,而夏桀以酒覆亡。降及後世,沈湎荒湛者,指不勝摟,閭巷匹庶,戕身敗家,鬪訟刑獄,率多以酒爲祟,此所以國之有酒禁也。嗜酒者非不知德將之爲貴,而始欲沾唇沃喉而已,及其一杯一杯復一杯之時,神思迷錯,不自覺其喪德失儀。臣嘗以爲,節飮難於斷飮,與其飮而常勉德將,莫如初不飮而無事乎?德將之爲愈也,不能追周家之明良相遇,徒以此詩之好氣象,爲可法而勸之使醉,則其弊有不可言。伏願於此等文義,反以究之,以求時措之義焉。上曰,所陳,甚好矣。上曰,和鸞雝雝,百福攸同,卽情義交孚之謂也。何以則上下交孚,如此章之義乎?烒曰,上下之情若交孚,則其功效,自至於和鸞雝雝,百福攸同,所謂群黎百姓,徧爲爾德者,亦此意也。上曰,以湛露詩觀之,乃諸候朝正於王,而情義之交孚,至於厭厭夜飮,不醉無歸,何以則使君臣之間,情義之交孚,若是之至也?烒曰,令德·令儀等句,無非交際和樂之事,而至於不醉無歸,則尤爲切至矣。宗琦曰,湛露·蓼蕭,卽是一般燕諸侯之詩,而至於厭厭夜飮,可驗其情志之交孚矣。上曰,蓼蕭章內,喜德之辭非一,而註獨以爲龍爲光一句,爲喜其德者,何意也?烒曰,此特指諸侯有德之謂也,恐別無他意也。宗琦曰,天子見諸侯之有如此德,故欲其壽考而不忘,則其喜德切至之意,自可見矣。上曰,此云宜兄宜弟者,雖有四海,皆兄弟之語,而天子之於諸侯,乃君臣而稱以兄弟者,得無過當者乎?烒曰,周之諸侯,多有與天子爲親,稱以兄弟,似以此也。上曰,觀於小註,左傳之語,則其義果何如也?烒曰晉之群公子,與此宜兄宜弟之戒相反,故小註云云,以此故也。上曰,然則天子謂諸侯爲兄弟者,何也?相休曰,此句語脈,卽指諸侯之兄弟而言也。上命掩卷,仍命玉堂先退。烒等退出。上曰,閣臣方在直乎?魯益曰,今明兩日,卽臣之番次矣。上曰,日省錄何以修整乎?魯益曰,檢書官修整,而臣等各以番次照檢矣。上仍又命退。承史·閣臣以次退出。
上在昌德宮。停常參·經筵。
午時至人定,灑雨下雨,測雨器水深一寸九分。
自人定至夜五更,灑雨下雨,測雨器水深二分。
金相休,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙鎭順啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
趙鎭順啓曰,禁衛營將官來言,今日本營軍兵日次私習云矣,敢啓。傳曰,知道。
傳于南履翼曰,召對爲之。
以校理金熙華,修撰申緯,副修撰鄭魯榮牌不進罷職傳旨,傳于趙鎭順曰,只推。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳牌不進罷職傳旨,傳于趙鎭順曰,只推。
以吏〈曹〉參議李好敏牌不進罷職傳旨,傳于趙鎭順曰,只推。
金相休啓曰,卽者義禁府都事來言,時囚毋得過三日滯囚,曾有定式矣。時囚罪人李彙梧·申義權議處及放未放,當爲回啓,而判義禁未差,同義禁李儒慶摠府入直,洪奭周有身病,只有趙弘鎭一人,不得擧行云。判義禁未差之代,政官牌招,開政差出,待下批仍卽牌招,何如?傳曰,允。
有政。吏批,行判書南公轍進,參判金明淳牌不進,參議李好敏牌不進,同副承旨趙鎭順進。以吳泰賢爲大司諫,李永純爲正言,李魯益爲副應敎,韓晩裕爲判義禁,兪漢雋爲掌樂正,朴萬榮爲軍器判官,李英重爲平市令,韓復衍爲南部令,盧重慶爲惠陵令,金世淵爲尙衣主簿,朴宗稷爲司圃別提,李光葵爲氷庫別提,李魯益爲中學敎授,李鉐爲靑松府使。故通德郞邊鎭協,贈戶參例兼,同知邊德淳考,養賢直長單鄭利海。
兵批,判書金羲淳進,參判宋祥濂病,參議李廷顯病,參知韓耆裕入直進,右副承旨金相休進。以朴宗慶爲副摠管,金獻祚爲僉知,安策爲曹司衛將,金就明爲忠壯將,權聖應爲慶熙將,趙徽鑑爲中樞經歷,李行謹爲訓鍊主簿,權丕應爲文兼,宋敏欽爲寧城僉使。護軍單洪義浩·朴宗慶,副護軍單鄭萬始,副司果李止淵·李麟峻竝單付,中嶺別將單李若訥。
金相休啓曰,判義禁韓晩裕牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
金相休啓曰,判義禁韓晩裕再牌不進推考傳旨,今方捧入,而開坐命下之後,連事違牌,終不擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
以公忠監司鄭晩錫狀啓,恩津縣民家連燒事,傳于趙鎭順曰,當農失火,聞甚矜惻。元恤典外,別加顧恤事,廟堂區劃分付。
金相休,以兵曹言啓曰,今四月十一日武臣賓廳武經講書日次,而中日相値,不得爲之之意,敢啓。傳曰,知道。
金相休,以禁衛營言啓曰,本營字內南山下琵琶亭近處居民金泰興,捉納小豹虎一頭,謹此封進,而城內虎患,極爲驚心。虎跡有無,另令搜探,捉納民人處,木布施賞之意,敢啓。傳曰,知道。
己巳四月十一日辰時,上御誠正閣。召對入侍時,參贊官南履翼持詩傳第五卷,侍讀官權烒持詩傳第五卷,檢討官朴宗琦持詩傳第五卷,假注書朴長輿持詩傳第五卷,記事官申在植持詩傳第五卷,記事官朴綺壽持詩傳第五卷,以次進伏訖。上命開卷讀之。烒讀自彤弓弨兮,止章六句。上曰,下番讀之。宗琦讀自春秋傳,止拜表輒行者異矣。上曰,參贊官讀之。履翼讀自菁菁者莪,止錫我百朋興也。上曰,注書讀之。賤臣讀自汎汎楊舟,止以匡王國賦也。上曰,上番讀之。在植讀自成康旣沒,止以序其事如此。上曰,下番讀之。綺壽讀自比物四驪,止以佐天子賦也。上曰,文義陳之。烒曰,彤弓章,卽酬功愼賞之意,而帝王導人趍功之一大權也。書曰,車服以庸,其所以有功必酬者,可以見矣。又曰,衣裳在笥,其所以有賞必愼者,亦可見矣,自古功賞之關係治道,有如是矣。若夫忠臣義士之爲國忘身者,則豈可以功賞之有無爲其心,而至於中人以下,則其勢不可不以功賞激勸之也。雖不加之於人人,而觀感之間,各自矜奮,競相勉勵,有風行神速之效。且紀綱風俗,以外面觀之,則似不襯着於賞功之道,而朱子有曰,何謂紀綱?辨賢否以正上下之分,核功罪以公賞罰之施。何謂風俗?使人皆知善之可爲,不善之不可爲,振紀綱變風俗,亦在於賞功之道者,可以推矣。顧今以紀綱言之,則百僚頹惰,以風俗言之,則四維斁乖,日甚一日,誠非細憂。自古憂時論治者,必稱紀綱·風俗,殆若常談陳說,而在今日,則振肅紀綱,變化風俗,實爲急先務之急先務也,伏願深留聖意焉。上曰,當留念矣。上曰,下番陳之。宗琦曰,觀詩之法,不必拘於章句訓誥之間,而詩之爲體,所以備天道而該人事,無一理之不具,諷詠之間,意味無窮。故善言詩者,斷章取義,引伸觸長。今若以菁莪章論之,以集註觀之,則此不過燕饗之詩,而以韓昌黎所引詩序觀之,則其曰菁菁者莪,樂育人材也。君子之長育人材,若大陵之長育微草,君子旣長育人材,而又爵以命之,賜之厚祿,卽是錫我百朋之義也。君子於人材,無所不取者,卽是汎汎楊舟,載沈載浮之義也。蓋有國治化之汚隆,專係於人材之盛衰,而至於人材之成就,專由於人君培養之如何耳。雖以葩詩一篇言之,棫樸鳶魚之妙,極言文王作人之化,而畢竟收效,以底維楨以寧之休,則人材之關係世道,有如是矣。三代以後,此道無聞,初無素養之具,而徒侈爵祿之寵,人材安得不眇然,而世道安得不汚下哉?周家作人之詩,非不多矣,而菁莪一篇,以詩序釋之,則最爲詳密,此等處深加玩味,推以鑄菁莪樂育之化,是臣區區之望也。上曰,所陳好矣,當留念矣。上曰,參贊官陳之。履翼曰,上下番已陳之,臣無容更陳者矣。上曰,此章云,王于出征,以匡王國,宣王之前,玁狁之難,不至甚熾,而至宣王中興之時,始乃逼近,故有此出征耶?烒曰,宣王之前,玁狁內侵,而周室微弱,未行尊攘之政矣,及宣王卽位之初,禦夷狄之事甚急,故有此命將出征矣。上曰,菁莪何以取比於樂育人材之化也?烒曰,此義,韓文公言之詳矣,而莪之在於大陵,猶國之有人材,故取以爲比也。上曰,大陵何謂也?烒曰,大陵卽中阿也。上曰,大陵之義固然矣。中沚何謂歟?烒曰,中沚以涵育人材爲譬也。上曰,作成之化,若比於草木,則可比者何限,而獨取菁莪者,何義也?烒曰,此則臣未得講磨,不敢質言其取比之義矣。宗琦曰,菁莪者,生于澤田漸洳之處,其爲物最易長養,故取比於樂育英材也。上曰,他草則不如莪乎?宗琦曰,然矣。上曰,六月非興師之時,而宣王之出師,在於此時,何也?烒曰,六月果非興師旅之時,而玁狁之難甚急,宣王中興之初,不得已用之者,實出於安民,故雖非興師之時,民自不怨矣。上曰,素裳白舃者,何義也?烒曰,臣未得詳考,而以臆見推之,兵者殺伐之象,故似然矣。上曰,西方主肅殺之氣,故以白素爲之乎?烒曰,然矣。上曰,下番翰林,陳所見也。綺壽曰,兵者凶器,故古者命將出師之時,鑿凶門而出,故今此素裳·白舃之義,恐亦緣此矣。上命玉堂先退。烒等先退。履翼曰,召對例有閣臣入參之規,而今日則下番翰林,方在閣直,故至煩微稟,而召對座目,無閣臣矣。每每煩稟,恐爲未安。召對時閣臣之不參,亦涉如何,此後則下番翰林閣直時,以閣臣進參,似好矣。上曰,前例何如也?綺壽曰,史官之以閣臣進參,多有其例矣。上曰,然則上番降爲下番耶?綺壽曰,臣未見文蹟,而聞諸同僚,則上下番固無間隔,且以兼春秋代行云矣。在植曰,前例臣亦未得目見,而曾聞檢校直閣李存秀爲史官時,以其兼帶閣直也,故或以閣臣登筵云。而存秀則時爲上番史官,上番固或與預備推移登筵,而至於下番,本無推移之例。且以館規言之,番次之替行,尙爲引義,入侍時替行下番之事,大違館規矣。上曰,下番在閣直時,若有召對之命,則用今日之例,可也。仍命退,承史以次退出。
上在昌德宮。停常參·經筵。
鄭東榦啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
南履翼啓曰,左副承旨鄭東榦,自鄕上來,卽爲牌招,何如?傳曰,允。
傳于南履翼曰,左承旨入侍。
判義禁前望單子入之,南公轍落點。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李永純牌不進罷職傳旨,傳于金相休曰,只推。
以校理金熙華,修撰申緯,副修撰鄭曾榮牌不進罷職傳旨,傳于鄭東榦曰,只推。
鄭東榦,以禮曹言啓曰,來五月初六日景慕宮夏享大祭親行時,省牲·省器之節,依例以親臨磨鍊乎?敢稟。傳曰,以親行磨鍊。
鄭東榦,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
金相休,以都摠府言啓曰,副摠管李儒慶,以漢城府右尹,本府坐起晝仕出去,而逐日赴坐,煩稟未安。入番間除草記往來之意,敢啓。傳曰,知道。
金相休,以兵曹言啓曰,今日政慶熙宮衛將權星應之星字,誤以聖字書入,至於受點。臣之不審之失,不勝惶恐,而原望筒,改付標以入之意,敢啓。傳曰,知道。
金相休,以禁衛營言啓曰,本營把摠柳相奎,身病猝重,勢難察任,改差,何如?傳曰,允。
金相休,以摠戎廳言啓曰,本廳屬北漢管城將尹芮圭,因一微事,擧措駭妄,汰去之意,敢啓。傳曰,知道。
禁府啓目,沔川郡守尹光時原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,新昌縣監金鎭白原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,內侍金性完原情云云。傳旨內辭緣,泛稱遲晩,所當請刑是白乎矣。長番內侍勿爲請刑,載在大典通編,議處,何如?判付啓,依允。又啓目粘連,向前李彙梧亦,莫重還穀,有此回祿之災,揆以法意,誠極駭然。不可以事出匪意,有所容貸。以此照律,何如?判付啓,依允。又啓目粘連,向前申義權亦,還穀法意,何等嚴重,而其所虧欠,不早査發,執頉於摘奸之行,不可以石數之無多,有所曲恕。至若穀色之麤荒,雖稱苦弊,其不能釐革之罪,在所難免。以此照律,何如?判付啓,依允。又啓目粘連,江原道放未放修啓冊子中,本府所管徒配罪人,放秩與未放秩乙良,依啓聞施行,何如?判付啓,依允。又啓目粘連,公忠道放未放修啓冊子中,本府所管徒配罪人,未放秩乙良,竝只依啓聞施行爲白遣。稟秩朴應浩·宋欽詩段,所坐不至深重,罪名乃是徒配,間已遭故,合置宥釋之典,竝放。徐永輔段,符同悖類,私門捧債,俱極駭痛是白乎矣。到配旣已稍久,道臣置之稟秩,上裁,何如爲白乎旀。他餘罪人等,令刑曹稟處,何如?判付啓,依允爲旀,徐永輔段置,一體放送爲良如敎。又啓目粘連,黃海道放未放修啓冊子中,本府所管徒配罪人未放秩乙良,竝只依啓聞施行爲白遣。稟秩洪致範·沈厚鎭·兪漢純·趙得永段,當初所坐,雖云不輕,律名旣是徒配,道啓又置稟秩,合有參恕之道,而臣府不敢擅便,上裁爲白乎旀。他餘罪人等,令刑曹稟處,何如?判付啓,依允爲旀。洪致範·沈厚鎭·兪漢純·趙得永等段,放送爲良如敎。又啓目粘連,全羅道放未放修啓冊子中,本府所管定配罪人仍秩乙良,竝依啓聞施行爲白乎旀,他餘罪人,令刑曹稟處,何如?判付啓,依允。又啓目,平安道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白遣。稟秩韓興裕段,繡衣旣已封庫,所犯俱係法外兺除良,流非遇赦卽放之罪名,今不可遽議宥釋,置之仍秩爲白乎旀,他餘罪人等,令刑曹稟處,何如?判付啓,依允。
己巳四月十二日辰時,上御誠正閣。左承旨入侍時,左承旨南履翼,假注書朴長輿,記事官申在植,記事官朴綺壽,以次進伏訖。上曰,判義禁何不入來,而有何情勢乎?履翼曰,情勢則臣果未知何如,違牌委折,俄已遣吏知來,而姑未還矣。上曰,時囚多乎?履翼曰,時囚固多矣,而各道放未放回啓甚急矣。上命書傳敎曰,判義禁許遞,前望單子入之,待下批牌招察任。上曰,承旨出去,使之勿爲違牌,斯速擧行。仍命退,承史以次退出。
上在昌德宮。停常參·經筵。
鄭東榦啓曰,明日再明日順陵忌辰祭齋戒正日相値,視事頉稟之意,敢啓。傳曰,知道。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參呈辭,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。傳曰,知道。
鄭東榦啓曰,臣東榦依定式,進詣香室,奉審香祝櫃祝板袱子,則精潔之意,敢啓。傳曰,知道。
傳于鄭東榦曰,召對爲之。
金魯敬啓曰,假注書任文白,身病猝重,勢難察任,今姑改差,何如?傳曰,允。
金魯敬啓曰,訓鍊大將金祖淳,許副事,命下矣。將兵之任,不可一刻無摠察之人,何以爲之?敢稟。傳曰,摠戎使兼察。
金魯敬啓曰,訓鍊大將,以摠戎使兼察事,命下矣。兼察訓鍊大將李仁秀,卽爲牌招聽傳敎,何如?傳曰,允。
備邊司薦望,以李得濟爲訓鍊大將。
金魯敬啓曰,禁衛大將李得濟,移拜訓鍊大將矣。將兵之任,不可一刻無摠察之人,何以爲之?敢稟。傳曰,御將兼察。
金魯敬啓曰,禁衛大將以御將兼察事,命下矣。兼察禁衛大將李堯憲,卽爲牌招聽傳敎,何如?傳曰,允。
金魯敬啓曰,新除授訓鍊大將李得濟,卽爲牌招,傳授命召,何如?傳曰,允。
備邊司薦望,以李仁秀爲禁衛大將。
金魯敬啓曰,新除授禁衛大將李仁秀,卽爲牌招,傳授命召,何如?傳曰,允。
傳于金魯敬曰,久欲試之,楊州牧使李光益,摠戎使除授,待下批牌招,傳授密符敎諭書。
兵曹,禁衛大將單李仁秀,摠戎使單李光益。
金魯敬啓曰,摠戎使李光益,時無職名,令該曹口傳付軍職,何如?傳曰,允。
兵曹口傳政事,護軍李光益。
任文白改差,代以朴宗心爲假注書。
鄭東榦啓曰,卽者檢閱朴綺壽,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
鄭東榦啓曰,卽者檢閱申在植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
鄭東榦啓曰,左右史不可不備,別兼春秋鄭觀綏,牌招入直,何如?傳曰,允。
以別兼春秋鄭觀綏牌不進罷職傳旨,傳于鄭東榦曰,只推。
鄭東榦啓曰,左右史不可不備,別兼春秋鄭觀綏,旣有只推之命,更卽牌招入直,何如?傳曰,允。
金魯敬,以御營廳言啓曰,本廳騎士都試時,各技優等人,別單書入之意,敢啓。傳曰,知道。
金相休,以義禁府言啓曰,因江原道放未放修啓冊子本府回啓內,徒配罪人放秩依啓聞施行事判付內,依允啓下矣。放秩春川尹益烈,淮陽李一愚竝卽放送事,分付該道臣之意,敢啓。傳曰,知道。
金相休,以義禁府言啓曰,因公忠道放未放修啓冊子本府回啓內,徒配罪人稟秩朴應浩·宋欽詩,當初所坐,不至深重,間已遭故,合置宥釋之典,竝放。徐永輔,符同悖類,私門捧債,俱極痛駭,而到配旣已稍久,道臣置之稟秩,上裁,何如?判付內,依允。徐永輔一體放送事,命下矣。公州朴應浩,沃川宋欽詩,西原徐永輔竝放送事,分付該道臣之意,敢啓。傳曰,知道。
金相休,以義禁府言啓曰,因黃海道放未放修啓冊子本府回啓內,徒配罪人稟秩洪致範·沈厚鎭·兪漢純·趙得永,當初所坐,雖云不輕,律名旣是徒配,道啓又置稟秩,合有參恕之道。臣府不敢擅便,上裁,何如?判付內,依允。洪致範·沈厚鎭·兪漢純·趙得永放送事,命下矣。鳳山洪致範,遂安沈厚鎭,瑞興兪漢純·趙得永竝卽放送事,分付該道臣之意,敢啓。傳曰,知道。
判府事韓用龜疏曰,伏以,臣身帶不可洗之重釁,情有不容默之至懇,全昧僭妄,猥暴衷悃,竊冀仁愛之天,曲賜體諒。及伏奉十行聖批,慰存則藹如詔幼,開誨則渙若牖迷,至以此出疆之任,欲開臣進身之路。臣雖微如蟲蠕,豈不知聖念之曲保臣身,必欲使之復起爲人,而以臣今日情病,竊有所茫然失圖,罔知攸處者。噫,今此使命,匪直爲專對也往役也,恩深滌瑕,榮同出幽,有若灰重燃而木再華焉。臣雖奄奄如泉下人,而亦具彝性,豈不欲彈冠結纓,復立堯舜之世,而奈其擺棄不得,黽勉不得者,實在於情與病耳。然而以其情也,則使事異於官職,臣不敢以情必引,而顧今狗馬之疾,萬萬無承命之望。蓋此原隰之役,專責筋力,而以臣目下病狀,若使强赴,則決知其燕河之軺,未半其程,而華陽之轍,必無其歸。顧一介性命之憂,雖未自恤,在聖世閔覆之德,庶或垂念,而伏況緣臣身而辱命殊域,則是豈不大有攸關哉?噫,臣若少能可强,則何敢占便飾辭,重自歸於欺君父慢寵命之科,而臣果年未髦期,病入膏肓,數年之間,暴成癃廢之物,許多形症,煩未悉陳。而最是風痺一證,卽是百病之長,難醫之祟也。臣自昨秋,半體忽患麻瘓,百藥俱無效應,纔經冬春,漸就沈痼,今則手脚便非己有,步履輒須人扶。匙箸動作之節,尙不能隨意自由,房闥調息,亦難久全,遼薊銜命,實無可議,而縱使怵分畏義,扶曳登途,殊俗必駭,貽羞爲大。況於身未出境,命已委莽,何哉?此臣所以未暇言情,只以見病之必難冒膺,疾聲仰號者也。噫,生死安危,猶屬臣私,而念使役之必見狼狽,恐國體之必致虧損,猥以待誅之蹤,不避逋命之罪,冒萬死更伸血懇。伏乞聖慈,俯垂悶惻,亟遞臣使价之任,仍治臣瀆擾之罪,以重使事,俾延殘喘,不勝幸甚。臣無任云云。答曰,省疏具悉卿懇。向來疏批之後,意謂卿幡然簉朝,以副予望,巽牘又至,不覺慨歎,亦慙誠意之不足,情勢之不必强引,向旣言矣。愼節之一時彌留,自當勿藥,卿何爲徒知引義之爲重,而不念往役之亦重乎?況拜表尙隔數朔,望卿益加調理,俟間登途,以答予之至意。仍傳曰,此批答遣史官,傳諭于韓判府事。
領敦寧金祖淳疏曰,伏以,臣之日者陳懇,是豈得已而不已哉?言其職則愈久而愈見其難擧也,言其病則愈久而愈知其難强也。不可擧而擧之,必致於僨敗,不可强而强之,必至於僵仆,明知其必然,而因極有地,燾覆有天,不思仰首鳴號,以抒其悶,迫窘急之情者,雖下愚,必不爾耳。然則臣之祈免,亦可謂不得已而不可已者矣。及奉聖批,以元戎重任,不可輕解爲敎,臣攢手顒俟之餘,錯愕失圖,轉不知爲措,然不敢因是而自阻,亦不敢不因是而仰復,惟聖明少垂察焉。元戎重任之不可輕遞,臣雖愚昧,亦豈不知,而臣所必欲求遞者,政爲其重任故也。若閑司漫職,不係國家之大利害者,無才而終身冒據,尙可說也,有病而長時瘝曠,不足憂也。惟此元戎之任,國家休咎安危之所在,古所謂太尉與丞相等者,竊幾近之。臣受任八年,一不事事,雖其無病之日,常若瘝曠之狀,營中之無將,元戎之徒名,亦已久矣。況自年來,朝氣已惰,貞祟益痼,尋常事務之應,凡百簿書之期,率多荒廢,一日二日,將至收拾不得。以此瘝曠之實,加其無才之素,訓局事豈不誠岌岌殆哉?殿下試思臣八年之中,除却耀門,闌費俸廩,役使吏校,果有何戎政整詰者乎?有何兵威章皇者乎?爲將者自古至今,未必人人皆賢,猶各有一才一能,可以稱道於人,而受主之知者,自古至今,蓋未有至駑怯,至無似與臣比者,未審殿下,何所惜而不聽其去也?噫,臣之所仰藉於恩澤,殿下之所親昵於賤品者,自與外廷人有異,使臣而闒冒貪戀,無意於釋柄。在殿下成人之德,核實之政,旣燭其試久而效蔑,病亟而務妨,則固宜惻然曉牖,使其自引而去。今乃不然,臣固自陳其情,天聽反邈如,實非愚臣之所敢仰揣也。臣自承批旨,息食不寧,百爾思量,爲國家計與爲臣計,終莫如一遞之爲得,敢將拙訥之辭,重犯瀆擾之罪。伏乞聖明,亟加慈諒,卽賜遞解焉。臣無任云云。答曰,省疏具悉卿懇。久知其必欲解之卿懇,初疏之靳許,蓋欲使卿知元戎之難於遽解,而益思者矣。疏又至而所辭至切,予何可徒執前志,不念卿之至望乎?所辭今姑許副。仍傳曰,此批答遣史官,傳諭于領敦寧。
檢閱朴綺壽疏曰,伏以,臣父素有疝積之症,少失將攝,每每發作矣。卽接家信,則夜間宿症復發,重添外感,轉側須人,形症苦劇。臣自聞此報,方寸煎灼,按住不得,玆敢忙陳短章,徑出禁扃。伏乞聖明,亟命鐫遞臣職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
敎摠戎使李光益書。王若曰,注意者將,方軫重宸聽鼙之衷,大事在戎,〈特〉侈摠營授鉞之寵。寔出予心之惟簡,奚啻僉謀之攸同?眷彼漢北一營,最是畿右重鎭,水陸交接於沁府,朝夕緩急之是依,樓櫓對峙於南城,表裏險阻之足恃。參論廟務,內而倣兩局之設施,摠轄戎權,外則若諸道之節度。惟卿,玉潢餘派,靲鞱雄才,荷先朝殊異之私,久在衛廬之直,逮寡躬臨御之後,特推晉秩之恩。銀臺處喉舌之班,幾多敦詩之令譽,金鉞膺腹心之托,夙著制閫之重望。內外歷遍之俱宜,實庸嘉乃,前後眷注之彌篤,久欲試之。玆授卿以摠戎使,卿其秪服寵章,克詰戎務,繕倉厫,修器械,宜懋固圉之方,愼賞罰,明恩威,須思服衆之道。於戲,方解紱於畿邑,顧良才奚止於分憂?旋特簡於戎垣,蓋利器無處而不可,予何多誥?卿當盡心,故玆敎示,想宜知悉。知製敎徐長輔製進
己巳四月十三日辰時,上御誠正閣。召對入侍時,參贊官鄭東榦持詩傳第五卷,侍讀官洪冕燮持詩傳第五卷,檢討官徐長輔持詩傳第五卷,假注書朴長輿持詩傳第五卷,記事官申在植持詩傳第五卷,記事官朴綺壽持詩傳第五卷,以次進伏訖。上命開卷讀之。冕燮讀自四牡脩廣,止以正王國賦也。上曰,下番讀之。長輔讀自玁狁匪茹,止萬邦爲憲賦也。上曰,參贊官讀之。東榦讀自吉甫·燕喜,止章八句。上曰,注書讀之。賤臣讀自薄言采芑,止以起興。上曰,上番讀之。在植讀自薄言采芑,止有瑲蔥珩興也。上曰,下番讀之。綺壽讀自鴥彼飛隼,止振旅闐闐興也。上曰,文義陳之。冕燮曰,六月篇,卽尹吉甫有功而歸,燕喜受祉之詞也。詩人歎美其功業之成,燕飮之儀,而其末章,結之以張仲孝友,則蓋言其如此孝友之張仲,在於吉甫之醼,而知吉甫平日成德之人也。苟無孝友之人,朝夕講貫,則吉甫,文·武之德,何自而成,修攘之功,何自而立乎?然則形容張仲之賢,而吉甫之賢,可推而知也。孟子曰,尹公之他,端人也,取友必端,亦此義也。雖以君臣之間言之,君德成就,實係於取臣端方正直,行誼具備者,左右昵侍,出入輔導,則君德不期正而自正,國治不期善而自善,故凡載史乘,賢士端人,菀然在朝,則雖不言君德成就,而已驗乎明君在上,治道日隆也。吉甫不過以一將成功,而其所資益於取友者如此,爲人君而取臣,能如吉甫之取友,則其盛德光輝之形容於言外者,尤當如何哉?伏望於此等斷章之旨,特留睿念焉。上曰,下番陳之。長輔曰,此章言有嚴有翼,共武之服,翼者敬也。夫武事必以嚴敬爲主故書曰,欽承天子威命,言其敬也。又曰,威克厥愛,允濟,言其嚴也,爲將不嚴,則軍心不齊,爲師不敬,則軍事不整矣。嚴敬二字,實是用武之要道也。此則雖言武事,而大凡君子爲學用功之道,亦不過於嚴敬,故禮記曰,君子莊敬日彊,安肆日渝,程伊川嘗甚愛斯語,蓋常人之情,纔放肆則日就曠蕩,纔檢束則日就規矩矣。以此觀之,則所貴乎君子者,惟是嚴敬,而尤爲人君所當加勉處也。人君居億兆之上,莊以莅之,敬以直內,然後儼然人望而畏之,而亦可以脩己以安百姓矣。若夫淸燕之暇,幽獨之時,莊敬之心,有所間斷,則安肆之心易生矣。安肆之心生,則其所爲害於脩己治人之工者,已無可言矣。伏願殿下,必以嚴敬二字,恒懋進道之極工,毋或少忽焉。上曰,參贊官陳之。東榦曰,玉堂上下番已悉陳之,臣無容更達,而吉甫·燕喜,飮御諸友,能致張仲孝友之人,可謂盛矣。大抵宣王非吉甫則無以成功,吉甫非張仲則無以成德矣,得人之效如是矣。古語曰,居視其所親,飮御而所致者皆賢則吉甫之賢,可知矣。臣因此而有仰勉者,程子之言曰,親賢士大夫時多,接官官宮妾時少,燕涓濩蠖之中,頻引文學之臣,討論前言往行,溯考治亂得失,優游涵泳,則聖學自可臻於日新之美矣。伏願留念焉。且帝王之學,異於匹庶,詞章句讀,不足尙矣,溫繹喫緊,尤有功焉。更加體念,是臣區區之望矣。上曰,吉甫非張仲無以成德,宣王非吉甫無以成功云者,誠是矣,而君臣相與之間,何以則得來如吉甫之全才乎?東榦曰,文武全才,雖難責之於後世,而得賢之道,貴在培養,苟或克盡培養之方,舍短用長,則亦安知無全才之如尹吉甫者乎?上曰,旣云飮御諸友,又云張仲孝友者,何義也?冕燮曰,與燕之人,固多賢矣,而特表出孝友之張仲者,可知其賢矣。東榦曰,飮御諸友云者,言其與宴之朋友也。張仲孝友云者,美其張仲之賢也。故特書之,而尤可見吉甫之以文會友,而不專於武功也。上曰,焦穫云者,何義歟?玉堂陳所見也。長輔曰,註云焦未詳也。冕燮曰,焦穫·鎬方,皆地名,鎬則非鎬京之鎬,劉向以爲千里之鎬也。上曰,此云元戎十乘,以先啓行,十乘者,其數幾何?長輔曰,小註云,馬四十匹,甲士三十人,校卒亦不過七百二十人而止耳。上曰,無乃太少乎?長輔曰,玁狁寔繁其徒,而吉甫能以小敵衆,則尤可見禦夷狄之功矣。上曰,征伐之後,必燕飮者何也?冕燮曰,大伐之後,設宴者,樂其成功而受祉也。今此征伐玁狁之餘,豈無燕飮之事乎?東榦曰,吉甫之燕飮者,私與朋友爲樂也,非宣王燕之也。冕燮曰,此吉甫之燕喜,可以見宣王之不窮兵瀆武之化矣。上曰,不至於殄滅無遺類乎?東榦曰,然矣。薄伐獵狁,至于太原,則可知其不窮追,而使之歸化而已矣。冕燮曰,王者之師,不貴窮瀆而然也。上曰,吉甫之字云何耶?東榦曰,臣學識空疎,未得詳知矣。上命掩卷,仍命玉堂先退,冕燮等退出。上曰,承旨何日入來耶?東榦曰,臣之父母墳山,在於鎭川地,請由省掃之路,得伏聞新除之命,惶感之極,義重竭蹶,仍卽上來矣。上曰,昨日坐直乎?東榦曰,然矣。上又命退,承史以次退出。
上在昌德宮。停常參·經筵。
金魯敬啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參呈辭,監察茶時之意,敢啓。傳曰,知道。
金魯敬啓曰,臣魯敬,今日入直禁軍戎器點考進〈去〉下直之意,敢啓。傳曰,知道。
金魯敬啓曰,臣依定式,進詣仁政殿月臺,入直禁軍戎器點考則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于鄭東榦曰,禮房承旨馳詣宗廟·景慕宮,奉審摘奸以來。
傳于趙鎭順曰,召對爲之。
金錫洪奉命在外,代以申用淵爲事變假注書。
鄭東榦,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
金魯敬,以都摠府言啓曰,今日入直內三廳武兼禁軍及軍兵等當爲中日習射,而國忌齋戎相値,不得設行之意,敢啓。傳曰,知道。
己巳四月十四日午時,上御誠正閣。召對入侍時,參贊官趙鎭順持詩傳第五卷,檢校待敎朴宗薰持詩傳第五卷,侍讀官朴孝成持詩傳第五卷,檢討官朴宗琦持詩傳第五卷,假注書朴宗心持詩傳第五卷,別兼春秋鄭觀綏持詩傳第五卷,記事官申在植持詩傳第五卷,以次進伏訖。上開卷命讀之。孝成讀自蠢爾蠻荊,止章十二句。上曰,下番讀之。宗琦讀自我車旣攻,止駕言徂東賦也。上曰,參贊官讀之。鎭順讀自周公相成王,止作此以美之。上曰,閣臣讀之。宗薰讀自田車旣好,止駕言行狩賦也。上曰,注書讀之。賤臣讀自之子于苗,止搏獸于敖賦也。上曰,上番讀之。觀綏讀自駕彼四牡,上會同有繹賦也。上曰,下番讀之。在植讀自決拾旣傾,止助我擧柴賦也。上曰,文義陳之。孝成曰,周宣,中興之哲王也,車攻一篇,可見其興衰撥亂底氣象,而要其歸趣,則不過曰內修外攘也,外攘之本,亦惟曰內修而已。蓋自車馬弓矢器械之屬,無不整頓修繕,以至軍行之節次,會同之禮數,鑿鑿中窽,其效自底於有聞無成,此其內修之實也,未有忽於內修,而致其外攘之功者也。臣謹以目下事言之,外攘姑勿論,內修一款,疎虞莫甚,外而郡縣,武備朽鈍,內而朝廷,百隷怠官,此正我殿下振勵奮發之秋也。然而振勵奮發,亦有其道,此篇末章曰,允矣君子,展也大成,允者信也,展者誠也。夫心誠求之,以實心行實政,則天下萬事,何患不做乎?伏願殿下,必於誠信二字上體念焉。上曰,下番陳之。宗琦曰,六月采芑,皆是宣王中興之詩,而至於車攻一篇,尤可見內修外攘,興衰撥亂之美矣。宣王承周室衰微之餘,闢文武壃土之舊,今於會諸侯於東都也,車馬器械之盛,田獵會同之事,其紀律之嚴整,聲靈之赫濯,可以想像於千載之下,而苟究其本,則宣王所以光啓中興之業者,專由於勵精圖治,振刷紀綱,其規橅設施,赫然見嚴密整肅之意,詩人之讚美,可謂善得形容,而此等詩,如是看得,好矣。其他則上番所陳之義,已盡之,別無可達之辭矣。上曰,參贊官陳之。鎭順曰,玉堂上下番旣已仰奏,臣則別無可達之辭,而雖以我車旣攻,我馬旣同觀之,可以見宣王內修外攘,雖車馬器械,無不預備而齊整矣。臣向來登筵,以戎政事,有所仰奏者,而以今戎政,顧何望其外攘乎?非徒戎政也,天下萬事,皆齊整而後能擧,紀綱亦然。伏願深留聖意焉。上曰,閣臣陳之。宗薰曰,征伐玁狁,蠻荊來威,與戎狄是膺,荊舒是懲,語意正相類,蓋是時,宣王承周室衰微之餘,有戎狄侵凌之憂,乃能蒐軍實而張威武,擧修攘之功,復境土之舊,其號令擧措,足以震耀慴服,故雖以蠻荊蠢蠢,亦見玁狁之服從,不待兵車之加,而自然來威,是故朱子以爲,南征不甚費力,不曾大段戰鬪,故只稱軍容之盛而已,此政先王用兵之本意,而其與戰鬪而得者,相去遠矣。不但征伐爲然,凡刑賞,皆當用此道,蓋擧措得宜,大服人心,則刑當之所加者雖小,而懲勸之所行者甚大。故古人有言曰,刑一有罪,天下之人皆威,賞一有功,天下之人皆勸,夫四海之廣,兆民之象,安得人人而各施刑賞乎?惟其操勸懲之大柄,使人人有所觀感戢伏,然後可以爲政於天下,此是振肅紀綱之要道。伏願留念焉。上曰,車攻章,可見宣王中興之美,而非吉甫無以成其功,吉甫非張仲無以成其德,然而吉甫有信讒疑子之事,不可無貶。孝成曰,六月章曰文·武·吉甫萬邦爲憲,蓋吉甫果是文武兼備,出將入相之才,而至於信讒一款,誠爲賢者之累德,他人固不可信讒而疑,況父子之間,賢如伯奇者乎?雖然宣王之用人,不以一眚而棄之,捨短取長,用當其才,不但吉甫一人而已。至於方叔召虎之輩,莫不在位,此所以光啓中興之業也。且吉甫有張仲之孝友,而能成其德,人臣之資益於朋友,尙不可誣也。而況人君得賢而用之乎?伏願留念焉。上曰,車攻章言田獵之事,而乃曰赤芾金舃,會同有繹者何也?宗薰曰,此時因田獵而會諸侯於東都,故赤芾金舃,卽諸侯會朝之服也,會同亦諸侯朝天子之名也。上曰,此則主言會諸侯之事也。上曰,周宣王撥亂興衰之政,何必行田獵之事,而亦必以我車旣攻,我馬旣同言之者何歟?宗薰曰,春蒐秋獮,卽先王舊禮,而選車徒,整軍容,奉宗廟,待賓客之具,皆於田獵焉是辦,非如後世狗馬弋獵之事也。鎭順曰,周室衰微,玁狁孔熾,外攘之政,實爲急務,故六月采芑及此章之作,似以是矣。上曰,因時勢而言之,故果然矣。上掩卷,命玉堂先退。孝成等退出。又命退,承史閣臣以次退出。
上在昌德宮。停常參·經筵。
自午時至酉時,日暈。
藥房提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味芎夏湯五貼製入事,榻前下敎。
鄭東榦啓曰,明日常參·經筵取稟。傳曰,停。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參呈辭,監察茶時之意,敢啓。傳曰,知道。
金魯敬啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
鄭東榦,以奎章閣言啓曰,景慕宮望廟樓今望奉審,無頉之意,敢啓。傳曰,知道。
鄭東榦,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
金魯敬,以備邊司言啓曰,卽見公忠監司鄭晩錫狀啓,則以爲,道內麰還,自來不均,應分數爻,每患難繼,各衛門留庫麰中,限一萬二千石,特許加分事,請令廟堂稟旨分付矣。本道麰還,分留不均,而偏少之邑,每請加分,便成年例,輒爲許施,今此所請,數又不多,留庫麰一萬二千石,依狀請許令加分,何如?傳曰,允。
金魯敬以一所巡廳言啓曰,去夜初更五點量,執捉白衣犯夜人,考其號牌,則別監車誠行也,何以爲之?敢啓。傳曰,移送兵曹,依更數治罪。
金魯敬,以兵曹言啓曰,去夜初更量,一所巡廳犯夜被捉武藝別監車誠行,依更數嚴棍十度之意,敢啓。傳曰,知道。
上在昌德宮。停常參·經筵。
辰時巳時,灑雨下雨,測雨器水深四分。
南履翼啓曰,明日常參·經筵,取稟。傳曰,只晝講。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金相休啓曰,禁衛營將官來言,今日本營軍兵日次私習云矣,敢啓。傳曰,知道。
金相休啓曰,御營廳將官來言,今日本廳軍兵日次私習云矣,敢啓。傳曰,知道。
南履翼啓曰,左副承旨鄭東榦,今日不爲仕進,卽爲牌招,何如?傳曰,允。
南履翼啓曰,假注書朴長輿身病猝重,勢難察任,今姑改差,何如?傳曰,允。
傳于趙鎭順曰,同副承旨入侍。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李永純牌不進罷職傳旨,傳于金相休曰,只推。
以左副承旨鄭東榦牌不進罷職傳旨,傳于南履翼曰,只推。
朴長輿改差,代以朴基宏爲假注書。
南履翼啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安。判書,參判,更爲牌招,何如?傳曰,允。參議只推牌招。
有政。吏批,判書南公轍式暇,參判金明淳進,參議李好敏式暇,左承旨南履翼進。啓曰,行判書南公轍,參議李好敏俱式暇,小臣獨政未安,何以爲之?敢稟。傳曰,仍爲之。又啓曰,慶尙監司,今當差出,而擬望之人乏少,他道監司,竝擬,何如?傳曰,允。以朴宗慶爲禮曹參判,李朝鉉爲吏曹正郞,申光軾爲兵曹正郞,安光直爲宗簿主簿,閔命爀爲楊州牧使,南公轍爲典醫提調,鄭晩錫爲慶尙監司,養賢奉事單裵相仁。再政,以權常愼爲大司成,金蓍根爲公忠監司。
金相休,以兵曹言啓曰,五衛將邊德淳·李惟秀·白泳鎭,景福宮衛將洪必浩,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
有政。兵批,判書金羲淳進,參判宋祥濂受由在外,參議韓始裕病,參知李廷顯入直進,同副承旨趙鎭順進。以李勉兢爲知事,韓炯爲僉知,沈斗漢·鄭繼周·鄭羲誠爲五衛將,李翼竣爲景福將,李章謙爲宣傳官,權逴爲管城將,護軍鄭東觀,慶尙道節度使單鄭晩錫。
趙鎭順啓曰,明日次對,兩司當爲進參,徐在外外,未肅拜·呈告人員,竝待開門牌招,何如?傳曰,允。
傳于趙鎭順曰,當該司鑰,令攸司從重科治。
南履翼,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
以校理金熙華,修撰申緯,副修撰鄭魯榮牌不進罷職傳旨,傳于南履翼曰,只推。
金相休,以訓鍊都監言啓曰,本局中軍崔東岳,身病猝重,勢難察任,改差,何如?傳曰,允。
兵曹,以白師誾爲都監中軍。
金相休,以訓鍊都監言啓曰,本局從事官朴宗臣,身病猝重,勢難察任,改差,何如?傳曰,允。
金相休,以刑曹言啓曰,前仕別監文衡翼,冒着紅衣犯夜,依法重治事,命下矣。謹按律文,則大典通編戶籍條,有曰,職役姓名不以實者,杖一百徒三年,文衡翼,依此律,決杖一百後,江原道淮陽府,徒三年定配,卽爲押送之意,敢啓。傳曰,知道。
慶尙監司鄭東觀疏曰,伏以,疾痛則呼父母,情急而呼天地,人情之自然流出,而非由外假飾者也。臣自伏奉前月初七日所下嚴批之後,惶懍震慄,罔知攸措,泯默縮伏者,又已二十有餘日矣。臣欲冒沒承膺乎?則四維爲重,鐵限在前,欲血誠更籲乎?則義分是懼,嚴畏囁嚅,二者相較,氷炭交中,搖搖如懸旌之靡繫,蹙蹙若窮人之無歸,忘寢廢飡,如醉如癡,卽此之狀,傍人悶憐。嗚呼,毁壞廉隅,貽辱朝廷,義所不敢出也。干冒嚴威,屢瀆不已,分有所不敢矣。均之爲大罪,而冒瀆之誅,不過乎一身,壞廉之罪,亶係於百世,故朱夫子之言曰,人臣之辭受去就,實有關於世道風敎者,良以此也。臣竊又念之,臣之事君,猶子之事父,子有所懷,何事不可言?父母雖厭其煩瀆,而子猶不知止者,徒恃其慈覆之恩,進以誠愛之篤,而不知其他故耳。今臣抱此窮隘之情,而無所控極,若復專以怵畏爲常分,不思仰首鳴號,以祈天心之矜憐而格感,則是自阻於仁覆之下,而事君不如事父,有未能盡其分者也。然則無寧畢暴情實於父母之前,而退伏鈇鉞之誅,誠甘樂之矣。嗚呼,臣之前後陳情,豈如尋常處義之可已而不已者也?亦豈有毫分飾外之辭乎?夫同罪異勘,關係刑政,則有不可一日而自安也。欺蔽指目,人臣極罪,則又安敢恬然若不知也?引而自處,道理卽然,此豈可任其忘廉沒恥,從他笑罵,靦然於七十州之上,而復行旬宣之事也哉?況臣之所患痰積風祟,今春以後,十倍添劇,方其甚時,昏昏涔涔,若將就盡,所謂稍歇之時,亦復頭目旋轉,意想怳惚,胸脇刺痛,肢體癱瘓,煩悶消渴,胃不受穀,食不滿二合,而飮水則無度,泄痢交作,眞元益脫,重以精神昏瞢,常如墜在烟霧之中,朝之所爲,夕輒不記,質問他人,茫若久遠,蓋其源委旣深,轉入膏肓,瘴濕風土,受損又多,雜試醫藥,了無分效,目下症狀,理必無幸,靜言思惟,寧不自憐,臣情旣危蹙,病在不治,廢閣公務,蟄伏俟勘,虛縻四朔,究竟無期,此實設營以後所未有之事,而省部大政之竟致曠闕,猶屬第二件爾,百務渙散,獄訟久滯,緣臣一人之無狀,使嶠南幾十萬生靈,公然受無窮之害,卽此一事,益增大戾。伏惟聖明在上,治猷大升,黜涉臧否,務在綜核,禮使群工,必令自伸,今有辜負如臣,遭罹如臣,而加以疾病昏冗,不可以居職者,猶且一味寬假,不早勘處,則將何以勵政治而昭法紀耶?窮迫之極,他不暇念,玆不得不冒萬死疾聲哀籲。伏乞天地父母,俯垂矜察,先遞臣所帶藩任,仍勘臣干瀆妄擾之罪,以肅朝綱焉。臣於治疏將上之際,因備局移關,伏見本月初二日傳敎下者,以高靈査啓之遲滯,辭旨嚴截,誨諭諄複,殆若慈父之詔迷子,一札之間,春雨秋霜,曲加開釋,臣雙擎跪讀,惶懍悚惕,不知所以爲計,繼又感極而涕,不自意負罪賤臣,旣逭刑章,反蒙恩敎,臣雖頑如木石,亦具彝性,苟有一半分冒膺之勢,豈或更爲逡巡之計?而第伏念,臣之所遭,本由於査啓,人言罔極,僇辱至此,則雖使臣顔厚百重,何敢復以見職自居,而冒沒修啓乎?嗚呼,置身於廉防之外,仰累於淸明之治,臣不忍爲此,百爾思量,擧行無路,使莫重行査,以臣故而延拖,辜恩慢命,尤增死罪。伏乞聖明,亟命攸司,論臣當勘之律,使査事無至久滯,千萬泣祝。臣無任云云。答曰,省疏具悉。卿之引義且屢矣。宜欲一伸,所帶藩任,許遞。
己巳四月十六月辰時,上御誠正閣。同副承旨入侍時,同副承旨趙鎭順,假注書朴宗心,別兼春秋鄭觀綏,記事官申在植,以次進伏訖。上命書傳敎曰,廟務積滯可悶,二十日次對,進定於明日。又命書慶尙監司鄭東觀疏批訖,仍命書傳敎曰,政官牌招開政。上曰,嶺伯非廟薦乎?鎭順曰,問議大臣差出矣。上曰,前別監文衡翼,時非掖隷,而冒着紅衣,犯夜作拏云,聞甚痛駭,筵退後分付刑曹,依律重勘,可也。仍命退,承史以次退出。
上在昌德宮。停常參,只晝講。
金魯敬,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
鄭東榦啓曰,明日常參·經筵,取稟。傳曰,停。
鄭東榦啓曰,來二十一日朝參日次矣,敢稟。傳曰,停。
鄭東榦啓曰,來二十一日,輪對日次矣,敢稟。傳曰,當次人後日次待令。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。專曰,知道。
南履翼啓曰,左副承旨鄭東榦,右副承旨金相休,今日不爲仕進,竝卽牌招,何如?傳曰,允。
傳于金魯敬曰,大臣·備局堂上引見。
備望記,是月二十三日,卽我仁顯聖后誕辰也。逢是年追昔事,感慕之誠,比常年萬萬不同,行護軍閔耆顯,禮曹參判除授,是日明陵奉審以來,因是而豈可無示意之擧?驪陽府院君·海豐府夫人·恩城府夫人·豐昌府夫人祠宇,遣承旨致祭。
金魯敬啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李永純牌不進罷職傳旨,傳于金魯敬曰,只推。
以右副承旨金相休牌不進罷職傳旨,傳于南履翼曰,只推。
以校理金熙華,修撰申緯,副修撰鄭魯榮牌不進罷職傳旨,專子鄭東榦曰,只推。
鄭東榦,以吏批言啓曰,行承政院都承旨沈象奎,今陞資憲矣。依例送西後,兼都承旨下批之意,敢啓。傳曰,知道。
金魯敬,以兵批言啓曰,都承旨沈象奎,自吏曹送西矣。資級係是資憲,知中樞有闕之代,依例下批之意,敢啓。傳曰,知道。
有政。吏批,行判書南公轍進,參判金明淳進,參議李好敏進,左副承旨鄭東榦進。以韓晩裕爲捲草官,朴宗慶爲戶曹參判,鄭萬始爲刑曹參議,行都承旨沈象奎,戶曹參判朴崙壽,行護軍申大顯,已上今超資憲,正卿陞擢事承傳,行副護軍李存秀·趙萬元·柳相祚,已上今超嘉善,亞卿陞擢事承傳,以金載瓚爲內醫院都提調,兼都承旨單沈象奎。
兵批,判書金羲淳病,參判宋祥濂受由在外,參議李廷顯病,參知韓始裕入直進,右承旨金魯敬進,知事單沈象奎,同知單沈斗漢,副護軍元在明·金在淳,公忠道節度使單金蓍根。
吏曹口傳政事,禮曹參判單閔耆顯除授事承傳。
兵曹口傳政事,護軍李存秀。
兵曹,以李光益爲左邊捕盜大將,鄭觀采爲禁衛中軍。
金魯敬啓曰,新除授左邊捕盜大將李光益,卽爲牌招,傳授命召及大將牌,傳令牌,何如?傳曰,允。
鄭東榦,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
鄭東榦以內醫院提調意啓曰,産室廳,以來月擇吉以入事,命下矣。卽令日官池景泌推擇,則五月初九日辰時爲吉云,以此日擧行之意,敢啓。傳曰,知道。
禁府照目粘連,草溪前郡守申義權矣本府議啓內,還穀法意,何等嚴重,而其所虧欠,不早査發,執頉於摘奸之行,不可以石數之無多,有所曲恕。至若穀色之麤荒,雖稱痼弊,其不能釐革之罪,在所難免,以此照律罪,杖八十收贖,奪告身三等,私罪,奉敎依允爲旀,功減一等爲良如敎。又照目粘連,安峽縣監李彙梧矣本府議啓內,莫重還穀,有此回祿之災,揆以法意,誠極駭然,不可以事出匪意,有所容貸,以此照律罪,杖八十徒二年,公罪收贖,奉敎依允。又啓目,仁同府使李膺福原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,全州判官鄭述仁原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,臨陂縣令洪允謨原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,咸昌縣監李永運原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,交河郡守李奎新,洪州牧吏崔光泰等原情云云。傳旨問目內辭緣,泛稱遲晩,李奎新段,刑推得情爲白乎旀,崔光泰段,所當請刑是白乎矣,曾經侍從勿爲請刑,載在大典通編,議處,何如?判付啓,依允爲旀,李奎新段,除刑推議處爲良如敎。又啓目粘連,向前金性完亦,微瑣之訟,致煩上徹,固已無嚴兺除良,變幻事實,直關法司,近習縱恣之弊,不可不嚴防,從重勘處,何如?判付啓,依允。又啓目粘連,向前金鎭白亦,私分虛留,俱係法外,溺職之罪,不可以時値歉荒,有所容恕,以此照律,何如?判付啓,依允。又啓目粘連,向前尹光時亦,枚報營門,雖有可據之跡,穀簿淆亂,不可無罪,以此照律,何如?判付啓,依允。
己巳四月十七日卯時,上御熙政堂。大臣·備局堂上引見入侍時,右承旨金魯敬,假注書朴基宏,事變假注書申用淵,記事官申在植·朴綺壽,左議政金載瓚,右議政金思穆,兼戶曹判書李晩秀,行禮曹判書韓晩裕,行吏曹判書南公轍,兵曹判書金羲淳,行護軍李得濟·李光益·李堯憲,行都承旨沈象奎,以次進伏訖。上曰,大臣進前。載瓚等進前曰,喜雨頻降,伏未審日間,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,卽伏聞,藥院提調之言,則産室設廳,已蒙下敎云,臣不勝歡忭之忱矣。上曰,大臣病患,近日何如耶?載瓚曰,近纔少減,而人臣之罪,莫甚於曠職,若論曠職之罪,則未有甚於小臣矣。上曰,以病廢務,何害之有?仍敎曰,次對爲之。載瓚曰,慶尙·黃海兩道儒生成憲烈等,疏請以文純公權尙夏從享文廟,慶尙道儒生趙宅奎等,〈疏〉請以文穆公鄭逑,文康公張顯光從享文廟,有令廟堂稟處之命矣。從享之典,至重且大,故臣於昨年,以未可輕議之意,有所仰達者。今日小臣意見如昨年一般,伏願博詢而處之焉。上曰,事係重大,亦非時急之事,今姑置之,後當觀勢下敎,擧條勿爲之,可也。載瓚曰,頃以護軍申大顯上疏,有令廟堂稟處之批矣。取見疏辭,一則嶺隘築城也,一則各道行操也,一則修補軍器也,一則直路屯田也。蓋諸道嶺隘,可合築城者,不但止於疏中諸處,而惟是左峴及竹嶺,秋風嶺,最爲西南之第一關防。左峴則以通灣直路,與東西林,有表裏之勢,而爲必守之地,故府使田光說,肇設長城,而功未告完,尙今因循,向來帥臣,狀請因舊城繼築,其所條陳,極有意見。故纔已關問便宜于道臣,待其登聞,將爲稟定。竹嶺·秋風嶺,俱是湖·嶺要衝,而鳥嶺築城之時,不及此二嶺,誠爲識者之歎,而築城之議,自前已然。然而城池事係重大,形便有難料度。第令湖·嶺兩道道帥臣,爛加商議,詳爲審察論理以啓,其餘諸處,有難一時竝擧,姑待僉謀之循同,財力之措辦,從徐更議,恐爲未晩。詰戎有國重務,春秋行操,法意有在,而每緣豐登未易,徵發爲弊,不免曠年停廢,竝與官鎭聚點,名實不副,將臣憂歎,誠非過語。此後若値均豐之歲,則勿爲無端停操,雖値停操,另行聚點,無或如前翫愒之意,先事嚴飭。至於五朔官點之法,戎政雖甚得宜,民弊亦所當念,關問於各道道臣,更爲議定,緩急之備,莫如戎器,而戎器朽鈍,水陸無異,此不但昇平已久,狃安成習,實由財力不給,繕葺無路之致也。苟使營邑誠心修擧,則雖非公家所劃,豈無隨毁隨補之方?而視同應文,擧皆束閣,極爲寒心。至若入粟拜爵,本非盛世之良法,而況此戎器修補之政,有非一擧便了之役,事當遂年輪補,無時可已,則其可以每爲募民,輒令酬勞哉?只當上自藩閫,下至州縣,各自從實修理,惕念典守,藩閫則自廟堂摘奸警勵,州縣則自巡營點視黜陟,仍成定式,無更暫忽之意,申明嚴飭,寓兵於農,農戰相須,卽屯田之制,而我國則故相臣金宗瑞拓邊之時,略倣是制,而後更無聞。今此將臣置屯之議,實合古制,但今遠近山沿之間,民無隱利,地無閑土,菑畬則上過山腰,耒耜則殆遍海堧,凡有宜穀之地,未見不闢之田。今雖欲復設古屯田良規,勢必有行不得者,然而山僻野荒之處,安知無可耕可屯之土乎?行會諸道若有地餘裕,人未及墾者,則守令躬審形止,廣詢民議,報于道臣,道臣更加周咨,隨卽枚報備局,以爲從長稟處之地,竝以四條,關飭諸道及四都,何如?上曰,依爲之。出擧條載瓚曰,近日水陸戎具,殆不成樣,而至於船制,尤爲寒心,龜船卽故統制忠武公李舜臣所創,而以是船每戰必捷者也。圖式詳在於忠武全書,一按可知。然近聞各水營所在龜船,名以龜船,畫虎不成,與他船無異,而使用之便,反不如他船云。財刀麋費,實無少減,而緩急所須,全無所用,各閫不誠之罪,可反三隅,此後若當改造新造之時,則一依全書中圖式,尺寸規度,一一相準,俾無如前無實之歎,如是之後,若或違制,現發於別遣摘奸,則當該帥臣,從重論罪,今因言端,又有所仰陳者矣。英廟庚申,全羅左水使田雲祥,創造海鶻船,具由狀聞,請廣置此船于統營及各水營,而亟降允音,蓋所謂海鶻船,非雲祥所創,卽在於武經節要,而雲祥按制新造者也。其制頭低尾高,前大後小,一如海鶻之形,舷上左右,置浮板張如兩翼,以生牛皮列爲城形,疾風怒濤,行若飛梭,不畏傾覆,用甚輕疾內能窺外,外不能窺內,殆同龜船之制,而較小於龜船,此在於文獻備考,國朝寶鑑矣。今則只於全羅左水營有之,而全失本制,反爲無用,他水營則竝無之云。臣意則統營各水營,不必別爲新造,兵防船限滿改造之時,以其一船,變制以海鶻,以充原數,而一遵武經節要及故帥臣狀聞中遺制,仍爲定式,永勿廢置,造成後狀聞之意,行會于統營及各該水營,何如?上曰,依爲之。出擧條載瓚曰,島配罪人曺錫倫妻擊錚回啓判付,有大臣稟處之命矣。該府之當初發配也,非不知其親年,而照目中初不請贖,直爲發配者,可見罪重則不許贖之意也。情理非不矜憫,所坐旣係深重,有不可輕議,置之,何如?上曰,罪則深重,而情理則可矜,特爲放送,可也。出擧條載瓚曰,蔚山被燒民戶,今雖次第奠接,而燒戶之火餘蕩析,已無可言,雖是免災之戶,合力相救之餘,其所受病,亦所當念,該邑各衙門上納錢布,限三朔寬限之意,分付,何如?上曰,依爲之。出擧條載瓚曰,堤川被災時,有結錢貸給者,而當此被災之餘,恐難及期責報矣。上命書傳敎曰,堤川貸下結錢,持爲蕩減。又敎曰,堂錄久未爲之,從近爲之,可也。載瓚曰,小臣以病未及擧行矣。又曰,堤川還穀被燒,至於八百餘石之多,此非吏奴逋欠,又非民間未收,則無他充數之策,古或有蕩減之例,而亦非自下仰請之事矣。上曰,此旣指徵無處,則特爲蠲減何如耶?載瓚曰,蕩減亦有所不便,近萬石燒燼之餘,邑中還穀不裒,則不可無充補之道,問于道臣守令,議其便否,若以他邑之殺數千石,次次移轉以充之,恐或無妨矣。上曰,詢問之後,當爲措置矣。又敎曰,位著乏人,正卿亞卿中,有可陞擢之人耶?載瓚曰,近日位著苟艱,行都承旨沈象奎,戶曹參判朴崙壽,行護軍申大顯,正卿陞擢,副護軍李存秀·趙萬元·柳相祚,竝亞卿陞擢,何如?上曰,依爲之。出擧條仍命書傳敎曰,行都承旨沈象奎,戶曹參判朴崙壽,護軍申大顯,竝正卿陞擢,副護軍李存秀·趙萬元·柳相祚,竝亞卿陞擢。載瓚曰,行判尹李集斗,大護軍朴宗來,禮曹參判朴宗慶,備堂還差,吏曹參判金明淳,行護軍李相璜,備堂差下,使之察任,何如?上曰,依爲之。出擧條仍命書傳敎曰,行判尹李集斗,大護軍朴宗來,禮曹參判朴宗慶,竝備堂還差,吏曹參判金明淳,護軍李相璜,竝備堂差下。上曰,今月二十三日,卽仁顯王后誕辰也。今年又値己巳,感慕冞深,本家子孫閔耆顯,欲使之奉審于明陵,但非承宣而使之奉審,事面或無如何耶?思穆曰,臣於先朝時,以軍銜差明陵享官也,亦爲承命奉審,而局內諸陵,一體奉審矣。象奎曰,奉審事體重大,承旨·禮堂外,以軍銜奉審,似涉如何矣。上曰,參判中有窠乎?載瓚曰,朴崙壽旣已陞擢戶曹參判,方出窠矣。上曰,禮曹參判,移擬戶曹參〈判〉首望,可也。載瓚曰,臣於昨年,以裁抑近習之意,前席陳達,得蒙嘉納之音,而日前伏見秋曹草記之允下者,則內侍府,因一婢訟之見屈於秋曹,變幻事實,無難上徹,又爲直關,該曹,勒令反訟,至有該曹草記之境,目今紀綱,雖曰蕩然,亦不料此輩無忌憚之習,至於此甚也。本訟之曲直立落,有不足言,而乃敢以至卑微之事,惟意登聞,甚至於不顧法意之至嚴,行關法司,知委法司,實是前所未有之事,此不嚴懲,難言之弊,將不可勝言,當該內侍,因該曹草記,今方拿處,另爲照律,從重勘罪之意,分付該府,何如?上曰,依爲之。出擧條載瓚曰,以京外吏額從法典刊定之意,筵稟行會,而外邑則邑治之大小,吏役之閒劇,古今間,多不同。若使一遵法典額數,則雖不無掣礙之端,而朝令屢飭之下,守令無難毁劃,聞或乍汰而還屬,或旣減而旋增,以致擧錯顚錯,命令輕屑,若無另行一定之規,則將見其行之未久,又復如初,令道臣參以州府郡縣之制,量其大小閒劇之勢,親加存拔,酌量分排,定爲不易之原額頒之各邑,如是之後,俾不得自該邑擅改,仍爲修成冊報本司,以爲永久遵行之地,何如?上曰,依爲之。出擧條載瓚曰,今番進饌進表裏時,皆用乙卯年例,而進表裏官濟用監官員二人,未蒙恩典,故敢此仰達矣。上曰,添書于向日傳敎,以爲陞敍之地,可也。載瓚曰,卽見公忠前監司鄭晩錫狀啓,則以爲,本道常賑穀及營賑穀,牟麥則排用旣少,米租則應下甚多,夏秋不均,糶糴有弊,牟麥過多之邑,從民願作租,亦多已行之例,忠州等二十邑驛牟還二萬一千七百七石,就分給中除出作租,待秋收捧事,請令廟堂稟旨分付矣。本道還摠,租還不足,牟條有裕,牟還二萬一千七百七石,依狀請許令作租,待秋收捧,何如?上曰,依爲之。出擧條載瓚曰,卽見咸鏡監司曺允大狀啓,則以爲,城津僉使柳成逵,身爲邊將,投印逕歸,紀綱所在,萬萬駭然。北兵使李元植,管下邊將,有此投符擅離之擧,常時不能檢飭之罪,令廟堂稟處矣。管下邊將,不能檢飭,自有其失,北兵使李元植,推考,何如?上曰,依爲之。出擧條仍命書傳敎曰,北兵使李元植推考。載瓚曰,卽見咸鏡監司曺允大報備局辭緣,則枚擧厚州僉使李曄牒呈,以爲,昨今年來,民心之顒望,只在陞邑,而陞邑與劃地通路,一未得請,闔境落莫,無不荷擔,誠甚可悶,大小羅信洞處,在該鎭十里許,幅圓不過三十里,亦不産蔘,在江界爲絶遠等棄之土,徒有把守之弊,以此特爲移劃,使繼來之民,得以容接,以爲前頭設邑之地爲辭矣。土地移劃,事係不輕,關問,便否於關西道臣,待啓聞更爲稟處,何如?上曰,依爲之。出擧條載瓚曰,兵批虛司果積滯之弊,前因言端,略有仰達者,而昨冬都政以後,未區處者,至於二十餘人之多云。儲窠不遠,姑難遽議,若過六月大政,必致漸次遷就,不知收用之在於何時,積年勤仕者,無異於無端作散,兩銓相議,期於區處,未區處之前,無得出甄復窠之意,分付兵曹,何如?上曰,依爲之。出擧條載瓚曰,大臣遷葬時,筵稟助葬,卽是法典所載,故相臣閔百祥遷葬,在於來月云,令該曹依例擧行之意,分付,何如?上曰,依爲之。出擧條思穆曰,刑·漢兩司,前有拘留間,害及訟民,極其狼藉,故粵在先朝,飭敎截嚴,至命毁撤矣。近聞些少徵債,尋當徵贖之類,皆囚典獄,或至百餘人之多,典獄之設,卽期無刑養斯民之意,而今便爲侵虐之所,反有甚於拘留之日,且當五日錄囚之時,托以推閱,暫時移置於曺內府中,及其入啓之後,還爲囚禁,以避囚徒之錄名,如此而民何能支堪,旣往雖難追究,來後宜申飭令,自今爲始,無時遣備郞,摘奸獄囚,如有犯者,當該法司堂郞,草記論勘,施以制書有違之律,至於憲府,以直囚衙門之故,囚之放之,不無下輩之操縱,此若現發,則該臺臣亦施此律,似爲得宜,而部官敢效此習,無難拘囚於部內云,一體摘奸勘罪之意,先爲出擧條申飭,何如?上曰,依爲之,以此意使之各別申飭于刑曹·漢城府·司憲府,可也。出擧條命大臣就座。晩秀曰,事極猥瑣,而有關紀綱,敢此仰達矣。糧餉廳庫直安宗遠,偸弄公貨五千兩,而昨冬現發,方爲徵捧之際,托名掖隷,以爲免督之計。大扺負逋者,或有公罪誤罹之人,而此漢本來虛浪,濫猾如此之類,不可暫置於掖屬,而自臣曹無以徵出所負,伏望分付掖庭署,使之除案出送,以爲徵捧之地似好,故仰達矣。上曰,當出付矣,嚴治徵捧,可也。得濟曰,以禁營事,有仰達者矣。鷺梁鎭,卽禁營屬鎭,而本有米千石,每年取耗,以爲鎭屬接濟之需,壬戌年,贈領議政爲禁衛大將時,貸得內司錢三千七百兩,貿米千石,添還取耗,每年一百石,作錢三百七十兩,還報內司,至十年準報本錢後,米千石則擬作本鎭留物,兼爲鎭屬沾漑之資矣。昨冬以七百石價二千五百九十兩,已爲還報,今春一千石米,盡爲作錢,就其中三百石價,還報內司,以準貸來之數,其餘七百石價二千八百兩則屬之軍色,添錄記簿之數,蓋緣江民苦於還數之多,而願其減糶也,當初設施,儘出經遠之意,而隨時變通,不害爲便宜之道矣。第本是上徹之事,故今亦略陳梗槪矣。上曰,言于時禁將,以爲善後之地,可也。得濟曰,向來捕廳諸罪囚,各別究覈,則詞證明白,今無可疑,而但不爲施刑,故無以取服。且其中有儒名者,亦難遽施惡刑,移送秋曹,何如?上曰,大臣之意,何如?載瓚曰,他罪人眞贓畢露,此漢渠雖抵賴,更無可問之端,渠亦更無發明之路,移送秋曹,取服似好矣。上曰,右相之意,何如?思穆曰,更加究問後,移送秋曹恐好矣。載瓚曰,移送秋曹之外,似無他道,而姑待數次究問,似好矣。上曰,捕將依此爲之,可也。載瓚曰,訓鍊大將李得濟,不但衰病難强,元戎劇務,有難兼察捕將之任,今姑許遞,何如?上曰,依爲之。出擧條仍命書傳敎曰,左邊捕盜大將李得濟許遞。上曰,大臣就座。上曰,玉堂有所懷乎?宗琦曰,小臣無可達之事矣。魯敬曰,左邊捕盜大將李得濟許遞事,命下矣。在前如此之時,有他邊大將兼察之例,今番則何以爲之乎?上曰,他邊大將兼察,可也。魯敬曰,右邊捕盜大將徐英輔,左邊捕盜大將兼察事,命下矣。兼察左邊捕盜大將徐英輔,卽爲牌招聽傳敎,何如?上曰,依爲之。出擧條仍命書傳敎曰,右邊捕盜大將徐英輔,左邊捕盜大將兼察,牌招聽傳敎。魯敬曰,今日賓對,兩司無一人進參,事甚未安,行公諸臺,竝推考,何如?上曰,依爲之。出擧條上曰,堂錄以數日內爲之。載瓚曰,雖今日卽當爲之,而第小臣今此勞攘之餘,勢難擧行,數日調理,卽爲之矣。上命大臣先退,載瓚等退出。上曰,戶曹判書進前。上曰,俄者卿之所奏醫官中,庚戌待令者凡幾人?晩秀曰,李敬培先爲待令,秦泳追後待令,方禹疇,其時掌務官云,而卽故首醫方泰輿之孫也。上曰,卽英廟朝首醫耶?晩秀曰,然矣。上曰,庚戌待令醫官及其外可合者,列書以入也。晩秀曰,日前下敎四人,當爲元待令,此外則當爲別入直矣。考之前例,又有別掌務官矣。上曰,此則提調擇定,可也。上曰,都提調尙不上來,誠可悶也。晩秀曰,設廳時不可無都相矣。上命書傳敎曰,在外藥院都提調許副。上曰,排設殿閣,從當下敎矣。仍命退,諸臣以次退出。
己巳四月十七日卯時,上御熙政堂。晝講入侍時,知事李晩秀持論語第六卷,特進官李儒慶持論語第六卷,參贊官南履翼持論語第六卷,侍讀官朴孝成持論語第六卷,檢討官朴宗琦持論語第六卷,假注書朴基宏持論語第六卷,記事官申在植持論語第六卷,記事官朴琦壽持論語第六卷,武臣僉知中樞府事趙㞳以次進伏訖。上開卷讀前受音一遍訖,上命奏新受音。孝成讀自孔子曰天下有道,止庶人不議。上命奏釋義,孝成解釋以奏。上讀新受音一遍訖,上曰,文義陳之。孝成曰,此章旨義,專在於人君不失權綱,則自無下凌上替之患,而禮樂征伐,卽權綱之本也,人君之所恃者權綱,而統御乎民庶,所惜者名器,而維持乎國勢。昔齊景公,患陳氏之得衆,問於晏嬰,晏嬰曰,惟禮可以防之,夫禮者,不徒在於儀文法度之大節,而雖至微至小之事,皆可謹也。是故請隧,細事也,而周王不許,繁纓,小物也,而孔子惜之,豈不以制度僭踰,則陛級不明,而權綱自隳,上下無章,則序秩以紊,而名器無用歟?近日以來,紀綱之凌夷,名分之掃地,皆由於禮防之未盡也。伏願深留聖意,必謹微瑣之節,而未嘗或忽,則名分以立,而權綱自振矣。上曰,甚好,當留念矣。下番陳之。宗琦曰,此章聖訓,實是三重之柯鑑也。大抵禮樂征伐,卽是王者之權綱,而爲人君者,少或擾奪,則國隨而顚,爲人臣者,一或凌犯,則罪關罔赦,其分之截然不可干,有如是矣。當此之時,周室衰微,王綱陵夷,諸侯之僭竊,已無可言,而以至於諸侯之大夫,大夫之家臣,兪弄權綱,罔有紀極,夫子此訓,蓋出於衋時歎世之意也。然則爲人上者,摠攬權綱,統率群下,三公統於君師,大夫統於三公,士庶人統於卿大夫,如綱張目,如裘挈領,然後上下各安其分,莫敢有干紀之患矣。然其所謂摠攬權綱者,非謂峻法苛禮,操切群下,惟使目前之趨走承順而已,必也人主本源之地,至正大公,無一毫偏係之私,明善惡公賞罰,大明服天下之心,則紀綱不期立而自立矣。故朱子曰,紀綱不能自立,人主心術,必公平正大,無偏黨反側之私,然後紀綱有所係而立,自古誤事者,開口便說紀綱之當立,而朱子此言,深得立紀綱之本矣。近日以來,紀綱漸有解紐之歎,朝廷之上,百工恬憘,庶務叢脞,閭里之間,風俗日壞,少而凌長,賤而凌貴,甚至於私奴詬辱其主,官吏戕害官長,豈不懍然而寒心哉?伏願殿下,以公平正大,先立聖志,以爲立紀綱之本,以奮發振勵,董率群僚,以爲整紀綱之道,則君綱自尊,百度惟貞,深留聖念,區區之望也。上曰,所陳甚好,當留念矣。知事陳之。晩秀曰,魯論七篇,何莫非先聖格言?而此章尤是千古人辟惕然警懼處。大抵天爲生民,作之君作之師,凡四海九州之內,無非人主分內事,一民之不得其所,卽人主反躬自省者也。禮樂征伐,不能自天子出,權柄之下移也。權柄之不在上而在下,無他,人主不能以天下爲己分內故也。漢唐以降,雖不無一二少康之世,權柄之不下移,蓋亦鮮矣。以臣所覩記言之,惟我先大王,光御二十五年,盛德大業,史不勝書,而最是造化之柄,赫然在上,有罪者,雖位至卿相,班在近密,親如戚畹之臣,惟其法而不少貸,有才者,雖荒塞之遠人,蓬蓽之寒士,不識何狀者,無不陶鎔而拔擢之,有冤者,覆盆必照,陰崖皆春,有功者,片善亦記,寸勞不遺,內自朝廷,外至八方,如綱挈目,如身使臂,精神敎化,川流海涵,刑政號令,雷動風行,環東土若臣若民,莫不奔走會歸於大度之內,無一人敢干太阿之柄,禮樂征伐之在上,歷稽百王,未有若先朝盛際也。人主之柄,如衡稱物,少有偏倚,則物不得其平,偏倚之病,最在好惡,好惡一失,則在下者得以窺覘,因其所偏,而逢迎旨意,陰逞其私,駸駸然權柄下移,先王所以默運乾綱者,蓋以大公至正之道御下,故功化之盛,如天地之無不覆載也。今殿下體念夫子之遺訓,繼述先王之心法,卽臣區區之望也。上曰,所陳切實甚好,當留念矣。特進官陳之。儒慶曰,經筵官已悉陳,臣無更陳之語矣。上曰,參贊官陳之。履翼曰,經筵官已悉陳,臣無更陳之語矣。上曰,此云天下有道,則庶人不議,夫以堯時言之,民曰帝力,何有於我哉?堯·舜之世,猶有此語,則與此文義,豈不有異耶?宗琦曰,堯·舜之世,設誹謗之木,置敢諫之鼓,非有庶人之私議也。曁乎戰國之時,處士橫議,則殆所謂庶人之議也。孝成曰,處士橫議,則與此義不同也。上曰,庶人不議者,禹·湯之世,必不及於堯·舜,而漢唐中主,尤非所可論也。晩秀曰,湯·武之聖,而義士猶或非之,則不及於堯·舜可想,而況漢唐之主乎?上曰,此云孔子曰,何也?孝成曰,此篇皆稱孔子曰,故或謂之齊論也,又於人君之問,必稱孔子對曰者,記之者謹於君臣之際也。上掩卷,命玉堂先退,孝成等退出。晩秀曰,喜雨頻仍,伏未審日間,聖體若何,寢睡·水刺之節,何如?上曰,一樣,而各殿宮氣候一樣矣。晩秀曰,中宮殿産室設廳,日前伏承待下敎之命,而前期三朔,産室排設,乃是國朝彝章,醫家恒規,此月今已過半,設廳吉日,趁卽擇定,然後凡諸擧行,可以及期整待,故敢此仰達矣。上曰,以來月擇入,可也。出擧條履翼曰,産室聽以來月擇吉以入事,命下矣。政官牌招開政,捲草官差出,何如?上曰,依爲之。出擧條仍命書傳敎曰,産室廳以來月擇吉以入,政官牌招開政,捲草官差出。仍命退,諸臣以次退出。
上在昌德宮。停常參·經筵。
鄭東榦啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
南履翼啓曰,右副承旨金相休今日不爲仕進,卽爲牌招,何如?傳曰,允。
傳于金魯敬曰,召對爲之。
金魯敬啓曰,新除授慶尙監司鄭晩錫,時在公忠監營任所而有除朝辭赴任之命矣。密符則以前任公忠監司所佩密符仍佩,敎諭書則安寶,使院吏齎傳,何如?傳曰,允。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李永純牌不進罷職傳旨,傳于金相休曰,只推。
鄭東榦,以弘文館言啓曰,校理金熙華,修撰申緯,副修撰鄭魯榮,旣有只推之命,竝卽牌招察任,何如?傳曰,允。
金魯敬以偏邊司言啓曰,昨冬濟州大靜縣漂到大國人十六名,因船隻之破碎,使之從旱路入送,而其破碎船所粧碇釘等鐵物四千三百餘斤,依道臣狀請折價,關西銀八十六兩二分,出給該漂人處,咨文中亦以此意,措辭撰送矣。卽見盛京禮部咨文,則以爲,漂人等所帶鐵物,多至四千三百餘斤,恐該民等,有違禁不法船載鐵器,是何物件,詳細開單,竝將鐵物咨送前來,其給價若干,亦應一竝開報云矣。所謂鐵物,本非漂人所持之別樣器物,乃是破碎船隻之船板桅竿粧飾鐵釘及船什中鐵碇等物,故原咨文,以粧船爲言者,良以此也,而今以來咨觀之,粧字改書以裝字,有若裝載者然,起疑於船載鐵器,有此移咨之擧,不可不以此事實,消詳撰咨,卽速入送,而此是因禮部具奏,自盛京別爲移咨者,則亦當別定咨官,入送北京,以此意分付於承文院,司譯院,何如?傳曰,允。
金相休,以義禁府言啓曰,慶尙道巨濟府島配罪人曺錫倫放送事,承傳啓下矣。曺錫倫放送事,分付該道臣之意,敢啓。傳曰,知道。
左議政金載瓚箚曰,伏以吉慶咸臻,月朔漸屆,産室設廳,吉日已涓,歡忭蹈祝,益無其極。臣於昨日,伏奉藥院都提調之命,職在保護,義當殫竭,而第伏念,臣於是任,情有所自別,勢有所必辭,與領府事臣李時秀,情旣與同,勢又無異,而領府事,則前叨是職,得蒙體諒之恩矣。臣不可一日仍冒,不侍臣言之畢,而聖鑑想已俯燭,至於區區疾病之實難强策,煩不敢猥陳。伏乞亟命遞改,以安賤分,千萬幸甚。取進止。答曰,省箚具悉卿懇。都提調異於提調,卿其安心勿辭。仍傳于鄭東榦曰,此批答遣史官傳諭于左議政。
禮曹參判閔耆顯疏曰,伏以,天休滋至,景貺潛周,産室設廳,吉日已涓,此實國朝稀有之慶,宗社無疆之休,臣民忭祝,易有其極?迺者我殿下,以是歲是月興感於昔年,旣特授臣春官,命以聖母誕辰,奉審仙寢,仍又賜侑於先祖考妣祠版,玉音渙發,德意洋溢,闔門感泣,圖報罔極,夫以臣區區銘鏤之忱,豈不思竭蹶叨謝,仰承聖恩?而顧臣不肖,向叨喉舌之任,自速溺職之辜,以至分議迭發,情志危蹙,伏蒙殿下特垂憐察,曲加庇覆,終許恩遞,俾全微諒,至今追思,感愧交竝,杜門蟄伏,自訟愆尤,今何敢以時日之稍久,恩數之曠絶,自同無故,揚揚冒出,重自陷於無忌憚之科哉?玆不得不冒昧呼籲於仁覆之下。大乞聖明,特命鐫改臣新授職名,仍治臣孤恩慢命之罪,以靖私義,以昭法紀焉。臣無任云云。答曰,省疏具悉。卿其勿辭行公。
己巳四月十八日午時,上御誠正閣。召對入侍時,參贊官金魯敬持詩傳第五卷,侍讀官權烒持詩傳第五卷,檢討官徐長輔持詩傳第五卷,假注書朴基宏持詩傳第五卷,記事官申在植持詩傳第五卷,記事官朴綺壽持詩傳第五意,以次進伏訖。上命開卷讀之。烒讀自四黃旣駕,止舍矢如破賦也。上曰,下番讀之。長輔讀自蕭蕭馬鳴,止章八句。上曰,參贊官讀之。魯敬讀自吉日維戊,止天子之所賦也。上曰,注書讀之。賤臣讀自瞻彼中原,止且以酌醴賦也。上曰,上番讀之。在植讀自吉日四章,止足以觀矣。上曰,下番讀之。綺壽讀自鴻雁于飛,止喜之而作此詩。上曰,文義陳之。烒曰,車攻吉日二詩,皆言周宣中興之功業也。東萊呂氏之言曰,車攻吉日,可以見王賦之復焉,可以見軍實之盛焉,可以見師律之嚴焉,可以見上下之情焉,可以見綜理之周焉。此莫非切實之語,而其要則在於師律之嚴整而已。今以之子于征,有聞無聲等句觀之,車馬之盛壯,徒衆之繁多如此,而能使之徒聞會獵之行,不聞人馬之聲者,何其美也?苟無紀律以御之,則豈能肅然無聲,若是哉?人君治國之道亦然,必以嚴整爲務而後,功業自隆,古人有言奮勵而興,篤實而成,嚴整而立,其言誠好矣。小臣前日,以立紀綱之意,有所仰達者。大抵紀律嚴而後,百度以貞,萬目畢張,而無委靡頹隳之患矣。伏願深加省念焉。上曰,下番陳之。長輔曰,今日自止車攻吉日鴻雁等篇,皆是宣王中興之後所作,上番以紀律敷衍仰對者,誠是矣,別無可達。而大抵車攻章徒御不驚,可以知紀律之嚴明也。大庖不盈,卽是王者及物之仁心,自可見於田獵之時也。易曰,王用三驅失前禽,其非盡物取之之意,亦與此無異矣。鴻雁章爰及矜人,哀此鱞寡者,周室旣衰,萬民流散,則宣王所以勞來安集之者,何莫非可矜可哀,而必以鱞寡爲先者,凡民之中,四窮尤是矜憐故也。是故惠鮮鱞寡,文王所以興周業也,哿矣富人,哀此惸獨,幽王所以覆其業也,爰及矜人,哀此鱞寡者,宣王所以致中興也。此豈非後世人君所當柯鑑處耶?伏願殿下,必以此等處,深加體念而毋忽焉。上曰,參贊官陳之。魯敬曰,上下番已陳之,臣無更達之文義矣。上曰,車攻詩,旣盡言田獵之事,此詩又曰,吉日庚午,旣差我馬,彼時此時,同是田獵,而此章之重言田獵,何也?長輔曰,車攻則宣王復文·武之境土,會諸侯而因以田獵,故作詩以美之,吉日則只言田獵而已,義實有異矣。上曰,上番所見亦然乎?烒曰,臣見亦同矣。魯敬曰,車攻是中興後會同之意,而兼言田獵之事也,吉日則專言田獵之事也。上曰,許多可獵者獸也,狐狸等屬,無非可獵,而獨曰麀鹿,何也?烒曰,非無他物,而必稱麀鹿者,但美其禽獸之衆多也。長輔曰,易曰,卽鹿無虞,以此觀之,則田獵之所尙者鹿也。魯敬曰,古人所獵之獸,以鹿爲重者,以其登於宗廟之祭,故異於狐狸等獸,而必稱鹿者此也。上曰,諸侯之宗廟,用大牢以鹿耶?魯敬曰,大牢則牛羊豕三者而已,非鹿也,鹿肉亦用之矣。上曰,小獸不取,而此云發彼小豝,何也?烒曰,不必捕捉也,特言禽獸之盛也,與一發五豝之義相類也。上曰,今此天子之所爲言者,宣王旣在此田獵,則又何必曰天子之所也?長輔曰,中興後始有田獵,而田獵又得其所,則稱之以天子之所者,卽詩人喜之而歎美之辭也。上掩卷,命退,烒等先退。魯敬曰,昨日進表裏官陞敍傳敎,挾書於致詞官賞典傳敎中事,命下矣。謹考伊日傳敎,則致詞官賞格,乃陞六而非陞敍也,何以爲之乎?上曰,然則添書下端,可也。魯敬曰,向者軍器寺片箭造成後矢人別單賞格中,李壽聃有加資之命,自兵曹以折衝啓下,而聞是已經折衝云。元別單改付標以入,何如?上曰,依爲之。仍命退,承史以次退出。
上在昌德宮。停常參·經筵。
鄭東榦啓曰,明日常參·經筵,取稟。傳曰,停。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵,日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金相休曰,召對爲之。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌今李敬參牌不進,監察茶時之意,敢啓。傳曰,知道。
以執義崔履亨,掌令李敬參,獻納洪儀泳,正言李永純牌不進罷職傳旨,傳于金相休曰,只推。
鄭東榦啓曰,卽者修撰徐長輔,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭東榦,以弘文館言啓曰,本館下番闕直,事甚未安,校理金熙華,修撰申緯,副修撰鄭魯榮,旣有只推之命,與副修撰朴宗琦,竝卽牌招,以爲推移入直之地,何如?傳曰,允。
以校理金熙華,修撰申緯,副修撰鄭魯榮牌不進罷職傳旨,傳于鄭東榦曰,只推。
以兵曹文臣朔試射試官望單子,傳于金魯敬曰,明日春塘臺與武臣堂下朔試射,同爲親臨擧行,武臣堂上別試射,亦爲入參。
金魯敬啓曰,明日親臨春塘臺武臣堂上別試射時,有時原任大臣入侍之例,今番則何以爲之?敢稟。傳曰,置之。
金魯敬啓曰,明日親臨春塘臺武臣堂上別試射時,有宗宰磨鍊入侍之例,今番則何以爲之?敢稟。傳曰,置之。
傳于金魯敬曰,明日出宮門路,以貳極門爲之。
以慶尙監司鄭東觀狀啓安東府民家失火事,傳于南履翼曰,聞甚矜惻,元恤典外,別加顧恤事,廟堂區劃分付。
金魯敬,以都摠府言啓曰,今四月二十日春塘臺親臨堂下文武臣朔試射及武臣堂上別試射時,侍衛寶劍,當爲備員,而都摠管李彦植呈辭,副摠管朴宗慶在外,林漢浩·李文會俱有身病,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以朴崙壽爲都摠管,申大顯·洪奭周·金處漢爲副摠管,都摠管單申大顯。
金魯敬,以都摠府言啓曰,新除授都摠管申大顯,時無職名,令該曹卽爲口傳付軍職,何如?傳曰,允。
兵曹口傳政事,大護軍申大顯。
金魯敬,以兵曹言啓曰,南行部將李錫龜,依前例成才間限十朔,姑爲停試之意,敢啓。傳曰,知道。
金魯敬,以訓鍊都監言啓曰,謹依三月十二日統長金道亮手本判付,北營拘留武藝別監陸宗謙,今日習陣,決棍五十度後,依律擧行次,移送秋曹之意,敢啓。傳曰,知道。
禁府照目粘連,新昌前縣監金鎭白矣本府議啓內,私分虛留,俱係法外,溺職之罪,不可以時値歉荒,有所容恕,以此照律罪告身盡行追奪,徒三年定配,私罪,奉敎依允。又照目粘連,內侍金性完矣本府議啓內,微瑣之訟,致煩上徹,固已無嚴兺除良,變幻事實,直關法司,近習縱恣之弊,不可不嚴防,從重勘處罪,從重論,杖一百收贖,告身盡行追奪,徒三年定配,私罪,奉敎依允爲旀,功減一等爲良如敎。又照目粘連,沔川郡守尹光時矣本府議啓內,枚報營門,雖有可據之蹟,穀簿淆亂,不可無罪,以此照律罪,笞四十收贖,附過還職,私罪,奉敎依允爲於,功減一等爲良如敎。又啓目粘連,向前李奎新段,稅船之掌內臭載,事極驚駭,雖無不善指路之失,地方官不飭之責,在所難免是白遣,崔光泰段,旣無私穀之添載,京司事目,又有可據是白乎矣,該曹覆啓之後,亦不可全然無罪,竝只以此照律,何如?判付啓,依允。又啓目粘連,向前李膺福亦,各穀之腐傷,石子之不完,旣已現發於備郞摘奸之時,則不可以囚供之發明,有所曲恕,以此照律,何如?判付啓,依允。又啓目粘連,向前洪允謨亦,代穀名色,自是流來之謬例,兩年還作之數,亦旣夥多是白乎矣,略干包之未及還作,旣已現發,不可無罪,以此照律,何如?判付啓,依允。又啓目粘連,向前鄭述仁亦,實穀代捧,出於了逋之意,囚供發明,容或無怪是白乎矣,無論米穀與他穀,暫換名色之失,在所難免,以此照律,何如?判付啓,依允。又啓目粘連,向前李永運亦,穀色之麤劣,石子之不完,自是流來之痼瘼舊儲之未及盡分,雖曰事勢之使然,旣已現發之後,未卽釐正之罪,在所難免,以此照律,何如?判付啓,依允。
金相休,以義禁府言啓曰,時囚罪人金鎭白告身盡行追奪,徒三年定配照律公事判付內,依允啓下矣。金鎭白告身盡行追奪,公忠道公州牧惟鳩驛,徒三年定配,而以議啓內辭意,具罪目依例發遣府羅將,押送配所,何如?傳曰,允。
金相休,以義禁府言啓曰,時囚罪人金性完杖一百收贖,告身盡行追奪,徒三年定配照律公事判付內,依允,功減一等事,命下矣。金性完功減一等,杖九十收贖,告身盡行追奪,黃海道長淵縣新行驛,徒二年半定配,而以議啓內辭意,具罪目依例發遣府書吏,押送配所,何如?傳曰,允。
公忠監司金蓍根疏曰,伏以,臣人旣駑下,才又朽鈍,而因緣倖會,叨冒榮途,依近日月之光,膏沐雨露之澤,釋褐之初,旋玷翰苑,衣緋未幾,與選銓衡,前後揚歷,無非踰溢,居常懍惕,若隕淵谷,不料湖臬新命,忽下於千萬夢想之外,臣始焉驚惑,繼以危懼,益不知措躬之所也。夫今之藩宣,卽古之方岳也,上承九重之仁恩,下察一方之生靈,民俗之休戚係焉,風化之汚隆關焉。伏況湖西一區,舟車委輸於三路,而弊源積痼,呼吸上關於京師,而力役偏苦,海箔竭魚鹽之利,峽戶窘樵採之政,土愈瘠而民益窮,歲屢儉而俗漸降,倉簿則未免虛勘,戶籍則多致闕伍,此時矯捄之方,不啻焚溺之急,則政宜循良是揀,俾責承宣之任,而今乃以如臣疎闇無他所有者,委而畀之,不少難愼,觴竽之濫,負乘之戒,尙屬臣一己之私,而其於玷聖上則哲之明,累朝家綜核之政,夫豈細故也哉?噫,臣自出身以來,偏蒙恩造,驟躐無漸,拂拭推遷,罔非上天之造化,欲報之德,與天無極,夷險燥濕,非臣之所敢自恤,況是官也,古人所謂刺史榮也,人情之所願也。固當樂赴之不暇,苟使臣有一分堪承之望,則何苦爲飾讓之辭,甘歸於不誠之科哉?環視其中,萬萬無稱塞之望,畢竟僨誤,理所必至,反覆思惟,承膺無路,畢暴肝膈之懇,仰瀆崇嚴之天。伏乞聖明,俯垂諒察,亟遞臣新除之職,回授可堪之人,以重公器,以安私分,不勝幸甚。臣無任云云。答曰,省疏具悉。卿其勿辭,往欽哉。
修撰徐長輔疏曰,伏以,臣卽接家信,則臣之老父,素患痰癖之症,近因日候之不調,以致將攝之失宜,挾感越添,咳喘苦劇,胸膈痞悶,食飮全却,委頓床笫,促臣歸視,臣自聞此報,方寸如灼,實難晷刻按住,玆敢忙陳短章,徑出禁扃。伏乞聖慈,俯垂矜諒,亟遞臣職,俾便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
己巳四月十九日辰時,上御誠正閣。召對入侍時,參贊官金相休持詩傳第五卷,侍讀官權烒持詩傳第五卷,檢討官徐長輔持詩傳第五卷,假注書朴基宏持詩傳第五卷,記事官申在植持詩傳第五卷,記事官朴綺壽持詩傳第五卷,以次進伏訖。上命開卷讀之。烒讀自鴻雁于飛,集于中澤,止章六句。上曰,下番讀之。長輔讀自夜如何其夜未央,止鸞聲噦噦賦也。上曰,參贊官讀之。相休讀自夜如何其夜鄕晨,止章五句。上曰,注書讀之,賤臣讀自沔彼流水朝宗于海,止憂亂之詩。上曰,上番讀之。在植讀自沔彼流水其流湯湯,止不可弭忘興也。上曰,下番讀之。宗琦讀自鴥彼飛隼,止一章六句。上曰,文義陳之。烒曰,庭燎詩三章之義,一節深於一節,始言夜之未央,復言夜之未艾,末言夜之鄕晨,而周宣求治之勤,耿耿憧憧,不能安寢之意,自可見矣。謹按易曰天行健,君子以,自疆不息,以此觀之,君子之所當法者天也。天運於上而其道不息,則人之所以體之者,豈非不息乎?是以孔子著之於經,垂之後世,而自古人君求治之誠,惟在於體天地之德,罔或懈於晝夜之間也。鷄鳴而起,孳孳爲善者,大舜所以體天不息也,思兼三王,坐而待朝者,周公所以體天不息也。唐太宗亦曰我自樂此,不爲疲也,此雖少康之君,而猶以不息爲貴也。大抵晝往夜至之際,卽人氣疲薾之時,而猶且惕然警省,點檢昨日已經之事,思繹來日將行之事,乃是君子不息之道也。故夙興夜寐箴曰,或省舊愆,或紬新得。古人又曰此夜可惜,蓋靜室半夜之中,昏氣不乘,屋漏幽獨之處,乾惕冞摯,則求治之本,不外於此矣,伏願深留聖念焉。上曰,下番陳之。長輔曰,上番以歷代人君勤政爲治之事,旣已仰陳,而大抵庭燎三章,可知宣王夜不安寢,勤於爲政,而此所以宣王致中興之由也。自古時君世主,莫不以勤而興,以逸而廢,勤之一字,豈可少忽也哉?至若列聖朝治法政謨,莫不以勤爲治,而竊伏見肅廟朝,嘗親製宵衣箴,而其文曰,夜如何其,詩經播詠,又曰鷄鳴孜孜,日法古聖,此是肅廟之勤政也。英廟朝若曰予幼時,仰覩肅考,雖深夜,亦必酬應公事,每以夜鼓三下爲節,今予亦何敢自逸?自今公事,雖夜深,亦入之,此是英廟之勤政也。且在先朝,求治一念,夙宵憧憧,每深夜酬應,丙枕靡安,或裁決時政,或誦習經傳,侵曉不疲,未明求衣,此實當日臣民所嘗覩聞者也。古人曰欲法堯·舜,當法祖宗。伏願殿下,深念付畀之重,益勉繼述之方,勤勤孜孜,毋或間斷焉。上曰,參贊官陳之。相休曰,上下番皆已仰陳,臣無更達之文義矣。上曰,鴻雁所謂哀鳴嗸嗸,何以稱嗸嗸也?未知其爲宣王時詩,而下復有憂亂之詩何也。長輔曰,詩之序次,有難詳知,而此則似是宣王之前,厲王之時所作之詩也。上曰,我友敬矣,讒言其興者何義,而何所當之作也。烒曰,此民之憂亂之詩,而言人能敬以自持,則讒言無自而興也。長輔曰,以章下小註觀之,則此篇第一章,始念亂而憂及父母,第三章,終憂讒而敬以反身,憂念之中,可見不忘孝敬之意也。上曰,沔彼流水,朝宗于海云者,以此觀之,似比而曰興,何也?烒曰,興體多有似比之興也。相休曰,其義則爲比,而其文則非比也。上曰,莫肯念亂,誰無父母?此言何謂也?烒曰,此則作詩者所以憂父母,而未暇及其身也。相休曰,其意若曰,父母人皆有之,而何其不念亂也云矣。上曰,沔水二句,第一第二章,皆有之第三章之獨無,何也?別無義耶?長輔曰,章下註亦已言之,而第三章之二句,則必是脫落,似無他義也。上曰,載起載行云者,何義也?長輔曰,謂以或起或行者,蓋憂念之極,不遑寧處之義也。上曰,念彼不蹟,其曰不蹟,何義也?烒曰,不循道理之謂也。上曰,何謂不循道理也?烒曰,言其非平常之道理也。當是之時,亂其極矣,故憂其不能循平常之道而致亂也。上曰,誰是不循道理者?此時何時也?宣王時耶?烒曰,其爲宣王之時,則未可知也。上掩卷,命退,諸臣以次退出。
上在昌德宮。停常參·經筵。
上詣春塘臺。堂下文武臣朔試射,武臣堂上別試射還內後,內閣·政院·玉堂·藥房口傳問安。答曰,知道。
藥房提調李晩秀,左副承旨鄭東榦啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
鄭東榦啓曰,玉堂備員間視事頉稟之意,敢啓。傳曰,知道。
金相休啓曰,行大司憲李直輔,掌令愼宜學,持平宋啓榦·金直淳在外,執義崔履亨,掌令李敬參呈辭,監察茶時之意,敢啓。傳曰,知道。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。傳曰,知道。
南履翼啓曰,今日殿座,承旨當爲備員,而兼都承旨沈象奎不爲仕進,所當牌招,而拘於廳規,不得請牌,何以爲之?敢稟。傳曰,牌招。
鄭東榦以內醫院提調意啓曰,副提調沈象奎,今日問安,不爲仕進,卽爲牌招,何如?傳曰,允。
以校理金熙華,修撰申緯,副修撰朴宗琦牌不進罷職傳旨,傳于鄭東榦曰,只推。
以修撰鄭魯榮牌不進罷職傳旨,傳于鄭東榦曰,只推。
鄭東榦啓曰,明日當參經筵,取稟。傳曰,停。
鄭東榦啓曰,副修撰朴宗琦,以其親病,陳流徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
鄭東榦,以弘文館言啓曰,本館下番闕直,事甚未安,校理金熙華,修撰申緯,副修撰鄭魯榮,旣有只推之命,竝卽牌招,以爲推移入直之地,何如?傳曰,允。
傳于趙鎭順曰,違牌臺諫竝許遞,政官牌招開政。
趙鎭順啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
趙鎭順啓曰,行吏曹判書南公轍,參判金明淳,參議李好敏再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠極未安,判書·參判,所當更請牌招,而係是一日三牌,何以爲之,敢稟,傳曰,參議只推,與判書·參判更爲牌招。
趙鎭順啓曰,吏曹參議李好敏,三牌不進,依定式禁推傳旨捧入之意,敢啓。傳曰,知道。
以吏曹參議李好敏三牌不進禁推傳旨,傳于趙鎭順曰,分揀。
有政。吏批,判書南公轍進,參判金明淳牌不進,參議李好敏牌不進,同副承旨趙鎭順進。以朴孝成爲執義,朴宗琦·權烒爲掌令,徐長輔爲獻納,韓用儀爲正言,右議政金思穆爲內醫院都提調。
兵批,判書金羲淳病,參判宋知濂受由在外,參議李廷顯病,參知韓始裕入直進,左承旨南履翼進,行護軍趙萬元·柳相祚,副司直崔履亨·李敬參·愼宜學·洪儀泳,副司果李永純,以上竝單付,同知單鄭義誠。
以校理金熙華,修撰申緯,副修撰鄭魯榮牌不進罷職傳旨,傳于趙鎭順曰,只推。
以統長黃大呂手本武藝別監朴命得爲先除下後移法司重治事,傳于趙鎭順曰,因一微事,毆打座上別監,前所未有,亦關紀綱,令訓將嚴棍汰去。
金魯敬,以訓鍊都監言啓曰,謹依統長黃大呂手本判付,武藝別監朴命得,嚴棍二十度,汰去之意,敢啓。傳曰,知道。
鄭東榦,以成均館行大司成意啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等書進所懷,以爲,臣等伏見朝紙,則以島配罪人曺錫倫,罪雖深重,而情理可矜,持爲放送爲敎,此是出於聖上孝理之政也。臣等竊不勝仰頌之至,而第伏念,錫倫之所犯,得罪於先賢,事關於斯文,雖曰受人指使,其於挺身和應,極肆凶悖,則與光顔無別,故當初該府不許收贖之意,今番大臣不可輕議之啓,皆由於罪犯之深重,而不暇論情理之矜悶者也。且情理自情理,罪犯自罪犯,屈法伸情,雖在輕罪,猶難曲恕,況事係斯文者乎?臣等忝居首善之地,以此抑鬱之蹤,其何敢晏然冒入於食堂乎云云。臣以聖廟捲堂事體至重,卽爲還入之意,縷縷開諭,多般勸入,諸生等終不回聽,無意還入,何以爲之?敢啓。傳曰,諸生之如是捲堂者亦過矣。其罪雖深重,其在孝理之政,情理切可矜,故放之。雖重罪,已經勘矣。且不復齒之則可,豈必長在罪配乎?衛道明學之事,貴其首敦倫也,以孝理而放之,諸生亦不當如是也。更爲勸入。
鄭東榦,以成均館行大司成意啓曰,本館草記,答曰,諸生之如是捲堂者亦過矣。其罪雖深重,其在孝理之政,情理切可矜,故放之。雖重罪,已經勘矣。且不復齒之則可,豈必長在罪配乎?衛道明學之事,貴其首敦倫也,以孝理而放之,諸生亦不當如是也,更爲勸入事,命下矣。臣謹依聖敎,招致諸生,傳宣聖旨,更爲勸入,則諸生等以爲,臣等忝居首善之地,義重沐浴,相率捲堂矣。聖敎勤摯,不敢一向逡巡,謹當還入云。故仍設食堂,臣則退去之意,敢啓。傳曰,知道。
金魯敬,以都摠府言啓曰,今日入直內三廳武兼禁軍及軍兵等當爲中日習射,而殿座相値,不得設行之意,敢啓。傳曰,知道。
金相休,以刑曹言啓曰,罪人金學成·金繼鍾·梁成宅·李基德等,自左右邊捕盜廳,移送臣曹矣。爲先嚴囚之意,敢啓。傳曰,知道。
左議政金載瓚疏曰,伏以,臣於日昨,以藥院提調必遞之義,略陳情實,冀蒙體諒,及伏奉批旨,以都提調異於提調,不賜允許。是臣之前箚,情未忍畢陳,實不敢悉暴,日月之照,或有所未盡俯燭也,惶隕抑塞,益無所自措也。噫,職任則都提調亦提調也,情地則提調亦都提調也。由前由後,初未有都提調·提調差異之義,而臣於十年之後,重叨是任,未語而先哽,聞名而亦驚,不敢爲復入之意者,斷斷出於彝性之不期然而然,而勉抑他不得者也。臣未敢以臣身而叨是任,朝家又不必以是任而授臣者,不待臣自暴,而宜有所鑑諒也明矣。又況臣於伊時,以不謹之罪,臺言峻發,聲討至重,雖荷慈覆之至仁盛德,獲逭鈇鉞,幸保性命,而尙今追思,心膽俱墜,卽此所遭,已是鐵限,而今者新命,又是所遭後初授也。凡大小朝臣,若有所遭之言,而復叨前度之職,則大則自劃,小則必伸,卽國朝以來所不容已之一副當體例也,廉隅也。公焉而體例爲重,私焉而廉隅至大,下不可以自取破壞,上不可以强加敦迫,況臣所遭,是何等題目,而臣又忝在天官矣。壞體沒廉,自臣爲始,則臣當作何如人也,在朝廷亦將爲何如樣也?若於此而猶未蒙允音,是豈四維囿世,以禮事臣之義也哉?臣之膏肓之疾雖或目前少愈,其於夙夜供劇之任,萬萬無一望,卽通朝之所共知。然而此猶臣一己之私,今不敢覼縷煩陳,而卽臣之情與實,惟當以罪爲期,一遞爲準而已,玆敢不避煩瀆,申控至懇。伏乞曲加諒察,亟許遞改,千萬幸甚。臣無任云云。答曰,省疏具悉卿懇。卿之所懇如此,所請許施,卿其安心。仍傳于趙鎭順曰,此批答遣史官傳諭于左議政。
掌令愼宜學疏曰,伏以,臣於月前,猥陳一疏,膚淺謏寡之說,旣承聖批之優容,懇迫至切之私,又蒙恩暇之體諒,粗暴犬馬之微誠,得伸烏鳥之私情,臣於是,且惶且感,莊誦恩言,歸告老母,家室攢祝,鄕隣瞻聳,臣每於刀圭扶將之餘,輒誦愛君日長之語,以寓歌詠聖澤之意矣。不料言責之重寄,尙致時月之虛縻,每自循念,只增悚憫,夫臺閣者人主之耳目,耳欲其聰,目欲其明,而聰明以之廣焉,是豈一日可曠之職乎?噫,人不稱職之謂曠,而在庶官,猶曰無曠者,卽皐陶所以勉舜·禹也。況臣所叨,又非庶官之比,而竝與不稱之身,初不居其官,則固宜亟賜遞免,以便公私也審矣。又況臣老母癃衰日加,疾病隨痼,素患風痰之症,挾感闖發,目下實狀,轉難離捨,則其在聖朝體下之仁,孝理之政,想不待臣言之畢,而必蒙鞶遞之恩矣。伏乞聖慈,念朝家言責之不可久曠,諒微臣情理之不可暫離,特賜鐫免,俾卒天地慈覆之恩,仍治臣瀆擾之罪,不勝萬幸。臣久滯鄕曲,職名便同已遞,顧何敢更以言官自處,而徒陳己私,不附愛君之悃,則亦非臣分之所安,玆敢附陳一說,惟聖明垂察焉。噫,顧今民憂時弊,種種可言之事,難以毛擧,而第念,人主一身,爲四方之標準,一心爲萬化之本源,本源旣正,則其他有不足憂者矣。此臣之前疏所以不暇他及,而只以勉聖學一事,縷縷仰陳者也。然而臣嘗聞程子之言曰,君德成就,責在經筵,涵養氣質,薰陶德性之方,莫如山林宿德之士,而今無一人出入於經席者,殿下果以無其人而然歟,抑殿下未盡誠禮而然歟?若誠無其人則已矣,如或有其人而不能致之,則豈不爲聖朝之欠事,而經席之上,難保其成就之益矣。且臣竊覸殿下,每於廷臣進言之章,翕受嘉納不咈如流,此誠千古帝王之盛節,而人臣之所罕見於時君者也。以此虛襟之聖德,苟得眞正學問中人,朝夕左右,納牖啓沃,則其爲裨補於聖學,承佐於治化者,夫豈如臣輩空疎無本領,掇拾前言者之比乎?經筵官宋稚圭,以先正之後孫,學有淵源,門路甚正,克紹家門之業,久負士林之望,殿下之前後敦召,凡幾年所,而尙莫之致矣。我殿下亦未嘗不以誠意未孚,深自咎責,而徒見其如此之是爲病,未見其不如此之是爲藥,則臣愚死罪,竊恐殿下招筵之誠禮,果有所未盡而然也。夫有如此可用之人,而不能用之,則其在野無遺賢之道,旁招俊乂之義,果如何哉?繼自今益篤緇衣之好,期有側席之效,則彼養德林樊,所講者君親,亦何苦而終守東岡之操,不思行義以達之道乎?始自此儒賢而期於必致,則凡在旌招之例者,亦可以次第于于,輔乂我王家,此誠在殿下一擧措之間耳。伏願聖明,深留意焉。臣無任云云。省疏具悉。所陳切實,當留念,經筵官招延事,誠如爾言,專在於誠禮,予亦以此加勉,然豈獨一人而已?必盡招諸經筵官,以備啓沃之列,竝益加誠意,從當敦勉矣。爾則本職許遞。
副修撰朴宗琦疏曰,伏以,臣之老母,素患癖積之症,當此換節之時,偶失將攝,一倍添劇,暈眩繼作,不省四到,臣方左右扶將,離捨無望,親臨試射,黽勉趨簉,而仍因就直,其勢末由,忙陳短章,徑出禁扃。伏乞天地父母,亟垂鐫改之恩,以便救護,仍治瀆擾之罪,以肅朝綱焉。臣無任云云。省疏具悉。爾其勿辭救護。
己巳四月二十日卯時,上御春塘臺。堂下文武臣朔試射,武臣堂上別試射入侍時,左承旨南履翼,右承旨金魯敬,左副承旨鄭東榦,右副承旨金相休,同副承旨趙鎭順,記事官李魯集·李光文·申在植·朴綺壽,檢校直閣李魯益,以次侍立。時至,通禮跪啓外辦,上具翼善冠·袞龍袍,乘輿出重華門。藥房提調李晩秀進曰,早朝勞動,聖體,若何?上曰,一樣矣。由貳極門·銅龍門·靑陽門,詣春塘臺,降輿陞座,小開門節次,宣傳官如法擧行訖。檢校提學李晩秀,檢校直閣洪奭周·李魯益,檢校待敎朴宗薰等進曰,侵早勞動,聖體,若何?上曰,一樣矣。晩秀等曰,寢睡·水刺之節,何如?上曰,一樣矣。晩秀等曰,王大妃殿氣候,何如?上曰,一樣矣。晩秀等曰,惠慶宮氣候,何如?上曰,一樣矣。晩秀等曰,嘉順宮氣候,何如?上曰,一樣矣。魯敬曰,都承旨沈象奎,以試所承旨蒙點,而今納牌不進,何以爲之乎?上曰,文臣試所承旨,以南履翼爲之。出榻敎上曰,文臣試射試官,以戶曹判書李晩秀差下。出榻敎贊儀唱試官以下四拜,文所考官兼戶曹判書李晩秀,行成均館大司成權常愼,行護軍李得濟,參考官行副護軍朴宗薰·曺允遂·李翼晉,武所考官兵曹判書金羲淳,行護軍洪奭周·李堯憲,參考官禮曹參議吳淵常,行副護軍洪秀晩·吳翰源,行四拜禮,以次陞殿。晩秀曰,文武臣數多,未暮前似難畢射矣。上曰,武臣堂下試官,監射於丹楓亭,文臣及武臣堂上,仍留壇上試射,而文所試官兼察也。仍命武臣堂上柳葉箭八巡,片箭二巡,文臣堂下柳葉箭一巡,武臣堂下柳葉箭四巡,片箭三巡發射。上入小次。有頃,試射畢,上命書傳敎曰,還宮門路,以賓陽門爲之。王大妃殿進御加味芎夏湯,依前方五貼製入。出榻敎上乘輿由靑陽門·賓陽門還內,諸臣以次退出。
上在昌德宮。停常參·經筵。
自巳時至申時,日暈。
趙鎭順啓曰,玉堂備員間視事頉稟之意,敢啓。傳曰,知道。
金魯敬啓曰,來二十五日朝參日次矣,敢稟。傳曰,停。
金魯敬啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金魯敬啓曰,左副承旨鄭東榦,今日不爲仕進,卽爲牌招,何如?傳曰,允。
傳于南履翼曰,左承旨入侍。
以左副承旨鄭東榦牌不進罷職傳旨,傳于趙鎭順曰,只推。
金魯敬啓曰,行大司憲李直輔,執義朴孝成,持平宋啓榦·金直淳在外,掌令朴宗琦·權烒牌不進,監察茶時之意,敢啓。傳曰,知道。
以掌令朴宗琦·權烒,獻納徐長輔,正言韓用儀牌不進罷傳旨,傳于金魯敬曰,只推。
趙鎭順,以弘文館言啓曰,本館下番闕直,事甚未安,校理金熙華,修撰申緯,副修撰鄭魯榮,旣有只推之命,竝卽牌招,以爲推移入直之地,何如?傳曰,允。
以校理金熙華,修撰申緯,副修撰鄭魯榮牌不進罷職傳旨傳于趙鎭順曰,只推。
傳于趙鎭順曰,日前受點輪對官,使之明日待令。
趙鎭順,以吏曹言啓曰,新除授宗簿寺主簿安光直呈狀內,矣身素患痰癖之症,當此換節之時,一倍添劇,時日內萬無供職之望云。身病旣如是,則有難强令察任,改差,何如?傳曰,允。
金魯敬,以兵曹言啓曰,羽林衛將李禹道,文臣兼宣傳官權丕應,俱以身病猝重,勢難供職,呈狀乞遞,竝改差,何如?傳曰,允。
禁府照目粘連,交河郡守李奎新,洪州牧使崔光泰等矣本府議啓內,李奎新段,稅船之掌內臭載,事極驚駭,雖無不善指路之失,地方官不飭之責,在所難免是白遣,崔光泰段,旣無私穀之添載,京司事目,又有可據是白乎矣,該曹覆啓之後,亦不無全然無罪,竝只以此照律罪。李奎新·崔光泰等段,各笞四十收贖,附過還職,私罪,奉敎依允爲旀,李奎新段,功議各減一等,崔光泰段,功減一等爲良如敎。又照目粘連,咸昌縣監李永運矣本府議啓內,穀品之麤劣,石子之不完,自是流來之痼瘼,舊儲之未及盡分,雖曰事勢之使然,旣已現發之後,未卽釐正之罪,在所難免,以此照律罪,笞五十收贖,解見任別敍,私罪,奉敎依允爲旀,功減一等爲良如敎。又照目粘連,臨陂縣令洪允謨矣本府議啓內,代穀名色,自是流來之謬例,兩牟還作之數,亦旣夥多是白乎矣,若干包之未及還作,旣已現發,不可無罪,以此照律罪,笞五十收贖,解見任別敍,私罪,奉敎依允爲旀,功減一等爲良如敎。又照目粘連,仁同前府使李膺福矣本府議啓內,各穀之腐傷,石子之不完,旣已現發於備郞摘奸之時,則不可以囚供之發明,有所曲恕,以此照律罪,杖八十收贖,奪告身三等私罪,奉敎依允爲旀,功減一等爲良如敎。又照目粘連,全州判官鄭述仁矣本府議啓內,實穀代捧,出於了逋之意,囚供發明,容或無怪是白乎矣,無論米穀與他穀,暫換名色之失,在所難免,以此照律罪,笞五十收贖,解見任別敍,私罪,奉敎依允爲旀,功減一等爲良如敎。
錦豐君朴崙壽疏曰,伏以惟天惟祖宗,眷佑我邦家,慶朔漸屆,産室設廳,吉日已涓,蹈忭顒祝,小大同情。仍伏念,臣猥謁私懇,歸自松楸,中路邸報,晉擢群彦,而千萬不自意,賤臣之名,亦居其一,周廬除旨,繼而又降,臣始也倘㑆,中焉駴惑,未乃憂歎,而實不知置臣之所也。臣雖無狀,是豈敢專爲臣盈盛之懼而然哉?誠以朝家擧措,不論人器,不計望實,循資授級,如序陞之爲,則是眞所謂安坐膴仕,平步亨衢,榮身侈銜,感則有之,設官分職,意豈徒然?夫八座,峻秩也,廟剡,公擧也。其不可人人而濫授也決矣。雖曰世級漸降,職隨人輕,歷數廷紳,皆可踰臣,而今忽使糠粃居先,珷玉同歸,臣固不足言,其於貽當世之羞,招四方之譏,何哉?噫,臣本庸愚,最居人下,文學才猷,蔑無記稱,名津要地,猥遍兜攬,通籍二十有餘年,偏蒙兩聖朝洪渥,項踵毛髮,都歸造化,涓埃絲毫,未效稱塞,每一思惟,愧汗浹背。況臣舊躋卿秩,已是冥升,升而不止,將必至於顚蹶,舊帶諸任,已是歷試,試而蔑效,更何安於進步,名器非輕䙝之物,鉛刀無再割之用,此不但自知者,明世之知臣者,亦未嘗期臣以致此,淵鑑孔昭,宜無遺照,而誤恩橫加於人望之外,此殆臣理盈勢極,自速其負乘之寇而後已矣。且臣尤有所大懼者,方當群工器使,庶明勵翼,此時礪世磨鈍之具,緣臣而未免玷汚,反不如繁纓弊袴之惜,則其爲累聖德,有甚於速身烖之憂,反復揣量,冒膺無路,玆敢披露肝膈,仰瀆崇嚴。伏乞聖明,推體下之仁,察由中之懇,亟命收還臣新授資級,以重公器,以安私分,千萬幸甚。臣無任云云。答曰,省疏具悉。卿其勿辭行公。
己巳四月二十一日午時,上御誠正閣。左承旨入侍時,左承旨南履翼,記事官李光文·申在植·朴綺壽,以次進伏訖。上曰,玉堂在直,是洪冕燮一人乎?履翼曰,然矣。上曰,都堂錄,更有飭敎,然後方可以擧行耶?履翼曰,大臣向於榻前,以數日後爲之之意,仰對矣。雖無傳敎之更下者,似從近爲之矣。上曰,昨日文武臣朔試射賞罰傳旨,何以爲之耶?履翼曰,武臣堂上,雖準巡,而文·武臣堂下,俱未準巡,故有所仰稟矣。未及蒙下敎,而定式則無分及未滿四矢,病不進,皆爲罷職矣。命書傳敎曰,文·武臣堂下試射,巡旣未準,無分未滿四矢者論罰,今姑勿論。履翼曰,驪陽府院君家,以遣承旨致祭有命,而在先朝,或有致祭之事,則以其內外孫中爲承旨者,特敎往侑矣。今番則何以爲之乎?上曰,予亦知有此例,故將欲待入啓而下敎矣。承旨中誰是後裔也?履翼曰,同副承旨臣趙鎭順,爲其外裔矣。上曰,直派外孫耶?履翼曰,鎭順之祖,故判書臣趙榮進,卽府院君孫壻矣。上命退,承史以次退出。
上在昌德宮。停常參·經筵。
金相休啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。傳曰,知道。
金魯敬啓曰,左副承旨鄭東榦,今日不爲仕進,卽爲牌招,何如?傳曰,允。
金魯敬啓曰,副校理洪冕燮,謂有身病,陳疏徑出,原疏纔已退却矣。依定式禁推傳旨捧入之意,敢啓。傳曰,知道。
金魯敬啓曰,校理一員,副校理一員,修撰一員,副修撰一員未差,副校理洪冕燮徑出,玉堂上下番俱空,事甚未安。應敎李永老,副應敎李魯益,校理金熙華,修撰申緯,副修撰鄭魯榮,竝卽牌招,以爲推移入直之地,何如?傳曰,允。
金魯敬啓曰,戊辰閏五月二十一日輪對官忠勳府都事李敬魯,六月初一日戶曹正郞尹光心,十一日兵曹佐郞李,都摠府經歷李鍾文,七月初一日司饔院主簿李台升,尙衣院直長金芝淳,司僕寺判官李在純,十一日內資寺主簿趙增坤,內贍寺主簿鄭在翼,司䆃寺僉正李英玉,禮賓寺主簿徐最光,濟用監主簿韓象洪,二十一日軍資監判官李在翼,繕工監監役尹亨植,假監役申光誨,司宰監奉事金照,校書館判校高錫龜,兼正字朴綺壽,八月初一日廣興倉守金履禮,九月初一日義盈庫主簿洪泰運,東氷庫別提鄭光國,掌苑署別提徐有植,十一日典牲署直長李畹秀,瓦署別提李世泰,二十一日西學訓導孫錫祚,宗親府典簿金民淳,中樞府都事洪疇九,十月十一日禮曹正郞韓啓翼,兵曹佐郞姜學濬,二十一日刑曹佐郞李達模,都摠府都事金宗源,十一月初一日通禮院左通禮韓義運,奉常寺正柳河源,十一日軍器寺副正金益大,內資寺直長吳徹常,二十一日司䆃寺主簿宋旼祥,禮賓寺主簿李再賢,軍資監正李之珩,十二月初一日司宰監主簿徐寯修,廣興倉直長鄭東晩,十一日典設司別提李命奎,義盈庫直長李昇明,長興庫主簿朴宗山,二十一日東氷庫別檢朴晩壽,西氷庫別檢金柄文,司圃署別提李尙進,己巳正月二十一日典牲署判官尹弘鎭,造紙署別提李宜桓,瓦署別提李福麗,中樞府都事申在恒,二月十一日義禁府都事吳泰膺,戶曹正郞李周憲,禮曹佐郞李集運,二十一日兵曹正郞朴慶九,刑曹正郞沈公俊,工曹正郞權伋,漢城府主簿金載儁,都摠府經歷李緯坤,三月十一日成均館直講金初燮,尙瑞院直長徐有鎭,承文院判校夫宗仁,通禮院右通禮洪百儀,奉常寺直長朴孝臣,二十一日司饔院主簿李百膺,司僕寺僉正尹守正,內資寺奉事金履祜,四月十一日宗簿寺正姜彙鈺,內贍寺奉事趙雲路,司䆃寺奉事金愿,禮賓寺直長吳彦先,濟用監副奉事李文載,二十一日軍盜監主簿尹凝烈,繕工監主簿鄭履健,司宰監僉正徐應輔,掌樂院主簿鄭烈,廣興庫主簿金相和來待矣。傳曰,入侍。
傳于金魯敬曰,久任郞廳入侍。
金相休啓曰,行大司憲李直輔,執義朴孝成,持平宋啓榦·金直淳在外,掌令權烒·朴宗琦牌不進,監察茶時之意,敢啓。傳曰,知道。
以掌令權烒·朴宗琦,正言韓用儀牌不進罷職傳旨,傳于金相休曰,只推。
以左副承旨鄭東榦牌不進罷職傳旨,傳于金魯敬曰,只推。
以副校理洪冕燮禁推傳旨,傳于金魯敬曰,分揀。
金魯敬啓曰,副校理洪冕燮,旣有命揀之命,一體牌招,何如?傳曰,允。
以注書李光文拿處傳旨,傳于金相休曰,分揀。
以繕工〈監〉主簿鄭履健拿處傳旨,傳于金相休曰,分揀。
金魯敬啓曰,應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮牌不進,校理一員,副校理一員,修撰一員,副修撰一員未差,玉堂上下番俱空,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,違牌人只推,更爲牌招。
金魯敬啓曰,應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮,再牌不進,校理一員,副校理一員,修撰一員,副修撰一員未差,玉堂上下番俱空,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,違牌人只推,更爲牌招。
以全羅監司李冕膺狀啓,茂長縣人物渰死事,傳于金相休曰,十一人物之逢風浪於大海之中,一時渰沒,屍亦未拯,極甚矜惻,元恤典外,各別優數題給,如有生前身還布,竝卽爲蕩減,未拯屍身,竝申飭搜得事,令廟堂卽爲措辭分付。
金魯敬以備邊司言啓曰,卽見公忠前監司鄭晩錫狀啓,則以爲,今以査官報牒觀之,則堤川縣倉穀全燒各穀,爲八千四百七石零,燼餘穀三百四石,又在其外,燼餘各穀,則以改色例,計戶均俵,除耗收捧,全燒穀八千四百七石零內,四百五十四石零,臣營及水營統營會外之穀,而其外七千九百五十三石零,俱是會付之穀,則其措處之方,不敢擅議,請令廟堂稟旨分付矣。該縣會付穀之入於全燒,至爲七千九百五十三石零,燼餘穀爲三百四石,一邑還穀,今已蕩然無餘,旣有民邑,則不可一日無穀,而原穀已盡,措處無路,誠萬萬寒心。令道臣就道內,穀多處酌量磨鍊,待秋排俵,近則本邑移轉,遠則作錢移貿,以爲從便塡充之地。而蓋該邑本以還多爲弊,每有減糴之請,今則無異創設之初,不必依舊摠復設,必爲較量民穀,斟定多小,小或爲數三千石,多不過三四千石,移轉作還之意分付。至於全燒,穀數若無多,則從前每施蕩減之典,而該邑數近萬石穀,是會付,以此萬石會付之穀,收徵果無指擬,蠲減大關通變,雖不敢指一仰請,而若其燼餘穀,則從願分給,除耗收捧,乃是自前已然之例,依狀請使之除秏分給,何如?傳曰,允。燒燼穀,竝卽蕩減事,分付。
金魯敬,以兵曹言啓曰,今月二十五日,一羽禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以具達遠爲羽林將。
獻納徐長輔啓曰,臣之言議風采,初不近似於淸朝耳目之任,而納言新除,忽下於夢想之外,庚牌荐降,叨謝是重,雖不得不黽勉出肅,第合啓中,臣之族親,至有五人之多,區區私義,有難冒參,而曾叨臺地,以此引避,輒蒙恩遞,則顧臣處義,宜無前後之異同,臣何可晏然蹲冒於臺次乎?請命遞斥臣職,答曰,依啓。
行大司憲李直輔疏曰,伏以,中宮殿彌月之慶,此乃宗社萬億年無疆之休也。八域臣民,懽欣蹈抃,曷有其極?臣三朔之內,再叨重寄,隆批纔宣,馹召繼降,元朝存問之異數,又及於螻蟻之賤身,恩賜稠疊,德意甚盛,隕越之餘,彌增攢頌。第伏念,臣之濫帶兩任,亦已久矣。每陳瀝血之章,未蒙體諒之恩,臣之本末情實,猶有所未盡洞燭而然歟。噫,雖以閭巷間愚夫愚婦之無知,一念之善,或發於至誠,則尙能感動天地,名垂竹帛,顧臣以欺君之罪人,憂恐成疾,若無所容,杜門蟄伏,不見人面,雖名係選籍,而伊考其實,反有愧於下流者多矣。苟使臣修己有素,則平日自量,豈至於是乎?其萬萬不合於招徠之列,明矣。上天至仁,無物不遂,雨露之澤,固已遍及諸臣之祈懇,多蒙恩遞,而臣獨久玷名器,貽辱朝廷,莫非臣誠未仰格之致也。重以癃疾轉劇,朝夕待盡,耳聾特甚,言語難通,昔尹和靖,以微聵,不得與於講官之選,臣則咫尺高聲,亦多聽瑩,區區情病,末由承膺之狀,不待仰達,而自有一世之公議矣。伏乞聖慈,俯垂矜諒,將臣爵秩,以授賢士,治臣違傲,以肅朝綱焉。叨命之後,宜卽控籲,而古人以頻數辭巽爲屑越,臣又不敢以職名自居,遂致尙今泯默,尤訟死罪之至,史官傳批,自在先朝,仰請停止,屢承允許。況今病未及歸,程道脩遠,王人往來,益爲惶蹙。伏願亟下兪音,以安私分焉。臣無任云云。答曰,省疏具悉卿懇。予之不見卿,凡幾年矣。和粹之德容,黯然在目諄懇之昌言,琅然在耳。以予耿耿思卿之心,反隅於卿,雖卿亦豈無戀戀不能忘者乎?況如年之夏晷正長,三晝之講席頻開,倘於此時,致卿左右,其所資益,豈有量哉?抽五色之絲,以補虞舜之裳,可也。焫三年之艾,以醫齊國之病,可也。以卿宿德邃學,何所處而不可,所以渴望惠然,殆以日爲年,不圖遐心依舊,巽牘又至,三復惘然,殊不省所諭也。然淸和垂闋,炎熱漸近,有非老人行役撼頓之時,望須安心善攝,稍待秋風之涼冷,輒賜賁然,無負予寤寐側席之意焉。右副承旨金相休製進
傳于金相休曰,大司憲疏批,令地方官傳諭。
慶尙監司鄭晩錫疏曰,伏以,臣姿性迂滯,知識疎闇,何嘗有一毫彷彿於藩臬之任哉?特因承乏之故,謬蒙試可之恩,而惟其樗散本非適用,竽濫終必露拙,受任十有九朔,有百毁劃,無一報效,歷數愆尤,食息靡寧,惕若履氷,懍如集木,前後祈免,不憚煩瀆。乃者嶺藩移按之命,忽下於千萬意想之外,臣始焉惶隕,繼而憫蹙,益不知所以自措也。噫,已試不效,疵纇畢見,夫奚所取於斯,而遽有此非常之誤恩也?夫諸道方面,執非可以愼簡,而苟論其物衆務煩,最號難塞者,惟嶺南爲然。蓋其土地之廣,人民之庶,財穀之儲,陰雨之備,山海之利,非他道比,凡厥盛衰贏詘,實關國家之大利害,而挽近以來,東南之民力已竭矣。俗習漸渝,變怪層生,駸駸有莫可收拾之象,其振刷懷保之道,決不可一日暇豫,而苟非才猷足以制事,威望足以鎭物,聰明足以察奸者,莫宜居是任盡其職,而易致負乘之寇矣。豈可以如臣之百無能萬不似者,擧而畀之,曾不疑難,全欠爲官之擇,重累則哲之明乎。臣固庸懦無守,有愧於古人辭受之義,而亦嘗以量力而進,踰分必遜,粗有所自勉於心,今若徒感聖眷,隨處僥冒,從湖踰嶺,左兜右攬,上之所授,有若非此莫可,下之所膺,有若捨我其誰者。然則朝廷之恩命,苟簡忒甚,臣身之廉隅,放倒無餘,此尤臣所大懼而所深恥者也。深量熟計,實無淟涊承膺之望,玆敢急治短疏,畢瀝肝血。伏乞天地父母,諒臣由衷之懇,察臣必辭之義,亟遞臣新除職名,以重公器,以安私分焉。臣無任云云。答曰,省疏具悉。卿其勿辭,往欽哉。
公忠監司金蓍根疏曰,伏以臣猥叨藩寄,行將辭陛矣。顧念臣母墳山,在於廣州地,且臣本生父母墳山,在於京畿楊州地,而祿不及養,古人所悲,今當遠離,禮宜躬展,略陳私懇,仰瀆崇嚴。伏乞聖慈,特許往省,俾伸人子之至情,千萬幸甚。臣無任云云。答曰,省疏具悉。卿其往省焉。
己巳四月二十二日辰時,上御涵仁亭。輪對官入侍時,右承旨金魯敬,記事官李光文,記注官劉㵙,記事官朴綺壽,以次進伏訖。上敎曰,注書出去,輪對官使之絡續入來。賤臣承命出去,偕入進伏訖。上命輪對官,以次進奏職姓名職掌,遺在所懷而退。忠勳府都事李敬魯,進奏職姓名,職掌,賜與田畓,忠翊番錢,遺在所懷無。戶曹正郞尹光心,進奏職姓名,職掌,版籍司,會計司,別例房別庫,遺在,版籍司錢文三十二萬四千八十兩,木綿二千一百四十一同,布子一百八十五同,別庫米一千八百十三石,田米四石,太一千七百三石,所懷無。兵曹佐郞李,進奏職姓名,職掌,結束色,遺在所懷無。都摠府經歷李鍾文,進奏職姓名,職掌,侍衛監軍晝察夜巡,遺在所懷無。履歷,庚申四月,庭試出身,癸亥正月,差部將,甲子十二月,陞六爲守門將,乙丑十二月除訓鍊主簿,丙寅九月除中樞都事,丁卯六月拜本職矣。司饔院主簿李台升,進奏職姓名,職掌遺在所懷無。尙衣院直長金芝淳,進奏職姓名,職掌,織造色,遺在所懷無。司僕寺判官李在純,進奏職姓名,職掌,軍色,牧場色,戶房,遺在,軍色錢一千四百十兩,木二十同,布七同,牧場色封不動銀六千三百四十兩,錢八萬兩,行用錢一萬一千八百五十兩,米一百三十石,太九百八十石,田米二十石,皮牟四百二十石,木花三千一百斤,戶房太一石零,田米一斗,所懷無。內資寺主簿趙增坤,進奏職姓名,職掌,醬色,遺在,末醬時在二千六百三十九石五斗二升,鹽五百九十四石六斗九升,履歷,乙巳春謁聖武科,乙丑十二月部將,戊辰五月除本職,所懷無。內贍寺主簿鄭在翼,進奏職姓名,職掌,油淸色,遺在,眞油十四石十一斗,淸蜜五石一斗,川椒一百九斤,白淸十斗,所懷無。司䆃寺僉正李英玉,進奏職姓名,職掌遺,在所懷無。禮賓寺主簿徐最光,進奏職姓名,職掌,雜物色,遺在,末醬二千八百四石十斗一升,川椒四十九斤四兩二錢,鹽一千三百五十六石九斗七升,甘醬四百九十五石八斗,乾醬一百六石一斗,所懷無。濟用監主簿韓象洪,進奏職姓名,職掌,木綿色,遺在,木綿十三同七疋十三尺,入綿木綿十七同三十九疋二尺,所懷無。軍資監判官李在翼,進奏職姓名,所掌,遺在,米一百五十六石,太三百四十五石,所懷無。繕工監監役尹亨植,進奏職姓名,職掌,索色,遺在,束乼一百二十九條,生麻七百六十七斤,熟麻八百七十六斤,所懷無。繕工監假監役申光海,進奏職姓名,職掌,鐵物色,遺在,正鐵一百七十八斤,强鐵五十斤,所懷無。司宰監奉事金照,進奏職姓名,職掌,醢色,遺在,白蝦醢十桶二斗五升,蘇魚醢二百三十一桶一升,卵醢一百四桶二斗三升,所懷無。校書館判校禹錫龜,進奏職姓名,職掌,書籍色,遺在,卷冊紙九千一百六十八卷半張,貼冊紙三千二百五十二卷二張半,時政記紙一千二百六十貼七張,所懷無。校書館兼正字朴綺壽,進奏職姓名,職掌,書籍色,遺在,卷冊紙九千一百六十八卷半張及半半張,貼冊紙三千二百五十二卷二張半,時政記紙一千二百六十貼七張矣。本館以無時任提調·副提調之故,校理及正字有闕,而代望與啓目,不得如例擧行,曾前亦有筵稟,而使前任提調,出校理代望之例,而至於正字遷狀,則尙未爲之矣。校理見方有闕,本館無他入直之員,只有判校一人而已,合有變通之道,故敢此仰達矣。上曰,依爲之。正字,雖前任提調,具啓自以入,可也。出擧條魯敬曰,廣興倉守金履禮,軍資監正李之珩,東氷庫別檢朴晩壽,俱有病,擔舁至門外,而不得入侍云矣。義盈庫主簿洪泰運,進奏職姓名,職掌,素膳色,遺在,昆布四千二百五十斤十五兩八錢,多士麻九斤五錢,藿耳一千五百十七斤九兩三錢,常藿二百六十斤十一兩六錢,所懷無。東氷庫別提鄭光國進奏職姓名,職掌,祭享氷丁,遺在,氷一萬二百二十六丁,所懷無。魯敬曰,光國奏對之際,多有顚錯,推考,何如?上曰,今番則置之也。掌苑署別提徐有稙,進奏職姓名,職掌,東山色,遺在,所懷無。履歷,丁卯謁聖武科壯元,引儀出六,戊辰閏五月移拜本職矣。典牲署直長李畹秀,進奏職姓名,職掌,羊羔兼米太色,遺在,羊參百十二口,羔八十一口,米一百石五斗九升,太七百十七石一斗一升,所懷無。瓦署別提李世泰,進奏職姓名,職掌,瓦甎,遺在,常瓦五百八十八訥一百八十九張,方甎一百九十七張,履歷,丁卯十月庭試武科壯元,仍除本職矣。西學訓導孫錫祚,進奏職姓名,職掌所懷無。宗親府典簿金民淳,進奏職姓名,職掌,宗班接待,遺在所懷無。中樞府都事洪疇九,進奏職姓名,職掌所懷無,履歷,戊申三月,南行部將初仕,己酉臘政,出六爲部將,庚戌五月,移典設別提,壬子臘政移造紙別提,癸丑臘政,移漢城主簿,旋汰去矣。上曰,何故見汰也。疇九曰,在九字刀割先朝時,十五字刀割上命漢城府,屛出諸臣于江外。判官洪亮猷,以不敢奉承仰奏,卽命充軍,其餘郞廳,一竝汰去,臣亦同被其罪矣。己未六月甄除引儀,同年十二月拜平市署主簿,庚申四月拜同福縣監,癸亥九月罷職矣。上曰,何故罷職也。疇九曰,以殿牌見失事,捉得罪人金賢吉·金相燁,論報上營矣。道伯臣韓用龜,親自究覈,以金相燁爲元犯,捧皐復狀聞矣。敬差官臣南涑行査,以金相燁之所犯,出於金賢吉之指嗾,乃以賢吉爲元犯啓聞矣。自刑曹覆啓時,以元犯相左,請令義禁府拿覈,命道臣更査,道臣上疏自引,又命遣按覈使更査,尹光顔奉命行査,以相燁爲元犯,賢吉卽爲放送,臣則以當初誤査,狀罷矣。戊辰五月甄拜部將,同年六月移本職矣。禮曹佐郞韓啓翼,進奏職姓名,職掌所懷無。上命書傳敎曰,繕工〈監〉主簿鄭履健,咫尺帳前,擧措怠慢,令該府拿問處之。履健退出,賤臣出傳當直都事,還入進伏。上命書傳敎曰,當直聽傳敎時,注書擧行駭然,當該注書,令該府拿問處之,賤臣出傳當直都事,還入進伏。兵曹佐郞姜學濬,進奏職姓名,職掌,結束色,遺在,所懷無。刑曹佐郞李達模,進奏職姓名,職掌,詳覆司二房,所懷無。都摠府都事金宗源,進奏職姓名,職掌,侍衛監軍晝察夜巡,所懷無。履歷,戊戌九月,勸武試射直赴殿試,庚子三月唱榜,壬戌正月,差守門將,癸亥臘政,出六爲參上守門將,丙寅九月,拜訓鍊主簿,戊辰二月,除本職矣。通禮院左通禮韓義運,進奏職姓名,職掌,啓請前導,所懷無。奉常寺正柳河源進奏職姓名,職掌東籍色,正租遺在一千四十四石,皮黍三百四十七石,所懷無。軍器寺副正金益大,進奏職姓名,職掌,鑄成色,遺在,鳥銃二千柄,銘九十二萬七千三百八十介,鉛丸百七十柄,偃月刀十五柄,三枝鎗十五柄,斧子十五柄,鎌子十五柄,錚二百介,槍柄木三百八十介,二年木二十介,履歷,庚寅武科,癸巳宣傳官,同年特敎陞六,除參上部將,乙未病遞,戊申軍器寺判官復職,同年拜碧沙察訪,庚戌瓜遞,庚申甄除軍器寺僉正,壬戌瓜遞,乙丑甄除軍器寺副正,丁卯瓜遞,戊辰復拜本職矣。所懷無。內資寺直長吳澈常,進奏職姓名,職掌,米麪色,遺在,粘米一千四十四石六斗八升,赤豆一百五十五石三斗五升,菉斗一百四十二石六斗三升,白荏子二十四石二斗四升,造米一百六十一石五斗八升,小麥一千三百三十八石十四斗,黃豆二十二石一斗二升,木麥米十六石四斗三升。司䆃寺主簿宋旼祥,進奏職姓名,職掌,末醬色,遺在,末醬一百九十一石二斗,鹽九十四石一斗,履歷,乙卯庭試武科宣薦,戊辰拜本職,所懷無。禮賓寺主簿李再賢,進奏職姓名,職掌,米麪色,遺在,米二百七十三石,粘米七十一石十四斗九升,彔豆一百七十三石九斗二升,木麥米二百四十六石三斗三升,小豆十一石十三斗八升,履歷,乙未良弼武科,戊申除權知訓鍊院奉事,丁巳除玉仁萬戶,癸亥除權知訓鍊院參軍,丁卯六月拜本職,所懷無。司宰監主簿徐寯修,進奏職姓名,職掌,鹽燒木,遺在,鹽無,燒木一萬三千八百二十斤,所懷無。廣興倉直長鄭東晩,進奏職姓名,職掌,百官俸祿,所懷無。典設司別提李命奎,進奏職姓名,職掌,遮帳,遺在所懷無。義盈庫直長李昇明,進奏職姓名,職掌,油色,遺在,法油十八石六斗五升五合,眞油六十七石十一斗一升六合,黃角一千五百八十二斤八兩五錢,雀舌二斤七兩七錢,所懷無。長興庫主簿朴宗山,進奏職姓名,職掌,米麪色,遺在,米三百四十六石十三斗,太八石五斗,田米二十九石九斗,所懷無。西氷庫別檢金炳文,進奏職姓名,職掌,供上氷丁,遺在,氷十三萬三千六百五十四丁,所懷無。司圃署別提李尙進,進奏職姓名,職掌,宗廟·景慕宮隨月令薦新及各殿宮逐日供上菜蔬,遺在,所懷無。典牲署判官尹弘鎭,進奏職姓名,職掌,牛色,遺在,黃牛三頭,黑牛三十五頭,所懷無。造紙署別提李宜桓,進奏職姓名,職掌,咨文表紙,履歷,乙末武科,乙巳除訓鍊院奉事,丙辰除文殊別將,戊午遞,甲子除訓鍊院參軍,戊辰除本職,遺在,咨表紙一千四百四十六張半,所懷無。瓦署別提李福麗,進奏職姓名,職掌,土火爐,遺在,火爐一百三十三介,所懷無。履歷,甲辰武科,戊午除訓鍊奉事,癸亥除參軍,同年移軍器寺參奉,甲子除副奉事,乙丑陞奉事,丁卯陞直長,戊午除本職矣。中樞府都事申在恒,進奏職姓名,職掌所懷無。履歷,壬子勸武科,己未除武兼宣傳官,辛酉參上武兼宣傳官,癸亥訓鍊主簿,都摠都事,甲子拜參上宣傳官,旋移訓鍊判官,乙丑陞僉正,除從浦萬戶,戊辰拜本職矣。義禁府都事吳泰膺,進奏職姓名,職掌,奉敎推鞫,遺在,所懷無。戶曹正郞李周憲,進奏職姓名,職掌,版籍司會計司,前例房別營,遺在,版籍司錢文三十二萬四千八十兩,木綿二千一百四十一同,布子一百八十五同,別營米一千四百六十石,田米五十一石,太二千五百三十五石,所懷無。禮曹佐郞李集運,進奏職姓名,職掌,典享司,所懷無。兵曹正郞朴慶九,進奏職姓名,職掌,武備司,遺在,所懷無。刑曹正郞沈公俊,進奏職姓名,職掌,禁火司一房,所懷無。履歷,丙午南行宣傳官,己酉武科,庚戌參上宣傳官,丁卯分都摠都事,同年移拜本職矣。工曹正郞權伋,進奏職姓名,職掌,山澤司,遺在,所懷無。漢城府主簿金載儁,進奏職姓名,職掌,座更,禁火,春秋宮城都城巡審,揀擇山訟,遺在,所懷無。都摠府經歷李緯坤,進奏職姓名職掌,侍衛監軍晝察夜巡,所懷無,履歷,己酉武科,戊午武兼宣傳官,同年除同仁權管,庚申引儀,辛酉禁府都事,同年典獄主簿,癸亥又拜禁府都事,同年拜蔚珍縣監,丁卯除參上武兼,戊辰除本職。成均館直講金初燮,進奏職姓名,職掌,司儒之官,遺在,錢四百四十兩,所懷無。尙瑞院直長徐有鎭,進奏職姓名,職掌璽寶符牌節鉞馬牌,所懷無。承文院判校夫宗仁,進奏職姓名,職掌,事大交隣文書,所懷無。通禮院右通禮洪百儀,進奏職姓名,職掌,啓請前導,所懷無。奉常寺直長朴孝臣,進奏職姓名,職掌,酒庫色,遺在,酒中米七百五十二石五斗一升,淸蜜二百十五石八斗一升五合,所懷無。司饔院主簿李百膺,進奏職姓名,職掌,所懷無。司僕寺僉正尹守正,進奏職姓名,職掌,馬籍色,遺在,錢一萬一千三百九十兩,所懷無。宗簿正姜彙鈺,進奏職姓名,職掌,守護寶閣,所懷無。內贍寺奉事趙雲路,進奏職姓名,職掌,沙木器色,遺在,所懷無。司䆃寺奉事金愿,進奏職姓名,職掌,米麪色,遺在,中米六百八石九斗,黃豆五十四石十四斗,所懷無。禮賓寺直長吳彦先,進奏職姓名,職掌,造果色,遺在,小麥一千五百七十五石九斗七升,眞油五石八斗八升,淸蜜五十石三斗五升,大麥五十九石十一斗八升,御賜花三百三十二孕,所懷無。濟用監副奉事李文載,進奏職姓名,職掌,綿紬色,遺在,綿紬六十九同一疋二十五尺,各色房絲紬三百十一尺,水獺皮九十令,所懷無。軍資監主簿尹凝烈,進奏職姓名,職掌,米麪色,遺在,米一百九十八石,太二十一石,所懷無。司宰監僉正徐應輔,進奏職姓名,職掌,所懷無。掌樂院主簿鄭烈,進奏職姓名,職掌,樂生色,所懷無。廣興倉主簿金相和,進奏職姓名,職掌,百官俸祿,遺在,米三千二十七石十四斗九升,太九百五十八石十一斗三升,所懷無。上曰,各司御覽成冊中,遣在數爻,不無相左之端,申飭禮曹,後勿如是也。仍命退,承史以次退出。
己巳四月二十二日未時,上御涵仁亭,久任郞廳入侍時,右承旨金魯敬,記事官李魯集,記注官劉㵙,記事官朴綺壽,典牲署直長李畹秀,平市署主簿金載孟,尙衣院別提徐珌修,奉常寺判官金益鉉,濟用監主簿韓象洪,以次進伏訖。上命諸司久任郞廳一一進前,奏職姓名,畹秀進奏職姓名,上曰,所掌奏之。畹秀曰,羊色矣。上曰,俄者豈不亦入侍乎?魯敬曰,俄以輪對官入侍,今以久任郞廳又入矣。上曰俄者未陳所懷,今須奏之也。畹秀曰,本署別無弊瘼,無所懷之可奏者矣。上命退,畹秀退出。載孟進奏職姓名。上曰,所掌奏之。載孟曰,句管市廛等事矣。上曰,所懷奏之。載孟曰,所懷別無可奏矣。上曰,諸司皆謂之無所懷何也?平市雖異詞訟衙門,而市民是掌,豈無弊瘼之可言,而謂無所懷耶?命退。載孟退出,珌修進奏職姓名。上曰,所掌奏之。珌修曰,轎子色矣。上曰,有所懷乎?珌修曰,無之矣。命退,珌修退出。益鉉進奏職姓名。上曰,所掌奏之。益鉉曰,西耤色,菜園色矣。上曰,所懷有之乎?益鉉曰,本寺祭器卽甁缸等屬,而自廚院每年七月上下,乃是古例矣。去甲寅年,削奪罪人蔡濟恭,爲廚院提擧時,謂以有弊於本院,稟達革罷,仍令本寺自備以用,非但本寺財力之難繼,揆以事面,極甚苟艱。臣意則依古例,自廚院上下以用爲好,故敢此仰達矣。上曰,甁缸用於何時?益鉉曰,用於陵園廟宮祭享之時矣。上曰,自甕院上下,旣是舊例,則緣何以稟達變通耶?益鉉曰,似謂廚院凋殘而然也。上曰,廚院旣謂之凋殘,則奉常寺亦豈非凋殘乎?此必有所以然矣。出而詳究委折,日後來待時更奏,可也。命退,益鉉退出。象洪進奏職姓名。上曰,所掌奏之。象洪曰,木綿色矣。上曰,所懷奏之。象洪曰,無可奏者矣。命退,象洪退出。上曰,雖是閑歇之司,亦嘗有弊瘼,諸司豈可無一弊一瘼,而無一人奏之者何也?魯敬曰,倉卒來待,似未及昭詳而然也。上曰,久任郞廳,種種有入侍之例,各司自有來待輪次,則非一時倉卒之事也。何不預爲昭詳,各奏所懷,而只以一無字磨勘耶?此後則各司久任郞廳,各陳所懷,細瑣不緊之事,不須煩陳,而眞切弊瘼,着實奏達之意,承宣須申飭,可也。仍命退,承史以次退出。
上在昌德宮。停常參·經筵。
金魯敬,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
金相休啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金魯敬啓曰,禁衛營將官來言,今日本營軍兵日次私習云矣,敢啓。傳曰,知道。
金魯敬啓曰,御營廳將官來言,今日本廳軍兵日次私習云矣,敢啓。傳曰,知道。
傳于金魯敬曰,右承旨入侍。
金魯敬啓曰,左副承旨鄭東榦,今日不爲仕進,卽爲牌招,何如?傳曰,許遞。
傳于金相休曰,承旨未差之代,前望單子入之,待下批牌招察任。
承旨前望單子入之,李采落點。
金相休啓曰,新除授左副承旨李采,時在京畿龍仁地,斯速乘馹上來事,下諭,何如?傳曰,許遞。
傳于金相休曰,承旨有闕之代,前望〈單〉子入之,待下批牌招察任。
承旨前望單子入之,金會淵落點。
以左副承旨金會淵牌不進罷職傳旨,傳于金相休曰,只推。
金相休啓曰,應敎金永老,副應敎李魯益,校理金熙華,副校理洪冕燮,修撰申緯三牌不進,竝依定式禁推傳旨捧入之意,敢啓。傳曰,知道。
以應敎李永老,副應敎李魯益,校理金熙華,副校理洪冕燮,修撰申緯三牌不進禁推傳旨,傳于金相休曰,分陳。
以副修撰鄭魯榮牌不進罷職傳旨,傳于金相休曰,只推。
金相休啓曰,玉堂上下番俱空,已至經宿,事甚未安。應敎李永老,副應敎李魯益,校理金熙華,副校理洪冕燮,修撰申緯,旣有分揀之命,副修撰鄭魯榮,旣有只推之命,竝卽牌招,推移入直,何如?傳曰,允。
以副修撰鄭魯榮再牌不進罷職傳旨,傳于金相休曰,只推。
以應敎李永老,副應敎李魯益,校理金熙華,副校理洪冕燮,修撰申緯牌不進罷職傳旨,傳于金相休曰,只推。
金相休啓曰,玉堂上下番俱空,事甚未安,應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮,旣有只推之命,竝更牌招,以爲推移入直之地,何如?傳曰,允。
金相休啓曰,行大司憲李直輔,執義朴孝成,持平宋啓榦·金直淳在外,掌令權烒·朴宗琦牌不進,監察茶時之意,敢啓。傳曰,知道。
以掌令權烒·朴宗琦,正言韓用儀牌不進罷職傳旨,傳于金相休曰,只推。
以黃海監司李羲甲狀啓康翎縣人物渰死事,傳于金相休曰,兩船人物,一時渰死,而其數則半百也,其籍則各道也。數旣夥然,死非本土,雖有四人之在於該道者,其所矜慘,近年稀有不可不各別拔例顧助,恤典令各本道優數題給於元恤典外,如有生前身還布,竝卽爲蕩減,亦令該縣海邊設祭,祭文令該道道臣撰送,其妻孥,關飭各該道臣,另加顧恤,使之慰撫事,廟堂區劃分付。
金相休,以戶曹言啓曰,卽接廣興倉牒報,則以爲,本倉分劃聖堂倉稅穀一千三十一石所載恒字漕船,今月二十二日夜半失火,檣折楫燒,船底沈沒云。聞極萬萬驚駭,所沈穀物,爲先卽速鉤拯,失火委折,人物致傷與否,各別究覈以報事,嚴飭該倉之意,敢啓。傳曰,知道。
金魯敬,以兵曹言啓曰,考見諸道今春官鎭門聚點狀啓,則公忠兵使金燨狀啓中,道內編伍軍兵聚點時,舒川等五邑,服色間多渝傷,器械亦或朽破云。水使金吉培啓本中,道內舟師軍兵聚點時,瑞山等四邑鎭,軍兵闕點,機械服色麤破云。黃海兵使朴基豐狀啓中,道內圖束軍兵聚點時,豐川等十邑鎭,器械朽鈍,服色麤劣云。全羅兵使吳載重狀啓中,道內束伍軍兵聚點時,全州等四邑,軍兵隊伍間有老弱,器械服色,亦多渝弊云。慶尙左兵使朴宗柱狀啓中,道內束伍軍兵聚點時,迎日軍兵闕額,淸道機械欠頉云。右兵使白東運狀啓中,道內束伍軍兵聚點時,三嘉等五邑,器械執頉,軍兵闕點云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉,當該邑鎭守令·邊將,竝推考警責,何如?傳曰,允。
己巳四月二十三日午時,上御誠正閣。右承旨入侍時,右承旨金魯敬,記事官李光文,記注官許臻,記事官朴綺壽,以次進伏訖。上曰,漕船被燒形止,戶判俄出西江,當詳審入來耶?魯敬曰,旣爲點檢而出去,則似當詳審而來矣。上曰,西江屬於部內耶?魯敬曰,然矣。上曰,然則船格輩當自刑曹推治耶?魯敬曰,然矣。上曰,緣何被燒云耶?魯敬曰,或有偶然失火之事,或有船人輩用奸之習,而姑未的知矣。上曰,見傷者幾人?魯敬曰,十六人內,五人不知去處云矣。上曰,燒渰間屍體自在,豈有不知去處之理也?魯敬曰,然矣。上曰,漕船臭載,則船人輩,當用三年滯囚,十次刑訊之律耶?魯敬未能詳對。上曰,何時被燒云耶?魯敬曰,昨日夜半失火,而船底燒陷云矣。上曰,何司上納之穀耶,千餘石亦不可謂不多也。魯敬曰,到泊西江,則似是廣興倉所納也。上曰,玉堂何故牌不進也?魯敬曰,或以親病或以身病而然矣。上曰,玉當有親者幾人?魯敬曰,李永老·申緯二人矣。因是而有仰達者,自古禁直,莫重於玉堂,故雖以政院至密之地,猶許以式暇,而玉堂則無式暇矣。苟有親病而徑出,則猶或可也。至於身病徑出,前所未聞,若眞箇病篤,至有汚穢淸禁之慮,則自政院微稟出送,無所不可,近成謬例,輒以身病徑出,事體駭然。昨日玉堂,亦以病徑出,而此不可專責於一人矣。自今申明定式,俾勿復襲謬例,恐好矣。上曰,昨日玉堂,抑以堂錄之不遠,而故爲出去耶?魯敬曰,堂錄將行,則或有撕捱不入之擧,而至於身病徑出,決不可創開矣。古之玉堂,一二月久直,故甚至有兄弟爭番之擧云,如有身病徑出之式,則豈至於此乎?上曰,雖以左右史之長在禁直,猶有親忌式暇之規,而至於經筵官則不許式暇者,其所重尤爲自別。近來玉堂之無難以身病陳疏徑出者,係是前所未有之事,以此筵敎,書揭館壁,此後則無敢復踵前習,而如或有衆所共知實病,則通于政院,可也。仍敎曰,堂錄尙不擧行,雖無更敎,此月內必爲之耶?魯敬曰,向日大臣以數日調病後擧行仰對,似從近擧行,而早晩,未敢質言也。上曰,本館錄爲幾人?魯敬曰,三十人矣。上曰,會圈時,大臣惟意增減耶?魯敬曰,然矣。上曰,何官會圈何處開坐耶?魯敬曰,大臣,文衡吏曹堂上,同爲會圈,而似於賓廳爲之矣。上曰,雖無牌招,皆如例入來耶?魯敬曰,本館錄時,自政院請牌招,都堂錄則大臣啓請牌招矣。上曰,以從速會圈之意,遣入侍注書,往諭于左議政也。又敎曰,下番向以何故,減下弘文正字耶?綺壽曰,向於混同牌招時,承牌,而內閣進矣。仍有竝許遞之命,故減下矣。上曰,若爲正字,則下番之任,亦兼行耶?綺壽曰,正字是實職,故不得兼行矣。命退,承史以次退出。
上在昌德宮。停常參·經筵。
巳時午時,日暈。
金魯敬啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
傳于金魯敬曰,左副承旨入侍。
注書李光文病,代以安尙默爲假注書。
以掌令權烒·朴宗琦,正言韓用儀牌不進罷職傳旨,傳于金魯敬曰,只推。
金魯敬啓曰,行大司憲李直輔,執義朴孝成,持平宋啓榦·金直淳在外,掌令權烒·朴宗琦牌不進,監察茶時之意,敢啓。傳曰,知道。
傳于金相休曰,左承旨批下,卽爲牌招。
傳于金相休曰,承旨未差之代,前望單子入之,待下批牌招察任。
承旨前望單子入之,李存秀落點。
以右承旨金會淵牌不進罷職傳旨,傳于金相休曰,只推,更爲牌招。
以右承旨金會淵再牌不進罷職傳旨,傳于金相休曰,只推,更爲牌招
金相休啓曰,右承旨金會淵三牌不進禁推傳旨,不得循例捧入,何以爲之?敢稟。傳曰,更爲牌招。
金相休啓曰,副修撰鄭魯榮三牌不進,依定式禁推傳旨,捧入之意,敢啓。傳曰,知道。
以副修撰鄭魯榮三牌不進禁推傳旨,傳于金相休曰,分揀。
以應敎李永老,副應敎李魯益,校理金熙華,副校理洪冕燮,修撰申緯再牌不進罷職傳旨,傳于金相休曰,只推。
金相休啓曰,玉堂上下番俱空,事甚未安,應敎李永老,副應敎李魯益,校理金熙華,副校理洪冕燮,修撰申緯,旣有只推之命,副修撰鄭魯榮,旣有分揀之命,竝卽牌招,以爲推移入直之地,何如?傳曰,允。
以應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮牌不進罷職傳旨,傳于金相休曰,只推。
金相休啓曰,玉堂上下番俱空,已至多日,事甚未安。應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮,旣有只推之命,竝卽更爲牌招,以爲推移入直之地,何如?傳曰,允。
金魯敬啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
同副承旨趙鎭順疏曰,伏以,臣猥蒙自天有隕之恩,銀臺特被,依耿光於日月,緋衣趨堂,供榮歎於暮景,臣之至願已滿足,而誠不知何以得此於聖明之世也。涉旬歷日,而感惶慙悸,益不知措躬之所矣。昨伏見院報,新除授左承旨臣金會淵,卽臣之從姊夫也。揆以公格,在下當遞。伏乞亟賜遞改,以安微分焉。臣無任云云。省疏具悉。所請依施。
左承旨金會淵疏曰,伏以臣今此見叨之職,卽前日僨誤之地也。誠不自意,聖度寬暇,恩點特侈,庚牌儼臨於蹙伏訟愆之中,惶隕感結,固當趨造叩謝之不暇,而第揆諸私心,實有所萬萬難强者。向時蒙遞,實出曲循之恩,俾伸自靖之義,雖今時月稍久,冞增感惶,而伊後諸僚,其於他職,輒皆控辭逡巡,必欲一伸。矧臣復叨是任,其所徊惶忸蹙,如縛求解者,寧有其旣?臣之所處,旣無前後之異,自天恩命,豈不念終始之澤哉?坐犯違逋,徒積罪戾,玆敢略陳短章,仰請威罰。伏乞聖明,亟命鐫遞臣新授職名,以肅朝綱,以安私分,不勝幸甚。臣無任云云。省疏具悉。爾其勿辭察職。
己巳四月二十四日辰時,上御誠正閣。左副承旨入侍時,左副承旨金魯敬,記事官李魯集·申在植·朴綺壽,以次進伏訖。上曰,堂錄明日爲之乎?魯敬曰,似當爲之矣。上曰,次對明日亦爲之乎?魯敬曰,如無時急稟定事,或有頉稟之時,而明日則姑未知其如何矣。上曰,右承旨何不仕進乎?魯敬曰,以實病數日不進矣。上曰,其仕進非久乎?魯敬曰,今初二日肅命矣。上曰,都承旨何間將上疏云耶?魯敬曰,未及聞之矣。上曰,堂錄明日爲之,則當在早朝耶?魯敬曰,次對如爲之,則當在次對罷後矣。上命退,承史以次退出。
上在昌德宮。停常參·經筵。
藥房都提調金思穆,提調李晩秀,同副承旨金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金魯敬啓曰,行大句憲李直輔,執義朴孝成,持平宋啓榦·金直淳在外,掌令權烒,朴宗琦牌不進,監察茶時之意,敢啓。傳曰,知道。
金會淵啓曰,左副承旨南履翼,今日不爲仕進,卽爲牌招,何如?傳曰,許遞。
傳于金魯敬曰,大臣·備局堂上引見。
傳于金會淵曰,承旨前望單子入之,待下批牌招察任。
承旨前望單子入之,朴宗薰落點。
以應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮再牌不進罷職傳旨,傳于金會淵曰,只推,更爲嚴飭牌招。
以應敎李永老,副應敎李魯益,校理金熙華,副校理洪冕燮,修撰申緯,副修撰鄭魯榮牌不進罷職傳旨,傳于金會淵曰,只推,更爲牌招。
傳于金會淵曰,玉堂未差之代,政官牌招開政。
金相休啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入。而開政命下之後,如是違牌,事甚未安,判書·參判,更爲牌招,何如?傳曰,允。參議只推牌招。
傳于金會淵曰,見窠皆令差出。
金會淵啓曰,今日政新除授玉堂,竝待下批牌招,何如?傳曰,允。
有政。吏批,判書南公轍牌不進,參判金明淳式暇,參議李好敏進,右承旨金會淵進。啓曰,判書南公轍牌不進,參判金明淳式暇,小臣獨政未安,何以爲之?敢稟。傳曰,只出緊任,政事以韓耆裕爲獻納,金魯應爲校理,尹久東爲副校理,申溆爲修撰,徐長輔爲副修撰,金啓洛爲刑曹判書,朴崙壽爲判尹,沈能稷爲宗簿主薄,趙亨基爲校書校理,閔秉勳爲司錄,李文會爲左尹,吳淵常爲南陽府使,左尹單李儒慶,右尹單李文會。
兵批判書金羲淳,參判宋祥濂,參議李廷顯,參知韓始裕入直進,右副承旨朴宗薰進,僉知李翼峻,上護軍李集斗,大護軍金履度,副護軍趙鎭順·鄭東幹·李采·南履翼,副司直徐長輔竝單付。
以掌令權烒·朴宗琦,正言韓用儀牌不進罷職傳旨,傳于金魯敬曰,只推。
以應敎李永老,副校理洪冕燮,修撰申緯,副修撰鄭魯榮再牌不進罷職傳旨,傳于金會淵曰,玉堂久空,事甚未安,又有大臣經筵之所奏,如是屢違,極涉未安,只推,更爲牌招,違牌,勿爲呼望。
以校理金魯應,副校理尹久東,副修撰徐長輔牌不進罷職傳旨,傳于金會淵曰,只推,一體更爲牌招,違牌,勿爲呼望。
金會淵啓曰,明日常參·經筵,取稟。傳曰,只晝講。
金會淵,以內醫院都提調·提調意啓曰,副提調沈象奎,今日問安,不爲仕進,卽爲牌招,何如?傳曰,允。
朴宗薰,以兵曹言啓曰,今月二十八日,二羽禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以具絎爲羽林將。
朴宗薰,以禁衛營言啓曰,本營哨官李潤始·鄭履逵營中相鬨,擧措駭然,竝汰去之意,敢啓。傳曰,知道。
兼都承旨沈象奎疏曰,伏以,天休滋臻,彌月漸屆,産室設廳,吉日已涓,此國朝四百年稀有之大慶也。喜氣歎聲,億兆蹈抃,適忝保護之列,倍切顒禱之忱。臣於本月十七日賓筵入對,恭聞天語,輒及於近日位著之苟艱,大臣遂奏擢正卿亞卿,臣之名字,亦在擧數之中,臣方叨侍前席,震駴悸越,出汗流踵,幾欲攢地而入也。退而銓曹授以資憲告身,知申見職,仍亦兼帶者,臣慙恧憂蹙,竊以爲無煩自列,必有駁正之論,迄今將涉旬月,未之聞焉,豈以已屬奏允,人不欲指而爲言歟?抑以苟艱之故,雖正卿峻秩,命德尙賢之器,姑可無名而第陞之歟?臣聞昔司馬光之言,以資塗用人,不問能否,比例從事,不顧是非,此最國家之弊法,所宜革正者也。今則資塗用人,幾爲常例,每有序進,至或苟然,名之曰多歷也,久次也。如此者,已非用人之實,久爲識者之歎,今玆之擢,亦何名耶?以爲多歷乎?則臣之內外兜攬,只是冒寵竊榮,稱效蔑蔑,久宜譴黜,豈合奬與也?以爲久次乎?則臣之濫竽宰列,已先强仕,僅今六年,尙今驟躐也,弊法雖未革正,竝與苟然之名而無據焉,則其弊眞有不可勝嘆者矣。且爲朝著苟艱,有此登庸,尤何可使如臣陋劣,擬於此科,躋之八座,處以崇顯,在其身豈不赫然榮輝,朝籍多此一資憲大夫,秪以益章其苟艱,顧安有所補哉?旣無其名,又無其失,名實俱闕,公議斯畏,臣雖欲昧義忘恥,恬而有之,不可得矣。至如材望之不稱似,分私之太踰濫,亦未敢章皇煩徹,以其似乎辭讓之歸也。使臣言出於不可已,殿下矜而聽之,足以盡下情之從物欲,使臣言出於不得已,殿下亦因以許之,足以勵廉隅核名實,臣竊爲朝廷計之,二者皆未爲失也。緣臣而日次承候,代房爲之,替進殿座,入侍承宣,不得備員,臣罪至此,益無逃誅,夙夜悶迫,寢食不安,進退遑遑,身無所措,是敢齋沐具疏,仰瀆崇嚴。伏望聖慈,軫名器之當愼,諒微懇之匪飾,亟收臣新授爵秩,以重公擧,以安私義,不勝千萬願祝之至。臣無任云云。答曰,省疏具悉。卿其勿辭行公。
行左承旨李存秀疏曰,伏以,臣伏蒙恩暇,往省先壠,情私獲伸感祝冞深,方將反面,歸伏私次,得見邸報,日前賓筵,有亞卿陞擢之命,賤臣姓名,亦參其中,誠不勝驚惶兢惕之至。噫,臣蔑劣之才,無所短長,愚魯之質,不合任使,而荷先朝化育之恩,久忝邇列,蒙殿下湔拂之澤,復廁榮塗,前後兜攬,罔非踰分,未及强仕之年,翺翔緋玉之班,已是不稱之服,今又冥升不已,驟躐宰列,其駭瞻聆而玷名器,尤當如何哉?朝廷官爵,孰非難愼,而二品峻秩,尤是命德,必以才器相稱,地望允叶者,擧而畀之,然後國體尊而仕路淸,公論行而人心服,上而無濫授之譏,下而無冒據之嫌,如臣者,初無可稱之實,又乏可紀之勞,忽於人望之外,謬加晉擢之寵,臣之惝怳羞愧,固不暇言,而其於聖朝官人之方,恐不當若是輕䙝也。今此誤恩之及於臣身者,謂其立朝之稍久也,則臣之百無肖似之狀,已莫逃於多年近列矣。謂其踐歷之已多也,則前者所叨,已極濫竽,尤何敢藉此而更進一步乎?負乘致寇,經訓攸戒,過福招災,其理孔昭,聞命以來,措躬無所寢,食靡甘,魂夢猶驚,唐突陳疏,亦涉例讓,惶悶縮伏,殆近旬日,銀臺除旨,又降於此際,召牌之下,旣不敢晏然趨承,又不敢一向泯默,玆敢披歷肝血,仰瀆崇嚴情實由中,語非飾外,伏願聖慈,俯賜諒察,將臣新授資級,亟命收還,以重公器,以安私分焉。臣無任云云。答曰,省疏具悉。卿其勿辭行公。
校理金熙華疏曰,伏以,臣頃進懇迫至切之私,特蒙恩暇,含戴德意,救護母病。迺者空番有日,荐違召命,例勘猶靳,罰止問備,繼而有重臣重推之請,惶隕震懍,靡所容措。臣之老母,今年八十有五,下山之景,已迫虞淵,沈痼之疾,于今數朔,尙無減勢,朝而少寧,夕而逾加,昨焉差安,今焉又損,數日以來,所患諸症,挾感添劇,頭部眩暈,支節刺痛,虛汗長流,神精昏瞀,委頓床笫,氣息凜綴,臣方左右扶將,萬無離捨之勢,玆隨天牌,略控短章。伏乞聖慈,俯賜鑑諒,遞臣所帶之職,以便救護,治臣瀆擾之罪,以肅朝綱,不勝幸甚。臣無任云云。省疏具悉,爾其勿辭救護。
己巳四月二十五日辰時,上御熙政堂。大臣·備局堂上引見入侍時,右副承旨金魯敬,假注書安尙默,事變假注書申用淵,記事官申在植,記事官朴綺壽,左議政金載瓚,右議政金思穆,兼戶曹判書李晩秀,行左參贊金文淳,行禮曹判書韓晩裕,兵曹判書金羲淳,錦豐君朴崙壽,行護軍李得濟,以次進伏訖。上曰,大臣進前。載瓚等進前曰,日氣淸和,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,次對爲之。載瓚曰,頃因京畿暗行御史洪儀泳別單,江華別庫貿易衛門供上柴鷄戶役等弊三浦櫓軍蘇瘼之策,十二鎭船造設之方,關問守臣矣。卽見該留守金銑所報,則以爲,貿易等三弊,今漸釐改,以爲永久遵行之地,而至於柴鷄,卽民戶大同之役,爲營府公私之用者也。元戶九千八百餘戶,而雜頉爲七千三百餘戶,以二千五百餘戶,偏當柴鷄之役,此其無以支存者也。就其雜頉中別般査櫛,通計分捧,則庶可爲均排紓民之道,十二鎭堡船隻之當初分授者,或自三南統水營造來,或以舊退船請得,而顧其年限,皆過四五十年,在前請得安眠島松添木改造矣。一自壬子此路見格之後,自本府略加補葺,則任其腐敗,漸至無船,十二鎭堡伺候船一隻,自今年爲始,爲先造給,每限十年,新造以送之意,定式分付於公忠水營爲辭矣。本府柴鷄之役,爲弊切苦者,直以頉戶居多,役戶漸少之致也。所謂雜頉,豈至於七千三百戶之多乎?雖不無自來應頉,而其間冒作許多名色,稱以各色應頉者,一如各邑軍丁之冒錄冒托,以至於二千無勢之戶,偏當一營通年之役,此在前後守臣之只事因循,初未査櫛之故耳。班戶雖難遽責戶役,而若其頉戶,則凡有公文有考據自前應頉之外,則一傡査括,竝塡戶役,無或有一夫偏苦之弊,鎭船旣是待變般隻,則固當復舊造給,而近來松政萬萬爲悶,有難一齊新造,自今以後,舊退船比年例,加數劃付於本府,使之隨毁隨補,年復年次次加造,以充十二隻之數,添補木物,則從略磨鍊,報本司,量宜取用之意,分付,何如?上曰,依爲之。出擧條載瓚曰卽見平安監司徐榮輔狀啓,則備陳關防形便,仍以爲,龜城屬植松鎭塞垣城外北岸沿川向西而下,限以百餘步,續築爲甬道狀,當中爲門,以備重門之制,則塞垣爲實用,而植松之路,可議於防守矣。築城之役,不過五六十丁一月之功,不煩仰請,區劃已有商量措處,而事係關防,不敢擅便,請令廟堂稟旨分付矣。植松形便,臣亦目見,而處龍龜交境之會,爲敵路初程,而四山環帀成局中,有大川奔流西注。所謂塞垣城,不得跨水連築,只是,臨流中斷,遵川以行,豁然無一秣所礙,論以關防,誠極疎虞。今若沿水築甬道百步,以壓賊鋒亂流直來之勢,又出一隊崇墉,折旋抵北,彎抱內城,以作表裏猗角之制,則雖不若截流聯堞之爲十分鞏固,而大勝於洞開川口,一任無備之時。況不煩民力,不費公貨,屹然爲直路重關,誠爲得計,依狀請許施,何如?上曰,依爲之。出擧條載瓚曰,卽見咸鏡監司曺允大狀啓,則枚擧厚州僉使李燁牒呈,以爲,本鎭民人輩,陞號割地,俱未得遂願,擧欲渙散,無意奠居。若以江界竹田嶺之東,割屬厚州,一依江界例,作爲屯田,募民防守,則在江界少無所損,在厚州可得支保,請令廟堂稟旨,分付矣。日前以羅信洞劃付厚州事,關問可否於關西道臣,姑未回啓,而至於竹田以東移屬之請,比羅信洞,不啻較大,而分割封疆,區劃土地,事係大變通,廣詢于兩道道臣爛商以處,實爲愼重之道,關問於關西道帥臣,待其登聞,稟處,何如?上曰,依爲之。出擧條載瓚曰,頃因全羅右道暗行御史徐有望別單,古群山山北敎場移設靈光事,關問該道矣。卽見全羅監司李冕膺,右水使徐翼淳狀啓,則以爲,靈光九水尾,外面驟看,似可爲敎習之場,而海門水口有三嶼,公私船隻,任不得出入港內,又有沙嶝,軍卒視之,如就死地,古群山則坦然開局,數十戰艦之排布操鍊,無淺狹之可論,敎場移設,不敢率爾論斷,請令廟堂稟旨,分付矣。道帥臣廣探物議,詳審形止,有此論啓,而一辭同然。且年前移艙於古群山者,蓋以地勢之勝於靈光故也。今不可更議移設,置之,何如?上曰,依爲之。出擧條載瓚曰,卽見回還上使沈能建擧條,則以爲,今番詔書順付,因禮部之議不一,頒詔十餘日,始爲決定,如是之際,自有酬應之處,使任譯輩,紋銀二千七百兩,辦貸取用,令廟堂以爲區處爲辭矣。今番事勢,自不得不與前有異,其所貸用,便是公用,依使臣所奏,自本道無論銀與錢,從長區處之意,分付,何如?上曰,依爲之。出擧條載瓚曰,漢城判尹李集斗,所遭後初當見職,如是自引,固是處義之不可已者,在朝家體諒之道,宜令一伸,且詞訟曠職,亦屬可悶,今姑許遞,何如?上曰,依爲之。出擧條載瓚曰,朝臣新資後追榮者,如有生養家,而所後家無受贈處,則移贈於本生家,已成近例矣。公忠監司金蓍根,新授二品職,都摠管申大顯,又爲加資,俱當追榮,而所後家則俱無可贈云。依近例移贈其本生家之意,分付該曹,前水使任聖說,亦以二品,法當追榮,而情理與兩臣無異云。許令一體移贈,何如?上曰,依爲之。出擧條載瓚曰,鰲恩君回卺之日,有法樂食物特賜之恩命,故將欲進謝箋云矣。上曰,雖非如此之事,在前蒙恩賜之人,亦有進箋謝之例乎?思穆曰,前例多有之矣。載瓚曰,昨年光陵造泡寺,僧徒呈訴本司,備陳其難支之狀,而所謂難支者有三弊。一則賜牌土地之見失也,一則移屬內司之後,所納蔬炭繩鞋,進排無路也,一則七大亨及春秋奉審時,楊州牧使往來,一年幾近十次,而許多下屬供饋策應之費,無以支排也。蓋此三弊,俱爲切矜,而至於土地,則一失之後,歲月已久,雖難一一推刷,令本邑考券詳覈,可以推給者,竝卽推給,內司所納蔬炭繩鞋等物,在內司無甚爲緊,在僧徒果難支堪,使之永蠲勿復侵捧,地方官旣以亨官進去,官長則宜無所貽弊之端,但下屬之討食徵索,其勢必至,此則關飭本道,使之嚴加禁斷,俾之各自齎糧,無得一毫侵及於寺僧。後若復爲現發,則當該官長,先爲嚴勘,下屬從重科罪之意,自本道成完文以給,以爲永久遵施之地,以此意行關分付,何如?上曰,依爲之。出擧條思穆曰,俄伏承中宮殿問安,而今日卽藥房日次也。臣等旣已登筵,令醫官入診,詳察證候爲宜,故敢此仰達。上曰,無他證候,今不必入診矣。思穆曰,産室廳排設後,中宮殿問安日次,前例或以三日,或以四日,今番則何以爲之乎?上曰,以四日爲之,可也。思穆曰,待令醫官醫女,有逐日問安之例矣。上曰,依例爲之也。晩秀曰,産室廳規例,有借地法,謹書中宮殿姓氏矣。今番亦當謹書乎?上曰,依例爲之也。晩秀曰,醫官入直,以各廳一人爲之乎?上曰,依所奏爲之,可也。載瓚曰,今日將爲都堂錄,已出令矣。文衡有實病不入來,姑俟病差,爲之似好,故敢此仰達矣。上曰,大臣就座,諸宰奏事,可也。晩秀曰,時御所內各司雨漏處及慶熙宮春奉審執頉處修改,例於今朔爲之,而今年則待秋成擧行,凡係修繕之役,一體姑停,何如?上曰,依爲之。出擧條晩秀曰,臣忝帶經筵,有可仰達者矣。目今悠悠萬事,莫先於終始典學,方當聖學日新,午漏漸長,頻接儒臣,益加緝熙之工,此政其時,而入春以來,連因玉堂之不備,每致經筵之久停,無故行公之玉堂,日事違傲,不爲就直,臣竊爲諸儒臣慨然也。或以新錄在前爲言,而雖新錄完圈之後,舊錄之毋敢無端撕捱,先朝飭敎,臣亦承聆矣。況聞大臣所奏,文衡有病,堂錄尙遠,此時玉堂之許久闕直,尤極爲悶,行公諸玉堂,竝從重推考,令政院卽爲牌招,推移入直,何如?上曰,依爲之。出擧條載瓚曰,知經筵所奏之語甚好,臣亦嘗所耿耿者,前後陳奏,不翅屢矣。向請館錄擧行之時,亦以非爲乏人,而當次甚多爲奏,見今舊錄,殆近百員,今番新錄,未知當爲幾許,而竊計合新舊,必踰百數十矣。世宗朝肇置集賢學士之後,未有如今日之多,雖曰於斯爲盛,而名器則太䙝矣。講筵不曾頻開,玉堂徒事違召,則實爲無用之官,若無緊用處則多出玉堂,將焉用我?臣家世爲玉堂,故玉堂之番次相爭,臣自生髮未燥之時,已見之,蓋以經筵啓沃,職任不輕故也。英廟朝末年,嘗有玉堂空番之時,至下嚴敎,若曰八十猶且臨講,玉堂何故闕直,特命八玉堂竝三倍道甲山投畀,至今傳爲故事,先臣亦以伊時玉堂,同蒙恩譴矣。今之玉堂,每多無端撕捱,多日空番者無他,自上任他故也。夫玉堂徑出之法,有親病有情勢,然後始乃爲之。今也輒稱身病而徑出,此三四十年來所未見之事也。殿下未克勤孜開講,故玉堂之空番,未有飭敎,未有飭敎,故玉署之臣,無難徑出如此矣。玉署之稱所以侈其名也,豈徒然哉?新玉堂出,則滿朝皆聳動瞻聆,自上亦必益勤講討,其責任之重,資益之多,固如此,倘殿下日三開講,以爲非講學則無以進德,而治國安民,常慥慥於斯,則玉堂之臣,雖欲自暇自逸,豈敢乃爾?三春和煦,舒長如年,而殿下之開講果幾日,所講果幾篇耶?雖閭巷匹庶,工夫若間斷,則不進而退,漸次荒蕪,而況帝王法天純亦之工,豈容須臾間斷乎?近日法筵之講,不知爲幾番停止,聖學雖極高明,工天旣不接續,則未能日就月將,將何以臻昭曠之域乎?此似陳談,而治國治民之道,專在於這箇講學上,故講筵之頻停,臣實悶切矣。殿下燕居大內之時,雖手不釋卷,猶不若臨筵開講,蓋日親賢士大夫,與之講論經傳之義,揚確古今之事,則必能薰陶德性,裨益謨猷,而中外咸仰聖學之勤孜,必曰吾國其庶幾,而列聖朝家傳心法,亦如此矣。日三臨筵,雖或爲難每日一講,亦甚爲好,玉堂之懈怠,其本由於殿下之不頻開講,此非獨責下之事,惟殿下日開講筵,而申飭玉堂,毋敢如前,是臣區區之望也。上曰,玉堂徑出,雖未善,而由予不能勤講,誠如所奏,當益加留念,而申飭玉堂矣。文淳曰,全州癸亥條結錢二千餘兩,尙在未捧中,此是伊時判官林性運之私用不納者,而向於丙寅,以此事至被勘律矣。身爲守令,取用結錢,不但事未前有,旣經勘處之後,一向延拖,無意備納者,揆以國綱,尤萬萬寒心。監色偸弄,猶施當律,況邑倅之躬親犯科乎?此而不重勘,則法無所施,後弊難言。前判官林性運,令該府拿問嚴處,未納之錢,分付刑曹,捉囚其家僮,刻期徵捧,何如?上曰,依爲之。出擧條崙壽曰,景慕宮樂章,字多而不叶於律,是以往在己亥年臘亨時,自前所奏之樂章減之,而叶以他樂章,蓋其時,只欲樂之叶於節奏故也。樂章則有後日親撰之下敎,而因未遑矣,所可悶者,初獻樂章,重大果何如也?而亞獻樂章,一句陞用之故,初獻禮樂章,便屬闕文,極爲未安,親撰或文任代撰間,不可不釐正,故敢此仰達矣。上曰,何以則爲好也?崙壽曰,樂章例以四字二句,爲十六字,故不遲不速,允諧於音律,或句多字多,則自然舒遲而不叶於樂。若令文衡新爲撰進則似好矣。上曰,令文衡一通撰進,可也。魯敬曰,今日賓對,兩司諸臺無一人進參,事甚未安,竝推考,何如?上曰,依爲之。出擧條王大妃殿進御加味芎夏湯前方中,加天花粉一錢,竹瀝三匙,薑汁半匙,五貼製入事。出榻敎上命退,諸臣以次退出。
上在昌德宮。停常參,只晝講。
金魯敬,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
金會淵啓曰,明日常參·經筵,取稟。傳曰,只晝講。
金魯毅啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
備忘記,楊州牧使閔命爀下直,長方一張,長箭一部,片箭一部,筒兒一箇賜給。
以執義朴孝成,掌令權烒·朴宗琦,獻納韓耆裕牌不進罷職傳旨,傳于金魯敬曰,只推。
金魯敬啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以咸鏡監司曺允大狀啓明川府人物渰死事,傳于李存秀曰,十六人名之一時渰死,聞甚矜惻,元恤典外,別加顧恤,如有生前身還布,竝爲蕩減事,廟堂區劃分付。
金魯敬,以都摠府言啓曰,副摠管吳載光,以摠戎中軍,本營諸將官射會監試事,訓鍊院書仕出去之意,敢啓。傳曰,知道。
金魯敬,以禁衛營言啓曰,來五月當七番中部中司屬京畿四百十三名及江原道一百名,合四哨軍兵,逢點實數五百十三名,已爲點閱整齊,來五月初一日,與內外各處入直將官軍兵等,依例替代後,舊軍於放送之意,敢啓。傳曰,知道。
金魯敬,以御營廳言啓曰,本廳來五月六月兩朔應立中部後司屬公忠右道四哨軍兵五百十七名,今已逢點整齊矣。五月初一日,與舊番右司軍兵,替代立番後,舊軍放送之意,敢啓。傳曰,知道。
金魯敬,以禁衛營言啓曰,來七月當七番中部右司屬江原道四哨軍兵,來六月二十五日,京中逢點,依例準二朔立番之意,本道監司處,預爲知委,何如?傳曰,允。
金魯敬,以御營廳言啓曰,本廳來七月八月兩朔應立右部前司屬公忠右道四哨軍兵,六月二十五日,京中逢點,七月初一日,與中部後司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
金魯敬,以摠戎廳言啓曰,北漢禁衛營字內城堞頹圮處,自該營今月二十七日,擇日始役,改築之意,敢啓。傳曰,知道。
慶尙監司鄭晩錫疏曰,伏以,臣之移叨藩任,旣無冒沒承當之勢,披瀝肝血,惟處分是俟,不翅如衣濕而求脫,執熱而思濯矣。及承聖批,未家準許,臣誠一倍悶塞,只歎其誠意淺薄,辭語拙澁,而未有以孚格天心也。噫,臣雖愚魯,亦具彝性,豈不知銘骨之恩,生死以報,鞠躬之義,夷險不擇,而必欲守循墻之戒者,實有所萬萬不獲已也。蓋其人器之不稱,廉隅之難壞,前已畢陳無蘊,而今臣所擔夯,殆有甚於僬僥之强千匀,駑駘之騁九折,如或不自揆量,惟事趨走,以致大小遠近之狼狽,使彼七十州生靈,如陷水火,莫之拯救,則是欲酬恩而反歸於辜恩,欲盡義而終至於蔑義,臣之罪,於是乎萬殞難贖矣。與其强所不能,陷此罔測之科,無寧早被違慢之誅,而使民生不瘨,國事無僨也。人或謂膺於湖而辭於嶠,於義甚不可,則此亦有不然者,地有大小之不同,治有難易之懸殊,其小而易者,尙且冗不見治,況其大且難者乎?因其已試,驗其方來,亦可以未占有孚也。抑又有私情之切悶者,臣家本單寒,性又迂拙,腴膴紛華之地,曾所避之若浼,而今若冒據雄藩,濫享厚祿,恬然若固有,則鬼怒而人猜,福過而災生,負乘之寇,必將不旋踵而致矣,豈不甚悚懍哉?況臣狗馬之齒向衰,蒲柳之質先萎,水土作祟,痰濕成癖,胸膈痞塞,榮衛澌鑠,視旣眯而神常眩,處事則朝夕遺忘,接簿則首尾顚錯,以若昏憒之狀,雖在閒局,猶難堪承,況可責之以剸煩理劇乎?臣於恩除之下,齋心而思,衡慮而講,亦已屢經夜晝,而終未得一分可强之義,玆敢不避煩瀆,更陳至懇。伏乞天地父母,察臣所言之非出飾讓,諒臣所叨之決難冒膺,特與鐫改,以幸公私焉。臣無任云云。答曰,省疏具悉。廟剡謂卿治績,已著於湖也,何難於嶠,再疏又至乎?卿其勿辭,卽往嶺南,欽哉欽哉。
己巳四月二十六日午時,上御熙政堂。晝講入侍時,特進官金履度持論語第六卷,同知事權常愼持論語第六卷,參贊官金會淵持論語第六卷,侍講官李永老持論語第六卷,檢討官鄭魯榮持論語第六卷,假注書安尙默持論語第六卷,記事官申在植持論語第六卷,朴綺壽持論語第六卷,宗臣西春君爗,武臣行副護軍李熙燮,以次進伏訖。上開卷讀前受音一遍訖,命奏新受音。永老讀自孔子曰祿之去公室,止樂宴樂損矣。上命奏釋義,永老解釋以奏。上讀新受音一遍訖,命陳文義。永老曰,益者三友,損者三友,聖門訓人,以友道言,而亦爲人君取人之要道。蓋人君之於師傅輔弼,亦有友道焉。直諒多聞者,心所敬憚,故易以疎遠,便辟柔侫者,心所狎悅,故易以親近,若進用賢良方正之士,則是有益友之道焉,進用阿諛巧侫之臣,則是有損友之道焉。孟子曰,友之云乎?君子亦不可無友道,伏願聖明,深留意於取益去損之道焉。上曰,所奏好矣,當〈留〉念矣。下番陳之。魯榮曰,上番所奏友道之語甚好矣。大抵友也者,友德而輔仁,註亦言自天子以至於庶人,未有不須友而成者,匹庶之須友輔仁,猶屬一身成就之事,至於人君,則國家之治亂安危係焉。帝王之取友,尤不可不審也明矣。自古孰不知直諒之可貴,柔侫之可惡?而每患賢邪之難辨。孔子曰,遠侫人,又曰,巧言令色鮮矣仁。聖人之於巧侫,尤用力辨別而斥遠之者,誠以如朱紫苗莠之相混也。常人之情,直諒易疎,柔侫易親者,無他焉,人欲常勝而天理常負也。人君苟於天理人欲上,克盡存遏之工,則其於辨別直諒柔侫,何難之有?書曰,有言逆于汝心,必求諸道,有言遜于汝志,必求諸非道,此亦言有直侫之別,而其所以辨之,惟在乎求之道與非道而已。伏願深留意焉。上曰,所奏甚好,當留念矣。同知事陳之。常愼曰,上下番皆以三友損益,反復爲奏,俱甚好矣。大抵三益之中,友直爲難,諒者,誠信底人也,多聞者,識明底人也。相與其誠信,相資其明識,則此等人,友之爲易,而直者,責善而無所回互,規過而多所違拂,恒人之情,率多受善不足,聞過未喜,則未有不厭惡其直者也。此所以友直爲艱也。三損之中,不友便辟爲難,善柔者近於諂,便妄者傷於巧,俱著於聲音笑貌,端人正士之所惡也。若便辟者,則習於威儀,矜持修飾,有端正之容,無柔侫之態,雖賢人君子,或不免認爲善人,而樂與之友,此所謂不友便辟爲難者也。匹庶取友之道猶如此,而況帝王之取人乎?容讜直違拂之言,察便辟假飾之貌,則賢邪不眩,德修而治成矣。伏願聖明,於此留神焉。上曰,以三益三損之難易,較論爲奏甚好,當留念矣。特進官陳之。履度曰,匹庶之友道,責善是已。帝王則居君師之位,極尊極嚴,其誰敢與君友也?然而責善之義則存焉。故人臣陳善責難,直言極諫,此實友道也。人君納諫受善,然後可以進德致治,雖以堯·舜之聖,若無都兪吁咈,庶績何以咸熙乎?故人君無獨運之理,必資臣工之輔佐,若無啓沃資益之工,君德無以成就矣。上章言祿之去公室五世矣,政逮於大夫四世矣。極道魯國之衰亂,而此章益友損友之訓,所以著魯國之不能用直諒多聞之士,以底衰亂也。國家之治亂興衰,顧不在於友益友損耶?大底直與諒易知,而多聞則難辨,直者,謇諤讜直,進逆耳之言者也,諒者,發言做事,誠實無假飾者也。至若多聞,則抑有君子小人之分,多識前言往行,進學益智,眞知實踐者,君子也,掇拾昌言嘉謨,反之身而無實措之事而無當者小人也,此不可不辨。下章又以損益三樂爲言,三損是所當深戒處,驕與逸,孰非可戒者,而宴樂爲最,宴樂則淫溺而狎小人,親狎小人,則危亡之禍,迫在呼吸,此尤不可不痛戒者也。聖人垂訓,莫非治法之要,千載之下,如承耳提而面命,惟聖明勿以方冊看,萬幾之暇,對越聖賢,服膺而體行,則唐虞熙績之化,可復見於今日,是臣區區之望也。上曰,所奏儘好,當體念矣。參贊官陳之。會淵曰,諸臣盡奏,別無他意,而諸說皆以益友損友爲奏,而此非但友道爲然,觀人知人,亦不外此。觀其直諒多聞,則卽是益於我者,如此人當親近之,觀其便辟善柔便侫,則卽是損於我者,這般人當疎遠之,閭巷匹庶猶然。況人君任使臣工,尤不可不知其爲益而親近之,辨其爲損而斥遠之也。伏願聖明,於此章,如是留神,則庶有助於則哲之明矣。上曰,所陳甚好,當留念矣。諸臣皆以損友益友之義爲奏,而特進官,同知事,以難辨君子小人爲言,多聞之中,難辨其小人,便辟之類,易認爲賢人,誠如所奏,其辨別之道尤難,何以則可明知耶?永老曰,直者,逆耳之言也,虛受爲難,譬若瞑眩之藥,苦口難服,三益之中,友直果爲難矣。善柔便侫者,言語事爲之際,猶可執跡,而若便辟者,修飾其外,故易於見欺,遠侫之道,尤當深察於便辟也。魯榮曰,多聞之中,難辨君子小人,誠如下敎。君子小人,雖皆多識前言往行,而君子則知識日廣,而行踐其知,小人則資其多識,而有文過遂非之弊,詳察之則可以辨矣。上曰,俄所下詢,卽辨別淑慝之道也。履度曰,自上觀之,賢否邪正,亦不難辨,聽其言,媚悅遜諛則是侫也,忠讜逆耳則是直也。辨之如斯,而亦惟在所尙之如何。崇尙讜言則君子進而小人退,阿諛謟侫,不期斥而自斥矣。會淵曰,逆耳之言,容受嘉納則正直之士,日近而日親,此專在乎上矣。多聞之中,賢邪果難猝辨。然均爲多聞之人,而直且諒焉則是君子也,柔且侫焉則是小人也。以是辨別,則亦爲不難矣。常愼曰,便辟者,善於外飾而欺人,雖若難辨,然而察其直與不直,則辨別反易矣。履度曰,俄所奏崇尙之說,導率二字是已。雖以匹庶觀之,所尙在於博奕,則博奕者咸聚焉,所尙在於酒色,則酒色者咸聚焉,所尙在於文章,則論文章者咸聚焉,所尙在於山水,則談山水者咸聚焉。以至驅騁弋獵土木貨利,莫不皆然,不期至而自至,蓋同氣相求,同聲相應也。人君之所尙,在於直言,則直言日聞,而不直者自愧之不暇,君上之導率,如風行草偃,無不靡然從之,不特辨別而已,必有感化之妙矣。會淵曰,便辟,謂但習於威儀者也。君子之威儀,與彼外飭之類,雖似難辨,而第就其行事言語,察其直諒與不直諒,則斯可知矣。伏望於容直之方,益懋聖念,而多聞便辟之中,如是鑑察,以爲知人用人,進退黜陟之權衡焉。常愼曰,便辟者,專務外飭,而實無好善之心,故不樂道人之善,暗嘲而潛毁之,蓋病根着在本原上故也。書曰,知人則哲,以日月之明,察其心跡之間,則寧有不知之理乎?上曰,政逮於大夫四世矣。故三桓之子孫微矣。苟政逮於大夫,則非但三桓之子孫爲微,雖他人亦然,何必以三桓爲言也。會淵曰,孔子爲此言之時,三桓之子孫已微矣,似必以目前時世言之耳。上章云禮樂征伐自大夫出,五世希不失矣,此承上章,言三桓之子孫,三四世衰微而漸失也。上文乃是泛論,而此章直指事實,故惟擧三桓子孫爲言矣。魯榮曰,是時陽虎囚季氏而專政,孔子之言,有爲而發矣。上命掩卷,命經筵諸臣先退,履度等退出。上命書傳敎曰,奉朝賀家,遣史官存問以來。仍命退,承史以次退出。
上在昌德宮。停常參,只晝講。
金會淵啓曰,明日常參·經筵,取稟。傳曰,只晝講。
金會淵啓曰,來初一日輪對日次矣,敢稟。傳曰,當次人受點,後日次待令。
金相休啓曰,御營廳將官來言,今日本廳軍兵日次私習云矣,敢啓。傳曰,知道。
金相休啓曰,合辭方張之時,兩司無詣臺之員,事甚未安,除在外,未署經外,未肅拜人員,竝卽牌招,何如?傳曰,允。
金會淵啓曰,漢城判尹朴崙壽,除拜後過三日不爲出肅,依定式推考警責,仍卽牌招察任,何如?傳曰,允。
金會淵啓曰,今二十九日,驪陽府院君·海豐府夫人·恩城府夫人,豐昌府夫人祠宇,遣承旨致祭事,命下矣。何承旨進去乎?敢稟。傳曰,左副承旨進去。
以執義朴孝成,掌令權烒·朴宗琦,獻納韓耆裕牌不進罷職傳旨,傳于金相休曰,只推。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
金會淵啓曰,今此端午帖製述人中,時無職名人,令該曹口傳付軍職,何如?傳曰,允。
金相休,以都摠府言啓曰,副摠管李儒慶,以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
金相休,以訓鍊都監言啓曰,今日弘化門入直軍兵食代早晩,不遵常式,所持器械,亦爲執頉於摘奸之時,闕門入直,何等嚴重,而身爲將領,矇不檢飭者,萬萬駭然。入直哨官閔行源,決棍汰去之意,敢啓。傳曰,知道。
金相休,以御營廳言啓曰,本廳騎士將兪漢宗,身病甚重,勢難察任,改差,何如?傳曰,允。
刑曹啓目粘連,因咸鏡監司曺允大放未放修啓冊子,本曹所管定配罪人,放秩未放秩,竝依啓聞施行,稟秩慶源韓匡一,吉州李宗漢,明川崔幸東,北靑朴師範,安邊金起宗,洪原高景大,端川金弘哲,高原李宅敏,利原洪羲龍,北靑金春彬,文川金佐赫,吉州張雲浩,三水孫鳴楚,永興李東春等,罪名不輕,他道發配未至配所秩,珍山奴聖喆,黃澗金得鉉,尙州劉宗國,等罪又深重,竝仍配,稟秩中安邊李錫華,已爲物故,徒流案頉下之意,分付,何如?啓,依允。又啓目,因全羅監司李冕膺放未放修啓冊子,本曹所關定配罪人,放秩仍秩,竝啓聞施行,稟秩,井邑奴馬巖,所坐不輕,仍配,仍秩,中谷城朴景希,前因限滿啓本,已爲蒙放,高山金萬石,配限已滿,放送,末至配所秩,丹陽僧展翎,長連朴文鐸,定平金樂五等,罪名深重,竝仍配之意,分付,何如?啓依允。又啓目,因江原監司鄭尙愚放未放修啓冊子,本曹所關定配罪人,放秩未放秩,竝依啓聞施行稟秩,鐵原姜潯,到配屬耳,置之,仍秩未放秩,江陵陳益大,配限已滿,安峽朴在寬,同罪之安敬孫,已蒙特宥,宜被一視之恩,平昌奴得仁,僞造奴券,旣已綻露,則徒配冤枉,竝放送之意,分付,何如?啓依允。又啓目,因公忠監司鄭晩錫放未放修啓冊子,本曹所關定配罪人放秩末放秩,竝依啓聞施行,稟秩文義金聖翼延豐李秀種,定山鄭後文,文義奴龍辰,永春金錫泰等,罪俱不輕,竝仍配,末放秩中提川婢得愛,僞造婢券,旣已綻露,徒配冤枉,放送之意,分付,何如?啓依允。又啓目,因京畿監司金在昌放未放修啓冊子,仍秩,依啓聞施行,未至配所秩長水奴完億,善山李象鉉等,竝仍配之意,分付,何如?啓依允。又啓目,因黃海監司李羲甲放未放修啓冊子,本曹所管定配罪人,放秩末放秩,竝依啓聞施行,稟秩長淵柳弘信,谷山趙己三·金俊大,金化鄭履碩,未至配所秩李光一,盈德車亨道,平海李益恒,所坐不輕,竝仍配之意,分付,何如?啓依允。又啓目,仍平安監司徐榮輔放未放修啓冊子,本曹所管定配罪人,放秩仍秩,竝依啓聞施行,本道發配未至配所秩潭陽尹殷福,求禮李珏,金化劉商翼,山淸韓重彦,綾州金文軾,義城金允晶等,罪名稍重,竝仍配之意,分付,何如?啓依允。
己巳四月二十七日午時,上御熙政堂。晝講入侍時,知事李晩秀持論語第六卷,特進官洪義浩持論語第六卷,參贊官李存秀持論語第六卷,侍讀官洪冕燮持論語第六卷,檢討官鄭魯榮持論語等六卷,假注書安尙默持論語第六卷,記事官申在植持論語第六卷,朴綺壽持論語第六卷,宗臣西春君爗,武臣行護軍鄭觀采,以次進伏訖。上開卷讀前受音一遍,命奏新受音。冕燮讀自孔子曰,侍於君子,止侮聖人之言,仍解釋以奏。上讀新受音一遍,命陳文義。冕燮曰,君子有三畏章,言所畏者三而其首領,卽天命也。命非諄諄然命之命也,人生所賦之理是已。夫人之所賦於天之理,卽中庸所謂天命之性也。書所云惟皇降衷也,性固在我底物,則何畏之有?而若一念放肆,則便失其所賦之理,故戒愼恐懼,恒存嚴憚之意,此所謂畏天命也。然而此非別般事,只就日用事爲上一循天理而已。不然則爲小人之不畏者矣。其循理與不循理,只在這箇一心上,而分於俄頃之間者也。畏大人則猶言事其大夫之賢者,畏聖言卽服膺方冊之訓也。若能畏天命,則畏大人畏聖言,便包在其中,此訓本爲學者說。然而豈獨韋布之所當勉?人君典學進德之方,尤在於此。伏願聖明留念焉。上曰,所奏甚好矣。命下番陳之。魯滎曰,上番亦以畏天命仰奏,而大抵修身誠己之要,敬畏二字而已。易曰,終日乾乾夕惕若,中庸曰,戒愼恐懼,詩曰,如臨深淵,如履薄氷,皆言敬畏也。人君處至尊之位,若無所畏憚,而民碞之可畏,殆若朽索之御六馬,而況上天之命乎?臣僚晉接之時,機務酬應之際,身心必收斂,意慮必審愼,固多敬畏,而每於燕閒獨處之時,莊敬之心,不能勝安肆之志。是以古之哲辟,左右有几杖之銘,朝夕有御之箴,聖訓雖以三者言,而外此亦何事之不畏哉?日用事爲,莫不循理,以至服食器用之微,亦無不然,則自無過失,而爲修身誠己矣。伏願聖明留念焉。上曰,所奏切實,當留念矣。命知事陳之。晩秀曰,此三章,皆以在下君子而言,而亦人君所當體念之事也。就其中三戒章尤好,以一身言則自少至壯至衰,擧一生而通論,以其事言,則志氣血氣之異,人心道心之別,亦皆言之。夫聖凡,分於志氣血氣之相勝,而好色好鬪貪得三者,各隨其人性偏處而爲病,以此三者,常常警戒於心,志氣爲主,而不爲血氣所役,則年彌高而德彌卲,可至於聖賢地位,聖人之訓,言雖簡而所包者廣,推此則人君之所可戒者,非獨此也。一國之事,惟意所欲,意之所向,人無不從,大而用舍賞罰,細而衣服飮食,事事件件,何莫非警戒處也?程子曰,克已須從性偏難克處克將去,制欲之要,莫如此一語,苟從性偏處,克去私欲,則自無三者之病矣。玉堂以敬畏仰奏,敬畏者,戒愼恐懼齋莊整肅之謂也。殿下臨御以後,好賢樂善之心,藹然於政令施措之間,臣隣之所共欽仰,而臣竊伏覵寬裕溫柔之德常多,發强齋莊之德常少。是以於奮發振厲邊,有所不足,御極十年,治化未克徯志,儻聖心自念其不足處,恒加警戒,則太平萬歲,不難致矣。是臣區區之望也。上曰,須從性偏處克將去,是克己工夫也。克己工夫固未易,何以則知其偏處而克之耶?晩秀曰,孝廟嘗以七情之中,惟怒最難去爲敎,而殿下則不當以怒爲戒,寬柔不免太過,恐當於發强剛毅邊,深留聖念也。上曰,特進官陳之。義浩曰,今日所講,竝前受音爲五章,非獨爲學者事,人君尤當服膺警省處,五章之內,雖有終始淺深之殊,而要皆爲喫緊工夫。第一章言友道,而人君亦有友道。古語曰,友臣,友也者,友其德也,必取直諒多聞之士,置諸左右,以輔其德,則薰陶資益,必臻於緝熙光明之域,而君子日親,小人日遠,進退用舍,亦得其宜矣。第二章言所好,而匹庶之所樂,猶有損有益,若人君之所樂則一國之治亂興衰係焉。眞箇樂禮樂,則一國興於禮而治若樂宴樂,則荒淫無度,而國以之亂樂道善樂多賢樂驕樂樂逸遊,亦莫不然,所樂固不可不愼矣。第三章言言語之節,而匹庶猶當時然後言。況人君之愼辭令乎,王言如綸如綍,爲天下則,發號施令,百官承式,亦不可以不謹矣。第四章戒色戒鬪戒得,尤是可戒之大者,常於燕閒之時,淸心寡慾,以養其志氣,志氣爲之主,而血氣聽命焉,則自無此三者之病矣。第五章所言三畏,亦莫非切要之事,人君處崇高之位,却似無所畏者,而天命去就,在於人心之向背,其畏尤有大於匹庶之所畏,若一念兢兢,奉天不違,則事事自然循理而治效著。伏願聖明,於此五章,俱加體念焉。上曰,敷衍爲奏甚好矣。命參贊官陳之。存秀曰,三愆之義,知事特進官,皆以君德上爲說,誠好矣。此所云君子,卽有德位者也。侍坐於有德位之長者,猶且察言觀色,而乃敢發言。矧乎臣僚之於君前乎?方其在外也,多有所陳之言,及登咫尺前席,十不能言一,唐太宗英氣過人,群下嚴畏,不能盡言,魏徵請假以辭色,人君苟欲來諫,當和其顔色,導之使言,旣聞之後,翕受敷施,從之如流,則上下之情志,可以交孚,苟或外雖假以辭色,內無翕受之實,則便是訑訑之色,拒人於千里也。此雖非本章之旨,而如是反隅而體念,實好矣。次章之三戒,其要以志氣血氣而言,聖凡之所同者血氣也,所異者志氣也。君子志氣勝血氣,故無此三病,衆人則反是矣。君子志氣之能勝血氣者,以有立志養氣之工也。孔子曰,吾十有五而志于學,孟子曰,我善養吾浩然之氣。蓋養氣者,養其氣而配義與道也。立志者,以聖賢爲準,如射之志于鵠也。能如是則何患乎血氣之用事乎?亦願聖念,恒勉於立志養氣之工焉。末章三畏,則通上下言,而在人君,尤當惕念處。夫在下之人處卑而勢乏,猶多畏懼,至於人君處崇高之位,臨億兆之上,苟欲肆志,何憚而何畏?惟其可畏者天命,而所謂天命者,卽天命之謂性也,性卽理也。外而發號施令,內而燕閒幽獨,大而刑政用捨,小而動靜云爲,或一事不合於理,一念不循於理,便是不畏天命也。三畏孰非可畏者?而畏天命,尤爲人君之第一義諦。惟聖明益加留神,是臣區區之望也。上曰,所陳甚好矣。以三戒言之,戒得尤難於戒色戒鬪,如何做工,可無在得之失耶?冕燮曰,章下註亦言之,而朱子曰,聖人之血氣有時而衰,志氣無時而衰,志氣無衰,則自無貪得之失矣。先儒有以爲,色非獨女色,如奇麗玩好之物,亦色也。鬪非特攻鬪,如氣勝而欲凌駕人,亦鬪也。得非但貪財,如欲得榮名,亦得也。以此意兼看,似好矣。如欲無此病,則立志堅固,實爲要法矣。魯榮曰,老則自然有志氣衰頹之患,聖人之七十不踰矩,早志於學而然也,志學堅固,則自無貪得之病矣。上曰,小人未必盡侮聖,而此章言小人處,必拈出侮聖之事何也?冕燮曰,小人一言一事,必與君子相反,故於聖人法言,必侮弄之也。存秀曰,不特一言一事,中庸所謂小人之無忌憚,卽是侮聖也。上曰,小人無忌憚之事多矣,而何爲必拈侮聖之事也?晩秀曰,此章以君子小人對說,而君子尊畏聖人,而小人則反是矣。上曰,君子小人之所畏所不畏者,此三者外無有耶?冕燮曰,所畏所不畏者,不止於此,而此特各其大者也。上曰,有可言者則當盡說,謂當見顔色而爲之何也?晩秀曰,未當可言之時而言之則言不入,故當察其顔色而發也。魯榮曰,此亦時措之義也。晩秀曰,臣因此文義,有所仰達者矣。每於經筵,上下酬酢,隨其章句旨義,敷衍爲說,誠甚好矣。而若不體貼身心上,則徒爲一場間說話,朱子嘗云,講論誠正治平,而不能實心做去,則却是將誠意正心,吟詠一餉,將治國平天下,吟詠一餉,此不可不警省處也。臣文學空疎,言辭拙訥,講討敷奏之際,雖不能有一分裨益於聖德者,而區區願忠之心,惟望典學終始,實下工夫,俄伏承性偏處如何,克治之下敎,實不勝欽仰萬萬,而竊有所仰質者,殿下試自思之,睿性所偏,果在何處?若爲下敎,則臣等當思仰勉之方,而殿下亦宜隨偏用工,終至於不偏不倚之盛矣。仰質極涉悚惶,而古人亦多仰質者,故敢此仰達矣。上曰,未曾仔細思量,未知何者果偏,而七情之中,怒則予本不足,於喜邊似或過矣。晩秀曰,人情當喜易過,喜果好底事,而若過則歸於寬柔邊矣。此後則必於不足處加勉,區區所望者矣。上曰,少時雖能戒色,及其壯且老也。猶不免好鬪貪得者有之耶?冕燮曰,志氣堅固,則無此患矣。上曰,雖能做得一件事,亦不可恃,而忽於二戒也。魯榮曰,曾子臨歿猶易簀,聖賢固未嘗到老而忽之也。上曰,玉堂所奏,似專以在得言。義浩曰,三者皆然,色與鬪得,分言於少壯及老者,特以其時所甚者言耳。上曰,少時無戒得之人乎?晩秀曰,老則尤於貪得上有欲故也。雖年少者,亦豈無在得之戒乎?上曰,聖人則固無三戒,亞聖以下則有此戒乎?魯榮曰,雖聖人,不得不戒也。上曰,非謂亞聖以下無事乎戒也。冕燮曰,克己復禮則私欲淨盡,雖下聖人一等,亦豈有犯戒之慮乎?晩秀曰,殿下初開講時,諸大臣皆登筵,講小學書題,命大臣仰質,大臣仰質以君亦有友,其時以臣下爲友下敎,登筵諸臣,莫不欽仰。至今莊誦,臣隣固有友道,若於大內燕居之時,只接宦官宮妾,必無所開發,雖非開講,若頻接臣隣,則不言之中,必有所裨益。近來諸臣之晉接太稀,殊非親友之道,雖承旨入侍,頻頻許接,政事得失,民生疾苦,商確講究,則必大有助,伏願聖明深加體察焉。上曰,所奏甚好。晉接之稀闊,非不知日氣頗熱,故未免如此,此後當加勉矣。上命掩卷。晩秀等曰,天時漸熱,聖體,若何?上曰,一樣矣。晩秀等曰,寢睡·水刺之節,何如?上曰,一樣矣。晩秀等曰,王大妃殿氣候,何如?上曰,一樣矣。晩秀等曰,中宮殿氣候,何如?上曰,一樣矣。晩秀等曰,惠慶宮氣候,何如?上曰,一樣矣。晩秀等曰,嘉順宮氣候,何如?上曰,一樣矣。晩秀曰,臣於先朝丙辰別試殿試時,待罪承宣,因擧子與試官相避陳試事,伏承下詢。以此後則只於親臨科,命官,主文相避,以此爲式之意,陳達蒙允。蓋親臨之科,命官,主文應避則許以陳試,外此則無礙赴擧也。自其後,庭別殿試親臨時,依此遵行,而至於增廣文科會試,則例以單所設行,故與試官應避者,旣不得分所,且非親臨之科,故不許陳試,間有坐停者云,試官相避,旣載法典,則陳試一款,恐無彼此,而迄未有定制,不但該儒之抑鬱,考之故事,亦有可據之例。臣意則增廣文科會試時,試官相避之法,依法施行,庭別殿試命官設行之時,則亦依親臨殿試例定式,恐合事宜,而事係科制,令該曹稟處,何如?上曰,依爲之。出擧條上命退,諸臣以次退出。
上在昌德宮。停常參,只晝講。
金魯敬啓曰,合辭方張之時,兩司無詣臺之員,事甚未安,除在外,未署經外,未肅拜人員,竝卽牌招,何如?傳曰,允。
金相休啓曰,明日殿座相値,視事頉稟之意,敢啓。傳曰,知道。
朴宗薰啓曰,禁衛營將官來言,今日本營軍兵日次私習云矣,敢啓。傳曰,知道。
李存秀啓曰,右副承旨朴宗薰今日不爲仕進,卽爲牌招,何如?傳曰,允。
李存秀啓曰,左副承旨金魯敬,今日不爲仕進,卽爲牌招,何如?傳曰,允。
李存秀啓曰,右承旨金會淵今日不爲仕進,卽爲牌招,何如?傳曰,允。
傳于金相休曰,都承旨牌招。
傳于金相休曰,明曰鰲恩君進箋當親受,處所以便殿爲之。
金魯敬啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳于金魯敬曰,只推。
以右承旨金會淵牌不進罷職傳旨,傳于李存秀曰,只推。
以兼都承旨沈象奎牌不進推考傳旨,傳于金相休曰,更爲牌招。
金魯敬啓曰,卽者義禁府都事來言,時囚無得過三日滯囚,曾有定式矣。時囚罪人林性運,當爲捧供,而判義禁南公轍有身病,同義禁李儒慶·洪奭周呈辭,只有同義禁趙弘鎭一員,不得備員開坐云。判義禁南公轍,同義禁李儒慶·洪奭周,竝卽牌招,何如?傳曰,允。
金魯敬啓曰,判義禁南公轍,同義禁李儒慶·洪奭周牌不進推考傳旨,今方捧入。而開坐命下之後,如是違牌,事甚未安,竝更爲牌招,何如?傳曰,次堂竝牌招擧行。
金魯敬啓曰,同義禁李儒慶·洪奭周再牌不進推考傳旨,今方捧入。而開坐命下之後,連違召命,事甚未安,所當更請牌招,而係是一日三牌,何以爲之?敢稟。傳曰,更爲牌招。
金相休啓曰,端午帖製述人,旣已抄啓矣。大提學南公轍,待開門牌招,以爲出韻科次之地,何如?傳曰,允。
金相休,以弘文館言啓曰,校理金熙華由限已過,卽爲牌招察任,何如?傳曰,允。
以校理金熙華牌不進罷職傳旨,傳于金相休曰,只推。
禁府啓目,全州前判官林性運原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
金相休,以吏曹言啓曰,新除授本曹正郞李朝鉉呈狀內,矣身素患痰癖之症,當此換節之時,一倍添劇,時日內萬無起動供職之望云。身病旣如是,則有難强令察任,改差,何如?傳曰,允。
朴宗薰,以摠戎廳言啓曰,北漢訓鍊都監字內·御營廳字內城堞頹圮處,自各該營今月二十九日擇日,始役改築之意,敢啓。傳曰,知道。
兼都承旨沈象奎疏曰,伏以,臣曏蒙陞擢,名實俱闕,義不敢冒,心有甚愧,傾輸懇誠,仰蘄寢罷,及承聖旨,未賜開允,臣夙夜憂迫,不知所圖,豈辭語謇拙,不能著白?將誠信未昭,無以感發,俛仰惶惑,若懷氷炭。夫標擧名字,載之剡牘,大臣躬奏,聖上面兪,此古所謂延登顯庸,甚盛典而至榮遭也。況此不時晉拔,蓋爲朝著苟艱,又如正卿峻秩,本欲德擧才選,則伊日揆奏殊簡,未免無名,竊謂朝著苟艱,古亦官不必備,不過一時之患,而若選擧無名,徒以充位,則名位輕䙝,必咎有其咎矣。臣恐進趨之士,將或自忘其材,無可稱而苟望僥濫,引薦之地,將或莫恤乎擧,無所名而易致疎誤,此亦朝廷所宜愼惜周慮,不當遂已成之命,而難於追改也。且臣每見諸臣辭讓官職者,皆義所當得,而特以禮辭讓,朝廷固宜必使受之而不聽,如臣陳列,直以名無所據,義難可受,非敢以爲讓也,則何必堅拒區區,使朝廷爲苟擧,而臣爲苟得者乎?聖批旣令勿辭召命,今又屢勤,而臣猶迷不變動,又犯瀆擾方命之誅,罪無可赦,朝命至尊,微臣至卑,陞擢至榮,誅罪至辱。今臣以卑違尊,辭榮就辱,原其本心,豈有他哉?誠不敢以不肖之身,重冒無名之寵,以累國家事體也。弊袴必待有功,兼金亦辭無名,此上下之誼也,而無名之當辭,爲下尤謹。伏望聖慈,特賜照察,依臣前奏,追還新恩,聽遂微心,使之自安天地之德,無以過此。臣不勝惶隕懇切之至云云。答曰,省疏具悉。名實云云。卿言誠然。然此不過大臣提奏之時,倉卒未及照檢也,如卿之文學才猷,已悉著於內外踐歷者,豈可曰陞擢之無名與實乎?卿其勿辭,卽爲入來肅命。
傳于金相休曰,都承旨批下,卽爲牌招。
己巳四月二十八日午時,上御熙政堂。晝講入侍時,知事金羲淳持論語第六卷,特進官李儒慶持論語第六卷,參贊官金相休持論語第六卷,侍讀官洪冕燮持論語第六卷,檢討官鄭魯榮持論語第六卷,記事官李魯集持論語第六卷,記事官申在植持論語第六卷,記事官朴綺壽持論語第六卷,武臣同知中樞府事任聖說,以次進伏〈訖〉。上開卷讀前受音一遍訖,上命讀新受音。冕燮讀自孔子曰,生而知之,止吾聞其語矣,仍解釋章句以奏。上讀新受音一遍訖,命陳文義。冕燮曰,九思章諸條,各言言動,而首之以視思明聽思聰,朱子釋之曰,視無所蔽,則明無不見,聽無所壅,則聰無不聞。大抵九思中尤爲要切者,視聽是已。或慮視爲惡色所蔽,聽爲奸言所欺,故朱子發揮之,非但學者之工如是,在人君尤所當念。視聽或有所壅蔽,則是非不辨,應接糊塗,天地萬物之理,治亂興衰之故,無由以明之矣。群下邪正,政敎得失,四方疾苦,守令臧否,無得以察之矣。人主之視聽所係如此,一失其常道,則發於政而害於事者,寧有極哉?故虞舜初元之政,以明四目達四聰爲先,明四方之目,而爲一人之視,達四方之聽,而爲一人之聰,亮天凝績之功,職由於此,故臣竊以爲,九思之中,視聽尤爲要道,而伏願聖明垂思焉。上曰,所陳誠爲切實,當留念矣。命下番陳之。魯榮曰,九思各專其一,躬行心得,則何莫非要道,而翕受資益之功,尤在於疑思問一條,蓋博學審問,不可偏廢,而學問之工,問難爲要矣。以人主言之,雖是上聖之資,智周萬物,而義理無窮,接應多端,至如人物之淑慝,朝廷之得失,閭巷之利瘼,百千件事,必待問而知之,而問難之道,亦自不一,明君哲辟,三晝廈氈,頻接臣隣,或討論治謨,或講明義理,由是而疑晦融釋,見識明透,而不能如是,則一切反是,君子日遠,小人日親,甚至於壅蔽聰明,從古治亂之本,專由於此。故先儒曰,接賢士大夫之時多,親宦官宮妾之時少,此誠人君所當體念處也。上曰,所陳甚好矣。命知事陳之。羲淳曰,上下番皆以九思仰陳,而以生知學知困學言之,則學知,下聖人一等,而困學又其次也。聖人不思而得,不勉而中,卽生知之姿也。下此一等,則必待學問之工,上達須從下學上做去而學問之道非他也,九思之思字,卽其要訣。故曰學而不思則罔,思而不學則殆,不思不勉,固聖人之事,而在學者則用工專在於思字上矣。書不云乎?罔念作狂,克念作聖,況乎人主親摠萬機,尤當致謹於思辨之工矣。竊伏覵聖質,雖挺上智,而至於典學之工,則當從切實處着力,玉堂所奏視思明聽思聰,誠好矣。政令注措,無非明察處而至若經傳,是學問之指南,思辨,卽爲學之肯䋜,驗諸身心,而萬理昭著,發諸事爲,而百度皆貞者,非思辨之功而何以哉?伏願殿下,於此勉勉焉。上曰,所奏切實甚好矣。命特進官陳之。儒慶曰,上下番及知事旣已仰陳,小臣別無可達之辭矣。命參贊官陳之。相休曰,上番以視明聽聰仰奏,下番以疑思問仰奏,知事以思之一字仰奏,而至若見善如不及,見不善如探湯之義,尤爲要切,蓋見善則好之,見不善則惡之,人性之所同然,而惟是眞好惡爲難,苟能見善而求必得之,見惡而必務決去,則此好善惡惡之實也。見善而只謂之善,見不善而只謂之不善,則初無眞切之意也。必也如大學誠意章所云如好好色,如惡惡臭,然後表裏如一,好惡眞切,故誠意是人鬼關也,善惡關也。以人主言之,君子小人辨別之機關,亶在於是,君子則誠心親愛,猶恐或失,小人則疾之如仇,猶恐或近,則非但爲學問之工,時運消長,治道得失,權輿於是,苟或有分毫放過,見善而不能擧,見不善而不能退,則禍敗立至,故從古聖君哲辟,於此分界,察之甚明矣。惟我殿下聰明睿智,臣隣善惡,固無逃於淵鑑,而非但分別而已。必須親君子而遠小人,然後將有補於君德,而大有益於政治,故敢此仰達矣。上曰,所奏眞切,當留念矣。上曰,親君子遠小人,誠是治世之盛事,而古來人君,每難於遠小人親君子何也?冕燮曰,諸葛亮出師表,有曰,親君子遠小人,前漢所以興隆,親小人遠君子,後漢所以傾頹也。上曰,出師表不曰親賢臣乎?冕燮曰,果是賢臣而誤奏矣。桓·靈亦豈不知小人之不如賢臣,而特以其資稟是中主以下,故見識昏蔽,習性卑下,自然與賢臣疎,而與小人親,馴致於皇室之傾頹,可勝歎哉。伏願聖明,鑑戒於此,則致治之美,奚啻前漢之興隆而已哉?魯榮曰,君子小人,辨之不難,君子難進易退,小人求榮媒寵,每每相反,觀於此則可以辨別矣。相休曰,君子剛方正直,一心匡救,每有批鱗之說,藥石之言,故自易疎遠矣。小人以容悅諂媚爲事,見機迎合,工於謀身,故自易親近矣。君子非不知忠讜逆耳之難以見容,而特以陽剛之德,得之天性,忠君憂國生死向前,小人則不顧義理,惟利是趨,甘言利說,媚悅人主,故如淫聲美色,人主不覺駸駸然入其中,而及其勢成威立,則脅持君上,爲人君者不能早自辨別,則其勢無可救之道矣。上曰,學知下於生知,而困學又學知之次也。從古何等人,可以謂之困學耶?冕燮曰,如顔·曾·冉·閔,可謂學知,而至於困學,則孔門諸弟中,亦多有之矣。魯榮曰,以氣稟言,則淸濁粹駁,自有許多層級,而以學問言,則進進不已,畢竟成就,同歸於一。故先儒曰,困學雖在二者之下,而至則一者,以其性之本善故也。相休曰,聖賢千言萬語,多爲下學而發,至如困學,是下學上事也,而向上做去,勉勉不已,則可到於聖賢地位,此所謂及其成功一也。是以孟子道性善,言必稱堯·舜,又曰,人皆可以爲堯·舜,雖下等之人,性無不善,而爲堯爲舜,只在勉學而已矣。上曰,人皆可以爲堯·舜,而後世之人,看作高遠難行之事者,是果見得不能親切而然耶?相休曰,服堯服行堯行言堯言,是亦堯而已矣。世級雖降,而性道則同,人君若以堯·舜爲的,而有爲則亦若是矣。蓋做聖之理,人皆具之,見其親則親愛之心,油然而出,見其君則敬君之心,藹然而發,此卽秉彝之常性,而堯·舜之道,亦不過孝悌而已。至於過廟則自有敬畏之心,見入井則自有惻隱之心,此可見本性之善,有不可誣也。孟子以齊王之不忍觳觫之牛,許之以是心足以王,驟看之,雖似迂遠,而實理卽然矣。遏人慾存天理,而復其本然之性,則人皆得以爲聖,而堯不過如是,舜不過如是矣。冕燮曰,方寸之微,舜·跖分焉,天理明而人慾淨,日用事爲,隨處合宜,則卽是天理也,回互屈曲,與理抵牾,則卽是人慾也,人慾淨盡而天理流行,則可以爲堯爲舜矣。所謂高遠難行,非眞高遠難行,而只在方寸間用工之如何耳。伏願勉勉於存天理之功,則聖德豈讓於堯·舜之盛也哉?上曰,忿思難見得思義,如易所謂懲忿窒慾也。何以則見得而能思義耶?冕燮曰,人慾淨盡,則自可以見理明,而無苟得之患矣。相休曰,或爲私意所蔽,則人慾誤認爲天理,故省察之功爲要而,事思敬之敬,居九思中而爲之樞焉。夫敬者,貫動靜該體用,而徹上徹下之工也。苟能省察而主乎敬,則義理所著於心目,何患苟得之有哉?上曰,九思有難當事而致思,何以則不待隨事致思,而視自明聽自聰九件,自皆如是耶?魯榮曰,九思各專其一,卽其要道矣。相休曰,當其事至之時,則九思各專其一,而須要常加存省之工這箇方寸,如明鏡止水,則視遠惟明,聽德惟聰,色貌言事,隨處各得其當,而集註所云九思,各專其一,指動處主一無適而言也。羲淳曰,存養省察,不可偏廢,事未至物未來之時,則加存養之工,事至物來之後,則加省察之工,而無其本而齊其末者,未之有也。必於靜時涵養,以立其體,動處省察,以達其用,而夫敬也者,貫動靜徹上下,參贊官所奏處,九思中而爲之樞者,誠是矣。苟能存養省察,而敬以主之,則自一箇身心,以至事事物物,各得其當,體立而用有以行矣。上命掩卷。羲淳曰,講章自止一章之中,分半焉。文義不能會通,此後則勿復如是似好,故敢此仰達矣。上曰,此後如値大章則雖分之,而小章則勿以分之,可也。命知事以下先退,羲淳等退出。仍又命退,承史以次退出。
上在昌德宮。停常參·經筵。
未時,日暈。
殿座罷後,內閣·政院·玉堂·藥房口傳問安。答曰,知道。
金會淵啓曰,明日常參·經筵,取稟。傳曰,只晝講。
金魯敬啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦未肅拜,監察茶時之意,敢啓。傳曰,知道。
金會淵啓曰,大提學南公轍牌不進推考傳旨,今方捧入。而端午帖出韻科次,命下之後,如是違牌,事甚未安,更爲牌招,何如?傳曰,允。
傳于金相休曰,在院承旨入侍。
朴宗薰,以都摠府言啓曰,今日入直內三廳武兼禁軍及軍兵等當爲中日習射,而鰲恩君李敬一進箋親受相値,不得設行之意,敢啓。傳曰,知道。
金會淵,以弘文館言啓曰,校理金熙華,旣有只推之命,卽爲牌招察任,何如?傳曰,允。
金會淵,以弘文館言啓曰,修撰申溆,時在京幾楊州地,經筵入番事緊,請斯速乘馹上來事,下諭。傳曰,許遞。
以校理金熙華牌不進罷職傳旨,傳于金會淵曰,只推。
金會淵,以禮曹言啓曰,郊壇四孟朔,發遣禮郞,看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第摘奸,則先農壇,先蠶壇,祈雨壇·馬祖壇壇上及四面紅箭門墻垣階砌,俱爲無頉,而南壇·西邊紅箭門柱根塗灰剝落,雩祀壇東西邊柱根塗灰剝落,司寒壇東邊紅箭門柱根塗灰剝落,漢江壇東邊紅箭門柱根朽傷,厲壇東南邊紅箭門柱根塗灰剝落,卽爲修改事,分付該監,而此後看護等節,另加申飭之意,敢啓。傳曰,知道。
金會淵,以禮曹言啓曰,卽接健元陵·顯陵·穆陵·徽陵·崇陵·惠陵·元陵官員等所報,則各陵火巢內,自月前,有數三客虎,白晝橫行,陵官之奉審,山直之巡山,不得隨時云矣。莫重之地,虎患若是狼藉,極爲驚心,卽令該軍門發遣校卒,期於捕捉,何如?傳曰,允。
金會淵以觀象監提調意啓曰,今此中宮殿産室排設敎是時,待令日官前別提池景泌,活人別提李持喆,泛鐵官敎授方慶國,奏時官兼敎授朴萬億,前主簿韓守根差定,使之擧行,何如?傳曰,允。
金相休,以戶曹言啓曰,全羅道聖堂倉恒字漕船到迫西江,失火沈沒之由,前已草記登聞,而所沈穀物,卽速鉤拯,失火根因,人物致傷與否,各別究覈事,嚴飭廣興倉矣。卽接該倉所報,則以爲,本倉諸郞廳與領運差使員眼同,多率軍人,設機鉤拯,則四日所拯米爲五百八十三石二斗,空石爲四百十七立矣。取考都案,則戊辰條廣興倉納咸悅稅米五百六十六石十一斗九升五合二里五分,江價米二石十二斗五升九夕七里五分,加升米十一石五斗三合九夕,餘歇稅米六十四石四斗八升九合五夕七里一分,江價米四斗八升二合四夕四里八分,加升米一石四斗二升九合八夕,益山稅米一百三十三石,江價米九斗九升七合五夕,加升米二石九斗九升,別營納咸悅三手米二百二石七斗一升九合四夕,益山三手米四十一石,禁衛營納咸悅保米十五石,斛上米一石,船價米二石四斗五升,糧餉廳納咸悅稅米三石,船價米六斗九升內需司納咸悅稅米一石,均役廳納減額米二十五石,都合米一千七十四石六斗九升八合六夕一里九分內,拯出米五百八十三石二斗計除,則未拯米爲四百九十一石四斗九升八合六夕一里九分,失火根因,人物致傷與否,監官漕卒等處,發問目一一究覈,則渠輩所告內以爲,木船以差使員領運上來時,所騎之船,駕海三十六日,始到京江,無事逢點,故始乃弛心,同爲飮酒,自未昏時,宿於船上,昏倒不省之中,聞火聲而驚起,則四面火色,一齊延及於滿船草芚,已無及矣。不知火從何處起,漕卒十七名內,千士綱·梁德乭·徐點乭·梁德弘·鄭岳男等五名,無去處,燒死火中,墮死水中與否,昏夜驚惶之中,不知根脈,屢日鉤拯,屍體亦未拯得云。而漕卒千寶甲之失父被髮,惟願速死,徐成不之失弟冤號,不欲獨生之狀,揆以人理,似無疑端,而其故火與火之由,俱無眞的可證之跡,而船體則內邊過半燒黑。鉤拯材木及器物,則帆竹二箇,駕木五箇,乭駕一箇,乫木一箇,多圍板二箇,長板一箇,斗里長木二十二箇,回龍桶一箇,槍乬音一箇,自五木一箇,水槽一箇,船板木十五箇,飛羽木十箇,三字椳木一箇,長久木四十箇,雜木一百十七箇竝半燒,足板二十一箇內,六箇完,十五箇半燒,支木五十九箇內,三十箇完,二十九箇半燒,水口木四箇,鴟木一箇,櫓木一箇,板木一箇,靑竹二箇竝完,大食鼎一坐,中食鼎一坐竝燒而不銷,囉叭一箇,節節燒斷,三穴銃一箇燒黑,汲水船一隻完云矣。近來船漢輩奸僞百出,幻弄國穀,無所不至。而到迫京江,失火沈沒,前所未聞,第以漕卒之失父被髮,失弟冤號之報觀之,雖不可直歸之於故爲放火之科,而人物之不知去處者至於五名,而渰燒俱無證驗,穀物之裝載元數爲千餘石,而未拯殆近其半,事之疑怪,莫此爲甚。且設如渠言,眞無奸情,此與大洋險嶼逢風漂盪有異,初非人力之所不能周旋者,且已下碇安泊,只當謹愼守護,則今此失火一款,係是意慮之外,節節可疑,萬萬痛惋。該船監官·沙格等,竝移送秋曹,嚴刑究覈後,未拯穀物,刻期督捧,已拯穀物,依年前京江臭載時例,分給於軍·廣兩倉貢人處,以所受役價,逐等計減,劣米則自穀主邑,待秋成,依例代錢收捧上納,而衙門區別穀數成冊,爲先修報之意,分付該道道臣。內司穀物,一體施行,領運利涉,已經點檢,分劃本倉姑未卸下,則夜中失火,似未及知,而未上納漕船,旣有此燒火沈水之患,則其常時不能檢飭之責,在所難免,當該領運差使員及廣興倉官員,竝令該府拿問處之,他餘穀物,令該衙門稟處,何如?傳曰,允。
金相休,以賑恤廳言啓曰,北部觀光坊部契任掌裵仁福,今月二十九日本洞路傍,得二歲遺棄男見,同里居私婢貴分,欲爲收養,同部嘉會坊契任掌金昌福,今月二十九日本洞路傍,得二歲遺棄女兒,同里居良女鄭召史,欲爲收養,貧不自食,皆願受料,告于本部,自該府同日牒呈,故依節目竝爲給料,使之乳養之意,敢啓。傳曰,知道。
朴宗薰,以御營廳言啓曰,東道七陵局內,數三客虎,白晝橫行,卽令該軍門發遣校卒,期於捕捉事,自禮曹草記,允下矣。本廳善放砲手五十名,定將校率領,今月三十日爲始,出送行獵之意,敢啓。傳曰,知道。
禮曹來五月十五日,中宮殿誕日陳賀時應行節目,參考前例磨鍊,依此擧行,何如?判付啓,權停爲良如敎。
己巳四月二十九日卯時,上御便殿。回婚大臣進箋親受入侍時,兼都承旨沈象奎,行左承旨李存秀,右承旨金會淵,左副承旨金魯敬,右副承旨朴宗薰,同副承旨金相休,記事官李魯集,假注書安尙默,記事官申在植·朴綺壽,檢校直閣李魯益,以次進伏訖。引儀唱引進箋,大臣奉朝賀鰲恩君李敬一入就位,行四拜禮訖。讀箋官陞詣殿前讀箋,引儀唱引進箋,大臣行四拜禮訖,通禮跪啓禮畢。上命大臣入侍,敬一進前曰,日氣向熱,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如,上曰,一樣矣。敬一曰,中宮殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰一,樣矣。敬一曰,中宮殿産室設廳,已涓吉日,實宗社億萬年無疆之慶,不勝歡欣慶忭之忱矣。上曰,大臣過回巹之禮,甚稀貴矣。敬一曰,賜予便蕃,恩數曠古,將老供歡,惶隕感激矣。上曰,侍下回巹,尤爲稀貴之事矣。筋力康健乎?敬一曰,幸無病矣。上曰,何時欲往抱川耶?敬一曰,將往老親則當下去,而不然則不去矣。上曰,今日亦旣勞矣,須早退也。敬一退出。上命退,諸臣以次退出。
己巳四月二十九日午時,上御暎花堂。在院承旨入侍時,兼都承旨沈象奎,右副承旨朴宗薰,同副承旨金相休,假注書安尙默,記事官申在植·朴綺壽,以次進伏訖。上命別軍職宣傳官武藝廳觀弓試射,仍命讀公事。宗薰讀奏京畿監司金在昌啓本放未放罪人事云云。又讀奏江原監司鄭尙愚啓本平昌郡移配罪人到配事云云。又讀奏江原監司鄭尙愚啓本金城縣移配罪人到配事云云。上曰,漕船到泊之後,何爲而燒燼耶?象奎曰,漕船到泊京江逢點後,劃送各倉,未及運入,而忽於中夜,火起舟中,穀物至被燒燼,沙格五名,亦無去處云。地非大洋,下碇安泊,則失火沈沒,係是意慮之外,且近來船漢輩奸僞百出,幻弄國穀,無所不至,有逋者,多有故破之弊,今此燒燼,亦或慮有奸情,而大典法,沙格有渰死者,則査實免徵,而今番則燒死火中墮死水中與否,亦未詳知,自該曹各別究覈,執以故罷矣。上曰,何處船乎?象奎曰,全羅道咸悅船矣。漕轉古爲十萬石,今則不滿此數,而向時有交河臭載,今又燒沈千餘石,國計誠可悶矣。試射訖。上命退,承史以次退出。
上在昌德宮。停常參,只晝講。
自卯時至酉時,灑雨下雨,測雨器水深六分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金會淵啓曰,明日經筵,取稟。傳曰,只晝講。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金魯敬啓曰,合辭方張之時,兩司無詣臺之員,事甚未安,除在外·未暑經外,未肅拜人員,竝卽牌招,何如?傳曰,允。
傳于金會淵曰,禮房承旨馳詣宗廟·景慕宮,奉審摘奸以來。
備忘記,寧城僉使宋敏欽下直,長弓一張,長箭一部,片箭一部,筒兒一箇賜給。
傳于朴宗薰曰,召對爲之。
金魯敬啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶特之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳于金魯敬曰,只推。
金會淵,以弘文館言啓曰,校理金熙華,旣有只推之命,卽爲牌招察任,何如?傳曰,允。
以校理金熙華牌不進罷職傳旨,傳于金會淵曰,只推。
朴宗薰,以備邊司言啓曰,卽見平安監司徐榮輔報本司辭緣,則枚擧平壤庶尹趙學春牌呈以爲,該府以營下之邑,凡百責應,自來浩大,而所謂酬應庫,尤爲繁劇,故往在戊辰,軍餉留庫條二千石,報于營門,劃付本庫,分還取耗,以爲添補之資矣。至于甲子,一千五百石,入於燒燼,本庫形勢,若是倒懸,依前許施,本非創新,以該府會付留庫中折米一千五百石,甲子火後餘在仍分條五百石,合二千石,特許劃付,依前取耗,以爲經用之地爲辭矣。在該庫未盡罄之時,亦付以二千石留餉,而中間之乍寢還屬,可見事勢之不得不然矣。甲子見燒之餘,只存五百石之數,則庫樣之無以支堪,勢所必至,而況非新創,卽是舊例,本邑餉還一千五百石,依所報許令劃付,與前在五百石,以爲取耗排用之地,何如?傳曰,允。
朴宗薰,以備邊司言啓曰,卽見咸鏡監司曺允大報本司辭緣,則枚擧端川府使金煐牒呈以爲,本府各衙門耳麥中坪社糶糴之數爲一千三百八十六石零,蓋此耳麥,宜於峽而不宜於野,每當捧糴,坪民貿遷,已成痼瘼,以坪社素農之稷,待秋換作爲辭矣。耳麰雖是北穀,而宜於山而本不宜野,端川之願以稷換者,民情似然,且稷與耳麰,無甚損益,而在該邑實有所關,耳麰一千三百八十六石零,依所報許令待秋換稷,何如?傳曰,允。
朴宗薰,以禁衛營言啓曰,依定奪,集賢門入直京中哨軍二十名,哨官一員率領,來五月初一日,與御營廳軍,替代入直之意,敢啓。傳曰,知道。
吏曹判書南公轍疏曰,伏以,天休滋至,産室設廳,吉日已涓,此誠宗社億萬年無疆之慶,歡欣顒祝,八方同情。仍念臣久據銓任,宜遞不遞,梁鵜貽譏,池鳳久蹲,於焉之頃,儲窠之月又迫矣。臣始叨此任,屢上疏辭,備陳不堪之實狀,而未蒙允許,竊以爲聖意將欲試可,無怪其然。及夫大政再過,瘡疣百出,而猶不斥退,則彈章雖曰未發,物情轉益疑怪。臣雖病淹謝客,專無聞知,以己度人,寧無揣量,顧今大政之朝又近,而區區私義,有不容一向蹲冒者,聽於輿論,亦以爲必辭乃已者,宜殿下聽之,鞶帶之褫,必不俟終日矣。吏批之連當三大政,考之臣曹謄錄,而未有近例,政官之一經大政者,必謂之瓜限已滿,期於遞免,有若自伸然者,此其故何也?權要不可久居也,賢路不可妨也。司直之論,不可不退而恭俟也。凡此類皆在可去,而下之所懇,上之所許,要之皆勵廉之意也。間或有再經者,而以臣近年所見,鮮不狼狽,如臣之姑不狼狽者,則此倖之不可長恃者也。至於連當三政,前例之所無也,夫前例云者,汎言之則前例也。或有爲故事者,或有爲定式者,推而大之,因成金石之典者,亦有之矣。我朝立國久長,不但祖宗之成憲具在,前輩名碩居官進退之已例亦在,士大夫按而行之,則耳目甚慣,耳目不慣,則物情不服。目今才彦林立,可任銓曹者,不止臣一人,以聖明體下之德,何必强而行耳目不慣之事,使物情不服也?先大王治法政謨,卓越前古,董飭群工,未嘗以不當引之事,聽解官職,又以久任責成之聖意,或當朝著乏人之時,而冢宰之連經三政者則無之,誠以權柄不可以偏任一人,且全保世臣之苦心盛德,亦寓於其中,此豈非今日之所當法者乎?至若才具之空疎,鑑識之蔑劣,人之不知者,始或置之疑信之間,而今則底蘊畢露,雖欲自掩而不可得,狗馬賤疾,雖未敢張皇登聞,而積痼之餘,又經危苦之證,淹淹欲死之狀,實無以束帶供劇,然皆比之於上所陳列,則猶屬例套飾讓,今姑略而不敢長焉。臣情之懇迫,於此尤可見矣,荷擔之重,思欲一缷,勞瘁之極,亦願少憇,天地父母,寧不鑑諒?齋沐治疏,仰瀆宸聰,苟臣言之爲可,亟賜遞免,如其不可,則僭猥之誅,宜有有司之法,乞卽處分,以嚴邦憲,千萬幸甚,臣無任云云。答曰,省疏具悉。卿無必可遞之義,況政月漸近者乎?卿其勿辭行公。
己巳四月三十日午時,上御熙政堂。晝講入侍時,同知事尹致性持論語第六卷,特進官金明淳持論語第六卷,參贊官朴宗薰持論語第六卷,侍講官李永老持論語第六卷,檢討官鄭魯榮持論語第六卷,假注書安尙默持論語第六卷,記事官申在植持論語第六卷,朴綺壽持論語第六卷,武臣行副護軍李敬熙,以次進伏訖。上開卷,讀前受音一遍訖,命奏新受音。永老讀自隱居以求其志,止亦曰君夫人,仍解釋以奏。上讀新受音一遍訖,命陳文義。永老曰,不學禮無以立,夫禮者,四性之一,而天理之節文,人事之儀則也。以學者言之,筋骸之檢束,德性之堅定,品節之詳明無非禮也,非禮則無以義精而仁熟也。以國家言之,肅肅在廟,雝雝在宮亦禮也。郊廟朝廷,鄕黨邦國,許多文爲制度,亦禮也,非禮則無以成制治之規模也。顔子問爲仁,而孔子答以克已復禮,禮是爲仁工夫,而其效至於天下歸仁,則人君當以禮敎爲急先務,伏願聖明留念焉。上曰,好矣。下番陳之。魯榮曰,今日進講之文,行數甚多,而於學問上最爲緊要之工,學詩學禮是已誠如上番所奏矣。陳亢遊於大聖之門,而識見淺陋,至疑不倦之敎誨,或私於子,凡居人之上者,其難如此,況人君處君師之位,莅億兆之衆,非師弟之可比,苟或遠而溥天之下,近而宮府之中,不能一視同仁,一毫有私,則人心向背判於此,而國家安危係焉。昔宋太祖洞開重門諭群臣曰,我心正如此,蓋言無私也。無私二字,實爲人君第一急務,伏願留神焉。上曰,好矣。同知事陳之。致性曰,聖人敎人之道,以詩·禮爲本,而乃日用常行之事也。曰言曰立,皆有次序,敎人敎子,少無異同,古者小學之敎,誦詩學禮,雖街童小兒,亦莫不然,故風淳而俗厚,降及後世,俗習日渝,紀綱日下,專無溫柔敦厚之風,不知品節防範之美者,何也?無詩禮之敎故也。雖曰讀詩說禮,只是鑽故紙而已。學而不知其好,不知其好,則雖聖人與居,難以猝化矣。帝王之治,以導率爲貴,而導率之方,則詩禮爲要,殿下居君師之位,日講聖賢之書,一言半辭,必沈潛玩繹,常若夫子在座,親切警聽,體驗於身心,而施措於事爲,敎之以詩以懲創感發,禮以品節防範,俾一世咸囿於詩禮之化,則爲學之效,於變熙雍,於斯感矣。是臣區區之望也。上曰,所陳甚好,當留念矣。特進官陳之。明淳曰,小臣別無可達之辭,而諸臣皆以詩禮爲奏,第以此章先學詩後學禮,參看於興於詩立於禮之訓,其次序儘有意義。夫詩之爲敎,諷詠而涵濡之,感發而懲創之,禮也者,天理之節文,人事之儀則也。使人心氣和平,無非僻之失,事理通達,無昏塞之患,則這箇心中,人欲遏而天理存,然後節文儀則,自得合宜,故詩則曰可以言可以興,而禮則曰立,而禮後於詩矣。試以淺近之事言之,接待賓客之際,拜跪揖遜,是禮之節則也,而心先有恭敬辭讓之理,發於外而爲拜跪揖遜,苟不先從事乎心上工夫,而徒規規於節則之末,則禮云禮云,不足以爲禮也。方今聖學勤孜,講筵日開,上下講討,秩秩有禮,甚盛儀也。然若臨講之際,或有懈怠之心,厭倦之意,則外面雖好,亦不足爲禮,推之事務,莫不皆然矣。父子之間,至情所在,而聖人之敎伯魚,惟此二者,則天下之義理,爲學之工夫,無過於此,伏願聖明於詩禮之工,深留意焉。上曰,所奏甚好,當留念矣。參贊官陳之。宗薰曰,學詩學禮之義,諸臣所奏,仔細敷衍於此,別無他語之可達者,而隱居以求志,行義以達道,此一節,尤好玩味。孔子所訓,以在下之人用舍行藏而言,隱居之時,未及行道求志,力學蘊蓄於中,及其達可行也。推其平日之所蘊蓄者,而著於行事,學問之始終,盡在此二句中矣。隱居求志,雖若無與於君上之事,而以體用本未看,則人君亦必求志而後,可以達道,寧有不求其志,而能行其道之理乎?廈氈燕居之時,留心聖學,讀聖賢之書,而講明義理,是求志也。立志以堯·舜·三王爲準則,如射者之志的,學問思辨,不得不措,及夫準的旣立之後,臨事處物,沛然有裕,推吾所存,施諸注措,是達道也。隱居二字,雖若非人君分上事,而學問之始終,政敎之本末,都不外乎求志達道,伏願聖明,深留意焉。上曰,所奏甚好矣?陳亢以私意觀聖人,非矣。古人易子而敎,不責善之意也。伯魚天姿穎悟,似可與顔·曾等,豈有責善傷恩之慮,而孔子却不躬敎,以常情觀之,無或過乎?永老曰,伯魚資稟誠好,而猶不及顔·曾,孔子敎誨之語,無他見處,只有此詩禮之訓,似若戒初學者矣。上曰,伯魚不如顔·曾乎?魯榮曰,然矣。上曰,伯魚不及顔·曾,故孔子不躬敎耶?明淳曰,學詩學禮,事理通達,而品節詳明,則伯魚之學問所成就,亦可知也。敎見於論語者,只此而已。然朝夕定省之際,所承誨必多,豈有此外不敎之理乎?但聖人至公無私,無不敎門弟,而獨敎伯魚之語矣。宗薰曰,陳亢以異聞爲問,故伯魚以獨立趨庭時所聞爲答耳。明淳曰,陳亢以小人之腹,妄揣聖人,故問其有異聞也。魯榮曰,遠其子亦非聖人事,此亦妄揣之言也。上曰,獨立人所不知之地,故陳亢妄意有密敎之語也。宗薰曰,陳亢之妄度,乃渠之私意也。聖人敎誨,固無間於子與門人矣。上曰,陳亢何如人也?明淳曰,以私意窺測大聖人,則其人可知,然退喜問一得三,則亦非可棄底人矣。上曰,聖賢雖易子而敎,亦未必不敎子矣。明淳曰,古人所以易子而敎或慮傷恩,然豈全然不敎乎?宗薰曰,聖人之敎,如時雨之化,時雨潤物,無遠近彼此之殊,聖人之敎子敎門弟,亦猶是也。然其所誨之語,或有淺深之不同者,敎不躐等,隨其學問造詣而言之故也。伯魚若到顔·曾地位,則亦豈無一貫四勿之敎耶?上曰,諸候之富,必稱齊景公者,何也?永老曰,春秋之世,齊楚最富强,故必稱齊景公,而中庸曰,大德必得其名,景公無可稱之德,而伯夷則有淸名,故所以較論者也。宗薰曰,此與大德之說,異矣。明淳曰,古之人君富奢者,非特齊景,而必稱齊景者,孔子嘗適齊親見故也。孟子曰,不仁哉,梁惠王也。當時不仁者,不特梁惠,而孟子亦親見故有此語,孔子之稱齊景,亦猶是也。上曰,其斯之謂,與上添以誠不以富,亦秪以異之句,然後文義可襯合乎?宗薰曰,有此二句,然後其斯之謂,始有歸趣矣。上曰,邦君之妻,此章何義也?永老曰,未知如何,而爲此語,似或以上下之名分言也。宗薰曰,此篇多有闕文脫簡,若非聖人之語,必不載此,當有孔子曰三字而誤脫矣。大體以正名看似好,小註張南軒說亦有之,而或者考其名號之隨處異稱而嘗言之耶?未敢酌知其何謂也?上曰,自稱以小童,何義也?宗薰曰,小童,未成人之稱,此亦自謙之辭也,而乃是夫人自稱於君前之辭也。上曰,孔子亦嘗謂伯魚曰,不爲周南·召南,其猶正墻面而立,此語小學有之,而亦在何書?魯榮曰,似在於家語矣。宗薰曰,論語有之矣。上曰,吾聞其語矣,未見其人也,旣有伊尹·太公,則何謂未見耶?永魯曰,以當時言之矣。古有而今無,故嗟嘆之也。魯榮曰,以難見言慨世之辭也。隱居求志,在乎其人,而行義達道,係於人君也。宗薰曰,孔子嘗以用之則行,舍之則藏,許顔淵矣。與此章之語,雖少異,而其本末體用具備,爲成德君子則同矣,而魯君不能用,豈非可嘆者乎?上命掩卷。仍命退,諸臣以次退出。
己巳四月三十日未時,上御誠正閣。召對入侍時,檢校直閣李存秀持詩傳第五卷,參贊官金魯敬持詩傳第五卷,侍講官李永老持詩傳第五卷,檢討官鄭魯榮持詩傳第五卷,假注書安尙默持詩傳第五卷,記事官申在植持詩傳第五卷,朴綺壽持詩傳第五卷,以次進伏訖。上開卷,命上番讀之。永老讀自鶴鳴于九皐,止或潛在淵。上曰,下番讀之。魯榮讀自樂彼之園,止詩傳大全卷之十。上曰,文義陳之。永老曰,此詩不知何所由而作,然必陳善納誨之辭,鶴鳴于九皐,聲聞于野,以誠之不可掩言,魚潛在淵,或在于渚,以理之無定在言,誠不可揜,諷誠身也,理無定在,諷明善也。園有樹檀而其下有蘀,諷愛當知惡,他山之石,可以爲錯,諷憎當知善。以大學工夫言之,誠身卽誠意也,明善卽格致也,愛當知惡,憎當知善,卽正心也。此篇本旨,未詳其何所指,而與大學工夫,參互看似好,伏願體念焉。上曰,下番陳之。魯榮曰,此篇宗旨,雖不可詳,而鶴鳴聞天,以誠言,在渚潛淵,以理言。方寸之中,着一誠字,對越上帝,而萬物之理,明以察之,無所不通,則明善誠身之工至矣。檀下有蘀,以愛當知惡言,石可爲錯,以憎當知善言,蓋喩人不無賢愚美惡之殊,而天下無棄物也。上二者,卽在我之工夫也,下二者,卽取於人者也,而實是賢臣陳善納誨之辭,伏願聖明,留念於此。上曰,閣臣陳之。存秀曰,此詩之義,鶴鳴魚潛之句,以誠與理看,園檀山石之句,以愛而知惡,惡而知美看,誠與理所包者大,而愛惡則就事上說,似反爲小矣。然人君之爲治,不可獨運,必須得賢而共國,得賢之要,在乎愛惡之公平,則愛惡亦非小事矣。人非聖人,安能盡善?是以伊尹頌成湯之德,必曰與人不求備,洪範亦曰,不協于極,不罹于咎,皇則受之,無求備於一人,實爲用人之方,蓋一人之身,必有短長,人君若取其長舍其短,則任官授職,各適其才矣。人才無古今之殊,而後世益有才難之嘆者,專由於人君不能知其長短而取舍之也。知人則哲,惟帝其難之,而愛而知其惡,惡而知其美,則天下無棄才無棄人,以之觀人則必明,以之用人則必廣矣。伏願聖明於此,推類而看之,以爲知人用人之方焉。上曰,參贊官陳之。魯敬曰,此篇之旨,大槪以誠身明理愛憎善惡言,而第一緊要處,却在誠之不可掩,夫不誠者,外雖厭然揜蔽,而莫顯乎微,畢竟揜不得矣。閣臣所奏用人之說,誠好矣,而誠之一字,實爲樞紐,天德王道,惟在愼獨。夫人君之晉接臣隣,注措事爲,何莫非自謹獨工夫中做去者耶?伏願聖明於誠心二字,益加體念焉。上曰,所奏甚好矣。愛之則難知其惡,憎之則難知其善,大學亦云愛而知其惡,惡而知其美者鮮矣,何以則可以知之耶?永老曰,愛而知惡,憎而知善,誠莫難矣。知人之道,惟在格致工夫,而以誠字做將去,則之其所親愛而不偏,之其所賤惡而不偏矣。誠字工夫,參贊官已盡奏矣,苟能誠矣,何事不合於理?此詩本旨,務去私欲之蔽,此爲克己工夫,而克己亦在乎誠矣。魯榮曰,於誠之一字,眞正用功,則心如鑑空衡平,美惡自見,知人不難矣。上曰,他山之石,可以攻玉,程子註以爲,猶君子之與小人處也。君子小人,果可同處無害耶?永老曰,薰蕕不可同器,而此詩卽陳戒之辭,故程子之言如此耳。魯榮曰,玉雖以他山之石而磨礱成器,其石則依舊是石,君子小人,亦猶是也,固不可竝處矣。存秀曰,非謂君子與小人可同處也。若遭小人之橫逆,則動忍而反有益云也。上曰,若非成德之君子,則與小人久處,豈不有害耶?存秀曰程子此言,以工夫上言。魯敬曰,與小人處,卽指橫逆侵加而言,非謂有害也。存秀曰,君子雖遭橫逆,益加自治,而不怨小人,此所謂玉成也。上曰,蘀是何物也?魯榮曰,落葉之穢雜者也。存秀曰,七月篇十月隕籜之蘀字也。上曰,然則何爲又註釋也?存秀曰,詩註當篇內不復釋,他篇則或有更釋者矣。上曰,皐是何處?魯敬曰,卑且坎之地也。上曰,鶴鳴之聲,果聞八九里乎?魯榮曰,集註所釋,必有證矣。上曰,何謂九折之澤?存秀曰,水性就下而未必直瀉,每多縈廻屈曲,屈折至九,則其遠可知也。上曰,此詩作於何時?魯榮曰,舊說云似是宣王之詩。魯敬曰,註疏以六月篇以下,爲宣王時所作,而朱子則專以詩之旨義解釋,故集註多不從舊說,時代亦不强定耳。上曰,經筵繼講冊子,何書也?永老曰,詩傳云矣。上掩卷。仍命退,諸臣以次退出。
上在昌德宮。停常參,只晝講。
本院啓曰,來初五日朝參日次,而景慕宮夏享大祭親祭齋戒相値,頉稟之意,敢啓。傳曰,知道。
又啓曰,明日常參·經筵,取稟。傳曰,只晝講。
又啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
又啓曰,左副承旨金魯敬,今日不爲仕進,卽爲牌招,何如?傳曰,許遞。
傳曰,公忠監司留待。
傳曰,公忠監司入侍。
備忘記,公忠監司金蓍根下直,長弓一張,長箭一部賜給。
傳曰,承旨前望單子入之,待下批牌招察任。
承旨前望單子入之。李文會落點。
傳曰,同副承旨許遞,前望單子入之,待下批牌招察任。
承旨前望單子入之。權尙愼落點。
本院啓曰,新除授行左副承旨李文會,時在京畿楊州地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之。李顯默落點。
傳曰,坐直承旨入待。
本院啓曰,翰林被選當次人薦狀,旣已啓下矣。令該曹,依例口傳單付,仍卽牌招入直,何如?傳曰,允。
吏曹口傳政事,檢閱單李光文。
本院啓曰,來初六日,景慕宮夏享大祭親祭祭文,當爲製進,大提學南公轍,待明朝牌招,何如?傳曰,允。
又啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳曰,只推。
本院,以弘文館言啓曰,校理金熙華,卽爲牌招,何如?傳曰,允。
以校理金熙華牌不進罷職傳旨,傳曰,只推。
本院,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以吏曹言啓曰,今此端午祭祭官,當爲磨鍊,而除老病公頉,實無推移排比之路,刑官及司饔院官員年六十已上,通融塡差,而其中時無職名人,令該曹口傳付軍職,何如?傳曰,允。
又以司饔院監膳提調意啓曰,鷹師貢人等呼訢內,京貿山雉,今已垂乏,將無以推移封進云,依前傳敎定式,今日爲始,各殿宮日下生雉,以活鷄,全數代封之意,敢啓。傳曰,知道。
又以兵曹言啓曰,內禁將未差之代,口傳擬入之意,敢啓。傳曰,知道。
兵曹口傳政事,以林擎翰爲內禁將。
又以禁衛營言啓曰全羅道聖堂倉,各衙門納恒字漕船,到泊西江失火沈沒之由,自戶曹草記,允下矣。取見其草記,則枚擧廣興倉所報,本營納咸悅保米十五石斛上米一石,船價米二石四斗五升,竝爲論列稟處矣。本營穀物,宜無畏同,一體施行之意,分付該道道臣,何如?傳曰,允。
又以義禁府言啓曰,卽接月令醫員金命一手本,則時囚罪人林性運,素患痰癖之症,食滯添感,頭痛身熱,猝然發作,委席苦痛,氣息奄奄云云。自前罪人病勢如此,則一邊保放,一邊草記,曾有定式矣。林性運姑爲保放之意,敢啓。傳曰,知道。
敎公忠監司金蓍根書,王若曰,揀漢廷二千石良才,難其人矣。擧湖臬五十里重寄,屬之子乎,殫爾寸心,捍我方面,眷彼百濟之舊壤。寔我一國之要藩,衣冠相望,絃誦衰而豪右擅,舟車交湊,錐刀競而訟獄滋,俗日益薄,風日益偸,視諸路最稱難治,吏失其職,民失其業,而重宸常所爲憂。嗟,我湖民,實急祛弊蘇殘之策,顧玆朝列,誰是宣化承流之才?惟卿詩禮舊家,忠賢遺裔,恬雅著於言貌,在儕流而常所推譽,和易得之性情,處時俗而綽有餘裕,翺翔藝苑,討論玉署,餘事則文華,參佐銓衡,出納銀臺,夙著其聲望,求牧任畿甸之近,憂已分於九重,割鷄試餘刀之恢,才豈止於百里?是謂適用於履屐,更欲別利於錯盤。玆授卿以公忠道觀察使兼兵馬水軍節度使巡察使公州牧使,卿其益恢遠圖,毋替隆寄,勵范滂澄淸之志,貪汚自懲,追蘇章公明之風,故舊不貸,抑豪族而戢奸究,固宜寬猛之竝行,釐宿弊而修舊章,亦須綜理之甚密,三載考績,必要黜陟之惟公,一邦望蘇,尤足撫摩之如子,爲治則精勤刷勵,知必有終,自律以明愼粹潔,何待加勉?自餘裁稟,厥有彝常。於戲,倚斗危樓,應多北望之戀,求衣宵枕,庶寬南顧之憂,往其欽哉。行且召矣。故玆敎示,想宜知悉。
己巳五月初一日,上御誠正閣。公忠監司入侍時,承旨·注書·史官·公忠監司金蓍根,以次進伏。
己巳五月初一日,上御熙政堂。晝講入侍時,特進官閔耆顯,同知事權尙愼,參贊官金會淵,侍講官李永老,檢討官鄭魯榮,假注書安尙默,記事官申在植·朴綺壽,各持論語第七卷,武臣崔朝岳,以次進伏訖。永老,讀自陽貨欲見孔子,止曰吾將仕矣。命陳文義。永老曰,孔子之於陽貨,不見者義也,往拜者禮也。公山不擾之召,猶且欲往,而於貨之歸豚,往拜而不見者,以貨之瞰亡不誠也,此亦不屑之敎也。孟子言陽貨先,豈得不見貨若以誠來,則孔子亦當往謝,寧有此不屑之敎乎?此章內,別無文義,而誠之一字,實關於交際者如此,殿下,居君師之位,政令注措之間,尤當於誠字上用工,伏願體念焉。上曰,以誠字爲奏,甚好,當留意矣。命下番陳之。魯榮曰,此章,可見聖人經權時措之義,而以陽貨之狂悖暴戾,亦知孔子之爲聖人,問之以懷寶迷邦,以爲仁也,問之以從事失時,以爲知也。若孔子得君行道,則可行於蠻貊之邦,觀此則聖到極處,人無不伏,伏願於聖德化人處,深加體念焉。上曰,所奏甚好矣。命同知事陳之。常愼曰,上番,以誠字仰奏,儘好矣。禮大夫有賜於士,不得受於其家,則往拜之。陽貨之瞰亡歸豚,無欲見之誠,而欲用術而致之也。孔子所以應之,亦瞰亡而往,此卽聖人權而得中之事也。經權二字,尤合於人君治道,事當變且難處勢也,不可以不用權然權者,不得已而用之,非可常行於日用者也。孔子之亦瞰亡,或疑近於不誠,而朱子以爲非不誠,蓋合於禮而得中故也。伏願於此等處,深玩而留念焉。上曰,所陳甚好,當體念矣。命特進官陳之。耆顯曰,臣別無可達之文義矣。上曰,參贊官陳之。會淵曰,此章別無可達之義矣。上曰,陽貨,雖暴戾,亦大夫也。孔子何爲不往見?旣不欲見,則遇諸塗,又何爲與言也?永老曰,孔子不欲見之義,俄亦仰奏矣。陽貨無誠,故示以不屑之敎,遇塗而與之言者,聖人之德,如上天雨露,無一棄物,於人,不欲迫切,此亦仁也,轍環天下,聖人時措之義也。可以不見則不見,可以與言則言,亦時措之道也。魯榮曰,大夫有賜,往拜其門,禮也,聖人不欲自我壞禮,故往謝歸豚,是禮也。雖以禮往謝,而不欲見,故時亡而往,亦合於禮也。旣受其豚,又拜其門,則遇豚不避,亦交際之禮也,莫非聖人時中之道也。上曰,陽貨之問懷寶迷邦,從事失時,孔子,皆答以不可,而末乃曰吾將仕,有若許諾者然,何也?魯榮曰,再曰不可者,隨問隨答,而據理直說也,將者,且然而未必之辭也,非眞許諾而仕於渠者也。會淵曰,陽貨,卽季氏之家臣,而凶悖者也。夫子固不欲見之,而貨乃用術,敢欲坐邀,故夫子亦時其亡而往謝,及遇諸塗而與言,是聖人以直應之道,瞰亡而往,禮相稱,卽直也,旣遇諸塗而不避,亦直也。彼仁知而據理答之。又曰,吾將仕矣,亦直也,天地之生萬物,聖人之應萬事,直而已矣。此章所以處陽貨之事,若權而實非權,首尾皆直道矣。伏願於凡百事爲,必以一直字,留念焉。上曰,陽貨雖凶悖,若以禮見於孔子,則孔子,不必時其亡而往謝耶?魯榮曰,聖人之道不欲獨善,陽貨若非季氏悖臣,而欲用孔子,豈不見之乎?會淵曰,貨雖凶悖,渠若先以禮來謁,則孔子,亦必往見,是固聖人之直道矣。耆顯曰,孔子嘗見南子,而欲往佛肹之召,蓋聖人無不可變之人,無不可爲之事矣。陽貨,若誠心求見於孔子,則孔子豈不往見乎?貨之意,欲援聖人以助已,故孔子亦時其亡而往拜矣。陽貨應有許多酬酌,而只發此三段語,何也?永老曰,貨之欲見孔子,非誠心也。只欲助已,故爲此三言而勸其出仕,以利說者也,而遇諸塗造次,故言亦不多。會淵曰,陽貨所言,只此三段者,道周非長語之所,且貨雖凶悖,亦知向大聖人,不敢爲妄言,不可以利誘,故但以此三說諷之而已矣。此下未考。
己巳五月初一日,上御□□□。坐直承旨入侍時,右副承旨朴宗薰,注書·史官,以次進伏。
上在昌德宮。停常參,只晝講。
本院,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
本院啓曰,明日寧陵忌辰祭齋戒,初四日初五日景慕宮夏享大祭親祭齋戒,初六日動駕,初七日初八日長陵忌辰祭齋戒正日,初九日獻陵忌辰祭齋戒,初十日十一日孝昌墓忌辰祭齋戒正日相値,視事頉稟之意,敢啓。傳曰,知道。
又啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,右副承旨入侍。
傳曰,同副承旨許遞,前望單子入之,待下批牌招察任。
承旨前望單子入之。安策落點。
本院啓曰,卽者應敎李永老,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
本院,以弘文館言啓曰,上番闕直,事甚未安,校理金熙華,副校理洪冕燮,竝卽牌招,推移入直,何如?傳曰,允。
又啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳曰,只推。
以同副承旨李顯默牌不進罷職傳旨,傳曰,只推。
本院,以議政府言啓曰,今日都堂錄圈點,臣等來會,而吏曹堂上,不可不備員,參判金明淳,參議李好敏,俱爲病不來,令政院,竝卽牌招,以爲擧行之地,何如?傳曰,允。
本院啓曰,吏曹參判金明淳,參議李好敏牌不進推考傳旨及罷職傳旨,今方捧入,而都堂會圈,吏曹堂上,不可不備,如是違牌,事甚未安,參判更爲牌招,何如?傳曰,允。參議只推,一體牌招。
以吏曹參議李好敏再牌不進罷職傳旨,傳曰,只推。
本院,以都摠府言啓曰,景慕宮夏享大祭親祭時,侍衛寶劍守宮,當爲備員,而副摠管崔朝岳·李儒慶·李東善·吳載光·金處漢,俱爲差祭,洪奭周受由,都摠管朴崙壽,以判尹導駕進,申大顯有身病,無以備員,今政院稟旨變通,仍令該曹,以在京無故人,口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以朴宗來·金啓河爲都摠管,尹致性·李普天·崔獻重·趙弘鎭·趙萬元·鄭觀采爲副摠管。
都堂錄圈點,四點,洪時濟·徐俊輔·洪命周·金箕殷·尹日逵·金·趙鍾永·洪遇燮·鄭元容·鄭觀綏·李彦淳·趙琮鎭·曺鳳振·李止淵·申在業·金學淳·朴周壽·尹致後·李永錫·李憲琦。
本院,以備邊司言啓曰,卽見平安監司徐榮輔狀啓則以爲,道內穀簿,自來不均,見今農務方殷,應分漸縮,實無繼巡之路,龜城等十二邑鎭所請折米一萬三千五十一石,以餉穀留庫中加分事,請令廟堂稟旨分付,今有一事變通者,江界把糧給代條之每年加分,爲一萬石,其中七千石,分排於淸南穀少邑,三千石劃屬該府,使之取耗矣。自該府,三千石亦爲移分於內地,屢報不已,今此各邑鎭加分中,三千石以江界把糧給代條,移施該府,年例加分,仍作添留,以此定式,而所謂把糧米,乃是逐年應下者,每年千石,就該府留庫中上下,則不出幾年,萬石留條,自可減縮爲辭矣。本道無論豐歉,元還排巡,每患不給,而龜城等十二邑鎭,尤是淸南·北中最不給之邑,今此所請,果不過多,留庫中一萬三千五十一石,依此請許令加分,頃以江界還弊,纔令減條,亦無足以捄其一二,而把糧三千石之加分,在該邑,果爲不少,此亦依七千石分排之例,移施於十二邑鎭加分中,把糧之逐年應下者,就該邑留庫中所用實爲捄弊之一端,依報辭,使之仍爲定式施行,何如?傳曰,允。
本院,以內醫院提調言啓曰,産室廳排設時所用白馬皮一令,鹿皮馬轡一部,羊毛氈四部,六張付油芚二浮,四張付油芚四部,捲草時所用命白米一百斗,命正銀一百兩,命白絲十斤,命絹十疋,命命紬十疋,令該曹卽爲進排,而此外應入雜物,依例直捧甘結,取用之意,敢啓。傳曰,知道。
又以御營廳言啓曰,因禮曹草記,東道七陵局內捉虎事,去四月三十日,定將校率領砲手,出送行獵矣。初一日申時量,元陵後峰近處,大虎一頭捉得,故謹此封進,而因爲行獵之意,敢啓。傳曰,知道。
行左承旨權尙愼上疏。大槪,敢陳應避之嫌,冀蒙遞改之恩事。原本未考省疏具悉。疏辭,下該曹稟處。
應敎李永老上疏。大槪,情私煎迫,拜章徑出,乞被擅離之罪,以肅朝綱事。原本未考省疏具悉。爾其勿辭救護。
吏曹啓目,觀此行左承旨權常愼上疏則以爲,臣與兼都承旨臣沈象奎,有內外從應避之嫌,亟賜遞改亦爲白有臥乎所,相避之法,在下當遞,上裁,何如?判付啓,依回啓施行爲良如敎。
己巳五月初二日,上御□□□。右副承旨入侍時,右副承旨朴宗薰,注書·史官,以次進伏。
己巳五月初二日,上御熙政堂。晝講入侍時,知事李晩秀,特進官李普天,參贊官李存秀,侍講官李永老,檢討官鄭魯榮,記事官李魯集·朴綺壽·李光文,各持論語第七卷,武臣李昌會,以次進伏訖。永老,讀自子曰性相近,止前言戲之耳。上命陳文義。永老曰,以性相近習相遠言之,本然之性,無不善,氣質之性,有善有惡,善惡雖不齊,原其初則固相近也,而習於善則善,習於惡則惡,遂至於相遠矣。大抵此以中人以下之姿言之,而若上智則天縱生知也。不勉而中,然以堯·舜之聖,物以人心道心,告戒丁寧,人心發於聲色臭味,道心原於仁義禮智,雖上智不能無人心,雖下愚亦不無道心,而上智則道心爲主而人心聽命,下愚則人心常勝而道心愈微,上智下愚,原其氣稟所賦之初,則亦相近,而終至於千里之差者,惟在人心道心危微安危之殊矣。生知之聖,莫盛於堯·舜,而授受之際,以此告戒,伏願聖明,於此益加警省焉。上曰,以人道心敷奏甚好,當留念矣。命下番陳之。魯榮曰,上番所奏人道心之說,儘好矣,而大抵賢愚聖狂之分,只在於一習字,原其初,則氣質之性,不甚相遠,而差之毫釐,謬以千里者,所習之善不善而已。習於惡者,豈必欲習於惡,特以無學問之工,故私慾日熾,血氣用事,竟歸於惡,學習之功,實爲大關捩矣。論語開卷第一,義在於學而時習,格致誠正,修齊治平之道,卽終身學習者,而學習之道,時習尤要,時習云者,無時不習,如坐如尸,坐時習也,立如齊,立時習也。斯須之間,無少間斷,則學日益進,矯其氣質之駁濁,而復其本然之善也。竊伏覩殿下,睿姿天縱,聖學高明,日開講筵,勤孜討論,而典學之功,尤貴乎緝熙光明,體乾不息,故以勉聖學,敢此仰陳矣。上曰,所陳甚好,當體念矣。命知事陳之。晩秀曰,千古聖賢,第一講明,卽心性理氣也。孟子道性善,言必稱堯·舜,此言本然之性也。是時,異端起而道學不明,人不知本然之善,故言必稱之,程·張之時,世級降而聖言已遠,人不知精微之道,故始說出氣質之性四字矣。此章言性,雖不下氣質字而其義則兼氣質言也。夫子,天縱大聖,當言本然之性,而此言氣質性者,專爲下學而發,使之習於善而跂及也。此等處,政好喫緊下工,語其氣質所賦之初,則上智下愚,固相近,而善惡之相遠,專由於習,習之爲言,如水濡紙,一日二日,漸涵浸漬,左右前後,無非端方正人,則所習者自善矣。左右前後,或有便侫不正之人,則所習者,自不善矣。禮記曰,莊敬日强,安肆日偸,程子嘗甚愛此語,莊敬安肆,亦由於習,此正猛省處,惟於一習字,十分着力,是臣區區之望也。上曰,以一習字爲奏,甚好矣。如下莊敬日强之工,則可以習於善耶?晩秀曰,俄亦仰奏而親近正人,則自可習於善,而日對聖經賢傳,習熟乎嘉言善謨,而通書曰,幾善惡,省察乎善惡之幾,天理之善則擴充之,人慾之惡則遏絶之,用工之初,雖似爲難,而今日行一善,明日行一善,勉勉不已,無時不習,則日計不足,而歲計有餘,爲聖爲賢,專在是矣。書曰,惟聖罔念作狂,苟或少有間斷,則雖聖而亦有爲狂之幾,可不懼哉?宋神宗曰,堯·舜,朕何敢當?程子以爲,陛下此言,非社稷之福。人君當以堯·舜爲準,而堯·舜亦賢群賢之贊襄,則亦當求賢以自輔,而才不借於異代,就其中擇其善者,朝夕與居,啓沃薰陶,則自可以習於善矣。命特進官陳之。普天曰,知事所奏,儘好矣,臣則更無可達之辭矣。命參贊官陳之。存秀曰,君子學道則愛人之義,政好着意看。子曰,泛愛衆而親仁,人孰不以愛人存心乎?此章所云君子學道則愛人者,指得位之君子,而在人君,尤當服膺而體念處,人君處崇高之位,享千乘之富,而其職則愛人是已。古語曰,不以天下奉一人,以一人治天下,治之云者,卽愛育而敎導之謂也。夫子所云,己欲立而立人,己欲達而達人。孟子所云,達則兼善天下是耳。苟不能學道而只欲愛人,其所以愛之者,不過小惠,其所以施之者,亦必不廣,未可謂君子之愛人也。愛人二字,驟看則雖似小底事,而極其大則爲天地立心,爲生民立極,爲萬世開泰平,亦不外乎是矣。苟欲盡愛人之道,則學道二字,爲之本原,伏願深加體念焉。上曰,以學道爲奏,甚好矣。上曰,子游所治,以武城之小邑,故夫子,以割鷄牛刀言之,而如用於大處,則禮樂可以燦然耶?永老曰,子游,篤信夫子之訓,故試諸小邑,亦以禮樂爲敎,用於大處,尤可推也。蓋武城巖險,習俗尙武,而能以絃歌變其俗,故夫子所以深喜之,而以戲言發實語也。魯榮曰,雖遊於聖門,而略聞緖餘者,時君如用之,則禮樂可興,況子游居十哲之列,而賢於公西華矣。公西華,尙許之以章甫小相,則子游,豈不可以做禮樂之治乎?晩秀曰,孔門四科,子游長於文學,如大用之,則禮樂之治,當有蔚然可觀者矣。上曰,性則一也,本然氣質似同,而謂之相近,何也?晩秀曰,天地間理氣而已。無氣則性無掛搭處,聖人非但性善,氣亦純淸,衆人則性無不善,而氣質有淸濁厚薄,故氣質之性,所以不同,而大賢爲能變化氣質,復其本然之善,衆人則因其淸濁之不同,習於不善,而遂至於什百千萬之相遠矣。存秀曰,性則一也,而墮在氣質之中,則謂之氣質之性,掉脫氣質,而單指其理,則謂之本然之性矣。上曰,下愚有自暴自棄,與氣質昏濁之殊耶?存秀曰,氣質雖不善,如不暴棄,則雖愚必明,雖柔必剛,豈爲下愚不移耶?上曰,雖下愚,善導之,則自有可移之道,而謂之不移,何也?魯榮曰,以善自治,則無不可移者,而以其自暴自棄,故終歸於不移矣。上曰,聖人似無不可化之人,而至於暴棄者,則難化耶?魯榮曰,若從聖人之敎,則可以爲善,而不從敎訓,則雖聖人,亦末如之何矣。上曰,若不暴棄,則不爲下愚耶?存秀曰,下愚不移,非氣質,一定而不可易也,以其暴棄也,故不可移而終爲下愚矣。晩秀曰,前武兼廳四間,在於藥房東邊,而今爲空閒處,付給藥院,以爲鑄香庫間,似好,故敢此仰達矣。上曰,依爲之。出擧條晩秀曰,朝臣追榮,具本兼隨品贈職,故文官正二品則兩館大提學,亦許兼贈,近例卽然,至於閣職,設閣未久,無曾經閣職受贈之人故,尙未有定制,檢校直閣沈象奎,纔陞正卿,今將追榮,而其先臣,亦曾經內閣直提學,似當進贈提學,臣意則自今曾經閣職人榮贈時,無論特贈例贈,閣銜隨品許兼,若有議政追榮者,以內閣大提學許贈,恐合事宜,而貤贈體重,令銓曹稟處,何如?上曰,依爲之。出擧條晩秀曰,直閣本品,自六品至堂下正三品,而檢校直閣沈象奎,今擢正卿,本階之於閣職,隔四等,檢校之任,似當減下,而臣意則雖大臣,亦有檢校提學兼帶之例,提學本是從二品職,在大臣亦是隔四等矣。以此旁照,則似不必減下,故敢此仰達矣。上曰,大臣體重而猶然,檢校直閣,姑勿減下。出擧條此下未考
上在昌德宮。停常參·經筵。
本院啓曰,行大司憲李直輔,持平宋啓榦·金直淳在外,執義朴孝成,掌令權烒差祭,朴宗琦未肅拜,監察茶時之意,敢啓。傳曰,知道。
傳曰,右承旨入侍。
傳曰,承旨未差之代,前望單子入之,待下批牌招察任。
承旨前望單子入之。李普天落點。
本院啓曰,新除授承旨李普天,年限已過,何以爲之?敢稟。傳曰,許遞。前望單子入之,待下批牌招察任。
承旨前望單子入之。韓永逵落點。
本院啓曰,新除授同副承旨韓永逵,以前任鍾城府使,方在解由未出中,何以爲之?敢稟。傳曰,勿拘。
又啓曰,新除授同副承旨韓永逵,以前任鍾城府使,姑未上來,斯速乘馹上來事,下諭,何如?傳曰,許遞。
又啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之。朴宗京落點。
本院啓曰,事變假注書申用淵,身病猝重,勢難察任,今姑改差,何如?傳曰,允。
申用淵改差,代以洪周命爲事變假注書。
以校理金熙華,副校理洪冕燮牌不進罷職傳旨,傳曰,只推。
本院,以弘文館言啓曰,上番闕直,事甚未安,修撰申緯,副修撰徐長輔,竝卽牌招,以爲推移姑陞入直,何如?傳曰,允。
又啓曰,應敎李永老受由,校理金熙華,副校理洪冕燮,副修撰徐長輔·鄭魯榮差祭,修撰申緯牌招草記未下,校理一員,副校理一員,修撰一員未差,玉堂上下番俱空,事甚未安,副應敎李魯益,卽爲牌招入直,何如?傳曰,允。
又啓曰,應敎李永老受由,副應敎李魯益,修撰申緯牌不進,校理金熙華,副校理洪冕燮,副修撰徐長輔·鄭魯榮差祭,校理一員,副校理一員,修撰一員未差,玉堂上下番俱空,事甚未安,未差之代,政官牌招,開政差出,待下批牌招,以爲推移入直之地,何如?傳曰,違牌人只推,更爲牌招。
又啓曰,應敎李永老受由,校理金熙華,副校理洪冕燮,副修撰徐長輔·鄭魯榮差祭,副應敎李魯益,修撰申緯再牌不進,校理一員,副校理一員,修撰一員未差,玉堂上下番俱空,事甚未安,未差之代,政官牌招,開政差出,待下批牌招,以爲推移入直,何如?傳曰,違牌人只推,更爲牌招。
本院,以都摠府言啓曰,今五月初六日,景慕宮夏享大祭親行時,侍衛寶劍守宮,當爲備員,而都摠管朴宗來,副摠管崔獻重·趙萬元在外,都摠管金啓洛,副摠管尹致性·趙弘鎭,俱有身病,無以備員,今政院稟旨變通,仍令該曹,以在京無故人,口傳差出,待下批牌招,以爲備員侍衛之地,何如?
口傳下敎曰,前後申飭何如,而昨日變通,今日連爲變通,懸病何可甚多乎?無難懸病,豈可前例,摠府前例,豈如此乎?其委折,卽刻知入,而捧納承旨,亦爲知入。草記還下
又以都摠府言啓曰,景慕宮夏享大祭親行時,侍衛寶劍守宮,當爲備員,而都摠管朴宗來,副摠管崔獻重·趙萬元在外,一員未差,無以備員,令政院稟旨變通,仍令該曹,以在京無故人,口傳差出,待下批牌招,以爲備員之地,何如?傳曰,允。許遞。
兵曹口傳政事,以沈能建爲都摠管,李集斗·權常愼·李普漢爲副摠管。
兵曹口傳政事,護軍權常愼·洪羲臣,副司果韓兢履·洪時濟·李朝鉉·李運恒·孔胤恒,以上竝單付。
本院,以吏曹言啓曰,因檢校直閣李晩秀所啓,朝臣追贈,有本兼隨品贈職,故文官正二品,則兩館大提學,亦許兼贈,近例卽然,至於閣職,設閣未久,無曾經閣職受贈之人,故尙未有定制,檢校直閣沈象奎,纔陞正卿,今將追榮,而其先臣,亦曾經內閣直提學,似當進贈提學,臣意則自今,曾經閣職人榮贈,無論特贈例贈,閣銜隨品許兼,若有議政追榮者,以內閣大提學許贈,恐合事宜,而貤贈體重,令銓曹稟處事,允下矣。此事尙無定制,蓋緣設閣未久,又無曾經閣職受贈之人而然,重臣所奏,誠爲得宜,檢校直閣沈象奎先臣贈職,以閣職隨品許兼,此後仍爲著式,何如?傳曰,允。
本院,以御營廳言啓曰,元陵後峰,大虎一頭捉得,今日午時量,小虎一頭,又爲捉得於穆陵後峰近處,謹此封進,而猶有虎跡,故仍爲行獵之意,敢啓。傳曰,知道。又以御營廳言啓曰,昨日二頭虎,封進後,連爲行獵,同日申時量,小虎一頭,提得於健元陵後峰,酉時量,大虎一頭,又爲捉得於穆陵後峰,故謹此封進,而更無虎跡,山行軍,仍爲撤還,陵寢近處,一獵三捉則該校論賞,曾有已例矣。今番所捉,係是一獵四頭,捉虎將敎鍊官閑良金德亨,宜有論賞之擧,而臣不能擅便,令該曹考例稟處,何如?傳曰,允。
己巳五月初三日,上御□□□。右承旨入侍時,行右承旨李存秀,注書·史官,以次進伏。
上在昌德宮。停常參·經筵。
本院啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦差祭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳曰,禮房承旨,馳詣宗廟·永禧殿·景慕宮,奉審摘奸,仍詣受香諸處,一體奉審摘奸以來。
傳于朴宗薰曰,右副承旨入侍。
傳于李存秀曰,左承旨·右副承旨入侍。
傳于朴宗京曰,左副承旨·右副承旨入侍。
本院啓曰,副應敎李魯益,修撰申緯三牌不進禁推傳旨,依定式今方捧入,而應敎李永老受由,校理金熙華,副校理洪冕燮,副修撰徐長輔·鄭魯榮差祭,校理一員,副校理一員,修撰一員未差,玉堂上下番俱空,事甚未安,未差之代,政官牌招,開政差出,待下批牌招,以爲推移入直,何如?傳曰,違牌人,更爲牌招。
以副應敎李魯益,修撰申緯三牌不進禁推傳旨,傳曰,分揀。
本院,以兵曹言啓曰,內禁將未差之代,口傳擬入,何如?傳曰,允。
兵曹口傳政事,以李昌會爲內禁將。
吏曹口傳政事,以吳載紹爲分內醫提調。
傳曰,違牌玉堂竝許遞,政官牌招開政,待下批,卽爲牌招入直。
本院啓曰,行吏曹判書南公轍,參判金明淳,參議李好敏牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,更爲牌招。
又啓曰,行吏曹判書南公轍,參判金明淳,參議李好敏再牌不進推考傳旨及罷職傳旨,今方捧入,而開政命下之後,連事違召,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
以吏曹參議李好敏再牌不進罷職傳旨,傳曰,只推。
本院啓曰,吏曹參議李好敏三牌不進,依定式禁推傳旨,捧入之意,敢啓。傳曰,知道。
以吏曹參議李好敏三牌不進禁推傳旨,傳曰,分揀。
有政。吏批,行判書南公轍進,參判金明淳,參議李好敏牌不進,承旨進。啓曰,玉堂闕員,今當差出,而擬望之人乏少,外任竝擬,何如?傳曰,允。以李愚在爲副應敎,金箕殷爲校理,金學淳爲副校理,李止淵·申在業爲修撰,朴崙壽爲工曹判書,趙萬元爲右尹,金魯敬爲禮曹參議,李相璜爲大司成,孔胤恒爲吏曹正郞,金始彬爲順懷墓守衛官,成義浩爲懿昭墓守衛官,李素爲靈光郡守,學錄二單金錫洪·裴相仁,書題單趙完錫,兼司僕宋允桂,今加資憲,加資事承傳,故判書沈念祖,贈吏判奎章閣提學例兼,知事沈象奎考,贈吏參朴宗珪,贈吏判錦恩君例兼,判尹朴崙壽考,贈持平申暄,贈左參例兼,故通德申範夏,贈戶參例兼,故學生申珽,贈左承旨,已上都摠管申大顯本生三代,移贈事承傳,故學生金灝淳,贈吏參例兼,公忠監司金蓍根本生考,移贈事承傳,故學生沈璉,贈戶參例兼,沈興源贈左承旨,沈天根贈僕正,已上同知沈斗漢三代,故水使任屹,贈兵判例兼,同知任聖說,本生考,移贈事承傳。
兵批,判書金羲淳進,參判宋祥濂,參議李廷顯病,參知韓始裕入直,承旨進。以李敬熙·洪栒·洪聖禧·李徵五·成鳳儀爲五衛將,李東鉉爲忠壯將,金學淳爲文兼,金命說爲甕津別將,李應燁爲漢江別將,僉知單申絅。
本院啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右承旨進去。
又啓曰,明日擧動,兩司侍臣,當爲進參,除在外·未署經外,未肅拜人員,竝待開門牌招,何如?傳曰,允。
又啓曰,卽者漢城府郞廳來言,明日動駕時,本府堂上一員,當爲導駕,而判尹未差,左尹李儒慶差祭,右尹趙萬元在外,無以導駕云,未差之代,政官牌招,開政差出,待下批卽爲牌招,何如?傳曰,竝許遞,令該曹口傳差出。
吏曹口傳政事,以申大顯爲判尹,李普天爲左尹,姜碩龜爲右尹。
以校理金箕殷,副校理金學淳,修撰李止淵·申在業牌不進罷職傳旨,傳曰,只推。
本院啓曰,玉堂上下審俱空,事甚未安,校理金箕殷,副校理金學淳,修撰李止淵·申在業,旣有只推之命,竝更牌招,以爲推移入直,何如?傳曰,允。
傳曰,留院公事入之。
傳曰,明日出宮內門路,以協陽門爲之。
傳曰,發遣吏郞,諸執事淸齋與否,摘奸以來。
以司謁口傳下敎曰,明日景慕宮動駕時,月覲門外設布帳及環衛軍,依昨年例磨鍊,而此後經宿擧動,依例擧行事,定式。
本院,以兵曹言啓曰,明日景慕宮夏享大祭親行時,本曹堂上,當爲備員,而參判宋祥濂有身病,不爲行公,今政院卽爲牌招,何如?傳曰,允。
己巳五月初四日,上御□□□。左副承旨·右副承旨入侍時,左副承旨朴宗京,右副承旨朴宗薰,注書·史官,以次進伏。同副承旨入侍事。榻前下敎
己巳五月初四日,上御□□□。右副承旨入侍時,右副承旨朴宗薰,注書·史官,以次進伏。
己巳五月初四日,上御□□□。左承旨·右承旨入侍時,行左承旨李存秀,右承旨金會淵,注書·史官,以次進伏。
上在昌德宮。停常參·經筵。
卯時,灑雨下雨,測雨器水深一分。
藥房都提調金思穆提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入診矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知悉。大駕詣景慕宮,省牲·省器後,藥房·內閣·政院·玉堂口傳問安。答曰,知道。還宮後,藥房·內閣·政院·玉堂口傳問安。答曰,知道。
本院啓曰,備邊司郞廳來言,今日賓廳日次,而景慕宮夏享大祭親祭齋戒相値,不得來會云矣,敢啓。傳曰,知道。
金會淵啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
本院啓曰,禮貌官來言,百官稟旨就次。傳曰,知道。
傳曰,原任直提學朴宗慶,檢校差下。
本院啓曰,今日王大妃殿·惠慶宮·嘉順宮夕問安,何承旨進去乎?敢稟。傳曰,左承旨進去。
李存秀啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
以副應敎李愚在,校理金箕殷牌不進罷職傳旨,傳曰,只推。
以掌令權烒·朴宗琦,獻納韓耆裕牌不進罷職傳旨,傳曰,只推。
本院,以弘文館言啓曰,校理金熙華,副校理洪冕燮,副修撰徐長輔·鄭魯榮,竝卽牌招,以爲推移入直,何如?傳曰,允。
以校理金熙華,副校理洪冕燮,副修撰徐長輔·鄭魯榮牌不進罷職傳旨,傳曰,只推。
以副校理金學淳,修撰李止淵·申在業再牌不進罷職傳旨,傳曰,只推。
本院,以弘文館言啓曰,副應敎李愚在,校理金箕殷,副校理金學淳,修撰李止淵·申在業,旣有只推之命,竝卽牌招,以爲推移入直,何如?傳曰,允。
傳曰,經宿翌日問安,朝廷·藥房·內閣·政院·玉堂,竝勿爲之。
本院,以訓鍊都監言啓曰,今五月初五日,景慕宮擧動時,因兵曹節目,金虎門軍四十名,哨官金壽玉,弘化門軍四十名,哨官邊在華率領,自月覲門至逌覲門,左右邊設布帳外排立,還宮後,各還直所,而竝待標信擧行之意,敢啓。傳曰,知道。
己巳五月初五日卯時,上詣景慕宮。夏享大祭親行擧動入侍時,兼都承旨沈象奎,行左承旨李存秀,右承旨金會淵,左副承旨朴宗京,右副承旨朴宗薰,同副承旨安策,記事官李魯集,假注書安尙默,記事官申在植·李光文,檢校提學金祖淳·李晩秀,檢校直閣洪奭周,以次侍立。時至,上具遠遊冠·絳紗袍,乘輿出協陽門,至仁政門外,降輿乘輦,出敦化門至宗廟前路,降輦乘輦,詣景慕宮大門外,降輦乘輿,至齋室門外,降輿入齋室後,問安勿爲之事。出駕敎少頃,詣板位,行再拜禮,陞詣省器位,視滌濯,執事者,擧羃告潔,問安勿爲之事,及望廟樓行禮時,百官行禮置之事。出榻敎仍詣望廟樓,行展拜禮,陞詣廟內,奉審訖,仍詣省牲位,省牲如儀訖,還入齋室,諸臣輪回詣閤,此下未考。
上在昌德宮。停常參·經筵。
本院啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于金會淵曰,右承旨入侍。
傳于朴宗薰曰,召對爲之。
傳于朴宗京曰,左副承旨·右副承旨入侍。
傳曰,左承旨·右承旨·同副承旨,竝許遞,政官牌招,開政差出,待下批牌招察任。
有政。吏批,行判書南公轍進,參判金明淳,參議李好敏牌不進,承旨進。以申大顯爲判尹,李普天爲左尹,姜碩龜爲右尹,趙萬元·李翼晉·吳鼎源爲承旨,朴宗慶爲同經筵,李存秀爲同義禁,金相休爲戶曹參議,禹錫龜爲刑曹佐郞,徐最光爲安奇察訪。
兵批,判書金羲淳病,參判宋祥濂受由,參議李廷顯入直進,參知韓始裕差祭,承旨進。同知單成鳳儀。
本院啓曰,卽者應敎李永老,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳曰,只推。
以副應敎李愚在,校理金箕殷再牌不進罷職傳旨,傳曰,只推。
以吏曹參議李好敏牌不進罷職傳旨,傳曰,只推。
本院,以弘文館言啓曰,應敎李永老,陳疏徑出,上番闕直,事甚未安,副應敎李愚在,校理金熙華·金箕殷,副校理洪冕燮,修撰李止淵,副修撰鄭魯榮·徐長輔,竝卽牌招,推移入直,何如?傳曰,允。
以副應敎李愚在,校理金熙華,副校理洪冕燮,副修撰鄭魯榮·徐長輔牌不進罷職傳旨,傳曰,只推。
本院啓曰,新除授行左承旨趙萬元,時在京畿水原地,左副承旨吳鼎源,時在公忠道稷山地,竝斯速乘馹上來事,下論,何如?傳曰,允。
本院,以奎章閣言啓曰,閣內諸處,奉審無頉之意,敢啓。傳曰,知道。
又以奎章閣言啓曰,檢校直提學朴宗慶,卽爲牌招,何如?傳曰,允。
又以弘文館言啓曰,上番闕直,事甚未安,副校理金學淳,疏批已下,卽爲牌招入直,何如?傳曰,允。
又以吏曹言啓曰,刑曹佐郞咸老鎭,身病沈篤,勢難察任,改差,何如?傳曰,允。
又以禮曹言啓曰,去四月二十七日晝講入侍時,因知經筵李晩秀所啓,增廣文科會試與庭別殿試,命官設行之時,擧子與試官相避陳試一款,令該曹稟處事,允下矣。謹稽臣曹謄錄,則肅廟朝壬戌年,擧子朴泰恒,入格於增廣初試,而會試時,與參試官林渙,有應避之嫌,不得赴擧,追因本曹草記,許令陳試,此爲已例,而間致寢廢,亦無可考,逮夫先朝丙辰,始有親臨科,命官主文相避陳試之定式,而至於單所設場之增廣會試,與庭別殿試命官擧行時,則迄無定式,故伊後擧子應避者,每每坐停。大抵試官之相避,旣是法典之所載,陳試許施,又有故事之可據,而尙此因循,不但該儒之抱鬱,揆以法意,恐不可使之無罪停擧,依重臣所奏,增廣會試試官,竝許陳試,庭別殿試命官擧行時,依親臨殿試例,只命官主文應避人陳試事,定式施行,何如?傳曰,允。
又以禮曹言啓曰,卽接思陵官員所報,則不意近日,二三大虎,成群隱據于齋室至近之處,白晝橫行,無日不至,陵官之奉審,不得以時,山直之巡山,未免廢却云矣。莫重之地,虎患若是狼藉,聞極驚心,令該軍門,發遣校卒,趁卽行獵,期於捕捉,何如?傳曰,允。
又以訓鍊都監言啓曰,本局哨官南熙,在鄕未現,身病甚重,勢難上來云,改差,何如?傳曰,允。
又以御營廳言啓曰,思陵局內二三大虎,成群隱據,白晝橫行,卽令該軍門,發遣校卒,期於捕捉事,自禮曹草記,允下矣。本廳善放砲手五十名,定將校率領,今初七日爲始,出送行獵之意,敢啓。傳曰,知道。
戶曹參判朴宗慶疏曰,伏以臣之至今苟活,蓋謂頑且忍矣,撫躬慙悼,如窮人無所依歸,卽伏蒙殿下,橉臣於苫塊之餘,收臣於簪履之舊,纔過禫期,遽摩官職,以臣爲都摠府副摠管,居未幾,除拜春曹佐貳,旋移度支,又以大臣言,還差臣籌司之任,亦命內閣,特差臣檢校之銜,臣於省墓歸路,伏奉除旨,驚怳靡措,哀榮交倂,不覺淸淚之無從也,殿下之於臣,天地也,父母也。感激恩造,固當竭蹶之不暇,而念臣一縷雖存,至痛在心,餘哀纏胸,豈復有一分從仕之望乎?嗚呼,何忍言哉?臣本無似,官則匪據,前後叨竊,盡踰涯分不知盈盛之懼,而災臻于躬,徒積罪戾之重,而罰降自天,孽由臣作,不自死滅,大禍所及,先臣奄逝,一則臣不孝也,二則臣不孝也。理宜卽地溘然,少贖其罪,而冥然頑然,尙此存全,感風樹之不靜,孝養無所,撫星霜之屢改,禮制有限,倐忽之頃,冠裳如故,俯仰穹壤,此何人斯?噫,臣家喪威之荐酷,殆人世所罕有也。自先臣棄背之後,相依爲命者,惟臣兄弟而已,豈意半年之間,再造同氣之慼?以至今日,失怙之痛,孔懷之悲,塡塞胸肚,摧裂肝腑,莫非臣賦命之奇窮,而猶且食息自如,又是臣木石之不若也。仍伏念殿下,以親懿之至情,記先臣之舊勞,宸心嗟悼,恩綸屢降,上慰慈宮哀痛之懷,下愍臣家震剝之狀,辭旨惻怛,聽聞感歎,而易名贈爵之典,致侑恤孤之命,不踰其日,又賜度支綿緞,東國題湊,凡諸所需,群有司,各以其庀事,隱卒備隆,存歿俱恩,至若墓文之御題御筆,歷敍先臣之遺事,俾爲後世之久圖,雲漢昭回於牲石,寶墨璀璨於螭首,邱壠增輝,鄕里聳觀,洪渥異數,在先臣,固無餘憾,九原有知,豈不爲之感泣,而如臣不孝者,亦知聖恩之罔極,攢手叩額,將何以圖報萬一也哉?今臣孤露,念彼將父將母,養以終身者,果何人也?此生此世,鞠育之勞,顧復之愛,臣於何更復見之,今焉已矣?從玆以往,惟有移孝一事,爲臣盡命之所,則區區微誠,庶可自效,古人所謂事君日長,政爲臣今日道也。然則何擇乎夷險燥濕,何有乎進退去就,而且況積違天陛,今旣三載,以情以義,非不知卽日趨進於九閽之下,祗肅恩命,昵接耿光之爲當然底道理,而第念臣父子兄弟,沐浴乎兩聖朝,洪造盛澤出入禁闥,至于數十年所,休戚之地,起居之列,皆莫不與之,今臣身獨存,復入脩門,往事陳迹,猶復依依,臣情到此,安得不觸目而傷心哉?此又臣徊徨踧踖,有不忍徒藉恩寵,遽爾趨承者也。且先蒲質先秋,薪憂積歲,當此換節之時,肝火上升,腹癖下亘,危證敗兆,朝加夕變,宛轉床第,墐閉牖戶,雜試刀圭,苦無其效,雖或有少可之時,奄奄若癃老病廢之狀,人莫不始驚而終悶,以此病情,尤何以陳力就列,供劇於職次乎?玆敢冒入文字,猥瀆宸嚴,伏願聖上,察臣情之悲苦,諒臣病之沈痼,亟收臣新除諸任,特許安意調治,俾卒生成之恩,千萬幸甚,臣無任云云。答曰,省疏具悉。星霜屢變,禮制已畢,想卿情事,予爲悵然,逖違之餘,慈心之企待方切,卿其勿辭,卽爲入來肅命。
應敎李永老上疏。大槪,忙陳煎迫之私,荐犯擅離之罪,乞蒙嚴切,以肅朝綱事。原本未考省疏具悉。爾其勿辭救護。
副校理金學淳疏曰,伏以今臣所叨,卽古所稱論思啓沃之職也,豈徒設哉?入而談說仁義,裨補君德,惟邃於學者,可能當其責,出而修嫺詞令,潤飾皇猷,惟博於文者,可能稱其任,此唐宋官制所由選,而國朝以來,集賢諸儁,亦極一代之選,苟非通經博古,如眞儒官行祕書之才,莫宜居之,矧今我殿下,緝熙聖學,勤御法筵,細經繹史,所講者天人性命,所辨者王覇理亂,思得當世之宿儒,左右朝夕,而顧問之是宜,廣搜文學,以膺掄選之命,而乃者都堂會圈也。臣之姓名,亦濫廁其中,臣方恧蹙赬赧之不暇,第伏奉除旨,以臣爲弘文館副校理者,孰謂聖明之世,名選之瀆䙝,乃如是耶?臣聞命震越,誠不知措躬之所也。臣本才識最劣,文質無當,殆古人所謂如折襪線,無一寸長者,僥倖科名,通籍聖朝,而其不足備數於百執事之末,臣固自知者明矣。況臣脆疾善病,自幼失學,鈍根難化,長益懵陋,雖於蒙求課習之書,學究剽摘之文,鹵莽疎舛,無往非銀根豕亥,平居對案,咿唔則瑟縮謇澁,若楚語於莊嶽之齊,猶恐人之或聞,尋常朋儕之會,若値談經而說史,則隅坐如土偶人,亦不敢吐一辭揚抱於其間,杜蟄圭竇,終於謏寡而已。今乃卒然置諸橫經之列,强之以論思啓沃之責,則決知其不可堪矣。臣若不自揆度,冒昧承命,接武群彦之後,出入邇英之班,在臣身,榮固至矣。及至臨筵顧問之際,左右視而不能對,則臣之露醜,固不足言,其爲貽羞經幄,必自臣身始矣。是尤大可懼者也。臣聞人臣之受職於君也,必有所藉手而進者,猶受畝之夫,執耒耜而後,可以卽田功,今臣以學識則無異蒙蔀也,以詞章則不能畵葫也。旣無所藉手者,而猶且冒叨是職,則是無耒耜而卽田者也。不但見擯於同井之耦,顧何以自塞其有畔之責乎?此臣所以左右思量,不敢爲冒進計也。庚牌屢降,承膺無路,甘犯違逋,冞增悚蹙,玆不得不略暴衷懇,仰瀆崇嚴。伏乞聖慈,俯垂鑑諒,亟命鐫改臣新授職名,以重淸選,以安私分,不勝幸甚。臣雖不以見職自居,而今因控免,略效芹曝之獻,惟聖明垂察焉。臣愚無似,猥以記注,亦嘗一再周旋於講席之末矣。臣竊伏覩我殿下時敏之學,日就之工無間乎古先哲王,諷誦章句,則玉音溫於春煦,探頤旨義,則金秤析其秋毫,凡在挾冊登筵之列者,莫不聳然而欽聽,翕然而誠服,譬如飮河者,各充其量,於乎休哉。第伏念人主之學與不學,係國家治不治,是知爲學與爲政,其道一原,本非有二事,古昔明王,無不勤學,而學與政,同出一原,故其治日隆,後世人主,雖或好學,而政與學,判爲二事,故其治日降,朱子所謂唐·虞三代,自唐·虞三代,漢祖·唐宗,自漢祖·唐宗是也。竊伏惟我殿下,負扆而聽治者,于今一紀之將周,典學之日,亦不爲不多矣。仁精義熟,其必有符驗之著於政者,今日臣庶之期望我殿下者,亦豈在唐·虞三代之下,而夷老其治,桴捷蒲敏之效,尙矣無論,漢唐小康,猶未可跂而及之,則是學自學而政自政也。記曰,君子如欲化民成俗,其必由學乎?夫先王之政,布在方冊,如大明中天,開眼可覩,周道當前,擧足可履,凡所以化民成俗之具,不外乎此,苟或學此而不推於政,則是無異陳五樂而不作,列八膳而不御,終亦無有乎聲味,殿下之學,雖富有日至,而顧翼補於治道哉?殿下,間當進講於魯論矣。魯論之必以學而爲政,表揭卷首者,此可見爲學斯爲政,而體用一原之功,於是乎盡之矣。先儒論讀書云讀得一尺,不如知得一寸,知得一寸,不如行得一分,夫學也者,知之事也,政也者,行之事也。殿下,苟能以實心求實學,以實學求實政,必使體用相須,知行竝到,政也學也,出於一而無出於二,則唐·虞三代,亦將自此始矣,豈不美哉?且臣聞天道悠久而成其功,聖人悠久而成其化,悠久者,不息之謂也。此文王所以克配上天,爲其有純亦不已之德也。故臣竊以爲聖學之工,固莫如不息,而不息之要,在乎誠敬,誠敬之道,亦在乎微顯無間而已。今夫皇墳帝籍,儼列于几案之側,豈不肅然拱揖,而乍離之,則此肅然者,卽肆而不凝矣。工箴史誦,驟徹于紸纊之下,豈不怵然驚懼,而漸而狃之,則此怵然者,亦弛而不屬矣。臣不敢知殿下於筵罷燕閒之暇,重溫墳籍,常佩箴誦,其所以肅然怵然者,亦能如臨筵對群臣時否乎?苟未然者,誠敬不足故也。詩云,鼓鍾于宮,聲間于外,此謂誠僞之難揜也。語曰,啓筮于廟者,十而獲九,啓筮于寢者,十而獲一,此謂敬怠之有別也。惟殿下,猛省默檢,著誠以祛僞,居敬以勝怠,毋使微顯而二致,則可以淸應物之原,端出治之本,剛健篤實,悠久不通,無往而非天道矣。惟殿下念哉。臣以新進下品,見識謏淺,固何敢自效於古人之進言,而其所爲言,非臣言也,卽古人之言也。惟聖明,勿以人廢言,深加警察焉。臣無任云云。省疏具悉。所陳切實,當留念,爾其勿辭,卽爲入來入直。
校理金箕殷疏曰,臣卽穹壤間一窮人耳,至冤深枉,告訴無處,高天大地,置身靡所,塞兌屛息,慓慓惴惴,苟延性命,于玆十年,幸而不死,獲逢盛際,大明中臨,覆盆必照,冤枉之情私,旣悉洞晳,誣脅之謊說,申加嚴斥,致使積畏風波之蹤,得以更瞻天日之光,雖花葉重榮於枯木,而肌肉再傳於朽骨,尙覺歇後,猶非襯喩,從今以往,倘仁覆之天,隣其危臲之情,而投之不爭之地,獲與七十老父,倚依爲生,安過餘年,此固終始生成之澤也。死且不朽,抑造化之神,愍作永棄之物,而欲施曲遂之私,使之優遊散班,避遠機鋒,以全保微命,此又生成之澤也,亦死且不朽,至於榮途寸步,鐵限在前,名場一念,灰冷已久,耿耿此心,斷斷自矢,不意玉署新命,忽侈滓穢賤品,臣聞命震駴,五官失守,罔知攸措。蓋其畏約積漸,憂悸成疾,自不覺其如此也。以如此情地,以如此蹤跡,亦何以彈冠束帶,揚揚冒進,重觸駴機,自速殃咎,況臣幼失所恃,夙嬰家務,力未暇乎攻業,心不專於做工,遂成扞格,不入繩墨,晩雖從事於功令,亦多不諧於程式,濫竊科名,厚受禍敗,自分棄捐,漸益荒惰,蔑有進於一二,遂無聞於四十。夫上白玉之堂,倚金馬之省,備顧問於淸燕,資啓沃左右,處經筵論思之職,荷君德成就之責,此何等重任,而可以臣空疎蔑劣,如右所陳者,爲然充位,使之一日冒據乎?百爾忖量,萬無承膺之望,荐違召命,甘伏逋勝之誅,玆敢仰首而鳴,疾聲而號,各遂物性,天地之德,如保赤子,父母之恩。伏乞天地父母,哀其危蹙之情,矜其不稱之實,將臣所帶弘文館校理之任,亟許遞改,一以謝人言,一以安賤分,不勝千萬血懇,而抑臣旣生世祿之家,自有休戚與共之義,矧被罔極之恩,常切芹曝思獻之忱,而情窮勢阻,進身無路,將貢其愚款,則恐招妄言之譏,欲默而息乎,則又有負心之愧,多費思量,莫適語默,未敢傾倒其說,不免粗陳厓若,惟聖明,勿以人廢言,而幸垂察焉。鳴呼,今之時果何如也?問之於朝廷,則無事也,問之於廟堂,則無事也,問之於市井,則無事也,問之於閭里,則無事也,問之於關防邊圉,則皆無事也。然則今之時,果眞太平而無事乎?以愚臣觀之,則眞所謂一毛一髮,無不受病,而特其眞元凘涸,肢體痿痺,神識迷昧,疾痛罔覺,因以名之曰無事,而其實所以若無事者,正所以爲大有事也。孟子曰,國家閑暇,及是時修其政刑,詩曰,迨天之未陰雨,撤彼桑土,綱繆牖戶。假令國家,直箇閑暇,眞箇無事,正當汲汲遑遑,如恐不及,修明其政刑,振刷其紀綱,以爲陰雨之備,矧今王綱解紐,百度不貞,士習也,民俗也,人心也,兵力也,官方也,吏道也,財賦也,倉廩之儲也。凡所以爲國致理之具,蕩然掃地,無一可恃,而上自朝廷,下至百執事,一味伈俔,殆若越視秦瘠,以因循爲上策,以挨過爲妙方,以爲今日無事則足矣。如是度日,豈有終無事之理,畢竟彌縫不得,潰裂四出,而至於大有事之境,則又將推諉於誰,而果可長享其無事乎?臣故曰無事而有事者,其終也,必享永無事之樂。有事而無事者,其極也,必招大有事之禍,而一世夢夢,未有悟其然者,臣竊怪之。書曰,元首明哉,股肱良哉,庶事康哉。又曰,元首叢脞哉,股肱隋哉,萬事墮哉。臣竊恐世道之委靡至此者,殿下倡率之方,或未能盡其道而然也?伏願繼自今,摠攬權柄,振勵綱紀,發號施令,雷動風行,使群下百執事,曉然咸知殿下之志,必期措斯世於眞箇太平無事之時而後已,疇敢不奔走率職,惟恐或後,以對揚我殿下休命乎?馭世之利權由己,導化之神機在上,殿下不爲則已,苟欲爲之,特在一轉移之間耳。伏乞深留睿思,堅立聖志,俾已頹之綱,重歸整理,旣衰之運,再見挽回,豈不休哉,豈不休哉?臣之所欲陳者,不止於此,而丏免之章,不敢覼縷,伏幸有以澄省而觸類引長之,則幸甚幸甚。臣無任云云。省疏具悉。所陳切實,當留念。爾其勿辭察職。
修撰李止淵疏曰,伏以臣,通籍立朝,今纔五年矣。始隨簪筆之列,只知昵近之爲榮,向忝臺閣之班,未有言責之效,淵鑑之下,露拙無餘,河飮之量,踰厓已極,每自循省,冞增愧懼,乃者玉署新命,有隕自天,臣惝怳震越,實不知何以致此也。夫館錄而堂圈,所以愼其選而重其器也。自昔膺是命者,類皆邃學峻望,爲世雅服之士,而入備顧問,出贊詞命,成就睿學,宣揚王猷,吁其盛矣,是可人人而得與者哉?臣本爲人庸陋,賦才鹵莽,粗習功令,僥倖科第,經術事君,尙矣無論,尋章逐句之技,蓋亦蔑如而一朝廁跡於堂堂淸選之中,巍然自處以儒臣學士,則上累聖簡,下拂公論,誠亦非細故也。今使臣,挾冊而進,緘口而退,持被而入,伴宿而出,則猶之可也。若或責之以備顧問贊詞命,如是輩所爲,則殆無異乎誘聾瞽以聲色,是豈强而能之哉?噫,生今之世,旣已策名于朝矣,窺書石渠,摛筆金馬,已是布衣之至願,而加之三晝接五夜登對,瞻天顔之溫粹,聆玉音之琅然,講討雍容,上下今古,則天下之榮樂,更無以易此,而顧如臣者,無所肖似,幸會聖明,憑藉家蔭,官名則古之玉堂,而其實焉空空如也。若於法筵橫經之際,未免顔騂而舌繭,則貽羞招譏,無後餘地,而矇學之恨,亦無及矣。當官盡職,志願攸存,而貪榮冒進,愆尤必至,此臣所以逡巡退縮,不敢爲承膺之計者也。玆敢不避猥越,仰暴實狀於紸纊之下。伏乞聖慈,察臣才之無足比數,念公器之不可輕授,特命刊改臣於館職之籍,仍治臣瀆擾之罪,以肅朝綱,千萬幸甚。臣旣不以見職自居,何敢妄有論說,而耿耿者存,不能自已,敢控一得之見,惟殿下澄省焉。臣伏覩近年以來,群下之進言於殿下者,大要不出勉學一事。夫學之爲道,雖聖人地位,必資交勉,而爲欲待人之勉而始乃强勉,則是學無可進之期,且學之不得其要,勉之而不中其病,則徒見乎事倍而功半。臣雖蔑識謏聞,請以其所以爲要,所以爲病者,爲殿下一陳之,臣聞學者,學聖人也。聖人千言萬語,具在方策,無不是可學者,故雖閭巷匹庶之學,必以讀書爲本,而若其見得之不能明的,成就之不能光大,終是氣質局之,而明理工夫,有所未盡故也。惟我殿下,天資卓越,睿智宏深,一日萬幾之暇,綣綣於問學之工,經焉而修齊治平之道,史焉而治亂興衰之跡,與夫國朝之徽規嘉謨,幾皆誦讀而討論,則其所體之於心,行之於事者,必有顯然收功,沛乎莫禦,而以臣管見,忘自料度,則殿下之政令施措,今日猶昨日,今年猶去年,別無可以振起成立言者,此其故何也?嗚呼,經筵召對,所求乎資問之益,而按例了當,則便歸文具,幽獨燕閑,所貴乎潛索之功,而移心玩好,則反害實得,文具勝而上下之情志未孚,實得少而日用之事爲不敷,如是則雖日讀千卷,終未免書自書我自我之歎,而無益乎求進矣。蓋以我觀書,則書之精神所住,便是吾心而隨處得力,以書博我,則吾之思慮所走,書不能制,而釋卷茫然於斯二者,殿下果何居乎?今殿下貴爲千乘,尊臨百僚,政事則先王之成憲自在,命令則有司之奉行無勞,其所需用施爲,宜若無資乎讀書,而不讀書則無以明理,理不明則無以致用,而凡事之當爲而必爲,不當爲而不爲,皆不能慊然於吾心,而駸駸然至於聞見交蔽,賢邪混淆,如疾漸痼,莫可救藥,豈不大可懼哉?臣雖無狀,豈不知殿下之勤於讀書,而所不可必者,明理之到底耳。竊覸殿下之聰明照察,多在於節目名數之微,臨筵質問,不過乎章句訓詁之末,是皆明理不足之致,而發號施令,終欠果斷之意,聽言容諫,未見敷施之實,酬酢則淵默爲主,不露涯際,奏啓則循例判下,不出意見,此無他。在我之理,不能盡明,而事事物物之許多應接,終無以洞然無礙也。倘殿下,念及於此,惕然警省,看解文字,如猛將用兵,鏖戰一陣,曉悟道理,如蒿工治船,順風直下,勿復以悠泛弛緩之漸,以害夫正大光明之體,而一念之微,一事之細,必審其公私義理之分,知其爲是而行之,惟恐其不力,知其爲非而去之,惟恐其不果推以至於言語動作之間,用舍處置之際,無不以是裁之,則聖志瀅澈,無一毫參錯之物,於是焉政可以善,令可以嚴,官可以擇,俗可以美矣。明理之工,豈可淺尠哉?伏願殿下,繼自今,益勉讀書之工,而毋徒涉獵,毋少間斷,一篇而究一篇之理,一章而究一章之理,遇聖賢之立言,則反諸心求之,觀古今之事變,則設以身處之,沈潛玩賾,惟求其理之所在,肯綮難解之處,不惜下問,飜然開發之時,益加論確,使內外通暢,心乎相應,而典學有緝熙之效,治道有振刷之望焉。臣之此言,自以爲罄竭愚忠,而思致平凡,文詞荒拙,不足以仰挽聖心,裨補萬一,伏地慙悚,靡所自措,如蒙聖度寬恕,或賜採納,則豈獨臣一身之榮而已哉?臣無任云云。省疏具悉。爾以新進名官,所陳如此,深用嘉乃。爾其勿辭察職。
己巳五月初六日子時,上詣景慕宮。夏享大祭親行入侍時,兼都承旨沈象奎,行左承旨李存秀,右承旨金會淵,左副承旨朴宗京,右副承旨朴宗薰,同副承旨安策,記事官李魯集,假注書安尙默,記事官申在植·李光文,檢校提學金祖淳·李晩秀,檢校直閣洪奭周,以次侍立。時至,上具冕服,出齋室,禮儀使韓晩裕,導上詣板位,行再拜禮訖。禮儀使導上詣盥洗位,盥洗訖,陞自阼階,詣尊所,西向立,執尊擧羃,瓚爵官酌鬱鬯,禮儀使導上詣神位前跪,禮儀使請三上香,上三上香。禮儀使請執瓚灌地,進幣瓚爵官南公轍,奉瓚跪進,上執瓚灌地。以瓚授奠帶瓚爵官李好敏,禮儀使請執幣獻幣,公轍奉幣跪進,上執幣授好敏,好敏受幣奠于案。禮儀使請俯伏興平身,上俯伏興平身。禮儀使導上降復位,執禮請進饌,典祀官引饌,入自正門,捧俎官捧牲匣以進,薦俎官捧奠于案。執禮請行初獻禮,禮儀使導上詣尊所,仍詣神位前跪,禮儀使請執爵獻爵,公轍奉爵跪進,上執爵授好敏,好敏奠于神位前。執禮請俯伏興平身少退跪,大祝李永老進跪讀祝訖。禮儀使導上降復位,亞獻官右議政金思穆,終獻官靑城尉沈能建,以次行禮訖。禮儀使導上詣飮福位,公轍奉爵跪進,上受爵飮訖,還授公轍,公轍受爵授大祝。禮儀使請受俎,薦俎官李晩秀奉俎跪進,上受俎,還授晩秀,晩秀出授司饔院官。禮儀使導上降復位,仍請四拜,上行四拜禮訖。禮儀使導上詣望燎位,如儀訖,禮儀使啓請禮畢。宗薰曰,行禮版位排設,不善擧行,事甚駭然,當該司鑰,令攸司科治,何如?上曰,依爲之。出擧條宗薰曰,爵洗位官二員初不就位,禮行旣久之後,晩始入來,擧措顚倒,事極駭然,所當重勘,而本院請推之外,無他可施之罰,何以爲之乎?上曰,拿處,祭監監察,亦令該府拿問處之,可也。出擧條禮儀使導上還入齋室,問安勿爲之事。出榻敎少頃,上改具遠遊冠·絳紗袍,出齋室,乘輿至宮大門外降輿,乘輦至宗廟洞口降輦,乘輦入敦化門,至協陽門外降輦乘輿還內。諸臣以次退出。
己巳五月初六日,上御誠正閣。召對入侍時,檢校直閣洪奭周,參贊官朴宗薰,檢討官申在業,假注書安尙默,記事官朴綺壽·李光文,各持詩傳第六卷,以次進伏。在業,讀自詩傳大全卷之十一,止無羊四章。上曰,文義陳之。在業曰,祈父篇,說者以爲譏刺宣王而作,夫宣王,中興之主也。宜無譏刺之言,仲山甫之築城于齊也。召·穆公之征淮夷也,其爲征役,則同而天子,是若明命,使賦匪安匪舒,淮夷來鋪,故未嘗有軍士怨苦之言,則此詩,似非直箇指斥宣王也。下一說,朱子,亦謂未見其爲宣王事,蓋以其詩中,無可的指之證,而朱子之多不從舊說,正爲此耳。若果宣王之世,則以臣愚見,時承板蕩之餘,軍政淆亂,此祈父之責也。故下民之心,不能無愁怨,而其言若此也。今以我朝事論之,重熙累洽,聖神相繼,治成制定,四百有餘年,軍政無淆亂之患,而況近年以來,生育日繁,以若生齒,充若軍丁,宜乎有餘裕,而白骨黃口,一身兩役,無邑無之,無道不然,按廉之奏,經幄之論,屢徹于上,絲綸亦降,飭勵諄切,而竊聞軍簽之淆,少無所益,此固守宰,不能對揚,道臣不能宣布之罪,然道臣守宰之不能實心奉行,其責歸於殿下,苟殿下,先以實心行實政,則孰敢不精白一心,奉承明命哉?下章托以白駒食苗,而挽留賢者,其好賢之出於實心,有如此,方今在外之儒賢多矣,旌招之禮,非不勤且頻矣,尙無一人幡然簉朝者,此皆平日固窮讀書,明體達用之士,豈無致君澤民之心,固守東岡之陂哉?誠以殿下好賢之誠,猶有所未至,莫回其遐心也。倘勿爲觀瞻之徒美,而以至誠招徠,一招不來,則曰是予之誠禮未盡也,再招不至,則又曰是予之誠禮不足也。招之不已,益加誠禮,則初雖逡巡,終必于于而來矣。文成公李珥嘗奏曰,廣招林下之士,隨品高下,授以閑局帶之以經筵職名,使之輪日登對,展其所蘊,虛己以受之,君得與正士居,聞正言見正事,則雖欲不正,可得乎?倘如是,則啓沃聖心,輔贊聖化,不止於軍民無怨,下篇所云實有豐年室家湊湊之樂,其將洋溢於八域矣。豈不休哉?小臣新入玉署,便是初登筵席,所陳辭雖未達,伏望體念焉。上曰,所陳之說,誠甚好,當留念矣。命閣臣陳之。奭周曰,玉堂,以祈父篇仰陳,誠好矣。第末章亶不聰一句,似若專責祈父,而詩人之語,忠厚宛轉,不敢指斥其王,而其實斥司馬,所以斥王也。未知此詩之作,果在宣王之世,而無兄弟者,何爲而從軍,使其母獨主饔飱也?千載之下,讀其詩想其情,每恨其恩未及民,而爲之慨嘆,然此猶以古書看故然矣。方今八域之內,不得其所者甚衆,豈但有母之尸饔而已哉?孟子所謂,父子不相見,兄弟妻子分散者,不幸近之,然而九重深邃,此等民情,無由上徹,則尸饔之怨,猶屬小事,尤何以自達乎?此實爲憫然處,夫自古帝王,以達聰爲第一急務,求民隱瘼,博詢周諮,又使按廉,採訪蔀屋疾苦,咸達於紸纊之下,苟見其利於民則卽行之,害於民則卽除之,如此則四海之內,無不獲其所安其生,時和而天地之和應之,吉祥善事,無不有焉。惟聖明恢廣聖聰,盡聽蔀屋之艱難,而革其痼瘼,是臣區區之望也。上曰,參贊官陳之。宗薰曰,玉堂·閣臣,皆以祈父詩之義,敷衍爲奏,小臣別無他義之可達者,而宣王,中興之主也。宜無虐民之政,而舊說以爲宣王,敗績于姜氏之戎,軍士怨而作此詩,其語雖難徵信,然而戰于千畝,蓋非不得已而用之者也。是以,士卒之愁怨若此,觀乎六月采芑等篇,則盛暑棲棲,師行采芑,其勞苦,不下於此詩所言,而玁狁之薄伐,蠻荊之來威,卽聖王修攘之政也。出於不得已者,故軍士雖勞而不怨矣。夫兵凶器也,戰危地也。興師出戰,何時不苦而或怨或不怨,惟在在上者,得已與不得已之殊耳。非特用兵一事,凡係民事,莫不皆然,雖或有些少利益之事,若不出於公心則民怨興焉。推此看之,役民之道,惟在一心上公私,伏願於此,深留聖意焉。上曰,斯千篇,築至旣成,燕飮而樂之,故頌檮之辭居多,而先言兄及弟矣一句者,何也?抑有勉戒之意而然耶?在業曰,兄弟,天屬之親也。棠棣詩,亦曰兄弟旣翕,和樂且湛,兄弟相好而不相謀,則室家之相安,子孫之必繁可占,此亦頌禱之辭也。上曰,此卽頌禱之詩,則兄弟相好之句,若在於下文,則猶或可也,今必於首章,先言之者,爲可疑也。奭周曰,兄弟和然後,子孫繁,小註亦言之矣。下文所云乃生男子,室家君王,以莫大之慶言之,而果能篤於兄弟之好,則宜爾室家,和氣益溢,吉祥益萃,兄弟式好之句,頌禱之中,自有勉戒之意,後世帝王家兄弟之間,每多疑忌,故詩人之頌祝,其以是也。宗薰曰,此篇,大槪是頌禱之辭,似續妣祖,以善繼述而言,兄弟無猶,以相和翕而言,兄弟旣翕,然後和樂且湛而福祿咸臻,乃生男子而有室有家,爲君爲王,推本而言,極其忠厚,此所以善頌善禱也。在業曰,閣臣所奏帝王家兄弟易猜,故頌祝以無相猶云者,似然矣。上曰,如此看則似有意義。奭周曰,此有勉戒之意,勉其德而德崇,則受福益厚,所以先勉而後頌也。上曰,旣曰爰居爰處,則笑語當包在其中,而何爲復說笑語也?在業曰,笑語固是居處中事,而又復言之者,亦猶晉人歌於斯之頌也,小註亦有之矣。上曰,大指只說燕飮以樂,而不明言宣王之詩,何也?在業曰,章下註,亦言之,未有明證,難以指的故也。上曰,白駒詩,作於何時?在業曰,舊說以爲此篇上下諸詩,皆是宣王之時所作矣。上曰,宣王,中興之主也。如尹吉甫諸賢,皆登用,而此詩所謂賢者不可留,何也?奭周曰,朱子詩序,辦以爲難以質言,安知其必爲宣王之時耶?上曰,無論某時,賢者去而不留,則是人君之失也。觀乎無金玉爾音之句,賢者之去,邁邁若是,何也?在業曰,此詩慕賢之甚者,故貴重其音譽之如此。上曰,觀黃鳥詩,則宣王之末,民失其所,至於如此,其不能始終如一者,非宣王之失歟?在業曰,非堯·舜·三王,則難免始勤終怠之患,宣王,撥亂反正則未可謂不治,而至於與幽·厲竝數者,民有所失者,而人心之信服,不如文王·成·康故耶?此是臆見,不敢質也。奭周曰,此詩,未見其爲宣王之時,然大抵人情,易於始勤終怠,後世唐玄宗開元之治,可比貞觀,豈不偉矣,而末乃荒淫,致有天寶祿山之亂,此實由於時已太平,胡不爲樂之語矣?故身致太平之君,勿以已治已安,少忽警戒,常戰戰兢兢,存其亡其亡繫于苞桑之心,乃能久享其太平,苟於學問操存,工夫未到,則其不致治而生驕者鮮矣,伏願於始勤終怠四字,益加惕惕焉。上曰,我行其野之詩,民適異國,猶不見卹,不如復其故邦,則宣王之時,他國反不如周,可知也。在業曰,姻親,至切之間也,而難恃如此,不若返于故國,則尤可見當時風俗之皆不美也。上曰,誠不以富亦秪以異註,言詩人責人忠厚之意者,何所指耶?奭周曰,不見收卹,而猶爲忠厚之辭,不曰貧富,而只曰新舊,蓋人情無不厭貧而好富,其姻家之不卹,實厭我之貧而德之薄者也。故宛轉爲辭,責其好新,豈非忠厚者耶?周民之若彼者,究其本則王政不行,民貧失所,至於此也。伏願此等處,深加惕念焉。宗薰曰,誠不以富一句,可見其人厭舊好新,實出於貪富之異,而辭意不迫,此正詩人忠厚處也。以下未考
己巳五月初六日,上御□□□。右承旨入侍時,右承旨金會淵,注書·史官,以次進伏。
己巳五月初六日,上御□□□。左副承旨·右副承旨入侍時,左副承旨朴宗京,右副承旨朴宗薰,注書·史官,以次進伏。
上在昌德宮。停常參·經筵。
本院啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
又啓曰,行大司憲李直輔,持平宋啓榦·金直淳在外,執義朴孝成呈辭,掌令權烒·朴宗琦未肅拜,監察茶時之意,敢啓。傳曰,知道。
又啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗京曰,右副承旨·同副承旨入侍。
傳曰,在外承旨竝許遞,前望單子入之,待下批牌招察任。
傳于李翼晉曰,召對爲之。
傳曰,農務方殷,上京守令,竝令不多日內,催促下送。
本院,以吏曹言啓曰,農務方殷,上京守令,竝令不多日內催促下送事,命下矣。自臣曹催促,則定州牧使鄭學畊,淮陽府使具得魯,順安縣令尹應大,俱爲下去云,晉州牧使李魯在,以爲親病危劇,萬無離捨還任之望云,永興府使李潤謙,忠州牧使南寅老,全州判官鄭述仁,淸安縣監李光顯,俱以爲身病沈重,旌善郡守金喆淳,有情勢,不得下去云。特敎催促之下,不卽下去者,事體所在誠極未安,李魯在改差,李潤謙·南寅老·鄭述仁·李光顯竝罷黜,金喆淳,雖未知其情勢之如何,而如是爲辭,不爲下去,爲先令該府,拿問處之,何如?傳曰,允。有身病情勢人,竝嚴飭下送。
本院啓曰,卽聞院隷一名,今日日暮時,從宣仁門出去,門鑰纔下,不得出去,被捉於摠府云,門限出入,法意至嚴,身爲院隷,有此犯禁,事極驚駭,臣等不勝惶悚,而當該院隷,令攸司從重科治,不飭之注書,推考,何如?傳曰,允。院隷之無難犯科,事極痛駭,依兵曹草記施行,雖以政院言之,注書之請勘,不過推考,重推,猶可也,單推,豈當乎?又以院隷請罪言之,亦無過科治,承旨事,極爲未安,且以摠府言之,門鑰時事,夜色向闌,更鼓已深,今始啓徹,尤萬萬駭然,當該承旨,一竝罷職,摠府堂上,下義禁府推考,當該注書,爲先汰去,令該府拿問嚴勘,承旨之如此,雖緣生疎,院吏之不能警咳於承旨,亦爲痛駭,與頭目院隷,竝令攸司,從重科治。
本院,以兵曹言啓曰,卽者政院使令柳桂成,欲由宣仁門出去,門鑰纔下,未及出門云,旣非入直元額,則趁不出去於門鑰未下之前者,事極無嚴,爲先拘留,都摠府,待開門出付攸司,照律嚴繩,何如?傳曰,允。兵曹雖曰不關於建陽以東,旣是管察闕內入直,則烏得免不飭之失乎?臣草記之今始入啓,亦晩矣。爾則遞差,摠郞,今該府拿問處之,可也。
又以都摠府言啓曰,本府經歷李得馨所告內,宣仁門下鑰時省記外,政院使令柳桂成,晩後到門,不得出去,聞甚警駭,爲先捉囚本府,待明朝移法司重治,何如?傳曰,允。卿等,已禁推矣。
本院啓曰,臣與右承旨李翼晉,伴直矣,竝罷職,坐直無人,同副承旨朴宗薰,卽爲牌招,兼都承旨沈象奎,所當牌招,而拘於廳規,不得請牌,何以爲之?敢稟。傳曰,允。牌招。
本院,以禮曹言啓曰,卽接懷德幼學宋命軾所志則以爲,同姓九寸侄舜文,嫡妾俱無子,以其同姓四寸兄泰文第四子達性,欲爲繼後兩家同議完定,而未及禮斜之前,泰文夫妻俱沒,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得不登聞者,今該曹論理草記事,曾有筵稟定式,而門長宋命軾,所訴旣如此,依定式,宋泰文第四子達性,立爲宋舜文之後,何如?傳曰,允。
禮曹啓目,粘連。觀此平安監司徐榮輔狀啓則以爲,崇仁殿監事,前道臣趙得永在任時,因泰川民鮮于郁擊錚原情判付,請以設監時見差人孫復洞承襲,已蒙允下是白乎則,到今行査,恐無別見是白乎矣,判下稟處,事體自別是白乎等以,可考文蹟,博加採摭爲白有如乎,考其系譜,則箕聖之後,有完·寬·寧·寔·謇五兄弟,而寧卽擊錚人楏之八代祖是白遣,取考平壤誌,則崇仁殿監,卽古之箕子殿參奉,而萬曆壬子,改額崇仁,創置殿監之時,鮮于寔,適在本殿參奉,而以有功于本殿,仍陞殿監。謹按崇仁殿碑文曰,揭殿號曰崇仁官鮮于寔爲殿監,子孫世授焉云云。考其文勢,此所謂子孫,明指寔之子孫是白乎所,寔有子,曰洽,曰浹,而洽承襲其爵,坐事失職,寔之再從弟震,以士望爲之,歿而無嗣,因士論以洽之次子檝之出系于浹者承襲,傳之于翼,翼因事失職,而寧之曾孫瑋,以士望爲殿監,四傳至曾孫鈺,鈺卽楏之祖也,楏之呼冤,似出於四世連襲之職,一朝見失之致,其情雖或無怪是白乎乃,殿監設置,旣自寔始,而碑文語脈,明指寔之子孫世襲其職云爾,則其間雖有數世之失職,因其事端之發,爲此釐正之論者,前道臣所陳,恐有斟量是白乎旀,楏之爰辭,以爲大典刊行,在渠五代祖授職之後,以附註之世襲二字,爲渠家當襲之云者,其說未暢,通編中許襲之文,卽是泛說,未嘗拈指某泒,若欲拈指某泒,而溯考其所由據,則舍此殿碑中世授之文,而更從何求乎?臣之愚意,前道臣論列,旣有所據,殿監許襲一款,依前道臣査啓施行,恐合事宜,今該曹稟處亦爲白有臥乎所,再昨年因鮮于郁擊錚査啓,臣曹覆啓內,殿監,自鮮于寔始創,而子孫世襲,公私文蹟,俱有所可據,依道啓,求得寔子孫中一人特差其任事,蒙允是白乎則,此乃不易之案,而今此鮮于楏,敢生匪分之望,不有朝家處分,冒瀆天聽,萬萬無嚴,道啓論列,節節得宜,原情內辭緣,勿施爲白遣,依狀請施行,何如?判付啓,依允。
漢城府啓目,宋載彦欺罔天聽之罪,依律勘處之意,分付道臣,何如?判付啓,依允。
又啓目,强女欺罔天聽之罪,依律勘處,洪大安段,自本道嚴飭放送之意,分付,何如?判付啓,依允。
己巳五月初七日,上御誠正閣。召對入侍時,檢校直閣洪奭周,參贊官李翼晉,侍讀官金學淳,檢討官申在業,假注書安尙默,記事官申在植·李光文,各持詩傳第六卷,以次進伏訖。學淳,讀自節彼南山,止五十而慕。上曰,文義陳之。學淳曰,今日所講第一篇,卽譏刺尹氏之語也。周尙文治,專以門閥,春秋譏世卿,是也。然召康公之後,有召虎,南仲之後,有皇父,世濟其美,有功於王室,此世卿之中,擇賢而用之者也。至若師尹吉甫之後也,亦當趾美繩武,爲周家之柱石棟樑,而乃反委政於瑣瑣之姻婭,至於政亂國危,此不擇賢否,而專取其門閥故也。此時周室雖衰微,亦豈無草野人才哉?以此詩看之,家父亦可用之賢也。若能以任師尹者,任家父則必能乃心王室,休戚與共,而師尹秉國之句,家父蹙蹙靡所騁,可謂用捨倒置,後世人君,於用人之際,殷鑑在兹,伏願聖明,深可監戒焉。上曰,下番陳之。在業曰,節南山以下諸篇,皆所以刺危亂也。王室衰微,權臣濁亂,民不堪愁怨如此,聖人刪詩之際,以此等篇,爲可鑑戒而不刪也。夫人君處崇高之位,群下存嚴畏之心,雖日被晉接之榮,威顔咫尺,不能盡言,多爲已安已治之諛辭,而鮮有其亡,其亡之規戒,堯·舜之揖讓,三代之雍熙,每以爲高遠難行,而夏桀商受之瑗宮瑤臺,秦皇·漢武之窮兵黷武,時君世主之聲色貨利,一切不知鑑戒,此所以後世亂亡相續者也。若能監古而惕然警戒,則此篇,雖是亂亡之詩,未必不愈於好氣象之詩也。講論此等詩,却貼詩象看,今亦有師尹之惡而用之歟,亦有家父之彦而不用歟,以是反究,戒之於亂亡之詩,而用之做治安之休,則豈不美哉?殿下卽阼之初,群奸用事,斲傷國脈,戕害善類,而殿下,睿智聖神,威武赫然,魑魅莫逃於禹鼎,權奸次第就戮,朝著得以淸明,惟被周王,任用師尹·皇父,不能如今日之廓掃,故危亡隨至矣。倘於三晝之講,每以古較今,事事監戒,察其賢邪,黜陟用舍,則庶績咸熙,殿下不難垂拱而治矣。先儒曰,如是爲病,不如是爲藥,雖以此詩言之,知其任用匪人之爲病,則當圖斥遠奸邪,以爲救藥,推此做去三代之治,亦不過此,今日所講諸篇,看得此意,溫繹咀嚼,則恐不必不如周南諸詩也。伏願聖明,於此等詩,益軫懲創之念焉。上曰,所陳甚切實,當留念矣。閣臣陳之。奭周曰,下番所奏,誠好矣。諸詩,皆言危亂之事,千載之下,令人猶覺岌岌乎殆哉,而其時之人,恬然安居,如燕雀處巢相樂,不知棟宇之當焚,應以太平盛時知之故也。此詩未知得徹於周王,而雖或得徹,想必看作誹謗,或置之笆籬邊,是以亂亡至於此矣。若能改絃易轍,則豈至召亂乎?今考諸篇曰,彼有旨酒,曰作都于向,曰民莫不逸,曰潝潝訾訾,曰壹醉日富,皆豢酣太平氣象,却不知危亡迫在呼吸,此正是惕然警省處,下番所奏此等篇,反勝於太平之詩云者,誠切實之語也。若其工夫收用處,却在戰戰兢兢四箇字,倘於方寸上,常存臨深履薄之念,則不以太平弛慮,久安爲樂,若一毫懈弛,則不能省察人慾,而墮於坑坎之中矣。人君處至尊之位,一日萬幾,一政之乖宜,一民之失所,亂亡之徵兆焉。君舟也,民水也,水能載舟,亦能覆舟,大可畏也。人君,常以逸豫爲戒,而思古之危亂,則自然生戰兢之心,晷刻不弛矣。講學之勤也,政事之修也,賢者之招徠也,讒人之斥遠也,莫不自戰兢工夫中出來,伏願聖明,於此體念焉。上曰,參贊官陳之。翼晉曰,下番及閣臣所奏,誠好矣。天人相與之際,甚可畏,正月繁霜,十月之交等篇,災異之見,不必爲某事某應,然人事失於下,而謫見於上者也。若寅畏上天,恒若臨之在上,質之在傍,如雲漢詩之側身修行,則雖或有繁霜日食,而天心仁愛,終亦不爲災,弭災之道,專在人君一心上矣。世人,皆以雲漢詩爲文字,而正月十月等篇,多不致意玩味,此則不然矣。七月卷阿等詩,是周·召陳戒之辭,爲後王所柯則者,而此數篇,乃後王所鑑戒處,感發懲創,其爲效則同,若於此知所監戒,則豈不爲好文字乎?夫常人之情,若遇天災時變,則警惕於心,如能少康粗安,則懈怠於政治,雖少康粗安,而不自滿足,益加警惕,若遇災之時,則實爲久安長治之道,伏願於此等處,深留聖意焉。上曰,家父之賢而不能用,師尹之不賢而用之,以致其亂,然則國之治亂,專係於用人之賢否,何以則能察賢否而用之耶?學淳曰,聖學高明,萬理洞澈,則如鑑之空,姸媸莫逃,如衡之平,錙銖不爽,無混淆之歎矣。苟能先力於聖學,則人之賢愚邪正,不難辨矣。上曰,節南山一詩,雖言師·父,而其歸當在於王,何不直爲爭諫,而如是譏刺,有異於詩人忠厚之意耶?學淳曰,家父,世臣也,與國家同休戚,故當師尹之濁亂朝廷,心切悶之,至於作誦,莫非眷眷忠愛之所由發,非出於譏斥之心也。翼晉曰,風者,發於閭巷者也,雅者,用之邦國者也。此詩,卽雅也,異於私相歌謠之風,安知非告君規諫者耶?奭周曰,觀乎以畜萬邦之句,則不徒譏刺也,冀其或覽詩而改之耳。大抵詩之爲敎,敦厚溫柔,易以感發,勝於苦口力諫,此時師尹之威勢,不敢戲談,而猶不顧也。是只有忠誠,而不計禍福者也。上曰,正月章所言天災日月薄蝕,震電燁燁,陰陽失其序也,若無師尹而得用賢才,則陰陽無不得其序之理乎?學淳曰,此時,若用伊·傅·周·召之流,燮理陰陽而調三光順四時,則豈有如此等災異乎?上曰,閣臣奏以戰戰兢兢之工,此語甚好,何以則可有臨深履薄之心乎?學淳曰,天人之際,甚可畏,對越上帝,若臨之在上,質之在傍者,惟是誠敬二字也。誠敬實爲戰兢之工矣。上曰,如彼築室于道謀註,言作舍道邊,三年不成,其時議論不一,如作舍道傍者,以其所聽而爭者,皆淺末之言,而非正論故耶?學淳曰,莫適所從故也。上曰,閣臣奏之。奭周曰,道一而已。凡事皆有是處,故以道裁之,則議論無歧貳之歎,而此時之人,各以私意言之,故人人爲異論也。上曰,雨無正三字,篇內無之,雖有歐劉之言,而亦不分曉。奭周曰,此篇命題之義,誠不可曉此等處,闕疑恐好矣。上曰,小弁篇章下,引孟子語,凱風,親之過小者也,小弁,親之過大者也,凱風,似非小過,而謂之小,何也?奭周曰,明儒,亦有疑其謂小者,以爲小弁,滅絶天顯之親,故曰凱風,非眞箇淫亂,只不能安其室,而其子之詩,便卽止之,故曰小。此說雖不見於註,而似近之矣。上曰,果非淫亂乎?奭周曰,只云不能安其室矣。上曰,此是高子之問耶?奭周曰,公孫丑之問也。上曰,何爲拈出此兩詩問之也?奭周曰,一怨一不怨,故問之也。上曰,今日所講七篇,文理語脈,多奧晦,若非註釋則難知,與上諸詩異焉。詳說之則似豁然矣。學淳曰,果多微辭奧義,誠有難曉者矣。奭周曰,大抵雅難於風,而大雅,尤難於小雅,隱奧處,有難强解矣。治世之詩,多平易,亂世之詩,多隱晦,聲音可以觀治亂者,此也。今此七篇,皆亂世之世,故多艱澁矣。上曰,暴虎憑河,禍在目前,故雖三尺童子,亦知可畏,若敗國亡家,則若非明哲之君,固難知,雖或知之,亦難改之,何以則視敗亡,無異於暴憑之爲易戒耶?奭周曰,程子亦有傷虎之喩矣。人有談虎者,衆中一人,色自變,乃傷於虎者也。夫虎之可怕,人孰不知,而色自變者,眞知故也。程子,引此以喩格致之眞知,夫盤樂怠傲,荒淫逸豫,爲敗亡之端,人莫不知之,而猶且覆轍相尋者,蓋不能眞知故也。多看故人之書,而體貼鑑戒,則斯爲眞知,而知而能改,惟在乎力行耳。上曰,宛弁之獨闕,何謂也?奭周曰,宛弁篇名,獨存於小雅,而大雅無之,旣云小宛小弁,則大雅,宜有大宛大弁,故或慮其刪之耳。上曰,召旻,何不言大?奭周曰,召旻篇末章,有召公之說故也。上曰,小宛,謂之兄弟相戒之詩,相戒免禍,宜與父母兄弟共之,而此只言兄弟,何也?在業曰,此詩首章,有曰明發不寐,有懷二人,似是兄弟相戒之時,父母不存也。上曰,然則朋友,何不言也?朋友,亦與五倫之一,獨不可相戒以免禍耶?奭周曰,朋友,非不相戒,而此詩,適兄弟之所共作,故只言兄弟也。此下未考
己巳五月初七日,上御□□□。右副承旨·同副承旨入侍時,右副承旨朴宗京,同副承旨朴宗薰,注書·史官,以次進伏。
上在昌德宮。停常參·經筵。
嘉順宮誕日,大殿·王大妃殿·中宮殿·惠慶宮,內閣·政院·玉堂·朝廷二品以上,六曹堂上口傳問安。答曰,知道。嘉順宮,內閣·政院·玉堂·朝廷二品以上,六曹堂上單子問安。答曰,知道。
本院啓曰,行大司憲李直輔,持平宋啓榦·金直淳在外,執義朴孝成呈辭,掌令權烒·朴宗琦未肅拜,監察茶時之意,敢啓。傳曰,知道。
又啓曰,三皇忌辰日望拜禮,前期一日以稟事,曾有受敎矣。今初十日,太祖高皇帝忌辰日,親行望拜禮,何以爲之?敢稟。傳曰,奉室,謹當躬行矣。
又啓曰,再明日,奉室行禮事,命下矣。齋宿處所,以何處爲之乎?敢稟。傳曰,以摛文院爲之。
注書李魯集汰去,代以李墷爲假注書。
承旨前望單子入之。林漢浩·尹行頤·李貞運·徐春輔落點。
本院啓曰,新除授右承旨尹行頤,時在公忠道洪州地,斯速乘馹上來事,下諭,何如?傳曰,許遞。
傳曰,承旨未差之代,前望單子入之,待下批牌招察任。
承旨前望單子入之。李好敏落點。
本院啓曰,同義禁李存秀,旣入闕中,不爲肅謝,直爲出去,事甚未安,推考,何如?傳曰,允。
又啓曰,同經筵朴宗慶,旣入闕中,不爲肅謝,直爲出去,事甚未安,推考,何如?傳曰,允。
以都摠管沈能建·李明奎禁推傳旨,傳曰,都尉分揀。
傳曰,發遣吏郞,諸執事淸齋與否,摘奸以來。
傳曰,明日出宮內門路,以協陽門爲之。
本院,以兵曹言啓曰,參判宋祥濂呈辭,參知韓始裕差祭,參議未差,臣羲淳,今方入直,而替直無人,未差之代,令該曹口傳差出,待下批牌招入直,何如?傳曰,允。
吏曹口傳政事,以曺允遂爲兵曹參議。
本院,以吏曹言啓曰,因臣曹草記,守令催促下送事,批旨內,有身病情勢人,竝嚴飭下送事,命下矣。更爲屢次催促,則忠州牧使南寅老,旌善郡守金喆淳,今方下去云,永興府使李潤謙,全州判官鄭述仁,淸安縣監李光顯,俱以身病沈重,萬無還官之望云。雖未知其病勢之如何,而飭敎之下,終不下去者,揆以事體,誠萬萬駭然,竝罷黜,令該府拿問處之,何如?傳曰,允。
傳曰,政官牌招開政。
有政。吏批,行判書南公轍進,參判金明淳牌不進,參議未差,承旨進。啓曰,晉州牧使·全州判官,今當差出,而俱以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以金會淵爲吏曹參議,文尙表爲校書判校,沈存之爲康陵參奉,朴性圭爲晉州牧使,李東善爲永興府使,李顯綏爲全州判官,趙榮錫爲淸安縣監,故學生成以學,贈戶參例兼,故學生成克昌,贈左承旨,故學生成楚璧贈僕正,以上同知成鳳儀三代,故通德鄭守熙,贈戶參例兼,故僉知鄭泰章,贈左承旨,以上同知鄭義誠兩代。
兵批。未考
本院,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
又以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍·訓將都領環衛之例矣。今番則何以爲之乎?敢稟。傳曰,以外各營入直軍,磨鍊。
本院,以摠戎廳言啓曰,禁衛營字內城堞頹圮處,自該營,四月二十七日始役,訓鍊都監字內城堞頹圮處,御營廳字內城堞頹圮處,自各該營,四月二十九日始役,今月初七日,竝畢築之意,敢啓。傳曰,知道。
又以義禁〈府〉言啓曰,淸安前縣監李光顯,令該府拿問處之事,傳旨啓下矣。李光顯,時在京畿抱川地,依例發遣府羅將,拿來,何如?傳曰,允。
事變假注書洪周命奉命在外,代以崔大寔爲事變假注書。
刑曹啓目,向前朴行儉·朴文周等亦,旣已遲晩,考律重勘,何如?傳曰,允。
本院,以刑曹言啓曰,院隷柳柱成,決杖一百後,放送之意,敢啓。傳曰,知道。
行判中樞府事韓用龜疏曰,蒼蒼者天,穹然在上,而無告之民,疾痛則呼,殿下之於臣,亦一天耳。敢恃仁愛之恩,申控切至之懇,跡涉僭妄,合被重誅,而郵罰不可,隆批荐降,責之以强引情勢,論之以俟間登途,十行恩言,諄複鄭重,有若嚴師之牖顓蒙,慈父之護病子,如臣釁負之蹤,何以得此於聖明之前,拜稽莊誦,感涕無從。鳴呼,情病二字,自是辭職之一副題目,而以言乎其情,則雖大防至嚴,鐵限萬重,或怵畏嚴命,或感激恩造,擺其株守,出而膺命者有之,以言乎其病,則氣血耗竭,筋骸廢弛,陳力就列,已矣無望,則雖承敦迫之命,曠絶之恩,不能進身於朝著之上,特蒙體諒之恩者,亦有之,今不必遠引他人,雖以微臣之所經歷,聖明之所俯燭者言之,臣於辛酉,遭罹罔極,情踪危蹙而惟殿下,拂拭之薰濯之,授之以儐使之任,勉之以往役之義,臣於是,辭不獲命,冒沒承當,此實出於怵畏感激,他不暇顧者也。又於乙丑,臣之待罪春曹也,時値朝家多事,曹務鞅掌,而惟殿下,特軫賤疾之難强,一疏陳懇,亟允所請,臣之獲保殘喘,實是罔極之聖恩,而臣於前疏,不暇張皇於自來情勢,只以目下病狀,冒死實暴者,蓋以往役之義,前後無異,則臣豈敢承當於辛酉,辭巽於今日,而惟其狗馬之疾,已成癃痼,萬里原隰之行,實無以拚死强策,則乙丑之所體諒者,又不得不蘄望於今日也。臣以情以病,孰非難强,而若言其最切急最難强,則惟病是已。此所以疾痛之呼,至再三,而言病而不敢言情者,肖翹之微,亦必丏生,天地之仁,每在濟死,如臣待誅之蹤,亦被體物之仁,特垂矜諒,俾延一縷,則庶得以獲蒙垂憐,須臾無死,俟見國家無疆之慶,而與田夫野老,北望攢手,恭獻星海之謠,臣雖卽日塡壑,豈有餘感哉?噫,臣之伏奉批旨,已踰數旬,而夙夜懍蹙,罔知攸措。如欲冒入城闉,仰承德意,則待符殘骸,動嚲不得,如欲縮伏田廬,恭俟處分,則有限王程,恐致狼狽,臣情到此亦云窮且慼矣。匹夫之賤,荐瀆嚴威,非不知罪合萬殞,而進退無路,惶隘轉甚,玆不得不伏枕構疏,從縣道疾聲申籲。伏乞天地父母,俯賜哀憐,亟遞臣出疆之任,仍治臣辜恩慢命之罪,以昭法紀,以勵臣分,不勝幸甚,臣無任云云。答曰,省疏具悉卿懇。向批已罄諭矣。卿必知予至意,而何爲如是屢煩乎?安心勿辭。仍傳曰,此批答,遣史官,傳諭于韓判府事。
上在昌德宮。停常參·經筵。
中宮殿産室排設後,大殿·王大妃殿·中宮殿·惠慶宮·嘉順宮,藥房·內閣·政院·玉堂口傳問安。答曰,知道。
本院啓曰,行大司憲李直輔,持平宋啓榦·金直淳在外,執義朴孝成呈辭,掌令權烒·朴宗琦未肅拜,監察茶時之意,敢啓。傳曰,知道。
傳曰,禮房承旨,馳詣受香諸處,奉審摘奸以來。
本院啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
又啓曰,吏曹郞廳來言,守令有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而行吏曹判書南公轍,參判金明淳,俱以病不來,參議金會淵未肅拜,無以開政云,竝卽牌招,何如?傳曰,允。
又啓曰,明日奉室行禮時,九卿當爲進參,左參贊金之淳,行吏曹判書南公轍,俱有身病,不得進參云,竝卽牌招,以爲淸齋之地,何如?傳曰,允。
又啓曰,行吏曹判書南公轍,參判金明淳,參議金會淵牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,更爲牌招。
又啓曰,殿座及動駕日出牌時,卿宰之無得在家不進,曾有定式,而左參贊金文淳,行吏曹判書南公轍,在家不進,事體所在,誠甚未安,竝從重推考,何如?傳曰,允。
又啓曰,行吏曹判書南公轍,參判金明淳,參議金會淵再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
又啓曰,吏曹參議,三牌不進,依定式禁推傳旨,捧入之意,敢啓。傳曰,知道。
以吏曹參議金會淵三牌不進禁推傳旨,傳曰,分揀。
有政。吏批,行判書南公轍牌不進,參判金明淳進,參議金會淵未肅拜,承旨進。啓曰,行判書南公轍牌不進,參議金會淵未肅拜,小臣獨政未安,何以爲之?敢稟。傳曰,仍爲之。以劉弘九爲司藝,柳晊爲顯陵令,金履錫爲淸風府使,李在翼爲三陟府使,金宗鉉爲韓山郡守。
本院啓曰,卽者都摠管沈能建,謂以同罪倖逭,自班次,直爲出去,事未前有,極涉未安,係是一品儀奏,雖不得循例請勘,而侍衛不可不備,何以爲之?敢稟。傳曰,宜欲一伸,許遞。
又啓曰,明日奉室行禮時,兩司長官,當爲進參,行大司憲李直輔在外,何以爲之,而行大司諫吳泰賢未肅拜,卽爲牌招,以爲淸齋之地,何如?傳曰,允。
又啓曰,明日奉室行禮時,兩司侍臣,當爲進參,除在外·未署經外,未肅拜·呈告人員,竝卽牌招,何如?傳曰,允。
傳曰,時囚罪人李魯集分揀,仍任前職,牌招察任。
吏曹口傳政事,注書單李魯集。
本院,以都摠府言啓曰,今日齋宿時,侍衛不備,都摠管未差之代,今該曹口傳差出,待下批牌招察任,以爲侍衛之地,何如?傳曰,允。
兵曹口傳政事,以金處漢爲都摠管。
兵曹,副摠管單金處漢。
兵曹,以金處漢爲御營中軍。
本院,以內醫院言啓曰,中宮殿産室,今當排設矣。自今日爲始,三提調輪回直宿於本院,待令醫官,竝宜於差備近處,進排各司,依例待令之意,敢啓。傳曰,知道。進排各司,姑勿待令。
又以內醫院言啓曰,産室待令醫官下人等,依例供饋事,分付該曹之意,敢啓。傳曰,知道。
又以備邊司言啓曰,卽見京畿監司金在昌狀啓則以爲,本道還穀,自來不敷,而見今農務方殷,排巡不足,留庫各穀中,限五千八百石,特許加分事,諸令廟堂稟處矣。本道巡還,每年不給,麥嶺加分之請,便是年例,而五千八百石之數,亦不過多,依狀請許施,何如?傳曰,允。
又以兵曹言啓曰,今日齋宿時,侍衛禁軍別將,當爲率領,而別將徐英輔,身病猝重,不得進參,羽林將具絎,使之兼別將擧行之意,敢啓。傳曰,知道。
己巳五月初九日,上詣摛文院。齋宿入侍時,兼都承旨沈象奎,行左承旨林漢浩,右承旨李好敏,左副承旨李貞運,右副承旨朴宗薰,同副承旨徐春輔,記事官李魯集,假注書李墷,記事官朴綺壽·李光文,檢校提學金祖淳·李晩秀,原任提學金載瓚,檢校直提學朴宗慶,原任直提學南公轍,檢校直閣李存秀·洪奭周,以次侍立。時至,上具翼善冠·袞龍袍,乘輿出協陽門,入摛文院,降輿入齋室,問安勿爲之事。出榻敎以下未考
己巳五月初九日,上御誠正閣。時原任大臣·閣臣承候人侍時,承旨□□□,假注書李墷,記事官朴綺壽·李光文,領中樞府事李時秀,奉朝賀李敬一,左議政金載瓚,右議政金思穆,檢校提學金祖淳·李晩秀,原任直提學南公轍,檢校提學朴宗慶,檢校直閣沈象奎·李存秀·洪奭周,檢校待敎朴宗薰,待敎朴綺壽,以次進伏訖。時秀等曰,入此月,何日非慶祝之日,而今日産室排設之後,群情一倍慶祝矣。上曰,産室排設之後,各司用刑與禁屠,何以爲之?思穆曰,産室設廳之後,例不得用刑,而禁屠,亦當前期爲之矣。上曰,詞訟之久滯可悶,法司開坐,依例爲之,用刑亦不必預爲停止,雖以禁屠言之,當朔則無怪設禁,而姑爲依例爲之,可也。載瓚曰,法司坐衙,雖有勿拘爲之之命,而例不得用刑矣。上曰,他大臣之意,何如?時秀曰,蓋刑者,不必用,而後世亦不得不用,故曰齊之以刑,雖以在前藏刑時見之,黜罰則尙可或雜旋非法,名之以罰而其實則反有甚於常刑者矣。今不如依例用刑之爲愈,用刑衙門,於其不得不治者治之,而但觀罪之輕重,笞杖則量宜用之,至若重刑之不可不刑懲者,容待一二月後,亦未爲晩矣。上曰,使之依例用刑,可也,而此則惟在有司者,知以行之耳。上曰,右相所奏禁屠,當前期爲之者,豈是限以月日之謂歟?思穆曰,禁屠,雖不前期爲之,而至於當朔,則不必限日,當一切禁屠矣。上曰,依例用刑之後,固不當禁屠,而雖當朔,亦不必前期設禁也。思穆曰,産室今旣排設,而診候亦已有日,差備待令醫官,使之入診,何如?上曰,更待下敎也。醫官全數入直乎?思穆曰,三提調,雖有輪直之命,而産室排設之後,差備醫官,則事當皆令入直矣。上曰,雖差備醫官,亦依提調例,使之輪直,可也。上曰,姑令各司,勿爲待令,而或有貽弊之事,提調亦爲察飭,可也。載贊曰,渡海譯官,擇日離發云,而依渠輩所擇之日,以今十二日發送爲定矣。上可之。此下未考
上在昌德宮。停常參·經筵。
大殿,藥房·內閣·政院·玉堂經宿問安。答曰,知道。還內後,藥房·內閣·政院·玉堂問安。答曰,知道。藥房都提調金思穆,提調李晩秀,副提調沈象奎啓曰,離次經宿,勞動之多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候安順,卿等不必入侍矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知悉。
本院啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦傳旨未下,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳曰,禮房承旨,馳詣孝昌墓,奉審摘奸以來。
傳曰,戶房承旨,與禮曹堂上·戶曹郞廳,依定式馳詣宣武祠,奉審以來。
傳于沈象奎曰,召對爲之。
傳曰,十五日次對,進定於再明日。
以執義朴孝成,掌令權烒·朴宗琦,獻納韓耆裕牌不進罷職傳旨,傳曰,只推。
本院,以義禁府言啓曰,卽接月令醫員李章奎手本,則時囚罪人李潤謙,嘔血之症,近復添劇,重得毒感,食飮全却,有時昏眩,鄭述仁,素患痔疾,方膿刺痛,叫苦轉側須人,目下症形,俱爲危重云,罪人病勢如此,則一邊保放,一邊草記,曾有定式矣。李潤謙·鄭述仁等,姑爲保放之意,敢啓。傳曰,知道。
傳曰,時囚罪人李明奎·李潤謙·鄭述仁·李得馨·李緯坤,竝放送。
傳曰,上京守令之因吏曹草記拿來,未及就囚者分揀。
己巳五月初十日辰時,上詣大報壇。奉室行禮入侍時,兼都承旨沈象奎,行左承旨林漢浩,右承旨李好敏,左副承旨李貞運,右副承旨朴宗薰,同副承旨徐春輔,記事官李魯集,假注書李墷,記事官朴綺壽·李光文,檢校提學金祖淳·李晩秀,檢校直提學朴宗慶,檢校直閣李存秀·洪奭周,以次侍立。時至,上具翼善冠·袞龍袍,出摛文院大門,由明禮門至齋室前,降輿入齋室,問安勿爲之事。出榻敎上改具翼善冠·黑圓領袍,出齋室,乘輿至朝宗門外,降輿入朝宗門,由冽泉門,入就版位,行禮訖。問安勿爲之事。出榻敎上陞詣室內,奉審,仍詣壇上奉審,又詣敬奉閣奉審,由冽泉門出朝宗門,乘輿至齋室前,降輿入齋室,問安勿爲之事。出榻敎上改具翼善冠·袞龍袍,出齋室乘輿,召見參班儒武,儒武等進前退出。原本未考上出明禮門,由協陽門還內。以下未考
己巳五月初十日,上御誠正閣。召對入侍時,參贊官沈象奎,檢校待敎朴宗薰·侍讀官金箕殷,檢討官李止淵,假注書李墷,記事官申在植·李光文,各持詩傳第六卷,以次進伏訖。箕殷,讀自悠悠昊天,止唯恐其復合也。上曰,文義陳之。箕殷曰,此二章,皆是幽王以後之詩,別無文義之敷陳者,大凡壞亂天下,貽弊國家之事,其事不一,而上之信讒,爲第一禍基,構誣忠良,陷害君子之計,其計千百,而小人之巧言,爲第一伎倆,讒人之言,則其甘如蜜,其巧如簧,使聽之者悅焉。而不覺其誣詐,讒人之情,則巽己者好之,勝己者厭之,人有一善,必媢嫉之,人有一能,必猜忌之,必構害擠陷而後已。唯在上者,明察其幾,制之於未然,明辨深惡,嚴加斥遠,則終莫能肆其情而售其奸矣。是故孔子曰,惡夫侫者,大舜,墍讒說殄行,伏願聖明,必於惡侫墍讒之道,深加體念焉。上曰,言甚好矣。下番陳之。止淵曰,上番以遠讒之義陳達,蓋今日所進講兩章,皆指讒口而作,而其中巧言一章,尤爲切要,觀其爲說,則先刺聽者,次及讒人之情狀,大抵讒言之行,皆由聽者之不明,若使聽者,明察之痛斥之,則彼讒人者,雖極巧慝,安敢售其情狀乎?此可見詩人之本意,而六章之內,第二章,尤是切要中最切要處,蓋讒間之術,必先嘗試以漸入之,畢竟至於使聽者,惑而信之而後已。今此亂之初生以下四句,可謂善形容,而又其下四句,乃言止讒之要道,苟能聞忠言而嘉納之,聞讒言而怒責之,則讒亂何從而生乎?然辨別忠讒,乃是極難處,而此則有道焉。書曰,有言逆于汝心,必求諸道,有言遜于汝志,必求諸非道,此實聖人辨言之方也。且以第四章所云躍躍毚兔,遇犬獲之,及第五章所云巧言如簧,顔之厚矣等說觀之,其淺近之謀,不難辨矣。以末章所云無拳無勇,職爲亂階觀之,其賤惡之類,不難除矣。特上之人,不之悟耳。此皆本章詞理旨義,俱爲明白者也。伏願於此等處,益加體念,深察聽讒之害,常勉遠讒之道焉。上曰,參贊官陳之。象奎曰,玉堂上下番所陳俱好,而兩章文義,無他可達者矣。上曰,閣臣陳之。宗薰曰,兩玉堂所奏俱好,而下番之以先刺聽讒之義陳達者,其言尤好矣。凡詩篇命名,必取章首字句,而此章則乃取第五章巧言二字以名之,巧言如簧,似不過尋常句語,而必以表揭,實有其意,蓋讒間之言,必巧飾爲說,使人聽之可喜,其悅耳娛心,如鼓簧然,若非明足以察奸,智足以達理,則鮮不爲浸潤膚受之所惑,終必至於亂人家國,觀於如怒如祉之句,在我之喜怒,亦皆反常乖謬,甚可懼也。故曰巧言令色,鮮矣仁,又曰,何畏乎巧言令色孔壬,雖古之大聖人,未嘗不以巧言爲戒,是故此二字,特爲是篇之眼目,其所以垂訓也甚大,伏願留念澄省焉。上曰,二章皆言信讒之害,此固人君所當深戒明察者,而雖非在上之人,苟或信讒,則其害同焉。下番所奏,遜志逆心之說儘好,而但善言,或不無遜于志者,雖惡言,亦或有逆于心者,有難以一槪論,何以則可能分別其善惡乎?箕殷曰,於此果難一例言之,逆耳之中,亦有不可用之言,遜志之中,亦有或可用之言,若其辨別之要,專在人主一心上公私之分,苟能着力於明理之工,隨事洞澈,則譬如鑑空而衡平,物莫能逃其形矣。上曰,明理者,乃遏人欲存天理之謂也。如何則可以明理歟?箕殷曰,小臣,以謏學淺識,何敢與論於明理之工,而如欲明理,惟在學問上做去,篤學實爲明理之要道矣。上曰,第五章曰,巧言如簧顔之厚矣。集註又曰,不知以爲恥也。小人,果自知其非而故爲之歟?箕殷曰,小人爲惡,每在幽暗之中,厭然掩其不善,而著其善,自以爲他人不睹不聞,故拚棄廉恥,不自覺其顔之厚矣。宗薰曰,小人情態,專事假飾,內實爲惡,外著其善,寧有不自知之理也?若到應不自知者,則眞是愚人而非小人也。上曰,蘇公·暴公,未知何人,而今云暴公讒蘇公,則在蘇公,不過爲自己事,何不益加自修,使彼感化,而今乃作詩絶之,此果詩人忠厚之意乎?箕殷曰,暴公之爲人,固不可知,而以詩人忠厚之意,有此作詩斥絶之擧,則其終難感化,槪可知矣。宗薰曰,王氏以爲暴公,不忠於國,不義於友,故以大義絶之,蓋其爲讒,非但蘇公一己之所係,故以詩斥絶,而一者之來,亦可見詩人忠厚不迫之意也。上曰,旣然則何不明言而直斥之耶?象奎曰,君子交絶,辭不迫切,其不明言直斥者,亦出於詩人忠厚之意也。宗薰曰,今以匪其止共維王之卭見之,非直爲傷己被讒而發,亦可知矣。上曰,此云我聞其聲,不見其身,不媿于人,不畏于天,蓋小人厭然掩其不善而著其善,則彼宜無愧人畏天之心,而今此詩人之以是爲說者,果何爲也?箕殷曰,小人爲不善,常在不睹不聞之時,他人莫之見聞,則人猶可欺,不知爲媿矣。上帝臨只,神目如電,則天其可欺乎?天不可欺,則在上之天,儘可畏也。王大妃殿進御加味六君子湯,前方中,加天花粉一錢,竹瀝三匙,薑汁半匙,自今日五貼式,日次製入事,及嘉順宮進服加味六君子湯,自今日五貼式,日次製入事,榻前下敎。以下未考
上在昌德宮。停常參·經筵。
中宮殿,藥房口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,行大司憲李直輔,持平宋啓榦·金直淳在外,執義朴孝成呈辭,掌令權烒·朴宗琦未肅拜,監察茶時之意,敢啓。傳曰,知道。
又啓曰,假注書李墷,身病猝重,勢難察任,今姑改差,何如?傳曰,允。
李墷改差,代以柳訸爲假注書。
柳訸有頉,代以李遠翊爲假注書。
傳于李貞運曰,召對爲之。
傳于李貞運曰,左副承旨入侍。
本院啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
傳曰,留院公事入之。
本院,以都摠府言啓曰,今日入直內三廳武兼禁軍及軍兵等,當爲中日習射,而産室廳直宿間,依例停止之意,敢啓。傳曰,知道。
又以御營廳言啓曰,內中日停止之時,習陣中日私習,例不得爲之,今亦依此擧行之意,敢啓。傳曰,知道。
又以御營廳言啓曰,集春營入直哨官李蕙秀,全昧直所之謹嚴,不可置之於將官之列,汰去之意,敢啓。傳曰,知道。
又以御營廳言啓曰,因禮曹草記,思陵局內,獵虎次,本廳善放砲手五十名,定將校,另飭出送矣。多日行獵,終無虎跡,今姑撤還,何如?傳曰,允。
己巳五月十一日,上御誠正閣。召對入侍時,參贊官李貞運,檢校待敎朴宗薰,侍讀官金學淳,檢討官申在業,記事官李魯集·朴綺壽·李光文,各持詩傳第六卷,以次進伏訖。學淳,讀自萋兮斐兮,止姑存於此云。上曰,文義陳之。學淳曰,巧言何人斯二章,大夫之遭讒也,此章,巷伯之遭讒也,其實則三章之義一也。巷伯雖徵賤,而親近於君,讒言似難間之,然猶不免傷於譖,則疎遠者,尤可知也。大抵讒言,投間抵隙,無所不至,而至於周之衰也,主昏政亂,讒說肆行,固無足怪也。雖以虞舜之大聖,尙有墍讒之戒,以周公之至親,不免遭讒之患,則患人家國者,未有甚於讒言耳。人君如欲讒言之不行,莫如察理,苟能察理,則賢邪可辨,賢邪旣辨,則好惡自明矣。故記曰,好賢如緇衣,惡惡如巷伯,大學曰,如好好色,如惡惡臭,如是參看,則其於聽言察理之際,自可有眞切好惡之實功矣。此等處,深加體念,是臣區區之望也。上曰,甚好矣。下番陳之。在業曰,巷伯,卽遇讒之詩也。上番,旣以周公遭讒,大舜堲讒,敷衍仰秦,則臣不必疊床,而以第五章蒼天蒼天之句觀之,天人之際,一理相孚,不但天監斯赫,亦可見唯人所召耳,故周之興也。有曰明明在下,赫赫在上,曰上帝臨汝,無貳爾心,曰上帝居歆,天監在下,帝命不時之語,及其衰也。亦有曰,天方薦瘥,曰不弔昊天,曰維皇上帝,伊誰云憎,時固有治亂,而惟天之仁愛自在,是以巷伯一寺人,以其無所告而呼訴于天,天之不遠人,有如是夫,伏惟我殿下,卽萬民之一天耳。與天合德,覆育萬民,天之降格殿下,啓邦家無疆之慶,是臣等日夕顒祝者,而在人君敬天修省之道,每以對越二字爲心,毋曰高高在上,而只信孚格之理,捷於影響,則介福祈永之道,不外乎是,伏願聖明,於此體念焉。上曰,以對越二字爲奏,甚好矣。命參贊官陳之。貞運曰,玉堂上下番,旣已敷奏,臣更無可以仰陳,而大抵宵小之禍人家國者,其漸莫甚於讒言,蓋其言也。變幻情實,曲成義理,其機易入,其方可欺,爲人君者,苟能察其情狀,則豈有聽信之理,而每患疑似易眩,眞僞難辨。古語曰,積毁銷骨,衆口鑠金者,政謂此也。故以大舜之聖,猶有堲讒之戒,人君誠能鑑空衡平,萬理俱明,一毫莫隱,則讒人者,不敢售其伎倆,而忠邪其僞,無所逃於大明中天之下矣。此所謂何畏乎巧言令邑孔壬者也,伏願於此體念焉。命閣臣陳之。宗薰曰,諸臣旣已仰陳,而所講之章,別無他義之可以敷奏者矣。上曰,巷伯是內侍之微者,而出入君之左右,自可與疎遠者有別矣。讒言宜其難入,而亦傷於讒,則讒人之可畏如是,何以則明察其情狀,使讒言不得行耶?學淳曰,俄以察理已仰奏,而賢邪辨別之方,專在於察理,自古人君,雖不欲親君子遠小人,而小人巧言如簧,必要悅耳,君子其言忠讜,必至逆耳。夫逆耳之言,雖出於忠告,而不如巧言之悅耳,故所以君子易於疎遠,小人易於親狎。孔子曰,巧言令色,鮮矣仁。爲人君者,必於聽言觀貌之際,辨別情僞,則爲賢爲邪,昭不可掩矣。此所謂察理之實效,而何慮乎讒言之闖入乎?在業曰,人君,不悅乎逆耳之言,則末流之弊,必至於讒言易入矣。唯我殿下,如聞逆耳之言,看作藥石,而唯恐或疎,如聞遜志之言,視如疾疹,而猶恐或近,則可以昌言日進而讒言莫售矣。上曰,巷伯,遭讒被刑,以作此詩,而其曰取被讒人,投畀豺虎,投畀有北,投畀有昊等語,似非詩人忠厚之意,以其所遭也箚切,故其言如是耶?學淳曰,讒人之爲害太甚,故此章之意,蓋其深嫉之辭,不但以其身之遭讒而爲然也。上曰,寺人孟子,非巷伯耶?宗薰曰,寺人孟子,巷伯自謂也。大抵此篇之初二章,道讒者之情狀,所以形容其讒說之所由起者甚密,三四章所云,愼爾言也,謂爾不信,豈不爾受?旣其女遷等語,冀其改過而忠告之辭也。宛轉惻恒,忠厚有餘,及其莫可奈何然後,嫉惡之甚,形於辭旨,有曰蒼天蒼天,視彼驕人,又曰投畀有昊,至公無私,莫如上天,故呼天而告之。蓋讒間之所以得行,實由時君之不能公明,而亦不欲斥言,故呼天以諷之,其微意可見,所以望其改悟者深切,此亦忠厚之意,至於末章,乃曰凡百君子,敬而聽之,則所以遍告有位,使之懲己而愼讒也。其意尤遠,立言之淺深次序,有如此矣。上曰,巷伯,初做何官也?宗薰曰,詩中有寺人孟子之句,章名巷伯,故知是人之被刑,爲巷伯而字孟子,遭讒之前,嘗居何官,今無可考矣。此下未考
己巳五月十一日,上御□□□。左副承旨入侍時,左副承旨李貞運,注書·史官,以次進伏。
上在昌德宮。停常參·經筵。
中宮殿,藥房口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,右承旨李好敏,今日不爲仕進,卽爲牌招,何如?傳曰許遞,前望單子入之,待下批牌招察任。
傳曰,左承旨·同副承旨許遞,前望單子入之,待下批牌招察任。
承旨前望單子入之。金明淳·柳烇·吳翰源落點。
傳曰,備邊司堂上引見。
本院啓曰,行大司憲李直輔,持平宋啓榦·金直淳在外,執義朴孝成,掌令權烒·朴宗琦牌不進,監察茶時之意,敢啓。傳曰,知道。
以執義朴孝成,掌令權烒·朴宗琦,獻納韓耆裕牌不進罷職傳旨,傳曰,只推。
以右承旨柳烇牌不進罷職傳旨,傳曰,只推。
本院啓曰,明日祈雨祭齋戒相値,視事頉稟之意,敢啓。傳曰,知道。
又啓曰,京兆堂上開政差出事,命下矣。政官,卽爲牌招,何如?傳曰,允。
以吏曹參議金會淵牌不進罷職傳旨,傳曰,只推。
本院,以弘文館言啓曰,副應敎李愚在,校理金熙華,旣有只推之命,與應敎李永老,副校理洪冕燮,副修撰鄭魯榮·徐長輔,竝卽牌招察任,何如?傳曰,竝許遞,今日政差出。
有政。吏批,行判書南公轍進,參判未差,參議金會淵牌不進,承旨進。啓曰,玉堂闕員,今當差出,而擬望之人乏少,外任竝擬,何如?傳曰,允。
以林漢浩爲吏曹參判,尹致後爲校理,曺鳳振爲副校理,鄭元容·鄭觀綏爲副修撰,李勉兢爲判尹,李存秀爲工曹參判,李好敏爲工曹參議,鄭華錫爲禮曹正郞,辛景愈爲軍資判官,李英重爲健陵令,李舒爲監察,趙弘鎭爲左尹,柳相祚爲右尹。
兵批,判書金羲淳病,參判宋祥濂受由,參議曺允遂病,參知韓始裕入直進,承旨進。僉知徐春輔,任海別將鄭聖範,以上竝單付。
傳曰,發遣吏郞,諸執事淸齋與否,摘奸以來。
本院啓曰,卽者義禁府都事來言,時囚無得過三日滯囚,曾有定式矣。時囚罪人徐有儞·朴和源·南述毅·尹行成·鄭元善·李集運捧供,慶尙道放未放回啓,當爲擧行,而同義禁李儒慶·趙弘鎭·李存秀,俱有身病,只有判義禁南公轍一人,無以備員開坐云。同義禁李儒慶·趙弘鎭·李存秀,竝卽牌招,何如?傳曰,允。
又啓曰,吏曹郞廳來言,淸安縣監趙榮錫,兩司俱未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
又啓曰,守令署經事命下,而行大司憲李直輔,持平宋啓榦·金直淳,司諫愼性眞,正言曺錫正在外,行大司諫吳泰賢,獻納韓耆裕,執義朴孝成,掌令權烒·朴宗琦牌不進,正言韓用儀未署經,無以署經,何以爲之?敢稟。傳曰,違牌人只推,更爲牌招。
又啓曰,守令署經事命下,而行大司憲李直輔,持平宋啓榦·金直淳,司諫愼性眞,正言曺錫正在外,行大司諫吳泰賢,獻納韓耆裕,掌令權烒·朴宗琦牌不進,正言韓用儀未署經,只有執義朴孝成一人,無以備員署經,何以爲之?敢稟。傳曰,違牌人,更爲牌招。
以掌令權烒·朴宗琦,獻納韓耆裕再牌不進罷職傳旨,傳曰,只推。
本院,以弘文館言啓曰,新除授副校理曺鳳振,副修撰鄭元容·鄭觀綏,竝卽牌招,何如?傳曰,允。
以副校理曺鳳振,副修撰鄭元容·鄭觀綏牌不進罷職傳旨,傳曰,只推。
本院,以吏曹言啓曰,宗簿寺主簿沈能稷,素患痰癖之症,萬無供職之望云,改差,何如?傳曰,允。
又以備邊司言啓曰,卽見全羅監司李冕膺狀啓則以爲,昨年沿海邑鎭,停糴旣多,新捧不敷,以其如干應分,擧有絶巡之慮,道內各營邑鎭,留庫還餉各穀中,限五萬石,特許加分事,請令廟堂稟旨,分付矣。本道民摠,比他道最多,每年加分之請,輒不下於四五萬之間,而今又元巡已畢,麥嶺方屆,道臣所請,必有所商量,加分五萬石,依狀請許施,何如?傳曰,允。
又以禁衛營言啓曰,本營從事官李永老,身病猝重,勢難察任,改差,何如?傳曰,允。
又以禁衛營言啓曰,本營哨官崔垠,身病猝重,勢難察任,改差,何如?傳曰,允。
檢閱申在植疏曰,伏以臣與弘文館修撰臣申在業,有從兄弟應避之嫌,臣所帶春秋之銜,揆以公格,在所當遞,玆敢援例陳章,仰瀆崇嚴,乞賜鑑諒,亟許鐫改焉。臣無任云云。省疏具悉。疏辭,下該曹稟處。
己巳五月十二日,上御熙政堂。大臣·備局堂上引見入侍時,右副承旨朴宗薰,記事官李魯集,事變假注書崔大寔,記事官朴綺壽·李光文,左議政金載瓚,右議政金思穆,兼戶曹判書李晩秀,行吏曹判書南公轍,行禮曹判書韓晩裕,此下未考以次進伏訖。載瓚曰,頃因繡啓,松都諸條爲弊之端,令守臣詳量陳聞矣。今見留守韓致應狀啓則以爲,儒案則從節目益加愼簡,永爲定式,戶債則分以殘富之等,均以少多之數,從實加減,以爲漸次拔本之地,城還則永無得捧留本邑,以重城餉,松禁則嚴立科條,別加禁斷爲辭,而至於大小南兩面之弊,則割付本營之後,軍兵番布,仍屬於本郡與京衙門,土地稅入,納於戶惠廳,在松營,雖有得地之名,固無得地之實。且松都結稅,本自輕歇,田一結四兩,畓一結五兩,而兩面田一結八兩,畓一結十兩,則其在一視之政,豈無向隅之歎乎?兩面結役,考其摠數,則田畓合爲三百八十五結,而折錢上納,不過二千六十兩,今若劃付本府,均定於本府,地稅之規,則所減爲千有餘兩,而所餘爲五六百兩,以此餘數,有不可不矯捄者,卽繡啓中撥路之弊也。靑郊自論兩站,各置五馬,而本無自朝家給價之例,今若十馬之價,各給四五十兩,則一年合價,爲四五百兩,又添料條若干兩,則都不過爲五六百兩,以此措置,誠極便當,長湍松西面沙川地,此亦新付也。田畓十八結上納錢,不過八十餘兩,一體全屬臣營,則亦當與兩面,減結擧行,令廟堂稟處矣。當初兩面之許劃者,只因其民情民勢之不得不然,而果非竝與土地所出,都屬本府者也。然而以今觀之,則土地則屬於彼,財賦則屬於此,雖有得地之名,而元無得地之實,反沒着落,全無意義,守臣之今請民布結役者,不無所據,況兩撥站難保之弊,實係切悶,得此京納之數,救彼立馬之需,果爲得宜,而第王稅之必屬地部,乃是不易之典,則有不可遽議移劃,而開路之弊,亦所當念,今姑置之。陵寢修改條,儲置米之自湍豐劃來者,與二南面稅納,相換之請,事甚便當,而數爻多少,旣有參差,則今難直爲許施,使之往復於當該衙門,從便議定後,自該衙門,草記擧行之意,分付,何如?上曰,依爲之。出擧條載瓚曰,頃因平安兵使趙狀啓,左峴長城繼築時,伐木役民,及當峨設鎭便否,關問道臣矣。卽見平安監司徐榮輔狀啓則以爲,今此左峴之多植樹木,計在防遏虜騎,自作護城之木柵,而以四十年長養之木,一朝赭之,豈不關瞻視而沮民望乎?至於役民,兩邑物議,以爲倘有赴役,皆以納錢爲計,以今窮蔀之生涯,徵責過萬之巨財,其於撓民何哉?且田光說所築,只存形址,重築此城,亦已近萬,患無措辦之望,況於盡築,將何所拮据乎?當峨山城設鎭置將事,昌城,置中軍將官防禦使,統轄之,況兵營之校,昌城之人,等是土校,今若設鎭於當峨,則防營之校,恥爲鎭校,城內之民,恥爲鎭民,豈不大觖軍民之望乎?非計之得也。竝請令廟堂稟處矣。左峴築城,固非此帥臣創論也。觀於舊築,已知爲不可無城之地,而古人重關防之意,卽此可見矣。然而伐木役民之說,卽是拘於財用,至爲此不得已之論,而道啓所陳,誠爲得當,今無容他說。第左峴一帶,卽通灣之直路,而宣·郭間一都會也。壘堞一任頹圮,閫邑無意繕葺,凡今幾年于玆,而今帥臣之竝與新城而銳意擔夯,必圖竝擧者,誠甚嘉尙。今若以財力不敷,有啓輒格,意使之齎意未遂,仍作無城之地者,亦非委任責成之意,使之先就舊築處,一新重修,而務門堅完,如有餘力之可及,則始圖新築,果似得宜,而先以新舊之間,何者當先,財力之入,可容幾何,更爲關問於帥臣,使之十分詳度,從意見登聞事,竝爲分付。當峨置將事,道帥臣所論,旣不得詢同,更加商議,亦爲未晩,今姑置之,何如?上曰,依爲之。出擧條載瓚曰,頃以雙樹城餉米太四千九百餘石,以詳定例作錢,散俵於穀貴邑,移作常賑穀事,草記行會矣。卽見公忠前監司鄭晩錫狀啓則以爲,各邑詳定不足者,本以常賑區劃,而亦多作錢需用,今若取此餉耗之作錢,分數排劃,以錢直下處,勿分給作米,則不煩窮民之作納,自致常賑之添補,而今年減摠中,未及作錢二千一百五十餘石之自本城仍分者,待秋作錢,竝與三耗條,分劃於各邑詳定,亦甚便宜,請令廟堂稟旨分付矣。城餉旣爲作錢,則不必更令作穀詳定,果皆不足,則勢將以錢分俵,今若以山城作錢,移作各邑詳定,則常賑可以添補,窮民亦免作納,依前道臣狀請,許施,何如?上曰,依爲之。出擧條載瓚曰,亢陽轉劇,節序已晩,民情渴急,日甚一日,祈雨祭不卜日設行之意,分付該曹,何如?上曰,依爲之。出擧條晩裕曰,立夏以後,雨澤終未均洽,見今夏至已過,旱勢愈劇,一霈之望,群情渴悶,大臣旣有所奏,初次祈雨祭,不卜日今十四日,三角山·木覓山·漢江,遣堂下三品官,設行,何如?上曰,依爲之。出擧條載瓚曰,農務方殷,旱憂太甚,新除授守令,催促辭朝,使之明日下送,何如?上曰,依爲之。出擧條載瓚曰,今日次對,備堂懸病甚多,新差備堂,新差已久之後,尙不行公,處義過當,誠爲未安,竝推考,仍卽牌招,何如?上曰,依爲之。出擧條載瓚曰,産室設聽後,京外各衙門擧行之節,旣無舊例之可據,無以指一擧行,日前筵敎,有法司坐衙,懸房設屠,各處用刑,勿拘爲之之命矣。定以一定之期,自今著式,俾無此後迷於擧行之弊,似好,故敢此仰達矣。上曰,坐衙設屠,雖當朔,非臨時,勿拘爲之,旣有大臣之所奏,用刑,當朔則姑停,可也。出擧條載瓚曰,近來京外儒疏之頻繁,殆過於三司交章之時,未知古亦如此,而最是切可悶者,卽各邑邸吏難保之弊也。儒疏,每謂設廳,分徵錢財於藩閫四都三百六十邑,排定數爻推捉邸吏,勒令先納,若或少遲,則刑杖交加,無異法司之徵債,且縱泮學下隷,推徵橫挐,無處不到,下隷,亦多憑藉,甚至攫奪市廛,敺脅百端云。昔年以此事,先朝受敎,至爲嚴截,至於各司官員之借送下隷者,論罪官長,使之痛加禁斷,而今乃比前尤甚,邸吏輩,莫可支堪云。此後則分付成均館·四學·京兆,凡徵錢之弊,一切嚴禁,作挐之下隷,自法司,一一重繩,而後若又爲如此,則先自大司成·京兆堂上,從重論勘,何如?上曰,依爲之。年前大臣,以此事提奏,而今又聞大臣所奏,其弊至今猶在云,士習如此,實爲慨歎,依所奏嚴飭,成均館·京兆尹·國子長論勘事,亦爲申明定式,可也。出擧條,載瓚曰,京兆三堂,俱爲老病,有難强令察職,而詞訟委屬可悶,今姑許遞,其代,開政差出,何如?上曰,依爲之。出擧條載瓚曰,工曹雖是閑司,亞三堂俱爲老病之人,且貶月已近,竝姑許遞,何如?上曰,依爲之。出擧條載瓚曰,渡海譯官,初欲以今日發送矣。今姑未發,而大抵今番之行,欲探關白之封否,島主之情僞也。的知其虛實眞僞,然後始可入送通臣使,通信使之行,已近五十年,諸般約條,擧多弛癈,館倭輩奸弊日滋,不可不一番修明整飭,且信使一事,我旣爲彼除弊,則彼亦宜思所以爲我除弊,事理當然矣。以此渡海之行,先以約條中,當爲修擧者,謬例之當爲革除者,條列爲言,使彼一一釐改,且諸弊,未必皆江戶之所志也。若於島主及江戶執政相對處,明辨痛說,則亦足爲折奸祛弊之一助,故臣與諸宰,相議停當,則爲十五六條矣。其中小小條件,雖難一一枚擧仰達,而撮其最大者,則其爲弊之第一件,卽副特送使船也。前此約定,歲遣二十船,卽自第一船,至十七船,及一二三特送,而以酊庵,卽玄蘇之受圖書者也。至今依托書僧萬松院,卽島主平義智約條時有功而設也。然兩送使,亦是二十船之外,則已可謂謬例,而況且副特送使船,尤是謬例之謬例也。不念我國之貽弊,自爲彼人之生業,任意往來,因以爲例,此宜永革者也。中絶五船,初因島主之懇請,進上及公貿易,依前式付送於一特送使船,故進上價公木,爲二十同,公貿易價公木,爲三十六同,合公木五十六同之年年入給,專無義意,此亦爲弊之大者也。告還差倭,卽島主之自江戶還島後告知者也。三年一次往來江戶,已成前例,則不必送使告知,只以還島書啓,順付於歲遣船便,事甚便好,而以島主之按例往還,疊送差倭,尤涉文具,爲弊則甚,此亦所當永革者也,每年給倭公作米,卽公木五百同之代也。當初彼人之苦懇也。只限五年許之,及限滿,稱以公作米,請得裁判倭出來。又請退限,又限五年許施矣。因以爲例,每五年限滿,則彼人依例出來,我國依例許給,便成恒規,極爲無義,且裁判倭之每五年出來,淹留百餘日之間,支供之糜費極多,此事極爲痛惋。且單蔘,卽我朝廷禮賜之物也,雖或品劣,受賜者,猶不敢點退,而上來退蔘之弊,殆無限節,或至全退,經年相持,終歸於腐敗無用之境,論以事體,豈有如許道理乎?公木入給,自有年例定限,每以當年新捧,畢給於當年者,卽是定規也。上來彼人點退,愈往愈甚,其意不但在於微賂而已。惟以遷就不捧爲事,其習可惡,此後則彼若踰越當年,則未捧之數,雖至三四百同,我不必入給,彼不當徵索之意,嚴立科條,則似無徵賂之弊矣。倭館修理事,誠一莫大之痼弊也。每當修理之時,彼人率彼中之工匠而出來,一間容入之材瓦,輒以三四間所入責出,一朔可畢之役事,輒以五六朔延拖,如是之際,我國物力之白地加給者,殆無限節,一經修理,輒費數十萬,此不可不一番釐革,自今爲始,毋論大小監董,必以我國工匠入役,從彼願改給之意,永爲定規,則似無縻費之患矣。沿邑漂船,給料斗升,新造恪印,一置萊府,一置館守,亦爲分送沿邑,以此量給矣。上年以來,不有此式,往來船之漂泊各浦也。斗量給料則斗上攫取,幾至六七升,此後則以戶曹較正斛子取用,而平木,以本府所送件用之,俾無如前亂雜之弊爲宜矣。此弊,豈易盡除,而若能善爲說辭,不撓不屈,以理折之,則亦必有可革之道矣。上曰,彼若問通信使之何當入來,則何以爲辭?載瓚曰,此則譯官當以歸報我國,則當有處分之意爲答矣。公轍曰,頃因檢校提學李晩秀所奏檢校直閣沈象奎先臣榮贈,以閣職許兼事,臣曹已爲稟處矣。恩貴推慶,而法貴週全,故贈職之規,每視受贈人與追贈人官職爲之,吏曹贈職之以玉堂爲限者,可據而爲例,臣意則自今爲始,追贈人,若經閣職,則受贈人,雖未經閣職,一體隨品許兼,實合事宜,而贈典亦係官方,下詢大臣處之,何如?上曰,左相之意,何如?載瓚曰,贈職之法,無論本兼銜,一從當者職名,追以贈先,閣職亦似無異矣。上曰,右相之意,何如?思穆曰,追贈人及受贈人官職,宜無異同,而以文官受贈者,多有兼帶提學之人,亦似爲可據之例矣。上曰,依諸臣所奏,定式,可也。出擧條公轍曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,一體擧行,已成近例,今亦依此爲之,何如?上曰,依爲之。出擧條公轍曰,淸州萬東廟,卽先正臣宋時烈,臨命,托其門人權尙夏,義起創建者也。此是古人一間茅屋祭昭王之義,而其後推上朝廷,增其制度官供祭需,事體之尊重,亞於大報壇,今不可以私設祠院論矣。今聞其廟門,新經回祿,不成廟貌,而以本廟財力,無以經紀云。昔在英廟朝,故相臣閔鎭遠,筵白廟事,增置祭田,其後修築之役,又自朝家,助給軍丁,至今爲士林之美談,今此廟門改建,事役不至浩大,若得如干物力,可以措劃,今若自朝廷顧助,則此雖一事,聽聞甚好,故敢此仰達,令該道道臣,從速改建後,以公穀會減之意,分付,何如?上曰,依爲之。出擧條晩秀曰,國計民命之大關,莫如漕稅一事,漕轉事目,至爲嚴重,前後申飭,非止一再,而挽近以來,漕船臭載之惠,幾乎無年無之,國穀之公然消失,不知爲幾許,亦事之駭痛,莫此爲甚,此不但領運護送,不能盡心之致,究其本,則專由於漕卒輩弄奸之弊,槪聞漕船沙格之京鄕債負,無路報償,偸弄漕穀,以充其數,已自發船之初,元穀太半減縮,渠輩應受之雜費船糧,皆歸償債,中路所用,則一切取辦於漕穀,及其將泊京江,則計無所出,死中求生,小則和水,大則故敗,雖或如數備納,往往貿來江市,僅僅彌縫,穀包之欠縮,米色之麤劣,職此之由,今年如是,明年如是,漕卒之負債漸增,漕穀之致敗相績,畢竟民國之受病,將不知於何境,各漕倉莫不有此弊,而聖堂倉爲尤甚,雖以今番失火事言之,千餘石已點檢之船,無端燒沒於半夜之間,而所謂渰死五名,多日拘拯,終無形影,尤萬萬可疑。故放情節方,自秋曹究問,而本倉漕卒弄奸之弊源,若不痛加矯革,則此後此等之患,無以防塞,將至漕運阻隔,漕倉廢罷而後已。小小節目間申飭,徒歸文具,必無實效,以臣所奏。出擧條令湖南道臣,關問本邑倅,亦爲別歧廉探爲弊之本,可撟之方,到底詳探及覆,深量便宜,條列登聞,以爲從長稟處之地。本道群山·法聖,兩漕倉事情,亦爲一體條聞,湖西之貢津倉,嶺南之三漕倉,有弊與否,亦爲關問於兩道道臣,使之一一登聞,何如?上曰,稅穀致敗,無年不然,便成年例,至於今番聖堂倉漕船失火,尤爲前所未有之事,此專由於沙格等之中間幻弄之弊,依所奏,問于本道,各別商確,消詳登聞,可也。出擧條宗薰曰,今日賓對,特敎進定,而臺諫,無一人進參,事甚未安,違牌諸臺,竝推考,何如?上曰,依爲之。出擧條宗薰曰,産室設廳後,臺諫傳啓與否,昔在先朝,有令政院考奏之命,其時承旨,以避嫌所啓,外雖行公,臺諫無詣臺請啓,皆以呈辭呼望之意仰奏。下敎若曰,初命考奏者,意謂若此,已例果然云,以此意,兩司知委,可也。可據之例,旣如此,似當直爲茶時,而不可不一經稟定,故敢此仰達矣。上曰,前例旣然,依此擧行,可也。此下未考
己巳五月十二日,上御熙政堂。晝講入侍時,知事金羲淳,特進官李堯憲,參贊官徐春輔,侍讀官金學淳,檢討官申在業,記事官李魯集·朴綺壽·李光文,各持論語第七卷,武臣李泳鎭,以次進伏訖。學淳,讀自公山弗擾,止惠則足以使人。命陳文義,學淳曰,仲由,以夫子之欲往公山氏,爲不悅,而實非仲由之所能知者也。聖人之出處行藏,各有精義,南子請見而辭之義也,不得已而後見之禮也。陽貨欲見而不見之,義也,歸豚而往拜之,禮也。弗擾召之而欲往,仁也,知其必不能而卒不往者,智也。聖人之精義如此,以衆人之見識,有難測度矣。大抵天下無不可有爲之人,亦無不可改過之人,以弗擾言之,眞能改過遷善,則固可以有爲,故夫子因其有善心,欲往而敎之者,使人不阻善之義也。聖人惓惓苦心,在於行道,故有曰如有用我者,其爲東周,弗擾,雖不善之人,果能信用孔子,而服其敎訓,則弗擾可正矣。弗擾旣正,則三家可正矣。三家旣正,則公室尊而王道行,宗周禮樂之治,將復興於東魯矣。由是觀之,則治國之要,用賢爲急,賢才登庸,則朝廷正,百官正,而禮樂文物,自可以燦然矣。此非章內所言者,而每於言外之旨,如是參究,眞切體認,將大有益於明理出治之功,此臣區區之望也。上曰,所陳儘好,當留念矣。命下番陳之。在業曰,子張問仁,以恭寬信敏惠答之,仁一也,而聖門諸弟子之問,所答各異,顔淵之問,則曰爲仁由己,而由人乎哉?仲弓之問,則曰己所不欲,勿施於人。樊遲之問,則曰居處恭,執事敬。子貢之問,則曰居是邦,事其大夫之賢者,友其士之仁者,今於子張之問,所答如此,此固隨其造詣之淺深,稟賦之厚薄,諄諄然善誘者也。大抵仁者,如元亨利貞之元,春夏秋冬之春,分言之,則爲四德之一,而統言之,則兼包四德者也。是以徒愛非仁,徒善非仁,況帝王之仁,異於匹庶,人君比之元首,則群臣百姓,如心腹肢體,先儒言曰,血氣不能周通,手足麻木,謂之不仁,是解釋仁字之義,甚切要者也。顧今民間疾苦,甚於手足之麻木,紀綱日頹,未可謂血氣流通,則雖我殿下,仁如天覆,仁聲仁聞,實無以無遠不屆,政令施措之間,振勵奮發,驟看則似不襯着於爲仁之道,而春生秋殺,同歸于仁,政令一以奮發爲急務,則內而有司之臣,外而牧民之官,畏法殫誠,益思對揚之方,不陷罪戾之科,是我殿下深仁厚澤,在在生輝處也,伏願深留聖意焉。命知事陳之。羲淳曰,玉堂上下番所奏,俱好矣。大抵孔門訓人,不出一箇仁字,隨其人稟質之厚薄,着力之淺深,所以言仁者不一,而要皆勉其不足,各有成就,而至於弗擾者,本是不善之人也。孔子,必欲往而敎之者,特以其召孔子者,有一端善心而然也。因其善心之所發而敎導之,則庶或悔過遷善,足可與有爲,故集註所云,天下無不可有爲之人,亦無不可改過之人者,卽夫子之心也。蓋聖人之化,如化工之妙,化工者曲遂萬物,聖人者,曲成人才,故聖人與天地參其妙,王者與天地同其功,無物不遂,無人不化,爲人君者,苟能以仁心行仁政,則所操者約,而所及者廣,八域洋溢,萬民興仁,將與化工遂萬物之功無異,伏願聖明,於此留念焉。上曰,所陳甚好,當體念矣。命特進官陳之。堯憲曰,玉堂與知事所奏,皆好矣。臣別無可達之辭矣。命參贊官陳之。春輔曰,諸臣已爲敷陳,臣更無可以仰奏者矣。上曰,弗擾,與陽貨無異,而聖人行藏,前後不同,陽貨之歸孔子豚,似有必欲見之誠,弗擾之以費畔而召之也,似未必眞有誠禮,而聖人之不見於陽貨,欲往於弗擾者,何也?學淳曰,陽貨,欲聖人來拜於己也,瞰其亡而歸之豚,則其心已自不誠,故孔子之不見者此也。弗擾,以費畔,其本則雖不正,而不召其叛人逆黨,乃召孔子,則其一端善心,或有可悔過遷善之機,故夫子所以欲往也。上曰,孔子畢竟往見弗擾乎?學淳曰,終不往矣。上曰,畢竟不往,則初欲往見,何也?學淳曰,此是聖人不沮人爲善之道,而知其竟不可以改過,故終不往也。上曰,始也欲往冀弗擾之改過,而終焉不往,知其必不能改過也。當初欲往之意,弗擾或知之耶?羲淳曰,聖人之往與不往,在彼誠禮之虛實,必也知其誠實與否,然後去就可決,而始也欲往,終焉不往者,聖人之精義,可見矣。上曰,非此之謂也。夫子欲往之本意,弗擾若不知之,則無以開發其改過之心矣,其果知之否乎?在業曰,夫子之欲往,似不過丈席間問答之辭也。弗擾,未之聞知也。上曰,然則孔子何以料弗擾之改過與不改過,而去就之耶?在業曰,此便是設辭而發,聖人本意,恐未必眞箇欲往也。上曰,夫子曰,如有用我者,吾其爲東周聖人欲往之意,於斯可見矣。在業曰,以集註觀之,無不可有爲之人,無不可改過之人,夫子之欲往,冀其或改過而然也。上曰,弗擾之惡,與陽貨一般,而一不見一欲往,聖人精義,抑有可言者耶?羲淳曰,聖人之道,過化存神,無可無不可,在夫子,則固有精義,而下聖人一等,則難行此等事,子路之不見,儘是好處耳。上曰,知事所奏,誠是矣。下聖人一等,而欲行聖人之事,則此等處,易致蹉跌,以後世之人言之,以子路爲法,可矣。羲淳曰,聖賢處事之際,儘自有規模之不同矣。上曰,孔子,欲見南子,子路慍見於色,此亦子路之好處耶?羲淳曰,然矣。子路性直,故雖聖人處事,有不合於己見,則輒不悅焉,此其所以爲子路也。上曰,然而子路之爲季氏宰,何也?羲淳曰,季氏雖極僭越,視弗擾之畔亂則差有間矣。上曰,玉堂所見,何如?學淳曰,似有輕重矣。上曰,不然。弗擾,季氏之罪人也。季氏,魯之罪人也,季氏之有間於弗擾,未可知也。羲淳曰,以季氏之專權僭踰,其家臣,宜有如弗擾者出,而執跡而論之,則季氏之罪,不至如弗擾之已成畔亂,此所以差有間矣。在業曰,臣意則季氏·弗擾,別無間焉。子路雖性直,而乃爲季氏宰,此其欠處也。此下未考
上在昌德宮。停常參·經筵。
自申時,至十四日開東,灑雨下雨,測雨器水深一寸八分。
中宮殿,藥房口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,玉堂備員間,視事頉稟之意,敢啓。傳曰,知道。
傳曰,禮房承旨·同副承旨,分詣受香諸處,奉審摘奸以來。
傳于金明淳曰,召對爲之。
傳曰,下直守令留待。
傳曰,下直守令入侍。
傳曰,左副承旨·同副承旨入侍。
本院啓曰,獻納韓耆裕,掌令朴宗琦,三牌不進,依定式遞差傳旨及禁推傳旨,捧入之意,敢啓。傳曰,知道。
以前獻納韓耆裕,前掌令朴宗琦禁推傳旨,傳曰,分揀。
本院啓曰,卽者副校理金學淳,以其親病,陳疏徑出,原疏以祈雨祭齋戒,纔已退却矣。所當直捧禁推傳旨,而此與無端徑出有異,推考,何如?傳曰,允。
又以弘文館言啓曰,校理金箕殷,卽爲牌招入直,副校理曺鳳振,副修撰鄭元容·鄭觀綏,旣有只推之命,一體牌招察任,何如?傳曰,允。
以校理金箕殷,副校理曺鳳振,副修撰鄭元容·鄭觀綏牌不進罷職傳旨,傳曰,只推。
本院啓曰,卽者檢閱朴綺壽,以其親病,陳疏徑出,原疏以祈雨祭齋戒,纔已退却矣。所當直捧禁推傳旨,而此與無端徑出有異,推考,何如?傳曰,允。
又啓曰,卽者檢閱申在植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考,何如?傳曰,允。
傳曰,騎馬三匹立之,史官三員待命。
本院啓曰,淸安縣監趙榮錫,憲府旣已署經,而諫院,則行大司諫吳泰賢牌不進,司諫愼性眞,正言曺錫正在外,韓用儀未署經,獻納未差,無以備員署經,何以爲之?敢稟。傳曰,一司除署經。
兼春秋劉㵙書啓,臣馳往三角山奉審,則俱爲無頉,而當此祈雨之時,兵曹·戶曹·司僕寺·掌苑署四司間,爲設張軍幕,以爲經夜之具,執頉之意,敢啓。傳曰,若是經宿之具,則今姑勿論。
本院,以弘文館言啓曰,新除授校理尹致復,時在京畿坡州地,經筵入番事緊,斯速乘馹上來事,下諭,何如?傳曰,依啓。
又以備邊司言啓曰,卽見京畿監司金在昌狀啓,則備陳安城·砥平·加平三邑,牟還爲弊之狀,仍以爲安城會付牟一千五百石,木麥一百三十七石,砥平會付春牟一千石,準折作租,加平秋牟三百五十石,以粟代捧事,請令廟堂稟旨,分付矣。宜土之穀,邑各不同,安城·砥平,宜租而不宜牟,加平一境,純是巖邑峽田,所農多粟少麥,而三邑牟還之多,較戶太過,實爲民弊,依狀請,許令準折換捧,何如?傳曰,允。
又以御營廳言啓曰,哨官成達榮之榮字,誤以永字入啓蒙點,原單子,令該曹改付標以入,而臣矇不致察,有此做錯,惶恐待罪之意,敢啓。傳曰,知道。卿則勿待罪。
禁府啓目,祭監監察南述毅·尹行成,咸悅縣監徐有儞,廣興令朴和源,爵洗位官鄭元善·李集運等,原情云云。傳旨內辭緣,泛稱遲脫,刑推得情,何如?判付啓,除刑推議處爲良如敎。
己巳五月十三日,上御誠正閣。召對入侍,下直守令同爲入侍時,參贊官金明淳,檢校直閣李存秀,檢討官申在業,假注書李遠翊,記事官申在植·李光文,各持詩傳第六卷,永興府使李東善,三陟府使李在翼,淸風府使金履錫,靈光郡守李素,韓山郡守金宗鉉,以次進伏訖。在業,讀自習習谷風,止昊天罔極。上曰,文義陳之。在業曰,谷風,是朋友相怨之詩也,朋友居五倫之一,而孔子曰,朋友切切偲偲,孟子曰,責善,朋友之道,此君子之友道也。先正臣李珥言曰,小人惟利是趨,一時締結,利盡交疎,暫逼相圖,此深歎,衰俗未保友道者而發也。朋友相怨,似無干於朝廷,而五倫之中,以義而合,君臣朋友,其道一也。以商臣億萬,惟億萬心,周臣三千,惟一心之訓看之,朋友胥讒,人各爲心,其害有關於世道。且君臣之間,亦有如朋友之相怨者,漢之高皇,八年兵塵,全賴韓彭之力,而終不能全保,越王句踐,可與共患難,不可與共安樂,范蠡之言也。此則人君所可監戒者,詩之三百,何莫非切要於君德,而如蓼莪之詩,則聖孝卓越,一國興孝,不待臣敷衍仰奏,而伏想諷詠者屢矣。至於此詩,驟看則不過朋友相怨之語,而推類細究,實有契於君臣相保之道,伏想留念焉。上曰,然則以朋友之道,比於君臣之義乎?參贊官陳之,可也。明淳曰,玉堂所陳,誠好矣。人情每於宴安之時,則親近小人,患難之時,則倚任賢人,大抵患難之時,立功徇節者,多是時君不識何狀之人,此實由於平日之所親愛,皆是近習諛說之徒,故倅當危難,而無所賴焉,其勢然也。苟於平日無事之時,安不忘危,預得緩急可仗之人,布列朝廷,各任其才,則脫有不幸,其收效當如何哉?然則初無將安將樂,棄予如遺之歎,此詩,雖是朋友之言,而最切於君德,玉堂所奏,蓋以此也,伏願深留聖意焉。上曰,閣臣陳之。存秀曰,玉堂·參贊官,所陳俱好,臣別無所陳矣。上曰,此詩,孝子之不得其時而作也。其時國政,推此可想,此詩在周而爲何時耶?在業曰,的未知其爲何時,而以編次觀之,似是幽·厲之時也。上曰,以蓼莪觀之,其孝可謂出類矣。在業曰,孝子之詩,不爲不多,而未有如此詩之懇惻,故晉之王裒,每讀詩至哀哀父母,生我劬勞,未嘗不三復流涕,受業者,爲廢此篇,若非出類之孝至切之詩,則豈能感人之若是耶?上曰,蓼莪,何以爲比也?在業曰,生子,所以終養也,莪是美草,而蒿乃賤草,則自歎其不得終養,而爲比於始莪終蒿也。上曰,忘我大德,思我小怨,或有患難時小怨而然歟?在業曰,大德,是朋友之倫,小怨,乃一時之憤也。明淳曰,其時有小怨,亦或有怪,而忘功思怨等說,卽是閭巷間相怨之辭也,此詩,亦此類矣。上曰,缾之罄矣,維罍之恥,可比者何限,而必比於缾罍者,何也?在業曰,缾小罍大,故所以爲比,而詩之比體,蓋多此類矣。上曰,拊我畜我,何謂也?在業曰,極其慈愛之意而言也。上曰,孝子之作此詩者,疑是小民之事歟?明淳曰,其時百姓,不堪勞苦,而作此詩也。大抵百姓愚蠢,不識義理,故若有切己之苦,則已致怨咨之聲,觀於四月章,先祖匪人,胡寧忍予之句,可驗,而至於此詩,則無一怨言,而以其孝子也,故自歎而已,則胡寧忍予之詩,果不如此詩之孝也。明淳曰,永興府使李東善,七事奏對之際,有所錯誤,推考,何如?上曰,依爲之。出擧條
己巳五月十三日,上御誠正閣。右副承旨·同副承旨入侍時,右副承旨吳翰源,同副承旨朴宗薰,記事官李魯集八字刀割以次進伏訖。上曰,承旨何處奉審耶?宗薰曰,奉審於白嶽而來矣。上曰,祭單,稱以三角,祭於白嶽,何也?宗薰曰,三角是白嶽之主山,故主以三角,配以白嶽,而享所則自前設行於白嶽之頂矣。上曰,右副承旨,東萊遞來後,其或入侍乎?翰源曰,今始登筵矣。上曰,大差倭,今猶煩聒乎?翰源曰,昨秋朝家下渡海處分之後,次次入去,今不煩聒矣。上曰,頗有雨意乎?宗薰曰,昨今連爲蒸熱,俄又灑雨,雨意甚緊矣。上曰,祈雨祭祭官着實齋戒乎?宗薰曰,爲享官者,孰不虔誠,而或不無下隷輩紛雜之慮,故小臣,俄於奉審時,已爲各別申飭矣。上曰,右副奉審時,何以爲之乎?翰源曰,小臣亦另加申飭,而嚴禁吸草。上曰,翰林申在植,假注書李遠翊,兼春秋劉㵙,分詣白嶽·木覓·漢江三處,摘奸以來。此下未考
上在昌德宮。停常參·經筵。
未時申時,日暈。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入診矣。王大妃殿·中宮殿,口傳問安。答曰,知道。惠慶宮·嘉順宮口傳問安。答曰,知悉。
本院啓曰,明日常參·經筵,取稟。傳曰,只晝講。
又啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
又啓曰,吏曹參判林漢浩,除拜後,過三日不爲出肅,依定式推考警責,仍卽牌招察任,何如?傳曰,允。
傳曰,禮房承旨,馳詣宗廟·景慕宮,奉審摘奸以來。
傳于柳烇曰,召對爲之。
本院,以弘文館言啓曰,校理金箕殷,副校理曺鳳振,副修撰鄭元容·鄭觀綏,旣有只推之命,竝卽牌招,何如?傳曰,允。
以校理金箕殷,副修撰鄭觀綏牌不進罷職傳旨,傳曰,只推。
本院,以兵曹言啓曰,內禁將安宗厚,兼司僕將張東玉,五衛將李熙變·沈斗漢·成鳳儀,景福宮衛將李翼峻,慶熙宮衛將吳啓常,文臣兼宣傳官趙琮鎭,俱以病難供職,呈狀乞遞,竝改差,何如?傳曰,允。
以開城留守韓致應狀啓,敬德宮碑閣改建時,監董裨校賞典,令該曹稟處事。傳曰,依前例書啓。
吏曹啓目,卽見檢閱申在植上疏,則以爲,臣與修撰申在業,有從兄弟應避之嫌,臣所帶春秋之銜,亟許鐫改亦爲白有臥乎所,史官春秋兼銜,例不得減下,申在業所帶春秋之銜,今姑減下,何如?判付啓,依允。
行護軍趙萬元疏曰,伏以皇穹垂佑,産室設廳,萬億年無疆之休,自今伊始,歡忭顒祝,小大同情。仍伏念臣,空疎譾劣,百無寸長,猥通朝籍,餘十數年,偏蒙兩聖朝不世之恩,頂踵毛髮,都歸造化,前後歷揚,實踰涯分,曾無塵露之酬,恒若淵谷之隕,況此亞卿峻階,尤非臣夢想攸及。聞命以來,惝怳震惕,五內失守,此際周廬京兆,除旨聯翩,喉院特點,馹召繼降,且惶且感,益不知措躬之所也。噫,負乘之懼,濡味之譏,猶屬臣一己之私,固不足恤,而在朝家愼惜名器之道,決不容若是其僥濫矣。夫爵者,所以命有德而酬有功也。苟無德與功而加之以爵,則在上爲謬恩,在下爲濫受,上下俱失,亦豈細故也哉?且念臣稟賦脆薄,素多疾病,重以年來酷罹喪禍,一倍凘綴,屢經危域,轉入膏肓,氣血受損,神識日覺,耗憒,痰火爲祟,驚悖便成難醫,種種醜穢之狀,嚴不敢陳,而自力供職,其勢末由。況臣於前冬,待罪春曹,厚被人斥,反躬自省,尙切愧赧,豈可以爲日稍久,晏然自恕,揚揚冒膺者哉?才具之無當,旣如彼,情病之難强,又如是,反復揣量,蠢動無路,玆敢畢暴肝膈,仰瀆崇嚴。伏乞聖明,特推體下之仁,仍察由中之懇,亟命收還臣新授資給,以重公器,以安微分焉。臣無任云云。答曰,省疏具悉。卿其勿辭行公。
吏曹參議金會淵疏曰,伏以,天休滋近於彌月,景籙冞新於惟日,臣民慶祝,小大惟均。仍伏念臣於日前,猥忝邇列,閟宮親祼,昵陪從班,退歸院直,旋蒙恩遞,聖念曲軫於衰朽,私分倍切於感頌,曾未數宿,三銓除旨,又下於千萬夢想之外,臣誠驚懍憂惕,罔知所以自措也。夫天官爲任,將使之鑑衡一代之才彦,激揚淸朝之品,上而贊治化之晠,下而致民生之乂,其職責之重,長佐無間,玆豈容夫夫之濫廁,視若循次而苟然冒充也哉?雖古名碩之當是者,莫不逡巡前却,每懷循墻之念,良有以也。臣本單門冷踪,重以菲才蒲質,息慮軒裳之榮,安分樗櫟之散,竊不自意偏荷我先朝曁我殿下,擢拔之拭拂之,策名未十載,已躋下大夫之列,世所稱華貫選職,節次揚歷,至於今者所叨而極矣。未知愚昧賤臣,何以得此兩聖朝特達之恩也?每念前後所蒙之榮耀光寵,未嘗不激感隕結,夷險湯火,矢心向前,而乃若官非其人,才不勝任,將至於聖簡之辱,而各器之玷,則實非臣分之所敢出也。抑臣於此,別有所萬萬難强者,念昔先臣,屢掌銓衡,信心獨行,積困怨憾,厚被構誣,臣心隱痛,寢夢猶噩,今於銓地一步,其何忍罔念前戒,復蹈危機也哉?反覆思量,末由趨膺,間者三違召命,理宜歸身司敗,而聖度涵容,特命分揀,臣且惶且感,歷日靡已。日昨政牌,又犯逋慢,而只推之恩,復下格外,威罰不加,虛縻滋久,一向泯伏,義分益悚,玆不得不冒控短章,仰暴衷懇。伏乞聖明,俯賜鑑諒,亟遞臣新授職名,以重公器,以安私分,不勝幸甚。臣無任云云。省疏具悉。爾其勿辭察職。
己巳五月十四日,上御誠正閣。召對入侍時,檢校直閣洪奭周,參贊官柳烇,檢討官申在業,假注書李遠翊,記事官申在植·李光文,各持詩傳第六卷,以次進伏訖。在業,讀自南山烈烈,止百僚是試。上曰,文義陳之。在業曰,朱子言,凡觀文字,觀其全篇,然後可知其機軸,況此詩經,無異歌謠,使人吟詠可以興起,今未畢讀全篇而止之,有欠淵永之味矣。上命注書上下番,更讀之,自或以其酒,止大東七章章八句。上曰,文義陳之。在業曰,大東一篇,是困役傷財之詩,而杼柚其空,及西人東人勞逸之分,切中時病,臣未暇以文義敷陳,適借方寸之地,敢以臣所經歷者仰奏,而煩碎極悚。臣待罪訓局從事,捧上兩年砲保,則一疋木價,爲二兩錢,卽捧上上下通行之常定,而仄聽外邑之言,以木一疋代徵錢爲八九兩,小亦不下四五兩,邑邑該色之吏,已染指于此,及其營納之際,吏隷之徵索,年年益甚,情債已非好名目,而人情之外,有別人情別別人情,甚至於外門閽卒,內庭雇人,各有應捧,此非該邑吏之所自備以納,害之所歸,全在小民,一疋價,濫爲九兩,亦由於此村女,寒機終年織,作破衣弊裙,不掩其身,比之東人之職勞,景色一般。臣於昨冬,以久任郞廳入侍也,親承聖敎,另飭下屬,期有實效,則邑吏,以順納爲幸,營屬,以暗捧爲能,奸竇莫察,竟歸無實,臣不勝悚惶,而及今一半分救民焚溺之道,全在節儉二字。昔漢武帝,以化民之道,問之東方朔,對以孝文之時,身衣弋綈,足履革舃,先儒以此言爲知所當務。伏願殿下,以土階茅茨爲法,則搢紳之間,自當化行成俗,至於匹庶之賤,亦應風動而草偃,區區下情,適此因文而仰奏矣。上曰,閣臣陳之。奭周曰,此章云,東人之子,職勞不來,西人之子,粲粲衣服,東人·西人,均是民也,而榮悴豐約,若是懸隔者,無他,以其遠近之不同也。當此之時,周都在西,西人之子,皆京華膏粱之家也,惟其京華之家,有粲粲衣服之侈風,故財竭民窮,賦繁役重,致使遐方小民,有職勞不來之困窮也。今殿下,誠因此詩之所言,而反隅於目下之時弊,則輦轂之下,侈風日滋,正是窮巷蔀屋,流離殿屎之所由本也。輦轂之下,猶屬稍遠,而殿下試先察於宮庭之間,禁掖之內,下逮宮人掖隷輩,服食器用之間,一或有涉於華侈者,則因此而念及於耳目所未及之際,許多生民倒懸之苦,則安得不以崇儉節用,爲躬行導率之先務耶?臣又因是而有所仰陳者,遠方民瘼之難於徹聰,我殿下,亦旣深軫,特下十行之綸,俾八道·四都之臣,各採列邑之所陳,以達于黈纊之下,而迄今數朔,漠然無一應旨之言,遠道之稽滯,容或無怪,而畿甸近地,亦復任他伈泄,是豈惕念奉行之道哉?已自令下之初,若是其稽忽,則他日陳瘼之後,矯弊之政,尤何望其實心擧行耶?恐不可不及今另加申飭,先從稽滯之弊,俾各知警,則庶幾曠絶之惠澤,得以終始下究,而大哉王言,不爲紙上之文具矣。上曰,所陳,果好矣。水原一府,以無他弊瘼馳啓,而此外俱無消息,遠道則遍詢列邑之際,或無怪其遲滯,而如公忠·京畿之近者,亦尙不上來,何也?前此或不留意於此等事,而事在倉卒,故如是遲滯耶?奭周曰,聖敎誠然矣。以目前擧行推之,亦可知其有欠於實心對揚矣。凡事言之則至易,行之則至難,至易之言,若是其顧望玩愒,況於至難之行乎?以此貌樣,設或有多少昌言,淸燕一覽,廟堂一啓之後,將不過爲蠧朽之故紙而止耳。聖意若是其勤摯,而對揚畢竟無實效,則下民之失望,當如何哉?一番警飭,似不容已矣。上曰,參贊官陳之。烇曰,玉堂·閣臣,所陳俱好,臣別無所奏矣。上曰,若如玉堂所陳,而務行節儉,則其時潭大夫,亦不作此詩乎?在業曰,節儉是治世之事,治世應無此等詩也。上曰,以終日七襄觀之,東人之勞苦,若是其太甚,故作詩者,亦若是其至切耶?在業曰,然矣。上曰,其時貴臣,是何國之貴臣耶?在業曰,以集註觀之,公子,諸候之貴臣也。奭周曰,公子,東方諸侯之貴戚也。東人之貴戚,亦如是勞悴困窮,則下民從可知矣。上曰,訓局之弊,何以申飭,則可有實效耶?在業曰,另飭該營將臣,將臣亦有別般警惕,則似有目下之效,而雖以外邑事言之,色吏恃此情債之漸厚,木品年年麤劣,軍兵奉足,全賴於此,而此亦可悶者也。
上在昌德宮。停常參,只晝講。
中宮殿誕日,大殿·王大妃殿,內閣·政院·玉堂問安。答曰,知悉。中宮殿,內閣·政院·玉堂·朝廷二品以上·六曹堂上·奉朝賀單子問安。答曰,知道。惠慶宮·嘉順宮,內閣·政院·玉堂問安。答曰,知道。中宮殿,藥房口傳問安。答曰,知道。
本院啓曰,明日祈雨祭齋戒相値,視事頉稟之意,敢啓。傳曰,知道。
又啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
又啓曰,卽者副校理曺鳳振,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
本院,以吏曹言啓曰,宗簿寺主簿沈能稷,以其身病,呈狀乞遞,改差,何如?傳曰,允。
又以禮曹言啓曰,再次祈雨祭,不卜日今十七日,龍山江楮子島,遣宰臣設行,何如?傳曰,允。
又以弘文館言啓曰,上番闕直,事甚未安,副校理金學淳,卽爲牌招入直,何如?傳曰,允。
以副校理金學淳·曺鳳振牌不進罷職傳旨,傳曰,只推。
傳曰,發違吏郞,諸執事淸齋與否,摘奸以來。
以京畿監司金在昌狀啓,陽智縣民家失火事,傳曰,聞甚矜惻,元恤典外,別加顧恤事,廟堂區劃分付。
以江華留守金銑狀啓,軍鋪弓箭失火,不能檢飭,惶恐待罪事,傳曰,卿則勿待罪事,回諭。
本院,以奎章閣言啓曰,景慕宮望廟樓,今望奉審無頉之意,敢啓。傳曰,知道。
檢閱申在植疏曰,伏以,臣與行左承旨金明淳,有娚妹應避之嫌,臣所帶春秋之銜,揆以公格,在所當遞,玆敢援例陳章,仰瀆崇嚴,乞賜鑑諒,亟許鐫改焉。臣無任云云。省疏具悉。疏辭,下該曹稟處。
己巳五月十五日,上御熙政堂。晝講入侍時,知事南公轍,特進官朴崙壽,參贊官吳翰源,侍讀官曺鳳振,檢討官鄭元容,假注書李遠翊,記事官申在植·李光文,各持論語第七卷,武臣李宅永,以次進伏訖。鳳振,讀自佛肹,止繫而不食。命陳文義,鳳振曰,集註云,子路昔者之所聞,君子守身之當法,夫子今日之所言,聖人體道之大權,聖人道大德宏,無可無不可,有非磨涅所能浼汚也。故夫子見佛肹,尊賢之誠,藹然開發,不忍沮其善而姑欲與之,則此固體道之大權,及夫度其不足與有爲,而卒不往焉,則亦不外乎守身之常法,是乃聖人體用不偏,權經得宜,竝行而不悖者也。然若未到得聖人地位,而在我之堅白,有所不足,則決不可妄試於磨涅矣。小註,學者當以子路爲法,此誠爲的論,而非但學者當法,至若人君御世出治之道,亦當取法焉。蓋於人材用捨之際,惟當辨別淑慝,明示好惡,如有不善者,所以斥而去之,如牧人之去害馬,農夫之除稂莠,必深惡而庸絶之,若於稔惡已久,無望革心之類,或冀其改過,至於容貸,則惡性難化,倖門潛啓,必致狎近薰染之患矣。故大學曰,惟仁人,放流之,逬諸四夷,不與同中國,又曰,見不善而不能退,退而不能遠,過也。苟或不能退不能遠,則非惟汚己而已。亦將妨賢病國,毒流於百姓,可不懼哉?每於此等處,深留聖意,反復體認於守經之道,是臣區區之望耳。上曰,所陳甚好,當體念矣。下番陳之。元容曰,上番所奏,當法守經之論,儘好矣。然而此章大旨,可觀處有二焉,子路勇行之氣象也,聖人體道之大權也。在聖人,遠惡之道,至若陽貨儒悲之徒,亦不欲見,則今此欲往佛肹之召者,揆以常情,固是可疑之端,孔門高弟中,無一人疑問,而子路之獨有是問者,蓋子路平日之勇敢强直,自信不苟之心,有疑必問,有懷必達,無一毫掩遮含糊底氣象,此固子路之大過人處,而所以入於十哲中也。若夫夫子此時之所言,卽時措之大權也。權非聖人,不能行,體用相須,變化至神,竝行而不悖,無可無不可,然後始可言權。朱子曰,聖人方可與權,若以顔子之賢,恐也不敢議此,磨而不磷,涅而不緇,今人纔磨便磷,纔涅便緇,如何說權道?夫以顔子之亞聖,猶不與論於不磷不緇之道,則宜乎子路之所知,在於恐其汚己而不知聖人之不能浼也。然學者,固不可以聖人之道皆責,而且若堅白不足,只欲自試於磨涅,則鮮有不陷於不義。然則聖人以下之人,固當以子路爲法矣。此是此章之大旨也。別無拈出章句,敷衍仰奏者,而顧今聖學高明,講筵頻開,每於臨講之際,先究章內之大旨,群弟疑問之際,聖人經權之道,章櫛句梳,一一推看,則自當有反隅之益,如是省察,是臣之望也。上曰,所陳好矣。知事陳之。公轍曰,下番所陳,可觀處,有二之論議好矣。子路不知聖人之道大德弘,所過者化,而疑其欲往,因此爲問者,雖是勇行自信底意,而蓋未知夫子權行之大道者也。大抵聖人成德之前後有異,至於聖人而後,行此權道則可,苟未能到得聖人之域,而欲行權道,則必致浼己之患,故小註云,堅白不足以下,非夫子所言之本意,乃爲子路輩言也。此非但學者之爲法,凡百施措之間,經權得宜,竝行而不悖,則其在修齊治平之道,無往不可,伏願每於此等處,深留聖意焉。上曰,所陳甚好,當體念矣。特進官陳之。崙壽曰,上下番知事所奏,皆好矣。蓋此上下章文義,大同小異,上章曰,子欲往,下章曰,子欲往,欲往二字,蓋其顔目也。夫子,豈不知公山佛肹之不可與爲,而初欲往焉,乃聞子路之言而後止之耶?蓋以天下,無不可變之人,無不可爲之事也。其終不往焉者,知其人之終不可變,知其事之終不可爲也。子路,孔門高弟,而所學者,不過修身進業,而猶未到得於聖人地位,故恐其或磷或緇,而致有此疑問之,然則猶未及子路之學者,當以子路守身之常爲法,而不可以夫子體道之權,躐等也明矣。臣以夫子過化存神之妙,豈不得化一佛肹而時不合道不行,則雖以夫子之道,亦難平治天下而下愚之人亦難化矣。苟使夫子得任君師之責,而濟以經權之道,則豈無堯·舜服三苗之化哉?伏願殿下,每於政令施爲之際,必以聖人經權之道,竝行而不悖矣。上曰,所陳果好,當體念矣。參贊官陳之。翰源曰,諸臣所陳俱好,臣別無更奏矣。上曰,公山弗擾,以費反召,子欲往,佛肹,以中牟反召,子欲往,初欲往焉而聞子路之言,不往,何也?鳳振曰,聖人每於天下無不可變之人,而雖以公山佛肹之惡,尙有一時慕賢之心,故不忍沮遏,而姑欲與之矣。知其終不可有爲而不往,則始出於生物之仁,而終歸於知人之智也。以此推之,雖無子路之疑問,必無夫子之往見矣。上曰,聖人然後,可行經權之道,而在昔下聖人一等者,亦或有行權者,何也?鳳振曰,權者,至聖人而後,始可行之,如未及聖域,則權未得中,必有磷緇之患,故學者,非不欲行權,而恐有躐等之患,先行修身之法,而至於下聖人一等人之權,不可與論於聖人體天之權矣。上曰,匏瓜之外,亦有他物之可言,而必以匏瓜爲答,何也?鳳振曰,取其物中之無知覺者,故以匏瓜爲答也。上曰,天下萬物,無知覺者何限,而必以匏瓜者,有何義歟?鳳振曰,匏瓜,繫則不能動,不食則無所知,故卽其子路之疑,欲其深言而覺之也。上曰,聖門弟子,不爲不多,而獨有子路之疑問,何也?鳳振曰,顔子去聖人不遠,已知夫子經權之道,故初無疑問之端,而至於子路,有勇行强直之意,故有疑則必質問,此子路之果斷也。上曰,公山佛肹愚劣,何如?鳳振曰,同是反臣,別無愚劣之可論矣。上曰,佛肹之母則賢矣。知事知之乎?公轍曰,臣未見其出處矣。上曰,有如是之賢母,而何爲生如是之惡子乎?公轍曰,賢母之生惡子,古或有之矣。王大妃殿進御加味六君子湯,前方中,加麥門冬二錢,五味子一錢,自今日五貼式,日次製入事,及惠慶宮進服加味六君子湯,前方中,去半夏吉更,加生白吉更三錢半,夏麯一錢,自今日五貼式,日次製入事。出榻敎
上在昌德宮。停常參·經筵。
未時,日暈。
中宮殿,藥房口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
朴宗薰啓曰,玉堂備員間,視事頉稟之意,敢啓。傳曰,知道。
傳于朴宗薰曰,禮房承旨,馳詣受香諸處,奉審摘奸以來。
傳于朴宗薰曰,召對爲之。
承旨前望單子入之。徐英輔·徐有聞·李廷顯·尹序東落點。
朴宗薰啓曰,新除授承旨李廷顯,年限已過,何以爲之?敢稟。傳曰,許遞。
傳于朴宗薰曰,承旨未差之代,前望單子入之,待下批牌招察任。
承旨前望單子入之。曺允遂落點。
傳于徐英輔曰,左承旨·右承旨·右副承旨入侍。
傳于朴宗薰曰,留院公事入之。
尹序東,以弘文館言啓曰,本館上番闕直,事甚未安,副校理金學淳·曺鳳振,旣有只推之命,竝卽牌招,以爲推移入直之地,何如?傳曰,允。
以副校理金學淳牌不進罷職傳旨,傳于尹序東曰,只推。
尹序東,以弘文館言啓曰,本館上番闕直,事甚未安,修撰申在業·李止淵,竝卽牌招,以爲推移姑陞入直之地,何如?傳曰,允。
尹序東啓曰,明日常參·經筵,取稟。傳曰,只晝講。
以左副承旨徐有聞牌不進罷職傳旨,傳于尹序東曰,只推,牌招。
以左副承旨徐有聞再牌不進罷職傳旨,傳于尹序東曰,只推,更爲牌招。
朴宗薰啓曰,右邊捕盜大將徐英輔,移拜承旨矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
朴宗薰啓曰,右邊捕盜大將,他邊大將兼察事,命下矣。兼察右邊捕盜大將李光益,卽爲牌招聽傳敎,何如?傳曰,允。
兵曹,以李堯憲爲右邊捕盜大將,白師誾爲禁軍別將。
朴宗薰啓曰,新除授右邊捕盜大將李堯憲,卽爲牌招,傳授命召及大將牌·傳令牌,何如?傳曰,允。
朴宗薰啓曰,新除授禁軍別將白師誾,時無職名,令該曹,口傳付軍職,何如?傳曰,允。
兵曹口傳政事,護軍白師誾,副護軍吳翰源竝單付。
尹序東啓曰,行吏曹判書南公轍,參判林漢浩,參議金會淵牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,更爲牌招。
尹序東啓曰,行吏曹判書南公轍·參判林漢浩·參議金會淵再牌不進推考傳旨及罷職傳旨,今方捧入,而開政命下之後,連事違牌,不卽承膺,事甚未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體更爲牌招。
尹序東啓曰,吏曹參議金會淵三牌不進,依定式,禁推傳旨捧入之意,敢啓。傳曰,知道。
以吏曹參議金會淵三牌不進禁推傳旨,傳于尹序東曰,分揀。
有政。吏批,行判書南公轍進,參判林漢浩未肅拜,參議金會淵牌不進,行右承旨尹序東進,啓曰,臺諫闕員,今當差出,而擬望之人乏少,外任竝擬,何如?傳曰,允。以朴宗臣爲掌令,柳台佐爲獻納,柳相祚爲兵曹參判,吳翰源爲兵曹參議,金載一爲吏曹佐郞,李慶旭爲禮曹佐郞,徐有積爲平市令,趙鎭順爲春川府使,豐安君單柳相祚,奉常奉事單崔大寔。
兵批,判書金羲淳病,參判未差,參議未差,參知韓始裕入直進,行左承旨徐英輔進。護軍金明淳·宋祥濂,副護軍李貞運·李廷顯·柳烇,副司直朴宗琦·韓耆裕,副司果朴正奎竝單付。
以京畿監司金在昌狀啓,安城郡民家失火事,傳于徐英輔曰,當農失火,聞甚矜惻,元恤典外,別加顧恤事,廟堂區劃分付。
徐有聞,以備邊司言啓曰,卽見統制使申大偀狀啓,則以爲巨濟利勿島漂到琉球國人十名,乃是漁業出海,從風漂流者,而願從水路還歸,故其折傷䲭帆,破裂風席,方令措備,還送一款,以待朝家處分爲辭矣。今此漂人,文字旣未相通,問情初不成格,而以其書答中略可解見者觀之,再次所書,皆云琉球,則其爲琉球國人,更無可疑,而漁業出海,遇風漂到,亦可推知,問情雖或未詳,不必更令淹留,䲭帆風席之破傷者,卽爲備給,依所願,從水路待風發送,越海糧饌,亦爲優給之意,分付,何如?傳曰,允。
徐有聞,以兵曹言啓曰,內外中日停止間,堂下文臣朔試射及武臣堂上堂下試射,竝依前例停止之意,敢啓。傳曰,知道。
曺允遂,以義禁府言啓曰,江華留守金銑狀啓內,本營中軍柳相穆罪狀,令攸司稟處事,啓下矣。柳相穆,時在任所云,依例發遣府書吏,交代後拿來,何如?傳曰,允。
己巳五月十六日辰時,上御誠正閣。召對入侍時,檢校直閣李存秀,持詩傳第六卷,參贊官朴宗薰,持詩傳第六卷,檢討官鄭元容,持詩傳第六卷,記事官李魯集,持詩傳第六卷,記事官申在植,持詩傳第六卷,記事官李光文,持詩傳第六卷,以次進伏訖。上開卷命讀,元容讀自四月維夏,止卷之十二。命陳文義。元容曰,此章,幽王之時,在位貪殘,時政淆亂,大夫愁怨,作此以自傷也。先以上三章,細究推玩,則四月維夏,六月徂暑,怨其夏節之薰灼也。秋日淒淒,百卉具腓,怨其秋景之凋瘁也。冬日烈烈,飄風發發,怨其冬序之栗烈也。其遇時而興感,觸景而生悲者,可謂哀怨之極,而此豈時序之所使然哉?詩經之詳時序者,莫尙乎豳風七月詩,而其曰,四月秀葽,五月鳴蜩,言其夏也。其曰七月流火,八月萑葦,言其秋也。其曰,一之日觱發,二之日栗烈,言其冬也。夫四月詩之夏·秋·冬,卽七月詩之夏·秋·冬也。節序何嘗有異,時景何嘗不同,而參觀此二什,則哀怨安樂之狀,逈然相遠,而足以感發人之情志矣。大抵皇天,平分四時,各有節序,使下民,順時樂生,何嘗使有怨亂悲苦之情哉?故聖人體天之道,行天之時,春·夏無淒風苦雨,秋·冬無愆陽伏陰,民生自底於熙皞之域,只知有樂,而不知有怨,否則反是,此四月·七月詩之苦樂不同也。然則民生之苦樂,非係於天時之遷變,而專在於人主之敎化,顧今昇平日久,年穀屢登,生民宜皆隨時安樂,而以近日諸臣章奏,外邑所聞言之,民瘼日以滋興,民業日以凋殘,而九重深邃,閭里疾苦,蔀屋艱難,未必一一洞察,祈寒暑雨,小民之怨咨必多矣。臣於再昨年待罪史官,伏見政院應製文之賜御批者,若曰外以無生民之疾苦,閭里聞含哺之聲,是吾大願也。在院之臣,無不攢手欽頌,大哉王言,此足以興邦。殿下之志願,旣如此,則此社稷生民之福也。然而迄至于今,未聞生民之疾苦日減,而閭里之安樂日生,此其故何哉?匹夫有志,尙能竟成,今殿下處君上之位,何願不成,而尙未有小效者無他,固知殿下不無其志,而但立志未固耳。且於春間,特下絲綸,愛民·恤民之德,藹溢於辭敎,伏聞伊時中外群情,一倍胥悅,咸有拭目傒治之望,而今旣屢月,未聞蘇一瘼矯一弊,則民將以殿下懇惻之敎,視爲一時循例之擧,豈不可惜哉?伏願繼自今,愛民以實心,恤民以實心,矯弊以實心,則邦本之永固,民生之安樂,不期而自然矣。此四月詩,則亂時之作,固無足論,而雖看此等處,必惕然知懼,一念洞屬,則愛恤之心自生,而且以七月詩,參互玩究,則民生苦樂之際,自當有省察處,伏願深留聖念焉。上曰,所陳甚好矣。命閣臣陳之。存秀曰,此卽遭亂自傷之詩也。而第六章言盡瘁以仕,寧英我有,末章言君子作歌,維以告哀,可知其閭巷匹庶之作,而乃大夫仕於朝者之詩也。大夫之仕於朝者,不堪困苦,發於詠歎者如此,則國政之暴亂,生民之困瘁,從可知也。夫所謂遭亂者,非但兵革干戈也,或饑饉荐臻,或賦役繁興,在生民,無非遭亂之事,而無告之民,自不無歸怨於上,是以自古帝王,莫不以愛民,爲王政之本,孟子曰,保民而王,召公告成王,亦以諴小民,爲祈天命之本,蚩蚩蠢蠢之流,雖若至微,卽是邦本也,不可少忽也明矣。我國,昇平旣久,疆域無事,則生民似若無遭亂之事,而官不擇人,誅求無厭,法久弊生,徭役不均,蔀屋多愁歎之聲,閭里多流離之類,殿下深居九重之中,何以盡燭民間之疾苦乎?籌司設施,本爲邊圉,而當此昇平之時,邊備猶非急先務,故一月六對之法意,專爲民事之講究,而近者停廢過半,竝與簿書應行之事而多有廢閣之歎,如是而民情何以上達,惠澤何以下究乎?此雖近於文具,亦非放忽處,伏望加意而留念焉。命參贊官陳之。宗薰曰,玉堂·閣臣所奏皆好矣。此章,卽遭亂自傷之詩,別無可取,而雖如此等詩,亦當講究懲毖而不可放過矣。此篇八章,興中帶得比意,賦中亦有興體,因時起興,援物爲喩,上言節序之遷變,下至山川·鳥獸·草木,大抵治平之世,天時時若,民無疾苦,至於山川·草木·鳥獸·魚鼈咸若,衰亂之時,則天時多愆,水旱爲沾,草木·鳥獸,無以各遂其性,物猶如此,民生尤可知矣,故人君御世之方,專以愛民爲心,治道淸平,民心歡悅,則氣和形和,天地之和應之,風雨時調,民物昌阜,至于末之草木·昆蟲,各得其所,不能如是,則一切反是,此正人主可以惕念處也。以目今言之,旱憂頗甚,日昨之雨,乍注旋晴,終靳沛澤,夫祈雨之道,不但在於犧牲圭璧,專在於我殿下方寸之中,憧憧一念,對越于天,則天不遠人,自可孚感,而民心,卽天心也。聖念雖切於憂民,而益軫恤民之方,一毫罔間,則不待虔禱而天降甘雨矣。雖如此章閑漫文義,如是觸類而觀,則當爲警省之要,此臣區區之望也。上曰,此言君子作歌,維以告哀,旣稱君子,則可知此詩之非出於閭巷之間,而哀怨之至於此甚,何也?元容曰,此果是大夫之所作矣。此時王政殘酷,禍亂竝興,遭亂之人,愁怨恨歎,無所控訴,至於作此而自傷,則其情之切,亦可見矣。上曰,此言先祖匪人,胡寧忍予,作詩之君子,異於匹庶之無知,則指先祖爲匪人者,果如何?宗薰曰,痛苦則呼父母,人之常情,而至於匪人之句,果可疑,古人質實,語無文飾而然,或愁苦之極,言不裁擇而然,皆未可知,第有一說以爲先祖匪人道乎?人字,以人道看,則殊覺稍婉,未知本旨之果然,而亦足備一義矣。元容曰,愛騭其身,莫如先祖,而忍使獨罹於禍亂,故出此怨恨之說,明其痛苦之情,而一說所謂遭亂征役,曠廢其奉先之祭,故言先祖獨非人乎?此人字,卽指人道上說,未知如何,而匪人云云,終涉可訝矣。上曰,此時遭何亂而如此耶?元容曰,此卽幽王之時也。王政暴虐,在位貪殘,在下之人,或困於征役,或罹於亂離,此章上有大東,下有北山,而俱是遭亂之詩也。上曰,此詩言夏秋冬而獨不言春者,何也?元容曰,春者,天氣和暢,萬物發育之時也。春於四德,爲元,於五常,爲仁,元與仁,卽生物之理也,而治世之象似之,故有曰三王如春,氣像,固異於秋·冬矣,先儒有以夏暑·秋病·冬烈,比王政之慘酷,而春則非亂世所可比,故獨不言春,此說未知的然,而亦可參看矣。上曰,此云民莫不穀,我獨何害,亂世之民,必同其遭而獨害云者,何也?元容曰,當此亂世,天下莫不被害,而作此詩者,愁怨之極,有若我獨被其害者然,蓋其甚言之也。存秀曰,人情自來如是,亂時之民,孰不愁怨,而當之者有若己所獨當,故其言如是也。上掩卷,命玉堂·閣臣先退,元容·存秀退出。上曰,日前雨澤如何耶?宗薰曰,得雨太不足,只是救渴而已。昨有雨意,而今又晴,民事,誠甚可悶矣。上曰,祈雨祭祭官之設張軍幕,謂是經夜之具,故命姑勿論,而更思之,其在虔誠露禱之道,張慢取便,終涉未安,從今須嚴禁,而如或有犯科而現發者,則以從重論勘之意,申飭于獻官,可也。命書傳敎曰,騎馬二匹立之,史官二員待命。上曰,翰林申在植,注書李魯集,分往龍山楮子島,摘奸以來也。上曰,東西郊農形,摘奸以來,可也。仍命書傳敎曰,騎馬四匹立之,史官二員·宣傳官二員待命。仍敎曰,史官·宣傳官各一人,眼同以去,可也。宗薰曰,日前掌令朴宗琦·獻納韓耆裕三牌不進,依定式,遞差傳旨及禁推傳旨捧入,而捧入之啓辭,以知道批下,禁推傳旨,以分揀判下,遞差傳旨則姑不下矣。其後茶時署經文蹟,皆以未差措語,而臣意則遞差傳旨,旣是依定式例捧,則踏下之前,似不當以未差爲辭,且傳旨未下之前,吏曹亦不敢作闕出代,故敢此提達矣。上曰,以未差爲辭者,未盡矣。此傳旨,若以休紙還下,則臺諫不遞矣。啓辭知道,則乃謂捧入之意,知道也,豈可以此,謂之未差乎?宗薰曰,然矣。前亦有如此時云,而直謂之未差,則似未當矣。臺諫去就,與他官有異,傳旨若以休紙還下,則其後去就似卽當矣。上曰,此後臺諫三牌不進及過限不上來禁推遞差傳旨,同爲捧入時,只下禁推分揀之敎,而不下遞差傳旨,則兩司去來,以遞差傳旨未下書入,若只遞差傳旨踏下,而禁推傳旨不下,則隨卽提稟,而廳坐入啓者,申後微稟,申後又不下,則明朝更爲提稟也。上曰,近來門禁解弛,須申飭兵曹,使之申嚴,可也。又敎曰,非謂近日門禁,當移於常時也。雖以常時言之,今不如前,自今申飭,使之依前嚴束,可也。宗薰曰,檢閱朴綺壽,陳疏徑出,已過三日之限,卽爲牌招入直,何如?上曰,以啓辭,爲之。宗薰曰,綺壽親病,聞頗非輕,雖出牌,勢難入來云矣。上曰,其父病耶?宗薰曰,母病矣。上曰,啓辭,姑勿爲之,待其可以行公時,提稟後請牌也。上命書傳敎曰,左承旨·右承旨·左副承旨·右副承旨,竝許遞,前望〈單〉子入之。宗薰承書讀奏。又命書榻敎曰,新除授承旨徐英輔·徐有聞·李廷顯·尹序東,竝牌招。仍敎曰,徐有聞在京耶?宗薰曰,未聞其上來與否矣。上曰,如未上來,當爲下諭乎?宗薰曰,當先出牌,知其在外,然後爲下諭啓辭矣。命書傳敎曰,去月綸音頒下之後,今旣幾月,而諸道之啓,尙未見焉。遠道,雖緣路遠而遲滯,至於京畿·湖西·關東·海西等諸道,宜已登聞,而至今不爲登聞,事體所在,極爲未安。令廟堂,更加申飭,使之斯速啓聞。仍又命退,承史以次退出。
己巳五月十六日未時,上御誠正閣。左承旨·右承旨·右副承旨入侍時,行左承旨徐英輔,行右承旨尹序東,右副承旨朴宗薰,假注書李遠翊,記註官洪聖臣,記事官李光文,以次進伏訖。上曰,左副承旨不爲承牌乎?宗薰曰,俄者出牌,而姑不入來矣。上曰,注書出去,公事持入也。賤臣承命出來,持公事還入進伏。上命書傳敎曰,政官牌招開政,仍命序東·宗薰輪回讀奏公事訖。上命退,承史以次退出。
上在昌德宮。停常參,只晝講。
巳午時,日暈。
中宮殿,藥房口傳問安。答曰,知道。
尹序東啓曰,明日常參·經筵,取稟。傳曰,停。
曺允遂啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,朴宗臣未肅拜,監察茶時之意,敢啓。傳曰,知道。
尹序東啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
尹序東啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
傳于曺允遂曰,右副承旨·同副承旨,入侍。
以副校理金學淳·曺鳳振牌不進罷職傳旨,傳于尹序東曰,只推。
尹序東,以弘文館言啓曰,本館上番,姑陞入直,事甚未安。副校理金學淳·曺鳳振,旣有只推之命,竝卽牌招,以爲推移入直之地,何如?傳曰,允。
以副校理曺鳳振牌不進罷職傳旨,傳于尹序東曰,只推。
兵曹,以李潤謙爲訓鍊都監中軍。
尹序東,以吏曹言啓曰,新除授進賀兼謝恩使書狀官李魯益呈狀內,矣身素患積聚之症,多年沈痼,劇歇無常,以此貞疾,萬無原隰驅馳之望,卽速入啓遞改云。身病旣如是,則有難强令出疆,改差,何如?傳曰,允。
徐有聞,以兵曹言啓曰,兼司僕將金樂海,病難供職,呈狀乞遞,五衛將鄭義誠,除授在外,過限未上來,竝改差,何如?傳曰,允。
徐有聞,以禁衛營言啓曰,本營把摠李元臣,身病猝重,勢難察任,改差,何如?傳曰,允。
曺允遂,以義禁府言啓曰,保放罪人林性運,病勢向差云,還囚,議處以入之意,敢啓。傳曰,知道。
兼春秋李仁迪,宣傳官李顯英書啓,臣等於當日巳時量,敬奉聖敎,馳往東郊,看審農形於鍾巖·雨裝峴·蘆院·崇信坊契·水踰坪及楊州雙葛門峴樓院·長水院等處是白乎,則秋牟已盡收穫,而春牟小麥,幾皆向熟,間或收穫是白乎旀,耳牟方始入實是白遣,木花·黍粟·稷唐,今方茁茂,而鋤役段,初除草已畢,間或再除草是白乎旀,早豆太,已皆立苖,晩黍粟根耕豆太間,仍旱乾,姑未播種是白遣,早稻水付種,初除草旣畢,而有水根處,幾爲移秧,高燥奉天處土壤焦乾,不得移插是白乎所,招致老農,詳問年事,則今年牟麥之大登,挽近罕有,誠爲萬幸,而十三日之雨,雖未周洽,諸般田穀,因此茁長,可期豐稔是白遣,至於奉天畓之尙未移秧,雖極可悶,若於一旬之內,洽得甘澍,則亦望有秋是如是白乎所,農務方急,民情顒望之意,敢啓。傳曰,知道。
兼春秋許臻,宣傳官吳載默書啓,臣等於當日巳時量,敬奉聖敎,馳往西郊,看審農形於梁鐵坪·大椒村·延曙驛村·葛峴里·楊州神穴面·高陽龍頭村前坪·新院里等處是白乎則,十三日之雨,雖未周洽,有水根畓,幾爲移秧是白遣,高燥瘠确之處,則未及種揷是白乎乃,雖依山乾畓,姑不至龜坼之境是白乎旀,招致老農,詳細探問是白乎則,限一旬內,若得一霈,可期豐登是如是白遣,兩麥,到處豐登,今幾刈取,黍粟豆太,雖未盡耕種,其外木綿與稷唐各穀,一色靑茁,皆有登場之望是白乎矣,一雨尙靳,民情顒望之意,敢啓。傳曰,知道。
禁府啓目粘連,向前南述毅·尹行成等亦,身爲監察,爵洗官位,不卽待令,常時不能檢飭之罪,在所難免,竝只以此照律,何如?判付啓,依允。又啓目粘連,向前林性運亦,結錢二千餘金,稱以公廨修補,無意備納,揆以國綱,萬萬寒心,年前經勘之後,又復延拖,尤萬萬無嚴,以此照律,何如?判付啓,依允。又啓目粘連,向前鄭元善·李集運等亦,莫重祭享,身爲執事,晩始就位,擧措顚倒,揆以事體,極爲駭然,竝只以此照律,何如?判付啓,依允。又啓目粘連,向前徐有儞段,失火雖在於漕事旣畢之後,常時之不能檢飭,不可全然無罪,朴和源段,倉官旣非地官,船穀未及入庭,失火實非本倉之所知,而該曹請勘之後,不能檢飭,在所難免,竝只以此照律,何如?判付啓,依允。又啓目粘連,啓下是白有亦,慶尙道放未放修啓冊子中,本府所管定配罪人未放秩乙良,竝只依啓聞施行是白乎旀,稟秩李溏段,贍餉穀之移送會計,其所區處,雖曰失當,而到配旣已經年,沈銘段,繡啓論列,俱屬鄙鎖,其所發明,亦甚糢糊,而律名皆是徒配,道臣又置稟秩,合有參恕之道,臣府不敢擅便,竝上裁是白乎旀,李運植·李漢鼎·龍得珠等段,罪犯雖不深重,而或爲竄配,或爲充軍,不可遽議於遇赦卽放之典,竝置仍秩爲白乎旀,他餘罪人等,令刑曹稟處,何如?判付啓,依允爲旀,李溏段,放送爲良如敎。
副修撰鄭元容疏曰,伏以知春秋臣金啓洛,卽臣之妻父也。臣之所帶春秋兼銜,揆以公格,在下當遞,玆敢援例陳章,仰瀆崇嚴。伏乞聖明,俯垂鑑諒,亟許鐫改,以存公格,以安私分焉。臣無任云云。省疏具悉。疏辭,下該曹稟處。
己巳五月十七日辰時,上御熙政堂。晝講入侍時,同知事尹致性,持論語第七卷,特進官趙弘鎭,持論語第七卷,參贊官尹序東,持論語第七卷,檢討官李止淵,持論語第七卷,檢討官鄭元容,持論語第七卷,假注書李遠翊,持論語第七卷,記事官申在植,持論語第七卷,記事官李光文,持論語第七卷,武臣行副護軍盧尙樞,以次進伏訖。上讀前受音一遍訖,止淵讀奏新受音,自子曰由也,止其蔽也狂,仍釋章句以奏。上讀新受音一遍訖。上曰,文義陳之。止淵曰,此章六言六蔽之訓,實是學者之柯則,大抵以凡人言之,六言皆是美德,旣好之則似無不學之理,雖不學,亦似不至於有蔽,而聖人爲此言者,蓋爲六德兼備之人,固難得之,至於偏長之才,不無氣質之所蔽,故其矯揉之功,必資學問而後能之,今此六言,雖皆美德,而若不好學,則猶未免有蔽,況其他人慾邊如好貨好色等事,一或着意,而苟非學力以制之,其害也,豈止於有蔽而已乎?故集註之解以明理者此也。先儒曰,理者,非高遠幽深之謂也,乃當事適用而已,旣知適用,則復豈有偏滯害事之患乎?夫子此言,雖爲子路病處而發,其大旨則與孟子之五常,中庸之三德,相爲表裏,蓋五常,雖人性之本善,而畢竟擴而充之,不過是學也。三德,乃天下之達道,而極廣大盡精微,亦只是學也,此乃體用俱備之論也。今我殿下,天姿卓越,典學緝熙,固不待乎仰勉,而雖生知之聖,亦未嘗不學,學之之要,亦不出於明理,此非但六德而已。天下之萬事萬物,皆有當然底理,必須用力於窮格上工夫,先自本原之地,不受其蔽,然後凡氣質之用,性情之發,無不中理,而推以至於政令施措之間,皆得以無蔽矣,伏願深加體念於明理之學焉。上曰,所陳好矣。命下番,陳之。元容曰,此章要旨,在一學字,六德雖美,學不至則理不明,理不明則有所蔽,其勢固然也。聖人以生知安行之德,固無資乎學,而夫子猶稱以好學及學不厭,則豈有不學而成其德之人乎?故論語開卷第一義,卽一學字也,帝王之學,尤有異焉。當以治平,爲己分內事,則學之要,固在乎格致,格致云者,謂窮格事物之理,致吾之知識也。此雖若微妙難行之事,而實不然,凡天下之萬事萬物,若要一時竝窮格了盡,則事變無窮,端緖互出,心用殆勞,工夫浩汗,難入於精妙微奧之域,蓋格物十事,九事通透,一事未通透無妨,一事格得九分,一分不通透不可。然則當於日用常行之間,先就一事一物上窮格去,窮得所以然之理,知得十分通透,則須因已知之理而益窮之,忽於一朝,渙然貫通,瀜然契合,其餘事物,卽可類推,此蓋天下無無理之物,而一理旣明,則萬理具應者,理一而已故也。雖以此章六德言之,不必從其六者,而各其所學,須先從一箇仁字上窮格明知而力行,則吾心之全體大明,而這箇五德,應類以至,豈有一分掩蔽處乎?且此蔽字,卽指一偏而言也,非但此六德,凡人不到聖人地位,則氣質之稟,性情之發,亦有些箇偏處,今日聖學造詣,非臣顓蒙,所可窺測,而凡於動靜語默之間,政令施措之際,如或有偏蔽處,則殿下須自省而覺得曰,是吾學力之未成也。必益懋聖學,而聖學之要,則以格致爲本,是臣之望也。上曰,所奏甚好,當留意矣。命同知事,陳之。致性曰,上下番,反復仰奏,俱是切實之論。大抵爲學之要,不在於徒學而已,雖凡人,豈不知學之可好,而不知學之實,則無以明理,理不明則體之於心,行之於事,必有所蔽也,故聖門弟子,孰不好學,而夫子獨許顔子以好學,好學之難,有如是。夫帝王之學,異於匹庶,非但六德而已,全體兼備,日用常行之際,政令施爲之間,事事物物,皆出於學,然後始可謂好學而明理,今殿下臨君師之位,日御經筵,討論文義,伏願先務好學之實,致有好學之效焉。上曰,特進官,陳之。弘鎭曰,諸臣旣有所陳,臣別無仰奏之文義矣。上曰,參贊官,陳之。序東曰,諸臣皆有所奏,臣別無仰陳矣。上曰,仁知·信·直·勇·剛,皆是美德,則亦是學問中事,何爲好之而有蔽歟?止淵曰,六言,本是好題目,而徒好之而已。不學以明理,則仁不過婦寺之仁,勇不過血氣之勇,其他知·信·直·剛,亦不過當理,故自然有蔽,蔽者,乃小註所謂遮掩正理之言,是也。上曰,聖門高弟,不爲不多,夫子之不待其問,而必語子路者,何也?止淵曰,小註云,此乃子路初見時也。其說似然,而蓋子路之爲人,仁·智不足,信·直·勇·剛則有餘,而以其何必讀書之說觀之,其不能十分好學可知,故夫子慮其有偏蔽之患而告之。且子貢之問也,夫子答以惡勇而無禮者,惡果敢而窒者,此與此章之旨大同,而或因其問而答之,或不待問而敎之,皆聖人隨時敎人之道也。上曰,好直不好學則絞,絞是何義歟?止淵曰,此直字之義,乃直人之曲也,故不學而徒好之,則自致絞絶不舒,絞是訐直之義也。上曰,此與直而無禮,則絞之義同歟?止淵曰,然矣。上曰,此六德,幾至成德,則似不至有蔽,而曰蔽也者,何也?止淵曰,成德,乃學問以後事,若好學而好此六德,則何至有蔽乎?但以其不學也,故六德雖美,而未免有蔽矣。元容曰,成德之人,六德,皆得其全體,則豈有一偏之蔽乎?此六德,皆指成德之前,而人之姿稟,各有氣質之偏,或有近於仁邊者,或有近於知邊者,故其好之也,卽其偏近處而好之也,故徒好而不學理以明之,則其蔽隨生矣。上曰,雖成德之人,亦不可不好學矣。止淵曰,雖生知之聖,亦不可不好學,故德愈成而學愈好矣。元容曰,然矣。聖人之道,亦不外乎知與行,而學兼知行而言,故學是徹上徹下之工夫也。上曰,好信不好學,其蔽也賊,何謂也?止淵曰,此信字,卽不欺之謂也。若徒以不欺爲主,則自然害事,如小註所云證羊等事,是也。上曰,證父攘羊,乃固執之事,疑若屬直字,而朱子之謂信,何也?止淵曰,信是不欺之信,直是直人之直,則證羊似可屬於不欺矣。上曰,證羊一事,終是直邊事,六德之目,若無直字則已,旣有之則何爲舍直字,而屬信字解之歟?止淵曰,信與直,有彼我之別,故屬諸信字,尤爲切中矣。上曰,此信字之義,與上篇人而無信之信,同歟?止淵曰,人而無信之信,乃誠信之謂也。此信字,但不欺而已,似有淺深之別矣。上曰,其蔽也狂,與曾點之狂,何如?止淵曰,曾點之狂,乃狂簡之狂也,此則不過粗率而已,其義可謂懸殊矣。上曰,勇與剛,亦可分體用言之歟?止淵曰,小註,亦以體用言之,而大抵勇是勇敢之勇,剛是强剛之剛也,剛是體而勇是用也。上曰,勇與剛,同是一事,而分言之者,何也?止淵曰,氣質體用,分而言之,則其事異,故其蔽亦異,而蓋此章,專爲子路而發,故從子路之偏處而重言之耳。元容曰,勇與剛,雖是一邊事,而剛,質也體也,勇,氣也用也。勇敢剛强,其德相近,而質氣體用,亦自有別,如七情中,喜愛怒惡之竝稱,而喜愛雖屬一邊,怒惡雖屬一邊,亦以內外發出者差別矣。上曰,非但勇剛,其他四者,分而言之,則亦皆有體用之別耶?止淵曰,六德,合而言之,則仁是體而五者爲用,分而言之,則仁爲知之體,直爲信之用矣。上曰,以知行分體用,則知爲體而行爲用乎?止淵曰,然矣。上曰,以行爲體,則行之用,爲何?元容曰,行之用則功效似當之矣。上掩卷,命經筵諸臣先退。致性等退出。又命退,承史以次退出。
己巳五月十七日午時,上御誠正閣。右副承旨入侍時,右副承旨曺允遂,同副承旨朴宗薰,假注書李遠翊,記事官申在植·李光文,以次進伏訖。上曰,左副承旨蒙放後,不得入侍乎?宗薰曰,然矣。上曰,左副承旨入侍,可也。賤臣承命出傳,左副承旨徐有聞,追入進伏。上曰,今至幾年而爲入侍乎?有聞曰,爲十年矣。上曰,蒙放爲幾年耶?有聞曰,今爲十年矣。上曰,自任所上來爲幾日乎?有聞曰,上京爲十餘日矣。上曰,乙丑爲承旨,而當日卽遞,不得入侍耶?有聞曰,然矣。上曰,庚申,不得入侍乎?有聞曰,入侍矣。上曰,以承旨入侍乎?有聞曰,然矣。上曰,被謫於何地耶?有聞曰,謫在渭原地矣。上曰,上疏欲爲之耶?有聞曰,昨日陳疏到院,以祈雨祭齋日,不得入啓矣。上曰,以情勢爲疏辭耶?有聞曰,小臣之情勢,今不必煩瀆,故纔陳一節,而以臣之私情爲疏辭矣。上曰,有何私情之可言耶?宗薰曰,經草土後今始除拜,故爲其私情矣。上命退,諸臣以次退出。
上在昌德宮。停常參·經筵。
未時申時,日暈。
中宮殿,藥房口傳問安。答曰,知道。
曺允遂啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,朴宗臣未肅拜,監察茶時之意,敢啓。傳曰,知道。
徐英輔啓曰,行右承旨尹序東,今日不爲仕進,卽爲牌招,何如?傳曰,允。
傳于徐有聞曰,召對爲之。
禮曹,三次祈雨祭,不卜日今二十日,南壇·雩祀壇遣宰臣虔誠設行事,知委,何如?判付啓,依所啓施行爲良如敎。
徐英輔啓曰,明日,祈雨祭齋戒,再明日三明日,顯隆園忌辰祭齋戒正日相値,視事頉稟之意,敢啓。傳曰,知道。
傳于徐英輔曰,發遣吏郞,諸執事淸齋與否,摘奸以來。
徐英輔啓曰,明日傳香,禮房承旨當爲齋宿,而行右承旨尹序東,牌不進,更爲牌招,何如?傳曰,允。
徐有聞啓曰,御營大將李堯憲,以東關王廟旗竹改建時看檢事,明日出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
徐有聞啓曰,密符親納,例也,而前慶尙監司鄭東觀,謂有情勢,使其褊裨替納,事甚未安。依定式推考,何如?傳曰,允。
以副校理金學淳牌不進罷職傳旨,傳于曺允遂曰,只推。
朴宗薰,以弘文館言啓曰,本館上番姑陞入直,事甚未安。副校理金學淳,旣有只推之命,卽爲牌招入直,何如?傳曰,允。
以慶尙監司鄭晩錫狀啓,進上生竹笋,限內不得封進,惶恐待罪事,傳于曺允遂曰,卿其勿待罪事,回諭。
吏曹啓目粘連,啓下是白有亦,觀此弘文館副修撰鄭元容上疏,則以爲知春秋金啓洛,卽臣之妻父也。臣之所帶春秋兼銜,在下當遞,亟許鐫改亦爲白有臥乎所,相避之法,在下當遞,副修撰鄭元容所帶春秋館記事官之任,今姑減下,何如?判付啓,依允。
禁府照目粘連,全州前判官林性運矣,本府議啓內結錢二千餘金,稱以公廨修補,無意備納,揆以國綱,萬萬寒心,年前經減之後,又復延拖,尤萬萬無嚴,以此照律罪,杖八十收贖,告身盡行追奪,徒二年定配,私罪,奉敎依允爲旀,林性運段,功減一等爲良如敎。又照目粘連,咸悅縣監徐有儞,廣興令朴和源等矣,本府議啓內徐有儞段,失火雖在於漕事旣畢之後,常時之不能檢飭,不可全然無罪,朴和源段,倉官,旣非地方船穀,未及入庭失火,實非本倉之所知,而該曹請勘之後,不能檢飭,在所難免,竝只以此照律罪,各笞四十收贖,附過還職,私罪,奉敎依允爲旀,徐有儞段,功減一等爲旀,朴和源段,功議各減一等爲良如敎。又照目粘連,爵洗位官鄭元善·李集運等矣,本府議啓內,莫重祭享,身爲執事,晩始就位,擧措顚倒,揆以事體,極爲駭然,竝只以此照律罪,各笞五十收贖,解見任別敍,私罪,奉敎依允爲旀,鄭元善段,功減一等爲良如敎。又照目粘連,祭監監察南述毅·尹行成等矣,本府議啓內身爲祭監,爵洗位官,不卽待令,常時不能檢飭之罪,在所難免,竝只以爲照律罪,各笞四十收贖,附過還職,私罪,奉敎依允爲旀,南述毅·尹行成等段,竝只功減一等爲良如敎。
曺允遂,以義禁府言啓曰,因慶尙道放未放修啓冊子,本府回啓判付內,依允,李溏段,放送事,命下矣。比安縣徒配罪人李溏,卽爲放送事,分付該道臣,全羅道龍潭縣徒配罪人柳孝源,與李溏,旣是同罪,而入於該道放未放仍秩,未蒙放釋之典,不可罪同而罰異,一體放送,何如?傳曰,允。
曺允遂,以義禁府言啓曰,時囚罪人林性運,杖八十收贖,告身盡行追奪,徒二年定配,照律公事判付內,依允,功減一等事,命下矣。林性運功減一等,杖七十收贖,告身盡行追奪,黃海道新溪縣所坪驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
吏曹正郞金秉淵疏曰,伏以天休滋至,彌月漸屆,産室已設,帀域含生,蹈舞顒祝,曷有其極?伏念臣,才謏識蔑,不足備數於百執事之末,而一段忠愛之心,自謂不後於人,竊有癡獃之見,不勝柒室之憂,每欲一進於黈纊之下,而向叨言地,旋蒙恩罷,區區私懷,無路上達,或恐如是因循,竟致泯默,玆敢出位,妄陳瞽說。伏乞聖明,俯垂察焉。臣聞自古爲君盡道,爲天下後世法程者,莫如堯·舜·禹三聖,而堯之告舜曰,允執厥中,舜之告禹曰,人心惟危,道心惟微,惟精惟一,允執厥中,蓋危微之辨,惟在於精一,精一之工,惟在於執中,則千古聖主哲辟修齊治平之道,不越乎此數語而已。推以至萬化之本,萬幾之煩,亦皆此數語而已,所謂執中者,何也?物皆有兩端,如大小厚薄,各有其中,危微之間,自有其中,精一之際,亦有其中,中庸所謂用中,孟子所謂時中,深得三聖之旨矣。後世人主,苟能出號而或慮有喜怒之偏,行政而或慮有好惡之偏,夙夜戰兢,執中爲心,則於變之治,時雍之俗,不期至而自至,舜何人也,余何人也,奚獨一顔子而已?伏願殿下,懋哉懋哉。恭惟殿下,以周成年,繼夏禹道,卽祚以來,恒存敬畏,勵精求治,十年于玆,而朝象日益携貳,民生日益困瘁者,是或殿下之心學,有所未盡而然耶?方今群彦滿朝,俊人旁招,欲爲殿下輸忠陳謨者,莫不以勉聖學矯時弊,丁寧反復,月日至焉,而殿下採納之批旨,非不勤諄,究諸事爲,多歸文具,鮮有實效,此臣之所以不揆僭猥而不自止也。臣本愚昧,自視蔑劣,雖使之用其言而行其道,固不足有無於其間,而一段管窺,不能自蔽,民生痼瘼,軍國急務,撮其大要,列爲八條以聞。一曰,信法令。夫法令者,天地之四時也,人主之權衡也,紀綱以之立焉,威福以之行焉,上之所以使下,下之所以事上,信之當如神明,守之當如金石,政令之行,如郵傳命,敎化之流,如雨潤物,然後治道可期,民生可奠,而近年以來,出令無漸,或朝行而夕撤,用法不均,或始勤而終怠,上無專一之制,下無信從之道,人聞令下,必曰不過三日,蓋謂其不能長久也。上·下之不孚如此,如此而國,何以爲國乎?苟究其弊,專由於姑息。伏願殿下,自今爲始,用一法而必思祖宗朝定法之至意,無或小搖,發一令而必思億萬生奉令之至願,較若劃一,則不必更有所措置,而自無數者之弊矣。一曰,進人材。夫人材者,國家所以待用之器也。野無遺賢,嘉言罔伏,卽唐虞致治之本,而惟我國家,專以科目取人,雖有經綸之器,黼黻之材,若不得科第,則無路進身,老於巖穴者何限,朝家每下搜訪之敎,式年道薦,前後相望,而竟未得進用之實,求之甚力,用之無終,雖有筮仕,只止殘司,人聞有薦,或至嗤點,是豈大聖人立賢無方之道也哉?伏願殿下,自今爲始,取人之道,不專於科目,苟其人之可用,則何官不做,或其人之無取,則不必遷轉,巖穴之人,自有進身之路,騏驥之足,自無伏櫪之歎矣。一曰,抑奢侈。夫奢侈者,暴君汚吏之所以有我而無人也。何曾之一食萬錢而家以之亡,春申之珠履千士而身以之斃,直爲觀美,反招其殃,前後覆轍,昭然可見,而近者此風漸長,便成一道,肥馬輕裘,美饌珍羞,不已不止,閭閻下賤,身徧紈綺,褦襶乞兒,口飫珍錯,只知其朝,不恤其夕,徒知其身,不思其他,晏嬰之十年狐裘,今無可論,而公孫之食不重肉,亦不可見,欲生民之無飢寒,烏可得乎?伏願殿下,自今爲始,別立科條,身自導率,見粒米尺布,必思來處之不易,見一饌小羞,必思貢奉之自遠,體漢后戈綈之德,念唐臣適口之箴,近自宮中,定爲令式,以儉爲主,無慕其外,則不必家諭,而朝廷,自不得不儉矣。朝廷旣儉,則四方,莫不一於儉矣。一曰,釐軍政。夫小民之冤,莫甚於黃·白疊役,而不徒爲小民之弊,其在國家軍兵之政,疎迂亦足寒心矣。大抵黃·白疊役之弊,皆出奸吏之幻弄,而爲守宰者,莫能察也。方今承平日久,民息漸繁,而至於軍丁,每患不足,編髮童穉,隨隊點名,斂及泉下,隣族騷擾,苟究弊源,專由於强豪之民,冒稱幼學,托跡校院,因緣吏鄕,坐免簽丁,而丐乞之民,逐口充丁,身故之後,强徵其役,甚可惡也,甚可哀也。伏願殿下,嚴立法綱,凡民之冒托璿泒,僞稱勳裔者,一一査出,竝皆汰定,其中所謂校院生者,守令必課講擇入,而一入校院,限以六十,或有降定,還簽軍丁,則軍丁無不足之患,窮民無呼冤之弊矣。一曰,均田賦。夫田賦之制,一從土地之沃瘠,定其等數,而以其等數之高下,定其結稅之多寡,此不易之常法也。我國之量案,改成於再去庚子,而今爲九十餘年之久,山川變易,土品隨改,前之瘠者,今或爲沃,昔之沃者,今或爲瘠,又以地形言之,前之廣者,今或浦落而狹,前之狹者,今或起墾而廣,莫非王土,而或有漏卜之地,莫非王臣,而或有白徵之冤。伏願殿下,亟命有司,卽爲改量,以便公私,則非徒惟正之供,自歸於正,亦必均田之法,自歸於均矣。一曰,矯還弊。夫還餉者,爲農民凶荒而設也。半留半分,春糶秋糴,皆有設置之深意,而所謂其殖,亦不過十之一,其利歸民,古之常平,今之義倉,莫非厚生民之意也。挽近以來,百弊層生,麤分而精捧,斗分而斛斂,無非病民之端也。甚至於奸吏弄法,穀色之幻弄,錢穀之那移,其弊不可毛擧,而其中尤甚之弊,卽積逋也臥還也。近因繡衣之論啓,廟堂之稟議,分遣備郞,備盡矯救之策,朝家爲民恤隱之至仁聖澤,非不切矣。臣未知積年沈痼之弊,果能盡矯革也否乎?伏願殿下,亦命有司,以還弊病民,播告八路,積久之弊,使其營邑,各自條陳,郡邑報于方伯,方伯報于籌司,籌司講究區劃之方,有如病人,對症而投劑,俾責其實效,而守宰之臣,如或隱諱不報,方伯之臣,摘發請罪,則還弊,可以祛矣,民瘼,可以救矣。一曰,定砲制。夫我國砲丸之制,創自壬亂以後,而朝家曾於三南各鎭,逐年劃給軍木三十六匹,俾貿鉛丸火藥,以爲一年所用,而儲其所餘,以備不虞,此實軍國之大計也。間者昇平已久,漸至弛廢,中年以來,各鎭元無一斤藥一箇丸貿置者,竝與當初三十六匹劃給之文蹟而蕩然無餘,每當私習與巡操之時,各鎭軍色輩,潛貿於各邑軍器中,故各邑軍器庫所儲藥丸,因此而漸就枵然矣。英廟丙寅,爲軫此弊,收捧三十六匹布於各鎭,而俾貢於京中,造成藥丸,分送於各鎭,俾爲一年之用,行之一年,因市民紋緞之失利,與貢人相訟,因爲革罷,到今六十年之間,不復更設,而各鎭軍器庫中所謂藥丸,全然無存,若無藥丸,鳥銃,乃是虛器也。三南·畿甸之水鎭,俱是待變重地,而陰雨之備,如是踈迃,故丙辰年間,故相臣尹蓍東,以此關問各鎭,詳知其實,將擬更設京貢,而講究物力之際,病未及就,各鎭報狀,今在備局,當初設貢時謄錄,亦在惠廳。伏願殿下,亟命有司,詳加講覈,更以三十六匹,俾貿鉛丸火藥,以爲陰雨之備焉。一曰,愼邊政。夫邊政者,有國之先務,古之明君,必先於此,而乃者國家不恤其兵,俄者執殳之人,擧是來耟之徒,閱額纔罷,農歌繼起,朽弓鏽刀,姑置勿論,行伍紀律,錯雜無謂,昔者所進,今不知亡,朝換夕改,只充其額,營閫不知其名,守宰不識其面,兵不知將,將不識兵,方當國家守禦之日,有此鋤耰棘矜之歎,甚非所以固國而安民也。軍志曰,先爲不可攻,以待敵之可攻,當今之時,雖非待敵之日,而如是錯置,恐非不可攻之實也。朝家數年以來,軍兵申飭,無歲無之,軍器之改備焉,操鍊之歲講焉,而近聞列邑,一向恬嬉,亦無實效,脫有緩急,何以濟事?我國南邊,限以大每,海外聲息,虛實莫詳,沿海各邑,設置鎭堡,以備倉卒者,可謂盤泰之固也。嶺南一道,最近於彼,釜山多大,分屯要害,萊府水營,別置軍校,又有左右兵營及防禦使,而選擇武將而統制之,復立山城而掎角之,國家從此更無嶺南之憂,而惟彼湖南,西南濱海,較諸嶺南,雖有遠近之殊,其爲海防要衝之地,則一也。如干鎭堡,地狹人小,猝然有警,無以應變,且況靈光,直當海門,凡異國船之漂到湖南而泊於靈光者,十居六七,其爲要路,此可驗矣。其中法聖一鎭,獨當一面,當初置鎭,不過爲十數邑稅穀漕運而設也。一鎭所屬,未滿千戶,湖南稅穀,太半所糴,萬一有意外之慮,則未漕運而有齎糧之憂,已漕運而有瓦解之勢,事到此地,何以善後?今按法聖浦,在靈光之西大海之曲,北距監營二百餘里,東距左水營三百餘里,南距右水營及兵營三百餘里,至於五營,俱不下數百里,則眞所謂鞭雖長而不及於馬腹,江雖決而無救於枯魚也。伏願殿下,亟命有司,講其形便,以法聖鎭,陞爲防禦營,割付附近邑若干面,時平而漕運如前,世亂而攻守由己,則內有稅船漕運之實,外絶異國覬覦之患焉。凡言事之臣,欲進一言,想其便宜,一字一劃,罔不盡誠,如是多日,乃敢進言,雖其所見,或有不逮,實非爲身,出於忠愛則明矣。苟其言之膚淺而無可取則已,如其言之可取,而聖明,亦不至揮斥,則承事之臣,固當奉行之不暇,近聞封章之上,而聖批之下也,苟或論人,人皆傳誦,如有言事,世皆唾鄙,是豈人情好論而惡言事哉?此不過論人者卽有可否,言事者初無節拍,是豈治世之所曾有者耶?此風一長,則言事之臣,必將杜口而不敢復進矣。伏願殿下,體唐堯舍己之德,法虞舜察邇之仁,自今以後,使言事之臣,無爲論人者所笑,臣無任云云。省疏具悉。爾非言官而言辭切於時務,如有採納者,令廟堂稟處施行。
己巳五月十八日辰時,上御誠正閣。召對入侍時,參贊官徐有聞,持詩傳第七卷,檢校待敎朴宗薰,持詩傳第七卷,檢討官李止淵,持詩傳第七卷,檢討官鄭元容,持詩傳第七卷,假注書李遠翊,持詩傳第七卷,記事官申在植,持詩傳第七卷,記事官李光文,持詩傳第七卷,以次進伏訖。上命開卷讀之。止淵讀自詩傳大全,止作此詩。上曰,下番讀之。元容讀自溥天之下,止從事獨賢。上曰,參贊官讀之。有聞讀自四牡彭彭,止經營四方。上曰,閣臣讀之。宗薰讀自或燕燕居息,止或不已于行。上曰,注書讀之。賤臣讀自或不知叫號,止或王事鞅掌。上曰,上番讀之。在植讀自或湛樂飮酒,止憂思者之作。上曰,下番讀之。光文讀自無將大車,止章四句。上曰,文義陳之。止淵曰,此北山詩,卽大夫勞苦之詞,而小註,以忠孝稱之,觀其辭意之間,果多忠孝之藹然發見者,而但其自言其勞者,論以人臣之常分,未爲穩當底道理,昔大禹,八年於外,三過其門而不入,猶且不矜不伐,周公,有大勳勞於天下,而亦曰公孫碩膚,此等地位,固不可責之於後世人物,而三代以下,亦多有鞠躬盡瘁者,夫勞於王事,乃人臣職分內事,則今此詩人之言勞,恐有欠於盡忠之道矣。然以此詩觀之,作詩者似是賢大夫,其才足以左右王躬,協贊王政者,而只令從事於行役,則其不得其職可知,故所以有勞苦之歎,而雖令困於征役,在上者能如采薇出車之曲盡下情,則夫豈有愁怨之心乎?此時周室衰亂,不能量才而授職,小人在內而安逸,君子在外而勞苦,詩人之歎,非獨自歎其身而已,蓋言其用人之不當矣。令我殿下,一念爲治,夙宵靡懈,而在下者,各自占便,玩愒成習,眞可謂上下之勞逸,倒置矣。此無他,朝廷之用人,不能各適其材,毋論材之高下,官之內外,初無循名責實之道,故擧懷恬嬉退托之心,而未見擔當盡職之人,如此而尙可曰勤勞國事乎?苟能量才授職,董率飭勵,使之各盡其責,則孰敢無效勞之心而亦不敢言勞矣。伏願深加體念於用人之道焉。上曰,下番陳之。元容曰,此時周室衰微,政令潰亂,大夫不堪行役之勞,作此詩而下三章,深言勞逸不均之狀矣。蓋人主御下之道,使民與使臣各異,使民則須盡公則說之道,當公平均一,無偏重偏輕之患,然後民心悅服而勞不言勞矣。至若使臣之道,若以勞逸相均爲主,而不分君子小人賢愚智不肖,則人才雜進,時政反潰,故治世則君子任其勞,小人任其逸,亂世則小人任其勞,君子任其逸,此詩之人,卽當時賢大夫,而有此勞苦,則似得使臣之道,然而不置諸左右,與論國政,責之以裁成輔相之道,反授以行役卑微之事,與戌卒征夫同其苦,則可謂勞之不以其道矣。且其見任使之事,不過曰嘉我未老,鮮我方將,未老方將,卽年少健壯之謂也。曷嘗以其才且能而任之,而用賢之道固如是乎?孟子曰,君子勞其心,小人勞其力,蓋君子之勞心,在於治人,而今此大夫之勞,可謂小人勞力之勞矣。以此賢者,而疎遠在外,行役不已,則其親近從容出入風議之類,可知其宵小便佞之徒,使臣之勞逸,如此倒置,而國安得治平,政安得不亂乎?伏願於此等處,深加省察,使臣使民之際,俱使勞逸得宜,則爲國之道,亶在於此矣。上曰,參贊官陳之。有聞曰,上下番,俱有所陳,臣別無仰奏之文義矣。上曰,閣臣陳之。宗薰曰,變小雅,槪多愁怨之辭,而往往有格言至論,此篇第二章云溥天之下,莫非王土,率土之濱,莫非王臣,此句文章極好,旨意淵永,諷咏玩味,可以警省,故後世引用甚多,蓋凡規模必要廣大,心地必要公平,然後可以擔着事功,故雖以在下之學者言之,亦曰宇宙內事,卽己分內事,己分內事,卽宇宙內事,況處君上之位,則際天之所覆,極地之所載,莫非己分之所有,每患不能勝一念之私,未免有人己物我之分,故內而有私心私事,外而有私人私財,局量狹小,事爲偏頗,用人則近者親狎,遠者疎逖,而賢愚不察,恤民則近者煦濡,遠者忽遺,而怨恨乃作。朱子曰,私之得名,据己分之所獨有,而不得以通乎其外之稱也。若能知溥天之下,皆吾土地,而視若階前,率土之濱,皆吾臣民,而愛若赤子,則更安有私而不公,偏而不均之弊乎?大東,言賦稅之不均,北山,言征役之不均,皆緣未講絜矩之義也,故人主處心,必廓然大公,一視普濟,使上下四旁,均平齊一,如是則怨恨何由而起,治化安得不隆乎?所以致此,專係吾心之公與不公而已,所操甚約,而所及者廣,其幾甚微,而其應也大,伏願深留聖意焉。上曰,此詩,蓋爲勞苦而作也。在上者苟能均平齊一,量才授職,則下必無偏勞之人,亂世固不足論此,而若治世則雖無臣下勞苦之慮,至於量才授職,其難,一也,何以則可以得均平之道乎?止淵曰,以此詩觀之,當時之君子退小人進可知,此乃亂世之常患也。若治世用人之道,則無內無外,各因其才而任之,如周宣王之內修外攘,仲山甫·張仲諸人,左右王室,方叔·召虎,經營四方,各有成績,此時方召,不以征役而憚勞者,其才之所長,在是故也。此專在於君上知人之明耳。上曰,無將大車章,亦憂思者之作,而以北山章比看之,則辭短意略,而別無勞怨之語,何也?止淵曰,此兩章,似非一人所作,則其憂思之淺深,未可知,而舊說云無將大車章,卽悔仕亂世之詩,然則無思百憂等句,辭雖略而意則深矣。上曰,陟彼北山,言采其杞云者,大夫行役,似無暇隙而何以采杞也。止淵曰,行役之詩,多記路中所見之事,故如采薇·采芑等詩,皆與此章之采杞,語意相似矣。上曰,旣言慘慘劬勞,王事鞅掌,而末章,又言慘慘畏咎,靡事不爲,有何旨意之可言歟?止淵曰,詩之體段,大抵一節,深於一節,今此末章所云慘慘畏咎,靡事不爲,比之前章之劬勞鞅掌,尤爲深歎之辭也。宗薰曰,彼則燕息偃仰之不足,而至於湛樂飮酒,此則劬勞鞅掌之不已,而猶恐不免罪咎,此蓋極言勞逸親疎之不同,皆不均之弊也。上掩卷,命閣臣·玉堂先退,宗薰等退出,惠慶宮進服人蔘二錢重粟米飮,自今日一貼式煎入事。出榻敎仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
徐英輔啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,朴宗臣未肅拜,監察茶時之意,敢啓。傳曰,知道。
徐英輔啓曰,行右承旨尹序東,左副承旨徐有聞,今日不爲仕進,竝卽牌招,何如?傳曰,允。
傳于徐英輔曰,檢校待敎朴宗薰,馳詣顯隆園,奉審摘奸,健陵·華寧殿,一體奉審以來。
傳于徐英輔曰,右副承旨,馳詣受香諸處,奉審摘奸以來。
傳于徐英輔曰,召對爲之。
傳于徐英輔曰,刑戶換房。
傳于徐英輔曰,今當愆陽爲災之日,圭璧之擧,將至三矣,而冥應邈如,言念民事,誠萬萬悶迫,審理之政,雖在他時,不可緩也,而疏鬱理冤之政,尤急於今日,令政院申飭秋曹,審理獄案,啓聞疏決,以爲一分消災之地,在外刑曹堂上許遞,政官牌招開政,待下批,牌招擧行。
徐英輔啓曰,兼都承旨沈象奎,藥院直,行右承旨尹序東,牌不進,左副承旨徐有聞,傳旨未下,右副承旨曺允遂,同副承旨朴宗薰,奉審進去,伴直無人,行右承旨尹序東,更爲牌招,何如?傳曰,許遞。
以左副承旨徐有聞牌不進罷職傳旨,傳于徐英輔曰,只推。
徐英輔啓曰,今日伴直無人,左副承旨徐有聞,更爲牌招,何如?傳曰,許遞,前望單子入之。
承旨前望單子入〈之〉,李庚運·柳相祚落點。
徐英輔啓曰,伴直無人,新除授行左承旨李庚運,所當牌招,而拘於廳規,不得請牌,何以爲之?敢稟。傳曰,牌招。
徐英輔啓曰,伴直無人,新除授行左副承旨柳相祚,卽爲牌招,何如?傳曰,允。
徐英輔啓曰,行左副承旨柳相祚,時在慶尙道安東地,斯速乘馹上來事,下諭,何如?傳曰,允。
徐英輔啓曰,兼都承旨沈象奎,藥院直,行左承旨李庚運,行左副承旨柳相祚在外,右副承旨曺允遂,同副承旨朴宗薰,奉審進去,只有臣一人,伴直無人,何以爲之?敢稟。傳曰,竝許遞,前望單子入之,待下批,牌招察任。
徐英輔啓曰,新除授行左承旨李庚運,時在公忠道天安地,斯速乘馹上來事,下諭,何如?傳曰,已許遞矣。
承旨前望單子入之,李文會·尹益烈·金熙周·任厚常落點。
徐英輔啓曰,新除授承旨尹益烈,方在被謫蒙放中,何以爲之?敢稟。傳曰,職牒還給,蕩滌敍用。
徐英輔啓曰,新除授承旨任厚常,方在罷散中,何以爲之?敢稟。傳曰,敍用。
兵曹口傳政事,副護軍單,朴宗薰。
傳于徐英輔曰,在外漢城府堂上許遞,今日政差出,待下批牌招,使之逐日開坐。
徐英輔啓曰,行吏曹判書南公轍,參判林漢浩,參議金會淵牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,更卽牌招,何如?傳曰,允。參議只推,一體牌招。
徐英輔啓曰,行吏曹判書南公轍,參判林漢浩,參議金會淵再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
徐英輔啓曰,兼都承旨沈象奎,藥院直,行右承旨李文會,右副承旨任厚常,未承牌,左副承旨金熙周在外,同副承旨尹益烈牌不進,臣吏兵批兼進之意,敢啓。傳曰,知道。在外承旨許遞,前望單子入之,待下批,牌招察任。
徐英輔,以弘文館言啓曰,本館上番,姑陞入直,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,行判書南公轍進,參判牌不進,參議金會淵進,左承旨徐英輔進,啓曰,玉堂東壁,今當差出,而擬望之人乏少,外任竝擬,何如?傳曰,允。以朴宗臣爲應敎,權丕應爲副應敎,趙琮鎭爲校理,朴崙壽爲刑曹判書,李集斗爲判尹,趙萬元爲兵曹參判,洪義浩爲右尹,李秉淳爲工曹佐郞,金秀鍾爲禮曹佐郞,李檝爲崇靈殿參奉,閔致載爲書狀,李愚在爲安邊府使。再政。左尹單洪義浩,右尹單趙弘鎭。
兵批,判書金義淳病,參判未差,參議吳翰源入直進,參知韓始裕病,左承旨徐英輔進,僉知李東鉉,大護軍李勉兢·金啓洛,護軍李庚運·尹序東,副護軍徐有聞·曺允遂,副司直金箕殷,竝單付。
右副承旨曺允遂書啓,臣承命馳詣南壇,壇上神位版奉審,則無頉,祭物·祭器·祭井看審,則精潔,諸執事進排官摘奸,則無頉,仍詣雩祀壇,壇上神位版奉審,則無頉,祭物·祭器·祭井看審,則精潔,諸執事進排官摘奸,則無頉矣。臣則仍留南壇享所,待將事畢,還奉神位版後復命之意,敢啓。傳曰,知道。
徐英輔,以兵曹言啓曰,今月二十二日,一內禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以李謙會爲內禁將。
己巳五月十九日辰時,上御誠正閣。召對入侍時,檢校直閣沈象奎,持詩傳第七卷,參贊官徐英輔,持詩傳第七卷,侍讀官李止淵,持詩傳第七卷,檢討官申在業,持詩傳第七卷,記事官李魯集,持詩傳第七卷,記事官申在植,持詩傳第七卷,記事官李光文,持詩傳第七卷,以次進伏訖。上開卷命讀,止淵讀自明明上天照臨下土,止畏此罪罟。命下番讀之。在業讀自昔我往矣,止畏此譴怒。命參贊官讀之。英輔讀自昔我往矣,止畏此反覆。命閣臣讀之。象奎讀自嗟爾君子,止章六句。命注書讀之,賤臣讀自鼓鍾將將,止此詩之義未詳。命上番讀之。在植讀自鼓鍾喈喈,止其德不猶。命下番讀之。光文讀自鼓鍾欽欽,止其必然也。命陳文義。止淵曰,此小明章,與昨日進講兩三章,大義略同,別無文義之仰奏者,而章首云明明上天照臨下土,凡詩經之言天者多矣,而衰世憂思者之作,尤爲屢見,今此行役大夫之呼天而訴之者,亦出於疾痛之意,蓋明知上天,有監臨人情之理,故有懷必訴者此也。凡人事天之道猶然,況人君之於天,尤豈可一毫忽之哉?古語曰人君造命,雖一念之萌,一息之頃,天命必與之相須,必也克敬克畏,然後可謂應天以實之道,祈天永命,乃功效極至處,而其本不過疾敬而已,可不愼哉?人君,迨國家閑暇之時,當預修德政,以爲長久迓休之道,而尤所致敬者,乃遇災修省之時也。災者,仁愛之天,警告人君,使之恐懼修省,以爲維持之策,人君,若能極盡對越之道,則終必孚格而災不爲災矣。今我殿下平日敬天之德,靡不用極,而今此亢旱日久,民情甚憫,數次虔禱,靈應尙邈,雖不敢以某事某應,傅會陳達,而在殿下警惕之誠,必也自反而自修,毋徒以文具,克盡方寸之工,以爲消弛之方,則孔昭之天,亦豈不感格至誠乎?近年以來,春夏多旱,而有禱輒應,又無他災,畢竟則每免失稔之歎,故今此久旱,人心亦不至遑急,先正臣李珥之言曰,人君遇災異初,作詩則率皆恐懼警惕,及至屢見而無朝夕之應,則漸至狃安,此是格論也。伏願加勉於敬天之要,以爲弛災之策焉。上曰,所陳好矣。命下番陳之。在業曰,上番旣以明明上天,敷衍仰奏,臣不必疊床,而小明詩,卽大·小雅中照應大明而作者也。蓋大明之明明在下,指王者之明,仰格明天也。小明之明,只言上天之明,照臨下土也。世主之昏明,時或有殊,上天之至明,在在無異,雖以堯典言之,曰欽明文思,曰克明峻德,及其求舜也,曰明明揚側陋。舜典,曰濬哲文明。曰明四目,二典之旨,不外乎明之一字,堯以是法天,舜以是繼堯,後世明王,有志於爲堯爲舜,則捨是明,奚以哉?是以信賞必罰,由是明焉,親賢遠奸,亦由是明焉。方今聖明在上,治敎大明,臣無容更爲仰勉,而竊覵近日亢旱無前,民情遑急,秧種愆期,田野龜坼,目下憂虞,無過於此,屢薦圭璧,終靳甘霈,惟此明明上天,終未能降格我殿下照事之誠而然也。伏願於小明篇中,拈出一明字,益勉聖學,以底緝熙光明之域,以致對越昭格之道焉。上曰,所陳好矣。命參贊官陳之。英輔曰,小臣,別無可以仰奏者矣。命閣臣陳之。象奎曰,此章別無文義,而上下番所奏者,儘好矣。大抵明明上帝,照臨下土,容光必照,無所不臨,故凡人之有善有惡,輒有報應之理,無所逃於日鑑之天,而至於君上,則尤異於匹庶,隱微毫忽之間,天必鑑臨,休咎之應,輒如影響,而天非視聽,視聽在民,苟能愛民而恤民,則愛恤之治,天必視聽,如或暴民而厲民,則暴厲之政,天亦視聽矣,故明明上帝,照臨下土此一句,其義甚嚴,垂戒深切,每以上帝照臨之理,存得此心,警惕恐懼,則天休用申,惟日不足,其或少忽,則咎徵捷於桴鼓,天人相與之際,其理孔昭,豈不甚可懼哉?然而照臨下土云者,所指者廣,而必以臨之在上一句,恒存警畏,一心對越,則勉德之要無過於此矣。玉堂旣以此敷奏,而敢又仰陳,伏願體念焉。上曰,所陳甚好矣。上曰,明明在下,赫赫在上之義,果如下番所奏,而此詩之行役大夫,至於歲暮不還,則其時之政事可知,未可謂之明明在下,故大夫呼在上之天而訴之耶?止淵曰,此是幽·厲以後之時,而其時政事昏亂,大夫失職,有此呼天之辭,此不可以明明在下赫赫在〈上〉之義,論矣。上曰,鼓鍾詩,卽幽王時之作也,而有曰以雅以南以籥不僭,凡聲音之道,隨時盛衰,此時則極其衰亂,而猶有二南之風,何也?止淵曰,樂與政通,先王所制之樂,本自和平,而雖降在衰世,其遺音尙在,如舜之韶簫,在齊而亦有其音,故夫子聞之,不知肉味,此章雅南不僭之義,亦如是矣。象奎曰,樂之爲制,自有節簇度數,後世之人,按其譜而知之,而夫樂者,象德之器也,德者,作樂之本也。語其器,則今樂猶古樂,而若其德音之所由發,則今不如古,詩人微婉之旨,斯可見矣。上曰,小明詩前三章之義,有若悔仕亂世,後二章之義,有若戒其僚友。大抵勗率僚友,輔導君德,不至於衰亂,乃當然底事,而以仕於亂世爲悔,無乃其時之無可奈何而然歟?止淵曰,詩人之才能,優於輔導,未可必而處於亂世,能戒僚友,則不但爲靖共之道,亦可見惓惓之意也。上曰,其僚友,皆在位之大夫歟?止淵曰,其在位與否,未可臆奏,而蓋是處于內者也。上掩卷,止淵奏曰,召對繼講冊子,日前以貞觀政要稟定,而本館所在只有三件,且無板本所在處,何以爲之乎?上曰,芸館與書閣中所在者,搜取,可也。上曰,本館有宋鑑乎?止淵曰,有之而其件數,則未及詳知矣。上曰,宋鑑件數,如不足則以自警篇爲之,而件數若又不足,則謄書爲可,而宋鑑·自警編二冊中,取其件帙之畢備,稟定,可也。命玉堂先退,止淵等退出。上曰,旱災甚可悶也。象奎曰,然矣。上曰,數日甚熱,而尙無雨意,三次祈雨,而若不雨,則四次祈雨,設行於何處耶?象奎曰,四次則北郊·社稷,而五次則宗廟矣。上曰,去年幾次祈雨乎?象奎曰,再次得雨矣。上曰,今若得雨,則尙可免甚害於農事耶?象奎曰,初伏前,猶未及秧種,而兩西雨澤則頗周足矣。上曰,雨澤狀啓,果詳悉可信耶?象奎曰,皆據實以啓,而畢竟地府年分,以此爲準,故初無諱災之事矣。仍又命退,閣臣·承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等,不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
李文會啓曰,備邊司郞廳來言,今日,賓廳日次,而顯隆園忌辰祭齋戒相値,不得來會云矣,敢啓。傳曰,知道。
傳于任厚常曰,召對爲之。
李文會啓曰,假注書李遠翊,身病猝重,勢難察任,今姑改差,何如?傳曰,允。
李遠翊改差,代以李基華爲假注書。
承旨前望單子入之,尹長烈落點。
以同副承旨尹益烈牌不進罷職傳旨,傳于任厚常曰,只推,更爲牌招。
以應敎朴宗臣副應敎權丕應,校理趙琮鎭牌不進罷職傳旨,傳于徐英輔曰,只推。
傳于李文會曰,禁府·刑曹輕囚放釋。
徐英輔啓曰,臣敬奉聖敎,馳往義禁府,取考囚徒案,則姑無時囚,仍爲馳往典獄署,取閱囚徒案,則御寶僞造罪人九名,結案罪人四名,殺獄罪人三千名,印信僞造罪人二名,大將牌偸竊罪人一名,綱常罪人一名,捕廳移來罪人四名,因臺啓仍囚罪人三名,俱是重囚。故竝爲仍囚,此外凌辱上典,罪關風化者,僞造巡將帖文干連罪,漕船失火監官沙格等,合十四名,不可以輕囚論,一體仍囚。其餘各司雜犯,他錢不報,欺人取物,酗酒作挐罪人李英春·方彦規·南信大·婢永梅·奴判同·李得守·金興·金福乭·姜成福·李載勳·金福文·申乭福·柳堇·金重燁·朴宗錫·宋晩哲·李學弼·奴仁福等十八名,罪名旣係輕囚,故竝依傳敎放送之意,敢啓。傳曰,知道。
傳于任厚常曰,留院公事入之。
傳于任厚常曰,行公臺諫,竝牌招。
以承傳色口傳,下敎于任厚常曰,自前旱災如此之時,有捕廳時囚放釋之例,未知罪囚之幾何,而各其名下,罪名懸錄以入。
右副承旨任厚常,同副承旨尹益烈等啓曰,臣等,卽伏見捕廳罪人等囚徒,有斗榮·寅煥特放之命,我聖上悶旱疏釋之德意,臣等,不勝欽仰萬萬,而第此兩罪人,俱是劇逆之支屬,尙逭王章,已是輿情之憤惋,而且況臺啓方張,盤覈是急,此豈可一半分疑似彷彿於疏釋之典耶?臣等,不敢奉承,敢效繳還之忱矣。下敎截嚴,促令頒布,臣等,聚首相對,惶隕無地,雖尋常罪囚之有關於隄防者,尙不可遽然渾入於疏放之中,惟此窮天地亘萬古之恭賊之親弟,窮凶絶悖之㯳賊之支屬,其逆節凶謀,尙未究覈,而若置今日疏放之中,則其可曰國有常憲乎?聖敎之下,奉行無路,玆敢冒死仰籲。伏乞聖明,亟寢兩罪人疏放之命焉。惶恐,敢啓。答曰,一則數十年久囚,一則不足齒數之物,特命疏決矣。爾等之爭執,旣以臺啓爲辭,今姑置之。
以執義朴孝成,掌令權烒牌不進罷職傳旨,傳于李文會曰,只推,更爲嚴飭牌招。
以執義朴孝成,掌令權烒牌不進罷職傳旨,傳于李文會曰,仍以前牌,更爲嚴飭。
以執義朴孝成,掌令權烒再牌不進罷職傳旨,傳于李文會曰,只推,待開門牌招。
李文會,以兵曹言啓曰,今五月二十一日,武臣賓廳講書日次,而內外中日,旣已停止,試講依例停止之意,敢啓。傳曰,知道。
以全羅監司李冕膺狀啓,淳昌郡民家失火事,傳于尹益烈曰,聞甚矜惻,元恤典外,別加顧恤事,廟堂區劃分付。
己巳五月二十日辰時,上御誠正閣。召對入侍時,檢校直閣李存秀持詩傳第七卷,參贊官任厚常持詩傳第七卷,檢討官李止淵持詩傳第七卷,檢討官申在業持詩傳第七卷,假注書李遠翊持詩傳第七卷,記事官申在値持詩傳第七卷,記事官李光文持詩傳第七卷,以次進伏訖。上命開卷讀之,止淵讀自楚楚者茨,止宗廟之祭。命下番讀之,在業讀自濟濟蹌蹌,止無壽無疆。命閣臣讀之,存秀讀自執㸑踖踖,止萬壽攸酢。命參贊官讀之,厚常讀自我孔熯矣,止時萬時億。命注書讀之,賤臣讀自禮儀旣備,止備言燕私。命上番讀之,在植讀自樂具入奏,止勿替引之。命下番讀之,光文讀自楚茨六章,止何以致之。命陳文義,止淵曰,此詩之義,卽勤於民事,以奉其祭祀,以致受福之慶者也。凡祭祀之際,能致誠敬,則祖考之精神,卽我之精神,自然神人感通,有降福之理,集傳所云非德盛政修,何以致此者,是也。蓋誠敬之道,非特祭祀之時,雖燕居之際,常存洋洋如在之心,以至郊焉而天神格,廟焉而人鬼饗,則自致天降之福也。大雅曰,豈弟君子,求福不回,此可見有豈弟之德,然後不求福而福自至矣。夫福者,身其康强,子孫其逢吉,家之福也,推以廣之,則時和歲豐,使蒼生,歡欣蹈舞於化育之中者,國之福也,故洪範曰,皇建其有極,斂時五福,用敷錫厥庶民,天保之詩,乃祝嘏之辭,而必曰群黎百姓,偏爲爾德,人君能修德,則下民觀感遷善,皆能自求多福,此所謂民之德,卽君之德,民之福,卽君之福也。方今邦籙鼎新,天休滋至,八域臣民,擧望宗社億萬年無疆之慶,殿下當此時講此詩,勿以尋常頌禱之辭看過,必深究本章德盛政修之旨,克盡先王建極錫民之道,則豈非生民之福乎?伏願體念焉。命下番陳之,在業曰,今日所講六章中濟濟蹌蹌,踖踖莫莫,禮儀卒度,式禮莫愆等語,皆盛言儀容,自中禮制,禮者,敬之著也。堯·舜·禹精一執中,是敬也,湯敬日躋,文王緝熙敬止,可見其唐虞三代以敬爲一心之主宰,萬事之本原也。秦以後,無人說此,及夫程夫子出,而始乃剖釋親切,曰主一之謂敬,曰入道莫如敬。且於朱夫子敬齋箴,承事如祭之訓,尤可驗持敬之道,敬於何事不在,何時間斷,而先儒言曰,雖處燕閑幽獨,如在宗廟之中,此謂敬之至也。以此推之,楚茨之盛言儀容,亦可見敬爲一篇之要旨也。月前太廟親祼,閟宮行禮,臣獲忝駿奔之列,仰瞻我聖上洞洞屬屬,大聖人藹然誠敬,實有所欽歎。又以昨日所下審理傳敎觀之,實仰敬天修省之聖德,而日色之杲杲,民情之汲汲,今日又如前日,臣意則三薦圭幣,而我聖上致敬之道,似不及乎廟宮親享之時,未有此桴捷之感也。適因文義,敢此陳勉。伏願殿下,克盡敬神之道,以致時萬時億之福焉。命閣臣陳之,存秀曰,此章,力於農事,以奉其宗廟之詩也。上番之以受福仰奏,下番之以誠敬陳勉,俱是切實之言,此非一時敷衍仰達者,蓋其實理如此,非但祭於宗廟之時,平居對越之誠,無或間斷,若所謂承事如祭,使民如承大祭,然後可謂致敬之道也。此詩雖是力農奉祭之辭,以此推看,則燕閑幽獨之時,動靜云爲之際,不外乎敬之一字矣。目下旱災之渴悶,誠如玉堂之所奏,而圭璧三擧,冥應邈然,以外面觀之,一時愆陽,雖若恒有之事,而切於百姓者,莫此爲急,殆有甚於雷異星變矣。古者屢豐之餘,雖逢數年之歉,而民猶不知歉矣。近來雖曰屢豐,而國無一年之畜,民無甁罌之儲,此豈非今日之大可懼哉?洪範云曰,僭恒暘若,僭,卽僭差之謂也。某事之僭差,雖不敢指的,而常存對越之念,則豈無昭格之理乎?伏願深加體念焉。上曰,所陳甚好,當留念矣。命參贊官陳之,厚常曰,上下番閣臣所奏俱好,臣則別無仰陳,而今此諸臣所奏,殿下誠實留念,是臣之望也。上曰,此詩,公卿有田祿者,力於農事,以奉其宗廟之祭,而其功效,至於永錫爾極,時萬時億,苟非誠敬,無以致此多福,何以則留念於誠敬二字耶?止淵曰,誠敬,卽此章之要旨,其受福無疆,皆奉先誠敬之所致,而誠敬之道,雖幽獨之際,常如在宗廟之時,然後可致神人孚格之效矣。若論其工夫之要,則非學問,無以致之,先儒所謂涵養須用敬者此也。上曰,孝孫有慶,報以介福云者,孝孫若有誠敬,則一家之人,皆得以受福耶?止淵曰,奉祭之主人若受福,則一家之人,皆可同慶,而此句本意,則與受祿于天,自天申之之意同矣。上曰,爲賓爲客,獻酬交錯,祭祀之時,何爲此獻酬之禮也?止淵曰,古者祭祀獻侑之後,乃用燕禮,故有此語也。存秀曰,卽時祭之禮矣。上曰,今人時祭,或行或不行歟?存秀曰,然矣。上曰,此詩誠敬極矣,禮儀備矣,果是周之盛時所作歟?止淵曰,以此詩觀之,果非衰世之作,而入於小雅者,以其非天子之詩故也。上曰,子子孫孫,勿替引之,此則作詩者之辭耶?止淵曰,此則一家之人,頌福於主人之辭也。存秀曰,此云神嗜飮食,卜爾百福,似非主人之詩,而應是其時參祭者之言矣。上命掩卷。止淵曰,召對繼講冊子,昨筵,有宋鑑·自警編中觀其件數,稟定之下敎矣。自警編則本館無之,芸閣及藏書閣,亦無之云,宋鑑則本館只有一件,芸閣所在諸件及試所所用,傷汚不可用,故貞觀政要帙數,更爲詳問,則內閣·芸館·藏書閣,俱有一帙,而與本館所在,合爲六帙,昨筵,旣有自警編謄寫之敎,貞觀政要,卷數不甚多於自警編,則不足二件,謄寫用之似好,故敢此仰達矣。上曰,內閣件置之,而三件之不足者,閣臣取來於文獻閣也。仍命玉堂·閣臣先退,止淵等退出。又命退,承史以次退出。
上在昌德宮。停常參·經筵。
自申時至人定,灑雨下雨,測雨器水深五分,自人定至二十二日開東,灑雨下雨,測雨器水深一寸一分。
中宮殿,藥房口傳問安。答曰,知道。
徐英輔啓曰,明日,祈雨祭齋戒,再明日·三明日,健元陵忌辰祭齋戒正日相値,視事頉稟之意,敢啓。傳曰,知道。
李文會啓曰,來二十五日,朝參日次矣,敢稟。傳曰,停。
李文會啓曰,行大司憲李直輔,持平宋啓榦·金直淳在外,執義朴孝成,掌令權烒,箚批未下,一員未差,監察茶時之意,敢啓。傳曰,知道。
徐英輔啓曰,行左副承旨尹長烈,今日不爲仕進,卽爲牌招,何如?傳曰,允。
傳于尹益烈曰,召對爲之。
傳于李文會曰,憲臺箚批已下,卽爲牌招。
禮曹四次祈雨祭,不卜日今二十三日,北郊,遣宰臣,社稷,遣重臣,虔誠設行事,知委,何如?判付啓,依所啓施行爲良如敎。
傳于李文會曰,奉審閤臣入侍。
傳于徐英輔曰,發遣吏郞,諸執事淸齋與否,摘奸以來。
徐英輔啓曰,行吏曹判書南公轍,參判林漢浩,參議金會淵牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,允。參議只推,一體牌招。
徐英輔啓曰,行吏曹判書南公轍,參判林漢浩,參議金會淵再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
以吏曹參議金會淵再牌不進罷職傳旨,傳于徐英輔曰,只推。
徐英輔啓曰,吏曹參議金會淵,旣有只推之命,一體牌招,何如?傳曰,允。
徐英輔啓曰,吏曹參議金會淵,三牌不進,依定式,禁推傳旨,捧入之意,敢啓。傳曰,知道。
有政。吏批,行判書南公轍進,參判林漢浩牌不進,參議金會淵牌不進,行左承旨徐英輔進,啓曰,玉堂闕員,今當差出,而擬望之人乏少,外任竝擬,何如?傳曰,允。以曺允遂爲大司諫,金熙華爲司諫,徐鼎輔爲掌令,鄭觀綏爲獻納,曺鳳振爲正言,辛碩林爲正言,李勉兢爲工曹判書,金爲副校理,成永愚爲刑曹佐郞,朴宗慶爲弘文提學,呂永徽爲檢校,金學淳爲西學校授,李英發爲高山察訪。
兵批,判書金羲淳病,參判趙萬元入直進,參議吳翰源病,參知韓始裕病,右副承旨任厚常進,護軍吳泰賢·金處漢,副護軍金熙周,副司直愼性眞·柳台佐·曺鳳振,副司果曺錫正·韓用儀竝單付。
以吏曹參議金會淵三牌不進禁推傳旨,傳于徐英輔曰,分揀。
執義朴孝成,掌令權烒等箚曰,伏以臣等,卽伏見院議啓辭批旨下者,有捕廳罪人斗榮·寅煥特放之命,而以爾等之爭執,旣以臺啓爲辭,今姑置之。臣等始不勝愕然相顧,心膽俱裂矣,旋又聚首欽歎,有以知大聖人不遠復之處分矣。噫嘻痛矣,夏賊,窮天地亘萬古之凶逆,而今日臣子不共戴天之深讎也。此賊之支屬,尙在地上,已是失刑之大者,而今忽無端疏釋,有若尋常久囚而審理者,此何擧也?至於寅煥,賊㯳凶種也,獄事屬耳。究覈未了,而遽入於疏放之中,尙可曰國有常刑乎?臣等固知聖心憫旱,有此特敎,而第伏念好生之心,雖是帝王盛德事,而刑之失中,罪之幸逭,亦非應天以實之道也。春秋時衛國大旱,邢爲無道,伐邢而雨,觀乎此則一於疏放,不足爲弛災之術也。此事旣伏承姑置之命,不勝幸甚,而臣等愚見,竊以爲事雖屬於旣往,憂實深於方來,伏願殿下,一政令一擧措,必加三思,勿底有悔焉。臣等,忝在臺閣,始不能嚴於懲討,俾此逆種,至今假息,又不能隨事匡救,立君於無過之地,莫非臣等不職之罪也。飭敎之下,不勝惶懍,來詣朝房,聯陳短箚,以俟處分,伏惟垂察焉。取進止。答曰,省箚具悉。昨日院議之批,爾等必見之矣,何可以箚煩陳乎?方欲以他事,欲召見爾等,卽爲承牌入侍。
己巳五月二十一日午時,上御誠正閣。召對入侍時,檢校直閣李存秀,持詩傳第七卷,參贊官尹益烈,持詩傳第七卷,侍讀官金學淳,持詩傳第七卷,檢討官申在業,持詩傳第七卷,假注書李基華,持詩傳第七卷,記事官申在植,持詩傳第七卷,記事官李光文,持詩傳第七卷,以次進伏訖。上命開卷讀之。學淳讀自信彼南山,止四句之意也。上曰,下番讀之。在業讀自上天同雲,止生我百穀。上曰,閣臣讀之。存秀讀自疆場翼翼,止壽考萬年。上曰,參贊官讀之。益烈讀自中田有廬,止受天之祜。上曰,注書讀之。賤臣讀自祭以淸酒,止取其血膋。上曰,上番讀之。在植讀自是烝是享,止萬壽無疆。上曰,文義陳之。學淳曰,此章大旨,不出乎力農事而敬祀典,蓋農是天下之大本,祀爲有國之大事,禮記祭義,天子爲藉千畝,諸侯爲藉百畝,其所以崇大本而重大事者,類如是矣。論語云夏禹氏菲飮食而致孝于鬼神,單宮室而盡力乎溝洫,是知敬祀之本,在於力農,力農之本,在乎勤儉,雖以豳風·雅·頌諸什觀之,重言復言者,不出一農字,周家八百年基業,實本於重民稼穡,而我朝家法,亦與成周比隆,列聖以來,憂勤一念,耿耿民事,逮夫我殿下嗣服之後,深軫繼述之念,每於歲首,頒下勸農綸音,勤勤懇懇之意,藹然十行之間,近年以來,連値屢豐之慶,中外臣庶,孰不欽仰而讚歎乎?顧今秧節已過,三庚不遠而一直亢旱,慶氈之上,致勤憂慮,亦已多日,其爲渴悶,大小同情矣。三次祈雨之餘,冥應尙此邈然,此固將事之臣,不能盡誠盡禮對揚我殿下憫旱之盛意,以致孚格之尙遲,而抑小臣區區憂慮,竊恐我殿下對越之工,如或有一毫未盡分處,則將無以克享天心,對越之工,何時不然,而此時尤切,幽獨燕閑之中,斯須造次之間,對越一念,洞洞屬屬,無間於躬將之禮,則天人雖遠,孚格之效,捷於影響,此章所云旣霑旣渥旣優旣足之慶,將自我殿下方寸上得來矣。近日登筵諸臣,想多以修省之道,有所陳勉,臣之此言,或近疊床,而目今切急之憂,無過憫旱,則豈可以煩複爲嫌,而苟求修省之本,則捨對越二字,無他別般仰奏者,伏望深加聖意焉。上曰,下番陳之。在業曰,此篇之首,信彼南山,維禹甸之,似興而實賦者,岐在雍州,而禹平水土之時,終南敦物,皆其所治也。周民之原濕疆理,先陳神禹之功者,可謂不忘其本矣,而其言神禹之績,不但此章而已。大雅,有豐水禹績之語,梁山禹甸之句,魯頌之纉禹緖,商頌之敷下土,皆此意也。我東之重農業,比隆岐周,而溯其播穀降種之功,尊配后稷於國稷之壇,亦周人不忘本之意也。臣於連日登筵,皆以重農憫旱仰陳,則今又架疊,極知煩屑,然而目下切急之憂,無過於亢旱,則適借前席,敢不以時務之切要,屢屢敷陳也哉?圭璧三擧,靈應雖邈,別遣史官,董飭享官,實仰聖上一心洞屬,而四次祈雨,旣有成命,虔禱之儀,將行於配稷之社矣。旣霑旣足,生我百穀之慶,不于后稷,而于何虔禱乎?尤當致誠行祀,仰格冥應,而冥應之道,不專在於駿奔諸臣,亶係我殿下之誠心對越,昭格明神,霈然甘澍,得之方寸之間,是臣如渴之望也。上曰,閣臣陳之。存秀曰,玉堂上下番,悉陳之,賤臣無可以仰奏者矣。上曰,參贊官陳之。益烈曰,臣別無文義之有所仰奏者,而儒臣以對越之工,仰奏者儘好矣。竊覵聖衷憫旱,一念憧憧,而益加虔誠對越之工,則明應之效,捷於影響,是臣區區之望也。上曰,楚茨與信南山,同是事神受福之言,而楚茨則首章,直言之,信南山則第三四章,始言之,有何意義於其間耶?學淳曰,此篇則首章,言信彼南山,維禹甸之,卽是溯本之論,故第三四章,始言事神受福之由,楚茨則別無他意,故首章,直言之,而其或先或後,亦是當時作詩者,隨所見而言,別無深意於其間矣。上曰,第三章云,以爲酒食,畀我尸賓,其義云何?學淳曰,尸是尸童,賓是助祭之客也。以酒食而畀尸賓,非但爲尸賓,卽所以敬神之意矣。上曰,第五章云,取其血膋,註云灌用鬯臭,臭陰達於淵泉,蕭合黍稷,臭陽達於墻屋,是求神之意耶?學淳曰,神人相接之道,所貴乎以氣相感,故取其血膋,合馨香而燔之,其意似是專取於氣之上升矣。上曰,第四章云疆場有瓜,是剝是菹,獻之皇祖,取瓜之意,貴其時食而然耶?學淳曰,瓜是田廬中畔上所生之物,而比他物早生,故以時食薦神之義矣。上命玉堂先退。仍敎曰,注書出去,臺臣入來,與之偕入,可也。賤臣承命出傳,與執義朴孝成,掌令權烒,偕入進伏。上曰,近日諸臺,何不詣臺傳啓耶?孝成等曰,臺啓係是刑殺文書,故當此祝慶之時,不宜循例奏御,故久未傳啓矣。上曰,此非法典所載之例,自下容或不得傳啓,而若有特敎,則何可持難乎?孝成等曰,苟無目前時急之事,則雖常時,亦無逐日傳啓之事,況當此時乎?上曰,事體決不然矣。臺臣旣登筵,傳啓,可也。孝成等曰,今日齋日,故不得傳啓矣。上曰,以所懷奏之也。孝成等起伏奏曰,三司皆不登筵,三司所懷,兩司所懷,不得爲之矣。仍奏曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深,臣謂正法罪人鏔,亟施孥戮之典,宜矣。上曰,不允。出擧條孝成等曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根底拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出於其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,臣謂黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑,宜矣。上曰,不允。出擧條孝成等曰,噫嘻痛矣,十數年來,賊勢益肆,人心靡定,顧瞻他日之徒,以下四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,以下四字刀削此等黨與,不可仍置。臣謂周赫,亟令王府,嚴鞫得情,快正典刑,宜矣。上曰,不允。出擧條孝成等曰,三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣登筵,更爲發啓,而伊後適値拜表發行上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,臣謂亟下三啓依允之傳旨,令該府擧行焉,宜矣。上曰,不允。出擧條孝成等曰,噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,臣謂物故罪人基讓子寵億,姑先施以竄拜之典,宜矣。上曰,不允。出擧條上曰,今日召見,專爲李東萬啓辭中李榮復·金元喜·洪宗益等事也。此事向筵,大臣有所仰奏,而尙今滯囚,不爲酌處,有違刑政,以名在臺啓,雖未卽擧論,公議則自可見矣,斯速停啓,可也。且臺啓中時夏等事,向筵臺臣李止淵登筵時,亦有所下敎,臺臣亦從公議,停啓爲言,而尙未擧行,亦爲一體停之,可也。孝成等曰,臺體至重,發啓停啓,皆當以公議爲之,今日旣不得傳啓,則至於停啓,非所可論。上曰,後日則可以停啓乎?孝成等曰,雖後日當採公議而爲之,不可奉承傳敎而停啓矣。上曰,採探公議,從速停啓,可也。孝成等曰,臺閣之採探公議,必也諸臺,會于朝房,商確可否,然後方可謂之公議,而近日臺閣不備,只有臣等一二人,何敢遽然停當乎?上曰,臺閣皆備,則可以停啓乎?孝成等曰,臺閣皆備員之後,謹當採公議而爲之矣。仍奏曰,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?臣謂古今島定配罪人李東萬,亟令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,快施典刑,宜矣。上曰,筵席已諭,亟停勿煩。出擧條孝成等曰,噫嘻痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故而少緩當律之夬施,臣謂物故罪人國仁支屬應坐之類,亟施島配之典,宜矣。上曰,不允。出擧條孝成等曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,臣謂朴紀淳,亟令王府,拿來嚴問,以重鞫體,宜矣。上曰,不允。出擧條上曰,更有何所懷乎?孝成等曰,無可更奏者矣。上命臺諫先退,孝成等退出。上命書傳敎曰,山林在外,未肅拜·未署經臺諫,竝許遞,政官牌招開政。又命書傳敎曰,連値齋日,刑曹漢城府坐起,若待過齋後爲之,則必當許久遲滯,勿拘齋日爲之,刑曹審理,秋判以下會于本曹,各別審理,一依先朝戊午年例爲之事,分付該曹。上仍命閣臣先退。又命退,承史以次退出。
己巳五月二十一日未時,上御誠正閣。奉審閣臣入侍時,行右承旨李文會,記事官李魯集·申在植·李光文,檢校待敎朴宗薰,以次進伏訖。宗薰奏曰,顯隆園奉審則無頉,仍詣健陵·華寧殿奉審,則亦無頉矣。上曰,陵上莎草,如何耶?宗薰曰,以久旱,雖未知極爲茂密,而視前別無所損,松杉則茂茁蒼鬱,不以旱而爲害,誠可幸也。上曰,松無蟲乎?宗薰曰,今年則蟲不生矣。上曰,大皇橋邊役處,其觀之乎?宗薰曰,橋邊御路,每爲水所沈囓矣,今改水路,似無此患矣。上曰,沿路旱災所見,如何耶?宗薰曰,所經過處,問于守令,問于農民,則秋麰可謂大熟,春麰亦旣登場,民情以是安接,而至於畓穀,則秧阪龜坼,雖曰有水根處及堤堰儲水處,亦皆涸渴,移種尙不擧論,田穀則被災稍勝於畓,而亦以久旱,不能茂盛,豆太,例於刈麥後,卽爲播種,而旱故不得耕種,目今所見,數日內得雨,則猶可及也,而甘霈尙靳,農形民情,一時爲急矣。上曰,頗有雨意,陰蒸而無風矣。宗薰曰,今日雨意果似緊矣。上曰,召對繼講冊子,以貞觀政要爲定,而文獻閣中所藏之冊,使之取用矣。宗薰未及仰對。上曰,出而詳問也。命閣臣先退,宗薰退出。上曰,藥院今日入直,誰也?文會曰,副提調入直矣。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
任厚常啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,徐鼎輔未肅拜,監察茶時之意,敢啓。傳曰,知道。
徐英輔啓曰,行右承旨李文會,行左承旨尹長烈,今日不爲仕進,卽爲牌招,何如?傳曰,允。
傳于任厚常曰,召對爲之。
承旨前望單子入之,李顯默·尹鼎烈落點。
傳于李顯默曰,同副承旨入侍。
尹益烈啓曰,因禮曹單子,四次祈雨祭,今日當爲傳香,而昨日甘霈,通宵注灑,在前如此之時,有啓稟停止之例,何以爲之?敢稟。傳曰,渴悶之餘,得此甘霈,爲民事萬幸,然昨日所得,未過寸餘,見今雨意雖濃,猶未快霔,不可以周洽論,四次祭,仍爲之,使之虔誠設行。
傳于尹益烈曰,禮房承旨,馳詣社稷·北郊,奉審摘奸以來。
傳于尹鼎烈曰,騎馬二匹立之,史官二員待命。
尹鼎烈,以奎章閣言啓曰,朝野會通粧䌙時看檢閣臣,頒賜八子百選安寶次,奎章之寶請出之意,敢啓。傳曰,知道。
己巳五月二十二日寅時,上御誠正閣。同副承旨入侍時,同副承旨尹益烈,假注書李基華,記事官申在植·李光文,以次進伏訖。上曰,渴悶之餘,好雨連下,庶可救急,爲民事多幸矣。若今日之霔,如去夜之雨,則能浹洽耶?益烈曰,豈但以浹洽論乎?雖高燥之處,盡爲移秧矣。上曰,祈雨祭官,已受香乎?益烈曰,姑未受香,而祭官則皆來待矣。上曰,在前始祈雨祭而得小雨,則有啓稟停止之例耶?益烈曰,昔在先朝,若不得優洽,則勿停事下敎,故以何以爲之,仰稟矣。上曰,姑觀雨勢而晩爲傳香,可也。又敎曰,右承旨·左副承旨,何不仕進耶?益烈曰,左副承旨,昨夕小有凝滯之症云矣,似未得瘳,而右承旨,未知其由矣。上命退,承史以次退出。
己巳五月二十二日卯時,上御誠正閣。召對入侍時,檢校直閣李存秀,持詩傳第七卷,參贊官任厚常,持詩傳第七卷,侍讀官金學淳,持詩傳第七卷,檢討官鄭元容,持詩傳第七卷,假注書李基華,持詩傳第七卷,記事官申在植,持詩傳第七卷,記事官李光文,持詩傳第七卷,以次進伏訖。上命開卷讀之。學淳讀自倬彼甫田,止田祖之祭。命下番讀之。元容讀自以我齊明,止以穀我士女。命閣臣讀之。存秀讀自曾孫來止,止農夫克敏。命參贊官讀之。厚常讀自曾孫之稼,止章十句。上曰,文義陳之。學淳曰,此篇,專指農夫之事,而首章末句,特擧攸介攸止烝我髦士者,其意甚美,蓋古者士農工商,雖有四民之別,而其用則爲一,周之選士,必於井田,漢之選士,亦有孝悌力田,此皆鄕貢之美法,而其所以勸民力農者,乃所以勸民興善也。是以賢如伊尹而耕於有莘,智如諸葛亮而躬耕南陽,俱從畎畝中拔跡,亦可見人材之不限地閥,而多在於草野矣。至如我朝鄕貢之法廢,而士農,分而爲二,以士爲名者,遊衣遊食,不知稼穡之艱,以農爲業者,自暴自棄,不修道藝之美,是故中外人材,日覺藐然,而朝廷用人,專取地閥,古聖王立賢無方之意,無以復見於今日矣。鄕貢之法,雖不可遽復,而殿下苟欲誠心而求賢,則田野側陋之中,安知其無人,而有司之臣,亦必有對揚者,成周造士之法,豈獨專美於古乎?且培養人才,譬如農家之力穡而有秋,爲國家他日之需,將不勝其爲用矣。就此首章中烝我髦士四字,深加留念,是臣區區之望也。上曰,下番陳之。元容曰,此詩上下章,皆言致力乎民事,故敬乎事神之道,而此甫田章,尤爲切要,四章之內,治國本末,次序瞭然,首章曰我取其陳,陳是舊粟之謂,粟有儲蓄,存新散舊,豐凶有備,田事克成,則倉廩實衣食足,民皆知禮節,此第二章所謂以穀我士女是也。衣食旣足,禮節旣知,則忠君愛上之心,藹然自生,樂就事功,如子趨父,上下相親,情志交孚,此第三章所謂曾孫不怒,農夫克敏,是也。上下旣親,情志旣交,則和平安樂,熙皞泰舒,上而天心悅豫,下而萬物咸遂,景貺潛周,福祿自臻,此第四章所謂介以景福,壽考無疆,是也。然則受福祿之本,在於上下之和平,致和平之本,在於衣食之充足,足衣食之本,在於在上者之儲蓄有餘,自古極治之世,未有國無儲蓄而能成其功者,孔子爲邦之道,亦在乎旣庶而又富,孟子行王之道,亦先乎不飢而不寒,故王制之制國用也,國無九年之蓄則曰不足,無六年之蓄則曰急,無三年之蓄則曰國非其國,三代以降,惟漢文·景之世,太倉之紅腐,陳陳相因,深得乎此詩中陳字底義,而所以治少康之治也。伏惟我國,素稱富庶,而近日以來,水耕火菑,土地日闢,里相隣助,生齒日殖,內無縻財之虛費,外無傷農之雜役,而度支之財賦益耗,經常之國用猶艱,年事雖登,民有切骨之弊,還穀雖夥,吏多虛留之簿,豐泰之世,猶患如此,若或有水旱饑饉之災,則將何以措施耶?其受弊之端,矯捄之策,以臣蒙愚,不敢條奏,而以此章集註觀之,取陳之要,在於節用,此義甚好矣。蓋用度節,則財不濫費,財不濫費,則國有餘蓄,國有餘蓄,則民食之充足,人心之和平,皆水到船浮之理耳。伏願於此等處,如是推看焉。上曰,閣臣陳之。存秀曰,玉堂所奏甚好,而未章黍稷稻粱,農夫之慶,報以介福,萬壽無疆之意,尤合體念處也。此是公卿有田祿者,力農奉祭之詩,而如茨如粱,千倉萬箱,皆從農夫耕耘勞苦中出來,故謂此黍稷稻粱,皆賴農夫之慶而得之,仍又歸美於下而祝以介福,人君,居崇高之位,以一國奉一身,自飮食服御,以至倉廩儲蓄,莫非小民所供之物也,故古人之詩曰,誰知盤中飱,粒粒皆辛苦。又曰,彤庭所分帛,本自寒女出。人君所御所用,寧有一毫不由於小民之勤苦者乎?伏願殿下,深體此意,進玉食,則輒曰此吾民之勞苦也,御輕煖,則輒曰此吾民之貢獻也,恒存愛民之心,有如詩人,報以介福,萬壽無疆之意,則民情自然孚感,莫不有愛戴頌祝之情矣。書所云斂時五福,用敷錫厥庶民,惟時厥庶民,于汝,極錫汝保極者,亦若是矣。伏望深留聖意焉。上曰,參贊官陳之。厚常曰,玉堂上下番,已皆悉陳,賤臣,別無更奏者矣。上曰,此章,別無可問之義,而歸美於下之意爲好云者,誠如閣臣所奏矣。攘其左右,嘗其旨否云者,若與士卒,同甘苦之意耶?存秀曰,公卿之有四祿者,乃尊貴之人也,而見農夫之饁耘,左右取之,嘗其旨否,非但上下相親之甚也,亦可見重農之意也。文王以卑服卽康功田功者,亦類於此,而我朝亦以重農民食爲本,英廟朝嘗躬臨南郊,親觀耕耘,故至今有省耕臺矣。上命掩卷。上曰,昨夜通宵之雨,可謂霈然,而猶未浹洽,甚悶然。厚常曰,聞農家之言,則暴雨不如霡霂,只要周洽云,而目今黑雲四布,霏微不止,繼有霈然之望矣。上曰,八子百選,已出去乎?存秀曰,今已出來,而姑未安寶矣。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
任厚常啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,徐鼎輔未肅拜,監察茶時之意,敢啓。傳曰,知道。
傳于尹益烈曰,禮房承旨,馳詣健元陵,奉審摘奸,局內諸陵,一體奉審以來。
傳于李顯默曰,召對爲之。
傳于尹鼎烈曰,右副承旨入侍。
兼春秋李仁迪書啓,臣承命馳往北郊,仍詣壇上,神位版奉審則無頉,罇所看審則精潔,祭物祭器祭井看審則精潔,諸執事摘奸則無頉,而但祭監監察,帶隷二名,一着笠冒,一着帽機,身爲祭監監察,不能禁戢執頉之意,敢啓。答曰,知道。當該監察汰去,下隷,令攸司,從重科治,以懲來後不謹之弊。
己巳五月二十三日辰時,上御誠正閣,召對入侍時,參贊官李顯默,持詩傳第七卷,檢校待敎朴宗薰,持詩傳第七卷,侍讀官金學淳,持詩傳第七卷,檢討官鄭元容,持詩傳第七卷,記事官李魯集,持詩傳第七卷,記事官申在植,持詩傳第七卷,記事官李光文,持詩傳第七卷,以次進訖。上開卷命讀,學淳讀自大田多稼,止前篇之意也。命下番讀之。元容讀自旣方旣皁,止秉昇炎火賦也。命參贊官讀之。顯默讀自有渰萋萋,止伊寡婦之利賦也。命閣臣讀之。宗薰讀自曾孫來止,止其孰能之。命陳文義。學淳曰,自楚茨至大田四篇,卽古所謂豳雅籥章,此四篇,當與豳風參看矣,此篇云雨我公田,遂及我私,七月篇云言私其豵,獻豜于公,觀其辭意,知其爲同時所作也。雖以至愚之民,亦能知先公後私,忠君愛上之義,油然自發於詠歌之中,此可見周俗之忠厚矣。然而民非自善,自有觀感者存,觀感之本,亦惟在於在上之人。孔子曰,天無私覆,地無私載,日月無私照,人君,奉三無私,措天下於大公至正之域,則民之觀感,風行草偃,自然有先公後私之意矣。若以公私二字言之,爲一己之謂私,爲萬民之謂公,出於公,則可以協天心而順民情,出於私,則可以拂天心而違民情,天心逆順,人心向背,專在公私之分,孟子所云樂民之樂者,民亦樂其樂,憂民之憂者,民亦憂其憂,卽言其君若愛民,民亦忠君,自底於交相忠愛之美也。今殿下,凡於體下恤民之政,每以三無私持守,以示大公至正之道於八域,則必有觀感而興善,不待敎而自知先公之義,其爲國家億萬年無疆之休,豈但止於農夫之一時介福而已哉?伏望於此等處,常加留念焉。命下番陳之。元容曰,上番亦有所奏,而此等詩皆好矣,在上者,以楚茨·信南山·甫田等篇,勞其農夫,歸美於下,故農夫作此詩,誦美其上,以答前篇之意,如鹿鳴·伐木之什,作於上而臣歌天保,以答其君之義也。此時君臣上下之際,相須如心體,相愛如父子,氣像忠厚,情志藹溢,非至治極美之世,恐無此等氣像,而千載之下,讀此詩者,亦足以感發而興起矣。蓋臣民之於君上,其愛戴頌禱之沈,直出於秉彝之天,則固不待乎君上之先施,而在君上之道,恒有自我先之之心,然後君之愛民,無所不用其極,民之愛君,亦無所不用其極矣。今日數千里含生之倫,皆至誠愛戴,日夜仰望者,惟在於我殿下,則一民之不獲其所,一夫之未伸其情,皆殿下責也。惟民至愚而神,畎畝之事,殿下猶有所未燭,九重之事,小民皆得以詳知,一政令一辭敎之間,出於愛民,出於誠心與否,小民無不知之,雖以近日事言之,勸農之綸,恤災之典,憫旱之敎,固知聖念之篤於愛民,而民事之重且大者,固勿論,雖微細文簿之末,凡屬民事,深加聖念,無少放忽,使八域黎庶,咸知誠心哀民之聖德,則民之至誠忠愛,亦必有靡不用極,祈天永命之道,固本求福之方,亶在於是,是臣之深所仰望者也。命參贊官陳之。顯默曰,玉堂以先公後私之義,已有仰奏,而蓋先公後私之義如此,則民情之愛戴可見矣,黎民愛戴之誠如此,則人君仁愛之政,可推矣。伏願聖明於仁民愛民之道,懋哉懋哉。命閣臣陳之。宗薰曰,此詩氣像甚好,文章亦好,果如玉堂所陳,且此是農夫之詞,故其言農功甚悉,首章言穀種耕具之及時預備,次章言稂莠螟螣之盡力禳除,逮其有秋,遺秉滯穗,利及寡婦,畫得田家契活,而人事盡於下,天時應於上,然後可以有成,故有渰興雨之句所以作也。蓋雨要周洽,而亦忌驟暴,故曰,益之以霡霂,旣優旣渥,旣霑旣足,政與此句意相似矣。近日亢旱之餘,圭璧屢擧,日昨通宵之雨,可謂沛然,而猶未浹洽,愈切望望,今見密雲四布,霏微不斷,宛有萋祁底意,適於此時,講此章,諷詠興起,倍覺有味,昨因憫旱,聖念憧憧,特下審理之命,間已有日,未知該曹擧行,勘得幾箇獄案,而我聖上敬天恤民之德,不勝欽仰,此際喜雨,諒非偶爾。天人之間感應之速,此亦可見,第審理,乃國家大政令,將以伸冤枉而洗幽鬱也。一轉之頃,人命立判,若或有一獄一囚之失出失入,則已非慮囚消災之本意,反不如初不審理之爲愈,又或因雨澤之旣始,此心稍寬,草草裁判,應文而止,則尤非應天以實之意,其可望雨暘以時,乃亦有秋乎?臣願勿以得雨而少弛,益飭有司之臣,聚精會神,旣欽且恤,及其登聞,又必親加反覆,獄雖已具,求疑於無疑之地,兢兢致愼,以至群枉必伸,積鬱夬疏,則旣感之天心,益復悅豫,方千盈尺之雨,必將立至,大有之慶,尙亦未晩。況民情胥悅,和氣致祥,又奚但一時雨澤而已乎?又伏念審理大政,屢經公案,悉稟睿裁,保無錯誤,而至於常時小小獄訟,其得失伸縮,專係於官長之手,如判漢兩司,尋常聽理,生民之休戚判焉。竊見邇來爲法司之官,其赤心爲國,至公臨民者,未易多得,往往有反置曲直,威令取服,其昏昧誤犯者,猶爲可憫,若挾私勒決者,尤不可說,一民一訟,雖若無大關係,而積之之多,足以干和,況抱枉之民,無所控訴,畢竟咎怨,皆歸於上,思之及此,寧不凜然悚惕乎?是故刑獄之職,雖郞官之末,不可不另行掄擇,常加董飭,此是爲民之實政,非必遇旱憫念之時,雖在平日,不可一毫放過,伏願竝留聖意焉。上曰,以大田觀之,下之所以愛戴於上也,以甫田觀之,上之所以歸美於下也。上下之際,情志之交孚如此,集註所謂非盛德,其孰能之者也。何以則使斯民觀感,氣像之忠厚能如大田等諸詩耶?學淳曰,以誠心愛民,民心爲君心,君心爲民心,則情志交孚,使民自然有愛戴之心矣。上曰,此言曾孫來止,曾孫,似是位高者,而何以親往畎畝乎?無乃如今方伯之行部者歟?宗薰曰,自大夫而言,則與監司行部相似,而古者人主,亦有春省耕秋省斂之行,躬行阡陌,勞農勸課,禮之常也。上曰,何爲而稱曾孫乎?元容曰,古者祭祀之時,主之者必稱曾孫,故周武王祭山川,而亦稱以有道曾孫矣。宗薰曰,詩中凡言祭祀之事,皆稱曾孫,如曾孫是將之類也。上曰,雨我公田,遂及我私,卽先公後私之義,而後世民情,不能如此,在上者未能至公無私,盡其哀恤之道,故下之所以感應之者,亦未能盡其先公之心耶?學淳曰,在上之人,雖無哀恤之政,秉彝之心,人皆有之,愚民之中,苟有知覺者,亦豈不知先公之道乎?宗薰曰,天旣下雨,則必將公私普沾,而此其立言,能得先後之序,且遂及二字,道得極好,此蓋不期而然,周頌嘻嘻之詩,卽上戒下之辭,而有曰,駿發爾私,終三十里,此則言私而不言公,蘇氏之說,民曰,雨我公田,遂及我私,而君曰,駿發爾私,終三十里,上下之間,交相忠愛知此,蓋君以恤民爲道,民以奉上爲職,各有當然之則,初非有責報之意,而相與之際,有若相報者然,所以致此,亦無他術,亦惟曰君與民,各盡其道而已也。上命掩卷,命玉堂先退,學淳等退出。宗薰奏曰,臣於日昨顯隆園監祭時,見奠爵自東而西,故心甚訝惑,問諸園官及守僕輩,則以爲健陵亦然,故自來如此云,實未知其由,而必是因循錯誤而然。奠爵自西,卽祀享通行之禮,不可不卽速釐正,分付禮曹,使之知委於陵園官,自今祭享奠爵,自西而東,以爲永遵,似好,故敢達矣。上曰,依此爲之。亦爲分付禮曹,各陵寢,亦或有似此之事,皆令釐正,可也。仍又命退,承史·閣臣,以次退出。
上在昌德宮。停常參·經筵。
中宮殿,藥房口傳問安。答曰,知道。
尹鼎烈啓曰,明日,祈雨祭齋戒相値,視事頉稟之意,敢啓。傳曰,知道。
任厚常啓曰,左副承旨尹益烈,今日不爲仕進,卽爲牌招,何如?傳曰,許遞,前望單子入之,待下批,牌招察任。
傳于尹鼎烈曰,召對爲之。
傳于尹鼎烈曰,右副承旨入侍。
禮曹,五次祈雨祭,不卜日今二十六日,宗廟,遣重臣虔誠設行事,知委,何如?判付啓,依所啓施行爲良如敎。
傳于李顯默曰,發遣吏郞,諸執事淸齋與否,摘奸以來。
承旨前望單子入之,鄭來百落點。
任厚常啓曰,明日祈雨祭傳香,禮房承旨,當爲齋宿,行左承旨徐英輔,所當牌招,而拘於廳規,不得請牌,何以爲之?敢稟。傳曰,牌招。
任厚常啓曰,假注書李基華,身病猝重,勢難察任,今姑改差,何如?傳曰,允。
以假注書望單子,傳于任厚常曰,檢閱李光文,注書察任。
吏曹,注書單李光文。
以開城府敬德宮碑閣改建時,監董裨校吏,工匠等別單,傳于李顯默曰,監董裨將前經歷柳相奎,將校張後殷加資,看役色吏及工匠等,依前例施賞。
刑曹啓目粘連,京囚奴士奉獄事,就議于大臣,則左議政金載瓚以爲旣有會推後判下者,獄情更無可議,嚴訊取款云。臣等以爲後脅腰眼傷處,至過一尺,致命不踰數時,觀於諸招,士奉之爲正犯,鐵案已成,訊推得情,何如?判付啓,此獄段,脅與腰眼,是一身之至緊處也,要害處也是隱,則致死未踰於時日,傷處如彼其狼藉是旀,況旀昔在先朝判付截嚴敎是,則鐵案完成,獄情無疑是遣,今見大臣所議,卿等跋語,亦然矣。如前訊推,期於取服,斷不可已是置,以此擧行爲良如敎。又啓目粘連,京囚高山行獄事,就議于大臣,則左議政金載瓚以爲腎脅,必死之處,而踢痕狼藉,詞証丁寧,死在三日之內,無說可容云,臣等以爲腎岸脅肋,爲要害必死之處,浮硬紫黯,有痕損明的之驗,生死呼冤之說,無異承款,依前訊推,何如?判付啓,殺獄至重,人命之所關是置,每求十分眞贓,然後始乃償命,必思其情察其跡,卽是斷獄之法是隱,則今此得伊之致死也。蓋因房門移去之說,遂致山行凶怒之發是置,其事則微細也,其言則偶發也,而山行之不顧前後,惟以目前所出血氣之忿,又聽順男同惡相助之言,以至拳足,踢之於胸膛,胸膛之不足,以至後脅,後脅之不足,以至腎岸。人之要害者,莫先於此數處,則雖使屢日致命是良置,無可疑之端是去等,況旀致命不踰數日,而又以山行之妻自怯而往救觀之,其所作俑,情跡俱著,詞證俱備,鐵案已成是去乙,屢次刑訊之下,敢生掉脫之計,只憑順男之其時合勢,歸之於已酌處之順男者,可知獄老而生奸,尤萬萬痛惡。今見大臣卿等之議讞,僉議俱同是置,依前嚴刑,期於取服爲良如敎。
掌令徐鼎輔啓曰,臣本庸愚湔劣,不合於淸朝耳目之任,掌憲除旨,特降於待罪騎省之中,惶隕感祝,莫省攸措,義分是懼,冒沒出肅,少伸叨謝之忱,而第臣於合啓,有私義之難安者,曾叨臺地,屢次引避,輒蒙體諒之恩,前後處義,宜無異同,以此情踪,何可一刻蹲冒於臺次乎?請命遞斥臣職。答曰,依啓。
己巳五月二十四日辰時,上御誠正閣。召對入侍時,參贊官尹鼎烈,持詩傳第七卷,檢校待敎朴宗薰,持詩傳第七卷,侍讀官金學淳,持詩傳第七卷,檢討官鄭元容,持詩傳第七卷,記事官李魯集,持詩傳第七卷,記事官申在植,持詩傳第七卷,記事官李光文,持詩傳第七卷,以次進伏訖。上命開卷讀之。學淳讀自瞻彼洛矣,止美天子之詩。命下番讀之。元容讀自瞻彼洛矣,止保其家室賦也。命參贊官讀之。鼎烈讀自瞻彼洛矣,止章六句。命閣臣讀之。宗薰讀自裳裳者華,止美諸侯之辭,命注書讀之。賤臣讀自裳裳者華,止是以有慶矣賦也。命上番讀之。在植讀自裳裳者華,止六轡沃若賦也。命下番讀之。光文讀自左之右之,止卷之十三。命陳文義,學淳曰,今日進講兩篇中首篇首章,卽因朝會而講軍旅之事也。衣裳玉帛,文之事也,介胄干戈,武之事也,文武之道,可謂備矣。有文事者必有武備,故孔子於夾谷之會,請具左右司馬,周公之作立政,亦曰詰爾戎兵,此皆文武竝用,安不忘危之意也。若夫漢武之窮兵黷武,固非治世之美事,而晉武之全弛武備,馴致禍亂,實爲後辟之監戒,武備之於國家,不可一日忘者也。至如我朝昇平日久,文事雖有餘,武備恒不足,內而輦轂之兵,外而營鎭之卒,不閑組練,殆同兒戲,以至器械不利,多致朽敗,一朝若有壃場之憂出於不虞,則將何所恃乎?易曰,重門擊柝,以待暴客,蓋取諸豫,不可以昇平之日久,或忽於武備之豫講也,明矣。苞桑之戒,陰雨之備,自昔已然,迨此閑暇,講習戎政,恒若有敵國外患,迫在朝夕,則乃所以久享安樂之本也。末章所云君子萬年,保其家邦者,政謂此也。伏望於此末章之義,益加留念焉。命下番陳之。元容曰,此詩上下章章句,多有好處,而首章中以作六師,尤是着意處也。周治尙文,文勝之弊,終至於委靡不振,宣王,內修德敎,外講武備,詩人頌美之詞,先以以作六師稱之,集註云作猶起也,卽奮發振起之謂也。宣王,當周室委靡之餘,苟非大振作大奮發,則何以復文武之境土,而成中興之業乎?蓋人主之進厥德而成厥功,莫不由於振作二字,如上天之尙玄默,而非風鼓雷動,亦無以振作萬物而成歲功矣。先正臣李珥,每入經席,必以奮發振起四字,惓惓不已,宣廟朝,卽我朝盛時也,政事修明,賢才蔚興,而先正臣之所仰勉者,無出乎此,則矧今世級浸衰,人心益下,綱紀解弛,大小不職,文恬武嬉,目習耳熟,以因循爲事,以挨過爲主,日甚一日,如水就下,奮發振作之政,不行於今日,則更待何日乎?殿下天姿卓越,春秋鼎盛,國家重熙累洽,境內無事,此固因時順理,乘勢有爲之會,而卽朱子所謂陛下,我宋之盛主,今日,陛下之盛時者也。殿下歷覽古史,凡人主之有大有爲之姿,如殿下者甚罕,凡國家之有可有爲之時,如今日者甚罕,然而臨御屢載,未做三代之治者,必有一分退托底意也。凡天下之勢,有進則無退,有退則無進,昔程子於經筵,陳堯·舜之道,宋神宗曰,堯·舜之事,朕何敢當?程子愀然不樂,神宗之不能至治者,此一言爲之病根也。伏願留意於奮發振作之道,發剛强毅,勵精圖治,董飭群工,修擧百度,措斯世於至治之域,是臣之深所期望者也。上曰,所陳甚好矣。命參贊官陳之。鼎烈曰,下番所奏儘好,臣更無可達之辭矣。命閣臣陳之。宗薰曰,裳裳者華一篇,無一言及於才德之美,而其人之才全德備,居然可見,蓋使見者,有輸瀉悅樂底意,及其任用,左之右之,無適不宜,非盛德而能如是乎?至於維其有章矣,是以有慶矣,則文章威儀,乃德之符也,福祿吉慶,維德之報也。實德弸中,英華彪外,然後發而爲章,存諸中者無其實,則雖欲强爲修飾,必不能自然,亦安有福慶之報乎?觀此則可以知自修之要,亦可以得觀人之方矣。如後世無實德之人,或紛華矯飭,長虛僞而喪眞腴,或昌披放倒,樂縱恣而惡拘檢,此皆德之賊也,故必於實地上致力,則有充溢盛大之美,光輝日章,茀祿日臻,此章肯䋜,政在於此,伏願留意焉。上曰,瞻彼洛矣,卽諸侯美天子之詩也,裳裳者華,卽天子美諸侯之辭也。天子諸侯,俱有是德,故頌美之辭,至於如此,而其情志之交孚,亦可見矣。蓋與鹿鳴等詩,大意相似,而何以則君臣之際,情志流通,能如是耶?學淳曰,交孚之道,專在於君使臣以禮,臣事君以忠,雖以鹿鳴詩集註言之,亦引此爲言矣。元容曰,下詢之聖意,臣竊欽仰矣。君臣之間,等分截嚴,若一於嚴敬,則恐有阻隔之慮,自上須先施交孚之道,然後下之情志,始可上孚矣。此詩亦云我心寫兮,天子傾寫其心於諸侯,故諸侯悅樂,而亦傾寫其心,苟如是,則何患乎情志之不孚耶?上曰,此云維其有章矣,是以有慶矣,有章則何以有慶耶?學淳曰,德存乎中,則著於外者爲文章,而維其有德,故乃有福慶也。上曰,文章,非特文飾之謂耶?宗薰曰,服飾威儀之盛,言語動作之美,皆可謂之文章,實德充積,則未必有意修飾,而文章著見,自不可掩矣。上曰,文字之義,與文物之文同歟?學淳曰,然矣。上曰,此詩,是宣王之時耶?學淳曰,此詩大義與車攻吉日相似,可知爲宣王之時矣。上,掩卷,命玉堂·閣臣先退,學淳等退出。上曰,審理,何以爲之云乎?鼎烈曰,昨日秋判,言送于政院,莫重審理,不可一毫疎忽,故晝則赴衙爲之,夜則歸家而待就緖,鱗次入啓云矣。上曰,斯速爲之,次次入覽之意,申飭,可也。仍命退,承史以次退出。
己巳五月二十四日午時,上御誠正閣。右副承旨入侍時,右副承旨尹鼎烈,記事官李魯集·申在植·李光文,以次進伏訖。上曰,審理公事,幾度修整耶?鼎烈曰,自該曹,有所査究者,而姑未及就質於大臣云矣。上曰,啓目浩多,則難以一時判付,以一度二度,鱗次入啓之意,分付該曹,可也。仍命退,承史以次退出。
上在昌德宮。停常參·經筵。
自卯時至酉時,灑雨下雨,測雨器水深一寸五分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等,不任區區伏憲,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,明日常參·經筵,取稟。傳曰,停。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
任厚常啓曰,備邊司郞廳來言,今日,賓廳日次,而祈雨祭齋戒相値,不得來會云矣,敢啓。傳曰,知道。
傳于徐英輔曰,禮房承旨,馳詣宗廟,奉審摘奸以來。
傳于李顯默曰,刑·戶換房。
徐英輔啓曰,俄者祈雨祭祭官,旣已受香,而見今雨勢如此,祭文中似當添入得雨之意,令知製敎,措辭添入,使香官員,急速陪進,何如?傳曰,允。
徐英輔啓曰,弘文提學朴宗慶,旣入闕中,不爲肅謝,直爲出去,事甚未安。推考,何如?傳曰,允。
傳于鄭來百曰,召對爲之。
以司謁車順甲手本,別監李宗植·千大業,不知法綱,無端逃走,其罪狀,令攸司從重科治事,傳曰,近來別監之若有厭意,則必以逃走爲例者,萬萬痛駭,司謁,令攸司,照法重繩,此人等,令攸司,各別從重照律,以懲後日之弊。
傳于尹鼎烈曰,坐直承旨入侍。
刑曹啓目粘連,京囚奴太雲獄事,就議于大臣,則左議政金載瓚以爲此獄,則實因也宜死,詞證也宜死,罪已明的,獄旣究竟,猛訊輸款云。臣等以爲傷處在於臍肚,實因定以踢死,斷案已成,嚴訊取款,何如?判付啓,今見獄案,太雲之情跡,可謂顯著無餘是置,大抵治獄之法,或有一分可疑之端,然後在所審愼是矣。至於此漢,十分之錢不給,此胡大事?乘酒中忿起之時,踢臍肚緊要之處兺除良,乞活擔去之狀,屍親之招丁寧,元犯之供自服是隱,則其所稱但批頰顋等說,眞所謂欲巧反拙是旀,況旀死者之明指太雲於生前,屍親之未見鄭哥於鬪場者,渠雖發明,自不免於春之自鳴,不可以爲烏鳥之難辨是旀,諸讞僉同是置,如前嚴刑,期於得情爲良如敎。
刑曹啓目粘連,京囚崔大成獄事,就議于大臣,則左議政金載瓚以爲折獄之法,情跡當分,而此獄之自初疑晦,每在情跡之間,然而難見者情,易執者跡,議讞之地,遽難傳輕云。臣等以爲此獄實因,在於胸膛,而其死拖至十四日,較諸法文,差過四日,暑月綿衣下泄不已之說,旣發於屍親之招,則容有起疑之端,情犯雖異,獄體至重,惟輕之典,恐難遽議,仍前訊推,何如?判付啓,大抵斷獄之法,情跡俱備然後,方可謂殺無赦,而至於此獄,情跡不可謂十分明的是遣,其所起鬪不過戲劇之事,而卜大之先自下手於大成者,鄭·李兩漢所招丁寧是隱,則不可以大成先犯言是旀,況旀暑月綿衣拖至屢日,亦不無致款之端是遣,至於故殺戲殺,自有輕重,當此憫旱之時,似此之囚,宜有赦其跡而求其情,合置從輕之典是置,更議大臣,卿等亦連尾論理以聞爲良如敎。
刑曹啓目,獄事就議于大臣,則領府事李時秀,鰲恩君李敬一,病未獻議,左議政金載瓚以爲此獄元犯,終涉然疑,不敢臆見質言云。右議政金思穆,病未獻議,連加嚴訊,期於取服,何如?判付啓,金鼎玉獄事判付內,此獄段,當初相鬪,實出錙銖小小之利是置,只以千乭之言爲執證,腰帶之說爲完獄是旀,又因衆口之所同,翌日之致命,遂成鐵案,而今見左相之所議,以三漢之竝手勢,千乭之非目擊,遂爲起疑之端,其議亦似然是置,其在審愼獄體之道,不可不更爲商確,更良問于大臣爲旀,卿等亦具意見以聞爲良如敎。
刑曹啓目粘連,京囚崔大成獄事,就議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲語其情,則始焉戲劇,執其跡,則傷在胸膛,議讞之地,遽難傳輕云,右議政金思穆,病未獻議,臣等以爲胸膛爲必死之處,當致命之傷,則無過十日,昭載法文,而拖至十四日者,容或爲起疑之端,獄體至重,仍前訊推,何如?判付啓,大抵斷獄之法,情跡俱備,然後方可爲殺無赦,而至於此獄,情跡不可謂十分明的是遣,其所起鬪,不過戲劇之事,而卜大之先自下手於大成者,鄭·李兩漢所招丁寧是隱,則不可以大成先犯言是旀,況旀暑月綿衣,拖至屢日,亦不無致疑之端是遣,至於故殺戲殺,自有輕重,當此悶旱之時,似此之囚,宜有赦其跡而求其情,合置從輕之典是置,更議大臣,卿等亦連尾論理以聞爲良如敎。又啓目粘連,依判下,問議于大臣,則左議政金載瓚以爲以情,則終涉可疑,疑則惟輕,寔出於哀敬折獄之義云。臣等以爲暑月綿衣下泄不已之說,旣發於屍親之招,致命亦在法限之外,獄體至重,未敢遽斷,伏承判下,聖德洽于,無容他議,上裁,何如?判付啓,大臣卿等之意如此,罪人崔大成段,特以情之可原,施以次律爲良如敎。
己巳五月二十五日辰時,上御誠正閣。召對入侍時,參贊官鄭來百,持詩傳第七卷,檢校待敎朴宗薰,持詩傳第七卷,侍讀官金學淳,持詩傳第七卷,檢討官李止淵,持詩傳第七卷,記事官李光文,持詩傳第七卷,記注官許臻,持詩傳第七卷,記事官申在植,持詩傳第七卷,以次進伏訖。上,命開卷讀之。學淳讀自詩傳大全卷之十四,止燕諸侯之詩。上曰,下番讀之。止淵讀自交交桑扈,止萬邦之屛興也。上曰,參贊官讀之。來百讀自之屛之翰,止受福不那賦也。上曰,閣臣讀之。宗薰讀自兕觥其觩,止章四句。上曰,文義陳之。學淳曰,此章無別般文義之可以仰奏者,而第三章,不戢不難,受福不那,第四章,彼交匪敖,百福來求等句,卽天子讚美諸侯之辭,而讚美之中,亦有所存戒於君臣交際之間者矣。蓋君臣之間,分義截然,雖以嚴敬爲主,而若一於嚴敬,則情志無交孚之道,故在上者必假借顔色,虛心以待,在下者亦款心輸誠,相交相孚,而上下相親,情志旣孚之後,又不以禮義節之,則䙝狎之慮易至,敖慢之弊或生,交而至於敖慢,則其交也非其道也,孚而至於䙝狎,則其孚也非其道也,故嚴敬之中,常存交孚之意,交孚之中,常存嚴敬之意,然後君臣之間,兩得其宜,而眞可謂永久相保之道矣。鹿鳴詩曰,人之好我,示我周行,嘉賓式燕以敖,卽言其情志之交孚者,而章下註曰,朝曰君臣,燕曰賓主,卽言其嚴敬處當嚴敬,交孚處當交孚,君臣交際之間,兩得其宜之道,於斯盡之矣。伏望於此體念焉。上曰,下番陳之。止淵曰,上番所奏交際之義儘好,蓋交際非特爲朋友而言,凡事物之與我相接處,皆可稱交際,如天人相與之際,君臣相會之時,其他酬酢應待之間,莫非交際,則今此匪敖二字,蓋言其隨處誠敬,無一毫怠慢之意也。一念之頃,一事之微,少有差忽,則便是不敬,不敬便是敖,故以大舜之聖,伯禹猶且戒之以毋若丹朱傲,此乃幾微之不可不審處也,此章別無他文義,而唯此一句,辭雖簡而意則深,此實聖人體念之要語矣。上曰,參贊官陳之。來百曰,上·下番,已爲仰陳,別無他義,而第三章百辟爲憲之憲字,卽取法之義也。君子在上,化民成俗,故近而百官有位,遠而萬邦黎獻,莫不歸一於正,此無他,特在上之人,政令施措,皆爲法則於衆人而然也,故烝民章曰,萬邦爲憲,此章曰,百辟爲憲,古人讚美勸勉之意,於斯可見矣。今殿下一政令一施措,無不爲法於群下矣。伏願此等處,雖片言隻字,沈潛玩味,益加留念焉。上曰,閣臣陳之。宗薰曰,此章,小臣別無可陳之義矣。上曰,交際之間,無所傲慢,卽君臣交孚之要道,而必也嚴敬之中,有交孚之美,交孚之中,存嚴敬底意,方可也。若一於嚴敬,則難以交孚,一於交孚,則易欠嚴敬,何以則嚴敬與交孚,兩行而不悖耶?學淳曰,在上之人,常以交孚爲心,在下之人,常以嚴敬爲勉,則上·下各盡其道,兩得其宜矣。宗薰曰,嚴敬,有敬字義,則非所以嚴威之也。嚴敬中必思交孚,然後君臣上下,可得以交孚矣。上曰,交交桑扈,有鸎其羽,何以取興於天子燕諸侯之詩耶?學淳曰,此不過詩人一時引物起興之語也。未詳其取義之如何,而似取其文章之著見於外而言矣。上曰,旨酒思柔,何謂也?學淳曰,柔字與旨字之義,恐無異矣。上曰,不戢不難等句,集註云,古語聲急而然也,何爲其促也?學淳曰,不以順言,而必加兩不字,似是反語,此所謂聲急矣。宗薰曰,古語必多此類,蓋豈不然乎之意也,似是其時俗語也。上曰,以我東之音觀之,固促矣,而以華音言之,果如何耶?宗薰曰,以華音讀之,未知音節之如何,而如是反說去者,果促急矣。上,命掩卷,敎曰,玉堂下番,方差享官耶?止淵曰,已受香出去矣。上曰,新除玉堂,皆未肅拜耶?止淵曰,連値齋日,無以請牌,故果未出肅矣。上曰,皆無實故云耶?學淳曰,出牌則似爲承命矣。上曰,東壁玉堂,新除則亦上疏辭職耶?來百曰,不必然矣。上,命玉堂·閣臣先退。學淳等退出。上曰,祈雨祭賞典謄錄,何以爲之乎?來百曰,今方考閱矣。上曰,審理文案,今日,何不入啓乎?來百曰,入侍承命之後,有數度來呈者,而未及入啓矣。上曰,勿拘齋日,鱗次入啓之意,已爲申飭耶?來百曰,已申飭矣。王大妃殿進御加味六君子湯,自今日停止。出榻敎嘉順宮進服加味六君子湯,前方中,去烏藥,益智仁減五分,加白扁豆一錢,自今日五貼式製入。出榻敎上命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
鄭來百啓曰,明日常參·經筵,取稟。傳曰,停。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
傳于任厚常曰,召對爲之。
任厚常,以備邊司言啓曰,今日本司坐起,堂上之無故不參者甚多,老病實故外,令政院,竝卽牌招。工曹判書李勉兢,身帶有司之任,以其情勢,久處江外,無意察任,已至多月,處義過當,事體未安,從速上來行公之意,申飭,何如?傳曰,允。
任厚常,以備邊〈司〉言啓曰,今當審理之時,刑曹堂上,不可不備員,而參判尹致性,親病方重,參議鄭萬始,方在呈告中,合有變通之道,竝姑許遞,令該曹,口傳差出,待下批,仍卽牌招察任,何如?傳曰,允。
吏曹口傳政事,以金明淳爲刑曹參判,鄭東榦爲參議。
傳于任厚常曰,三十日次對,進定於明日。
李顯默啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李顯默,以弘文館言啓曰,應敎朴宗臣,副應敎權丕應,校理趙琮鎭,旣有只推之命,校理尹致後,自鄕上來云,與新除授副校理金,竝卽牌招察任,何如?傳曰,允。
以應敎朴宗臣,校理尹致後牌不進罷職傳旨,傳于李顯默曰,只推。
任厚常,以兵曹言啓曰,本曹二軍色正郞,專管經費,數遞可悶,前正郞徐鼎輔,今姑仍任,使之久任,何如?傳曰,允。
李顯默,以刑曹言啓曰,以司謁車順甲手本,別監李宗植·千大業,常時使役不勤,前後飭敎,何等截嚴,而無端逃走,屢朔不入番,催促捉來,專事謀避,終不現影,爲先除下,令攸司,從重科治事。傳曰,近來別監之若有厭意,則必以逃走爲例者,萬萬痛駭,司謁,令攸司,照法重繩,此人等,令攸司,各別從重照律,以懲日後之弊事,命下矣。謹按律文,則大明律不應爲條,有曰,不應得爲而爲之,事理重者,杖八十,同律逃避差役條,有曰,凡逃避差役者,杖一百,拒毆追攝人條,有曰,句攝公事,而抗拒不服者,加本罪二等,竝依此律,車順甲,決杖八十放送,李宗植·千大業等,杖一百,罪加二等,決杖七十後,宗植江原道淮陽府,大業,公忠道鴻山縣,竝徒一年半,定配所押送之意,敢啓。傳曰,知道。
李顯默,以刑曹言啓曰,京囚金鼎玉,覆啓啓目判付內,諸議皆爲歸一,罪人金鼎玉段,施以次律事,判下矣。罪人金鼎玉段,鬪毆殺罪減一等,決杖一百後,流三千里定配於平安道鐵山府,卽爲押送之意,敢啓。傳曰,知道。
李顯默,以刑曹言啓曰,京囚崔大成,覆啓啓目判付內,大臣卿等之意如此,罪人崔大成段,鬪毆殺罪減一等,決杖一百後,流三千里定配於咸鏡道北靑府,卽爲押送之意,敢啓。傳曰,知道。
任厚常,以訓鍊都監言啓曰,本局把摠林必榮,身病猝重,勢難察任,改差,何如?傳曰,允。
任厚常,以御營廳言啓曰,本廳把摠趙一源,身病甚重,勢難察任,改差,何如?傳曰,允。
刑曹啓目粘連,依判下,問議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲鬪場犯手,三人惟同,特以千乭之言,摸索出鼎玉,仍以爲元犯,鼎玉之尙今抵賴,直由是耳。重獄之元犯不明,卽所謂疑獄也。伏惟上裁云。右議政金思穆,病未獻議,臣等以爲千乭之言,未爲公證,而全信則元犯旣疑,獄體未具,不可直歸於償命云者,實爲可據,臣等別無他議,上裁,何如?判付啓,諸議皆爲歸一,罪人金鼎玉,施以次律爲良如敎。又啓目粘連,京囚金德順獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲腆䐐腿膝,指節肐肘,都是痕損,則可謂全體受傷,無一完膚,殺死之憯,無如是獄,亟用當律云。右議政金思穆,病未獻議,臣等以爲足築用全身之力,手打是器仗之重,痕損闊長,紅暈橫腹,毒氣之入裏,可以推知,依前訊推,何如?判付啓,此獄段,始因至微之事,遂發血氣之忿是如乎,先哲之侵逼辱說,以少凌長,以致德順之館峴打鬢是遣,況旀追到門前,先哲之更發辱說。又激德順,忿氣之自然湧上是置,結縛足築木打,無一分人情是隱,則其憤頭所使,推此可知,而若無先哲之更爲辱說,是樣是面,或無再犯之手段是乙喩,以此以彼,打殺則無疑,死者之生前看視,兇身之無辭取服,此可謂一副鐵案是置,此若不施當律,則日後之弊,不可勝言,更加嚴刑,期於得情爲良如敎。又啓目粘連,京囚奴小才獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲做出和奸之說,要售勒婚之計,致使兩女,由渠竝命,逼殺之獄,自有當律,嚴訊取服,無容他議云。右議政金思穆,病未獻議。臣等以爲此獄段,因奸誣逼,從古何限,而跡之絶悖,情之絶慘,自有獄案以來所未有者也。一漢兇悖,兩女竝命,此而無三尺之律,何以慰九原之魂?方當疏滌冤鬱之時,合先置辟,更加嚴訊,期於取服,何如?判付啓,此漢之兇頑,前所稀有,眞所謂一漢所言,兩女致命,殆無間於鬪爭致殺,亦無異於以挺與刃是置,似此兇漢,若不置于當律,日後無窮之弊,有不可勝言。如前各別嚴訊,期於斯速得情爲良如敎。又啓目粘連,京囚金弘禮獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲戕殺之變,出於娚妹,事關斁倫,獄是反常,不容緩治,亟用邦憲云。右議政金思穆,病未獻議。臣等以爲實因明的,情節絶悖,屢回服念,無一可原,訊推得情,何如?判付啓,弘禮之兇頑,前所未聞,弘禮之於喜君,一則有同居之義,一則有娚妹之親,乃以醉中狂心,生兇頑之手段,刺之而殺,此所謂忘戚誼而關斁倫是置,觀於金女之招,尤無所一毫致疑者,萬萬兇頑,萬萬兇悍如前除良,後日坐起,各別嚴刑,期於輸款爲良如敎。又啓目粘連,京囚金宗輝獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲爲他人夫妻之憤,戕平民無辜之親,情狀凶毒,取服償命云,右議政金思穆,病未獻議,臣等以爲私施周牢,已極兇悖,而執項揮擲,旣有衆證,抱腰推擠,渠亦自道,獄情到此,無容更議,嚴訊得情,何如?判付啓,宗輝段,盧哥之親屬,弼得段,年老之孱漢,而其所起憤,爲盧哥之夫妻也,其所爭鬪,因庾老之發惡也是旀,求其情跡,非無端故殺之心,而只爲雪盧哥之羞恥,未及念弼得之老殘,以至折項庾老而致死跡乙仍于,蔽一言曰,盧哥之夫妻,何關於渠而挺身特出,恣意行凶,極爲凶頑是置,不可以爲盧哥有所容議。卿等諸見亦然,依回啓施行,嚴刑取服爲良如敎。又啓目粘連,京囚吳守命獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲叩脛攪睡,決非惡意而踢囊致命,竟歸殺手,執跡而論情,似有可原之端云。右議政金思穆,病未獻議。臣等以爲情跡,或近邂逅,實因旣甚端的,其情本出於相愛,其爭可知非惡意,足爲疑案,原恕之論,未可遽議,加刑取服,何如?判付啓,斷獄之法,情跡證三者皆具,然後始乃成鐵案而無所可疑是如乎,此獄段,情有可恕,而跡則無疑,跡雖無疑,而證未詳備,則不無致疑之端是在如中,今見獄案之諸招,守命,因臨鍾臥橋,慮其犯禁,情意之不泛也,叩脛攪睡,要與同歸,戲心之所由也,此所謂情有可恕者也。吳漢之雜賤等說,遂成季鳳之起怒,河哥之徑先而歸,不見鬪雞之將急,腎囊,虛怯之要處,而恣意亂踢受傷,不在於多寡,而故至致死,此所謂跡無可疑,證亦未備者也。起鬪雖始於彼,釀事實由於此是遣,況旀其跡已明,渠招亦服,而遲晩是加尼,忽生死中求生之計,更爲反覆招辭,疑眩獄情,萬萬痛惡乙仍于,若只施從輕之律,來後不畏國法,而殺越人命者,不可懲礪是置,上項罪人吳守命身乙,依大臣所奏,特施次律,下送定配所,令該道道臣,各別嚴刑一次後,定配爲良如敎。
行吏曹判書南公轍疏曰,伏以臣自再叨銓任,凡六上辭本,或以疾病,或以才不堪任,皆出於萬不獲已,而又於月前,以三經大政之近例所無,提煩宸聰,此所謂其心漸迫,其言愈多者,而每承聖批,輒未蒙許,臣不勝抑鬱悶隘之至。竊意聖上,終必矜惻於微臣之事情,留神熟計,以致此久而庶幾乎得遂誠願矣。伏竢屢日,又復漠然,臣不得不冒死更陳之,人固有厭避榮宦,堅辭不起者,其人必是分義疎遠,輕於去就者也。不然則風波憂畏,跡不自安,情有必去而然也。臣則與二者不同,荷先王不世之恩,頂踵皆賜,際今日淸明之會,致身至此,苟有毫分之可强,聖上雖欲斥遣,臣則有百進自效之義,今忽退托却步,遠謗避事,以自陷於辜負之科者,揆以常情,豈有是理哉?臣之向所陳前例云云,汎言之,則前例也,而在臣,一則爲廉防之所係,一則有妨賢之嫌恐,致耳目之不慣而物論之不平也。臣自幼少,竊見前輩長老,於官職出處,理有所不明,事有所難處者,則必問故事已例之如何,而按而行之曰,如此則可以寡過矣。一人之連當三政,此是五六十年來所未有之事,臣之必欲遞免,不是異事,聖朝之一番體諒,亦係當然,臣未敢知殿下奚取於不肖,而言病而不聽其去,言才之不堪而不聽其去,以至言例而亦靳兪可,豈以臣望實俱隆,藻鑑出衆,激揚之任,彈壓之責,非此人莫可而然耶?知臣莫如,寧有此也?抑以爲此任甚重,其人亦難,姑且因循而承乏也,則卿列之濟濟,莫如近日,人才之彬彬,足稱盛時,如臣者,車載而斗量,踰臣者,十計而百數,朝廷之廣,搢紳之衆,亦豈無銓事可任之人乎?旣不可以數遞爲言,又有此已例之可按,而一向靳持,出場無期,此臣之不能無憾者也。至於狗馬賤疾,時或登聞,則每以調理察任爲批,此謂如暫時微恙,可於旬日內待差者耳。今臣之病,日而不知所加,而月有所加,月亦不知益痼,而歲有所痼,痰塞血枯,上熱下虛,藥餌旣無其路,醫人旣欲却走,不食自飽,甚爲關格,精神昏昧,不省寒燠,似此症形,艱辛萬狀,時或黽勉赴政,歸輒頹臥一室,如未冷之屍,一匙箸一書冊之動移,其重如扛鼎重,以伏暑闖發,嘔吐頻作,根委之深,有非一時表症之比,銓家故事,每以迎見人客,刺不滯門爲稱,而臣則自春至夏,不得一接靺韋,遠方裹糧之士得官,姑無論,竝與銓官之面而不得一見,故怨謗隨而沸騰,殊不諒二豎壓身,不獲自由,京外課績文蔭履歷,又皆朝聞而夕遺,前後行政,顚錯甚多,具眼者見之,莫不嗤笑,其有累於聖明爲官擇人之政者大矣。閒司漫職,皆有事務之不可曠廢者,況玆銓部,豈臣養病之坊乎?韓愈之言曰,人各有能有不能,抑而行之,必發狂疾,銓務之重,非晨入夜歸之比,若不量力而任之,度才而處之,上無以承事,下無以自立,終必失其性而不足以爲名,夫如是,則臣安得而不言,前後情實,亮非假飭,天地之仁,父母之慈,必當有惻然關聽者矣。臣久欲申籲,而頻瀆是懼,連値齋日,尙此遲延,而今則政月已迫,勢難復待,此宜卽速變通,回授可堪之人,齎誠顒祝,恭竢處分,臣無任云云。答曰,省疏具悉。今則便同臨政,而無端辭免,不幾於屑屑乎?卿其勿辭行公。
副校理金疏曰,伏以臣之獲保視息,得有今日,卽生死骨肉之至仁盛德也。三年瘴海,洪恩特貸以軀命,五載屛蟄,微忱粗效於歌詠,甘作明時之棄物,更無榮塗之餘念,今此玉署新命,是豈臣夢想之所嘗到者哉?邱壑轉而袵席,泥塗變爲雲衢,罪累如臣,何以得此?雙擎華誥,如醉如癡,莫省所以自措也。不俟駕屨,竭蹶叩謝,實是彝情之所不可自已者,而第伏念臣,行己無素,旣不見孚於聖朝,發言無漸,遂未有槪於宸衷,天威震疊,辭敎截嚴,前後絲綸之所昭布者,霜雪斯凜,鈇銊猶輕,由臣自作之孼,荐承匪怒之敎,而罔非臣子所不敢承聞者,一則臣罪,二則臣罪,爲人臣而有一於此,固難容於覆載之間,況以一人之身,集此衆惡,生無以復起,死以無少贖,惶隕震剝,直欲溘然,飮啄息訛,尙且頑矣。然而聖主不加誅,有司不加法,已不免爲失刑之大者,則未知聖明,何所取於臣,而寬假之湔拂之,以萬萬過中之誤恩,至及於臣身也?噫,臣全體已虧,大器已破,雖天地喣濡之化,將無以息黥補,則復成完人矣。唐臣韓愈之言,曰直己而行道者,好義者也,聞命而奔走者,好利者也。未有其身之不直,而可以藉手而事君者,旣無藉手之資,則惟有奉身而退,臣雖欲貪戀冒進,而四維至重,不可毁劃,上雖欲曲庇任使,而微諒自在,有難撓奪,以若悚蹙之情,雖叨閑漫之職,抗顔飄纓,尙無可議,瀛洲華貫,是何等峻望極選,而如臣無狀者,豈宜一刻冒據也哉?至若蔑學之不稱橫經,薄識之不合備問,有不暇張皇仰陳。伏乞聖慈,俯垂鑑諒,亟降明罰,永刊臣名於仕籍,屛棄臣身於田野,使朝著淸而私義靖焉。噫,嚮年一疏,今不必追提爲說,而其中揚言於衆一款,則誠以臺閣言事之許以風聞,自是廣言路之美意也,故臣偶因其所傳聞者,而歷擧於疏中矣,苟非其實,則此乃傳之者誤也。謂臣不審,則固可耳,若加以構陷之目,則豈非不相諒之甚,而乃有相臣前席質奏之擧,臣誠不敢知其所以然,而大僚論斥,若是鄭重,月日雖久,情踪轉蹙,將無以自顯而自立矣。然斯莫非臣人微望輕,有以致之,尙何尤哉?噫,臣姿性愚迷,根植孤弱,但知有國,而不知有身,但知言責之爲重,而不知時措之攸宜,獨掌做去,四壁無援,至於與世浮沈,隨人低仰,出一言辦一事,不得自由,若是者,顧臣天賦之所未得者,雖欲俯而就之,强而行之,獨不愧於心乎?且況洪履猷·李東萬輩,同朝也,而曾不識其面目,在謫也,而邈難接其聲氣,臣於伊時,雖欲朋比,素昧遠結匪類,滾成一團,和應千里,此誠末由之勢也,必無之理也。直不疑之無兄弟,五倫之娶孤,自有百世之公案,士生斯世,自反無愧則斯已矣。天日在上,臣焉敢誣也?迺者恩召自天,措躬無地,苟欲冒膺嚴命,則臲卼之踪,鐵限在前,如欲固守私義,則逋慢之極,臣分都虧,臣情到此,其亦窮且慼矣。玆敢猥將文字,悉暴肝膈,竊庶幾日月之明,天地之德,有以洞燭而曲遂之,使化育中一物,得被生成之澤,投置閒散,退守本分,不勝大願。臣旣以言事,狼狽至此,顧安敢以見職自居,開口論當世之事,而卽伏見傳敎下者,以日前得雨之慶,有享官錫馬之命,臣之名,亦猥忝於其中矣。夫賞典,有國之大政也,故自古人君,莫不於此焉十分愼之,繁纓,小物也,而君子惜之,弊袴,棄物也,而昔后藏之,此其故何哉?將以待有功者而與之耳。苟或不當與而與之,不當受而受之,則斯謂濫矣,賞斯濫矣,而其可曰國有政乎?近者亢旱爲災,宸憂靡甘於錦玉,民時漸失,輿望政急於雲霓,此際數次之雨,適足爲沃焦潤涸之資,而若謂之旣優旣渥,則未也,而賞賜之典,遽及於郊壇將事之官,王言一出,八方聳聽,彼襏襫被野,望望惜乾之民,其將曰雨澤未及周洽,褒賞遽爾殷庶,上旣不當與而與之,下亦不當受而受之也云爾,則其將何辭以解之乎?伏願繼自今,深留睿念,愼惜賞典,使罔功者,不得預於倖恩,是臣區區之望也。臣無任云云。省疏具悉。爾其勿辭察職。
遂安郡守李錫祜疏曰,伏以臣本以迃疎,百無一能,出自邇列,待罪西邑,于今八箇月矣。上無以裨聖化,下無以恤民隱,徒享厚廩,辜負聖恩,居常惶隕,如集于木,迺者絲論鄭重,辭旨懇惻,奉讀未半,愚衷自激,其在百里分憂之責者,孰敢不精白一心,對揚聖意之萬一,而第如臣魯莽,才識俱乏,顧安有少效涓埃之報哉?意謂峽邑事簡,可以謹守規條,誠心撫摩,庶遂塵判之願,幸免僨誤之責,事違始料,郡有巨瘼,將爲無窮之憂,而廊廟不得聞,營閫不敢言,槪以關防所在,來敢輕議故也。臣伏覩我殿下,推視民如傷之仁,布無物不遂之化,至誠所發,靡不用極,八域兆庶,莫不歡欣蹈舞於仁風惠日之中,惟此遂安一境之民,獨抱向隅之歎,擧無安堵之樂,呼號四起,荷擔相續,身爲牧民之官者,目見此箇情狀,任地流散離亡,則非但臣負殿下委毗之恩,朝廷亦安用守宰爲哉?今臣所叨之邑,僻處嶺峽,百弊俱在,蓬蓽多愁咨之歎,杼軸有皆空之慮,賦煩役重,民不聊生,蓋本郡田結之數,爲三千一百五十一結,還穀之簿,爲六千七百八十七石,其間不無些少弊端,而此則或有自邑變通者,或有報營釐正者,至於軍政一事,則左右掣肘,前後疐尾,猝難任自矯捄,以便斯民者也。本郡各樣軍丁,凡八千五百五十八名,逐年逃·老·故之應頉者,旣無定數,而境內民總,不過三千七百五戶,鄕族勳裔應免者,亦爲參半,則以若民戶,充若軍丁,已是行不得之事也。況以一人之身,兼數役,一戶之民,兼倍役,欲究其源,以爲査櫛之計,則無限葛藤,包在其間,而其弊源由來之漸,則位羅·文山兩鎭是已,臣自赴任之初,兩鎭,移牒臣郡,促其代定虛伍,蓋文山牙兵八百二十九名,位羅牙兵五百二十七名,瑞興之善積牙兵,鳳山之東里牙兵,亦過百數,冀中闕額,殆近三百。又其闕額之中,以逃懸頉,將爲十之八九,驟閱鎭案,誠極驚駭,細察民情,亦甚哀矜,大凡鎭卒難支之弊,何處不然,而未有若本郡兩鎭之爲最甚,一入鎭役,輒皆流散,餘害所及,隣族莫保,是以平民,畏鎭役如死地,視鎭民如異類,蹤跡慮或相混,婚嫁例不相通,排擯斥遠,惟恐不甚,甚至醵錢作契,爲鎭卒代點雇立之費,寧或私耗家資,誓不名繫鎭籍,哀彼鎭卒,旣抱蕩殘之悲,復添愁惱之意,奸猾者百方圖免,壯健者一直流亡,闕伍虛額,月增歲加,莫可收拾,而至於鎭還,尤啓弊源,若干鎭民,受食多石,當其捧糴也,蕩盡家産,經冬無甔石之資,及春有懸磬之歎,人情到此,孰不惻然?無論郡鎭峽氓,生理本自可矜,非有三南之田土,關西之貨利,無限靑山,逐處耕墾,則安土重遷,已非此輩之謂,而又見他人之藏蹤避役,優閒自在,揆以常情,豈有抱羞忍苦,彷徨不去者乎?驚禽駭鹿,不可以事理諭之,威勢禁之,一夫在逃,數家被害,數家見侵,一里不安,浸染歲久,逃躱愈多,昔不過兩鎭之苦,今便爲闔境之患,殘村敗洞,往往非舊日樣子,臣竊恐若是不已,不出數十年,非但郡無遺民,鎭亦無餘卒,思之及此,寧不寒心?且以軍案査定事言之,昨纔捧疤,今已告逃,兩鎭軍簿,徒是虛錄,念彼農民,勤力其中,痔鎛旣苦於終歲,穫銍奄及於在秋,而不堪其役,棄而逃去,此豈農民所樂爲哉?特以爲鎭卒則不可謀生,故不得不如是耳。推此以驗兩鎭,名雖捍禦,而只爲一郡民戶之大尾閭,逋卒逃氓,指不勝屈,則何處得來無數閑丁,隨闕隨補乎?臣聞民雖至愚,惟宜因其俗而導之,難以拂其情而制之,假使兩鎭,備禦得宜,紀律有素,屹然爲關嶺之巨防,民勢至此,則其在懷保之策,宜有弛張之道,況此兩鎭,寄在窮峽,殘廨敗垣,不成模樣,八九吏校,僅備使役,所謂牙兵,他村異邑,落落星散,旣無團結之制,徒積怨苦之心,脫有緩急,其何以及時召聚,又孰肯出力捍衛乎?在今平時,已不能管束所部,必藉守令之力,僅充旋先,而況一時竝聚,以爲捍禦之方,其可得乎?勢旣如此,而猶且恃力,有若僥倖得助於他日者然,臣實惑之。今夫土稅漸縮,軍役漸重,莫之可保者,未必不由於兩鎭之弊,經遠之圖,不當如是,苟使謀國之臣,身履玆土,目見其事,則不待臣言之畢,必有變通之論矣。且以防守之策言之,文山在於山隅傾灰之地,旣無峻嶺結局之處,又無城郭可依之所,防垣禦賊,殊非要害,而至於位羅,則又不若文山之依樣,良坡一路,起自黃州,止于瑞興,捨此更無他岐。大抵控禦之道,或備大路,或備間道,而未有憂其由大路入間道,崎嶇彎曲,復出於大路者也。且兩鎭之距郡治纔踰十里,鳴角相聞,擧鞭可到,設有險要之可守,鎭將之所能守者,守令獨不能守之,而荒原平野,又無形便之可論,則罷之之便,不係民弊之有無,今之欲救鎭弊者,其說不一,而以臣聞見,大嶺亘彌,列鎭聯絡,其間主鎭之邑,皆稱大治雄府,民多兵少,本有餘力,顧此蕞爾山郡,以十七邑最多之兵總,專管千五百極苦之鎭役,警如力弱負重,力愈殫而負愈重,猛火熱湯,沸愈盛而水愈焦,次次相關,節節轉加,倘使偏重之勢,不至此極,幺麽鎭將,安能使人人,衆心成城,而不爲冒死必避乎?此實他鎭他邑所未聞所未有,則其不可循常處置,仍舊修擧也,明矣。以臣愚見,宜罷文山·位羅兩鎭,屬之本郡,竝力於可守之處,祛弊於無用之地,則地利人和,兩得其宜,若論嗣後防禦之策,定無如前疎虞之憂,而猶以爲未也,則臣郡北鎭山,名曰遼東,間於兩鎭,體勢高峻,瞭望通暢,山上舊有烽臺,今可增修,常時照檢嶺路,每夕憑探邊報,備在不虞,事或合宜,與其設此無益之鎭,徒受難言之弊,其得失,何可同日而語乎?噫,詰戎之要務,必本於安民守禦之實效,不係於設鎭,靑石洞,卽淸兵吐舌之地,而置郡旋移,安興鎭,亦倭舶往來之衝,而開營復罷,其他新溪之光山,本郡之蔥嶺等古壘廢堡,或罷或移,則制度之因此變革,部曲之隨以增減,亶在於朝廷之斟酌損益,便則置之,否則罷之而已,獨此兩鎭,雖有百弊,猶可膠守而莫之或變耶?至若善積東里之自郡充定,臣旣發端矣。瑞興·鳳山之人戶,倍多於該郡,軍總,專減於該郡,而必以過百鎭軍,委之該郡,助成罔有限極之弊,添得莫可支吾之憂,論以事理,尤極無謂。且越境塡役,奸弊爲倍,此等籥額,全數移責於該邑,切勿貽害於他境,則裒益得平,亦窮民息肩之一端耳。臣郡,又有有廳軍之役,所謂有廳軍者,卽武科出身之子孫也。世世充役,年年征布,責納督懲,令不堪耐,武家子孫,轉相告諭,不習武藝,至於平民,戒在懲羹,全抛武技,弓馬之藝,絶無於一境,國家所以倚伏於民者,以其有弓馬之技也。今皆全然棄置,則脫有不幸,何所可恃哉?臣愚以爲,革罷有廳之名色,使一郡之民,知所勸懲,而務習弓馬之技焉。臣之所陳諸條,俱繋緊重,措置之宜,節目之詳,內以籌司之任也,外以道帥臣之事也。玆將一得之見,冒萬死略陳,伏願聖明,下臣此疏於廟堂,特令從長講確,趁速稟處,使此一方之民,獲沾曲遂之澤,臣無任云云。省疏具悉。今見爾疏,軍民難支之弊,甚爲可悶,令廟堂,論理稟處,至於文山·位羅,與有廳之罷,一是關防之事也,一是宿衛之軍也。不可猝然革罷,令兵曺相議廟堂,將臣爛漫相確以聞。
己巳五月二十六日丑時,上御誠正閣。坐直承旨入侍時,右副承旨尹鼎烈·記事官李魯集,記注官許臻,記事官申在植,以次進伏訖。上曰,昨朝之雨甚沛然,晩則霏微,而今尙有雨意,誠可幸也。仍命書傳敎曰,渴望虔禱之餘,冥應如響,得此甘霈,爲三農萬萬喜幸,二十三日祈雨祭,社稷獻官兵曹判書金羲淳,北郊獻官行護軍李儒慶,各熟馬一匹賜給,大祝修撰李止淵,副司果金,各兒馬一匹賜給,執禮以下,各上弦弓一張賜給。得雨雖有大小之殊,二十日祈雨癸,南壇獻官禮曹參判閔耆顯,雩祀壇獻官左尹趙弘鎭,各半熟馬一匹賜給,大祝校理趙琮鎭,副校理金學淳,各上弦弓一張賜給,執禮以下諸執事,各不張弓一張賜給。上曰,右承旨持留院公事入侍,臻承命出傳,右承旨任厚常,追入進伏。上曰,審理啓目判付俄下者,其已出給該曹,而卽速擧行乎?厚常曰,然矣。仍命退,承史以次退出。
己巳五月二十六日辰時,上御誠正閣。召對入侍時,檢校直閣李存秀,持詩傳第七卷,參贊官任厚常,持詩傳第七卷,侍讀官金學淳,持詩傳第七卷,檢討官李止淵,持詩傳第七卷,記事官李光文,持詩傳第七卷,記注官洪聖臣,持詩傳第七卷,記事官申在植,持詩傳第七卷,以次進伏訖。上命開卷讀之。學淳讀自駌鴦于飛,止答桑扈也。上曰,下番讀之。止淵讀自鴛鴦在梁,止興也。上曰,閣臣讀之。存秀讀自乘馬在廐摧之秣之,止興也。上曰,參贊官讀之。厚常讀自乘馬在廐,止章四句。上曰,文義陳之。學淳曰,凡詩之興物,皆因詩人一時所見而起興者,此篇亦然,見鴛鴦在梁,則以鴛鴦起興,見乘馬在廐,則以乘馬起興,其所以起興者,別無深義,似不相襯於君子萬年福祿艾之之義,而若以註疏中語觀之,則在昔聖王之時,化育萬物,各得其性,鳥必待飛而後,羅取之,故在梁戢翼者,亦言其見人不駭,安於其所之謂也,此可見取物之有道矣。至於乘馬之在廐者,無事則與之芻莝,有事然後,乃與之穀,此可見用財之有節矣。取物旣有道,用財亦有節,則自然有惠澤之及於萬物者,乃所以享其永久之福也,此雖非集傳所取者,而其意則甚善,若以古聖王取物有道,用財有節之意,常常體念,則必有所得於化育萬物之工矣。伏望於此留念焉。上曰,下番陳之。止淵曰,此章所以答桑扈,而桑扈則頌禱之中,兼寓規勉之意,此章則專言頌禱而已。小註云,不敢擬議其德,敬之至也。此說似是,然細究其旨,則不言德而德在其中,夫福祿之降,豈無德而致之哉?書曰,惟天降災祥在德,人君,受天之命,爲郊廟神人之主,苟能修德行政,康濟兆民,則災害之去,福祿之來,乃必然之理也。此言福祿宜之,宜其遐福,乃言其有是德而當有是福也。大雅曰,昭事上帝,聿懷多福,今我殿下當憫旱之時,未明求衣,憧憧一念,靡不用極,昭事上帝之德,臣等,實不勝欽仰,更何容仰勉,而在殿下自修之道,必須反躬加勉於敬天恤民之工,以實德行實政,則迓續天休之方,亶不外是,更加體念,是臣區區之望也。上曰,閣臣陳之。存秀曰,此章,別無他可陳之義矣。上曰,參贊官陳之。厚常曰,上·下番玉堂,已爲仰陳,臣則他無可陳者矣。上曰,桑扈鴛鴦二章,別無深意,而上番所陳取物有道,用財有節之說,雖出於註疏而亦有理矣。聖君在上,萬物各得其所,卽無上之治,而非有德,無以致之,何以則無一物不得其所之歎耶?學淳曰,苟能以仁心行仁政,先自吾民而無一夫一婦之不獲其所,則雖禽獸之微,亦可以各遂其性矣。上曰,此兩章,卽天子勉戒諸侯,諸侯頌禱天子之詩也。君臣上下之際,其情志之交孚,可以見矣,而其言雖簡,言外之意亦無窮矣。學淳曰,四章之內頌禱之辭,藹然可見,可謂語約而意盡矣。止淵曰,辭雖簡而意實詳備矣。上曰,萬物各遂其性,乃注疏之言,與本章之旨,果不相襯矣。存秀曰,上番所陳,亦未必以注疏,爲十分的當矣。上曰,此詩,卽周宣之際耶?學淳曰,似然而未詳矣。上曰,然則周宣,是中興之主也,如北山·無將大車等詩,似是宣王之際,而或大夫行役偏苦,慘慘畏咎,靡事不爲,則可謂物不得其所,而此章則謂之無一物不得其所,亦可也。同一周宣之時,而彼此不同,何也?存秀曰,似非宣王之詩也。學淳曰,未詳其時,而其非一時所作,可知矣。上曰,澤不及民,則何以及微物耶?學淳曰,未有不恤其民而能澤及禽獸矣。上曰,周宣,何如?漢·唐中主也。存秀曰,漢·唐之主,大不及周宣矣。上曰,周宣何如成·康也。厚常曰,不及成·康矣。存秀曰,成·康承文·武之治,康王固不及成王,而亦可謂三代之治矣,然山川鬼神,亦莫不寧,曁鳥獸·魚鼈咸若,以至於一物各得其所之域,方可謂至治之世矣。苟不能澤及人民,則何以及禽獸也?故夫子廐焚,先問傷人乎,不問馬者,亦此意也。先從百姓中不得其所者,恒懋軫恤,則德澤,自然及物矣。上,命掩卷,玉堂·閣臣先退,學淳等退出。上曰,今日雨意似晴,而日熱太甚矣。厚常曰,蒸熱果甚矣。俄聞漢江別將報禮曹以爲江水溢岸過一尺許云。必是上游多雨而然也,誠萬幸矣。上命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深一寸八分。
中宮殿,藥房口傳問安。答曰,知道。
李顯默啓曰,明日常參·經筵,取稟。傳曰,停。
李顯默啓曰,來初一日,輪對日次矣,敢稟。傳曰,當次人受點,後日次待令。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒箚子入啓,一員未差,監察茶時之意,敢啓。傳曰,知道。
傳于任厚常曰,大臣·備局堂上引見。
以大司諫曺允遂,司諫金熙華,獻納鄭觀綏,正言曺鳳振牌不進罷職傳旨,傳于李顯默曰,只推。
李顯默啓曰,大司諫曺允遂,司諫金熙華,獻納鄭觀綏,正言曺鳳振,旣有只推之命,執義朴孝成,掌令權烒,箚批已下,竝卽牌招,何如?傳曰,允。
以執義朴孝成,掌令權烒牌不進罷職傳旨,傳于李顯默曰,只推。
以大司諫曺允遂,司諫金熙華,獻納鄭觀綏,正言曺鳳振再牌不進罷職傳旨,傳于李顯默曰,只推。
李顯默,以弘文館言啓曰,應敎朴宗臣,校理尹致後,旣有只推之命,副校理金,疏批已下,竝卽牌招察任,何如?傳曰,允。
以應敎朴宗臣,副校理金牌不進罷職傳旨,傳于李顯默曰,只推。
以開城留守韓致應狀啓,謹依綸音內辭意,省弊捄弊事判付內,今見狀啓,儒案紊亂,事甚駭然,非但儒子羞恥,亦是民生之切瘼,而屢經釐改,終無便宜之良策云者,可知其難於矯捄是置,令有司之臣,議于大臣,思其妙策,以爲捄民弊有實效之地爲良如敎。
李顯默,以禮曹言啓曰,連得甘澍,尙未周洽,農民之望,去益渴急,六次祈雨祭,不卜日今二十九日,三角山·木覓山·漢江沈虎頭,遣近待設行事,知委,何如?傳曰,得雨雖未周洽,雨意尙濃,姑觀來雨擧行,可也。
李顯默,以禮曹言啓曰,卽接咸安幼學趙光珍所志,則以爲同姓八寸兄一珍,嫡·妾俱無子,以其同姓六寸弟龍珍第二子相顯,欲爲繼後,諸族會議,衆論歸一,而一珍夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受明有可據,而不得登聞者,許令該曹,論理草記事,曾有筵稟定式,而門長趙光珍所訴旣如此,依定式,趙龍珍第二子相顯,立爲趙一珍之後,何如?傳曰,允。
李顯默,以禮曹言啓曰,卽接萬頃幼學崔壽海所志,則以爲同姓四寸兄壽嵒,嫡·妾俱無子,以其同姓八寸弟萬齡第三子鳳章,欲爲繼後,諸族會議,衆論歸一,而壽嵒夫妻俱歿,拘於常規,不得循例禮斜,依定式,草記稟處事,呈狀矣。凡係繼宗立後者,兩邊與受明有可據,而不得登聞者,許令該曹,論理草記事,曾有筵稟定式,而門長崔壽海所訴旣如此,依定式,崔萬齡第三子鳳章,立爲崔壽嵒之後,何如?傳曰,允。
李顯默,以刑曹言啓曰,京囚罪人吳守命,審理啓目判付內,斷獄之法,情跡證三者皆具,然後始乃成鐵案而無所可疑是如乎,此獄段,情有可恕,而跡則無疑,跡雖無疑,而證未詳備,則不無致疑之端是在如中,今見獄案之諸招,守命,因臨鍾·臥橋,慮其犯禁,情意之不泛也。叩脛攪睡,要與同歸,戲心之所由也,此所謂情有可恕者也。吳漢之雜賤等說,遂成季鳳之起怒,河哥之徑先而歸,不見鬪鷄之將急,腎囊虛怯之要處,而恣意亂踢,受傷不在於多寡,而故至致死,此所謂跡無可疑,證亦未備者也。起鬪雖始於彼,釀事實由於此是遣,況旀其跡已明,渠招亦服,而遲晩是加尼,忽生死中求生之計,更爲反覆招辭,疑眩獄情,萬萬痛惡乙仍于,若只施從輕之律,來後不畏國法而殺越人命者,不可懲勵是置,上項罪人吳守命身乙,依大臣所奏,特施次律,下送定配所,令該道道臣,各別嚴刑一次後定配事,判下矣。罪人吳守命,鬪毆殺罪,減一等決杖一百後,流三千里定配於咸鏡道慶源府,卽爲押送,而令該道道臣,各別嚴刑一次後,仍送配所之意,敢啓。傳曰,知道。
刑曹啓目粘連,京囚奴順奉獄事,就議大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲奸所執捉,不許償命,此獄則旣沒眞贓,只憑傳說,抽刃刺殺,情跡叵測,另訊得情云。右議政金思穆,病未獻議。臣等以爲行兇無異宰屠,致命在於卽地,手勢兇慘,獄情無疑,訊推取服,何如?判付啓,此獄實出於故殺,憤頭所出,手段兇獰,且無致疑之端是置,更加嚴刑得情爲良如敎。又啓目,殺獄罪人金秀鎰獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲撞着脚間,元犯旣爲自服,痕在囊左,檢所已執明驗,而以妻母而證兩壻,必不扶抑於其間,實因詞證,十無一疑,成獄取服,斷無他說云,右議政金思穆,病未獻議。臣等以爲此獄段,兩漢雖是常賤之無識,而義則同壻,情無失好,則揆以常理,寧有殺害之意,而偶因酒所之醉辱,不覺憤氣之陡起,拳足迭加,腰尻不分,䪿門二寸之紅痕,囊卵兩箇之縮上,痕損狼藉,法文沕合,妻母而尙爲立證,兇身而不敢自隱,則根因明的,詞證俱備,三尺至嚴,一律難逭,審克之政,無以議到是白如乎,更加嚴訊,期於取服,何如?判付啓,判付內,同壻異於他面不知之人是旀,設有爲嫌隙之端是良置,一室之內,妻母也,妻弟也,俱爲當時同居是隱,則其怨嫌有無,必當詳知是矣,諸般招辭中,一無所言之是如乎,參以人情,揆以事體,則其非故殺而歸之於償命之科者,實非欽恤獄刑之義是旀,此獄之跡,不曰不明,其情或有可恕是在如中,當初足金伊之辱說,非極口慘言,而只因醉中狂妄之致是置,秀鎰之不顧同壻之義,惟怒少凌之習,憤頭所起,其勢如虎是旀,況旀此則未醉之漢也,彼則泥醉之漢也是隱,則其踢雖不猛焉,是乃受傷自在不少是旀,且踢處尤爲人身之至要處也,必卽死處也。前所謂跡,不曰不明,情或有可恕者,良有以此也,此可謂求死者於生道是矣,其所難愼之處,卽秀鎰之招辭中所謂蔑視無依,含默隱忍云云也,此非同室之人所可知是乃,乃渠招中自發者是如乎,或因納招胡亂爲語,而偶發此言是加喩,若有如此疑端,則又不可遽命從輕是置,可以生而可以死者,審愼爲第一道,卿等於後日開坐,更閱前後獄案,又參情跡所由,亦別出意見,另加究覈,須得生死中一端,卽爲以啓,以爲案完而獄正之地爲良如敎。又啓目,殺獄罪人梁三得獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲,離坐遙投之謂擲也,貼身另打之謂斫也,擲則刃勢無力,斫則手法自猛,透過厚絮,直着膚骨,深可謂一寸,則三得之有心下手,盡力必戕,不待深覈,而已可推知,刃斫殺人者,何論其醉與不醉乎?文母足爲緊證,囚供無異自服,今無可以更加審究云。右議政金思穆,病未獻議。臣等以爲此獄段,梁三得之刃斫奉大一款,實因明的,證招丁寧是白去乙,敢以不辨刀箒之說,欲爲一味抵賴之計者,尤極兇狡,雖當審理之時,斷無可疑之端,連加嚴訊,期於輸款,何如?判付啓,判付內三得與奉大,同居一室,雖云情若兄弟,本非骨肉兄弟也,則且如渠之類,其眞情相親,未可知也是遣,況旀三得之刃刺奉大也,奉大謂以汝何人,以刀打人云云之說,文女之供,旣言之,則三得之不辨刀箒之說,明是粧撰之計是置,今以三得之招是矣良置,奉大則知其刀子矣。三得之不爲知之者,因飮酒之輕重而然是加喩,若使三得,不知良置,聞奉大之言,則在所驚覺,而且彼此醉中,一辨一暗,事不當理是去乙,如是掩諱發明,亦可謂死中求生之計也。設有日後殺越人命,而輒曰我則不知刀也,而醉中所使云,然則是何異曰劍也,非我也是如乎,成獄取服,實無所疑是在如中,大臣之所奏然矣,卿等之所奏,亦曰廷尉當,可也。以此嚴訊取服,期於得情爲良如敎。
執義朴孝成·掌令權烒等箚曰,伏以臣等向日入侍時,伏承下敎,以嶺獄干連人時鼎等及東萬事中李榮復等停啓事,天語諄複,旨意懇惻,好生之德,憫旱之念,溢於辭表,臣等,欽仰攢祝之不暇,而第伏念今日賓對,兩司不備,時鼎事,固無可論,至於李榮復等事,臣等,退聽輿論,參以臺啓,停啓一款,不可遽議,蓋履猷·東萬之悖疏悖通,非但情節之極惡,究其段落,則專出於爲逆龜右袒之計,到今龜賊滔天之罪,彰著無餘,黨與之討,比諸曩日,尤當嚴截,爲今日臺臣者,豈可遽然停啓乎?此臣等之所以來詣朝房,不敢詣臺者也。伏況當此吉慶之時,刑殺文字,旣不敢提奏於淸禁之中,則臺啓臚列,尤重於刑獄文書,旣無目下時急之事,而無端詣臺,循例傳啓,有非臣子敬愼之義也。伊日前席,以此實狀仰達,而雖未蒙允可,區區微諒,終有所踧踖而不安者。伏乞聖明,諒此事勢,特命遞斥臣等之職,仍治違傲之罪,以肅朝綱焉。取進止。答曰,省疏具悉。傳啓事,已下傳敎,而至於停啓事,時鼎之已酌放者,李榮復等之已照勘者,因臺啓之不爲停啓,不得或放或配,此非恤刑之道,況履猷等之首犯,已爲決末,則獨於榮復等,不爲酌處,極爲乖當,大臣之意亦如此,可見公議之自在,亟停此啓。
己巳五月二十七日卯時,上御熙政堂。大臣·備局堂上引見入侍時,右承旨任厚常,記事官李光文,事變假注書崔大寔,記注官洪聖臣,記事官申在植,左議政金載瓚,右議政金思穆兼戶曹判書李晩秀,行禮曹判書韓晩裕,行漢城府判尹李集斗,兵曹判書金羲淳兼都承旨沈象奎,刑曹判書朴崙壽,禮曹參判閔耆顯,行護軍李得濟·李光益·李堯憲,刑曹參判金明淳,校理趙琮鎭,以次進伏訖。載瓚·思穆·晩秀·象奎等進前曰,久旱之餘,雖得甘雨,而連日陰濃,蒸鬱益甚,日間聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿諸節,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,連月亢旱之餘,雖間間得雨,猶未及周洽,而尙可以少紓渴悶耶?載瓚曰,廿二·廿五兩日之雨,始也,旋卽開霽,果未得周洽矣。臣於日前,來自野外,而所謂中畓則僅得移秧,高燥之處,尙未擧論,初伏只隔數日,秧節最忌後時,然而雨意頗緊,方切顒望矣。晩裕曰,日前得雨,猶未周洽,初伏不遠,農務甚急,在先朝祈雨之時,得雨未洽,則不爲停止,循序請禱,已有受敎,故俄以草記,按例稟請矣。載瓚曰,今旣得雨,尙未快晴,而連爲祈禱,恐涉煩瀆矣。思穆曰,近日雨勢雖欠大霈,外邑則似或有周洽之處矣。上曰,禮曹草記,當有下批,待數日擧行,可也。仍敎曰,次對爲之。載瓚曰,凡屬災沴,惟旱爲甚,川澤枯渴,田疇龜坼,農務孔艱,民憂最切,而此異於星文之失躔,風雷之乖時也,故人心驚懼,猶或少緩,而災之爲災,實無過於此者矣。臣等,忝居燮理之職,不能對揚協贊,久致暵乾之災,上貽宵旰之憂,此實臣等之罪也。竊稽西京務實之政,遇災則必先責免時相,此法儘美,而後世無行之者,只願斥退臣等,改卜賢相,以爲弭災之方焉。上曰,是豈大臣之過也?責在予躬,卿言,過矣過矣。載瓚曰,臣等有罪當退,固何敢煩達,而第念上之責下,下之勉上,不外乎務實之道矣。自古人君,應天以實,盡誠對越,故天心悅豫,降之百祥,誠者,心之全體而純一無僞者也。日用事爲之間,能盡其誠,無少間斷,然後可以化育下民,昭事上帝矣。今殿下孜孜求治,夙宵憂勤,此誠臣等之所覩聞,而愚夫愚婦之所共知者也。然殿下雖切於求治,而未得其要者,於誠之一字,有所未盡而然也。近來筵席之間,公車之上,非無嘉言善謨,而殿下輒下嘉納之敎,而無敷施之實,臣竊仰揣,則方其聽言也,心誠好之,故有嘉納之意,及其過境也,輒置忘域,故無敷施之效,是卽不誠處也。且以學問上言之,徹上徹下有始有終,是誠字工夫,而殿下終年所講,未了一帙,尋常句讀之間,猶患未精,將何以得力於心身乎?殿下任君師之責,高高在上,內而大臣庶僚,外而方伯守令,各有所司,然政敎法度之所自出,專由於殿下之一己,譬如天運於上而四時行焉,百物遂焉,此所謂上有好者,下必有甚焉者也。我東方域之內,有一夫失所,一物不遂者,則皆殿下之責也。殿下苟能以實心行實政,純一無僞,無少間斷,則可以孚感䐁魚,而何有乎弭災致祥也哉?以誠字縷縷陳達,固知惶猥,而君德上工夫,實無踰於一誠字矣。上曰,亢旱旣甚,按例祈雨,亦涉文具,故方欲以弭災之道,問於卿等矣。先以一誠字仰勉,天下萬事,莫要於誠心做去,當留念矣。載瓚曰,伏聞近於審理之政,至有秉燭達曉之擧,臣等,誠不勝欽仰感歎,而夫審理獄案有關於人命之殺活,古所謂哀敬折獄者此也。凡於遇災,或疏決重罪,放釋輕囚,卽其例也,而至於審理,則至重且敬,故有司之臣,有不敢輕議於傳生置死之際,此則惟在殿下誠心究察,不必以速速了殺爲心,而雖至經年,務歸於至精至妙之域,則天鑑之下,莫逃其形狀,知其可殺然後殺之,知其可生然後生之,誠心無僞,與天爲一,則生者固當含恩,死亦獨生之日也。上曰,廟務不至積滯耶?載瓚曰,今日只有一二仰稟之事矣。仍奏曰,月前稱以碧潼民人,呈狀本司,故取見其狀本,則備陳前郡守閔修益,偸弄還穀之狀,而或私分捧耗,立本取剩,或發賣還穀,作錢取剩,或無名貸來,散賣取剩,或托以公用,執錢取剩,前後取剩入己之數,合爲三千八百餘兩,而入於巡營査發,替徵於伊時座首,狀民,卽以座首之從弟,有此來訴云,故土民呈倅之罪,邑倅不法之狀,俱極驚駭,行關本道,狀民則先爲照律嚴處,邑倅之所犯諸條,使之定査官行査以報矣。卽見道臣査報,則昨年私分耗爲九百三十六石零,而添排於營發賣中,每石三兩式作錢,合二千八百十兩零內,一千三百餘兩,防給於雇馬·大同加下及軍官番米,餘錢一千四百五十餘兩,入於私用,昨年五月,稱以民庫公用,還小米五百石,擅自貸來,每石作錢四兩,合二千兩內八百兩,則還報本米次,出給該監,每石一兩六錢式立本,餘錢一千二百兩,入於私用,昨年秋還折米四百石,謂以京主人營主人役價,添入於發賣中,每石作錢三兩,合錢一千二百兩內,七百二十兩,立本還報,餘錢四百八十兩,入於私用,今年歲初遞歸之時,謂以路需,還小米二百石,無名貸來,每石作錢三兩五錢,合錢七百兩內,三百六十兩立本還報,餘錢三百四十兩,入於私用,凡所取剩之數,至爲三千七百餘兩之多,而俱有踏印文蹟,無一差爽,故自本道前已査發,今方督徵云矣。今此那移還穀,私自立本之數,殆近四千,則其所虐民不法,必當罔有紀極,當此憫旱救災之時,懲貪爲急務,而閔修益犯贓諸罪,今已綻露無餘,爲先令該府,拿問嚴覈,仍施當律,以謝碧民,使京兆徵出本錢,下送本道,還付該邑之意分付,不法之倅,出於道內,自本道先爲發覺,則事當卽爲登聞,亟施當罪,而尙今因循,乃使邑民,至有冒罪越訴之弊,道臣不可無警,平安監司徐榮輔,從重推考,何如?上曰,依爲之。出擧條載瓚曰,今番漕船中失火漕卒,以其到京江致敗之故,方囚京獄究覈云。觀於拯劣形止,可知非故失,而漕卒則以事目之至嚴,勢不得不自京行査,遠民之滯囚京獄,極涉矜憫,下送原籍官,從便究覈,何如?上曰,依爲之。出擧條載瓚曰,公忠水使李吉培,以其身病,屢呈辭狀,病果如此,則不必强令察任,許遞,何如?上曰,依爲之。出擧條上曰,近日臺諫之依例傳啓,似無不可,大臣之意,何如?載瓚曰,今日群下之所顒祝者固,何如,則尤宜隨事小心,而臺啓不無刑殺之論,故自前例爲權停,今不可自下擧論矣。思穆曰,無於前之事,何可遽然行之於今日乎?上曰,俄見臺箚,則時夏等事,無不可停之語,而至於李榮復等事,則頗有執拗之意,未知其穩當矣。大臣亦見其箚子乎?載瓚曰,臣姑未見臺箚,而時夏等事,今不必更論,李榮復等事,洪履猷旣已定配酌處,以其脅從,尙此滯囚,置之不生不滅之科者,有違刑政,故向因言端,有所仰奏,而臺啓體重,姑未擧論,時夏旣已酌放,而拘於臺啓,尙未擧行,停啓則自可放送矣。象奎曰,傳啓,然後可以論停啓與否矣。晩秀曰,臣適叨經筵,雖非職掌內事,而敢此仰達矣。臺諫傳啓當否,大臣俄有仰對,而今當慶月漸近,臣民之歡欣顒祝,不可形達,況臣,職忝保護,尤當隨事謹愼,而第念言路,有國之血脈,不可一日壅閼,祖宗朝設置臺閣之意,不但爲懲討一事而已。上自衮闕,下至官邪,朝政國計民憂,皆許啓奏,則雖於此時,恐無不可傳啓之義,且況開坐用刑,旣令於當朔前,勿拘擧行,而獨於臺啓,廢閣不行,尤涉未安。俄者下詢,誠爲至當,大臣以愼重之意,雖不敢遽請,而臣意則亦依用刑例,待當朔姑停,允合事體矣。上曰,大臣之意,何如?載瓚曰,戶判所奏,果是正論矣。上命書傳敎曰,臺啓體重,不爲傳啓,事極未安。用刑開坐等事,今又勿拘,則獨於臺諫,不爲傳啓,尤無意義,自今日依例請牌,仍爲定式。晩秀曰,俄者大臣,以聖堂倉漕卒移送原籍官事,仰達蒙允矣。凡漕船臭載,則該船沙格,使臭載地方官,限三年嚴覈敗船情節後,移送原籍官,徵納未拯米,乃是法典,而今此聖堂倉漕船,被燒沈水,乃在於到泊京江之後,旣無地方官,故當該漕卒,自臣曹移送刑曹,而京司與外邑有異,十餘漕卒,三年滯囚,則貽弊多端,係是行不得之事,大臣所奏,誠爲得宜,而該船之無端被燒,未拯洽過半千石,沙格五名之渰沒與否,終不明的,則不可直歸之於不爲故敗,況近年以來,臭載相續,經用日窘,此等處,若或一毫弛忽,則民不畏法,弊將難言,臣意則聖堂漕卒等,移送原籍官後,依法典,限三年嚴覈情節,始許徵納未拯米,恐不可已,故敢此仰達矣。上曰,依爲之。出擧條晩裕曰,各殿宮誕日及名日諸道之物膳封進,不宜異同,而取考貢膳定例及各道物膳狀啓謄移,則中宮殿誕日各道物膳,依例封進,公忠·咸鏡兩道,初無磨鍊,又於冬至物膳,公忠道亦無磨鍊,至於大殿誕日,各道物膳,依別陳賀時例,各殿宮一體封進,而公忠·咸鏡兩道物膳,中宮殿亦無磨鍊,不得封進,當初致此之由,雖未詳知,各殿宮竝爲封進,而惟是中宮殿,未及磨鍊,貢獻事體之至重,何如,而有所異同,極涉未安。此不過一番釐正稟定之事,而上供體重,下詢大臣處之,何如?上曰,問于大臣後草記稟處,可也。出擧條羲淳曰,每都目,新資五窠,例爲差出,而未準二十朔之營將·中軍,啓稟後始爲內遷,曾有定式,故敢此仰達矣。上曰,依爲之。出擧條羲淳曰,每年歲首,應資老人加資後,單付樞銜,卽先朝因特敎擧行事也。加資而若不付實職,則在士族,反爲抑鬱,實非朝家優老廣恩之意也。今年歲首加資人士族中有地閥者,多有當付樞銜而未付,隨所聞次次單付以入,此後每當歲首,似此當爲單付樞銜人,隨卽提稟後擧行,何如?上曰,依爲之。出擧條仍敎曰,此後如有應資之人,提稟後付職之意,本曹知悉擧行也。崙壽曰,本曹照律承傳罪人,特敎之外,元無草記之例矣。殺獄,係是一律,判下,無異特敎,則此後京囚之以次律擧行者,草記後發配事,旣有下敎,永爲定式矣。至於罪囚之以次律擧行者,發關本道,令道伯擧行後狀聞,則本曹不必一例草記,故敢此仰奏矣。上曰,此則非草記之事,直爲擧行也。耆顯曰,臣待罪於長興庫提調之任,以本庫貢人之弊,有可仰達者矣。今春動駕時地衣契貢人等,以四條之弊,上言于駐輦詢瘼之下,有令廟堂稟處之命,蓋其四條,其一,以一年進排之地衣,當爲數千浮,而戶曹每年都下之數,僅爲八百餘浮,辛丑年權減之一千五百張,特爲復舊事也。其二,以元貢進排之外,自內入用之地衣,庚戌年,特蒙先朝處分,前後內入之數,一竝給價,自此以後,每於月終,自掖庭署,計數成冊,啓下戶曹,依例受價矣。辛酉以後內入之數,比前倍蓰,而月終成冊之規,廢而不行,以致貢人輩不能交堪,今後內入地衣,依他貢物種內入例,標紙啓下,自戶曹知委進排事也。其三,甲子以後水原幸行各處各站鋪陳,專當擧行,而有進排無受價,特命依戶曹定例,三年一次改備如前受價事也。其四,以本貢地衣,行步席等物借去之弊,嚴防事也。廟堂回啓內入地衣事,嚴飭掖庭署,一遵定式擧行,鋪陳借去之弊,捧甘各司,更爲嚴飭事,允下矣。月終成冊之廢却,各處鋪陳之借去,與前無異云,至於每年都下之不足,水原幸行時,有進排無受價此兩條,則旣請令該曹,另加矯救,從長區處,而該曹訖無變通矯捄之方,貢人輩鎭日呼訴,誠爲矜悶,此係貢人切骨之瘼,而亦自廟堂,草記蒙允,其所捄弊之道,不容虛徐,戶判今方登筵,兩條之弊,飭令從速變通,仍成節目,以爲永久遵行之地,月終成冊之規,鋪陳借去之弊,更自廟堂,捧甘嚴飭,似好,故敢此仰達矣。象奎曰,掖庭署月終成冊,各司借去之弊,旣令備局申飭,若或如前,則更當申飭,期於無弊,此不必提奏矣。晩秀曰,近來貢人之弊,不可勝言,而至於長興庫地衣貢人,則尤極可矜,日用雜下,無處不用,汚穢蹴踏,朝新夕破,可謂入量進排,不可抵當者也。然而本曹經費不贍,實難隨弊矯捄矣。且本庫提調,俄以貢人所陳四條仰奏,而其一,一千五百張復舊事,辛丑故重臣鄭民始爲戶判時,以上下之太過而減下者也,故重臣素稱綜核,必有意見,且三十年已行之事,今不可猝然復舊。其二,掖庭署月終成冊事,貢人輩所陳,固爲濫屑,而掖屬之畏戢,不及昔年,貽弊貢人,亦難保其必無,廟堂非不申飭,而終難釐祛,臣意則自上嚴禁,使近習,毋或犯科,大有勝於廟堂之飭矣。其三,華城幸行時受價事,在先朝,逐年園幸,深軫除弊之方,特許三年一次受價,而或除各站鋪陳,只於龍驤鳳翥亭,使之進排,此係拔例之恩也。若有他陵寢幸行,屢日經宿之擧,則渠輩豈可援以爲例,每每受價乎?然而聖孝出天,華城幸行,似當頻數,此時擧行,無怪其貽弊,此則當與提調相議,或定以年限,以爲省減之方矣。其四,各司借去之弊,各有官長,嚴飭鐈革,責在臣等,此非煩達之事矣。耆顯曰,戶曹之經費浩多,無怪判堂之如是仰奏,而貢人亦民也。凡係民瘼,旣登聞於朝家,則豈可以經用之不足而不思所以矯捄之策乎?華城幸行時,三年一次受價,已是先朝特恩,今不可加請,而至於一千五百張權減之數,則特許復舊,似合於朝家恤民之政矣。上曰,戶判所奏甚好,出去後相議爲之也。得濟曰,各營門習陣習射,卽詰戎之大政,且異於用刑等事,産室當朔前後,依例行之,恐無不可矣。上曰,六七月盛暑,則例當停止矣。得濟曰,然矣,今則適値盛暑,自可權停,而今此仰稟,欲稟旨定式,以爲他日遵行之計矣。上曰,他將臣之意,何如?堯憲曰,若有特敎,則固當擧行,而內中日旣停止,故外中日及習陣等事,亦以停止之意,已按例草記矣。得濟曰,自下擧行,似當如此,而近來人事,過於謹愼,以濬川事言之,疏決壅塞,卽是好事,而旣已定日,旋又停役,甚至營校輩射會而竝爲停廢,事甚無義矣。崙壽曰,當夏濬川,固有例,而雖以私家言之,若有産故,則不爲起役矣,此非今日遽行之事,故臣於待罪工曹時,果不得擧行矣。上曰,兵判之意,何如?羲淳曰,習陣私習,似無所拘矣。上曰,習陣私習,依例擧行,而砲放則除之,可也。上曰,海西所報瑞興除番布事,何爲而有弊耶?象奎曰,禁御營上番軍,除其上番,使之納布,名之以除番布矣。旣曰除番,逐年徵布,則非除番之本意,故本府以疊徵報來,而今則便非正軍,乃保軍矣。堯憲曰,元軍之名自在,豈可曰保軍乎?上曰,何以則無此弊耶?得濟曰,限以年數,分排量減,亦足爲一分矯捄之方矣。堯憲曰,限年分排,似無不均之弊,而或捧或不捧,亦涉苟且矣。上曰,非但瑞興一邑,如欲釐弊,則他道亦當一例變通矣。象奎曰,三南亦有是弊矣。載瓚曰,禁·御兩軍之上番,專爲宿衛,而綏急皆可恃矣。戒政莫重於養兵,而近來經用不贍,生財無方,每不免斂民,有若私家奴婢納貢之擧,苟艱甚矣。五年一次上番者,只當捧當番之布,而逐年徵捧,是無前之擧,瑞興倅之如是枚報,果是矣。當初變通之際,臣亦認以無弊,今不料爲弊之至此,而誠亦難處矣。思穆曰,五年一捧,亦非舊例矣。上曰,使之上番,好耶?載瓚曰,愚民只知目前悶隘之事,而不思遠慮,故每懷冤抑,而若其上番之時,其所貽害,實有倍於徵布矣。上曰,各道民弊成冊,啓下廟堂,爲可耶?載瓚曰,或有直爲處分則固好,而啓下後,廟堂及各司,當隨所掌議稟矣。上曰,待諸道成冊畢來,一時爲之,似好矣。厚常曰,當此憫旱之時,賓對,特命進定,而兩司無一人進參,事甚未安。諸臺竝推考,何如?上曰,依爲之。出擧條命大臣以下先退,載瓚等退出。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
徐英輔啓曰,明日常參·經筵,取稟。傳曰,停。
李顯默啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,一員未差,監察茶時之意,敢啓。傳曰,知道。
傳于李顯默曰,召對爲之。
以副校理金牌不進罷職傳旨,傳于徐英輔曰,只推。
徐英輔,以弘文館言啓曰,副校理金,旣有只推之命,卽爲牌招察任,何如?傳曰,允。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于李顯默曰,只推。
以公忠監司金蓍根狀啓,鎭岑縣監金珩吉,受由堤川本家,謂有身病,終不還官,不得已罷黜,其代,令該曹口傳擇差,催促下送事,傳于徐英輔曰,令該曹,口傳差出下送。
吏曹口傳政事,以鄭履元爲鎭岑縣監。
任厚常,以備邊司言啓曰,卽見公忠監司金蓍根狀啓,則以爲道內穀簿,多寡不均,應分最多之處,實有排巡不足之歎,應加分折米一千二百石外各樣還軍餉留庫條中,限六千石,特許加分事,請令廟堂,稟旨分付矣。麥嶺已過,鋤糧政艱之時,不可但以元還,隨時救急,每年此時,必請加分,而未嘗不依請輒施矣。留庫餉條六千石,特許加分,何如?傳曰,允。
徐英輔,以禮曹言啓曰,今五月二十七日,大臣·備局堂上引見入侍時,行禮曹判書臣韓晩裕所啓,各殿宮誕日名日,諸道之物膳封進,不宜異同,而取考貢膳定例及各道物膳狀啓謄移,則中宮殿誕日各道物膳,依例封進,公忠·咸鏡兩道,初無磨鍊,又於冬至物膳,公忠道亦無磨鍊,至於大殿誕日各道物膳,依別陳賀時例,各殿宮一體封進,而公忠·咸鏡兩道物膳,中宮殿亦無磨鍊,不得封進,當初致此之由,雖未詳知,各殿宮竝爲封進,而惟是中宮殿,未及磨鍊,貢獻事體之至重,何如,而有所異同,極涉未安。此不過一番釐正稟定之事,而上供體重,下詢大臣處之,何如?上曰,問于大臣後,草記稟處可也事,命下矣。發遣郞廳,問議于大臣,則議政府左議政臣金在瓚以爲,此必是該曹,則初未及磨鍊知委,該道則尙不得釐定擧行者也。莫重上供,各道之或行或否,萬萬未安,自該曹卽爲行會,自今著式宜矣云。議政府右議政臣金思穆以爲上供事體至重至大,而諸道之有此異同,萬萬未安,禮堂所奏,誠爲得當矣云,領中樞府事李時秀,奉朝賀李敬一,俱以病未獻議。大臣之議如此,上裁,何如?傳曰,依兩大臣議,施行。
任厚常,以兵曹言啓曰,來六月初一日,一兼禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以金尙墀爲兼司僕將。
任厚常,以兵曹言啓曰,禁軍來秋·冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
任厚常,以禁衛營言啓曰,本營把摠尹心輝,身病猝重,勢難察任,改差,何如?傳曰,允。
刑曹啓目,京囚殺獄罪人奴命大獄事,就議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲,以一人殺一人,尙且償命,況使人子母竝命者乎?嚴飭刑官,從速究竟云,右議政金思穆,病未獻議。臣等以爲世甲段,項頸明有縊痕,旣甚丁寧,則正犯初非可論,崔女段,實因旣著,要害致命,不踰翌日,助勢一踢,正犯自服,則雖曰一踢,踢則踢矣。罪人奴命大,仍前訊推,何如?判付啓,殺獄何限,而未有若此之獄是置,狹其家主之勢,符渠妹狡詐之惡,外托衛兄,內實猂毒是在如中,母以渠之被踢,因爲致死,子以母之冤死,亦縊自裁是如乎,非但踢殺其母而已,實難免由我之律是如乎,更加嚴刑,期於取服爲良如敎。又啓目粘連,京囚殺獄罪人裵重協獄事,就議于大臣,則領中樞府事李時秀,病未獻議,奉朝賀李敬一,病未獻議。左議政金載瓚以爲以夫殺妻,不可但以殺獄言,情犯至㦧,劃卽置辟云。右議政金思穆,病未獻議。臣等以爲鼻樑之骨碎,䐉後之肉綻,益見手勢之慘毒,依前訊推,何如?判付啓,大凡斷獄之法,情跡分明然後,始乃償命是在如中,今此裴哥之打殺李女,情跡旣露,兇心莫逃是如乎,始也起疑於不疑之處,推婚書而欲逐者,可知其心之已不惜於李女,情之無也。末乃合泰度·金女悖妖之類,不念死生,快打而無所顧忌,幼殘之女,其何忍耐乎?畢竟如縷之命,終棄於當日,跡之明也。雖使重協,手不自犯是良置,當初之起端事變,實由於重協,末後之激怒渠叔,實由於重協是隱,則由我而死,亦焉得免乎?究其情節,至兇至獰至悖至慝是置,此而不依法處斷,則無以懲來後兇悍之類是如乎,殺人者死,自在於國法,三尺之律,又莫嚴於殺獄是置,後日開坐,更加各別嚴刑,其行兇情節,一一究覈,期於取服後,稟處爲良如敎。
己巳五月二十八日辰時,上御誠正閣。召對入侍時,參贊官李顯默,持詩傳第七卷,檢校待敎朴宗薰,持詩傳第七卷,侍讀官趙琮鎭,持詩傳第七卷,檢討官申在業,持詩傳第七卷,記事官李魯集,持詩傳第七卷,記注官李仁迪,持詩傳第七卷,記事官申在植,持詩傳第七卷,以次進伏訖。上開卷命讀,琮鎭讀自有頍者弁,止庶幾有臧賦而興又比也。命下番讀之。在業讀自有頍者弁,止新昏之詩,命參贊官讀之。顯默讀自依彼平林,止式歌且舞賦也。命閣臣讀之。宗薰讀自陟彼高岡,止五章章六句,命陳文義。琮鎭曰,此篇,卽兄弟親戚燕樂之詩,而與伐木·常棣等章,其義蓋同焉,此雖係於變小雅,而周家遺風餘俗,猶有可觀者存,且以周禮鄕三物觀之,六德六行之中,亦以睦婣爲重,參以鄕飮酒禮儀,燕禮推行於閭里之間,此皆由於周家修齊之化,仁厚之治,故程子云有關雎·麟趾之意,行周官法度,其化行俗美,至於睦婣,莫非關雎·麟趾餘化之所推也。猗歟我朝立國規模,以仁厚爲本,導之以德,齊之以禮,睦婣之俗,蔚有可見,挽近以來,民俗日頹,漸不如前,睦婣變,而至於渝薄,極爲憂悶,今我殿下導率之方,敎迪之道,必推關雎·麟趾之餘化,躋民俗於仁厚·睦婣之域,與成周匹休,是臣區區之望也。命下番陳之。在業曰,上番以頍弁之燕兄弟,有所敷衍仰奏,臣不必架疊,而以蔦與女蘿,施于松柏看之,可見其纏綿依附,與常棣之脊鴒在原,兄弟急難,一般詩意,兄弟居造端之次,曰,刑于寡妻,至于兄弟,斯干詩首章,先祝兄弟之式好,若能兄友而弟恭,則父慈子孝,自在不言,未有兄弟和而不齊其家者也,兄弟之好,不但止於一家中兄弟,推之於朝廷,事君如父,則凡厥大小臣隣,皆有兄弟之義,百僚師師,同寅協恭,殆若詩之宜爾室家,樂爾妻孥,而孔子於此詩,曰,父母其順矣乎?君父在上,亦必順矣而已。大抵法家子弟,必無悖戾之行,治世臣工,豈有睽離之象?以此推之,朝臣之寅協與否,亶在君上導率之如何?啇臣億萬而億萬心,周臣三千而惟一心云者,此眞可以懲可以法。伏願聖上,以樂酒今夕君子維宴之慶,自家而國,咸囿一世於篔箎之樂,是臣區區之望也。上曰,所陳好矣。命參贊官陳之。顯默曰,玉堂上·下番所奏皆好,臣更無可達之辭矣。命閣臣陳之。宗薰曰,下番以兄弟之義,推言臣僚寅協之風者,實得說詩之要矣。車舝詩高山仰止景行止之句,卽不過泛取所見以起興,而夫子引之曰,詩之好仁如此,蓋理到之言,觸類皆通,而詩則尤長於興比,故斷章取義,尤耐咀嚼矣。高山峻極,人皆知其可仰,大道如砥,人皆知其可行,此如秉彝好德之良心,人皆有之,然登山而極其頂,遵道而窮其遠者,世罕其人,故曰嚮道而行,中道而譬,如學聖人者,未到聖人一分地位,則此便是中道也。其所以中道而廢者,蓋由知之不盡也。登山則知山頂之所在,行道則知道頭之所在,然後可以升高而致遠,知而不行者,世固無人,不知而能行者,尤無是理,苟知準的之所在,自卑而高,自邇而遠,先從平易淺近處,進進不已,則雖千仞之高,萬里之遠,豈有不至之理哉?故朱子每以知行先後,爲學問始終者,此也。今不暇遠引他說,此詩首章,有曰,匪飢匪渴,德音來括,蓋言非眞飢渴,而如飢渴之求飮食者無他,乃望其德音而已也。誠能深知德音之可好,求之如飢渴之於飮食焉,則雖欲暫輟吾行,亦不可得矣。眞知實踐,無一毫前却底意,則俛焉孳孳,忘身之老者,乃是自然而然,今日自止,所當玩味處,政在此數句,伏願留神焉。上曰,此章言兄弟,下章言夫婦,必以兄弟之燕樂,先於夫婦,此與斯干詩初章,兄及弟矣,式相好矣,無相猶矣之義,相似,兄弟燕樂之道,若是其重且大矣。儘如下番所奏,而何以則兄弟敦睦,可以如是耶?琮鎭曰,敦睦之義,卽親親是耳。中庸·九經,有親親之目,親親資於尊賢,尊賢本之修身,修身之工,不一其方,而惟誠敬最爲其本,誠敬之要,愼獨爲本源頭䐉,必也燕蜎濩蠖之中,恒存謹獨之實,敬焉而聖工日躋,誠焉而一息罔間,以爲內外交修之道,且得法家拂士賢良方正者,朝夕左右,薰陶德性,以盡親親之道,則敦睦之化,自可以推行矣。上曰,閣臣所奏,非眞飢渴,好賢如飢渴者,儘好矣,而至於高山景行之義,亦可以推類看,以知行言之,則不見高山之所在而不知仰焉。不知景行之所在而不能行焉者,此誠知不足也,而初無意於仰止行止者,抑何也?琮鎭曰,高山而不知仰,景行而不能行者,卽夫子所謂今汝劃也。是乃誠力不足之致,而非知之艱,行之惟艱者,正謂此也。上曰,然而高山最高頂,景行地盡頭,人多不知,此非知不逮歟?琮鎭曰,不知高山之在何處,景行之在何方,此冥行摘埴也,坐井觀天也。若不知泰山之在於齊南·魯北,則有若不知斯道之爲斯道者也。此以姿稟言之,愚迷也,以聞見言之,固陋也。宗薰曰,誠有不知高山景行之所在者,或爲聞見所局,或爲物慾交蔽而然,而此則一朝移其所局,祛其所蔽,則可以偕底於道,至於知有高山,知有景行,而疑沮退縮,自劃自暴者,最爲學問之大忌,先祛此箇病根然後,始有進步處矣。上掩卷,命玉堂先退,琮鎭等退出。惠慶宮進服香薷正氣散,一貼煎入。出榻敎仍命退,承史·閣臣以次退出。
上在昌德宮。停常參·經筵。
寅時卯時,有霧氣。
中宮殿,藥房口傳問安。答曰,知道。
徐英輔啓曰,明日常參·經筵,取稟。傳曰,停。
李顯默啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
藥房口傳啓曰,伏聞醫官所傳之言,惠慶宮有暑感之候,昨夜煎入湯劑,臣等不勝萬萬憂慮之至,伏未審夜間,調攝諸節,若何?香薷正氣散進服之後,快有差勝之效乎?臣等,率諸御醫,趁早入侍,詳承症候,議定繼進湯劑,不容暫緩。伏乞亟許召接,千萬顒祝,惶恐,敢啓。答曰,知道。
徐英輔,以弘文館言啓曰,副校理金,旣有只推之命,卽爲牌招察任,何如?傳曰,允。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,掌令一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于李顯默曰,只推。
徐英輔,以吏曹言啓曰,今此景慕宮朔祭大祝,前正郞洪羲俊塡差,而時無職名,令該曹口傳付軍職,何如?傳曰,允。
兵曹口傳政事,副司果單洪羲俊。
以副校理金牌不進罷職傳旨,傳于徐英輔曰,只推。
徐英輔,以禮曹言啓曰,中宮殿誕日及冬至物膳釐正事,議大臣稟處草記,依兩大臣議施行事,批下矣。參考庚申年各道朔膳物膳磨鍊,別單書入之意,敢啓。傳曰,知道。
徐英輔,以奉常寺都提調·提調意啓曰,東耤親耕田所種大麥打作,則所出爲八石六斗,小麥打作,則所出爲一石之意,敢啓。傳曰,知道。
任厚常,以摠戎廳言啓曰,本廳右部千摠尹芮圭,身病猝重,勢難察任,改差,何如?傳曰,允。
刑曹啓目粘連,京囚金秀鎰獄事,依判下問議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲,情不可掩跡,法無以容手,惟當以死一邊究竟而已矣云,右議政金思穆,病未獻議。臣等亦以爲,伏承判下之後,屢回服念,而與前無異,上裁,何如?判付啓,諸議亦不無意見,依允爲良如敎。又啓目粘連,京囚金道植獄事,就議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲,刃跡旣露於兩檢,囚供自服以二刺,則尙未用法,大關失刑云,右議政金思穆,病未獻議。臣等以爲,此獄段,左脊左肋,刀痕深重,起手收手,分寸闊大,實因端的,鐵案已成,償命之律,無容更議,依前訊推,何如?判付啓,此獄段,兇身自服,鐵案完成,別無可疑之端,更加嚴刑,期於得情爲良如敎。
己巳五月二十九日辰時,上御誠正閣。藥房三提調入侍時,都提調金思穆,提調李晩秀,副提調沈象奎,檢校待敎朴宗薰,記事官李魯集,記注官劉㵙,記事官申在植,以次進伏。醫官秦泳·卞觀海·李惟鑑·吳仁豐·吳千根·李漢臣·秦東秀·趙宗協·卞光壽·鄭重周,以次進伏楹外。思穆曰,日熱轉甚,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,昨夜聞醫官言,惠慶宮氣候靡寧,伏不勝憂慮之至,夜來動靜,若何?上曰,慈宮患候,偶因暑風失攝,有身熱眩暈等症矣。今則比昨顯減矣。思穆曰,萬萬慶幸矣。思穆曰,嘉順宮氣候,若何?上曰,一樣矣。思穆曰,惠慶宮繼進湯劑,方與諸醫官議定,以昨進湯劑中,減蘇合元煎入之意將稟矣。今此登筵,玆仰達矣。上曰,須依此煎入,而今日承候後,更當有敎矣。思穆曰,不爲入診,只憑口傳,則未能詳細,醫官輩每難於議定,臣等之心,極爲憂悶矣。晩秀曰,常時則內殿診候,誠爲重難,而如此之時,則不得不仰請矣。上曰,姑未及仰稟慈旨,而每以診候爲難。今當更稟,如得肯許,則當下敎,而不然則置之。思穆曰,誠切惶悚,而敢有仰達者矣。昨日慈宮患候,藥院諸臣,未卽與聞,誠極悶菀矣。此後則不但下敎於醫官輩,使藥院卽爲得聞,是臣等之望也。上曰,倉卒之際,未及諭於藥院矣。思穆曰,以昨日症候論之,宜請直宿,而今承顯減之敎,故不爲仰請矣。上命書榻敎曰,惠慶宮進服加味六君子湯,自今日停止。又命書榻敎曰,惠慶宮進服香薷正氣散,依前方一貼煎入。仍命退,諸臣以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審夜間,聖體若何,寢睡·水刺之節,何如?惠慶宮靜攝中氣候,何如?昨日香薷正氣散進服之後,諸節益有差復之效乎?臣等,率諸御醫,趁早入侍,詳承症候,議定繼進湯劑爲宜,臣等,不任區區伏慮,敢來問安,竝此仰稟。答曰,知道。惠慶宮氣候,比昨有差勝之效,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服香薷正氣散前方中,蒼朮·半夏減五分,一貼煎入事,榻前下敎。
李顯默啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
徐英輔啓曰,明日,乃是初伏,自明日處暑間,視事頉稟之意,敢啓。傳曰,知道。
傳于徐英輔曰,禮房承旨,馳詣宗廟·景慕宮,奉審摘奸以來。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,掌令一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于李顯默曰,只推。
傳于李顯默曰,當該中官,令該府拿問處之。
徐英輔,以弘文館言啓曰,副校理金,旣有只推之命,卽爲牌招察任,何如?傳曰,允。
以副校理金牌不進罷職傳旨,傳于徐英輔曰,只推。
以江原監司鄭尙愚狀啓,平海郡民家失火事,傳于鄭來百曰,聞甚矜惻,元恤典外,別加顧恤事,廟堂區劃分付。
醫官卞觀海·吳千根·李漢臣·趙宗協等書啓,中宮殿産室産圖,每月朔日改書,仍付北壁上,安産室吉方及藏胎衣吉方,改付於當月吉方,改錠加莫金於安産室吉方,移懸馬轡,而白馬皮剪邊空石等物,亦隨吉方移鋪矣。明日乃六月,故産圖改貼吉時,令日官推擇,則辰時爲吉云。明日辰時,臣等與次知內官,眼同擧行之意,詮次啓達。答曰,知道。
任厚常,以御營廳言啓曰,依定奪集賢門入直禁衛營軍,以本廳京中哨官,來六月初一日替代,而每三日二十名,哨官一員率領,輪回入直之意,敢啓。傳曰,知道。
李顯默,以右邊捕盜廳言啓曰,去夜二更量,禁漏官裵景晉·金鳳禧犯夜被促,依例移送秋曹之意,敢啓。傳曰,知道。
李顯默,以刑曹言啓曰,因右邊捕盜廳啓辭,去夜二更量犯夜禁漏官裵景晉·金鳳禧,移送秋曹事,命下矣。裵景晉·金鳳禧,依更數各決笞五十度,放送之意,敢啓。傳曰,知道。
副司直李魯益疏曰,伏以臣父癸亥三月之所遭,尙何言哉?金之急書先發,觀柱之筵奏次之,繼而有李東煥輩嘗試覬覦之疏,迭相和應,腸肚糾結,路脈接連,危鋒毒手,呼吸是迫。何幸天鑑孔昭,魑魅莫遁,前後之絲綸,凜乎若霜雪,森然如鈇鉞,凶膽自破,㦧計遂沮,臣家之保有今日,卽我殿下顧復而拯濟之,之恩之德,有非世世生生所可隕結而圖報也。日者自訟之疏出,而臣之情事,有萬萬痛迫而求死不可得者,在前誣衊之許多條件,旣有先臣之所暴,聖明之所燭,臣不敢復陳,而今其疏曰揚言於衆一款,以臺閣言事之許以風聞,偶因傳聞而歷擧之。嗚呼,此一款語,卽誣聖旨也。是何等至重至大不道之案,則往古來今,夫安有以誣聖之言,私自做出,登諸章奏,容易驅大臣於罔測之科,而末乃厭然自諉以風聞之誤者耶?此先臣所以請歸司敗,期於盤覈,而自上之昭晢備至,一世之公議甚快,可以永有辭於來後。然每語到此事,未嘗不痛骨腐心,忽忽忘生如窮人之無所因極者也。今於人事旣變之後,爲人子者,目見蜮弩之闖影匿毒,將欲伺時而復逞,則豈忍按住含默,不思所以疾聲而鳴辨之乎?噫嘻,構捏陷害之滿篇精神,專在於矯誣一款,乃於幾年揣摩之後,忽又以偶因傳聞等語,糢糊而粧撰之,則渠之頭出頭沒,計極無聊,甘自服於誕妄之歸,明若觀火,而抑又有常情之不可測者,東煥疏之混淪稱述,而謂非風傳構虛者,亦何爲也?擧世之所不聞,而渠獨曰聞之,衆人之所不信,而東煥獨證之,雄唱雌和之態,首擊尾應之狀,萬目難掩,十手共指,則渠雖欲閃弄變幻,厚誣人天,其可得乎?設如渠言,果因傳聞,傳之者必有其人,聞之者必有其處,何不明言而的指之?然則將欲置渠立證之血黨於何如地也?是未可知也。嗚呼,臣家與,本無恩怨,使臣父不入於癸亥之重卜,則疏無由而出,疏出而臣父去位,則代臣父而入者,又果誰也?方其時也,渠輩自以爲奇謀祕計,人不得以窺之。今也姦綻醜露,智窮力屈,則外示鼈縮之色,內懷狙詐之心,拈出傳聞二字,漫漶說去,陰實其說之行乎世,而掉脫其自造自倡之迹,上而欲疑亂聖聦,下而欲欺瞞一世,遂與東煥之說,不欲反而不得不反,不期同而自與之同,吁亦陰且險矣。噫,天下之不可相蒙者,虛實也,不可兩存者,是非也。如以今日之言,謂有一分可原於前日構陷之迹,則亟願下臣司敗,與之對質,覈其可據之端,使臣代被當被之律。如其不然,則豈可任彼譸張眩惑之習,而使先臣抱恨難瞑於泉壤之下哉?嗚呼,臣不肖無狀,頑甚木石,更聞不忍聞於臣父旣歿之後,而不能卽地剚腹,跼高蹐厚,此何人斯?從今以往,惟有屛跡朝端,沒齒田間,庶寓不俱生之微諒而已。臣情到此,良亦慼矣。腔血煎沸,言不知裁,惟聖明垂察而矜憐焉,臣無任云云。省疏具悉。先卿之被誣,予旣洞燭而昭晢之,又嚴加處分者也。其時事,予雖不索言,而金之無論風傳與否,到今復爲提說,誠意外,爾疏亦明白,然於先卿,何有?今又何可以旣罪之事,復罪其人乎?是非已昭著,爾不須更事辨明也。爾其勿辭察職。
刑曹啓目粘連,京囚殺獄罪人奴興喆獄事,就議于大臣,則領中樞府事李時秀,病未獻議,奉朝賀李敬一,病未獻議,左議政金載瓚以爲,自首於私情,脫千得於元犯,每稱以恩人,矜興伊之橫死,似無惡意,若有厚眷者,足可以起疑,檢狀昭在,獄體至嚴,具格用法云,右議政金思穆,病未獻議。臣等以爲,今此興喆,不入苦主之告,而渠乃自首,事非常情,跡涉可訝,實因的確,正犯輸款,結案取招,何如?判付啓,興伊,大醉之漢也。興喆,亦醉中之漢也。逢着適値於市上,辱說互加於身邊是去乙,憤心全忘其親厚,踢勢不覺於猛毒,其傷則要緊於人身,其死則未踰於當日是如乎,揆以獄體,則難免三尺至嚴之律,反思其情,則或有一分可恕之端是隱,則此所以昨今商量,究思情跡,而終有所疑難於依施者也。況旀千得得脫實緣興喆之周旋是遣,初檢檢招,亦言大吉之看訂,踢殺也,看訂也。自爲首實,無思掉免,則尤爲可知與興伊,親之熟而情之密是在如中,直歸於償命之科,有非其審克之政乙仍于,卿等更爲就議大臣,爛加相議,論理稟處爲良如敎。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,伏未審夜間,惠慶宮調攝諸節,何如?香薷正氣散連日進服之後,益有平復之效乎?臣等率諸御醫,趁早入侍,詳承症候,議定繼進湯劑爲宜,亟許召接,千萬顒祝,惶恐,敢啓。答曰,知道。與昨一樣,卿等不必入侍矣。
李顯默啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
任厚常啓曰,來初五日,朝參日次矣,敢稟。傳曰,停。
徐英輔啓曰,左右史不可不備,檢閱朴綺壽,卽爲牌招入直,何如?傳曰,允。
傳于任厚常曰,右承旨入侍。
傳于任厚常曰,吏兵批歲抄點下者,捧傳旨。
傳于任厚常曰,召對爲之。
傳于李顯默曰,應敎朴宗臣所帶兼銜,許遞。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,掌令一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于李顯默曰,只推。
任厚常,以兵曹言啓曰,今月初四日,二兼禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以金致晙爲兼司僕將。
徐英輔,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
禮曹,今六月十八日大殿誕日陳賀時,應行節目,參考前例,磨鍊擧行,何如?判付啓,權停爲良如敎。
禮曹,今六月十八日孝康慈禧貞宣徽穆惠嬪邸下誕辰陳賀時應行節目,參考前例,磨鍊擧行,何如?判付啓,明政殿,當親上致詞表裏,以此磨鍊爲良如敎。
傳于任厚常曰,百官習儀,內外命婦朝賀,竝權停。
禁府啓目,碧潼前郡守閔修益原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,中官金履義原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,分揀放送爲良如敎。
己巳六月初一日辰時,上御誠正閣。右承旨入侍時,右承旨任厚常,記事官李光文·申在植·朴綺壽,以次進伏訖。上曰,是月卽慈宮慶月也。洪世周,向來申飭之後,尙不上來,誠〈爲〉未安。今番亦欲傳敎,而徒涉煩屑。以此意分付畿營,使之不待更敎,斯速上來,可也。仍命退,承史以次退出。
己巳六月初一日申時,上御魚水堂。召對入侍時,參贊官任厚常持詩傳第七卷,檢校待敎朴宗薰持詩傳第七卷,侍讀官尹致後持詩傳第七卷,檢討官鄭元容持詩傳第七卷,記事春李光文持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上開卷命讀。致後讀自營營靑蠅止于樊,止交亂四國興也。命下番讀之。元容讀自營營靑蠅止于榛,止章四句。命參贊官讀之。厚常讀自賓之初筵,止作此詩。命閣臣讀之。宗薰讀自籥舞笙鼓,止以奏爾時賦也。命注書讀之。賤臣讀自賓之初筵,止不知其秩賦也。命上番讀之。在植讀自賓旣醉,止維其令儀賦也。命下番讀之。綺壽讀自凡此飮酒,止當從韓義。上曰,文義陳之。致後曰,以周之靑蠅言之,固爲人君信讒之戒,而以齊之蒼蠅觀之,則亦爲人君勤政之助。靑蠅·蒼蠅,同一物也,而在勤政之時,則作匪鷄之鳴,以助聽朝之早,在信讒之時,則作止樊之聲,以構四國之亂。大抵小人交亂與否,在於人君勤不勤明不明之如何耳,伏願念之哉。上曰,下番陳之。元容曰,今日所講上下章多可觀,而靑蠅章,專爲讒人而作也。讒人之於國,其害可勝言哉?庸常昏暗之主,固無足論,而雖明主之世,不免有此患,周公,王室懿親也,尙遭流言之變,大舜,千古聖王也,猶有堲殄之戒。蓋讒言之可畏如此,而其防杜之道有二焉。人主苟能明理正心,公辨是非,則雖有巧言令色,必能痛辨而嚴斥之矣其次。人主頗接臣鄰,賢士大夫日侍左右,則雖有伶說利口,無以投間而抵隙矣。讒言之人,每在幽陰邪曲之逕,便嬖近習之類,故曾伏聞孝宗大王,嘗於經筵下敎曰,人主屛左右,此讒說之所以入也。今惟我殿下,近日以來,頗賜召接,今又臨御後苑,召見臣等,奚但臣等之榮耀感激哉?昔宋主,每於邇,英開講,而殿宇迫狹,若當暑月,時多停講,程伊川請於他殿或後苑淸涼處,無時召見。今日卽盛暑停講之日,而有此後苑臨講之擧者,有若契合於先賢之言矣。大抵勤講學頗召接,歷代世主,無與我朝比矣。粵惟我成宗大王,置集賢學士,時賜晉接,討論經史,日昃不遑,夜分或罷,至今傳以爲美事。列聖朝右文好士之治,卓越千古,而又我英宗大王,篤好講學,至於倦勤之年,猶召承史儒臣引入臥內,討論古今事蹟,下及閭卷微細。又我先朝筵敎,若曰,予無他癖好,惟性好近士大夫。又曰,伊川之告哲宗曰親宦官宮妾時少,親賢士大夫時多,予於此語,庶幾無愧,猗歟盛哉。今日之所監法,惟在於此,伏願更加留念焉。上曰,所奏果甚好矣。參贊官陳之。厚常曰,臣則無他可陳之義矣。上曰,閣臣陳之。宗薰曰,上下番皆以靑蠅詩,陳遠讒之道,蓋惡讒莫如靑蠅,而君臣之際,所可戒者,亦莫如讒間之言。臣嘗以爲,天下萬事,莫不有對待,讒說之對,卽諫諍是已,自古人主,唯能納諫,然後始能堲讒,未有不能聖讒而能納諫者,乃理勢之自然也。試以陸贄九弊之說,推繹以觀。儘乎鑿鑿有據,所謂九弊者,好勝人,恥聞過,騁辯給,衒聰明,厲威嚴,姿彊愎,六者,君上之弊也,諂諛,顧望,畏懦,三者,臣下之弊也。上好勝,必好諛佞之辭,上恥過,必忌直切之言,於是乎諂諛者乘間進讒,而忠直者退矣。上聘辯則勦說而折人,故諫諍者不進,上衒明則臆度而虞人,故讒毁者必至,於是乎顧望者因而自便矣。上厲威則不能降情以接物,姿愎則不能引咎而受規,如是則上下隔絶,情志不通,畏懦者避辜,讒說行而諫諍阻矣。衒明者非眞聰明,厲威者非眞威令,而皆出於邪私之蔽,故偏聽而生惑。由是而觀,則讒與諫,每每相反,而每每相仍,此進則彼退,彼勝則此負,君子小人消長之機然也。自昔人君,孰不知讒言之可惡,而多未免信讒者,方其讒說之入也。浸浸然不覺其爲讒,只見可喜,不見可惡,故爲其所惑。天下之理,不過曰公邪好惡,是非邪正而已。於此辦得分明,則可無此弊。孰不曰吾之所好者公,所惡者私?然而每患私而不公者無他,只見目前利害,而念不及遠故也。孟子知言,是何等工夫,而不過曰心通於道,而天下之理無疑而已。詖辭知其所蔽,淫辭知其所陷,邪辭知其所離,遁辭知其所窮,則雖有讒說百輩,顧何以售其口乎?讀此詩,勿但以遠讒看得,必以納諫,爲遠讒之對症藥石,始爲有力而有味,伏願留念焉。上曰,此是飮酒一事,而始則反反,而終焉幡幡,始則抑抑,而終焉怭怭,蓋言終不如始也,何以則能使終始如一耶?致後曰,飮酒而若過,則易至於亂,故此詩深戒飮酒之過矣。上曰,非此之謂也。何以則凡事皆愼終如始耶?此詩朱子註,亦以爲衛武公飮酒悔過而作也。過而知悔,誠人所難能處。以此觀之,武公資品之美,亦可知也。宗薰曰,武公之悔過,初不若無過,而終能自悔,以大耋之年,有此自戒,所以爲難也。凡百事爲,莫不以愼終爲難,此詩之首,卽曰賓之初筵,初字已有意而發,此乃一篇宗旨矣。愼終如始之要,以極工言,則誠敬而已。粗言之,則知其所以爲難,而每當其終,必念其始,則自然有力矣。元容曰,人孰無過?過而知之難,知而悔之尤難矣。武公之因酒悔過,至於作詩自戒者,非但資質之過人。以綠竹詩觀之,其平日切磋自修之工,蓋可知也。愼終如始,亦非學力,則恐無以成矣。上曰,言飮酒之事,而曰大侯旣抗,弓矢斯張,何也?如鄕飮鄕射之禮耶?宗薰曰,此言因射而飮,次言因祭而飮,古者將行大射禮,則先行燕禮,故此有侯的弓矢之儀也。元容曰,酒有和樂之味,故古人云天之美祿,非但用於射禮,如君臣燕饗之時,無不用酒。故鹿鳴·湛露等詩,皆言酒,而如或過而不節,則反爲伐性喪德之物,故衛武之所以作詩而戒之也。上曰,三酌不識,何謂也?宗薰曰,飮至三酌,已不省事,況可多又乎?三酌取其成數而言也。上命掩卷,玉堂先退,致後等退出。厚常曰,惠慶宮誕辰,有親臨受賀之敎,禮曹當稟定儀節,而行會八路,方物·箋文,依例封進,而內殿只致詞云矣。上曰,以親臨陳賀磨鍊,則何以擧行耶?只百官行禮而已耶?厚常曰,先朝乙卯,以慈宮寶甲陳賀,告廟頒赦,而其外無可據之例矣。且丁卯慈宮患候平復後,有陳賀之擧矣。上曰,出去後,詳考前例以稟,可也。惠慶宮進服加減六和湯一貼煎入。出榻敎仍命閣臣·承史以次退出,諸臣退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,伏未審夜間,惠慶宮調攝諸節,何如?昨日加減六和湯進服之後,益有平復之效乎?臣等率諸御醫,趁早入侍,詳承症候,議定繼進湯劑爲宜,亟許召接,千萬顒祝,惶恐,敢啓。答曰,知道。症候比昨益勝,卿等不必入侍,此後勿爲口啓,宜矣。
傳于尹鼎烈曰,召對爲之。
承旨前望單子入之,趙萬元·朴宗薰落點。
傳于李顯默曰,刑工換房。
尹鼎烈啓曰,行左承旨趙萬元監祭進,右承旨任厚常,左副承旨朴宗薰,同副承旨李顯默差祭,伴直無人,兼都承旨沈象奎,所當牌招,而拘於廳規,不得請牌,何以爲之?敢稟。傳曰,牌招。
尹鼎烈啓曰,行大司憲李直輔,持平宋啓榦·金直淳在外,執義朴孝成,掌令權烒牌招啓辭未下,掌令一員未差,監察茶時之意,敢啓。傳曰,知道。
注書李光文病,代以黃基安爲假注書。
右承旨任厚常書啓,臣承命陪香祝奉神位版,詣三角山,仍爲奉審則無頉,祭物·祭器·祭井看審則精潔,諸執事進排官摘奸則無頉矣。臣則以獻官將事畢,還奉神位版後,復命之意,敢啓。答曰,知道。
左副承旨朴宗薰書啓,臣承命陪香祝奉神位版,詣木覓山,仍爲奉審則無頉,祭物·祭器·祭井看審則精潔,諸執事進排官摘奸則無頉矣。臣則以獻官將事畢,還奉神位版後,復命之意,敢啓。答曰,知道。
同副承旨李顯默書啓,臣承命陪香祝奉神位版,詣漢江,仍爲奉審則無頉,祭物·祭器·壇上看審則精潔,諸執事進排官摘奸則無頉矣。臣則以獻官將事畢,還奉神位版後,復命之意,敢啓。答曰,知道。
己巳六月初二日未時,上御深秋亭。召對入侍時,參贊官尹鼎烈持詩傳第七卷,侍讀官趙琮鎭持詩傳第七卷,檢討官鄭元容持詩傳第七卷,記事官李魯集持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上開卷命讀。琮鎭讀自魚在在藻,止美天子之詩也。命下番讀之。元容讀自魚在在藻,止章四句。命參贊官讀之。鼎烈讀自采菽采菽,止君子所屆興也。命注書讀之。賤臣讀自赤芾在股,止福祿申之賦也。命上番讀之。在植讀自維柞之枝,止亦是率從興也。命下番讀之。綺壽讀自汎汎楊舟,止章八句。命陳文義。琮鎭曰,魚藻詩,卽天子燕饗諸侯頌美之辭,而與南有嘉魚·旣醉等詩,意相似焉。蓋朝曰君臣,燕曰賓主,醉德歌恩,無非晟世太平底氣像,故先儒謂旣醉詩,以醉太平,夫醉太平,由乎情志交孚,在大易則泰之爲卦,乾下坤上而乾道不亢,大往小來而茅茹彙征,故其象曰上下交而其志同。唐臣陸贄以泰卦時義,陳奏於當時,剴切惻怛,宋之講官,論此義者亦多矣。昔我世宗朝,頻接廷臣,討論經旨,待以恩禮,孚以情志,至侈宣醞之盛擧,猗我肅宗朝下敎講官,若曰自祖宗朝,恩禮經幄之臣,親之信之,不啻若家人父子,至今傳頌,有可以仰想一堂都兪,情志交孚之休矣。今我殿下以典學之念,軫交孚之義,召接講官於後苑深嚴之地,方値盛暑,亦命進講,如臣無似,獲以濫叨,竊不勝榮幸感祝之忱矣。第伏念,臣子愛戴之誠,自效攢祝,固其由中之常情,而君臣之際,最以交相勉戒爲重,觀乎天保,則勉之以爾德,觀乎假樂,則勉之以率由舊章。大抵詩三百,權輿乎賡載,而帝舜勉以喜起,皐陶戒以叢脞,此實作詩之宗旨,而魚藻末章,亦以有那其居仰戒。夫那之爲言,安也,非燕安狃安之謂也。與先知稼穡艱難,乃逸之義一般矣。此莫非勉戒之誠,而其情志之交孚,亦可見矣。交孚之要,莫過於親賢士時多,親宦妾時少之擧,伏願體念焉。命下番陳之。元容曰,此兩章,專言君臣交際之盛,而臣於昨筵,旣以頻接臣隣仰奏矣。臣等連日躬遭盛擧,而又適講魚藻章,則舍交際之道,陳何別般文義哉?向筵以情志交孚之道,至勤聖詢,臣誦此聖敎,至今欽仰,而今因文義,當仰陳矣。交孚之道,專在於在上者之先施,而非臣下之所欲爲而爲之者也。自古爲人主者,姿稟氣質,超絶倫類,處崇高之位,臨億兆之衆,若或有慢侮群下,傲然自聖之心,則臣工日以疎遠,而情志自致阻隔矣。故古昔哲辟,親愛賢臣,置諸左右,或假借顔色,或和悅心志,以開其交孚之路。故上而唐虞之一堂都兪,周時之和樂燕饗,下而唐宗之怡然曰樂,宋主之天顔溫粹,莫非先施交孚之道,而使情志日益流通矣。若夫上下旣交,情志旣孚之後,苟能誠以行之,敬以將之,然後其交可久,而其樂愈至矣。其要卽就此詩上可求,魚藻章,盛頌飮樂安居之狀,而無擬議於德之一字者,卽敬謹之義也。采菽章,賜衣服之美,而意猶不足,聞車鑾之聲,而已喜其至者,卽誠好之義也。如此則敬之旣至,誠之旣篤,可謂無以加此,而猶復交相戒飭,有云彼交匪紓,卽徐緩之謂也。齊簌而不徐緩,則恭敬之心不衰矣。有云優哉游哉。優游卽自適之謂也,自適而不勉强,則誠好之意逾切矣。此可見三代盛時,君臣交際之盛者也。臣於近年,屢登筵席,得伏覩御製文字,又伏聞講筵發問,有得以一分仰揣者矣。以殿下之英明卓越,臨視臣等之蒙愚無識,必無有槪於聖心者然。若或自恃聰明,有一毫自多自聖之心,則乾綱日亢,君德日孤,其患豈止於上下之阻隔而已哉?且臣等雖甚無似,言語雖無足聽,豈不勝於近習便嬖之類乎?臣愚常以爲,人臣之遭遇明時,昵近耿光,左右王躬,在己分榮耀固無比,孰不願之,而人主則處深宮幽閒之地,無師傅朋友之交,惟召接臣隣,至樂之事,無過於此矣。伏願深念交孚之道,而每於交孚之際,上之所勉,在於誠心以好,下之所勉,在於敬禮以事。三代忠厚親愛之氣像,復得見於今日,則豈不樂哉?臣之此奏,實出於區區至願,伏望更加體念焉。上曰,所奏誠好,當留意矣。命參贊官陳之。鼎烈曰,魚藻三章,與南有嘉魚·湛樂等詩,旨意相似,上之所以待下,下之所以頌上,各盡其意,始言豈樂飮酒,終言有那其居,雖無頌德之辭,自著交孚之意,而至於采菽章,平平左右,亦是率從,以諸侯之臣,獲近天子之光,又以天子葵之爲辭,其相知之深,無所底蘊,豈不休哉?臣等幸逢盛際,猥忝邇列,叨陪上苑,討論經傳,値此庚炎,樂而忘疲之聖意,萬萬欽仰,而且況上下之酬酢如響,今日恩榮罕比,與魚藻·采菽章,沕然相合,臣等當退而相賀矣。伏願殿下,繼自今,簡其禮貌,頻接臣隣,則情志流通,治平有期,非但朝臣宴賓之意,亦爲賁飾太平之道,益加體念焉。上曰,今日自止內,別無文義之問難者,而下番所奏君臣交孚之際,尤貴乎誠敬不弛者,誠甚好矣。何以則情志交孚,而誠敬不衰,有合於彼交匪紓之義歟?琮鎭曰,孔子曰,晏平仲善與人交,久而能敬,雖朋友之誼,非敬則難以久乎交道,況君臣之間乎?君使臣以禮,臣事君以忠,而且能以交相勉戒爲務,則可以久於交孚之道矣。夫責難於君,謂之恭,臣子恭敬之意,眞在於引君當道,終始靡懈,愈久而愈篤,日益相孚也。元容曰,上之親下,若或徒欲交孚,而苟無篤好之心,則禮意漸疎,而其交不久矣。下之事上,若或恃其恩寵,少有怠傲之意,則罪過反生,而其交難保矣。故古人之言接下之道,必曰誠心好賢,言事上之道,必曰敬愛其君,苟於親愛之際,出於實心,則不勉而誠矣。交孚之後,常存嚴畏,則不怠而敬矣。其要則不過上下之間,各盡其道而已。上曰,此詩之作,在何時耶?琮鎭曰,時世雖未詳,而觀乎音節和平,氣像雍穆,可知爲周家盛時詩也。元容曰,必是周之盛時矣。讀此詩,則忠厚之意,藹溢於言辭,非極美之世,則豈有這箇氣像耶?上曰,以魚藻章觀之,非但其君之恩禮周洽,亦可見其臣愛戴之誠矣。元容曰,人臣愛戴之忱,卽秉彝之天也。向親那孝出來,向君那忠出來,本性卽然,而人君則於親疎遠近之間,或欠一視均愛之澤。故自古言者,必勉君上以親愛臣下,蓋人臣愛君之心,卽人所同得之性。故更無可以言謂者,而愛戴之誠,自不能已也如此,而爲人主者,苟示親愛之情,則愛戴之忱,尤豈有其極乎?上掩卷,命玉堂先退,琮鎭等退出。上命書傳敎曰,逢此慶年,欣祝之心,尤倍他年,故誕日進表裏之禮,命以親行矣。慈心謙挹,不欲受之,屢次仰勉,而終未承許聽之敎,其在順志之道,一向强請,亦極未安。十八日進表裏之禮,姑爲權停,百官陳賀,亦勿磨鍊事,分付該曹。又命書傳敎曰,圭璧之薦,將過五擧,日前之雨,猶未周洽,言念民事,誠萬萬渴悶,六次祈雨祭,三角山·木覓山·漢江,不卜日,今初三日,遣近侍沈虎頭,虔誠設行,淸齋之不謹,非但祭官之責,亦是下隷之罪,今番則益加惕念事,祭享進去近侍知悉。又命書傳敎曰,三角山獻官,右承旨爲之,木覓山,左副承旨爲之,漢江,同副承旨爲之,執禮大祝,以入直玉堂及曾經侍從中各司入直郞官中磨鍊,齋卽祝史以下諸祭官,亦以入直者爲之,上下番史官磨鍊事,分付。又命書傳敎曰,左副承旨許遞,前望單子入之,待下批牌招察任。又命書傳敎曰,左承旨許遞,前望單子入之。待下批牌招察任。又命書傳敎曰,發遣吏郞,祈雨祭諸執事淸齋與否,摘奸以來。又命書傳敎曰,奉番承旨以祭享進去承旨,奉審摘奸以來。又命書傳敎曰,騎馬三匹立之,史官一員,宣傳官二員待命。又命書傳敎曰,騎馬三匹立之,宣傳官三員待命。惠慶宮進服加減六和湯,依前方一貼煎入。出榻敎仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李顯默啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李顯默啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,掌令一員未差,監察茶時之意,敢啓。傳曰,知道。
以執義朴孝成,掌令權烒,司諫金熙華,獻納鄭觀綏,正言曺鳳振牌不進罷職傳旨,傳于李顯默曰,只推。
傳于趙萬元曰,召對爲之。
黃基安有頉,代以閔鼎秀爲假注書。
閔鼎秀有頉,伏以南秉寬爲假注書。
刑曹啓目粘連,依判下,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,獄之疑者,無如是獄,日昨獻議,仰請用法,今伏見判付,縷縷反覆,辭旨藹然。臣無容他議,惟在上裁云,右議政金思穆病未獻議。臣等以爲,足踢非出惡意,就死亦甚可訝,實因旣著,元犯已定,獻議之地,未敢爲原情之論矣。伏承判下,剖析備至,臣等不勝欽仰,上裁,何如?判付啓,此獄段,別無起疑之端是矣供招之際,無巧飾發明之語,死者自仆,有諸人所供之辭,此亦不無致疑之端,故有詢問之敎矣。僉議俱同,罪人奴興喆,施以徒配之律爲良如敎。又啓目粘連,京囚殺獄罪人張鳳仁獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,一獄三疑,是謂疑獄,今不敢指一仰陳云,右議政金思穆病未獻議。臣等以爲,自初相鬨者萬奉,畢竟致命者,萬奉之父八耋老人也。欲挽其子之鬪,反致其身之顚仆,苦主之供,不得全諱,常患痰喘之說,出於其妻之招,則此等之獄,正合審克,上裁,何如?判付啓,此亦多有疑端是在如中,大臣所奏三疑之說,可爲得當是旀,況旀常患痰喘之狀,屍親旣明言,八十老疾之人,觸傷亦可無怪是隱,則不可一向訊推,故屢日思之,而別無他見。罪人張鳳仁,特施次律爲良如敎。又啓目粘連,京囚殺獄罪人趙龍澤獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,醉飽被築,本自內損,而五證咸備,具格得情云,右議政金思穆病未獻議。臣等以爲,傷處著在腎囊,毒氣衝亘,實因分明,無他可疑,嚴訊取服,何如?判付啓,此獄段,五證俱備,三日而殞兺除良,其所手段,極爲兇獰,此所謂有萬可誅,無一可恕是置,更加各別嚴刑,期於斯速得情,以爲依法償命之地爲良如敎。又啓目粘連,京囚池有源獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,刺人喉下,經時乃殞,則施以例推,失刑莫大,尙何更議云,右議政金思穆病未獻議。臣等以爲,鬧端起於猜妬,胸膛之實因分明,更無可議之端,連加嚴訊,期於得情,何如?判付啓,有源段有異於常漢是置,其所行兇情節,尤爲慘毒是在如中,參閱文案,反覆思之,此所謂情無可疑,跡亦明白是去乙,變幻事實,呑吐不服,疑亂獄情者,究厥所懷,尤極兇獰,更加除尋常嚴刑,期於輸款,具格用法爲良如敎。又啓目粘連,京囚玄得相獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,紫痕旣在於腰腎,玄漢自服,而蹴踢連訊取服,在法當然云,右議政金思穆病未獻議。臣等以爲,肋腎俱是要害,詞證又甚分明,論以尙憲,難容他議,訊推得情,何如?判付啓,此獄段,傷痕狼藉,詞訂分明,更無所致疑是如乎,如前訊推,期於得情爲良如敎。
刑曹啓目粘連,京囚殺獄罪人張德奉獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,撲打當面之人,肉泥骨碎,手下卽斃,絶惋絶憯,實爲諸獄之最云。臣等以爲,中酒失性,逢人路左,卽地戕害,依前訊推,何如?判付啓,此獄段,手勢之獰猂,以致卽地而死是置,如法用律,在所不已如前訊覈,期於得情爲良如敎。又啓目粘連,京囚殺獄罪人全光珍獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,昏夜推擠,傍無他人,左右起收,症合被刺,已成一案,不容他疑云,右議政金思穆病未獻議。臣等以爲,始怒杯酒之不給,刺人臍下,五日致死,情犯兇獰,嚴訊取服,何如?判付啓,因微事而相鬪,空然發怒,已知其心之兇毒是旀,刺人而殺,視若尋常,棄刀直還,益可謂獰猂是如乎,非但其跡之已明,抑亦其情之故犯,此獄段,不待智者而明白無疑是去乙,屢次訊推,終不承款,尤萬萬兇獰是置,更加各別嚴刑,期於輸服爲良如敎。又啓目粘連,安城郡殺獄罪人安萬宗獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,皮裏隱癊,形症之至重也,夜中力築,情犯之最毒也,嚴訊用法云。臣等以爲,小腹下閬岸上至要害處,始因淫鄙之事,終至殺越之變,而越獄逃躱,已極兇狡,詗捕取服,何如?判付啓,當始起鬧,雖因戲劇,而怒則怒矣,踢則踢矣。怒而踢之,安知不猛,猛而受毒,何不致死乎?況旀縱妻而無難呼訴,逃躱而情節益狡乙仍于,卽爲詗捕,如前訊推爲良如敎。又啓目粘連,果川縣殺獄罪人盧獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,足未貼階,手已擠膛,飜倒卽殞者,不待更覈,業火所發,決非殺心,落淚戰慄,足見本情,似此之獄,合有起疑云。臣等以爲,實因懸以折項,捽然擠胸,頃刻致命,設計移埋,未免反拙,嚴訊取服,何如?判付啓,斷獄之法,專以檢驗爲證是隱,則初檢致疑,以病患懸錄是旀,再檢而又致疑,以被搗懸錄,盧段,特以屍親之問,終始欺隱,假作僵屍,告官家,爲元犯懸錄是遣,乃者三檢,而始以折項懸錄,又以盧爲正犯是如乎,古人所謂三人占,卽從二人之言是在如中,初覆檢招,節節致疑,大臣獻議亦爲得當是置,直歸償命之律,有非審克之道,依大臣之所議,施以次律,更加商量,獻讞爲良如敎。
大司諫曺允遂疏曰,伏以,天休滋至,彌月斯近,無疆景籙,自今伊始,臣民慶祝,曷有其極?仍伏念,臣空疎譾劣,無一可取,言責重寄,自知其萬不近似,猶且怵於義分,前後一二冒膺者,已是愧恧之不暇,而臣於年前,猥叨見職發啓李書九與敬臣也。以有違臺體,至被僚臺譴罷之斥,至今追惟,愧汗浹背,忝居一院之長,厚被僚臺之斥,論其所遭,不是尋常官箴之比,從此臺端一步,卽臣自劃之地,豈可諉之以事宿時移,而恬不知愧,揚揚冒赴,重貽淸朝之羞也哉?迺者庚牌荐降,日事違傲,不敢爲唐突承膺之計,臣情到此,尤增惶隘。伏乞天地父母,遞臣所帶之職,治臣逋慢之罪,以安微分,以肅朝綱焉。臣於丐免之章,何暇贅及他說,而區區獻曝之誠,有不能自己者,玆敢仰瀆宸嚴,惟聖明垂察焉。臣伏見近日亢旱爲災,圭璧屢擧,而向來所得之甘霈,旣未周而未洽,目下日熾之愆陽,實愈往而愈烈。三農之望莫慰,九重之憂冞勤,我殿下惕然敬畏之誠,溢於辭旨,臣不勝欽仰之餘,益激憂愛之衷。傳曰至誠無息,臣不敢知殿下,今於遇災之時,其所以敬天憂民之誠,將不少弛,而無愧於至誠無息之道也耶?挽近以來,冬雷夏旱之災,無歲無之,而方其災也。上下驚懼,若將有爲,及其事過,依舊狃安,漫不省記,譬如人子見父母顔色之不和,有踧踖悔恨之容,及其怒解也。又後慢傲,無悔恨之實,則安得不重爲之怒乎?惟悔而能改,改而不貳者,爲盡事親之誠,人君之事天,何以異此?自古弭災之道,不過乎恐懼修省。恐懼在內而己所獨知,修省在外而自有其事,惟其在內者誠而無息,然後在外者修而無廢。凡天下萬事,始勤而終惰者,皆不誠之致也。或一時警惕,絲綸懇惻,或就其末務,略加處分,是無源之水,朝滿而夕除,應文之具,塗人耳目而已。愈見其不誠於應天,亦豈所以修省之道乎?臣愚竊以爲,敬天之威,不以無災而少弛,憂民之念,不以遇災而有加,然後是爲至誠無息之道也。臣雖不敢以言責自居,請以聽言之道,仰復焉。夫聽言之事有二,曰翕受也,曰摧折也。若乃知而不行,悅而不繹,則其害反有甚於摧折,何者,言而不入,則狂者或批鱗,諫而見拒,則直者或犯顔,至再至三,期於回天,則終亦翻然開悟,惕然警省,而有聽施之效矣。若或毋論事之當否,言之巽直,一例翕受,而日月稍久,略無施行,則前言者雖欲申告,而上已聽受矣。後來者雖欲繼進,而言已陳腐矣。風稜由是而消磨,職事由是而頹惰,是聽言不誠之害,反有甚於摧折者也。惟我殿下,從諫弗咈,雖狂必容,而體念二字,已成循例之批,稟處一事,終無下究之效,爲今之患,不患言無可採,惟患行之不誠,殿下臨御以來,前後進言於黈纊之下者,不出乎勉君德捄時弊,則今不必別求新語,擇其要且切者,今日行一言,明日行一事,則此爲聽言之實,而來天下之善矣。噫,豈獨言路爲然?萬事之本,皆在於殿下一心之誠與不誠,而殿下欲回敦朴之風,而一出於誠,則今日之徒尙細節,專事浮文者,可以丕變矣。殿下欲尙節儉之德,而一出於誠,則今日之玩物喪志,服美矜誇者,亦可以從化矣。推此以往,無事不然。此在我殿下一轉移間事耳。臣抑又聞之,古昔聖帝明王,以天地之心爲心,故其行事無非天理之正也。後世人主,以一己之私爲心,故終不能勝其私,而亂亡隨之。以殿下之聰明,先立大本,勝一己之私,返天理之公,則卽此一念,可以上格天心,下慰民望,孔子所謂一日克己,而天下歸仁者也。古人之論性云,先從難克,處克將去,今殿下仁厚出天,奮發少遜,恭儉有餘,而振作不足,發號施令之際,實無雷厲風飛,挽回斡旋之擧,而反爲日征月邁,恬嬉宴安之歸,以至於百度解弛,百隷怠慢,虛僞日滋,占便成風。以此氣像,決不可以振勵頹俗,矯革積弊,此皆我殿下對越憂勤之誠,終欠於無息而然也。其所挽回之本,亦豈在他?立規模則益臻宏大,勵志氣則益懋弘毅,師虞舜之察邇,以達四聰,法殷湯之無方,以用人才,明天理定民彝,一以至誠做去,無少間斷,則治道立矣。又飭中外大小之臣,同心戮力而交修焉。一洗委靡之陋習,以致庶績之咸熙,則災害日去,禎祥日來矣。昔朱子當南渡之後,國計民憂,不啻屢千言,而輒以人主一心爲要,尤眷眷於講學之說,千載以來,便成常談,而爲政急務,實不外是。古之人君,旣置疑丞補弼之臣,且有箴誦諷規之事,其所以自修之方,可謂備矣。及至後世,此事皆廢,成就君德,惟有經筵一事,然於講論之際,一有不誠,亦終歸文具而已。臣所以至誠無息,敢有獻焉者也。殿下不以人廢其言,則國家幸甚。臣於此,尤有所內省而自愧者。宋仁宗時,有水入都門之災,歐陽脩應詔進言,而請用包拯·張環·呂公著諸人,後之談者,許以探本之論。夫以進人而弭災,則如臣之蔑劣無似,而虛縻言責之任者,雖無上所陳必遞之情勢,亦可以去矣。事若相反,而其意則一也,臣無任云云。省疏具悉。所陳當留念,爾其勿辭察職。
己巳六月初三日午時,上御魚水堂。召對入侍時,參贊官趙萬元持詩傳第七卷,檢校待敎朴宗薰持詩傳第七卷,侍讀官趙琮鎭持詩傳第七卷,檢討官申在業持詩傳第七卷,記事官李魯集持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上開卷命讀。琮鎭讀自騂騂角弓,止民胥傚矣賦也。命下審讀之。在業讀自此令兄弟,止交相爲瘉賦也。命參贊官讀之。萬元讀自民之無良,止至于已斯亡賦也。命閣臣讀之。宗薰讀自老馬反爲駒,止如酌孔取比也。命注書讀之。賤臣讀自毋敎猱升木,止小人與屬比也。命上番讀之。在植讀自雨雪瀌瀌,止式居婁驕比也。命下番讀之。綺壽讀自雨雪浮浮,止章四句。命陳文義。琮鎭曰,此篇所言君子小人,卽以位言者,而若以君子小人消長之道,旁推槪論,則君子進用而小人屛伏,小人進用而君子退藏。此乃大往小來,小往大來之機,而事屬互勝,勢難兩存,蓋君子剛正不阿,難進易退,故値小人之進用,則奉身而退而已矣。至若小人則讒間賢良,攀緣谿徑,無所不至,而若其計莫售,則亦或有歸附于進用之君子者,自效小人之革面,以望君子之包容焉。似此者,由患得失之本態,而亦能有畏戢之常情。若果進用君子,則非但衆君子之彙征,雖小人,亦有可使從化之路也。若進用小人,則君子惟有退藏而已矣。凡於黜陟進退之際,益加省察,是臣區區之望也。上曰,注書出去,持公事以入,可也。賤臣承命而出,公事無留院者,故還入進伏。上命下番陳之。在業曰,雨雪瀌瀌,見晛曰消,卽昏亂之世,民思其君,化理淸明,如日斯照陰穢非辟,如雪自消者也。蓋日爲君象,亦有以日月之無私照,比君心之公明,從古聖王做治,自明伊始,程夫子之言曰,君上宜欲其明,而不欲其察。大凡經席仰勉之辭,必及於君心所當加勉之事,方可爲時務之切實,而今我殿下,明竝日月,在廷臣僚,常所欽仰。臣不必拈出一箇明字,敷衍仰奏,而惟彼外邑細民,但以邑倅之臧否,驗諸朝家之命令,爲守令者,勤撫字之道,無貪暴之政,則民曰朝家政敎休明,送此賢倅,活我諸民,治規反是,民乃怨咨。愼擇守令,屢煩飭敎,秉銓之臣,亦切對揚之意,而一付初職,節次推遷,雖有早晩,畢竟以除邑爲準的,苟或以貪汚之性,當牧民之責,一月肆惡,貽害於一年一年,病民,難蘇於十年。是以每當都政,以守令之治不治,係於初仕之擇不擇,絲綸諄複,深軫保民之道,而武之初仕,尙有身言之可試,至若蔭路,皆是儒生也。故有難盡見其爲人,只考年紀高下,地閥何如而已。它日臨民臧否,固非預料。臣意則殿最法意,本無內外,歷試內職,俾治外邑。以此言之,內反有重於外,而京司則除非貶座不參,居中下者絶罕。從今以往,嚴明申飭於凡百有司之臣,褒貶之際,一遵實績,京司若無可紀之蹟,則外邑從可知也。知其不堪任而去之,允合爲官擇之意矣。適當大政之月,而諸司殿最,將不日磨勘矣。玆因文義,敢此仰達,而卽此魚水堂,是我孝宗大王延接先正臣宋時烈之所也。磨礱義理,在此堂焉,講論治謨,由此堂焉。臣等無似,固不敢跂及先輩,而我殿下善繼之道,適臨是堂,上下酬酢,娓娓於治法政謨,臣不勝欣忭萬萬,亟降勅諭,千萬顒祝者也。上曰,所陳甚好,當體念矣。命參贊官陳之。萬元曰,上下番已盡奏,臣則別無可達之辭矣。命閣臣陳之。宗薰曰,此章賦比迭陳,取義深遠,槪其歸趣命意,則專言在上敎下之道。蓋民之從善從惡,本無定態,源淸表直,其勢卽然。故曰爾之遠矣,民胥然矣,爾之敎矣,民胥傚矣。擧一世溺於讒佞,如雨雪之瀌瀌,而若得導迪之宜,則如見晛之雪,可以一朝變化,此詩肯䋜,實在於此矣。君子有徽猷,小人與屬,此以在位之君子言也,而玉堂推言賢愚之分,如是推衍,固無不可,而至於賢者有徽猷,而不肖者趨附云爾,則恐無是理。君子之於小人,使之感化歸善則好矣,否則屛絶之而已。豈有趨附君子之小人乎?此消則彼長,此長則彼消,乃自然之理也。上曰,帝堯親九族以至平章百姓,協和萬邦,而此詩則胡至宗族之相怨也?琮鎭曰,好讒佞之致也。上曰,此章大旨云好讒佞,所謂讒佞者爲誰也?琮鎭曰,未詳誰某之的指,而似是暴公與楀師氏之屬也。上曰,老馬反爲駒,取比於誰也?琮鎭曰,亦似指暴公·楀師氏之類也。上掩卷,命玉堂先退,琮鎭等退出。上曰,屢次祈雨,雨意漠然,何以則好耶?宗薰曰,日熱此甚,庶或釀雨矣。上曰,連日朝霧,頗似旱徵,甚可悶也。上曰,沈虎頭何也?宗薰曰,漢江行祀時,虎頭竝與祭物沈江中,而其意義則未可知也。上曰,蜥蜴祭節次,如何耶?宗薰曰,未得詳聞矣。惠慶宮進服生脈君子湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
趙萬元啓曰,右承旨任厚常,今日不爲仕進,卽爲牌招,何如?傳曰,許遞。
傳于尹鼎烈曰,召對爲之。
傳于尹鼎烈曰,承旨有闕之代,前望單子入之,待下批牌招察任。
承旨前望單子入之,金熙周落點。
趙萬元啓曰,新除授右承旨金熙周,時在慶尙道安東地,斯速乘馹上來事,下諭,何如?傳曰,允。
禮曹啓曰,七次祈雨祭,不卜日,今初六日,龍山江楮子島,遣重臣虔誠設行事,知委,何如?判付啓,依所啓施行爲良如敎。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于朴宗薰曰,只推。
傳于尹鼎烈曰,發遣吏郞,諸執事淸齋與否,摘奸以來。
以公忠監司金蓍根狀啓,鎭川縣民家失火事,傳于朴宗薰曰,旱炎農時,民戶失火,聞甚矜惻,元恤典外,別加顧恤事,廟堂區劃分付。
朴宗薰啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
朴宗薰以禁衛營言啓曰,本營中軍鄭觀采,身病猝重,勢難察任,今姑改差,何如?傳曰,允。
朴宗薰,以刑曹言啓曰,京囚奴興喆覆啓啓目判付內,此獄段別無起疑之端,是矣供招之際,無巧飾發明之語,死者自仆,有諸人所供之辭,此亦不無致疑之端,故有詢問之敎矣。僉議俱同,罪人奴興喆,施以徒配之律事,判下矣。罪人興喆,依判下,決杖一百後,江原道蔚珍縣,徒三年定配所,卽爲押送之意,敢啓。傳曰,知道。
朴宗薰,以刑曹言啓曰,京囚張鳳仁審理啓目判付內,此亦多有疑端是在如中,大臣所奏三疑之說,可謂得當是旀,況旀常患痰喘之狀,屍親旣明言,八十老疾之人,觸傷亦無怪是隱,則不可一向訊推。故屢日思之,而別無他見,罪人張鳳仁,鬪毆殺罪,減一等,決杖一百後,平安道鐵山府,流三千里定配所,卽爲押送之意,敢啓。傳曰,知道。
禁府啓目粘連,向前閔修益亦,觀於道査,三千七百餘金之入已,綻露無餘,渠之到今發明,都是漫漶粧撰之計是白置,文蹟無一差爽,罪犯自有當律,以此照律,何如?判付啓,依允。
刑曹啓目粘連,水原府殺獄罪人崔齊完獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,實因所執,明在頸骨,償命之律,更無可疑云,右議政金思穆病未獻議。臣等以爲,考之脈錄,折致死的然無疑,實因詞證,俱成鐵案,眞木打殺,手勢兇毒,嚴訊輸款,何如?判付啓,再檢而傷處已符於法文,兩鬪而實因專由於頭骨是遣,況旀逃躱實緣於知幾,飾辭欲巧而反拙乙仍于,案完獄成,無容更議是如乎,罪人段,分付守臣,益加推訊,期於得情爲良如敎。又啓目粘連,果川縣殺獄罪人盧獄事,非出殺心,斷然無疑云者,大臣獻議,實爲的當,按法之地,不敢爲原情之論,深軫審克之道,不思所以對揚之道乎?上裁,何如?判付啓,更爲詢問,亦是重獄體審克之意是置,罪人盧段,施以次律爲良如敎。又啓目粘連,開城府殺獄罪人趙禿尙獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,獄具案成,罪無所逭,亟施當律云,右議政金思穆病未獻議。臣等以爲,沿身殆無完膚實因尤著速死,其事則二兩錢不報也,其死則一宿後致命也。衆目所覩,百喙難容,嚴訊得情,何如?判付啓,二兩錢不報,此胡大事,一宿後致命,又何慘毒?心兇勢獰,亦莫如此獄。此可謂獄老生奸,呑吐不服,其所發明,反推於死者,是乃死者之生前遺托,衆目之參看景狀,亦無所發明之路是去乙,一向頑忍,終始牢諱,尤極兇獰是在如中,申飭守臣,更加訊覈,期於得情,如法用律爲良如敎。又啓自粘連,楊州牧殺獄罪人韓金男獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,誤踢幼兒,宜有當勘之律,而以此成獄,恐非審克之政云,右議政金思穆病未獻議。臣等以爲,蝸室獸鬪,俱是健漢,翻身避踢,橫着在傍之睡兒,能不當下致死,拖至十二日之久者,與法文所論,大相逕庭,兩檢相左,實因未的,政合惟輕之典,上裁敎是白乎旀,崔允誠獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,傷頭則屬之自打,傷胸則屬之被打,終見其强爲區別,百海之死,都緣於允誠,恐不得爲低仰之論云,右議政金思穆病未獻議。臣等以爲,三檢脈錄,各自不同,四日致命,亦歸速死,其死不由胸膛,由於頂䪿,典憲莫嚴,未敢遽議傅輕,上裁,何如?判付啓,韓金男獄事段,驟看而雖有十分可疑之端,詳閱而亦有數件情跡之露是置,憤心先起於命根,窄室便成其鬪場,此而不念孩兒之在傍,彼而又乘酒氣之所使,雖以受傷論之,實難分誰也某也。又使壯男當之,宜不免奉勢踢勢是去乙,況旀五歲稚兒,僅免襁褓之男,昏睡不覺,豈脫房中之亂乎?初再檢辭,與之相左,十二致命,又有疑端是遣,參以人情,初無命根之爲讐,寧有故殺命根之兇心,亦豈有殺命根之兒乎?其非故犯,推此可知,無怪乎大臣秋堂之起疑,是乃大抵由我之律,無異於手犯。想像光景,尤可謂矜惻是如乎,渠以一生醉酒之漢,發怒避渠適他之故,血氣之枉憤,不分東西,不計手足。只知打命根之爲快,先始事端者渠也,轉成鬪場者渠也,無論彼此,踢之者亦渠也。且以久而致死言之,幼稚之兒,只悶腰脅之爲痛,所索求者,不當於傷處爲長者,亦一任其所爲,內而損焉,外而傷焉,明若觀火是在如中況沕合於毆打條中者乎?此右所謂情跡之露是置,遽從輕典,反非審克之道,卿等更爲相議于時原任大臣,反覆參閱,論理稟處是旀,崔允誠獄事段,致死人老漢也,致命則四日也。道臣之謂以違舛法文者,實有意見是如乎,頂䪿胸膛之速死處,而多日延拖,足可爲此獄之疑案,況有其妻自撞之說是置,至親之情,豈有爲讐者而言乎?此亦疑端是旀,實因莫切於殺獄,而實因不爲分明,檢官每難於低昂,而檢官亦有致疑兺除良,大臣卿等之言,亦不無致疑乙仍于,此可謂多疑之獄是置,亦爲更議大臣稟處,以爲審克之地爲良如敎。
副校理金疏曰,伏以,臣抱難冒之情,陳必遞之義,竊庶幾日月之明,洞照覆盆,雨露之私,曲循守株,不復置之任使之列,得以優閒餘生,歌詠聖化,及承批旨,不惟不賜之兪音,有若尋常無故者之一疏承批,便可出而仕者然。臣於是,徊徨抑鬱,不知所以自措也。違傲有乖義分,推緘便同課程,縮伏俟勘,凡幾日也。此際李魯益之疏出,而臣之情轉益危蹙矣。滿紙臚列,盛氣凌踏,信筆句斷,盡意詬辱,尋迹於無足之鼎,吹毛於不存之皮,必欲甘心而後已。雖然苟其疾之已甚,不患罪之無辭,以彼而論臣,便不新奇,其言之過與不過,不必深究,藉使加於此百十倍,臣意則不欲與之呶呶較挈,以傷淸朝忠厚之風也。噫,息謗莫如無辨,止沸莫如去薪,爲今日自靖之道,但當永謝簪紱,屛處圭蓽,以快言者之心而已。伏乞天地父母,俯垂矜諒,亟許斥退,鐫削仕版,以安賤分,千萬泣祝,臣無任云云。省疏具悉。猶賢於遂非,爾其勿辭察職。
己巳六月初四日辰時,上御誠正閣。召對入侍時,參贊官尹鼎烈持詩傳第七卷,檢校待敎朴宗薰持詩傳第七卷,侍讀官趙琮鎭持詩傳第七卷,檢討官申在業持許傳第七卷,假注書南秉寬持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上命開卷讀之。琮鎭〈讀〉自有菀者柳,止作此詩。命下番讀之。在業讀自有菀者柳,止比也。命參贊官讀之。鼎烈讀自有鳥高飛,止興也。命閣臣讀之。宗薰讀自菀柳三章,止卷之十四。命陳文義。琮鎭曰,此篇所云後予極焉,後予邁焉者,卽周天子誅求徵索於諸侯之致也。天子之誅求徵索於諸侯,諸侯之誅求徵索於陪臣,陪臣之誅求徵索於下民,其害則均而勢所相推也。夫徵求之弊,由於財竭,財竭之弊,由於奢侈,用度無節,則誅求之患,亦勢所必至也。故宋臣司馬光之言曰,天下之財,不在於上則在於下,不在於下則在於上,此千古之的論也。昔文王之時,有萬民惟正之供,周雖衰而亦必有惟正之供,而誅求於諸侯,一至於此,其不能節用,自可知矣。聖人之言曰,節用而愛民,愛民節用,雖是兩段,而若能節用,則自可愛民之實也。唯我東方,天下之貧國也。國用本來不敷,卽今一年所入,不能支一年所用。然則爲今之計,莫如崇儉禁奢而節財用也。伏願軫念於此,則惠澤可以流被於百姓矣。命下番陳之。在業曰,此章,王者暴虐,甚至於諸侯不朝而作此詩,其以有菀者柳,不可尙息爲興,則可見其非不欲朝,而不可得矣。又曰,上帝甚蹈。又曰,俾予靖之,以此諸句觀之,則亦可見其忠愛之意,而至以後予極焉。後予邁焉云者觀之,則上下句意,判然不無怨咨之意。如此昏亂之時,則身爲諸侯者,猶尙如此,況愚蠢無知之民乎?此專在於爲上者導率之如何耳。且以昨日所講民胥遠矣,民胥效矣之句參看,則其意略同,而自古聖帝明王,莫不於此,惕然深念,其可曰可畏非民,又曰顧畏于民碞,凜乎若朽索之御六馬。今若驟看此章,則似無襯切於時務者,而以百姓之事,推移看之,則亦甚切要矣。伏願如此處,特加留念焉。命參贊官陳之。鼎烈曰,上下番皆陳之,臣更無可達之辭矣。命閣臣陳之。宗薰曰,此章之文義,臣亦別無所仰達之辭矣。上曰,下番以百姓之事推看云者,甚好矣。此章所云上帝者,雖指君上而言之,以惟皇上帝之上帝看之,而以寓畏天之意,何如?琮鎭曰,天人相與之理,甚可畏也。治世明主,莫不於此焉慥慥,爲人君者苟知此箇道理,則孰無畏民之心,而寧有誅求之弊,如此,菀柳之章,胡爲而作哉?在業曰,此章所云上帝甚蹈,蓋指人君,而誠如聖詢,以畏天之道看之甚好。一念對越,洞屬于中,則治效丕應,自無百姓之怨。書曰,天視自我民視,天聽自我民聰,此之謂也。然則畏天之道無他焉,畏民卽是畏天矣。上曰,試以章下註威靈二字看之,天固有威靈之可畏也。天人一理,百姓亦甚可畏,何以則能盡畏天畏民之道哉?琮鎭曰,上帝之威靈,降災降祥,惟係治政之得失,民心之從違。大抵上帝之於人君,若父母,亦非有私也。天人一理,民心悅則上帝降監,禎祥應之,民心違怫則上帝降監,災沴至焉。苟畏上帝則必先畏民矣,苟畏斯民則必先修政矣。宗薰曰,詩人之旨,則以上帝比時王,而今若推看於畏天敬帝之義則果好。常存得上帝臨汝,毋貳爾心之戒,不敢一息間斷,則在我之實理無闕,自然不流於私矣。玉堂所奏,天視自我民視,天聽自我民聽,其理的然。故民心所同,卽天意所在。然而此猶指在民之天,比諸在我之天,則尙有遠近之別。張栻曰,願勿以蒼蒼者爲天,求之吾心方寸之間,就吾方寸上一理無間,卽此主宰乃一天也。若一毫自欺欠誠,則是欺天也。聖敎中天人一理,其幾如此,知此則知敬天之要矣。上曰,有鳥高飛,亦傅于天,亦與大學所稱,綿蠻黃鳥,止于邱隅,孔子曰,於止知其所止,可以人不如鳥乎之旨,推類而觀止善之意,如何也。琮鎭曰,鳥飛傅天之句,本是取興於于何其臻矣。黃鳥止隅之句,本是引喩於思所依附,而聖敎推看於極至之工,亦與孔子推比於止善之旨,同一揆也。在業曰,亦傅于天,止于邱隅,其本旨則異矣,而若以極至之理,推以看之則同矣,而彼云止隅,則取比於止於至善,此云傅天,則取興於于何其臻,觀此比興之物則同,而論其比興之處則善惡判焉。此所謂差毫謬千也。然而但就其比興者而觀之,則聖敎之推類而同看者,臣實欽仰於聖學省察之工,而聖學亦或有絲毫之差,則易致千里之謬矣。如此處,更加省察之工,是臣區區之望也。宗薰曰,止于邱隅之取義,亦非詩人本旨,而看作止於至善之義,若是襯合,今下詢亦傅于天之義亦如此,臣不勝欽仰矣。實理之在物,隨處發見,皆可以取鑑,鳶飛戾天,亦與鳥飛傅天之句無異,而所以形容一理活潑潑地,可以見聖人極工,此正是讀詩之要,觀物之工也。上曰,此章之興,亦有比之意乎?宗薰曰,興中本多兼比意者,而此詩此句,蓋謂鳥飛則傅天,尙有止泊之所,而彼人之心,將於何處而至極乎?此乃反其說而憂歎也。上掩卷,命玉堂先退,琮鎭等先退。上曰,雨意漠然,而今日亦甚熱矣。宗薰曰,連日朝霧而不雨,實憫然矣。上曰,兩西則以狀啓觀之,雨水頗多,或有豐登之望乎?鼎烈曰,觀其狀啓,則兩西雨澤稍過,反有所害之慮矣。上曰,全羅·慶尙道,猶或可謂中年乎?宗薰曰,趁今得雨,則庶或然矣。上曰,京畿若不雨,則如何?宗薰曰,今雖得雨,猶未免爲穴農矣。上曰,穴農,何謂也?宗薰曰,彼稔此凶之不均,爲穴農矣。上曰,昨年永陵幸行時,招問農民,則曰穴農者,此也。仍命退,承史·閣臣以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
傳于尹鼎烈曰,傳香承旨馳詣受香諸處,奉審摘奸以來。
傳于朴宗薰曰,大臣·備局堂上,引見。
承旨前望單子入之,洪秀晩落點。
以大司諫曺允遂,司諫金熙華,獻納鄭觀綏,正言曺鳳振牌不進罷職傳旨,傳于朴宗薰曰,只推。
傳于尹鼎烈曰,向者日次,不爲承候,今日又不承候,弘文提學牌招,使之承候。
以弘文提學朴宗慶牌不進推考傳旨,傳于朴宗薰曰,更爲牌招。
以弘文提學朴宗慶再牌不進推考傳旨,傳于朴宗薰曰,更爲牌招。
以弘文提學朴宗慶三牌不進推考傳旨,傳于朴宗薰曰,更爲牌招。
以弘文提學朴宗慶四牌不進推考傳旨,傳于朴宗薰曰,更爲牌招。
傳于朴宗薰曰,留院上疏入之。
尹鼎烈,以吏曹言啓曰,今此祈雨祭,龍山江執禮副司果朴宗琦,楮子島執禮副司果朴大圭,塡差出名帖矣。稱以在外,終不出齋,故其代不得已龍山江執禮,以成均館司成李東冕塡差,楮子島執禮,以司僕寺正尹行直塡差,而實軍銜之無得擅自離鄕,旣載法典,莫重祭享,稱托在外,淸齋摘奸,成命之下,以致遲滯者,事體道理,萬萬駭然。副司果朴宗琦·朴大圭,竝令該府拿問處之,何如?傳曰,萬萬駭然。令議府拿問,從重嚴勘。
朴宗薰啓曰,當直擧行,何等嚴急,而呼喚旣久,行步太緩,屢加催促,不卽入來,事甚駭然。當該都事金鉉哲,所當重勘,而本院請惟之外,無他可施之罰,何以爲之?敢稟。傳曰,爲先汰去,令該府拿問嚴勘。
傳于尹鼎烈曰,當該承旨,從重推考。
兵曹,以徐英輔爲禁衛中軍。
洪秀晩,以兵曹言啓曰,卽接西所衛將李尙岳牒報,則永肅門外北邊,大松一株顚仆云。待明朝,令該所斫去之意,分付,何如?傳曰,允。
朴宗薰,以義禁府言啓曰,祈雨祭龍山江執禮副司果朴宗琦,楮子島執禮副司果朴大圭,竝令該府拿問,從重嚴勘事,傳旨啓下矣。朴宗琦今方待命拿囚,而朴大圭下去京畿廣州地云。依例發遣府羅將,拿來,何如?傳曰,允。
刑曹啓目粘連,楊州牧殺獄罪人韓金男獄事段,依判下問議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,兩人互踢四足交帀,今乭之被踢,的在誰足乎?此臣所謂宜有當勘之律者也云,右議政金思穆病未獻議。臣等以爲,窄室亂踢,難分彼此,無知幼稚,寧有移怒必殺之理乎?決知非故犯,旣非故犯,則過失之殺,不當償命是白乎旀,崔允誠獄事段,依判下問議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,胸膛痕損,圍圓之大,一尺三分,足致一人之命。此獄顚末,終未見一疑云,右議政金思穆病未獻議。臣等以爲,頂䪿則自撞胸膛被踢也。頂䪿痕損狼藉,而其妻至曰自撞,臣等亦不無疑,而大臣之議如此,上裁,何如?判付內,韓金男獄事段,昨日所判下,而問於卿等,卽有所致疑之端而言是加尼,今見諸議,亦可謂深得獄體是如乎,特從惟輕之典,不害爲寧失之刑政,上項罪人韓金男,施以次律爲旀,崔允誠獄事段,昨日判付,已言其致疑之事是在如中,許多事狀,有所疑端,卿等所奏,亦爲得當乙仍于,上項罪人崔允誠段置,特施次律之典爲良如敎。又啓目粘連,楊根郡殺獄罪人鄭翼佐獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,脅肋受踢,骨節有聲,成獄取服,斷無可疑,而專係奴主之眞僞,詳考帳籍,決定宜矣云,右議政金思穆病未獻議。臣等以爲,屢代仰役,不可謂一時短雇,三年蒙喪,發於屍親之口招,則成獄償命,恐非可議,而奴良未判云,則臣曹未敢徑斷,更令道臣,良賤與否査究狀聞後稟處,亦每之死,在於八日,而誤書二日,未免疎漏,推考,何如?判付內依允。
刑曹啓目粘連,高陽郡殺獄罪人李才完獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,全體都傷,兩證同辭,囚供亦無異自服,依法償命,更無他議云,右議政金思穆病未獻議。臣等以爲,下手兇獰,致命憯切,證參丁寧,凶身直招,速捧輸款爲白乎旀,砥平縣殺獄罪人李千石獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,頭面破坼,痕損之慘,莫如此獄,斯速究竟,然後冤可洩而法可伸矣云,右議政金思穆病未獻議。臣等以爲,據胸拔鬚,凶身自道,捽曳批踢之狀,京得目覩,狼藉痕損,實因的確,嚴訊取服爲白乎旀,坡州牧殺獄罪人李魯臣獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,額角之傷,卽法文必死之處,梨木打額,囚供已服,嚴訊取款云,右議政金思穆病未獻議,臣等以爲,行兇器仗,卽九尺梨木,右邊額角,經宵致命,沕合法文,鬧端於至微殺變,便是當下,嚴訊取服,何如?判付內,三囚獄事,便同鐵案兺除良,其中李千石獄事段,至爲慘毒是如乎,另飭道臣,竝只各別訊推,期於得情爲良如敎。
執義朴孝成疏曰,伏以,亢陽爲災,穡事卒痒,圭璧之薦,至於六度,而靈應猶邈,惟我殿下,憫旱之政,靡不用極,憂民之念,若恫在己,爲今日臣子者,豈不憂遑而焦灼乎?臣衰頹謭劣,百不猶人,固不敢以言官自處而目見群工恬嬉,貽我至尊之獨憂,不容泯默,謹以芻蕘之說,仰瀆宸聽,惟聖明垂察焉。方今之急務,莫若懋實,而不可以諱災也。蓋天災流行,無國無之,則災也者,聖王之所不免,而初非可諱者也。苟或諱災,則應天不以實,而天心不豫,憂民不以實,而人情不服。懋實則反是,昔成湯六事自責,宣王側身修省,皆所以懋實也。逮至後世,諂諛之風勝而諱災之說進,冬雷春雪,指以爲祥,野雀山雉,認以爲瑞,甚至於今年雖雨,禾稼不損云者有之,豈非矯誣之甚乎?嗚呼,今年秋事,蓋已判歉,八路之得雨,雖或不齊,未免赤地者,十居八九,臣愚竊以爲,捄荒之政,不可不早爲之所也。夫蠲減也,賑貸也,移民也,移粟也,何莫非捄荒,而先時則民蒙其澤,後時則人不知感,譬如一盂之飯,施之於人,而或於其未病之前,或於其旣病之後,則所施一也,而爲惠不同也。昔在先朝甲寅,三南告歉,殆甚於今年。惟我先大王憂勤惕厲,嗣歲捄荒之方,莫不早辦,糴政身役則及秋而量減,捐廩議賑則歲前而抄飢,又以荒歲民命,係於守令,嚴飭道臣,凡厥貪婪而蔑法,罷軟而不職,不可任以荒政者,不待殿最,先期啓罷,至哉。先王之聖德也,是故南土生靈,無一人捐瘠者。伏願殿下,以先王之心爲心,凡係荒政,勿遲勿疑,令廟堂先期稟處,以活民命焉。噫,近日紀綱,何其掃地也?年前北土起鬧官門,迫脅官長者,非一非再,近聞投石之變,又起於松都居留之庭。若此不已,則幾何而不爲河北之亂民乎?以今日人心世道,又重以飢饉萑蒲潢池之盜,必至之勢也。伏願殿下,嚴飭內之法官,外之營閫守臣,凡諸紀綱所關,一倍整頓,以爲先事之備焉。近日生民切骨之弊,難以毛擧,而其中情債一款,甚無謂也。上之所取謂之賦,下之所貢謂之貢,所謂情債者,此何名目也?京司之吏,執其左契,而責之於外邑領運之吏。夫以物種進奉者,恐其退却,冀其無事,行之以債,猶或,可也。至於上納之錢,上番之軍,亦皆有債,月加歲增,罔有紀極,少不如意,動輒生事,外邑之吏,無所控告,負債許多,以充其慾歸徵於本邑之民,民生之日瘁,亦以此也。昔我先王,深惡此弊,嚴加飭察,雖有巨奸猾吏,亦皆斂手而知戢。近漸解弛,恣其所慾,凡係生民膏血,豈可一任吏胥之手而莫之矯捄乎?伏願殿下,嚴飭諸司提擧,此輩應食之外,復有如前濫徵者,一一査出,以施當律,以紓民力焉。仍伏念,臣曾於乙丑待罪持憲時,以臺體之失當,論罷大司諫曺允遂,而批旨依允,昨伏見曺允遂疏本,則以此自引,謂以鐵限而不爲出肅。夫同僚旣以臣言引入,則揆以事面,臣何敢視若尋常,晏然行公乎?且臣犬馬之齒已暮,蒲柳之質先零,言議風采,初不近似於耳目之任,當此遇災修省之日,言路之開,此是第一義,而如臣庸陋不足爲多少,坐犯違傲,凡幾度矣,由前由後,不可仍冒也審矣。伏乞殿下,亟命該曹,遞斥臣見職,以安私分,以肅朝綱焉,臣無任云云。省疏具悉。爾言可謂今日之急務,其陳勉諸條,令廟堂各別着念,爛熳商議,俾有當災日軫民弊之本意。至於守令,大政當前,殿最不遠,分付內而銓官,使之誠心對揚,則外而各道,亦有實效,亦令廟堂察飭,若有不能精白一心,或歸文具之例科,則亦卽論勘。松都事,風傳所言,未能的信,果有此事,實是變怪。爾所云紀綱整頓之語甚好,當留念。情債事,向日已有飭令,法久則難保必無,而今又申飭,無近於屑屑乎?此亦紀綱之所係,令廟堂更加禁斷,爾其勿辭察職。
己巳六月初五日卯時,上御熙政堂。大臣·備局堂上引見入侍時,左副承旨朴宗薰,假注書南秉寬,事變假注書崔大寔,記事官申在植,記事官朴綺壽,右議政金思穆,兼戶曹判書李晩秀,行禮曹判書韓晩裕,兵曹判書金羲淳,兼都承旨沈象奎,刑曹判書朴崙壽,禮曹參判閔耆顯,行護軍李得濟,行護軍李光益,行護軍李堯憲,刑曹參判金明淳,掌令權烒,副校理金學淳,以次進伏訖。思穆曰,伊來旱炎熾盛,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,祈雨祭六次設行,而雨意邈然,誠甚憫然矣。思穆曰,夕寒而朝霧,霧霽則因無雨意,此實罔措矣。上曰,今若得雨,則年事庶有可望乎?思穆曰,初庚已過,而尙未得雨,年事誠可憫,而趁此時如或得雨,則豐年雖無望矣,而百姓猶可爲賦稅之資矣。上曰,八道總論,則年事何如云耶?思穆曰,兩西則稍勝,而三南則移種者不得爲三分之一云矣。上曰,旱災不獨京畿如是,而諸處皆然乎?思穆曰,湖南亦特甚云矣。象奎曰,湖西,湖南移秧者,幾乎過半,而移秧後因不得雨云矣。思穆曰,鋤後旱乾,尤難云矣。上曰,三次所得雨,或有來處,或有不來處,雖驟雨,亦有所益乎?象奎曰,雖驟雨,有勝於不來矣。上曰,如此旱災,近年初有乎?思穆曰,近來或有如此之時,而雖於初庚之後得雨,則或有豐登之時矣。上曰,今雖如此亢旱,民心或不至於大段憂惶乎?思穆曰,今年牟麥則豐熟,賴此姑安矣。上曰,麥農則何能如是乎?象奎曰,春候則頗調均故耳。上曰,五六日內得雨,則庶幾免凶乎?思穆曰,然矣。上曰,雖或得雨,而高燥奉天畓,則難免凶荒乎?象奎曰,非但高燥處爲然,雖中田,亦難保其秋成矣。上曰,民心果以麥豐稍慰乎?象奎曰,然矣。羲淳曰,屢豐之餘,春麥又登,今年則似不至於顚連之患矣。上曰,北道以旱爲好云,然乎?思穆曰,不但北道爲然,西道亦然,以其田穀居多故也。上曰,全羅道卽大同所上之州,而失稔則比他道尤憫乎?象奎曰,國計專恃於全羅道,而失稔則最不成說矣。上曰,江原道則何如云耶?思穆曰,四五邑外,旱災皆孔甚云矣。象奎曰,江原道亦田多畓少,專以田穀聊生,而田穀則雖小旱,不至如畓穀之受害,故今年江原道則比他道似或稍勝矣。羲淳曰,江原道,則山高谷深,蓋多水根處,故雖旱,不至於大段受害矣。上曰,朴孝成之疏見之,則先言先朝憫旱恤民之事,又言開城府投石之變,此事未知緣何而作也。大臣亦或聞之,而投石者至於幾人云乎?思穆曰,臣亦略聞此事,而投石者殆近千餘人云矣。上曰,大臣聞之,則果緣何而致此云耶?思穆曰,臣亦未能詳知,而槪聞則蓋有其端矣。閭巷之間,所謂白丁者,至甚賤者,而不敢與常人同矣。今聞該府,有白丁者婚娶,而着官服張日傘,故邑中之人,因是起鬧,亂打借官服之人,毁撤白丁之家,因號訴於本府,而謂其不能嚴治其罪,朋興作梗,遂至投石於府衙云矣。上曰,此蓋風聞乎?象奎曰,似是苗脈則有之矣。上曰,疏批今將書下,而此事亦自廟堂,各別査實稟處,可也。又敎曰,疏中又有言先朝有守令之疲軟不勝任者一竝斥罷云,此事果有之乎?象奎曰,先朝甲寅年,有大風大水之災,年事大無,其明年四月,命諸道設賑,其時申飭道臣,果有斥罷守令之衰病難勝任者矣。上曰,今則殿最不遠,殿最前此擧,似迫急矣。又敎曰,疏中又言賑政之事,亦自廟堂商碓,別般區劃,可也。情債事,亦言之矣。此則向已飭令,今則稍有實效云乎?思穆曰,姑未詳知,而庶有效益矣。上曰,金再疏,見之乎?今則便同自服,大臣意見,則謂其疏何如也?思穆曰,今則大臣已作故,其疏之自服,誠善處矣。上曰,李魯益今已承批,似別無處義矣。閣臣須申飭入來也。宗薰曰,聞有身病云,而當申飭矣。上曰,更爲申飭也。上曰,次對爲之。思穆曰,臣與左相,相議停當者存矣。向因平安監司徐榮輔以江界民弊,枚擧該府使金爔論報登聞,而所陳諸條中屯田一款,以防軍一千四百名,分春秋各以七百名入防,而兼爲服田,以爲兵農相寓之制,則固邊足食,兩得其方,故自本司以屯田則成節目報來之意,草記稟處,而有屯田公私之兩便,成節目啓聞之批矣。道臣今以該邑所成節目上送,而今則經始之初,且是節晩之後,姑以及今秋設施之方,先成事目,故務從簡約而排布,則極有條理,事件則可見纖悉,庶期有來後永久之效,使之依節目施行,防糧不足條,依道臣所請,以留庫穀許令貸下,待屯穀收入,限三年次次竝耗還報之意,分付,何如?上曰,依爲之。出擧條思穆曰,卽見開城留守韓致應救民弊狀啓,以爲,還田俱無甚弊,農商各有所業,至於軍政,今方自本府査正,惟是儒案爲紊名分藪逋逃之端,營債有徵隣族病公私之弊云,而有儒案救弊事,議于大臣之命矣。松都營債,未知創在何時,而一營經用之需,將士支放之資及大小使客供億諸條,一於債殖中取用,而散斂旣久,官民俱瘁。近年之百般痼瘼,皆由於債錢之故,而況營用漸廣,債本漸縮,不出多年,將有支不得之慮,中間之另加釐改,非不屢矣,而亦無以拔根塞源,終歸於目下姑息而止。然如欲大行通變,則有不可遽然着手,此則從當爛議廣商,必得十全之方,然後始可稟定,而至於儒案,則其所以紊亂也逋逃也,此豈儒案之故也?直以掌是案者,不能愼重簡當之失,今至於一案之內百弊俱生,前因繡啓,守臣有所論啓,而請遵故相臣元仁孫所定節目,益加裁量,務從愼簡之意,添事目永久恪遵矣。所論果有意見,前人已成科條,就此損益,無更違越之外,無他可釐之方,以此意措辭分付於守臣,俾勿以儒案一事,更煩朝家之意,竝爲申明知委,何如?上曰,依爲之。出擧條思穆曰,祈雨祭已設六次,自郊徂宮,靡神不擧,而雨澤猶未周洽,民事轉益渴憫,雲漢之詩,卽古先哲辟遇災修省之作,而其三章則曰,兢兢業業,如雷如霆,至其末章則曰,無棄爾成,蓋謂不可以靈應之漠然,棄其前功,益盡在吾之誠也。凡其所謂盡誠之道,不但謂圭璧之旣卒,亦惟在於人主萬化之源,從古聖王之警懼反省,終致大有之治者,觀於殷宗之消桑穀,宋景之徙熒惑,可驗其心香之格捷於桴鼓。伏願益篤對越之誠,凡於一號一令一言一動之際,常如上帝之監臨,必曰此其合乎天理而克享天心否乎?隨處省察,無敢或忽,則仁覆聽卑之天,必無終漠之理,誠如是也,則祈天典學,兩盡其要,益加體念,是臣區區之望也。上曰,憫旱之餘,欲問弭災之策,卿言先之,可不體念?當留意矣。出擧條思穆曰,閱月亢旱,初庚已過,今雖得雨,難保有秋,來頭備豫之方,不可不及今熟講,而目今國儲枵然,在在皆然。雖其留庫之穀,吏逋居多,間不無徒擁虛簿之歎,除非大加節省,亟行徵捧,則實無應卒拮据之策,內而地部惠廳,則痛裁不急之用,外而各該營邑,則督捧負逋之穀,經紀儲蓄以備救荒之策,實爲重民天裕國計之道,以此申飭,何如?上曰,依爲之。出擧條思穆曰,近日審理之擧,實出於遇災修省,疏鬱導和之聖意,有司之臣,鎭日慮囚,隨卽啓稟,而秋曹所在獄案,不過諸道已錄啓者,此外必多有不及錄啓之案。凡道臣赴任三朔之內,道內重囚,看詳具案登聞,自是法式,而一經登聞之後,雖新有重囚,更不錄啓,致使許久滯囚,決折無期。臣意則分付各該道臣,詳閱未錄啓者,更加一一審理,具意見啓聞,以爲分輕重決處之地,尤爲重人命疏冤鬱之道,故敢此仰達矣。上曰,所奏甚好,依爲之。出擧條思穆曰,使臣今將治行矣。上使尙未入京,卽速上來之意,自上敦勉似好,故敢此仰達矣。上曰,敦勉則上來乎?思穆曰,然矣。上曰,到今則不必屢辭,當有敦諭,而大臣亦爲私自往復,期於上來好矣。思穆曰,二十五日各殿宮進服粟米飮,則當依例封進,而大殿·中宮殿則日熱如此,正宜審愼,故敢此仰達矣。上曰,依例封進,可也。思穆曰,消毒保嬰丹,例以上元,七夕日製之矣。今年七夕,將欲製進,故敢此仰達矣。上曰,此是何劑乎?思穆曰,小兒藥用矣。上可之。上曰,諸宰次次奏事。諸宰齊奏曰,臣等別無仰奏者矣。上曰,臺諫奏事。烒曰,今日卽祈雨祭齋日矣。傳啓則不得爲之矣。上曰,以所懷奏之,而只擧末端,可也。烒曰,噫嘻,逆鏔窮凶之罪,已悉於前啓。今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,臣謂正法罪人鏔亟施孥戮之典。上曰,不允。出擧條烒曰,近日妖凶之邪學,熾如烈火,勢急淊天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鏞·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之深溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。臣謂黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條烒曰,噫嘻,痛矣。十數年來,賊勢益肆,人心靡定,顧瞻他日之徒,四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端。今幸乾斷赫然,四字刀割此等黨與,不可仍置。臣謂周爀,亟令王府嚴鞫得情,快正典刑。上曰,不允。出擧條烒曰,三啓中諸賊,罪關宗社,憤切神人,往在先朝,旣允臺閣傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎。仍出姑停矣,今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。臣謂亟下三啓依允之傳旨,令該府擧行焉。上曰,不允。出擧條烒曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。臣謂物故罪人基讓子寵億,姑先施以竄配之典。上曰,不允。出擧條烒曰,噫,彼李東萬則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿情轉激之際,豈不有乖於誅亂去慝之義哉?臣謂古今島定配罪人李東萬,亟令王府,設鞫嚴問,秋曹諸罪人中如李榮復·金元喜·洪宗益等情犯甚重者,亦爲移囚王府,到底盤覈,夬施典刑。上曰,不允。李榮復等事,前批已諭,亟停勿煩。出擧條仍敎曰,傳啓時時鼎等事,竝爲停啓,可矣。烒曰,時鼎事,亦在兩司合啓中矣。日後諸臺俱備,然後商確爲之矣。上曰,日後卽爲停啓,可也。烒曰,噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙。乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之夬施。臣謂物故罪人國仁支屬應坐之類,亟施島配之典。上曰,不允。出擧條烒曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。臣謂朴紀淳,亟令王府,拿來嚴問,以重鞫體。上曰,不允。出擧條烒曰,新除授司諫院正言辛碩林,時在慶尙道靈山地,臣謂斯速乘馹上來事,下諭宜矣。上曰,許遞。出擧條烒曰,臣知識淺短,實無一得之見,可以裨聖明之慮,贊修省之實,而區區愚忠,不敢終默,有此仰達矣。近當亢旱之時,殿下敬天憂民之念,虔禱弭災之誠,有足以感格神明,而向者乍雨而旋曝,萬姓之魚喁,始若可救,四野之龜坼,又復孔酷。況今秧事已晩,秋候稍早,甘霈設或得之,豐稔其可望乎?言念民事,實爲罔涯,遽論濟恤之策,雖若太早之計,而民事不可緩也。此不可不預爲詢問於廟堂,指揮於道臣·守令,使億萬生靈,得蒙懷保之澤也。凡所以寬賦役,備賑贍,業流逋,察弊瘼之道,臣於倉卒之間,不可一二枚擧,而向在先朝戊午年,亦有三夏旱暵之災,救民之道,靡事不擧,至有代播綸音,預諭以輕其賦,使趨於播是穀,賴此恩敎,得蒙厚澤,民至今頌之矣。卽今水田之已違揷秧者,猶可他穀之迨此勸耕,而畎畝之民,或慮秋稅之如前,寧欲棄以赤地,而不願播以他穀者有之。若先之以減稅之意,申之以勸耕之意,使乾涸之地,得免空棄之歎,則其於民食,庶幾有補矣。臣謂自廟堂前期講確,以此意關飭各道,使之指揮列邑,宜矣。上曰,所奏甚切於今日,令廟堂知悉擧行。出擧條烒曰,農野之有堤堰,所以儲水而備旱,直爲灌漑之功,誠不少矣。是以備局有堤堰司,亦自朝家所以備灌漑之意,可以見矣,而近來漸不如古,頹廢不修,或者奸民猾吏輩,憑托起墾作渠谿壑,凌夷其土,耕種其地,一或遇旱,則四野如焚,點水難資。此亦農政之一弊,臣謂申飭修擧之方於列邑,宜矣。上曰,堤堰飭敎,本在於別諭,令廟堂臨時分付各道,凡於來後修築之節,益加着念。出擧條烒曰,臣於前秋賓對之入參也。以還政事仰奏所懷,而其時倉卒,辭未達意,至今慙悚,近以還穀之不精,屢煩朝家之飾敎,而凡還穀之當秋精捧,非難也。冬而精蓄,春之精分最難。若於冬蓄之時,旣失其精,春分之時,不以其精,則秋之精捧,適足爲倉吏肥己之益,而反爲小民剝膚之害。且糶糴之規,半留半分,散舊蓄新,則今春所分之穀,乃是朝令前再昨秋所捧也。容或有麤劣,而來春之所分,卽是前秋精捧之穀也?此或有麤劣者,則其爲益於奸吏,而爲害於小民者,可以知矣。若其矯捄之道,則不必上煩朝廷,使道臣每於分還時,另加廉察其穀品,如其所分者不如所捧之精,則爲先請勘守令,該掌吏輩從重嚴懲,似有實效,而至於今秋之所捧,則不可無參酌之道。遇災之邑,爲守令者,只欲免自己之罪過,不念彼貧民之事情,一直以精爲主,或施鞭扑,或施簸颺,行不得之政也。且夫代捧之事,今番備郞之摘奸也,亦在執頉中,而歉歲之民,苟能以納糴,則宜施以從所願闊狹之道。凡精捧之飭,代捧之禁,皆所以爲民食也,而若不隨其豐儉,施以便宜,則民益困窮,當如何哉?雖然此則只可許於失稔之邑,不可混於豐登之處,其所分別指揮,自有廟堂之商量,臣謂下詢於廟堂,量其可否,施以斟酌之方,宜矣。上曰,代捧非朝家先自出令者也。代播時亦已早,更爲商確然後分付,亦未晩矣。出擧條晩秀曰,亢旱彌月,上下渴憫之情,曷有極哉?備預捄荒之政,不可不及今爲之,而備預捄荒之中,亦有鎭定民心,勿致煩擾者爲貴,臺臣所奏,誠出於備預之意,而亦非急務也。至於還穀精捧,豈可自朝家闊狹乎?代捧亦稟於朝家,然後不得已爲之,而近來守令無嚴,還穀代捧,不待朝令,任自爲之,此固已非設法之本意,而若或値萬不得已民情遑急之時,則臨時或有代捧之例,而今若預爲指揮,則實非朝家得宜之擧,而徒致民情騷擾,此非及今之切務也,小臣亦有區區所懷。俄者大臣,以盡誠節用之言仰勉者,誠今日之第一代天莅民之道,而臣亦待罪有司之任,晝思夜度,求所以節用之道,則實茫然不知其策矣。臣於此,不可不溯其本源所在之地,歸之於萬化之源,此外更無他道矣。臣竊伏見殿下臨御以來,經用之費,何嘗有過重之擧,而國用漸至於艱之,一年經費,不能支一年,臣實不知其由也。臣謹考孝廟朝一年經費,不過爲九萬兩,而今則一年經費,恰爲三十萬兩,而猶爲不敷。孝廟時國家之多事,非比今日,而經費之少,則比今爲三分之一,而猶無不足之歎。細究其故,則專由於自上節用之致也。夫所謂節用者,言之則易,而行之不易,節用之實,則只在於祛奢侈而已,而奢侈之風,莫盛於今日。大凡奢侈之害,有甚於天災,此不可以政事言語威令刑罰而禁止者也。轉移風俗之道,只在於君上躬率之化矣。自上若有大布大帛之治,則下之觀感,捷於影響者,自然之理也。臣亦知殿下實有躬儉之德,常時無一毫奢侈之事,而殿下卽阼以後,有屢豐之慶,小民不知何者爲凶年,甚至於鄕曲小民,不食麥飯,人心之侈靡若此,安得無災沴之來者乎?大凡天災流行,卽是常事,歲歲豐登之餘,偶有一年之凶歉者,不是異事,臣誠惶恐,而殿下亦安知凶年爲何如也?今若得大霈,則亦安知不轉而爲大康之年乎?然而年軍之判凶,今幾決矣。此政殿下動心忍性之一大機會也。苟於此時,克念大奮發大激感之道,則亦安知不轉災爲祥,回亂爲治乎?臺臣所奏,非不美矣,而在今時,則似有太急速之慮,不如小加鎭定之策爲愈也。爲今之計,莫如歸之本源之地,必也自上奮發修省,頻接近臣,討論往事,何朝有何事之可法,何代有何事之可監,琢磨淬礪,則自然功化流被於百姓,此所謂精神所湊者也。顧今八道之內,精神不能接屬,精神之接屬者,上下之情,顒然交孚之謂也。凡於憂民恤下之政,務盡講磨之方,使八方民事,轉運於殿下方寸之上,是臣區區之望也。上曰,戶判之言甚好矣。烒曰,臣之所陳,蓋欲預備而已。非謂卽今指揮者,而戶判所奏,亦以此也。雖然今臣一二條仰對者,不過濟民之末務也。蓋天下之事,有本有末,欲正其本者,雖若迂遠,而易於爲效,欲救其末者,雖若切至,而難於爲功。朱子曰,生民休戚,係於守令,守令賢否,係於監司,監司之本,在於朝廷,上自朝廷,修擧百職,振刷庶政,監司之差送,必以其人,守令之黜陟,必以其公,則事之所謂利者,民之所謂休者,將無所不擧矣。事之所謂害者,民之所謂戚者,將無所不除矣。苟或不然,而徒切切營營於薄物細故,今日下一令,明日行一事,則紛紛屑屑,所以惠民者,益增其擾而已。是豈以實心行實政之道哉?顧今諸道之褒貶當前,銓曹之大政不遠,此正嚴考課愼簡選,以爲正其本之時也。抑又溯其本源,則都在於殿下一心上矣。凡人君恐懼修省,敬天愛民之念,只在於遇災之日,而災之未來也。初無是心,災之纔過也,遂弛是心,則實非應天以實之道也。伏願殿下,雖於無災之時,常如有災之日,則亦可以轉災爲祥矣。況今値有災之時乎?兢兢業業,無或小忽,以答天心,以副民望焉。上曰,此亦以所懷奏之乎?烒曰,非所懷矣。上曰,玉堂奏事。學淳曰,目今日氣,一直亢旱,珪璧遍擧,靈應猶邈,中外群情,誠萬萬渴悶矣。臣於向日講筵,因文義,以對越二字,有所仰陳者,而夫對越之道無它,卽不過誠敬而已,非敬無以事天。非誠無以格天,詩曰,敬天之怒,無敢戲豫,中庸曰不誠無物,必也誠敬俱至,無一毫間斷,然後乃可爲對越上帝,應天以實之道矣。近日以來,我殿下未明求衣,耿耿一念,惟在於憫旱弭災之策,先命有司,亟行審理之政,更飭諸道,促進矯瘼之策,有以仰大聖人導和察隱之盛德至意,而第伏念,審理之政,若不十分詳覈,務歸公平,則其所謂審理,未足爲眞箇導和也。矯瘼之策,若不十分講究,有所釐革,則其所謂矯瘼,未足爲眞箇察隱也。苟如是,則將見其徒屬文具,竟歸空言而已。烏在其遇災修省,隨事警飭之本意,而亦非所以慰悅群情,孚格天心之道也。伏願先自殿下一心上,益加誠敬之工,克盡對越之道,另飭中外,俾各實心對揚,期有實效,則應天以實之政,實無過於此兩者,而亦足爲目下一分弛災之道矣。特加留念,是臣區區之望也。上曰,所陳切實,當留念矣。出擧條仍敎曰,玉堂所奏,甚好矣。刑曹判書參判,又此登筵,參聞其奏矣。審理之道,各別着實爲之,可也。崙壽·明淳等進前奏曰,臣等今聞玉堂所奏之言,則審理詳覈,務歸公平之言,甚切實。向者大臣,亦以哀敬折獄,生死無冤者仰奏,而凡外邑檢驗文案,當初如有一臺不善,則審理之時,但以文字憑照,自不無未盡之患,故或求疑於可疑之地,而或强疑於不疑之地,强疑於不疑,則不無其害。以臣知識之淺短,荷此重大之任,朝夕惕惕,思盡其平理之方,而難保其無冤矣。顧今京外檢驗文書之當爲審理者,合爲八十餘條矣。今當次次仰奏,而玉堂之詳覈公平之言,誠然矣。臣等亦豈無一分對揚之心,而實不知其可爲之策,臣等所以憂慮者此也。上曰,着實爲之。宗薰曰,臺諫奏事,體貌自別,元無無批旨之所懷。臺臣末端所奏,語屬陳勉,而以不出擧條爲奏,揆以格例,有違臺體。掌今權烒,推考,何如?上曰,生疎所致,勿推,可也。出擧條烒曰,臣於見職,萬不近似,而賓對有命,冒沒登筵,當此憫旱之時,其所獻愚之誠,不必拘於所懷之例規。且況臺臣之職,無事不言,有懷必陳,故妄效寂寥數語,渾昧臺閣之前規,乃有承宣之請推,而猥荷聖恩之曲恕,至蒙溫諭之勿推,臣感惶萬萬,而其於臺體之壞損,面發赤而無措躬之所矣。以此情蹤,何可一刻晏然於臺次乎?遞斥臣職,是臣區區之望也。上曰,勿辭,亦勿退待。出擧條仍命備堂先退。思穆等退出,命書傳敎曰,同副承旨許遞,前望單子入之,待下批牌招察任。又命書傳敎曰,騎馬二匹立之,史官二員待命。仍敎曰,上番翰林申在植,下番翰林朴綺壽,分詣祈雨享所摘奸,仍爲監祭,而上下番難以俱空,祭享罷後,留門入來,可也。上曰,奉審承旨,誰也?宗薰曰,左承旨趙萬元也。王大妃殿進上消痰膏製入事,榻前下敎。惠慶宮進服生脈君子湯前方中,去香薷穗,自今日一貼式煎入事,榻前下敎。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于洪秀晩曰,左副承旨入侍。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于朴宗薰曰,只推。
朴宗薰啓曰,明陵忌辰祭,傳香禮房承旨當爲齋宿,行左承旨趙萬元,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
以弘文提學朴宗慶五牌不進推考傳旨,傳于朴宗薰曰,更爲牌招。
趙萬元,以吏曹言啓曰,今六月初八日行明陵忌辰祭獻官,前承旨李文會塡差,而時無職名,令該曹口傳付軍職,何如?傳曰,允。
兵曹口傳政事,護軍單李文會。
趙萬元,以弘文館言啓曰,副校理金疏批已下,卽爲牌招蔡任,何如?傳曰,允。
以副校理金牌不進罷職傳旨,傳于趙萬元曰,只推。
傳于趙萬元曰,公事事體,何等至重,而昨日弘文提學牌招傳旨,旣已啓下之後,至今日日暮而掩置云。政院之擧行,近來何如是怠慢乎?雖以朝報事言之,其所擧行,事極寒心,此莫非占便不謹之致,昨日坐直承旨,一竝遞差,令該府拿問處之,院吏令攸司,從重照律嚴勘後草記。
趙萬元啓曰,臣與左副承旨洪秀晩伴直矣。左副承旨洪秀晩,同副承旨尹鼎烈,纔已拿處矣。伴直無人,右副承旨朴宗薰,卽爲牌招,何如?傳曰,允。
傳于趙萬元曰,承旨未差之代,前望單子入之,待下批牌始察任。
承旨前望單子入之,崔獻重·趙弘鎭落點。
以弘文提學朴宗慶牌不進推考傳旨,傳于朴宗薰曰,更爲牌招。
己巳六月初六日午時,上御誠正閣。左副承旨入侍時,左副承旨洪秀晩,假注書南秉寬,記事官申在植,記事官朴綺壽,以次進伏訖。上曰,七次祈雨,雨意邈然,甚悶矣。秀晩曰,屢次虔禱,尙未得霈,是誠渴悶矣。上曰,八次祈雨祭,在於再明乎?秀晩曰,則日修入啓目,再明設行矣。上曰,八次祈雨,設行於何處乎?秀晩曰,小臣入來屬耳,未及詳知矣。上曰,翰林知之乎?在植等曰,八次則設行於南壇·雩祀壇云矣。上曰,九次設行於何處乎?在植等曰,九次則北郊·慕華館盤松池,而蜥蜴童子祭,始行於此處云矣。上曰,十次十一次則何處設行乎?在植等曰,十次則社稷與慶會樓池上,十一次則宗廟與春塘臺池上,而厥後則有五方土龍祭云矣。上曰,土龍祭本是鞭龍之法,而何時廢之乎?在植等曰,英廟朝,以鞭龍法之不經,特命廢之矣。上曰,蜥蜴童子,亦祭祀乎?在植曰,非祭祀也,有若方法者然矣。上曰,其法,何如,而創於何時乎?在植等曰,臣等向承下詢後,取考文蹟,則其法始於唐宋矣。唐人王彦威鎭汴時,以蜥蜴置甕中,使十歲前童子,操靑竹環立,打甕而歌之。宋時則以柳枝揷蜥蜴甕中,使童子歌之,其歌曰,蜥蜴蜥蜴,興雲吐霧,降雨滂沱,放汝歸去,大槪如是矣。上曰,敢考何書乎?在植等曰,臣等於淵鑑類函守宮卷,考見矣。上曰,守宮者,卽點女人臂上者乎?在植等曰,然矣。上曰,蜥蜴祭,遣何官設行乎?在植等曰,此則遣三品武臣行祀云矣。上曰,社稷·宗廟,遣議政行祀乎?在植等曰,然矣。上曰,若親享則亦有定時乎?秀晩曰,臣未及詳知矣。上曰,十一次祭享設行,則其間三庚,似皆已過矣。秀晩曰,似然矣。秀晩曰,日熱與昨日益甚矣。秀晩曰,朝霧尤爲旱徵矣。在植等曰,夜則吹西風,而昨夜亦然矣。上曰,昨夜史官歸後,則吹東風矣。秀晩曰,老農之言,以西風得雨,則得雨多云矣。上命退,承史以次退出。
上在昌德宮。停常參·經筵。
寅時卯時,有霧氣。
中宮殿,藥房口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
朴宗薰啓曰,來十一日,朝參日次矣,敢稟。傳曰,停。
趙萬元啓曰,來十一日,輪對日次矣,敢稟。傳曰,當次人後日次待令。
傳于趙萬元曰,禮房承旨馳詣明陵,奉審摘奸,局內諸陵,一體奉審以來。
傳于朴宗薰曰,召對爲之。
禮曹八次祈雨祭,不卜日,今初九日南壇·雩祀壇,遣重臣虔誠設行事,知委,何如?判付啓,依所啓施行爲良如敎。
以弘文提學朴宗慶再牌不進推考傳旨,傳于趙萬元曰,更爲牌招。
傳于朴宗薰曰,弘文提學上疏入之。
傳于趙萬元曰,弘文提學疏批已下,卽爲牌招。
傳于趙萬元曰,前後之以批以諭以勉卿望卿者,無復餘蘊,意謂卿必幡然膺命,爲日頗久,造朝漠然,豈予之至意,不足以動卿乎?予實未知也,設有眞箇難安之義,予所以曉釋,卿所以自伸,已至矣盡矣。到今一向固執,豈不萬萬過當乎?拜表之期漸近,卿何不念國體之莫重,以先公後私爲心乎?予不多誥望,卿須卽日隨史官上來,聽予面諭事,遣史官傳諭于韓判府事。
崔大寔奉命在外,代以鄭利海爲事變假注書。
傳于趙萬元曰,發遣吏郞,諸執事淸齋與否,摘奸以來。
以慶尙監司鄭晩錫狀啓慈仁縣民家失火事,傳于朴宗薰曰,當此亢旱爲災之時,許多民戶之如是燒燼,極爲矜惻,元恤典外,別加顧恤事,廟堂區劃分付。
趙萬元,以吏曹言啓曰,今此祈雨祭,南壇大祝,前校理韓兢履,雩祀壇大祝,前修撰任天常塡差,而時無職名,令該曹口傳付軍職,何如?傳曰,允。
朴宗薰,以刑曹言啓曰,傳曰公事事體,何等至重,而昨日弘文提學牌招傳旨,旣已啓下之後,至今日日暮而掩置云,政院之擧行,近來何如是怠慢乎?雖以朝報事言之,其所擧行,事極寒心。此莫非占便不謹之致,昨日坐直承旨,一竝遞差,令該府拿問處之,院吏令攸司從重照律嚴勘後,草記事,命下矣。謹按律文,則大明律制書有違條有曰,凡奉制書,有所施行,而違者杖一百,同律對制上書詐不以實條有曰,凡奏事上書,詐不以實者,杖一百徒三年,名例云,二罪俱發,以重者論,承政院書吏朴行儉,依此律從重論照勘,決杖一百後,江原道平海郡,徒三年定配所,卽爲押送之意,敢啓。傳曰,知道。
刑曹啓目,西原罪人蔡漢圭打殺鄭小乭事,議于大臣,則領府事李時秀,奉朝賀李敬一病未獻議,左議政金載瓚以爲,小乭之死,在脅而不在臀矣。然而打臀則諸招更無一疑,打肋則形跡縱無執捉,無一人眞的爲證,疑獄之最,此獄是已,曰生曰死之間,今不敢指一以陳云。右議政金思穆,病未獻議,上裁,何如?判付啓,此獄之多疑,可謂疑案之疑案是如乎,其疑過初檢官之結辭則曰,接隣之人,必當掩覆容護,而亂打腰脅之狀,一皆直招,覆檢官之結辭則曰,左右肋傷損之痕,分寸闊大,紫赤色堅硬。此是必死要害之處,前道臣一人及其屢經同推之後,以兩檢稍異,情非故殺,有所致疑是遣,一人以爲,傷損雖不在於臀腿,而使之縛繫者誰也?執杖之亂打,雖不必於脅肋,而使之執杖者誰也,而償命之律,渠雖曰可冤,傅生之典,猶不敢遽議是如是遣,一人以爲,惡只之招曰,只見鄭哥治罪之狀,而脅肋二字,初不發口。此亦疑眩之一端,情非出於賊害,事或近於邂逅。償命之律,恐合難愼云是遣,刑曹回啓以爲,兩人分立,腰脅亂打,惡只之口招丁寧,挺身下庭,松杖親打,老味之目覩分明,小乭放火妻妹何罪,而越境女人,送奴捉來,拘囚將死,其於來現之後,不分要害,逞憤毒打之狀,不待諸招,可以推知。漢圭之償命,無容更議,大臣稟處,一則曰檢招矛盾,審理之政,實爲此處,一則曰弱肉强呑,民將難支,不可以痕損之疑端,可以低仰是如是置。今見道臣跋辭,燕越鷄牛之說,大臣卿等許多致疑之辭,蓋疑之者六也,不疑之者五也。五六之間,無所疑焉。疑半不疑半,難以歸一是隱等,以連日參閱,反復究思是隱,則其所疑言,亦不爲刑政之失,其爲斷案之言,實無違審克之政。大抵漢圭段鄕班也,小乭段村氓也。鄕班而施威於村民,其勢易焉,村氓而不順於鄕班,其事難矣。況旀火延燒於塚墳,其由實在於小乭,憤突起於傷痛,其心不顧於細故,隣人聽令,爲奴爲僕,可見武斷之極,執杖亂打,以肋以臀,推知怒憤之甚,傷損實在於脅肋,主使隨從,本非可論,而論其跡,則小乭死也。逃走可知其恐怯,自打私和,亦有看證,而論其事,則漢圭兇也。燕越之說,雖有意見,又有所毆打致死主使人爲首之律文,則不可只以鷄牛之語,强以致疑者,明矣。雖以道臣所謂所著傷處,幾盡漢圭所使之言言之。此有不然者,設令被打者翻身頑拒,執杖之漢,信手難打良置,若非漢圭之指揮,則執杖漢初無嫌怨,而先自猛打,必是漢圭恐喝之致是置,怒太奉之言,叱之責之,亦知其憤之未洩,怒而打,打而猛,猛而至於脅,脅而至於死,明若觀火是去乙,終始推諉,一向漫漶,雖謂獄老生奸,可也。若曰漢圭不犯,則隨從快同爲首耶?以此觀之,前日道臣刑曹之以是已成斷獄者,良以此也。今不必更疑,是乃人命所關,獄體至重乙仍于,卿等就議大臣,參以己意,更如十分商確以啓爲良如敎。又啓目,洪州罪人李福秀築殺禹太萬事,就議于大臣,則領府事李時秀,奉朝賀李敬一病未獻議,左議政金載瓚以爲,實因著乳肋,看證皆曰築搗,此獄之明是殺越,更無一疑云,右議政金思穆病未獻議云。仍前訊推,期於得情之意,分付,何如?判付啓,以引水之事,其所爭鬪,憤心易起,其勢必然是置,一人臥一人踞,臥者不得措手,踞者以膝撞築,實如卿等之言是如乎罪,各別嚴訊,期於取服爲良如敎。又啓目,德山縣殺獄罪人方士得獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,臍肚以下,無非傷痕,半體之內,碩黑交帀,實因慘毒,另覈取服,有不可少忽云,右議政金思穆病未獻議。臣等以爲,人身要害,莫切於腎囊,被踢旣有衆證,實因的確仍前訊推,期於取服之意,分付道臣,何如?判付啓,諸般傷處,節節沕合於法文兺不喩,今以渠之所供言之,可見語辭自遁是如乎,分付道臣,嚴訊取服爲良如敎。
弘文提學朴宗慶疏曰,伏以,天休滋至,奠鴻基於泰磐,坤則順成,叶熊夢於震夙,誕彌之期,一月只隔,諸祝之願,八域攸同,歡欣慶抃,臣情倍切。仍伏念,臣甫閱苴纕,猥煩疏籲,悲苦之情,庶或諒察,辭免之懇,冀蒙允兪。及伏承批旨,不惟不許所請,乃反恩言鄭重,辭旨惻怛,至以想卿情事,予爲悵然,逖違之餘,慈心之企待方切爲敎,召牌隨降,促敎繼至。臣於是,不遑他顧,出膺恩命,有若不俟駕屨者然,敢效叩謝之義,復申起居之禮,及其仰聆玉音,諄諄然慰諭備至,無狀賤臣,何以得此?惶隕感激,不覺聲淚之俱發,退而自語曰,頑忍苟全,重入脩門,覲耿光於戀結之中,奉慈候於疚懷之際,恩數所被,悲歡交切,雖卽日溘然,宜無所恨,豈復有榮進之妄想哉?且況臣喪禍餘喘萬念都消,疾病所祟,百骸委苦,其於任職居官,無論大小閑劇,實難强策,方欲復陳衷懇,期解見職,千萬不自意,前月二十一日,伏奉敎旨,以臣爲弘文館提學者,臣聞命驚懍,赦汗沾背,莫省所以自措也。夫我國朝之授官分職,孰非難愼,而惟此兩館提學,亞於文衡,責任亦重。若其代撰辭命,考試功令,則均之爲文任,是何等華貫淸銜,而地望旣峻,遴簡甚嚴,苟非才足以需當世,文足以鳴國家,人所稱鴻匠碩儒,則莫或居之。今忽擧以畀之於如臣不學無文者類,臣身之濫竽,尙不足恤,其爲名器之玷汚,誠非細故也。噫,臣少失學業,長益荒莽,猥以處地之有異,厚被先大王作成之化,假借於考校之役,優遊於書籍之所,恰至十年,卒無所成,此卽先朝之所鑑諒也。且侍殿下於春邸之時,自內進講,或使之問難經旨,識解不敏,引據失當,此卽殿下之所洞燭也。以至釋褐,而猥叨館閣,隨諸人後,挾冊登筵,亦未有啓沃論思之益。此又通朝之所共知也。臣之本末也如此,學術也如此,何嘗一毫彷彿於詞翰之任,而有此誤恩之遽至也耶?且念臣之從前踐歷,罔非淸官美職,而未敢固辭力免者,豈或才識之可堪而然哉?銓衡之要,而參聞長僚之政注,則猶可强之,籌司之緊,而承望大臣之辭令,則猶可强之,內閣之華銜,而徒膺牙牌之體重而已。惠局之重務,而惟知簿書之期會而已。是不過不有其身,筋力自效,至於新除之職,黼黻王猷,賁飾文治,其爲任之不輕,比諸前日所叨,尤有異焉。今使臣蔑裂者居之,鼯鼠之羈馽,猨狙之冠裳,殆未足以喩其僭也,而況右賢左戚,至明之極,殿下安得以私乎臣,臣安敢以濫受於殿下哉?臣雖欲冒沒承當,必不免周官墻面之譏,風人彼其之刺,臣何忍爲是也?顧今人才縱不及古,若求朝彦文辭之贍暢,學術之精敏,亦豈無踰於臣萬萬者,而由臣之故,以累我聖上量才授官之政,其貽羞淸朝大矣。自其通擬也,已是人望之外,則今於點下之日,臣竊恐擧世之指議,又必紛然,朝著之上,宜有駁正之論,而迄今寥寥,重爲識者之憂嘆,反顧臣心,轉益慙悚,日次承候,不敢進身,而庚牌屢降,又犯違傲,玆敢疾聲呼籲於天地父母之前。伏乞聖慈,察臣情之非出飾讓,念文柄之不可苟授,亟遞臣提學之任,而竝其所帶實兼諸銜,一體許解,以重公器,以安微分,幸甚。臣無任云云。答曰,省疏具悉。久闕承候,卿其勿辭,卽爲入來肅命。
己巳六月初七日午時,上御誠正閣。召對入侍時,參贊官朴宗薰持詩傳第七卷,侍讀官金學淳持詩傳第七卷,檢討官李止淵持詩傳第七卷,假注書南秉寬持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上開卷命讀。學淳讀自詩傳大全,止歎惜之也。上曰,下番讀之。止淵讀自彼都人士,止我心苑結。上曰,參贊官讀之。宗薰讀自彼都人士,止章六句。上曰,文義陳之。學淳曰,此詩,西周之時,都邑之盛文物衣冠之美,不復可見,故思之而作也。篇首稱彼都人士者,其旨深矣。大凡王都者,四方之表準也,人士者,國家之本根也。若言其王都所以爲四方表準者,則專在於人士之蔚興,是以文·武·成·康之時,作成人士,蔚然可觀,萬民所以瞻仰者,豈止於衣章服飾之末節乎?然則此詩之意,蓋如羔羊章矣。且以我朝言之,重熙累洽,敦尙禮敎,士大夫之間,言行風采,彬彬蔚蔚,爲四方之表準者,實由於列聖朝薰陶作育之德矣。挽近以來,習尙渝薄,縉紳章甫之間,非無躬行篤實之人,而大抵文勝而質少,風俗漸不如古,試以此章之出言有章觀之,其人之不但有衣章服飾之美,而實行之在內者,亦可知矣。不有是實,則雖有衣章之美,豈足爲萬民之望,而王都何由而尊哉?然則王都所以爲四方之表準者,係於人士之懋敦習尙,人士之懋敦習尙,在於人君導率之如何耳。今我殿下,憫此旱熯之災,思盡矯捄之策,而亦莫如躬自導率,一切祛虛僞之俗,而崇敦厚之風,措一世於規矩準繩之內,則王都丕變,八域影從,回淳反樸之要,正在於此,伏願懋哉。上曰,下番陳之。止淵曰,此詩言儀容服飾之盛,儀容雖美而比諸德行則表也,服飾雖章,而比於儀容則尤末也,而服飾亦有所重者存,五服五章,所以命德也。是以周公制禮,亦致意於衣章服飾之節,以明上下之制,是故西周盛時,文物皆備,萬民之瞻仰者,美其大夫之衣章則有羔羊素紽,狐裘黃黃之語,其衰也則有燦燦衣服,熊羆是裘之譏,服飾雖似末節,而世道汚隆,於此可見矣。且以我朝言之,服飾之制,漸不如前,上而縉紳衣章,華侈過制,下而市井服着,擬於士夫,百姓皆被文繡,上行下效,何事不然,而漢文懋衣綈之儉,而致充溢露積之富矣。其後侈風日盛,有宮中好高髻,四方高一尺之謠,則奢儉之際,百姓之觀感於上者,尤捷於影響。伏願殿下,法列聖尙儉之德,先自宮中,懋袪奢侈,則百姓自歸於儉,而庶致豐阜之盛矣。卽今弭災之道,亦係聖躬懋昭儉德之如何耳。上曰,參贊官陳之。宗薰曰,臣別無所達者矣。上曰,此詩,蓋思昔日都邑之盛,衣章之美。西周盛時,蓋多聖主賢臣,而今此所思者,口稱都邑衣章之美,何也?學淳曰,都邑衣章,雖是末也,苟無先王德化之盛,則豈能致都邑衣章之美,而百姓之思慕咏歎,至於此哉?今雖只言其都邑衣章之美,而先王德化之洋溢者,可見矣。宗薰曰,儀容者,德之符也,有德則自然有儀容之美矣。以此詩之其容不改,出言有章觀之,不獨美其儀容,而至於儀容服飾之末,亦不可復見其盛而追思之,則況其實德之存諸中者乎?上曰,此詩之作,亦在於幽·厲之時乎?學淳曰,似是東遷以後之詩也。宗薰曰,厲王出彘之後,都邑文物,已無舊日之美,則非但東遷之後爲然,故集註但以鎬京釋周字矣。上掩卷,命玉堂先退,學淳等退出。上曰,今日亦無雨意,甚憫矣。宗薰曰,誠萬萬渴悶矣。上曰,明日祈雨祭,當行於南壇·雩祀壇乎?宗薰曰,然矣。上曰,到今雖得雨,亦難望有秋乎?宗薰曰,未移處今已斷望,而有水根已移秧處,亦皆乾涸,及今一霈尙切渴望,而朝必重霧,夕輒凄風,雨意轉益漠然矣。上曰,逐日朝霧,尤是旱徵,今若不雨,則人氣亦不可堪矣。近日閭巷間,多疾病云耶?宗薰曰,向聞輪行之氣,間多有之,近日則未聞其熾盛與否矣。上曰,此亦由於旱熱之致乎?宗薰曰,似然矣。上曰,昨日弘文提學推考傳旨下者,何爲掩置云耶?宗薰曰,做錯非細,萬萬惶悚矣。雖是伊日坐直之不察,而臣等昨日申前在院,但問其啓下與否,終未覺其已下,不勝悚懍矣。上曰,公事出納,每多似此之弊,且夜下公事,則與晝日不同,尤所當審愼。此後則各別惕念,毋或泛忽,亦須轉相戒飭於後來之承旨也。在植等曰,檢閱李光文,因特敎,注書察任,月已踰矣,日已旬餘矣。翰林之還付注書者,自本館更以薦狀啓下後,越送吏曹,使之還付翰林,館規卽然。故今將以薦狀啓下,而今番特敎,係是近來罕有之事,則自下徑先擧行,有涉惶悚,敢此仰達矣。上曰,前例,何如,而亦有還付日字之定限者乎?在植曰,先朝時,史官多有兼帶注薦者,每或因特敎,察任注書,而聖敎若曰,注書雖不備,翰林尤重,每令卽爲還付,而日字遲速,曾無限定者矣。上曰,今番亦是特敎,姑待望後薦狀啓下,而不必更稟也。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒呈辭,一員未差,監察茶時之意,敢啓。傳曰,知道。
傳于趙萬元曰,禮房承旨馳詣受香諸處,奉審摘奸以來。
傳于朴宗薰曰,召對爲之。
承旨前聖單子入之,李好敏·金敎根落點。
以公忠監司金蓍根狀啓新昌縣監金濟默身死事,傳于李好敏曰,令該曹口傳差出,使之明日辭朝。
吏曹口傳政事,以閔師寬爲新昌縣監。
行左承旨趙萬元書啓,臣承命馳詣南壇壇上,神位版奉審則無頉,祭物·祭器·祭井看審則精潔,諸執事進排官摘奸則無頉,仍詣雩祀壇,壇上神位版奉審則無頉,祭物·祭器·祭井看審則精潔,諸執事進排官摘奸則無頉矣。臣則仍留南壇享所,待將事畢,還奉神位版後,復命之意,敢啓。答曰,知道。
事變假注書崔大寔狀啓,臣於本月初七日午時量,敬奉聖諭,同日戌時量,馳到廣州府旺綸面富谷里,傳諭于判中樞府事韓用龜所住處,則以爲,臣以情則至難强矣,以病則必無幸矣。忽忽無當世之念,奄奄若泉下之人,而一息尙存,彝性未泯,每念恩造之同極,不覺感涕之添臆,苟有尺寸之力,可圖塵刹之報,則夷險一節,雖難望於古人,生死向前,固所期於平日,而今於白首垂死之年,奄成僇廢癃痼之物,復起爲人,已矣無望。此臣所以陳暴情懇,至再至三,而淺薄之誠,短拙之辭,不能孚格天心,未蒙體諒之恩。臣於是,惶隕恧蹙,不敢復事煩瀆,泯忍縮伏,恭俟威罰者,今已帀一月矣。千萬不自意,近侍之臣,儼臨於荒陋之地,齎傳別諭,十行溫綸,反復隆摯,滓累賤臣之坐邀此恩數,已是難貰之罪,而至於不足以動卿之敎,奉讀未半,惶懍震越,益不知措躬之所也。嗚呼,臣之年前遭罹,有非尋常橫逆之比,卽臣沒身難洗之辱,便訣明時,矢心邱壑,是豈臣樂爲也哉?今此使命,雖異官職,彈冠憑軾,專對殊域,其爲任之重且榮,不啻如官職,則諉以往役之義,揚揚冒膺,決非臣私義之所敢出也。伏況狗馬之有進無退,目下諸症,孰非危厲,而最是肢體之癱瘓,神精之昏眩,日甚一日,移步則不辨尋丈,臨事則如墜姻霧,重以痰癖宿祟,挾暑闖發,方其劇也,若將頃刻難保者然。以此病狀,雖欲驅馳於遼薊萬里之程,其可得乎?縱使臣怵畏義分,力疾登途,將不免委命草莽,以貽朝廷之憂,此尤臣之所大懼也。今此恩諭,逈出尋常,而以情以病,承膺無路,惟願遄被方命之誅,使國體臣分,不至虧損,千萬懇禱云矣。臣則仍爲復路,緣由馳啓云云。踏啓子。
刑曹啓目粘連,恩津縣殺獄罪人洪一凡獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,傷在心脅之間,證著踢蹴,成獄取服,無一可疑云,右議政金思穆病未獻議。臣等以爲,左肋心坎,實因的確,檢狀道題,斷案已成,渠雖百啄,焉逭三尺,仍前訊推,速捧輸款爲白乎旀,淸安縣殺獄罪人車八用獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,滿身皮擦,而背肋卽其要害,詞證俱備,痕損絶慘云,右議政金思穆病未獻議。臣等以爲,居則一里,誼則八寸,鬧起言說,轉成滾鬪,心坎肋背,痕損尤緊,嚴訊取服爲白乎旀,保寧縣殺獄罪人李連得獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,私施賊刑,慘毒備至,不用當律,無以信三尺而威衆民云,右議政金思穆病未獻議。臣等以爲,此獄段,卽臣崙壽待罪湖藩,作結隨從二人者也。正犯之尙逭當律,誠極痛惋,嚴訊取服,卽速償命爲白乎旀,瑞山郡殺獄罪人李五男獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,生前打死,死後被縊,爲此獄之下落,嚴訊用法云,右議政金思穆病未獻議。臣等以爲,酒後夜深,猛拳毒踢,不分要害,臍肚傷痕,若是狼藉,鐵案已成,獄情無疑是白乎旀,唐津縣殺獄罪人孫士得獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,踢腹之足,士得最猛,此獄元犯,士得是已,訊推取服云,右議政金思穆病未獻議。臣等以爲,市酒未醒,街鬪方爛,死者生前之言,若主復讐之願,不在他人,而只在士得,證招道題,歸一無疑,訊推得情爲白乎旀,鎭川縣殺獄罪人沈元之獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,頭爲諸陽之府,孔坼容指,臍乃六腑之根,色靑亘腹,斯速究竟之意,另飭道臣宜矣云,右議政金思穆病未獻議。臣等以爲,傷痕若是狼藉,致命在於二日,嚴訊取服之意,竝只分付道臣,何如?判付啓,恩津縣洪一凡獄事段,以班名而受辱於常漢,憤心之起,於理無怪,而況加之醉中者也。傷痕在於心脅,非但明白,想其手勢之所使,一臥水中,一坐於堤上,臥者傷坐者打,尤無可疑是置,罪人段,更加嚴訊,期於取款爲旀,淸安縣車八用獄事段,背肋受毒,死漢之傷處分明,心腹緊赤,檢官之結辭詳悉是在如中,始於初昏,轉至半夜,恣意毆踢,滿身致傷,無一致疑是去乙,敢以啖柿關格之說,欲爲粧撰之計者,極爲兇頑是如乎,罪人段,更爲訊推,期於得情爲旀,保寧李連得獄事段,其所行兇情節,可謂至兇至慘,而尤爲至獰至毒矣。坐而指使,尤重於聽令犯手是去等,況旀撐石折骨,加之於賊刑,莫非渠之所使,而一黨渠族,爲官爲卒,便是若官營者然,此可謂前所未有之殺獄是如乎,此而不施當憲,則後日無窮之弊,其將接踵而起。罪人李連得段,令道臣申飭本邑,連加同推,除尋常各別嚴訊取服,如法處斷爲旀,瑞山李五男獄事段,死者之卽地昏倒,可見手段之兇毒,而至於假作自縊之形,而死後之掛,的然無疑兺除良,乭之招,已成鐵案,更爲嚴訊取服爲旀,唐津孫士得段,其所行兇,極爲慘毒是如乎,致傷之處,非但人身之切緊,死者生前之說,明指士得之償命是在如中,嚴訊取服,期於得情爲旀,鎭川沈元之段,究思情跡,必是憤起於常漢之侵辱,極力亂打,恣意行兇,明若觀火是去乙,反專事推托,一以不知爲說者,尤萬萬兇獰是置,罪人另飭道臣,嚴訊期於取服爲良如殺。又啓目粘連,廣州府殺獄罪人元光得獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,兩檢實因,一曰被攧,一曰內損,所謂攧損兩字,未得眞的,更令守臣,到底詳覈宜矣云,右議政金思穆病未獻議。臣等以爲,此獄肯綮,專在於被築與墜傷,則償命與否,亦係於此,更令守臣另加嚴査,指一狀聞,何如?判付啓,一番査實後更議,揆以獄體,誠爲得當,依允爲良如敎。
禁府啓目,前承旨洪秀晩·尹鼎烈等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,竝只申飭放送爲良如敎。又啓目,當直都事金鉉哲原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,祈雨祭龍山江執禮副司果朴宗琦,楮子島執禮副司果朴大圭等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,竝只付過放送爲良如敎。又照目粘連,碧潼前郡守閔修益矣本府議啓內,觀於道査,三千七百餘金之入己,綻露無餘,渠之到今發明,都是漫漶粧撰之計是白置,文蹟無一差爽,罪犯自有當律。以此照律,罪杖一百收贖,告身盡行追奪,流三千里定配,私罪奉敎依允。
己巳六月初入日辰時,上御誠正閣。召對入侍時,參贊官朴宗薰持詩傳第七卷,侍讀官尹致後持詩傳第七卷,檢討官李止淵持詩傳第七卷,記事官李魯集持詩傳第七卷,記事官申在植持詩傳第七卷,記事官朴綺壽持詩傳等七卷,以次進伏訖。上開卷命讀。致後讀自終朝采綠,止六日不詹賦也。命下番讀之。止淵讀自之子于狩,止章四句。命陳文義。致後曰,此詩雖有怨曠之歎,而意專於思君子,二南餘化,斯可見矣。周之盛際,內無怨女,外無曠夫,匹夫匹婦,無有不得所者,其詩有曰父母孔邇,王事靡盬,伊時仁愛之澤,入人之深者可知,而苟或發政施措之間,少有失當,則民被其害,故以此詩觀之,則多有怨曠底意,時世之盛衰,民生之苦樂,若是相遠矣。今方旱災孔酷,民情遑急,仁愛之澤,若不下究,則小民至愚,或不無怨咨之意矣。惟我殿下,發政施仁,使八域生靈,咸囿於春風和氣,無一民不得所之歎,則不但二南之化,可見於今,弛災之道,莫過於此矣。伏願體念焉。命不番陳之。止淵曰,此章別無文義可奏者,而斷章取義,則心學上工夫,亦可有引喩者。夫采綠采藍,一掬一䄡,易盈而不盈者,心方在他,不專於此故也。心者一身之主宰也,心不專焉,則天下甚事,可以足了。大學曰,心不在焉,視而不見,聽而不聞,孟子曰,鴻鵠將至,關弓繳而射之,朱子曰,仰面貪看鳥,回頭錯應人,皆謂心不專之害也,而此詩言雖淺近,亦足以引喩於心學矣。伏覩聖學淵深,有非管蠡可測,而苟或本原之地,毫分有外物之蔽,則講學之際,施措之間,日計月計,恐難望尺寸之效。伏願涵養省察,一心對越,緝熙光明,日月將就,是臣區區之望也。命參贊官陳之。宗薰曰,此章別無文義。上下番已盡奏,而下番所奏,以不盈一掬,引喩於心學者,深得說詩之妙矣。然而但言心不在之患,不言心有所之弊,蓋此二者,若相反而實相仍。方采綠而心不在於采綠,又其心有所思念者存,故終朝不盈一掬,由采綠而言則心不在也,由思念而言則心有所也。心無所偏係,然後可以得其正,故大學正心章,先言心不在焉。視而不見,聽而不聞,食而不知其味,繼言四有所必兩下說破,然後始爲完備。若其用工之方,則只一敬字足矣。敬則專一,故無心不在之弊,敬則體立,故無心有所之弊。朱子章句,拈出敬以存之說,爲有功於聖學者此也。伏望益加省察焉。上曰,此詩卽婦人思君子之言,而謂之怨曠,則似未必然矣。婦人之思其君子,不可謂不出於性情之正,且其詩意,別無怨苦之辭,似不必以怨曠看得。參贊官之見,何如?宗薰曰,聖敎誠然矣。周南云,采采卷耳,不盈傾筐,嗟我懷人,置彼周行,詩意政與此章相似,此章,婦人安知非服卷耳餘化者耶?此詩在於變小雅,故說者如是,而若移置於二南,則必不謂之怨曠矣。上曰,然矣。陟彼崔嵬,我馬虺隤,亦與之子于狩,言䩨其弓,大意相近,此詩豈不足謂之思而不怨乎?旣無怨辭之形於篇內,則以性情之正看得,爲好矣。宗薰曰,慶源輔氏所云,雖是夫婦之正,情使形於言,則怨曠甚矣者,說得太過矣。旣有是情,便有是言,卽人之常情也。且況其釣維何,維魴及鱮,維魴及鱮,薄言觀者,非但決非怨辭,宛有沖遠紆餘底意,豈不美哉?上曰,小註或多强爲之說,有難盡取矣。宗薰曰,然矣。三經小註,固多冗雜,四書小註,亦多取舍失當處,儒家每以爲合有商量矣。上曰,此詩是何時之詩也?宗薰曰,論詩者或以編次先後,證其時世,故此章亦謂東遷以後詩,而以辭旨推究,終未見其明證矣。止淵曰,黍苗詩卽宣王之時,以編次觀之,此詩似亦是宣王時之詩也。上曰,以都人士章觀之,卽追思昔日盛際之意也。此詩婦人之言,亦有此意歟?止淵曰,舊說於變雅,每到辭意好處,輒以刺今之不然解之,近於穿鑿,故朱子集註所以不取也。宗薰曰,舊說之言時世,或多附會,故朱子多不從之,必其章內有明證,然後始著其時代,如都人士則全篇辭意,皆衰世思舊之詩,黍苗則有召伯營謝之語,故知其爲宣王時,而至於此篇,則無可指的,故大旨只云婦人思其君子而言。蓋婦人之思君子,豈係於時世之升降乎?此亦可見朱子微意矣。上掩卷,命玉堂先退,致後等退出。宗薰奏曰,諸承旨皆有故,只有小臣一人,伴直無人,當爲伴直啓辭,而左副承旨牌招啓辭未下,故姑不得爲之矣。上曰,諸承旨竝有何故耶?宗薰曰,左承旨實病難强,右承旨監祭進去,左副承旨廳規有礙,右副承旨在外矣。上命書傳敎曰,左承旨·左副承旨,竝許遞,前望單子入之,待下批牌招察任。又命書傳敎曰,騎馬二匹立之,宣傳官二員待命,二匹申後立之,宣傳官二員待命。上曰,夜下審理文案中蔡漢圭事,其見之乎?宗薰曰,所下判付,則果爲詳覽,原文案,則只見其跋辭及回啓矣。上曰,其獄,果何如也?宗薰曰,此獄疑端,非止一二,故道啓及收議皆存疑,而及伏讀判付辭意,實萬萬欽仰矣。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
傳于朴宗薰曰,召對爲之。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,一員未差,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏·正言曺鳳振,執義朴孝成,掌令權烒牌不進罷職傳旨,傳于朴宗薰曰,只推。
傳于朴宗薰曰,坐直承旨入侍。
傳于李好敏曰,明日南壇祈雨祭祝文,當於享所親押,該房知悉。
朴宗薰啓曰,今日親行祈雨祭,齋宿承旨當爲備員,而行左承旨趙萬元須資出去,所當牌招,而拘於廳規,不得請牌,左副承旨金熙周在外,何以爲之,而同副承旨金敎根,卽爲牌招,何如?傳曰,允。須資承旨牌招。
朴宗薰啓曰,明日大駕詣南壇入幕次後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去,夕問安,左承旨進去。
傳于李好敏曰,發遣吏郞,諸執事淸齋與否,摘奸以來。
藥房口傳啓曰,今此親禱之命,寔出於敬天恤災虔誠仰格之至意,凡在瞻聆,孰不欽誦攢仰,而第伏念比來聖念憫旱,積致憂勤,今又冒此劇熱,野次勞動,必有受損之節,仰貽殿宮之憂,臣職忝保護之列,益不勝焦迫之忱,敢將衷懇,冒昧仰陳。伏乞亟收成命,千萬顒祝,惶恐,敢啓。答曰,今番祈雨,猶恐致誠致敬之不盡,豈可以日熱,不爲躬行乎?
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
李好敏,以吏曹言啓曰,禮曹佐卽金秀鍾呈狀內,矣身素患痰癖之症,當此換節之時,一倍添劇,時月之內,萬無供職之望云。其身病旣如是沈篤,則有難强令察任,改差,何如?傳曰,允。
金敎根,以兵曹言啓曰,今六月初九日土王用事改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金敎根,以摠戎廳言啓曰,本廳右司把摠李景烈,身病猝重,勢難察任,改差,何如?傳曰,允。
刑曹啓目粘連,海州高泰禧獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,行檢於無屍,具證於沒捉,無以指的仰陳,殺活輕重之分,着一邊論斷之意,分付道臣云,右議政金思穆病未獻議。臣等以爲,已埋之屍,啓聞後開檢,法意甚重,徑先掘檢,已關後弊。高泰禧則往見莫同之死,反有掩護之跡者,雖極可疑是白乎乃,若其誤中致斃,則都無詞證,分付道臣,親執査櫛,論理狀聞後稟處,不當掘檢而掘檢,不當成獄而成獄,有欠審愼,其時道臣初覆檢官,推考,何如?判付啓,依允。又啓目粘連,海州金京淡獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,撲破生人,如拉朽摧枯,更不容他議云,右議政金思穆病未獻議。臣等以爲,始因語言之薄過,終成至親之殺變,傷倫敗俗,亦係罔赦,嚴刑取服,速卽置辟,何如?判付啓,此獄段,不可但以至毒至獰論,依法償命,更無容議,分付該道,各別除尋常嚴訊,如法償命爲良如敎。又啓目粘連,安岳莊·老郞獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,檠板打人,鮮不致死,案則無疑,在法當死矣云,右議政金思穆病未獻議。臣等以爲,脊背卽人身臓腑所係,被打一宿,遽斷性命,仍前訊推爲白乎旀,遂安金振五獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,額折頸折,實因旣著,一子在傍,諸供俱合,法當必死云,右議政金思穆病未獻議。臣等以爲,始因違約而先行,忽遭乘醉而逞憤,石打眉稜,踢墜岸谷,嚴訊取服,何如?判付啓,安岳莊·老郞獄事段,檠板打背,邊女之目睹丁寧,燈盞揮擲,莊漢之所招反拙,諸漢之貪於睹戲,不見洪達齊之傷焉,而達齊則竟爲致命,諸漢則仍爲知幾而逃走是如乎,莊漢之殺達齊而致斃,的然可知乙仍于,分付道臣,另加訊服是遣,遂安金振五獄事段,爭鬪竝起於父子,子而看證其父之死,且加之諸目之所視,又以檢辭看之,石而打而又足而踏焉,頸而折而又額而折矣。此所謂十目所視,一子爲證是如乎,鐵案已成,今無可疑,亦爲分付道臣,連加訊推,期於取服爲良如敎。又啓目粘連,西原縣蔡漢圭獄事,依判下,就議于不議之時原任大臣,則領中樞府事李時秀以爲,道啓曹讞與諸大臣之議,多傅之疑,罪旣涉疑,合有審克,伏惟上裁云。奉朝賀李敬一以爲,此獄段,臣之前所獻議者,今無容更議,而諸道臣之起疑,不一其端,合有審克之道,且當悶旱審理之時,有此下詢,臣不敢固執前見,伏惟上裁云,右議政金思穆未得獻議云矣。大臣之議如此,上裁,何如?判付啓,此獄段,許多致疑之端,不可以一時所議讞者處斷,故反覆究閱,更命商議者矣。今見大臣之所奏,亦以疑端言之是乃,然其所行兇之情跡,終有所難施於次律者是如乎,雖曰有寧失之政,又無生道殺人底義乎?西原縣殺獄罪人蔡漢圭段,嚴飭道臣,後日同推之時,各別嚴訊,另究其跡,期於取款,依律處斷爲良如敎。又啓目粘連,陰城縣高尙權獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,陳告則謂以臀腿,被傷則却在脊背,此實爲曉不得者,然而以脊背至要之處,有血癊最著之跡,不可以傷處之相左爲必疑之端云,右議政金思穆病未獻議。此獄卽臣崙壽待罪湖藩時成獄者也。打背二字,旣有高奴卒口而發,則其實有是事,可知也。手持桑木,驅之在前,脊背之受杖,理勢之必然,故依例訊推矣。今見道啓,其所起疑者,亦皆合商量處,臣不敢膠守前見是白乎旀,大興郡李己卜獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,撲破全身,手下卽斃,而況以無跡之贓,格殺有子之妻,倫常攸關,醒醉何論?此若不用法,則殺人之律,將不入於三章之內云,右議政金思穆病未獻議。臣等以爲,此獄段,傷痕旣著於遍體,正犯自服其毆打,則實因與詞證,更無可疑,而今見道啓,有此從輕之論,議讞之地,不敢傅生,依前訊推爲白乎旀,西原縣金光白獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,若謂被打,則仰合元無打跡,若謂被縛,則肐肘不見縛㾗,似此疑獄,合施傅輕云,右議政金思穆病未獻議。臣等以爲,實因旣無顯著,元犯亦不執定,以七十垂盡之氣,作半夜深谷之行,又有五六丈夫,在後趕來,驅迫窘跲之狀,如在目中,其死也由於光白之迫脅,施以次律,恐合審克是白乎旀,恩津縣方有赫獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,人若殺父,報不反兵,王法之所不罪也,而此獄則有大不然者,身爲在腹之兒,其母屋下之言,無跡可顯,乃於白日通衢,手刃刺人,謂以復讐,此若不嚴法,弊不勝言云,右議政金思穆病未獻議。臣等以爲,渠乃遺腹之子,事在未生之前,父死非命,讐人爲某,一從渠母之言,其母呈營之狀,首言者德茂,遠配者德茂,今其報讐,何不於德茂在時乎?檢推所論,誠爲得體是白乎旀,忠州牧金甲得獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,嘯呼徒黨,夜劫村女,殆甚於明火掠財,登時殺死勿論之文參用云,右議政金思穆病未獻議。臣等以爲,命龍劫寡之時,當半夜黑窣之時,聚無賴烏合之類,無異明火之賊,跣足持杖,豈有見盜不打之理乎?當場無異登時,劫人甚於偸財,償命之典,恐非可論,上裁,何如?判付啓,陰城高尙權獄事段,大抵獄體,先看其情跡,參之以傷痕脈絡,看證事勢,然後曰生曰死,可否判斷是在如中,今此尙權段,一言而蔽之曰,鄕班之有勢者也。每於村民愚氓,視若奴隷者,於理無怪是去等,況如必取之賤倡者乎?是以尙權之於必取之間,不啻落下幾層,則必取先自言詰於尙權,尙權亦安得無憤怒之意乎?乃使渠奴龍乭打臀,而必取不爲順從,則仍爲激怒,推此可知。是乃,若以龍乭之招看之,則尙權打背之事,自不覺吐實眞情,且尙權之供,謂以初無打臀云,則其打之在背不在於臀,亦可知矣。以奴而自言其主之事,已打而專事發明者,使尙權雖有百喙,實難免全然不打背是置,卿之所謂尙權之招,欲巧反拙,實狀呈露者,果然得於獄體是矣。第論獄,非但言跡,亦言其情是置,今之尙權之於其跡,雖可曰難於脫免,猶爲無怪,其情則亦有參恕之端,常漢之侵辱其狀,雖使他人見之,果爲憤怒,況當之者乎?其所發怒,或不無然,而其打臀也打背也,憤足以洩,臀旣爲之傷矣。背何爲限於傷,傷而至死而打之乎?且以龍乭事言之,其所爲說,或稱打背之事,或不言打背之說?以此推之,不可只憑龍乭之言明矣。其所先起怒則大,而後發怒者小也。又有看證之有脈絡之在焉。李東秀之不見打背,只見打臀,屍親之所招被打,翌日之二次負柴之說,亦可有疑者,眞所謂非他人,而爲看證屍親,爲看證屍親,非但只爲證人,其所招辭,有若爲尙權而言者,此所以爲看證之有者也。至於屍親之生前,只言打吾臀腿云者,屍親之招,又爲丁寧,無一言及於曰脊曰背者,豈不爲脈絡之在乎?雖曰必取之負薪,在於未肆毒之前,此有不然者,年老而被打背,打背而又負薪於其被打之背者,於理不免爽實,或爲怯於尙權之暴令而然乎?似此之獄,合有詳審之道,更爲商議以聞是旀,大興郡李己卜獄事段,究其情節,極爲獰毒,看其招供,亦不無矜惻之端是如乎,十年同居,可知情恩之密密,三箇幼穉,可矜景狀之呱呱,結髮也情恩也。不泛不歇,而乃反犯之於倫綱,此眞可謂殺無惜,是乃詳思其跡,則明知非故殺之心,又以招供自悔之說,又以實無生世心之語觀之,不可全然謂之曰出於掉脫之計云,明矣。其所情狀,亦甚矜憐是如乎,施以惟輕之典,亦不違刑政,而但若以此遽施輕典,則後日之弊,不言可知。此所以難於處決,而終亦有所難於依法償命者也。卿等更加相議以啓爲旀,西原金光白獄事段,起憤實起於其妹之由,致疑亦緣於其妹之逃,光白之於死者,明知逐妹之情跡,常懷憤怒之心是在如中,再次往于渠家,又激光白等之心,縛而打之,事勢固然,其所縛打光白,安得辭其罪乎?然打痕不在於屍體,檢招亦言其無傷,其打則打,縛則縛,而不爲縛打而死,節節無疑是如乎,大臣卿等所議,難免由我之律,而施以次律云者,極爲得體。罪人金光白段,施以次律爲旀,恩津方有赫獄事段,殺獄之法,雖曰以情跡爲斷,而至於此人,不可但以情跡論,而雖使情跡言之,言其情則至情所發,論其跡則實爲明快是置,亡父瘐死於獄中,其故,誰也?實緣萬鍾之徒,寡母護保其孕兒,其意,何也?報讎萬鍾之徒,有赫之於萬鍾,可謂怨入骨髓,有赫之於萬鍾,可謂不與共戴,不知其父之面,見痛心之弸結,常受其母之戒,知報意之尤切,遽失相依之其母,且受臨亡之遺言,年僅及於弱冠,意專一於繼後,卅年而年已强壯,二兒而兒當繼嗣,於是乎乃以積年刻骨之冤,遂伸白晝大路之上,而讎快報怨已洩,則末乃自現於官庭者,不可但以一事論,此所謂孝子也,義人也。似此兼孝義之人,只以殺人之律,終棄於桎梏之下,豈可謂刑政得正耶?使從輕之典,若無於法文則已矣,若有於法文,則不施於此人,將何所施?卿等亦何爲徒執守經之論,不言從輕之典乎?且不洩死者之冤,非但致於干和,伸生者之冤,亦可謂審克之政是如乎,若曰後日稱復讎而妄殺人命,則其弊不救云,則此有大不然者。其所爲事,有疑與不疑之事,此則其可謂眞出孝義之心,眞是孝義之人,施以從輕之典,不爲刑政之失,反爲觀感之道。恩津縣時囚罪人方有赫段,分付道臣,卽爲放送爲旀,忠州金甲得獄事段,其事則實爲姪女也。捍姪女之危,無怪乎人情之所發,不可直歸於償命之科是如乎,亦施次律爲良如敎。
豐安君柳相祚疏曰,伏以,皇天垂佑,慶臻彌月,萬億年無疆之休,自今伊始,歡抃顒祝,小大同情。仍伏念,臣卽一嶺外疎賤之蹤耳。素蔑學識,自甘農圃,幸際明時,濫竊科第,已於微分,惶蹙靡措,而猥蒙我先大王軫念先故,過加拂拭,諭祭之恩,及於私廟,緋玉之寵,特下面諭,眷遇恩造,實踰涯分,欲報之德,與天無極,而涓埃未報,奄遭庚申,雲鄕已邈,攀號何及?餘生雖存,萬慮都灰,榮塗一念,久斷夢想。惟我殿下,不棄簪履之舊,偏荷雨露之私,前後除命,非止一再,以臣追先報今之願,其所感激趨承,豈敢俟駕,而只緣臣家有沈病偏母,身抱積年貞疾,虛辱誤恩,一味逋慢,縱荷聖度天大,不加威罰,私心悚懍,寤寐如結,迺者亞卿寵擢之命,又何爲而及於臣身也?聞命惝怳,惶汗浹背,不知攸措。繼以京兆·勳銜之恩命,騎曹·承宣之特除,聯翩重疊於旬日之內,如臣無似,何以得此?惶隕失圖,益不禁淸淚之無從也。臣聞不欺之謂忠,以實之謂信,忠信事君,粗有家庭之所受矣。臣若貪榮恃恩,行詐欺天,則雖以殿下之明聖,何以盡燭於臣本末也?臣本空疎愚迷,百不猶人,從前兜攬,罔非濫竽,而兼又積傷喪威,驚悸成祟,暈眩善忘之疾,蹣跚痿痺之症,已作廢痼,雖已叨之宿趼,猶懼不堪。況此命德之器,尤豈人人所可冒據,而乃以臣之千不近萬不近之一賤品,苟然充數,殆若節次推遷者然。淸朝官爵,孰非難愼,而名器玷汚,所關非細,臣旣無才德之可記,又乏勞久之可錄,而晏然承當,處若固有,則負乘之戒,猶屬臣身,其於辱聖簡而羞朝廷,何哉?臣於在鄕之日,手奉華誥,母子感泣,雖賤疾成痼,母病難捨,揆以義分,叨謝是急,扶舁病軀,來伏私次,而非但冒炎委頓,無望蠢動,匪分之秩,又添一病,以公以私,自量已熟,玆不得不猥陳血懇,仰瀆崇嚴。伏乞聖明,特推體下之仁,曲察由中之願,亟命還收臣新授資級,以重公器,以安賤分焉,臣無任云云。答曰,省疏具悉。卿其勿辭行公。
同副承旨金敎根疏曰,伏以,宗祊啓泰磐之運,坤闈屬震夙之期,臣民顒祝,大小惟均。仍伏念臣庸愚顓蒙,百不猶人,始藉門蔭,獲補仕籍,偶一第之倖占,遂三司之歷揚,文識旣短於金銀,材用無當於樗櫟,矢心自劃,不敢承當,有除輒違,積犯逋慢,不惟不罪,從以曲循,頂踵毛髮,何莫非殿下之賜,而報莫效於涓埃,恩若偏於雨露,釋褐五年,旋陞緋玉,以若蔑裂,叨此恩榮,顧視輩流,無與爲比,揆分揣量,千萬滿足。夫何敢更有蘄望,以犯干冒之誅哉?第念君臣之間,義雖主嚴,慈覆之下,情實無隱,譬如閭閻小民困苦則號天地,襁褓穉兒,疾痛則呼父母,我殿下天地於臣,父母於臣,今臣至切之懇,非特困苦已也,疾痛已也,則豈忍徒懷嚴畏,自阻於天地父母之前乎?念臣偏母,年今六十有四,氣質本自脆弱,喪威屢經,震剝風眩之苦,已成三十載,貞疾痰格之祟,又添四五年別症,種種危篤之狀,不敢煩陳,而雖在粗安之時,已不勝其懍綴,或致調將之失宜,則奄奄有晷刻難保之慮。臣又家貧謀拙,甘毳之奉,藥餌之方,常不能及時而盡心,每思古人事親日短之語,自不覺涕淚之潛滋。噫,出入金門,平步銀臺,臣之一身,榮則榮矣。至若臣母,病與年深,長委床笫,在今慰悅之道,惟有專城之養,而昏囈之中,輒云餘日無幾,恐未及見,不禁心懷之作惡,顧臣憂迫之私,當復如何?夫孝子以奉檄爲喜,婦人以板輿爲榮,古今之所同,人情之固然。況當孝理之辰,如臣情地者,多蒙錫類之恩,緣臣不肖,一未遂誠,草心未報,春暉將暮,抱此至懇,徊徨踧踖,亦已有年,母病漸劇,臣情轉急,不避猥越之誅,冒死陳籲於仁覆之天。伏乞聖慈,特命選部,畀臣一小邑,俾遂便養之願,千萬至祝。臣於治疏之際,卽接家報,母病夜又挾暑添劇,神息昏迷,食飮不進,促臣歸視,臣纔聞此報,心神飛越,他不暇顧,徑出禁扃。伏乞聖慈,亟遞臣職,以便救護,仍治臣擅離之罪,以肅朝綱,不勝幸甚,臣無任云云。省疏具悉。疏辭下該曹稟處,爾其勿辭救護。
己巳六月初九日午時,上御誠正閣。召對入侍時,參贊官李好敏持詩傳第七卷,檢校待敎朴宗薰持詩傳第七卷,侍讀官尹致後持詩傳第七卷,檢討官李止淵持詩傳第七卷,假注書南秉寬持詩傳第七卷,記事官申在植持詩傳第七卷,記事官朴綺壽持詩傳第七卷,以次進伏訖。上開卷命讀。致後讀自芄芄黍苗,止蓋云歸哉賦也。命下番讀之。止淵〈讀〉自我徒我御,止賦也。命參贊官讀之。好敏讀自肅肅謝功,止賦也。命閣臣讀之。宗薰〈讀〉自原隰旣平,止相爲表裏。命陳文義,致後曰,此篇以芄芄黍苗,陰雨膏之,興召公慰役夫之事。大抵爲上之人,惠澤均洽,則在下之人,得被其澤者,有若枯草之沾膏雨焉。此詩蓋與下泉章之意同也。召伯居人臣之位,而其惠澤,猶能及人如此,況人君之發政施仁,顧如何哉?方今旱乾之災孔甚,黍苗之待膏雨,亦已久矣,而百穀皆至焦枯,若一番得霈,則勃然興之矣。顧今民生之倒懸,有如枯苗,其爲憂者,曷其極哉?伏願殿下,大加奮發振作之政,憂國恤民,則雷動風行之化,速於置郵,百姓之獲沾惠澤,何異枯苗之得雨哉?惟殿下深留意焉。命下番陳之。止淵曰,此篇文義,上番已陳之矣。第以末章之召伯有成王心則寧觀之,則召伯有成之前,王心之未寧,可知爾。試以雲漢章看之,宣王側席憂勤之念,可見矣。今當謝邑營始之役,役夫之殫勞,宣王慮之深憂之勤矣,而召伯能體王心,以慰役夫之勞,而溝洫井疆,皆能理之,而民乃得所。然則宣王之憂,知所當憂,而召伯亦知王心之如此,代其憂勤之念,乃能有成。以此觀之,則王心之寧與不寧,專在於得人。顧今旱災如此,年事已無望矣。殿下憂勤之念方切,而下而有司如有對揚之人如召伯者,則膏澤可以究下,苟或不然,則殿下憂勤之慮,終難釋矣。伏願日下求助之音,使方伯守令,人人各盡其職者申飭焉。命參贊官陳之。好敏曰,上下番已陳之矣,臣別無可達者矣。命閣臣陳之。宗薰曰,近日旱災,實甚渴悶矣。今已八次祈雨,而尙未得雨,民事誠萬萬遑急,而適當今日,講此芄芄黍苗,陰雨膏之之句,纔讀此句,亦覺欣喜。玉堂上番,以陰雨蘇枯,比諸惠澤之及民,而仰奏者,誠好矣。上天之雨,雖難望其必得,而惠澤之及民者,誠在於君上一轉移之間事也。顧今自上預講捄荒之策,俾百姓自不覺其膏澤之漸漬,優游涵泳者,專在於人事之代天工。今則年事豐登,固已斷望矣。向日次對,備預捄荒之策,令廟堂區劃,而節用貯穀等事,最是捄荒之要道,而若其節用生財之道,則以臣目前所見,蓋莫如酒禁之爲愈也。在前亦有酒禁之擧,未見成效而中止者,蓋不得其要之致。大抵耗財糜穀,莫甚於酒,爲今之計,一分生財之道,莫如酒禁,酒禁豈其甚難哉?在昔酒禁之時,亦多矣。次對日次不遠,以酒禁一事下詢,則豈無方便之道乎?遇災捄民,反或易致撓民,今若紛然發令,行之無漸,則反不如鎭安民情之爲愈,而至於酒禁,決知其敷財益民,則講求便宜,趁今行之,恐必大有補於災政矣。上曰,首章陰雨之義,誠如閣臣之言。上番文義甚好,而下番之以召伯有成王心則寧之義陳之者,亦好矣。且以章下小註所云宣王深居九重,宵旰之慮,固未嘗一日忘也。必待召公告厥成功之後,王心始寧云者看之,召伯體宣王奮發之心,贊成厥功者,可謂有是君有是臣,宣王不過周之中主,固不足稱,而後世則其君臣之際,猶不能及此者,何也?致後曰,後世不但爲上者不得盡其道矣,臣下之對揚者不如古矣。上曰,俄者閣臣所言酒禁一事,其言雖好,而蓋難行之事也。列聖朝雖多禁酒之時,而今亦有令行禁止之道乎?宗薰曰,酒禁誠艱矣。凡公私祭享與藥用,不可無者酒也。禁之而令難行者,果如聖敎矣。然而苟自朝家必欲禁之,則豈有不可禁之理哉?況當如此凶荒之時,則不得不爲之者酒禁也。糜穀之物,豈有甚於酒哉?上曰,酒禁則非不知必有效益,而令之行不可必矣。徒致騷撓,反爲民害者易矣。宗薰曰,聖敎至當,而亦在行之如何耳。必欲行之,則寧有令不行之理乎?今欲禁酒,則先自造麯而痛禁之,以治其源,則必易爲力矣。大凡近來人心,漸益渝薄,殺獄之起,相鬪之端,十之七八,皆由於酒矣。若不禁酒,則其弊無窮。且以省費言之,禁之則大有效焉。好敏曰,閣臣所奏酒禁者,誠好矣。方今旱災無前,年事誠極憂憫,有水根處則僅得移秧,移秧之處,蓋亦不多,來頭捄荒之策,實茫然矣。此時酒禁之議,誠是得宜,閭巷縉紳之間,亦有此議,誠若禁之,則靡穀之害,庶幾三分減一矣。在前酒禁,行之而中止者,亦屢矣。俄者閣臣,亦言公私祭享與藥用,不可全廢者酒也。然則一切禁斷,亦難矣。若能折衷爲之則甚好,而是亦難矣。必欲行之,只在於有司之臣量宜爲之,而大抵朝家酒禁之意,蓋欲有益於百姓,而百姓反見其害而不見其效,蓋其最難處者,卽贖錢一款矣。百姓若聞有酒禁之令,則其中貧殘之民,欲要一時之利,雖知犯於刑辟,而冒沒爲之,於是不可不有贖錢之法,而三司下隷,乘時操弄,畢竟無一分爲民之效,而徒爲三司下隷家貨之資,都下遑遑,然後乃止。今若行酒禁,則先爲講究,如有贖錢變通之道,然後可行矣。宗薰曰,贖錢一款,果是難處,而雖不爲贖錢,而豈無他可禁之策乎?上曰,俄者所謂難行云者,果以此也。宗薰曰,都不如塞其源矣。臣之所奏,亦不但今日禁酒而已。禁酒則莫如禁麯,禁麯則豈徒爲目下一時之效乎?從今四五年,禁其造麯,則可以永絶其弊矣。上曰,以今之人心,何能令行而禁止乎?此所以贖錢不可不爲之,而欲以鞭扑代之,則民之視鞭扑,輕於贖錢,無難犯禁,鞭扑亦豈可一直爲之乎?此所以無贖爲難,有贖亦難者耳。宗薰曰,年前酒禁,只禁大釀而已。無論大小釀,一切禁之,然後始責其效矣。今若有酒禁之命,則有司自當奉行,而以臣所見,此一款或有一分之效,故敢此仰奏,而下詢備堂,則必有可否之論矣。好敏曰,自前酒禁時,都下則每以贖錢爲弊,而外邑則令行猶有勝於都下,別無贖錢之弊而可以禁酒,故若年事不登,則自有酒禁之法,而例有牛酒松三禁,若其邑境內,禁酒則輒止,而都下全以贖錢爲弊,其始也蓋欲爲民,而畢竟以贖錢爲害矣。若欲禁酒,則先杜贖錢之弊,然後可行,而且以麯子言之,苟不造麯爲酒,則有補於捄荒者亦多矣,禁其造麯,蓋亦有益矣。宗薰曰,誠如其言矣。外邑則雖無贖錢,而猶能禁之,京中則豈獨難行乎?贖錢則果有弊不可行,其重者刑配,輕者杖治,亦可禁矣。命玉堂先退,致後等退出。上曰,今日似有雨意矣。好敏曰,然矣。上曰,今日日熱益甚矣。宗薰曰,似有雨意,日熱甚矣。宗薰曰,李魯益,飭敎之下,終不入來,更當以下敎申飭乎?上曰,尙此處義,亦涉乖當,更爲嚴飭。宗薰曰,若有文跡或牌招,則似當入來矣。命書傳敎曰,向日飭敎之後,終不入來,今有何可引之義乎?檢校直閣李魯益,令內閣牌招。上曰,今日守令,果已署經乎?宗薰曰,憲府則署經,而諫院則未得爲之云矣。命書傳敎曰,未署經新昌縣監,一司除署經。又命退,承史·閣臣以次退出。
己巳六月初九日酉時,上御誠正閣。坐直承旨入侍時,右承旨李好敏,右副承旨朴宗薰,假注書南秉寬,記事官申在植,記事官朴綺壽,以次進伏訖。好敏·宗薰各持禮曹謄錄一卷奉進。上親覽訖,敎曰,此外又有親禱雨文蹟之可考者乎?好敏曰,先朝壬寅年謄錄,最爲近例,故俄令搜置待令矣。宗薰曰,丁酉年五月,亦有親行祈雨之擧矣。上命入丁酉·壬寅年謄錄,賤臣承命,持入謄錄二卷奉進。上披覽訖,敎曰,政院日記,尤當詳備矣。仍命在植持入壬寅六月政院日記及兵曹壬寅親禱時節目。又命賤臣入壬寅五月政院日記。上披覽訖,命書傳敎曰,見今中庚已近,一直亢旱,不得甘雨,言念民事,萬萬憂悶,豈可以向者之得雨,有所慰三農而益於民事乎?憧憧一念,宿食靡甘,圭璧將過九擧,屢次祈禱,雖爲煩屑,其在致誠致虔之道,何敢不益致菲誠乎?明日南壇,躬禱得雨,該曹知悉。又命書傳敎曰,明日擧動時,勿治道,勿撤市,勿立儀仗,嚴鼓置之,以時刻代行,出宮內門路,以協陽門爲之。又命書傳敎曰,明日親行祈雨祭擧動時,隨駕軍兵,竝爲省約,一依先朝南壇擧動時例爲之。又命書傳敎曰,明日祈雨祭時齋官,令廟堂各別申飭,另加致齋。又命書傳敎曰,明日擧動,當以步輦爲之,侍臣依已行之例,許令乘馬。好敏等曰,如此旱熱,又是門外動駕,而步輦極涉重難矣。上曰,躬禱之行,輦輿甚不安矣。以步輦擧行,可也。上曰,在前親禱之擧,蓋多於南壇。北郊,則比於南壇,遠近何如也?好敏等曰,北郊稍近,而道路之平易,勝於南壇矣。上曰,北郊在於倡義門外乎?好敏等曰,然矣。上曰,在前如此之時,或有放釋囚徒之例乎?宗薰曰,輕囚則極寒極熱,例有放釋之敎,而如此之時,放囚與否,未及詳考矣。上曰,政院壬寅日記,少間自差備門入啓,亦於動駕時,使之持去,以爲取覽之地也。宗薰曰,明日南壇祈雨祭親行事,命下矣。親祭祭文,當爲製進,大提學南公轍,卽爲牌招,何如?上曰,依爲之。出擧條上命退,承史以次退出。
上在南壇。停常參·經筵。
夜自二更至四更,灑雨下雨,測水器水深四分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿·惠慶宮·嘉順宮,遣承旨朝夕問安。答曰,知道。
金敎根啓曰,備邊司郞廳來言,今日賓廳日次,而動駕相直,不得來會云矣,敢啓。傳曰,知道。
金敎根啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
李好敏啓曰,禮貌官來言,百官稟旨就次。傳曰,知道。
朴宗薰,以義禁府言啓曰,明日南壇祈雨祭親行時,各差備都事,當爲備員,都事二員有闕之代,令該曹口傳差出,以爲分排之地,何如?傳曰,允。
吏曹口傳政事,以宋旼祥爲禁府都事。
金敎根,以備邊司言啓曰,見今政官,判書則陳疏未出,參判則尙未行政,今當政月,且聞方有多窠云,此非銓官引義之時,令政院牌招開政,使之差出見窠,何如?傳曰,允。
金敎根,以備邊司言啓曰,湖西災邑中新昌最甚,而邑倅新喪,邑事尤無可言,昨雖差代,而此時此邑,不可付之新手,以屢經守令實績之爲朝家所已知者,勿拘常格,各別擇差,待下批當日給馬下送,昨日新差縣監,使之還付本職,何如?傳曰,允。
兼春秋李仁迪書啓,臣承命看審農形於沿路各處是白乎,則木花段漸就茁茂,而黍粟稷唐豆太,姑不受損是白乎乃,汚下之畓,僅免萎黃,高燥之處,擧就焦赤,不得移秧是白乎所,中庚在邇,秧節漸晩,民事切憫之意,敢啓。答曰,知道。
有政。吏批,行判書南公轍進,參判林漢浩牌不進,參議金會淵進,兼都承旨沈象奎進,以孟欽圭爲掌令,洪羲俊爲正言,李彦淳爲副修撰,李文會爲兵曹參判,李肇源爲右尹,李采爲工曹參議,徐泌修爲西部令,李翼在爲童蒙敎官,曺錫龜爲崇陵參奉,尹致猷爲新昌縣監,李箕淵爲成歡察訪,黃載源爲懿昭墓守衛官,慶載萬爲昭顯墓守衛官,鄭東觀爲同義禁,兵曹正郞徐鼎輔仍任事承傳,承文正字單全熙龍,李永老爲南學敎授,禁府都事閔師寬仍任事承傳。再政。林東鎭爲吏曹佐郞,金基常爲顯隆園令,沈日魯爲監察,左尹單李肇源,右尹單洪義浩。
兵批,判書金羲淳進,參判未差,參議吳翰源侍衛進,參知韓始裕守宮直,同副承旨金敎根進,啓曰,公忠水使,今當差出,而擬望之人乏少,他道守令邊將,竝擬,何如?傳曰,允。以李世鏡爲同知,白師誾爲訓鍊都正,成鼎鎭爲曹司衛將,吳載光爲副摠管,李光永·金宅基·李載弘·朴敦常爲五衛將,李厚在爲忠翊將,李毅永·南允卨爲景福將,金箕殷爲文兼,李石求爲公忠水使,金載仁爲江華中軍,知事單玄㷞,同知六單,尹就東·柳重發·禹聖臣·李沁·潘遇河·林樹,大護軍趙得永,護軍尹長烈·尹致性·趙弘鎭·李肇源·徐英輔·李潤謙,副護軍尹益烈·李翼晉·朴宗京·鄭來百·任厚常·李顯默·洪秀晩·尹鼎烈·鄭萬始·李東憲·林載洙·南志彧·李魯植·權膺祜·朴基成·鄭繼周·孔學周·李壽豐·林日尙·禹亨圭·許溟·黃基定·李遇·沈鐮·鄭魯誠·許瑺·金文敎·李應燁·金鎭恒·成範鎭·崔禹鉉,副司果辛碩林,以上竝單付。再政,以鄭信達爲永宗僉使。
趙萬元啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
以吏曹參議金會淵牌不進罷職傳旨,傳于沈象奎曰,只推。
李好敏,以禮曹言啓曰,祈雨親祭時,自上逮至諸祭官,例有散致齋之規,而今此南壇祈雨親祭,只隔二日,敬齋則勢未及擧行,自今日殿下別殿致齋,不弔喪問疾不聽樂,有司不啓刑殺文書,惟啓享事,諸祭官及近侍之官應從升者,竝自今日,宿於本司,致齋一日於祭所,陪祭官及諸衛之屬,守衛壝門者,各於本司,淸齋一宿事,知委,何如?傳曰,允。
李好敏,以禮曹言啓曰,取考續五禮儀,則凡大祭親行時,有親省牲器之文,而至於郊壇親祭,則元無擧論之例,故壬寅年雩祀壇親行祈雨時,以不爲磨鍊之意,草記允下,不爲擧行矣。今番省牲省器之節,亦依舊例,不爲磨鍊乎?敢稟。傳曰,依前例,勿爲磨鍊。
李好敏,以禮曹言啓曰,曾前郊壇祈雨親祭出還宮時,侍臣節次及前後部鼓吹,竝爲減去矣。今亦依此擧行之意,敢啓。傳曰,知道。
李好敏,以禮曹言啓曰,令此南壇祈雨親祭時,壇上修理等事,依前例,別遣戶曹工曹郞廳及本曹郞廳,眼同看檢,而亦令繕工監,別定監役官,急速擧行事,分付,何如?傳曰,允。
朴宗薰,以刑曹言啓曰,依下敎,一兼禁軍洪益佐,門旗手李繼孫,霜臺房直李寬郁,訓局吹手高漢秀,竝捉來嚴囚之意,敢啓。傳曰,知道。
朴宗薰,以刑曹言啓曰,禁軍洪益佐,門旗手李繼孫,霜臺房直李寬郁,訓局吹手高漢秀等,捉來嚴囚事,草記蒙允矣。其中洪益佐,係是出身,令義禁府擧行,何如?傳曰,仍以刑曹嚴囚。
朴宗薰,以刑曹言啓曰,依下敎,御營廳燈籠軍朴壽一,捉來嚴囚之意,敢啓。傳曰,知道。
金敎根,以御營廳言啓曰,今日擧動時,東營·集春營入直軍,各留營直,餘皆赴陣矣。當夜宮墻外巡邏,依壬寅年例,以該入直赴陣軍中量宜除出,嚴飭定送之意,敢啓。傳曰,知道。
己巳六月初十日卯時,上詣南壇。親行祈雨祭擧動入侍時,兼都承旨沈象奎,行左承旨趙萬元,右承旨李好敏,右副承旨朴宗薰,同副承旨金敎根,記事官李魯集·李光文·申在植·朴綺壽,以次侍立。時至,通禮跪啓外辦,上具翼善冠·袞龍袍,乘輿出宣化門。藥房都提調金思穆,提調李晩秀,副提調沈象奎進前曰,侵早勞動,聖體,若何?上曰,一樣矣。思穆曰,藥院入直,不可俱空,何提調入直乎?上曰,都提調入直也。仍進發,由協陽門至敦化門外。象奎曰,郊壇親禱,步輿擧動,盡誠昭事之盛德,臣等固欽仰不暇,而朝陽方暴,烈炎益熾,至於屛蓋不御,誠不勝焦迫之至矣。上曰,無足爲慮,不必煩違也。進發出崇禮門,至南關王廟前,上式輿而過,敎曰,同副承旨馳詣南廟,奉審以來。出駕敎敎根承命,奉審後回奏曰,廟內廟外,竝無頉矣。命書傳敎曰,遣史官,沿路各處農形,摘奸以來。又敎曰,通禮使之待令于南壇洞口也。至洞口,通禮跪請降輿,上降輿,命兵曹判書入侍。羲淳進前。上曰,定將校,壇所四面,如有不潔處,各別掃除,雜人亦爲另禁,可也。又顧謂好敏曰,壇所內外,輪遣史官,時時看審也。入幕次後,上曰,入幕次後,問安勿爲之。出榻敎命書傳敎曰,戶曹判書,祭品祭物,奉審以來。晩秀承命奉審後,好敏以晩秀言口傳奏曰,祭品祭物,俱爲精潔矣。少頃,上改具冕服,由東門入詣壇上奉審,還詣版位,肄儀畢,還詣至東門外。領府事李時秀,左議政金載瓚進曰,侵早動駕之餘,又此勞動,聖體,若何?上曰,一樣矣。時秀曰,陰雲俄若釀雨,而向晩旋晴,誠甚悶迫矣。上入幕次後,上曰,肄儀罷後,問安勿爲之。出榻敎少頃,上行親押禮,香室官捧進祝文,好敏跪受讀准,仍跪進,上親押訖。上曰,親押後問安勿爲之。出榻敎王大妃殿進御加味六和湯五貼製入,惠慶宮進服生脈君子湯前方中,加香薷穗·厚朴各一錢,自今日一貼式煎入。竝出榻敎諸臣以次侍立。
上在昌德宮。停常參·經筵。
酉時灑雨下雨,測雨器水深一寸二分。
夜自二更至五更,灑雨下雨,測雨器水深二寸。
內閣·政院·玉堂·藥房經宿口傳問安。答曰,知道。朝廷二品以上·六曹堂上經宿單子問安。答曰,知道。
中宮殿,藥房口傳問安。答曰,知道。
還內後,內閣·政院·玉堂·藥房·朝廷二品以上,六曹堂上口傳問安。答曰,知道。
朴宗薰啓曰,卽者義禁府都事來言,今日還宮時,駕側鳴錚罪人李光賓等五名,移送秋曹云矣,敢啓。傳曰,知道。
傳于趙萬元曰,左承旨入侍。
傳于李好敏曰,翌日問安,勿爲之。
朴宗薰啓曰,摠戎使李光益,以褒貶事,明日本廳出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
以副校理金牌不進罷職傳旨,傳于朴宗薰曰,只推。
朴宗薰,以弘文館言啓曰,副校理金,旣有只推之命,卽爲牌招察任,何如?傳曰,允。
以副校理金牌不進罷職傳旨,傳于朴宗薰曰,只推。
朴宗薰,以弘文館言啓曰,新除授副修撰李彦淳,時在慶尙道禮安地,經筵入番事緊,請斯速乘馹上來事,下諭。答曰,許遞。
鄭利海奉命在外,代以金文澤爲事變假注書。
傳于朴宗薰曰,今見開城留守上疏,是向日臺疏所云者,而蓋厥漢,殺之無可疑,但當殺者非但一漢,雖十數漢,當狀聞後,施一律,可矣。旣不狀聞,則便是擅殺也。留守雖與守令有異,擅殺則不可,況杖之爲刑,元非殺人之刑,則乃施於不殺者,則可殺者,不以當律,而以杖亦失法意。如此則留守無可罪之端,萬一有留守以此被罪,則開城民,不知朝廷之意向,便謂其扶渠輩,而或不增頑惡之氣乎?令各陳所見事,遣史官傳諭于左右相以聞。
朴宗薰以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
朴宗薰,以備邊司言啓曰,親擧六責之禱,方有一霈之望,而今日卽中庚也。群情渴悶,轉益靡屆,雖使及今得雨,移秧已爲後時。在前如此之歲,全賴代播之效。蓋所謂代播者,秧旣未移,地將全荒,故以相當土宜之穀,播之於未移之畓,要爲食實之地。此出於民情之迫不得已,而猶賢於全無所收故耳。但自前代播之時,官雖勸播,民不樂赴者,以其若或代播,幸而有秋,則官從以徵稅,徵稅之害,反甚於全荒入災之爲愈。以此之故,爲慮後患,初不信令,必不免在在陳棄之歎,始雖勸播,終必徵稅,則豈非罔民之甚者乎?先朝戊午,浹朔亢旱,秧節已晩,故雖於得雨之後,特命代播,而代播畓,則先令蠲稅,使之及時趨功,又令另分播種,而種穀不足之邑,則令道臣,無計他道及他邑,各從附近穀優處,星火移轉,且爲別給賃船之費,以爲一齊均播之地,仍以播穀之勤慢,另行黜陟之意,自備局草記行會,是年秋霜候幸退,果爲食效者,專由於代播之功也。今年則立秋在近,來功雖難取必,而天時有不可預知,人力有不可不盡。若是移秧已無望之地,則及此時代播,決不宜一日少遲,依戊午已例,汲汲關諭於被災四道及兩都,使各該地方官,躬審已荒之處,逐坪逐庫,相土相勢,各以相當可播之穀,無論木麥晩黍晩粟及晩豆太之類,一邊分給,一邊報營,刻期催切,俾無一處仍陳之弊,道臣則詳考道內穀簿,播種未足之邑,則以附近稍優處,不報司罔夜移送,無或一刻少滯。仍以播後形止,隨卽登聞,至於代播畓蠲稅一款,一從戊午受敎,切勿渾入於原田執稅之中,而先以播處蠲稅之令,一一布諭,使一夫一婦,咸知朝令,必令爭赴。若於秋後,雖或成就,凡其代播之畓,秩秩區別,必置於免稅之秩,而如是之後,官若不察,吏或售奸,如以一束一把,一或秋後渾徵,則當該守令,亟施災實用情之律,而今已節晩,晷刻是急。以此意三懸鈴關飭於各道道臣,兩都守臣,而萬有一不勤不及,則先自道臣·守令,斷當重究,竝爲嚴飭,何如?傳曰,允。甘雨庶幾沛然,明燭聞鈴,爲民事萬萬多幸。際見此草記,其所論列甚好,代播雜穀,雖不如禾稻,若賴天之靈,善爲成就,則吾民可以有食,其喜可勝言乎?一時不可緩也,代播之令,今夜內行關諸道。至於免稅一款,代播而有食,有食而得生,爲民大幸也。豈可與小民較其口吻之物?況先朝戊午,亦有蠲稅之命,在今日,又爲繼述之一事者乎?亦爲措辭嚴飭,俾有實效民事之地,可也。
朴宗薰,以都摠府言啓曰,副摠管尹致性,時無職名,令該曹口傳付軍職,何如?傳曰,允。
朴宗薰,以兵曹言啓曰,文臣兼宣傳官金學淳,身病猝重,勢難供職,呈狀乞遞,改差,何如?傳曰,允。
朴宗薰,以義禁府言啓曰,時囚罪人閔修益,杖一百收贖,告身盡行追奪,流三千里定配照律公事判付內,依允啓下矣。閔修益,杖一百收贖,告身盡行追奪,慶尙道昌原府,流三千里定配,而以議啓內辭意,具罪目依例發遣府書吏,押送配所,何如?傳曰,允。
吏曹啓目粘連,觀此承政院同副承旨金敎根上疏,則以爲,臣偏母年今六十有四,病與年深,或致調將之失宜,則奄奄有晷刻難保之慮,畀臣一小邑,俾遂便養之願亦爲白有臥乎所,金敎根之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
刑曹啓目粘連,陽德縣鄭東獄事,就議大臣,則領中樞府李時秀病未獻議,奉朝賀李敬一病未獻議,左議政金載瓚以爲,被踢在先,飮滷在後,盧女致死之由,斷當從後論,若以踢殺,終歸償命,則果非平允之道云,右議政金思穆病未獻議。臣等以爲,飮滷實涉可疑,則實因果非的確,而惟彼悍婦,以鶉奔之女,爲老鱞之匹,常懷薄夫之心,屢發適他之語。遂因乃舅之責諭,至有當面之詬詈,則爲人子而乘憤一踢,非出殺心,適中虛怯,卽渠不幸,其在原情之道,合有傅生之論,而獄體至重,上裁,何如?判付啓,此獄段,年晩而娶妻,妻則無過桑下之賤女也。貧居而養父,父則卽是老窮之村民也。以見紛華繁蕩之心,處深峽無依之屋,心旣不足,志又何滿?果不無悔托身之不如意,轉加於怨太旭之責渠事,舅也而猶爲怨矣。夫也而旣無疾心,及其發怒於做飯,至有虎咬之語,又當朝食之擬供,反歸猪之物兺除良,許多怨懟之說,無難肆發於前,爲人子而不能忍聽,乃爲執髮揮曳,更誡飭而踢其左肋,猶言夜深山險。大抵辱其父而子之痛惋,人情之自然也。況辱者非他,卽渠之妻也,責其妻而夫之亂打,常漢之例習也。又責語如何?眞誡而警也。推此觀其招而思其跡,眞是孝不衰於妻子之人也。若使東,見妻之怨父而不責,則是無子道也。有眞欲殺心而踢之,則是違本跡也。飮滷之死,必不以由我爲律,爲父而踢,亦難責毆人之事是如乎,罪人鄭東段,施以次律爲良如敎。又啓目粘連,宣川府殺獄罪人李刀也之獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,肋上踢㾗,已過一尺,鬪時目見,又是三人,而渠所自供,無異承款,飮滷誣招,亦卽落空,無疑之獄,有法而已云,右議政金思穆病未獻議。臣等以爲,爭端由於悍妻,則不念謝過,惟意亂踢,上下一身,都無完處,償命之律,無容更議,嚴訊取服。定州牧殺獄罪人李奉龍獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,盆骨心坎之傷,卽是印跡,頭觸脚踢之勢,必至戕命,連訊得情,斷不可已云,右議政金思穆病未獻議。臣等以爲,據胸直擣,詞證明白也,鬧起賭場,理勢之必然也,獨往問病,情跡之可疑也。凡此數條,俱係斷案,嚴訊取服。中和府殺獄罪人金漢柱獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,渾身上下,雖歸之於自仆自撞,宛帶踢痕,着在要處,而屢朔救療之願,幾緍私和之請,卽是乞憐,雖未知其出自殺心,執跡之論,無容他議云,右議政金思穆病未獻議。臣等以爲,被毆於女子,發惡於厥女之夫,則不念解紛之道,猛拳推擠,繼以足踢,實因詞證,若是的確,而療病厚埋之說,邀醫請巫之擧,適足爲眞情,嚴訊取服。咸從府殺獄罪人李京哲獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,語其親則八寸也,序其行則祖孫也。手格殺八寸大母者,尙可以殺獄論哉?此等之獄,未必遲待輸款,猛加嚴杖,斯速究竟云,右議政金思穆病未獻議。臣等以爲,以錢貸之不稱其心,手勢至加於其叔,已是罔赦,而哀彼老婆,或慮其子之更鬪,追挽受打,額穿骨損,經夜致斃,此不可與尋常殺獄,比而同之,速捧輸款之意,竝只分付道臣,何如?判付啓,宣川李刀也之獄事段,本事先由於尹女之踢春興,以致春興之怒,而春興又至於刀也之之家,而刀也之又爲發怒,仍與之相爭共鬪是如乎,大抵先起事端者尹女也,後起事端者春興也。尹女之往于春遇家,責辱春興者,雖未知何爲而然,而春興之因此而發憤疾走,打破刀也之家用器物者,固是常漢之習是置,此所謂尹女之先起事,而春興之後起事也是在如中,刀也之之因此鬪詰,眞所謂常漢愚悖之擧是矣,至於不念謝過等事,則不足責於如渠之類是遣。況旀尹女之作拏於春遇之家,若非刀也之之指囑,則毋論彼此,眞是春興之先釀事變也,而傷痕狼藉於檢庭,看證自在於衆目是旀,又以前前道臣所謂每欲一打之說,可見深畜怨毒,常懷欲殺之心云者,此渠之斷案,而且見其眞出故犯之心。罪人李刀也之段,令道臣更加訊推,期於得情爲旀,定州李奉龍獄事段,看證明白,情甚無疑,罪人李奉龍段,置,亦爲分付道伯,另加嚴訊,期於得情爲旀,中和府罪人金漢柱獄事段,不無一二可疑之端是如乎,本事不過以微事相詰,而訥卽先詰於漢柱,則漢柱之因此鬪爭,彼此發怒,而大抵以諸招觀之,訥卽之事,有少加於漢柱,論以先後,訥卽先犯是置。若以漢柱,眞出於故殺之心云,則或有不可之端,先以療病,後有辦錢善埋之說,更爲尋醫,又有招巫禱神之招云是如乎,眞若出於故殺,則療病辦錢,猶或近於欲掩人目之計是乃,尋醫招巫,明知其怯於或死而然。由是推之,或不無一二可疑之事乙仍于,其在欽恤之道,宜有審理之政,卿其更議大臣,參以己意,商確以啓爲旀,咸從府李京哲獄事段,本事是非曲直,固可勿論是遣,齒而老焉,族而尊焉。渠之行兇情節,觀於檢而參以證,箇箇無疑,節節兇獰是置,罪人段嚴飭道伯,後日同推,除尋常嚴加考訊,另詰情節,一一取服,如法施行爲良如敎。又啓目粘連,楚山府殺獄罪人朴廷道獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,鬪場光景,無一參證,屍帳懸錄,始曰因病,而及其輪訊列邑,然後歸之踢殺,定以元犯,此可謂到底窮覈者然,而大抵端絡太多,則眞境反迷,逮訊太廣,則實情易晦,以此盈尺之案,難判殺活之分,更査云,右議政金思穆病未獻議。臣等以爲,此獄肯䋜,專在逢着時看證,而顚仆軒下之狀,奪葬山地之說,此乃朴重禧之參見參聞,前後査案,何不拈出明覈乎?此一款,覈實然後,可明其相鬪,相鬪旣明,然後踢打可分,更令道臣嚴覈,指一狀聞後,稟處,何如?判付啓,依允。又啓目粘連,順川府殺獄罪人金德允獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,以極醉飽之人,又逢鬪打,則內損外傷,理必兼發,第其傷在至要,證同場,似無以遽傅次律云,右議政金思穆病未獻議。臣等以爲,行兇之情節綻露,致命之根因昭著,成獄償命,斷無他疑,訊推得情,何如?判付啓,依允。
襄陽府使李英埴疏曰,伏以,臣卽疎逖賤品耳,以材則樗櫟無用,以質則蒲柳先衰,數載卽潛,旣蔑寸勞之可稱,屢玷臺地,亦無一言之仰裨,滿心惶恧,隨分進退,千萬不自意,濫荷天地之鴻私,猥承本府之除命,本府是臣生長之地,近雖移居他邑,會稽紆紱,已極買臣之榮耀,舒州按法,亦難鎭周之爲治,含恩揣分,悚蹙靡措。及其辭陛之日,特許前席,俯垂玉音,諄諄勉飭之諭,不啻若慈父之詔迷子,衷情益激,感涕自零,臣雖無狀,豈不思仰體分憂之意,以效微塵之報,而才短識淺,振刷無望,重以本府自來殘邑,介於嶺海,土地瘠确,生理鮮少,民貧賦重,爲弊多端,固不可殫擧,而最是蔘政一事,實爲目下難支之瘼,旣係上供,所用莫重,雖窮野愚夫,亦有獻芹之誠。況以守土之臣,顧何敢屑越上煩,而哀此民生,困瘁日甚,屢訴營邑,而營邑不得變通,往籲廟堂,而廟堂亦難擅便,漸成積痼,莫可救藥,肹肹無告之狀,有不忍袖手坐視,夙夜憂憫,食息靡寧,而左右思量,不知爲計。竊伏覸頒下綸音,眷眷于保民,懇懇于詢瘼,至使方伯守宰,各擧生民之苦,備陳拯救之策,聖德至意,譪然感木石而孚豚魚。臣於是,徒懷嚴畏,終是泯默,則上而負察隱之聖意,下而孤望蘇之群情,臣愚死罪,何忍爲此?玆不避猥越之誅,敢瀆崇嚴之聽,伏願聖明垂察焉。蓋本府山多野少,古稱産蔘之地,故元貢蔘春秋臘三等封進數爲四十七兩零,論以邑樣,本自過多,而最初則從民結採納,自本府捧進,而其價錢則以詳定元賦,定式上下矣。中間以來,土採漸稀,價因隨高,弊遂浸滋,不得不循時添價,甲戌改詳定後,增爲六十兩。己卯變通時,又增爲八十兩,而翌年庚辰,猗我英廟朝盛德,特軫關東蔘弊,春等封進,竝許京貢,則其後本府所納秋臘等蔘數爲二十一兩七錢,營加蔘爲五錢四分零,軍需蔘爲四錢二分,補縮蔘爲一兩八錢七分,合爲二十四兩五錢零,而猶患蔘料之不敷,土民之難支。又明年辛巳,始罷土商貿納之例,創定自營作貢之規,以營下居民,差出蔘商,使之貿蔘封進,而土産歲益零星,蔘價日益刁騰,本邑元貢,不得充數,莫重上供,將有難言之慮,所謂營商,亦至難支之境。故始自丁亥,創出補蔘,入屬二百戶,每戶除煙役,捧錢三兩,添給六百兩,庚寅,又創補蔘,軍官七十五名,每名除身役,捧錢二兩,添給一百五十兩,癸巳,又除出本府殘廩小米三十六石十斗價一百十兩,次次添補,而營商之求益無厭,邑力之隨補無路。至于癸卯,自民間募得願納錢二千五百七十兩,還授民間,存本取殖,每月一兩,收利五分,年年添給一千五百四十二兩,此所謂殖利錢也。統計元價及添價,則合爲四千四百三十八兩零,而蔘每兩價至爲一百八十兩零,無中辦出,拮据添補者,反浮於元賦劃給,已是切骨之弊,而以言于殖利,則散給本錢,仍置民間,只收利條,出給營商者,今幾三十年矣。創設之初,雖有分授歲久之後,無異白徵,逃故橫侵,隣族莫保,以言乎入屬軍官,則其所創立,名目雖異,身役煙役,俱是一民,兩歧疊應,聊生無路,流亡相續,充代漸難。至於蔘錢捧納時,則結收戶斂,課責多端,一邊捧詳定錢,一邊捧結分殖利,一邊捧戶分殖利,一邊捧軍官錢,一邊捧入屬錢,一邊捧小米代錢,六色竝督,終年無暇,元賦所應,已重於他邑,而科外歲徵,又從以困劇,未免傾家而破産,甚至鬻妻而賣子。若此不已,則海隅百里之地,其將無居民矣。是豈非大可寒心也哉?且當採蔘之節,則營商輩分山督採,藉重威喝,而近因備關與營飭之截嚴,雖不至如前縱恣,各自面里,抄出業採者,使之入山,而幸有所採,則必以歇價勒買,徒手空還,則謂以潛採潛賣,侵責無比,始自初秋,秋盡乃罷,其間數朔,念不遑家,山菑野田,每失收穫之時,公負私債,遂無備償之道,饑寒之所迫,窮苦之所極,仍無恒心,扶擕四散。緣是而山野皆耗,兵農俱病,厲民之祟,孰甚於此?前後營邑,非不念民情之切憫且矜,惟以常貢之有數,元價之不足,姑事彌縫,苟爲牽補者,蓋出於爲所重,而第以所重言之,貢蔘本意,爲是土採,而土採絶少,一年所出,不滿三四兩,其餘則任他營商輩之私貿京局,依例封進,名雖土貢,實則京貢也。莫重貢上,反涉未安,各項添補,有異惟正,國體之苟艱,臣分之悚惶,尤當如何哉?本府處於江陵·杆城之間,蔘政爲弊,有加於兩邑,而杆城則因繡衣之回啓,江陵則因該守之陳疏,俱於年前,次第蒙恩,折付京貢,兩邑之民,得免流散,依舊奠接者,莫非先大王曁我殿下深仁厚澤之攸及,而惟此襄民,獨阻於仁覆之天,尙未蒙一視之澤,如欲曲念疾苦,亟加矯捄,則無出於英廟朝春等作貢及近年來江陵·杆城已行之例,而事體旣重,有難遽議。今幸十行恩綸,丁寧惻怛,俯詢八路,此正窮民再生之會,芻蕘畢陳之時,亦何敢怵惕囁嚅,不效其對揚萬一也哉?方以邑弊,轉報營門,而玆擧目下最切急之民情,冒萬死仰暴。伏乞殿下,將臣此疏,下詢廟堂,亟賜變通,俾此一方倒懸之民,咸被聖世若保之恩,蹈舞頌祝於春臺化日之中焉,臣無任云云。省疏具悉。蔘政之弊,已有素洞燭,至於爾之所請,則旣有杆城·江陵等地之已例,令廟堂稟處,以爲除民弊而有實效之地。
南壇祈雨祭親行敎是時,亞獻官領府事李時秀,終獻官左議政金載瓚,進幣爵酒官行吏曹判書南公轍,奠幣爵酒官吏曹參議金會淵,薦俎官兼戶曹判書李晩秀,禮儀使行禮曹判書韓晩裕,典祀官奉常正柳河源,壇司奉常僉正李顯相,壇上執禮禮曹參議金魯敬,壇下執禮應敎朴宗臣,第一位執尊副應敎權丕應,大祝副校理金學淳,祝史掌令權烒,齋郞修撰李止淵,捧俎官戶曹正郞尹光心,副司果鄭致愚,刑曹正郞黃仁紀,第二位執尊執義朴孝成,大祝副修撰鄭元容,祝史副司果金箕殷,齋郞正言曺鳳振,捧俎官副司果趙鎭宣,刑曹正郞宋耕玉,典簿金民淳,第三位執尊副司果金啓河,大祝修撰申在業,祝史校理趙琮鎭,齋郞校理尹致後,捧俎官司僕判官李在修,刑曹佐郞成永愚,敦寧判官尹心約,盥洗位司果韓耆裕·洪命周,爵洗位司成李東冕,司果尹日逵,亞終獻盥洗位典籍李晉淵,掌牲令典牲判官尹弘鎭,協律郞掌樂僉正兪漢雋,贊者引儀崔日運·成海默,謁者兼引儀金敦喜·方禹矧,贊引假引儀高景漢·吳仁昇,祭監監察閔養世·尹行成。
己巳六月十一日子時,上親行祈雨祭入侍時,兼都承旨沈象奎,行左承旨趙萬元,右承旨李好敏,右副承旨朴宗薰,同副承旨金敎根,記事官李魯集·李光文·申在植·朴綺壽,以次侍立。時至,通禮跪啓請外辦,上具冕服出。禮儀使韓晩裕導殿下至東門外,跪請執圭,象奎進圭,上執圭,進詣版位西向立。協律郞擧麾,工鼓柷軒架作,奏元安之樂,烈文之舞。樂二成,禮儀使跪請四拜,上行四拜禮,在位者亦四拜。樂三成,協律郞偃麾,工戞敔樂止,禮儀使導殿下,詣盥洗位北向立,啓請搢圭,上搢圭。萬元沃水,好敏承水,象奎進巾。盥訖,禮儀使啓請執圭,上執圭陞自南陛,登歌作,奏肅安之樂,烈文之舞。上詣風雲雷雨神位前北向立,禮儀使請搢圭,上跪搢圭,象奎奉香,萬元奉爐,上三上香,進幣爵酒官捧幣跪進,上執幣獻幣,以幣授奠幣爵酒官奠于神位前,禮儀使請執圭,上執圭,俯伏興,次詣山川城隍神位前,竝如上儀樂止,禮儀使導殿下,降自南陛復位,典祀官及諸執事進饌,軒架作雍安之樂,奠訖樂止,禮儀使導殿下詣尊所西向立,登歌作,奏壽安之樂,烈文之舞,爵酒官酌醴齊,好敏受酒,上陞自南陛,詣風雲雷雨神位前北向立,禮儀使請搢圭,上跪搢圭,進幣爵酒官捧爵跪進,上執爵獻爵,以爵授奠幣爵酒官,奠于神位前,禮儀使請搢圭,上搢圭俯伏興少退,北向跪,樂止,大祝進讀祝文訖,上次詣山川城隍神位前,竝如上儀,禮儀使導殿下降復位,文舞退,武舞進,軒架作舒安之樂,舞者立定,樂亦止,謁者引亞獻官行禮畢,退復位,終獻官行禮亦如上儀,禮儀使導殿下詣飮福位,北向立,請搢圭,上跪搢圭,執事者捧爵捧俎跪進,上受爵受俎如禮訖,禮儀使請執圭,上執圭,降復位,行四拜禮,在位者亦四拜,大祝進撤籩豆,登歌復作,奏雍安之樂撤籩豆畢,樂止,軒架作元安之樂,上行四拜禮,在位者亦四拜,樂一成,禮儀使導殿下詣望燎位,南向立,禮畢,禮儀使導殿下出門,請釋圭,上釋圭,象奎受圭,領府事李時秀,左議政金載瓚進曰,達夜勞動,聖體,若何?上曰,一樣矣。時秀等曰,親禱纔擧,靈應斯捷,誠不勝慶幸矣。上曰,雨勢如此,可期連霔耶?時秀曰,陰雲四合,似得大霈矣。上曰,禮房承旨進詣壇上,修掃以來。入幕次,上曰,親祭罷後,問安勿爲之。出榻敎諸臣以次侍立,平明,通禮跪啓外辦,上改具翼善冠袞龍袍,步至洞口乘輿,時秀等曰,勞動之餘,聖體,若何?上曰,一樣矣。曉來得雨,果爲幾許?時秀等曰,似不過浥塵,而蒸熱頗緊,方切顒望矣。又奏曰,還宮節次,異於齋沐虔禱之前,進御輦輿似好矣。上曰,非但得雨未洽,乘輿亦自無慮矣。時秀等曰,雨餘烈陽倍熾,誠萬萬焦迫無已,則進御繖蓋,是所願也。上許之。進發,路由靑坡,入崇禮門,至敦化門內,上曰,兵判何不侍衛也?仍敎曰,兵曹判書金羲淳記過。出駕敎上還內,諸臣以次退出。
己巳六月十一日辰時,上御誠正閣。行左承旨入侍時,行左承旨趙萬元,記事官李光文·申在植·朴綺壽,以次進伏訖。上命書傳敎曰,前已悉予至意,今又何復引已伸之義乎?使行不遠,予之待卿,不啻如渴,卿其卽爲上來事,遣史官傳諭于韓判府事。仍命退,承史以次退出。
上在昌德宮。停常參·經筵。
夜四更五更,灑雨下雨,測雨器水深一分。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,同副承旨金敎根今日不爲仕進,卽爲牌招,何如?傳曰,允。
傳于李好敏曰,召對爲之。
注書李光文病,代以李景熙爲假注書。
傳于朴宗薰曰,躬禱之後,甘雨連降,豈敢曰微誠仰格?實賴,皇穹閔我下土,萬萬喜幸,不可殫言,三南之旱,比畿內尤切急,未知其間果皆均沾乎,對此雨爲三南益,不勝憧憧之心,夜不能寐,此雨亦遍來於三南乎?令廟堂三懸鈴關問於三南·關東,形止不多日內探聞事,分付。
傳于朴宗薰曰,夜以開留疏事,詢於大臣,而卽又賜批,然亂民事,可謂莫大之變怪,萬萬驚心,此若歇看,則後來之變怪,何所不有?開留之所以懲創之者,失之太荏弱,重爲惜之,不聞則已,旣聞之後,朝家豈可以開留略爲懲治置之乎?此則非矣。至於其疏中杖殺云云,大失體段也,天下之不可低昂,法也,杖者,卽治可生者之物,非殺人之刑也,邂逅尙可,故殺非法也,使其頑民罪可殺,則大張軍威,聚會民人,施以軍法,可也,否則狀聞朝廷,具格用律,可也。不此之爲而杖殺,則殺之不以法也,若曰未及照律而徑斃,則其或無怪,而今直曰首惡杖殺,則是自初欲爲杖殺也,以杖殺人,擅殺也,非守法者之所當爲也。況可登諸章奏,有若誇張者乎?此亦後弊所關,惜乎其不知此箇義也。開城留守韓致應,罷職,其代卽爲議薦,明日辭朝,作亂頑民,首從更爲嚴覈,分輕重狀聞,以爲大懲創之地,留守之罷職,適在其疏之後,則彼頑民之蠢蠢者,必以爲留守殺人而被罪,易增其頑悍之氣,亦令新留守嚴明曉諭,使知朝家處分之本意事,一體分付。
以同副承旨金敎根牌不進罷職傳旨,傳于李好敏曰,只推。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒牌不進罷職傳旨,傳于朴宗薰曰,只推。
備邊司薦望,以李相璜爲開城留守。
傳于李好敏曰,政官待開門牌招開政,開城留守下批。
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
以副校理金牌不進罷職傳旨,傳于李好敏曰,只推。
正言洪羲俊啓曰,臣庸鈍譾劣,言議風采,本不近似,於淸朝耳目之任,而千萬不自意,伏奉薇垣除旨,惶隕感頌,罔知攸措。召牌儼臨,義分是懼,冒沒出肅,少伸叩謝之忱,而第臣於兩司合啓,有私義之難安者,在前如臣處地,猥陳敦倫之義,輒蒙一視之恩。以此情踪,何可一刻晏然於臺次乎?請命遞斥臣職。答曰,依啓。
掌令孟欽圭啓曰,請正法罪人鏔亟施孥戮之典。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府設鞫嚴問,期於得情,夬正典刑。措辭見上請周爀亟令王府嚴鞫得情,夬正典刑。請亟下三啓依允之傳旨,令該府擧行焉。措辭見上請物故罪人基讓子寵億姑先施以竄配之典。措辭見上請古今島定配罪人李東萬亟令王府設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。措辭見上請物故罪人國仁支屬應坐之類,亟施島配之典。措辭見上請朴紀淳亟令王府拿來嚴問,以重鞫體。措辭見上答府曰,不允。李東萬事,不允。李榮復等事,前批已諭,亟停勿煩。
朴宗薰,以備邊司言啓曰,荒年儲穀,最爲救荒之急務,而近來民習,漸就巧濫,雖以鄕民言之,若見秋事之將歉,則不待豐凶之已判,凡富民之綽有餘粟者,富商之潛自蓄穀者,一見雨暘之少或失時,則把作射利之好機,必爲般輸馬載,轉于他道他境,以爲乘時刁蹬之計,故一有歉荒之漸,則境內之穀先爲散盡,縣官不能禁,小民無所靠,春後賑接之需,雖資國穀,而此外大小民人,更不得着手資活,守令亦無以容措於賑穀之外,此是荒年最切悶之弊,先期分付於被災諸道,申飭各該守令,審察境內有穀之戶,必使之買賣於境內,切勿潛越於他境,各令該境之民,必資該境之穀,而亦不可勒執勒占,以致富民先騷之弊,惟使之無出境外,而凡於官貿民買之際,一從時直,無或低昂,則富民無所失利,貧戶容有相資,庶可爲均貧富便官民之道,而亦惟在於守令之能否,以其勤慢,用以爲考績之一事,實合事宜,以此意措辭行關,至於都下,則近聞江上貿穀積貯之類,近見亢旱如此,謂此時莫失,一齊收藏,各相乘勢,而又恐法司之知機阻搪,必於暮夜無知之時,移峙於江外遠處,仍爲船載潛發,分送於兩湖價騰之處,數三日之間,已不知爲幾千包云,此若一任作爲,不之禁斷,則江上宿儲,必至蕩然,而來後都民,將無以糊口措手,不但民習切駭,向後之憂,誠無不有,分付平市京兆及字內三軍門,使之一一廉察,以絶其潛運潛逃之弊,而如是之後,若或慢不周察,反使吏隷校卒,夤緣售奸,憑籍侵擾,則先自不飭之官長,從重論勘,斷不可已,且今旱憂雖棘,而雨澤庶將沛洽,凶歉姑不立判,而忽自三數日來,市上穀價,日漸高謄,一包之直,幾加五六錢,此豈穀貴而然哉?職以市民及富民,因民情之先動,謂秋事之必歉,先事賭利,藏穀不出,任售高價,逐日抵昂之故也。若此不已,則不出今秋,而市上之穀,將見其有錢莫售,民無以底奠厥生,誠不勝萬萬驚駭,然而該署一不管察,了無提飭,一任頑民之惟意所欲者,亦極未安,該署堂郞,姑先從重推考,頭目市民,令法司另加嚴繩,何如?傳曰,允。移民移粟,雖爲聖人之所笑,然孟子之意,蓋謂不治本而只治末也,非謂不可移粟也,此猶然矣,今若此土之穀,使不得賣於彼土,則是閉糶也,自一邑言之,境內之民,雖重於隣邑之民,自朝家視之,內外八方之民,皆吾赤子也,古之爲將者,投醪而飮三軍,令邑邑皆不出穀於境,則他邑之民,將益窘急,豈不患貧患不均之義也?且利之所在,刑法不能禁,今若於凶年,勒使減價而買,則令有所不能行,而富者必不出積穀之心,此亦不可不念處,今此草記,雖爲允下,凡其節目間事善爲之,然後貧者受效,富者不怨,穀物亦有均遍之道,卿與諸堂齊會,十分詳細講究行之,毋徒致擾民之患,可也。
事變假注書鄭利海狀啓,臣於本月十一日辰時量,敬奉聖諭,同日西時量馳到廣州府旺綸面富谷里,傳諭于判中樞府事韓用龜所住處,則以爲,臣於日前史官之回,猥徹封奏,踧踖屛息,惟鈇鉞是俟,不意近臣,繼辱荒村,傳宣聖旨,敦迫之敎,愈往愈隆,臣誠感泣惶隘,不知所以仰對也。噫,臣之不能冒進,蓋有不得已者存乎中,非敢自占便宜也,亦非敢力抗君命也,而循其跡,則反涉慢傲,論其罪,則又添坐要,夙夜懍慄,直欲鑽地以入而不可得矣。今若一味泯伏,不知變動,則竊恐朝廷事體,由臣而壞損無餘,區區私義,有不暇恤,而第臣目下病狀,雖數舍之地,姑無蠢動之望,稍加將息,如有一分可强之勢,則謹當扶舁病軀,冒入城闉之內,仰承德意之萬一云矣。臣則仍爲復路,緣由馳啓云云。踏啓字。
刑曹啓目,動駕敎是時,猥濫擊錚人等,取考各其原情,則大興幼學趙漢錫,爲其父峸伸冤事也,雖係爲父,事體所在,有難輕議,原情勿施,金浦幼學李明五,爲其父鳳煥伸冤事也,此事屢煩天聽,見格王府,而瀆擾猥越,原情勿施,考律勘處,楊根幼學李光賓,爲其父純仁定配請放事也,所坐係是邪學,而煩瀆無嚴,原情勿施,考律勘處,司宰監舊貢人康俊民,司䆃寺舊貢人金仁相等,俱是舊貢復貢事也,如有可冤,當呈該曹,而敢煩天聽,俱極可駭,原情勿施,考律重勘,何如?判付啓,依允爲旀,康俊民·金仁相等原情段,令廟堂稟處爲良如敎。又啓目粘連,長城府殺獄罪人洪挺喜獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,歸之以屐傷,疑也,諉之以根觸,亦疑也,一副詞案,無非疑一邊做成,惟在上裁云,右議政金思穆病未獻議,臣等以爲,獄情尙未歸一,前後獄案,反復考閱,終無明白可執之跡,其在審愼之道,不可造次而決,更令道臣詳査狀聞後,稟處何如?判付啓,依允。又啓目粘連,金堤郡殺獄罪人金丁宅獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,驗死之法,莫如痕損,而仰合俱無緊執,況醉飽後氣激則死,自是法文,惟在上裁云,右議政金思穆病未獻議,臣等以爲,傷痕別無可執,致命在於俄傾,觀於盆骨之靑黑,依領之皺痕,可知揪扼之緊毒,跡雖近於邂逅,法難容於闊狹,依前訊推,何如?判付啓,本事旣不大段,相鬪只爲脫襪,有何致傷之端,而因歸乎元犯,爲之殺獄乎?此可謂非但疑獄,亦是疎獄是如乎,大抵其意非出於故殺,其怒亦不過一時,況檢痕不在,只以盆骨略干變色,因爲執的者,其果曰獄已無疑耶?雖以死者言之,醉飽而加之憤恚,撐于腸肚者,實如卿等之所議乙仍于,卿等更加爛議爲旀,當今日憫旱之餘,雖有得雨之喜是乃,其在審理之道,與前尤倍,有不容少忽是置,卿等亦爲聚精會神,各別留意對揚,俾無一夫含冤之地爲良如敎。
開城留守韓致應疏曰,伏以,郊壇親禱,心香上格,靈應旣驗於少注,群情方祝於周洽,而野次經宿,玉體靡遑,臣民焦慮,曷有其極?伏念,臣猥以無似,冒膺重寄,將及周歲,無一善狀,以紀綱則日就頹敗,而才不足以振刷,以風俗則自來蠢頑,而威不足以剛制,居常愧恧,若隕淵谷,近者亂民之作梗,果如臺臣之所言,究其所犯,誠一變怪,大抵本府以大都會之故,無賴雜類,四方來聚,稱以酒徒,自成一黨,作弊閭里,不一其端,種種懲治,終不永戢,適因屠漢之請黜,遂疑泮人之挽執,挾其積久之憾,欲爲竝逐之計,乘機歘發,十百爲群,盡毁其家,稱以等訴,來聚官門,狼藉喧聒,閭家之私相毁撤,已是本土之惡習,而官門之無端來擾,亦係民習之無嚴,故招入府庭,詰問其事,則不過請罷泮肆,永爲定式事也。嚴辭責諭,卽令退去,姑待査實,將欲痛治,而及其驅出門外之際,與邏卒輩,投石交鬪,有若相抗者然,頑悖之習,莫此爲甚,原其本情,非出凌犯,而末稍光景,自歸乖亂,此非但目下擧措,大關紀綱,竊恐長此惡習,實爲深慮,故隨卽嚴覈,一一査出,杖殺其首倡之人,其外同謀及隨從者,略分輕重,或嚴刑遠配,或限死棍治,蓋此一番懲創,誠以爲民除害,而且其毁家之習,嚴立禁條,毋得更犯,本事顚末,大略如斯而已。噫,彼亂民,何足言也?旣不得毖頑於平日,又未能銷萌於未然,使此可驚可愕之事,出於畿甸咫尺之地者,莫非爲官長者罷軟庸懦,不早檢戢之致,愧悚惶蹙,靡所容措,顧今紀綱之整頓,誠爲世道之急務,先從臣身,亟賜處分,然後可以爲先事之飭,可以有懲一之效。伏乞聖明,特降威罰,亟遞臣職,仍治臣罪,以扶頹綱以尊國體焉。臣無任云云。答曰,省疏具悉。亂民事,頃因臺疏之發端,未詳本事,一欲問於卿,以憫旱未果矣,今見卿疏,可謂大變怪也,然所可惜者,卿之所以處之者,猶太雍容而不以法也。
己巳六月十二日辰時,上御誠正閣。召對入侍時,檢校直閣沈象奎,持詩傳第七卷,參贊官李好敏,持詩傳第七卷,侍讀官趙琮鎭,持詩傳第七卷,檢討官李止淵,持詩傳第七卷,記事官李魯集,持詩傳第七卷,記事官申在植,持詩傳第七卷,記事官朴綺壽,持詩傳第七卷,以次進伏訖。上曰,昨夜之雨,幾達宵不止,能免不足之歎乎?象奎曰,雨甚霈然,漢南似周洽矣。上開卷命讀。琮鎭讀自隰桑有阿,止德音孔膠興也。命下番讀之。止淵讀自心乎愛矣,止之子不猶比也。命閣臣讀之。象奎讀自滮池北流,止實勞我心比也。命參贊官讀之。好敏讀自鴛鴦在梁,止章四句。命注書讀之。賤臣讀自綿蠻黃鳥,止爲鳥言以自比也。命上番讀之。在植讀自綿蠻黃鳥,止比也。命下番讀之。綺壽讀自綿蠻黃鳥,止章八句。命陳文義。琮鎭曰,隰桑章乃喜見君子之意,而以君臣際遇言之,其喜見君子,卽宋時風雲慶會閣命名之義也。其樂如何,卽唐詩天開雷雨歡之喩也,其喜其樂,由乎誠愛之心,故下章曰心乎愛矣。又曰中心藏之,夫中心卽誠心也,如天道之至誠不息也,藏字之義,蘊蓄而有餘不盡也,如造物無盡藏也,不惟愛賢之若是,至於愛民,亦若是推去,至誠罔間,則愛戴之民心益懽忭,仁愛之天心益悅豫矣,其感應之理,天人無間,孔昭而靡忒,有如是矣。今我殿下以愛民之誠心,憫旱之一念,晝宵憧憧,至有躬禱南壇,而天降甘雨,休應斯捷,不惟民情之歡忭,天心之悅豫,孚格於聖心,於此亦可以驗之矣。故朱子封事,以君心爲天下之本,又以愛養民力,爲今日之急務,夫一愛字似足矣,而必疊用養字者,雖有實心,而不能推行乎實政,以盡休養之道,則亦有民不被其澤之慮焉,休養之方,必資於方伯字牧之官,而卽今大政當前,申飭銓官,愼擇守令,雖今見在之方伯守令,亦令廟堂察飭,則我殿下愛民之實心,可行乎養民之實政,而帀域群生,可得均沾惠澤矣。伏願於此等處體念焉。命下番陳之。止淵曰,隰桑詩乃愛賢之辭,觀其末章所云,則其出於誠心可知。古人以賢者喩諸霖雨,且以天降時雨,山川出雲,譬之於君臣際會,以目下事推之,殿下親禱郊壇,敬天恤民之誠,十分到底,果然馨香上格,孚應如響,數寸之雨,沛然周洽,則至誠感應之理,昭然可知。誠意之動天旣若此,況於賢者盡誠愛之,而寧有不得之理乎?今日所進講中鼓鍾于宮,聲聞于外一句,言其誠意之發見處,殿下深宮之中,一念之誠否,天神必監,豈不大可懼哉?前者儒賢招徠之擧,非不眷眷,而尙未見彙征之美,此或殿下誠意未盡之致,苟能更加誠意,如今日格誠得雨之道,則此章所云旣見君子之樂,庶可期矣。伏望體念焉。命閣臣陳之。象奎曰,上下番已盡奏,別無文義可陳者,而下番所奏誠心孚感者,眞有是理,大抵天人感通之妙,捷於桴鼓,觀於今日得雨,卽一明驗矣。我殿下當此亢旱,憫彼黎元,憂勤一念,宵旰冞切,至有桑林之擧,盡誠致虔,而將事之際,冥應如響,靈雨滂沱,陪鑾諸臣,相顧歡忭,莫不讚歎曰,此實我聖上誠心格天之功,而上天報答,若是其神速矣。繼而甘澍連下,三農可蘇,誠不勝萬萬欣幸,而一理相感,眞的可見者如此,苟有誠意一毫未盡處,則天心孚感,何可望也?故人君自治之功,百倍於常人,方可收效,凡於動靜隱顯,政令注措之間,一念對越,至誠不息,則自天佑之,吉無不利,不能如是,則上天眷顧保佑之道,亦將有相反者,可不惕然警懼乎?不必遠譬,殿下以今日得雨,試自省察,則聖心昭格之功,上天悅豫之幾,爛然可知矣。每事以事天格天爲心,則功化所被,當復如何?然而靡不有初,鮮克有終,未得雨之時,誠心洞屬,旣得雨之後,或易放忽。伏願以至誠感應之理,常念在心,益思加勉,是臣區區之望也。上曰,所陳甚好矣,凡事每易於始勤終怠,何以則能不如是耶?象奎曰,一政一令之善與不善,孚感之理,各以類而輒應焉,此箇理到底窮格,則自能至誠不息,而有始有終矣。命參贊官陳之。好敏曰,文義則上下番已盡奏,而閣臣以誠心孚感,敷衍仰陳者儘好矣。今我殿下,盛暑郊壇,躬薦圭璧,一炷心香,上格蒼穹,滂沱甘雨,如期輒注於陞壇,獻鬯之時,靈應斯捷,霈澤繼降,朝野歡抃,誠不勝萬幸矣。大抵臣民以殿下爲天,殿下以上天爲天,惟殿下代天理物之工,猶可仰揣於政令施措之間,惟上天無聲無臭之載,實難驗得於高邈微杳之際,而以今日得雨觀之,則聖心虔誠,天意孚格,其應斯速,間不容髮,我殿下至誠事天之功,臣實欽仰歡悅,而感應之理,不但得雨如是,每事皆然。伏願殿下,顧諟天命,念玆在玆,凡於治國臨民,皆以至誠感應爲功,允克厥終焉。上曰,所陳甚好矣。上曰,隰桑章大旨云喜見君子,此詩未知何時之詩,而能有喜君子之心,則其非幽·厲之時歟。琮鎭曰,此詩時世,未能詳知,而恐非幽·厲所能愛賢而作也。象奎曰,雖幽·厲之時,亦豈擧世無君子,而同氣相求,君子必喜君子,故此詩所以作也。上曰,此詩自旣見君子,其樂如何?至中心藏之,何日忘之,一節深於一節,其眞切喜君子之誠心,足可見矣。琮鎭曰,果如聖敎,若非誠心,豈能愛賢之若是?上曰,綿蠻章卽微賤勞苦者之詩,而篇內能無怨苦之意,猶有西周遺風而然歟?琮鎭曰,此可見周家八人之遺澤,忠厚之民俗也。止淵曰,雖是斷章取義,大學引此詩,以解止於至善之義,而觀其辭旨,多有忠厚宛轉之意,似是有識者所作也。上曰,此亦可謂哀而不傷者也。命玉堂先退,琮鎭等退出。上曰,向來所諭停啓事,臺諫如爲合啓,卽爲停啓之意,承宣須申飭也。上曰,籌司草記京江積貯之禁,其潛運潛逃,猶或可以如是,而外邑貿穀之使毋越其境者,得無擾民之弊耶?象奎曰,各其道伯守令,似有闊狹,而臣於紙尾,以善爲措畫之意,關飭爲許矣。象奎曰,代播草記之判付辭敎,臣誠欽頌贊歎矣。自前代播之時,爲守令者,未能十分信令於民,播種而僅可收種,則從以收稅,故民憚於代播矣,今者十行論綍,丁寧懇惻,民心皆當信服,庶見代播而收效矣。先朝戊午年,下代播蠲稅之命,湖西代播而仍登熟,到今贊頌矣。上曰,代播後雨澤連降,則可以善就乎?象奎曰,今旣得雨,若又退霜,則得免歉歲,豈無其望乎?上曰,畿邑當已知委,三南·二都,亦當一例知委,而其外無代播處乎?象奎曰,他道則田多畓少,別無代播處矣。上曰,報謝祭何時設行耶?好敏曰,例於立秋後設行,而至於親禱而得雨,則報謝祭卽爲設行云矣。上曰,他所祈雨處,亦皆設行乎?好敏曰,祈雨而得雨處,則不計得雨多少,例皆報謝,故自該曹當入草記云矣。上曰,出而詳考謄錄以稟也。象奎曰,親行祈雨祭擧動時,鼓吹旣已減去,嚴鼓亦以時刻代行,此寔出於遇災警惕,節省儀文之聖意,況此郊壇,地是城外,而仍御步輿,不具戎服,則雖如鑼鼓吹角,軍行號令之不可無者,亦不當援以郊幸時齋日吹角之例而用之,且壬寅已例,旣無文蹟之可據,宣傳官初不詳考,只憑未瑩之說,率爾仰奏者,大是不審,臣於陪扈之時,但聞壬寅之例如此,而無從考質,不得趁時提稟,誠不勝惶悚,而當該擧行宣傳官,不可以事過而置之,所當重勘,而本院請推之外,無他可施之罰,何以爲之乎?上曰,今番則雖出於倉卒之致,其顚倒妄率之罪,在所難免,令該府拿問處之,此後則仍爲定式,可也。出擧條好敏曰,再昨日動駕時輦路,兵曹則以南廟前路磨鍊,漢城府則以靑坡前路爲定,初不互相關由,停當歸一,以致導駕先廂,分路各進之境,其在擧行,極爲顚錯,雖是隨事節省,竝除治道之時,不可全然無警,當該兵曹·漢城府堂上,竝從重推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,同副承旨金敎根今日不爲仕進,卽爲牌招,何如?傳曰,允。
傳于朴宗薰曰,右副承旨入侍。
傳于朴宗薰曰,次對進定於明日。
李好敏啓曰,行吏曹判書南公轍,參判林漢浩,參議金會淵牌不進推考傳旨及罷職傳旨,今方捧入,而開政命下之後,如是違牌,事甚未安,參判陳疏,判書更爲牌招,何如?傳曰,允。參議只推,與判書·參判一體牌招。
有政。吏批,行判書南公轍進,參判林漢浩進,參議金會淵牌不進,右承旨李好敏進。以金愚淳爲正言,尹日逵爲副修撰,尹致性爲大司成,趙弘鎭爲同經筵,兪漢寔爲永禧殿令,朴奎壽爲禮曹佐郞,申顯祿爲司僕主簿,開城留守單李相璜,前郡守李玉鉉今加通政加資事承傳,故僉知柳宗春贈吏參例兼,豐安君柳相祚考。
兵批,判書金羲淳病,參判李文會入直進,參議吳翰源病,參知韓始裕病,右副承旨朴宗薰進。同知李毅永,僉知李光永·金宅基·李載弘,護軍洪若浩,副護軍李吉培,副司果李彦淳·洪羲俊以上竝單付。
以同副承旨金敎根牌不進罷職傳旨,傳于李好敏曰,只推。
以吏曹參議金會淵再牌不進罷職傳旨,傳于李好敏曰,只推。
以大司諫曺允遂,司諫金熙華,獻納鄭觀綏,正言曺鳳振,執義朴孝成,掌令權烒·孟欽圭牌不進罷職傳旨,傳于朴宗薰曰,只推。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
以江原監司鄭尙愚狀啓原州牧民家失火事,傳于李好敏曰,聞甚矜惻,原恤典外,別加顧恤事,廟堂區劃分付。
朴宗薰,以備邊司言啓曰,旱餘得雨,民事政急,此時守令之一日曠官,實屬可悶,差使員·上京守令,竝令當日下送,何如?傳曰,允。
傳于李好敏曰,受由上京守令竝令今日內催促下送。
傳于李好敏曰,下直守令留待。
傳于李好敏曰,下直守令入侍。
傳于朴宗薰曰,開城留守留待。
傳于朴宗薰曰,開城留守入侍。
備忘記,開城留守李相璜下直,長弓一張,長箭一部賜給。
朴宗薰啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李好敏,以弘文館言啓曰,副校理金旣有只推之命,與新除授副修撰尹日逵,竝卽牌招察任,何如?傳曰,允。
李好敏,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,判單書入之意,敢啓。傳曰,知道。
刑曹啓目粘連,南原嚴思天獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,偸葬他山,詐侤官庭,末又隱身逃免,致使其母自戕,而今又變幻本事,誣徹天聽,可謂兩罪俱發云,右議政金思穆病未獻議,臣等以爲,偸葬於他人當禁之處,義宅之呼訴督屈,事理誠然,而思天屛跡山門,乃使在堂之母,替受臨門之辱,致有自縊之擧,在渠道理,痛自刻責,反歸咎於訟隻,不可以人理責之,其母自縊,直由於査家之貽累,原非義宅之所知,復起宿火,奸狀綻露,考律勘配之意,分付道臣,何如?判付啓,申哥則旣施當律矣是如乎,渠敢以年久之說,變幻事實,肆然擊錚者,萬萬痛駭,所當嚴處,而特以爲母鳴冤之故,有所參酌,依施爲良如敎。又啓目粘連,金堤郡殺獄罪人金丁宅獄事段,本事殆同戲劇,傷痕又不分明,以此成獄,果似疎漏,今伏承判付下者,剖柝備至,臣等於此,無容他議,上裁,何如?判付啓,今則諸議歸一,上項罪人金丁宅,特從徒配之律爲良如敎。又啓目粘連,中和府殺獄罪人金漢柱獄事,依判下就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,脅肋紫硬,被傷於漢柱,死由於被傷則審矣,但初非殺心,可以的見,然而折獄只當執跡,故獻讞未敢傅輕,惟在上裁云,右議政金思穆病未獻議,臣等以爲,實因若是的確,詞證又甚丁寧,厚其本情,固非必殺之心,揆以法意,終無倖逭之理,議讞之地,不敢爲傅輕之論,上裁,何如?判付啓,爭端實由於渠妻所犯,難責其故殺是置,前以致疑,問於大臣卿等,今亦難於依前推服者,蓋以疑多之故也。其在惟輕之道,合於傅生之論,中和府殺獄罪人金漢柱段,特從次律,施以減死絶島定配之典爲良如敎。又啓目粘連,陰城縣高尙權獄事,傷處旣著於脊背,參見又有其奴子,而特以奴供,不可證主,翌日負柴,終涉可疑,方當審克之日,臣不敢膠守前見,伏惟上裁是白乎旀,大興郡李己卜獄事,眞贓未執,疑怒猝發,常漢之毆打其妻,雖是常事,致命之當場慘毒,前所罕有,猜妬亦出恩情,則殺越非曰故犯,執跡之見,有法而已,上裁,何如?判付啓,高尙權獄事段,疑端許多,不可歸之於償命之律,故有詢問之敎,今則卿等之所議,亦合於審克之道是置,陰城縣殺獄罪人高尙權段,施以次律爲旀,李己卜獄事段,其怒起之由,在於醉後,妄疑渠妻之行事,自犯倫常之罪,而但其情則矜惻矣,當以追悔之心,贖其殺人之罪,許貸一命是如乎,大興郡殺獄罪人李己卜段置,特爲原情,施以減死定配之典爲良如敎。
兼戶曹判書李晩秀疏曰,伏以,郊壇親祈,心香上格,不日之霈,靈應如響,帀域含生,莫不歡忭。臣於昨日,伏見籌司草記,以市直刁蹬事,請該署堂郞從重推考,而該署提擧,卽臣也,夫市署之設,所以平交劑禁姦濫也。今乃使幺麽頑民,低仰斗斛,惟意所欲,而身爲提擧,一不管攝,了無提飭,是尸其位而慢厥職也,論其辜負,罷削亦輕,滿心慙惶,置躬無地,何敢以問備薄勘,晏然自恕乎?仍伏念,臣卽儱侗歇後之一措大耳,度支重任,夫豈有髣髴堪承之望,而邂逅一出,行且周歲,民國利病,尙昧要領,簿書出納,徒委郞吏,衰憒日甚,瘡疣百出,每一思惟,背汗面騂,況今甘霔雖降,穡事未分,國計漸匱,民憂孔殷,廟堂之臣方恤恤焉,講究良策,對揚明命,而臣則以爲,目下備豫之急先務,惟愼擇一大司農百事可做,如臣者,一提擧尙不能勝其任,況可以掌一國損益之權,制萬命接濟之宜,仰弛九重宵旰之憂乎?不能者止,先民有言,略控短籲,仰瀆崇聽。伏乞聖上,遞臣本兼之職,勘臣當被之律,俾重務無曠,微分獲安,不勝幸甚。臣無任云云。答曰,省疏具悉。市直刁蹬,蓋因民習之不如古而然,此豈但責於平市提擧乎?況問備亦伸義矣,卿其益加着念,俾使後日更不敢如是,所辭司農,旣是國之重任,且當爲民憧憧之時,其所對揚修擧措置之道,專委於卿,卿勿以辭遜爲美,勿辭行公。
吏曹參判林漢浩疏曰,伏以,邦休益滋,天時叶吉,産室設廳,亦已歷月,我東方億萬年無疆之基,自今伊始,臣民忭祝,中外惟同。臣頃伏承除旨,以臣爲吏曹參判,臣感激震懍,不知所以何由而致此也。若謂臣才器之可堪,臣之出身立朝,已多年所,而鈍根庸資,都無斗筲之可紀,則不可以才器論也。若謂臣鑑識之可授,臣之曾叨三銓,不啻屢度,而聾瞽顚錯,初無衡秤之可稱,則又不可以鑑識道也。於斯二者,一無可取,則見除之銜,萬不近似,而夷考厥由,特不過品秩相當,資歷相稱而已,國家官爵,蓋有視其階品,循次移遷之規,而此本爲微官末官,秩滿陞付者設也,至若淸要隆顯之職,不在此例,惟人是視,人苟賢也,惟患超遷之不早,苟其不肖,常懼貶黜之不加,此固進賢退不肖之機,而激揚淸濁之政,行於其間者也。顧臣之不才無能,合置諸退斥之科,而乃反節次推遷,充數備員於銓衡之地,有若微末庶官循例序進者然,在朝廷旣失之苟艱,在臣身又踰於涯分,失之苟而姑且授之,是謬恩也,謬恩之加,適足以開倖門也,踰於分而猶復冒膺,是貪榮也,貪榮之極,必見其致寇至也。臣雖無似,豈忍上玷朝廷,下誤臣身,而不知恤哉?左右思量,進退去就,不待多言而決矣。且臣背有腫病,閱朔彌苦,多試藥餌,尙未痊可,向叨喉院,適値候班,爲伸慶祝之忱,粗效竭蹶之義,而第其病狀,實難久據,呻囈回徨,莫知爲計,際此恩遞遽及於臣,自荷天日之照燭,實幸調治之有路,曾未踰時,恩除繼降,銀臺天官,華誥相續,臣非木石,寧不知感,而量才揣分,旣難冒膺,力疾抽身,又無其勢,庚牌累臨,末由趨簉,略具短章,仰暴衷情。伏乞聖慈,俯垂諒察,亟賜鐫政,以安私分,以重名器,千萬千萬,臣無任云云。答曰,省疏具悉。卿其勿辭行公。
漢城左尹李肇源疏曰,伏以,如川之景籙無疆,彌月之吉期漸近,歡欣慶祝,小大同情。仍伏念,臣待罪南藩,全不事事,厚被堂疏之詆辱,至有廟堂之請拿,畢竟勘律,罪重罰輕,屛跡松楸,含恩訟愆,自分沒齒捐廢,永謝淸朝,不圖勘等已解,恩敍有命,又於千萬夢外,亞尹除旨,降及於窮山跧伏之中,臣驚惶震悸,繼以淸淚被面,不知所以自措也。噫,臣逖違軒陛,四載于玆,狗馬戀結,耿然如丹,今蒙聖明至仁,拂滌瑕垢,甄錄至此,自顧激感之切,叩謝之急,有不容暫俟駕屨,然第念不潔之蒙,決川而莫雪,滄浪之取,飮灰而難消,誠不忍持此醜穢,抗顔周行,瞻望雲天,徒自踧踖而已。夫天下之事,莫難於持斧廉訪,臣於先朝,亦嘗再膺是命,暗採村坊,茫如風影之難繫,密探邑里,率多毁譽之相反,苟非十分眞的,徹底無疑者,則鮮有不差互舛,以臣忖人,無怪其或相逕庭,雖以言者斷斷持臣者論之,其以甑煤之跡,遽致卽金之疑者,最在於移貿一款,臣於前後疏供,略暴其實狀之不然矣。名雖營穀,而自有公私之分,移給各邑,而元無零剩之數,彼掇拾道路,驟憑風傳者,不復深究其底蘊而遂認爲有所作用,初則微辭而譏斥,終焉盛氣而詈詬,仍以爽誤之說,驅人黯黮之科,無論本事之虛實,其言之得失,所以來此者,卽臣罪也。臣不欲與年少未經事者,屑屑較挈於遂事之後也,然而臣之自悼者則有之,臣姿本庸愚,最居人下,偏荷兩朝陶甄之澤,滾升卿貳,猥叨藩宣,區區血忱,誠欲精白淬礪,矯革衆瘼之萬一,少答委寄之至意,而其奈才不足以剸理,明不足以察欺,涓埃無報,詆議如山,竟不免孤恩負國之歸,其仰累於聖簡何如也?臣家故淸素,詩禮爲範,凡諸守身居官之節,恒勉退讓,恬約相傳,顧臣不肖,墜失厥訓,忽負乘致寇之戒,犯履滿招損之災,瘢汚身名,卒至於此,其貽辱於先矩,又何如也?臣日夜念此,怵惕慙恨,不知腸一日而幾廻矣。從玆以往,遠避顯要,畢命漁撨,日與村童野叟,謳吟聖化,甘作明時之棄物,少伸息補之私忱,是臣大願,而在朝家考核之政,亦宜明賜斤罰,以示懲勵。伏乞聖明,俯垂鑑諒,亟許鐫免,仍命刊於朝藉,勿復檢擬,竝治臣違慢瀆擾之罪,以儆有位,不勝幸甚云云。答曰,省疏具悉。已往之事,豈必深引?卿其勿辭行公。
開城留守李相璜疏曰,伏以,邦籙無疆,天休滋至,邇屆彌月之期,胥祝流虹之慶,太平萬世,實基於此,喜溢區宇,小大同忭。仍竊伏念,臣以短拙之才,受特達之知,前後簡畀,皆踰涯分,中外揚歷,殆遍華膴,居然躋卿月之列,而蓋嘗叨方面之重矣,蓋嘗忝籌畫之任矣。臣有何能,敢當此數,顧無一事報答,秪有一味孤負,居常愧懼,若隕淵谷,而恩遇轉隆,寵命洊加,又以臣爲開城府留守,翌日辭朝,飭敎繼降,臣尤惝怳驚慄,莫省收措。保釐之重,何處不然,而若其控制之難,事務之殷,本營視諸都,尤有別焉,殿我內服,捍彼西路,其地則遼·薊往來之門戶也,箕·灣輻湊之都會也。鎖鑰之寄,於是乎在,而戎政弛弊,綢繆則尙矣,無論,公儲枵罄,經用則無以支計,千創百孔,殆不成軍府貌樣,而民又趨末利而棄本分,狙詐歲增,獷悍日甚,未嘗齊魯之自居,反欲貝魏之與俱,駸駸至於不可收拾,而各分紀綱,竟至掃地,目下一事,卽其明驗也。苟欲整頓懲創,及此矯捄,則必須臨之以威惠,濟之以綜理,明法審情,兩得其宜,而重之以治盤錯理絲棼之工,然後或可以裨補一分,此皆非臣之所能也。姿本庸懦而末由振刷,識又昏劣而無望剸理,雖閑漫任使之末,顧不足備數於其間,則臣之本末,久已莫逃於淵鑑,況可擬議於肩任背負之許大職事乎?蚊山蚷河,非但無補於事,將見力不從心,自至於狼狽而已。逾濫之懼,猶屬臣私,而畢竟僨誤,致累聖簡,則獨不爲朝廷之羞恥乎?左右思量,冒膺無路,玆敢畢暴情實,仰徹崇嚴,懇實由中,讓非飾外。伏乞聖慈,將臣新叨職名,回授可堪之人,俾公器重而私分安焉,仍治臣瀆擾之罪,以勵法紀,千萬幸甚。臣無任云云。答曰,省疏具悉。卿其勿辭察任。
敎開城府留守李相璜書。王若曰,材須保釐,揀重任於松甸,望叶剡薦,輟卿班於芹宮,今捨卿其誰,惟與我共理,眷玆崧陽一域,寔是漢師陪京,山河表裏之相依,蓋如秦之重關,漢之左輔,陰雨緩急之足恃,殆若周有東都,宋有分司,八路舟車,素稱大都會形勝,一營鈐轄,宛是上將軍威儀,雖舊俗猶有餘風,奈近日滋多痼瘼,士習淆而浮囂不止,帥疏繡啓之連登,府財竭而策應多端,使客㕑傳之相續,不意頑民投石之變,仍在留府仗節之門,名分漸夷,嗟紀綱胡至斯極,罪犯罔赦,然刑政措失其當,苟欲振勵懲創之得宜,必須公嚴彈壓之夙著,惟卿,吉瑞王國,襲美家庭,知遇深荷於先朝,自翰苑而遍玉署銀省,歷試逮多於今日,長儒席而兼經筵籌司,吏事不卑,南州膺分芻之任,治績已茂,海藩播咏棠之譽,外祥和而姿瀅氷壼,內剛確而操嚴尺度,處事不動聲色,器度則無愧古人,居常喜讀經書,文學則推重當世,江湖之雅趣自適,固知澹世情之心,廊廟之公擧有歸,政多借君重之喜,玆授卿以開城府留守兼管理使,卿其益勉卿剸理之責,毋負予眷毗之深,治蜀雖尙於剛嚴,且宜寬猛之互濟,懲殷亦在於諭誥,必須德威之竝宣,南鎭之裘帶多閑,推聲望於治本整末,北門之鎖鑰是仗,著政治於易俗移風,竹橋之遺碑尙傳,培植節義,花潭之舊閭必式,敦尙儒敎,其餘稟裁,自有彝典,於戲,輿情想望於初政,幾聽來暮之謠,籌務兼贊於賓筵,庶慰去朝之戀,故玆敎示,想宜知悉。知製敎鄭元容製進。
己巳六月十三日卯時,上御誠正閣。右副承旨入侍時,右副承旨朴宗薰,假注書李景熙,記事官申在植·朴綺壽,以次進伏訖。上曰,韓判府事何時入來云耶?宗薰曰,問于史官,則待病少差入來云矣。上曰,吏判何爲牌不進耶?宗薰曰,今當更爲牌招矣。上命退,承史以次退出。
己巳六月十三日酉時,上御誠正閣。下直守令入侍時,右承旨李好敏,假注書李景熙,記事官申在植·朴綺壽,洪原縣監任俊常,奉化縣監尹東壽,錦山郡守朴宗雨,瑞山郡守李景德,洪川縣監李憲圭,嘉山郡守趙在昇,以次進伏訖。上曰,守令進前,奏職姓名。俊常進前,奏職姓名。上曰,農形何如耶?俊常曰,農形快爲免歉矣。上曰,比昨年,何如?俊常曰,秩序尙遠,無論豐歉,姑未可比論於昨年,然目下所見,似是豐年矣。上曰,爾邑無弊瘼耶?俊常曰,別無弊瘼之枚擧仰煩者,而上來時略有論報於營門而應旨者矣。上曰,爾須下去,善爲對揚。俊常退出,東壽進前奏職姓名。上曰,爾之上來時,道內及歷路農形,何如?東壽曰,雨澤一味慳閟,民事誠可悶矣。上曰,尙未移秧耶?東壽曰,灌漑處間或移秧,而至於高燥處,則萬無移秧之望矣。上曰,爾邑無弊瘼之可陳者耶?東壽曰,臣赴任屬耳,故弊瘼則或有聞知,而姑未知爲瘼之源矣。上曰,然則下去後竭誠對揚爲可。東壽退出,宗雨進前奏職姓名。上曰,爾邑則農形,何如?宗雨曰,臣之上來時,移秧雖已過半,然雨澤終未周洽,高燥處無移揷之望,民事誠可悶矣。上曰,未移秧處代播之意,自備局行關矣,爾知之乎?宗雨曰,臣已聞之矣,下去後當各別申飭矣。好敏曰,錦山素稱胡南之樂土,可謂恒豐之地,而猶患未盡移,則湖南之今年旱災,可知矣。上曰,湖南中爾邑,何以謂之樂土耶?宗雨曰,茂朱·錦山,本道中山邑也,多有水根,不甚被旱矣,今年則旱災果大段矣。上曰,爾須下去,善爲對揚也。宗雨退出,景德進前奏職姓名。上曰,爾邑則農形,何如?景德曰,臣之上來時,一直旱乾,灌漑處則間間移秧,而至於高燥處,水根乾涸處,至今未移,節序已晩,今番雨澤,間有所得,則土脈想必融解,勸民代播計矣。上曰,弊瘼則,何如?景德曰,小小弊瘼,不可仰煩,而軍政實爲痼弊矣。好敏曰,瑞山果有此弊,素稱難治矣。上曰,然則下去另加釐正,以爲對揚之道,可也。景德退出,憲圭進前奏職姓名。上曰,爾邑有弊瘼乎?憲圭曰,別無可達之弊矣。上曰,東峽農形,何如?憲圭曰,灌漑處則已盡移秧,高燥處尙未得雨,而有陳廢之慮矣。上曰,然則爾邑亦未免歉歲耶?憲圭曰,山邑之故,田多畓少,畓亦過半移揷,想不至甚歉矣。上曰,勿以免歉而放心,着實對揚,可也。憲圭退出,在昇進前奏職姓名。上曰,關西農形,何如?在昇曰,雨澤均霑,道內皆有豐稔之望矣。上曰,關西雨澤狀啓,或有雨多沈墊之患,而爾則曰均霑,何也?在昇曰,淸北或有雨水過多處云,而不甚爲災,大體通一道,雨水可謂均霑矣。上曰,爾之上來時所經黃海道農形,何如?在昇曰,海西沿路,亦皆免歉矣。上曰,爾邑或有民瘼乎?在昇曰,無之矣。上曰,彼人往來之際,或無爲弊之事乎?在昇曰,別無如此之事矣。上曰,爾邑豐稔雖可期,民事不可忽,尤加惕念,以爲對揚分憂之道,可也。在昇退出。上曰,開城留守尙不入來耶?好敏曰,姑未入來矣。上曰,注書出去,開城留守入來與否,知入,可也。賤臣承命出傳,還爲進伏奏曰,尙不入來云矣。好敏曰,臣於昨冬待罪宣傳官時,得聞本廳設置事例,則宣傳官職任,非但不輕而重,承傳四窠之庚子定式,尤爲自別,式例俱載於大典通編,參下之陞六,參上之隨品陞敍及已經內外堂下準職者之卽除堂上之職,各有朔數,堂上承傳,則準朔後邊·禦·水·閫之從履歷陞遷,均是通編所載,故堂下承傳,則無論參上參下,銓曹一依通編施行,而至於堂上承傳,亦皆一體報朔,而近年以來,一不施行,實有斑駁之歎,此後則堂上承傳,亦依通編所載,每從久次,隨都目檢擬於相當履歷窠,又或有掣礙之端,則差擬守令,以爲申明定式之地似好,故敢此仰達矣。上曰,依爲之。出擧條好敏曰,臣於昨年二月海西藩任遞來後入侍時,以唐船追逐事,有所仰奏,至承令該曹稟處之命矣。該曹以無例防啓,今雖閱歲事,有不可已者,玆以更達矣。海西沿民難支之弊,莫有甚於追捕之役,十室九空,如是以度者,殆近四十餘年矣。再昨年追逐以後,至有今夏,果有不敢近漁之效,數百里沿民,男耕女織,始有安堵之樂,至於深入大洋,出沒波濤,拚死前進,數月勞苦之譯學洪得傳,旗鼓官崔興吉,尙未有酬勞之典,非但有欠於激勸將士之方,不無失信於遐民之歎,追逐近幸無慮,而若或日久懈弛,復有是役,則恐無以得力於沿海武士,故敢此仰達矣。上曰,四十年唐船出來之弊,乃能一朝除去,其在激勸褒尙之政,不可以前例有無,置而不論,當該譯官洪得傳加資,旗鼓官崔興吉,令該曹相當職收用,可也。出擧條上曰,注書何年登科乎?賤臣奏曰,丁卯年矣。上曰,以何工登第耶?賤臣奏曰,以式年會講爲之矣。上曰,登科後幾次入堂后耶?賤臣奏曰,臣在鄕故今始登筵矣。上命退,承史以次退出。
己巳六月十三日戌時,上御誠正閣。開城留守入侍時,右副承旨朴宗薰,假注書李景熙,記事官申在植·朴綺壽,開城留守李相璜,以次進伏訖。上命開城留守進前奏職姓名,相璜進奏職姓名。上曰,今日內可以發行耶?相璜曰,今已日暮,當出宿城外,明日發行矣。上曰,今番松民事,可謂大變怪矣。民習,何如而至於如此耶?相璜曰,松都人心,素有獷悍之稱,而至於今番事端,姑未知其顚末矣。上曰,傳敎中亦已言之,而前留守處置,旣失之太荏弱,又所謂杖殺云者,大是失着,杖非殺人之刑,則豈可以杖而殺之乎?治之不以法,則其在懲頑之道,亦必無其效矣。卿下去後嚴明査勘,以懲頑習,可也。相璜曰,伏聞前留守已有所勘配者云,下去査覈,若是情犯甚緊者,則當還爲捉來,以爲懲治,若不然則不必捉來,姑不可預料矣。上曰,到底査出,依法勘治,可也。仍命退,相璜退出,又命退,承史以次退出。
上在昌德宮。停常參·經筵。
自申時至戌時,灑雨下雨,測雨器水深一分。
中宮殿,藥房口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
沈象奎啓曰,行左承旨趙萬元,同副承旨金敎根,今日不爲仕進,竝卽牌招,何如?傳曰,允。
傳于李好敏曰,禮房承旨馳詣宗廟·景慕宮,奉審摘奸以來。
傳于朴宗薰曰,大臣·備局堂上引見。
李好敏啓曰,假注書李景熙身病猝重,勢難察任,今姑改差,何如?傳曰,允。
李景熙改差,代以具宜默爲假注書。
以大司諫曺允遂,司諫金熙華,獻納鄭觀綏,正言金愚淳,執義朴孝成,掌令權烒·孟欽圭牌不進罷職傳旨,傳于朴宗薰曰,只推。
以副校理金,副修撰尹日逵牌不進罷職傳旨,傳于李好敏曰,只推。
李好敏,以弘文館言啓曰,副校理金,副修撰尹日逵,旣有只推之命,竝卽牌招察任,何如?傳曰,允。
以副校金,副修撰尹日逵牌不進罷職傳旨,傳于李好敏曰,只推。
以公忠監司金蓍根狀啓永春縣民家失火事,傳于趙萬元曰,當此農務之時,許多民家之如是燒火,極爲矜惻,元恤典外,別加顧恤事,廟堂區劃分付。
以濟州防禦使李顯宅狀啓本州人物渰死事,傳于趙萬元曰,許多人物之一時渰死,聞甚矜惻,元恤典外別加顧恤,如有生前身還布,竝卽蕩減。
朴宗薰,以都摠府言啓曰,副摠管金處漢,以御營中軍,本營諸將官射會監試事,南小營晝仕出去之意,敢啓。傳曰,知道。
李好敏,以禮曹言啓曰,卽接東部幼學李鎭鉉所志,則以爲,從祖故琅瑅君燂,嫡妾俱無子,曾已立後,而未娶早夭,以至絶嗣,故以燂之同姓十二寸第再穆第二子挺儒,欲爲立後,諸族會議,衆論歸一,而兩邊父母,俱爲作故,拘於常規,不得循例禮斜,依定式草記稟處事,呈狀矣,凡係繼宗立後者,兩邊與受,明有可據,而不得登聞者,許令該曹論理草記事,曾有筵稟定式,而門長李鎭鉉所訴旣如此,依定式,李再穆第二子挺儒,立爲琅堤君燂之後,何如?傳曰,允。
朴宗薰,以刑曹言啓曰,今日入侍時,觀象監當該入直官員,令攸司從重勘罪事,命下矣。謹按律文,則大明律事應奏不奏條,有曰若災異及事應奏而不奏者,杖八十,同律制書有違條,有曰凡奉制書,有所施行,而違者杖一百,名例云,二罪俱發,以重者論,李昌運,依此律從重論,決杖一百後,放送之意,敢啓。傳曰,知道。
朴宗薰,以義禁府言啓曰,卽接月令醫員李周基手本,則時囚罪人金鉉哲,素患脚瘇,屢日彌苦,又添暑症,達夜叫痛,食飮全却,氣息奄奄,實有難保之慮云,罪人病勢危重,則一邊保放,一邊草記,曾有定式矣。金鉉哲,姑爲保放之意,敢啓。傳曰,知道。
同副承旨金敎根疏曰,伏以,圭璧纔薦於郊壇,霈澤如響於桴鼓,臣民歡祝,小大惟均。仍伏念,臣於日前,猥陳至切之懇,特降許施之音,母子相對,感祝無地,尾附請急,雖蒙恩暇,親禱有命,不敢言私,粗伸陪扈之誠,而目下臣母之病,宿疴之外,添以暑症,乍進乍退,劇歇無常,臣方左右扶將,離捨不得,時日之內,萬無供職之望,屢犯違傲,冞增惶蹙,玆又不避瀆撓,冒死申籲於慈覆之天。伏乞聖明,亟遞臣職,以便救護,仍治臣罪,以肅朝綱焉。臣無任云云。省疏具悉。爾其勿辭救護。
正言曺鳳振疏曰,伏以,臣卽儱侗憒劣之一賤品耳,早竊科第,濫叨淸選,出入簪筆之列,翺翔橫經之班,責任旣重,醜拙畢露,而特蒙我聖上包容拂拭之恩,數年昵侍,倖免大何,隆私厚渥,若偏臣身,闔門感祝,繼以恧蹙,如臣無似,何以得此於君父也?含恩顧義,不擇燥濕,陳力就列,殫竭鹵鈍,思效一半分涓埃之報,而奈臣空疎蒙昧,無所知識,何哉?愧懼交中,靡所容措,此際薇垣新除,又及臣身,華誥臨門,天牌繼降,在臣駕屨之義,豈不欲竭蹶趨承,而第念臺閣之爲任,不輕而重,自非言議風裁,足以動人,則莫宜居之,臣以言乎言議,則拙訥無比,以言乎風裁,則庸陋莫甚,左右思量,承當無路,鎭日違傲,殆同課程。臣罪至此,合被重辟,況玆自春至夏,亢旱孔酷,聖念憂勤於廈氈,民生將及於塗炭,郊壇躬禱,縱幸甘霈之捷應,中庚節晩,未免移秧之愆期,畿甸·兩湖,幾判大無,赤地千里,民情遑汲,此正君臣上下怵然警惕,講究消弭之時也。以我聖上過旱修省之德,宵衣旰食,一念洞屬,特行賓對,克軫諮訪之道,飭勵群工,思聞匡直之言,而如臣聾瞽疲軟,苟然,備數於臺端,譏謗自甘於噤烏,緘默無異於仗馬,自顧慙恧,無面可顯,言責重任,非臣所堪。且臣又有私義之難安者,大司諫臣曺允遂,卽臣堂叔父也。計其寸數,厪免應避之嫌,雖未敢援例陳情,登時丐遞而今乃以同堂之親,冒居一院之職,參聞言議,聯名疏啓,則非但在臣私心,萬萬悚懍,論以事體,亦甚苟艱,臺閣之任,顧何等重大,而叔姪竝據,殆若非此莫可者然,此臣所以寧伏逋慢之誅,不敢爲冒進之計者也。適値動駕,又差享官,義分是懼,逃遁不得,雖暫出肅,黽勉參班,其不可夤緣蹲仍,則實無前後之異矣。伏乞聖明,俯垂諒察,亟削臣職,以重公器,以安微分焉。臣旣不以言官自居,則何可贅及他說,而憂愛之誠,人所同得,玆敢以草草數語,不避猥越,略此尾陳之。夫斯民也,王者之所以爲天也,民安然後國隨而安,而凡今三百餘州億萬生靈,無一邑不凋弊,無一村不愁怨,貪官墨倅,肩背相望,奸鄕猾胥,根據愈固,雖在豐登之時,哀此殘民,困於椎剝,蕭然無樂生之意,況値此大無之年乎?蓋匹夫匹婦一年耕作之所收者,多不過十餘包,而田賦身役,出於其中,糴穀之濫捧,虛戶之里徵,姑舍之,官長之那移料販,科外之橫斂殆遍,邑吏之鉅萬欠逋,秋後之督責甚急,一切瑣細爲民害者,指難勝屈,而以十包之穀,支此誅求,譬如一簣土之塞黃河也,其他窮峽遐鄕,慘目痛心之事,無以悉暴於冕旈之下,而惟是無告之民,淪胥以亡,亢旱之應,安知不由於此乎?臣竊觀前史,暵乾之災,多因冤氣所感,如東海孝婦之類是已,近來獄訟不公,有干囑者,雖枉必捷,無關節者,雖直必絀,閭里銖兩之事,亦必左右鑽刺,朝決暮飜,畢竟立落,視其親疎,唉彼愚蚩之氓,率皆效嚬,請托沓至,而官長眩於裁決,賄賂公行,而姦宄得以逞志,非但細事如是,雖事屬軍國,變如殺越者,富豪有勢之民,多逭刑章,貧殘無挾之徒,終抱冤鬱,然則一邦之內,奚但一婦之含冤乎?財用者,生之有數,用之無限,苟不能撙節抑損,則實無饒給之道,而今日奢侈之弊,亦云極矣。凡今爲士者,鮮以文行忠信,砥礪其身,而惟患衣服冠屨之不若人,喪志於浮華之場而不以爲恥,至于閭巷賤人,身被綺縠,頭戴貂鼠,僭上無度而莫可裁抑,此又何故也?漢文之世,雖以縣官之儲言之,粟多紅腐,錢至貫朽,閭巷有馬,民厭粱肉,則百姓之或事侈靡,似若無怪,而有識者猶以爲舛也,曰百人作之,不能衣一人,欲天下無寒,不可得也,一人耕之,十人聚而食之,欲天下無飢,不可得也,此誠至論矣。今則公私之積,常無繼年之備,中人之家,幾無十金之資,而衣服飮食,務尙華麗,糲飯麤葛,看作羞恥,如此而財安得不竭乎?貧富俱困,農末同弊,而最其士之無祿者,民之無田者,飢寒切骨,生無以養,死無以葬,愁恨之氣,上徹于天,其所干和者,孰大於是?然而奢儉之分,係於在上者導率之如何耳,古語曰,宮中好廣袖,四方全匹帛,上之所好,下有甚焉,此豈非一轉移間所可挽回者乎?至於朝著之上,今之言者,莫不以恬嬉姑息爲深憂,而使在廷百僚,皆有公耳忘私,國耳忘家之心,然後頹綱庶有可振之望,此亦在殿下之一心而已,殿下立心以堯·舜自期,則下必有禹·皐·稷·契之輔,以殷周自期,則下必有伊·傅·周·召之佐,以漢唐自期,則下必有蕭·曹·邴·魏·房·杜·姚·宋之倫,布列于朝,共濟時艱,自古以來,未有聖君在上,而賢臣不立于朝者也。我朝用人,專尙門閥,銓選之路,已極狹隘,而猶於草芧微賤之中,揀拔秀異,或以儒術,或以武略,或以才猷,名德勳庸,史不一書,而近者此法浸衰,遐遠之濱,雖有管·葛之才,苟非科目進身之人,則朝廷不識姓名,雖或決科,官不過殘郵末縣,而此猶未易得焉,抱蘊才器,無所施爲,一斥不復,老死牗下,此亦干和之一端,豈不哀哉?竊伏覩殿下卽祚以來,孜孜乎治國之謨,懇懇乎恤民之政,綸音屢降,聖志彌勵,臨朝雍穆,威儀罔諐,群下莫不欽仰贊頌,而臣愚竊以爲,聖心猶有所未豫於天心,政令猶有所未孚於民情矣。上天之載,穹然在上,無聲無臭,邈與人不相接,而一政之得失,一念之善惡,休咎輒至,疾於影響,蓋人得天地之理以爲性,受天地之氣以成形,故其流通感應之理,無異於父子血氣之倫,況人君者代天理物,上天所以托付而委寄,人君所以對越而孚格者,至近至密,妙合無間,拂忤則譴怒,承順則悅豫,理勢然也。彼下民者,吾君之赤子也,父之於子,飢則欲其食之,凍則欲其衣之,愚則欲其敎之,心之所至,力之所及,必盡其方,未嘗一日而或忘,此自然之至情,非學而知勉而能者也。殿下若於事天恤民之道,以至誠行實事,敬天之怒,如臨突奧之間,憂民之困,如在袵席之上,則弭災致祥,無異於操劵而責報,此是庶政之宏綱,萬化之大原,而若其懲貪虐公獄訟抑奢侈訪人才,此四者乃其目也,綱擧而目不張者,未之有也。殿下深拱九重之中,設或有衮闕,若非發於政令者,朝臣無得以知之,殿下誠於淸燕之暇,淵然深思,惕然自省,則萬理虛淨,査滓畢露,凡所以未豫於天心,未孚於民情者,可以明知而的見矣。於是乎誠心做去,躬率百僚可以飭勵者飭勵之,可以矯革者矯革之,凡守令之貪墨不治者,終身廢黜,勿復檢擬,以嚴贓汚之法,訟官之淸白秉公者,委任責成,不許數遞,以盡欽恤之政,至於節儉,則法夏后卑服之德,立賢則體羲經無方之訓,使弊俗丕變,而挽回淳朴之風,譽髦彙征,而登庸微賤之才,則豈不休哉?且命廟堂諸臣,熟講備豫之策,深究賑濟之方,凡蠲賦儲穀,一切可以裕民力而補民食者,誠心籌畫,及時措處,俾我黎元,毋至於流散顚連之患焉。今此數事,皆是目下急務之尤切者也,惟殿下懋哉懋哉。向來審理之命,寔出於疏冤導和之盛德,有司之臣,庶皆殫竭忱誠,對揚聖意,而決獄之道,亦不可以全宥爲貴也。無罪者固不可致辟,有罪者亦不可幸逭,蓋無赦之國,其刑必平,而賊良民,莫大於數赦贖故也。且一番審理無足以蘇弊,使京外聽訟之官,不爲私撓,不爲奸蔽,行之積久,其效深長,如是然後,可以保合大和,期於無刑矣。易曰震來虩虩,恐致福也,遇災恐懼,實有致福之理,殷宗修德而祥桑枯,宋公善言而熒惑徙,此其明驗也。今若伈伈泄泄,狃於宴安,不思所以大警惕大振奮之方,則國事誠無稅駕之所,而萬一有潢池之變,起於遐遠,疆場之虞,發於倉卒,則土崩瓦解,勢所必然,而雖有智謀之士,亦不能爲之計也。豈不大可憂者耶?今臣所言一綱四目,皆陳腐之談,前人之所盡言者,而今日民國之計,實不外是,伏願殿下,反躬自修,先立一綱,仍以四目,董勵群下,以爲格天誠民之道焉。且伏念,目下救荒之要,莫如禁酒之政,夫酒之爲害,誠難言矣。內而京洛,外而郡縣,賣酒之家,十居其半,一家一日釀酒之費,幾爲十人數日之食,以日而計月,以月而計年,則糜穀之數,較諸民食,恰爲四五倍,民若一日無食,則可至於病且死,而雖一年不飮酒,豈或傷人乎哉?近來風習日壞,人無恒心,上自士夫,下至匹庶,惟以崇飮爲高致,大則蕩産亡家,小則戕身害性,甚至於常漢輩殺越之變,犯分之事,罔非酒之所使也。雖於豐登之歲,固所當禁,況此歉荒之時,粒米辛苦,而公然糜穀於尾閭之穴者,豈不萬萬無義乎?人或謂積瘼已痼,奸竇日滋,猝無令行禁止之望,反爲擾民生弊之端云,而此有不然者,若使先期設禁,定限發令,毋論大釀小釀,一切禁斷,而守法不撓,切勿變改,則此係於有司之臣一擧措間事也。荒年禁酒,雖是外邑應行之事,或行或不行,統無一定之規,故民不信令,視同例飭,汔未見成效,甚可歎也。亦願亟令廟堂,申飭京外,嚴加禁酒,俾有實效焉。臣無任云云。省疏具悉。一綱四目,言言切實節節,當務當留意,爾之本職,許遞。
己巳六月十四日卯時,上御熙政堂。大臣·備局堂上引見入侍時,右副承旨朴宗薰,記事官李魯集,事變假注書金文澤,記事官申在植·朴綺壽,左議政金載瓚,右議政金思穆,兼戶曹判書李晩秀,行禮曹判書韓晩裕,行吏曹判書南公轍,行漢城府判尹李集斗,兵曹判書金羲淳,兼都承旨沈象奎,刑曹判書朴崙壽,禮曹參判閔耆顯,行護軍李得濟·李光益·李堯憲,刑曹參判金明淳,校理趙琮鎭,以次進伏訖。載瓚等曰,玉體過勞於壇享,而日候甚熱,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,中外渴望之餘,得此甘霈,萬萬欣幸,而遠近均沾,姑未可詳知,憧憧之心,益切於得雨之後矣。上曰,今雨未知周洽,而足爲解渴耶?載瓚曰,此雨皆如京中則洽足,而今雖節晩,有水處則移秧云矣。上曰,三南之旱尤甚,而以畿邑言之,如果川等邑,得雨最少,雨澤不均而然歟。載瓚曰,旱餘之雨,或先或後故如此,而漢南得雨最少,水原尤甚,水深不盈寸矣。秋後收成,將未知如何,而漢南則難望其免歉,公忠諸邑農形,未得一一詳知,今雨之同沾,亦未及知之,而聞內浦尤甚,雖得雨,難以蘇枯云。觀於全羅狀啓,則通一道移秧者,未得爲十之五六云,秋後食實多少,姑無論,尙未移秧者,豈不渴悶乎?載瓚曰,今番之親禱得雨,非但爲三農之喜,誠有所萬萬歡忭者,殿下一心虔誠,靈應斯捷,間不容髮,造化微妙之跡,雖難測度,觀於人心而天意可推,殿下以實心祈雨,得於方寸之內,此非飾美之言,臣亦以實心仰奏矣。事天以實,感應如響,一擧而悅天心如此,以人心言之,觀感之效,在於毫忽之間,壇享臣亦參班,而殿下屛蓋步輿,誠心憧憧,都民環瞻,至有感激泣下者,一擧而得人,心又如此,事天臨民,以此實心,一向做去,是臣之望也。上曰,所陳甚好矣,次對爲之。載瓚曰,籌司草記被災諸邑所在之穀,毋使潛越于他境,江商積穀,乘夜潛運之弊,飭令察禁,至於市價之高翔,則新穀未出,貴賤何判,而先自賭利,任售高價者,民習可駭,嚴加禁斷之意敢啓矣。及伏奉批旨,使之十分講究,毋致擾民,十行辭敎,譪然感動,臣等聚首,欽頌贊歎,而昨會諸堂,爛商于本司,則救荒無他策,專在積穀,積穀亦無他策,一道之內,守該道所在之穀,一邑之內,守該邑所在之穀,穀在其土,然後民可得食,被災諸處,皆用此法,無邑不然,有穀可資,則所謂藏富於民,而窮春窮夏,爲官長者,始可有容手接濟之道,故竊以爲,使各其邑守各其土之穀,似或有效於救荒之政,而聖慮所及,迥出尋常,其於通有無利民用順物情之道,周思深察,無微不燭,諭以利之所在,法不能禁,而穀饒之邑,守穀不出,則穀少之邑,無以平排,慮其近於閉糴,而致有偏枯之患,聖敎縷縷諄複,臣亦豈不知德意之廣大,而惟是目下救急之策,不得不自其土守其穀,而至於隨時應變,貿遷有無,亦在道伯·守令之弛張闊狹,自廟堂難以遙授方略,而爲先使其土穀,不至四散,然後爲道臣者始可仰體德意,下察民隱,裒多益寡,酌貴量賤,隨時而變通,則實爲竝行不悖之道,以公體而關飭其守穀,以私書而俾有以闊狹,則亦可以流行而不壅閉以此行會,似好,而至於京江積穀,使之執留,禁其潛運,恐宜矣。大抵都民之仰哺,惟是貢穀市穀,而貢米則有限,市穀則自初至歲後,專以畿邑之穀,都民散賣,而見今畿邑農形,其土之僅自得食,已幸矣,難望其有餘而流入于京,則五部內累十萬口,實無支撐之路,公家所恃,都民所仰,專須於江上積穀,而八江富商,屢年積貯,至有累十萬石云,令若蕩然無禁,散而之四,則自朝家將何以接濟許多生靈乎?自京兆·平市,三軍門,禁其狼藉四出,以爲來頭活民之策,而來春穀價,幸不至甚踊,民食無所資於京江積穀,然後任其散賣,則京鄕俱便,臣等之見,防其潛運潛逃,似不可已也。苟使國穀充溢,可救斯民,則計豈出此,而見方枵然無儲,此眞迫不得已之下策也。三軍門及平市京兆,嚴立科條,使下隷輩毋得憑公逞私,由此貽弊,而此則責在於各其官長,下隷或有犯科而現發者,則各該堂郞,各別論罪,犯科下隷,照律嚴勘,而申明約束,懸法象魏,至於市價之騰貴,民習絶駭,非但市民爲然,自江入京十里之間,分賣射利者衆,未知此弊之出於何間,而自平市嚴査痛禁,其弊源所由起,俾勿穀價之踊貴,恐宜矣。上曰,所陳雖好,而似不無下隷輩之因緣生奸,且不無貧富不均之歎耶?思穆曰,軍門自有紀律,大將操束,則似無生奸之弊,而軍門法司,互相管束,則自可以各別察禁矣。上曰,當限以幾月乎?載瓚曰,期限難以預定,而自初嚴禁,則自可無潛運之弊,至於小小出賣,亦不足以察禁矣。上曰,籌司諸堂之見,何如?晩秀曰,民可使由之,不可使知之,蓋善爲經紀,因民情而利導之則善矣,至於設法而禁之,恐非良策也。大臣非不知此,而似緣於事勢之不得已而然也。載瓚曰,戶判所奏儘然矣,苟有善爲經紀之道,則何必爲此下策乎?晩裕曰,都中飢民之恃而不恐者,賴有京江積穀耳,此穀不遠,出則都民可以聊生,不然則窮春窮夏,將何以救濟乎?臣意則大僚所奏,誠好矣。公轍曰,商穀之執留,誠不如遠穀之自來,而其道實難,故大臣所奏,誠出於下策矣。集斗曰,臣職責在於察禁,謹當着念擧行,而此事利害,誠難可否,至於察禁之善不善,則臣當任其責耳。羲淳曰,廟堂草記判付辭敎,臣已謹覽矣。廟堂守穀之論,似有見,而下敎誠廣大矣。大抵王政貴乎廣大,而設法爲禁,不能無弊,京江積穀,初貿於三南,而三南凶,則還貿於此穀,亦是流行之道,而執留此穀,則雖曰都民之利,亦爲下道之憂,大臣所奏,纔已聞知,而聖敎辭旨,誠爲欽頌感祝,若其利害,則未可以的知也。象奎曰,大臣所奏,亦云下策而非上策,此不過目下救急之方矣。蓋以積貯論之,設禁而使江穀之勿散,不如遠穀之使自來聚,江穀則有限,而遠穀則無限,使之自來,則眞爲上策矣。至於各其邑守穀,則雖非朝令,自是該道邑荒年例政,而此亦用一切之法,則不但無以有無相通,旣無上京之穀,則都中許多人口,以京江所積之穀,難以資生,假使足饒,其價日以翔踊,亦非上策矣。崙壽曰,歉歲穀少之邑,擇富民計石數,謂之封穀,以此資於賑政,極是歉然苟且,而荒年官政,恒多如此,以都下言,則戶判所奏,可謂上策,而外穀猝難來集,江穀一朝散出,則都民將遑急,使此穀之勿爲四散,眞目下急先務矣。臣意則江穀屢豐之餘,似多積峙,外穀雖不上來,以此穀可濟都中則幸矣,此穀若不支一年,而外邑各守其穀,不爲上來,則誠可悶矣。雖未能的知其如何,而江穀之勿使四散,似是緊務矣。耆顯曰,大臣所奏,要爲都下救荒之政,而善爲經紀,無出下策,戶判所奏,尤好矣。以王政言,則發倉賑民,實爲大經,而旣無其道,則江穀之執留,勢須不得已也。素無講究,未知有何良策,而日前批旨,下情竊不勝欽仰矣。得濟曰,江穀之俾勿四散,果是應行之事,而至於市直高下,似難以官令裁抑也。光益曰,廟堂草記,似是出於下策,以救目下之急者,而臣則別無他見也。堯憲曰,江穀不出,則可慰目下都民之。明淳曰,有穀執留,不使之他,本非王政之大經,以利害言之,使江穀不出,則其勢他穀難入,而江穀見在之數,都民專此仰哺,未可知也。大臣所奏,出於目下救急利害之效,臣未敢的言,而外邑穀事,則臣待罪湖邑,適當荒政,親見之矣。災年守令,不待廟堂知委,而執留其穀,尙患太過,寧有不能於此者,而若自京司知委,有若定式者然,則自此富民,必不儲穀,此事利害未知其如何也。晩秀曰,俄者草草略奏,而聞諸堂所奏,則雖各不同,皆謂大臣所奏,出於下策,亢旱如此,雖謂災年,以堂堂聖朝,況當屢豐之餘,行此下策,誠有所如何矣。大臣專爲救解目下之急,而臣若徒侈其言,苟無方略,則竟歸無實之科矣。知申所奏,毋禁其出,使其自來云者儘好,荒年來穀之道,在於貴糴而賤糶,善爲經紀之道,頃亦議於大臣矣。均廳封不動爲五十萬,竝與恒用,合爲七十萬,是乃備不虞之資,聞今兩西饒穀,以數十萬買取,以長山串前洋,可以船運,其在寧失於民之義,數十萬失於飢民固無妨,而都民艱食,則減價發賣亦好,何必屑屑於如干商穀爲哉?且京師八方之本也,自朝家禁其出穀,其於瞻聆,亦有所如何矣。上曰,所陳甚好,大臣之見,如何?載瓚曰,江穀之使勿散,實緣不得已之計,而果有從他善經紀之道,則誠可幸矣。上曰,利害勿論,其在瞻聆,亦甚允當,戶判所奏果好矣。諸堂之見,何如?晩裕曰,莫非王土,莫非王臣,使江穀之勿出外方,有欠於王政云者,似善矣,而有不然者,蓋國用專恃三南,而三南大飢,南穀無上來之道,且利之所在,如水就下,京江積穀,勢將皆湊於三南,都中民食,歲前雖或可支,歲後實難支撐,自朝家雖平定市價,旣無穀則價日以騰,昔在癸卯,一包之價,至十一兩之多矣。臣見則大臣所奏誠好,江穀姑使勿散,來頭如穀饒,則任其散出,亦似無妨矣。見今都民,恃此無恐,使其勿散,然後都下民情,稍可安也。上曰,數十萬使之貿穀,而都民知之,則亦可以晏然耶?晩秀曰,惠堂今不入來,未知財簿之果如何,而此是一策,故俄所以仰奏矣。象奎曰,穀賤則貴糴,穀貴則賤糶,卽常平之法,而我朝常設賑廳之本意,亦以此也。久廢不行之餘從今爲之,則雖不如素所畜積,賢於不爲則遠矣。晩秀曰,謹當與惠堂往復,以爲措畫之方矣。上曰,此是大經大法,而且好於瞻聆矣。不必今日出擧條,爛加商量,而與惠堂相議,須以上策區劃也。載瓚曰,戶判出謀發慮,所奏誠好,與惠堂相議後,更當稟定,而俄臣所奏則將置之矣。上曰,貿穀事,京外皆有益乎?載瓚曰,然矣。象奎曰,江穀勿散,亦是目下之策,須令限節,如有舟車四出之端,則必使禁之,至於貯穀之道,自廟堂深思區劃,似好矣。公轍曰,以公穀接濟飢民,在所不已,而以江穀言之,五六萬包,一時散出,則民情將抑鬱,禁之好矣。上曰,雖無利害於都民,江穀散出,則民情亦將抑鬱乎?公轍曰,於都民亦豈無利害也?晩裕曰,英廟朝萬里倉,有十年積穀,可以備預,故民心賴而不恐矣。今則枵然,自朝家雖有如干公物之接濟,便同洪爐點雪,而賴有江商之積穀,民情稍安,若無此穀,則都下將騷擾矣。晩秀曰,知申所奏江穀散賣,俾有限節,禁其舟車狼藉之端者,誠是矣,此則恐不可已也。上曰,大臣須依此擧行,而貿穀事則戶判須與惠堂講確,必善爲之。載瓚曰,貿穀將待秋,雖若非時急,而措畫之方,則今須商確而預定也。載瓚曰,雨澤今雖後時,若使遠近均霑,山沿俱洽,則已病者庶可回蘇,未移者亦令代播,此後時候果能調順,則豈或至於全歉,而第以諸道所報觀之,漢南尙多未洽,湖西·湖南,姑未聞得雨之報,嶺南右道與湖南,幾無所異,四道秋事,難望免歉,國計民憂,茫無涯畔,誠不知何以爲計,而第來後接濟之責,目前鎭安之道,專係於守令,在今先務,只在擇守令一款,具粟百萬石易得,一守令難云者,政謂此也。先朝癸甲之歉,以擇守令爲救荒之第一策,誕頒綸音,別下飭諭,使各道道臣,分排道內之閑邑劇邑,歉處優處,裁量守令之優劣長短,若優於彼而劣於此,則以此換彼,長於此而短於彼,則以彼易此,又若有果難堪任者,則隨卽狀聞罷遣,內而自銓曹新差者,耳提面命,隨窠隨飭,必以有才識已著績之人,無循常格,拔例分差,以爲先斯整頓,臨事彌綸之方,見今災荒,比癸甲尤甚,而列倅之一不恪謹,民心之四無依靠,又非癸甲之所比論,則今之愼擇守令,尤急於救焚拯溺,而亦不可一日虛徐,分付四道道臣,凡於部內守令中,隨邑務之閑劇,量人器之當否,可換則卽爲狀聞相換,可罷則亦令具由論啓,隨卽差改,至於自京差送者,若弊邑大邑尤難治之處,自今都政,限明年勿計資級,勿拘格例,惟以有聲績惜身名者,使之一意另擇,仍以此意,竝爲申飭於四道道臣,使銓官,何如?上曰,依爲之。出擧條公轍曰,大臣所奏愼擇守令云者,何時不然,而今當荒年,尤爲急務矣。救荒之策,探其本則專在擇寺令,守令不得人,則雖有百萬穀,何以措處乎?大抵愼擇爲急,而銓體亦以資格爲重,循資差擬,厥由久矣。一朝毁破,則耳目必生,自今都政專取有聲績者,而勿拘資格,則以此意出擧條,昭布耳目,誠不可已者也。載瓚曰,先朝壬寅,五道告歉,而式年初試,在於是年八月,故自上以退科一事,爲救荒之先務,當退可否,特命收議于諸大臣,禮堂館閣諸臣,廟堂諸宰,又使大司成詢及于居齋儒生處,則皆以遠地多士,旣無以齋糧赴試,且使咸聚京師,則都下穀貴,民將難保,必至於主客俱困,退行爲宜之意仰對,則遂命退行於粵明年癸卯秋後矣。今年之災,甚於壬寅大比之科,適會今年,遠地儒生之弊,都下難支之勢,必當與壬寅無異,而退科果爲救荒之最先急務,依壬寅已行之例,退一年設行,果似得宜,而禮堂·籌堂·館閣諸臣,今皆登筵,下詢處之,何如?上曰,諸議僉同,依爲之。出擧條上曰,禮曹依此擧行也。載瓚曰,救荒之政,莫先於酒禁矣。上曰,方欲詢問,而卿言先之矣。酒禁儘爲救荒之政,而亦有生弊之慮,寬其禁令之限,別其小大之釀,必思令出惟行之道,果何如?載瓚曰,非謂永久禁之也。上曰,小釀似不必禁耶?載瓚曰,禁其大釀而已,小小創罌之屬,亦何必論也?上曰,諸堂之見,何如?晩秀曰,聖敎至當矣。令出惟行,不惟反小釀則任之,天釀則禁之,允爲令行禁止之道矣。上曰,年前酒禁,不爲區別大小釀矣。今番則要爲令必行之道,而犯禁專在於下屬,此後下屬或有犯者,自廟堂各別科治,可也。上曰,徵贖似有弊,何以則好耶?載瓚曰,犯者之律,卽杖一百徒三年定配,難以此律,一竝施之,而非徵贖,則無他徵戢之道矣。上曰,徵贖事,專在刑漢城府,須善爲措處,而申飭諸郞官,着實擧行,可也。崙壽曰,下隷摘發之際,以其愛憎必致大小釀之互相眩亂,有難一一詳覈,而亦難一一徵贖矣。上曰,至如徵贖事,如有不善擧行,須自廟堂草記,非但下隷之重繩,各該堂郞,亦爲請勘,可也。集斗曰,以八九月爲限,似好矣。象奎曰,夏釀不可久置,以八月爲限,亦已寬矣。崙壽曰,竝與麯子而禁之,似爲治其本之道也。集斗曰,麯子多所用處,非但爲釀酒而已,則恐不可禁之也。象奎曰,麯子雖不無所用處,而要之專爲釀酒之用,今若禁釀而不禁麯,恐非得其要道矣。造麯今政其時,此當先乎禁釀之限,而預爲禁飭,使不造作,有不可已也。載瓚曰,聞今被災諸邑,已多騷動,至於畿邑,亦多離散者云,此後荷擔,可推而知,救荒之道,安民爲上,今秋雖判歉,朝家軫若保之澤,當必極意賑接,而蚩氓何知?徑先浮動,苟示我殿下由中之敎,則民心庶可以恃而無恐,別下傳敎,飭各道道臣布告德意,奠接民生,似好矣。上曰,所奏非擧條耶?載瓚曰,非擧條矣。晩秀曰,王言宜簡,漢文春詔,不過數行,而山東父老,有少須臾無死之心,言不在多,於此可見,荒年慰諭,言或多而近文具,則似無益,大臣所奏別下傳敎,好矣,而詞臣代撰,不如自上一二言矣。載瓚曰,年前以諱災之弊,臣有所仰陳,而測候諸官,至被譴罷之典矣。日前星文騁怪,光氣燭地,無人不覩,有口皆傳,而雲觀則無所報而止矣。凡災異之出,必皆隨現隨報,至如流星霧氣之不必爲異者,未嘗不一一奏報者,蓋其本意,豈亶然哉?又況若有示怪之災,便有諱言之意,則人心益復疑懼,不若隨卽洞示之爲破疑辨惑之道,而前飭未幾,今報不至,上天之示災示警,此豈諱之而可已者乎?當夜入直候官,從重勘罪,不飭之提調,亦爲從重推考,何如?上曰,依爲之。出擧條上曰,此後則各別申飭,更勿如此也。羲淳曰,非敢掩置也。一提調在外,臣則矇未覺察,誠惶悚矣。載瓚曰,聞政官言,都政隔日,而見窠太窄,敍陞亦無以排比云,兩道殿最,計當晦初間上來,在前如此之時,間或退行,以待諸道貶目之齊到,今亦退行於來月旬間似好,故敢此仰達矣。上曰,依爲之。出擧條載瓚曰,漢城左尹李肇源,昭晰已久之後,尙此引義,一向在外,無意行公,誠爲過當,亦涉未安,且詞訟委積,已至多日,申飭上來,使之察任,何如?上曰,依爲之。出擧條載瓚曰,頃因咸鏡監司曺允大狀請,江界所屬竹田嶺以東,移付厚州,以其便否,關問於關西道帥臣矣。卽見平安監司徐榮輔狀啓,則枚擧江界府使金爔所報,而倅臣則以爲,竹田以東,恰爲廢四郡之半,而卽膏沃蔘場也,今若移付於厚州,江界稅蔘十五斤中,以七斤蔘,竝爲移送於厚州,若或不然,則土地不可割付他道云,道臣則以爲,移蔘之說,猶屬利害,而先論以事理,則四郡之屬於本道,粵在國初,今以四百年隷屬之地,割移他道,已非可議,且四郡空廢,亦旣爲四百年,劃地爲界,不敢踰越,故三川之民,地狹已久,而尙不得請闢虞芮,則今何以厚州之民願,遽闢茂昌乎?在今之計,所重在闢地之可否,不在於民居之廣狹也,若以厚州數百民區處,乃令闢荒移地,以壞幾百年鐵限,未免爲失,不可許施云,帥臣所論,與道臣無異矣。蓋北道道臣請劃羅信洞之論,蓋從便移民之策,而至於竹田東盡劃之請,果未知其得宜也,以四郡一半之地,爲幾年全曠之土,而今爲一鎭民容接之所,到今遽闢,有非容易從施者,況只劃其土,不欲移蔘,則尤是行不得之請矣。關西道帥臣所論,儘是守經之說,而雖使揆以事勢,亦果得宜,無論羅信洞與竹田嶺,劃地割界,此乃朝家大變通之擧,更加博議,是爲愼重之道,今姑置之,至於厚州民情,則實屬可悶,聞其一鎭所願,擧欲陞邑,而昨年因該道臣防啓,事雖不行,而民願若果如此,民勢亦難仍舊,則合有弛張之道,更以陞邑可否,關問於北道道臣,待啓聞更爲稟定,何如?上曰,依爲之。出擧條載瓚曰,遂安郡守李錫祜,疏陳邑鎭之弊,而盛言軍多民少,民無以支堪之狀,請罷位羅·文山及有廳軍官,且以善積·東里軍額之移來本郡者,請還屬於鳳山·瑞興,而批旨有軍弊,廟堂稟處,兩鎭及有廳事,令兵曹商確以聞之命矣。蓋遂安以蕞爾巖邑,兼以兩鎭,竝在一境,邑鎭軍摠,都責於一邑民丁,弊已漸痼,民將盡散云者,未必爲過慮之論,第軍政邑各有定伍,猝難加減,見今軍弊,不但遂安一邑,而果不得遽然釐救者也。疏陳非不詳悉,蘇瘼宜詢道臣,且善積東里軍之自初移屬於本郡,果何委折,到今還付於兩邑,亦將得宜與否,竝爲行關道臣,使之論理狀聞,至於兩鎭及有廳,一係關防一是宿衛,令兵曹依批旨辭意,相議稟處,何如?上曰,依爲之。出擧條上曰,前松留處事,何如?載瓚曰,以其疏觀之,亦駭聽聞矣。上曰,其杖而殺之,不善爲之矣。載瓚曰,下敎誠然矣。本事新留守當査聞,而其在防微杜漸之義,有不可尋常處之,如松府衛門,亦有此等事者,實係變怪,此而不窮治,則其將無以懲戢頑俗矣。上曰,大臣就座。晩秀曰,俵災一事,國之大政,而實惠未究,公結漸縮,事目法意,非不嚴重,而每歲加劃,輒多濫觴,目今帳付元摠一百四十五萬結內,流來陳雜頉爲四十萬九千餘結,比元摠欠縮,殆近三之一,國計之哀痛,誠不可勝言,常年猶有此患,況値歉歲災結之夥多,勢所必至。傳曰百姓足,君誰與不足,若其被災應免之地,則無論多少,只當以民無白徵爲準,而畢竟檢覈不詳,執俵不均,致使莫重國結,徒歸於貪官汚吏奸鄕猾胥之偸弄隱冒之科,則豈不萬萬痛惋乎?日前代播免稅之令,實出於爲災民靡不用極之德意,而秋成之後,如或不善區別,則亦不無虛實相蒙之慮,近年檢災,不送敬差官,專委道臣,不但爲除民弊,蓋謂道臣之詳於道內事情也。見今年分姑遠,而令諸道道臣預知此意,另飭守宰,凡於執災之際,如或有一把一束之濫報而冤徵者,依法典重勘之意,嚴加分付,何如?上曰,依爲之。出擧條公轍曰,蔭官參下之計仕陞遷,例也。軍資直長鄭東晏,廣興直長鄭東晩,自初仕至奉事直長,通計前仕,已準日限,而間因大政前無序陞之例,故失仕甚多,此甚可悶,且兩倉官則本是自辟之窠,隨次權付,實無掣礙,俄於閤外,與大臣已爲相議仰達,兩倉官依例陞六此後倉官外,無得援例之意,著式施行,何如?上曰,依爲之。出擧條公轍曰,今春進表裏時,濟用監官員,蒙陞敍賞典矣。甲寅乙丑,或因特敎,或因經稟,皆先付直長,仍爲陞六,今番賞典,宜無異同,故敢此仰達矣。上曰,前例旣在,依甲乙年例爲之,可也。出擧條羲淳曰,收用遠人,朝家之大政也。每當都政時,有西北·松都·濟州人收用之下敎,朝家法意,固有在矣,而自昨年五衛將定式後,西北·松都·濟州人,雖有薦出身,未經堂下實職,則雖已經邊將者,無以見擬於五衛將加資,以後便無收用之道,致有抑鬱之歎,就其正科人有地閥陞資者,如經邊將,則擬入於五衛將,旣不悖定式之意,又似無濫雜之慮,且以醫官事言之,昨年節目中已經主簿別提者,始許擬入,而謹稽本院事例,則醫官以正職施行事,曾有飭敎,故雖未經實職,自前差擬五衛將,便成已例,依前收用,恐合事宜,至如有薦武蔭之人,雖經堂下職,旣陞資則仍無收用之道,亦爲可悶,一體檢擬,而竝爲添節目施行,何如?上曰,五衙將差擬濫雜之弊,固宜禁斷,而至於所奏中數事,旣是先朝定式,又以武南言之,全不通擬,亦不無向隅之歎,擇地閥一體差擬,而俾無因此冒濫之弊,可也。出擧條崙壽曰,京外獄案,今旣了當,殺獄八名文案,姑未入啓,其外皆已入啓,雜犯僞寶罪有十名,而其中李集尙,以士族入於僞寶,今已年久,詳聞之,則情與犯異,以文案見,則固有重犯,而蓋其自就重犯,如赴樂地者,緣於至情所在,情犯所以異也,而旣聞之故,敢此仰達矣。上曰,大臣之見,何如?思穆曰,此罪人素以能文稱,而替當其父之罪,自就重犯,論其情,則可謂善人而非惡人也。晩秀曰,刑判所奏,非臣職掌,而臣少時,與此罪人之父相知而年可六十四五矣。集尙情犯,臣未詳知,其父所犯,亦何可知之,而士族異於常漢,置之傅生恐好,而生其子,罪其父,則其於刑政,有所如何,而自上雖生之,渠豈自立於穹壤之間乎?今置其子於傅輕,則其父之事,似不必擧論也。上曰,只以集尙事勘斷,則於渠似無傷耶?崙壽曰,法官惟可按法,而何論其情?第旣聞知,故所以仰奏矣。上曰,僞寶罪完案後,姑不入啓乎?崙壽曰,未及結案矣。上曰,十罪囚皆有完案,而當入啓者乎?崙壽曰,然矣。上曰,玉堂有所懷,其陳之。琮鎭曰,無所奏矣。宗薰曰,今日賓對,臺諫無一人進參,事甚未安,違牌兩司諸臺,竝推考,何如?上曰,依爲之。出擧條上命賓對諸臣先退,載瓚等退出。又命退,承史以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,行大司成尹致性,除拜後過三日不爲出肅,依定式推考警責,仍卽牌招察任,何如?傳曰,允。
傳于趙萬元曰,吏兵房承旨持褒貶啓本入侍。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
李好敏,以弘文館言啓曰,副校理金,副修撰尹日逵,旣有只推之命,竝卽牌招察任,何如?傳曰,允。
以大司諫曺允遂,司諫金熙華,獻納鄭觀綏,執義朴孝成,掌令權烒·孟欽圭牌不進罷職傳旨,傳于朴宗薰曰,只推。
以副校理金牌不進罷職傳旨,傳于李好敏曰,只推。
李好敏,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李好敏,以奎章閣言啓曰,本閣今己巳年春夏等褒貶,當爲磨勘,而提學二員,直提學二員,直閣俱未差,不得擧行,外閣褒貶,亦不得爲之之意,敢啓。傳曰,知道。
朴宗薰,以都摠府言啓曰,本府郞廳及部將等今己巳年春夏等褒貶,當爲磨勘,而都摠管李集斗有故,限內不得爲之之意,敢啓。傳曰,知道。
李好敏,以弘文館大提學意啓曰,今春夏等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
李好敏,以吏曹言啓曰,今春夏等褒貶,當爲磨勘,而因本曹堂上有故,限內不得磨勘之意,敢啓。傳曰,知道。
趙萬元,以戶曹言啓曰,本曹郞廳及所屬各司官員今己巳年春夏等褒貶,依前例磨鍊以入,而軍資監·司䆃寺,內贍寺,因都提調·提調有故,不得磨勘,去秋冬等褒貶時,軍資監·內資寺·司圃署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李好敏,以禮曹言啓曰,各陵殿園墓·本曹郞廳·四學·童蒙敎官,通禮院·東西氷庫·典牲署·禮賓寺·圖畫署官員等今己巳年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·內醫院·觀象監·司譯院·成均館·掌樂院·東西活人署·典醫監·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
李好敏,以禮曹言啓曰,今此本曹春夏等褒貶時,掌樂院正兪漢雋,僉正趙鎭球,謂有身病,不爲參謁,事體未安,以本院褒貶之不爲,雖不得等第,不可置之,令吏曹中考施行,何如?傳曰,允。
朴宗薰,以兵曹言啓曰,本曹今己巳年春夏等褒貶等第,磨鍊以入,而曹所屬軍器寺·司僕寺·訓鍊院部將等褒貶,因各其司提調及堂上有故,不得一體磨勘之意,敢啓。傳曰,知道。
朴宗薰,以兵曹言啓曰,本曹今己巳年春夏等第啓本中,刀擦三處之意,敢啓。傳曰,知道。
李好敏,以工曹言啓曰,本曹今己巳年春夏等褒貶,當爲磨勘,而判書臣李勉兢在外未肅拜,限內不得爲之之意,敢啓。傳曰,知道。
李好敏,以議政府左右相意啓曰,今己巳年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李好敏,以耆老所言啓曰,本所堂上,多有身病,無參坐之人,今己巳春夏等褒貶,限內不得磨勘之意,敢啓。傳曰,知道。
李好敏,以忠勳府言啓曰,本府今己巳年春夏等褒貶,當爲磨勘,而有司堂上鰲恩君奉朝賀臣李敬一有身病,無以備員,限內不得爲之之意,敢啓。傳曰,知道。
李好敏,以宣惠廳都提調意啓曰,本廳郞廳等今己巳春夏等褒貶,當爲等第,而臣等俱有故,限內不得磨勘之意,敢啓。傳曰,知道。
朴宗薰,以中樞府言啓曰,本府郞廳及醫員·錄事等今己巳年春夏等褒貶,當爲等第,而領中樞府事臣李時秀有身病,判中樞府事徐龍輔·韓用龜俱在外,限內不得磨勘之意,敢啓。傳曰,知道。
李好敏,以義禁府言啓曰,今春夏等本府郞廳褒貶等第,當爲磨鍊以入,而同義禁鄭東觀在外未肅拜,趙弘鎭呈辭受由,堂上不備,限內不得爲之之意,敢啓。傳曰,知道。
李好敏,以漢城府言啓曰,臣集斗與中部都事李漢榮,有叔姪應避之嫌,褒貶等第,次堂代行之意,敢啓。傳曰,知道。
朴宗薰,以訓鍊都監都提調意啓曰,本局從事官禁松參軍及諸將官等今己巳年春夏等褒貶,當爲等第,而都提調臣李時秀以身病,限內不得磨勘之意,敢啓。傳曰,知道。
朴宗薰,以禁衛營都提調意啓曰,本營從事官及諸將官今己巳春夏等褒貶,當爲等第,而大將臣李仁秀有身病,限內不得磨勘之意,敢啓。傳曰,知道。
朴宗薰,以御營廳言啓曰,本廳從事官及諸將官今己巳年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
朴宗薰,以濬川司都提調意啓曰,本司都廳及郞廳今己巳年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
趙萬元,以吏曹言啓曰,昌寧縣監尹光厚催促下送之後,身病忽劇,數三日調理,終無差勝,實無寸寸前進之望云,身病旣如是沈重,則此時南邑守令,有不可一日曠官,該縣監尹光厚,罷黜,何如?傳曰,允。令該曹口傳差出,使之明日辭朝。
吏曹口傳政事,以徐應輔爲昌寧縣監。
刑曹啓目粘連,慈仁縣殺獄罪人朴履行獄事段,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,痕似膝形,證是目覩,則實因之懸以膝撲,若無他疑,但其刃跡旣深,捨易見之傷,執難執之贓,直歸償命,終涉難愼矣云,右議政金思穆病未獻議,臣等以爲,膁刖雖歇自刺,傷處旣重,則足以卽死,背脊雖重被打,痕損未足,則不必致命,以此以彼,不可直歸償命是白乎旀,寧海府殺獄罪人權德俠獄事段,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,左偏左腋,尤是至要,而實因如此,此獄之被踢戕命,卽此可斷,道啓之以痕在腋,爲起疑者,未知其爲然,依前訊覈,恐不可已矣云,右議政金思穆病未獻議,臣等以爲,偏左肉綻,分寸闊大,左腋傷處,圍圓紫黯,俱合法文中要害必死之處,致命根因,無容更疑,依前訊推,期於得情爲白乎旀,星州牧殺獄罪人都宇成獄事段,就議于大臣,則領中樞府事李時秀病未獻議,奉朝賀李敎一病未獻議,左議政金載瓚以爲,靷路伐喪,兩相薄擔夫護客,滾成一團,則困在垓心者,何杖不加,何足不奮乎?況兄弟竝力,强拈一人,謂以主喪,把作首犯,終致獄情之起疑,無以質言仰陳矣云,右議政金思穆病未獻議,臣等以爲,衆足交加,一時共打,打勢之誰猛誰歇,正犯之孰是孰非,無以指的,尙今未決未具之案,不敢遽議償命,上裁,何如?判付啓,慈仁朴履行獄事段,大臣所議捨狼藉易見之傷,執糢糊難執之贓云者,實爲得其當是兺除良,道臣,卿等之議,亦無異同,慈仁縣殺獄罪人朴履行段,施以次律爲旀,寧海權德俠獄事段,黃女設或無病,是女身也,權漢雖曰恇怯,是男兒也。大臣·卿等之議,難於從輕者,可見德俠之不可脫免於償命之律,依前訊推,期於取服爲旀,星州都宇成獄事段,大抵獄之疑眩,有許多般,而此獄則反覆究思,終有所難於從輕,亦有所難於償命,道啓之致疑,亦有意見,大臣,卿等之言,又出於守經之論,卿等更爲商確,論理以聞爲良如敎。
正言金愚淳疏曰,伏以,臣是天地間一箇不孝底人也。自少及長,不耕不商,不顧父母之養,乃使兩家之親,飢不得食,寒不得衣,疾病而不得調治,臣雖至愚而無知,每誦鄒聖惰肢之訓,自知爲天下之罪人,而未嘗不愧汗之沾背也。幸際我聖上孝理之治,許畀一縣,以爲養親之地,於是乎闔門老少,歡欣感祝,相對以賀曰,始可以衣矣,始可以食矣,病可以瘳矣,臣亦自語於心曰,行年五十,始可以少得爲子之道矣。在官數月,遽遭本生父之喪,臣罪大惡,積爲神明之所殛,雖以我殿下仁愛之至而欲其生也,其亦無如之何矣。當是時,臣則扶櫬歸鄕,使老母將護無人,棲遑涕泣於京洛之間,行路之人,亦爲咨嗟,臣亦人也,爲人子而不孝於父母,乃至於此,俯仰穹壤,豈有一毫欲生乎?然而一縷苟全,奄及三喪,祥禫已過,冠服如常,自恨木石之甚頑,而更無榮道進就之望矣。不意薇垣新命,遽及於頑忍不滅之身,臣伏奉除旨,驚怳踧踖,不覺感涕之被面也。臣之晩暮一第,不過是爲親干祿之計也。今以何心,更爲做官樣子,呼唱於道路乎?朱子所謂影纓結綬,重爲不孝之罪云者,政謂臣今日情事也。伏望聖慈,俯察悲苦之情,亟收新除之命,俾卒生成之澤,千萬幸甚。臣於乞免之章,不必贅及他語,而臣今自鄕來,目見萬姓困瘁之狀,玆敢仰暴於黈纊之下,惟聖明垂察焉。自胡至畿三百餘里之間,山川滌滌,稌黍俱枯,七八十老人,皆曰生來初見之旱云,而或聽三四人五六人聚首之言,則皆是危悖之說也,游乞遍於道路,又或聞行路之言,則剽竊之患,處處有之云。廟堂之上,必有接濟區劃之策,而如或以儀文備數,以爲目前苟且之計,而無誠意之見於外,則必不能鎭人心而弭天災也,此臣所以隱憂而發歎也。水旱之災,堯·湯之所不免,而水旱不爲災於堯·湯之世者,以其誠心救災,實政恤民也。日前南壇之親禱也,圭璧斯擧,滂霈如響,都下人民,欣欣相告,有若飢而得飽,渴而得飮,惟我聖上一念之誠,可以格天而孚民,有若是矣。又於朝紙之上,伏見誠意之譪然於絲綸之間,臣莊誦再三,不勝欽歎,而聽聞所及,莫不有少須臾之心,殿下苟能推是心,則救濟今日億兆之民,復何難哉?殿下今有救民之誠心,而廟堂之臣,不能對揚,則民不可以被澤矣,廟堂之上,雖有救民之實政,而守令之臣,不能承奉,則惠不可以及民矣。守令苟不得人,則良法美制,未嘗利於民,而反爲奸吏舞弄之資矣。分付道臣,詳察守令之可堪與不可堪,以爲黜陟之,且大政不遠,申飭銓官,必擇廉正勤幹之人,政爲今日救荒之急務也。伏願殿下,以誠實二字,上下相勉,以爲救荒之本,揀擇守令,以爲救荒之要,則庶幾無一夫之不獲,而今日之災,必不爲災,而苟或不然,爲政不以誠,擇人不以賢,則以今日之人心,未知其變怪之至於何境,此固臣計慮之過者,而耳目之所覩記,不勝危懼之心,玆敢略陳於丐免之章,朝廷之上,其果念及於是乎?臣無任云云。答曰,省疏具悉。所陳當留念,爾其勿辭察職。
己巳六月十五日辰時,上御涵仁亭,吏兵房承旨持褒貶啓本入侍時,行左承旨趙萬元,右承旨李好敏,右副承旨朴宗薰,記事官李魯集,假注書具宜默,記事官申在植,記事官朴綺壽,以次進伏訖。好敏曰,卽伏見諸道今春夏等褒貶啓本,則京畿監司金在昌,黃海監司李羲甲,守令無一人居中居下,江原監司鄭尙愚,平安監司徐榮輔,咸鏡監司曺允大,守令無一人居下,殊無嚴明殿最之意,竝推考警責,何如?上曰,依爲之。出擧條宗薰曰,卽伏見諸道今春夏等褒貶啓本,則平安監司徐榮輔,江華留守金銑,南兵使金益彬,京畿水使李近胄,黃海水使吳文常,邊將無一人居中居下,黃海兵使朴基豐,統制使申大偀,全羅左水使安橚邊將無一人居下,殊無嚴明殿最之意,竝推考警責,何如?上曰,依爲之。出擧條上仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,注書李光文還付檢閱薦狀公事,啓下矣。令該曹口傳單付,卽爲牌招入直,何如?傳曰,允。
吏曹口傳政事,檢閱單李光文。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
傳于李好敏曰,坐直承旨入侍。
正言金愚淳啓曰,臣言議風采,本不合於淸朝之耳目之任,而千萬不自意薇垣除旨,忽下於喪制甫畢之際,臣惶霣震懍,罔知攸措。臣敢以一疏蘄免,而未蒙恩解,義分是懼,雖不得不黽勉出肅,而第臣於合啓中,有不可冒參者,同朝之似臣情地者,無不引避,輒蒙體諒之恩,臣以此情踪,何可一刻晏然於臺次乎?請命遞斥臣職。答曰,依啓。
李好敏,以禮曹言啓曰,因大臣筵達,式年大比之科,依壬寅已行之例,退一年設行事,允下矣。諸科初會試日字,待新曆頒降,以明秋擇吉以入之意,敢啓。傳曰,知道。
朴宗薰,以兵曹言啓曰,今六月十七日武臣堂上祿試射日次,而大殿誕日前一日,不得開坐,載在法典,以後日退行之意,敢啓。傳曰,知道。
李好敏,以弘文館言啓曰,副校理金旣有只推之命,卽爲牌招察任,何如?傳曰,允。
朴宗薰,以兵曹言啓曰,五衛將李光永前任安東營將,金宅基前任忠州營將,李載弘前任三陟營將,朴敦常前任洪州營將,忠翊衛將李厚在前任北虞候,俱在任所,上來間該廳番次苟艱云,竝改差,何如?傳曰,允。
刑曹啓自粘連,慶州府殺獄罪人李時成獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,三踢之證,衆招旣備,兩檢之執,諸傷畢露,今無可以更疑云。右議政金思穆病未獻議,臣等以爲,起鬧雖曰學齡,毒踢果是時成,檢案道題,時成之用以當律,學齡之歸於加功,無少差爽。李時成,仍前訊推爲白乎旀,晉州牧殺獄罪人鄭以得獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,强逼未嫁之女,終令自戕,僞喪已甦之母,欲掩眞贓,亟用當律,無容他議云。右議政金思穆病未獻議,臣等以爲,强奸威逼婦女,身死者斬,此爲鄭以得本律,而又況以其生存之母,假作死屍之柩者,有萬可殺,無一可疑,速卽償命之律,以洩幽冤,何如?判付啓,慶州李時成獄事段,情跡旣露矣,檢痕旣明矣。嚴訊得情,然後獄體乃正是置,刑訊取服爲旀,晉州鄭以得段,致使烈河之女,遂有投水之冤,其在勵頹綱懲頑俗之道,宜有各別警勵之政,罪人段各別嚴刑,期於取服,以爲依法勘斷之地爲良如敎。又啓目粘連,此獄之以都宇成爲正犯者,一則以主喪者宇成也,一則以先執者宇成,而宇成亦有其兄,則坐尊長之律,不當用於此獄,硬定元犯,終欠的當,今於更詢之下,別無他議,上裁,何如?判付啓,此獄段,可謂疑案之疑案,罪疑惟輕。乃是審克之政乙仍于,星州牧殺獄罪人都宇成段,施以次律爲良如敎。又啓目,光州牧殺獄罪人金永培獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,奸人之妻,殺人之夫,跡極凶憯云。右議政金思穆病未獻議,臣等以爲,打額而血痕不沫,擊胸而傷處無數,其縊之非自伊假,證招明白,嚴訊取服,何如?判付啓,鄕曲豪班,武斷憑勢,奪妻殺人,視若尋常,情狀極爲凶獰痛惡,嚴刑取遲晩招爲良如敎。又啓目,德源府金丁九獄事,獻議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,以上壓拳曲之膝,築下臥仰伸之胸,則一蹴之勢,衆腸當損,不待臚裂,而已死於膝底,此獄之決,不在多言云。左議政金思穆病未獻議,臣等以爲,泰天沛於下而丁九壓其上,則下者之委身受打,上者之恣意逞憤,理勢之所必然也,償命之律,烏得免乎?嚴訊取服之意,分付道臣,何如?判付啓,案已成獄已決,無容更議,嚴刑得情爲良如敎。又啓目,江口浦前權管申在弘獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,鎭將殺鎭下民人,而旣非軍務,卽是私憤,律以法文,事當償命,而但是不爲行檢,未成獄體,道啓之以此難愼,儘出審克之意矣云。右議政金思穆病未獻議,臣等以爲,邊將雖曰邊鎭之官長,遽使守貞之孀女,竟至無辜而致命,擧措之駭悖,情狀之慘切,前所未聞,通編中奉命使臣,因私事殺人者,有償命之文,則在弘所犯,難免當施之律是白乎矣,檢旣未行,獄自不成,道臣論列,據法爲言,臣曹不敢擅便,上裁,何如?判付啓,此事段,鎭將打殺人民,若曰臨陣施令則,可也。雖使倍鎭將之官,若以私事殺人,法旣難赦是去等,況旀爲鎭將,而所犯若是痛惡者乎?所當依法償命,無所容議,而但檢未行,則證雖具,是獄未成也。獄未成而直歸之於一律,其可曰廷尉平乎?法者,天下平也,而亦不可緩而弛,明矣乙仍于,申在弘段下送本道,具格嚴囚,令道臣嚴刑一次後,卽其地方,仍爲減死定配爲良如敎。又啓目粘連,水原俯殺獄罪人金召史獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,女抽男勢,過夜卽斃,尤極慘毒,依法償命云。右議政金思穆病未獻議,臣等以爲,器杖卽是舂杵,而實因懸以手握,驟看可疑,參以諸招,則滾鬪之時,女執男髻而仰臥,男抱女項而頫立,强弱不敵,悍毒益肆,手之所及,緊握腎囊,皮脫卵潰,理勢之不得不然,七錢不報,初非大事,則以女打男,足見賦性之惡毒,眞贓自露,三尺難逭,嚴訊得情,何如?判付啓,此所謂情跡俱著,極爲凶獰是如乎,更加刑訊,期於得情爲良如敎。又啓目粘連,京囚魚致龜獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,若非模篆手刻,造出印文,則僞關從出乎,依律宄竟云。右議政金思穆病未獻議,臣等以爲,圖出僞關,指敎踏印,皆李宅周之所爲,慫慂之擧,有浮於致龜,特以模畵印篆,手自僞踏者卽致龜,故宅周歸於次律,而致龜定爲元犯者也。致龜承款之後,尤無更議,依例結案取招後,稟處,何如?判付啓,依允。又啓目粘連,京囚李集尙獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,雖使情有切矜,跡涉可疑,而所犯則僞寶僞印也,所供則指東指西也,惟有當律云。右議政金思穆病未獻議,臣等以爲,身爲士子,自就重辟,如赴樂地者,跡雖可疑,罪關罔赦,訊推得情,何如?判付啓,跡涉疑訝,情非故犯,況先朝判下,洞燭其不得其實,又曰雖輸其情,亦無足喜敎是爲敎是乎,則集尙之爲斷案罪人者,豈不違朝家審愼之政乎?當今日審理之時,尤宜滌疏之道,僞造罪人李集尙段,特爲放送爲良如敎。又啓目粘連,京囚金有澤獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,死囚之已成斷案者,難容一辭於獄成年久之後云。右議政金思穆病未獻議,臣等以爲,削菁彫刻者有澤也,捧錢給牌者有澤也。元犯旣定,鐵案已成,嚴訊卽服,何如?判付啓,獄案已久,旣成鐵案,罪人段刑推嚴覈得情爲良如敎。又啓目粘連,京囚罪人尹鳳儀獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,再犯僞寶之罪,始爲承款,末又變辭,尙稽置法,實爲失刑云。右議政金思穆病未獻議,臣等以爲,刻手之老奸,剔除四旁之招,首犯無疑,嚴刑輸款,何如?判付啓,情跡無疑,鐵案已成是去乙,一向呑吐,極爲凶頑,更爲各別嚴刑,期於斯速取款爲良如敎。又啓目粘連,京囚朴昌衍獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,自在廳覈,已爲輸實,及當曹査,忽又變供,尤見獄老之奸,求生於必死矣云。右議政金思穆病未獻議,臣等以爲,造成僞帖,潛賣京鄕之狀,畢露於捕廳之輸款,嚴訊取服,何如?判付啓,獄案已成,而老獄呑吐,尤爲痛惡,更加嚴刑得情爲良如敎。又啓目粘連,京囚朴繼弘獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,論其罪則假牌之僞踏也,考其案則一律之完結也,更何他議之論云。右議政金思穆病未獻議,臣等以爲,僞造節次,自其口說出,而旣犯罔赦之科,又生掉脫之計者,萬萬兇獰,訊推得情,何如?判付啓,渠以軍門隨行之人,旣又出身,宜與他蠢愚之民稍異,而無難犯科,情已綻露乙仍于,罪人朴繼弘段,更加嚴刑,期於得情爲良如敎。又啓目粘連,京囚姜允祥獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,鍛鍊於捕廳,究竟於法曹,惟當有法而已云。右議政金思穆病未獻議,臣等以爲,僞造情節,自服於捕廳,推諉於本曹者,萬萬凶狡,嚴訊得情,何如?判付啓,獄老而生奸,推諉於死者,尤極痛惡,罪人姜允祥段,更加嚴訊,期於斯速得情爲良如敎。又啓目粘連,京囚李虎成獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,假寶假牌,賣科賣資,罪已輸款,更有何辭云。右議政金思穆病未獻議,臣等以爲,虎成之輸款捕廳也。只謂渠自僞造,而又無德九二字,則僞造者之爲虎成,更無可疑,嚴刑取服,何如?判付啓,僞造情節,旣已綻露,今不必更致疑於不當疑是置,罪人李虎成段,連加訊覈,期於究竟爲良如敎。又啓目粘連,京囚洪德全·權松等獄事,就議大臣,則領中樞府事李時秀病未獻議,奉朝賀李敬一病未獻議,左議政金載瓚以爲,刻松者爲首,賣帖者爲從,僞造元犯,自有本律云,右議政金思穆病未獻議,臣等以爲,松皮模刻者德全也,僞帖賣給者權松也。推諉情狀,尤極痛惡,加刑得情,何如?判付啓,隨從首犯,互相推諉者,已極痛惡,一向不爲嚴覈得情云者,尤爲卿曹之失乙仍于,罪人洪得全等段,各別嚴訊,多般究覈,期於分首從酌處勘斷之地爲良如敎。
己巳六月十六日酉時,上御誠正閣。坐直承旨入侍時,右承旨李好敏,假注書具宜默,記事官朴綺壽,記事官李光文,以次進伏訖。上曰,何承旨坐直乎?好敏曰,臣與左承旨坐直矣。上曰,左承旨卽趙萬元乎?好敏曰,然矣。上曰,向以各道雨澤形止卽速登聞之意,分付矣。公忠·江原兩道雨澤形止入來,而他道姑未入來乎?好敏曰,然矣。上曰,各道雨澤之均洽,雖未及知之,報謝祭先爲設行,如何耶?好敏曰,八道雨澤狀啓,雖未及齊到。然其間日多,而連日霏霏,庶可得遐邇之均沾,親禱得雨,事體自別,報謝祭則不可不設行,而至於早晩,惟在處分矣。上曰,日前賓對時,刑判所奏,卽李集尙耶?好敏未及仰對,上曰,上番其知之乎?綺壽曰,果是李集尙矣。好敏曰,日前以譯官洪得傳加資事,有下詢當否之敎,而臣未諳譯院規例。未及仰對,退出後詳問其規例,且考譯院謄錄,則譯官賞典,或有高品付料及從願施賞之例,至於加資,在渠輩萬萬榮幸,寔出異數,而第有兩歧,堂下準履歷者,無礙於堂上後履歷,未準堂下履歷者,啓下廳名各異,堂上後循序應爲之任,皆不得爲之。故果有掣礙之端,在前譯官輩,特資而未準堂下履歷者,故相臣金致仁·李秉模,或有以加資還收仰請,或有以別遞兒施行,依敎誨堂上例,參管院務,以爲來頭無礙任使之意仰請者,具載謄錄矣。上曰,依此例,以別遞兒施行之意,分付該院,宜矣。上仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深二寸九分。自人定至十八日開東,灑雨下雨,測雨器水深一寸六分。
中宮殿,藥房口傳問安。答曰,知道。
金敎根啓曰,來二十一日朝參日次矣,敢稟。傳曰,停。
李好敏啓曰,來二十一日輪對日次矣,敢稟。傳曰,當次人後日次待令。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
金敎根啓曰,今六月十九日祿都目政事爲之之意,敢啓。傳曰,知道。
以副校理金牌不進罷職傳旨,傳于李好敏曰,只推。
金敎根,以備邊司言啓曰,卽見平安監司徐榮輔報本司辭緣,則以爲,今此入送北京彼人粧船鐵物一千八百斤,自海營定將校領送,而逐隻稱量,則所縮爲八十四斤云矣。鐵物之有此欠縮,必緣中路不善領運之致,而有不可以他鐵充數,且咨文中一千八百斤,旣不準於當初計開之數,則今此八十四斤之又爲見縮,不可不竝爲計除以其實數一千七百十六斤,改塡於咨文中,亦不害爲據實之道,分付承文院,原咨文卽速釐正改書,啓下安寶後,別定禁軍,騎撥齎傳於別齎咨官所到處,原咨文還爲齎來之地,何如?傳曰,允。
金敎根,以備邊司言啓曰,卽見咸鏡監司曺允大狀啓謄報,則備陳端川前府使金錫衡貪虐不法之罪,而以爲,錫衡在官時,貪饕無厭,奪民財賄,構捏無辜,大開賂門,或稱不孝不睦,或托寡女刦奪,良女通奸,或謂禁松偸斫,私商潛賣,或謂以僧退俗,或謂僧奸村婦。其爲名色,不一其端,而構成罪目,威喝徵賂,賣任則自座首·鄕所·倉監·中軍,至千·把哨官,朝差暮改,昨遞今仍,各有定價。又以空名帖文,無家不受,脅捧銀子,隨任高下,論價多少。又於津浦船舶皆有掌標,稱以商稅,科外疊徵,本邑銀店,本有公稅,而托以新穴看色及潛採屬公,勒奪礦銀,親騎衛之無病而謂有病,無罪而謂有罪,輒加除汰,勒差他民,捧賂許頉,邑民之加資帖文,稱以僞造,執頉捧錢。下吏之房掌豐薄,分排討錢,有若應捧,各津魚物,或稱日用,或稱別需,或稱水稅。勒捧於七津海夫,甚至於春秋操鍊之軍兵收斂,殺獄民訟之闊狹索賂,而此外許多名目,難以枚擧,生靈塗炭,鷄犬不寧。農商失業,婦孺失所,醝戶店民軍卒僧徒,莫不騷繹,如逢難離,腐心痛骨,籲天無階。各項徵斂之數,錢爲一萬八千一百四十八兩零,銀爲八百三十一兩零,修成冊上送于備邊司。金錫衡罪狀,請令攸司稟處,所捧銀錢,使秋曹刻期推送爲辭矣。貪吏之害,本自致災,古有烹弘羊天乃雨之語,弘羊以漢朝大臣,爲公室聚斂,尙且招旱,僉曰可烹。今錫衡,以遐土蟣蝨之賤,濫除字牧之任,謂公法可蔑,謂生民可虐,唆剝膏血,掠奪財産,殆甚於明火徒黨,使國家袵席懷保之民,將不保性命,足令積冤之氣,上干天和。此其罪已爲萬殺猶有餘,而尙此倖逭,不伏邦憲,今天之不雨,雨安知非由此以致然哉?亟令王府星夜拿來,卽加訊推,到底窮覈,捧遲晩卽施當律,而近見貪吏之按治,法意蕩然,罪合重誅,只施例勘,此果有司之責,而雖有錫衡十輩,將何所顧畏哉?今則必以法典所載贓汚之律,依法準施,以謝北路瘡痍之民,以戢諸路殘猾之吏,錫衡所捧銀錢,令秋曹刻期徵捧,下送本道,隨從諸囚,令道臣分輕重嚴刑窮繩,何如?傳曰,允。金錫衡所犯諸條,其作爲名目,恣行貪虐之狀,可謂生靈被其苶毒,雖使高官大吏之人,所爲如此,烹阿之典猶不可逭也,況此幺麽之賤乎?此而不明白嚴處,何以謝端民乎?依此草記,令該府擧行,可也。
朴宗薰,以義禁府言啓曰,端川前府使金錫衡,令該府拿來,到底窮覈,捧遲晩卽施當律事,傳旨啓下矣。金錫衡,前以他罪,慶尙道昆陽郡,邊遠充軍,卽爲發遣府羅將,星夜拿來之意,敢啓。傳曰,知道。
朴宗薰,以刑曹言啓曰,御寶僞造罪人李集尙審理啓目判付內,跡涉疑訝,情非故犯,況先朝判下,洞燭其不得其實。又曰雖輸其情,亦無足喜敎是爲敎是乎,則集尙之爲斷案罪人者,豈不違朝家審愼之政乎?當今日審理之時,尤宜滌疏之道,僞造罪人李集尙段,特爲放送爲良如敎,事判下矣。依判下,罪人李集尙,卽爲放送之意,敢啓。傳曰,知道。
刑曹啓目粘連,永興府殺獄罪人金成哲獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,以心肚至要之處,有紫硬極大之痕,傷處明的旣如此,詞證又不可曰不備,成獄之後,更難傅輕矣云。右議政金思穆病未獻議,臣等以爲,此獄段,心坎肚腸,痕損狼藉,形症分明,抽脚之狀,不但厚三之目覩,卽亦兇身之口招,實因詞證,可謂俱備。前道臣之斷以成獄者,更無可疑,審克之政,有難遽議是白乎旀,慶源府殺獄罪人元昌洽獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,肋上刺痕,以七分之廣,有四畔之癊,除却多少情跡,元昌洽之刺殺雀進崙則明矣。以人對人,卽地刺殺,曰戲曰弄,因爲傅生,則殺人之法,從此全壞,而來後之弊,將無不有矣云。右議政金思穆病未獻議,臣等以爲,至重者獄體也,難愼者獄情也。情非故犯,跡無可疑,則此非有司之臣所敢闊狹而仰請者,似此之獄是耳。其情本出於善惡,其罪自抵於一律,所以前後道臣之見,仰體欽恤之意,而議讞之地,有不敢爲原情之論是白乎旀,端川府殺獄罪人林海雲獄事段,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,無論以膝以足,曰踢曰觸,其爲鬪觸致死,更無可疑。然其因戲成怒,由怒起鬪,則可知其初亦殺心,而至於終成殺手何哉?用律之際,有不敢指一論定云。右議政金思穆病未獻議,臣等以爲,弄髯旣因戲劇,觸膝亦非惡意,而重觸心坎,當下致命,跡雖近於邂逅,罪則犯於殺越,惟輕之典,恐難遽議,上裁,何如?判付啓,兩囚之罪難赦逭,大臣奏議,誠爲得當是置,依回啓施行爲旀,林海雲段,情非故殺,跡出戲劇,施行從配之典爲良如敎。又啓目粘連,杆城郡假稱御史罪人閔孝膺獄事,就議于大臣,則領中樞府事李時秀病未獻議,奉朝賀李敬一病未獻議,左議政金載瓚以爲,假稱御史之罪,承款捧拷用法,乃是次第事,而隨從亦當有律云。右議政金思穆病未獻議,臣等以爲,孝膺假稱御史,僞造馬牌之前後諸供,綻露無餘,捧結案狀聞後稟處,金義大·李正範段,甘爲隨從,亦令道臣依律勘處,何如?判付啓,依允。
上在昌德宮。停常參·經筵。
自開東至午時,灑雨下雨,測雨器水深二分。
大殿誕日,大殿,內閣·政院·玉堂·朝廷二品以上·六曹堂上·奉朝賀單子問安。答曰,知道。
王大妃殿·中宮殿·惠慶宮·嘉順宮,口傳間安。答曰,知道。
惠慶宮誕日,惠慶宮,內閣·政院·玉堂·朝廷二品以上·六曹堂上·奉朝賀單子問安。答曰,知道。
大殿·王大妃殿·中宮殿·嘉順宮,口傳問安。答曰,知道。
朴宗薰啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
傳于趙萬元曰,同副承旨許遞,前望單子入之,待下批牌招察任。
承旨前望單子入之,趙弘鎭落點。
以全羅監司李冕膺狀啓龍潭縣民家失火事,傳于趙萬元曰,當此憫旱之日,官舍被燒,非但不少,民戶失火,若是夥多,極爲矜惻,不可不各別顧助,元恤典外,以會外米各一石,拔例助給,令道臣申飭結構,使之不日安接事,分付。
李好敏,以禮曹言啓曰,今六月十八日大殿誕日諸道所封賀箋中,肅川府使金守基,渭原郡守李鐵求,雖非應封官,以別軍職封箋矣。一體看審捧入之意,敢啓。傳曰,知道。
趙弘鎭,以都摠府言啓曰,卽者宗廟北門連接東墻一間,半面缺落之意,敢啓。傳曰,知道。
趙弘鎭,以兵曹言啓曰,卽接東所衛將李敬熙牒報,則宗廟北門下北墻外面一間許缺落云,令紫門監爲先以杻把子,堅實圍排樹柵,急速修築,而此與外宮墻有異,自前雖無把守之例,其在愼重之道,不可疏忽,建陽門入直禁衛軍,量宜定送,限改築間晝察夜巡之意,分付該營,何如?傳曰,允。
趙弘鎭,以禁衛營言啓曰,宗廟北門下北墻外面一間許缺落處,建陽門入直軍,量宜定送,限改築間晝察夜巡事,自兵曹草記矣。建陽門入直鄕軍八名除出,哨官一員率領,限改築間輪回晝察夜巡之意,敢啓。傳曰,知道。
上在昌德宮。停常參·經筵。
自卯時至午時,灑雨下雨,測雨器水深二分。
中宮殿,藥房口傳問安。答曰,知道。
韓永逵啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
李好敏啓曰,同副承旨朴宗薰今日不爲仕進,卽爲牌招,何如?傳曰,許遞。
傳曰,召對爲之。
注書李魯集病,代以李紀淵爲假注書。
有政。吏批,行判書南公轍進,參判林漢浩,參議金會淵病,右副承旨李好敏進。以具康爲正言,以林東鎭爲正言,以韓復衍爲司宰僉正,以趙得永爲同經筵,以林漢浩爲同經筵,以李文會爲同義禁,以林景運爲掌樂主簿,以朴鳳潤爲順懷墓守衛官,兼掌令單閔致載,幼學李龜容年八十,待從臣前修撰李彦淳父加資事承傳,故俯使趙象存贈吏參例兼,故通德郞趙廷禹贈吏議,以前兵曹參判趙萬元兩代追贈,前經歷柳相奎,今加通政加資事承傳。
兵批,判書金羲淳進,參判李文會,參議吳翰源病,參知韓始裕入直,同副承旨韓永逵進。以趙得永爲副摠管,以尹致儉爲五衛將,以金鍾輔爲五衛將,以柳相奎爲五衛將,以崔遂燁爲五衛將,以趙榮豐爲忠翊將,以金麟長爲慶熙將,以尹致後爲文兼,同知單高鳳允,僉知三單,鄭敬行·金大宅·洪受寬,副護軍金敎根·柳相奎,副司果曺鳳振·金愚淳,都摠管單趙得永。
承旨前望單子入之,李存秀·朴命燮·韓永逵落點。
兵曹口傳政事,副護軍朴宗薰。
韓永逵啓曰,淸禁閤門,何等謹嚴,而孝昌墓守衛官之肆然伏地於閤門之擧,事未前有,萬萬驚駭。當該守衛官奉命國,依下敎出付該曹,依律重勘,而常時不能檢飭之,兵曹入直堂郞所當重勘,而本院請推之外,無他可施之罰,何以爲之?敢稟。傳曰,堂上從重推考,郞廳令該府拿問嚴處。
傳于韓承逵曰,左承旨·右承旨·右副承旨許遞,前望單子入之,待下批牌招察任。
承旨前望單子入之,柳相祚·宋祥濂·嚴耆落點。
兵曹口傳政事,護軍李存秀。
李紀淵有頉,代以柳榮五爲假注書。
韓永逵啓曰,新除授承旨嚴耆以前任靈光郡守,方在解由未出中,何以爲之?敢稟。傳曰,勿拘。
韓永逵啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李好敏,以吏曹言啓曰,高山道察訪李英發呈狀內,矣身素患痰癖之症,當此換節之時,一倍添劇,萬無赴任之望云,身病旣如是沈篤,則有難强令察任,改差,何如?傳曰,允。
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
李好敏,以禮曹言啓曰,南壇親將圭璧之薦,靈應如響,昨日甘澍繼夜滂沱,庶可周洽,慰滿三農,言念民事,誠甚萬幸。祈雨祭停止,親禱得雨後報謝,不待立秋設行,旣有已例,卽爲擇日擧行,而前此三次南壇·雩祀壇,四次社稷·北郊,五次宗廟祈雨,得雨雖有大小之殊,不可無報謝之擧,一體設行。南壇祝文中,別爲措辭添入之意,分付,何如?傳曰,允。虔誠躬禱之擧,亶出於爲萬民祈命,而以予涼德,不敢望冥應之如響,只自憧憧焦悶矣。幸獲神休,牲幣纔陳,而靈雨其零,至于再昨,膏澤普洽,報謝之禮,不容虛徐,不多日內擇日,南壇親臨,磨鍊,可也。
李好敏,以禮曹言啓曰,南壇報謝祭,不多日內擇日,親臨磨鍊可也事,命下矣。卽令日官池景泌推擇,則今六月二十二日,二十五日俱吉云,以何日定行乎?敢稟。傳曰,以二十五日爲之。
韓永逵,以兵曹言啓曰,卽者孝昌墓守衛官奉命國,着帽帶自敦化門入來,至於閤外伏地之境,事未前有,萬萬驚駭,臣之常時不能檢飭,不勝惶恐,而當該守門將,令該府拿問處之,何如?傳曰,允。
李好敏啓曰,今月二十五日南壇報謝祭親祭祭文,當爲製進,大提學南公轍,待開門牌招,以爲製進之地,何如?傳曰,允。
李好敏,以禮曹言啓曰,取考續五禮儀,則凡大祭親行時,有親臨省牲省器之文,而至於郊壇親祭,則元無擧論之例,故今番南壇祈雨祭親行時,不爲磨鍊之意,草記允下,不爲擧行矣。今番省牲省器之節,依例不爲磨鍊乎?敢稟。傳曰,依前例擧行。
李好敏,以禮曹言啓曰,南壇親行報謝祭,今六月二十五日爲之事,命下矣。宗廟·社稷·雩祀壇·北郊報謝祭,同日一體設行,而祭文令藝文館撰出事,分付,何如?傳曰,允。
韓永逵,以兵曹言啓曰,今六月二十四日大駕詣南壇齋宿,二十五日親行報謝祭時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,日熱勞軍可悶,訓局步軍十哨爲先廂,十哨摠戎使率領爲後廂,禁軍六番,馬軍七哨,騎士六番隨駕,御將率兩營步軍留陣,餘軍留營,置之,凡係陣中用棍,切勿爲之,隨駕校卒外,亦勿待令,可也。
韓永逵,以兵曹言啓曰,在前南壇擧動時設布帳,令訓局擧行,而今月十一日動駕時,依壬寅年例,不爲磨鍊矣,今番則何以爲之乎?敢稟。傳曰,勿爲磨鍊。
韓永逵,以兵曹言啓曰,今六月二十日文臣朔試射試官,纔巳受點,而南壇報謝祭散齋相値,不得爲之之意,敢啓。傳曰,知道。
韓永逵,以刑曹言啓曰,守衛官之閤門伏地,事未前有,原情令禮曹査實後,移送刑曹,論理稟處,當該守衛官,出付攸司事下敎矣。守衛官奉命國,旣是朝官,移義禁府處之,何如?傳曰,允。
韓永逵,以刑曹言啓曰,親行祈雨祭時摘奸被捉人五名懲放事下敎矣。伊時捉囚人禁軍洪益佐,門旗手李繼孫,霜臺房直李寬郁,訓局吹手高漢秀,御營廳燈籠軍朴壽一等,竝嚴杖六十度後,懲礪放送之意,敢啓。傳曰,知道。
兼戶曹判書李晩秀疏曰,伏以,臣迂愚憒劣,謬據重任,稱塞無術,僨誤是懼,略控衷懇,顒俟鐫免,恩勘不加,隆批特紆,歷日感惶,罔知爲計。迺者金錫衡事出,而臣之不職之罪益著矣。夫生民之休戚,係於守令,守令之黜陟,在於監司,朝廷之所與爲理者,卽西京之良二千石也,苟不能審察幽隱,刺擧貪汚,則尙何以任一路澄淸之責,分九重宵旰之憂乎?惟彼錫衡,眼蔑國法,手戕民生,頭會箕斂,暋不畏憚,所犯贓案,至於萬八千之多,則此殆自有贓吏以來所未聞覩,端民之尙能保遺,亦云幸耳。向來頑鄕輩破公堂逐邑倅之變,固知在法罔赦,而倘無錫衡之毒虐,則遐俗凌犯之習,豈至此極耶?錫衡之計贓按法,刑一懼萬,則有司存,而伊時按道之臣,卽臣也。古之人有能使墨倅汚吏,望風解綬而去,臣則居藩恰過二載之久,端之距營,僅爲三百里之近,而矇然尸位,褎如充耳,非惟不能摘發而登聞,竝與考績常典,而一未貶降,遂使環端境無告之民,嗷嗷於水火塗炭之中,靜言思惟,咎實在臣,滿心慙惶,無面可顯。方當聖人在上,綜核名實,罪有當被,法無倖逭,臣何敢以藩任之已遞,厭然自揜乎?伏乞聖明,亟命司敗,重勘臣罪負,以振頹綱,以安私心,不勝幸甚。臣無任云云。答曰,省疏具悉。觀其貪聲,發於渠遞歸之後,則其居官時,必有假飾不露之事,足以欺人也,雖不如自卿而發覺,於卿亦何有也?卿其勿辭行公。
己巳六月十九日辰時,上御誠正閣。召對入侍時,檢校直閣沈象奎持詩傳第七卷,參贊官李好敏持詩傳第七卷,侍讀官尹致後持詩傳第七卷,檢討官尹日逵持詩傳第七卷,假注書具宜默持詩傳第七卷,記事官朴綺壽持詩傳第七卷,記事官李光文持詩傳第七卷,以次進伏訖。上開卷命讀,致後讀自幡幡瓠葉,止燕飮之詩。上命下番讀之,日逵讀自有兔斯首,炮之燔之,止賦也。上命閣臣讀之,象奎讀自有兔斯首,燔之灸之,止賦也。上命參贊官讀之,好敏讀自有兔斯首,燔之炮之,止章四句。上曰,文義陳之。致後曰,儀物末也,誠實本也,苟有其本之誠實,則其末之儀物雖薄,不害其爲孚感矣。左傳曰,行潦之水,可以薦宗廟,易曰,二簋之享,可以格上帝,況於君臣賓主之際乎?若或外尙儀物,而內無誠實,則雖有彤弓良馬之錫,錫之者旣非中心之貺,而受之者亦必無受言藏之誠,況於酒肴燕飮之時乎?古語曰,隆之以虛禮,不如待之實誠,願聖明致意於誠之一字焉。上曰,下番陳之。日逵曰,上番所陳誠字之義甚好,臣則別無更陳之辭矣。上曰,閣臣陳之。象奎曰,自止內文義,別無可以仰奏者矣。上曰,參贊官陳之。好敏曰,臣亦無可達之辭矣。上曰,交察之道,在誠不在物之多寡,非直燕饗之時爲然,凡百處事,何以則皆能以誠心做去耶?致後曰,儀文是末也,誠心是本也,所貴乎懋其本也。象奎曰,誠之一字,有始有終,徹上徹下之道也。凡百事爲,苟能眞實做去,而無少間斷,則方可謂至誠無息,而世間甚事,其有不從心者乎?上掩卷,命玉堂先退,致後等退出。上曰,明日次對,將依例來待乎?象奎曰,似然矣。象奎曰,宣傳官薦爲之,然後兵曹薦取才,次第擧行,而行首宣傳官尹頤東,方在未勘罪之中,宣薦尙今遷就,多有掣礙之端,若過今月二十五日,則無可爲之日云矣。上命書傳敎曰,飭已施矣,時囚罪人尹頤東放送。象奎曰,行左承旨趙萬元,今日不爲仕進,卽爲牌招,何如?上曰,許遞。出擧條上曰,左副承旨金熙周尙未上來乎?好敏曰,聞有篤老之親矣。上命書傳敎曰,左副承旨許遞,前望單子入之,與新除授承旨,竝待下批牌招察任。上命退,諸臣以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李好敏啓曰,行大司憲李直輔·宋啓榦·金直淳在外,執義朴孝成,掌令孟欽圭·權烒牌不進,監察茶時之意,敢啓。傳曰,知道。
宋祥濂啓曰,行右承旨柳相祚今日不爲仕進,卽爲牌招,何如?將曰,允。
傳于韓永逵曰,大臣·備局堂上引見。
傳于韓永逵曰,南壇報謝,旣命親享,而今筵大臣,雖以前例之絶罕爲言,但攝行圭璧,莫如躬將,故難於允從,更思之,暑炎郊野,百官軍兵之冒露經夜,亦甚可悶,報謝祭更以二十二日攝行磨鍊,凡係致齋祭物等節,益加申飭。
傳于韓永逵曰,刑曹參判許遞,行護軍李堯憲除授,牌招察任。
傳于韓永逵曰,漢城左尹許遞,行護軍李光益除授,牌招察任。
宋祥濂啓曰,假注書具宜默身病猝重,勢難察任,今姑改差,何如?傳曰,允。
以大司諫曺允遂,司諫金熙華,獻納鄭觀綏,正言具康·林東鎭,執義朴孝成,掌令權烒·孟欽圭牌不進罷職傳旨,傳于李好敏曰,只推。
吏曹,刑曹參判單李堯憲,漢城左尹單李光益。
具宜默改差,代以尹尙度爲假注書。
傳于李好敏曰,禮刑換房。
傳于李好敏曰,發遣吏郞,諸執事淸齋與否,摘奸以來。
以副校理金牌不進罷職傳旨,傳于李好敏曰,只推。
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
以副校理金牌不進罷職傳旨,傳于李好敏曰,只推。
以慶尙監司鄭晩錫狀啓聞慶縣民家失火事,傳于宋祥濂曰,聞甚矜惻,原恤典外,別加顧恤事,廟堂區劃分付。
李好敏,以禮曹言啓曰,因孝昌墓守衛官奉命國原情,自本曹査實後,移送刑曹,論理稟處事,命下矣。取見其原情內辭緣,則墓所位畓中高陽地所在十八結零,年年收稅,補用於墓所矣,去癸亥年,守衛官數人,暗自謀計,捧價一千六百兩,盜賣分食,至今便作私畓,卽地還推,以爲補用之地,而北道陵殿陪香官下去時,沿路迎送等節,所當自別,而吏隷旗手·吹手帷帳床席之屬,元無待令之事,大失尊敬之義,嚴飭列邑事爲辭矣。其時守衛官,一則身故,其一忠義衛尹弼柱及本墓原役等處,査問其委折,則所供內,此土本以陳荒處,戊午年,陳告人孔宙文,告于本墓,則墓屬輦私辦物力,起墾作畓,以爲收稅,本非自朝家劃給之位田,而年年沈水,浦落甚多,所入物力,歲加年增,難以支當,故不得已京居趙東燁處,擔當其所入物力,使之逐年納稅十石租,導掌隨行之意,成給文蹟,不是永賣云矣。事實旣如此,則與盜賣有異,移送刑曹,更無査實之事,而大抵前官設有不法之事,枚報臣曹,以爲決處,事理當然,奉命國之攔入於肅嚴之地,以爽實之言,肆然伏地,誠極痛駭,北道香官下去也,列邑守令祗迎公狀之節,吹旗手延逢等說,考諸啓下路文,本無是例,則奏御文字,何等莫重,而敢以駭妄之說,冒瀆天聽尤極無嚴,奉命國旣已拿囚,惟在該府之勘處,至於陪香時奉香處屛帳鋪陳等屬,務從精備事,分付各該道臣,何如?傳曰,允。
韓永逵,以義禁府言啓曰,刑曹啓辭內,守衛官奉命國,旣是朝官,移義禁府處之事允下矣。奉命國今方待命,拿囚之意,敢啓。傳曰,直爲照律。
韓永逵,以義禁府言啓曰,守衛官奉命國拿囚草記批旨內,直爲照律事,命下矣。取考律文,則大明律宮衛條,有曰擅入宮殿門者,杖六十徒一年,大典通編訴冤條,有曰事係微細,可呈該司,而冒濫上言,事理重者,依詐不以實律論,杖一百徒三年,名例有曰二罪俱發,以重者論,大典通編推斷條,有曰犯私罪杖一百以上之罪,決杖,告身盡行追奪,雜令條有曰王府決杖,代以金贖矣,奉命國從重論,杖一百收贖,告身盡行追奪,平安道鐵山府車輦驛,從三年定配,而以草記及批旨內辭意,具罪目依例發遣府羅將,押送配所,何如?傳曰,允。
韓永逵,以義禁府言啓曰,保放罪人金鉉哲還囚,議處以入之意,敢啓。傳曰,知道。
禁府啓自粘連,向前金鉉哲亦,行步遲滯,雖緣實病,稽緩萬萬駭然,以此照律,何如?判付啓,依允。
左副承旨嚴耆疏曰,伏以,天休滋至,景祿無疆,淸河之運將啓,彌月之慶式近,臣民顒祝,小大同情。仍伏念,臣獲奉恩除於四載逖違之餘,旣侈解由之勿拘,繼有召牌之儼臨,戀結軒陛,義重駕屨,雖不得不章皇出肅,而第臣於行左承旨臣宋祥濂,有娚妹應避之嫌,揆以公格,在下當遞,玆敢援例陳章,仰瀆崇嚴。伏乞聖慈,亟遞臣職,以重公格,千萬幸甚。臣無任云云。省疏具悉,疏辭下該曹稟處。
吏曹啓目粘連,觀此承政院左副承旨嚴耆上疏,則以爲,臣於行左承旨宋祥濂,有娚妹應避之嫌,揆以公格,在下當遞,亟遞臣職,以重公格,亦爲白有臥乎所,相避之法,在下當遞,左副承旨嚴耆,似當許遞是白乎矣,近密之臣遞仍當否,臣曹不敢擅便,上裁,何如?判付啓,依回啓施行爲良如敎。
己巳六月二十日辰時,上御熙政堂。大臣·備局堂上引見入侍時,同副承旨韓永逵,假注書柳榮五,事變假注書金文澤,記事官朴綺壽·李光文,左議政金載瓚,右議政金思穆,兼戶曹判書李晩秀,行禮曹判書韓晩裕,行吏曹判書南公轍,行漢城判尹李集斗,兵曹判書金羲淳,水原留守金履翼,兼都承旨沈象奎,刑曹判書朴崙壽,禮曹參判閔耆顯,行護軍李得濟·李光益·李堯憲,校理尹致後,以次進伏訖。載瓚曰,庚炎轉甚,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。載瓚曰,昨伏見傳敎下者,有報謝祭親行之命矣。久旱之餘,得此甘霈,報謝之擧,固不可少緩,而當此炎潦,郊外動駕,野次經宿,誠不勝焦迫之至矣。雖以國朝已例言之,列聖朝親禱得雨固何限,而未有親行報謝之擧,至於英廟庚辰,一次親行,當日聖意,固知出於非常,而前後只有此庚辰一列,則事體之重大,亦可知矣。臣愚竊以爲,親行未必爲禮,攝行亦非欠誠,親行則終涉過中矣。顧今暑雨成霖,此等時,雖閭巷匹庶之微,易致失攝之患矣,伏況大聖人節宣之方,其可少忽者乎?臣等終宵耿耿,今始登筵,敢此仰達矣。思穆曰,雨後日氣,如是甚熱,且取考已例,則國朝以來,皆無親行之規矣,得雨而必爲躬謝,果是應行之例規,則何敢如是煩達乎?上曰,已例皆然乎?晩秀曰,我先王敬天憂民之德,固卓越今古,而壬寅親禱之後,亦未有親行報謝之擧矣。載瓚曰,前例旣如此,且報謝之擧,異於禱雨之時,禱雨之時則民憂孔棘,聖念不遑自安,臣等未敢仰請,而至於報謝,則遣官攝行,少無如何矣。上曰,先朝壬寅,雖無躬行,而今番之雨,則久旱之餘,得此周洽,非敢曰菲誠之上格,而誠爲萬幸,故必欲躬行報謝之祭矣。載瓚曰,若曰,親行然後方合於禮,則古之臣子,尙有親禱之請,臣等何敢以區區焦迫之私,不思對揚,而反請攝行乎?上曰,卿等之奏如此,當更商下敎矣。仍敎曰,次對爲之。載瓚曰,荒年勸分,古也,自春秋時,已有勸分之文,所謂勸分,卽歲値水旱,公賑不給,則勸民積粟者,使之私分于飢民者也。朱子在南康,歲値大飢,諭民出粟,請于朝各補郞階,依格推賞,蓋民有賑救之功,則朝施拜爵之賞,自朱子施焉。先朝壬癸之荒,抄應募補賑之人,或授特資,或直除宿衛之職,此古者勸分之意,而朱子南康時遺制也。是以爭先納穀,所全活甚多,然匪殊賞則民無以知勸,此所以恩資濫銜,亦無所靳施者也。今亦用壬癸已例,使被災當賑之邑,先事明諭,俾各興起以爲補賑補分,務盡賙活之意,行會四道道臣,若或因是而强其不願,則是所謂勒分也,勒分之弊,責在守令,此則嚴飭,無至犯科抵罪之意,竝爲分付,何如?上曰,依爲之。勒分則反不如不分,以此意各別申飭,可也。出擧條載瓚曰,守令之新除赴任,例有刷馬價之自民斂出者,故先朝每於災邑守令之辭陛,必令給馬下送,寔出於爲災民除民弊之盛意也。此後三道災邑守令新除下去,限明秋必令給馬下送,無煩該邑刷馬,而給馬之例,本無過二馬,若或濫把,與受同罪之意,分付該曹該道,何如?上曰,依爲之。出擧條載瓚曰,當此歉歲,盜竊之患,難保必無,外方似甚於都下,而討捕之責,專在於營將,以此意分付西銓,今番都政,必以廉白嚴明自好其身者,擇差下送,以爲詗盜之地,似好矣。上曰,依此爲之,而雖都下,不可不嚴戢,左右捕將,着意擧行也。載瓚曰,今番審理,減死傅生者,多至二十餘人,聖上好生之德,誠不勝欽頌攢歎,而至於干係邪獄者,則雖限以徒年者,已過十年,尙未蒙放云,大抵邪學之査治也,雖平民,一出其招,則無一白放,從輕之科,亦不免徒配,而一配之後,雖屢過徒限,全不擧論,朝家法意,恐不當若是,而況當疏決之際,合有變通之道,故敢此仰達矣。上曰,限滿啓本上來,而刑曹回啓,仍配而然耶?象奎曰,臣於待罪湖南時,未見有限滿之啓矣。羲淳曰,臣亦於待罪嶺南時見之,則凡以干連邪獄被配者,無論輕重,嚴其防守,或不通水火,或別置一室,無異圍籬,其深惡痛禁之意,蓋如此矣。上曰,徒配之外,亦或有滯囚鄕獄者,自刑曹關問各道,使之區別報來,以爲載決之地也。載瓚曰,前吏曹正郞金秉淵疏陳八條,而有令廟堂稟處之命矣。一曰,信法令而盛言姑息之弊,請行劃一之制矣。蓋法非令不行非法不固,歲首象魏懸法,孟春木鐸行令,聖王所以定法布令,先施信于民者也。至於衛鞅之立木國都,亦所以將欲治國,示民必信也。上自三代,下逮雜伯,刑名之治,非信則無以爲也。見今上下少相須之義,民國無交孚之象,百度皆潰,一治無望者,直以法令不信之故,而姑息二字,切中時病也。信者,實之著也,上以信而臨之,下以實而應之,無雜乎虛僞,無係乎偏私,以上天至公之心,體四時不息之化,則上所謂法也令也,不期信而自信也。二曰,進人才而備陳科目取人之失,請行立賢無方之道矣。我朝科規,已成四百年一王之制,今無以遽議矯改,而若使設科取士,一出於公,則國朝輩出之賢,皆從科目中出來,雖以科目一路,豈無得人之道乎?掌試之臣,取人以公,秉銓之臣,官人以公,而自上臨之以大公至正,則立賢無方,果不外乎是矣。三曰,抑奢侈也。由奢入儉,從古爲難,苟無易俗之化,終無祛奢之道,而易俗卽人君之責也。先自聖念聖躬,尙儉德而抑奢文,以列朝飭躬之德,爲今日導世之化,則雖於百弊之時,豈無一變之道也?四曰,釐軍政也。今日軍政之弊,誠可謂末如何矣。如欲捨本而救末,則必見其弊愈甚而民愈困也。上所云信法令三字,果爲釐軍政之良策,法令信則紀綱立,紀綱立而後,軍政可修,軍弊可革也。五曰,均四賦。諸道田制之亂,自前已然,到今益甚,白徵於陳荒,都失於隱漏,方圓圭直之制,無案可考,高下等數之紊,有土皆然,及今改量,不容少緩,而得人而後,田可以量也,量田而後稅可以均也。使各道道臣,察守令之能否,量民情之苦歇,待年豐先自一二邑始量,以爲就次均量之地。六曰,矯還弊。常平之法,尙矣無論,雖今之什一生耗之制,亶出備水旱厚民産之意,而百弊期生,八路莫保,直由於還弊,而臣實茫不省其可救之方也。第今去甚之道,惟在於道臣,則務裒益之政,守令則謹出納之節,上焉而廉以律已,下焉而明以束吏,則亦庶乎一分救得,以此一一嚴飭,第七之定砲制,第八之愼邊政,俱是備陰雨之策,固邊圉之方,分付各該有司之臣,詳加究覈,各自修擧,俾無因循掩覆之弊,至於法聖鎭之陞爲防禦,旣係關防,且關官制,從後博議,更爲稟處,何如?上曰,依爲之。出擧條載瓚曰,卽見襄陽府使李英埴上疏,則盛陳邑弊,而以貢蔘之弊,本邑爲最,海隅百里,將爲無民之邑,請許作京貢,而有令廟堂稟處之命矣。關東蔘弊,歲加年增,今可謂竿頭之勢,而更無移步之道,蓋江衰之莫可支存,尤甚於他邑,而道臣救弊冊子,亦爲備陳蔘弊之不可不及今釐改,將待諸道狀啓齊到,同時稟處,此疏姑置,以俟道啓覆奏之時,始爲稟定,何如?上曰,依爲之。出擧條載瓚曰,卽見平安兵使趙報本司辭緣,則備陳本營外城改築之形止,而以爲,今此改築爲一百步,而容入財力爲二千餘兩,自備畢役,而本道本營,公儲俱乏,無以一擧竝築,使十年內帥臣,每年以充逋別備二千兩之例,限此數繼築,則十年可以訖功,仍請稟旨行會矣。三物築城,果爲堅完,百步自備,亦甚勤據,而財力所拘,旣無以一擧竝築,依所請,以充逋條二千兩之例,每等每築百步,限十年完築之意,定式分付,何如?上曰,依爲之。出擧條載瓚曰,卽見公忠監使金蓍根狀啓,則備陳永春民舍公廨灰燼之狀,仍以爲,儲置米四十石零,亦爲全燼,係是公穀措置之方,請令廟堂稟旨分付矣。各道全燼穀物,每多蕩減,而今番提川燼穀,亦因特敎許施矣,今此永春四十石儲置,數亦無多,依堤川已施之典恐好,故敢此仰達矣。上曰,依爲之。出擧條上曰,江商貿米事,何以爲之乎?載瓚曰,日前使各軍門將校及平市書員,詳細點檢,則江上所在之穀,爲四萬餘石云矣。上曰,四萬餘石,數旣不多,雖執置,無足損益,使之任自散賣,亦好矣。戶判之意,何如?晩秀曰,此事終涉苟且,故向筵大臣仰達之際,臣亦略陳意見,而今則江上穀包數爻,自備局成件記以來,便是執置之意,旣令執置,旋卽置而不問,則其在信法令之道,似涉如何矣。上曰,自上特敎,則似無礙於瞻聆矣。晩秀曰,然則果好矣。載瓚曰,別下傳敎,然後可以曉諭矣。上曰,自備局以筵敎更爲曉輸,勿使執留,可也。上曰,酒禁節目,何以擧行乎?若使區別大小釀,則必有操縱之弊,無論大小釀,竝爲禁斷,而外方亦一體擧行,可也。集斗曰,若以大小釀區別設禁,則果有下隷操縱之慮,故已以一竝嚴禁,出令矣。上曰,近來市直,不至刁蹬云耶?晩秀曰,迨此年事之愆節,射利者之恣意低昂,亦必有之,民習誠爲可痛,而然亦不當自公家勒令定價,只當禁其太甚者矣。上曰,大臣就座,諸宰奏事。晩秀曰,臣向以均廳儲置錢,貿取兩西穀事,有所稟達,而筵退後,與惠堂往復,則以爲,年事姑未判歉,且船運難保利涉,不無持難之意,姑觀秋成,更爲議稟,亦爲未晩矣。履翼曰,華城係是畿輔重地,而今已判歉,甚於他道,本府元無賑穀名色,來頭救活,茫無涯涘矣。昔在壬寅,請得穀物五千餘石,以爲賑救之資矣,今則人民成聚,不啻屢倍於前日,目今判歉,甚於壬寅,具粟萬石,然後方可以救活矣。取兩西大小米,區劃移轉似好,故敢此仰達矣。上曰,與大臣相議乎?履翼曰,大臣之意,亦無異同矣。載瓚曰,年事之判歉姑未可知,此非豫爲稟定之事矣。履翼曰,今此所奏,實出於先事備豫之意,而果非趁今區劃之請矣。向自本府,欲爲貿米於江上,以爲救荒之計,而日前自廟堂申飭,江上所在米石,使不得散賣,故不得貿去矣。思穆曰,水原之判歉,臣亦聞知,而果爲孔酷云矣。崙壽曰,前因咸鏡監司曺允大狀啓,端川前府使金錫衡所捧銀錢,令秋曹刻期推送事允下矣。其所貪虐捧賂之物,固宜不日徵出,準數下送,而錫衡家在湖南,自京無趁卽徵捧之道,行關該道道臣,卽其所居,一一督捧,嚴飭輸送似好,故敢比仰達矣。上曰,依爲之。出擧條永逵曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上曰,漢城府,刑曹,無見窠乎?集斗曰,本府姑無見窠,而左尹李肇源,在外未入來矣。象奎曰,刑曹亦無見窠,而參判金明淳,方呈辭矣。嘉順宮進服加味六君子湯,自今日停止。出榻敎上命大臣先退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
金相休啓曰,行大司憲李直輔,持平宋啓榦·金直淳左外,執義朴孝成,掌令權烒差祭,孟欽圭呈辭,監察茶時之意,敢啓。傳曰,知道。
宋祥濂啓曰,來二十五日朝參日次矣,敢稟。傳曰,停。
金相休啓曰,同義禁李文會,除拜後過三日不爲出肅,依定式推考警責,仍卽牌招察任,何如?傳曰,允。
宋祥濂啓曰,吏曹郞廳來言,承旨有闕,政事取稟。傳曰,前望單子入之,待下批牌招察任。
宋祥濂啓曰,行右承旨柳相祚今日不爲仕進,卽爲牌招,何如?傳曰,許遞,待下批牌招察任。
承旨前望單子入之,吳泰賢·金相休落點。
傳于李好敏曰,左承旨馳詣宗廟,同副承旨馳詣社稷·北郊,禮房承旨馳詣南壇·雩祀壇,奉審摘奸以來。
同副承旨韓永逵書啓,臣承命馳詣社稷壇上,神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣北郊壇上,神位版奉審則無頉,祭物·祭器·祭井看審則精潔,諸執事·進排官摘奸則無頉矣。臣則還詣社稷享所,待將事後復命之意,敢啓。踏啓字。
左副承旨李好敏書啓,臣承命馳詣南壇壇上,神位版奉審則無頉,祭物·祭器·祭井看審則精潔,諸執事·進排官·佾舞·工人摘奸則無頉,仍詣雩祀壇壇上,神位版奉審則無頉,祭物·祭器·察井看審則精潔,諸執事·進排官摘奸則無頉矣。臣則仍留南壇享所,待將事畢,還奉神位版後,復命之意,敢啓。踏啓字。
以慶尙監司鄭晩錫狀啓晉州牧使朴性圭身死事,傳于金相休曰,令該曹口傳差出,使之明日辭朝。
宋祥濂,以備邊司言啓曰,刑曹啓目,司宰監貢人康俊民等,司䆃寺貢人金仁相等原情後錄事判付內,令廟堂稟處事,命下矣。取見其原情,則康俊民等以爲,本監貢物,曾在戊戌,元貢中二千二百八石零蠲減後,癸卯四百石,因判下先爲復舊,則壬戌供上磨鍊時,當作元貢,以復前日權減之代,而惟彼時貢人輩,從中幻弄,換作加定名色,一依判下,正名復貢,金仁相等以爲,本貢庚申供上一千五百石作貢時,適有久遠宮人宣飯條貢物一千石減下,而貢人中多持別貿貢者,以其宮人條,應減於別貿者,仍卽換減於新加定中,橫被見奪,亟令該曹釐正爲辭矣。原情辭意,極其淆亂,其所蠲貢復貢之前後委折及數爻年條,俱無以憑此査得,令該曹詳考實狀,宜究措處之道,草記稟處,何如?傳曰,允。
宋祥濂,以兵曹言啓曰,卽接西道參軍李彰愼牒報,則訓鍊都監所授字內肅靖門西邊第四城廊近處體城五間許及第八城廊近處體城十間許頹圮云。令繕工監爲先把子圍排,分授軍門,急速修築,而兩處把守軍兵,亦令該軍門量宜定送,限改築間嚴加守直之意,分付,何如?傳曰,允。
宋祥濂,以訓鍊都監言啓曰,本局分授都城肅靖門西邊第四城廊近處體城五間許及第八城廊近處體城十間許頹圮處,令該軍門卽速修築,把守軍兵量宜定送事,自兵曹草記矣。今日爲始,砲手各二十名,將校各一人率領,限改築間輪廻守直之意,敢啓。傳曰,知道。
上在昌德宮。停常參·經筵。
藥房都提調金思穆,副提調沈象奎啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,合辭方張之時,兩司無詣臺之員,事甚未安,除在外外,末肅拜·呈告人員,竝卽牌招,何如?傳曰,允。
備忘記,永宗僉使鄭信達下直,長弓一張,長箭一部,片箭一部,筒兒一箇賜給。
傳于宋祥濂曰,召對爲之。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言具康·林東鎭,執義朴孝成,掌令權烒·孟欽圭牌不進罷職傳旨,傳于金相休曰,只推。
吏曹口傳政事,以尹光垂爲晉州牧使。
以晉州牧使望筒,傳于韓永逵曰,榮川郡守之代,口傳差出。
吏曹口傳政事,以張瀚爲榮川郡守。
以榮川郡守望筒,傳于韓永逵曰,黃澗縣監之代,令該曹口傳差出。
吏曹口傳政事,以李達模爲黃澗縣監。
吏曹口傳政事,以金載孟爲宗廟令。
吳泰賢,以內醫院都提調意啓曰,提調李晩秀,今日問安,不爲仕進,卽爲牌招,何如?傳曰,允。
吳泰貿,以弘文館言啓曰,副校理金,旣有只推之命,卽爲牌招察任,何如?傳曰,允。
宋祥濂,以兵曹言啓曰,今此謝恩使一行赴燕時,所把驛馬,預爲分定,然後可無窘急之弊,今亦依例前期知委,而應把驛馬三十二匹內,慶尙道十二匹,全羅道八匹,公忠道五匹,來七月十五日京中逢點,咸鏡道三匹,江原道四匹,直送安州,來七月二十日逢點事,各道監司處,行移,何如?傳曰,允。
金相休,以左邊捕盜廳言啓曰,本廳從事官權友仁,兼從事官金,身病猝重,勢難察任,竝改差,何如?傳曰,允。
己巳六月二十二日午時,上御誠正閣。召對入侍時,參贊官宋祥濂持詩傳第七卷,侍讀官趙琮鎭持詩傳第七卷,檢討官申在業持詩傳第七卷,待敎朴綺壽持詩傳第七卷,假注書尹尙度持詩傳第七卷,記注官許臻持詩傳第七卷,記事官李光文持詩傳第七卷,以次進伏訖。上命開卷讀之。琮鎭讀自漸漸之石,止此詩也。上曰,下番讀之。在業讀自漸漸之石維其卒矣,止賦也。上曰,參贊官讀之。祥濂讀自有豕白蹢,止章六句。上曰,閣臣讀之。綺壽讀自苕之華,止心之憂傷也。上曰,注書讀之。賤臣讀自苕之華其葉靑靑,止比也。上曰,上番讀之。臻讀自牂羊墳首,止章四句,上曰,下番讀之。光文讀自陳氏曰,止傷之而已。上曰,文義陳之。琮鎭曰,漸漸之石末章,月離于畢,俾滂沱矣兩句,蓋謂行役遇雨,而大抵星有好風,星有好雨,月之從星則以風雨,畢是好雨,月離則雨,此蓋星月相感之理,亶係天人相應之機,故洪範庶徵,有曰肅時雨若,又曰僭恒暘,若夫庶徵之有休咎,係乎二五事得失,若謂某徵應某事云,則雖涉漢儒,傅會之論,而其理之類應,亦有灼然可驗者矣。夫二五事,一言以蔽之,曰敬用五事,敬爲五事之本,固已若是,而八政居五事之次,就中一曰食,三曰祀,周人重農務,故謂歲曰年,年乃穀一熟之謂也,殷人謂歲曰祀,祀乃重祀典之義也。今番殿下,躬行桑林之禱,宸誠上格於晝宵憂勤之中,休應斯捷,皇天降雨,是雨也,得之殿下方寸之誠也。若非宸誠之昭格,豈得致甘霔之響應?天道雖若遼遠,而其感應之捷,有如是矣。且賤臣仄聞日前賓筵,大僚所奏,有云都下父老,欣覩躬行南壇之擧,至有感激流涕者,於此等處,可見民心之孚感,民心旣孚感,則天心之悅豫,自可見矣。近日雖獲甘雨,而諸道亢旱之餘,難保免歉,且國無經用之財,民無創罌之貯,來頭救荒之策,誠茫然矣。伏聞兩西年事向豐云,一邊講究於廟堂,一邊貿穀於兩西,固是急務,而若其拮据措置之得宜,亦係於方伯·守宰之方便之如何耳。故重臣朴文秀爲嶺伯巡部時,見漂木到嶠東之海濱,驚曰咸興萬歲橋材也,是必北路大水,北民其飢矣。登時啓請,移嶺穀數萬石,仍備裝載之具,以聽朝家之允從,竟能救咸民於水災之餘,北民爲嶺伯朴文秀立愛恤之碑於咸興橋傍,夫一方伯得人,則他道之民,亦沾其惠,而朝家一視八域之盛德至意,亦資是而得行,有如是矣。伏願另飭被災諸道道臣,使之方便接濟,獲免一夫顚連之患,使生民均沾我殿下實心實政之澤,是臣區區之望也。上曰,下番陳之,在業曰,今日所講上篇,卽將帥征伐,不堪勞苦而作也。征伐不但是亂世之事,治世亦有之,采薇出車等詩是已,采薇出車,則曰王事靡監,曰王事多難,一篇旨意,專以王事爲重,此無他,上之人以恩威御下,下之人以忠愛事上,此詩之時,上不加恤,下自言勞,其勢固然,年失豐稔,民困飢饉,實無異於南征北伐之苦,而治世明君,深軫接濟賑救之方,使民不知年事之大無,則民心自同采薇出車之時矣。上之視民反是,則亦如漸漸之石,自與上二詩不同者也。恭惟我聖上憫旱一念,克盡修省之道,齋沐虔誠,躬禱南郊,時則日色杲杲,風勢凄其,實無時日之內,冥隲可期,而進幣獻酌之際,已有霏微之應,望燎禮畢之時,奄成滂沱之勢,遠近周洽之慶,由是日得焉。此卽殿下譪然誠敬,上格于天,孚感如響者也。幸而秋事免歉,民憂少紓之後,方寸兢惕之工,每如憫旱之日,燕閒幽獨之中,對越昭事之誠,常若南郊駿奔之地,則天不遠人,休祥滋至,旣往亢旱之憂,永絶於方來,其理灼然,伏願懋哉懋哉。上曰,所陳甚好,當留意矣。上曰,參贊官陳之。祥濂曰,下番所奏,誠爲切實,將帥行役之苦,前後一也,而采薇出車,所以爲治世之音者,以其導達下情故也。治民亦猶是焉,憂勞測怛之念,常篤於上,則暑雨祁寒之咨,不作於下,目今災歲荒政,尤當以固結民心,爲急先當務,以聖上夙夜憧憧之念,雖在廈氈燕閒之地,恒若雲漢側席之時,則八域生靈,亦將有恃而不恐,伏願益加體念焉。上曰,閣臣陳之。綺壽曰,上下番·玉堂及參贊官,旣已悉陳,臣則無可達之辭矣。上曰,將帥出征,不堪勞苦,至於作詩而自嘆,則此時王政如何,而使從征之將帥,若是其勞苦耶?琮鎭曰,此詩當在幽·厲之時,於斯詩,尤可驗周家之盛衰矣。上曰,苕之華章,詩人自比,如苕附物,雖榮不久,以道其憂傷而已,句語間無甚哀怨底意,而章下註曰,其詞簡,其情哀者,何也?琮鎭曰,旣曰維其傷矣,又曰,不如無生云爾,則雖以周家忠厚之餘風,無怨咨之語,而其勞苦憂傷之極,槪可見矣。上曰,哀而不傷,乃詩之正,此詩亦可謂哀而不至於傷耶?琮鎭曰,關雎之詩,哀而不傷,而此詩乃哀而至於傷者也,恐不可比論於哀而不傷之正也。上命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋祥濂啓曰,左副承旨李好敏今日不爲仕進,卽爲牌招,何如?傳曰,允。
傳于韓永逵曰,召對爲之。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言具康,執義朴孝成,掌令權烒·孟欽圭牌不進罷職傳旨,傳于金相休曰,只推。
李好敏啓曰,吏曹郞廳來言,黃澗縣監李達模,憲府則旣已署經,而諫院尙未署經云。大司諫曺允遂,司諫金熙華,獻納鄭觀綏,正言具康,旣有只推之命,竝爲牌招,以爲署經之地,何如?傳曰,允。
正言林東鎭啓曰,臣言議風采,本不合於淸朝耳目之任,而薇垣除旨,忽下於夢想之外,召牌屢降,義分是懼,冒沒出肅,而第臣於合啓中,有難安之私義,前叨見職,援例引避,特蒙體諒之恩,揆以處義,宜無異同,以此情踪,臣何敢一刻晏然於臺次乎?請命遞斥臣職。答曰,依啓。
李好敏啓曰,守令署經事,命下矣。憲府則旣已署經,諫院則大司諫曺允遂,司諫金熙華,獻納鄭觀綏,正言具康牌不進,正言一員未差,無以署經,何以爲之?敢稟。傳曰,一司除署經。
以大司諫曺允遂,司諫金熙華,獻納鄭觀綏,正言具康牌不進罷職傳旨,傳于李好敏曰,只推。
李好敏啓曰,卽伏見公忠監司金蓍根今春夏等褒貶啓本,則守令無一人居下,殊無嚴明殿最之意,推考警責,何如?傳曰,允。
宋祥濂啓曰,卽伏見公忠水使李吉培今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
宋祥濂啓曰,監司到任限滿後,兵水營褒貶之同議封發,同時入啓,例也,而公忠道監司·水使褒貶啓本,則同爲入來,已爲啓下,而兵使金爔五營將褒貶啓本,門限已過,尙未到院,雖未知委折之如何,殿最法意,何等嚴重,而如是稽滯,極爲未安,不可無警,從重推考,何如?傳曰,允。
以副校理金牌不進罷職傳旨,傳于李好敏曰,只推。
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
宋祥濂,以備邊司言啓曰,新除授公忠水使李石求,以前任永宗僉使,未及交龜,尙不得辭朝矣。該營曠官,實屬可悶,待交龜催促辭朝,不多日內下送,何如?傳曰,允。
宋祥濂,以兵曹言啓曰,今六月十七日武臣堂上祿試射退行事,草記蒙允矣。今二十四日設行,而試官望備擬以入之意,敢啓。傳曰,知道。
李好敏,以觀象監提調意啓曰,國卜李東振有頉代,旣以李顯明差出,則例當付祿,而在前李東振永付司果時,因特敎擧行,今番何以爲之?敢啓。傳曰,今亦依前例爲之。
己巳六月二十三日午時,上御誠正閣。召對入試時,檢校直閣洪奭周持詩傳第七卷,參贊官韓永逵持詩傳第七卷,侍讀官趙琮鎭持詩傳第七卷,檢討官李止淵持詩傳第七卷,假注書尹尙度持詩傳第七卷,記事官朴綺壽持詩傳第七卷,記事官李光文持詩傳第七卷,以次進伏訖。上命開卷讀之。琮鎭讀自何草不黃,止作此詩。上曰,下番讀之。止淵讀自何草不玄,止朝夕不暇賦也。上曰,閣臣讀之。奭周讀自有芃者狐,止興也。上曰,參贊官讀之。永逵讀自何草不黃四章,止卷之十五。上曰,文義陳之。琮鎭曰,此詩居變小雅之末,而民生極困瘁矣,王室極衰亂矣。文·武·成·康之業,無復餘地,然若使當時之君,回心改過,撥亂興衰,克擧方策布在之政而棫樸菁莪之化復行,則何草不黃之歎,不作矣,民之父母,如保赤子,則哀我征夫,獨爲匪民之憂,不發矣。麀鹿攸伏,白鳥翯翯之化復著,則匪兕匪虎,率彼曠野之患,可去矣,有夷之行,歸者如市,則有棧之車,行彼周道之怨,可息矣。大抵看詩之法,以懲創感發,推類反隅爲要務,故宋之講官有云,雖變風之詩,亦有所裨益於進講也。伏願燕閒幽獨之時,雖此等之詩,推類反隅,涵泳玩繹,如麟趾騶虞等詩,則其收功效之美,亦未必下於二南矣。上曰,下番陳之。止淵曰,此章乃變小雅末篇,而其中周道二字,與正雅首偏周行之義,相爲照應,蓋周之盛時,則有周道如砥,其直如矢之美,及其衰亂之後,反有顧瞻周道,中心怛兮之歎,周道則一也,而觀乎前後所云,若足懸殊,此固時運之盛衰,而莫不由於人君德政之如何耳。夫王道本自蕩蕩,自堯·舜·禹·湯,曁于文·武·成·康,莫不率由是道,及至衰世,荊榛鞠草,幾至塞路,而幸賴孔·孟·程·朱之指示後學,尙不墜絶矣。如臣等者,魯莽頹惰,未免舍正路不由之愧,而以我殿下卓越之資,緝熙之工,其所遵王之道,不是難事矣。朱子曰,學者一路,平易正直,溯此而直上,可到聖賢地位,此謂日用當行之路,而其所尋向上去之要,不過乎學之一字,苟能進進不已,無有作輟,則維彼正路,少無茅塞之歎,而永有如砥之美矣,伏願深加體念焉。上曰,閣臣陳之。奭周曰,此章次於苕之華之下,蓋苕之華,飢饉愁歎之詩也,此章則征役怨咨之詩也。飢饉之災固爲生民莫大之疾苦,而天災流行,聖世之所不能免也。苟其所以處之之有道,則雖有凶荒水旱,而民無菜色,晏然昇平之樂,固無異於豐熟之時也。惟其飢饉之餘,不思拊恤之道,又從以征役之苦,則嗷嗷怨咨,於是乎興,而怨咨之不足,起而爲盜賊,周室亂亡之原,未始不在於此二詩所刺也。經史講讀之要,所貴乎援古而證今,顧今目下飢饉之憂,誠可謂凜凜乎殆哉。近年以來,雖曰屢豐,而公私蓄積,尙無餘裕,一朝而遇此極無之災,遑汲之狀,不言可想,加以綱紀久弛,人心不古,不待秋成之後,而騷擾之端,無所不至,爲今日之計,若不大加鎭安,則意外之患,何所不有哉?近日批敎之下,憂民惻怛之意,譪然若天地之覆燾,八域生靈,庶幾賴此奠安,第伏念,見諸空言,不若行之實政,自古以來,救荒之實政,不越乎發倉廩蠲徭賦二者而已。倉廩之發,固當預講,而賦稅之厲民,與征役無異,當此歉荒之歲,咨彼顑頷之民,四壁赤立,十口流離,雖袵席而粥飯之,猶恐其救死之不贍,尙何忍鞭扑以加其肌膚,追呼以擾其門閭,責之以必不可充之征稅耶?若其推剝已甚,搜恬已盡,民不堪命,散而之四,然後不得已而始許其或停或蠲,則徒失公家之入,而民亦不以爲惠,孰與快許其停免於民力未竭,人心未離之前,有以大慰其仰望愛戴之情,而不使之蕩析顚連乎?古人有言曰,豫之一字,最爲荒政之要,臣竊謂賑濟之資,固所當豫備,而蠲免之政,尤不可以不豫講也。今殿下誠一渙發絲綸,洞諭以被災之邑,各樣稅納,竝與停減之意,則疲瘵餓羸,皆將鼓舞興起於德化之中,而目下騷然之民情,亦將帖然自定,今日急務,恐無大於此者矣。上曰,參贊官陳之。永逵曰,閣臣所奏甚切實,臣無可達之辭矣。上曰,上番俄有所奏,而若使幽·厲之君,能側身修行,則亦將撥亂興衰,不至於將亡之境耶?琮鎭曰,雖幽·厲之主,苟能率行文·武之政,則轉危爲安,亦將不難矣。上曰,此詩傷其周室之將亡而作,則似有憂國之心,而至於何人不將,經營四方,哀我征夫,獨爲匪民云爾,則有怨苦底意,是固上失其道,而下亦無所失歟?琮鎭曰,此非但上之人失道而致然也,爲人下而非其上者亦非矣。上命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李好敏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
韓永逵啓曰,黃澗縣監李達模,旣已當日肅拜則一司除署經命下之後,所當卽爲下直,而該曹不卽知委,今日廳坐,肅單不爲來呈,事甚未安,當該不飭之堂上,推考,該縣監,使之卽日辭朝,何如?傳曰,允。
韓永逵,以吏曹言啓曰,今日本曹褒貶坐起時,堂上不可不備員,而參議金會淵病不來,令政院牌招,以爲同參開坐之地,何如?傳曰,允。
韓永逵,以吏曹言啓曰,曹所屬司饔院官員等矣,今春夏等褒貶,當爲等第,而因本院都提調有故,不得磨勘之意,敢啓。傳曰,知道。
以吏曹參議金會淵牌不進罷職傳旨,傳于韓永逵曰,只推。
以副校理金牌不進罷職傳旨,傳于韓永逵曰,只推。
韓永逵,以弘文館言啓曰,本館上番闕直,事甚未安,副校理金,旣有只推之命,卽爲牌招入直,何如?傳曰,允。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭牌不進,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言具康,執義朴孝成,掌令權烒·孟欽圭牌不進罷職傳旨,傳于金相休曰,只推。
韓永逵,以弘文館言啓曰,本館上番闕直,事甚未安,應敎朴宗臣,副應敎權丕應,校理尹致後,副校理金學淳,竝卽牌招,以爲推移入直之地,何如?傳曰,允。
以應敎朴宗臣,副應敎權丕應,校理尹致後,副校理金學淳牌不進罷職傳旨,傳于韓永逵曰,只推。
以公忠監司金蓍根狀啓西原縣民家失火事,傳于李好敏曰,當農失火,聞甚矜惻,元恤典外,別加顧恤事,廟堂區劃分付。
李好敏,以戶曹言啓曰,備邊司草記內,刑曹啓目司宰監貢人康俊民等,司䆃寺貢人金仁相等原情後錄事判付內,令廟堂稟處事,命下矣。取見其原情,則康俊民等以爲,本監貢物,曾在戊戌,元貢中二千二百八石零蠲減後,癸卯四百石,因判付先爲復舊,則壬戌供上磨鍊時,當作元貢,以復前日權減之代,而惟彼時貢人輩,從中幻弄,換作加定名色,一衣判下,正名復貢,金仁相等以爲,本貢庚申供上一千五百石作貢時,適有久遠宮人宣飯條貢物一千石減下,而貢人中多持別貿貢者,以其宮人條,應減於別貿者,仍卽換減於新加定中,橫被見奪,亟令該曹釐正爲辭矣。原情辭意,極其淆亂,其所蠲貢復貢之前後委折及數爻年條,俱無以憑此査得,令該曹詳考實狀,且究措處之道,草記稟處事允下矣。大抵各貢元貢則有流來定數,供上進排,則有隨時加減,故每當各殿宮供上新磨鍊之時,有加定之法,加定云者,元貢價不足於供上進排則計其不足之數,加作元貢,更定其數之謂也。假令見在元貢爲五百石,而新供上加進排爲五百石,則加定五百石,合作元貢一千石者也,初非元貢之外,別有加定名色也。又或元貢價,有餘於共上進排,則計其有餘之價,減於元定之數,此所謂減貢也。只觀元貢之足不足而或加或減,則加定亦元貢,減貢亦元貢,均是一元貢,初無異同之可論,其所加減,爲貢人之得失則,可也。其在供上進排,毫無事體之損益,此乃大同作貢,以來不易之常法,今此司宰監貢人原情中壬戌供上當作元貢云云,壬戌供上新磨鍊時,元貢價不足於新供上進排,故加定一千八百九十餘石,以充元貢不足之數,時貢人幻弄換作之說,卽皮不存之毛,司䆃寺貢人原情中庚申供上換減云云,庚申供上磨鍊時,以原貢價,較計新加定數,不足爲五百石,故只以此數新定,其餘則就元貢中磨鍊,而至於別貿,則係是臣曹上下,元無關於元貢,所謂別貿換減之說,乃是指無謂有也。供上磨鍊,卽臣曹與惠廳考例酌定,稟旨擧行之事,則幺麽貢人輩,何敢換作,亦何敢橫奪乎?今此康俊民·金仁相等,本非元貢進排之實貢人,卽閑雜無賴非理好訟之數三奸民,而或妄希罷貢之還復,或潛謀欺人而取物,加定則一也,而俊民等則曰,當爲元貢,而不當爲加定,仁相等則曰,新磨鍊供上,當竝作加定,兩貢原情,互相矛盾,加定元貢之元無異同,渠輩亦豈不知,而變幻事實,恣意譸張者,究厥情狀,極其痛惡,甚至於壬戌供上則曰,正名復貢,庚申供上則曰,以別貿條換減,不過比元貢之例加,而敢曰不當加定,初無別貿貢之相關,而敢曰橫被見奪,有若名色事體之有所未安者然,供上磨鍊,是何等莫重莫嚴,而渠輩敢以千萬孟浪之說,開口容喙,無難欺罔,萬萬叵測,至於戊戌減貢,卽先朝特命減罷之移屬宮人條,而其後舊貢人呈訴,有廟堂勿施之題,辛巳加定,初以別貿上下,旋以供上事體之自別,移送惠廳,今作元貢,則兩貢人之藉此兩條,眩惑爲說者,其爲計尤極狡惡,曾在癸亥年,因司䆃寺元貢人呈訴,自臣曹嚴覈金仁相奸情,移送法司,施以刑配之典矣。放還未幾,不悛舊習,又有此蹕路鳴錚,驚動天聽之擧,放恣無嚴,莫此爲甚。康俊民誣罔呼籲之罪,亦與仁相,一而二二而一,此等犯分蔑法之頑民,若不別加嚴繩,後弊有不可勝言。司宰監舊貢人狀頭康俊民,司䆃寺貢人狀頭金仁相,竝令攸司嚴刑遠配,狀中同參諸漢,亦令從重科治,何如?傳曰,允。
宋祥濂,以兵曹言啓曰,慶尙監司鄭晩錫狀啓,道內別試武士柳葉箭入格義興閑良崔永國起送兵曹事,纔已啓下矣。在前別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
宋祥濂,以兵曹言啓曰,嶺南別試武士更爲試取事,草記啓下矣。以其本道入格技藝試取,則義興閑良崔永國,柳葉箭未入格,揆以抄上法意,誠甚未安,該道道臣推考,武士則還下送,而在前因特敎,有給糧下送之例,今亦依此擧行,何如?傳曰,允。
禁府啓目,兵曹佐郞姜學濬原情云云。傳旨內辭緣,泛稱遲晩刑推得情,何如?判付啓,除刑推議處爲良如敎。又啓目,江華前中軍柳相穆原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,敦化門守門將李光根原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
夜自五更至二十五日開東,灑雨下雨,測雨器水深八分,自開東至人定,灑雨下雨,測雨器水深一寸三分。
藥房都捉調金思穆,提調李晩秀,副捉調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜,王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋祥濂啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金相休啓曰,卽者義禁府都事來言,時囚無得過三日滯囚,曾有定式矣,時囚罪人金鉉哲,當爲照律,而判義禁南公轍呈辭受由,次堂例不得擧行云,何以爲之?敢稟。傳曰,令次堂擧行。
傳于李好敏曰,召對爲之。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒牌不進,孟欽圭疏批未下,監察茶時之意,敢啓。傳曰,知道。
以大司諫曺允遂,司諫金熙華,獻納鄭觀綏,正言具康,執義朴孝成,掌令權烒牌不進罷職傳旨,傳于金相休曰,只推。
韓永逵啓曰,卽伏見鏡城判官姜世鷹到院上疏,則多有違格,語或猥屑,且無疏匣,事甚可駭,所當還下送,而係是民隱,故雖不得不捧入,而不可無警,從重推考,監封之道臣,亦難免不察之失,推考,何如?傳曰,允。
以慶尙監司鄭晩錫狀啓安義縣監金孝根身死事,傳于李好敏曰,令該曹口傳差出,使之當日辭朝。
吏曹口傳政事,以韓復衍爲安義縣監。
兵曹口傳政事,副司果單李英發。
以副校理金牌不進罷職傳旨,傳于吳泰賢曰,只推。
吳泰賢,以弘文館言啓曰,本館上番闕直,事甚未安,副校理金,旣有只推之命,卽爲牌招入直,何如?傳曰,允。
吳泰賢,以弘文館言啓曰,本館上番闕直,事甚未安,應敎朴宗臣,副應敎權丕應,校理尹致後,副校理金學淳,旣有只推之命,竝旣牌招,以爲推移入直之地,何如?傳曰,允。
宋祥濂,以兵曹言啓曰,宣薦內禁衛取才三技入格別單及宣部守三薦參上武臣前銜作散人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
金相休,以刑曹言啓曰,因戶曹啓辭,司宰監舊貢人狀頭康俊民,司䆃寺貢人狀頭金仁相等,竝令攸司嚴刑定配事,命下矣。康俊民·金仁相,各嚴刑一次後,俊民咸鏡道北靑府,仁相平安道鐵山府,竝定配所,卽爲押送之意,敢啓。傳曰,知道。
刑曹啓目粘連,廣州府殺獄罪人元光得獄事,毋論撞觸,傷在心坎,則焉逭償命,而特以血癊暈諸症之疑眩,仰請更査者,而初覆相左,不行三檢,大是違格,守臣所論亦出據法,蓄疑成獄,恐非審克,上裁,何如?判付啓,旣不三檢,症亦無見,且從輕之論,亦出審克之義,施以次律爲良如敎。又啓目粘連,廣州府殺獄罪人元光得獄事,初檢官廣州判官徐耕輔,覆檢官安山郡守韓樂裕緘辭推考罪,各杖六十,收贖,何如?判付啓,依允爲旀,徐耕輔·韓樂裕等段,竝只功減一等爲良如敎。又啓目粘連,司宰監舊貢人崔行等,司䆃寺舊貢人韓集等,或稱復貢,或稱換作,屢次煩瀆之罪,遲晩,竝自臣曹考律重勘,何如?判付啓,依允。
掌令孟欽圭疏曰,伏以,臣以八旬垂盡之蹤,日者猥蒙天恩,以臣爲司憲府掌令,華誥繼降,天牌儼臨,光生旅邸,榮極殘骸,臣聞命惶隕,章皇出肅,以爲一分竭蹶報答之地,而素患伏暑,忽又添劇,實無蠢動之望,屢違召牌,自犯逋慢之辜,恭俟鈇鉞之誅,而威罰不下,職秩依舊,臣夙夜悚蹙,措躬無地,而竊伏惟念,臣所叨之地,卽是掌風憲禁奸猾之職,而發遣禁吏,糾捕非法,卽四百年由來府規,而不可自臣瘝曠者也。故日前果以禁令中數三條件,定吏隷廉探矣。禁吏乃於泥洞金姓人家,搜捕巫女以來,故果爲依法重繩,用例收贖矣。前承旨臣金宗善,稱以禁隷之捕捉巫女也,突入其再從家門內云,捉打禁隷,傷殘肌體,因爲拘囚,故臣據法送言,諭以禁隷之欲捉眞贓,不得不有此事,而旣捉之後,例無罪過,卽本府之自來法意也。極言其不可,則宗善不得已放送禁隷,而乃反移怒於禁隷之妻,押送捕廳,牢囚亂杖,世豈有如此事面乎?夫捕廳者,本所以治盜者,而巫女之潛在城中,其律甚重,亦宗善之所應知者也。捕禁之隷,反送治賊之司者,此何擧也?且臣發牌府吏,將捉致金姓人之奴,欲治其毆打府隷之罪,則泥洞一坊齊出毆打,奪還其被捉之奴子,此果與白晝疑人之奴,隱匿不出者,何以異哉?臣老癃疲軟,遭此凌踏,使累百年掌憲之風,由臣掃地,蔑蔑無餘,則臣之不職,已無可言,而金宗善之捉打禁隷,壞損法綱之罪,固不可容貸。伏乞聖明,俯賜鑑諒,先治臣巽軟溺職之失,以勵臺風,金宗善之蔑視臺憲,無所顧畏之罪,嚴加處分,以肅朝綱,千萬幸甚。臣無任云云。省疏具悉。金宗善事,本事未知何故,而誠如是則豈可免勘罪乎?爲先令政院問啓,爾其勿辭察職。
鏡城判官姜世鷹疏曰,伏以,臣以嶺外疎逖之蹤,性本儱侗,才又短淺,撫躬揣分,無一可觀,而猥荷先大王不世之遇,濫竊科第,曾忝從班,釋褐已三十年,通淸已二十一年,犬馬之齒,今已六十有四矣。年迫桑楡,死亡無日,自分溝壑,無意榮途者,亦至十年之久矣。乃者聖度天大,不遺遐穢,去年六月都目大政,恩除遽降,蓬蓽生光,人聽聳動,不啻若枯木之生華,絶處之逢生,坐死肉骨之澤,臣何敢忘,臣何敢負?顧念螻蟻之賤,何以得此?歌咏聖德,不知所以措躬也。臣受任以來,夙宵兢惶,一心匪懈,欲殫絲毫之責,以效涓埃之報者已踰年矣。仍竊伏念,昔在丁巳年分,臣待罪成歡察訪,翌年戊午,惟我先大王,敎列邑守宰之臣,疏陳民邑之弊,臣於伊時,出位忘分,仰陳郵弊八條,而還弊亦其一也。以我先大王納汚之聖量,過蒙優奬,特許施行,各句管盡分之穀,爲六千餘石之多,而竝屬常平廳,使之半分半留,以爲儲積備虞之資,深恩厚澤,徧及於執鞚懸鶉之卒,臣實不知該郵之尙今蒙澤,永久施行,而臣至于今莊誦銘肺,於戲,不忘,恭惟我殿下沖年嗣位,仰承丕緖,凡百施措,無非祖述祖宗,憲章先王,銳意圖治,懷保小民,十行絲綸,丁寧懇惻,諮諏於道臣守宰,而遠及於要荒之服,擊柝枕戈之地,臣雖無似,老將死矣,曷敢不仰承休命,推赤盡誠,罄竭素蘊,以未報於先大王者,仰報於我殿下也哉?伏乞殿下,勿以人微言淺而細垂察焉。竊伏念,八域之內,莫非王土,率土之濱,莫非王臣,則臣民一體,陸海俱利,民惟邦本,本固邦寧,儘如絲綸中首建第一義也,而與之安與之危,可合而不可離,可用而不可疲者亦明矣。自古聖帝明王及賢相良佐,未嘗不念玆於是,釋玆於是,孜孜兀兀,汲汲若不及者,豈無以也?故曰君子不以其所以養人者害人,又曰百姓足君誰與不足,百姓不足,君誰與足?誠哉是言也,夫我國家糶糴之法,實倣中朝儲峙常平之美制,而軍國兵荒之需也。當初設置之意豈偶然,而終致難醫之痼弊,百姓之難支也哉?臣請盡言之,其或無誅否乎?夫以目下臣之所掌鏡城一邑言之,還穀不下爲十有一萬一千餘包,而所謂各穀,不過兩麥太稷粟唐木麥小豆雜色穀而已之中,太爲至賤,兩麥稷粟次之,正租絶無而僅有,大米名色絶無,以米爲名者,不過粟稷米唐米牟米木麥米者,間或有之,言念民生,可謂可憐而寒心也。豈忍常平穀外,創名以句管穀,盡分於百姓,折耗取用,以充無名之斂乎?臣不敢知此法,乃我國祖宗流來之法乎?假使流來之法,亦當隨時損益,以圖便民之政而已,是故周官曰,學古入官,議事以制,政乃不迷,聖人豈虛語哉?本邑常平交濟穀數,不過爲三萬六千六百石零,而兩營句管盡分,爲七萬四千四百石零,句管穀數,較諸常平穀數,不啻爲幾倍,則其爲殘民之政,亦復爲幾何?且伏念,不忍之中,又有所不忍不堪之政者,卽所謂折米作錢之法也。臣邑旣無米色之優,又非行錢之地,則其爲百姓之弊瘼,亦從以倍簁矣。臣竊伏聞,此法本非舊制,乃是近來三數十年創行之新法也,如是而民安得不困,又安得不怨而謗訕之也哉?臣府如此,則十州可知,十州如此,則一道可知,一道如此,則八域可知,八域如此,則擧一國可反三隅矣。玆敢不避煩猥,毋論巨細,凡所以爲民害者,謹具冊子,條列仰陳,臣不敢知我殿下,果或留神澄察於萬機燕閒之暇,而採施究惠,信四時而通金石而感豚魚乎?第伏念,臣之今此所陳,無非細瑣塵累,不足槪於聖聽,而俱出於本情無隱爲國家憂民保民之苦心血誠,亦非高遠難行之事,伏願殿下,恕臣率爾狂妄之罪,而俯垂一二採施之澤,則北關之民幸甚,八域之民幸甚。臣無任云云。省疏具悉。所陳令廟堂稟處。
己巳六月二十五日午時,上御誠正閣。召對入侍時,檢校直閣洪奭周持詩傳第八卷,參贊官李好敏持詩傳第八卷,檢討官李止淵持詩傳第八卷,假注書尹尙度持詩傳第八卷,記事官申在植持詩傳第八卷,記事官李光文持詩傳第八卷,以次進伏訖。上命開卷讀之。止淵讀自詩傳大全,止侯于周服賦也。上曰,閣臣讀之。奭周讀自侯服于周,止賦也。上曰,參贊官讀之。好敏讀自無念爾祖,此賦也。上曰,注書讀之,賤臣讀自命之不易,止賦也。上曰,上番讀之。在植讀自文王七章,止以商爲監也。上曰,下番讀之。光文讀自七章,又言當以商爲監,止亦勉於此而已矣。上曰,文義陳之。止淵曰,此章卽大雅首篇也。範圍宏深,辭旨正大,字字句句,莫非切要於帝王鑑戒,不可以一二段文義仰陳,而觀乎一篇之大旨,則專言天命之去就,以明周家之受命,實由文王之德之盛,而其所形容文王之德者,不過敬一字而已,而其效驗,至於文王孫子本支百世,是知有周八百年基業,實本於是矣。大抵敬之一字,卽千聖相傳之心法,而自古言天人之際,必曰敬者,誠以天人一理也,故動靜語默,不可有一毫之慢也。程子曰,毋不敬以對越上帝,又曰敬義夾持,上達天德,由是觀之,則周公陳戒成王之意,可謂深切著明,而至於末章所云儀刑文王萬邦作孚者,成王之所當法者乃天道,而天道則無跡可尋,文王之德,亦一天也,而在成王尤爲親切,在萬邦所嘗信服,故儀刑之道,自有其所,此謂法文王所以法天也。以臣管見,固何敢有所擬議者,而第以我殿下法天之道言之,先大王盛德至善,動合天道,治法政謨之勤勤孜孜,無非敬字上做去,二紀功化,與天無間,殿下苟能深念乎遺大投艱之基,克盡善繼善述之道,殿下之盛德,亦可以與天爲一,而先大王陟降之靈,與天心悅豫,國家萬億年無疆之慶,自今伊始矣。此章之義,以此體驗,尤爲襯切於聖躬,伏願體念焉。上曰,閣臣陳之。奭周曰,此章,玉堂旣有所奏,而濟濟多士,文王以寧兩句中一寧字,最宜深味之矣。文王之德國已泰矣,民已安矣,固無賴於譪譪多士,而尙曰多士以寧,則治國之道,亶在得賢,若是乎寧字之有可觀者也,夫人君之用賢,將以求寧也,使賢者在位,能者在職,同心共貞,各盡其道,百工焉允釐,庶績焉咸熙,則垂衣拱手之治,不期寧而自寧矣。後世人主,不思所以自安之道,只耽目下之逸豫,所近者便嬖之臣也,所樂者聲色之娛也,有賢而不能好之,有人而不能用之,如此而求其寧,其可得乎?若或有直言極諫之臣,進鯁直之言,則逆于耳拂于心,不求諸道,訑訑之色,有所不寧,故好臣其聽從於己,可以役使者,必用讒諂面諛之人,則其喋口利說於細事,未必無一長可取,而至於當大事,則無公耳國耳之心,只有營私爲己之計,使人主之心,亦將憂危而不安矣。由此觀之,則寧字之義,最爲緊切,而文王用人之意,於斯可見矣,伏願體念焉。上曰,參贊官陳之。好敏曰,玉堂·閣臣所陳甚切實,臣則無容更達矣。上曰,此詩專美文王之德,其中敬之一字,爲開卷第一義也。學問與治國,非敬則無以進就,何以則做得敬字工夫耶?止淵曰,敬是徹上徹下之工,而其義則主一之謂也。先儒以靜坐爲居敬之工,而人君則萬幾叢集,若待靜坐後爲敬,則恐無其暇也,必也動靜云爲之間,無一念怠忽,無一時間斷,無事則持守,有事則照察,仍居敬之道,此專在於心學上工夫矣。上曰,末章云,上天之載無聲無臭,儀刑文王,萬邦作孚,觀其辭意,則文王之事,較諸上天之載,或有難易之可言耶?止淵曰,此若以難易論之,而只在有跡無跡之間,上天之道,於穆不已,文王之德,純亦不已,則苟欲求上天之道,曷不於文王之德則之乎?奭周曰,天與文王一也,而上天之載,無聲臭之可尋,文王之德,有形跡之可見,則其所以取法文王者,易於法乎上天也。王大妃殿進御人蔘二錢重粟米飮,自今日一貼式限四貼煎入事。出榻敎惠慶宮進服人蔘二錢重粟米飮,自今日一貼式限四貼煎入事。出榻敎惠慶宮進服生脈君子湯停止,加味君子湯自今日一貼式煎入事。出榻敎嘉順宮進服人蔘二錢重粟米飮,自今日一貼式限四貼煎入事,出榻敎上命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深二分。
中宮殿,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
傳于李好敏曰,健陵獻官,仍爲奉審摘奸,顯隆園·華寧殿,一體奉審以來。
金相休啓曰,金宗善事,本事未知何故,而誠如是則豈可免勘罪乎?爲先令政院問啓事,命下矣。問于行副護軍金宗善處,則以爲,臣實不肖百無一能,而處地有異,故只以畏愼二字,爲持身之符矣,千萬意外,姓名至登白簡,歸之於無所顧畏,致有此問啓之命,惶隕震越,寧欲溘然。臣之先祖別廟,在於泥洞,而窮族之孀居婦女,入處其家矣。昨日其婦女使人來告曰,憲隷爲捕巫,突入內庭,無數作拏,至使何許女人,搜及內堗,轉至入於祠板所在之室,憲隷則雖不可較,女人則不過村婆也。渠之搜拏,至及先廟,不可仍置,故方呈捕廳,臣聞極駭惋,言送捕廳,略欲懲礪,旋因臺臣之往復,過夜卽放,這間事實,如斯而已。臺疏所指,曰捉打禁隷,仍爲拘囚,曰據法送言,不得已放送,曰泥洞一坊,齊打捉奴之吏等說,未知何所據而發,而臣旣非己事,家居稍遠,實不聞有此事也。至若移怒押送,牢囚亂杖等語,不覺悚然,假使臣力托捕廳,捕廳其肯聽臣之言,而遽施朝家已除之刑乎?全篇命意,有若臣終始擔着,許多蔑法之事,無難爲之者然,甚至以白晝殺人,隱匿不出,比擬危怖,寒粟遍體,臣罪臣自知之,驚聽及廟之說,不挽捕廳之訴,觸怒臺臣,至有此擧,臣於平日,誠能眞箇謹畏,豈有橫逆之來也?伏地戰栗,不知所達云矣,敢啓。傳曰,處事不免疎率,而以若處地,無論其如此如彼,名登臺彈者,烏可無罪乎?姑先施以罷職不敍之典。
宋祥濂啓曰,明日穆陵忌辰祭,傳香禮房承旨當爲齋宿,而行左承旨吳泰賢纔已須資出去矣。所當牌招,而拘於廳規,不得請牌,何以爲之?敢稟。傳曰,禮戶換房。
以副校理金牌不進罷職傳旨,傳于李好敏曰,只推。
以應敎朴宗臣,副應敎權丕應,校理尹致後,副校理金學淳牌不進罷職傳旨,傳于李好敏曰,只推。
以全羅監司李冕膺狀啓濟州牧漂留呂宋人,入送盛京,轉還本國事,令廟堂稟旨分付事,傳于宋祥濂曰,呂宋國人之許久留置,蓋緣言語不通,書字不明之致而然,今見狀啓,自此不難於道路之辨知,且有我國漂人之見呂宋國者,其爲呂國之人,尤無可疑,況九年漂居,三人纔存,前以見琉球國人,而思故土之心益切,今又見言語之沕合,而癡狂訴泣又如此,此是人性之固然,情狀亦極矜惻,以此事措辭,撰出咨文,轉致盛京,以爲生歸故國之地,供饋護送等節,亦爲各別申飭,以示朝家優柔之意事,一體分付。
宋祥濂,以備邊司言啓曰,進賀使行夫馬分把於遠各道列驛,而今則期日已迫,無以趁期上來,不無臨時狼狽之慮,在前如此之時,每以兩西驛馬,替把入去矣。今亦依此例,以平安·黃海兩道驛馬,許令代把之意,分付,何如?傳曰,允。
宋祥濂,以禁衛營言啓曰,來七月當七番中部右司屬江原道四哨軍兵逢點實數五百十三名,已爲點閱整齊,來七月初一日,與內外各處入直將官軍兵等,依例替代後,舊軍放送之意,敢啓。傳曰,知道。
宋祥濂,以御營廳言啓曰,本廳來七月·八月兩朔應立右部前司屬公忠右道四哨軍兵五百十七名,今已逢點整齊矣。七月初一日,與舊番中部後司軍兵,替代立番後,舊軍放送之意,敢啓。傳曰,知道。
宋祥濂,以禁衛營言啓曰,來九月八番中部後司屬江原道四宵軍兵,來八月二十五日京中逢點,依例準二朔立番之意本道監司處,預爲知委,何如?傳曰,允。
宋祥濂,以御營廳言啓曰,本廳來九月十月兩欮應立右部左司屬公忠左道四哨軍兵,八月二十五日,京中逢點,九月初一日,與前司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
李好敏,以賑恤廳言啓曰,西部龍山坊萬里倉契任掌金以興,今月二十六日本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
金相休,以義禁府言啓曰,全羅監司李冕膺狀啓內,高敞縣庚申年以後各年虛錄磨勘守令吳亨喆·鄭敬行·金最行·南建中罪狀,令攸司稟處事,啓下矣。鄭敬行·南建中,今方待命拿囚,吳亨喆,以法聖僉使,時在任所,依例發遣府書吏,交代後拿來,金最行,下去公忠道大興地云,亦爲發遣府書吏拿來,何如?傳曰,允。
禁府照目粘連,當直都事金鉉喆矣,本府議啓內,行步遲緩,雖緣實病,擧行稽緩,萬萬駭然,以此照律罪,笞五十收贖,解見任別敍,私罪奉敎依允。
上在昌德宮。停常參·經筵。
中宮殿,藥房口傳問安。答曰,知道。
進御人蔘二錢重粟米飮,自今日一貼式限二貼煎入事,榻前下敎。
中宮殿進御人蔘二錢重粟米飮,自今日一貼式限二貼煎入事,榻前下敎。
沈象奎啓曰,藥房三提調持粟米飮來待矣。傳曰,封入。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
韓永逵啓曰,來初一日輪對日次矣,敢稟。傳曰,當次人受點,後日次待令。
宋祥濂,以兵曹言啓曰,今六月二十七日立秋七月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
上在昌德宮。停常參·經筵。
自人定至二十九日開東,灑雨下雨,測雨器水深三分。
中宮殿,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
沈象奎啓曰,藥房三提調持粟米飮,來待矣。傳曰,封入。
傳于韓永逵曰,傳香承旨馳詣懿陵,奉審摘奸以來。
傳于吳泰賢曰,日前處分,出於有改無勉之意,非謂本事實皆如許也,飭已施矣,況慈候近多靡寧,而遇今日益覺凜綴,此時豈可無承候之人?前承旨金宗善敍用,還付軍職,使之承候。
兵曹口傳政事,副護軍金宗善。
傳于韓永逵曰,奉審都尉入侍。
吳泰賢,以禮曹言啓曰,卽接禧陵參奉·孝昌墓守衛官所報,則焚香受香,在於明日,而本陵直長,本墓守衛官,有闕未差,受香無人云。禧陵直長,孝昌墓守衛官有闕之之代,竝令吏曹,以在京無故人,口傳差出,以爲受香之地,何如?傳曰,允。
吏曹口傳政事,以趙雲成爲禧陵直長,林枝達爲孝昌墓守衛官。
以慶尙監司鄭晩錫狀啓密陽府民家漂頹事,傳于宋祥濂曰,數十戶漂壓,在於當農之時,極爲矜惻,元恤典外,別加顧恤事,廟堂區畫分付。
己巳六月二十八日酉時,上御誠正閣。奉審都尉入侍時,同副承旨韓永逵,假注書尹尙度,記事官朴綺壽,記事官李光文·永明尉洪顯周,以次進伏訖。上曰,健陵奉審,則何如?顯周曰,陵上丁字閣奉審則無頉,祭物·祭器·祭井看審則精潔,諸執事摘奸則無頉矣。仍詣顯隆園,園上丁字閣奉審則無頉,華寧殿殿內奉審則亦無頉矣。上曰,祭享安寧過行,而陵上莎草,如何耶?顯周曰,祭享如禮順成,而莎草亦無頉矣。上曰,沿路農形,何如?顯周曰,水畓則盡爲移秧矣。上曰,皆已茂盛否?顯周曰,早移者方茂盛矣。上命都尉先退,顯周退出。又命退,承史以次退出。
上在昌德宮。停常參·經筵。
自開東至未時,灑雨下雨,測雨器水深一寸七分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
宋祥濂啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于韓永逵曰,傳香承旨馳詣宗廟·景慕宮,奉審以來。
傳于韓永逵曰,同副承旨入侍。
李好敏,以産室都提調·提調意啓曰,謹考前例,産室設廳後,當月則三提調,竝直本院,承候官別入直于差備近處矣。依古例,自明日臣等,竝直領敦寧府事金祖淳,童蒙敎官金逌根,別入直待令,醫官等,亦令竝直于各其處所,何如?傳曰,允。
傳于李好敏曰,三提調竝直,承候戚臣別入直,更待下敎爲之。
醫官卞觀海·吳千根·李漢臣·趙宗協等書啓,中宮殿産室圖,每月朔日改書,仍付北壁上,安産室吉方及藏胎衣吉方,改付於當月吉方,改錠加莫金於安産室吉方,移懸馬轡,而白馬皮剪邊空石等物,亦隨吉方移鋪矣,明日乃七月,故産圖改貼吉時,令日官推墿,則卯時爲吉云。明日卯時,臣等與次知內官,眼冋擧行之意,詮次啓達。傳曰,知道。
宋祥濂,以兵曹言啓曰,今夏等能麽兒考講時,訓鍊院僉正兪膺煥,判官許濯,武臣兼宣傳官姜在謙·吳致壽,二次不通,訓鍊院副正權思漢,主簿鄭蓍·李鎭遠,都摠府經歷李炯,都事李井會·元永道,武臣兼宣傳官金衡遠·尹敬烈·元植,守門將金鉉鼎,一次不通,竝依定式,從重推考,何如?傳曰,允。
宋祥濂,以兵曹言啓曰,各廳堂下武臣朔試射,庚暑勿爲設行事,曾有定式矣。今六月朔試射,依定式停止之意,敢啓。傳曰,知道。
己巳六月二十九日午時,上御誠正閣。同副承旨人侍時,同副承旨韓永逵,假注書尹尙度,記事官朴綺壽,記事官李光文,以次進伏訖。上曰,入侍命下之後,座目單子遲滯,何也?永逵未及仰對。上曰,綸音頒下之後,諸道冊子,皆已啓聞,而慶尙道回啓,何爲尙今不來耶?永逵曰,臣入院屬耳,未及詳知矣。上曰,今日仕進承旨,誰也?永遠曰,左承旨吳泰賢,右承旨宋祥濂,左副承旨李好敏,右副承旨金相休,竝爲仕進,而都承旨沈象奎則藥院進矣。王大妃殿進御加味六君子湯,自今日五貼式日次製入事。出榻敎上命退,承史以次退出。
上在昌德宮。停常參·經筵。
夜四更,流星出天中淡雲間,入南方天際,狀如拳,尾長三四尺許,色白,光照地。
中宮殿,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
宋祥濂啓曰,來初五日,朝參日次矣,敢稟。傳曰,停。
李好敏,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李好敏,以弘文館言啓曰,副校理金,旣有只推之命,卽爲牌招察任,何如?傳曰,允。
宋祥濂,以備邊司言啓曰,以全羅監司李冕膺,因濟州牧使李顯宅謄報,濟州留置呂宋國人三名,入送盛京事,請令廟堂稟處,而判付內,有撰出咨文,轉致盛京之命矣。今此呂宋國人,當初漂到之時,則不知爲何國人,而直爲入送于盛京,故自盛京還爲出送,而今則與辛酉入送之時,大有異焉,丁卯琉球漂人,始謂以呂宋國人,蓋琉球之於呂宋,雖未知其地之遠近,而同是東海列國,旣有聲聞之相及,交易之互通,故不意相逢,已知爲該國之人,則卽此一證,其爲呂宋人,已爲無疑,而況黑山民之漂到呂宋也。逢着中國人之先爲漂居者,文字問答,明知爲呂宋,且習諳其風土·面目·衣服·言語而歸,驗於見在三人,則面貌無錯,方音相合,而三人之自聞此事,如夢得覺,則國是呂宋之國,人是呂宋之人,節節無一毫可疑。然則津送該國,不可少緩,而但水路則方向無處,程道無憑,今若强爲起送,則誠有所不忍,大國則,以黑山民回路推之,自琉球直到呂宋,自呂宋直到廣東省香山縣,仍爲轉向北京還歸,則該國雖無朝貢之禮,海路必有往來之程,而尙可有指憑去向之便矣。在今還送之道,惟當入送大國,以漂人起送之例,固宜具咨文定咨官,領付盛京,而但曾在壬戌,旣自盛京,還爲出送,而伊後幾年,更不得以此事,有所往覆,今忽直爲入送,則事涉無端,易致起訝,果不無又爲見格之慮。三人則姑爲留置,先以前後事實及明是呂宋人之由,令文任,詳爲撰出咨文,趁此進賀使行,付送于禮部,待回咨出來,始爲定咨官入送盛京,何如?傳曰,允。
宋祥濂,以禁衛營言啓曰,依定奪,集賢門入直京中哨軍二十名,哨官一員率領,今七月初二日,與御營廳軍,替代入直之意,敢啓。傳曰,知道。
宋祥濂,以摠戎廳言啓曰,本廳左部千摠閔致愼,身病猝重,勢難察任,改差,何如?傳曰,允。
金相休,以義禁府言啓曰,公忠監司金蓍根啓本內,大興前郡守兪殷柱罪狀,令攸司稟處事,啓下矣。兪殷柱,以蔚山府使,時在任所云,依例發遣府羅將,拿來,何如?傳曰,待待命拿囚。
宋祥濂,以司僕寺提調意啓曰,濟州出來先運歲貢馬二百匹內,二匹到中路故失,四匹到中路病留,五匹到本寺病留,四十六匹訓鍊都監,十二匹禁衛營,十二匹御營廳軍馬分給除,實納馬一百十九匹,禾毛色,別單書入之意,敢啓。傳曰,知道。
修撰申在業疏曰,伏以,臣稟質魯下,百不猶人,加以早嬰疾病,全失學業,卽一空空無用之物耳。只緣母老家貧,計在干祿,而亦未能刻苦鉛槧,自期必得,畢竟科名,眞是倖冒,而節次推遷,遂至有瀛館之寵命,此豈臣夢想之所到也哉?文石橫經,醜拙畢露,聖學高明,宜無不燭,而瘡疣而庇覆之,狂瞽而開納之,曲費造化,俾免罪戾。臣於是,感激居先,廉隅反後,因仍冒據,若固有之,而私心之恧縮,一時之嗤點,有不可言也。每筵退歸家,臣母問今日講何書陳何言,臣爲傳聖上包容假借之恩,則臣母輒攢手祝天,感淚被面。噫,從古士生斯世,懷瑾握瑜,而不遇明時,老死牖下者何限,顧臣不肖,矇無一識,而出入金華,叨承優渥,涯分踰濫,志願滿足,雖卽日退塡邱壑,萬萬無所恨,此外復何所望,而第臣至切之情,與衆有異。臣之老母,年今六十有四,夙罹喪禍,仍抱奇疾,形骸堇存,氣血已枯,至今爲命者,惟臣一人,而幼而善病,則積費焦熬,長而荒嬉,則嚴加誨責,自孩提至于長成,蓋未嘗一日放過,臣之得有今日,母之力也。人孰無父母之恩,而顧復之勞,提撕之勤,未有若臣母之於臣身,而臣乃不孝,未效子職,及夫出身以後,衣章僕馭之凡所以供仕者,罔非臣母之精力所到,臣則不知也,每在直中,念朝夕傳餐之勞,則食不能下咽也。立朝顯揚,將以悅親,而乃反貽憂至此,有子如斯,亦復何爲?且近日以來,積瘁添疾,委頓牀笫,氣息凜綴,實有朝夕難支之形,而菽水尙患屢曠,藥餌尤何趁時,誠恐崦暉難住,烏哺莫遂,則縱使臣日後榮貴,列五釜而食千鍾,將何補哉?竊觀朝臣之乞養者,率皆奔走殫竭,積勞於內,然後始乃陳情,故下無僭猥之誅,上垂曲遂之仁,而若臣者,周旋講席,今纔數月,初無尺寸之效,而遽先求外,跡涉占便,臣用是兢兢,腸屢回而口不發矣。旣又私語於中曰,人有窘急則呼天,天未必從其願,而由中之發,自不得不疾聲而呼之,此自然之理也。今臣情私,一時爲急,而殿下之於臣,亦天也,況如臣情理者,一有控訴,輒蒙矜許,臣若徒畏煩瀆,不思呼籲,則是自阻旻覆之下,未沾錫類之化也,不孝之罪,尤何以自贖乎?玆敢畢暴衷情,仰干宸嚴,倘聖慈不以爲罪,而特畀臣一縣,俾之將母便養,則隕結之報,謹當生死以之也。臣無任云云。省疏具悉。疏辭,下該曹稟處。
上在昌德宮。停常參·經筵。
卯時,有霧氣。巳時,日暈。
中宮殿,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
傳于宋祥濂曰,公忠水使留待。
傳于宋祥濂曰,公忠水使入侍。
備忘記,公忠水使李石求下直,長弓一張,長箭一部,片箭一部,筒兒一箇賜給。
金相休啓曰,卽者義禁府都事來言,時囚無得過三日滯囚,曾有定式矣。時囚罪人姜學濬·李光根·柳相穆等,當爲議處,而判義禁南公轍呈辭受由,次堂例不得擧行云,何以爲之?敢稟。傳曰,令次堂擧行。
李好敏啓曰,卽者校理尹致後,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
兵曹口傳政事,護軍單朴宗慶。
宋祥濂啓曰,閣臣軍銜單子,不得踰日,自有定式,而昨日檢校直提學朴宗慶,戶曹參判遞差之後,軍銜單子,經宿來呈。該曹擧行,事涉違例,當該兵曹入直堂上,推考,何如?傳曰,允。
傳于李好敏曰,發遣吏郞,諸執事淸齋與否,摘奸以來。
以副校理金牌不進罷職傳旨,傳于李好敏曰,只推。
李好敏,以弘文館言啓曰,本館上番闕直,事甚未安。應敎朴宗臣,副應敎權丕應,校理趙琮鎭,副校理金學淳,竝卽牌招,以爲推移入直之地,何如?傳曰,允。
李好敏,以奉常寺都提調·提調意啓曰,東籍親耕田所種皮黍打作,則所出爲二石九斗之意,敢啓。傳曰,知道。
吏曹啓目粘連,觀此弘文館修撰申在業上疏,則以爲,臣之老母,年今六十有四,夙罹喪禍,仍抱奇疾,形骸堇存,氣血已枯,實有朝夕難支之形,而菽水尙患屢曠,藥餌尤何趁時,特畀臣一縣,俾至將母便養亦爲白有臥乎所,申在業親老家貧,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曺不敢擅便,上裁,何如?判付啓,依回啓施行爲良如敎。
禁府啓目粘連,向前姜學濬亦,着帽人之混入也,矇不覺察,常時不能檢飭之失,在所難免,以此照律,何如?判付啓,依允。又啓目粘連,向前柳相穆亦,回祿雖出慮外,軍器自有所重,常時不能飭勵之罪,不可歸之於無妄之科,以此照律,何如?判付啓,依允。又啓目粘連,向前李光根亦,身爲門將,奉命國,着公服入門之際,不能覺察,矇然之失,在所難免,以此照律,何如?判付啓,依允。又啓目,高敞前縣監鄭敬行·南建中等原情云云。傳旨內辭緣,泛稱遲晩,鄭敬行段,刑推得情爲白乎旀,南建中段所當請刑是白乎矣,曾經宣傳官,勿爲請刑,載在大典通編,議處,何如?判付啓,依允爲旀,鄭敬行段,除刑推議處爲良如敎。
校理尹致後疏曰,伏以,臣父素患痰癖之症,當暑闖發,而月前又添泄痢,度數頻數,眞元漸下,幸自日昨,少有減勢,故臣黽勉就直。卽聞臣父病勢,一倍越添,委頓旅次,氣息凜綴,扶將無人,促臣歸視。臣自聞此報,心神飛越,按住不得,玆敢忙陳短章,徑出禁扄。伏乞聖明,亟遞臣所帶本兼之職,以便救護,仍治臣擅離之罪,以肅朝綱,午萬幸甚。臣無任云云。省疏具悉。爾其勿辭救護。
己巳七月初二日辰時,上御誠正閣。公忠水使入侍時,行右承旨宋祥濂,記事官李魯集·申在植·李光文,公忠水使李石求,以次進伏訖。上曰,公忠水使進前奏職姓名。石求進奏職姓名。上曰,屢經近侍之職,下去後,須着實對揚也。命除宣諭,仍命退,石求退出。又命退,承史以次退出。
上在昌德宮。停常參·經筵。
開東灑雨下雨,測雨器水深一寸五分。
自開東至卯時,灑雨下雨,測雨器水深六分。
中宮殿,藥房問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
傳于李好敏曰,禮房承旨,馳詣宗廟永寧殿,奉審摘奸以來。
傳于李好敏曰,左副承旨入侍。
以應敎朴宗臣,副應敎權丕應,校理趙琮鎭,副校理金學淳牌不進罷職傳旨,傳于李好敏曰,只推。
以平安監司徐榮輔狀啓,熙川郡民家漂頹,人物壓死事,傳于宋祥濂曰,死者之如是夥多,漂戶之如是蕩散,極爲驚惻,其所顧恤之方,不可不各別顧助。有司堂上,往于大臣,第其所顧恤之方,商確稟處。至於蕩減身還布,加給恤典等節,另飭分付。其妻孥家屬等處,各別慰撫,壓死身未拯者,申飭搜拯,漂頹民戶處,以加恤典,爲先題給事,分付。
李好敏,以弘文館言啓曰,本館上番闕直,事甚未安。副校理金,旣有只推之命,卽爲牌招入直,何如?傳曰,允。
己巳七月初三日辰時,上御誠正閣。左副承旨入侍時,左副承旨李好敏,假注書尹尙度,記事官朴綺壽,記事官李光文,以次進伏訖。上曰,時囚爲幾人乎?好敏曰,昨見禁府啓目,則在囚者爲六人矣。上曰,守令未下直者有之乎?好敏曰,無之矣。好敏曰,臣於昨夜,王府奏讞事,雖非該房,而伴直參聞,得詳顚末,故敢此仰達矣。五月十二日次對,因大臣筵奏,京外法司之坐衙,雖當朔,非臨時,勿拘爲之,用刑則當朔姑停可也事,已有成命矣。王府坐衙,姑當如例爲之,而至於議讞請刑,決不可循例奏當,故果以是往復於金吾堂上,而金吾,以爲議讞法例,至爲嚴重,有不敢擅入措辭云。故不得已煩稟取旨,而此不可無一番經稟定式之擧,此後則停刑問,王府與法司議讞,以不得循例請刑,措辭稟旨事,分付,何如?上曰,依爲之。出擧條上曰,時囚外,又多拿來者,而罪犯如金錫衡者,亦可無循例請刑之擧乎?好敏曰,如金錫衡者,今時則雖不可請刑,而待用刑後,自王府,有所稟處之道矣。上曰,其罪狀,果如許乎?好敏曰,觀該道伯狀啓,則大可驚駭,而道伯似必詳知,故如是啓聞矣。上曰,然則無所更査乎?好敏曰,似無更査之端矣。上曰,當初以何罪定配乎?好敏曰,以渠在端川時,州民投石作挐之事也。上曰,武弁乎?好敏曰,是全羅道微賤武弁也。上曰,曾經宣薦乎?好敏曰,宣薦則爲之云矣。上命退,承史以次退出。
上在昌德宮。停常參·經筵。
中宮殿,藥房問安。答曰,知道。
金相休啓曰,行大司憲李直輔,持平宋啓榦·金直淳在外,執義朴孝成,掌令權烒·孟欽圭呈辭,監察茶時之意,敢啓。傳曰,知道。
吳泰賢啓曰,同副承旨韓永逵,今日不爲仕進,卽爲牌招,何如?傳曰,允。
傳于韓永逵曰,政官牌招開政。
傳于韓永逵曰,呈告臺諫,違牌玉堂,竝許遞,今日政差出。
有政。吏批,行判書南公轍進,參判林漢浩牌不進,參議金會淵牌不進,同副承旨韓永逵進。啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。以申溆爲執義,朴宗琦·徐長輔爲掌令,愼宜學爲正言,李永老爲應敎,金魯應爲副應敎,金箕殷·洪命周爲副校理,尹序東爲戶曹參判,元在明爲戶曹參議,朴宗京爲大司成,李祉永爲工曹參判,李德升爲吏曹佐郞,朴宗敬爲司宰僉正,鄭烈爲監察,李舒爲漢城主簿,鄭煥恭爲尙衣別提,李履熙爲高山察訪,李集斗爲判義禁。
兵批,判書金羲淳進,參判李文會入直進,參議吳翰源病,參知韓始裕病,右副金相休進。以趙光存爲僉知,鄭奎行爲部將,安榮爲鷺梁別將,同知單李載楨·康敏行·高昇天,護軍趙萬元·趙弘鎭·金明淳·李肇源·尹致性,副護軍金熙周·朴命燮·嚴耆·李龜容,副司直朴孝成·朴宗臣·權丕應·孟欽圭·權烒·金·金學淳,副司果林東鎭。
以吏曹參議金會淵牌不進罷職傳旨,傳于韓永逵曰,只推。
以副校理金牌不進罷職傳旨,傳于韓永逵曰,只推。
金相休啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
宋祥濂,以兵曹言啓曰,同知中樞府事李世鏡,曹司五衛將金在淳,五衛將趙光鑽·金大宅·盧尙樞,景福宮衛將李毅永,文臣兼宣傳官金箕殷,俱以病難供職,呈狀乞遞,竝改差,何如?傳曰,允。
宋祥濂,以摠戎廳言啓曰,本廳左司中哨官金龜明,身病猝重,勢難察任,改差,何如?傳曰,允。
宋祥濂,以司僕寺提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹,合八十八匹內,三匹到本寺病留除,實納馬八十五匹,禾毛色,別單書入之意,敢啓。傳曰,知道。
上在昌德宮。停常參·經筵。
自卯時至人定,灑雨下雨,測雨器水深三寸。
自人定至夜五更,灑雨下雨,測雨器水深三分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。玉大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲李直輔,持平宋啓榦·金直淳在外,執義申溆,掌令徐長輔·朴宗琦牌不進,監察茶時之意,敢啓。傳曰,知道。
傳于宋祥濂曰,大臣·備局堂上引見。
宋祥濂啓曰,監司到任限滿後,兵·水營褒貶之同議封發,同時入啓,例也。慶尙道監司褒貶啓本,則昨日入來,已爲啓下,而左兵使朴宗柱,褒貶啓本,已至經宿,今始來到,右兵使白東運,左水使元永冑,褒貶啓本,尙未到院。雖未知其後先委折之如何,殿最法意,何等嚴重,而如是稽滯,極爲未安,不可無警。當該帥臣,竝從重推考,何如?傳曰,允。
宋祥濂啓曰,卽伏見慶尙左水使元永冑,今春夏等褒貶啓本,則邊將,無一人居中·居下,殊無嚴明殿最之意,推考警責,何如?傳曰,允。
以大司諫曺允遂,司諫金熙華,獻納鄭觀綏,正言具康·愼宜學,執義申溆,掌令徐長輔·朴宗琦牌不進罷職傳旨,傳于金相休曰,只推。
李好敏,以弘文館言啓曰,新除授應敎李永老,副應敎金魯應,副校理洪命周,竝卽牌招察任,何如?傳曰,允。
以應敎李永老,副應敎金魯應,副校理洪命周牌不進罷職傳旨,傳于李好敏曰,只推。
以平安監司徐榮輔狀啓,楚山府人物壓死事,傳于宋祥濂曰,當此旱歲,民戶之漂頹與壓死,又出於一道之中,其數亦多,極爲矜惻。令該道道臣,原恤典外,〈別加〉優給,身還布蕩減,至於烟戶雜役,亦令蠲減,使之恤死撫生,依舊奠接事,分付。
以平安監司徐榮輔狀啓,德川郡民家漂頹事,傳于宋祥濂曰,聞甚矜惻,原恤典外,別加顧恤事,廟堂,區劃,分付。
李好敏,以吏曹言啓曰,今日本曹開坼坐起時,考見諸道褒貶啓本,則藍浦縣監李儒烈,以娶近有言爲目,彦陽縣監洪格,以欺蔽盍察爲目,則俱宜置下考,而置諸中考。金山郡守南正和,以未見優績爲目,新寧縣監洪秉寀,以病或妨務爲目,興德縣監成元柱,以短不掩長爲目,則俱宜置中考,而置諸上考。殊無嚴明殿最之意,三道道臣,推考警責,藍浦縣監李儒烈,彦陽縣監洪格,竝罷黜,金山郡守南正和,新寧縣監洪秉寀,興德縣監成元柱,竝中考施行,何如?傳曰,允。
李好敏,以吏曹言啓曰,順興府使權漢緯,以六年窠守令,三次居中,其間二中,雖因赦典蕩滌,而其不治可知,罷黜,何如?傳曰,允。
宋祥濂,以備邊司言啓曰,卽伏見平安監司徐榮輔,楚山府民戶漂壓事狀啓判付下者,十行懇惻,曲垂隱恤,德意隆摯,一如日前熙川已施之恩典,朝於賓筵,纔以該郡漂壓民人事,已有所稟處者,而今此楚山,事在同時,地又同道,還布蕩減,別恤題給之外,各別董助,趁令奠構,加給布疋,善爲埋瘞,亦一依熙川例擧行之意,卽爲分付道臣,何如?傳曰,允。
己巳七月初五日辰時,上御誠正閣。大臣·備局堂上,引見入侍時,行右承旨宋祥濂,假注書尹尙度,事變假注書金文澤,記事官朴綺壽·李光文,左議政金載瓚,右議政金思穆,兼戶曹判書李晩秀,行禮曹判書韓晩裕,行吏曹判書南公轍,兵曹判書金羲淳,兼都承旨沈象奎,刑曹判書朴崙壽,禮曹參判閔耆顯,行護軍李得濟,漢城左尹李光益,刑曹參判李堯憲,校理趙琮鎭,以次進伏訖。上命大臣進前。載瓚曰,旱餘成潦,晩炎猶盛,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,當朔已屆,臣等尤不勝萬萬慶祝矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。思穆曰,中宮殿診候,已過屢朔,而今値當朔故診候,玆敢仰請矣。上曰,待下敎爲之。上曰,次對爲之。載瓚曰,關西道臣狀啓,熙川郡多戶頹壓,誠極驚慘,及伏承判付,隱恤之聖念,旣勤且摯,蕩減還布,加給恤典之外,至有顧恤之方,商確稟處之命矣。被災民戶,改搆還奠,事係時急,而必有自官顧助,然後可以不日取辦,獲免遷延棲遑之歎。許材給糧,借丁助役,當年除役等節,自營門,雖已措劃,而若不自該邑,拔例擧行,則亦難保其一一安堵,此則道臣更爲嚴飭該倅,使之躬自蕫役,期無一民失所之患。蕩減還布,加給恤典,旣因判下,纔已行會,營邑自當依判下擧行,而其中死者,各以布一疋,特爲加給,搜拯埋瘞等節,另飭擧行,其妻孥家屬,亦令地方官,各別慰撫,以爲仰副朝家德意之意,分付,何如?上曰,依爲之。出擧條載瓚曰,卽見全羅監司李冕膺狀啓,則以爲,高敞縣流來反逋各穀,爲一萬一千三十餘石,一時準捧,其勢末由,依興德已例,自今年爲始,限五年除耗分捧事,請令廟堂,稟旨分付矣。反逋旣過萬石,而災年虛留,已不成說,此時準捧,亦無其路,道臣分年之請,果有意見。況有興德乙丑之例?依所請,限五年除耗分捧,如是之後,若過五年,或欠一石,則守令斷當重勘之意,竝爲嚴飭。庚申以後首犯守令,除非躬自犯科,則必是矇未覺察,由此由彼,罪當加倍,令該府,依本律嚴處,掩置不報之三守令,亦難免襲謬之罪,竝爲重繩之意,分付,何如?上曰,依爲之。出擧條載瓚曰,鏡城判官姜世鷹上疏批旨內,所陳,令廟堂稟處事,命下矣。取見其疏本,則以爲,鏡城還穀十一萬一千餘石內,常平半留,爲三萬六千六百石,其外,卽兩營句管盡分穀也。且折米作錢,而徵錢於無錢之地爲辭,而盛陳盡分及作錢爲弊之由矣。大抵還分,法意本是半分,而轉至有盡分之擧者,果爲其取耗經用之致,而折米之法,每易容奸,作錢之弊,尤屬厲民。今此兩弊之爲民切己之害,不待言者之言,而朝家業已洞悉,但盡分與折米,其來已久,爲用有在,俱無以遽然洞革。況本道事勢,有難一一遙度,先使道臣,以此疏中所陳,參考關南·北各邑,還弊如可以從便救正者,小則自斷,大則登聞之意,分付,何如?上曰,依爲之。出擧條載瓚曰,戊午代播令下之後,以代播木麥,邑各儲留之意,旣有筵敎,自備局行會,使之逐邑糶糴,以爲備豫之需,後若種子匱乏,不得廣播,則道臣·守令,嚴勘之意,定式施行矣。今番代播,聞以種子之不足,多不得廣播,而廣州則請得移轉於畿營及關東,而畿營則只以若干石,劃付於加平,而該邑所在,盡爲陳腐,不得受來,關東則初不許劃,以致無種子未盡播之境。蓋奉筵敎定式,未過十年,而各邑,初未恪遵,俱無儲積,已極寒心,而至於請移之邑,到處見阻,有裕之道,亦不曲施者,有違著式之意,且非交濟之義,誠甚未安。至若加平木麥,卽是昨年新捧,而今成陳腐,不堪作種,尤萬萬駭歎。京畿·關東兩道臣,竝從重推考,加平昨年捧還守令,捧現告拿處,何如?上曰,依爲之。出擧條載瓚曰,前以酒禁,先自班戶嚴禁之意,有所提奏,而年前此禁,果以班戶則冒禁而倖逭,小民則橫罹而偏侵,徒致民怨,未見實效矣。今番則將以八月行禁,名以班戶,若或犯科,則必以家長,勿徵贖遠配,斷無低昂之意,出擧條布告,以示先甲之意,何如?上曰,依爲之。出擧條上曰,祭酒,亦當禁之乎?載瓚曰,雖祭酒,當一切禁之矣。上曰,祭酒則用醴酒·玄酒乎?載瓚曰,祭而用醴酒·玄酒,是禮也,凡在法司者,不可以祭酒,有所斟酌而不之禁也。上曰,此非行不得之事乎?載瓚曰,今此酒禁,專爲歉歲糜費而設,則凡今日在朝在野者,孰不仰體朝家之德意而奉行之乎?上曰,此爲永久定式乎?載瓚曰,若値大有之歲,則似當有弛張之道矣。載瓚曰,勸分事,前已仰奏,而先朝勸分之時,以公穀還報之擧,出於一時之處分,有非永久援用之例。至若今年,則勸分一節,斷不可已,而秋事未判,不必徑先知委,故向日筵對擧條,姑不頒示矣。上曰,尙未晩矣,臨其時區劃,可也。上曰,全羅道雨澤,何如?載瓚曰,近接該道狀啓,則或一鋤而止,或一犂而止,不可謂分寸無效,而旣枯之穀,似無勃興之望矣。上曰,三南賑濟之策,何以則有好道耶?載瓚曰,歉荒姑未夬判,民事茫無涯畔,姑待秋成後,見道臣狀啓,然後稍實與尤甚,可以區別,而其所賑濟之道,不可不移粟,移粟之道,必自公家捐財貿得之外,恐無他策矣。都民之命脈,係於公忠一道,而近聞內浦·牙山·平澤等邑,俱爲赤地,其他邑,推此可知,而目下之憂,誠難一一條陳矣。且以京中士夫言之,四壁徒立十口難保,必自公家接濟,然後庶免救死不贍之歎矣。鄕曲之民,今雖嗷嗷,而及夫來歲四五月麥熟之時,則可以回蘇,都下之民,則甁罌之貯本乏,溝壑之患方急,只待來秋之新穀,其間生活,計無所出,而國家之經用,已無餘地。至於水漕等穀,亦難如例照數,則荒政救民之道,誠茫然無止泊處,而湖南一道,以該道穀接濟,公忠·京畿,以他道穀轉移,則恐得其宜矣。蓋民心安於屢豐,不知凶年之苦,猝然遇歉,京鄕之騷擾,罔有其極,苟不能及時鎭安之,則民將轉而之他,竊發之患,難保必無,豈不大可憂而大可㦖哉?乙丙年遑遑之狀,臣所目覩,而是時則有萬里倉陳因之穀,民知望哺之有所,故不甚騷動矣。今則國無餘儲,民無所恃,故群情之遑怯,良以此也。竊念荒歲鎭安之道,亦有係於營將之擇人,此臣所以仰達於頃日筵對也。上命大臣就座,諸宰進前。晩秀曰,藥院所在戶蔘垂乏,自今以後,各殿宮湯劑,將以江蔘製入,故敢此仰達矣。上可之。晩秀曰,大臣·都尉,奉使出疆也,以御醫一員差送,例也。今番聖節使判府事韓用龜入去時,當以前例擧行,故如是仰達矣。上曰,依例爲之。崙壽曰,若拘於祭酒而禁之不嚴,則必有潛釀買賣之事,毋論班戶,當一切禁之矣。象奎曰,酒禁一節,誠甚好矣,而或有禁有不禁,則無一定底意,設禁之初,苟或如前因循,有所低昂,則彼下民之犯禁而被罪者,安得無怨?今番則雖班戶,一有犯科,斷不饒貸,則庶幾乎令行而禁止矣。今日登對,法司諸臣,俱得參聞,似當惕念擧行矣。大抵設法爲禁,固不能無弊,而今此酒禁,亦豈無小小生弊之端?然而設禁之初,必有一定之規,俾無中間撓奪,則其弊可以漸祛矣。莫如委任法司,責其成效,而若其不善擧行,竟孤委任之本意,則是誠有司者之責也,而必先勿爲撓奪,任其專意從事,然後成效可期,而法禁似無中止之弊矣。載瓚曰,周官之法,尙且有弊,況利之所在,烏可無弊?禁隷之憑此作弊,則惟執法者之所當操縱耳。上曰,此專在法官乎?載瓚曰,都在法官誠心奉行之如何耳。上曰,見孟欽圭上疏,則巫女之弊,一至於此,此後則法司諸臣,當更加嚴禁,不可使有如此之弊也。思穆曰,巫女之禁,當初設法,非不至嚴,而目今三司下隷,擧多率畜者,自法司無可禁之道,自捕廳摘發痛繩,則似可以禁斷矣。崙壽曰,禁令之初,撓民易矣。爲歉設禁而先爲撓民,則有違設法之本意,終無矯弊之成效,故臣使各洞任掌輩,先收五部麯子成冊矣。禁釀之道,先禁麯子,則酒禁,似可不令而行矣。若或有蔑法之民,肆然犯禁,則雖知禁隷之爲弊於民間,而不得不出送矣。大抵立法之要,守而勿撓,董之以威,使民知是禁之爲斷斷不易之規,則雖以酒牟利之輩,亦將不禁而自禁矣。象奎之言,是矣。上曰,自始至終,一心對揚,可也。崙壽曰,禁網久而解弛,巫女多混在城中,至有禁隷之率畜,則固難禁之,而自臣曹,亦當嚴加禁斷矣。上曰,都政何日爲之乎?公轍曰,慶尙道褒貶,昨始入來,陞降開坐,引儀取才後,卽當爲之矣。上曰,從速開政,可也。若稽緩,則得無弊端乎?載瓚曰,瓜滿邑之夫馬等待,久則有弊,而今番則窠闕不多矣。上曰,比前臘政,何如?載瓚曰,反不如前冬矣。祥濂曰,今日賓對兩司無一人進參,事甚未安,違牌諸臺,竝推考,何如?上曰,依爲之。出擧條惠慶宮供上洗濕湯,自今日二貼式,日次製入事。出榻敎上命大臣先退,載瓚等退。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李好敏啓曰,判義禁李集斗,除拜後,過三日不爲出肅,依定式,推考警責,仍卽牌招察任,何如?傳曰,允。
李好敏啓曰,三品官之無得過三日循例請牌,曾有定式矣。大司成朴宗京,除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
藥房口傳啓曰,今日中宮殿診候後,伏聞諸醫官之言,則左右三部,滑實調順,十分滿足,諸節太平萬安云,臣等誠不勝歡欣慶忭之至。進御湯劑,以達生散議定,自今日煎入之意,敢啓。答曰,知道。
宋祥濂啓曰,事變假注書金文澤,身病猝重,勢難察任,今姑改差,何如?傳曰,允。
金文澤改差,代以鄭弼漢爲事變假注書。
傳于李好敏曰,左承旨·同副承旨許遞,前望單子入之,待下批牌招察任。
承旨前望單子入之,金基厚·李庚運落點。
傳于李好敏曰,右副承旨許遞,前望單子入之,待下批牌招察任。
承旨前望單子入之,金熙周落點。
傳于李庚運曰,驪州牧使未差之代,勿拘常格,令該曹,口傳各別擇差,使之當日辭朝。
吏曹口傳政事,以李儒慶爲驪州牧使。
傳于李庚運曰,驪州牧使留待。
傳于李庚運曰,驪州牧使入侍。
以大司成朴宗京牌不進罷職傳旨,傳于李好敏曰,只推。
掌令徐長輔啓曰,臣性本庸愚,識又蔑裂,淸朝耳目之任,素無堪承之望,而掌憲恩除,感惶靡極,義分是懼,冒沒出肅,而第臣於合啓中,有區區私義之不可冒參者。曾叨臺地,屢次引避,輒蒙恩遞,則顧臣處義,宜無前後之異同,以此情踪,其何可一刻蹲冒於臺次乎?請命遞斥臣職。答曰,依啓。
李好敏,以弘文館言啓曰,副校理洪命周,旣有只推之命,卽爲牌招察任,何如?傳曰,允。
李好敏,以禮曹言啓曰,太廟展謁,每以春秋,定式取稟矣,令秋展謁吉日,以何間推擇乎?敢稟。傳曰,以望前擇入。
李好敏,以禮曹言啓曰,景慕宮展謁,每以孟春孟秋,定式取稟矣,今秋展謁吉日,以何間推擇乎?敢稟。傳曰,以太廟展謁日擇入。
李好敏,以禮曹言啓曰,太廟秋展謁取稟草記,傳曰,以望前擇入,以景慕宮秋展謁取稟草記,傳曰,以太廟展謁日擇入事,命下矣。展謁吉日,令日官池景泌推擇,則今七月十二日爲吉云。以此日定行乎?敢稟。傳曰,以十二日爲之。
宋祥濂,以兵曹言啓曰,今七月十二日,大駕詣宗廟展謁,仍詣景慕宮展謁時,何營軍兵隨駕,何營軍兵留陣,禁軍及馬·步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨爲先廂,十哨爲後廂,禁·御兩營留陣,馬軍·騎士·禁軍全數磨鍊,留營,置之,可也。
宋祥濂,以兵曹言啓曰,柝見諸道褒貶啓本,則平安兵使趙啓本中,大坡兒權管胡秀逸,以不無可警,向化故恕爲目,北兵使李元植啓本中,美錢僉使李倞賀,以處在要邊,毋忽江禁爲目,癈茂山萬戶李亨國,以鎭旣凋弊,宜勉誠勤爲目,阿山萬戶李載興,以奚但任剛,亦宜以寬爲目,則竝宜置中考,而置諸上考,全羅左水使安橚啓本中,呂島萬戶金命海,以姑恕浮謗,且觀改勉爲目,則宜置下考,而置諸中考,殊無嚴明殿最之意。各該道帥臣,推考警責,大坡兒權管胡秀逸,美錢僉使李倞賀,廢茂山萬戶李亨國,阿山萬戶李載興,中考施行,呂島萬戶金命海,下考施行,而諸道褒貶題目,皆以一行書之,曾有定式行會矣。今此慶尙右兵使白東運啓本中,虞候李儒祥題目,以雙行書之,奏御文字,體例甚重,而如是差誤,極爲未安,從重推考,何如?傳曰,允。
宋祥濂,以兵曹言啓曰,平山浦萬戶車廷熙,山馬監牧官金商礎,三年內兩次居中,其不職可知,依例罷出,何如?傳曰,允。
金熙周,以義禁府言啓曰,端川前府使金錫衡,今已拿來,而罪犯甚重,自下不可循例捧供,爲先嚴囚之意,敢啓。傳曰,知道。
禁府照目粘連,江華前中軍柳相穆矣,本府議啓內,回祿雖出慮外,軍器自有所重,常時不能飭勵之罪,不可歸之於无妄之科。以此照律,罪杖八十徒二年公罪收贖,私罪奉敎依允爲旀,功減一等爲良如敎。又照目粘連,敦化門守門將李光根矣,本府議啓內,身爲門將,奉命國着公服入門之際,不能覺察,矇然之失,在所難免。以此照律,罪笞四十收贖,附過還職,私罪奉敎依允。又照目粘連,兵曹佐郞姜學濬矣,本府議啓內,着帽人之混入也,矇不覺察,常時不能檢飭之失,在所難免。以此照律,罪笞四十收贖,附過還職,私罪奉敎依允。又啓目粘連,向前鄭敬行段,適値荒歲,自朝家新舊還,旣令停退,則流逋之不遑收殺,無怪其勢之似然,而還上法意,本自不輕,其襲謬掩置之罪,在所難免是白遣,南建中段,流逋如是夥然,掩置不報,則不可以遞任屬耳,有所寬恕。竝只以此照律,何如?判付啓,依允。又啓目,高敞前縣監喪人金最行原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。
副校理金箕殷疏曰,伏以,臣之季父承政院右副承旨臣金相休,方帶春秋館銜,臣所兼記注官之任,自在當遞之科,玆敢援例陳章。伏乞聖明,亟命選部,將臣所帶春秋兼銜,照例遞改,以存公格,以安私分,千萬幸甚。臣無任云云。省疏具悉。疏辭,下該曹稟處。
己巳七月初六日酉時,上御誠正閣。驪州牧使入侍時,行左承旨李庚運,假注書尹尙度,記事官朴綺壽·李光文,驪州牧使李儒慶,以次進伏訖。上命驪州牧使進前奏職姓名,儒慶進奏職姓名。上曰,當此災年,邑弊必多,下去後,與道臣相議,隨事釐正,盡心對揚,可也。上曰,此邑本來多弊乎?儒慶曰,臣雖未詳知,而多弊瘼云矣。上曰,該邑年事,何如?儒慶曰,歉荒之災,此邑尤甚云矣。上曰,救濟荒民,着實爲之。儒慶曰,聖諭至此,臣尤不勝惶㦖矣。上命驪州牧使先退,儒慶退出。又命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金熙周啓曰,行大司憲李直輔,持平宋啓榦·金直淳在外,執義申溆,掌令朴宗琦未肅拜,一員未差,監察茶時之意,敢啓。傳曰,知道。
宋祥濂啓曰,來十一日,朝參日次矣,敢稟。傳曰,停。
李好敏啓曰,來十一日,輪對日次矣,敢稟。傳曰,當次人,後日次待令。
傳于金熙周曰,召對爲之。
李好敏,以成均館同知館事意啓曰,今七月初七日,儒生上旬輪次,當爲設行,而大提學南公轍身病,限內不得爲之之意,敢啓。傳曰,知道。
宋祥濂,以兵曹言啓曰,五衛將崔遂燁,慶熙宮衛將金麟長,俱以病難供職,呈狀乞遞。輪番之任,不可久曠,竝改差,何如?傳曰,允。
吏曹啓目粘連,觀此弘文館副校理金箕殷上疏,則以爲臣季父承政院右副承旨金相休,方帶春秋館銜,臣所兼記注官之任,自在當遞之科,亟命選部,照例遞改亦爲白有臥乎所,相避之法,在下當遞,金箕殷所帶春秋館記注官之銜,今姑減下,何如?判付啓,依允。
禁府啓目,加平郡守李民植原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目粘連,向前金最行亦,歉年難捧,勢所固然,而還上法意,本自嚴重,則流逋之掩置不報,事極可駭,以此照律,何如?判付啓,依允。又照目粘連,高敞前縣監鄭敬行·南建中等矣,本府議啓內,鄭敬行段,適値荒歲,自朝家新舊還,旣令停退,則流逋之不遑收殺,無怪其勢之似然,而還上法意,本自不輕,其襲謬掩置之罪,在所難免是白遣,南建中段,流逋如是夥然,掩置不報,則不可以遞任屬耳,有所寬恕,竝只以此照律罪,鄭敬行段,其父母年皆八十一,無兄弟獨身,南建中段,喪前所犯,徒三年定配,竝只收贖,告身盡行退奪,分揀赦前,私罪奉敎依允爲旀,鄭敬行·南建中段,竝只功減一等爲良如敎。
修撰李止淵疏曰,伏以,臣年淺學蔑,濫廁論思之列,昵侍經幄,亦且屢遭,而寥寥陳腐之談,不足以仰裨萬一。雖聖度寬容,不賜斥罰,而退自循省,感愧交中。臣固當含恩畏義,黽勉策勵,出入禁省,依近耿光而已,復何有分外思想哉?第臣抱切至之情,日急一日,難自虛徐,而旣私念于心曰,朝廷之設置館職,非直榮其身也,又非作邑之階,則纔叨是銜,便卽陳懇,得不爲唐突之歸乎?旋又自解曰,方今聖人在上,孝理爲政,無物不遂,有願必從,若徒懷嚴畏,不有呼籲,則是自阻也。如是而左右思量,早夜徊徨,始乃仰恃仁天,畢暴情私,惟聖明垂察焉。臣之父母,年近六旬,精力早衰,平居凜綴,殆同篤老貌樣,而若其疾病沈痼之狀,母尤甚焉。蓋氣血虛冷,腸胃耗弱,內苦腹痞,發動無時,外患頭疼,眩暈立至。加以十數年來,非泄則痢,頃刻之間,度數不計,眞元凘脫,昏墊牀玆,似此之時,奄奄垂盡,投之滋味,始强收拾,試之溫劑,方得回甦,而調補將攝,不繼其宜,便失前功,添必倍劇,苟使飮食醫藥,不至失時,則尙可以治本救急,而顧誠末如何矣。臣家本壁立,貧寒無資,歲不知秋,朝不謀夕,臣母自少至老,飽經艱窘,十指縫紉,八口哺餟,不自恤已,耐飢與寒,實爲病祟,漸就危篤。臣幼而貽劬勞之憂,長而無甘旨之養,又不能竭力調護於疾恙之中,爲子之職,百無其一,俯仰慙歎,無以爲喩。今若早得一麾,就養專城,食焉而滋以粱肉,藥焉而補以蔘朮,一以免薪水之艱,一以收刀圭之效,則竊庶幾仰賴君賜,少答親心,而中情所迫,妄干天恩,僭猥煩屑,臣罪實大。伏乞聖慈,俯垂恕諒,特推惠澤,許令選部,畀臣一小縣,以遂便養之願,千萬顒祝。臣無任云云。省疏具悉。疏辭,下該曹稟處。
己巳七月初七日辰時,上御誠正閣。召對入侍時,參贊官金熙周,持詩傳第八卷,侍讀官洪命周,持詩傳第八卷,檢討官李止淵,持詩傳第八卷,待敎朴綺壽,持詩傳第八卷,記事官李魯集,持詩傳第八卷,記事官申在植,持詩傳第八卷,記事官李光文,持詩傳第八卷,以次進伏訖。上開卷命讀,命周讀自明明在上,止戒成王之詩也。命下番讀之,止淵,讀自摯仲氏任,止以受方國賦也。命參贊官讀之,熙周,讀自天監在下,止大邦有子。賦也。命閣臣讀之,綺壽,讀自大邦有子,止不顯其光賦也。命注書讀之,賤臣,讀自有命自天,止燮伐大商賦也。命上番讀之,在植,讀自殷商之旅,止章八句。命下番讀之。光文,讀自名義見小旻,止說見上篇。上命陳文義,命周曰,從善則吉,從惡則凶,人孰不然,而至於君上,尤有甚焉。天命無常,維德是命,故雖以大明一章言之,武王之聖德,而一戎衣定天下,殷紂之背德而使不挾四方,可不戒哉?伏願殿下,政令注措之間,必須小心翼翼,無一毫放過,則太平萬世,自今日伊始矣。上曰,所陳甚好矣。命下番陳之,止淵曰,小臣月前登對,講小雅小明章,伏承聖敎,有以此章明明赫赫之義,反復詢問,可以仰揣聖學之深造乎性命之源,臣等至今欽仰莊誦。蓋天人卽一理,在人爲明德在天爲明命,而明德則純善不雜,明命則至公無私,在下之人,苟能修其純善之明德,則在上之天,安得不降其至公之明命乎?殿下旣知此理矣,必也使本然之體,炯然光明,無有一毫障蔽,然後乃爲知之實而行之力也。古人多論知行難易,而苟究其本,眞知爲尤難,若能眞知理之所在,則事事自然循理,識慮日廣,力量日進矣。我殿下,亦能因其已知之理,益加省察,益加誠敬,接續光明,如磨鏡洗垢,則本原之地,可以瀅澈無累,而在天赫赫之命,自可昭受矣。豈不休哉?性命之說,常若迂遠,而捨此而論學,則終無根基準的,而況此章之大義,不外乎此,故有此陳達,伏望體念焉。命參贊官陳之,熙周曰,詩三百,無非言外之旨,所以優游是涵泳是,懲創人感發人者,而句語之間,亦有至精微極要切處,如思無邪是已。以此章觀之,維此文王,小心翼翼者,卽思無邪之道也。不但帝王之學爲然,聖賢傳授心法,無出此小心翼翼四字,此四字,卽敬之工也,敬者,德之輿也。敬之工,惟畏爲近之,苟能敬天而畏天,則天亦降之以福,故此詩曰,昭事上帝,聿懷多福,又曰,厥德不回,以受方國,人君欲學文王,必於此四字着力,則非但聖學之大本,於是而立,亦有自天申之之妙矣。伏願體念焉。命閣臣陳之,綺壽曰,下番玉堂與參贊官,俄已仰奏,而蓋在下之人,苟有明明之德,則在上之天,必垂赫赫之命,卽是必然之理也。然而聖王明德之要,亦惟曰修齊而已,雖以此篇觀之,其曰乃及王季,惟德之行云者,可見王季之德,先於修齊而受祿于天矣。其曰厥德不回,以受方國,亦曰文王嘉止,大邦有子云者,可見文王之德,本於修齊,而受天之祜矣。又以思齊詩,參看此詩之義爲好,思齊首章曰,思齊太任,文王之母,思媚周姜,京室之婦,太姒嗣徽音,則百斯男,又曰,刑于寡妻,至于兄弟,以御于家邦,蓋姫家修齊之化,已自太王,爰及姜女,聿來胥宇之時而已彰著矣。孔子曰,周有亂臣十人,有婦人焉,亦所以讚歎武王修齊之治,由是觀之,則周家積累熙洽之治,壹是皆以修齊爲本,而八百綿籙之休,所由基也。今我聖上,躬行修齊之治,而二南之化,洋溢國中,天休滋至,而宗社億萬年無疆之慶,自今伊始,臣民抃祝之情,固無容仰達,而伏願毋以高高在上而益致對越之誠,俾修齊之工,無少間斷,區區之望也。上曰,此詩備陳王季·文·武之盛德,受祿于天者,而第六章曰,纘女維莘,長子維行,篤生武王,此則稱道太姒之德也。以此觀之,則二南之化,非但文王之德,亦由太姒之功,何以則可追二南之化,而能如文王之時耶?命周曰,周家積累之德,已自古公亶父,上合天心,至于文王·武王,始乃昌大,而時又任·姒之聖德,有此天作之合,此非一朝一夕卒然奮發,至于燮伐大商之擧也。上曰,文·武·任·姒,前後聖一揆也,此由於武以善繼,姒以嗣徽,其聖德能如此耶?命周曰,武王,以文王爲父,亦必繼述聖而益聖矣,然而武王似非學而後知之,則固可謂天縱之聖也。上曰,武王亦謂之天縱之聖耶?綺壽曰,武盡美矣,未盡善矣,則亦似有可見者矣。上曰,此非樂之謂耶?綺壽曰,聞其樂而知其德矣。上曰,其言韶舞而不論文王之樂何歟?綺壽曰,夫子當時,或適聞韶武之樂而然矣。上曰,武王可謂善繼善述,而或不如文王生知之聖歟?綺壽曰,武王固聖人也。孔子,以文王之三分有二,服事殷,至以至德稱之,則於此,亦可見文·武之微有間隔矣。止淵曰,湯·武反之也,反之與性之,似有間焉,而畢竟同造乎聖域,則一也。綺壽曰,武王繼述故,聖而益聖,任·姒之德,亦著於嗣徽,而蓋后妃之德,專由於聖王修齊之治,若無躬率之化,壼德亦何以著見耶?熙周曰,大明章,盛陳周家積累之功,兼言聖妃配德之休者,蓋明其以若后妃之聖,而克配聖王,皆是積累之德,有以致之也,若無周王之聖德,則何以能得此聖女,聿受多福乎?詩首關睢,易重咸恒,君子之道,蓋嘗造端乎夫婦矣。文王之德,亦本於關睢之化,閣臣所奏以修齊爲本者,儘然矣。命玉堂·閣臣先退,命周等退出。上曰,禁將身病,未知如何,而太廟幸行時,可以陪從云耶?承旨知入,可也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金熙周啓曰,行大司憲李直輔,持平宋啓榦·金直淳在外,執義申溆,掌令朴宗琦未肅拜,掌令一員未差,監察茶時之意,敢啓。傳曰,知道。
李好敏啓曰,假注書尹尙度,身病猝重,勢難察任,今姑改差,何如?傳曰,允。
傳于李好敏曰,召對爲之。
尹尙度改差,代以柳訸爲假注書。
宋祥濂,以御營廳言啓曰,本廳哨官金禹鼎·李源行,以火藥庫入直當次,互相推諉,趁不入來,事極駭然,竝汰去之意,敢啓。傳曰,知道。
禁府照目粘連,高敝前縣監金最行矣,本府議啓內,歉年難捧,勢所固然,而還上法意,本自嚴重,則流逋之掩置不報,事極可駭,以喪前所犯,徒三年定配收贖,告身盡行追奪,勿揀赦前,私罪奉敎依允。又啓目粘連,向前李民植亦,昨年所捧本縣代播,各邑移劃,已盡區處,則舊捧之陳腐不堪作種,事勢固然,而代播之政,旣有飭令,則末乃移轉之不得準給,有欠典守,不可無罪,以此照律,何如?判付啓,依允。
金熙周,以義禁府言啓曰,卽接月令醫員金樂祦手本,則時囚罪人李民植,以伏暑之症,腹痛嘔逆,食飮全却,日夜叫苦,實有難保之慮云。罪人病勢危重,則一邊保放,一邊草記,曾有定式矣。李民植姑爲保放之意,敢啓。傳曰,知道。
吏曹啓目粘連,觀此弘文館修撰李止淵上疏,則以爲,臣之父母,年近六旬,精力早衰,平居凜綴,投之滋味,始强收拾,試之溫劑,方得回甦,而臣家本壁立,貧寒無資,歲不知秋,朝不謀夕。伏乞聖慈,俯垂恕諒,許令選部,畀臣一小縣,以遂便養之願亦爲白有臥乎所,李止淵之家貧親老,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
己巳七月初八日辰時,上御誠正閣。召對入侍時,參贊官李好敏,持詩傳第八卷,侍讀官洪命周,持詩傳第八卷,檢討官鄭元容,持詩傳第八卷,待敎朴綺壽,持詩傳第八卷,記事官李魯集,持詩傳第八卷,記事官申在植,持詩傳第八卷,記事官李光文,持詩傳第八卷,以次進伏訖。上開卷命讀,命周,讀自緜緜瓜瓞,止鼛鼓不勝賦也。命下番讀之,元容,讀自迺立皐門,止維其喙矣,賦也,命參贊官讀之。好敏,讀自虞芮質厥成,止章六句。命閣臣讀之。綺壽,讀自一章言在豳,止說見上篇。上命陳文義,命周曰,自古聖王,莫不以重民爲出治之本,今按緜詩一章,則言周民之始於公劉居邠之日,二章則言避狄遷岐之由,三章四章則言敎民築室耕稼,至於五章六章,始言立公室作廟之事。凡厥有國,必當以立公室作廟社爲先,而周室則不然,先民居而後公室者,豈非後世百王柯則之一端乎?書曰,民惟邦本,本固邦寧,有國之以民爲本,有如是矣。今我殿下,受先王艱大之業,爲萬世生民之父母矣。此等處,深加省察,凡係民事,靡不用極,似爲爲治之本矣。上曰,所陳好矣。命下番陳之,元容曰,此章,推言太王之肇王業,而至於文王,受天命之本矣。文王之盛德至善,固多讚美之事,而末章之只以有疏附·有先後·有奔走·有禦侮稱之者,可見文王興周之業,由乎得人之盛也。文王,以棫樸之化,多楨榦之美,吉士藹藹,賢才濟濟,則未敢知四者之目,誰得以當之,而以其時布列者論之,則如閎夭·散宜生之率下親上,周公之輔導前後,召公·畢公之喩德宣譽,太公之威武折衝,似已合於四者之目矣。蓋賢才國家之所資而興也,而用賢之道,允貴乎量才而授任,故此詩言得人之盛,而亦分作名目,稱其四臣之各得其任,而四者之事,非四臣則無以宣之也,蓋帝王偏覇之治,雖不同道,而其授任賢才之道,一也,故唐堯之時,舜爲司徒契爲司馬,禹爲司空,后稷爲田疇,夔爲樂正,倕爲工師,伯夷爲秩宗,皐陶爲大理,益掌敺禽,分掌九職,各勝其任,九功克成,庶績咸熙,此帝王任賢之盛也。齊桓公之時,辭令不給則隰朋侍,刑罰不中則弦章侍,居處肆縱則東郭牙侍,田野不修則寗戚侍,戎事怠偸則王子成父侍,德義不中則筦子侍,各有所掌,各盡其能,功冠五覇,業成九合,此覇王任賢之盛也。大抵才不必其備,人各有一能,山濤之政事,未必備文章,歐陽之文章,未必備政事,舍短取長,量力授任,則人無可棄之才,官無可曠之職,而此要,專在於人主持心公正。無容毫私,鑑空衡平,精白辨別,則賢愚巧拙,長短優劣,無不畢燭而深知,然後可以量其才而授其任矣。顧今人才,雖不及古,才不借異代,人足了一代,則亦豈無疏附先後奔奏禦侮之人乎?伏願講如此章,如此推移看,深加聖念於授任之道,是臣之望也。命參贊官陳之,好敏曰,下番所奏用人之說儘好,臣無更達之辭矣。蓋周家八百年基業,專在此詩,而至於末章,尤有可觀者。以文王之盛德,而又有四臣之佐治,位賢任能,各當其材,故周家之化,於斯爲盛,而顧今之世,亦豈無可用之才乎?用人之要,亶在於量才授任,而任用之後,尤貴乎久任責成矣。且朝著之間,廉隅爲重,故言文王得人之盛,而首稱虞·芮之質成者,取其有禮讓之美也。此蓋由於文王之化行俗美,而大抵興讓之道,專在於在上者之躬行導率。顧今殿下,行此文王之德化,則用賢興讓之道,亦豈專美於古耶?命閣臣陳之,綺壽曰,此詩,以緜緜瓜瓞,比周家之先小後大,蓋自后稷·公劉,所由來已久,而乃若周家之肇基王跡,實在於太王之遷岐矣。太王之在邠,不以養人者害人,而邑岐之日,從者如歸市焉。繼以文·武之聖德而受命于天,王業昌大,誕啓卜世三十,卜年八百之洪休,則瓜瓞之喩,可見其切當矣。以我朝言之,則關北一道,卽周家沮漆之地也。惟我穆祖大王,徙居于湧珠里,翼祖大王,亦嘗避野人之難於赤島,當是時也,陶復陶穴,而草創艱難之業,可以想得。然而人民之從于湧珠里者,乃有百七十餘家之多,從于赤島者,至如歸市,其後聖聖相承,而皇天眷佑,遂開億萬年無疆之基,蓋周室與我朝,其創業垂統之初,專由於得人心而已。由是觀之,則北道,卽我朝興王根本之地,而朝家撫恤元元之政,尤宜有別於他道。然而以其地方之距京師踔遠也,故至如深北,則只知有方伯·守令,而漠然不知朝廷之命令。是以貪官汚吏,恣行剝割之政,而道臣亦多未能覺察,哀彼無告之民,無以聊生,而貪墨之吏益無顧忌。今者北邑贓吏,方有嚴囚者,可期懲一礪百,而此不過適致現發而然耳。在前不知之中,有勢力者,貪虐如此囚,而倖逭罪科者,亦必不爲不多,我朝根本之地,一任此輩之肆虐,而怨咨朋興,積失人心,思之及此,寧不痛惋?是以方伯·守令之擇差,何道不然,而至於此道,則尤不可不各別愼揀。伏願以此意,申飭廟堂·銓曹,而亦間間發送繡衣,另加按廉,大行黜陟,使北民咸知朝家愍恤之德意,是臣區區之望也。上曰,所陳甚好,當留念矣。上曰,下番玉堂及參贊官,皆以用人爲奏,而下番之以量才授職爲言者,尤好矣。帝堯時之九官分職,庶績咸熙,尙矣無論,至於齊桓,雖偏覇之主,亦能任能使賢,各盡其職,何以則能得用人才,而用人之際,亦能量其才而授其任耶?命周曰,人才之不及於古,實爲方今之大悶,而古人曰,才不借於異代,又曰,天生一代人足了一代事,雖在今日,亦豈無可用之人乎?此皆不能誠心求之之致也。人主一心,萬化之源也,今我殿下於一心上工夫,明而益明,聖而益聖,洞然浻澈,如鑑之空而姸媸畢照,如衡之平而輕重莫逃,則人才之長短能否,瞭然於聖鑑之中,而自不能掩之矣。惟殿下念之。上曰,參贊官所奏禮讓之說,好矣。就以末章集註觀之,文王之時,有讓畔讓路,讓爲大夫讓爲卿之美,故在下之人,亦皆觀感而興讓,其上行下效,自近及遠之化,亦可推知,而文王之後,更無如此之美俗,何歟?好敏曰,岐周禮讓之美,實由於文王作成之化。大凡人才,固有古今之別,而豈可曰今世全無其人乎?然而驟看則難辨才不肖,至如雕刻之巧,捷給之流,止於薄技,而非所謂才也。若夫上可以輔弼,下可以澤物,然後方可謂有用之才,而月計而不足,歲計而有餘,此豈尋常看過所可知得哉?我先朝日月之明,無微不燭,無遠不照,不但朝廷之上,鑑別賢否,八方之大小官員,莫不奔走率職,孜孜於民事。雖當歉歲,極意賑接,故歲頻不登,而恩澤浹洽,民不知爲歉歲,爲守宰者,亦各擔着民憂,克盡備預之方,民雖艱食,恃以無恐,京外安堵,初無渙散之意,而至於都民休戚,專係於秋曹·京兆,故每令另擇堂郞,爲堂郞者,殫誠盡職,罔敢少忽。以此規模,出而任字牧之責,則各自謹畏,聲績必著,此實由於先朝作成之化,而擧世之人,涵泳聖澤,日用不知,有若魚不見水,人不見塵,而濟濟登庸之人,無非可用之才矣。夫何挽近以來,廉隅之風掃如,官師之規寂然,京師者,四方之表準,而京師如是,則四方可知。今夫十年豐登之餘,公私積儲,何至罄渴,而一番旱災,民心先自騷動,難以奠接者,實由近來紀綱解弛,玩愒成習,中外任事之臣,不能盡心民事,對揚德意故也。古人曰,欲法堯·舜,當法祖宗,先朝二十年陶鑄作人之化,是則是傚,才無大小,隨器任職,一技一能,各盡其用,而使之殫誠竭力,必思報效,則人才蔚興之美,何患不古若哉?周文聖化,世已久遠,若不可跂及,而臣愚以爲,退計十數年前,則先朝作人之化丕振,而禮讓之風蔚興,比諸二南盛際,可以匹美而比隆矣。我殿下繼述之方,亶在是矣。元容曰,人主躬行盛德,化行俗美,則朝野行路之人,必無不觀感而知所禮讓矣。然則畔路士大夫之讓,自是不期然而自然之事也。三代以後,禮讓之未有如文王之時者,不能行文王之德故也。惟我中宗朝,一心求治,進用儒賢,先正臣趙光祖,爲大司憲而未幾月,男女異路,民下觀感之速,蓋如此矣。斯民也,卽三代之所由而行,則民豈有古今之異乎?惟在乎在上者之導率如何耳。上掩卷,命玉堂·閣臣先退,命周等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
宋祥濂啓曰,行大司憲李直輔,持平宋啓榦·金直淳在外,執義申溆,掌令朴宗琦未肅拜,掌令一員未差,監察茶時之意,敢啓。傳曰,知道。
李庚運啓曰,右副承旨金熙周,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,朴宗京落點。
傳于李好敏曰,左副承旨入侍。
傳于李好敏曰,其雖爲先之事,處義豈無斟量乎?金再疏,辭窮理屈,自歸自服之狀,自上知之,向筵大臣所對亦然,本來之是非已判,到今之公論已定,於故相有何一毫爲累之事乎?前後飭敎,不知爲幾番,而訖無承膺之意,只有逡巡之擧,分義所在,萬萬未安。不可以事關先故,一向任他,檢校直閣李魯益罷職。
傳于李好敏曰,右副承旨·同副承旨許遞,前望單子入之,待下批牌招察任。
承旨前望單子入之,尹益烈·洪秀晩落點。
李好敏啓曰,卽者漢城府郞廳來言,今十二日,城隍發告祭獻官,例以本府亞尹塡差,而左尹李光益,以摠戎使陣上進,右尹洪義浩,有身病呈辭,無以推移進去云。右尹洪義浩,卽爲牌招,何如?傳曰,允。
傳于李好敏曰,漢城右尹許遞,令該曹,口傳差出。
吏曹口傳政事,以任希存爲右尹。
宋祥濂,以都摠府言啓曰,今七月十二日,宗廟景慕宮,秋展謁時,侍衛寶劍,守宮,當爲備員,而都摠管李集斗,以漢城府判尹導駕進,趙得永,副摠管李普漢在外未肅拜,吳載先,以摠戎中軍陣上進,金處漢,以御營中軍陣上進,權常愼呈辭受由,都摠管李明奎·金啓洛,俱有身病,無以備員。令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以沈能建·李彦植·朴崙壽·李存秀爲都摠管,鄭東觀·趙萬元·洪義浩·崔朝岳爲副摠管。
兵曹,副摠管單李存秀。
宋祥濂啓曰,今七月十一日,都目政事爲之之意,敢啓。傳曰,知道。
宋祥濂,以兵曹言啓曰,內禁衛將李謙會,身病猝重,勢難供職,呈狀乞遞,宿衛領軍之將,不可久曠,改差,何如?傳曰,允。
己巳七月初九日辰時,上御誠正閣。左副承旨入侍時,左副承旨李好敏,假注書柳訸,記事官申在植·李光文,以次進伏訖。上曰,俄者以禁將之有身病,中軍代爲擧行之意,有所下敎矣,已爲分付乎?好敏曰,已分付矣。上曰,禁將之病如何云耶?好敏曰,脚部有病,不能跨馬云矣。上曰,近有上京守令乎?好敏曰,近無上京者,而其新有帖移,到付於銓曹者,臣未及詳知其有無,如問於銓曹,則可知其有無矣。上曰,知入,可也。好敏曰,昨夜因下敎,申飭於直閣李魯益,而有身病,不得承命云矣。上曰,當有傳敎下示,承旨,出去頒布也。命退,諸臣以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋祥濂啓曰,行大司憲李直輔,持平宋啓榦·金直淳在外,執義申溆,掌令朴宗琦未肅拜,掌令一員未差,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于尹益烈曰,召對爲之。
注書李魯集病,代以李景熙爲假注書。
尹益烈啓曰,卽者漢城府郞廳來言,城隍發告祭獻官右尹當爲進去,而新除授右尹任希存,有身病,不得進參云。卽爲牌招,何如?傳曰,許遞,令該曹口傳差出。
吏曹口傳政事,以洪羲臣爲右尹,左尹單洪羲臣,右尹單李光益。
洪秀晩,以都摠府言啓曰,今七月十二日,宗廟景慕宮,秋展謁時,侍衛寶劍·守宮,當爲備員,而副摠管鄭東觀·趙萬元在外未肅拜,都摠管朴崙壽,副摠管洪義浩,俱有身病,無以備員。令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以洪奭周爲都摠管,柳相祚·吳泰賢·趙弘鎭爲副摠管,副摠管單洪奭周。
洪秀晩,以都摠府言啓曰,新除授副摠管吳泰賢,時無職名,令該曹,卽爲口傳付軍職,何如?傳曰,允。
兵曹口傳政事,護軍單吳泰賢。
洪秀晩,以刑曹言啓曰,禁酒之政,先禁麯蘖,故自臣曹,捧甘五部,令前已造麯者,隨其自現,數皆錄置,有時摘奸,俾勿爲釀酒之資,又切勿新造之意,預先知委於坊曲矣。西江居前主簿權默家,多造新麯,現捉於捕廳廉察,移送臣曹。權默之身爲朝士,首先犯科者,萬萬駭然,令該府,拿問嚴勘,何如?傳曰,令未幾何,身爲朝官,首先犯科,萬萬駭然。令該府,拿問,各別嚴勘,以懲日後之弊,可也。
己巳七月初十日辰時,上御重熙堂。召對入侍時,參贊官尹益烈,持詩傳第八卷,檢校待敎朴宗薰持詩傳第八卷,侍讀官尹致後,持詩傳第八卷,檢討官鄭元容,持詩傳第八卷,假注書柳訸,持詩傳第八卷,記事官朴綺壽,持詩傳第八卷,記事官李光文,持詩傳第八卷,以次進伏訖。上命開卷讀之,致後,讀自芃芃棫樸,止遐不作人。命下番讀之。元容,讀自追琢其章,止文王之德,命參贊官讀之。益烈,讀自瑟彼玉瓚,止福祿攸降。命閣臣讀之。宗薰,讀自鳶飛戾天,止以介景福。命注書讀之,賤臣,讀自瑟彼柞棫,止求福不回。命上番讀之。綺壽,讀自旱麓,止章四句。上曰,文義陳之。致後曰,人才作育之盛,未有如文王之時,而棫樸之詩,尤可見矣。有曰,左右趣之,有曰,遐不作人,上而盡興作之道,下而有趣向之盛,則文王興周之業,亶在於此矣。此上文王章曰,濟濟多士,文王以寧,孟子曰,待文王而後興者,凡民也,此可見文王,有以振作之故,人才如是菀興矣。顧今人才,比周之盛時,雖云眇然,自上克盡作人之化,如文王,則四方之鼓舞歸向,亦如文王之時,而髦士攸宜,不獨專美於周矣。伏願益加聖念焉。上曰,下番陳之。元容曰,文王盛德,尤詳於此上下章,雲漢之章,金玉之相,文王在已之德也。左右之趣,六師之及,人心歸向之盛也,福祿之降,景福之介,上天降福之盛也。二篇諸句,意義皆好,而其中柞棫末章之勉勉我王,綱紀四方,二句,尤是着念處也。四海至廣,兆民至衆,人主以眇然一身,嵬然處上,苟非總攝而整齊之,統括而維持之,則雖以文王之盛德,亦何以使天下之人,皆得以興起振作,鼓舞變化乎?故綱紀,卽治國之大本,而興替汙隆,亶係於是,唐臣韓愈之言曰,善計天下者,不視天下之安危,先察紀綱之理亂,夫所謂綱紀者,卽辨賢否以定上下之分,核功罪以公賞罰之施也。賢者必上,不肖者必下,有功者必賞,有罪者必罰,然後一世人心,可以畏伏而興起矣,天下萬事,可以統括而不散矣。紀綱之頹渝,未有甚於今日,雖不得一一條陳,而吏民之凌犯官長,墨倅之貪虐生民,亦多駭聽,而亦未必這這核實,懲勵嚴創,則何以服一世之人心,而且在上者,苟有文王勉勉之德,則亦何患紀綱之不立乎?今之言者,皆說綱紀之當立,而此非一朝可立之事也。如學者之集義以生浩然之氣,豈可以一事之得正,一政之得宜,遽見其效哉?必也君志先定,典學誠身,任賢使能,明賞必罰,一出公正,動合天理,歲積月累,久久如是,則群下自然觀感,人心自然悅服。如此然後,黜陟賞罰,未必一一加於身,而禮義之風,廉恥之俗,已丕變矣。故言文王之綱紀,亦以勉勉爲本,勉勉,卽純不已之意也,此果今日之急務。伏願益留念於立紀綱之道,而立紀綱之本,則以勉勉爲本焉。上曰,參贊官陳之。益烈曰,下番所陳綱紀四方之義,甚好,伏願殿下,留念於此,而臣別無可陳之辭矣。上曰,閣臣陳之。宗薰曰,上番作人之奏,下番綱紀之說,俱好而臣,則以爲,二事實相關矣。自止中,再言作人而一以雲漢爲章,興起一以鳶魚飛躍爲喩,作人之化,如天道之化,物物各自得其性,活潑潑地,自然而然,故才與不才,隨其大小淺深,無不有所成就,手舞足蹈,輔翼振德,而不自知其所以然矣。如是則天下之人,無論賢愚,皆入於吾之範圍彀率中,鼓作進退,唯其權衡,此則所謂綱紀四方也。四方,都在他線索內,牽着都動云者,形容得入裏矣。如後世人才之消長,民物之苦樂,漠然無所關涉,任其自在而自用,不能施吾鑪錘,賞之而無所勸,刑之而無所懲,則非但人才無作成之功,四海之廣,兆民之衆,亦安得事事而綱紀乎?由是則先言作人之效,卽爲綱紀四方之張本,而欲言綱紀,則又必以追琢其章,金玉其相,先之,蓋有此金玉之相,又加以追琢之功,文質體用,兼備俱足,然後有以自已而及人,聖工之純亦不已,乃爲作人之本領,作人爲綱紀之要道,如是體察,則可得其下手用工之次序。伏願深留聖意焉。上曰,作成人才,專在於導率,而後世人才,或不及古,豈在上者,不能盡導率之方而然耶?抑人才,有古今之別耶?致後曰,帝王導率之化,旣不及文王,而人才亦不無古今之別矣。然此篇勉勉二字,甚是用工處,苟勉勉於作成之功,則亦豈無其效乎?宗薰曰,人才古今無別,惟在帝王培養作成之如何而已。苟如三代帝王之培養作成,則何患不得三代人才而用之乎?無才之世,可使有才,小才之人,可使爲大才,而至若無人才三字,決非帝王之所可言也。上曰,才不古若,只是人君不能導率作成之致也。上曰,武王之時,人才最多,此亦文王作人餘化之所及耶?致後曰,武王,亦繼述文王之政而然矣。宗薰曰,譬如作室,文王基之而武王乃構且堂矣。上曰,棫樸之詩,作於武王·成王之際,則其時助祭之髦士,亦皆文王作成之餘化耶?宗薰曰,然矣。上曰,此云周王于邁,六師及之,衆歸其德,不令而從,亦見文王作成之化矣。然則祭祀之時,髦士攸宜,征伐之日,六師及之,又豈非文王之德,文武兼備處乎?致後曰,然矣。內外具修,文武兼備,此可見矣。宗薰曰,文德武功,不可偏勝,祭祀則髦士攸宜,徑伐則六師及之,此文王之德,文武兼備者也。上曰,六師及之,註云文王未有六師,而大雅,述王者之事則言六軍,然則六師,是天子之制,而稱之於文王者,何也?宗薰曰,此詩,作於成王時,故追述之辭,不妨如此矣。元容曰,周禮,有天子六師之禮,未敢知周文以前,亦以六師爲天子之禮,而蓋禮儀多備於周文以後,故如造舟爲梁,文王以後,始遂爲天子之禮,詩之言六師者,亦有以作六師,整我六師等處,而皆是周禮已定之後也。上曰,棫樸前篇,多述作人之化,而末章,以追琢其章,金玉其相,勉勉我王,綱紀四方結之,詩人之志,蓋謂文王,有如此之德,故作人之化,亦如彼,三百篇章次先後,或有別無義意處,而此篇章次,作者,似有意爲之矣。宗薰曰,以本體與功效言之,追琢之章,金玉之相,其本體之美也,壽考作人,其功效之盛也。至若章次先後,則文章之體,或有先言功效而後言本體者,或有先言本體而後言功效者,非一例也。元容曰,然矣。細究章旨,則第二章所謂左右趣之,言其左右人士之趨向也,第二章所謂髦士攸宜,言其趣向之士,亦皆有德容威儀之可見也,第三章所謂六師及之,言其非但人士之趣向,四方民衆之皆歸也,第四章所謂遐不作人,言其士民之歸附,由乎文王之有作人之德也,第五章所謂追琢金玉,勉勉綱紀,言文王有如此之德,故有作人之化也。五章次序,瞭然明白,有如此者矣。上曰,旱麓大旨,亦云詠歌文王之德,而惟鳶飛戾天一章,述作人之德,其餘,都是祭祀之事,此何義耶?宗薰曰,鳶魚作人,固是德化之至,而祭祀受福,亦其誠信之格于神明,故詠歌之也。上曰,作成之效,人可見知,而祭祀受福,非顯著可見之事,則詩人,何以明言之,而旱麓一章,專言祀事降福之事,文王之祭必受福,有何可言者耶?元容曰,文王福祿之盛,至於永言配命,本支百世,則多福多祿,實爲周家之最矣。蓋人君受福之道,在於天心之克享,而享天心之道,在於事神以誠,故言福祿而推言祀事者,其理則然矣。宗薰曰,天人之際,語其遠則若不相干,語其近則一理無間,故自古聖王事天事神,咸受其福,自然之理,故其丁寧可信者,未有甚於天人之際者矣。上命掩卷。命書榻敎曰,惠慶宮進服加味君子湯前方中,人蔘加五分,自今日一貼式煎入。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
吳淵常啓曰,行大司憲李直輔,持平宋啓榦·金直淳在外,執義申溆,掌令朴宗琦未肅拜,掌令一員未差,監察茶時之意,敢啓。傳曰,知道。
尹益烈啓曰,臣益烈,依定式進詣香室,奉審香祝樻·祝板·褓子,則精潔之意,敢啓。傳曰,知道。
洪秀晩啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
尹益烈,以吏曹言啓曰,今都目大政時,本曹堂上,不可不備員,而參議金會淵病不來,令政院牌招,以爲同參開政之地,何如?傳曰,允。
以吏曹參議金會淵牌不進罷職傳旨,傳于尹益烈曰,只推,更爲牌招。
以吏曹參議金會淵再牌不進罷職傳旨,傳于尹益烈曰,只推牌招。
傳于尹益烈曰,生民休戚,專在於守令之臧否,而近年以來,飭敎非不屢再,對揚未聞實效。貪墨成風,小民受苦,而無所顧忌,紀綱日夷,名分倒置,而無所鎭壓,見其守令,則多出於都政中人,其時政官,果未能知其人之善否而然歟?亦未能誠心注擬而然歟?固已萬萬寒心。況當今日,歲旱爲災,三南民事,尤不可不顧恤,凡係爲民之利者,逐處講究,思所以安保之方,則顧不在於守令之善擇,而亦不在於政官之誠與不誠者乎?今番三南守令,尤爲極擇,其外守令,亦爲擇差,精白一心,盡心對楊,俾有實效之地。今番都政守令中,此後或有不能稱其職人,則政官先當不擇之罪,亦爲知悉擧行。西北松都人及淸白吏忠臣子孫落仕最久人,拔例各別收用事,分付。
傳于尹益烈曰,詞訟之職,其責不輕,都民苦樂,專係於詞訟官,今番則各別擇差事,分付吏曹。
傳于尹益烈曰,注書,尙瑞院官員,雖非親政,依例陞六。
李景熙陞六,代以李濟翼爲假注書。
傳于尹益烈曰,東壁玉堂竝許遞,今日政差出。
傳于尹益烈曰,在外及未肅拜臺諫,竝許遞,今日政差出。
傳于尹益烈曰,吏曹參議許遞,今日政差出。
尹益烈,以吏批言啓曰,禮曹佐郞朴奎壽呈狀內,矣身素患痰癖之症,當此換節之時,一倍添劇,萬無供職之望,卽速入啓遞改云。身病旣如是沈篤,則有難强令察任,改差,何如?傳曰,允。
都政。吏批,行判書南公轍進,參判林漢浩進,參議未差,左副承旨尹益烈進。啓曰,今都目大政,各岐仕滿應薦者,相避及未準朔監察·禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事,守令·察訪,竝擬,何如?傳曰,允。又啓曰,直長仕日未滿十日以下者,啓稟陞六事,載在法典矣。今都政,直長中仕日未滿十日以下者,依例六品遷轉,何如?傳曰,允。又啓曰,蔭仕六品官之陞五品者,每於過都政後照擬而見今在職者,絶無經一考之人,故五品官,無以推移備擬。未經一考之人,依例勿拘陞擬,何如?傳曰,允。以李有秀爲司䆃主簿,宋一衡爲內資主簿,李羲溫爲禮賓主簿,吳澈常爲平市主簿,徐有鎭爲掌樂主簿,軍資主簿單鄭東晏,廣興主簿單鄭東晩。李一榮爲宣陵直長,朴祖壽爲司宰直長,尹匡烈爲順陵直長,李和淵爲內資直長,朴會壽爲尙瑞直長,宋啓洙爲禁府都事,任照爲濟用奉事,李晩永爲禁府都事,沈能定爲禁府都事,金義友爲司饔奉事,朴會壽爲敦寧主簿,尹光時爲昌陵令,柳暕爲尙瑞副直長,洪大淵爲順興府使,洪養默爲密陽府使,朴晩壽爲引儀,柳暕爲尙瑞直長,朴宗民爲沔川郡守,尹彝鉉爲豐基郡守,趙鎭球爲西原縣監,宗簿主簿單朴孝臣,典籍三單洪羲弼·陳錫周·文養老,以上四館去官。趙鎭壽爲典牲副奉事,金宗遇爲氷庫別檢,南鼎來爲尙瑞副直長,林長浩爲盈德縣監。尹行成爲長水縣監,沈象奎爲同成均,李德升爲黃山察訪,金乃默爲幽谷察訪,鄭翼邦爲靑巖察訪,徐有稙爲靑丹察訪,朴齊顔爲宗廟副奉事,李雲祜爲慶興府使,李貞坤爲甲山府使,許溟爲龍川府使,李炯爲昆陽郡守,金會淵爲禮曹參議,李秉淳爲掌樂僉正,柳喆祚爲社稷令,李羲溫爲監察,柳聖儀爲吏曹佐郞,李憲祖爲掌苑別提,韓淳爲引儀,朴宗來爲冬至正使,金魯敬爲副使,李永純爲書狀,李有秀爲工曹佐郞,李殷會爲光陽縣監,朴宗稷爲監察,權思漢爲機張縣監,洪泰運爲桃源察訪,金星翼爲延日縣監,韓若霖爲璿源殿令,李得鉉爲彦陽縣監,具錫夏爲長鬐縣監,韓淳爲禁府都事,徐有聞爲吏曹參議。
尹益烈,以吏批言啓曰,新除授本曹參議徐有聞,令政院,牌招,同參政事,何如?傳曰,允。以金敎根爲禮曹參議,權常愼爲大司成,朴惟儉爲引儀,韓弘瓚爲德陵直長,張漢燮爲義陵奉事,方孝善爲兼引儀,鄭僑爲黃海都事,朴光錫爲藍浦縣監,李福麗爲重林察訪,沈能鎭爲引儀,鄭義命爲英陵令,金敬直爲思陵令,閔養世爲厚陵令,金直淳爲掌令,許臻爲掌令,宋應望爲持平,安光直爲持平,洪起燮爲正言,趙庭和爲正言,尹鼎烈爲谷山府使,崔漢翼爲典籍,朴孝臣爲監察,李宗心爲奉常主簿,柳相祚爲同義禁,尹錫永爲典籍,柳訸爲典籍,尹弘鎭爲南部令,劉㵙爲戶曹佐郞,徐春輔爲南陽府使,朴宗來爲大司憲,安策爲大司諫,姜文會爲執義,尹尙圭爲司諫,鄭元容爲獻納,李吉會爲明川府使,金初燮爲工曹正郞,沈公權爲典牲判官,金龍範爲禮曹佐郞,權丕應爲中學敎授,鄭河宗爲長寧殿令,任弘植爲直講,李景熙爲典籍,李爲社稷令,鄭履健爲北部令,柳訸爲兵曹佐郞,李宗祥爲博川郡守,趙貞喆爲穆陵別檢,金世忠爲宗簿主簿,李東冕爲副修撰,朴惟儉爲繕工主簿,朴煐爲司䆃主簿,洪重鉉爲義盈主簿,金致祥爲司圃別提,安宗郁爲瓦署別提,李羲斗爲禮賓主簿,朴祖壽爲引儀。兼春秋單金初燮,禁府都事沈能定,童蒙敎官沈魯崇相換。金照爲司宰直長,鄭堉爲司宰奉事,洪善謨爲永禧殿參奉,李永健爲徽陵參奉,李英模爲孝陵參奉,吳鼎秀爲光陵參奉,權徹爲厚陵參奉,朴宗喜爲顯隆園參奉,李種祜爲溫陵參奉,南履默爲顯陵參奉,宋奎熙爲童蒙敎官,尹孟厚爲禮賓參奉,吳俊誠爲假引儀,李孝述爲假引儀,魚命斗爲愍懷墓守衛官,文祖悅爲和陵參奉。分奉常寺主簿單,馬游,仍任事承傳,耆老所守直官單朴思彦,軍器參奉單全泰禧,開城敎授單朴聖鉉,仍任事承傳。顯隆園參奉朴宗喜,永禧殿參奉洪善謨,相換。
傳于尹益烈曰,望筒遲滯政官及政廳承旨,推考。
傳于尹益烈曰,吏兵批政官,竝從重推考。
以吏曹參議徐有聞牌不進罷職傳旨,傳于尹益烈曰,只推,更爲牌招。
以吏曹參議徐有聞再牌不進罷職傳旨,傳于尹益烈曰,只推,更爲牌招。
洪秀晩,以兵曹言啓曰,知中樞府事玄㷞,病難供職,呈狀乞遞。西班雖是閑局,不可虛帶,改差,何如?傳曰,允。
兵批,判書金羲淳進,參判李文會進,參議吳翰源進,參知韓始裕進,右副承旨洪秀晩進。啓曰,各道營將·中軍·虞候·邊地僉使·履歷僉使·北評事,今當差出,而擬望之人乏少,未準朔禁軍將·虞候,已準朔守令,都事·邊將,竝擬,何如?傳曰,允。以任忠白爲同知,尹文東爲曹司衛將,尹益儉爲五衛將,李元祥爲五衛將,成夏鎭爲五衛將,沈公燁爲內禁將,朴思英爲五衛將,尹衡東爲五衛將,李義燁爲慶熙將,朴大圭爲文兼,同知單元永卨,華寧殿守門將單韓道裕,徐英輔爲黃海兵使,李源龍爲釜山僉使,權璹爲加德僉使,趙惠鎭爲法聖僉使,洪栒爲忠州營將,李晩植爲安東營將,林必榮爲順天營將,申善應爲三陟營將,趙達洙爲洪州營將,沈弘祖爲北虞候,訓鍊判官朴始豐。主簿劉彦敏·高應濂·洪得輿,竝單付。李仁默爲古群山僉使,韓益秀爲蝟島僉使,朴萬潤爲蒜山僉使,車聖彬爲牛峴僉使,金光秀爲所斤僉使。訓鍊主簿單元景曄,護軍洪義浩·任希存,副護軍朴宗京·韓永逵·金相休·金魯敬·金熙周·金基厚,副司直徐長輔,竝單付。洪履謇爲乶下僉使,金一聲爲西北僉使,李芳燁爲恃寨僉使,金弼鉉爲美錢僉使,金光祐爲平山浦萬戶,金億禧爲黔毛浦萬戶,張俊寬爲呂島萬戶,曺漢郁爲鹿島萬戶,李漢國爲玉浦萬戶,車景七爲安骨萬戶。同知單李義燁,副護軍單具絳·金翰周。李文郁爲金甲島萬戶,文益夏爲所已萬戶,李遇楷爲靑水萬戶,金履鉉爲撫夷萬戶,崔景仁爲阿吾地萬戶,李命恒爲景福將,任震白爲武兼,金益大爲慶尙左兵虞候,李時道爲森森坡萬戶,禹弘命爲林土別將。洪秀晩,以兵批言啓曰,新除授五衛將尹益儉,前任晉州營將,李元祥,前任平安兵虞候,成夏鎭,前任黃海監營中軍,朴思英,前任全羅監營中軍,俱在任所,上來間,該廳番次苟艱,景福宮衛將李命恒,病難供職,呈狀乞遞,森森坡萬戶李時道,老母今年七十五歲,法不當遠離赴任云,竝改差,何如?傳曰,允。李文植爲訓鍊正,曺允鵬爲部將,趙恩錫爲京畿中軍,崔海大爲全羅中軍,趙鐘永爲北評事。同知單成允恒·崔日儀·黃仁默,僉知單朴宗燦。尹彦喆爲五衛將,張東玉爲晉州營將,李彦懋爲黃海中軍,禹拓夏爲黃海兵虞候,沈公綽·趙得永爲知事,金楗爲訓鍊判官,金奎浩·李匡毅·方禹鼎爲訓鍊主簿,李惟秀爲宣傳官,李禹道爲群山僉使,鄭宅升爲全羅左水虞候,柳和中爲鎭東萬戶,康漢宗爲森森坡萬戶,李學魯·鄭聖三·諸景彧爲五衛將,李昌垕爲景福將,宋觀休爲都摠經歷,金文基爲訓鍊僉正。大護軍李直輔,副護軍曺允遂,副司直申溆·金熙華·鄭觀綏·朴宗琦·金直淳·宋啓榦,副司果具康·愼宜學竝單付。閔善履爲部將。大護軍段玄㷞,護軍單朴基豐·李世鏡,訓鍊副正單柳相弼,副護軍單趙應鉉·李允德·洪秀晩。以司僕寺提調意啓曰,兼內乘柳相弼,今日移拜訓鍊院副正矣。其代,當爲差出,而本寺多有擧行事,今姑仍任,何如?傳曰,允。以田晉龍爲高山里僉使,兪膺煥爲別害僉使,李鎭忠爲神方萬戶,吳慶德爲訓鍊副正,權敏中爲訓鍊僉正,李義權爲宣傳官,順天營將林必榮,安東營將李晩植,三陟營將申善應,洪州營將趙達洙,北虞候沈弘祖,以上今加折衝,加資事承傳。李漢極爲訓鍊僉正,副護軍單林必榮·李晩植·申善應,趙達洙,權遂爲五衛將,李齊年爲訓鍊主簿,金彝鍾爲魚面萬戶。僉知單李昌垕。李仁泳爲訓鍊僉正。護軍單李庚運·宋祥濂,副護軍單李好敏·申晤·權遂。吳相龜爲都摠都事。副護軍單金會淵,副司果單方孝善。李元喆爲中樞都事,李東膺爲訓鍊主簿,李日會爲訓鍊主簿,崔秀岡·申光赫·宋文永·林致浩爲武兼,宋祥濂爲副摠管。內乘單柳相弼,仍任事承傳。李行敎爲訓鍊副正,李春熙爲宣傳官,黃仁鼎爲都摠經歷,李德純爲訓鍊判官,趙彝錫爲訓鍊主簿,鄭壽觀爲武兼,尹載奎·李晉保·李宗馨·李鼎五·鄭達倫·權喜成爲部將,金繼祖·金應燁·安光烈·崔舜鳳爲守門將,安思賢爲南道參軍。馬馬海權管李基東,舊波知權管權思性,三千浦權管南允祚,大吉號里權管朴景岳,梁永萬洞權管吳權常,副護軍趙興鎭,副司果李箕煥·李長年·趙雲炯,白東臣,李顯國·李書彬·鄭日永·鄭德采·鄭瑋,副司直李永老·金魯應,以上竝單付。
傳于洪秀晩曰,吏兵批望筒遲滯政官,竝從重推考。
傳于洪秀晩曰,當該政官,從重推考。
傳于尹益烈曰,左承旨許遞,前望單子入之,待下批牌招察任。承旨前望單子入之,金會淵落點。
傳于尹益烈曰,未肅拜承旨許遞,前望單子入之,待下批牌招察任。
傳于尹益烈曰,左承旨·右承旨許遞,前望單子入之,待下批牌招察任。承旨前望單子入之,趙興鎭·金宗善,吳淵常,落點。
傳于尹益烈曰,未上來在外承旨許遞,前望單子入之,待下批牌招察任。承旨前望單子入之,柳相祚落點。
以右承旨金宗善牌不進罷職傳旨,傳于吳淵常曰,只推,更爲牌招。
傳于吳淵常曰,明日禁營留陣軍兵及標下御營大將,都領事,分付。
兵曹,以鄭觀采爲禁衛中軍。
傳于洪秀晩曰,下直守令留待。
傳于洪秀晩曰,下直守令入侍。
洪秀晩啓曰,吏曹郞廳來言,盈德縣令林長浩,迎日縣監金星翼,彦陽縣監李得鉉,兩司俱未署經云。今日政新除授臺諫,竝卽牌招,何如?傳曰,允。
洪秀晩啓曰,守令署經事,命下矣。行大司憲朴宗來,執義姜文會,持平安光直,大司諫安策,司諫尹尙圭,獻納鄭元容,正言洪起燮·趙庭和牌不進,掌令金直淳,持平宋應望在外,只有掌令許臻一人,無以備員署經,行大司憲朴宗來,更爲牌招,何如?傳曰,允。違牌人,只推,更爲牌招。
吳淵常啓曰,卽者兵曹郞廳來言,明日動駕時,別侍衛,本曹判書,當爲進參,而方在受由中,不得進參云。卽爲牌招,何如?傳曰,允。
吳淵常啓曰,兵曹判書金羲淳牌不進推考傳旨,今方捧入。而明日別侍衛,不可不備,如是違牌,事甚未安,更爲牌招,何如?傳曰,允。
吳淵常啓曰,兵曹判書金羲淳再牌不進推考傳旨,今方捧入。而明日別侍衛,不可不備,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳曰尹益烈曰,右承旨批下,卽爲牌招。
傳于吳淵常曰,明日出宮門路,以協陽門爲之。
金宗善,以義禁府言啓曰,明日擧動時,各差備都事,當爲備員,而新除授參上都事韓淳,以濬源殿令,未及上來云。令該曹,口傳相換,以爲分排之地,何如?傳曰,允。
吳淵常,以御營廳言啓曰,去夜初更量,幼學具孝元,犯夜被捉,依例移送秋曹之意,敢啓。傳曰,知道。
金宗善,以刑曹言啓曰,因御營廳啓辭,去夜初更量,幼學具孝元,移送秋曹事,命下矣。依更數,笞三十收贖,放送之意,敢啓。傳曰,知道。
右承旨金宗善疏曰,伏以,臣行己無素,處世昧方,自罹橫逆,名登白簡,其所臚列,合被大何。天地包荒,曲賜寬貸,薄勘未幾,敍命旋降,德音溫溫,如春陽之煦物,炯戒申申,如慈父之詔子。臣奉讀未半,聲淚俱發,服之在心,不啻掌血而摑痕,聖恩愈隆。臣罪愈大,而承候有命,不敢逡巡,間雖黽勉抗顔,出入脩門,仰愧俯歎,蹙蹙靡騁。不料今者,又有銀臺除命,召牌荐臨,兢惶隕越,尤不知置身之所。噫,臣家世受國恩,自二先臣以來,再結天姻,上下百有累十年間,經許多平陂,而益勉忠謹,名行無玷者,用能避遠權勢,歛跡爭奪,持謙守拙,禔躬飭家,庶無猜怨,以迄于今。至於臣身夙遘險釁,門戶零替,少善疾病,念絶榮途,幸藉先蔭,獲沾祿仕,守分自在,要爲存身保家之計。御極之初,猥蒙拔擢,居然緋玉於邇列,依倚日月,薰沐雨露,藏疾納汚,可幸無罪。伊來十年生成之恩,與天無極,每退自前席,眷顧踟躕,自不禁犬馬之戀,所以聞命輒膺,殫竭奔走,爲區區報答之意,豈專出於貪戀也?常於濯龍進覿之日,慈聖諄諄敎飭,有曰,汝以肺腑之親,早受兩聖朝恩澤,今又不離近密,被主上任使,謹愼二字,卽汝家法,夙夜敬畏,毋使姓名,登人唇舌,貽勞聖念,爲報國恩守家聲之道。臣聞命庶幾奉持,勿失在朝在家,恒自策勵,爲藉手之資。千萬意慮之外,忽以不干己太無情之事,橫被攙及,斥之以無所顧畏,擬之以白晝殺人。卽此題目,可以湛其宗滅其身,而猶有餘罪,臣以何威權,至於是耶?如受鋒刃,寢夢亦,時身之孤立寡助,不但通朝之所共知,則其言之擬不以倫,行路亦哂之矣。苟使臣常誦慈聖之訓,奉若金石,杜門塞兌,消聲屛氣,則世路雖曰險巇,人之爲言,胡至此極?臣之所尤悼傷者,傳來之家規,自此壞了,刻勵之初心,到今掃盡,問啓之夜,風雨朝房,靜言追惟,一則孤負,二則孤負,不覺泣涕之自零,從玆以往,惟有閉戶息影,益勵素心,爲一分黥劓之補耳。今若諉之以不須較辨,翺翔顯途,不止所止,則非直有愧廉防,倘使他日更有何樣危怖之說,則殿下雖欲曲庇造化,不可屢矣。臣雖欲保全軀命,其何及矣?此臣之大恐深惕,寧犯違傲之罪,不敢爲冒進之計者。伏乞聖明,憐臣危苦,察臣悲懇,遞臣職名,投閒置散,時赴起居之班,得以暇日修身省愆,仁禮存心,收晩景於桑楡,寄餘生於淵氷,終始全保之大德至恩,而亦爲臣圖報隆私之一道也。臣無任云云。省疏具悉。已往之事,何必又引?爾其勿辭,卽爲入來肅命。
己巳七月十一日酉時,上御重熙堂。下直守令入侍時,右副承旨洪秀晩,假注書李濟翼,記事官朴綺壽·李光文,長鬐縣監具錫夏昆陽郡守李炯,西原縣監趙鎭球,長水縣監尹行成,機張縣監權思漢,光陽縣監李殷會,以次陞殿進伏訖,上曰,下直守令,以次進前奏職姓名,可也。錫夏,奏職姓名,上曰,七事則諸守令,齊奏,可也。炯,奏職姓名,鎭球奏職姓名,行成奏職姓名,思漢奏職姓名,殷會奏職姓名訖,錫夏等齊奏七事。上曰,不必面面諭之,當此歲荒,三南尤異於他處守令,下去着實對揚,可也。上曰,承旨更爲傳此敎。秀晩,承命諭之。上曰,宣諭別諭,猶屬文具,故不爲之。爾等下去,尤爲惕念,可也。若或不勤對揚,難免重勘矣。上曰,守令下直者只此乎?秀晩曰,謝恩守令有三人未署經,故不得下直矣。上曰,此時守令,異於他時,臺諫斯速牌招,毋使遲滯,可也。秀晩曰,藍浦縣監朴光錫,家在慶尙道大邱,故未及上來云矣。上曰,大邱之於藍浦,遠近爲幾里乎?秀晩曰,不甚相遠矣。上曰,依除朝辭赴任例,赴任,可也。秀晩曰,長鬐縣監具錫夏,曲拜之時,多有失措,推考,何如?上曰,生疎所致,置之,可也。上命守令先退,錫夏等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
王大妃殿·惠慶宮·嘉順宮,遣承旨問安。答曰,知道。
還內後,內閣·政院·玉堂·藥房口傳問安。答曰,知道。
自未時至酉時,灑雨下雨,測雨器水深五分。
吳淵常啓曰,司僕寺內乘來言,捲簾取稟。傳曰,捲三面。
傳于吳淵常曰,閫帥·守令·邊將·察訪·初仕人,留待。
柳相祚啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
洪秀晩啓曰,守令署經事命下,而憲府則已署經,諫院則大司諫安策,司諫尹尙圭,獻納鄭元容,正言洪起燮·趙庭和傳旨未下,不得署經,何以爲之?敢稟。傳曰,一司除署經。
以大司諫安策,司諫尹尙圭,獻納鄭元容,正言洪起燮·趙庭和,持平安光直再牌不進罷職傳旨,傳于洪秀晩曰,只推。
傳于吳淵常曰,閫帥·守令·邊將·察訪·初仕人,入侍。
傳于吳淵常曰,下直守令留待。
傳于吳淵常曰,下直守令入侍。
吳淵常啓曰,桃源察訪洪泰運,重林察訪李福麗,留待命下之後,不卽待令,未及於入侍之時,事極駭然。所當重勘,而本院請推之外,無他可施之罰,何以爲之?敢稟。傳曰,爲先從重推考。
傳于吳淵常曰,未下直閫帥·守令·邊將,皆令不日辭朝。
吏曹口傳政事,禁府都事韓淳,監察鄭烈相換。
己巳七月十二日卯時,大駕詣宗廟·景慕宮,秋展謁擧動入侍時,兼都承旨沈象奎,行左承旨柳相祚,右承旨金宗善,左副承旨尹益烈,右副承旨洪秀晩,同副承旨吳淵常,記事官李魯集,假注書李濟翼,記事官朴綺壽·李光文,檢校直提學金祖淳,檢校直閣李存秀,檢校待敎朴宗薰,以次侍立。時至,通禮,跪啓請外辦,上具翼善冠·衮龍袍,乘輿出宣化門。藥房都提調金思穆,提調李晩秀,副提調沈象奎等曰,當熱勞動,聖體,若何?上曰,一樣矣。思穆曰,今日藥院,以何提調守直乎?上曰,提調爲之,可也。仍進發,出協陽門·肅章門·進善門,通禮,跪啓請降輿乘輦。上乘輦,象奎曰,有閫帥·守令·察訪·邊將·初仕人,留待之命,而今當進發,何以爲之乎?上曰,還宮後,留待之意,分付,可也。賤臣,承命出傳。上仍進發,出敦化門至宗廟大門外,上降輦乘輿,入廟大門至齋室門,降輿入齋室。入齋室後,問安勿爲之事。出榻敎上改具冕服,由東神門詣廟庭版位前,行四拜禮,仍詣殿內,奉審訖,次詣永寧殿,行四拜禮,詣殿內奉審訖,出神門。領府事李時秀,左議政金載瓚,右議政金思穆曰,當暑勞動,聖體,若何?上曰,一樣矣。仍還御齋室,展謁後,問安勿爲之事。出榻敎少頃,上改具翼善冠·衮龍袍,出齋室門乘輿,出廟大門乘輦,仍進發,過梨峴二石橋·新橋,至景慕宮大門外,降輦乘輿,入宮大門。至齋室門外,降輿入齋室,入齋室後,問安勿爲之事。出榻敎上改具冕服,入神門詣版位前,行再拜禮,詣神位前,奉審訖。上曰,百官行禮,依例行之。賤臣,承命出傳,上詣望廟樓前版位,行四拜禮,詣樓上奉審,入齋室展謁後,問安勿爲之事。出榻敎少頃,命入外辦,改具翼善冠·衮龍袍,出齋室門,乘輿出宮大門,降輿乘輦,由新橋,至宗廟前路,降輦步過,仍復乘輦入敦化門,至進善門外,降輦乘輿,入肅章門·協陽門內。出標信解嚴還內,諸臣以次退出。
己巳七月十二日午時,上御涵仁亭。閫帥·守令·察訪·邊將·初仕人,入侍時,右副承旨洪秀晩,同副承旨吳淵常,假注書李濟翼,記事官朴綺壽·李光文,以次進伏訖。谷山府使尹鼎烈,南陽府使徐春輔,龍川府使許溟,甲山府使李貞坤,慶興府使李雲祜,博川郡守李宗祥,黃山察訪李德升,幽谷察訪金乃默,靑丹察訪徐有稙,通禮院引儀吳俊誠·李孝述,厚陵參奉權徹,溫陵參奉李種祜,徽陵參奉李永健,黃海兵使徐英輔,釜山僉使李源龍,法聖僉使趙惠鎭,群山僉使李禹道,加德僉使權璹,高山里僉使田晉龍,別害僉使兪膺煥,古群山僉使李仁默,蝟島僉使韓益秀,蒜山僉使朴師潤,牛峴僉使車聖彬,所斤僉使金光秀,乶下僉使洪履謇,西北僉使金一聲,恃寨僉使李芳燁,美錢僉使金弼鉉,魚面萬戶金彝鍾,神方萬戶李鎭忠,鎭東萬戶柳和中,平山浦萬戶金光祐,黔毛浦萬戶金億禧,玉浦萬戶李漢國,鹿島萬戶曹漢郁,呂島萬戶張俊寬,安骨萬戶車景七,金甲島萬戶李文郁,所已萬戶文益夏,靑水萬戶李遇楷,撫夷萬戶金履鉉,阿吾地萬戶崔景仁,森森坡萬戶康漢宗,林土別將禹弘命,馬馬海權管李基泰,舊波知權管權思性,三千里權管南允祚,大吉號里權管朴景岳,梁永萬洞權管吳權常,部將尹載奎·李晉保·李宗馨·李鼎五·鄭達倫·權喜成,守門將金繼祖·金應燁·安光烈·崔舜鳳,南道參軍安思賢,以次入來。上曰,守令·邊將·初仕人等,先使階下序立,而侍從人當中俯伏,守令伏於其次,初仕人伏於其次,邊將皆立,可也。上曰,部將·守門將·引儀,亦有入來者乎?秀晩曰,然矣。上曰,閫帥,先爲陞殿奏職姓名。英輔進前奏職姓名。仍命退,鼎烈·春輔·溟·貞坤·雲祜·宗祥·德升·乃默·有稙·徹·種祜·永建·源龍·惠鎭·禹道,以次進前奏職姓名。仍命退,上曰,璹以下邊將,皆於階下奏職姓名,而宣傳官,高聲替奏,可也。諸邊將,奏職姓名。仍命退,上曰,引儀,初仕者呼唱,可也。俊誠·孝述,奏職姓名於階下,仍奏臚唱訖,皆命退。上曰,下直守令三人來待云,注書出去,斯速偕入。賤臣,承命出傳,偕入進伏,盈德縣監林長浩,延日縣監金星翼,彦陽縣監李得鉉,以次陞殿,進奏職姓名七事訖。上曰,承旨以昨日下直守令處,申飭之敎,詳諭,可也。秀晩承命傳諭曰,今年異於他年,諸守令,惕念擧行,如或不謹,則當有重勘矣。上曰,宣諭別諭,猶屬文具,故不爲之,然守令尤爲惕念,以思對掦,可也。命守令先退,長浩等退出。中宮殿進御達生散,自明日停止事。出榻敎上命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,行大司憲朴宗來,持平安光直未肅拜,掌令金直淳,持平宋應望在外,執義姜文會,掌令許臻呈辭,監察茶時之意,敢啓。傳曰,知道。
洪秀晩啓曰,三品官之無得過三日循例請牌,曾有定式矣。禮曹參議金敎根,除拜後過三日,不爲出肅,事體在所,誠甚未安。從重推考,仍卽牌招察任,何如?傳曰,允。
傳于尹益烈曰,下直守令留待。
傳于尹益烈曰,下直守令入侍。
備忘記,慶興府使李雲祜,乶下僉使洪履謇,西北僉使金一聲下直,各長弓一張,長箭一部,片箭一部,筒兒一箇,賜給。
以黃海監司李羲甲狀啓,薦新蓮實,限內不得封進,惶恐待罪事,傳于洪秀晩曰,卿其勿待罪事,回諭。
吳淵常,以兵曹言啓曰,今番景福宮衛將望,朴昌垕,誤以李昌垕,首擬蒙點,臣之矇然不審之失,不勝惶恐,而原望筒付標以入之意,敢啓。傳曰,知道。
洪秀晩,以承文院都提調意啓曰,院吏文學官尹孟厚,移遷代,幼學南石老差下,使之付軍職,冠帶常仕,何如?傳曰,允。
己巳七月十三日卯時,上御重熙堂。下直守令入侍時,左副承旨尹益烈,假注書李濟翼,記事官朴綺壽·李光文,南陽府使徐春輔,龍川府使許溟,甲山府使李貞坤,慶興府使李雲祜,以次進伏訖。上曰,守令,進前奏職姓名,春輔,進奏職姓名,上曰,南陽最是弊邑,下去着實對揚,可也。溟進奏職姓名。上命奏七事,溟奏七事,上曰,下去着實對揚,可也。貞坤,進奏職姓名,上命奏七事,貞坤奏七事,上曰,甲山異於他處,下去各別對揚,可也。雲祜進奏職姓名,上命奏七事,雲祜奏七事,上曰,北道異於他處,惕念對揚,可也。命守令先退,春輔等退出。仍命退,承史以次退出。
上在昌德宮。停常參·經筵。
卯時辰時,有霧氣。午時申時,日暈。
中宮殿,藥房口傳問安。答曰,知道。
金宗善啓曰,行大司憲朴宗來,持平安光直,未肅拜,執義姜文會,掌令許臻呈辭,金直淳,持平宋應望在外,監察茶時之意,敢啓。傳曰,知道。
洪秀晩啓曰,今日乃是處暑,自明日視事,當爲取稟,而老炎益甚,無異盛暑,姑觀日候稍涼,更稟之意,敢啓。傳曰,知道。
傳于洪秀晩曰,禮房承旨,馳詣宗廟·景慕宮,奉審摘奸以來。
備忘記,釜山僉使李源龍,靑水萬戶李遇楷,阿吾地萬戶崔景仁下直,各長弓一張,長箭一部,片箭一部,筒兒一箇,賜給。
洪秀晩啓曰,卽者檢閱李光文,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪秀晩啓曰,卽者檢閱申在植·朴綺壽,謂有館規陳疏徑出,原疏纔已退却矣。所當直捧禁推傳旨,而此與無端徑出有異,竝推考警責,仍卽牌招入直,何如?傳曰,允。
吳淵常啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
洪秀晩,以奎章閣言啓曰,明日,卽奉謨堂秋孟朔奉審日次,臣等進詣擧行之意,敢啓。傳曰,知道。
洪秀晩,以弘文館言啓曰,新除授副修撰李東冕,卽爲牌招察任,何如?傳曰,允。
吳淵常,以右邊捕盜廳言啓曰,兼從事官金時和,病難供職,改差,何如?傳曰,允。
檢閱李光文疏曰,伏以,卽接家信,則臣父,自昨忽患暑癨,上痞下瀉,委席昏眩,粥飮全却,經宿無減云。臣家本在鄕,旅寓冷落,臣又在直,救護無人,衷情煎迫,按住不得,玆敢忙陳短章,徑出禁扄。伏乞聖慈,俯垂鑑諒,亟遞臣職,以便救療,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭,救護。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲朴宗來,執義姜文會,掌令許臻,持平安光直牌不進,掌令金直淳,持平宋應望在外,監察茶時之意,敢啓。傳曰,知道。
傳于吳淵常曰,大臣·備局堂上,引見。
傳于金宗善曰,下直守令留待。
傳于金宗善曰,下直守令入侍。
備忘記,順天營將林必榮,安東營將李晩植,三陟營將申善應,忠州營將洪栒,晉州營將張東玉,別害僉使兪膺煥,牛峴僉使車聖彬,高山里僉使田晉龍,撫夷萬戶金履鉉,森森坡萬戶康漢宗,鎭東萬戶柳和中,魚面萬戶金彝鐘下直,各長弓一張,長箭一部,片箭一部,筒兒一箇賜給。
以大司諫安策,司諫尹尙圭,獻納鄭元容,正言洪起燮·趙庭和,執義姜文會,掌令許臻,持平安光直牌不進罷職傳旨,傳于金宗善曰,只推。
以吏曹判書南公轍,三度呈辭,傳于洪秀晩曰,許遞。
傳于洪秀晩曰,政官牌招開政。
洪秀晩啓曰,吏曹參判林漢浩,參議徐有聞牌不進推考傳旨及罷職傳旨,今方捧入,而開政命下之後,如是違牌,事甚未安。參判更爲牌招,何如?傳曰,允。參議只推,一體牌招。
洪秀晩啓曰,吏曹參判林漢浩再牌不進推考傳旨,今方捧入,而開政命下之後,如是違牌,事甚未安。參議徐有聞,陳疏入啓,參判所當更請牌招,而係是一日三牌,何以爲之?敢稟。傳曰,參議與參判,更爲牌招。
金宗善,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
有政。吏批,判書未差,參判林漢浩進,參議徐有聞進,右承旨金宗善進。以金羲淳爲吏曹判書,朴宗來爲兵曹判書,李沆爲京畿都事。祭酒單李直輔。兵批,判書金羲淳未肅拜,參判李文會病,參議吳翰源入直進,參知韓始裕病,同副承旨吳淵常進。上護軍南公轍,同知鄭聖三,副司勇南石老,竝單付。
以副修撰李東冕牌不進罷職傳旨,傳于洪秀晩曰,只推。
以黃海監司李羲甲狀啓,仁川府人物渰死事,傳于尹益烈曰,以他道之民,渰沒於客地,聞甚矜惻。原恤典外,別加顧助,如有生前身還布,竝蕩減事,分付。
洪秀晩,以奎章閣言啓曰,景慕宮·望廟廟,今望奉審無頉之意,敢啓。傳曰,知道。
洪秀晩,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
吏曹參議徐有聞疏曰,伏以,皇天垂佑,彌月已屆,億萬年無疆之休,自今伊始,臣民忭祝,小大惟均。仍伏念,臣至愚極陋,百不猶人,而猥荷先大王拂拭之洪造,仍蒙我殿下庇覆之隆渥,周旋邇密敡歷淸顯,居然廁下大夫之列,階已濫矣,器已滿矣,含恩畏罪,居常懍惕。迺者千萬不自意,伏奉除旨,以臣爲吏曹參議者,臣惝怳震剝,不知所以自措也。噫,臣直緣兜攬之捱分,自致殃咎之叢身,滄桑往事,夢魂猶驚,苫堊餘生,形殼僅存,區區至願,只在於優遊散地,避遠駭機,父子相依,歌詠聖澤,以爲保拙守分之計而已。向者喉司除命,忽下於東邑待罪之日,周歲便養,獲遂奉檄之願,十年逖違,復蒙收簪之恩,戀結在中,分義是懼,緘情未暴,竭蹶承召,乃得以枯槁之餘,復瞻日月之光,咫尺前席,恩言鄭重,臣惶隕感激,不勝抆涕,歸語老父,闔門頌祝,竊自以爲,自玆以往,雖是塡溝壑,誠萬萬無所恨矣。豈復有意於倖邀寵榮,彈束名利之塗,而今玆恩命,何爲而至哉?況是職也,天官之佐貳也,甄敍資品,辨別賢能,隨參於注擬之席,可否於通塞之地,世所稱地望淸峻,而其不宜視同漫司冗員,苟然充數也審矣。夫如是也,故雖優於材猷,雅有藻鑑者,尙且逡巡却顧,不敢遽膺,是豈如臣庸陋者之所可擬議也?且臣賦性昏憒,鑑識蔑如,重以憂畏成疾,神情早耗,茫昧於門閥之高下,齟齬於班聯之隨逐,顧何以冒居銓選之重任,評品當世之人物哉?縱令怵畏嚴命,冒沒承當,其將埴榮途,下以速踰分之災,沾汚名器,上以累簡心之明,臣何敢爲也,臣何敢爲也?株守無以改圖,樗散本不合用,左右思量,情溢勢窮,荐犯違傲,惶蹙轉深,玆敢略入文字,仰瀆宸聽。伏乞天地父母,察臣言之衷懇,諒臣才之空疎,亟命鐫削臣新授職名,俾得以杜門索居,守拙畢命,不勝大願。臣無任云云。省疏具悉。爾其勿辭察職。
己巳七月十五日辰時,上御誠正閣。大臣·備局堂上引見入侍時,同副承旨吳淵常,假注書李濟翼,事變假注書鄭弼漢,記事官申在植·朴綺壽,右議政金思穆,兼戶曹判書李晩秀,行禮曹判書韓晩裕,兼都承旨沈象奎,刑曹判書朴崙壽,行護軍李得濟,漢城右尹李光益,刑曹參判李堯憲,副校理金箕殷,以次進伏訖。上曰,左相何不入來耶?淵常曰,聞有身病不得入來云矣。思穆曰,晩熱猶甚,聖體,若何?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,入診已久,而庚炎雖退,晩暑猶酷。此時聖候診察爲宜,故敢此仰達矣。上曰,別無症候,不必入診矣。思穆曰,中宮殿,亦宜診候,而向自達生散停止之後,久未診候。及此時入診,固所不可已者,故玆以仰達矣。上曰,姑無可診之候,而第與領敦寧,相議爲之,可也。思穆曰,嚮者臣等以藥院竝直之意,草記仰稟矣。其時雖承待下敎之命,而今則此月已半,竝直爲宜,故又此仰達矣。上命書榻敎曰,藥房三提調,自明日,竝直本院,別入直,依例爲之。上曰,次對爲之。思穆曰,各道道·帥臣秋操稟啓,今已齊到矣。昨秋今春,旣已停操,則秋操,固當使之依例設行,而第今畿甸·三南,皆未免歉,此時行操,有非救荒恤民之意,且念災邑民勢,實無以齎糗備機,遠地赴操。至於兩西及北道俱爲稍登,而近者雨水過多,姑未知秋成之後穡事之果將如何。在前如此之時,無論稍實·尤甚道,許令免操,亦多已例,今秋諸道三都水陸諸操及巡歷巡點,竝爲停止,官鎭聚點,則各別嚴飭,使之着意擧行,災傷覆審,校生考講,各樣都試,依例設行事,分付,何如?上曰,依爲之。出擧條思穆曰,在昔丁巳,因兩南告歉而其明年,適値戊午式年,特命兩道,戶籍勘籍,軍案改案,竝使之退行翌年冬,而湖西·海西秋事,雖不如兩南之甚,而亦令一體退行,此實出於災年軫恤,靡不用極之聖德也。今年四道,災形如此,式年勘簿,例自今秋,有收斂於民間,而擧行政在此時,謹依丁巳已施之例,被災四道戶籍及軍案磨勘,竝令退行於明年冬,以示朝家曲保之德意,實合事宜,故敢此仰達矣。上曰,依爲之。出擧條上曰,若不退行,則民間果有爲弊之端耶?思穆曰,勘籍則例有收斂於民戶,改案則自有取徵於軍丁,使之退行,則可除災年之一弊矣。思穆曰,去春,使諸道守令,各陳救弊之方,報于各該道道臣,而道臣區別善否,論理狀聞之意,頒下綸音,而咸鏡道道臣,則只以該道諸守令所陳,合爲成冊,而無己見之附奏,該道臣救弊成冊,還下送,以爲論理狀聞之地,何如?上曰,救弊成冊,諸宰皆見之耶?象奎曰,備邊司,有回公件,故皆已見之矣。上曰,慶尙道救弊成冊,何不來到耶?象奎曰,該道州縣最多,故似後於他道矣。思穆曰,該道道臣,赴任未久,故想致遲緩矣。上曰,咸鏡道成冊,旣已上來,不必還下送耶?思穆曰,成冊還下送,使該道臣,附己見狀聞,似好矣。上曰,依此爲之。上曰,大臣就座,諸宰奏事。晩秀曰,各道年分事目,從近當磨鍊以入矣,災傷覆審,勿送敬差官,專委道臣,已成近例。今年,亦依此擧行事,分付,何如?上曰,依爲之。出擧條上曰,不遣敬差官,可爲除弊之道耶?晩秀曰,自來敬差官,無異御史,故居民稱之曰,威動草木,且驛路廚傳,爲弊不少。自先朝,特軫除弊之道,不遣敬差官,而專委道臣,使之磨勘矣。上曰,諸道則皆遣敬差官,而至於江原道,奚獨不遣耶?晩秀曰,田結比他道最少,自來不遣矣。晩秀曰,八月初一日,卽禁酒之定限,而藥房湯劑,有多用酒之處,苟當用時,則實難猝釀,故在前則使內醫掌務官,自外取用。今此設禁之後,若使買用於民間,則有非設禁之本意,且令設釀於渠家,則恐有奸僞之弊生。自藥房,設小釀封置於庫中,而如當取用之時,則不可委諸醫官,臣等當照檢矣。上曰,諸提調之意,皆然耶?思穆等曰,皆然矣。上曰,使之設釀於外間,則似有憑公營私之弊矣。依所奏爲之。上曰,玉堂有所懷耶?箕殷曰,無所懷矣。上曰,今番都政,何如?思穆曰,左相若登筵,則未知有何所奏,而以臣所見,似無如何,窠闕且少,別無可論矣。上曰,虛司果,幾盡區處耶?象奎曰,區處者二人矣。思穆曰,兵曹則虛司果積滯云,此甚可悶矣。淵常曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上命大臣諸宰先退,思穆等退出。仍命退,承史以次退出。
己巳七月十五日辰時,上御重熙堂。下直守令入侍時,右承旨金宗善,記事官李魯集·申在植·朴綺壽,谷山府使尹鼎烈,博川郡守李宗祥,以次進伏訖。上曰,谷山府使,進前奏職姓名。鼎烈,進奏職姓名。上曰,以侍從出去,須着實對揚也。除宣諭命退,鼎烈退出,上曰,博川郡守,進前奏職姓名。宗祥,進奏職姓名。上命奏七事,宗祥奏七事。上曰,下去後着實爲之,可也。除宣諭命退,宗祥退出,上曰,宗祥曾任中和,似善治耶?宗善曰,臣待罪其隣邑時,詳聞之,果善治,而殿最,亦爲褒題矣。上曰,大抵聲績如未著,則雖置上考,似難純褒耶?宗善曰,然矣。命退,承史以次退出。
上在昌德宮。停常參·經筵。
卯時辰時,有霧氣。
中宮殿,藥房口傳問安。答曰,知道。
金宗善啓曰,行大司憲朴宗來,持平安光直未肅拜,執義姜文會,掌令許臻呈辭,金直淳,持平宋應望在外,監察茶時之意,敢啓。傳曰,知道。
傳于吳淵常曰,下直閫帥留待。
傳于吳淵常曰,下直閫帥入侍。
備忘記,黃海兵使徐英輔,平安兵虞候沈公綽下直,各長弓一張,長箭一部,片箭一部,筒兒一箇,賜給。
吳淵常啓曰,新除授兵曹判書朴宗來,卽爲牌招,傳授命召,何如?傳曰,允。
吳淵常啓曰,兵曹判書朴宗來牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
吳淵常啓曰,兵曹判書朴宗來再牌不進。推考傳旨,今方捧入,而命召傳授,一時爲急,連違召命,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳于洪秀晩曰,兵判疏批已下,卽爲牌招。
吳淵常,以兵曹言啓曰,內外中日停止間,堂下文臣朔試射及武臣堂上·堂下試射,竝依前例,停止之意,敢啓。傳曰,知道。
洪秀晩,以司饔院都提調·提調意啓曰,本院移接於扈衛廳之意,敢啓。傳曰,知道。
行大司憲朴宗來疏曰,伏以,天休滋至,彌月載屆,我東方億萬年無疆之休,自今伊始,歡欣顒祝,小大同情。仍伏念,臣於日前,伏奉除旨,以臣爲司憲府大司憲者,臣聞命惶蹙,繼以訝惑,歷累日而莫知措躬之所也。噫,職掌風憲,任專糾正,時政之得失,風俗之汚隆,莫不由是焉,則其爲任之重,果何如耶?是故粵在先朝,特重斯選,苟非山林宿德之士,廊廟碩望之人,則莫或居之,其不可苟充而濫授也,明矣。今乃以如臣衰病昏聵,最居人下者,一叨再叨,若是容易,是豈聖朝爲官擇人之道哉?臣本少不猶人,老益癃孱,雖尋常職事,非但才具之不稱,抑亦精力之難堪,此卽通朝之所共知也。顧今以何言論,以何風采,受淸朝耳目之寄,任明廷糾察之責耶?且臣曾叨諫長,以慶月詣臺,不出姑停,厚被儒臣之論斥之,以貽羞臺閣,勘之以譴罷重典,至今追思,惶愧欲死。自是以後,臺端一步,視同艮限,有除卽解,自劃有素。今雖歲月稍久,職名差殊,其爲臺地則一也。其所處義,宜無異同,況此掌憲之地,廉義尤重,其何可貪榮冒恥,自同無故哉?天牌屢臨,而承膺無路,積犯違逋,冞增死罪,玆不得不悉暴情實,仰冀處分。伏乞天地父母,特賜鑑諒,亟遞臣職,仍治臣罪,以勵廉恥,以肅紀綱焉。臣旣不以臺職自處,不宜有所論列,而區區一得之愚,輒此附陳。今年早旱,秧節愆期,晩後日氣,雖幸調順,而湖·嶺·畿甸,將未免災荒,聖念憂勤,宵旰靡弛,凡係備豫之方,無不用極。至如愼擇守令,雖在樂歲,固是先務,況値歉年,尤宜留心。迺於大政之日,十行筵敎,飭勵銓官,嚴正諄複,銓臣,亦必十分愼擇,對揚明命,而守令之長短能否,固莫如道臣之詳察而覈實,是以向來大僚筵奏。災邑守令,許其量宜換差,或遞改者,不但爲先朝已行之例,目下民情之鎭安,來頭荒政之設施,專在邑倅,此爲今日之急務。且災政經紀,必貴其早,及今交替,可免窘速,無循顔私,勿拘常格,趁卽擧行之意,更加嚴飭於諸道,是臣之望也。臣無任云云。答曰,省疏具悉。所陳好矣,令廟堂申飭。卿其勿辭行公。
兵曹判書朴宗來疏曰,伏以,臣纔以情病之難强,冒上辭本,冀蒙臺職之鞶遞,恩批誕宣,惶蹙冞切。乃於千萬不意,忽承除旨,以臣爲兵曹判書。臣感恩怵分,驚遑震懍,直欲鑽地,而不可得也。噫,此職,卽古之司馬也,入摠宿衛,出按軍旅。甄敍靺韋,則竝於東銓,句檢貨布,則亞於度支,苟非識足以辨別人才,明足以考核文簿,膂力足以備奔奏之任,威望,足以變營壘之彩者,則固莫宜居之。是以古之名碩,雖望實俱備者,亦莫不逡巡退讓,不敢容易承當,其職任之大,揀選之重,果如何哉?今乃以如臣之衰頹癃病,材蔑識闇者,苟然充數,而不少持難,臣誠左右顧,而莫曉其故也。臣本以樗櫟之材,桑楡之年,猥荷聖明簡拔之私,前後十年之間,殆乎無官不做,恩深河海,報蔑絲毫,自顧己分,踰濫極矣。福過災生,理宜無幸,且自年來,衰耗已甚,陳力就列,漸亦難强,是宜投閑置散,涵泳造化之中,以圖不報之報,豈意聖恩謬加?華誥荐降,風憲之長,除墨未久,本兵之重,又復移授,淸銜峻職,次第蔸攬,殆若非臣莫可者,臣是何人,敢當斯榮?古人有言曰,服之不衷,身之災也,職之不衷,有甚於服,則災安得不至,身安得不危也?然而身之災,猶屬一己,若緣此而仰累則哲之明,以貽淸朝之羞,則臣罪於是乎莫可贖矣。百爾思量,承膺無路,天牌屢降,荐犯違逋,惶懍戰恐,尤增死罪。玆不得不略暴情實,仰瀆崇嚴。伏乞聖慈,天地父母,察臣言之非出飾讓,念重任之不可輕授,特許鐫遞,仍治臣瀆撓之罪,以肅朝綱焉。臣無任云云。答曰,省疏具悉。卿其勿辭行公。
己巳七月十六日午時,上御重熙堂。下直閫帥入侍時,同副承旨吳淵常,假注書李濟翼,記事官申在植·朴綺壽,黃海兵使徐英輔,以次進伏訖。上曰,下直閫帥,進前奏職姓名。英輔,進前奏職姓名,上曰,海西雖云免歉,兵使之軍政,無異於監司之民政,須卽下去,着實對揚,可也。仍命退,英輔退出。淵常曰,今番都政,有東壁玉堂許遞之命,而銓曹不爲出代,臣等不卽捧入。許遞傳旨,臣等不勝惶恐,而傳旨捧入之意,敢此仰達矣。上曰,許遞傳敎,其已頒下耶?淵常曰,然矣。上曰,傳旨捧入,而擧條則勿出,可也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
吳淵常啓曰,來二十一日,朝參日次矣,敢稟。傳曰,停。
洪秀晩啓曰,來二十一日,輪對日次矣,敢稟。傳曰,當次人,後日次待令。
金宗善啓曰,大司憲未差,執義姜文會,掌令許臻呈辭,金直淳,持平宋應望在外,安光直未肅拜,監察茶時之意,敢啓。傳曰,知道。
吳淵常啓曰,臣淵常,入直禁軍戎器點考進去,下直之意,敢啓。傳曰,知道。
吳淵常啓曰,臣依定式,進詣仁政殿月臺,入直禁軍戎器點考則無頉,仍以傳敎內辭意勞問,則亦皆好在云矣,敢啓。傳曰,知道。
備忘記,恃寨僉使李芳燁下直,長弓一張,長箭一部,片箭一部,筒兒一箇,賜給。
傳于尹益烈曰,左副承旨入侍。
傳于吳淵常曰,左副承旨許遞,前望單子入之,待下批牌招察任。
承旨前望單子入之,李好敏落點。
己巳七月十七日午時,上御重熙堂。左副承旨入侍時,左副承旨尹益烈,假注書李濟翼,記事官朴綺壽·李光文,以次進伏訖。上曰,今番都政,新除守令下直後,皆已下去耶?益烈曰,災邑守令,皆有催促下送之命,故守令,皆已下去,而雖非災邑之守令,皆已下去矣。上曰,守令,其果無一人不下去者耶?益烈曰,然矣。上曰,承旨出去後,斯速知入,可也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,大司憲未差,執義姜文會,掌令許臻呈辭,金直淳,持平宋應望在外,安光直未肅拜,監察茶時之意,敢啓。傳曰,知道。
備忘記,美錢僉使金弼鉉下直,長弓一張,長箭一部,片箭一部,筒兒一箇,賜給。
傳于洪秀晩曰,召對爲之。
以司謁車順甲手本,別監李榮植,酗酒作挐,敺打人物之狀,萬萬痛惡,爲先除下,其罪狀,令攸司從重科治事,傳于金宗善曰,前後申飭,何等截嚴,而酗酒作挐,便是犯禁,歐打人物,尤爲痛惡。令刑曹,照律各別勘繩。
吳淵常,以兵曹言啓曰,本曹正郞徐鼎輔,身病猝重,屢度呈狀乞遞。宿衛重地,不可久曠,今姑改差,何如?傳曰,允。
吳淵常,以禁衛營言啓曰,本營騎士將李海昇,身病猝重,勢難察任,改差,何如?傳曰,允。
金宗善,以刑曹言啓曰,以司謁車順甲手本,別監李榮植,恣入酒家,酗酒作挐,歐打人物之狀,萬萬痛惡,爲先除下,令攸司從重科治事,傳曰,前後申飭,何等截嚴,而酗酒作挐,便是犯禁,歐打人物,尤爲痛惡,令刑曹照律,各別勘繩事,命下矣。謹按律文,則大典通編禁制條有曰,街路上使酒人,杖一百,大明律鬪敺條有曰,以手足敺人者,笞二十,名例云,二罪俱發,以重者論。李榮植,依此律,從重論,杖一百收贖,放送之意,敢啓。傳曰,知道。
大司諫安策疏曰,伏以,宗祊啓泰磐之運,坤殿屆誕彌之期,臣民顒祝,中外惟均。仍伏念,臣才本樗櫟,年迫桑楡,杜門養疴,望絶當世,薇垣除旨,忽下此際。臣聞命驚惶,如夢如醉,非不欲竭蹶趨承,以申叩謝之忱,而臣之自來情勢,通朝皆知,目下病狀,傍人代悶,以情以病,蠢動無路,召牌之下,屢犯違傲。伏乞天地父母,俯垂矜憐,亟遞臣職,以安私分,仍治臣罪,以肅朝綱,千萬幸甚。臣旣不以見職自居,則不宜贅及他說,而第今穡事告歉,三南尤甚,九重貽霄旰之憂,萬姓有涸轍之急,接濟之方,靡不用極,惟彼至愚而神者,亦豈無感祝于中乎?臣伏聞,向筵大臣,以江民私貿穀者,俾不得出他散賣之意陳達,而上詢問可否於諸備堂,議多矛盾,不能歸一云。京外之民,皆是赤子,則私貿穀物之不許出境,雖或近於偏係,而京師根本之地,根本旣固,枝葉亦茂,理所固然。且以事勢言之,都下非生穀之地,故雖在樂歲,都民仰哺,專靠於外邑,當此歉年,旣無秋成後上來之穀物,江上私貿,亦爲盡散,則都下之民,必自冬前,已有遑汲之勢矣。大臣,亦必見及於此,而備堂矛盾之議,抑或只論其大體而然耶?臣病伏涔涔,罕與人接,雖未知畢竟處分之如何,而臣謂宜亟從大臣之請焉。又聞商賈之貿穀於西北者,兩道道臣,嚴設科禁,使不得接跡云。風傳之言,雖未可準信,果如所聞,三南之民,旣無哺啜之計,而狼戾之鄕,又絶相資之道,則同吾顚連,而殊非古人一視之意矣。臣謂宜行關兩道,使之勿禁焉。臣又聞道路之言,被災邑居民,已多流散,繈屬不絶云,秋前如此,冬後可知。若不趁今禁斷,必有十室九空之慮。臣謂宜另飭各道道伯,亟殫慰諭安接之方,俾無散而四之患,亦不可已也。臣於本年三月初三日,得伏見御製綸音下者,首尾千有餘言,哀矜惻怛,丁寧諄復,深軫民生之疾苦,嚴禁守宰之貪墨,雨露之澤,遍及於蔀屋,霜雪之敎,竝行於列邑,使之斥去文具,務從誠實,有足以感鬼神而及豚魚。王言如綍,無遠不屆,萬姓鼓舞,跛躄皆起,此誠我殿下淬礪群工,發政施仁之一大機會也。爲今日方伯·守令居留之臣者,孰敢不具擧民隱,條列以聞,以對揚我殿下如傷若保之德,捄焚拯溺之意哉?臣昔在先朝,再叨南邑,目見民間切骨之弊,而事係軍制,未敢輕議,抱玆耿耿,如物在喉。今當我殿下捄災恤民之日,豈敢不一陳於黈纊之下乎?顧今生民之痼弊,不一其端,而苟求其受弊之由,則邑各不同,矯捄之方,未可以一槪論也。若其列邑通同之患,而最爲小民難支之弊者,上番軍是已。夫上番之軍,有禁·御兩營及兵曹騎兵三名色,而一年之內,分爲六番,禁·御兩營,則每番各五哨,兵曹騎兵,則每番爲二哨,而分排列邑,次次輪回,故鄕軍立番,三年而爲一次矣。列邑,各隨其番次,趁期治送,治送之際,前期一朔,自官點考,多或至於六七次,小不下三四次,而團束發送之後,又爲逢點於巡·兵營及鎭營,及其上京之後,又經三數次私點,然後乃逢點於本營門。每當京鄕點考之時,輒有應用之前例,其外旗摠色吏及本營所屬之誅求,不勝支當,而上京留連之費,又不可不備,故賣釜甑鬻田器,以至於傾家,傾家之不足,而至於族隣,一人上番,害及隣族,且其通計六十日立番及點考來往之日字,則居然爲四朔,而及其遞番而歸也。隣族嚬蹙而不顧,妻孥凍餒而流散,或至於托身無處,轉乞而塡壑,雖或有得保其田里者,一年之中,虛度四朔,已失當年之農,又乏嗣歲之糧,仍而失業,不得支保者,踵相接也。以是之故,有闕而代定,則當者抵死謀頉,甚至於逃躱,色吏夤緣作奸,又顧而之他,一境騷然,若不自保,是豈仁人君子之所可爲者哉?守令之愛民者,亦豈無其人,而其奈軍額不可不充,捄弊猝無善策,因循縫,牽補架漏,及其後年之上番也。又復如前,故民生日益困悴,而莫之救以解,非徒南邑爲然,他道之弊,可推而知。此臣所謂通同之患,難支之弊者也。嗚呼,一夫之不獲,古人猶以爲恥,況此累萬民生之不安其居者乎?方今上天垂警,饑饉告災,竊計上番之弊,尤有所不可勝言矣。臣愚竊以爲,目今生齒蕃息,城中遊食之民及鄕民之避軍役上京者,十居其半,若使禁·御兩營及兵曹,募得有根著年壯者,準上京立番之數,依上番軍六斗例給料,而又給三奉足如他軍門例,以爲衣資,民必樂從,而應募者,依數塡代,逐朔操練,則精銳可用,必有勝於鄕軍。仍減上番之規,而列邑軍額,依前充定,逐年納布,則軍制自如,而省弊甚大,在京營,有添丁之益,而向日遊食之民,賴有生涯,在列邑無上番之弊,而許多騷擾之民,得安其生,豈非兩利俱便之道乎?臣聞年前禁·御兩營將臣,各於本營上番軍五哨中,抄出中一哨,筵稟減番,募立京軍,而減番之軍,擧皆安生樂業,歡聲載路云,此亦通變之得其宜,而民情大可見也。今之議者,必有以舊制有難猝改,爲言者矣,此則循古守常之論,非因時制宜之術也。先正臣李珥之言曰,法久則弊生,古今之通患,弊生則當改,治道之急務,易曰,窮則變,變則通,考之往牒,觀乎國史,因時守常,各有攸宜,不必膠守一轍,有不待辨而較然者矣。臣於一縷未泯之前,憂國一念,消却不得,不避猥越,敢此冒陳,惟聖明裁察焉。臣無任云云。省疏具悉。貿米事,傳不云乎?去食兵而民無信不立,食猶去矣,況已令之命,豈可變改?況根本之固不固,不係出他之與否者乎?兩道貿穀事,流民安接事,亦令廟堂申飭。上番軍作以京軍事,爾之所見,實有意見,而向見民隱冊子,則以上番鄕軍,作京軍爲民弊之端云。兵曹騎兵,宜無異同,且利害亦未可明知,亦令廟堂與諸臣,聚會爛議稟處。爾其勿辭察職。
己巳七月十八日午時,上御重熙堂。召對入侍時,參贊官洪秀晩,持詩傳第八卷,侍讀官洪命周,持詩傳第八卷,檢討官李止淵,持詩傳第八卷,待敎朴綺壽,持詩傳第八卷,假注書李濟翼,持詩傳第八卷,記注官李仁迪,持詩傳第八卷,記事官李光文,持詩傳第八卷,以次進伏訖。上開卷命讀,命周,讀自思齊太任,止文王之德。命下番讀之,止淵,讀自惠于宗公,止以御于家邦,賦也。命參贊官讀之,秀晩,讀自雝雝在宮,止無射亦保,賦也。命閣臣讀之,綺壽,讀自肆戎疾不殄,止三章章四句。上命陳文義,命周曰,外而有王季·文王之聖德,內而有太任·太似之聖妃也,故天之報施,乃有則百斯男之慶矣。此下第二章至于末章,無非言文王德化之盛,以爲有百斯男之張本,而若言一篇中最所喫緊處,則卽不出不顯亦臨四字之外也。不顯,卽幽隱之地也,人所不見而己所獨處之時也,若曰,此乃幽隱,非人可見之地,雖或放過,未爲不可,心志得肆,動靜不中,則何以至文王地位耶?是故在上人君,雖於燕蜎蠖濩,不接臣僚之時,兢兢業業,常若上天之監臨,又如臣民之瞻見,無少間斷者,是乃愼獨之工也。今我殿下,亦於淸燕不接臣僚之時,恒念不顯亦臨之義,則愼獨之義,亶在於是矣。命下番陳之。止淵曰,上番,旣發端仰陳,而此章專贊文王之德,而竝言太姒嗣徽之美,則百斯男之慶,蓋此章之內修齊治平之道,無不畢備矣。且其中不諫亦入一句,乃詩人,極稱文王不勉而中之德者也。文王之心,何嘗有一毫自聖之心哉?常存兢畏,恐或有失,虛己待諫,卽不諫亦入之義也,故虞舜之舍己從人,大禹之聽言卽拜,成湯之從諫弗咈,皆聖人從諫之德也。聖人,未嘗有過,而猶且汲汲於從諫者,乃所以聖益聖之道也。今我殿下,衮德無闕,無容諫諍,果能如文王不諫亦入之德,則猶當加勉於聖益聖之道矣。譬如作文章者,深於思致,過於敲推者,或不無憂澁生病處,而其病易改,至於不用精神,務如行雲流水者,雖若無病,而實無可觀。倘殿下,於政令事爲之間,惟以平常做去爲務,初無得失之可言,則聖工有欠將進,治象終難振發,前後諸臣之仰勉者,槪不出振刷二字,殿下深加自反以求諸臣,必以振刷爲言之意,則聖德未盡處,自然下工,此實爲從諫之實,而亦可漸造乎不諫亦入之域矣。深留聖念,是臣之望也。命參贊官陳之,秀晩曰,上下番玉堂,旣有所陳,臣則別無所仰達者矣。命閣臣陳之。綺壽曰,思齊一詩,可見文王修齊之德,上下番玉堂,固已仰奏,而臣於日前大明章進講時,有所仰陳者,今無容更事架疊,而蓋第三章所云雝雝在宮,肅肅在廟,可想文王和敬之德,各有攸宜,然而和亦未始不以敬爲本,是以知和而和,不以禮節之,亦不可行也。觀於此章下段,不顯亦臨,無射亦保,亦可知文王在宮雝雝之時,實未嘗一於和而帶得齊莊整肅底氣像,禮曰,毋不敬,儼若思,安定辭,安民哉,若是乎聖王居敬之工,致有輯寧邦家之休矣。至若第四章所云不聞亦式,不諫亦入,此所謂不思不勉,從容中道,卽是帝王之盛節,而若以用工處言之,則先王典謨之訓。歷代治亂之跡,莫不習熟見聞,而取以監法,公車日積之章,前席犯顔之言,罔不翕受敷施,而必求諸道,及其積累之工,久久成熟,則自然造於不聞亦式,不諫亦入之域矣,此亦居敬窮理之學也。至如第五章肆成人有德,小子有造,以言文王作育之德,由近及遠,而無小無大咸囿於雲漢鳶魚之化,此實由於文王純亦不已之工,而徹上徹下之敬,成己成物之效,於此而大可見矣。是以文王章曰,於緝熙敬止,大明章曰,小心翼翼,無逸篇亦曰,徽柔懿恭,凡此所以贊美文王之德者,莫不以一敬字爲本矣。伏況筵席講討之際,率多以居敬仰勉,便同常談,而如是仰奏。伏願深加聖念焉。上曰,所陳甚好矣。思齊一篇,卽詠歌文王之德也,別無文義之可言,而上下番玉堂·閣臣所陳,皆以不顯亦臨,不諫亦入,爲文王敬止之本,何以則加勉敬之一字,如文王緝熙之學耶?命周曰,正學居敬二字,卽最所緊要,而至於臨朝晉接,儼然若敬,及到幽隱之時,心志得肆,則便不是敬也。欲於敬字上用工,則尤不可不愼獨也。秀晩曰,上番玉堂,旣有所奏,而蓋敬字,先儒訓之以主一無敵,而於義猶有未備者,必也足之以嚴肅整齊之義,然後敬字之義,始備矣。若其工夫,則愼獨最爲喫緊,凡人於幽獨得肆之地,易爲放過,故必以謹獨,爲敬字工夫之急先務也。大學·中庸,皆言愼獨,而聖賢之勉學者,以愼獨處亦多矣,曰相在爾室,尙不愧于屋漏,程子曰,天德王道,其要只在謹獨,此所以爲徹上徹下之工也。此章言雝雝在宮肅肅在廟,而其下繼之,以不顯亦臨,蓋在宮之時,當有雝雝之和,而必以不顯亦臨繼之者,此亦著其謹獨之工也。今若要做敬字工夫,則必先於謹獨二字,當用力也。聖學高明,其於工夫要領處,宜有平日素講於淵衷者,而聖問及此,敢效一得之見矣。上曰,第五章肆成人有德,小子有造,與旱麓章鳶飛戾天,魚躍于淵,其意有所同者耶?命周曰,鳶魚之化,卽言物物,各得其所也,此章之肆成人有德,卽言成就人才之義也。上曰,其義實無不同,則詩人之重言於此章,抑何義耶?命周曰,文王德化之盛,至及於鳶魚之各得其所,而若言工用之先後,則此亦成就人才以後事也。工未至於成就人才,而寧有先及鳶魚之理?以此觀之,則意義雖同,而功效似異矣。止淵曰,人君之澤流萬世者,莫大於成就人才,故詩人之贊文王,必以作人之化,累言者此也。上掩卷,命玉堂·閣臣先退,命周等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,大司憲未差,執義姜文會,掌令許臻呈辭,金直淳,持平宋應望在外,安光直未肅拜,監察茶時之意,敢啓。傳曰,知道。
洪秀晩啓曰,三皇忌辰日,親行望拜禮,前期一日以稟事,曾有受敎矣。今二十一日,神宗皇帝忌辰日,親行望拜禮,何以爲之?敢稟。傳曰,謹當躬行矣。
吳淵常,以都摠府言啓曰,今七月二十一日,北苑親行望拜禮時,侍衛寶劍,當爲備員,而副摠管趙弘鎭未肅拜,都摠管沈能建·李彦植,副摠管吳泰賢,俱有身病,一員未差,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
吳淵常啓曰,因都摠府草記,今七月二十一日,北苑親行望拜禮時,侍衛寶劍,當爲備員,而副摠管趙弘鎭未肅拜,都摠管沈能建·李彦植,副摠管吳泰賢,俱有身病,一員未差,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以金履度爲都摠管,洪羲臣·任希存·吳載光·金處漢爲副摠管。
傳于洪秀晩曰,右副承旨入侍。
洪秀晩啓曰,吏曹判書金羲淳,參判林漢浩,參議徐有聞牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更爲牌招,何如?傳曰,允。參議只推,一體牌招。
洪秀晩啓曰,吏曹判書金羲淳,參判林漢浩,參議徐有聞再牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,所當更請牌招,而係是一日三牌,何以爲之?敢稟。傳曰,參議只推,一體牌招。
傳于洪秀晩曰,吏曹判書疏批已下,與參判·參議,更爲牌招。
以吏曹參議徐有聞三牌不進禁推傳旨,傳于金宗善曰,分揀。
洪秀晩啓曰,吏曹判書金羲淳牌不進,參判林漢浩四牌不進推考傳旨及參議徐有聞四牌不進,依定式禁推傳旨,今方捧入,而開政命下之後,連事違召,無意承膺,揆以事體,誠極未安。判書更爲牌招,參判所當更請牌招,而係是一日五牌,何以爲之?敢稟。傳曰,判書·參判,更爲牌招,參議分揀,牌招。
有政。吏批,判書金羲淳進,參判林漢浩牌不進,參議徐有聞牌不進,左副承旨李好敏進。以李直輔爲大司憲,權烒爲兵曹正郞,朴宗來爲軍器提調,沈誾之爲軍器判官。訓鍊都監提調單朴宗來,禁衛營提調單朴宗來,御營提調單朴宗來。
兵批,判書朴宗來病,參判李文會病,參議吳翰源病,參知韓始裕入直進。右承旨金宗善進,副護軍單尹益烈,同知單李宗魯。
金宗善啓曰,吏曹參議徐有聞五牌不進,依定式禁推傳旨,捧入之意,敢啓。傳曰,知道,分揀。
金宗善,以刑曹言啓曰,依下敎,掖隷金昌禹及故兵使李膺運家奴岳金,婢夫朴龍得處,反覆究詰,各別査問,則金昌禹所供內,以爲其弟昌瑞,以李家汲婢,不給水事,敺打婢子矣,李家,稱以見辱,呈訴捕廳,而其弟逃走,故渠往其家,陞堂拜見,哀乞無事,則李班責曰,觀汝廳上拜,汝弟尤不足責,仍爲安徐,故稱謝而歸,其翌日黃昏時,李家奴屬等,忽地突入,無數亂打,至於結縛驅去於其上典家大門內,連爲亂打,則李班,亦爲驚駭,以其不待上典分付,而恣意歐打之罪,大加叱責,反縛其奴,仍解渠縛云。李奴岳金及婢夫朴龍得所供內,以爲金昌禹之弟昌瑞,以不給水事,歐打班婢,破碎水盆,辱及上典,故呈訴捕廳,則昌瑞在逃。昌瑞之兄昌禹,來到上典家,升堂拜見,請恕其弟之罪,則其上典,責其廳上拜之失,許其所請,則昌禹稱謝而歸。其翌日黃昏,渠等洗手川邊矣,昌禹,坐於渠家門前,與隣人互相酬酢,而向其上典,辱說不已曰,眇目武班,豈能做官,而以微細之事,呈人捕廳,豈不無據乎云。故渠等,不勝憤痛,往責侵辱之由,則昌禹,反又發忿,手執岳金之頭髻,岳金,執昌禹之腰帶,互相扶曳,轉至上典家,則昌禹,大段肆惡,至發爾汝辱說倍加,其上典大責渠輩曰,雖有辱說之及於上典,不告起閙,萬萬痛駭,仍爲結縳渠等,則昌禹連爲發惡,終不歸去。其老母責之曰,彼兩班,曾無一言所失,而汝何若是乎?仍爲叱責,極力挽歸,而結縛敺打一款,互相發明,難以準信,而以手本觀之,自黃昏至二更,杖打足踢,無所不至云者,極爲可驚,故使月令,看審昌禹,遍體則臂膊,初無縛痕,渾身亦無杖痕踼痕,而且隣證諸人,俱謂元無結縛之事,則被縛被打,自歸誣辭。蓋其事端,始緣昌瑞之惹閙,雖呈捕廳,終因昌禹之來懇,特恕其弟,本事可謂妥帖,伊後昌禹之辱說,又激李奴之宿憤,至有更閙之境,則李班之縛其奴子,寔出於息閙之意,昌禹,不思悔服,乃反凌辱者,究厥所爲,尤極痛駭。李奴則不告上典,敢與掖隷,恣意相鬪者,極甚可痛,追後掖隷七人之右袒昌禹,冒禁來閙者,有關後弊,不可無懲。奏御文字,何等審愼,而當該司鑰之不能詳覈,致有此手本爽實之擧,亦涉可駭,所當分輕重照勘,而旣有査實之命,上裁,何如?傳曰,觀此査實草記,昌禹之因其弟之被告捕廳,往其家乞之,猶可說也,末後對班奴與隣人,酬酢之際,辱說忽加於奴之上典,則其奴之往問其由,亦出於人情之常。然昌禹之罪,尤無所逃,況掖隷七人之右袒昌禹,司鑰手本中,全沒審愼,極爲痛駭。竝自卿曹,分輕重各別嚴勘。且掖隷之毋敢往士夫家,亦毋敢與他人相詰,前後定式,不啻申明,則昌禹之無難犯科,亦關後弊,以此照律。其奴等,別無可治之端,卽爲放送。
金宗善,以刑曹言啓曰,因本曹草記批旨內,觀此査實草記,昌禹之因其弟之被告捕廳,往其家乞之,猶可說也,末後對班奴與隣人,酬酢之際,辱說忽加於奴之上典,則其奴之往問其由,亦出於人情之常。然昌禹之罪,尤無所逃,況掖隷七人之右袒昌禹,司鑰手本中,全沒審愼,極爲痛駭。竝自卿曹,分輕重各別嚴勘。且掖隷之毋敢往士夫家,亦毋敢與他人相詰,前後定式,不啻申明,則昌禹之無難犯科,亦關後弊,以此照律。其奴等,別無可治之端,卽爲放送事,命下矣。取考律文,則事目內,常賤罵無品士族及有品雜技官,事理重者,杖六十,徒一年,大明律對制上書詐不以實條有曰,凡對制及奏事上書,詐不以實者,杖一百,徒三年,名例云,二罪俱發,以重者論。金昌禹,依此律,從重論,杖一百收贖後,黃海道鳳山郡,徒三年定配,同律詐不以實條云,報上不以實者,杖八十,徒二年,司鑰全文哲,依此律,杖八十收贖後,江原道平康縣,徒二年定配,同律制書有違條云,凡奉制書者,有所施行而違者,杖一百,隨從掖隷朴弼榮·金載喆·白聖益·李聞福·李重禧·申秀鐸·李仁祥等,竝依此律,杖一百收贖放送,李家奴屬等,亦卽放送之意,敢啓。傳曰,知道。
吏曹判書金羲淳疏曰,伏以,惟天惟祖宗,眷佑宗祊,彌月之慶,指日顒俟,臣民歡抃,曷有其極?仍伏念臣,待罪夏官,于今七箇月矣,以政以事,罔非僨誤,一日二日,惟罪戾是俟,不料天官新命,乃及於此際,臣誠驚惑懍惕,不知所出矣。夫冢宰之職,爲六卿首掌,銓衡一代之權,主進退百官之柄,其望之隆任之大,比前所叨,不啻倍蓰,而況臣庸愚昏劣,百不猶人,聖明之所臨燭也。知不足以鑑別賢愚,才不足以激揚淸濁,人器之不相侔如是也,則顧不可以責步於跛,責視於瞽,而令此踰越之恩,有若非此人莫可者然,臣實不識其何說也。且念臣之家素寒,邇來三四世,官業率不過低回蔭路,其所以敎告於家庭者,以謹約儒素,爲相守之符矣。臣自出身以來,非敢有希望崇顯之心,而要銜濫職,却步避遠,所自矢於方寸者,尤較然矣。特以幸際明時,曲被恩造,前後敭歷,蓋莫非踰溢涯分,所叨益隆顯,而私情益凜蹙,至於今日而極矣。嗚呼,臣是何人,半歲兩銓,自西而東,兜攬如是,驟躐如是,其爲負初心背先戒,殆無餘地矣。反躬却顧,尙不覺慄然而驚,瞿然而恧,況在物情所駭,公議所咈,當復如何?伏惟聖明之於臣,天地之造也,父母之慈也,進之將以用也,愛之欲其生也,則宜有以成就之全保之,俾不至於顚沛,而今玆所命,適足以添臣之罪,而益臣之災矣。不惟爲臣一身之憂,其在天地父母之心,亦豈不爲之憂哉?臣誠冥迷,不自知其去就之分,而妄恃天地之仁,父母之慈,不敢自隱其衷情,仰首鳴號,極知其絮煩之爲罪,而猶不能止,兢兢此心,可質神明,天鑑孔昭,寧有不察?嚴召之下,屢犯違傲,臣罪至此,尤無所逃。伏乞聖慈,俯垂鑑察,諒臣言之非出假飾,念臣職之不可輕授,簡畀賢彦,以重公器,仍治瀆擾之罪,以昭法紀之嚴,千萬幸甚。臣無任云云。答曰,省疏具悉。卿其勿辭行公。
己巳七月十九日辰時,上御重熙堂。右副承旨入侍時,右副承旨洪秀晩,假注書李濟翼,記事官朴綺壽·李光文,以次進伏訖。上命書傳敎曰,臺諫未差之代,政官牌招開政。上曰,吏判新除,故必陳辭疏後入來矣。秀晩曰,似然矣。上曰,承旨出去後,卽爲牌招,而牌去來,斯速知入,可也。嘉順宮進服香薷正氣散,五貼製入事。出榻敎仍命退,承史以此退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
吳淵常啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪秀晩啓曰,明日望拜禮時,闕字牌及爐盒,當爲奉來,門路,以何處爲之乎?敢稟。傳曰,以永肅門爲之。
傳于金宗善曰,右承旨入侍。
洪秀晩啓曰,今日齋宿承旨,當爲備員,而行左承旨柳相祚,不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于洪秀晩曰,承旨未差之代,前望單子入之,待下批,牌招察任。
承旨前望單子入之,金魯敬落點。
洪秀晩啓曰,明日望拜禮時,九卿當爲進參,工曹判書李勉兢在外,何以爲之,而左參贊金文淳,有身病,不得進參,卽爲牌招,以爲淸齋之地,何如?傳曰,允。
洪秀晩啓曰,明日望拜禮時,兩司長官,當爲進參,行大司憲李直輔在外,何以爲之,而大司諫安策未肅拜,卽爲牌招,以爲淸齋之地,何如?傳曰,允。
洪秀晩啓曰,明日,望拜禮時,兩司侍臣,當爲備員,除在外外,未肅拜·呈告人員,竝卽牌招,何如?傳曰,允。
傳于吳淵常曰,明日出宮門路,以協陽門爲之。
以大司諫安策,司諫尹尙圭,獻納鄭元容,正言洪起燮·趙庭和,執義姜文會,掌令許臻,持平安光直牌不進罷職傳旨,傳于洪秀晩曰,只推。
吳淵常,以備邊司言啓曰,湖南災邑,今不可一時曠官,而該道沿邑守令,有因公上京,姑未還官者。此時民情,又無官長則尤無以鎭安奠接,當該守令,令該曹問名催促,使之當日下去,發送後,仍卽草記之意,分付,何如?傳曰,允。
洪秀晩,以吏曹言啓曰,因備邊司草記,湖南災邑上京守令,當日下送事,允下矣。海南縣監尹守任,自臣曹催促,纔已下送之意,敢啓。傳曰,知道。
吳淵常,以備邊司言啓曰,以呂宋國漂人津送事,先具咨文,付送於進賀使行之意,草記允下矣。咨文今將趁使行成送,而第今此使行,專爲進賀一款,則不必以他般事件,添付其行,且非時月爲急之事,今番則姑勿入送,待冬至使行,從徐同付以送,何如?傳曰,允。
行左承旨柳相祚疏曰,伏以,臣逖違天陛,已有年矣,月前承宣除命,逈出特恩,區區狗馬之忱,豈不欲竭蹶趨承,少伸私分,而臣於其時,宿疾猝發,昏倒旅舍,不省四到,屢違天牌,竟蒙恩遞。臣心悚蹙,歷日靡已,曾未幾何,銀臺之除,金吾之銜,荐降於一日之內,適値動駕隔日,不敢言私,扶舁病軀,章皇出肅,以爲筋力奔走之計矣。纔踰數日,前疾復劇,食飮全却,嘔泄迭發,症形危惡,若將垂盡,僵仆私次,爲日已多,揆以微分,尤切悚懍。況今望拜隔宵,召牌儼臨,而目下病狀,蠢動無路,惶隕震悸,欲起還仆,玆敢冒陳短章,仰暴衷懇。伏乞聖慈,俯垂矜憐,特賜鐫遞,以安賤分焉。臣無任云云。答曰,省疏其悉,本職許遞。
副校理金箕殷疏曰,伏以,臣爲臣無狀,爲子不肖,獲戾神明,十年僇廢,賦性冥頑,一縷苟延,當此之時,竊自思惟抱冤圽身,分所宜然,復起爲人,夢亦未到。孰知天定能勝,事固有待,枉極必伸,理果不誣,遂使陰崖負霜之草,載晞於春陽,涸轍待枯之魚,焱泳於淸波,拔之泥塗之中,廁諸衿紳之列,奉威顔於咫尺,備淸問於廈氈,恩已至矣,榮已極矣,卽塡溝壑,寧有恨矣?第臣竊有至願切懇,不得不冒死鳴號於天地父母之前,惟殿下憐而察之。嗚呼,欲報之德,昊天罔極,凡人於親,夫孰不然,臣之情事,抑有異焉,臣命道甚畸,慈母早背,敎養之勞,臣父獨任,念其衣則自忘身寒,欲其食則不省己饑,有疾則雖微症,而先慮其危,有事則非甚勞,而亟憂其瘁,以至斷念家室,甘忍窮鱞,罔恤一身,備經百艱,鬚髮盡化於未衰,榮衛早竭於將老者,非有他故,職緣臣身。及臣年壯而有室,正當子職之勤修,而臣又氣質羸孱,忱誠淺薄,百里負米,仰慙昔賢,穹林反哺,俯愧烏鳥,每訟愆尤,忽若忘生,而惟是向來科名,意或少助慰悅,緣臣處身無素,旋復挑發禍機,闔室遑遑,聚首待變者,又不知爲幾年。人皆以科而榮親,臣反以科而累父,不孝如臣,眞古人所謂辛勤養無益者也。何幸爾來,天無棄物,甄滌前瑕,更作完人,旣侈之以薇垣淸銜,又申之以瀛館峻選,結綬彯纓,出入禁闥,里閈動色,雖他人而猶艶門闌溢喜,在父子而何論?每當退食而自公,輒見扶杖而倚閭,宛紓昔日之愁眉,頓令衰顔而復光,此莫非我殿下再造生成之致也。斯恩斯德,莫量河海,此生此世,何由報答,但念父之年,已迫七旬,桑楡餘景,冉冉垂頹,況又加之以疾病,因之以饑瘁,氣血枯涸,形神澌脫,薄寒不耐,皮膚已覺慘栗,少餒難敵,腸肚若受搊絞。臣每見此狀,心肝如焚,久欲瀝玆至情,赴訴宸陛,而事係干澤,悚惶未敢,竊伏思之,人莫不尊天嚴父,而有願則呼天,有欲則訴父,不以呼訴之故,謂無嚴畏之心者,誠以天之於人,有好生之德,父之於子,有至慈之仁也。伏惟我殿下,天地於臣,父母於臣,今臣抱極切之願,懷至迫之懇,而徒畏義分,不遂因極,是自外於孝理之化,而仰殿下不如天地父母也,玆敢披竭情私,仰瀆崇嚴。伏乞特命選部,畀臣小邑,俾供一日之養,少伸爲子之情,則生有餘榮,死無所憾。臣無任云云。省疏具悉。疏辭,下該曹稟處。
己巳七月二十日午時,上御重熙堂。右承旨入侍時,右承旨金宗善,假注書李濟翼,記事官朴綺壽·李光文,以次進伏訖。上曰,湖南沿邑守令中,上京者,果誰云耶?宗善曰,臣未及詳聞,而似是別軍職中守令,以差使員上來者也。上曰,海南,是沿邑耶?宗善曰,然矣。上曰,明日望拜禮時,時刻將以何時定入耶?宗善曰,將以辰時定稟矣。上曰,雖以辰時爲定,而稍晩則甚熱,令百官諸臣,趁早來待,以爲未熱前行禮,可也。惠慶宮進服加味君子湯,前方中,加香薷穗一錢五分·厚朴一錢,自今日一貼式煎入事。出榻敎仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
上詣北苑,望拜禮罷,還內後,內閣·政院·玉堂·藥房口傳問安。答曰,知道。
李好敏啓曰,來二十五日,朝參日次矣,敢稟。傳曰,停。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于吳淵常曰,戶房承旨,與禮曹堂上·戶曹郞廳,馳詣宣武祠,奉審摘奸以來。
吳淵常啓曰,戶曹郞廳來言,明日都堂看品時,本曹判書,當爲進參,而判書李晩秀,方在藥院直宿,不得進去,無以擧行云。何以爲之?敢稟。傳曰,令次堂爲之。
金魯敬,以義禁府言啓曰,京畿監司金在昌狀啓內,安城郡守沈應奎,爲先罷黜,其罪狀,令攸司稟處事,啓下矣。沈應奎,今方待命拿囚之意,敢啓。傳曰,知道。
己巳七月二十一日辰時,上詣北苑,望拜禮入侍時,左承旨金宗善,右承旨李好敏,左副承旨金魯敬,右副承旨洪秀晩,同副承旨吳淵常,記事官李魯集,假注書李濟翼,記事官朴綺壽·李光文,檢校直閣洪奭周,檢校待敎朴宗薰,以次侍立。上具翼善冠·衮龍袍,出宣化門。藥房都提調金思穆,提調李晩秀等曰,當暑勞動,聖體,若何?上曰,一樣矣。晩秀曰,副提調則以惠慶宮湯劑監煎之故,今未入侍,且中宮殿問安批答,未及祗受,故不得離次藥房之意,敢此仰達矣。上曰,然矣。仍進發,由協陽門·建陽門·靑陽門,詣北苑,入幕次。入幕次後,問安勿爲之事。出榻敎上改具黑團袍,詣拜位,行四拜禮,皇朝人子孫·忠臣子孫·大臣·卿宰,行禮。通禮跪啓請跪,上跪,司香二人,進香案前跪,三上香,上俯伏興平身,仍行四拜禮。上入幕次,望拜禮後,問安勿爲之事。出榻敎上改具翼善冠·衮龍袍,出幕次,乘輿。命皇朝人子孫·忠臣子孫,儒武等入侍。閑良王悅,幼學金元根·金秉喆·李厚德·許璉·金長淳·李海瑗·金氣鍾·許琢·金致翼,生員任壽益,幼學李學鎭·尹錫圭·李克相·洪萬燮,出身李重恢,幼學金在寬,業儒吳慶謹,進士李鍾夏,前郡守李得養,幼學黃氣鍾·申光烈·兪簪煥·李鍈·洪秉三·宋弘圭·金載璟·金炳源,閑良李百鉉,幼學閔永鉉,前萬戶胡秀彬,前主簿鄭弘哲,前僉使姜思胤,出身蔡光臣,幼學李海珪·洪大泳·任壽岳,前縣監吳在鎭,生員兪平柱,幼學金彝鉉·金宗洛·李博鉉·曺兢振·許霖·權曦,業儒李漢晟,幼學崔翼鎭,閑良王愉,幼學李濟訥,前主簿申滃,幼學李濟魯·金台鉉·金履銓·李克家·金履鍾·金履平·洪秉一等,進奏職姓名訖。仍由靑陽門·建陽門·協陽門,還內,諸臣以次退出。
上在昌德宮。停常參·經筵。
夜自五更至二十二日開東,灑雨下雨,測雨器水深二分,自開東至酉時,灑雨下雨,測雨器水深一寸一分。
中宮殿,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直未肅拜,監察茶時之意,敢啓。傳曰,知道。
金宗善啓曰,臣宗善,今日方物封裹進去,下直之意,敢啓。傳曰,知道。
傳于吳淵常曰,召對爲之。
金宗善,以吏曹言啓曰,本曹佐郞柳聖儀呈狀內,矣身素患痰癖之症,又添暑感,食飮全却,轉側須人,時月之內,萬無起動供職之望云。身病旣如是沈篤,則有難强令察任,改差,何如?傳曰,允。
金魯敬,以義禁府言啓曰,咸鏡監司曺允大狀啓內,洪原縣監任俊常罷黜,其罪狀,令攸司稟處事,啓下矣。任俊常今方待命,拿囚之意,敢啓。傳曰,知道。
吏曹啓目粘連,觀此弘文館副校理金箕殷上疏,則以爲臣父之年,已迫七旬,桑楡餘景,冉冉垂頹,況又加之疾病,因之以饑悴,氣血枯涸,形神澌脫,薄寒不耐,皮膚已覺慘栗,少餒難敵,腸肚若受搊綏,臣每見此狀,心肝如焚,玆敢披竭情私,仰瀆崇嚴。伏乞特命選部,畀臣小邑,俾供一日之養亦爲白有臥乎所,金箕殷之親老家貧,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
戶曹參判尹序東疏曰,伏以,皇天默佑,彌月載屆,臣民顒祝之誠,曷有其極?仍伏念,臣猥膺專對之命,辭陛隔日,伏不勝耿結之忱。臣之父母墳山,在於京畿長湍地,而距本邑不過一舍,情理所在,不可徑過。伏乞聖慈,特許歷省之暇,俾伸至切之情,千萬幸甚。臣無任云云。答曰,省疏具悉。卿其歷省焉。
己巳七月二十二日辰時,上御重熙堂,召對入侍時,參贊官吳淵常,持詩傳第八卷,侍讀官趙琮鎭,持詩傳第八卷,檢討官尹日逵,持詩傳第八卷,待敎朴綺壽,持詩傳弟八卷,假注書李濟翼,持詩傳第八卷,記注官金初燮,持詩傳第八卷,記事官李光文,持詩傳第八卷,以次進伏訖。上開卷命讀,琮鎭,讀自皇矣上帝,止受命旣固,賦也。命下番讀之,日逵,讀自帝省其山,止奄有四方,賦也。命參贊官讀之,淵常,讀自維此王季,止施于孫子,賦也。命閣臣讀之,綺壽,讀自帝謂文王,止以對于天下,賦也。命注書讀之,賤臣,讀自依其在京,止下民之王,賦也。命上番讀之,初燮,讀自帝謂文王,止以伐崇墉,賦也。命下番讀之,光文,讀自臨衝閑閑,止天命文王伐崇。上命陳文義,琮鎭曰,皇矣一篇,可見眷佑周家之休命,而上下章,言天命大王,天命王季之義,以訖于文王旣受帝祉,施于孫子。且以文王章觀之,太任有身,生此文王,篤生武王之慶,莫非上帝眷佑之休,而八百年寶籙,自太王肇基矣。若積德累仁,重熙之慶,亦由乎周家之對越昭事,與天無間,致有眷佑之休命矣。今我殿下,一念對越,晝宵罔間,克體文王昭事之德,政屆周家篤生之慶者,最是臣民攢祝,而詩人之贊頌文王也,謂之誕先登岸。夫文王之德,已至道之極處,而孟子云文王望道而如未之見,此可見文王,不自聖而進進不已之意也,於此等處,益加體念,是臣區區之望也。命下番陳之。日逵曰,上番所陳,旣詳且盡,臣無容更言,第以其所奏中登岸二字,請尾陳之。朱子於此章,以舍此取彼,釋攀援之義,以肆情循物,釋歆羡之意,而至於登岸之岸,則釋之曰,道之極至處也。蓋人心有所攀援,有所歆羡,則不能不溺於人欲己私之間,而文王則無是二者,故所以能造乎道之極處。此岸字之義,與論語所謂所立卓爾,朱書所稱壁立千仞,卽一般意也,所以形容得聖人成德地位也。然是岸也,雖若峻極乎天,而初非無階可升也,雖難一蹴便到,而亦可積累而致之。故中庸曰,譬如升高必自卑,行遠必自邇,造道之工,惟在於下學上達而已,古語云,九層之臺,起於累土,千里之行,始於足下。今我殿下,聖學高明於造道之工,已有所眞熟者,而更宜益勉於竿尺之步,以至乎文王之登岸,是臣區區之望也。命參贊官陳之。淵常曰,上下番玉堂,旣有所陳,臣別無所仰奏,而第四章曰,克明克類,章句解之。以能察是非,能分善惡,是非,事之是非也,善惡,人之善惡也,先察乎事之是非,然後可以辨別人之善惡,辨別人之善惡,然後可以賞善刑惡,而勸懲一世矣。若論能察是非之工,則格致是已。蓋賞刑者,人主之大柄也,若有一毫私意,參互於其間,則賞之而人不慶,刑之而人不威,傳曰,爵人於朝,刑人於市,所以示天下以大公至正,俾人心悅服也。伏願於此等處,體念焉。命閣臣陳之。綺壽曰,諸臣之所奏,臣無容更事仰陳,而大抵皇矣八章,備述天眷周家之意,或曰,帝省其山,或曰,帝作邦作對,而至曰,帝謂文王始著眞箇諄諒然命者矣。夫玄穹在山,聲臭杳茫,若無形跡之可尋,而至若馨香仰格,休命用申,則其理孔昭,捷於影響,此不過卽乎民心之向背,而可以見天命之去就,誠以人心之所同,卽是天心之所在故也。是以天視自我民視,天聽自我民聽,天人之際,一理罔間於此,而亦可驗矣。惟彼周家,自后稷·公劉,積德累仁,而大王則肇基王迹,王季則克勤王家,至于文·武而誕受天命,人心之歸周,厥惟久矣,而固非一朝一夕之致。是以,帝王之治,必以固結民心,爲對越上帝之本,伏願此等處,益加聖念焉。上曰,所陳好矣。上曰,皇矣一篇,先言太王·王季之德,以及文王伐崇伐密之事,而周家之克恢王業,實自太王之積累,則大王興周之績,其果如漢·唐之創業耶?琮鎭曰,大王之事,雖與漢高·唐宗不同,而周之王業,肇基大王,則雖謂之創業,可也。上曰,以第八章執訊攸馘觀之,則文王之德,亦可見文武之兼備耶?琮鎭曰,牧野之武功,雖成於武王,而文王亦有伐崇伐密之擧,則其允文允武,亦可見矣。上曰,文王見讒於崇侯,則文王之伐崇,得無有嫌乎?琮鎭曰,聖人之心,大公至正,一以除殘去虐爲心,故伐之,寧或以讒害於己而有是擧乎?少無嫌疑之事矣。上曰,閣臣之意,何如?綺壽曰,周公東征而誅管·蔡,則文王之伐崇,亦猶是矣。蓋崇侯虎,卽是讒間之臣,則在商家,亦是蟊賊,文王旣專征伐,則豈可捨而不伐乎?上曰,苟無文王之德,則固不可伐之矣。上曰,帝謂文王,此是設言之辭,而其可曰,上天之眞有所命耶?琮鎭曰,詩人之贊揚,果是設言,而文王之德,如彼其盛,則天之所以眷佑者如此,非謂諄諄然命之也,推其一理之昭然而言之也。上曰,獻以首級,則亦可賞功而必使之獻馘,何耶?琮鎭曰,章句,解之以獲者,不服則殺而獻耳以計功矣。上曰,此則出於註釋,而必以左耳何意耶?琮鎭曰,聽嚮任左,故馘必取左,似其此也。綺壽曰,獻馘必用左耳,固未詳其何義,而蓋後世則用首級,至於獻馘,則乃古法也。賞功之際,不可無取信之表,故似然矣。上曰,黃帝與蚩尤,戰于阪泉之野,則黃帝之於蚩尤,便是讐賊,而後世之竝祭何耶?琮鎭曰,黃帝·蚩尤之竝祭,蓋取其創造軍制與兵器也。上曰,閣臣之意,何如?綺壽曰,黃帝·蚩尤之竝祭,不過以創造軍制,則事面雖涉如何,似亦不至大悖矣。上曰,密與崇,其大小何如耶?琮鎭曰,密與崇之大小,則未敢詳知,而崇比之密,則似尤强暴矣。上掩卷,命玉堂·閣臣先退,琮鎭等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于洪秀晩曰,右副承旨入侍。
金宗善啓曰,明日拜表,兩司侍臣,當爲進參,除在外外,未肅拜·呈告人員,竝待開門牌招,何如?傳曰,允。
金宗善,以吏曹言啓曰,新除授穆陵別檢趙貞喆呈狀內,矣身病勢猝劇,時日之內,萬無供職之望云。身病旣如是,則不可强令察任,改差,何如?傳曰,允。
吳淵常,以戶曹言啓曰,卽接廣興倉所報,則判府事韓用龜,丙寅二月下鄕,本倉祿,不爲擧行矣。今月十八日入城故,倉官進去本家,請受祿牌,自丙寅三月朔,至己巳七月朔,合四十二朔未受祿頒下,則領受云矣,敢啓。傳曰,知道。
金宗善,以禮曹言啓曰,卽接大報壇守直官所報,則今番雨水,敬奉閣後簷三處,滲漏云矣。急雨易致滲濕,頉處又在外面,修改之節,更觀來頭擧行,何如?傳曰,允。
金魯敬,以義禁府言啓曰,保放罪人李民植還囚,照律以入之意,敢啓。傳曰,知道。
禁府啓目,洪原縣監任俊常原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,前主簿,權默原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目,大興前郡守兪殷柱,原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目安城郡守沈應奎原情云云。問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目粘連,加平郡守李民植矣,本府議啓內,昨年新捧本縣代播,各邑移劃,已盡區處,則舊捧之陳腐,不堪作種,事勢固然,而代播之政,旣有飭令,則末乃移轉之不得準給,有欠典守,不可無罪。以此照律,罪笞五十收贖,解見任別敍,私罪奉敎依允爲旀,功議,各減一等爲良如敎。
己巳七月二十三日辰時,上御重熙堂。右副承旨入侍時,右副承旨洪秀晩,假注書李濟翼,記事官朴綺壽·李光文,以次進伏訖。上曰,明日是拜表日耶?秀晩曰,然矣。上曰,今番使行,計其回還之時,則過冬至使發行後幾日,而當還來耶?秀晩曰,似是限歲前還來矣。上曰,倭驛渡海官,何間可還來耶?秀晩曰,俄見慶尙水使狀啓辭意,則渡海官,今七月初五日,到泊於對馬島云矣。上曰,八九月間,可以還來耶?秀晩曰,外議則以爲九十月間,庶可還來,而海道絶遠,實難的期矣。上曰,咸鏡道綸音成冊,何間可以入來耶?秀晩曰,臣未及聞知矣。上曰,今番時囚幾人耶?秀晩曰,重囚一人矣,輕囚三人矣。上曰,時囚之久滯,誠甚可悶,使該堂,今日內開坐捧供,可也。上曰,三人旣非重囚,則該府開坐,捧供後,直可照律耶?秀晩曰,苟有自上特敎,則捧供後直爲照律矣。上曰,承旨出去後,以斯速開坐之意,分付該府,可也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直牌不進,監察茶時之意,敢啓。傳曰,知道。
備忘記,神方萬戶李鎭忠下直,長弓一張,長箭一部,片箭一部,筒兒一箇,賜給。
傳于金宗善曰,三使臣留待。
傳于李好敏曰,三使臣入侍。
金宗善啓曰,今日拜表,憲府則監察代行矣。雖無諫院,仍爲行禮之意,敢啓。傳曰,知道。
以大司諫安策,司諫尹尙圭,獻納鄭元容,正言洪起燮·趙庭和,執義姜文會,掌令許臻,持平安光直牌不進罷職傳旨,傳于金宗善曰,只推。
李好敏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
禁府啓目粘連,向前權默亦,造麴雖與釀酒有異,朝官比他自別,違令犯科,難免其罪,以此照律,何如?判付啓,依允。又啓目粘連,向前沈應奎亦,重囚反獄逃躱,過限未捕,不善防守之罪,在所難免,以此照律,何如?判付啓,依允。又啓目粘連,向前任俊常亦,不卽還官,雖緣親病之難捨,辭陛後久曠,不可全然無罪,以此照律,何如?判付啓,依允。又啓目粘連,向前兪殷柱亦,公穀法意,本自不輕,流逋雖非身犯,在任之時,未盡收殺,難免虛勘之罪,以此照律,何如?判付啓,依允。
己巳七月二十四日卯時,上御重熙堂。三使臣入侍時,右承旨李好敏,假注書李濟翼,記事官朴綺壽·李光文,上使韓用龜,副使尹序東,書狀官閔致載,以次進伏訖。用龜進前曰,日氣猶熱,聖體,若何?上曰,一樣矣。用龜曰,寢睡·水刺之節,若何?上曰,一樣矣。用龜曰,王大妃殿氣候,何如?上曰,一樣矣。用龜曰,中宮殿氣候,何如?上曰,一樣矣。用龜曰,天佑宗祊,政屆彌月,臣民顒祝之情,難以盡達矣。用龜曰,惠慶宮氣候,何如?上曰,一樣矣。用龜曰,嘉順宮氣候,何如?上曰,一樣矣。上曰,久未見卿矣。用龜曰,臣之遭罹罔測,豈有復起爲人之望,而日月之明,俯燭覆盆之冤,四載逖違之餘,復入脩門,仰聽玉音,若言聖上再造之恩,則實是與天無極矣。上曰,往事何必追提耶?用龜曰,千萬意外,小臣與極逆,同登筵席,未及致討,臣固當同被其罪,而聖度天大,臣身雖全,生亦猶死,惟思符到而已。不意聖明,畀之以專對之任,昭晰備至,敦諭繼下,臣雖愚迷,累瀆是懼,且專對之任,係是往役,故不得不冒沒趨承,而在小臣,沒齒自靖之義,不勝歉愧之至矣。上曰,其時事,今不必屢提,而旣以專對之任入來,在大臣身上,可謂多幸矣。用龜曰,達賊以後,亘萬古所無之極逆,接跡而起,在廷諸臣,擧有同聲之討,而臣則情地危蹙,不敢以恒人自處,故一未效沬飮之忱,義分悚惶,尤無以仰達矣。上曰,秋涼漸生,燕京往還,其或不難耶?用龜曰,潦水尙或有慮,而若無潦雨,則似不甚難矣。上曰,副使·書狀進前。上曰,卿之使行,今始初行耶?用龜曰,庚申年,臣以副使往還矣。上曰,每於使行,彼中物情,不得詳錄以來,今番則大臣入去,關內外物情,隨聞見詳細錄來也。用龜曰,雖有書狀之聞見事件,小臣如有所聞見者,亦何敢不錄來也?上以臘藥,頒賜三使臣,用龜等,跪受訖。上曰,他賜物,自外領受,可也。上曰,日氣猶熱,須早退去,遠路行役,善爲往來也。上命三使臣先退,用龜等退出。仍命退,承史以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直牌不進,監察茶時之意,敢啓。傳曰,知道。
傳于李好敏曰,大臣·備局堂上引見。
以大司諫安策,司諫尹尙圭,獻納鄭元容,正言洪起燮·趙庭和,執義姜文會,掌令許臻,持平安光直牌不進罷職傳旨,傳于李好敏曰,只推。
李好敏啓曰,命召親納例也,而前禁衛大將李仁秀,謂有身病,使敎鍊官替納,事甚未安。從重推考,何如?傳曰,允。
備邊司薦望,以李光益爲禁衛大將。
兵曹,禁衛大將單李光益。
李好敏啓曰,新除授禁衛大將李光益,卽爲牌招,命召傳授,何如?傳曰,允。
李好敏啓曰,摠戎使李光益,移拜禁衛大將矣。將兵之任,不可一刻無摠察之人,何以爲之?敢稟。傳曰,御將兼察,牌招聽傳敎。
備邊司薦望,以朴宗慶爲摠戎使。
兵曹,摠戎使單朴宗慶。
李好敏啓曰,新除授摠戎使朴宗慶,卽爲牌招,密符及敎諭書,傳授,何如?傳曰,允。
禁府照目粘連,洪原前縣監任俊常矣本府議啓內,不卽還官,雖緣親病之難捨,辭陛後久曠,不可全然無罪,以此照律,罪笞五十收贖,解見任別敍,私罪奉敎依允爲旀,功減一等爲良如敎。又照目粘連,前主簿權默矣本府議啓內,造麴雖與釀酒有異,朝官比他自別,違令犯科,難免其罪。以此照律,罪杖七十收贖,告身盡行追奪,徒一年半定配,私罪奉敎依允爲旀,功議各減一等爲良如敎。又照目粘連,大興前郡守兪殷柱矣本府議啓內,公穀法意,本自不輕,流逋雖非身犯,在任之時,未盡收殺,難免虛勘之罪。以此照律,罪告身盡行追奪,徒三年定配,勿揀赦前,私罪奉敎依允爲旀,功減一等爲良如敎。
金魯敬,以義禁府言啓曰,時囚罪人權默,杖七十收贖,告身盡行追奪,徒一年半定配照律公事,判付內,依允,功議各減一等事,命下矣。權默,功議各減一等,減徒加杖,杖一百收贖,告身盡行追奪,放送之意,敢啓。傳曰,知道。
金魯敬,以義禁府言啓曰,時囚罪人兪殷柱,告身盡行追奪,徒三年定配,勿揀赦前,照律公事判付內,依允,功減一等事,命下矣。兪殷柱功減一等,告身盡行追奪,江原道鐵原府豐田驛,徒二年半定配,勿揀赦前,而以議啓內辭意,具罪目,依例發遣府羅將,押送配所,何如?傳曰,允。
戶曹參判尹序東疏曰,伏以,臣辭陛登程,楓宸漸遠,回望雲天,祗切戀結之忱。仍伏念,臣之所帶地部佐貳,今當出壃,不可一時虛縻,玆敢援例陳章。伏乞聖慈,亟令有司,照例遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
敎摠戎使朴宗慶書。王若曰,中宸聽鼙,方切注意之念,北城授鉞,爰侈簡心之私,卿實優爲,予何多誥?惟卿傳家忠孝,餘事文章,王室托肺腑之親,休戚義共,淸朝寄腹心之重。文武才兼,奎班·瀛銜,賁治猷於笙鏞黼黻,籌司·惠局,試才識於錢穀甲兵,顧忠獻典型之猶存,而朝家倚毗之彌篤。星霜易邁,簪笏復登於候班,雨露維新,干城允協於輿望。惟我海東重鎭,最是北漢一營,水陸與沁都相連,緩急可恃,樓櫓竝南城對峙,險阻是憑,聲勢控三韓之咽,素稱要衝之地。設施均兩局之體,政須經理之才。玆授卿以摠戎使,卿其將多前功,祗服新命,豼貅之士氣倍聳,克追周方叔試干,虎豹之戎鞱練諳,宜效宋范老藏甲。於戲,棟樑柱石,毋孤平日之隆毗,器械城池,須勵陰雨之遠慮,故玆敎示,想宜知悉。知製敎臣朴綺壽製進。
己巳七月二十五日辰時,上御誠正閣。大臣·備局堂上,引見入侍時,右承旨李好敏,假注書李濟翼,事變假注書鄭弼漢,記事官朴綺壽·李光文,左議政金載瓚,右議政金思穆,兼戶曹判書李晩秀,禮曹判書韓晩裕,兵曹判書朴宗來,兼都承旨沈象奎,刑曹判書朴崙壽,行護軍李得濟,漢城右尹李光益,刑曹參判李堯憲,校理趙琮鎭,以次進伏訖。載瓚等曰,雨後日氣稍涼,聖體,若何?上曰,一樣矣。載瓚等曰,寢睡·水刺之節,若何?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,向日次對,左相何不入來耶?載瓚曰,臣於其時,以暑症苦痛,不得入來矣。上曰,今則快臻差勝耶?載瓚曰,尙有餘症,而强策登筵矣。上曰,次對爲之。載瓚曰,近來別無緊關事,而只有三數件,玆以仰達矣。卽見大司諫安策上疏,則以爲,禁·御兩營及兵曹騎兵,上番之弊,有不可勝言,若使禁·御兩營及兵曹,募得有根着年長者,準上京立番之數,給料奉足,如他軍門例,民必樂從,乃減上番之規,而別邑軍額,依前充定,逐年納布爲辭,而批旨內,令廟堂與諸將竝聚會,爛議稟處事,命下矣。鄕軍上番之弊,誠如臺言,合有釐救之方,而第移作京軍,自前已有此議,而迄不得變通者,以其屢百年莫重軍制,有難遽加更張。且古人之設置,必有意義,今雖有切悶之弊,而有非到今變改者,諸將臣之言皆如此,今姑置之,何如?上曰,諸將臣之意,何如?得濟曰,鄕軍番上之爲弊,可謂日甚一日,而係是軍制大變通,有不可遽議矣。堯憲曰,向來京中哨,適仍停番,數不過一哨,故雖有變通之擧,至於全數降保,事係大更張,恐不可遽議矣。光益曰,軍制變通,不但事係大更張,古人設施,亦有深意,則到今釐革,臣不敢質言仰對矣。上曰,依爲之。出擧條載瓚曰,邊地守令,瓜前若居中·居下,或因事遞罷,則勿用履歷,曾有定式矣。年前更以若過十五朔後,貶罷繡罷,則許用履歷之意,筵奏施行,蓋貶罷云者,卽居中之謂也。至於居下者,不得預焉,而該曹不爲區別,竝中下混用履歷,若使居下而亦同無故,仍爲履歷,則烏在其嚴殿最明黜陟之義哉?此非當初著式之本意也,前已陞遷者,今姑無論,此後守令及邊將居下者,勿計朔數,多少履歷,勿施之意,分付,何如?上曰,兵判之意,何如?宗來曰,殿最之居下等,非大不治,則不爲邊地之用履歷,乃是賞其功勞也,守令不治宜罰不宜賞,則居下而仍用履歷,殊非嚴殿最之意,勿施似好矣。上曰,依爲之。出擧條載瓚曰,各道營將,勿以本道人差定,卽肅廟朝定式也,蓋營將專管治盜,若以道內人,差道內營將,則似或有掣礙之慮故也。今番都政,晉州營將張東玉,卽仁同人也,洪州營將趙達洙,卽保寧人云,似由該曹未及照察之致,兩道營將,使之相換,何如?上曰,依爲之。出擧條載瓚曰,平安兵虞候履歷,與營將相等,高山里僉使,卽訓鍊正·副正經,僉遞付窠,與他邊將有異,而昨年高山里,以部薦堂上,有地處履歷者,擇差之意,改定式矣。今番新差虞候,旣乏履歷,僉使不但無履歷,亦非武科出身之人,事當改差,而今已辭朝下去,竝姑勿論,此後則虞候若以部薦差送,則必以曾經守令爲之,僉使,亦以正科有踐歷者,擇差事,申飭,何如?上曰,依爲之。出擧條載瓚曰,安城郡守沈應奎,以重囚見失,道臣狀罷,方就理當勘,而聞其治績素著,且當災歲,來後接濟,必有所經紀,今以公罪徑遞,實爲可惜,且邑民成群,攔道願留,民情亦可見矣。此等處,合有弛張之道,而失囚罷倅,法是金石,有不敢指一仰請,而至於重囚在逃者,分付道臣,使之刻期捉得,何如?上曰,此與他罪有異,又聞大臣所奏,可知其治績,分揀放送,仍任前職,可也。出擧條載瓚曰,全羅右水使徐翼淳,呈狀求遞,蓋其父徐英輔,新除黃海兵使,似以父子,竝在閫任爲難而然,念其情勢,無怪如此,許遞,何如?上曰,依爲之。出擧條載瓚曰,黃海兵使徐英輔,前兵使柳相亮,竝當追榮,而聞其所後家,無受贈之人云,依他已施之例,特許移贈其本生家,何如?上曰,依爲之。出擧條上曰,湖南年事,何如云耶?載瓚曰,臣於近日,連見全羅監司農形謄報,則年事已辦大歉,誠切悶然矣。上曰,畓穀雖已知其辦歉,而田穀及代播之穀,果何如云耶?載瓚曰,代播之穀,亦有惜乾之歎,如非土性潤沃處,則固難保其收效云矣。上曰,湖西年事,則猶愈於湖南耶?載瓚曰,以歲歉言之,爲湖南之次云矣。上曰,各道收租爲幾何耶?晩秀曰,諸道穀摠,每隨豐歉而盈縮,故今年穀摠,爲九萬餘石,而今秋則年分事目,猶未磨勘,穀簿之來頭都數,未可的知,而英廟朝壬午年,爲五萬餘石,先朝甲寅年,爲七萬餘石,此是歉歲最減摠矣。上曰,湖南穀摠,見在者爲幾何耶?晩秀曰,名雖二百萬石餘,還分每過其半,未及知留庫之爲幾何矣。象奎曰,各衙門穀二百萬石中,除當分餘留,不過五十萬石,而在庫之穀,盡完其數,未可必矣。且沿邑,尤歉而穀尤少,山邑雖云有裕,轉輸裒益,亦無便易之道,誠可悶矣。上曰,以運輸爲難耶?思穆曰,運輸之方,自有移轉之道矣。晩秀曰,湖南穀簿,猶可自道內推移裒益,牽架接濟,而湖西則道內穀摠,自來不敷,道臣必請他道移轉矣。載瓚曰,湖西賑資行將於何道推移接濟,而近見嶺伯往復,則歉荒雖不若湖南之太甚,而嶺穀自來不敷,勢將有加請他道穀物云。未知畢竟之如何,而若果有道臣狀請,則不可不許施賑資,事誠悶然矣。上曰,賑資推移之道,當在於兩西耶?晩秀曰,海西則姑未聞知,而關西則日前小臣,有所往復於箕伯,而本道穀簿,亦甚不敷云。事極悶然,況來頭賑資,已極關慮之中,明年國計,實不成說,今年京倉所捧,可支明春,而春以後支用,則又待今秋各道災結磨勘,可量收租之幾何,而以今所見,必未能支當於周歲之用,亦將取用於穀簿有裕之道,明年支用事,誠非細慮矣。上曰,禁將何不入來耶?載瓚曰,懸病不進矣。上曰,禁將連爲懸病,其輕重,何如?載瓚曰,果有實病矣。上曰,將任與閑職有異,不卽變通,亦涉如何耶?載瓚曰,禁將老病,果難强令察任矣。上命書傳敎曰,聞有實病云,禁衛大將李仁秀,許遞。上曰,禁衛大將之代,以時任將臣擬望,其次將望,則其家之人,與他有異,以弘文提學擬入,可也。上曰,御將得無如何之例耶?載瓚曰,無相避矣。上曰,諸宰之意,何如?晩秀等曰,別無應避之嫌矣。上曰,都承旨之意,何如?象奎曰,將臣本無娚妹親嫌,朝廷不宜以是爲拘矣。好敏曰,禁衛大將李仁秀,許遞事,命下矣。將兵之任,不可一刻無摠察之任,何以爲之乎?上曰,訓將兼察,可也。出擧條上曰,將臣之中,摠戎使,則有敎諭耶?載瓚曰,然矣。上曰,訓將當牌招耶?好敏曰,訓將方登前席,似更無牌招之例矣。載瓚曰,訓將當於筵前,聽傳敎矣。好敏,讀傳傳敎後,上曰,大臣就座,諸宰奏事。晩秀等曰,無所奏矣。上曰,玉堂有所懷耶?琮鎭曰,無所懷矣。上曰,吏判,何不入來耶?好敏曰,聞有身病,不得入來云矣。上曰,都政後,左相今始登筵矣,果何如耶?載瓚曰,今番窠闕不多,別無可論,而物論稱善云矣。上曰,虛司果積滯者,有幾人耶?載瓚曰,吏曹則有二人,而兵曹,則二十八人云矣。好敏曰,今日賓對,兩司諸臺,無一人進參,事甚未安。違牌臺諫,竝推考,何如?上曰,依爲之。出擧條上曰,右相於藥院,近服相當藥耶?思穆曰,日前下敎後,連服珍劑三四貼,聖恩鄭重,不勝感悚矣。上曰,諸提調,其間皆得出入耶?思穆曰,臣等皆得一次往還矣。惠慶宮進服加味君子湯前方中,去香薷穗·厚朴,自今日一貼式煎入事。出榻敎上命大臣·諸宰先退,載瓚等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于金魯敬曰,左副承旨入侍。
金宗善啓曰,吏曹判書金羲淳,參判林漢浩,參議徐有聞牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
有政。吏批,判書金羲淳進,參判林漢浩牌不進,參議徐有聞進,左承旨金宗善進。以金魯應爲應敎,李勉昇爲副應敎,金洛龍爲吏曹佐郞,李重蓮爲司成,趙鎭宣爲蔚山府使,尹憲圭爲新寧縣令,徐有素爲洪原縣監,黃儆彦爲穆陵別檢。兼祭酒單李直輔,書題單白景采。鄭東觀爲戶曹參判,金世淵爲景慕宮令。兵批,判書朴宗來進,參判李文會病,參議吳鼎源病,參知韓始裕入直,同副承旨吳淵常進。以柳相祚爲副摠管,徐有鳳爲全羅右水使,姜在謙爲訓鍊主簿,趙亨鎭爲部將。同知單權學秀。晉州營將張東玉,洪州營將趙達洙,相換事承傳。赴戰嶺別將單金宗翮。
吏曹啓目粘連,觀此戶曹參判尹序東上疏,則以爲,臣辭陛登程,臣之所帶地部佐貳,不可一時虛縻,亟令有司,照例遞改亦爲白有臥乎所,地部佐貳之任出疆之臣,元無仍帶往來之例,似當許遞是白乎矣,宰臣所帶遞改當否,臣曹不敢擅便,上裁,何如?判付啓,依回啓施行爲良如敎。
己巳七月二十六日辰時,上御重熙堂。左副承旨入侍時,左副承旨金魯敬,記事官李魯集·申在植·李光文,以次進伏訖。上命書傳敎曰,政官牌招開政。仍敎曰,牌去來申飭,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,來初一日輪對日次矣,敢稟。傳曰,當次人受點,後日次待令。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于李好敏曰,右承旨入侍。
李好敏,以兵曹言啓曰,五衛將李敬熙身病猝重,勢難供職,呈狀乞遞,改差,何如?傳曰,允。
行護軍朴宗慶疏曰,伏以,彌月之慶,指日可期,群情顒祝,此時益切。仍伏念,臣有官而辭,辭不獲命,未老而病,病則轉痼,惟是黽勉於承候之班,依近乎侍衛之役而已,不料玆者,摠戎新命,胡爲而又及於臣身也?受符體重,自不免顚倒出膺,而退伏私次,驚懍交中,歷數夜而益無攸措。國朝置將,其重何如,本營縱曰閒局,軍校之節制,糧餉之句管,亦兩局等耳,如臣一書生,前後叨冒,罔非僥濫,今何可左攬文柄,右綰戎務,知進而不知止乎?以臣處地之故,雖或廟剡而擬之,恩簡而畀之,有若倘來,而今乃不問其才器當否,不恤其物議云何,擧而授之,無少留難,則臣身之忝竊狼狽,猶屬私憂,其於爲累於聖明何哉?況臣疾病之難强,必蒙淵鑑之俯燭,玆敢疾聲鳴籲於天地父母之前。伏乞聖慈,特垂矜察,亟收臣新授之任,以重公器,以安賤分,不勝幸甚。臣無任云云。答曰,省疏具悉。卿其勿辭察任。
己巳七月二十七日辰時,上御重熙堂。右承旨入侍時,右承旨李好敏,假注書李濟翼,記事官朴綺壽·李光文,以次進伏訖。上曰,昨見海伯狀啓,則風猛雨暴,至於瓦飛木折,田沈穀傷云矣。今又見箕伯狀啓,則風勢雖不如海西之甚,而雨過一尺云,其果詳聞耶?好敏曰,臣只見狀本,而姑未詳聞,亦甚悶菀矣。上曰,風雨雖如此,而此後若復調順,則其果無害於年穀耶?好敏曰,關西則姑未知其來頭之如何,而海西則沿邑自來多風,穀穗成實之前,如或受風,則類多半熟,而黍粟則最善受風,仍爲空穀。雖非折木之風,其害如此,臣於向年,待罪是道,故熟知其然,而今則風雨若是暴猛云,其受風之處,則來頭雖無他災,實難保其登熟矣。上曰,如此風雨之災,自先朝行何恤典耶?好敏曰,每於秋成後,災報齊到後,施以災減之典矣。上曰,災減是恤典耶?好敏曰,此可爲恤典矣。上曰,兩道受災狀啓,只其營下邑,而列邑受災形止,姑無狀聞矣。命書傳敎曰,昨見海伯狀啓,風雨太過,又見箕伯狀啓,風勢雖不及於海西,雨下至於尺餘,田畓各穀,受損必多。令廟堂,申飭各該道,其受災多寡別邑形止,卽爲詳細狀聞。上曰,關西年事,不及於海西云耶?好敏曰,夏間所聞,則海西似優於關西云矣,近聞海營往來人言,則僅僅免凶云矣。上仍命退,承史以次退出。
上在昌德宮。停常參·經筵。
申時酉時,日暈。
中宮殿,藥房,口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于金魯敬曰,左副承旨入侍。
己巳七月二十八日辰時,上御誠正閣。左副承旨入侍時,左副承旨金魯敬,假注書李濟翼,記事官朴綺壽·李光文,以次進伏訖。上曰,閫帥有肅謝者,而尙不下直,何耶?魯敬曰,此則異於守令,故似然矣。上曰,今日亦有謝恩守令矣。魯敬曰,此非災邑守令,故似不依例下直,而安城郡守沈應奎,則雖是災邑,以其近畿,故似未下直矣。上曰,此不必書出傳敎之事,出去後申飭,使之當日內辭朝,可也。上曰,公忠道雨澤雖過,果不至於爲水災耶?魯敬曰,似然矣。上仍命退,承史以次退出。
上在昌德宮。停常參·經筵。
自人定至三十日開東,灑雨下雨,測雨器水深三分。
中宮殿,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于李好敏曰,下直閫帥留待。
傳于李好敏曰,下直閫帥入侍。
備忘記,全羅右水使徐有鳳下直,長弓一張,長箭一部,片箭一部,筒兒一箇,賜給。
傳于吳淵常曰,今歲諸道告歉,而所恃者,惟兩西矣。又見海伯狀聞,頃日風水之災,已判大歉云,言念民情,不勝驚心,萬萬切悶矣。方遣宣傳官,往該道慰諭民人,俾盡奠安其民戶之漂失,峒畓之潰決,被災之淺深,亦爲一一摘奸,而至於平安道,尺餘大雨,水災必多,故其形止,已命卽爲登聞,而因海西事,尤爲關念,申飭該道,其雨澤農形,亦卽詳細啓聞事,分付。
以公忠監司金蓍根狀啓,進上紅柿子,限內不得封進,惶恐待罪事,傳于吳淵常曰,勿待罪事,回諭。
以全羅監司李冕應狀啓,務安縣人物渰死事,傳于吳淵常曰,人物渰死,至於十七名之多,聞極矜惻,不可不各別顧助,令道伯,元恤典外,別加顧恤,會外穀各一石,題給,身還布簜減慰撫,屍親事,令廟堂分付。
李好敏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
吳淵常,以弘文館言啓曰,新除授應敎金魯應,卽爲牌招察任,何如?傳曰,允。
吳淵常,以禮曹言啓曰,郊壇四孟朔,遣禮郞,看審有無頉,自該曹草記事,曾有定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊癘壇,次第摘奸,則南壇南邊紅箭門柱根,塗灰剝落,先農壇四面紅箭門,柱根剝落,壇上階砌石塗灰,間間剝落,司寒壇東邊紅箭門,柱根塗灰剝落,卽爲修改事,分付該監,而先蠶壇·雩祀壇·祈雨壇·馬祖壇·厲壇,壇上及四面,紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
李好敏,以都摠府言啓曰,副摠管洪羲臣,以漢城府左尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
李好敏,以兵曹言啓曰,內吹螺赤及龍虎營兼內吹,今秋等習角賞格木,依判下別單,分等施賞之意,敢啓。傳曰,知道。
李好敏,以訓鍊都監言啓曰,本局兼內吹,今秋習角賞格,依啓下單子,木綿二十疋施賞之意,敢啓。傳曰,知道。
李好敏,以禁衛營言啓曰,本營兼內吹,今秋等習角時,金億福等九名處,依啓下單子,木綿各二疋施賞之意,敢啓。傳曰,知道。
李好敏,以御營廳言啓曰,本廳兼內吹,今秋等習角賞,謹依啓下單子,太仁起等九名處,各木二疋施賞之意,敢啓。傳曰,知道。
己巳七月二十九日辰時,上御誠正閣。下直閫帥入侍時,右承旨李好敏,假注書李濟翼,記事官朴綺壽·李光文,全羅右水使徐有鳳,以次進伏訖。上曰,下直閫帥,進前,奏職·姓名。有鳳進前,奏職·姓名。上曰,全羅道歲歉太甚,而軍政雖異於民政,下去着實對揚,可也。宣諭別諭,則除之。仍命下直閫帥先退,有鳳退出。又命退,承史以次退出。
上在昌德宮。停常參·經筵。
自開東至人定,灑雨下雨,測雨器水深八分。自人定至八月初一日開東,灑雨下雨,測雨器水深四分。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金魯敬啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直牌不進,監察茶時之意,敢啓。傳曰,知道。
傳于金宗善曰,傳香承旨,馳詣宗廟·景慕宮,奉審摘奸以來。
傳于李好敏曰,大臣·備局堂上,引見。
以大司諫安策,司諫尹尙圭,獻納鄭元容,正言洪起燮·趙庭和,執義姜文會,掌令許臻,持平安光直牌不進罷職傳旨,傳于李好敏曰,只推。
傳于金魯敬曰,右副承旨·同副承旨許遞,前望單子入之,待下批牌招察任。
承旨前望單子入之,金明淳·朴宗薰,落點。
傳于金魯敬曰,飭已施矣,前直閣李魯益,敍用,還付檢校,牌招察任。
兵曹口傳政事,副司果單李魯益。
吏曹口傳政事,南原縣監李敎源,茂朱府使南周獻,相換。
以應敎金魯應牌不進罷職傳旨,傳于金魯敬曰,只推。
金魯敬,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
以應敎金魯應,副修撰李東冕牌不進罷職傳旨,傳于金魯敬曰,只推。
朴宗薰,以備邊司言啓曰,賓廳日次,武將無得懸病,旣有先朝飭敎,而今日次對,御營大將李堯憲,在家不進。事體所在,萬萬未安,從重推考,令政院卽爲牌招,何如?傳曰,允。
朴宗薰,以訓鍊都監言啓曰,本局哨官王道承,身病猝重,勢難察任,改差,何如?傳曰,允。
己巳七月三十日辰時,上御誠正閣。大臣·備局堂上引見入侍時,右承旨李好敏,假注書李濟翼,事變假注書鄭弼漢,記事官朴綺壽·李光文,左議政金載瓚,右議政金思穆,兼戶曹判書李晩秀,行禮曹判書韓晩裕,吏曹判書金羲淳,兵曹判書朴宗來,兼都承旨沈象奎,行護軍李得濟,漢城右尹李光益,行護軍朴宗慶,副校理洪命周,以次進伏訖。載瓚等曰,涼意稍生,近復還熱,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,明日之後,則卽是新月,臣等之顒祝無比,而中宮殿諸節,更何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。思穆曰,向時進達生散七貼而止,自今日,達生散本方中,去人蔘,加益母草一錢條芩五分,煎人之意,敢此仰達矣。上命書榻敎曰,中宮殿進御加減達生散,自今日一貼式煎入。思穆曰,自明日,佛手散加益母草二錢,五貼製入,而預備藥物黃連甘草湯,及蜜朱砂製,入胡桃肉細末,及人蔘末同入之意,竝此仰達矣。上曰,依例爲之。上曰,次對爲之。載瓚曰,近來廟堂,別無急務,爲兼承候而登筵,玆以數件事,仰達矣。載瓚曰,今年諸道災實分等,尤爲緊急,而分等當在行部之後,各道道臣秋巡,從速發行之意,申飭,何如?上曰,依爲之。出擧條上曰,海西風雨,聞甚過中,故摘奸次,昨遣宣傳官,而田畓各穀之受災必多,民事誠爲可悶矣。載瓚曰,今年年事,諸道則已無可言,而所恃者,惟兩西及北道矣。卽見兩西道臣狀本,關西則水災雖甚,似或不至於大無,而海西則風雨俱甚,年事判歉云,臣等不勝驚慮之至矣。蓋水沈之穀,則水退之後,猶或有更蘇之望,至於受風之穀,則一番被損,更無成實之望,此甚可悶矣。第其農形之被災淺深,從後可知,而民戶之頹壓漂失者,則想難奠接,宣傳官旣已下去,當與道臣,相議狀聞,待其狀聞,如有優恤之典,則似好矣。上曰,關西狀啓,何間可來耶?載瓚曰,旣已申飭,非久似來矣。載瓚曰,前以碧潼前郡守閔修益,犯贓之罪,該府照律,已爲發配,而其所犯用錢,則自京兆當爲徵捧,而囚供發明,與道査一切相反。故京兆,更以囚供相左之意,關問本道,則自本道又爲行査,而査發諸條,比前査尤爲明白,究得其踏印文蹟,抄出成冊,粘連報司矣。蓋修益之犯贓,悉發於本道再査之時,無容一辭發明,而敢於爰辭之中,專事粧撰,無一自服,致有京兆更關之擧。今日法綱,雖曰蕩然,而躬犯贓汚,少不懲畏,王府淑問之下,白地粧撰,必欲掉脫者,尤萬萬痛駭。本罪旣關貪虐,新犯尤是欺瞞,不可以徑施薄竄,謂以已勘。閔修益,令該府更爲拿來,本査之與道査相反委折,嚴覈得情,私用諸條,更加刻期督捧,下送本道之意,嚴飭京兆,何如?上曰,依爲之。出擧條上曰,右相之意,何如?思穆曰,臣與左相,已有所商礭者,而如此贓犯欺瞞之罪,不爲嚴勘,則見方在囚之金錫衡,亦難施之以當律矣。載瓚曰,卽見廣州留守韓用鐸報本司辭緣,則以爲,本府所管金海鹽稅,每年元數爲八百八十兩,而甲子因嶺伯狀請,特減三百八十兩,支放給代,着手無處,每於管餉穀中,犯用元數,漸至耗縮,誠甚悶然。本府有餉耗支放餘剩條,每年一百五十二石,還錄添餉者,取此代彼,勢甚便好。金海鹽稅三百八十兩給,代以餉耗米餘條中一百石,特爲移劃爲辭矣。本府之金海屯稅,本是支放所需,而自甲子減稅之後,無他給代,不得不以營餉正穀,姑爲取用。六年之間,元穀不免漸縮,此實可悶,而今所謂餉耗剩條,旣非元餉,而不過添餉之資,以此移用,果爲便當。依所報,金海減稅條三百八十兩之代,以餉耗米剩條中一百石,許令移劃,何如?上曰,依爲之。出擧條載瓚曰,卽接造紙署所報,則以爲,本署素所貧殘,曾於已未均廳錢一千兩,限十年請貸,殖利補用,今於畢報之後,貧窮如前,今亦依前例,均廳錢一千兩貸下,使之排年備報爲辭矣。該署本以貧司,經用元無所資,至有惠廳錢貸下之擧,而今已還報,無他容措,又有此依前貸用之請,數旣不多,前已有例,依所請今姑貸下,分年還捧之意,分付該廳,何如?上曰,依爲之。出擧條上曰,今雖貸下,日後還報,又當如是耶?載瓚曰,日後之事勢,雖或如前,及今之貸下,別無損於均廳矣。載瓚曰,南原府使李敎源,自初除邑,專爲便養儒賢之地,而今聞本邑水土不佳,儒臣將上來而無他子姪,勢難相離,不得不將爲棄官之計云。若以道內閑僻邑,許令相換,俾爲將老就養之地,似好。故敢此仰達矣。上曰,依爲之。口傳相換,可也。出擧條上曰,自其道內相換,則其在便養之道,有愈於畿邑耶?載瓚曰,似然矣。載瓚曰,昔在肅廟朝,壬戌·癸亥,歲歉太甚,民將流離之際,自上頒下綸音,辭旨懇則,民皆聚首而感泣,不至流散,能得奠接。蓋王言,入人也深,故民恃而安堵矣。今年如是告歉,民情先自騷擾,若將不保朝夕者然,此是屢豊之餘,猝當歉歲之故也。此時急務,莫如民心之收拾,自上頒下綸音,諭之以安接之意,示之以必濟之方,則民必恃而爲安矣。來頭雖有道臣·守宰之極力賑濟,而莫如王言之先此慰諭。臣意則以爲,其效將有勝於百萬斛之穀矣。臣於向日,有此發端,故今復仰達矣。上曰,予亦思慰恤之方,而先此頒諭,似或太早,故方且商量矣。載瓚曰,目今年事,已爲判歉,似無太早之慮矣。上曰,徐當商量爲之矣。上曰,大臣就座,諸宰奏事。晩秀等曰,無所奏矣。上曰,玉堂有所懷耶?命周曰,無所懷矣。好敏曰,前後申飭,何如,而今日賓對,臺諫無一人進參,事甚未安,兩司行公諸臺,竝推考,何如?上曰,依爲之。出擧條上曰,御將,何不入來耶?載瓚曰,似必以娚妹將任之嫌,不爲入來,而朝家公格,則元無可拘之例矣。上曰,更加申飭,後勿如是,可也。上曰,御將其已牌招耶?好敏曰,然矣。上曰,武將元無牌不進之例,則似當入來矣。好敏曰,入來與否,姑未及知矣。王大妃殿進御加味六君子湯,自今日停止事。出榻敎上命大臣·諸宰先退,載瓚等退出。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
朴宗薰啓曰,來初五日朝參日次矣,敢稟。傳曰,停。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于金魯敬曰,禮·工換房。
李好敏,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
以應敎金魯應,副修撰李東冕牌不進罷職傳旨,傳于李好敏曰,只推。
以黃海監司李義甲狀啓,海州牧延坪島人物渰死事,傳于朴宗薰曰,許多人物之渰死,至於二十餘名之多,極甚矜惻,不可不拔例顧恤,而況不知之屍,無所依歸,不知親屬者,實甚矜惻。原恤典外優數加給,而不知屍身,立標善埋,期於尋得,會外米各一石,拔例顧助,身還雜役,竝卽蕩減,令道伯,招致其妻孥,另加慰撫後以啓。京畿人,令該監司·留守,恤典慰撫等事,一體擧行後,亦爲登聞事,令廟堂措辭分付。
以江華留守金銑狀啓,人物渰死事,傳于朴宗薰曰,海西人物及江華七名渰死之報,纔已登聞,而又見狀啓,伊日風勢,人物之致傷,至於二十餘名云,尤極矜惻。其所顧恤之方,不可不各別爲之,依俄者判付例擧行,慰撫等節,亦爲各別申飭。
李好敏,以奎章言啓曰,景慕宮·望廟樓,今朔奉審無頉之意,敢啓。傳曰,知道。
朴宗薰,以兵曹言啓曰,卽接東道參軍李勉大牒報,則御營廳所授光熙門北邊第一城廊近處,體城四間許頹圮云。爲先令繕工監,把子圍排,分授軍門,依例修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
朴宗薰,以御營廳言啓曰,本廳字內光熙門北邊第一城廊近處體城四間許頹圮處,令繕工監把子圍排,分授軍門,依例修築,而把守軍兵,亦令該軍門,量宜定送事,自兵曹草記矣。出番鄕軍二十名,將官率領,限改築間輪回嚴加把守之意,敢啓。傳曰,知道。
朴宗薰,以訓鍊都監言啓曰,本局把摠尹敏東,身病猝重,勢難察任,改差,何如?傳曰,允。
朴宗薰,以御營廳言啓曰,依定奪,集賢門入直禁衛營軍,以本廳京中哨軍,今八月初二日替代,而每三日二十名,哨官一員率領,輸回入直之意,敢啓。傳曰,知道。
金宗善,以義禁府言啓曰,碧潼前郡守閔修益,令該府更爲拿來,嚴覈得情事,傳旨啓下矣。閔修益,前已定配於慶尙道昌原府,依例發遣府書吏,拿來,何如?傳曰,允。
判敦寧趙尙鎭疏曰,伏以臣於病伏昏涔之中,伏見吏曹名帖,以臣塡差今初四日景慕宮秋享大祭獻官。臣固當竭蹶駿奔之不暇,而第臣素抱癖泄之症,老益癃痼,纔經劇暑,又當節換,症祟危惡,床第爲命。又自數日來,重患關格,泄劇成痢,登溷無度,癖積衝亘,肚腹刺痛,支節委薾,氣息漸頓。以此綿綴醜穢之症,束帶赴公,萬無其勢。況可與論於肅敬將事之列哉?今若瀆擾之是懼,擔舁强策,以致享事之失宜,則臣罪至此,尤合萬殞。玆敢冒萬死疾籲於紸纊之下。伏乞聖慈,俯賜矜諒,特許付標,以重享禮,千萬幸甚。臣無任云云。答曰,省疏具悉。疏辭,許令該曹付標。
上護軍南公轍疏曰,伏以宗社無疆之慶,臣民欣祝,計日惟切,臣見差景慕宮秋享獻官,而自日前,重患泄痢之症,雜試藥餌,終不差可,又於昨夕,一倍添劇,頃刻之間,登溷頻數,神氣奄奄,莫可收拾。一時駿奔之役,何敢爲言病之計,而顧今症形,末由自力,將此醜穢之疾,周旋肅穆之地,尤萬萬悚然。玆敢疾聲仰籲於天地父母之前,亟命該曹,趁卽變通,以重祀典,以安賤分,不勝幸甚。臣無任云云。答曰,省疏具悉。疏辭,許令該曹付標。
檢閱申在植疏曰,伏以臣與行左承旨臣金明淳,有娚妹應避之嫌,臣所帶春秋之銜,揆以公格,在所當遞。玆敢援例陳章,仰瀆崇嚴,乞賜鑑諒,亟許鐫改焉。臣無任云云。省疏具悉。疏辭,下該曹稟處。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于金魯敬曰,右副承旨入侍。
傳于李好敏曰,待敎許遞,仍付檢校。
傳于李好敏曰,發遣吏郞,諸執事淸齋與否,摘奸以來。
以黃海監司李羲甲狀啓,信川等五邑民家漂頹事,傳于朴宗薰曰,纔遣宣傳官,摘奸慰諭,而卽見道伯狀啓,田畓被害,至於四千餘石落,民戶漂頹,至於數百戶,甚可矜惻,而最可幸者,人命致損不多也。然死者則尤可慘,依他例身還蕩減,恤典擧行,頹漂民戶救恤奠接之方,亦令依本道已例爲之事,令廟堂措辭分付。
李好敏,以吏曹言啓曰,永禧殿參奉朴宗喜呈狀內,矣身素患痰癖之症猝重,萬無供職之望云,其身病旣如是,則有難强令察任,改差,何如?傳曰,允。承候之人,付軍職。
以黃海監司李羲甲狀啓,安岳縣監尹羽烈,與兵使徐英輔,有親査應避之嫌,依法典令該曹照例處置事,傳于李好敏曰,改差,令該曹口傳差出,使之不日辭朝。
吏曹口傳政事,以金敎根爲安岳縣監。
兵曹口傳政事,副司勇單朴宗喜。
李好敏,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
李好敏,以內醫院都提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
朴宗薰,以備邊司言啓曰,本司武郞廳蔡大永·尹明儉,奔走勤仕,已滿十五朔,竝依例六品遷轉事,捧承傳施行,何如?傳曰,允。
朴宗薰,以備邊司言啓曰,本司武郞廳金周喆,乙丑七月啓下,同年十二月遭父喪,戊辰十二月又爲啓下,通計前後仕,則勤仕已滿十五朔,依近例六品遷轉事,捧承傳施行,何如?傳曰,允。
朴宗薰,以備邊司言啓曰,卽見京畿監司金在昌狀啓,則本道儒生公都會選武軍官都試,竝爲退行於來秋事,請令廟堂,該曹稟處矣。都會之因災歲退行,旣多已例,赴擧儒生裏糧往來之弊,有不可不念,依狀請許令退行,選武都試,宜無異同,亦令一體停退,何如?傳曰,允。
吏曹啓目粘連,觀此藝文館檢閱申在植上疏,則以爲,臣與行左承旨金明淳,有娚妹應避之嫌。臣所帶春秋之銜,在所當遞,亟許鐫改亦爲白有臥乎所,相避之法,在下當遞是白乎矣,史官春秋,例不得減下是白如乎,金明淳所帶春秋館修撰之任,今姑減下,何如?判付啓,依允。
己巳八月初二日午時,上御誠正閣。右副承旨入侍時,右副承旨金魯敬,假注書李濟翼,記事官朴綺壽·李光文以次進伏訖。上曰,平安道雨澤狀啓果來,而其水災,似不至於海西之甚耶?魯敬曰,以狀本觀之,則似與海西之水災有間矣。上曰,江華前洋漂死人中,其不知名者,固無可知之道耶?魯敬曰,旣無號牌,終難知之矣。上曰,江華漂死,亦是二十二日之風云,則伊日之風,八路皆同耶?魯敬曰,姑未詳聞,而兩西及近西之道,則似皆然矣。上曰,今番使行,其果已及於安州耶?魯敬曰,計其發行日字,似未至於安州矣。上曰,皇曆齎咨官,何日發行耶?魯敬曰,今日發行矣。上曰,齎咨官歸期,與使行回還之期,孰爲先後耶?魯敬曰,齎咨官則限歲前還來,而使行則似於十一月間還來矣。上曰,咨文陪送之際,有細仗鼓吹耶?魯敬曰,雖異於使行時咨文,而旣塡御銜,則似有細仗鼓吹矣。上曰,政院公事留置者,爲幾何耶?魯敬曰,他房則別無公事,而刑房則自六月以後,全然留置矣。上曰,文狀幾過百餘張耶?魯敬曰,雖未詳知,而積置者夥然矣。上命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于李好敏曰,禮房承旨馳詣景慕宮,奉審摘奸以來。
傳于朴宗薰曰,同副承旨入侍。
以應敎金魯應,副修撰李東冕牌不進罷職傳旨,傳于朴宗薰曰,只推。
傳于金魯敬曰,坐直承旨入侍。
以黃海監司李羲甲狀啓,載寧等邑人物渰死民家漂頹事,傳于金魯敬曰,今見此狀啓,尤極慘切矜惻。民戶漂頹,人物渰死,若是夥多,不可不各別顧助,依昨日判付,恤典爲之,未拯屍身,卽爲拯得,使之善爲掩埋。安岳被災形止,與今此載寧等諸邑中或有遺漏者,亦爲追後登聞事,廟堂措辭分付。
朴宗薰,以吏曹言啓曰,上京守令,皆令不多日內,催促下送事,命下矣。自臣曺催促,則春川府使趙鎭順,肅川府使金守基,安邊府使李愚在,博川郡守李宗祥,俱爲下去云。任實縣監閔致成,開寧縣監李德彬,俱以爲身病猝重,不得下去云。雖未知其病勢之如何,而特敎催促之下,不卽下去者,事體所在,誠極未安,竝令該府,拿問處之,何如?傳曰,申飭下送。
朴宗薰,以吏曹言啓曰,因臣曹草記,守令催促下送事批旨內,申飭下送事,命下矣。更爲屢次催促,則開寧縣監李德彬,所患病情,更加調理,初六日下去,任實縣監閔致成,以爲身病沈重,萬無還官之望云。飭敎之下,終不下去者,揆以事體,萬萬駭然,爲先罷黜,令該府拿問處之,何如?傳曰,知道。任實縣監改差,令該曹口傳差出,使之不日辭朝。
朴宗薰,以禁衛營言啓曰,本營哨官李儒斌,身病猝重,勢難察任,改差,何如?傳曰,允。
朴宗薰,以御營廳言啓曰,本廳哨官皮匡輔,受由下鄕,過限不來,汰去之意,敢啓。傳曰,知道。
己巳八月初三日辰時,上御誠正閣。同副承旨入侍時,同副承旨朴宗薰,假注書李濟翼,記事官朴綺壽·李光文以次進伏訖。上曰,閣圈近當爲之,而見窠,幾何耶?宗薰曰,今無時任,而提學·直閣·待敎俱闕矣。上曰,如有上京守令,則催促下送,可也。仍命書傳敎曰,上京守令,皆令不多日內,催促下送。上曰,白川郡守,則此是承候之人,勿爲同入於催促中,可也。上曰,未下直守令,則有安岳縣監,而下直後,亦不可遲滯矣。宗薰曰,似然矣。上曰,安岳則其非災邑耶?宗薰曰,似非災邑矣。上曰,安岳地廣,與黃州,何如耶?宗薰曰,其地廣則不如黃州,而邑內人家,爲三千戶云矣。上仍命退,承史以次退出。
己巳八月初三日五更,上御誠正閣。坐直承旨入侍時,右副承旨金魯敬,假注書李濟翼,記事官朴綺壽·李光文以次進伏訖。上命書黃海監司李羲甲人物渰死民戶漂頹狀啓判付訖。上曰,載寧郡人物渰死者,爲十六人,鳳山郡人物渰死者,爲三十二人,合爲四十八人,而如是夥多,宜有設祭之事。承旨出去後,議于廟堂,詳問前例,知入,可也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于金魯敬曰,右副承旨入侍。
吏曹口傳政事,以尹凝烈爲任實縣監。
傳于李好敏曰,發遣吏郞,諸執事淸齋與否,摘奸以來。
己巳八月初四日午時,上御誠正閣。右副承旨入侍時,右副承旨金魯敬,假注書李濟翼,記事官朴綺壽·李光文以次進伏訖。上曰,昨問海西渰死人等設祭之例,而其果無前例耶?魯敬曰,問于備邊司,則人物若於一處齊淹,則有設祭之例,而淹死於諸處,則無設祭之例云矣。上仍命退,承史以次退出。
上在昌德宮。停常參·經筵。
藥房都提調金思穆,提調李晩秀,副提調沈象奎啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,允。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李好敏曰,禮房承旨·右副承旨,分詣受香諸處,奉審摘奸以來。
左副承旨李好敏書啓,臣承命馳詣南壇,壇上神位板奉審則無頉,祭物·祭器·祭井看審則精潔,諸執事·進排官·佾舞工人摘奸則無頉。仍詣木覓山,神位板奉審則無頉,祭物·祭器·祭井看審則精潔,諸執事·進排官·摘奸則無頉。仍詣漢江壇,壇上神位板奉審則無頉,祭物·祭器看審則精潔,諸執事·進排官摘奸則無頉矣。臣則還詣南壇享所,待將事還奉神位板後,復命之意,敢啓。答曰,知道。
金明淳啓曰,卽者戶曹郞廳來言,明日宗廟·永禧殿秋奉審,本曹判書,當爲進參,而判書李晩秀,方在藥院直宿,不得進去,無以擧行云,何以爲之?敢稟。傳曰,令次堂擧行。
朴宗薰啓曰,禁衛大將李光益,以南壇淸道事出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
朴宗薰啓曰,左邊捕盜大將李光益,以禁衛大將,南壇淸道事出去矣。在前如此之時,有他邊大將兼察之例,今番則何以爲之?敢稟。傳曰,訓鍊大將兼察。
朴宗薰啓曰,左邊捕盜大將,訓鍊大將兼察事,命下矣。兼察左邊捕盜大將李得濟,卽爲牌招,聽傳敎,何如?傳曰,允。
傳于金魯敬曰,右副承旨入侍。
金明淳啓曰,卽者吏曹郞廳來言,任實縣監尹凝烈,兩司當爲署經,而憲府則行大司憲李直輔,掌令金直淳,持平宋應望在外,掌令許臻呈辭,持平安光直未肅拜,只有執義姜文會。諫院則大司諫安策,司諫尹尙圭,獻納鄭完容,正言洪起爕·趙庭和未肅拜,不得備員署經云。除在外外,未肅拜·呈告人員,竝卽牌招,以爲署經之地,何如?傳曰,允。金明淳啓曰,任實縣監尹凝烈,兩司當爲署經,而憲府則行大司憲李直輔,掌令金直淳,持平宋應望在外,掌令許臻,持平安光直牌不進,只有執義姜文會一人。諫院則大司諫安策,司諫尹尙圭,獻納鄭元容,正言洪記爕,趙庭和牌不進,無以署經,何以爲之?敢稟。傳曰,違牌人,只推,更爲牌招。
金明淳啓曰,任實縣監尹凝烈,憲府則旣已署經,諫院則大司諫安策,司諫尹尙圭,獻納鄭元容,正言洪起燮·趙庭和再牌不進,無以署經,何以爲之?敢稟。傳曰,一司除署經。
以應敎金魯應,副修撰李東冕牌不進罷職傳旨,傳于金明淳曰,只推。
金明淳,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
傳于朴宗薰曰,政官牌招開政。
金明淳啓曰,吏曹判書金羲淳,參判林漢浩,參議徐有聞牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝卽牌招,何如?傳曰,允。參議只推,一體牌招。
以吏曹參議徐有聞再牌不進罷職傳旨,傳于金明淳曰,只推。
有政。吏批,判書金羲淳進,參判林漢浩牌不進,參議徐有聞牌不進,右承旨金宗善進。以南履翼爲禮曹參議,宋一衡爲尙衣主簿,李裕慶爲軍資奉事,宋文圭爲兼引儀,李一中爲永禧殿參奉,柳喆祚爲文義縣令。故通德郞柳復源贈戶參例兼,故通德郞柳鎭泰贈左承旨,故奉事柳宗基贈僕正,已上前慶尙右兵使柳尙亮本生家三代移贈事,承傳。
兵批,判書朴宗來進,參判李文會病,參議吳翰源病,參知韓始裕入直進,行左承旨金明淳進。護軍尹序東,副護軍吳淵常·洪秀晩,副司果金順行竝單付,韓象洪爲興陽監牧官。
以大司諫安策,司諫尹尙圭,獻納鄭元容,正言洪起燮·趙庭和,持平安光直再牌不進罷職傳旨,傳于金明淳曰,只推。
傳于金宗善曰,未下直守令,使之明日辭朝。
以黃海監司李羲甲狀啓,載寧·鳳山等郡民家漂頹事,傳于朴宗薰曰,今見狀啓,兩郡漂沒民戶,又至千餘戶之多,益不勝矜惻,依向日漂民恤典及死者身還蕩減等例,擧行事,分付。
以咸鏡監司曺允大狀啓,富寧等邑人物渰死事,傳于朴宗薰曰,今見狀啓,因雨水之太過,漂沒不少,渰死亦多,聞甚矜惻。原恤典外別加顧恤,渰死人如有生前身還布,竝蕩減事,廟堂措辭分付。
金明淳,以吏曹言啓曰,文宣王釋奠祭亞獻官,以大司成當爲塡差,而從二品大司成,則草記塡入事,曾有定式矣。時任大司成權常愼資級,乃是嘉善,依定式塡差以入之意,敢啓。傳曰,知道。
己巳八月初五日午時,上御誠正閣。右副承旨入侍時,右副承旨金魯敬,假注書李濟翼,記事官朴綺壽·李光文以次進伏訖。上曰,今日壇祀,奉審摘奸,何承旨進去耶?魯敬曰,小臣與禮房承旨進去矣。上曰,監祭史官,誰當進去耶?魯敬曰,以兼史進去分排矣。上曰,奉審承旨,其已進去耶?魯敬曰,未及進去矣。上曰,南壇則禮房承旨,奉審後仍留監祭,承旨出去後,則速進去,可也。中宮殿進御加減達生散,自今日停止事。出榻敎仍命退,承史以次退出。
上在昌德宮。停常參·經筵。
自午時至人定,灑雨下雨,測雨器水深六分。自人定至初七日開東,灑雨下雨,測雨器水深二寸一分。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于李好敏曰,左副承旨入侍。
李好敏啓曰,卽者吏曹郞廳來言,文義縣令柳喆祚,憲府則旣已署經,而諫院則大司諫安策,司諫尹尙圭,獻納鄭元容,正言洪起燮·趙庭和未肅拜,不得署經云,竝卽牌招,以爲備員署經之地,何如?傳曰,一司除署經。
李好敏,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
以應敎金魯應,副修撰李東冕牌不進罷職傳旨,傳于李好敏曰,只推。
以江華留守金銑狀啓,人物渰死事,傳于朴宗薰曰,人物之如是渰死,聞甚矜惻。原恤典外別加顧恤,如有生前身還布,竝蕩減事,廟堂區劃,分付。
李好敏,以奎章閣言啓曰,景慕宮·望廟樓,今秋大奉審,臣魯益,與本宮提調金文淳,進詣展奉奉審,無頉之意,敢啓。傳曰,知道。
李好敏,以奉常寺言啓曰,祭享所用秋等中脯,依定式今八月初六日,始造之意,敢啓。傳曰,知道。
己巳八月初六日午時,上御誠正閣。左副承旨入侍時,左副承旨李好敏,假注書李濟翼,記事官朴綺壽·李光文以次進伏訖。上曰,上京守令,皆已下去耶?好敏曰,皆已下去,而惟新除授文義縣令,以未署經,故未得下去矣。上曰,今日內可以署經耶?好敏曰,憲府則似可署經,而諫院則未可知矣。上曰,承旨出去後,分付兩司,以爲斯速署經之地,可也。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深五分。夜五更,灑雨下雨,測雨器水深五分。
中宮殿,藥房口傳問安。答曰,知道。
李好敏啓曰,來十一日輪對日次矣,敢稟。傳曰,當次人受點,後日次待令。
朴宗薰啓曰,來十一日朝參日次矣,敢稟。傳曰,停。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
李好敏啓曰,三品官之無得過三日循例請牌,曾有定式矣。禮曹參議南履翼,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于李好敏曰,左副承旨入侍。
以公忠水使李石求啓本,洪州牧人物渰死事,傳于朴宗薰曰,九名人物之渰死,聞甚矜惻。原恤典外別加顧恤,如有生前身還布,竝蕩減事,廟堂措辭,分付。
李好敏,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
朴宗薰,以禁衛營言啓曰,本營把摠元永駿,身病猝重,勢難察任,改差,何如?傳曰,允。
己巳八月初七日午時,上御誠正閣。左副承旨入侍時,左副承旨李好敏,假注書李濟翼,記事官朴綺壽·李光文以次進伏訖。上曰,今日之雨,其不爲害於農穀耶?好敏曰,更不霔下,則似不爲害矣。上曰,今日則無下直守令,而上京守令,亦皆下去云耶?好敏曰,今日則無守令之下直者,而守令之上京者,則盡爲下去矣。上曰,海西狀啓,何間可來耶?好敏曰,非久似來矣。上仍命退,承史以次退出。
上在昌德宮。停常參·經筵。
巳時灑雨下雨,測雨器水深二分。
中宮殿,藥房口傳問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直未肅拜,監察茶時之意,敢啓。傳曰,知道。
傳于李好敏曰,禮房承旨馳詣文廟,奉審摘奸以來。
傳于金明淳曰,左承旨入侍。
金宗善啓曰,卽者義禁府都事來言,開坐事命下,而同義禁鄭東觀在外,李文會差祭,柳相祚呈辭,只有判義禁李集斗一人,不得備員開坐云。同義禁柳相祚,卽爲牌招,何如?傳曰,允。
金宗善啓曰,同義禁柳相祚牌不進推考傳旨,今方捧入,而開坐命下之後,如是違牌,不卽擧行,事甚未安。更卽牌招,何如?傳曰,許遞。令該曹口傳差出,待下批牌招開坐。
吏曹口傳政事,以李光益爲同義禁。
傳于李好敏曰,發遣吏郞,諸執事淸齋與否,摘奸以來。
以應敎金魯應,副修撰李東冕牌不進罷職傳旨,傳于李好敏曰,只推。
李好敏,以弘文館言啓曰,應敎金魯應,副修撰李東冕,旣有只推之命,竝卽牌招察任,何如?傳曰,允。
以應敎金魯應,副修撰李東冕牌不進罷職傳旨,傳于李好敏曰,只推。
以黃海監司李羲甲狀啓,安岳等邑民家頹壓事,傳于朴宗薰曰,依向日例擧行事,廟堂措辭,分付。
以黃海監司李羲甲狀啓,未及登聞之漂頹戶,追後採探,月終中依例擧論事,傳于朴宗薰曰,今見狀啓,追後探得者,入於月終云,雖有多少之別,其施恤典,宜無異同,加給恤典等事,與他邑他戶例擧行事,廟堂分付。
李好敏,以吏曹言啓曰,新除授社稷令李呈狀內,矣身素患痰癖之症,近益添劇,旬月之內,萬無供職之望,卽速入啓遞改云。身病旣如是,則有難强令察任,改差,何如?傳曰,允。
金宗善,以義禁府言啓曰,卽接月令醫官崔光植手本,則時囚罪人吳亨喆,屢日處濕之餘,風眩之症猝發,食飮全却,症勢不輕云。罪人病勢如此,則一邊保放,一邊草記,曾有定式矣。吳亨喆姑爲保放之意,敢啓。傳曰,知道。
己巳八月初八日午時,上御誠正閣。左承旨入侍時,行左承旨金明淳,假注書李濟翼,記事官朴綺壽·李光文,以次進伏訖。上曰,時囚有幾人耶?明淳曰,重囚一人,而卽金錫衡也,輕囚一人,而卽吳亨喆也。上曰,吳亨喆則以何罪被囚耶?明淳曰,以前任高敞縣監時還穀事,入於繡啓中被逮矣。上曰,何其久囚耶?明淳曰,苟非自上特敎,則今不得開坐,故然矣。上曰,此不必書出傳敎者,出去後依例捧供之意,申飭,可也。上又敎曰,秋雨太過,果無害於農穀耶?明淳曰,雨勢不至過甚,似無大害矣。上曰,此雨久或未霽,則似必爲害於農穀,而祈晴祭,雖於八九月,其有已行之例耶?明淳曰,前例臣未詳知,而以今所見,西風乍起,頗有開霽之徵,似不至於祈晴矣。上仍命退,承史以次退出。
上在昌德宮。停常參·經筵。
申時灑雨下雨,測雨器水深七分。
中宮殿,藥房口傳問安。答曰,知道。
元子誕降後,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫·奉朝賀單子問安。答曰,知道。
金宗善啓曰,行大司憲李直輔,掌令金直淳,持平宋應望在外,執義姜文會,掌令許臻呈辭,持平安光直未肅拜,監察茶時之意,敢啓。傳曰,知道。
傳于李好敏曰,禮房承旨馳詣社稷,奉審摘奸以來。
李好敏,以吏曹言啓曰,卽接社稷署移文,則以爲,本署官員,三員內二員未差,只有令金履完一員矣。身病猝重,今日大享時,壇司令,無以擧行云。社稷署令未差之代,竝口傳備擬以入之意,敢啓。傳曰,知道。
吏曹口傳政事,以孫錫祉·李舒爲社稷令。
傳于朴宗薰曰,同義禁李光益許遞。
醫官卞觀海·吳千根·李漢臣·趙宗協書啓,醫女言內,中宮殿今日申初二刻,誕生男阿只氏云,此意詮次啓達。答曰,知道。
傳于金明淳曰,左承旨入侍。
金宗善啓曰,領府事李時秀,鰲恩君李敬一,左議政金載瓚,爲承候來待矣。傳曰,入侍。
李好敏啓曰,藥房三提調,伏聞中宮殿順産,元子誕降,不勝歡欣慶忭,來詣請對矣。傳曰,入侍。
金宗善啓曰,時原任閣臣,爲承候來待矣。傳曰,入侍。
藥房都提調金思穆,提調李晩秀,副提調沈象奎啓曰,伏未審俄間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
李好敏,以禮曹言啓曰,傳曰,中宮殿今日申時,誕生元子,諸般擧行,令該曹依例爲之事,命下矣。自前國有大慶,則有告廟社·頒敎·陳賀之禮,卽爲擇吉擧行,何如?傳曰,允。
李好敏,以禮曹言啓曰,元子誕生,告廟社·頒敎·陳賀,擇吉擧行事,草記允下矣。卽令日官池景泌推擇,則今八月十一日,二十九日俱吉云,以何日定行乎?敢稟。傳曰,告廟社,以第三日擧行,頒敎·陳賀,依庚戌已例,以十五日定行,可也。
李好敏,以禮曹言啓曰,元子誕生告廟社祭,今八月十一日定行事,命下矣。宗廟·永寧殿·社稷·景慕宮,依前例遣大臣設行事,知委,何如?傳曰,允。
李好敏,以禮曹言啓曰,元子宮供上之節,今八月初九日爲始,擧行之意,分付各該司,何如?傳曰,依庚戌年例爲之。
李好敏以産室廳都提調·提調意啓曰,臣等自今日,移直司饔院之意,敢啓。傳曰,不必移直,仍直本院,可也。
己巳八月初九日申時,上御誠正閣。左承旨入侍時,行左承旨金明淳,假注書李濟翼,記事官朴綺壽·李光文以次進伏訖。上曰,元子誕生矣。明淳曰,上天垂眷,祖宗默佑,坤殿順産,元子誕降,寔是我東方千萬年無疆之休矣。八域臣民,夫孰不歡欣舞蹈,而臣等忝在邇密之班,覩此莫大之慶,尤不勝歡忭之至矣。上命書傳敎曰,中宮殿今日申時,誕生元子,諸般擧行,令該曹依例爲之。命注書出頒傳敎,賤臣承命出頒,還入進伏。上曰,問安等節,亦依例爲之。仍命退,承史以次退出。
己巳八月初九日酉時,上御誠正閣。時原任大臣·閣臣·藥房三提調承候入侍,禮曹判書同爲入侍時,右承旨金宗善,記事官李魯集·申在植·李光文,領府事李時秀,鰲恩君李敬一,左議政金載瓚,藥房都提調金思穆,提調李晩秀,副提調沈象奎,檢校提學金祖淳,原任直提學南公轍,檢校直提學朴宗慶,檢校直閣李存秀·洪奭周·李魯益,檢校待敎朴宗薰·朴綺壽,行禮曹判書韓晩裕以次進伏訖。時秀等曰,皇天祖宗,篤佑陰隲,坤殿順産,元子誕降,實是億萬年無疆之休。八域臣民,蹈舞歡忭,何可以形容仰奏乎?欣悅之中,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,遇此大慶,滿心歡喜,下情尤用欣悅。時秀等曰,中宮殿分娩,如是平順,諸節一樣安寧乎?上曰,別無他症矣。載瓚曰,水刺藿羹進御之節,何如?上曰,不至厭進矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,日氣纔生涼,而分娩乃在此時,尤爲萬幸。敬一曰,踰月分娩,亦是好事矣。上曰,俄者乍雨旋晴,日氣亦淸明矣。上曰,禮曹草記中,有可下詢者,故禮判亦命入侍矣。告廟及陳賀·頒敎日子,纔於草記下批,而諸般擧行之可以筵稟者,以擧條仰奏也。晩裕曰,元子誕生告廟社,以第三日擧行,頒敎·陳賀,依庚戌已例,十五日定行事,命下矣。宗廟·永寧殿·社稷·景慕宮告由祭,今十一日設行,頒敎·陳賀,十五日擧行,而各殿宮陳賀箋文·方物物膳,依例封進事,知委京外。箋文頭辭,令政院稟旨,文任牌招撰出,撥馬行會於八道四都,何如?上曰,依所奏爲之。方物物膳,今番則年旣告歉,置之。至於各殿宮方物物膳,亦承慈敎,一體停止,可也。晩裕曰,謹考庚戌謄錄,則慈殿·慈宮親進致詞箋文表裏行禮後,臨殿受賀矣。今亦依此磨鍊乎?上曰,依爲之。出擧條載瓚曰,朝廷問安,以逐日爲之之意,纔已知委於各司,故玆仰達矣。上曰,不必逐日問安,而以三日七日爲之,好矣。載瓚曰,日子若是稀闊,則下情實不勝紆菀矣。象奎曰,庚戌已例,以三日五日七日問安矣。上曰,然則依庚戌例,間日爲之也。載瓚曰,臣等當於問安日,每請承候矣。上曰,自當召接,不必爲啓辭矣。上命大臣以下先退,時秀等退出。宗薰曰,大提學南公轍,卽爲牌招,箋文頭辭撰出,何如?上曰,依爲之。出擧條宗薰曰,坐直外諸承旨,以無省記之故,不得留宿院中,亦不敢退歸私次,而諸閣臣,亦如是矣。上曰,庚戌例,何以爲之乎?象奎曰,出宿於朝房矣。上曰,申退歸家,亦何妨,而依庚戌例爲之,好矣。宗薰曰,入直禁衛扈衛軍兵,今日申時,以食代出去,此雖與新番遞入者有異,而自下不敢擅令還入,故玆仰達矣。上曰,庚戌例,何如?宗薰曰,庚戌年則特命兵曹饋之,故無食代之事矣。上曰,今番則食代,依例許之,而嚴加申飭,毋令遠出,可也。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂朝夕口傳問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?中宮殿氣候,何如?元子宮氣候,何如?臣等歡忭之忱,歷日彌切,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
朴宗薰啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李好敏曰,禮房承旨馳詣社稷·宗廟·永寧殿·景慕宮,奉審摘奸以來。
李好敏,以禮曹言啓曰,今此元子誕生告廟·頒赦敎·陳賀時,方物·物膳封進事,擧條批旨內,方物·物膳,今番則年旣告歉,置之,至於各殿宮方物·物膳,亦承慈敎,一體停止可也事,命下矣。在前各道方物·物膳除減之時,京廳方物,議政府·六曹·京畿物膳,則例爲封進,今亦依前例,知委封進之意,敢啓。傳曰,知道。
以承傳色口傳下敎曰,方物異於物膳,依例封進,物膳則置之。
藥房都提調金思穆,提調李晩秀,副提調沈象奎啓曰,伏未審午間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
以慶尙監司鄭晩錫狀啓,慶州府尹朴宗羽,病情難强,不得已罷黜事,傳于朴宗薰曰,令該曹口傳差出。
吏曹口傳政事,以李采爲慶州府尹。
傳于金宗善曰,金吾重囚保放,金吾·刑曹輕囚,竝放釋。
傳于朴宗薰曰,文蔭武罷削人,依庚戌年例,竝蕩滌敍用,令該曹口傳付軍職。
兵曹口傳政事,護軍韓致應,副護軍朴宗羽·南宮玾,副司果尹在陽·權漢緯·任俊常·柳鎭澤竝單付。
李好敏啓曰,今十五日陳賀時頒敎文,當爲製進,大提學南公轍,待明朝牌招,何如?傳曰,允。
上在昌德宮。停常參·經筵。
大殿·王大妑殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫·奉朝賀單子朝問安。答曰,知道。內閣·政院·玉堂口傳夕問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?中宮殿氣候,何如?元子宮氣候,何如?臣等歡忭之忱,歷日彌切,敢此問安。答曰,知道。卿等入侍,宜矣。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
藥房口傳啓曰,俄間中宮殿氣候,何如?今日乃分娩後第三日也。洗浴吉時擇入,而不無勞動觸風之慮,似當十分謹愼,元子宮保護之節,尤不可不愼,只用手巾略拭,恐爲得宜,惶恐敢啓。答曰,知道。
傳于李好敏曰,時原任大臣·閣臣留待。
傳于李好敏曰,時原任大臣·閣臣入侍。
藥房都提調金思穆,提調李晩秀,副提調沈象奎啓曰,伏未審午間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。
王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于李好敏曰,頒敎文中,赦句添入。
李好敏啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
李好敏啓曰,頒敎文中,赦句添入事,命下矣。大提學南公轍,待明朝牌招,使之添入,何如?傳曰,允。
李好敏,以吏曹言啓曰,今此宗廟各陵殿宮園廟墓秋夕祭祭官,當爲磨鍊,而老病·公故外,實無推移排比之路,依近例刑官及司饔院官員年六十已上,通融塡差以入,而其中時無職名人員,令該曹口傳付軍職,何如?傳曰,允。
朴宗薰,以備邊司言啓曰,卽見公忠監司金蓍根狀啓,則以爲,今年穡事,已判慘歉,設場赴試,弊固當念,本道儒生都會覆試及選武馬兵等都試,特許姑停,以爲待明秋合設事,請令廟堂稟旨,分付矣。頃因京畿道臣狀請,都會都試,許令停免矣。湖西災荒,殆甚於畿內,而道臣之都會覆試及選武馬兵都試,竝請停退者,蓋出於爲儒武省弊之意。依京畿已許之例,竝令姑停,待明秋合設擧行,何如?傳曰,允。
金宗善,以義禁府言啓曰,金吾重囚保放,金吾·刑曹輕囚,竝放釋事,命下矣。嚴囚罪人金錫衡,姑爲保放,保放罪人閔師膺,方以殺獄有誤,行査本道,未及究竟。吳亨喆,以係逋反作,亦未勘斷,俱不可以輕囚論,成命之下,不得擧行之意,敢啓。傳曰,知道。放送。
金宗善,以刑曹言啓曰,依下敎,輕囚罪人奴成孫·吳始權放送之意,敢啓。傳曰,知道。
己巳八月十一日辰時,上御誠正閣。時原任大臣·閣臣·藥房·三提調承候入侍時,左副承旨李好敏,記事官李魯集·申在植·李光文,領府事李時秀,鰲恩君李敬一,左議政金載瓚,藥房都提調金思穆,提調李晩秀,副提調沈象奎,原任直提學南公轍,檢校直閣李存秀·洪奭周·李魯益,檢敎待敎朴宗薰·朴綺壽以次進伏訖。時秀等曰,朝氣頗冷,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿諸節,日以康復,漸如常度乎?上曰,幾如常度矣。時秀等曰,水刺藿羹,以時進御乎?上曰,然矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,元子宮誕降,今爲三日,臣等歡忭之忱,日以彌切矣。伏未知乳道諸節,日有所就乎?上曰,聲音洪亮,軀殼亦大,見之者皆以爲夙成,甚可幸也。時秀曰,皇天眷佑,有此無疆之慶,睿質安得不如是乎?大抵蒙養之道,雖以閭巷間言之,最以飽煖爲戒,貴之而愈欲其儉,至於襁褓之屬,不可以華麗,而古語云,乳母必求寬柔·慈惠·溫良·恭敬愼而寡言者,使爲子師,此是成德君子之事。如此女子,雖未可易得,而其隨事養正,靡不用極之意,可見矣。今須乳媼,必擇狀貌端正,性行良順者爲之,而自今伊始,凡昵近於元子宮者,愼擇端良,以爲習熟漸涵之道,是臣區區之望也。上曰,所陳,好矣。思穆曰,今爲三日,諸節一樣,萬萬慶幸矣。乳道無或稍過乎?上曰,適中矣。上曰,今過大慶,而適値歉歲,凡係恩典之可行者,量宜仰奏也。載瓚曰,今當莫大之慶,其於導和迎祥之方,不可無廣惠之政,而倉卒未及商度,姑難枚擧仰奏矣。上曰,倉卒間固難枚奏,而雖一二條,奏之也。載瓚曰,未曾留意,猝無以仰奏也。上曰,領府事,無可奏者乎?時秀曰,豈無可奏之事,而凡筵席奏達,必先深入思量,而今於倉卒間,有難草率仰對。臣當退而思之,來日尙多,從當仰奏也。上曰,須入思量,後筵以奏也。思穆曰,捲草官方齋宿於闕外,而庚戌例,第五日齋宿於闕內,今番則何以爲之乎?上曰,依前擧行。思穆曰,此時醫官,不可不益加愼擇,前五衛將李元豐,術業精明云,議藥同參啓下,令該曹口傳付軍職,何如?上曰,依爲之。出擧條晩秀曰,消毒保嬰丹,例於秋分,以甘草煎湯進服,而秋分在於誕降後六日,似是太早,故敢此仰達矣。上曰,置之也。命大臣以下先退,時秀等退出。又命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂朝夕口傳問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?昨日中宮殿洗浴後,氣候,何如?元子宮洗浴後,氣候,何如?臣等歡忭之忱,歷日彌切,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
兵曹口傳政事,副護軍尹羽烈,副司果韓永建·洪時濟·徐鼎輔·李久源·申星模·徐能輔竝單付。
藥房都提調金思穆,提調李晩秀,副提調沈象奎啓曰,伏未審午間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于李好敏曰,發遣吏郞,諸執事淸齋與否,摘奸以來。
李好敏,以禮曹言啓曰,今八月十五日王大妃殿·惠慶宮,親傳致詞箋文表裏儀註,及王大妃殿·中宮殿·惠慶宮,百官陳賀儀註,直爲書入各殿宮之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫單子問安。答曰,知道。內閣·政院·玉堂口傳夕問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?中宮殿氣候,何如?元子宮氣候,何如?臣等歡忭之忱,歷日彌切,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于李好敏曰,禮房承旨馳詣受香諸處,奉審摘奸以來。
傳于李好敏曰,明陵進去獻官,仍爲奉審摘奸,局內諸陵,一體奉審以來。
藥房都提調金思穆,提調李晩秀,副提調沈象奎啓曰,伏未審午間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于金明淳曰,閣臣兼帶承旨許遞,前望單子入之,待下批牌招察任。
承旨前望單子入之,朴宗京落點。
兵曹口傳政事,副護軍單朴宗薰。
以慶尙監司鄭晩錫狀啓,進上藥材,限內不得封進,惶恐待罪事,傳于李好敏曰,卿其勿待罪事,回諭。
金宗善,以備邊司言啓曰,卽見黃海監司李羲甲狀啓,則以爲,本道,一自風雨以後,毋論沿峽,便成歉荒。當此之時,收聚物力,責成案籍,極爲可悶,而戶籍軍保案之退期磨勘,多有已例。來庚子式年本道各邑鎭戶籍,及各軍保都案,各色工匠保都案,特許待明秋磨勘事,請令廟堂稟旨,分付矣。前以被災諸道軍案·戶籍,退年磨勘之意,筵稟蒙允,而海西,纔經風雨之災,農形旣違始料,此時斂民之弊,在所軫念。依道臣所請,戶籍·軍案等磨勘,許令待明秋擧行,何如?傳曰,允。
上在昌德宮。停常參·經筵。
巳時未時,日暈。
大殿·王大妃殿·中宮殿·惠慶宮·嘉順宮,內閣·政院·玉堂朝夕口傳問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?中宮殿氣候,何如?元子宮氣候,何如?臣等歡忭之忱,歷日彌切,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于李好敏曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
金魯敬啓曰,時原任大臣,有稟達事,率禮堂來詣,請對矣。傳曰,入侍。
藥房都提調金思穆,提調李晩秀,副提調沈象奎啓曰,伏未審午間,聖體,若何?中宮殿氣候,何如?元子宮氣候,何如?臣等不任歡忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
傳于李好敏曰,明日賀班,文蔭武應參人,時無職名者,令該曹口傳付軍職。
兵曹口傳政事,副司果李運恒·尹之鉉·任天常·南吉寬·沈能燮·林處鎭·李潞·李錫夏·徐有望·洪百儀·李朝鉉·趙直永·柳聖儀·李鐘穆·朴奎壽·李集運·金鍾文·沈能稷·金星甲·李南圭竝單付。
傳于朴宗京曰,明日出宮門路,以協陽門爲之。
李好敏,以吏曹言啓曰,卽接司僕寺牒報,則以爲,明日陳賀時,本寺正,例以輦輿差備,當爲進參,而正有闕之代,卽速差出,以爲擧行之地云。司僕寺正未差之代,口傳擬入之意,敢啓。傳曰,知道。
吏曹口傳政事,以徐鼎輔爲司僕寺正。
李好敏,以禮曹言啓曰,卽接通禮院牒報,則以爲,明日陳賀時,左右通禮,當爲備員,而右通禮洪百儀,有實故,不得進參云。通禮院右通禮洪百儀改差,其代口傳擬入之意,敢啓。傳曰,知道。
吏曹口傳政事,以尹行直爲右通禮。
李好敏,以禮曹言啓曰,今八月十五日元子誕生稱慶頒赦陳賀時,嘉順宮親上致詞箋文表裏事,命下矣。原節目,更爲磨鍊以入之意,敢啓。傳曰,知道。
李好敏,以禮曹言啓曰,今八月十五日元子誕生稱慶頒赦陳賀時,嘉順宮親上致詞箋文表裏儀註,及百官陳賀儀註,直爲書入嘉順宮之意,敢啓。傳曰,知道。
領府事李時秀,左議政金載瓚,右議政金思穆等箚曰,伏以天佑大東,百福鼎至,我中宮殿下,篤生我元子,祥叶虹渚,頌騰星海,億萬年磐泰之基,自今伊始。臣等連登前席,仰天顔之有喜,退而相慶,自不覺手舞而足蹈。況今聖孝冞篤於備物,縟儀誕擧於飾慶。迺以吉日令辰,躬獻詞箋表裏于王大妃殿曁惠慶宮,禮循彝典,喜溢寰宇,此誠千載一有之嘉會盛節也。第今番儀節,悉遵庚戌已例,故親上之禮,未及磨鍊于嘉順宮,若非仰稟上旨,則該曹固不敢自下擧行耳。當是日莫大之慶,推聖人不匱之孝,陳頌禱之儀,備獻御之節,創自今始,進箋進表裏陳賀于嘉順宮,以盡遇慶供歡之禮,實臣等區區之望,敢陳微忱,冀賜裁處焉。取進止。答曰,省箚具悉卿等之懇。皇天祖宗,篤佑邦家,主鬯有人,上以供殿宮之歡,下以副臣民之顒望。當此大慶之日,益切報本之誠,政擬召見卿等之際,卿等之箚請又至,是固小子之所不容已也。但雖是未遑之擧,禮典事體,至爲重大,豈可以卿等一箚,如是草草議定乎?卿等其念之。仍傳于李好敏曰,此批答,遣史官傳諭于李領府事·左右相。
己巳八月十四日未時,上御誠正閣。時原任大臣率禮堂入侍時,右副承旨金魯敬,記事官李魯集·申在植·李光文,領府事李時秀,左議政金載瓚,右議政金思穆,禮曹判書韓晩裕以次進伏訖。時秀等曰,近來連日淸朗,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿諸節,快復常度乎?上曰,漸得如常,比昨尤勝矣。時秀等曰,藿羹水刺,以時進御乎?上曰,然矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,元子宮誕降後,今爲六日,伏想睿質,日就岐嶷,諸節,何如?上曰,視諸向筵下敎時,尤爲日就,誠可幸也。時秀等曰,伏不勝欣忭之至。上曰,俄於箚批已諭矣。此實未遑之典,非今日創言之事,而禮典事體,至爲重大,有不可以一箚,草草議定,卿等或未及深思而然歟?時秀曰,今遇大慶,賀儀將擧,宜卽登筵仰稟,而思慮未周,不能請對,有此箚奏,而俄承批旨,尤極惶悚矣。載瓚曰,果是思慮未周,只以短箚仰請者,誠欠重事體之道矣。時秀曰,箚語且有未盡者,誕育聖躬,以啓無疆之休者,實是嘉順宮之功德也。八域臣民,孰不仰戴?以殿下出天之孝,宜盡隆養之道,而庚申秋,已有方物之議定者。當此縟禮飾慶之日,備物致儀,上以伸聖孝,下以副輿情,斷不可已也。今已日晩,擧行甚急,亟下成命,區區之望也。載瓚曰,禮者,所以合天理也。嘉順宮陰功懿德,式至于今日休,千乘隆養,實合於天理,此非但臣等之言,卽是八域同情矣。上曰,大臣之言,誠得當,當依所奏矣。仍命書傳敎曰,明日嘉順宮,當率百官,親上致詞箋文表裏,該曹知悉。此外凡諸擧行,一依惠慶宮所行之禮,擧行。又命書傳敎曰,大提學牌招,嘉順宮親上致詞箋文頭辭,使之製進。上曰,箋文頭辭,何以爲之乎?晩裕曰,嬪號下邸字外,無他可擬之字,差有間於惠慶宮,而古有宮邸之文,依惠慶宮規例,用邸字,恐無未安矣。上曰,大臣之意,何如?時秀曰,臣等俄已聞禮堂言,莫重之字,有難創出,以禮堂所奏邸字爲之,似好矣。上曰,輦輿儀仗,當新備矣。時秀曰,然矣。今番方物,將追後封進,而自今以後,當依此例擧行矣。禮堂今旣登筵,稟定條件,使之擧條仰奏,恐好矣。晩裕曰,嘉順宮凡諸擧行,一依惠慶宮所行之禮,擧行事,命下矣。輦輿儀仗,令各該司,依例措備,何如?上曰,依爲之。晩裕曰,嘉順宮進獻方物,庚申八月,因大王大妃殿下敎權停者,蓋出於表彰撝謙之美,而且有匪久勸受之敎矣。至今因循,已爲十年,乃該曹之未及警咳而然也。自今爲始,一依啓下,別單封進之意,知委京外,何如?上曰,依爲之。出擧條命大臣先退,時秀等退出。上曰,誕日進獻之已例,慈殿所獻物件,減於惠慶宮矣。此後嘉順宮誕日進獻單子,依慈殿所獻封進之意,承旨出去後,分付戶曹,可也。又命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫·奉朝賀單子問安。答曰,知道。頒敎陳賀罷,還內後,內閣·政院·玉堂·藥房口傳問安。答曰,知道。
藥房都提調金思穆,提調李晩秀,副提調沈象奎啓曰,伏未審夜間,聖體,若何?中宮殿氣候,何如?元子宮氣候,何如?七日已屆,縟儀載擧,臣等益不勝懽欣慶忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
朴宗京啓曰,備邊司郞廳來言,今日賓廳日次,而陳賀相値,不得來會云矣,敢啓。傳曰,知道。
藥房口傳啓曰,今日乃中宮殿解㝃後第七日,捲草祭,旣已設行,産室廳撤罷矣。臣等與諸醫官,當依例罷直宿退出,而差備待令醫官,則姑爲仍留,何如?惶恐敢啓。答曰,知道。待令醫官及兒醫各一人,輪回入直于本院。
金宗善啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
備忘記,今日之慶,卽國朝百年內初有之慶也。親上殿宮之賀箋,仍受大庭之祝嵩,天日晴和,神人胥悅,此時蠲恤之政,宜及中外之民。諸道舊還及拯劣米五分一,各貢舊遺在限一萬石,市民徭役限一朔,懸房贖限三十日蕩減,以示識喜同慶之意。
備忘記,永明尉洪顯周,百官加親授。
備忘記,中官李元碩·金鎭鍈,百官加親授。
傳于李好敏曰,産室廳都提調以下,別單書入。
傳于李好敏曰,産室廳都提調右議政金思穆,鞍具馬一匹面給,子壻弟姪中調用。提調兼戶曹判書李晩秀,熟馬一匹面給。副提調兼都承旨沈象奎加資。別入直領敦寧金祖淳,鞍具馬一匹面給,子壻弟壻中調用。童蒙敎官金逌根陞六。捲草官行禮曹判書韓晩裕加資。翰林申在植,注書李魯集陞六。待令醫官吳千根·卞觀海竝加資。李漢臣從前效勞甚多,守令除授。趙宗協別掌務官,李惟鐸別待令。醫官秦泳·李惟鑑·方禹疇,鍼醫崔壽燁,醫藥同參李敬培·洪勉謙·鄭重周竝加資。掌務官方孝悳,慶輯,竝相當職調用。其餘醫官金進源等十三人,竝兒馬一匹賜給。待令日官池景泌·李持喆,竝相當職調用。方慶國,令本監高品付料,捲草陪進內資寺直長李和淵,兒馬一匹賜給。東西唱引儀李命翼·宋文圭,淸道次知部將曺允鵬等二人,待令奏時官·寫字官,依庚戌例爲之,書員·醫女·下隷·樂工等,依庚戌年例施賞。
傳于李好敏曰,慈殿·慈宮進致詞箋文對擧承旨金宗善·朴宗京·金明淳,禮房承旨李好敏,竝加資,宣敎官李魯益,加資,致詞官竝陞六,禮曹郞廳·濟用監官員,依例捧傳旨。
傳于李好敏曰,親上致詞箋文陳賀時,左通禮韓義運,右通禮尹行直,竝陞敍。贊儀·東西唱引儀,其餘引儀及寫字官·禁漏官,竝依庚戌年例施賞。通禮院事知書員,從自願免賤,員役下隷等,竝依庚戌年例施賞。
傳于李好敏曰,待令長番中官梁大宜等十六人,燈燭房中官四人,待令差備中官六人,各上弦弓一張賜給。傳命司謁四人,各上弦弓一張,亦爲賜給。
傳于李好敏曰,産室廳次知中官康壽甲,承傳色安裕福,本殿承傳色黃泰文,竝加資。待令司鑰安時喆·文仁行,竝依辛丑年例爲之。別監李壽百等四人,書題除授,飯監韓廷喆等四人,米布分等題給。中禁等,依庚戌例爲之。
傳于李好敏曰,元子宮兼傳言色內官申鍾遠·金應善,各半熟馬一匹賜給。兼差備內官金德鎭·姜聖輔,兼司鑰禹得範·安時喆,各上弦弓一張賜給。兼別監金在孝·李壽百,米木題給。
傳于李好敏曰,一人雖兼數事,毋得疊受。
李好敏啓曰,吏曹郞廳來言,百官加下批政事,取稟。傳曰,當日爲之。
傳于李好敏曰,昔年旣有已例,且當今日,故三登縣令洪尙彦贈職。遣行右承旨致祭,奉祀孫,令該曹,今日政復職調用。
朴宗京啓曰,注書有闕之代,被薦人李紀淵·李羲準薦狀,成送吏曹之意,敢啓。傳曰,知道。
傳于朴宗京曰,賞典今日政,下批。
李好敏,以吏批言啓曰,宣敎官李魯益加資事,命下矣。雖已資窮,未經準職,方在居中未蕩滌中,何以爲之?敢稟。傳曰,居中則已蕩滌,準職勿拘。
李好敏,以吏批言啓曰,左通禮韓義運,右通禮尹行直,竝陞敍事,命下矣。俱已經準職,何以爲之?敢稟。傳曰,竝加資。
有政。吏批,判書金羲淳進,參判林漢浩進,參議徐有聞進,行右承旨金宗善進。以李魯益爲工曹參議,李好敏爲同義禁,韓永建爲左通禮,愼宜學爲右通禮,洪履簡爲內資主簿,洪羲弼爲兵曹佐郞,朴晩壽爲漢城主簿,金逌根爲濟用主簿,鄭冑煥爲義盈奉事,金秉淵爲假引儀,捲草官韓晩裕,今加崇祿。兼都承旨沈象奎,今加正憲,行左承旨金明淳,今加嘉義,右承旨金宗善,左副承旨李好敏,同副承旨朴宗京,今加嘉善,左通禮韓義運,右通禮尹行直,今加通政,以上加資事,承傳。故縣令洪尙彦,贈左贊成例兼贈職事,承傳,李魯集爲典籍,尹大東爲童蒙敎官,李紀淵爲注書,方孝善爲引儀。
兵批,判書朴宗來進,參判李文會病,參議吳翰源病,參知韓始裕入直,行右副承旨朴宗京進。韓大洪爲五衛將,金五運爲武兼,華寧殿守門將李濟完,寶化堡權管趙顯章,副司果申在植·李魯集·安尙默·朴鳴和·李鍾運,竝單付。
李好敏,以吏曹言啓曰,在前頒赦時,例有別歲抄書入之事矣。今番則何以爲之?敢稟。傳曰,依例書入。
李好敏,以吏曹言啓曰,別歲抄書入事,命下矣。勿揀赦前,居中居下,亦爲書入乎?敢稟。傳曰,書入。
傳于金宗善曰,吏兵批歲抄點下者,依例捧傳旨。
以禁府赦單子,傳于金宗善曰,徐有沂·尹致永·李鎭嵩·李視遠·韓師鎭·趙鎭井放,閔修益仍配,金錫衡減死定配。
李好敏,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李好敏,以禮曹言啓曰,元子誕生,祗告廟社,頒赦八方,此誠宗社億萬年無疆之休,其在擧國同慶之忱,宜有飾喜之道。今番慶科,以增廣擇日擧行,何如?傳曰,允。
李好敏,以禮曹言啓曰,今八月十五日元子誕生頒赦陳賀時,諸道所封方物中,自京廳封進方物,依例看品內入,而各道方物,亦依前例,待其齊到,看品封入之意,敢啓。傳曰,知道。
朴宗京,以兵曹言啓曰,依下敎,入直禁軍一百人,使該番將具達遠率領,一宿於龍虎營,今日替直之意,敢啓。傳曰,知道。
朴宗京,以訓鍊都監言啓曰,金虎門入直軍一百名,弘化門入直軍一百名,永肅門入直局出身二十五人,崇智門入直局出身二十人,以精潔之類,各別抄定。把摠柳春源,哨官尙得容·趙學永,局別將鄭潤弼,竝爲留宿於北營,今日使之替直之意,敢啓。傳曰,知道。
朴宗京,以禁衛營言啓曰,依下敎,建陽門入直鄕軍六十名,銅龍門入直鄕軍三十名,各別精抄,使把摠田德顯,哨官慶集及別武士二人率領,一宿於新營,今日替直之意,敢啓。傳曰,知道。
朴宗京,以御營廳言啓曰,集賢門入直軍二十名,以精潔之類,各別抄定,哨官崔祉鉉率領,昨日留宿於本廳新營,今日依例替直之意,敢啓。傳曰,知道。
李好敏,以司憲府言啓曰,新除授持平臣安光直,司諫院正言臣洪起燮,除拜後尙未署經。同臺署經,備三員爲之者,自是故例,而行大司憲臣李直輔,掌令臣金直淳,持平臣宋應望,俱以在外,只有執義臣姜文會,掌令臣許臻。在前如此之時,亦有二員開坐啓請署經之規,今亦依此例,署經之意,敢啓。傳曰,知道。
判府事徐龍輔疏曰,伏以惟天惟祖宗,眷佑我邦家,吉祥濬發,元良誕降,奠國勢於泰山磐石,綿寶籙於萬斯永年,法殿備物,百僚騰賀,慶溢區宇,懽均山海。仍伏念臣苟延殘縷,亦已久矣。身同病僧,山扉常扃,心如死灰,塵根都空,重以積犯逋慢,罪上疊罪,無往而非自訟,無日而非俟勘。夫豈有絲毫人世之念,留在腔裏,而惟是一段秉彝,銷鑠不得,則日夕所祈祝者,只在於玉體增康,本支早昌而已。今幸須臾無死,快覩是慶,雖卽日塡壑,萬萬無所恨矣。祥和所被,若疴去體,舁策殘骸,進伏近坰,而況此大庭嵩呼之禮,適當聖祖虹流之日,仰念陟降悅豫之心,俯察黎庶懽忭之情,微忱倍激,不能自已,而城闉一步,鐵限在前,祗與村翁野老,遙望五雲,齊祝萬壽,玆又縣道拜章,還歸私次,義分都虧,情禮兩闕。伏乞亟命有司,議臣蔑義之罪,以勵臣分,不勝幸甚。臣無任云云。答曰,省疏具悉卿懇。皇天祖宗,眷佑宗祊,邦家有慶,此際政思卿之造朝,今見巽牘,知卿還鄕,深庸悵然。卿其勿辭,上來造朝。仍傳于朴宗京曰,此批答,遣地方官,傳諭于徐判府事。
己巳八月十五日卯時,上詣仁政殿。頒敎陳賀入侍時,兼都承旨沈象奎,行左承旨金明淳,右承旨金宗善,左副承旨李好敏,右副承旨金魯敬,同副承旨朴宗京,記事官李魯集,假注書李濟翼,記事官申在植·李光文,檢校提學金祖淳,檢校直閣李存秀·洪奭周·李魯益,檢敎待敎朴宗薰·朴綺壽,以次侍立。鼓三嚴,通禮跪啓外辦,上具遠遊冠·絳紗袍,乘轝出宣化門。藥房都提調金思穆等曰,侵早勞動,聖體,若何?上曰,一樣矣。仍進發,出協陽門·肅章門,入仁政門,詣仁政殿,降輿詣板位,行王大妃殿進賀禮。引儀唱殿下鞠躬四拜興平身,上行四拜禮,降位跪。好敏曰,殿宮致詞對擧,以何承旨爲之乎?上曰,王大妃殿致詞,以右承旨對擧,惠慶宮致詞,則同副承旨對擧,嘉順宮致詞,則左承旨對擧,可也。好敏曰,今日各殿宮親上致詞時,每待承旨復命後行禮,則似致遲緩矣。自前各殿宮致詞官員齊奉,有對擧諸承旨隨次進呈之禮,今番則何以爲之乎?上曰,依例爲之。承文院奉致詞,跪授承文院都提調,都提調跪授近侍,近侍跪進,上授近侍,近侍還奉案上。禮曹郞官奉箋文,跪授承文院都提調,都提調跪授近侍,近侍跪進,上授近侍,近侍還奉案上。濟用監官員奉表裏,跪授濟用監提調,提調跪授近侍,近侍跪進,上授近侍,近侍還奉案上。引儀唱殿下俯伏興平身,禮畢,次行惠慶宮進賀禮。引儀唱殿下鞠躬再拜興平身,上行再拜禮後,皆如上儀。禮畢,又次行嘉順宮進賀禮,皆如上儀。禮畢,上詣祗迎板位。近侍奉龍亭出,上鞠躬平身,仍入小次,以司謁口傳下敎曰,龍亭行次所到處,次次知入,可也。賤臣承命出傳,還入少頃,對擧承旨等復命。上出御殿上。上曰,行禮,可也。引儀唱宗親·文武百官四拜興平身,百官行四拜禮,代致詞官進讀百官致詞。好敏跪啓宣敎,宣敎官宣敎訖,引儀唱宗親·文武百官鞠躬四拜興平身,仍唱山呼,百官四拜後,仍山呼。宣箋官跪宣箋,引儀唱禮畢。李時秀·金載瓚·金祖淳等進前曰,今日卽元子誕降之第七日也。日吉辰良,縟儀載擧,邦籙啓無疆之休,八域奠磐泰之基,臣等益切懽忭之忱,不知所以仰奏矣。此時勞動,聖體,若何?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,快復常度乎?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,元子宮睿質,日就岐嶷乎?上曰,亦一樣矣。上命退,時秀等退出。通禮跪啓外辦,上乘輿出仁政門,由肅章門·協陽門,出標信解嚴,入宣化門,諸臣以次退出。
上在昌德宮。停常參·經筵。
金明淳啓曰,行左副承旨李好敏,今日不爲仕進,卽爲牌招,何如?傳曰,允。
傳于金魯敬曰,慶州府尹留待。
傳于金魯敬曰,慶州府尹入侍。
金明淳啓曰,假注書李濟翼,身病猝重,勢難察任,今姑改差,何如?傳曰,允。
金明淳啓曰,明日崇陵忌辰祭傳香,禮房承旨,當爲齋宿,行左副承旨李好敏,疏批已下,卽爲牌招,何如?傳曰,允。
假注書李濟翼改差,代以柳榮五爲假注書。
注書李紀淵病,代以南秉寬爲假注書。
金魯敬啓曰,卽者副校理金箕殷,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李好敏,以弘文館言啓曰,本館上番闕直,事甚未安,應敎金魯應,校理趙琮鎭,副校理洪命周,竝卽牌招,以爲推移入直之地,何如?傳曰,允。
以應敎金魯應,校理趙琮鎭,副校理洪命周牌不進罷職傳旨,傳于李好敏曰,只推。
李好敏,以弘文館言啓曰,本館上番闕直,事甚未安,修撰申在業·李止淵,副修撰李東冕,竝卽牌招,以爲推移姑陞入直之地,何如?傳曰,允。
以江源監司鄭尙愚啓本,罪人閔孝膺結案取招事,傳于金宗善曰,今當頒赦之時,上項罪人閔孝膺,施以減死定配之典。
李好敏,以觀象監提調意啓曰,今此元子阿只氏胎封,依例擧行,而取考本監所在謄錄,則其中坐向吉利地,只是江源道春川府水靑院子坐之原,京畿道永平縣上里面古鄕校洞酉坐之原,公忠道報恩縣外俗離山下大佛寺後水晶峯下酉坐之原三處,而入錄已爲年久,難保無頉。依舊例發送本監相地官,更加看審後,備望以入,待稟下以爲涓吉之地,何如?傳曰,允。
朴宗京,以兵曹言啓曰,元子誕生時,闕內入直本曹員役等書啓,判付內,依庚戌年例施賞事,命下矣。結束色書吏張致旭等二人,政色書吏金鉉國等二人,禮房書吏崔萬才等二人,省記色書吏金廷郁,刑房書吏金相殷,梗栍色書吏金興奎,大廳直李孝才,使令尹聖元等三名,近仗軍士車聖得等十一名,各木一疋,房直興得等三名,水工德尙等二名,各布一疋,依庚戌年例施賞之意,敢啓。傳曰,知道。
金宗善,以義禁府言啓曰,本府赦單子,傳曰,徐有沂,尹致永·李鎭嵩·李視遠·韓師鎭·趙鎭井,閔修益仍配,金錫衡減死定配事,命下矣。放逐鄕里罪人徐有沂·放歸田里罪人尹致永,定配身故未蒙放罪人李鎭嵩·李視遠·韓師鎭·趙鎭井竝放。未及拿來罪人閔修益,發遣府書吏,所到處執捉,仍配於慶尙道昌原府,保放罪人金錫衡,咸鏡道慶興府減死定配,而前罪目,添書今番罪目,亦爲發遣府羅將,押送配所,何如?傳曰,允。
右議政金思穆箚曰,伏以惟天惟祖宗,默垂眷佑,彌月叶祥,聖嗣誕降,七日告慶,坤候冞康,縟儀載擧,景籙愈隆,騰休頌於日光月輪,鞏洪基於泰山磐石,含生之倫,莫不鼓舞蹈忭於歡聲協氣之中。而臣於斯時,適忝藥院,備員於診候之際,廁跡於直宿之列,區區慶忭,有倍他人。卽伏見賞典下者,以臣之猥居是職,恩賚便蕃,旣頒天廐之上駟,又命子姪之蔭補,寵光煥爛,傍觀聳嘆,有一於此,尙云稀世之寵章,況兼以有之者乎?當國家大慶之會,叨夙夜嘗藥之任,祗切私心之與榮,寧有微勞之可紀,而偏蒙異渥,裒然爲賞功之首?臣誠感惶兢蹙,歷日靡措。玆敢略暴衷懇,仰瀆崇聽。伏乞聖明,亟許收還,俾重恩賞,以安賤分焉。取進止。答曰,省箚具悉卿懇。卿其安心領受。仍傳于李好敏曰,此批答,遣史官傳諭于右議政。
領敦寧金祖淳箚曰,伏以皇天祖宗,默垂眷佑,元良誕降,坤候彌康,此實四百年稀有之慶也。本支之衍,可卜於瓜瓞,宗國之勢,益奠於磐泰,迺以我聖祖流虹之日,擧大庭呼嵩之儀,瑞日祥雲,天心載豫,懽聲協氣,民情可見。仍念臣晝宵顒祝之餘,獲覩大慶,出入瞻岐嶷之容,朝夕承康寧之候,懽欣攢祝之忱,若偏於臣身。第伏見産室廳賞典下者,錫馬蔭子之恩,猥及賤臣,臣誠惝怳恧縮,靡所容措。臣以跡忝肺腑之故,身居禁直,粗伸起居之節而已。豈容與嘗藥之大臣,均被殊錫,裒然於衆賞之首哉?恩出常格,無望承受。伏乞亟命還收,以安賤分,幸甚。取進止。答曰,省箚具悉卿懇。卿其安心領受。仍傳于李好敏曰,此批答,遣史官傳諭于領敦寧。
工曹判書李勉兢疏曰,伏以皇天默佑我宗祊,元良誕降,虹流呈祥,星輝騰頌,太平萬世,肇基於今日,聖孝冞篤於報本,迺以吉日,親上賀儀,歡供殿宮,喜溢寰宇,環東土大小臣民,蹈舞忭祝之誠,與天無極。仍伏念臣於歲初,以進饌習儀時事,厚被臺論,草草對章,略控蹙之情,仍陳屛退之懇。及夫臺臣之再疏出,而滿紙噂之言,不欲與之呶呶,至若蒙準以憑藉莫重,臚列以無嚴之甚,遣辭深刻,聲罪狼藉,何其不諒之至此也?臣之敎臣以下數句語,卽不過追援舊例,誦陳筵敎,何嘗近似於文過之計,如言者之言也哉?夫憑藉於莫重之地,則罪固罔赦,且況無嚴之目,較漢法不敬,相去無幾,此豈容易加之人者乎?臣之前疏所云,罹得何許罪名,落下幾層坑坎,果然有中,臣驚懍震慼,不寒而粟。跧伏江外,不敢自齒於簪紳之列,向來飭敎之下,亦未蠢動,重添逋慢之罪,惟譴何是竢,値玆慶辰,跛躄皆起,他不暇顧,章皇入肅,少伸懽忭之忱,而顧臣情踪之危臲,愈久而愈甚,傷虎者不敢入深山,溺水者不敢涉險津,固安敢以夤緣一肅,爲因仍冒進之計也?惟有恩丐餘生,遠避駭機,退與田父野老沙鷗林鹿,涵泳聖澤,以圖不報之報而已。玆又冒陳短章,畢暴微懇。伏乞聖上,天地父母,察臣危苦之情,特命鐫臣職名,勿廁朝端,仍治臣非時瀆擾之罪,以安私分,千萬幸甚。臣無任云云。答曰,省疏具悉。已往之事,何必深引?卿其勿辭行公。
行左副承旨李好敏疏曰,伏以皇天祖宗,默佑陰隲,迺於彌月之餘,誕膺流虹之慶,宗國奠磐泰之安,殿宮供怡愉之懽,臣民忭祝,中外惟均。而臣適忝叨承宣,與聞儀節,遭逢曠古之洪休,參覩無前之盛禮,手舞足蹈,蓋不足以形容萬一。懽忭之中,榮幸自切,不意自公而退,遽承加級之命,繼以有金吾寵除,華誥聯翩,臣滿心惶恧,無地自容。夫二品,卿列也,卿以上,必命有德,德固尙矣,功亦其次。唐虞之車服以庸,必先言明試以功,名器之重,著自古昔,苟其人無功無德,上不可以輕授,下不可以濫膺也明。臣以庸陋之質,幸値聖明之世,才能百不逮人,文質兩無所當,釋褐登朝,未滿一紀,內外揚歷,罔非踰濫,今又巍然躋亞卿之班,此豈夢想攸到哉?梁鵜軒鶴,必當招譏,而其於貽累聖朝功懋懋賞之政,爲如何哉?雖以臣今番擧行言之,此不過職分內事,奔走豹直之夜,周旋鰲抃之列,榮實無比,勞則何有,而因緣休會,叨荷誤恩,罔功之愧,匪分之懼,左右思之,誠不敢自安。玆不得不略陳衷懇,仰瀆聰聽。伏乞聖上,天地父母,特命收還臣新授資級,以重公器,以安私分,千萬幸甚。臣無任云云。答曰,省疏具悉。卿其勿辭行公。
戶曹參判鄭東觀疏曰,伏以惟天惟祖宗,保佑我家邦,中宮殿下,篤生元子,虹渚呈祥,少海騰頌,洪基益奠於磐泰,和氣充滿於區宇,此誠千古一有之慶,而今幸於身親見,凡在含生之倫,歡慶忭躍,曷有其極?仍伏念臣至庸極陋,百無一能,偏蒙我聖上陶鎔之澤,庇覆之恩,內而淸顯,外而藩邑,左右兜攬,冥升推遷,徒見一身之榮耀,未有半分之報效,罪實倖逭,理合招災。果然向來所被之人言,遣辭怖懍,夢魂猶驚,臣於嶠南徒罪之時,申暴自處之義,今不必煩猥更陳,而竊念爲人臣而一聞欺蔽之目,雖不能刳腹而自明,其何敢諉以時月之稍久,而一日自安於簪紳之列乎?伊時藩職,雖蒙體諒之聖恩,其危蹙之私義,固自如爾,兩載逖違之餘,未遂反面之忱,竟行替納之擧,此豈臣樂爲哉?誠以辜負當勘之蹤,不敢爲冒入淸禁之計,而退伏私次,仍尋鄕路,從今以往,期於斂迹朝班,歸身壠畝,與田父野老,歌詠太平,以圖不報之報,以守自靖之義而已。千萬不自意,月前戶曹佐貳之命,忽下窮鄕屛蟄之際,收簪之恩,雖感於不遺,守株之見,難變於素定,而未敢以去就二字,循例仰瀆,祗自縮伏俟勘而已。及伏聞初九日慶報,手舞足蹈,不自知其身之前進,而區區微義,有不暇顧,間日候班,冒從諸大夫後,晏若無故者,亦已多日矣。今則賀儀已行,忱誠粗伸,始可以言其私矣。噫,微臣自處之當然,非但臣自知之,乃是通朝之所共諒,何可以夤緣慶會,冒沒一肅,而因仍盤礴,不念人言之可畏,不顧一身之廉隅,使淸朝士大夫,羞與之爲伍乎?臣雖無狀,不忍爲此,不忍爲此。苟使臣之情勢,不至如鐵限之在前,而少有一分可强之勢,則當此擧國懽忭之日,政宜竭蹶之不暇,何苦自甘於跧伏乎?危迫之極,玆不得不披瀝肝血,干冒崇嚴。伏乞聖明,俯諒其情踪之不可以復廁於朝端,亟許遞改臣本兼之職,仍令選部,勿復檢擬,使之退守邱壠,保其身名,竝治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉。何必復提前事乎?情亦伸矣,勿辭行公。
副校理金箕殷疏曰,伏以臣之老父,自去夏以來,屢經腫癤,元氣積敗,尙未蘇完,近因日候之不適,調將之失宜,素患痰喘,挾感復發,食飮全却,坐臥須人。臣雖極焦迫,而幸値無前慶會,不敢輒言私情,近旬禁直,未暇歸省,卽接家信,臣父病情,夜來添劇,雜試刀圭,終未見減,促臣來視。臣自聞此報,一倍煎熬,按住不得。玆敢忙陳短章,徑出禁扃。伏乞聖慈,將臣所帶職名,亟賜鐫改,仍治臣擅離之罪,以便救護,以肅朝綱焉。臣不勝云云。省疏具悉。爾其勿辭救護。
注書李紀淵疏曰,伏以臣兄止淵,方任弘文館修撰,臣之所帶春秋兼銜,在法當遞。玆敢援例陳章,仰瀆崇嚴,乞賜鑑諒,特許鐫改,以存公格,俾安賤分,千萬幸甚。臣無任云云。省疏具悉。疏辭,下該曹,稟處。
敎中外大小臣僚·耆老·軍民·閑良人等書。王若曰,皇天眷顧宗國,申命用休,彌月誕降元良,甲觀呈瑞,斯乃古今罕覯之慶,詎緩中外播告之脩?洪惟我家,光膺寶命,祖功宗德,奚但六七聖相承?舜授堯傳,永期億萬年悠久,蓋其固本而垂統,亶由積德而累仁。顧予寡昧之姿,叨玆艱大之業,宗祧民人之寄,在眇爾之一身,先統繼嗣之傳,每怵焉而深念。春秋鼎盛,思聞爲人父之稱,國家孤危,益望衍本支之慶。幸天心默佑宗祏,伊坤闈篤生冢儲,以時則庚戌流虹之時,吉慶非偶。是月也,肅考降彩之月,前後相符。上慰陟降之靈,三宗之血脈載續,下副臣庶之願,八方之謳歌有歸。追先朝顧復之慈,積慶攸曁,仰殿宮嘉悅之色,其樂如何?濬哲長發之祥,同殷人之歌烈祖,溫文生知之質,若周妊之誕文王。离景繼明,洪基奠泰盤之重,震索叶吉,寶籙占海籌之長。跛躄喑聾,莫不蹈舞,山川草木,亦皆知欣,民情大可見乎?國本自此鞏矣。星重輝海重潤,匝域之祈嚮方深,日之吉辰之良,自天之休祥丕著。旣告慶於太室,又受賀於明庭。天地之化同流,咸蘇品彙,雷雨之澤普洽,盡滌垢瑕。自本月十五日昧爽以前,除謀反·大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所,未至配所,已發覺,未發覺,已決正,未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,萬禩無疆之基,賴此祚胤之永錫,三代有道之治,又在諭敎之必端。偕我太平,與之更始,自貽哲命,罔不在初。故玆敎示,想宜知悉。大提學南公轍製進。
己巳八月十六日午時,上御誠正閣。慶州府尹入侍時,同副承旨金魯敬,記事官李紀淵,記事官朴綺壽·李光文,慶州府尹李采以次進伏訖。上曰,慶州府尹進前。采進奏職·姓名。上曰,嶺南異於他道,又當歉歲,而今以侍從出去,善爲對揚,可也。又敎曰,慶州府尹,是下番之父乎?魯敬曰,然矣。上曰,慶州府尹先退,采退出。魯敬曰,今番賞典,皆遵庚戌已例,而陳賀時奉箋官禮曹郞廳,未免落漏,亦依承文院·濟用監官陞敍之例,合有一體施恩之擧矣。上曰,昨日傳敎中,添書頒布,可也。魯敬曰,近日公事之留院未啓者,甚多。自今日竝爲勿拘,入啓,好矣。上可之。魯敬曰,嘉順宮所納標信,今當造成,而其在崇奉之道,固無間隔之意,第徽字,旣有所屬,恐難疊用,合有更定,敢此仰奏矣。上曰,以令字改定,可也。因命退,承史以次退出。
上在昌德宮。停常參·經筵。
自未時申時,灑雨下雨,測雨器水深一分。夜自一更二更,灑雨下雨,測雨器水深三分。
李好敏啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
金魯敬啓曰,來二十一日朝參日次,而宣陵忌辰祭齋戒相値,頉稟之意,敢啓。傳曰,知道。
李好敏啓曰,行右副承旨朴宗京,今日不爲仕進,卽爲牌招,何如?傳曰,允。
李好敏啓曰,卽者檢閱李光文,以其親病,陳疏徑出,原疏,崇陵忌辰祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李好敏啓曰,卽者檢閱朴綺壽,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,左右史不可不備,與別兼春秋鄭觀綏,竝卽牌招入直,何如?傳曰,允。
以別兼春秋鄭觀綏牌不進罷職傳旨,傳于李好敏曰,只推。
以應敎金魯應,校理趙琮鎭,副校理洪命周牌不進罷職傳旨,傳于李好敏曰,只推。
李好敏,以弘文館言啓曰,本館上番闕直,事甚未安。應敎金魯應,校理趙琮鎭,副校理洪命周,旣有只推之命,竝卽牌招,以爲推移入直之地,何如?傳曰,允。
李好敏啓曰,卽者副修撰尹日逵,以其親病,陳疏徑出,原疏,崇陵忌辰祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李好敏啓曰,應敎金魯應,校理趙琮鎭,副校理洪命周牌不進,副應敎李勉昇,校理尹致後在外,副校理金箕殷受由,副修撰尹日逵陳疏徑出,玉堂上下番俱空,事甚未安。修撰申在業·李止淵,副修撰李東冕,竝卽牌招,以爲推移入直之地,何如?傳曰,允。
以修撰李止淵·申在業,副修撰李東冕牌不進罷職傳旨,傳于李好敏曰,只推。
李好敏,以觀象監提調意啓曰,今番中宮殿産室廳待令奏時官朴萬億·韓守根,及元入直崔敏植·李喜榮·裵景晉等,竝依庚戌年例施行事,命下矣。謹考庚戌年例,則特蒙兼敎授待窠調用之典,而今此五員中前監牧官朴萬億,時帶兼敎授,自本監,無他調用之道,敢啓。傳曰,相當職調用。
上在昌德宮。停常參·經筵。
傳于李好敏曰,在院承旨入侍。
李好敏啓曰,修撰申在業·李止淵,副修撰李東冕牌不進,玉堂上下番俱空,事甚未安。應敎金魯應,校理趙琮鎭,副校理洪命周,旣有只推之命,竝卽牌招,以爲推移入直之地,何如?傳曰,允。違牌人,只推,更爲牌招。
李好敏啓曰,兼都承旨沈象奎藥院進,行左承旨金明淳,行右承旨朴宗京不爲仕進,行右副承旨金宗善,同副承旨金魯敬式暇,院中只有臣一人,伴直無人,行右副承旨朴宗京,卽爲牌招,何如?傳曰,竝許遞,前望單子入之,待下批牌招察任。
承旨前望單子入之,李肇源·李文會·李魯益·尹行直·韓義運落點。
李好敏啓曰,玉堂上下番俱空,事甚未安,應敎金魯應,校理趙琮鎭,副校理洪命周,修撰申在業·李止淵,副修撰李東冕,旣有只推之命,竝更爲牌招,以爲推移入直之地,何如?傳曰,允。
李好敏啓曰,新除授行都承旨李肇源,時在江原道高城地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,洪義浩落點。
以應敎金魯應,校理趙琮鎭,副校理洪命周,修撰申在業·李止淵,副修撰李東冕牌不進罷職傳旨,傳于李好敏曰,只推。
李好敏,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間推擇乎?敢稟。傳曰,當詣明陵,以來月旬前擇入。
李好敏,以禮曹言啓曰,以陵幸取稟草記,傳曰,當詣明陵,以來月旬前擇入事,命下矣。幸行吉日,令日官池景泌推擇,則來九月初一日·初六日·初十日俱吉云,以何日定行乎?敢稟。傳曰,以初六日爲之。
李魯益,以備邊司言啓曰,卽見慶尙監司鄭晩錫狀啓,則以爲,本營所管公都會選武別武士都試武藝抄試,左右兵營所管馬兵別騎衛都試,例於秋成後設行,而年事已判大無,文武擧子,齎糧遠赴,糜費不些,竝姑停止,待明秋合設。漁鹽船稅改案,在於今秋,而擾民之端,收斂之弊,殆有甚於戶籍軍案,亦於明年冬退行事,竝請令廟堂稟旨分付矣。都會都試,旣令停免於畿·湖兩道,則嶺南秋事,亦未免歉,而道臣所請,實出於災歲省弊之意。公都會及各般都試武藝抄試,竝令待明秋合設,三稅改案,此時斂民之弊,與軍籍案無異,亦爲明年冬退行之意,分付,何如?傳曰,允。
李魯益,以兵曹言啓曰,今此幸行時,隨駕營門,依定式以今春隨駕,訓鍊都監·御營廳磨鍊,禁衛營留都,而禁軍及馬步軍,以幾番幾哨磨鍊乎?敢稟。傳曰,訓局步軍十五哨,訓將率領,爲先廂,禁·御鄕軍七哨,摠戎使率領,爲後廂,禁軍馬軍騎士,全數磨鍊,禁將留都,可也。
李魯益,以兵曹言啓曰,在前幸行時,挾輦軍四百名或三百名,餘軍二百名或一百名磨鍊,而近年,連以三百名,餘軍二百名磨鍊矣。今番則何以爲之乎?敢稟。傳曰,依今春例爲之。
李魯益,以兵曹言啓曰,在前幸行時,十里外斥堠伏兵及傳語軍,摠戎廳·廣州府,各隨地方擧行矣。今亦依此擧行之意,分付,何如?傳曰,允。
李魯益,以兵曹言啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,御營大將,率領留陣,可也。
李魯益,以兵曹言啓曰,幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
李魯益,以司僕寺提調意啓曰,今此明陵幸行時,補把驛馬,從近道限三十匹分排,知委各驛,以爲入用之地,何如?傳曰,允。
李魯益,以司僕寺提調意啓曰,今此明陵幸行時,各差備入把馬磨鍊別單書入,而其中驛馬,則令兵曹,依例知委各驛,使之直爲入把,何如?傳曰,允。
李魯益,以司僕寺提調意啓曰,今此明陵幸行時,追慕峴·碌磻峴道路險峻處,依前例臨時啓稟,以人夫奉駕之意,敢啓。傳曰,以步輿爲之。
李好敏,以奉常寺都提調意啓曰,祭享所用秋等中脯三百四十八貼,今八月十八日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
兵曹,明陵幸行時軍令,九月初六日出宮,黔巖碑閣所晝停,自闕門二十六里,明陵展謁,自晝停所十里,以上三十六里,親祭還詣黔嚴碑閣所晝停,當日還宮。
己巳八月十八日辰時,上御誠正閣。在院承旨入侍時,行左副承旨李好敏,假注書南秉寬,記注官李仁迪,記事官朴綺壽,以次進伏訖。上曰,中日習射,自今以後,則各營門爲之乎?好敏曰,然矣。好敏曰,臣考見先朝庚戌年六月日記,則七日後摠府呈中日草記,而伊時判下,有涼生後爲之之敎,故三七後始爲之矣。上曰,今番則不必然矣。此後使之依例爲之,而砲放則有難爲之,禁·御兩營私習,亦於遼遠處爲之,而城內則無可爲處乎?好敏曰,城內則未能的知其何處爲可,而城內則慕華館可爲設行處矣。上曰,武藝別監,則與他有異,有難遠出於門外,待內中日設行之時,使之同赴,而至於弘化門·金虎門軍士與闕內諸軍兵,一依武藝別監例爲之,可也。以此分付於兵曹·摠府也。命書禮曹草記批答訖。又命書傳敎曰,明陵展謁親祭,該房知悉。又命書傳敎曰,今番幸行,日子太近,且當歉年,凡係民事,尤爲省約於前日,今番則凡係民事,依京擧動例擧行,各司分辦,務從簡略,京外植炬,竝爲置之事,令廟堂各別申飭,俾除民力事,分付。上曰,承旨皆入來乎?好敏曰,俄皆出牌,而聞都承旨李肇源,參十五日賀班後,趁楓辰卽入金剛山云矣。上曰,兵判依例持軍令,來待于映花堂之意,分付,而入侍時,卽今入侍承旨,與之偕入,可也。好敏曰,承旨李魯益·韓義運,初無承旨前望。自前有如此之時,則或有添書落點之例矣。今番則何以爲之乎?上曰,添書以入,可也。好敏曰,今番賞典別單,取考庚戌已例,則宣傳官廳照羅赤等處,亦有賞典下者,而今番賞典,則只及於別軍職廳下隷,故敢此仰稟矣。上曰,依庚戌年例,分付擧行,可也。仍敎曰,其外別無落漏者乎?好敏曰,雖或有之,而別無提稟者矣。上命退,承史以次退出。
己巳八月十八日午時,上御映花堂。持軍令入侍時,行右承旨李好敏,假注書南秉寬,記注官李仁迪,記事官朴綺壽,以次進伏訖。上命兵判入進軍令,宣傳官承命擧行。兵曹判書朴宗來入來,跪上軍令,上命好敏讀奏訖。宣傳官呼起來,宗來應聲起立,上命兵判先退,宗來退出。上曰,宣傳官李商一,徑先呼起來,記過,可也。好敏曰,俄者以中日習射下敎,已爲分付於兵曹·摠府,而內中日爲之,然後外中日始可爲之云,而又有掣礙之之端,禁·御兩營中日爲之,則闕內入直軍兵,皆是兩營軍兵矣。入直軍兵,今旣難遠出,則中日設行,非所可論,退行於幸行後,似好,故敢此仰達矣。上曰,然則中日,待九月初一日爲之,而砲放則待下敎爲之。兩營私習,亦依中日例爲之之意,分付,可也。又敎曰,幸行時,京畿監營旗幟則置之,鼓吹則附之駕後之意,亦爲分付也。仍命退,承史以次退出。
上在昌德宮。停常參·經筵。
韓義運啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
以應敎金魯應,校理趙琮鎭,副校理洪命周,修撰申在業·李止淵,副修撰李東冕再牌不進罷職傳旨,傳于韓義運曰,只推。
韓義運啓曰,玉堂上下番俱空,已至多日,事甚未安,應敎金魯應,校理趙琮鎭,副校理洪命周,修撰申在業·李止淵,副修撰李東冕,旣有只推之命,副校理金箕殷,由限已過,竝卽牌招,以爲推移入直之地,何如?傳曰,允。
以應敎金魯應,校理趙琮鎭,副校理洪命周·金箕殷,修撰申在業·李止淵,副修撰李東冕牌不進罷職傳旨,傳于韓義運曰,只推。
韓義運啓曰,玉堂上下番俱空,事甚未安,應敎金魯應,校理趙琮鎭,副校理金箕殷·洪命周,修撰申在業·李止淵,副修撰李東冕,旣有只推之命,竝更牌招,以爲推移入直之地,何如?傳曰,允。
兵曹口傳政事,護軍單金宗善。
傳于韓義運曰,左承旨許遞,前望單子入之,待下批牌招察任。
承旨前望單子入之,金宗善落點。
傳于韓義運曰,右承旨牌招。
傳于韓義運曰,都承旨疏批已下,卽爲牌招。
傳于李好敏曰,七夕製,今日爲之,大提學牌招。
李好敏啓曰,大提學南公轍牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,允。
李好敏啓曰,大提學南公轍,今已承牌,藝文提學沈象奎,弘文提學朴宗慶,竝卽牌招,同參考試,何如?傳曰,允。
李好敏啓曰,藝文提學沈象奎,弘文提學朴宗慶牌不進推考傳旨,今方捧入,而同參考試命下之後,如是違牌,事甚未安,竝更牌招,何如?傳曰,允。
傳于李魯益曰,行幸當前,太僕提調當爲隨駕,而提調方以承候,不得進參云,在外都提調許副,政官牌招開政。
有政。吏批,判書金羲淳進,參判林漢浩牌不進,參議徐有聞牌不進,行都承旨洪義浩進。以徐有望·林處鎭爲正言,以朴宗京爲兵曹參判,以金基厚爲工曹參議,以金載瓚爲司僕提調。
兵批,判書朴宗來病,參判未差,參議吳翰源病,參知韓始裕入直進。同副承旨韓義運進。護軍李肇源·金明淳·李文會·朴宗京,副護軍金魯敬·宋冕載·尹命烈·洪致範·李玉鉉·朴宗林,副司果洪起燮·趙庭和,以上竝單付。
以吏曹參議徐有聞牌不進罷職傳旨,傳于洪義浩曰,只推。
傳于李好敏曰,右副承旨,持此御題,與大提學,偕往泮宮,試取以來。
尹行直啓曰,臣與大提學南公轍,偕往泮宮,七夕製儒生試取,則收券爲二百張矣,捧入之意,敢啓。傳曰,知道。
傳于洪義浩曰,都承旨入侍。
傳于尹行直曰,科次入侍。
以江華留守金銑狀啓,靈巖郡舡人八名到江華府渰死事,傳于韓義運曰,漂沒於他邑,其數不少,聞極矜惻。原恤典外別加顧恤,如有生前身還布,竝蕩減,其埋葬之事,亦爲申飭事,分付。
正言洪起燮啓曰,臣品質駑下,言議蔑裂,初不足擬似於淸朝耳目之任,而薇垣除旨,有隕自天,恩榮所被,宜卽竭蹶承命,而只緣揣分量力,不敢爲遽然承當之計。前後召牌,冒犯違傲,格外恩推,曲賜寬假,臣誠感惶,靡所自措。幸値國有大慶,法殿獻賀之時,章皇叩謝,粗伸歡忭之忱。而第臣於合啓中,有私義之不可冒參者,名以臺官,將不得聯參於合啓,則一日虛縻,實添一日之罪。從前如臣情地者,以此引避,輒蒙體諒之恩,在臣處義,宜無異同,以此情踪,何敢一刻晏然於臺次乎?請命遞斥臣職。答曰,依啓。
正言趙庭和啓曰,臣庸愚湔劣,耳目重任,初不近似,而幸値擧國同慶之日,歡忭蹈舞,爲參賀班,他不假顧,章皇出肅。而第於合啓中,有不可冒參者,從前如臣處地,皆得援例引避,特推敦親之義,輒蒙體諒之恩,臣之處義,宜無異同,以此情踪,何可一刻晏然於臺次乎?請命遞斤臣職。答曰,依啓。
洪義浩,以吏曹言啓曰,成均館典籍李魯集呈狀內,矣身素患痰癖之症,時月之內,萬無供職之望云,身病旣如是,則有難强令察任,改差,何如?傳曰,允。
李魯益,以兵曹言啓曰,今此明陵行幸時,各差備所把驛馬,別單磨鍊以入,而本曹驛馬外不足之數,依前例京畿驛馬十五匹補把事,分付本道之意,敢啓。傳曰,知道。
吏曹啓目粘連,啓下是白有亦,觀此承政院注書李紀淵上疏,則以爲臣兄止淵,方任弘文館修撰,臣之所帶春秋兼銜,在法當遞。特許鐫改亦爲白有臥乎所,相避之法,在下當遞是白乎矣,史官·春秋,例不得減下是白如乎,修撰李止淵所帶春秋館記事官之銜,今姑減下,何如?判付啓,依允。
領敦寧金祖淳箚曰,伏以明陵展謁,昨有成命矣。太僕旗軍洗馬,卽當入稟,而一提調,旣在鄕外,臣又逐日起居,勢無以替行。莫重入稟之經宿遲滯,事甚未安。玆陳短箚。伏乞亟遞臣所帶司僕提調之任,以便公私,不勝幸甚。取進止。答曰,省箚具悉卿懇。都提擧已許副,卿其勿辭察任。仍傳于洪義浩曰,此批答,遣史官傳諭于領敦寧。
左參贊金文淳疏曰,伏以皇穹眷命,我中宮殿下,誕生元子,宗社有奠磐之休,殿宮行進箋之禮,此誠我東方稀有之慶也。迺者臨殿受賀之擧,又在聖祖誕彌之日,天氣昭朗,雷歡帀域,臣以三朝舊物,須臾無死,扶舁病軀,獲覩盛儀,雖卽日溘然,亦足以歸報先王矣。歡欣蹈舞之忱,何可云喩?仍伏念臣齒益邁而病益痼,崦滋之景,迫於視蔭,榮塗之味,淡於嚼蠟。居閒養疴,以終餘年,卽臣區區之望,而聖眷彌隆,帷蓋不棄,駑駘雖老,未絶豢養之恩,樗櫟雖朽,猶在搜蓄之中,忝叨惠局重任,居然三年于玆矣。臣誠感激恩私,未敢循墻,仍因蹲冒,徒糜厚廩。然而亟蒙禠鞶,獲遂初服之願,何嘗一日暫忘於心哉?向來一疏,冀被體諒之恩,而誠淺辭拙,未格天聽,譬如身有絆絏,求解不得,彷徨抑鬱,歷日月而愈莫知措躬之所也。顧臣情懇,非爲尸素之可愧而圖免也,亦非爲叨據之太允而求去也。蓋其爲任,至重至要,租稅調度,關國計之贏縮,貢市給代,係民生之休戚,各路委輸之句管,諸司經用之支放,與地部,表裏相須,而較有緊焉。策應極其浩穰,酬接極其紛氄,居是任任是責者,除非聰明長於心計,精力優於手判,則率多罅漏僨敗之患。臣之少也,亦莫猶人,況今耄及之而病又甚矣。每當換節之交,脚氣肆發,痰癖添劇,而經暑涔涔,委頓居多,涼意乍動,已覺凌兢,飮啖殆乎全却,眩瞀從而忒甚,宛轉床笫,奄奄若垂盡之形。時或繙閱簿書,忽忽焉前忘而後失,力疾莅公,則輒加數日之苦痛,按例署押,而不省裏面之何事。以若癃疾,雖閒司漫局,尙無以堪勝,矧玆職務之緊重,豈有一日冒居之望哉?噫,臣立朝四十餘年,受恩罔極,致位至此,炳然一念,惟在於不擇燥濕,筋力奔奏,爲塵刹報效之圖。故前後除命,罔非踰濫,而亦未嘗飾辭陳懇,重速占便之罪矣。今臣精已消矣,力已耗矣。僬僥之鼎,蛟䖟之山,猶屬一己之私,顧不足恤,而莫重事務,緣臣而委積淹滯,僨誤紕繆,則臣雖萬被誅戮,將何以贖其罪哉?且臣所帶籌司之任,亦係不輕,而臣行步蹇澁,無以陞降,頭䐉暈旋,最妨頫伏。每有賓對之命,輒以懸病爲常事,端委廟堂,參論機務,是何等責任,則不宜虛縻於衰朽之身,而況今穡事告歉,宵旰憂勤,備豫之責,日進於前,臣則冥然在家,一未登筵,私心惶媿,已無可言,而在聖朝綜核之政,亦豈容一任其曠廢也?玆敢悉暴衷懇,疾聲呼籲。伏乞聖明,察臣病之不可復醫,諒臣情之非出例讓,亟命鐫遞臣惠局·籌司提調之任,以幸公私,不勝大願。臣無任云云。答曰,省疏具悉。惠局·籌司,其任不輕,一時所病,何必深引?卿其勿辭行公。
行都承旨洪義浩疏曰,伏以惟天惟祖宗,篤佑我邦家,元良誕降,賀儀載擧,太平萬歲,其自今始,環東土大小臣民,咸囿於歡欣鼓舞之中。臣於此際,伏奉知申恩除,召牌儼臨,顧以逖違戀結之忱,豈不欲顚倒趍膺,少伸慶忭之情,兼效叩謝之義,而是職也,卽臣僨誤狼狽之地也。前後昭晢,縱荷生成,一再遭罹,非比尋常,時月稍久,惶恧冞切,今何敢憑恃寵靈,靦然冒出,揚揚若無故人哉?坐犯違傲,諒非獲已,廉隅爲重,放倒是懼。玆不得不仰首鳴呼於天地父母之前。伏乞聖慈,俯垂諒察,亟遞臣職,以安微分焉。臣無任云云。答曰,省疏具悉。已昭晢矣,卿其勿辭行公。
右承旨金宗善疏曰,伏以惟天惟祖宗,眷佑我邦家,坤聖殿下,誕生元良,國本永鞏,邦命惟新,天日以之動色,神人爲之胥悅。乃於肅祖流虹之辰,載擧縟儀,伸純孝於殿宮,敷至仁於寰宇,太平萬歲,自今伊始,帀域含生,咸囿於鼓舞之中。如臣家世世托肺腑,先臣忠翼公佑明,直宿於昔年是日是慶,臣於是日,又忝邇列,今此大慶,卽是國朝二百年內僅再有焉,而臣祖孫兩人,與覩是事,歡忭蹈舞,倍萬常情,追舊念今,若不可以自勝。千萬匪意,賞典有命,而以詞箋表裏之對擧,晉秩之恩,至及臣身,惝惶震越,不知措躬之所也。伏念臣卽無聞蔑識之一書生耳。猥荷不世之遇,拔自末蔭,置諸淸班,其所踐歷,罔非踰分,區區憂懍,不啻臨淵集木之所可喩也。況此命德之器,卽古卿月之職,豈可不量其材之可否,秪循舊例,而濫授冒受,以辱公朝之名器哉?玆雖出於我聖上廣慶推恩之盛德至意,旣異文纓之循資,又蔑勞勩之可紀,何所藉手,而超躋至此,豈不有乖於懋官懋賞之義哉?臣踵頂毛髮,非已自有,十年近密,渥被寵私,恩山德海,彌卲彌深,將此身心,塵刹無報,寤寐所自矢者,雖蹈湯赴火,亦所不辭。今因千一之嘉會,獲參執事之末班,濫賞雖慙於罔功,異恩冞光於與榮,顧何敢備例巽辭,仰欺聖明哉?第臣庸陋,最居人下,祗合置之冗散,不宜叨諸尊顯,而今者誤恩,至於此極,鵜梁有刺,蚊山難負,過福招災,理勢之所必至。臣雖不足恤,其奈輕朝庭羞當世,何哉?伊日在公,冒沒祗肅,竊附慶忭之私悃,而視如當來,若固有之,實非分義之所出,惶霣怵惕,歷日靡定。臣於治疏將上之際,又有銀臺除命,天牌儼臨,咫尺脩門,承膺無路,不得不違傲恩召。玆敢披瀝情實,仰瀆崇嚴。伏乞聖慈,特垂鑑諒,亟鐫新賜資級,仍治臣慢命之罪,俾國體以尊,微分以安,不勝大願。臣無任云云。答曰,省疏具悉。卿其勿辭行公。
己巳八月十九日申時,上御映花堂。科次入侍時,行都承旨洪義浩,右副承旨尹行直,假注書柳榮五,記注官李仁迪,記事官李光文,大提學南公轍,藝文提學沈象奎,弘文提學朴宗慶,對讀官兵曹佐郞洪羲弼,檢校待敎朴綺壽以次進伏訖。上曰,科次爲之,而今番欲多取之,優數擢入,可也。上敎義浩曰,日勢向暮,使大提學·弘文提學·藝文提學分考,而注書亦爲對讀,可也。上命書傳敎曰,明日秋到記設行處所,以仁政殿爲之。又命書傳敎曰,同副承旨,馳詣泮宮,今日夕食堂到記,收取以來。又命書榻敎曰,明日出宮門路,以協陽門爲之。公轍曰,科次爲之,則所取爲十人矣。上命義浩坼封,義浩坼封讀奏訖。上命書傳敎曰,七夕製賦居首三下一生員鄭東萬,直赴會試,之次三下進士李能秀,給二分,次上進士李儒冕等八人,竝令該曹,考例施賞。又命書傳敎曰,入格儒生,再明日待令。仍命退,諸臣以次退出。
上在昌德宮。停常參·經筵。
上詣仁政殿。秋到記試取罷,還內後,內閣·政院·玉堂·藥房口傳問安。答曰,知道。
藥房提調李晩秀,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
李魯益啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
以應敎金魯應,校理趙琮鎭,修撰李止淵,副修撰李東冕再牌不進罷職傳旨,傳于李好敏曰,只推。
以副校理金箕殷·洪命周牌不進罷職傳旨,傳于李好敏曰,只推。
以兵曹正郞權烒拿處傳旨,傳于韓義運曰,分揀。
李魯益,以備邊司言啓曰,今番慶科,期日甚近,且諸道秋事,多未免歉,應擧諸具,設場凡節,務從省約,然後可爲擧子及試邑省弊之道。而至於試紙,取考已例,則或因歲歉,或以期迫,多有許用付紙之例,蓋以其價廉而工省,易於措備故耳。今亦期已太近,歲又未登,依已例許用付紙。試邑排定,每有井間輪回之規,而今則勿用此例,一從道里平均,年穀稍登之邑,勿拘輪次,拔例擇定。科場棘圍,專出民力,此時斂民,尤當加恤,試邑設圍,切勿高大廣闊,惟以折柳之意,略存防限,一以省弊爲事。雖圍內外假家之屬,不可不略設處外,凡係可已者,一竝除之。試官下去時,不緊隨率,切勿帶去,以除科外貽弊之端。沿路飯供,試所應辦之需,比常年十分節減,俾無得以廚傳策應之弊,一毫侵及於災邑,而若或違越,入於追發,則試官及地方官,竝卽自本司,草記論勘。以此諸條,前期知委於諸道,以爲及時擧行,隨事恪遵之地,何如?傳曰,允。雖不歲歉,凡係民弊,不可不念,況當歉歲而期迫,尤宜省約於民力,依草記另加嚴飭。如有不謹現發之事,先自試官·道臣,難免重勘,一體分付,可也。
李魯益,以備邊司言啓曰,卽見廣州留守韓用鐸狀啓,則以爲,守堞軍官及馬兵今秋等都試,事當設行,而本府穡事,已判歉荒,應試武士,皆以農民,方當收穫之節,齎糧往來,爲弊不少。今秋都試,退設於明秋,公都會一體退行事,請令廟堂稟旨,分付矣。都會·都試退行之請,旣已許施於被災諸道,本府年事,亦不免歉,則儒武赴擧之弊,在所當念,依狀請許令退行,何如?傳曰,允。
金宗善,以宣惠廳言啓曰,繕工監副正沈厚之,本廳郞廳差下矣。本廳事務煩劇,勢難兼察,所帶本職許遞,口傳付軍職,使之專意本廳之任,何如?傳曰,允。
兵曹口傳政事,副司果單沈厚之。
李好敏,以奉常寺都提調·提調意啓曰,東耤親耕田所種皮稷打作,則所出爲三百四斗之意,敢啓。傳曰,知道。
李魯益,以禁衛營言啓曰,本營中軍鄭觀采,身病猝重,勢難察任,今姑改差,何如?傳曰,允。
兵曹,禁衛中軍朴基豐。
李魯益,以訓鍊都監言啓曰,今八月二十日仁政殿親臨秋到記儒生試取時,因兵曹節目,金虎門軍三十名,弘化門軍三十名,除器械除出,各其將官率領,設布帳外排立,雜人一切嚴禁,事畢後各還直所,而竝待標信擧行之意,敢啓。傳曰,知道。
行承政院右承旨李好敏疏曰,伏以臣,猥以無似,濫叨邇列,時値邦慶無前,至承罔功之誤恩,辭不獲命,黽勉出膺,而惶愧之忱,歷日靡措。仍伏念立身顯親,人子之至情也。臣早失怙恃,祿不逮養,爲臣沒身之恨,而曩叨海藩,推恩及於泉壤,存沒俱榮,闔門感祝,今於濫陞之後,又有所至切之仰懇者。臣於本生家,亦未遂反哺之願,無以慰不洎之痛,而移贈本生,近多其例,世之如臣情地者,皆因大臣之奏,輒蒙曠絶之典矣。今臣移贈之願,亦係人情之同然,旣多同朝之已例,則替懇大僚,非無其路,而第伏念在昔臣家,曾有疏請追榮,特蒙許施之事,曠世恩榮,愈久如新,傳家感頌,至今未泯。今日之若是陳乞者,事或稍異,而情則實同。如臣不肖,雖不敢援而爲例,而私門榮耀,則誠有所萬萬歡幸者存焉。且臣適忝近列,凡有情私,理宜陳暴無隱,不容嚴畏自阻,玆敢不避猥越,仰干孝理之化。伏乞天地父母,俯垂矜諒,特命選部,許令移贈,以伸至情,不勝大願。臣無任云云。答曰,省疏具悉。所請許施。
己巳八月二十日辰時,上詣仁政殿。秋到記儒生分製講試取入侍時,行都承旨洪義浩,行左承旨金宗善,行右承旨李好敏,左副承旨李魯益,右副承旨尹行直,同副承旨韓義運,記事官李紀淵,假注書南秉寬,記事官朴綺壽·李光文,檢校直閣李存秀·洪奭周以次詣閤訖。通禮跪啓請外辦。上具翼善冠·衮龍袍,乘輿出宣化門,由協陽門·肅章門·仁政門,至仁政殿。通禮跪啓請降輿,上降輿升座。義浩讀奏儒生入門單子。引儀唱四拜禮,製述試官·讀券官領中樞府事李時秀,上護軍南公轍,行護軍朴宗慶,對讀官吏曹參議徐有聞,行副護軍朴宗薰,行副護軍金魯敬,弘文館修撰李止淵,講考官領中樞府事李時秀,行禮曹判書韓晩裕,禮曹參判閔耆顯,參考官行副護軍吳淵常·鄭萬始,弘文館修撰申在業,副司果洪起燮及儒生,行四拜禮於殿庭。製講試官升殿,分左右以次就座。時秀進前曰,數日日候已涼,聖體,若何?上曰,一樣矣。寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,中宮殿分娩後,爲日今已過一旬矣,諸節快復常度乎?上曰,已快復矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,元子宮氣候,一向平順,而日就岐嶷乎?上曰,然矣。時秀曰,小臣癃病日甚,暈眩日加,考試之役,實難承當,故昨日以病懸頉矣。史官中夜來臨,以入來爲敎,臣不獲已承命,考講抽籤等節,則猶或可爲,而俄聞又有讀券官察任之命。命官事體,尤爲自別,以臣昏憒,無以堪承,臣誠惶恐,而伏願以試體爲重焉。上曰,考試與考講,着眼鏡爲之,可也。時秀曰,臣更爲煩瀆,甚惶悚。今番則第當承命,而在前考講,或不用抽韱,而拈出講章矣,今亦依此爲之乎?上可之。上命書賦題如岡如陵如川之方至,限午正。公轍·宗慶各承書讀奏訖。上曰,喧譁狼藉,禁喧郞廳,事過後拿處事。出榻敎仍命開講。又命考試取十人。上入小次,合考訖。上出陞座,公轍書等訖,宗善奉居首試券以進,上親坼封以下。宗善讀奏封內,仍次第坼封而讀奏訖。上命書傳敎曰,秋到記製述賦居首三下一進士任存常,講居首通幼學金陽復,直赴殿試。製述之次三下生員申淳講,之次通生員沈常鎭,直赴會試。製述之次三下進士徐獻輔,生員尹致赫,講之次通幼學林基洙,幼學李在穉,生員申在年,各給二分。製述次上生員朴宗珩等六人,講略以下幼學柳聖臣等十五人,竝令該曹,考例施賞。又命書傳敎曰,入格儒生,明日待令。王大妃殿進御加味正氣散,二貼製入事。出榻敎通禮跪啓禮畢。上下榻乘輿,出仁政門,由肅章門·協陽門還內。諸臣以次退出。
上在昌德宮。停常參·經筵。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
李魯益啓曰,來二十五日朝參日次,而徽陵忌辰祭齋戒相値,頉稟之意,敢啓。傳曰,知道。
李好敏啓曰,兵曹參判朴宗京,除拜後過三日不爲出肅,依定式推考警責,仍卽牌招察任,何如?傳曰,允。
傳于金宗善曰,左承旨·右承旨,率入格儒生,入侍。
李好敏,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李好敏,以弘文館言啓曰,本館上番姑陞入直,事甚未安,應敎金魯應,校理趙琮鎭,副校理金箕殷·洪命周,副修撰李東冕,旣有只推之命,竝卽牌招,以爲推移入直之地,何如?傳曰,允。
以應敎金魯應,副修撰李東冕牌不進罷職傳旨,傳于李好敏曰,只推。
李魯益,以備邊司言啓曰,檢田執災之政,政在此時,守令之一時曠官,實屬可悶。差員上京守令,催促下送,又或有因事受由者,則亦令不日下送之意,分付該曹,何如?傳曰,允。
己巳八月二十一日午時,上御映花堂。左承旨·右承旨率入格儒生入侍時,行左承旨金宗善,行右承旨李好敏,記事官李紀淵,記事官朴綺壽·李光文以次進伏訖。上曰,兩日入格人,使之一時行禮,而七夕製入格人,先爲次次進前,可也。生員鄭東萬進,奏姓名·年紀。上曰,近族有立朝人乎?東萬曰,與刑曹參議臣鄭東幹,爲四寸兄弟矣。進士李能秀,進士李儒冕·徐獻輔以次進,奏姓名。上敎獻輔曰,連日入格,作賦幾許首乎?獻輔曰,爲五百餘首矣。上曰,誰之子乎?獻輔曰,永川郡守臣徐有敎,卽臣之父也。進士閔翊顯,進士李晦淵進,奏姓名。上敎賤臣曰,爾之幾寸乎?賤臣曰,小臣之兄矣。進士趙璟鎭,進士魚在璜,生員李吉運,生員趙萬大進,奏姓名,進士任存常進,奏姓名年紀。上曰,此是到記居首赴殿試人乎?宗善曰,然矣。上曰,有顯族乎?存常曰,參判臣任希存,臣之七寸叔矣。上曰,工夫爲幾許乎?存常曰,做賦二百首矣。幼學金陽復進,奏姓名·年紀。上曰,此是講經居首乎?宗善曰,然矣。製述之次生員申淳·尹致赫·朴宗珩,進士沈啓錫,幼學李秉圭,生員洪鍾遠,生員金壽仁,進士柳榮道。講之次生員沈常鎭,幼學林基洙·李在穉,生員申在年幼學柳聖臣,進士邊正容,幼學李升魯·趙京鎬·李秉溫·柳榮七,生員趙鎭晩·成孝兢,幼學孔漢鼎·玄錫孚·梁錫龜·孟明淳·黃鍾人·鄭基潤·金學周以次進,奏姓名。上曰,頒賞者,先爲頒賞,可也。儒冕·宗珩·聖臣等頒賞,四拜而退。上命光文,下階呼新來進退訖,命儒生竝退。又命退,承史以次退出。
上在昌德宮。停常參·經筵。
元子誕降第二七日,大殿·王大妃殿·中宮殿·惠慶宮·嘉順宮,內閣·政院·玉堂單子問安。答曰,知道。
藥房都提調金思穆,提調李晩秀,副提調洪義浩啓曰,伏未審日間,聖體,若何?中宮殿氣候,何如?元子宮氣候,何如?日屆二七,臣等益不勝懽欣慶忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
王大妃殿進御加減蔘蘇飮,自今日一貼式限三貼煎入事。出榻敎
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
李魯益,以兵曹言啓曰,今此幸行時,巡將監軍,依例以來九月初五日受點人員,初六日至,使之仍察之意,敢啓。傳曰,知道。
李魯益,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬及病蹇不能致遠之類,依例推移替直之意,敢啓。傳曰,知道。
上在昌德宮。停常參·經筵。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
李魯益啓曰,今此幸行時,何大臣留都乎?敢稟。傳曰,李領府事留都。
李魯益啓曰,備局堂上沈象奎·金羲淳,依下敎來待矣。傳曰,入侍。
以慶尙監司鄭晩錫狀啓,九月令薦新進上石榴,限內不得封進,惶恐待罪事,傳于李好敏曰,勿待罪事,回諭。
副摠管柳相祚疏曰,伏以天佑宗祊,元子誕降,禮成告布,頌騰星海,蹈舞之忱,小大惟均。仍伏念臣之偏母,素多疾病,每當換節之時,輒復添劇,近因調攝之失宜,如期復發,急伻來到,催臣歸護。方當陵幸出令之時,敢此言私,極涉惶懍,而三朔違離之餘,聞此急報,心神飛越,按住不得,玆敢忙陳短章,徑尋鄕路。伏乞聖明,亟遞臣所帶之職,仍治臣擅行之罪,以肅朝綱,以安私分焉。臣無任云云。
答曰,省疏具悉。本職許遞。
兵曹參判朴宗京疏曰,伏以皇天默佑,元良誕降,奠宗社磐泰之基,副億兆星海之謠,天日淸朗,縟儀載擧,進箋殿宮,聖孝冞隆於備物,呼嵩廣庭,群情少伸於忭賀。環東土數千里之內,凡有血氣之倫,莫不鼓舞踴躍於歡聲喜氣之中,而臣又忝居邇列,叨陪尺天,尤不勝歡欣慶忭之忱。迺者伏見傳敎下者,以臣是親上致詞箋文時對擧承宣,有陞階之命,臣誠惝怳感祝,莫省所以攸措也。臣於伊日,奉以周旋於承命之際者,卽不過職分內事,初無絲毫可紀之勞,臣則以跡廁近侍,躬覩盛禮,自以爲榮,志願已滿,而今反因此媒寵,陞秩進爵,有若酬功者然,此豈臣夢想之所嘗到者耶?臣本性質庸陋,百不猶人之狀,業已聖明之所俯燭,而過蒙恩私,猥叨下大夫之列,亦多年所。揆量淺分,已極踰濫,至若亞卿崇秩,卽是朝家命德之器,位望自別,不輕而重,有非人人所可忝居。今乃一朝,擧而授之於如臣罔功之賤品,臣雖欲冒膺寵命,而其如玷辱名器,貽累朝政,何哉?命下之時,臣適値坐直,故不得不一伸叩謝之忱,而非敢爲因仍蹲冒之計。恩遞未幾,除旨繼降,西省佐貳,華銜又侈,曾未數日,前後寵渥,殆偏於臣身,臣且惶且感,措躬無地。今若憑恃寵靈,不顧廉防,揚揚冒據,視若固有,則是豈臣義分之所敢安乎?玆敢披瀝衷懇,仰瀆崇嚴。伏乞聖慈,俯垂鑑諒,亟收成命,俾公器重而私分安焉。臣無任云云。
答曰,省疏具悉。卿其勿辭行公。
副護軍柳疏曰,伏以皇天眷顧,祖宗默佑,元子誕降,國本永固,流虹之慶,克符於誕聖,降彩之祥,允追於紹先,吾東方億萬年無疆之休,從此始矣。八域臣民,蹈舞歡忭,曷有其極?仍伏念臣年近八耋,精神昏耗,知識鹵莽,重以氣力衰朽,其於有國之時務,何足以與知,而惟是憂杞國之憂,自切於秉彝之天。區區衷情,有時繞壁而長吁。矧當今此之歉歲,先之以旱災,三南尤甚,兩西以水災風災,至於痒稼,則是何聖明之世,荐降如此之災也?是必仁愛之天,警告於堯·湯之君,而先之以潦與旱也,弭災之道,莫如恐懼修省也。蓋仁天之示警,猶嚴父之垂責,其所責之,卽所以愛之,而爲子者,苟不警惕於嚴父之譴責,放意自恣,恬嬉度日,則爲父之心,安得不重爲之譴責乎?是以堯·湯之世,君臣之恐懼修省,顧何如,而潦旱之不爲災者,此也。是以遇災而恐懼修省,卽帝王傳受心法,而大聖人之編詩也。天災時變,無不備錄,春秋之記載,日食星變,必皆書之者,大聖人垂戒後世之義,深且遠矣。漢之魏尙,日以四方水旱盜賊奏聞者,深得古聖人恐懼修省之意,而能致昭·宣之治平,則今日弭災之道,惟在我聖上恐懼修省之如何耳。此皆先賢告君之辭,便屬陳談,而先儒曰,聖賢所已言者,自我又發明,則是亦有功也。詩曰,畏天之威,于時保之,伏願聖明,懋哉懋哉。臣於甲子仁政殿之遇災也,以草草一言仰陳,雖未蒙見採,而愚衷所激,老而彌篤,猶不知止,又此妄陳瞽說,人必笑其猥且妄矣。臣嫌於出位,左右顧而泯默不言,欲待可言之地而言之,則垂盡之期不遠,更待何時?噫,恐懼修省之道,莫如勉聖學振紀綱也。聖學雖臻高明,而泰山之上,猶有天焉,則以文王望道如不及之意,戒謹恐懼,無時不已,而自至純亦之聖矣。夫所謂振紀綱者,聖學中流出來,而救災之道,在其中矣。齊相管仲,以四維不張,謂之危亡,夫四維者,禮義廉恥,爲紀綱之謂也。今之紀綱,雖云略陳,而以臣之所聞見,多有憂歎者,以如此之紀綱,其何以振濟歉歲之生靈乎?生民之産業,在於衣食,而衣難於食,故豳風之七月,先衣後食者,此也。衣而致美,則其勢不可繼而至於貧窮,故鄶·曹之風,首以羔裘·蜉蝣,終之以匪風·下泉者,亦此也。今之侈風太盛,上自朝官,下至士庶,粲粲衣服,庶人而服士之服,卽道服革履之謂也,士而服大夫之服,卽輕煖錦繡之謂也。十人之所服,一人服之,雖爲市童之憐,反爲識者之鄙,百計圖之,必華其服,廉恥之都喪,直由於此,紀綱之紊亂,亦由於此。遂至於無恒産而因無恒心,則窮困之所至,羡其萇楚之無知,而匪風之思,下泉之懷,自不能已,則大聖人編詩之意,豈不以衣服之致美,其勢必至於困窮者乎?衛之文候,以大布之衣,大帛之冠,能致騋牝之三千者,秉心之塞淵,從可知矣。伏願聖明,先自聖躬,益務儉德,朝著之上,閭巷之間,苟有衣服之濫制者,痛加禁斷,如今酒禁之申明,則上而服上之服,下而服下之服,各稱其服,而爲振紀綱之急務,況道服革履之禁,自前有之者乎?臣謂侈風之禁,宜先於酒禁也。噫,紀綱者,明於節文度數之間,而衣服之僭制,夫旣如是,則其他僭逾之事,非止一二,從可知矣。臣居在城外,竊有所聞之大可駭痛者,宣禧墓近在城外,厲禁之不廣,勢所固然,而民人之犯葬於禁標內狎近之地者,非一二處云。四山內不許入葬,雖士子家皆然,況此莫重園墓之四山乎?此莫非紀綱不振之致,而聞守僕之差易,專委於宣禧宮屬之親昵,自相隱諱,以至於此者也。墓後有殿座臺,而臺下有一塚,壓臨墓所,坐立皆見,其外數三塚,皆是厲禁之內也。其步數之遠近,姑未詳察,而傳聞之言如是,則必有苖脈而然也。紀綱之不振,至於如此,則國何以爲國,而事之寒心,孰有過於此哉?臣謂亟令有司之臣,摘奸其眞僞,嚴加懲治,守僕之差易,勿復委於宮屬,務從便宜,立其條約焉。此固壞敗紀綱之大者,而又有所駭痛者。都民之豪富者,專奪江民之利,而江民至於無所資生。噫,惟彼八方之民命,庶有方伯·守令之拯濟者,曁此都下居民·府吏胥徒·軍隊卒伍,皆有稍食。其他遊民坐販·行商,皆足以糊其口,各廛市井,又有貢物,其外無此資生者,又將擇其尤甚者,以行發賣之政,則庶皆可以資生,而獨江上居民,專以田稅船泊時,運入各倉雇價資生者,一自見奪於都民之後,無以資生,又當歉歲,其何以保存乎?臣釋褐之前,居於江郊,習知其瘼矣。蓋八江,都城襟喉之地,而江民之生涯,專資於卜馱運負。故三南稅船,來泊京江,則所泊處江民,無馬者,以擔負下陸,有馬者,以卜馱入倉,以其雇價資生,此所以有馬夫稧·運負稧,以爲江民之基業,而自國初,特爲設施者也。且江民,曾於宣廟朝壬辰龍灣幸行時,有史冊馱運扈從之勞,又於仁廟朝甲子丙子兩亂,有史冊馱運之勞。故兩聖朝,連爲特判,馬夫等有功於國家,雖五率丁除役,依其願馬夫色掌,永爲基業之意,別爲判付以給,以此資生,安堵無憂矣。中間都民之挾勢富豪者,稱以稅馬稧之應役不足,勒奪江民之利,江民不勝其冤。肅廟朝擊錚,則判付內,若曰,前日兩聖朝史冊馱運之功,連有特判,則依前判付,成給完文,使江民,安堵如舊矣。英廟朝內東山別監輩,不知其判付處分,瞞告手本,以威勢,脅勒給價,而又奪其利。故江民上言,則下敎曰,兩先朝處分嚴明,所謂手本勿施,卽爲推給江民之意判下,又遣御史,探其江民之瘼,則以卜馱·運負之見奪,爲第一民瘼之意,回啓矣。又下敎曰,江民世傳之基業,別監輩恣意橫奪,京稧中作頭四人,至於刑推遠配,而勒給之價,其間蒙利不少,勿施而推給江民矣。京民終不畏戢,又爲肆然勒奪,故先王朝園幸時,江民伏地於津頭,則卽使舟橋都廳朴基豐,口傳下敎曰,萬民生業,各隨其方,江民以卜馱·運負資生,京民生業,亦有多端。且列聖朝判付昭嚴,而無功京民,挾勢橫奪萬民之生業者,卽無義之亂民也。卽地推給江民事,處分至嚴,而因爲漫漶,自歸於勿施之科,京民近在都下,挾勢恣意之弊,無所不爲,於此可見,而惟彼江民,旣無挾勢之道,遠在江上,內外之勢不敵故也。如是而其可曰,國有紀綱,而民瘼,從何以得徹於聖聽乎?此臣所以紀綱之不振,爲憂歎者也。京民之資生,旣爲多端,而挾勢豪富者,儉其服而薄其食,則雖凶年,不能殺矣。獨八江之民,資生之道,惟此一路,而見奪於京民,則可謂京民富益富,江民貧益貧矣。均是吾民,而一瘠一肥者,豈不寒心哉?臣謂一遵列聖朝判下,亟下明旨,推給馬夫稧及運負稧於江民,以爲金石之典,使江民,永永資生焉。噫,易之下經損益,卽上經否泰之對也。損下益上,其卦爲損,而損自泰來,損上益下,其卦爲益,而益自否來,益固保民之常道,而損亦時用之權宜也。權以濟經,可以不窮,知時識變,可以有通,古昔聖人,豈不知邦本之爲重,而損·益竝列,垂訓後世者,時變不同故也。今以目下事論之,賑政不可不擧也,常貢不可不蠲也。蒼生仰德,赤子允懷,其明損上益下之道,正今之時也。夫泰者,下三畫皆陽實,上三畫皆陰虛,則是乃天下富實而朝廷虛弱之象也。故損下之有餘,以益上之不足而爲損卦,否者,下三畫皆陰虛,而上三畫皆陽實,則是乃天下虛弱而朝廷富實之象也。故損上之有餘,以益下之不足,而爲益卦,此損·益卦之所以爲損·益也。然而損亦益上而不謂之益,益亦損上而不謂之損者,何也?蓋瘠民肥己而其國危,瘠已肥民而其國安。比如築墻,劚基則危墜,培本則安固,故損下自益,君子以爲自損,自損益下,君子以爲自益。其所損下者,不損下卦之初而必損下卦之三,其所益下者,不益下卦之三,而必益下卦之初者,蓋益卦六爻,初爻民也,二爻士也,三爻侯伯也,四爻近臣也,五爻人君也,上爻師傅也。故時當益上,無已而損下,則寧損侯伯,而無告之下民,決不可損也。時乎損上,有可以益下,則必益下民,而有祿之侯伯,固不必益也。損·益卦象,不過如此,孰謂損其邦本而可以寧國乎?益之彖曰,損上益下,民說無疆,損卦之彖曰,損下益上,其道上行,損不言民,而益言民說者,誠以民不與於損,而益實及於民也。此爲義理當然,損·益卦之義,明甚較著者也。是以記曰,八月不雨,君不擧,大夫減食,釋之者曰,周之八月,夏之六月,六月乃萬物長養之月也。故禮之月令,以土之一令,屬之六月,而土潤溽署,百穀暢茂,則乃致役乎坤之時,而可至說言乎兌者也。此而不雨,則民之失農,從可知矣。故君之一日一擧膳者,不爲擧焉,大夫之常祿,減其食焉。此爲損上之道,而常貢之蠲,賑政之擧,允爲益下之道,而今當歉歲,以易之訓記之說,可以知濟民之道矣。臣聞被災之列邑,皆擇富民云,此近梁惠移民移粟之政,而孟子謂非行王之政。夫穀者,出於地,而不在於民則在於官矣。以在官之穀,濟民之饑,可也,而豈可以在民之穀,行其移民移粟之政乎?臣謂富民之積粟者,苟有私賑者,則宜如漢之武功爵之例,隨其散財之多寡,授其爵級,則必有散財之道矣。此固先朝已行之事,而不爲撓民之端矣。大凡饑歲,以不撓民爲主,亦爲安民之道也。至若賑政,在於方伯守令之得人。今春繡衣之還,守令之貪暴者,幾皆鋤治,前後憂民之飭敎,不啻累累,致有宵旰之不寧,則爲今日臣子者,苟有人心,思其一半分報效之道,則孰不動心而警惕也?萬里庭陛,自昭淑慝之辨,一有貪暴之風,則宜施烹阿之典,此固近日朝臣疏章中所皆言者,臣不欲重爲疊床也。噫,當此歉歲,益下之道,雖在於損上,而察其民瘼,祛其尤甚者,爲益下之急務也。顧今鄕民之瘼,固不可勝言,而先除身布之疊,白骨之徵,黃口之疤,則殘民庶可爲支保之道矣。苟究爲瘼之原,則八路各邑,有曰,稧房者是已。八路各邑奸鄕猾吏,擇其稍饒之民,而私自結稧,托於鄕廳者,謂之鄕廳稧房,托於吏廳者,謂之吏廳稧房,各廳皆然。受賂除役,富饒之民,皆爲渠輩之私民,殘民之疊役冤徵之弊,專由於此。臣謂宜令八路各邑,革其稧房之名,則殘民無疊役之患,而富民有均役之道矣。噫,臣旣陳目下之急務,亦當思善後之策矣,我國之頻遭歉荒者,專以移秧之多,而農民,爲其省力取便之故也。孔子曰,用天之道,因地之利,謹身節用,以養父母,庶人之孝也。釋之者曰,用天之道者,天有生長收藏之時,而耕耘斂穫之及其時也,因地之利者,地有沃衍皐隰之處,而稻梁黍稷之得其宜也。蓋沃者,有水之地,而稻宜於沃,衍者,平原之地,而梁宜於衍,皐者,稍高之地,而黍宜於皐,隰者,稍下之地,而稷宜於隰。我國則田多畓少,衍隰之地,皆爲種稻,故必待五六月之潦水,以爲移秧,而或値旱歲,則失其播耘之時,每至陳荒,此所以頻遭饑歉者也。試以今年言之,田多之邑,皆有豐登之望,畓多之邑,皆有失農之歎,而三南之尤甚者,亦以田少畓多而然也。是以邃古之世,隨其沃衍皐隰,播其所宜之穀,耕耘斂穫,又得其時,故尠有失農之患,而大聖人垂戒後世者,若是其明也。臣謂宜令八路農民,勿復注秧之多,而自明春爲始,遵用此法,毋至失其時而陳其地焉,則庶有地無遺利,人有足食之道矣。噫,歷考今日之紀綱民瘼,多有可言者,而臣之昏耗精力,不能遍擧,只言其所聞見之大可憂者,而言不知裁,辭極荒蕪,其所猥越,無所逃罪,而荒政之急務,宜莫先於振紀綱三字。固知臣言之不足以有槪於聖心,而或有千慮一得之見,故終始言之,伏願聖明,勿以人微而廢其言焉。臣無任云云。
省疏具悉。所陳切實,其中可以採施者,令廟堂稟處。
己巳八月二十三日申時,上御誠正閣。備局堂上入侍時,左副承旨李魯益,假注書南秉寬,記事官朴綺壽·李光文,有司堂上沈象奎·金羲淳以次進伏訖。上曰,昨見黃海道慰諭宣傳官草記,則恤典獨未及於半頹戶,今將下傳敎,而入侍備堂,須往議于大臣,別般區劃以給,而該曹本無半頹戶恤典之例乎?象奎曰,半頹恤典,國典本無之,先朝時亦未有焉,近來別恤典,有加於前,無異元恤典。聖念特軫民隱,恩澤下究,臣等不勝欽仰,而常賑外,每下別恤典,則輒取於常賑中用之,此固非古法矣。試以湖西言之,十數年前常賑米,爲二十四萬餘石矣,今則僅爲八萬餘石,其餘儲者,有難支給於數年矣。羲淳曰,別恤典出於特恩,民情莫不感泣,而此亦難繼之道也。日後則因爲前例,或有恩渴之慮矣。命書傳敎曰,昨聞慰諭宣傳官回奏,漂頹民戶,幾爲畢奠接云,言念民情,實爲多幸。至於半頹戶,雖無恤典之前例,宜有拔例顧助。當年身還布,限明秋特爲分數停退事,廟堂分付。仍敎曰,議于大臣,其外亦有可爲草記者,則爲之,而不然則後日登筵時,奏之,可也。象奎曰,若綿田災,則亦本無給災之例矣,道臣似不敢啓聞,而大臣或提稟矣。此則自上特下判付,似好矣。上命備堂先退,象奎等退出。又命退,承史以次退出。
上在昌德宮。停常參,經筵。
開東,有霜氣。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
傳于李好敏曰,禮房承旨馳詣懿陵,奉審摘奸以來。
傳于李魯益曰,左副承旨入侍。
傳于李魯益曰,明日次對,勿拘齊日,依例來會。
李魯益啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
以副修撰李東冕牌不進罷職傳旨,傳于李好敏曰,只推。
李好敏,以弘文館言啓曰,副修撰李東冕,旣有只推之命,卽爲牌招察任,何如?傳曰,允。
傳于李魯益曰,禁御大將,皆爲留都,兼帶捕將之任,自有相妨,御將兼帶捕將之任,許遞,其代,行大護軍崔東岳除授,牌招傳授命召·大將牌·傳令牌。
兵曹,右邊捕盜大將崔東岳。
尹行直啓曰,前右邊捕盜大將李堯憲,謂有身病,所佩命召及大將牌·傳令牌,使其從事官替納,事極未安,推考,何如?傳曰,允。
金宗善,以戶曹言啓曰,貢人舊遺在一萬石,蕩減事,命下矣。取考文書,則辛丑餘遺在五千七十一石五斗九升八合二勺,壬寅遺在中四千九百二十八石九斗一合八勺,分排蕩減,實數別單書入之意,敢啓。傳曰,知道。
己巳八月二十四日午時,上御誠正閣。左副承旨入侍時,左副承旨李魯益,假注書南秉寬,記事官朴綺壽·李光文以次進伏訖。上曰,今日奉審承旨,誰也?魯益曰,右承旨李好敏也。上曰,明日傳香乎?魯益曰,然矣。上曰,昨日所下宣傳官草記,廟堂尙無回啓乎?魯益曰,姑無入來矣。上曰,上京守令無之乎?魯益曰,臣未及詳知,而秋務方殷,差使員上來守令,近日連絡下去,在京守令,則似無之矣。上曰,今日在院承旨,幾員乎?魯益曰,左承旨與小臣及右副承旨·同副承旨矣。上曰,都承旨今日不入來乎?魯益曰,然矣。上曰,昨日亦不入來乎?魯益曰,昨日則入來,藥院進去矣。上命退,承史以次退出
上在昌德宮。停常參,經筵。
藥房都提調金思穆,提調李晩秀,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于李魯益曰,大臣·備局堂上引見。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直牌不進,監察茶時之意,敢啓。傳曰,知道。
以大司諫安策,司諫尹尙圭,獻納鄭元容,正言徐有望,執義姜文會,掌令許臻,持平安光直牌不進罷職傳旨,傳于尹行直曰,只推。
傳于韓義運曰,留院上疏入之。
李好敏,以內醫院都提調·提調意啓曰,內醫李思仁·玄在德,御醫陞差,何如?傳曰,允。
李魯益,以兵曹言啓曰,來九月十月當上番騎兵二百二十八名,依定式本曹點考後,仍令該曹,襦衣題給之意,敢啓。傳曰,知道。
正言徐有望疏曰,伏以惟天惟祖宗,默祐我東方,元良誕降,主鬯有托,基鞏乎磐泰,喜溢乎殿宮,太平萬歲,自今伊始,懽忭之忱,小大惟均。伏念臣奉使無狀,自速大何,廟啓臺章,聲罪迭發,罷削薄勘,匪罰伊恩,慙悚交中,歷歲彌切,不意收敍之恩命,遽下於杜門省愆之中,職牒仍舊,除旨旋侈。臣手擎華誥,惝怳若夢,未敢知我殿下,何取於辜恩僨事之賤臣,而復縻以臺閣之淸銜也?夫以疎闇如臣,疲劣如臣,而畀之以衣繡持斧之重,其必辱命而溺職,固不待人言而後知也。明不足以鉤距隱伏,威不足以彈壓豪猾,上之不能周咨詢度,以裨九重之聰明,下之不能攬轡澄淸,以剔一方之奸蠹,觸事點檢,無往非罪。噫,臣雖無似,志則願忠,猥蒙聖簡,責任不輕,殫竭報效,與心爲誓,顧瞻茹吐,汚不至此,而無奈才識之不逮,重以見聞之未周。發奸摘隱,旣所未能,搆虛沽直,又不忍爲,本心固出於摭實,外面或歸於塞責,臣亦自愧,人誰曲恕,此臣之罪也。至於還穀之簸揚,雖有已例之可按,非昧擅行之爲嫌,而顧臣愚滯之見,只謂虛簿無益於國儲,實害偏及於窮黎。與其徒擁麤劣之空殼,以取切骨之民怨,無寧一擧淸刷,永絶日後無窮之弊,而誠不料其反歸於啓後弊之科也。秪緣臣無知妄作,使寶城一郡,坐失六千餘包之穀,而積年偸弄之監色,不傷一毛,不費一粟,無所顧忌,馴致邑倉回祿之變,此又臣之罪也。臺章之臚列臣罪,不一其辭,一則曰草草,一則曰不誠,而若其把持之資斧,則乃是錦山倅一款耳。臣於是尤不勝瞿然而面騂,凜然而心寒。臣聞爲法,去其太甚,若臣書啓中所論列,苟非贓汚狼藉,怨讟喧騰及罷軟不勝任,而或有長短相補,毁譽錯互者,旣不欲苛求其備,而亦不敢全沒其實。褒中帶貶,貶中帶褒,言雖近於闊略,意實附於秤停,如欲抉摘細微,以摶擊爲事,則洗垢索瘢,豈復有完人,而徒貽迎送之弊。無益勸懲之政,臣之初計,實不出此,不知臣者,以此爲草草則,可也,而人臣所以藉乎事君者,只是一個誠字,臣而不誠,其罪當置何辟?至若錦山倅事,謬例之因襲,吏奸之未察,臣固言之,而旣非目今之創犯,又無入己之眞贓,則遣辭之際,略擧其實,竊自謂無傷於體段,而彼乃以含糊彌縫,爲臣之罪。藉使臣,眞欲含糊彌縫,而甘自犯於不誠,則當竝與其謬例吏奸而諱之,豈或於數行之中,三致其貶刺之語,俾作言者藉口之欛柄哉?且前後繡啓之勘斷守令,除非大不法大懲創之類,則只以一二句語,略陳梗槪者,例多如是,指不勝摟,而臺臣之獨此斷斷於一錦倅者,誠亦未知其何故。然而臣旣不能以抱公絶私之風,見孚於前,又不能以明白剴切之辭,指陳於後,彈刻之來,罔非自速,此又臣之罪也。臣罪如此,尙誰歸咎?呶呶分疏,義不敢爲,而第念廟啓之論臣,責之以生疎,律之以擅便,意在守法,言屬官箴。臣固受以爲過之不暇,而若乃臺端之彈駁,不唯遣辭之極峻,至謂朝家黜陟之不審,好惡之不公,職臣之由。如臣駑下,受恩深厚,旣無涓埃之仰酬,而反以巽耎之故,上貽朝家之累,卽此辜負,死有餘責,將以何顔,更自抗於周行之上耶?臣於本職,從前情踪之有礙,邇來疾病之難强,在今猶屬第二件事。朝者賓對有命,庚牌踵臨,而鐵限在前,承膺無路,坐犯違傲,恭俟嚴誅。聖度包容,曲加寬貸,負罪賤臣,冞增惶懼,而多日虛縻,尤所未安。玆敢略暴衷情,仰瀆崇嚴。伏乞聖慈,亟賜鑑諒,鐫削臣新授職名,仍施臣當被之罪,以昭法紀,以安賤分焉。臣旣不敢以見職自居,固不宜開口論事,而目下民國之虞,竊有不勝其拳拳者,玆敢忘其僭而一言,伏願少垂察焉。顧今歉荒之災,殆遍八路,而南中千里,赤地相望,秋成纔屆,民命已近嗣歲之憂,茫然不知其所。至哀顚連顑頷之類,所日夜喁喁而仰望者,惟是我聖上,父母斯民之至仁厖惠而已。況今大慶曠前,帀域普歡,我殿下所以仰答天眷,俯慰民望,以爲億萬年導和祈永之本者,孰有大於賙恤拯濟之政乎?臣竊聞諄懇之敎,亦嘗屢下於筵席,而側竢有日,尙未見對揚之實效,臣實不勝泄泄而沓沓也。古人有以荒歲之政,譬之救焚拯溺者,又有以割髮宜及膚,翦爪宜及體爲喩者,今日擧措之暇豫,一何其與此相反耶?臣於奉使之日,目擊南民之情,科斂之所困,逋負之所壓,雖在屢豊之時,尙凜凜不免溝壑之憂,矧玆大無之歲,若不亟加憂恤,將何以少延其朝夕之命耶?救荒之政,莫先於發倉,而道內賑穀之儲,强半是枵然之空名,寶城一邑,可以反隅於列郡。以若有名無實之穀,濟彼幾萬口待哺之喘,臣誠莫識其何以措手也。況外邑則只按虛簿,而謂之分給,朝家則認以實數,而循例會減,名爲發倉,而所發者,卽烏有也,名爲給民,而所給者又空殼也。臣未敢知簿書上所張之名目,果可以充飢口一飽之資耶?不先核實於穀簿,而徒欲從事於賑政,臣誠恐纍纍操瓢之徒,不得蒙一分之實惠也。如臣疎迂,固不敢與議於朝家之講究設施,而廊廟謨國之地,其亦常慮及於此,而有以免於無麪不托之嘆耶?至若蠲減之政,尤是生靈安危之大關,而緩急早晩之間,所繫尤有重焉。夫以窮蔀殿屎之民,遭此通國大侵之歲,甁罌之舊儲已罄,田畮之新收無望,其能免於蕩析流離者,鮮矣。尺布升米,何從而辦得於掩身糊口之餘乎?雖欲不蠲不減,而盡充常供之額,固是事勢之所無可奈何。臣亦知我聖上憂勤惻怛之念,必不以蠲減爲難也。第念有司之臣,顧惜經費,承佐之地,持循常規,坐待其無可奈何而後,始許其或停或免,則悍吏之足跡,固已橫行於閭里矣,鞭扑之慘,固已屢加於疲氓之肥膚矣。鷄犬已爲之不寧,桑棗已爲之盡伐,而鶉衣鵠形,已皆散而之四方矣。公家經用,初無毫髮之爲益,而蠲減停免之惠,果孰爲之鼓舞耶?臣固知大農一歲之入,不足以支一歲之出,許多蠲減,誠亦有行不得處,而民惟邦本,有民而後有國。假使民不堪命,十室九空,則大農之入,又將責之於何地耶?誠能上自御供之需,下至百司諸府不急之用,一切裁省,毋恤苟簡之譏,毋惑因循之議,而又痛革侈靡之風,務敦節儉之化,先從宮掖之間,以漢文之弋綈,明德之大練,爲躬行導率之本,則大布大帛,猶可以資中興之業,三南蠲減之餘,豈不能支昇平一歲之費耶?今殿下乙丙宵旰之憂,未嘗不憧憧於八域之饑民,臣雖愚昧,寧不仰認,而九重深邃,蔀屋隔絶,宛轉呼庚之聲,浮黃枯羸之形,繹騷皇汲,朝不保夕之狀,竊恐其猶有所未盡俯燭也。若殿下誠一念及於此,若恫在已,則賑貸之具,自不得不豫講,節省之政,自不得不痛施,而田疇之稅,餉糴之捧,身布戶調一切之入,自不待道臣之陳聞,而渙發蠲減之絲綸矣。若是則滂澤所浹,民忘其饑,和氣所感,天降其福,而穰穰康年之慶,又將如期而洊至,又何患民食之不足而國計之不充也哉?臣言雖迂,誠或可採,惟聖明,勿以人廢言,千萬幸甚。臣無任云云。省疏具悉。爾之所陳,切於今日,當留念,亦令廟堂,益加講究,爾其勿辭察職。
己巳八月二十五日辰時,上御誠正閣。大臣·備局堂上引見入侍時,左副承旨李魯益,假注書南秉寬,事變假注書鄭弼漢,記事官朴綺壽·李光文,左議政金載瓚,右議政金思穆,兼戶曹判書李晩秀,判敦寧府事趙尙鎭,行禮曹判書韓晩裕,行上護軍南公轍,行漢城判尹李集斗,行大護軍沈象奎,吏曹判書金羲淳,兵曹判書朴宗來,刑曹判書朴崙壽,禮曹參判閔耆顯,行護軍李得濟,刑曹參判李堯憲,行護軍朴宗慶,副校理洪命周以次進伏訖。載瓚等曰,日候早涼,聖體,若何?上曰,一樣矣。寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候凡節,今已快復乎?上曰,益爲差勝矣。載瓚等曰,今則三七已近,元子宮日就岐嶷乎?上曰,日益有勝矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,向者秋到記考試官,以病患不得入來矣,今已差復乎?載瓚曰,伊時得暴泄,不得已懸頉矣,史官又爲來臨,以入來爲敎,而病勢難强,竟未承命,至今惶悚矣。上曰,次對爲之。載瓚曰,慶科尤重於他科,廣一國莫大之慶,鼓八域多士之情,惟是科爲然。凡在有司之任者,益當罔敢少忽,思所以對揚休命。然而臣於此,竊有所憧憧于中者。蓋近來科擧之弊,千百其端,而最是循私忘公,爲切急之弊,若使一此不已,則必見國無以爲國矣。臣於年前,以若經一番科擧,必失一層人心,有所仰陳其梗槪,而卽今世道風習,莫可攸爲,直由於科擧之故也。宣祖大王嘗敎曰,人主欲知臣僚之善惡,則必先察于試士之時也。仁祖大王,論朝臣賢否,若曰,曾於文廟試士,見某也有容私之狀,君前如此,外處可知,前頭爲惡,必漸大,終非信臣,不可用也。兩聖朝一言之敎,爲百世衮鉞之嚴,而尙不勝心骨俱竦。且聞故判書金安國爲考官,語人曰,國家以擇士之柄,付于吾輩,若或考較不公,必有天殃。故大提學鄭弘溟入試院,謂同僚曰,奉君命試多士,而容私於其間,則其心足以爲逆爲賊。古之操觚臨場之臣,矢心矢言,一意奉公,至於如此,皇猷安得不日升,治象安得不日康乎?古今人雖或不相及,而若其感君恩畏天禍之心,根於秉彝,今昔無異。苟使念金安國之言,則昭如神明之在身邊,想鄭弘溟之心,則凜若鈇鉞之臨頭上,可不愧哉,可不畏哉?顧今科期已近,考官行將差出,先以臣此奏,出擧條,昭示京外,庸以爲警一世革舊弊之地,何如?上曰,科場之弊,實如卿之所奏,爲試官者,若能誠心對揚,此弊可祛,科試必公,以此出擧條,各別嚴飭,可也。出擧條仍敎曰,科試之弊,每每申飭,而不見實效,今此大臣所奏,甚好。何以則永杜其弊也?載瓚曰,科規之嚴與不嚴,係於在下者奉行之如何,而至於試官之公與不公,所係甚重。試官爲公,則節目間事,雖或未備,不足深憂,古亦有臨試圍而焚香祝天者。蓋科試者,卽士子發軔於事君之初,而國之治亂係焉,爲試官者,其可不公乎?今臣歷擧古人之言以奏,而古之人,亦豈能盡善於考試乎?惟其秉心之公,無適無莫,此正俗談所謂天榜者也。臣則以爲,科規節目,特其餘事,爲試官者,先祛其私心,然後科試,始可歸正矣。上曰,不但大科爲然,監試亦宜如是爲之矣。載瓚曰,聖敎誠然矣。然而今番慶科,八域含生,莫不懽欣踴躍,而大抵科試,卽有國之名器也,不宜數數爲之矣。載瓚曰,國有大慶,必有曠典,霈澤則廣施於罪累,蠲恤則遍及於窮蔀,蓋出於廣慶導和之至意也。今逢莫大之慶,凡於迓續之道,固當靡不用其極,而區區愚見,則竊以爲莫先於中外恤囚也。臣於向來,以嶺獄張姓人,京囚金元喜等事,略有所奏,而此外囚繫之如此類之滯在於不知不聞之中者,必爲不少。蓋其或有無實犯而一入未釋者,或有干重獄而當勘未勘者,又或有朝家所不知而自下庾滯,仍爲久係者。凡此輩不入於錄囚,見漏於揀赦,不生不滅,竟至庾斃,而終無究竟之時焉,不但大乖於審獄之政,實爲干和之端,分付京外,大加審覈,仍施疏理之典,好矣。上曰,依爲之。出擧條仍敎曰,向者有滯囚疎釋之敎矣,何以爲之乎?載瓚曰,俄聞刑判之言,則各道放未放回啓之時,同爲啓聞云矣。崙壽進前奏曰,向來筵奏,以徒年限滿未放者行關矣。回啓今已上來,而國有大慶,霈典又下,各道放未放回啓入來時,將欲同爲入啓,而獄囚之未發配而滯囚者,邪獄干連與關係重囚則無之,而金元喜等,尙在於啓辭中,故尙未發配。京中則殺獄外未決,四十餘人矣。外方則未係囚未發配,更爲行關,方待回啓矣。載瓚曰,錄啓重囚,纔已審理,而此外未及錄啓者必多,亦一一啓聞後,該曹會議勘奏,俾卽疎決,實爲導和之政,敢此仰達矣。上曰,依爲之。出擧條載瓚曰,都下錢荒,近尤爲甚,今當歉歲,而無以措手資活,民情極爲可悶。在前如此之時,多有貢價錢條引等上下之例,令戶惠堂相議,俾之從便引下,以爲都民聊賴之資。且聞京市直,漸益翔貴,果不無遑汲之慮,況又科期當前,主客俱困,其勢必至,貢米,亦爲趁科時合等先下之意,分付,何如?上曰,依爲之。出擧條載瓚曰,諸道災實,姑未定其何如,而大抵湖南·湖西,俱已判歉,嶺南·海西,不免失稔。凡被災之處,雖莫重王稅,亦爲從實蠲減,則此時斂民之政,豈或使之科外侵擾乎?各宮房·各衙門屯稅,每多勒徵濫捧之弊,最爲飢民難支之患,不可不及今嚴防。分付各該道臣,使之嚴飭列邑,必令從實執稅,無或有把束加徵之弊。若復憑藉橫濫,侵及不毛之地,則各該差人,自本道嚴加勘治,俾絶災年厲民之端,何如?上曰,依爲之。出擧條載瓚曰,今聞兵曹虛司果積滯者,恰爲四十餘人云,而見今無區處之道,實爲可悶矣。先朝已酉,亦如今番,自上特軫其疏滯之方,加設備邊郞·守門將等窠,以爲一時區處之道矣。臣意則,今亦以備邊郞·捕盜從事官·軍門把摠,作實職遷轉窠,以爲區處,而區處後,則其窠依前還作軍銜,似好。故敢此仰達矣。上曰,右相之意,何如?思穆曰,虛司果,實難䟽通,以此爲之,則次次遷轉,庶有區處之道矣。上曰,兵判與諸將臣之意,何如?宗來曰,己酉年例,則備郞諸窠,特爲加設,而非作窠,隨闕爲之,故易爲區處矣。宗慶曰,先朝己酉年例,則特出於一時權宜之政矣。今此大臣所奏,略依此例,俄與臣等商確,而非但爲慰悅之方,其積滯者誠可悶,而四十餘人,實無一時遷轉之道矣。得濟曰,留滯則一也,而把摠等窠,姑以實職樣爲之,似優於不爲矣。堯憲曰,先朝一時權宜之政,自下有難援而爲例,而近來此輩留滯之弊,實難矯救。所謂實職之若訓鍊主簿者,積年無區處之道,不過以斗料爲重矣。上曰,備郞與從事官之數,幾何耶?得濟等曰,備郞有參上參下,而各有四員矣,從事官則左右捕廳實從事官,各二而已矣。上曰,今此大臣所奏,非加設耶?載瓚曰,當此荒歲,百官頒料,亦有不足之慮矣。加設則誠甚爲難,以元存窠,作爲實職,則斯可爲變通之道矣。上曰,更爲爛商,日後登筵奏之,可也。載瓚曰,肅廟朝辛酉年,以歲歉,各殿宮朔膳,有停退之事矣。今亦當此大無之年,合有軫念之道。故敢此仰達矣。上曰,所奏甚好,而殿宮朔膳,自有所重,從當下敎矣。思穆曰,中宮殿·元子宮氣候,一樣平順,實不勝萬幸矣。日後輔護之方,專在於選擇阿保之謹愼者。戶牖開閉之際,外氣易入,此等諸節及寒煖適宜之道,十分審愼焉。臣等非不知自上輔護之節,極加周愼,而下情不勝區區,敢此仰達矣。上曰,所奏,好矣。思穆曰,元子宮供上,例有駝駱粥·臘藥·煎藥諸件矣,自今以後,依例封進乎?上曰,姑爲置之。思穆曰,藥院供上藥蟹醢方,欲待成熟爲之,故仰達矣。上曰,依此爲之,可也。思穆曰,櫃上待令藥劑中安神丸,或有不足之慮,故監製醫官,自備製入者百丸矣。自今添入於臘藥元製中,事面爲宜,故敢此仰達矣。上曰,以此爲之也。思穆曰,藥院蔘劑用下,卽掌務官輩所任,而蠹蔘爲多,則渠輩私自充代,故蓋爲此弊,所謂秤縮蔘二斤別給,以爲渠輩沾漑之資矣。辛丑年提調鄭民始,減其半斤,而只給一斤半矣,今則蠹食蔘爲多,故掌務輩,每每自備充數矣。半斤所減者,今若還給,則庶爲渠輩紓力之資。故敢此仰達矣。晩秀曰,辛丑時則蔘料之用下甚多,用舊蓄新,故蠹損不多,渠輩無充代之弊矣。是以秤縮二斤之給,近於太過,果減其半斤云矣。渠輩之沾漑與否,何足爲論,而今則蔘料之用下甚少,所儲者多,而太半蠹損,故終至於渠輩之自備充數,此甚可矜。故右相所奏,蓋欲還給所減秤縮蔘半斤,依前爲二斤之給,則渠輩或免自備之弊矣。上曰,依此爲之,可也。思穆曰,幸行時,例有江心水待令之擧矣,今番亦依例爲之乎?上曰,置之,可也。思穆曰,今番賞典之下,莫不懽欣鼓舞,而至於禁漏官,本非待令奏時之官,以一時入直之人,混被恩賞,事甚屑越,勿施,何如?上曰,依爲之。出擧條仍命諸宰奏事。晩秀進前奏曰,俄者都提調,以元子宮輔護之節仰奏,我國家億萬年無疆之休,正在於元子宮輔護之節。輔養德性之道,今雖稍早,而及今爲重者,輔護一節,正宜審愼,此則專在於阿保之得人。伏願必擇如古所云溫良恭愼之人,專任輔護之責,是臣等區區之忱,而俄者大臣,亦有相議者矣。少兒醫今方待令,日氣未寒前,一番入診,預爲審察氣稟,似好矣。思穆曰,誠如其言,預爲診察氣候,甚好矣。上曰,當徐徐爲之矣。晩秀曰,頃因恭陵令韓喆濟上疏,恭陵·順陵豎碑建閣等事,令度支及道臣,待秋成擧行事,自禮曹覆啓蒙允矣。兩陵建碑一事,卽未遑之典,擧行不容少緩,而凡係工役,姑非其時,且今歉歲,民力不可不念,姑待年豐擧行,恐合事宜。故敢此仰達矣。上曰,依爲之。出擧條晩秀曰,向有嘉順宮凡干擧行,一遵惠慶宮爲之之敎矣。各殿宮例有臘藥進上,而數爻不同,惠慶宮進上數爻稍多,此是庚申前後定例,而今亦依此爲之乎?上曰,三殿宮進上數爻,一體磨鍊,可也。晩秀曰,嘉順宮輦輿·儀仗,今方新造,而儀仗則自臣曹句管,輦輿則太僕之所掌造成者也。今番亦依例爲之乎?上曰,自戶曹竝爲擧行,可也。晩秀曰,俄者大臣,以錢荒事仰奏矣。惠廳堂上處,今當往復,而貢米,限數萬石預爲貿置,以爲救荒之備,似好,而目今錢荒孔甚,無由貿置,封不動錢,暫爲貸用,以爲貿米以置之地,是爲備預之策。故敢此仰達矣。上曰,封不動錢數爻,幾何耶?晩秀曰,三十萬兩矣。限二萬石貿用,則一石以四兩折價,出錢八萬兩則足矣。上曰,大臣之意,何如?思穆曰,明年則難以貿米,預爲貿置,似好矣。上曰,更須商議,奏之也。宗慶曰,小臣竊有私義之難安者,而俄承日後當有體諒之敎,故臣不獲已承命,思效一日之責,而有所仰奏者矣。戊午始興·果川等邑移付華城時,本廳屬鄕標下軍始興七十四名,果川五十二名,自在劃付中,而姑未充定,因循至今矣。軍額虛伍,誠甚可憫,一依已未年振威壯抄代以陽城軍需保陞元例,亦以富平·楊州保軍,除出充額,其代移定於附近各邑,何如?上曰,依爲之。出擧條宗慶曰,城餉,自是陰雨之備,留多分少,法意至爲嚴重,而近來捧留本邑,視若常例,無難仰請。此雖出於歉歲紓民力之意,其實還民之輸納則一也,而此不過捨遠就近,較其道里於百里之內,所得不過數十里,則何異於五十步百步之間?爲此數十里往來之勞,不念二萬石虛留之弊,莫重城餉,徒擁虛簿。此外尤有可悶者,一番捧留,則翌年分留,勢不得用舊蓄新,所儲陳腐,最久者無異塵土。以此以彼,烏在其陰雨之備,而脫有緩急,則將何所恃乎?一依甲寅新定節目,除非特敎,則自下無敢狀請之意,預先分付,何如?上曰,依爲之。出擧條宗慶曰,臣之猥叨是任,纔有日矣。本廳事勢,雖未周察,第其營樣之日益凋弊,莫可收拾之狀,曾或入耳,而猶謂局外傳道之太過分數,今臣身親當之,則其所難支之端,殆甚於所聞。校吏支放,軍卒接濟,旣多不足,外此各樣所需,着手沒策,苟不及今矯救,其勢無以自立。須有五六千金歲入之物,然後庶可塗抹支存,而見今國儲枵然,無他措處。三道惟有海西所在湖西還寢穀,本是區劃他處,而今旣准報者,各穀合一萬四千一百六十六石。關西別餉穀,數爻稍裕,且與元軍餉有異,當年分給中大米五千石,竝移劃本廳,以爲取耗補用之地,而雖曰移劃,元穀則自在本處,本廳則大爲紓力。以此兩項穀物劃付,至於本廳月課物力,卽兩西小米一千五百石,輸回作錢,自京貿米,以補支放之需,而貿米之際,價直踊貴,則所貿不能當所用,誠甚可悶。壬子黃海兵營句管儲置小米六千五百餘石,移屬壯勇營,其代以黃州儲置小米二千一百十二石,常賑小米一千石,正方倉小米四百石,合三千五百餘石,劃付兵營。每年耗三百石,使之取用,餘耗五十餘石,添付元穀,待滿數還報本穀者也。戊辰磨勘,合爲五千三百四十餘石,而今則壯營已罷,當初移屬儲置,還歸惠廳,則今無更報之事。兵營劃付三千石外,餘數則劃付本廳,以爲年年取耗,添補月課物力,何如?上曰,依爲之。出擧條宗慶曰,三項穀物,今旣移劃本廳,依守禦廳例,以摠戎廳支放穀稱名,使之磨勘本廳,而其中還寢穀,卽半分之穀,自明年當爲盡分,而數雖不多,添還之弊,亦不可不念。該道每年加分,不啻累萬石,入於此中,則自無添還之慮,事甚便好,以此意一體分付,何如?上曰,依爲之。出擧條宗慶曰,北漢造泡不遠,幸行後,當以看審次出往,而且其東將臺與東門頹圮,營建則雖難及今爲之,而形址,不可不一次周審矣。出往時亦當提稟,而預此仰達矣。羲淳曰,今番慶禮賞典中致詞官,有竝依庚戌年例施賞事,命下,而庚戌年則致詞官,以東西唱引儀,兼爲擧行。故東西唱賞典擧行之致詞官,以賞不疊受,置之,今無可據之道,而在前乙卯已例,則以陞六擧行,今番則何以爲之乎?上曰,已陞六人,相當職調用,未陞六人,陞六,可也。出擧條仍命玉堂奏事。命周進前,奏曰,邦籙無疆,當此莫大之慶,臣民懽忭,曷有其極?殿下以遇慶飾喜之聖念,特下大霈之典,莫不欽仰讚祝,而其中玄重祚·鄭彦仁,卽裕賊停啓之人也。裕賊是萬古所無之凶逆,而謄傳古紙,渠輩敢自停啓,而薄配旋宥,偃處其家,已是失典矣。今則官秩依舊,視同薄過微眚者然,臣等其時,非不欲爭執,而或有以親病出去者,或有未及入來者,未卽周旋,而莫嚴者義理,莫重者公議也。伏願二人給牒之命,還收焉。上曰,此實出於廣慶之意,何足更爲提說?置之,可也。魯益曰,今日賓對,兩司無一人進參,事甚未安,行公諸臺,竝推考,何如?上曰,依爲之。出擧條上命大臣先退,載瓚等退出。魯益曰,今番幸行時,禁·御兩營騎士,使摠戎廳都領,而該廳,以無文蹟,難爲擧行云。都領節目,改付標以入乎?上曰,改付標則不必爲之,今番則後廂大將,都領擧行,此後則或有如此之時,無論某營,爲都領節目中都領,直爲書入,可也。王大妃殿進御加味枳梗二陳湯,自今日一貼式煎入事。出榻敎嘉順宮進服加味六君子湯,自今日五貼式日次製入事。出榻敎又命退,承史以次退出。
上在昌德宮。停常參·經筵。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直呈辭,監察茶時之意,敢啓。傳曰,知道。
傳于尹行直曰,右副承旨入侍。
以慶尙監司鄭晩錫狀啓,宜寧縣監李勉膺,受由上京,還任無期,不得已罷黜事,傳于韓義運曰,令該曹口傳差出,使之當日辭朝。
吏曹口傳政事,以金載琬爲宜寧縣監。
韓義運啓曰,吏曹郞廳來言,宜寧縣監金載琬,兩司俱未署經云,除在外外,未肅拜·呈告人員,竝卽牌招,以爲備員署經之地,何如?傳曰,允。
李魯益,以禁衛營言啓曰,來九月當入番中部後司屬江原道四哨軍兵逢點,實數五百十三名,已爲點閱整齊。來九月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李魯益,以御營廳言啓曰,本廳來九月十月兩朔應立右部左司屬公忠左道四哨軍兵五百十七名,今已逢點整齊矣。九月初一日,與舊番前司軍兵,替代立番後,舊軍放送之意,敢啓。傳曰,知道。
李魯益,以禁衛營言啓曰,來十一月當入番右部前司屬全羅道四哨軍兵,來十月二十五日,京中逢點,依例準二朔立番之意,本道監兵使處,預爲知委,何如?傳曰,允。
李魯益,以御營廳言啓曰,本廳來十一月十二月兩朔應立右部中司屬公忠左道四哨軍兵,十月二十五日,京中逢點,十一月初一日,與左司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
李魯益,以備邊司言啓曰,副護軍柳上疏批旨內,所陳切實,其中可以採施者,令廟堂稟處事,命下矣。取見其疏本,則備陳諸道災荒之狀,而繼以修省之道,要盡消弭之方,盛言朝野奢濫之弊,而末以崇儉德之意,冀爲變侈俗之本。而特以切實之敎,已示嘉納之盛,更無容仰覆,而至於宣禧墓標內犯葬事,萬萬驚駭。分付禮曹,發遣郞官,爲先摘奸。馬夫·運負兩稧之訟,令當該法司,從公決處,富民私賑,隨多寡施賞事,此在畢賑後,道臣當分等狀請,今姑置之。各邑稧房事,前因各道繡啓,已爲覆奏嚴禁,後若復發,則自當隨現重勘者也。農民勿復注秧事,禁秧之法,雖有古制,而以其服力之最便,輒趍移秧之功,若値亢旱,不免失農者,果如疏陳之言,使各邑守宰,相地量時,俾無偏多易歉之弊。至若兩稧之訟,訟在久遠,互爲勝負者,而不過一訟官決折之事也。若是盛陳,致煩上徹,殊涉未安,副護軍柳,推考,何如?傳曰,允。
己巳八月二十六日午時,上御誠正閣。右副承旨入侍時,右副承旨尹行直,記事官李紀淵,記事官朴綺壽·李光文以次進伏訖。上曰,今日承旨仕進,爲幾人乎?行直曰,左副與小臣及同副矣。上曰,明再明則無傳香乎?行直曰,數日無之,而晦日當有朔祭傳香矣。上命退,承史以次退出。
上在昌德宮。停常參·經筵。
尹行直啓曰,行大司憲李直輔,掌令金直淳,持平宋應望在外,執義姜文會,掌令許臻,持平安光直傳旨未下,監察茶時之意,敢啓。傳曰,知道。
李好敏啓曰,來初一日輪對日次矣,敢稟。傳曰,當次人,後日次待令。
傳于李好敏曰,右承旨入侍。
洪義浩啓曰,宜寧縣監金載琬,當日辭朝事,命下矣。行大司憲李直輔,掌令金直淳,持平宋應望,正言林處鎭在外,大司諫安策,司諫尹尙圭,獻納鄭元容,正言徐有望,執義姜文會,掌令許臻,持平安光直傳旨未下,無以備員署經,何以爲之?敢稟。傳曰,違牌人只推,更爲牌招。
洪義浩啓曰,宜寧縣監金載琬,當日辭朝事,命下,而大司諫安策,司諫尹尙圭,獻納鄭元容,掌令許臻,持平安光直牌不進,執義姜文會再牌不進,只有正言徐有望一人,無以備員署經,何以爲之?敢稟。傳曰,違牌人竝許遞,政官牌招開政。
有政。吏批,判書金羲淳進,參判未差,參議徐有聞牌不進,同副承旨韓義運進。以宋冕載爲大司諫,權丕應爲執義,朴宗臣爲司諫,洪義俊爲掌令,韓兢履爲獻納,鄭元善爲持平,沈能稷爲正言,鄭東元爲繕工副正,趙鎭衡爲濟用判官,沈公權爲顯隆園令,李麒峻爲典籍,韓永建爲狼川縣監,承文著作全熙龍,書題金永默,以上竝單付。故學生李章會贈吏參例兼,故郡守李益培贈吏議,以上同義禁李好敏本生家兩代。故收使徐有常贈吏參例兼,故學生徐行修贈吏議,以上黃海兵使徐英輔本生家兩代。故大諫李濟遠贈吏參例兼,慶州府尹李采考贈職事,承傳。以李肇源爲吏曹參判。
兵批,判書朴宗來病,參判朴宗京入直進,參議吳翰源病,參知韓始裕病,右副承旨尹行直進。護軍林漢浩,山馬監牧官金商傑,副護軍安策·柳載河,副司直姜文會·尹尙圭·許臻·鄭元容·安光直,副司果徐有望·金敦喜·金履豐,以上竝單付。
兵曹,留都大將金文淳。
尹行直啓曰,今日政新除授臺諫,竝待下批牌招,以爲署經之地,何如?傳曰,允。
正言徐有望啓曰,臣之言議風采,初何嘗近似於淸朝耳目之列,而不自意薇垣除旨,忽降於窮廬訟愆之中,罪累之蹤,踧踖靡措,冒進一疏,乞被重勘。及承批旨,溫諭鄭重,特加慰藉,臣雙擎莊誦,且感且惶。迺者署經有命,天牌荐下,屢犯違傲,義分是懼。玆不得不拚棄廉隅,冒沒出肅,而第臣於合啓中,有區區私義之難安者。曾叨臺地,屢次引避,輒蒙體諒之恩,由前由後,義無異同,以此情踪,其何可一日晏然於臺次乎?請命遞斥臣職。答曰,依啓。
尹行直啓曰,守令署經事,命下矣。憲府則行大司憲李直輔,掌令金直淳,持平宋應望在外,掌令洪羲俊,持平鄭元善牌不進,只有執義權丕應一人。諫院則大司諫宋冕載,正言林處鎭在外,司諫朴宗臣,獻納韓兢履,正言沈能稷牌不進,不得署經,何以爲之?敢稟。傳曰,違牌人只推,更爲牌招。
李好敏,以弘文館言啓曰,副修撰李東冕,旣有只推之命,卽爲牌招察任,何如?傳曰,允。
李好敏,以禮曹言啓曰,卽接奉常寺所報,則今此璿源殿酌獻禮親行時祭物,依永禧殿例封進,而造果廳及所用祭器,稟定後知委事,報來矣。謹稽謄錄,則戊戌年酌獻禮時,造果處所,以端暉門外武兼廳爲之,祭器,以戶曹所在取用,癸丑年,因特敎,祭物自內措備,只祭酒進排矣。今番則何以爲之乎?敢稟。傳曰,依戊戌年例爲之。
李魯益,以禁衛營言啓曰,本營把摠趙台錫,身病猝重,勢難察任,改差,何如?傳曰,允。
吏曹參判林漢浩疏曰,伏以惟天惟祖宗,眷佑我邦家,休祥鼎至,元子誕降,上以殿官悅豫,下以億兆蹈舞,歡聲溢於寰宇,和氣遍於遐邇,此誠列聖朝稀有之慶,我東方千一之會。臣亦猥隨大夫之後,獲參呼嵩之班,歡欣忭賀,河海難量。臣初拜天官,以不稱之實,仰首一鳴於崇嚴之下,伏想聖明,亦應俯燭,而誠淺辭拙,不能仰格天心,未蒙體諒之恩,黽勉蹲冒,居然幾半載矣。非不知申暴心肝,冀回天聽,而適値厥月之誕彌,上下大小屈指延頸,顒望之情,一深一日。如臣之區區情私有不可言,因仍盤礴,式至于今,非爲臣才器之可堪而固有之也,蓋緣事勢之所使而不自由也。噫,官職之授人,宜强其所可能,不可强其所不能,不能而且强之,將至於顚沛而僨誤,猶屬一已之私,而僨誤者,卽國事也。固不可强之以所不能之事,一任其僨誤國事也。傳曰,陳力就列,不能者止。臣之不能於見職,卽通朝之所共知,是豈非可止而不可已者乎?臣嘗忝叨爲三銓,今又進而爲亞銓,則世或謂之宿硏,而性本疎闇,跡又冷落,跧伏窮鄕,交遊亦罕。管·華之優劣未聞,崔·盧之世閥全昧,從前銓銜之逡巡,政緣自知者明,近又蒲柳易秋,神精先銷,明不足以辨物,聰不足以補忘,一切世務,便成聾瞽。以若昏憒之狀,冒赴參佐之席,每不覺內省而顔騂。臣雖欲貪戀寵祿,强策久據而不可能也。且臣背有痰腫,始自初夏,遂至深秋,首尾五朔,尙未痊可,漸當日候之寒涼,痰祟尤肆,肩脅互牽,轉動相妨,一番赴公,輒益添苦,除非特許長暇,俾得專意調治,恐病日益深,醫無所施其技矣。自來情勢,旣難蹲冒,目下病狀,又難自力,每當召牌之下臨,冒死違傲,或冀聖慈之垂察,而誠未見孚,罰止問備,抑塞悶阨,愈久彌切。見今邦休滋至,沛澤旁流,凡在含生之倫,擧皆蒙被洪私,各遂其願,臣亦造化中一物,均覆之天,無處不燾,容光之照,無幽不燭。臣何獨自阻而不自鳴,不得被曲遂之澤乎?玆敢唐突呼籲,更陳衷情。伏乞聖明,察臣情而憐臣病,特解銓職,以遂所願,俾得同歸於咸囿萬物之中,千萬顒祝。臣無任云云。答曰,省疏具悉。卿之病勢如此,所請依施。
己巳八月二十七日午時,上御誠正閣。右承旨入侍時,右承旨李好敏,記事官李紀淵,記事官朴綺壽·李光文以次進伏訖。上命書傳敎曰,三明日當行眞殿酌獻禮,大提學牌招,祭文製進。因敎曰,伊日當自內進詣,侍衛以入直磨鍊,二品以上參班之意,知委,可也。又敎曰,新除授宜寧縣監,有當日辭朝之命,而臺諫之署牌,如是屢違,極爲未安。申飭入來,使之卽爲署經,可也。因命退,承史以次退出。
上在昌德宮。停常參·經筵。
洪義浩啓曰,宜寧縣監金載琬,憲府則雖已署經,而諫院則大司諫宋冕載,正言林處鎭在外,獻納韓兢履,正言沈能稷牌不進,只有司諫朴宗臣一人,無以備員署經,何以爲之?敢稟。傳曰,一司除署經。
傳于韓義運曰,同副承旨入侍。
以副修撰李東冕牌不進罷職傳旨,傳于金宗善曰,只推。
以獻納韓兢履,正言沈能稷,持平鄭元善再牌不進罷職傳旨,傳于尹行直曰,只推。
醫官金壽仁書啓,進賀兼謝恩正使判中樞府事韓用龜,連爲無事作行,今月二十四日午時量,渡江入去之意,詮次啓達。答曰,知道。
掌令洪羲俊啓曰,臣言議風裁,本不近似於淸朝耳目之列,而千萬不自意,伏奉栢府除旨,惶隕感頌,罔知攸措。署經有命,天牌荐下,義分是懼,冒沒出肅,而第臣於合啓中,有區區私義之難安者。曾叨臺地,猥陳引避之義,特蒙體諒之恩。揆以前後,宜無異同,以此情踪,何可一刻晏然於臺次乎?請命遞斥臣職。答曰,依啓。
李魯益,以兵曹言啓曰,今此冬至使一行赴燕時,所把驛馬,預爲分定,然後可無窘急之患。今亦依前例知委,而應把驛馬四十四匹內,公忠道八匹,全羅道十匹,慶尙道十九匹,來十月初三日,京中逢點。江原道四匹,咸鏡道三匹,直送安州,同月初七日逢點事,各道監司處,行移,何如?傳曰,允。
李魯益,以兵曹言啓曰,幸行時留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
左參贊金文淳疏曰,伏以臣,弱冠通籍,歷事三朝,蒙被國恩,與天無極,前後所踐歷,非華則膴,而辭不獲命,則輒皆冒膺,此豈臣眞箇堪承而然哉?惟以奔走殫竭四字,爲一部義諦,平生持守,以效塵刹之報也。臣之復叨惠局,今爲三載,亦嘗陳疏丐免,而未蒙開許,則又復黽勉蹲據,以至于今日。其奈桑楡已迫,膏肓莫醫,危症敗兆,日深一日,就使殘喘,賴天之靈,得延歲月,其不可復起爲常人,更備任使之列,則決矣。迺者疾聲之呼,冀被曲遂之澤,而及伏奉聖批,諭之以一時所病,何必深引?臣雙擎莊誦,感激于中,思欲加意調治,仰承德意,間復收拾精神,繙閱簿書,則纔過數行,已覺頭目生眩,眉䐉如鑽,頃刻暈絶,久而乃甦。或有臨急例勘者,則漫不省裏許,而殆同藍田丞之署尾,如是而欲望國事之無僨,得乎?今夫閭巷之麤有貲産者,亦必使聰明解事之人,掌其財粟,量其出入,然後家産有裕,用度無缺矣。我國之設置惠局,實與度支,表裏相須,租稅之所委輸,國計之所支用,專靠於此,其所關係,顧何如,而委之於一介癃病之臣,一任其紕繆而不之恤焉。堂堂千乘之國,治其財賦,曾不若田舍翁之幹家,國體之寒心,孰有加於此哉?臣每念及此,轉益罔措,輾轉床簀,若添一病,若不得趁今遞免,安意就盡,則亦豈我聖上終始生成之意哉?玆不得不畢暴衷懇,更籲於慈覆之天。伏願念重務之不宜久瘝,諒賤疾之必無一幸,亟解臣惠局提擧之任,以便公私幸甚。且臣兼帶籌銜,雖與有司之任有異,一向虛縻,有乖綜核之政。日前賓對,有懸病堂上進參之命,而臣兩脚痿痺,杖而後行。試求朝衣,欲起還仆,特敎之下,又不得蠢動,縱荷聖度包容,郵罰不加,而臣心惶蹙,直欲求死而不得矣。亦乞竝命鐫遞,以安微分,仍治臣屢瀆之罪,以肅朝綱焉。臣無任云云。答曰,省疏具悉。卿之所懇如此,所帶惠堂之任,許遞。
己巳八月二十八日辰時,上御誠正閣。同副承旨入侍時,同副承旨韓義運,假注書南秉寬,記事官朴綺壽·李光文以次進伏訖。上曰,再明日侍衛,以入直磨鍊,而兵曹節目入來乎?義運曰,姑未入來矣。上曰,九日製,或有八月設行之例乎?義運曰,未能詳知矣。上曰,翰林知之乎?綺壽曰,臣亦雖未詳知,而似或有自上有敎而進行之例矣。上命退,承史以次退出。
上在昌德宮。停常參·經筵。
元子誕降第三七日,大殿·王大妃殿·中宮殿·惠慶宮·嘉順宮,內閣·政院·玉堂單子問安。答曰,知道。
藥房都提調金思穆提調李晩秀,副提調洪義浩啓曰,伏未審日間,聖體,若何?中宮殿氣候,何如?元子宮氣候,何如?日屆三七,臣等益不勝歡欣慶忭之忱,敢此問安。答曰,知道。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
尹行直啓曰,行大司憲李直輔,掌令金直淳,持平宋應望在外,執義權丕應呈辭,掌令一員未差,持平鄭元善未肅拜,監〈察〉茶時之意,敢啓。傳曰,知道。
李魯益啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李好敏曰,禮房承旨馳詣宗廟·永寧殿,奉審摘奸以來。
洪義浩,以吏曹言啓曰,卽接通禮院牒報,則以□□眞殿親□□□不可不備,左通禮有闕之代,卽爲變通,以爲擧行之地云。通禮院左通禮有闕之代,口傳擬入之意,敢啓。傳曰,知道。
吏曹口傳政事,以宋文述爲左通禮。
上在昌德宮。停常參·經筵。
未時,雷動電光雨雹,未時申時,灑雨下雨,測雨器水深四分,酉時電光,自人定至夜五更,電光。
李魯益啓曰,來初五日,朝參日次,而明陵親祭齋戒相値,頉稟之意,敢啓。傳曰,知道。
李魯益啓曰,禁衛營將官來言,今日本營軍兵,日次私習云矣,敢啓。傳曰,知道。
李魯益啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,前月十五日,卽第一室誕辰也,而不得行茶禮,今當朔朝,兩聖流虹之節,又在此月,孺慕之誠,告喜之意,盡在此禮,豈可無示意之擧?贊禮行禮曹判書韓晩裕,加資屬耳,熟馬一匹賜給。禮房承旨李好敏,加資亦爲屬耳,半熟馬一匹賜給。大祝·通禮·執禮竝加資,其外執尊以下諸執事,依癸丑年例施賞。
傳于洪義浩曰,殿次知內官梁大宜等三人,各熟馬一匹面給。假次知內官李元碩等三人,各半熟馬一匹賜給。奉爐·奉香差備內官李團宜等六人,各筒箇一部賜給。守直內官金弼良等四人,各上弦弓一張賜給。上直內官劉得祜等九人,各木一匹賜給。別監朴重植帖加,玄啓漢等五人,照羅赤房直軍士等,竝依判下施賞。
以吏曹參議徐有聞牌不進罷職傳旨,傳于洪義浩曰,只推。
洪義浩啓曰,明陵親祭祭文,當爲製進,大提學南公轍,待明朝牌招,何如?傳曰,允。
洪義浩,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
洪義浩,以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十七日辰時,衣幣香燭祭品奉詣吉日,同月十八日辰時俱吉云,以此日時擧行之意,敢啓。傳曰,知道。當以慶熙宮親傳,齋宿處所,以便殿爲之。
傳于洪義浩曰,政官牌招開政,賞典下批。
洪義浩,以吏曹言啓曰,掌試時,各道都事,例以侍從差出矣。公忠道都事朴師晉,慶尙道都事鄭來成,全羅道都事徐道裕,黃海道都事鄭僑,江原道都事閔德基,咸鏡道都事趙運休,平安道都事呂奎明,俱未經侍從,竝依例改差,何如?傳曰,允。
有政。吏批,判書金羲淳進,參判李肇源在外未肅拜,參議徐有聞傳旨未下,右副承旨尹行直進。以尹久東爲執義,徐能輔爲應敎,洪冕燮爲掌令,金宗善爲同義禁,洪時溥爲左通禮,金熙華爲右通禮,朴會壽爲戶曹佐郞,朴民淳爲典牲判官,李厚五爲敬陵令,崔漢翼爲禮曹佐郞,朴大圭爲南學敎授,金愚淳爲中學敎授,金岳淵爲兼引儀,金濟運爲假引儀,李儒秀爲肅川府使,金履度爲分內局提調,洪儀泳爲慶尙左道京試官,任俊常爲公忠左道京試官,趙民和爲全羅左道京試官,鄭元容爲平安南道京試官。李止淵爲公忠都事,任天常爲慶尙都事,沈能栻爲全羅都事,洪起燮爲黃海都事,朴英載爲咸鏡都事,趙經鎭爲江原都事,李潞爲平安都事。奉常直長單金熙龍,應敎金魯應,司果李永老,執義權丕應,左通禮宋文述,右通禮愼宜學。副司果徐有望今加通政加資事,承傳。以李思孟爲愍懷墓守衛官。再政。以成進默爲景慕宮令。
兵批,判書朴宗來病,參判朴宗京病,參議吳翰源病,參知韓始裕入直進,行左承旨金宗善進。副司直單,洪羲俊單付。
以公忠監司金蓍根狀啓瑞山郡守李景德身死事,傳于洪義浩曰,令該曹,口傳差出,使之不日辭朝。
吏曹口傳政事,以林東鎭爲瑞山郡守。
洪義浩,以吏曹言啓曰,璿源殿酌獻禮時,大祝權丕應加資事命下,而雖已資窮,未經準職,何以爲之?敢稟。傳曰,勿拘。
李魯益,以兵曹言啓曰,今九月十八日大駕詣慶熙宮,咸興·永興兩本宮衣幣香燭祭品親傳時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,馬軍二哨爲先廂,御營軍五哨,騎士二番,摠使率領爲後廂,禁軍二番隨駕,禁衛營留陣,扈衛軍官·有廳軍,竝置之,可也。
李魯益,以都摠府言啓曰,今日入直內三廳武兼禁軍及軍兵等,當爲中日習射,而眞殿親行酌獻禮相値,不得設行之意,敢啓。傳曰,知道。
洪義浩,以司饔院監膳提調意啓曰,各殿宮日下生雉,因傳敎全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
洪義浩,以禮曹言啓曰,因行副護軍柳上疏,備邊司草記宣禧墓標內犯葬事,萬萬驚駭,分付禮曹,發遣郞官,爲先摘奸事,允下矣。發遣郞廳,詳細摘奸,則本墓元無垓子定界,而自主峯至外龍虎岡脊,植木爲界,植木之內,初無犯葬者,殿座臺,在於洞口外,則疏本中,謂在墓後臺下,有一塚座臨墓所云者,已極虛謊,至於其外數三塚,皆是屬禁之內云,而定界外最遠之地,不但數三塚,衆塚纍纍,而無論主峯龍虎,案對相望之地坐立俱見處,亦無犯葬處矣,敢啓。傳曰,知道。
李魯益,以兵曹言啓曰,五衛將鄭聖三·權遂,除授在外,過限未上來,忠壯衛將高鳳允,病難供職,呈狀乞遞,輪番之任,不可久曠,竝改差,何如?傳曰,允。
李魯益,以訓鍊都監言啓曰,本局千摠申絅,以別軍職,軍門兼帶,職務相妨,千摠之任,今姑改差,何如?傳曰,允。
醫官金壽仁書啓,進賀兼謝恩正使判中樞府事韓用龜,自渡江後,連爲無事作行,今月二十六日未時量,入柵前進之意,詮次啓達。答曰,知道。
己巳九月初一日辰時,上詣眞殿。酌獻禮入侍時,行都承旨洪義浩,行左承旨金宗善,行右承旨李好敏,左副承旨李魯益,右副承旨尹行直,同副承旨韓義運,記事官李紀淵,假注書南秉寬,別兼春秋鄭觀綏,記事官李光文,檢校直閣李存秀·洪奭周·朴宗薰,檢校待敎朴綺壽,以次侍立訖,時至,通禮跪啓請行酌獻禮,上具翼善冠·衮龍袍,出齋殿,贊禮導上詣版位,北向立,贊禮啓請鞠躬四拜興平身,上行四拜禮,宗親文武二品以上在位者,皆四拜,贊禮導上詣盥洗位盥洗訖,贊禮導上陞自東階,詣第一室尊所西向立,執尊擧羃,贊禮導上詣神位前跪,三上香,義浩奉盞跪進,上執盞獻盞,義運跪受盞,奠于神位前,大祝進神位右東向跪,讀祝文訖,贊禮導上,詣第二室第三室如右禮,贊禮導上降復位,贊禮啓請鞠躬四拜興平身,上行四拜禮,在位者皆四拜,少頃,贊禮又啓請鞠躬四拜興平身,上行四拜禮,在位者皆四拜,贊禮導上詣望燎位,大祝取祝版,奉置于床上訖,贊禮啓禮畢,導上出還齋殿,在位者皆出,問安勿爲之事。出榻敎承史·閣臣,以次退出。
上在昌德宮。停常參·經筵。
夜自一更至五更,電光。
尹行直啓曰,合辭許久闕啓,事甚未安,除在外外,未肅拜·呈告人員,竝卽牌招,何如?傳曰,允。
傳于韓義運曰,同副承旨入侍。
金宗善啓曰,左副承旨李魯益,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,吳翰源落點。
以執義尹久東,持平鄭元善,司諫朴宗臣,獻納韓兢履牌不進罷職傳旨,傳于尹行直曰,只推。
兵曹口傳政事,副護軍單李魯益。
吳翰源,以兵曹言啓曰,今此幸行時,本曹堂上守宮及侍衛,當爲備員,而前參議吳翰源,守宮受點矣,移拜承旨,其代令該曹,以在京無故人,口傳差出,待下批牌招後,守宮單子,更爲修正以入,何如?傳曰,允。
吏曹口傳政事,以金魯應爲兵曹參議。
韓義運,以弘文館言啓曰,副修撰李東冕,連呈辭單,不爲行公,卽爲牌招察任,何如?傳曰,允。
吳翰源,以都摠府言啓曰,今此幸行時,都摠管金履度,以分內局提調進,無以備員,副摠管一員未差之代,令該曹,卽爲口傳差出,待下批牌招察任,以爲備員之地,何如?傳曰,允。
兵曹口傳政事,以李文會爲副摠管,以李謙會爲宣傳官。
韓義運,以觀象監提調意啓曰,元子阿只氏胎封吉利地,江原道春川府淸院子坐之原,京畿道永平縣上里面古鄕校洞酉坐之原,公忠道報恩縣外俗離山大佛寺後水晶峯下酉坐之原三處,依舊例發送本監相地官,更加看審之意,已爲草記蒙允矣。卽者本監地理學敎授方慶國,下去看審,則三處俱爲可合,而永平縣酉坐之原,比之兩處,尤爲吉利,依例備望以入之意,敢啓。傳曰,知道。
韓義運,以觀象監提調意啓曰,元子阿只氏藏胎吉地,京畿道永平縣上里面古鄕校洞酉坐卯向受點矣,吉地旣爲完定,安胎吉日時,令日官,推擇以入,何如?傳曰,允。
韓義運,以禮曹言啓曰,元子誕降頒赦陳賀時,諸道所封各殿宮方物,依例看品內入,而嘉順宮方物中,慶尙道觀察使鄭晩錫,黃海道觀察使李羲甲所封方物,姑未上來,待其齊到,追後看品捧入之意,敢啓。傳曰,知道。
吳翰源,以兵曹言啓曰,今此幸行時,侍衛不可不備,宣傳官有闕之代,口傳差出,以爲備員侍衛之地,何如?傳曰,允。
掌令洪冕燮啓曰,臣庸愚譾劣,淸朝耳目之任,萬不近似,而掌憲除旨,遽下於千萬夢想之外,天牌繼降,義分是懼,雖不得不冒沒出肅,而第臣於合啓中,有私義難安者,曾叨臺地,屢煩引避,輒蒙體諒之恩,由前由後,宜無異同,以此情悰,何可一刻晏然於臺次乎?請命遞斥臣職。答曰,依啓。
吳翰源,以訓鍊都監言啓曰,今此幸行時隨駕武藝別監一百五十人處,饌價錢每人各三錢,依例分給之意,敢啓。傳曰,知道。
吳翰源,以禁衛營言啓曰,依定奪,集賢門入直京中哨軍二十名,哨官一員率領,今九月初三日,與御營廳軍,替代入直之意,敢啓。傳曰,知道。
吳翰源,以禁衛營言啓曰,本營哨官李儒遠,身病猝重,勢難察任,改差,何如?傳曰,允。
吳翰源,以御營廳言啓曰,本廳字內光熙門北邊第一城廊近處體城五間許頹圮處,今方改築,而所入石子,依例浮取於蘆原地之意,敢啓。傳曰,知道。
慶尙道生員金晶燦,幼學鄭淵,幼學趙澤,幼學朴天民,幼學安錫權,幼學韓光範,幼學鄭象晉,幼學鄭象觀,幼學鄭象烈,生員黃莘老,幼學黃巖老,生員黃潘老,生員黃致馨,生員金正奎,幼學黃鶴老,幼學李驥祥,幼學李海祥,幼學李健祥,生員鄭煥,生員鄭夔,幼學鄭墣,幼學李鳳烈,幼學趙胤澤,幼學田啓祥,幼學田有成,幼學李慶國,幼學李鴻國,幼學李德敬,幼學柳秉夏,幼學許儁,幼學李以仁,幼學趙宗洙,幼學李能震,幼學李嘉運,幼學李肇運,幼學李東敏,幼學李夏運,幼學李相和,幼學李相穆,幼學李相權,幼學權正悳,幼學權正近,幼學李基顯,幼學李基中,幼學權正度,幼學李文贊,幼學李浩言,幼學李光岳,幼學趙鎭宅,幼學成有烈,幼學趙鎭邦,幼學成宅烈,幼學姜錫老,幼學姜錫一,幼學姜錫禎,幼學許僐,幼學權必赫,幼學權正九,幼學權正華,幼學權正時,幼學權正采,幼學權正洛,幼學權有成,幼學權必亮,幼學權鐸鍞,幼學柳孝民,幼學權範中,幼學權必瑎,進士朴周敬,幼學權衡,幼學柳守經,幼學權褧,幼學權必祐,幼學權正範,幼學朴思一,幼學朴啓三,幼學朴啓龜,幼學朴致靈,幼學朴致九,幼學朴致陽,幼學李東文,幼學朴民定,幼學朴民秀,幼學李必臣,幼學李潤民,幼學柳中鐸,幼學柳正鐸,幼學柳宜三,幼學柳宜五,生員柳汶龍,生員柳宜漢,幼學李元福,幼學李宜璿,幼學金弼夔,幼學金觀洙,幼學柳學祚,幼學柳德祚,幼學金潤崗,幼學金相權,幼學張東烈,幼學張一燮,幼學張濂,幼學張淀,幼學張澳,幼學張㵯,幼學張,幼學李能仁,幼學李師鎭,進士李能鎭,幼學李孟鎭,幼學李鴻國,幼學曺錫咸,幼學曺錫泰,進士曺錫履,幼學南溶,幼學南,幼學姜大齊,幼學姜德齊,幼學姜必齊,幼學田昌祿,幼學田永祿,幼學田井祿,幼學田文宅,幼學田有宅,幼學田有徹,幼學田有邦,幼學田有積,幼學郭命坤,幼學姜遇赫,幼學姜錫範,幼學姜錫載,幼學郭崇範,幼學郭崇敬,幼學郭廷俊,幼學郭廷儼,幼學金奎燦,幼學金奎煥,幼學成激,幼學成彦幹,幼學李周岳,幼學李元璛,幼學李宜邦,幼學河鎭永,幼學李在龍,幼學李明龍,幼學李伯烈,幼學李敬烈,幼學李敏烈,幼學李正烈,幼學李永烈,幼學李謙烈,幼學李廷烈,幼學李廷祚,幼學李廷奎,幼學河範瑞,幼學河範一,幼學河益明,幼學趙泰晉,幼學趙鳴晉,幼學趙省愚,幼學趙思愚,幼學趙熙永,幼學趙熙再,幼學趙熙禎,幼學趙熙龍,幼學趙熙敬,幼學趙致孝,幼學趙膺孝,幼學趙錫孝,幼學趙弘毅,幼學趙柱夏,幼學趙柱天,幼學趙東植,幼學趙泰毅,幼學趙昌毅,幼學趙柱翼,幼學趙柱永,幼學趙柱植,幼學趙柱漢,幼學趙柱憲,幼學趙元瞻,幼學趙浚,幼學趙重常,幼學趙始一,幼學趙溵,幼學趙始杰,幼學趙文愚,幼學金相秉,幼學金相度,幼學李壎,幼學金恒精,幼學金泰精,幼學金相麟,幼學金相宅,幼學吳道忠,幼學李慶鼎,幼學吳應瑞,幼學李德中,幼學金處剛,幼學金亨剛,幼學金碩剛,幼學金喆剛,生員吳慶觀,生員吳應雲,生員許晸,生員安羽鯉,幼學崔衡重,幼學崔柱斗,幼學洪錫圭,幼學崔柱稷,幼學崔柱浩,幼學崔柱河,幼學鄭奎錫,幼學鄭箕錫,幼學鄭龜錫,幼學鄭睦,幼學金壎,幼學金坰,幼學張潗,幼學張濬,幼學張,幼學都宇燮,幼學都宇鼎,幼學都宇昇,幼學都宇翼,幼學都禹璟,幼學呂宜圭,幼學呂宜壎,幼學呂謹行,幼學宋廷藎,幼學宋廷普,幼學宋廷觀,幼學盧尙俊,幼學盧尙騏,幼學李聖峻,幼學李世峻,幼學林璞,幼學李東奎,幼學文尙赫,幼學文尙九,幼學文善光,幼學宋有臣,幼學宋有成,幼學宋錫采,幼學宋錫玉,幼學宋錫璉,幼學宋錫煥,幼學宋錫謨,幼學宋泰一,幼學宋錫益,幼學宋有謙,幼學宋有奎,幼學宋獻明,幼學權柱國,幼學權贊國,幼學權華國,幼學權孝國,幼學許,幼學許佖,幼學尹宅權,幼學尹宅璣,幼學朴榮,幼學尹宅洛,幼學朴之馨,幼學尹宅民,幼學尹宅五,幼學尹宅鼎,幼學金奎漢,幼學金躍漢,幼學金奎成,幼學金履一,幼學金履常,幼學金器成,幼學李漢楫,幼學李漢模,幼學李漢文,幼學權光洛,幼學權時樞,幼學權啓樞,幼學權遇樞,幼學權明漢,幼學李錫采,幼學李錫琥,幼學李照臣,幼學李宗儉,幼學孫承慶,幼學孫承永,幼學孫鍾玉,幼學孫鍾玖,幼學孫陽魯,幼學孫承遠,幼學孫時永,幼學孫弼龍,幼學李鼎燮,幼學李秉泰,幼學李浚,幼學李章璞,幼學李輝弼,幼學李輝屹,幼學都命寬,幼學都必寬,幼學安貴重,幼學安景聖,幼學安景鑌,幼學李壽權,幼學朴世益,幼學朴世鳳,幼學朴世德,幼學朴世泰,幼學朴鼎錫,幼學朴鼎年,幼學朴鼎璇,幼學裴以漢,幼學裴以健,幼學裴以汶,幼學裴以漸,幼學裴以運,幼學裴以坤,幼學李聖峻,幼學鄭時毅,幼學河鎭洪,幼學河成浩,幼學河遠浩,幼學河鏡浩,幼學河鎭禹,幼學河鎭億,幼學河鎭卓,幼學安明魯,幼學趙永鎭,幼學趙灌,幼學趙昌鎭,幼學趙貞鎭,幼學趙尙鎭,幼學趙浩,幼學趙淳,幼學趙,幼學趙淰,幼學趙義鎭,幼學李運永,幼學李運大,幼學李運哲,生員安夢伯,幼學安弘慶,幼學安弘永,幼學安弘基,幼學朴馨柱,幼學朴馨斗,幼學朴馨郁,幼學朴馨珉,幼學朴俊蕃,幼學朴致儉,幼學安東廈,幼學金弘奎,幼學金弘龜,幼學鄭光淵,幼學鄭光祐,幼學權景美,幼學河鈺,幼學河鉉,幼學河鑅,幼學河,幼學河範衡,幼學河範疇,幼學鄭志濟,幼學李元植,幼學鄭道濬,幼學鄭師益,幼學鄭師範,幼學鄭師憲,幼學鄭師一,幼學許增,幼學林柱洛,幼學林柱奭,幼學林柱大,幼學林柱煥,幼學河致範,幼學河鎭洛,幼學河潚洛,幼學姜暄,幼學姜馥,幼學姜昹,幼學姜晬,幼學姜旿,幼學姜曙,幼學成孝翼,幼學成孝仁,進士成孝天,幼學成孝貞,幼學成孝永,幼學成光璟,幼學成虎弼,幼學成啓直,幼學柳邦幹,幼學安禧重,幼學盧以文,幼學許,幼學安弼贊,幼學許暹,幼學李基億,幼學金璣海,幼學安弼亮,幼學李宗健,幼學柳邦樑,幼學曺泓,幼學許,幼學安弼俊,幼學李基馨,幼學安景裕,幼學安景琦,幼學許晤,幼學許晩,幼學柳邦霖,幼學盧翊文,幼學許傕,幼學曺錫權,幼學許侃,幼學李基沃,幼學安弼邦,幼學曺永權,幼學宋錫洵,幼學許㬈,幼學曺吉文,幼學鄭錫一,幼學成致儉,幼學鄭弘九,幼學鄭弘猷,幼學鄭瑞奎,幼學鄭禹善,幼學李元伯,幼學文斯玉,幼學文斯瑩,幼學文斯珏,幼學孫東佐,幼學孫必佐,幼學孫夢敖,幼學孫夢尹,幼學孫慶在,幼學成光琇,幼學成光漢,幼學李時馨,幼學成仁魯,幼學李門瞻,幼學鄭瑨,幼學鄭惟魯,幼學鄭惟敬,幼學洪始雨,幼學宋應敬,幼學宋嗣殷,幼學鄭天默,幼學金拱辰,幼學朴萬榮,幼學朴東欽,幼學李永穟,幼學李永稷,幼學金相燦,幼學金爾柱,幼學權星度,幼學金弼敎,幼學金麗宅,幼學金麗韋,幼學閔致有,幼學閔致郁,幼學盧光瑾,幼學盧約文,幼學權範極,幼學曺以道,幼學曺明運,幼學金敬敎,幼學趙雲鵬,幼學安景珍,幼學許儻,幼學曺瑀文,幼學柳邦權,幼學盧德文,幼學李啓林,幼學宋箕增,幼學曺奎文,幼學曺國文,幼學許峋,幼學李啓觀,幼學曺繼文,幼學許崑,幼學宋文增,幼學李啓仁,幼學曺尙文,幼學權柱漢,幼學權復樞,幼學朴天健,幼學金魯鍊,幼學曺胤溟,幼學安處大,幼學權,幼學鄭東贊,幼學趙柱泰,幼學柳之五,幼學金景贇,幼學曺聲宅,幼學呂宜一,幼學成致德,幼學曺錫井,幼學河經浩,幼學李聖耇,幼學柳壎,幼學孫命宜,幼學孫德宜,幼學梁星度,幼學權有成,幼學河致中,幼學崔碩能,幼學曺昌祐,幼學曺允泳,幼學曺啓義,幼學河懿範,幼學曺義振,幼學姜得煥,幼學姜錫朋,幼學李基祚,幼學姜馪,幼學姜泰煥,幼學姜尙煥,幼學姜肅煥,幼學姜日煥,幼學姜在寧,幼學姜啓煥,幼學姜在熙,幼學李潤壽,幼學李邦榮,幼學李邦澤,幼學李邦烈,幼學李德基,幼學李恒國,幼學權忠夏,幼學權思稱,幼學安文石,幼學安德顯,幼學安德光,幼學李斗榮,幼學李處榮,幼學盧國賓,幼學盧國良,幼學盧尙臣,幼學柳必權,幼學柳一權,幼學柳星權,幼學柳準權,幼學柳奘,幼學柳埆,幼學李陽彦,幼學李德樑,幼學李廷樑,幼學李仲樑,幼學李鱗樑,幼學李胄華,幼學李贊華,幼學全弘慶,幼學全宅溟,幼學全弘燦,幼學全弘曄,幼學全弘鳴,幼學全弘履,幼學全宅仁,幼學全宅東,幼學金仁壽,幼學金弼壽,幼學金檜壽,幼學金驥壽,幼學金奎壽,幼學金靜壽,幼學金鵬壽,幼學金極壽,幼學金陵壽,幼學金蓮壽,幼學金希壽,幼學金一壽,幼學金養壽,幼學金岱壽,幼學金熙壽,幼學金哲壽,幼學金鎭岳,幼學金鎭億,幼學金鎭玉,幼學金鎭運,幼學金鎭漢,幼學金鎭國,幼學金鎭龜,幼學金鎭龍,幼學金鎭鳳,幼學金鎭恒,幼學金鎭鎬,幼學金鎭南,幼學金鎭洛,幼學金鎭宇,幼學金鎭九,幼學金鎭五,幼學金鎭華,幼學金潤海,幼學金潤行,幼學金潤玉,幼學金潤德,幼學金九燦,幼學柳鳳祚,幼學柳暹祚,幼學李永發,幼學李永圭,幼學李永贊,幼學李秀聃,幼學金弼亮,幼學金壔,幼學金弼朝,幼學崔箕鎭,幼學李鑽,幼學李秉倫,幼學盧璧文,幼學盧尙武,幼學申宅周,幼學申宅重,幼學申宅鼎,幼學申福應,幼學金性儒,幼學金升敎,幼學金泰敎,幼學金履坦,幼學姜履載,幼學姜溥淳,幼學姜秉淳,幼學羅衡鎭,幼學張尹燮,幼學張夔燮,幼學柳履祚,幼學柳鼎祚,幼學柳昇祚,幼學李漢儀,幼學金柱正,幼學金柱卓,幼學金相虎,幼學金亨燦,幼學金龍壽,幼學金虎壽,幼學金麟壽,幼學金恒壽,幼學金琮燦,幼學金瑛燦,幼學金宇燦,幼學金趾燦,幼學金道燦,幼學金璋燦,幼學金甲燦,幼學金復燦,幼學金南燦,幼學金衡壽,幼學金華壽,幼學金翼壽,幼學金璧壽,幼學金庚燦,幼學崔光翌,幼學裴永愿,幼學李大儉,幼學李星燁,幼學鄭益民,幼學金漢鼎,幼學金琨,幼學曺景鐸,幼學鄭桓,幼學金震極,幼學安必暾,幼學金㯳大,幼學曺世淵,幼學金璋,幼學金致慶,幼學安必曄,幼學金處默,幼學安重珍,幼學鄭益地,幼學金履七,幼學李邦彦,幼學李鎭烈,幼學金時哲,幼學曺宇喆,幼學金敬默,幼學金晦燦,幼學朴光穆,幼學金觀壽,幼學金頤壽,幼學金鼎壽,生員金宛燦,幼學金馹燦,幼學孫錫遠,幼學崔興中,幼學崔興東,幼學朴基漢,幼學崔奎燦,幼學成泰祉,幼學李顯國,幼學李賓國,幼學李華國,幼學李衡國,幼學李昌植,幼學李德基,幼學李誠國,幼學姜文遇,幼學姜文悅,幼學安永宅,幼學李仁杰,幼學李商霖,幼學成致柱,幼學李學秀,幼學李宜秀,幼學李仁彦,幼學姜碩祚,幼學韓光漢,幼學韓光履,幼學韓光兆,幼學韓光烈,幼學韓啓魯,幼學韓元祚,幼學姜錫弘,幼學姜錫範,幼學成師龍,幼學成師悅,幼學李再桓,幼學李國禎,幼學李國欽,幼學許述,幼學許極,幼學許棷,幼學金輝運,幼學金躋運,幼學金履文,幼學文正儒,幼學文正翼,幼學李敏中,幼學李景烈,幼學李國烈,幼學權爝,幼學權爓,幼學權,幼學權,幼學權正鑽,幼學權正錘,幼學權正學,幼學權正然,幼學權正奎,幼學權正範,幼學朴民定,幼學朴民秀,幼學權九成,幼學李在衡,幼學李光理,幼學金彦儒,幼學金哲儒,幼學金駿儒,幼學金龜運,幼學金致一,幼學朴世賢,幼學朴世虎,幼學朴師景,幼學安義權,幼學安尙權,幼學趙湜,幼學趙汶,幼學趙始澤,幼學安漢權,幼學安濈,幼學安瀅,幼學安浹,幼學李潤綱,幼學李春燮,幼學李潤碩,幼學安聖權,幼學趙宅愚,幼學趙意大,幼學趙永愚,幼學趙始賢,幼學趙得運,幼學趙奎運,幼學趙昌鉉,幼學李文器,幼學黃德中,幼學黃載岳,幼學安錫魯,幼學安泊,幼學朴宗赫,幼學朴馹,幼學朴駪,幼學李塾,幼學李相稷,幼學李㿤榮,幼學李敬國,幼學李佑國,幼學成致達,幼學李相贊等疏曰,臣等竊伏以我先王,以名敎立國,崇奬學問之士,褒旌忠義之人,如恐不及,遂成一代之俗,所以爲維持國脈於萬億載之久者也。夫學問忠義,本非二道,但學文之工,可見於平常之日,而忠義之節,必著於危難之時,故兼之者蓋罕,若故正言臣李魯,平時講道,從遊諸師友之間,臨難忘身,至入三壯士之目,生而與義將之一,歿而被榮贈之恩,褒崇之方,非不至矣。第伏念以若行誼,以若事功,尙無易名之擧,則恐欠象賢之典,夫太常之議,係朝家之處分,而使潛光幽跡,得以上徹,則臣等之責也,玆敢將其本末,略陳於黈纊之下,惟殿下,試留神而垂察焉。李魯,本慶尙道宜寧人也,少遊文貞公臣曺植之門,得聞爲學之大方,而其同門若文穆公臣鄭逑,文貞公臣金宇顒,相推許爲道義之交,弱冠成進士而入太學,則際宣祖卽祚之初,上疏訟乙巳諸臣之冤,而罪當時群小之奸,此其學問之正,可驗於諸生之時也。及夫登第,而値辛卯倭書之至,則上先事之疏,請修築山城,以省民力,請委任邊帥,以責成功,進團兵之策,而曰,務精不務多,進選將之計,而曰不師古賢,難爲司命,獻答倭之書,則有曰,爲文奇崛,則以爲侮也而不喜,精深則以爲微也而難曉,他如所謂宿衛之不可單弱,武庫之不可輕發,除雜色軍,使輸器械芻糧,勅守邊吏,毋貪功而戒嚴封疆,累累五千餘言,無非謀國之至計,迨夫狂氛越海,列郡瓦解,則倡起義旅,飛檄一路,以鼓忠臣義士之氣,其文有曰,七十州之忠義掃如,二百年之培養安在,等是死也,寧死於義。又曰,讀書平日,皆懷報國之心,臨危此時,宜樹死君之節,一時見者,無不攬涕而奮袂,至今勃勃猶有生氣,可想其下馬草檄,上馬擊賊之狀,當晉陽會兵之日,與招諭使文忠公臣金誠一,前縣令忠毅公臣趙宗道,同坐矗石樓,見空城無人,賊壘四逼,擧目山河,執手慷慨,於是金誠一,爲之歌曰,矗石樓中三壯士,一盃笑指長江水,長江之水流滔滔,波不渴兮魂不死,此所以有三壯士之名也,遂協力共守,斬賊鼎津,卒完保障之地,其外戰守之功,備載龍蛇日記,臣等不敢一一枚擧,而至其移書天將,陳大義而獻勦賊之策,馳檄倭軍,數秀吉而聲篡逆之罪,其言多奇偉磊落,足以聳動中國之士,震慴絶域之人,及在體察使文忠公臣李元翼之幕,規劃兵機,多所裨益,至如湖南列郡之辦種勸農,奠民業於荷擔之際,江右諸城之浚壕完堞,備戎務於伏莽之中,其指揮方略,亦可見經綸之一端,畢竟竭力於數十郡戰守之場,殫誠於七八年奔走之際,功未究而身歿於途道之間,其平日死事之願,不幸而中矣,粵在壬辰,宣祖大王下敎本道,歷擧義將十人,而李魯名列第三,奬之以忠義信厚,望之以恢復根柢,恨其聞名之晩也。至仁廟壬申,故觀察使臣吳䎘,與陜川倅臣柳袗,同登矗石樓,誦三壯士之句,爲刻揭其詩,吳䎘序之曰,三壯士,皆嶺南之秀,樽俎之間,聲韻悲壯。又曰,揭之以激後來義士之膽,至今登斯樓者,讀詩與序,無不扼腕慷慨,立懦夫於百世,涕志士於千秋。逮我英宗大王乙酉,因道臣狀聞,下敎曰,三壯士中二人旣旌,一何漏也,無乃其時不聞而然耶?令該曹,勿循常例,卽爲回啓,以示追故事樹風聲之意,特贈禮曹參議,兩朝褒奬之典,不但一方之士民,欣聳攢手,抑亦九原之英靈,感結知榮,臣等第伏惟念,李魯學有師承,旣爲士林之尊仰,義著危急,屹然一路之干城,共事三臣,豈有軒輊?金誠一·趙宗道,皆已蒙賜諡之典,獨李魯未與,是或當時未遑之典歟,抑由公議未徹之故歟?臣等不勝訝惑之至。今我主上殿下,丕承休烈,善繼善述,咸擧列朝之闕典,至於學問忠義,尤爲表尙,或贈或旌,靡或有遺,所以臣等於前年秋,以李魯加贈請諡事,上言于蹕路,其時吏曹覆啓,廟堂獻議,以爲贈參議臣李魯,當壬辰之難,其貞忠孤節,不愧古人,在朝家崇報之政,合施贈諡之典,而上言與上疏,上徹則同,其路各異,四件之外,不以疏〈而〉以上言,貽羞不少,上言內辭緣,置之爲宜,臣等於是乎,實仰朝家優待李魯之盛意,而只緣臣等以窮鄕曲巷之人,未諳格例,不以疏而以言,竟未蒙允兪之音,自訟固陋,惶愧無地,玆又不避瀆屑之誅,拜章叫閽,更冀上徹。伏乞聖明,特施一視之恩,亟降加贈易名之典,以光聖德,以幸斯文,臣等無任云云。省疏具悉。今見疏本,卽於向者,因上言廟堂回啓請置之事也。蓋此人之忠節,宜有褒美之政,然加贈易名,國之重典,況有英廟一番特贈之恩,則今不可輕易疊施,令該曹,更加商確稟處,爾等退修學業。
己巳九月初二日辰時,上御誠正閣。同副承旨入侍時,同副承旨韓義運,假注書南秉寬,記事官朴綺壽·李光文,以次進伏訖。上曰,昨日雷雨,似或有雨雹處,別無傷於農形乎?義運曰,似無大段受傷者矣。上曰,今非收聲之時乎?義運曰,收聲之節,在於十月,而今則非收聲之月矣。上曰,近來下直守令,皆給馬下去乎?義運曰,三南守令,有給馬之敎,故皆給馬下送矣。上曰,瑞山郡守下去時,亦給馬乎?義運曰,然矣。上曰,昨日吏曹參議罷職傳旨未下,而判書入來,在前有如此之時,則參議傳旨,因爲休紙,此後則不但政官,或有傳旨未下者,則隨爲提稟,可也。上命退,承史以次退出。
上在昌德宮。停常參·經筵。
王大妃殿進御加味只梗二陳湯前方中,去黃芩,加瓜蔞仁·桑白皮各一錢,自今日一貼式煎入事。出榻敎
尹行直啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,禁衛營將官來言,今日本營軍兵,日次私習云矣,敢啓。傳曰,知道。
吳翰源啓曰,御營廳將官來言,今日本廳軍兵,日次私習云矣,敢啓。傳曰,知道。
尹行直啓曰,行大司憲李直輔,掌令金直淳,持平宋應望在外,執義尹久東,持平鄭元善牌不進,掌令一員未差,監察茶時之意,敢啓。傳曰,知道。
以執義尹久東,持平鄭元善,司諫朴宗臣,獻納韓兢履牌不進罷職傳旨,傳于尹行直曰,只推。
以副修撰李東冕牌不進罷職傳旨,傳于尹行直曰,只推。
洪義浩,以吏曹言啓曰,新除授公忠道都事李止淵呈狀內,矣身與西原縣監趙鎭球,有同姓四寸娚妹應避之嫌,法不當冒赴云。未赴任都事,與守令相避,則都事遞改,載在法典公忠道都事李止淵,改差,何如?傳曰,允。口傳差出。
吏曹口傳政事,以李魯新爲公忠都事。
吏曹口傳政事,兵曹參議韓始裕,參知金魯應。
李好敏,以觀象監提調意啓曰,元子阿只氏安胎吉日時,令日官推擇以入事,草記蒙允矣。招問日官,則藏胎之法,五朔以藏,而來十二月,旣準五朔,且是吉月云,以此月擇入,何如?傳曰,允。
吳翰源,以兵曹言啓曰,武臣賓廳講書及武經講書人員加抄,別單書入之意,敢啓。傳曰,知道。
吳翰源,以訓鍊都監言啓曰,本局局別將朴明勳,身病猝重,勢難察任,改差,何如?傳曰,允。
上在昌德宮。停常參·經筵。
吳翰源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行直啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
吳翰源啓曰,禁衛營將官來言,今日本營軍兵,日次私習云矣,敢啓。傳曰,知道。
吳翰源啓曰,御營廳將官來言,今日本廳軍兵,日次私習云矣,敢啓。傳曰,知道。
尹行直啓曰,卽者義禁府都事來言,再明日幸行時,本府堂上一員,當爲隨駕,而判義禁李集斗,以漢城判尹導駕進,同義禁李好敏·金宗善,以承旨隨駕,同義禁鄭東觀在外,無進參之員,何以爲之?敢稟。傳曰,在外同義禁許遞,令該曹,口傳差出。
吏曹口傳政事,以權常愼爲同義禁。
尹行直啓曰,行大司憲李直輔,掌令金直淳,持平宋應望在外,掌令一員未差,執義尹久東,持平鄭元善牌不進,監察茶時之意,敢啓。傳曰,知道。
以執義尹久東,持平鄭元善,司諫朴宗臣,獻納韓兢履牌不進罷職傳旨,傳于尹行直曰,只推。
李好敏,以吏曹言啓曰,新除授咸鏡道都事朴英載呈狀內,矣身生母,素患痰癖之症,當此換節之時,一倍添劇,萬無離側之路,卽速入啓遞改云。其親病旣如是沈篤,則有難强令往赴,改差,何如?傳曰,允。
吳翰源,以備邊司言啓曰,卽見全羅監司李冕膺狀啓,則以爲當此大歉之歲,公都會及選武馬兵等都試時,文武擧子之齎糧遠赴,試邑差備之供億節次,爲弊不少,一竝退行于明年秋成後擧行爲請矣,都會都試之許令退行,旣有他道已施之例,而湖南則災歲赴試之弊,尤所當念,依狀請,公都會及選武馬兵等都試,竝令待明秋設行,何如?傳曰,允。
吳翰源,以禁衛營言啓曰,今九月初六日明陵幸行時,本營留都事,命下矣。依兵曹節目,外營各處入直將官軍兵等,依例除標信出用,銅龍門·建陽門·集賢門·西營入直將官軍兵,以訓鍊都監將官軍兵,前期一日替代,竝與新營入直騎士,待標信赴陣,而還宮後,竝還爲入直,新營則千摠李邦城,哨官李守麟·鄭龍河,敎鍊官金漢興,兼別破陣二名,工匠牙兵三十五名,率領入直,南別營,則哨官咸敬行,別騎衛二人,別破陣十名,率領守直,火藥庫,則哨官余敏贊,兼別破陣六名,別破陣八名,率領守直之意,敢啓。傳曰,知道。
上在昌德宮。停常參·經筵。
藥房都提調金思穆,提調李晩秀,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李直輔,掌令金直淳,持平宋應望在外,執義尹久東,持平鄭元善未肅拜,掌令一員未差,監察茶時之意,敢啓。傳曰,知道。
吳翰源啓曰,備邊司郞廳來言,今日賓廳日次,而明陵親祭齋戒相値,不得來會云矣,敢啓。傳曰,知道。
傳于金宗善曰,左承旨入侍。
洪義浩啓曰,明日大駕詣明陵,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
洪義浩啓曰,吏曹郞廳來言,今此幸行時隨駕官單子,當爲修正,而憲府無進參之員,除在外外,未肅拜人員,竝卽牌招,何如?傳曰,允。
洪義浩啓曰,吏曹郞廳來言,本曹堂上一員,當爲隨駕,而判書金羲淳別雲劍進,參判李肇源在外,參議徐有聞服制,無進參之員云,何以爲之?敢稟。傳曰,參議許遞,前望單子入之,待下批,牌招察任。
吏曹參議前望單子入之,曺允遂落點。
以持平鄭元善牌不進罷職傳旨,傳于尹行直曰,只推。
以吏曹參議曺允遂牌不進罷職傳旨,傳于洪義浩曰,只推,更爲牌招。
洪義浩,以吏曹言啓曰,咸鏡道都事朴英載,纔已草記改差矣,本道程途最遠,試期在近,都事有闕之代,口傳差出,使之催促下送,何如?傳曰,允。
吏曹口傳政事,以徐長輔爲咸鏡都事。
李好敏,以觀象監提調意啓曰,胎封時,安胎使·從事官·書標官·監役官·陪胎官·奏時官各一員進去,各監其任,例也,而庚戌年胎封時,因特敎,從事官除之,監役官,以本邑守令,陪胎官·奏時官,以本監官員一員,兼擧行矣,今番則何以爲之?敢啓。傳曰,庚戌年例爲之。
吳翰源,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
禮曹啓目粘連,元子宮藏胎吉日,來十二月二十一日午時,始役十一月二十日卯時,開基十二月初九日卯時,發胎十二月十八日卯時,何如?判付啓,依允。
應敎徐能輔疏曰,伏以華虹呈瑞,震索協吉,彌月不遲,元良誕降,宗社億萬年無疆之休,實基於今日,臣民慶忭,小大惟均。仍竊伏惟,無憂者其惟文王乎,此子思子所誦傳孔子之言也。夫自羲·軒以來,聖人之得位得祿,得名得壽,夫孰非大德之受命,而必稱文王爲無憂者,豈不以文王,以聖繼聖,而又有聖嗣,爲之善述,克昌厥後,受天明命,垂令名於萬億,永寶籙於八百耶?惟我殿下,以聰明睿智之姿,繼重熙累洽之緖,自天申休,篤生元良,是位也文王之位也,是祿也文王之祿也,修文王之德,行文王之政,是亦文王也。萬億永名,八百寶籙,不足多也,而後之君子,亦必以無憂稱之,豈不盛哉,豈不休哉?雖然文王元子,亦未嘗自成厥德,實惟由於文王之身敎與夫早諭之有方,文王有緝熙敬止之德,故武王亦有綏萬屢豐之效,此皆文王,以身先之,爲法於武王。若謂文王,不煩身敎,而武王生知,臣未敢信也,然則殿下之一動一靜,一施一措,尤豈前日之比乎?誠於淸晝燕閒之時,應接機務之際,常自省檢,以爲吾之所以緝熙敬止者,無媿於文王之德乎?吾之所以懷保惠鮮者,無遜於文王之政乎?及則益加勉勵,惟恐或虧,不及則痛自警惕,惟恐不克。凡發號施令,起居語默,一以文王爲師,旣以立聖德之基本,仍以爲貽燕之大範焉。至若早諭之方,略見於內則文王世子及保傅之篇,試令經幄之臣,朝夕討論,於三代美規,有足想見,不惟敎養元良之要,亶不外此,其於資益聖學之道,爲助亦多,張子所云敎小子,亦可取益者,正謂此也。臣聞召公之告成王曰,若生子,罔不在厥初生,自貽哲命,朱子之言曰,一歲有一歲之敎,二歲有二歲之敎,至于二十來歲,聖賢姿質,已自九分成了,若使召公·朱子,而不知道也則已矣,如其知道,今日之所以保養薰陶者,豈可以知思之未開,而一毫少緩也哉?至若乳保陪御之類,必擇溫良,襁褓璋裳之屬,宜從儉約,臣固知我朝家法,靡不容極於敎養輔導之節,而敢以古昔徽言,爲殿下誦之,伏願勿以人廢言焉。臣奉使無狀,自底顚沛,日夕悚息,大何是俟,迺者聖度天大,薄罷未幾,恩敍遽降,繼以玉署新命,自天有隕,臣誠驚惶感激,若夢疑眞。噫,持斧重任,本非如臣疎迂所可堪承,一擧足而瘡疣百出,不能對揚我殿下懲貪恤隱之盛德至意,臣罪已無以自贖,而乃若問啓中云云奏御之辭,務欲從實,倉卒書對,言不暇文,而伊時誨責之敎,實是大舜隱惡之聖意,臣方莊誦欽仰之不暇,何敢爲分疏之計,而至於按覈使査啓,與臣所論,不可但以相反言。夫奉命採聞,臣與按使一也。事君勿欺之願,按使與臣,亦必無異,而其言之不同若此,臣雖曰,臣言是實,按使亦曰,按使之言,是實,逖矣西土之情,旣無以直達紸纊,則殿下何從,而燭其枉直?然則雖使臣,罄山竹而爲說,不足以證其不枉,然喜直惡枉,人情之所同,藉令按使,見瞞於一時,或能怳然於臣之一言,而使是非黑白,一歸於正,則是豈但臣與按使之幸?實朝廷之幸,臣於是,亦何敢終默也?大抵査啓之一篇摠斷,都在於跋辭中按藩以後,政令專尙於威猛,巨細不遺於査櫛,惟怒難制,則不無刑杖之稍過,任怨做去,則自致謗毁之交騰四句語耳。夫尙猛也,任怨也,巨細之不遺也,刑杖之稍過也此四者,亦有公私之別,不審按使所稱四者,是皆爲公云乎,爲私云乎?苟皆爲公也,則或可歸之於性偏所失,而如其爲私也,則威猛者雖抉,受之者獨不哀乎,査櫛者雖巧,當之者獨不困乎?刑杖之過,不可謂之宣化,謗毁之騰,眞可見其群情,未知按査之言,何所主而言也?且其按査也,雖謂之盤詰於營下胥校,關問於管內列邑,營下胥校,半是助虐之徒,列邑吏鄕,又當積畏之餘,以此覈彼,無異謀裘於狐,況又奸婢狡史,依舊布列,關節遍行於暗地,嚇喝日及於犴狴,使不得一事從實,而所謂營上公簿,又皆變幻日月,增減數爻,無一可憑,未知按使,不曾覺此否?以若供招,以若文簿,謂之信蹟,則誠過矣。監司治忽,異於守宰,凡錢穀出入,罪囚勘科,各有公文,布在列邑,臣於暗行時,不徒耳聞於巷議,又皆目擊於關題,今其謄本,俱在橐中,焉敢誣也?按使則謂臣啓爲,形跡似具而反微,端緖若露而未究,臣則謂按使之啓,形跡全未具,而端緖太不露,臣請只以査啓中掩護不得者,略陳之。周牢之及於平民世鄕事,按使謂之某也幾次,某也幾次,均無不可,噫,此何言也?噫,聖人所恤,莫大於刑,而周牢之刑,非盜禦大惡,莫或施之,諸囚所坐,設如査啓所論,擬縛非眞縛,而擬縛之反坐,施以周牢者,豈可謂之均無不可乎?至於蔡仁樂輩,亦是世鄕之類,而欲掩冊客之捧賂,酷施刑牢之毒手,則如此者類,安得不籲天呼冤,而按使,則曰以過際,人見之不同如此,臣何必强求其合?崔致爀·嚴守佃事,此輩案名,與本名,間有差殊,卽是臣只聞本名,而致爀之獄,西民多稱其冤,蓋聞致爀之罪,本是微眚,而旣竄其身,又收孥其家屬,及其發配之後,忽謂有私書悖謾,還致營獄,旣受毒刑於巡營,又被猛棍於中營,體無完膚,脛骨盡露,而猶且不死,則監司反以棍之不猛,發怒咆哮,責斃狀日急,故獄卒輩,怯於威風,勒令飮滷,飮滷而猶不斃,則又使中營,加施重棍,遂卽致命。致爀八耋失明之母抱持呼冤之狀,有不忍見,査啓所謂雍容處之者,指此光景而言耶?且以事理推之,致爀私書,果有悖謾之辭,宜其謹受密傳,唯恐人知,豈有公廳稠坐,陡然露傳,以致現捉之理,筆蹟之眞贗,必有可驗,傳者之脈絡,必有可問,而不此爲,故西民之公稱冤枉,正以此也,而以今餘威,如渠殘命之冤與不冤,何能辨暴也?嚴守佃,本是安牧之所囑,而以安牧之囑,刑囚安獄,則不死何待?守佃自來蠢蠢,無足備數,而忽以奸鄕之目,死於桁楊,死非其罪,人皆冤之,而萬目所睹之獄中致斃者,亦曰,被放月餘致死,則他尙何說?鄭觀采作錢餘剩事,果是該閫之謬例,然詳定外加剩則一也,在閫營則還徵,在巡營則勒捧,此果何許法典也?所謂猪糠垈稅與驛站之弊,如欲爲民防役,則巡營之詳定外加捧者,亦不甚薄,何苦攫他人瑣瑣之剩,苟且爲之,把作私惠耶?雖然何不早爲之,而始於遞歸時爲之乎?且其所爲節目,皆是臣復命後始爲粧出者,其窘遁彌縫之狀,政所謂欲巧反拙,而按査之若是費辭,曲爲周遮,不已勞乎?巡耗作錢,勒捧高價事,雖以吏輩粧撰之招,成冊之再退三退,不敢全諱。夫列邑畏此道伯,不啻豺虎,無厭之慾已著,道內則初次所報,已自翔踴,而一退一加,再退再加,至于三退,其所增加,顧當如何,而況其退送之營題,多是市儈賈豎之所不道者,雖於臣足跡所到,還民倉胥之疾首罵詈,有足代羞,按使則乃曰,一退二退,不必爲操縱,惜乎按使,早年立朝,佩符按節,皆其倘來,志趣所在,何如是也?加分耗査徵米事,臣之所採聞者,奚止於書啓所載之數,而旣不遍一路而按簿,故只以見聞之最有明驗者仰陳,而乃若西土喧傳之言,又不止於査啓所載之數而已。蠹國病民,一至於此,而按使猶曰,事出仍襲,意非苟爲,雖急爲人營護,獨不念國法之益至蕩然乎?按使之說,雖皆歸罪,於列邑監色之混分偸弄,監色者,營邑之使之典守者也,監司者,朝廷之使之典守者也。在監色則謂之偸弄,在監司則謂非苟爲可乎?今其査啓曰,加分査徵之屢千石,或帖給於裨吏,或酬應於親知,自潤其橐,殊涉情外,誠如其言,監色輩之偸弄國穀,在監司,可謂愈多而愈幸,國家之置還餉,果爲監司此等事而設耶?且監色之偸弄國穀者,或與他吏而同惡,或與所親而相分,則皆可謂之非苟爲,亦可謂之不自潤耶?勅庫錢殖利事,按使之啓,多費說話,擧歸之於京差之事,至謂之不可疑人於不當疑之地,其言似若忠厚,而獨奈先除利條捧上之文跡昭在,何哉?至若自下那移之云,下吏眞有是也,其罪當死,何無一箇勘罪?況五萬錢貨,不爲不多,曾謂不遺巨細之政法,乃有此失之照檢耶?金店事,除却他說,苟有一分恤民之心,一路設店,何至過十?況設店牟利之輩,惟恐店壙之或廢,若非責稅之甚酷,何至乍設旋廢?贖鍰事,減之又減者,猶不減萬二千之多,此亦非出於民者乎?輕罪收贖,雖曰,法典,憑藉法典,椎剝生民,乃至於此,而歸諸私橐,下落無憑,則按使强以名之曰,刑贖之物,分給工妓,仍又曰,求諸事理,亦或無怪,按使之說,可謂識事理,而爲人分疏,亦可謂至矣盡矣。臣之所欲言者,奚止於此,而査啓之所全諱者,臣亦不欲更提,蓋按覈云者,按其虛實,覈其有無之謂也。道臣苟有所犯,只當曰,繡啓爽實,繡啓果不差誤,亦當曰,道臣有罪,許多條件之中,如或或有而或無,則直曰,某事則繡啓差爽,某事則道臣有罪,可也。今其査啓跋辭之張皇說去者,條條彌縫,件件周遮,而至於彌縫不得,周遮不得之處,則曰,乍施曰,曰反隅,曰殊涉情外,曰不可疑人於不當疑,何其遣辭之巧詐,用意之回互若是之甚也?抑前道臣,專尙威猛,故按査亦怕餘威而然歟?誠可哀也已。噫,査案一出,諸般事件,與臣所論,不啻牴啎,臣之奉職不稱之罪,於是益著,尙何顔面,更廁朝端,而若臣之所隱憂則有之,紀綱掃地,貪風日熾,民生塗炭,幽冤莫達,彼蚩蚩之氓,渠有何知,只謂繡衣者,王朝奉命之臣,有瘼則宜無所不達,有達則宜無所不撟,而只緣臣人微而望淺,才疎而言輕,畢竟歸宿,乃與書啓所陳,一切相反,將使幾萬嗷嗷之民,擧懷抑菀,而後之銜命之臣,亦必以臣爲戒,莫敢以實陳聞,臣罪至此,尤合萬殞。伏乞聖明,亟降威罰,以治臣溺職之罪,俾嚴國焉。臣無任云云。省疏具悉。
己巳九月初五日未時,上御誠正閣。左承旨入侍時,行左承旨金宗善,假注書南秉寬,記事官朴綺壽·李光文,以次進伏訖。上曰,明日開門,何時爲之乎?宗善曰,罷漏後半,當開門矣。上曰,日氣如是陰曀,明日似有雨意乎?宗善曰,昨日日候亦如此,而夜來霜降而不雨矣,明日似或如是矣。上曰,曺允遂,初入吏曹參議望乎?宗善曰,然矣。上曰,吏曹參議通望,而未及爲者誰也?宗善曰,曺允遂·金魯敬·南履翼也。上曰,吏曹參判通望,而未及爲者誰也?宗善曰,惟鄭東觀一人也。上曰,鄭東觀通望,在於何時乎?宗善曰,慶尙監司遞來前通望矣。宗善曰,自今月,各司皆用杖,而姑未用棍,今番陵幸,如有用棍處,則兵曹與隨駕營門,依例爲之乎?上曰,今番陵幸,異於遠處,陵幸用棍,一節除之,可也。仍敎曰,擊錚罪人刑推,亦除之,而幸行後初七日初八日,又値齋日,若有擊錚罪人,則自初九日後,除刑推草記爲之,可也。命書傳敎曰,明日出宮內門路,以協陽門爲之。惠慶宮進服加味君子湯前方中,去白扁豆。吉更,加便香附一錢,白芍藥·當歸各七分,唐木香五分,自今日一貼式煎入事。出榻敎仍命退,承史以次退出。
上在昌德宮。停常參·經筵。
藥房口傳啓曰,喬陵祗謁,儀衛已戒矣,曉來風寒陡嚴,殆若初冬,郊原氣候,尤異城闉,此時勞動玉體於一舍之有妨於大聖人節宣之方,百官軍民之區區下忱,固無暇言,而我殿宮惟憂之念尤迫,玆敢聯籲。伏乞亟寢成命,改涓吉辰,千萬顒祝,惶恐敢啓。答曰,時刻已到,嚴鼓已下,豈可臨時無端退行乎?
傳于李好敏曰,諸司預備。
尹行直啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于尹行直曰,今日擧動時,駕轎不卽待令,當該司僕僉正,令該府,拿問處之,員役,令攸司科治。
尹行直啓曰,卽者義禁府都事來言,今日還宮時駕側擊錚罪人鄭台容等三十五人,移送刑曹云矣,敢啓。傳曰,知道。
兵曹,大駕自碑閣所·晝停所詣明陵軍令,初吹午初一刻,二吹午初二刻,三吹午初三刻。
己巳九月初六日卯時,上詣明陵擧動時,行都承旨洪義浩,行左承旨金宗善,行右承旨李好敏,左副承旨吳翰源,右副承旨尹行直,同副承旨韓義運,記事官李紀淵,假注書南秉寬,別兼春秋鄭觀綏,記事官李光文,檢校提學李晩秀,原任直提學南公轍,檢校直提學朴宗慶,檢校直閣沈象奎·李存秀·洪奭周·李魯益,檢校待敎朴宗薰·朴綺壽,以次侍立訖。通禮跪啓請外辦,上具戎服乘座馬,出宣化門,右議政金思穆等,進前迭奏曰,早朝風寒陡嚴,無異冬節,伏願以駕轎幸行焉。上曰,第當觀勢爲之矣。由協陽門·肅章門·進善門·敦化門,上命入駕轎。義浩啓曰,敦化門外下馬所行步席,不卽待令,事極駭然,當該司鑰,令攸司科治,何如?上曰,依爲之。出擧條引儀跪啓請乘駕轎,上乘駕轎,諸臣以次陪從,詣慕華峴,乘步輦,又詣碌磻峴,乘步輦,逾峴乘座馬,詣黔巖晝停所,引儀跪啓請下馬,上下馬入大次,問安勿爲之事。出駕敎上曰,日寒如此,當早入陵所,軍兵食代,從速爲之。宣傳官承命奏,食代皆已爲之云矣。上曰,三吹爲之。通禮跪啓請外辦,上出大次,仍詣碑閣奉審訖,乘座馬,京畿監司率各務差使員,還宮時晝停所待令事。出駕敎詣明陵入齋室,問安勿爲之事。出榻敎少頃,上具翼善冠·黲袍,出齋室,乘少輦詣陵所,贊禮導上詣版位,行四拜禮訖,詣陵上奉審,降詣碑閣奉審訖。贊禮導上詣神位前跪,三上香,義浩捧盞跪進,上執盞獻盞,好敏跪受盞,奠于神位前,大祝進神位右,讀祝文訖。贊禮導上少退,亞獻官左議政金載瓚,終獻官右議政金思稷進前,獻盞訖降復位。贊禮啓請四拜禮,上行四拜禮,贊禮導上降詣望燎位,燎祝文訖。仍降詣版位,行四拜禮訖,還御齋室,親祭罷後,問安勿爲之事。出榻敎少頃,通禮跪啓請外辦,上具戎服出齋室,左副承旨·同副承旨分詣局內諸陵,奉審以來事。出駕敎百官揷羽事。出駕敎自陵洞口,至崇禮門,捧上言事。出駕敎出陵洞口乘座馬,還詣晝停所入大次,問安勿爲之事。出榻敎上命左承旨,與京畿監司·各務差使員入侍,宗善與京畿監司金在昌·各務差使員,以次進伏訖。上曰,職姓名奏之。在昌仰奏職姓名。上曰,差使員職姓名奏之。楊州牧使閔命爀,坡州牧使洪允復,高陽郡守徐敎修,漣川縣監尹善大,陽川縣令李喆運,平邱察訪宋景輝,延曙察訪邊景鵬,次第奏職姓名訖。上曰,今番幸行,各邑別無大段爲弊者乎?在昌曰,少無爲弊者矣。仍命差使員,各奏邑瘼,命爀曰,本牧處在三輔孔路,邑弊民瘼,非止一二,而井間軍應役一款,最爲民瘼中切骨之冤也。春間詢瘼綸音,諄復懇惻,德意藹然,此正楊民蘇枯肉骨之期,而適値交遞之會,未及條陳於道臣登聞之時,尙未蒙矯捄之澤矣,今此郊蹕之筵,猥荷淸問,敢此仰達矣。本州民戶都摠一萬二千六百四十二戶內,班戶·殘戶·獨戶爲三千六百二十四戶,各陵園墓守護軍戶保,爲四千三百三十七戶。外此各衙門所屬軍額及本州校院生及校吏等名色,爲四千一百六戶,此皆應頉於諸般雜役,而其餘五百七十五戶,卽所謂井間軍應役者也。以五百七十五戶,應役於陵寢役事時赴役,而各道邑鎭之在官身死喪行擔持軍,殆無虛月。禮葬軍及曾經道臣·邑倅都事·中軍之新舊葬造墓及其他應行之役,幾乎鎭日有之,通一年赴役之數,少不下十餘次,過或至十五六次,每當一番之役,自備裹糧,往來道路,動費三四日。一夫一年之費,將至十餘兩之多,廢農失業,又從而隨之,今欲釐革此弊,則只有分力均役之一條路而已。應頉雜役之各樣軍丁中,陵寢守護軍保及內農圃所屬,則所重自別也。禁御兩營上番軍,則卽是宿衛者也,校院生則名係儒宮者也,本州校吏則長立官門者也。俱不合加之以偏苦之疊役,而至若守禦廳標下軍戶保左部牙兵,摠戎廳黔巖·甲士兩屯牙兵,巡營牙兵等名色,別無所重之可言,又非上番之元軍,而身役,反輕於井間軍,其所納米,則不過三斗,納錢則不過一兩零,而只以上營軍卒,一邑大同之戶役,例皆頉免,惟彼井間軍,納米則爲六斗,納錢則爲二兩五六錢,本役旣如是偏重,疊役又如是稠疊,此是道內各邑之所無者也,是故富實之民,百計圖托於歇役,貧殘之民,每患塡差於井間,此所以貧益貧窮益窮,不能堪支者也。均是軍伍,均是編戶,而此苦而彼歇,此重而彼輕,方當大化同仁之時,豈不有欠於一視之澤乎?再去壬申,因判付,邑弊釐正時,應行戶役,悉減其半,而諸上司各衙門所屬軍兵,一竝通同應役矣。年久漸弛,各衙門次次行關,盡皆頉免,判付釐正,竟無實效,貧民偏苦,又復如前矣。前後三四十年之間,一二邑倅,商議道臣,轉報備局,數次釐革,而係是自下變通,故旋卽廢閣,有始無終,此後則守禦廳標下戶保左部牙兵一千四百十八名及摠戎廳黔甲兩屯牙兵三百五十名及巡營牙兵四百二名,合二千一百七十名,通同錄案,次第井間應役,則昔之十餘次赴役,不過爲二三次,而民力可以紓矣,立役可以均矣。著爲一定之式,永久遵行,痛革百年之弊,使無告之民,永受無窮之惠澤,是臣區區之望也。上曰,令廟堂,論理稟處,可也。出擧條喆運曰,臣邑則濱於大江,年來沿浦之田,浦落無田形者,爲十餘結零,故其賦稅,白地徵納,民情可矜,合有變通之道,故敢此仰達矣。上曰,此則道伯論理狀聞,可也。上曰,次次奏之。允復·敎修·善大等曰,臣邑則別無民瘼之可奏者矣。上命退,在昌等退出,仍命先廂軍兵,次次前進,遠去後奏之,宣傳官承命擧行。通禮跪啓請外辦,上出大次乘座馬,還至慕華峴,乘步輦逾峴,命入駕轎,未及待令,上仍乘座馬,由崇禮門·敦化門·進善門·肅章門·協陽門還內,諸臣以次退出。
上在昌德宮。停常參·經筵。
開東,下霜。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿,朝廷二品以上·六曹堂上·大司諫口傳問安。答曰,知道。
藥房副提調洪義浩啓曰,祗謁仙寢,聖慕克伸,侵夜回鑾,勞動旣多,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜,王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹行直啓曰,行大司憲李直輔,掌令金直淳,持平宋應望在外,執義尹久東呈辭,掌令一員未差,持平鄭元善未肅拜,監察茶時之意,敢啓。傳曰,知道。
吳翰源啓曰,來十一日,朝參日次矣,敢稟。傳曰,停。
吳翰源啓曰,來十一日,輪對日次矣,敢稟。傳曰,當次人受點,後日次待令。
吳翰源啓曰,禁衛營將官來言,今日本營軍兵,日次私習云矣,敢啓。傳曰,知道。
吳翰源啓曰,御營廳將官來言,今日本廳軍兵,日次私習云矣,敢啓。傳曰,知道。
吳翰源,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
傳于吳翰源曰,左副承旨入侍。
傳于吳翰源曰,是年重回,感慕異於他歲,兩聖后誕彌之辰,適在是月,而況甲寅秋聖敎,有以先王之心爲心之敎,今日展謁禮成,尤宜以先王之心爲心,謹遵甲寅之例,陵司別檢金圖遠,參奉金永受竝陞六,亞獻官左議政金載瓚,終獻官右議政金思穆,各虎皮一令賜給,贊禮韓晩裕,半熟馬一匹賜給,執禮金愚淳,大祝朴宗臣竝加資,執尊李重蓮,祝史申在業,齋郞洪命周,典祀官柳河源,祭監·贊謁者以下員役等,考例施賞,翼陵守僕等,一體施賞。
傳于吳翰源曰,政官牌招開政,賞典下批。
吳翰源啓曰,吏曹判書金羲淳,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,參判李肇源在外,判書更爲牌招,何如?傳曰,允。參議只推,一體牌招。
以吏曹參議曺允遂再牌不進罷職傳旨,傳曰,只推。
韓義運啓曰,卽者檢閱朴綺壽,以其親病,陳疏徑出,原疏以國忌齋戒退却矣,所當直捧禁推傳旨,而此與無端徑出有異,推考警責,何如?傳曰,允。
傳于韓義運曰,左承旨·右承旨·左副承旨·右副承旨許遞,前望單子入之,待下批,牌招察任。
傳于韓義運曰,同副許遞,權丕應除授,牌招察任。
承旨前望單子入之,洪奭周·朴宗薰·金魯應·李永老落點。
傳于權丕應曰,留院上疏入之。
朴宗薰,以吏曹言啓曰,新除授咸鏡道都事徐長輔呈狀內,矣身老父宿病,近因日候之不調,一倍添劇,日事調治,以此情私,萬無離捨之望,卽速入啓遞改云,其親病旣如是,則有難强令往赴,改差,何如?傳曰,允。
朴宗薰,以吏曹言啓曰,咸鏡道都事徐長輔,纔已草記改差矣,本道程道最遠,試期在近,都事有闕之代,口傳差出,使之催促,下送,何如?傳曰,允。
吏曹口傳政事,以洪時濟爲咸鏡都事。
有政。吏批,判書金羲淳進,參判李肇源在外未肅拜,參議曺允遂牌不進,同副承旨權丕應進。以柳台佐爲司諫,宋啓幹爲掌令,林景鎭爲修撰,徐有聞爲兵曹參知,徐有鎭爲刑曹佐郞,李羲斗爲禁府都事,金永受爲敦寧主簿,金圖遠爲典籍,金箕殷爲中學校授,權中倫爲永同縣監,柳錫均爲假引儀,司果金愚淳,司諫朴宗臣,以上通訓,今加通政加資事,承傳。兼掌令二單任俊常·洪儀泳,兼持平二單趙民和·鄭元容,故參議金基大贈吏參例兼,同義禁金宗善考,兵曹參議徐有聞,參知韓始裕。
兵批,判書朴宗來病,參判朴宗京病,參議徐有聞未肅拜,參知韓始裕入直進,右副承直金魯應進。護軍單金宗善·李好敏,副護軍單吳翰源·尹行直·韓義運·徐有聞·徐有望·宋文述·愼宜學,副司直洪冕燮單付。
金魯應啓曰,今此京外上言一百八張內,六十九張,以猥濫拔去,三十九張,分下各該司次,捧入之意,敢啓。傳曰,知道。
朴宗薰,以觀象監提調意啓曰,安胎時石物,古例則用瓮石·蓋石·內識石·標石,而庚戌年則因特敎,只用瓮石·蓋〈石〉,今番則何以爲之?敢啓。傳曰,依庚戌年例爲之。
朴宗薰,以吏曹言啓曰,明陵親祭時執禮金愚淳,大祝朴宗臣加資事,命下矣。雖已資窮,俱未經準職,何以爲之?敢稟。傳曰,勿拘。
李永老,以訓鍊都監言啓曰,今番幸行時隨駕將校軍兵及武藝別監等犒饋,依定奪,以乾物磨鍊分給之意,敢啓。傳曰,知道。
李永老,以禁衛營言啓曰,隨駕本營將校軍兵等處,依定奪,乾犒饋磨鍊分給之意,敢啓。傳曰,知道。
李永老,以御營廳言啓曰,隨駕駕前別抄及將校軍兵等處,依定奪,乾犒饋分給之意,敢啓。傳曰,知道。
李永老,以摠戎廳言啓曰,今番明陵幸行時隨駕將校軍兵等處,乾犒饋,依定式磨鍊分給之意,敢啓。傳曰,知道。
李永老,以摠戎廳言啓曰,謹依成冊啓下,招搖旗次知敎鍊官朴信亨,內下弓箭一部施賞,招搖旗手金百興等五名,各木一疋,自本廳施賞之意,敢啓。傳曰,知道。
左議政金載瓚箚曰,伏以仙寢擧躬祼之禮,聖慕伸拊時之感,而早朝啓駕,侵夜回鑾,風寒竟日,勞動旣多,區區憂慮之忱,不勝耿耿。臣伏見夜下傳敎,以駕轎不卽待令,有當該郞官拿處之命。臣於是,萬萬惶蹙,不知攸措,蹕路已戒之後,輦輿陳列,各有定位,進止之際,無敢跬步離次,而駕轎待令,命下已久。徑先前發,相距稍遠,以致未卽進待,留蹕移時,驚悚之至,罪無所逃,臣旣忝提擧,又在陪班,而不能先事管檢,臨時整勅,至有此無前顚錯,苟究其咎,臣實爲首,今何敢以威命只及該郞,幸其倖免,晏然自居以無罪乎?玆敢短箚請譴。伏乞亟降郵罰,以安賤分焉。取進止。答曰,省箚具悉卿懇。駕轎事,罪在郞官,於卿何有?卿其安心勿辭。仍傳曰,此批答,遣史官,傳諭于左議政。
司諫朴宗臣疏曰,伏以天佑大東,元良誕降,日期已過於三七,邦籙無疆於萬億,而矧今日重离之慶,符聖祖流虹之節,洋洋陟降,洪休克篤於光啓,肅肅仙寢,聖慕載伸於祗謁,天日淸朗,回鑾萬安,大小臣民,歡忭彌切。仍伏念臣,姿性湔劣,百不猶人,前後所叨,罔非踰濫,而至於見帶之職,尤無堪承之望,除旨初下,署經有命,故義分是懼,章皇出肅,而其不可因仍冒居也決矣。且臣狗馬賤疾,已成貞痼,每當換節之時,一倍添苦,而疝積之症,見又觸冷發作,大肆衝亘,房闥間不得運動,以此病狀,時月之內,萬無束帶供職之望。伏乞聖慈,俯垂矜察,亟遞臣職,以安私分焉。臣方乞免,不宜有所贅及,而事在目下,不容泯默,玆敢仰陳焉。臣伏見頃日歲抄點下者,玄重祚·鄭彦仁,混入於職牒還授之中,不審殿下,何爲而有此命也。噫,亂臣賊子之干常犯紀,從古何限,而豈有裕賊之窮凶絶悖者哉?至今語及此賊,人皆髮豎而膽裂,直欲寢皮而臠肉,惟彼二人者,當此賊凶肚逆節,綻露無餘,而未及伏法之時,暗受凶逆魯賢之指嗾,肆然停啓,此與裕·魯兩賊,腸肚相連,綢繆情跡,卽一而二,二而一者也。乍謫旋宥,已是失刑之大者,今乃使之職牒如故,揚揚自同於平人,則其可曰,國有法乎?臣非不知國有大慶,霈澤旁流之聖念,而至若二人者,決不可以尋常負犯論也,聽聞駭惑,輿情咈鬱。伏願聖明,亟收成命,以存國法,以循公議焉。臣無任云云。省疏具悉。已諭於前批矣。
己巳九月初七日辰時,上御誠正閣。左副承旨入侍時,左副承旨吳翰源,記事官李紀淵,記事官朴綺壽·李光文,以次進伏訖。上曰,陵幸後陵司祭官施賞前例,考出書入,而此後則雖無下敎,依例書入,可也。因命退,承史以次退出。
上在昌德宮。停常參·經筵。
金魯應啓曰,行大司憲李直輔,掌令金直淳·宋啓榦,持平宋應望在外,執義尹久東呈辭,持平鄭元善未肅拜,監察茶時之意,敢啓。傳曰,知道。
傳于朴宗薰曰,右承旨入侍。
洪義浩啓曰,吏曹郞廳來言,永同縣監權中倫,兩司俱未署經云,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,永同縣監權中倫,憲府雖已署經,諫院則大司諫宋冕載,司諫柳台佐,正言林處鎭在外,獻納韓兢履牌不進,正言沈能稷未署經,無以備員署經,何以爲之?敢稟。傳曰,一司除署經。
洪義浩啓曰,假注書南秉寬,身病猝重,勢難察任,今姑改差,何如?傳曰,允。
假注書南秉寬改差,代以黃基安爲假注書。
傳于朴宗薰曰,明日九日製爲之,處所以春塘臺兼行。
傳于李永魯曰,明日出宮門路,以協陽門爲之。
以獻納韓兢履牌不進罷職傳旨,傳于金魯應曰,只推。
朴宗薰,以弘文館言啓曰,本館上番副校理金箕殷,以中學校授,今日照訖講試取時,晝仕出去之意,敢啓。傳曰,知道。
朴宗薰,以景慕宮都提調意啓曰,再明日本宮修改時,郞廳當備員擧行,而本宮令金世淵·成進默,身病俱重,無以進參,合有變通之道,本宮令金世淵·成進默,竝改差,其代令該曹,口傳差出,使之進參,以爲備員擧行之地,何如?傳曰,允。
洪義浩,以吏曹言啓曰,卽接掌樂院牒報,則以爲,明日親臨春塘臺九日製時,本院正,例以協律郞進參,而正兪漢雋,身病猝重,不得進參云,掌樂院正兪漢雋改差,其代口傳備擬以入之意,敢啓。傳曰,知道。
吏曹口傳政事,以洪羲俊爲掌樂正,洪履簡·李集老爲景慕宮令。
洪奭周,以戶曹言啓曰,嘉順宮輦輿儀仗造成吉日,令日官池景泌推擇,則今九月初十日午時爲吉云,以此日時始役,而在前輦輿新造時,例爲奉出輦輿一本,看審擧行矣。今番則當依惠慶宮輦輿造成,以德應房所在,奉出役所之意,分付司僕寺,何如?傳曰,允。
李永老,以兵曹言啓曰,今此明陵幸行時隨駕將校軍兵各差備等犒饋,以乾物分給之意,敢啓。傳曰,知道。
李永老,以兵曹言啓曰,今番明陵幸行時駕後吹打手龍虎營吹鼓手金漢益等四十八名,招搖旗手金喜大等七名處,依啓下成冊,木各一疋,施賞之意,敢啓。傳曰,知道。
李永老,以兵曹言啓曰,今番明陵幸行時隨駕內吹螺赤安處義等三十名,龍虎營兼內吹兪漢得等十名,訓鍊都監兼內吹金弘麗等十二名,禁衛營兼內吹韓重哲等十一名,御營廳兼內吹太仁起等十一名處,依啓下成冊,木各一疋,施賞之意,敢啓。傳曰,知道。
李永老,以禁衛〈營〉言啓曰,謹依成冊啓下,御前前排牢子李鎭永等三十二名,巡令手鄭國仁等二十八名,各木一疋,挾馬旗手高德信等十二名,各木二疋,駕後待令吹打手卓成福等五十三名,招搖旗手金潤澤等五名,各木一疋,施賞之意,敢啓。傳曰,知道。
李永老,以御營廳言啓曰,謹依判下,挾馬軍牢子六名,巡令手六名,信箭手二名等處,各木二疋,前排牢子三十名,巡令手二十八名,駕後吹打手四十三名,招搖旗手五名,駕前別抄旗手二名等處,各木一疋,施賞之意,敢啓。傳曰,知道。
李永老,以備邊司言啓曰,卽見水原留守金履翼災實分等狀啓,則盛陳判歉之狀,仍以爲尤甚二十五面,之次十三面,稍實五面,而若其最貧窮最無依者,不可不抄其數賑以穀,故爛加商確,從當登聞事目,災一百五十結外,不足災三千二百二十五結十四負五束,特爲加劃,丁卯停退各穀之蕩減後餘在條八百二十五石零及戊辰停退之各穀一千六百九十七石零,竝爲仍停。今年當捧條,則尤甚面之尤甚戶,還餉身布四分之三,尤甚面之之次戶及之次面之尤甚戶,折半,之次面之之次戶及稍實面之尤甚戶,三分一停退,身布之停退外當捧者,許令以錢代納,而還餉則民無本色辦納之路,限三分一,以相當穀,準折代捧,待明秋還作本色,推奴徵債防塞事,竝請令廟堂,稟旨分付矣。漢南諸邑,擧皆失稔,而本府最被災荒,全一境四十面之內,非野則沿,而沿農野畓,受災尤酷,況又沿海諸面,一自海溢之後,連年失農,地多全棄,民無遺食,至於今年亢旱,殆近所無,目今民情,比他邑尤爲遑急,守臣所請諸條,不爲過實之語,而至於災政,則當以甲寅爲摠。蓋甲寅爲最災之歲,而所劃下,不過爲一千二百九十四結,藉使今年歉荒,挽近所無,而災結之比甲寅,更加三分之二者,終涉過多,然本府民事,不可不加意軫念,事目災一百五十結外,加劃二千結,以準二千一百五十結之數,特示朝家別加優恤之意,還餉身布,尤甚面之尤甚戶,折半停退,尤甚面之之次戶,之次面之尤甚戶,竝三分一停退,之次面之之次戶,四分一停退,稍實面之尤甚戶,五分一停退,而身布則竝許代錢,至若還餉當捧條,畓農最歉於他穀,本色實難以準捧,尤甚面則四分一代捧,之次面則五分一代捧,各以準折精納,待明秋還作本色,舊還則當此新還亦停之時,不可一例督捧,許令停退,推奴徵債,依狀請防塞之意,分付,何如?傳曰,允。
洪奭周,以賑恤廳言啓曰,北道璿派人李昌杰等十三人,回糧題給事,命下矣。謹依下敎,璿派人班首李昌杰,米一石錢三十兩,李尙熙等十二人,各米二石錢十五兩合米二十五石,錢二百十兩,依庚戌年例,分給之意,敢啓。傳曰,知道。
己巳九月初八日辰時,上御誠正閣。右承旨入侍時,右承旨朴宗薰,假注書南秉寬,記注官金初燮,記事官李光文,以次進伏訖。上命書傳敎曰,明日瑞蔥臺爲之,處所以春塘臺爲之。仍敎曰,侍衛以今春瑞蔥臺例爲之,可也。上曰,永同縣監署經爲急,而兩司,每以違牌爲事,今番則申飭入來,雖一司,使之從速署經,可也。宗薰曰,今則涼生已久,經筵取稟當爲之,故敢此仰達矣。上可之,仍敎曰,若再明爲之,則明日取稟乎?宗薰曰,然矣。宗薰曰,十八日咸興·永興兩本宮衣幣香燭親傳處所,以慶熙宮爲之事下敎,而在前,以興政堂爲之矣,今番何以爲之乎?上曰,然則傳敎頒布可乎?宗薰曰,只令於儀注中書入,似好矣。上曰,出去分付,可也。仍命退,承史以次退出。
上在昌德宮。停常參·經筵。
九日製罷還內後,內閣·政院·玉堂·藥房口傳問安。答曰,知道。
朴宗薰啓曰,明日常參·經筵,取稟。傳曰,只晝講。
金魯應啓曰,行大司憲李直輔,掌令金直淳·宋啓榦,持平宋應望在外,執義尹久東,持平鄭元善呈辭,監察茶時之意,敢啓。傳曰,知道。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,三品官之無得過三日,循例請牌,曾有定式矣。兵曹參議徐有聞,除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
傳于朴宗薰曰,禮房承旨馳詣永禧殿,奉審摘奸以來。
以兵曹參議徐有聞牌不進罷職傳旨,傳于李永老曰,只推。
有政。吏批,判書金羲淳進,參判李肇源在外未肅拜,參議曺允遂牌不進,行都承旨洪義浩進。以林漢浩爲工曹參判,金永受爲工曹佐郞,金載儁爲漢城判官,宋文圭爲內資主簿,金世淵爲禮賓主簿,成進默爲掌樂主簿,朴宗復爲明陵參奉,洪晩燮爲明陵別檢,沈象奎爲內醫提調。
兵批,判書朴宗來病,參判朴宗京病,參議徐有聞未肅拜,參知韓始裕入直進,左副承旨李永老進。護軍單李祉永,副護軍單朴宗臣·金愚淳。
以吏曹參議曺允遂牌不進罷職傳旨,傳于洪義浩曰,只推。
吏曹口傳政事,以李好敏爲戶曹參判。
傳于權丕應曰,修改進去戶曹參判,使之先進去後謝恩。
李永老啓曰,禁衛大將李光益,以本營帳幕軍砲放監試事,明日洗馬坪出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
朴宗薰,以弘文館言啓曰,應敎徐應輔,連呈辭單,不爲行公,副修撰李東冕,旣有只推之命,與新除授修撰林景鎭,竝卽牌招察任,何如?傳曰,允。
傳于李永老曰,明日次對,依例來會。
李永老啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
李永老,以訓鍊都監言啓曰,今九月初九日春塘臺親臨,瑞蔥臺兼行九日製儒生試取及一內禁軍·西北別付料試射時,因兵曹節目,挾輦軍五百名,將官率領侍衛,金虎門軍二十名,弘化門軍二十名,廣智營軍四十五名除出,各其將官率領,設布帳外排立,雜人一切嚴禁,而竝待信箭擧行,依定式,北營標下軍三十名,除標信除出,入直堂上將官率領,集春門外把守,事畢後,各還直所之意,敢啓。傳曰,知道。
李永老,以濬川司言啓曰,濬川,自永都橋,今日始役之意,敢啓。傳曰,知道。
內醫院提調李晩秀疏曰,伏以天佑宗祊,聖嗣誕降,泰山盤石之基,其始自今,光輪暉潤之頌,其始自今,而眞殿告慶,喬陵展禮,陟降悅豫,聖孝增光,臣職忝保護,躬逢慶運,內院竝直,幸切先覩,天駟寵錫,感極覃恩,歡欣忭祝,曷其形容?臣於陪班路中,忽得足疾,扶曳蹣跚,僅僅馱還,雜試方藥,有添無減,浮腫刺病,寸步難移,目下症形,恐無時日間束帶趨朝之望。見今殿宮湯劑,逐日監煎,而緣臣告病,只使知申獨賢,親臨瑞蔥臺,亦不得進參,罪著瘝曠,跡涉慢蹇,病裏惶隕,靡所措躬,玆敢短章呼籲於仁覆之下。伏乞聖慈,曲垂諒察,特遞臣藥院提調之任,以安賤分,仍治臣瀆擾之罪,以肅朝綱,不勝幸甚。臣無任云云。答曰,省疏具悉。卿之病勢如此,許遞。
己巳九月初九日辰時,上詣春塘臺。瑞蔥臺兼行九日製儒生試取入侍時,行都承旨洪義浩,行左承旨洪奭周,右承旨朴宗薰,左副承旨李永老,右副承旨金魯應,同副承旨權丕應,記事官李紀淵,假注書黃基安,記事官朴綺壽·李光文,檢校提學金祖淳,以次侍立。時至,通禮跪啓外辨,上具戎服乘馬,出宣化門,由協陽門·建陽門·靑陽門,詣春塘臺,下馬陞座,諸臣以次侍立。奭周曰,曹司五衛將尹文東,離其班次,立於補階之上,事體所在,誠甚駭然,所當重勘,而本院請推之外,無他可施之罰,何以爲之乎?上曰,拿處,可也。出擧條宣傳官跪告小開門,陞壇節次擧行訖,贊儀唱試官以下行四拜禮,讀券官行上護軍南公轍,吏曹判書金羲淳,行護軍李存秀,對讀官刑曹參議鄭東幹,行副護軍尹行直,司僕正徐鼎輔,副司果朴大圭行禮訖,以次就座。上命書題曰,文王孫子本支百世賦,限申時。公轍·羲淳,承書讀奏訖,鼎輔·大圭,奉出懸揭,上仍入小次,公轍等,受券考訖,宗薰以夾侍入稟,上還御帳殿。宗薰曰,明日宗廟·景慕宮修改時,工曹堂上二員,當爲分詣,而判書李勉兢在外,參判李祉永身病呈辭,只有參議金基厚一人,無以分排進去云,參判李祉永,卽爲牌招,何如?上曰,參判許遞,政官牌招開政,可也。出擧條宗薰曰,明日宗廟·永禧殿修改,戶曹堂上當爲進去,而判書李晩秀有身病,不得進參云,卽爲牌招,何如?上曰,參判許遞,令該曹,口傳差出,待下批,牌招進參,可也。出擧條上曰,合考爲幾張乎?公轍曰,九張矣。仍書等訖,奭周坼奏封內。上命書傳敎曰,九日製賦居首三下一生員閔翊顯,直赴會試,之次三下生員尹尙烈,進士權燁,竝給二分,其餘入格儒生六人,竝令該曹,考例施賞。又命書傳敎曰,入格儒生明日待令,刑曹判書朴崙壽,參判李光益進奏曰,擊錚回啓,方爲修納,而審理文案,亦當勿拘入啓乎?上可之。通禮跪啓禮畢,上乘馬,由靑陽門·建陽門·協陽門·宣化門還內,諸臣以次退出。
上在昌德宮。停常參,只晝講。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,明日常參·經筵,取稟。傳曰,只晝講。
李永老啓曰,行大司憲李直輔,掌令金直淳·宋啓幹,持平宋應望在外,執義尹久東,持平鄭元善牌不進,監察茶時之意,敢啓。傳曰,知道。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,入格儒生入侍。
傳于李永老曰,大臣·備局堂上引見。
傳于洪義浩曰,政官牌招開政。
有政。吏批,判書金羲淳進,參判李肇源在外未肅拜,參議曺允遂陳疏入啓,同副承旨權丕應進。以朴祖壽爲敦寧主簿,李憲祖爲漢城主簿,金濟運爲兼引儀,李遠翊爲元陵別檢,韓益相爲肇慶廟別檢,冬至兼謝恩正使單朴宗來,副使單金魯敬,書狀單李永純,兵曹判書朴宗來,今超崇政陞擢事承傳,副護軍金魯敬,今加嘉善加資事承傳,行兵曹判書朴宗來,兼掌令李永純,以上竝單付。
兵批,判書朴宗來病,參判朴宗京病,參議徐有聞未肅拜,參知韓始裕入直進,左副承旨李永老進。護軍鄭東觀·金魯敬,副司果李承達·趙永傑竝單付。
黃基安拿處,代以朴宗心爲假注書。
以應敎徐能輔,修撰林景鎭,副修撰李東冕牌不進罷職傳旨,傳于朴宗薰曰,只推。
以執義尹久東,持平鄭元善,獻納韓兢履牌不進罷職傳旨,傳于李永老曰,只推。
李永老,以都摠府言啓曰,今日入直內三廳武兼禁軍及軍兵等,當爲中日習射,而宗廟·永寧殿·永禧殿·景慕宮修改相値,不得設行之意,敢啓。傳曰,知道。
李永老,以兵曹言啓曰,謹依判下別單,瑞蔥臺時,柳葉箭邊三中守門將金賢兌,駕後禁軍宋濟謙等三人,交龍旗奉持林英得,各筒箇一部,貫一中邊一中宣傳官盧重,都摠府都事金宗源,駕後禁軍崔守元等二人,交龍旗奉旗趙匡錫等二人,各弓矢一部,邊二中宣傳官尹禹鉉等二員,守門將林福明,駕後禁軍宋匡殷等四人,交龍旗奉持鄭壽大等六人,各弓箭一部,貫一中駕後禁軍段光助,帿弓一張,邊一中別軍職趙岐,宣傳官李商一等六員,都摠府經歷李鍾文,都事李永植等三員,武臣兼宣傳官李志淵等十三員,守門將朴慶悳,駕後禁軍申翼旼等十六人,事知兼司僕韓守根,交龍旗奉持金奉良等五人,各長弓一張,片箭貫一中駕後禁軍金鼎九等二人,各弓箭一部,邊一中宣傳官柳基常等二員,武臣兼宣傳官柳民儉,龍虎營敎鍊官韓錫昌,各長弓一張,貫一中都摠府都事朴履榮,邊一中駕後禁軍金仁壽等四人,交龍旗奉持金德禹等四人,各帿弓一張,別付料試射時,柳葉箭邊三中別付料軍官金鎰玉等二人,貫二中朴尙烈,貫一中邊一中金鳳魯等二人,各弓箭一部,邊二中鄭等十三人,貫一中申光碩等四人,各上弦弓一張,邊一中鄭壽海等二十一人,各箭竹一百箇,以軍器寺所在者,取來頒給之意,敢啓。傳曰,知道。
李永老,以兵曹言啓曰,臣謹依下敎,進詣慕華館,內吹兼內吹近仗軍士及司僕寺排設房·書房色所屬等,鳥銃三放,一次試取後,入格之類,別單書入之意,敢啓。傳曰,知道。
李永老,以禁衛營言啓曰,瑞蔥臺試射時,片箭入格槍劍哨官申錫朋邊一中,帿弓一張,柳葉箭入格敎鍊官黃履厚等二人邊一中,各長弓一張,御前前排軍技藝入格高德信等二名上上,各木二疋,池海雲等三十八名上中,各木一疋,金龍澤等二十八名上下,各布一疋,謹依單子判下,以軍器寺弓子及本營木布,施賞之意,敢啓。傳曰,知道。
李永老,以御營廳言啓曰,瑞蔥臺試射時,駕前別抄柳葉箭入格王福珪等,二人邊三中,各筒箇一部,李應燁等三人貫一中邊一中,各弓矢一部,柳漢忠等六人邊二中,各弓箭一部,李恒球等三人貫一中,各帿弓一張,曺壽昌等十二人邊一中,各長弓一張,片箭入格柳漢忠等九人邊一中,各帿弓一張,敎鍊官柳葉箭入格朴泰輝邊一中,帿弓一張,御前前排軍技藝入格曺得明等三名上上,各木二疋,李壽福等四十三名上中,各木一疋,李景福等二十三名上下,各布一疋,謹依別單判下,以軍器寺筒箇弓箭及本廳木布,施賞之意,敢啓。傳曰,知道。
李永老,以刑曹言啓曰,今九月初六日幸行時,西部出身李榮址,以其父周爀伸冤事,擊錚於衛外,而周爀之所犯,何如?聲討方張,則不思縮伏,肆然呼籲者,極爲痛惋,所當重勘,而旣是出身,令義禁府處之,何如?傳曰,允。
李永老,以刑曹言啓曰,今九月初六日幸行時,開城府幼學朴星南,擊錚於衛外,而取考其所納書本,則初非四件之事,又是七言之詩,違式猥越,萬萬無嚴,不可循例修啓,考律重勘,何如?傳曰,允。
禁府啓目,司僕寺僉正尹守正原情云云。傳旨內辭緣,泛稱遲晩,刑推得情,何如?判付啓,駕轎遲待,雖極駭然,實緣事勢之倉卒,公罪照律以放爲良如敎。又啓目,曹司衛將尹文東原情云云。傳旨內辭緣,泛稱遲晩,所當請刑是白乎矣,年過七十,法不當請刑,議處,何如?判付啓,侍衛違次,雖關紀律,年老生疎,容有可恕,分揀放送爲良如敎。
吏曹參議曺允遂疏曰,伏以皇穹垂佑,元良誕降,盤泰奠基,星海騰謠,太平萬歲,自今伊始,歡聲喜氣,洋溢區宇,仍伏念臣,空疎謭劣,最居人下,而偏蒙兩朝陶甄之恩,前後歷揚,無非僥濫,外而州郡,內而近密,涓埃未報,瘡疣徒積,每中夜循省,不寒而慄,如臨于淵。迺者三銓新命,忽下於千萬夢想之外,臣於是,一倍凜蹙,莫知所以自措也。竊惟國有六職,天官最重,權衡人物,甄別流品,雖長官主之,進退通塞,與聞可否,亦參佐之職也,而或長官有故,則代之爲政,而差除緊任,是以遴選之嚴,地望之峻,實非一人之攬兜也明矣。若臣者,跡本孤畸,性且疎拙,守分自在,與人寡接,搢紳之間,尙患名面之各知,銓注之際,尤何得失之可論?瞽矇之責五色,適足嗤點,僬僥之擔千勻,終亦顚躓,臣之本末長矩,非惟臣自知之,抑亦聖鑑之所俯燭,而今玆誤恩,奚爲而遽及於無似之臣也?顧今聖人光御,化理淸明,凡百有位,奔走率職,此時此任,尤宜難愼,臣雖欲貪戀冒居,其於累聖簡而速官謗何哉?適値動駕隔宵,陪扈爲重,侵夜屢違,義所不敢,雖不得不聞命趨走,夤緣蹲據,實係廉防,庚牌屢臨,進身無路,玆敢略暴衷懇,仰首呼號於天地父母之前。伏乞聖明,俯垂諒察,亟命收還臣新授之職,以重名器,以安私分,不勝大願。臣無任云云。省疏具悉。爾其勿辭察職。
己巳九月初十日辰時,上御誠正閣。入格儒生入侍時,右承旨朴宗薰,假注書黃基安,記事官朴綺壽·李光文,以次進伏訖。上曰,儒生進奏職姓名,可也。生員閔翊顯,生員尹尙烈,進士權燁,生員申錫輔,進士趙元植·安光集·韓用鏶·任百謙·任百豐,以次進奏姓名訖。上曰,初試人先退,賞格人頒賞後,行禮退出,可也。翊顯·尙烈退出,錫輔等,領賞四拜而退。上曰,注書出去,晝講入侍,使之來待。賤臣承命出傳,還入進伏訖。仍命退,承史以次退出。
己巳九月初十日辰時,上御誠正閣。晝講入侍時,知事金羲淳,持論語第七卷,特進官趙弘鎭,持論語第七卷,參贊官權丕應,持論語第七卷,侍讀官趙琮鎭,持論語第七卷,檢討官申在業,持論語第七卷,假注書黃基安,持論語第七卷,記事官朴綺壽,持論語第七卷,記事官李光文,持論語第七卷,武臣行護軍朴基豐,以次進伏訖。上開卷,讀前受音一遍訖,命奏新受音。琮鎭讀自子曰,小子何莫學夫詩,止正墻面而立也歟,仍釋義以奏,上讀新受音一遍訖,命陳文義。琮鎭曰,聖人以詩道設敎,而用之鄕人,用之邦國,以化天下者,蓋開發人之知思,勸懲人之善惡,唯詩爲要,而讀詩之法,雖有以觀以群以怨等句,而就中可以興一句,最爲要切,故夫子敎子,問之以學詩學禮,禮者不可斯須去身,而猶以學詩,居禮之先,其爲敎之最急於此可見,降及後世,詩道之敎衰,而風俗淆漓,正音微茫,漢魏之詩,姑無論已。唐之詩家八百,宋之詩家六百,而宋儒邵堯夫嘗歎曰,自從刪後更無詩,後世之聲詩,非無多矣,而其能莊和寬密,感發懲創也,不及三百篇遠矣,後世之治化風俗,漸不及古,赤由乎詩敎之不行也。夫三百篇中,二南爲開卷第一義焉,二南之中,關睢獜趾等章,尤爲關捩,昔周文克致關睢之化,誕受獜趾之慶,亶由於小心翼翼,昭事上帝,求福不回之至德矣。今惟天惟祖宗,眷祐聖德,元良誕降,八域臣民,懽忭於顒祝之餘,獲覩獜趾螽斯之慶於今日矣。仍伏念周家熙洽之休,本之文王濟治之化,齊治之化,亦本之純亦不已之德,若或人主,典學之工,有時作輟,有時間斷,則君德何由而進就乎?今我殿下,夙夜對越,一念典學之德,臣等固爲欽仰,而雖於㳙濩之中,宜以文王不顯亦臨之心爲心,亦宜以親賢士親宦妾之說,爲勸爲戒,以朱子諷詠涵濡之工爲法,益加聖工,收效必多矣。如臣無似,忝叨論思之職,于今五朔,未效一日之責,誠不勝惶愧兢懼,而目今法講,載行於久停之餘,政宜益務聖工,期致實效,而大抵觀詩之道,以推類引伸爲要,故魯論,有賜也言詩,起予者商也之語。且中庸,引鳶魚章,以諭費隱之理,且於緝熙敬止之止字,本是語助,而夫子推而諭於止善之道,觀詩之妙,有如是矣。今年召對,以詩經進講,而今日法講,適論語言詩之章矣。伏願殿下,以緝熙敬止之句,推行於聖學,以夙夜靡懈之句推之,而上自聖躬,下及庶僚,勉勵董飭焉。以之綱之紀之句推之,振肅掃地之紀綱,以鴻雁章推之,而奠接乎饑饉流離之民,章章句句,事事物物,如是推類而體行,是臣區區之望也。上曰,敷衍爲奏甚好,當體念矣,下番陳之。在業曰,今日所講,何莫學夫詩以下六條,備盡觀詩之道,而大抵觀詩,其道各異,風雅之正變分,而治道之汚隆係焉,於此焉感發懲創,乃觀詩之大經大法也。又或以詩家言外之旨,引諭於學問向上之工者,綿蠻黃鳥,止于邱隅,不過是賤役者,依附卿士而作也。大學則取比於止於至善,鳶飛戾天,魚躍于淵,不過是小民喜得其所而發也。中庸則曰,言其上下察也,又或有起興於此,悟解于彼者,子貢以如切如磋,如琢如磨,有契於貧富之間,子夏以巧笑倩兮,美目盻兮,有禮後乎之言,又或有章句之間,沕然有終身佩服者,南容以白珪之玷,三復渢泳,子路以不忮不求,尋常莊誦,臣固蒙騃,實不可以詩人言外之意,引諭於聖學工夫,而以其贊祝之辭,箴戒之意,推類于三百篇中,亦有所匪今而斯今者,惟我皇天祖宗,默佑我殿下,虹流叶慶,聖嗣誕降,八域臣民,齊歌螽斯與獜趾,螽斯·獜趾,是二南治化上格,天降蕃祉者也。每於遇慶之日,體文王純亦不已之德,念子孫本支百世之慶,此是我殿下,繼往聖裕後昆之大德至仁也。雖以日用常行事言之,昨日瑞蔥臺試藝武士,則思得赳赳武公候干城之才,課試泮儒,則思有濟濟多士文王以寧之喜,講筵頻開,而必思儒賢之廣招,玩索于緇衣白駒之篇,賓對齊會,而必盡求衣之誠,警惕乎蒼蠅月光之句,蒼姬八百年景籙,自今伊時,召對以詩經進講,法講繼進冊子,亦以詩經命下,周而復始,沈潛玩究之聖意,臣所欽歎之不暇,而求之以誠心,則實效自著,使八域民生,蹈舞於二南化育之中,是臣區區之望也。上曰,所陳切實甚好,當體念矣,知事陳之。羲淳曰,上下番玉堂所奏文義,固爲詳盡,而下番玉堂所陳,尤似好矣。大凡人臣,頌祝其君之中,兼寓期勉其君之意,然後言有本實,而體段亦好,此章所言周南召南,卽所以形容文王德化之美,而文王之所以爲聖,卽不過修身齊家,以爲治國平天下之本也。文王有是德,故天亦佑之,以享多福也。竊伏念我國家,方有大慶,以基億萬年無疆之休,而昨於試士,以文王孫子本支百世爲題,是誠聿受景貺之會,而今筵討論,又在文王二南之化,我聖上儀刑文王之德,膺受文王之福,其幾正在於是,臣不勝欽仰攢誦之中,實寓期勉之忱者,是臣區區之望。伏願殿下,益留聖意於此,用副群下頌祝期勉之心,不勝萬幸。上曰,特進官陳之。弘鎭曰,今日儒臣及知事所奏甚好,臣不必疊床,螽斯·麟趾之本,在於關睢,而則百蕃衍,本支永昌,實基於修齊矣,伏願殿下,留念焉。上曰,參贊官陳之。丕應曰,論語一部中,言詩處多,而喫緊爲人處,莫如此二章,章內可以興以下諸句,令人感發鼓動,且詩三百篇中,二南爲首,文王德化,本於修齊,以及南國,故謂之二南,漢廣詩見天下家正者此也,儒臣及知事所奏皆好,臣無更陳之辭,而適當邦慶之後,初開法講,而講此章,誠不偶然也。臣亦以諸臣頌祝之言仰陳,而文王德化之盛,復見於今日,是臣區區之望也。上曰,小子何莫學夫詩,孔門弟子,學詩者無多而然乎?琮鎭曰,三千門弟,通六藝者七十,賜也言切磋,商也言素絢,南容三復白圭,其能學詩者,豈眞少也哉?然而夫子之語如是,其提撕後學之意,可見矣。上曰,人而不爲周南·召南,其猶墻面,若不學詩,其果無由知修齊之道乎?琮鎭曰,三百篇未作之前,唐·虞夏殷時,聖君賢輔,皆行修齊之道,而後俗貿貿,能知修齊之道者鮮矣。若爲二南之詩,則開發善心,可使知修齊之本,且敎子之道,莫及於二南,故必以墻面爲戒矣。上曰,孔子以後,世人始知詩可興可觀可群乎?琮鎭曰,孔子距作詩之時,屢百年矣,豈無言詩之人?文獻遺逸而無徵,及夫子此語而後,詩經表章著明,大有功於詩道矣。上曰,只言邇之事父,不言事母,果可見在其中之意乎?琮鎭曰,聖敎至當矣,雖言事父,其事母善兄弟之意,包在其中矣。上命掩卷,在業曰,日前以玄重祚·鄭彦仁事,三司諸臣,或疏籲或筵達,而未蒙允矣。裕賊之亘古今所無逆賊,至今思之,未洩神人之憤,噫,彼玄·鄭二人,乃敢停啓裕賊,是論裕賊無罪,而卽一戴頭於地上之裕賊也,雖値廣慶之會,此輩之秩爵還授,有若輕罪者,遇慶蒙敍,王府關和,將置無地,法者一國之公,由前由後,諸臣之所仰請而靳允者,臣又如是煩達,亦可見公議之攸在。伏乞反汙成命,以嚴堤防焉。上曰,爵秩還授,何礙於嚴堤防也?屢屢煩達,反涉屑越,此後則更勿以此事提起,可也。琮鎭曰,臣初參法講,未慣事例,而今見武臣,進伏於知事特進官之前,今雖適然之致,揆以事體,甚不宜矣。上曰,後勿如是宜矣。仍命退,羲淳等退出,又命退,承史以次退出。
己巳九月初十日辰時,上御誠正閣。大臣·備局堂上引見入侍時,左副承旨李永老,記事官李紀淵,事變假注書鄭弼漢,記事官朴綺壽·李光文,左議政金載瓚,右議政金思穆,行漢城判尹李集斗,行大護軍沈象奎,吏曹判書金羲淳,刑曹判書朴崙壽,行護軍金明淳·朴宗慶,校理趙琮鎭,以次進伏訖。上曰,大臣進前。載瓚等曰,數日日候稍和,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,益臻康復乎?上曰,與前益勝矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,史官誤爲傳命,承旨不善周旋,致有次對班,徑先引入之擧,當該承旨,從重推考,史官拿處,何如?上曰,依爲之。出擧條因敎曰,次對爲之。載瓚曰,卽見慶尙監司鄭晩錫狀啓,則枚擧金山郡守南正和牒呈,以爲本邑米還應分,爲二萬五千八百八石,而七月分給條米三千五百九十五石零,民情旣不願受,災歲貴在儲留,不爲分給,仍爲留置,但其耗條三百五十九石零,不可不依此數充,代以各邑加分穀耗條中,準折移補事,請令廟堂,稟旨分付矣。元分旣爲儲留,則耗條自當給代,加分耗三百五十九石零,依狀請,許令準折移補,何如?上曰,依爲之。出擧條載瓚曰,卽見廣州留守韓用鐸報本司辭緣,則以爲本府元無舊還,只有城內軍民輩流來舊逋還穀三千石,而丙寅,因留守疏請,限十年每歲三百石捧納,而間或有流亡絶戶指徵無處者,但此與舊還有異,不當入於分數蕩減之中,而遇慶究惠之時,合施軫恤之典,餉逋體重,不敢擅便爲辭矣。本府餉逋,本非年久流逋,卽是近來査發者,蕩減與否,非所可論,而當此廣慶之日,宜有施惠之道,只抄其流亡最難捧者,特令蕩減後,別修成冊,報司憑考之意分付,何如?上曰,依爲之。出擧條載瓚曰,卽見成均館所報,則以爲本館財力,自來不敷,每當增廣慶科,自惠廳·兵曹,區劃物力,多有已例,錢木米布,依例區劃,以爲需用爲辭矣。當此大比之科,旣乏養士之需,則依已例,劃給繼用,有不可已,詳考各年已劃之例,量宜輸送,使之及時需用之意,分付各該司,何如?上曰,依爲之。出擧條載瓚曰,卽見平安兵使趙狀啓,則以爲上土鎭,土極瘠薄,民不聊生,鎭不成樣,而慈城之地,土極饒沃,又據賊路要衝之地,移鎭於此,則地利人和,可謂兼得,若欲移鎭,則舊慈城體城,今尙宛然,不過廨宇營建之勞而已。舊鎭材瓦,足可移運,伐材燔瓦,亦且不難,而所入財力,論報巡營,往復主鎭官,則似當有變通區處之方。且僉使之兼江界別中軍者,欲其彈壓之意,而今則新戶,已成元戶,雖不待中軍之名,足可管束,請令廟堂稟處矣。上土之移設慈城,已多有此議,而帥臣所論,亦必有意見,令道臣,更加商議,指一登聞之意分付,何如?上曰,依爲之。出擧條載瓚曰,安州外城,限十年以充逋別備,例定步數,次次分築之意,覆啓行會矣。卽見平安兵使趙所報,則以爲限十年繼築,實是不得已之計也。曾在己丑,外城土築之後,有九千四百餘兩,留儲於本營城機庫,而今則爲七千餘兩,工庫,貿銀錢五千四百餘兩,年前自寧邊,爲修城所用貸去,而今將還推,又以本營記簿錢中,限五千兩,姑爲加貸,以此三條財力,爲一擧盡築之計,則明年春間,可以訖役,寧邊錢還推條及記簿錢五千兩,使此後兵使,依充逋別備例,每年以二千兩,限五年充補,仍爲成節目後考爲辭矣。外城之役,今已始工,而特以財力之難辦,不得已爲分年繼築之請矣。今若鳩集公錢,一擧竝築,而使後來兵使,依充逋例,限年充逋,以報萬兩之數,則果爲便好,依此擧行之意分付,何如?上曰,依爲之。出擧條載瓚曰,臣方待罪太僕,於本寺事,有不可不別加軫恤,故敢此仰達矣。太僕牧場,多在於被災道尤甚邑,而每見巡營及地方官,區別牧民,初不與邑民,一視共濟,凡於助種子付賑口之時,全不致意,故若當歉歲,則輒使無告之類,不免顚連之患,救荒賑飢,王政之大,而莫非王民,邑牧何間?自備局,關飭各該道臣,凡付賑付還,必與邑民,一例軫恤,加意接濟,俾無一夫流亡之弊,仍以此定式,此後歉荒之時,無或如前泛忽,同付賑還之意,分付牧場所在諸道,何如?上曰,依爲之。出擧條載瓚曰,卽見咸鏡監司曺允大報本司辭緣,則枚擧會寧府使李身敬牒呈,以爲本府開市時,大國人牛馬料耳麥上下,爲一千五百餘石,而見今本府所在,只爲九十石,以茂山府所在田稅別置庫耳麥一千五百石,劃付差需爲辭矣。本邑見在耳麥,數旣不足,而茂山則果爲有裕,依狀請,許令移劃需用,何如?上曰,依爲之。出擧條載瓚曰,龍川漂民出送事,盛京禮部咨文出來矣,以前頭使行奉表稱謝之意,撰出咨文,定禁軍騎撥下送于灣府,使之入送鳳城將處,以爲轉致盛京之地,何如?上曰,依爲之。出擧條載瓚曰,旣有漂民出送事,無方物謝恩一起,則各至使使號,以冬至兼謝恩使稱號,使行旣兼謝恩,則使臣,當以當品差遣,而卽今三使臣,俱未陞品,竝許遞,政官牌招,開政差出,何如?上曰,上使陞擢,副使加資,書狀陞品,可也。出擧條載瓚曰,當此大慶,八域群生,擧皆蹈舞,而且慶科不遠,儒生輩尤所懽欣,第伏聞無論京儒鄕儒,多有被罰停擧之人,無以觀光云,其所抑鬱,當復如何?此時若有下敎解停,則亦爲廣慶之一道矣。上可之。命書傳敎曰,京外儒生停擧人,竝解停。載瓚曰,慶科當前,朝臣呈辭,一切勿捧之意,申飭政院,何如?上曰,依爲之。出擧條載瓚曰,前別檢趙貞喆,登科已過三十年云,依榜後十年陞六之例,令該曹,陞六,何如?上曰,依爲之。出擧條載瓚曰,惠廳堂上金文淳,陳病遞職矣,其代行護軍朴宗慶還差,使之察任,何如?上曰,依爲之。出擧條又敎曰,大臣就座,諸宰奏事。羲淳曰,因嶺南生員金晶燦等以贈參議李魯加贈賜諡事,令該曹商確稟處事,命下矣。贈參議李魯,當壬辰倭亂,與金誠一·趙宗道,立慬於晉陽,世所傳三壯士者,是也。金·趙兩人,往在肅廟·英廟朝,已爲加贈賜諡,而至於李魯,則以同功之人,獨未蒙一體之恩,今因多士之呼籲,可見公議之稱屈,而加贈賜諡,國之重典,不敢擅便,下詢大臣處之,何如?上曰,大臣之意,何如?載瓚曰,旣贈之後,又請加贈,終涉屑越矣。思穆曰,前旣有贈職,則今又加贈,實合難愼矣。上曰,加贈體重,今姑置之,可也。出擧條宗慶曰,本廳所用木布無出處,隨所用貿取,各年每不下七八百兩,且當試射之時,則賞格木布,出貿於廛人,用則給價,事之苟艱,莫此爲甚,不可無變通之道,均廳十月給代條,依木移納布發賣例,使之除留,每年以木七同布三同,輸送本廳,以爲需用之地似好,故敢此仰達矣。上曰,依爲之。出擧條宗慶曰,今番請得穀物,大爲紓力於本廳,僅僅分排,庶可成樣,各庫應下外,不無所餘,且有不恒上下之物,而當年若不需用,則竝封不動,載之御覽會計案,除非筵稟,則不敢自下擅用之意,定式施行,何如?上曰,依爲之。出擧條宗慶曰,小臣明日,當出往平倉,因又看審將臺補土役所,而出去之時,亦當言送政院,以爲提稟,而在前如此之時,每有京兆堂上·濬川提擧同爲進去之例矣,今亦依例爲之乎?上曰,濬川堂上中,領敦寧則近在閣直,無以出往,以例兼堂上御營大將,使之進去,京兆堂上,則禁將進去,可也。永老曰,今日賓對,兩司諸臺,無一人進參,事甚未安,竝推考,何如?上曰,依爲之。出擧條因敎曰,次對諸臣先退,大臣以下退出。綺壽等曰,本館奉安列聖實錄,今年爲曝曬年次,依例擇日擧行,而外史庫,則江華鼎足山城,奉化太白山城,亦是曝曬年次,而自前未必每年次爲之矣。上曰,荒年曝史之行,當有弊矣。綺壽曰,當此災年,民邑之弊,果亦不可不念,外史庫曝曬,今姑置之,何如?上曰,依此爲之,而本館曝曬,一體置之何如耶?綺壽曰,本館曝曬,則別無貽弊之端,擧行似無妨矣。上曰,依例擇日擧行,可也。王大妃殿進御加味枳梗二陳湯停止,加味六君子湯,自今日一貼式煎入事。出榻敎惠慶宮進服加味君子湯,自今日五貼式,日次製入事。出榻敎惠慶宮進服三仁粥,自今日一次式,限三次煮入事。出榻敎因命退,承史以次退出。
上在昌德宮。停常參,只晝講。
朴宗薰啓曰,明日常參·經筵,取稟。傳曰,只晝講。
金魯應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李永老啓曰,禁衛大將李光益,以漢城右尹,明日都城主脈補土所摘奸事出去,御營大將李堯憲,以濬川堂上,亦爲出去矣。李光益所佩命召兼帶左邊捕盜大將命召及大將牌·傳令牌,李堯憲所佩命召,何以爲之?敢稟。傳曰,仍佩往來。
傳于朴宗薰曰,十八日景賢堂,當行專經文武臣殿講製述,漢學文臣殿講,該房知悉。
李紀淵病,代以李永昆爲假注書。
李永昆有頉,代以柳春東爲假注書。
金魯應啓曰,行大司憲李直輔,掌令金直淳·宋啓幹,持平宋應望在外,執義尹久東,持平鄭元善牌不進,監察茶時之意,敢啓。傳曰,知道。
以執義尹久東,持平鄭元善,獻納韓兢履牌不進罷職傳旨,傳于金魯應曰,只推。
朴宗薰,以弘文館言啓曰,應敎徐能輔,修撰林景鎭,副修撰李東冕,旣有只推之命,竝卽牌招,何如?傳曰,允。
以應敎徐能輔,副修撰李東冕牌不進罷職傳旨,傳于朴宗薰曰,只推。
李永老,以備邊司言啓曰,卽見公忠監司金蓍根狀啓,則以爲本道武試都會,左道則溫陽,右道則保寧,竝爲當次,而兩邑,俱是被災尤甚之處,其在軫恤之道,合有變通之擧,西原旣是雄府,道里且均,左右道武試,合設於西原縣,使兵使主管擧行,則實合事宜,營將虞候,可備參試,則亦無試官來往之弊,請令廟堂,稟旨分付矣。武所移西原合設,則有道里平均之效,營將與虞候參考,則無試官往來之弊,狀請得宜,依此施行之意分付,何如?傳曰,允。
李永老,以備邊司言啓曰,今年被災諸路中,兩湖爲最甚,賑濟之方,待道臣陳啓,始可稟處,而兩道所在禁·御兩營軍,當此饑歲,上番當次者,齎糧之艱,資裝之難,可推以知,宿衛之軍,事體嚴重,固難議到,而在前如此之時,或因特敎,或因啓稟,亦多有停番之時,若如今年大歉,政合施此拔例之擧,使之限明年麥秋停番,騎兵上番,宜無異同,一體停止事,分付,若或因此,責捧停番錢,則非所以憂歉歲恤民隱之意也。停番處,切勿以錢代捧事,竝爲分付於該營·該曹,何如?傳曰,允。
李永老,以備邊司言啓曰,卽見公忠監司金蓍根狀啓,則以爲本道穡事,已判大歉,若於分等之際,只分邑等,則有欠綜核之道,里社分錄,終涉煩瑣,邑面分等,依已例分等修啓時,一體開錄事,請令廟堂,稟旨施行矣。面里分等,自是荒年核實之政,年分修啓時,許令分等而從實狀,十分詳悉,毋或一毫相蒙之意,更加申飭,何如?傳曰,允。
李永老,以兵曹言啓曰,謹依判下別單,宣薦內禁衛試射入格之次柳葉箭邊三中兪範柱,筒箇一部,貫一中邊一中李文熙,弓矢一部,以軍器寺所在者,取來頒給,瑞蔥臺未畢試之類,慕華館試放時,鳥銃貫一中邊二中兼內吹螺赤禹道春,木三疋,邊三中韓聖哲等二名,各木一疋布二疋,貫二中近杖軍士洪仁範,貫一中邊一中內吹螺赤李宗瑞等三名,兼內吹螺赤兪興孫等二名,牽馬陪安千孫,各木二疋,邊二中內吹螺赤金德興等七名,兼內吹螺赤兪漢得等十六名,近杖軍士車聖得等九名,牽馬陪高道成等三名,理馬金光福,養馬黃龍澤,排設房照羅赤鄭貴世等二名,各木一疋布一疋,貫一中內吹螺赤金興祥等八名,兼內吹螺赤金致成等四名,近杖軍士田先伊,馬醫司僕朴得載,排設房軍士福伊,邊一中內吹螺赤金禧哲等三十名,兼內吹螺赤池學洙等十九名,近杖軍士崔貴福等二十九名,馬醫司僕朴守謙,牽馬陪安金孫等七名,理馬李枝英等二名,養馬安興孫等三名,書房色照羅赤趙興碩,軍士忠男,排設房軍士允金等七名,各木一疋,施賞之意,敢啓。傳曰,知道。
李永老,以訓鍊都監言啓曰,今番瑞蔥臺試射時,本局將官將校軍兵等射砲技藝入格之類,謹依判下單子,以軍器寺筒箇弓箭及戶曹木布,施賞之意,敢啓。傳曰,知道。
李永老,以禁衛營言啓曰,洗馬坪試放時,鳥銃入格帳幕軍宋昌興等三名邊二中,各木一疋布一疋,安仁宅等八名邊一中,各木一疋,謹依單子判下,施賞之意,敢啓。傳曰,知道。
李永老,以御營廳言啓曰,瑞蔥臺試放時,鳥銃入格帳幕軍金興甲貫一中邊二中,木三疋,鄭奇特等二名貫一中邊一中,玉有瑾等六名邊二中,各木一疋布一疋,玉仁喆等二名貫一中,張德羽等十五名邊一中,各木一疋,謹依別單判下,施賞之意,敢啓。傳曰,知道。
金魯應,以義禁府言啓曰,時囚罪人尹守正原情公事判付內,駕轎遲待,雖極駭然,實緣事勢之倉猝,公罪照律以放事,命下矣。取考律文,則大明律制書有違條,有曰,凡奉制書,有所施行而違者,杖一百。大典通編推斷條,有曰,犯枉法受贓外,笞杖竝收贖矣。尹守正,杖一百,以公罪收贖,放送之意,敢啓。傳曰,知道。
金魯應,以義禁府言啓曰,刑曹啓辭內,出身李榮址,以其父周爀伸冤事,擊錚於衛外,極爲痛惋,所當嚴勘,而係是出身,令義禁府處之事,允下矣。李榮址,今方待命,拿囚之意,敢啓。傳曰,知道。
義禁府啓目粘連,平安道放未放修啓冊子中,本府所管定配罪人仍秩乙良,竝只依啓聞施行爲白乎旀,稟秩申緖·尹大心段,所坐不甚關係,竝放,尹致民·金在源·金宗喆等段,所犯竝不深重,則大霈滂流之時,宜有疏放之道,而臣府不敢擅便,上裁爲白乎旀,他餘罪人令刑曹稟處,何如?判付啓,依允爲旀,尹致民·金在源·金宗喆·金萬郁·金宗弼·奉命國·李廷楫·金宗億·李廷輪·金履秀·李基慶·尹亨烈·趙鎭永等段置,竝放送爲良如敎。又啓目粘連,江原道放未放修啓冊子中,本道所管徒配罪人放秩乙良,依啓聞施行爲白遣,稟秩張鉉宅所坐,殊與贓汚有異,本律不過徒年,遇赦卽放,載在法典,放未放秩鄭雲容段,當初罪名,雖使脫空,不可全釋,置諸徒配,而旣曰脫空,則當此無前大霈,宜有疏放之道,臣府不敢擅便,依道啓施行,何如?判府啓,依允爲旀,鄭雲容段置,放送爲良如敎。又啓目粘連,咸鏡道放未放修啓冊子中,本府所管定配罪人放秩與未放秩乙良,竝只依啓聞施行爲白乎旀,稟秩崔德昇·朴仁厚·尹光顔·元有朋等段,邦慶無前,霈澤方流,道啓旣置稟秩,合有疏釋之道,而所坐俱係不輕,竝置仍秩爲白遣,他餘罪人,令刑曹稟處,何如?判付啓,依允爲旀,崔德昇·朴仁厚·尹光顔·元有朋·李寅采·李選·趙秀民·李完壽等段置,竝只放送爲良如敎。又啓目粘連,黃海道放未放修啓冊子中,本府所管徒配罪人稟秩尹之謙·安宅仁,徒限旣滿,竝放,金喆勳·林性運,未放秩金性完等段,徒配罪人之遇赦卽放,雖在法典,道啓旣置稟秩與未放秩,則臣府有難擅便,上裁爲白遣,他餘罪人,令刑曹稟處,何如?判付啓,依允爲旀,金喆勳·林性運·金性完等段置,竝只放送爲良如敎。又啓目粘連,公忠道放未放修啓冊子中,本府所管徒配罪人放秩與未放秩乙良,竝只依啓聞施行爲白乎旀,他餘罪人,令刑曹稟處,何如?判付啓,依允。
己巳九月十一日辰時,上御誠正閣。晝講入侍時,特進官金履度,持論語第七卷,同知事林漢浩,持論語第七卷,參贊官李永老,持論語第七卷,侍讀官趙琮鎭,持論語第七卷,檢討官申在業,持論語第七卷,記事官李紀淵,持論語第七卷,記事官朴綺壽,持論語第七卷,記事官李光文,持論語第七卷,武臣崔朝岳,以次進伏訖。上開卷,讀前受音一遍訖,命讀新受音,琮鎭讀自子曰,禮云,止無所不至矣,仍解釋以奏,上讀新受音一遍訖,命陳文義。琮鎭曰,子曰,鄕原,德之賊也,原卽愿也,驟看原之義,則有似恭焉,有似謹焉,有似純懿焉,外面似與德之賊,有截然不類,然孔子,直爲句斷以德之賊也。孟子,斥之以非之無擧,刺之無刺,闇然媚世,不可與入堯·舜之道,鄕愿之爲害於賊,瞞世病俗,有如此之甚矣,聖賢之論君子小人之分固多,而至於似德而非德,似是而非是者,痛斥嚴辨,不容少貸,明乎善惡之幾,炳乎幽陰之態也。先正臣李珥,嘗進言於經筵曰,貪汚諂佞,苟非庸闇之君,則辨之不難,而惟似是而非者,雖明主,或不能辨焉。夫鄕愿,非但爲賊於德也,人君用舍之際,爲其所瞞,則誠有禍人國之憂,此宜人主以道而照之,俾不敢容僞也。且下章言,鄙夫可與事君與哉,夫士生斯世,出而事君,卽分義也,志願也,然若有患得失之鄙夫廁其間,則何忍與之比肩而立朝哉?古語云驥與牛同皁,鸞與鷄共棲,若爾則鸞鳳豈不羞之,驥騏豈不厭之哉?鸞羞乎鷄,驥厭乎牛矣,士君子,獨不羞之厭之乎比鄙夫之肩哉?夫所謂患得者,卽富貴權利等事也,雖聖賢,亦何曾惡貧賤而好富貴也?但不義之富貴,與之而不受,何忍以得之爲患哉?至若庸惡陋劣之輩,惟富貴權利之是耽是追,不恤義理,不惜身名,嗜利之心,橫着肚裏,無所不爲,小焉而吮䑛,大焉而篡逆,斯可哀也,最可痛也。試就得失之事視之,所爭尤自科擧而始焉,一自賓興貢擧罷而爲科擧,科擧爲富貴權利之階,爲擧子者,苟或惟利是嗜,不恤事理,則干囑鑽刺,無所不至,爲有司者,惟顔私是顧,惟威力是怯,藉公器而樹私惠,不惜身名,亦無所不爲矣。士習之淆雜,世道之乖敗,莫此爲甚,科試,乃士夫發跡之權輿,而苟或浸漬冒犯於此等悖習,則其畢竟成就之如何,不待明智而可辨,可勝惜哉,可勝痛哉?今此邦籙靈長,慶科當前,斯實千一之慶會也。政宜務求端良文學之士,一以裨補聖治,一以輔翼元良,其選之也重且嚴,尤當倍蓰於常時,而第念自前,每値慶科,則禁網疎闊,人心寬縱,科場之不嚴,反不若常時科試之擧行也居多,此尤不成說矣。向者大僚,以矯革科弊事,有所陳奏,惻怛嚴正,聖上開納,頒示中外,凡爲有司爲擧子者,想宜激勵惕念,而第臣愚慮,或恐視同科試之例飭,難期十分實效,伏願更加嚴飭,是臣區區之望也。上曰,所陳甚好矣。在業曰,以今日所講首篇觀之,禮樂,不可求之於玉帛鍾鼓,惟敬而將之,和而發之,然後禮樂在其中矣。夫禮者,天地節文,人事儀則,樂者,動盪壹鬱,導達和氣,以一人之身而無禮樂,則身不可修也,以匹夫之家而無禮樂,則家不得齊也。至若人君治平之道,尤是捨禮樂何以哉?故歷代以來,將興之國,禮樂先修,將亡之國,禮樂先頹,禮樂之於正國,如權衡之於輕重,規矩之於方圓,古聖懿訓,燦然備具,臣不可一一枚擧,而或人問於程子曰,夫子五十年謹於禮,得無勞乎?對曰,有禮則安,無禮則危,吾日履安域,何勞之有?孔夫子在齊,而聞大舜之樂,三月不知肉味,禮之安人,樂之感人,有如是夫。但是禮樂,非人人所可制作也,故中庸曰,有其位而無其德,不可作禮樂,有其德而無其位,亦不可作禮樂。今我殿下,兼有君師之尊,制禮作樂,不必多讓於古昔聖君,而雖以禮言之,儀文節奏,縱或闊略,而主宰本體,在於振肅紀綱,奮發政敎,使一世之人,洞洞屬屬,皆知以禮事君之道也。至於樂,則魏文候,嘗謂子夏曰,聞古樂則常恐臥聽,是强其尊也,聞今樂則終日不倦,如啖滋味,是誠好也。文候之時,古今樂不同猶如此,況今之俗樂,繁音促節,淫迭放蕩,決非大聖人所可暫聽者也,臣以憂愛之忱,敢因文義,有此敷陳。伏乞聖明,以勉勉我王,綱紀四方,用作三千威儀之盛,以無聲之樂,日聞四方,取爲大章九成之曲,彬興禮樂,先自躬行,而惟我元良,衣尺漸長之後,見聞習熟,動靜中和,則保傅篇所云小成如天成,慣習如自然,正是今日君臣所可預講者也。伏乞體念焉。上曰,所陳果好,當體念矣。漢浩曰,患得患失之言,玉堂旣已陳達,而此可見官人之道也。蓋患得患失之弊,非但關於得失而已,而鄙夫不足論也。古人亦有學干祿者,若能不求諸不義,不思乎非分,旣得之後,則安於素定,守其本心,亦豈至於廉恥都喪,國家受害也哉?經曰,爵祿可辭,白刃可蹈,此可爲患得失者之深戒,而揀擇人才之際,必以此道理取之,則可爲知人用人之明鑑,伏願深加體念焉。上曰,所陳好矣。履度曰,下番以禮樂之說,敷衍仰陳,而蓋禮樂之道,敬與和爲主,不然則雖有玉帛之弊,鍾鼓之器,無以爲禮樂,而敬與和之本,又在於誠,誠不立則敬與和,何由而生哉?故進德工夫,亦不外乎敬之一字,而差毫繆千之幾,不可不念,此聖人所以開導後來之第一襯切處也。下章色厲內荏,只是自欺之病,而苟能以誠反之,自可至於無自欺地位,雖以鄕原言之,亦未嘗無德,而塗聽道說,不偱事理之正,故甚至於賊焉。此正是誠與不誠之間,而傳曰,不誠無物,亦爲此也。夫鄕原,色厲匹夫之行,何敢以此等說,有所勉陳,而竊念人主一心,尤貴乎主誠,一日萬機,雖或有急遽之時,必也雍容而處之,整暇而臨之,然後此心,無間斷之患矣。夫萬事萬物,皆可須於人,而惟誠之一字,無以借諸人矣。苟或一時强勉,一事撟飾,厭然著善,儼然收拾,而畢竟破綻呈露,可立而待也,此果爲賊爲盜之明驗的證,誠一字之關係,豈不重且切哉?顧今聖學高明,治化方隆,固無待於陳戒勸勉,而傳曰,望道如渴,又曰,日新又新,惟殿下,懋哉懋哉。每於臨筵討論之時,固有收斂耳目之益,而燕閑之地,易致放過,若於此際,常自循省,期至於無事不誠,無物不誠,事理之正,服行之實,自相表裏,而脗合乎天地不息之體,以基乎萬化本原之地焉,此非但殿下之所當自省,在下亦以至誠仰導,正言正事,日陳于前,則夫豈有塗聽道說之患哉?且聖經賢傳,比如菽粟,日復日所講論者,雖似陳腐之談,若於今人之言,不加採納,則前言往行,亦無以服行矣。今則天佑宗祊,元良誕降,八域群生,擧皆蹈舞,此政殿下,迓續休命,述先貽後之會也。前後左右,罔非正人,則固是輔導之良法,而至若身敎之道,惟在於益務聖學,高明光大,以爲後日燕翼之資也。伏願殿下,於講學上,誠實做去,比前日萬萬倍蓰,克躋聖益聖之域焉,臣不學無識,不敢推演經旨,而白首願忠之誠,自不能已,敢此縷縷仰達矣。上曰,所陳誠好,當體念矣。永老曰,上下番玉堂及特進官·同知事所奏皆切實,臣則別無所陳矣。上曰,患得患失,固鄙夫之事,而此章云云,實爲後人之鑑戒,則人人豈皆不知爲恥,而終難祛之,習尙之難變而然歟,人欲漸熾而然歟?琮鎭曰,雖是鄙夫,其始也亦豈不知患得之可羞?然而嗜利貪權之心,日熾日滋,論以分數,始犯一分,漸至三四分,浸漬莫祛,馴致十分界頭,而目騖而心遷,竝與羞惡之本心而失之,非直可痛,亦可哀也。在業曰,苟求弊源,則大抵學問不全,見得不明,外物之來,不能以義制之,失得之際,無以辨擇取舍,浸浸滔滔,終至於無可奈何之境,若能凝然不動,鼓之不應,存誠而過欲,則上之導率,有交孚之慶,無間隔之患,而下之事君,澹泊無他心,去就綽有裕,君臣上下日用常行之道,無不出於誠之一字矣,特進官所陳關係重切者,亦此意也。上曰,色厲內荏,雖是小人情態,而穿壁窬墻,是偸盜之惡行,此章之比而論之,無或過乎?琮鎭曰,穿窬之盜與色厲內荏者,其所常怕人知也均矣。履度曰,論其情態,則同歸於暗室欺人之科,可謂善形容矣。漢浩曰,厲者外面之假息也,荏者中心之欺人也,如白日之平日,甘作昏夜之竊盜奚異哉?琮鎭曰,穿窬之盜,不過鼠竊狗偸,固是惡逆之甚,而其弊也,猶屬微細,至若色厲內荏者,則輕重大小,其爲害反有甚於穿窬者,聖人引譬,目之以盜,誠非過語矣。在業曰,盜者欺人之目,暗室行事,惟或人知,今有人內實荏弱,而外飾莊厲,均是欺瞞之盜也。蓋聖人立言,或有過慮處,而懲惡揚善,使之恐懼而觀感,故不得不如是矣。上命掩卷,因命經筵官先退,履度等退出,又命退,承史以次退出。
上在昌德宮。停常參,只晝講。
朴宗薰啓曰,明日常參·經筵,取稟。傳曰,只晝講。
金魯應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,晉州營將趙達洙下直,長弓一張,長箭一部,片箭一部,筒兒一箇賜給。
傳于朴宗薰曰,明日眞殿茶禮,時原任大臣·閣臣·儀賓·宗親入參事,分付。
金魯應啓曰,行大司憲李直輔,掌令金直淳·宋啓幹,持平宋應望在外,執義尹久東牌不進,持平鄭元善陳疏入啓,監察茶時之意,敢啓。傳曰,知道。
以執義尹久東,獻納韓兢履牌不進罷職傳旨,傳于金魯應曰,只推。
備忘記,此宰臣復出仕路之後,至今未及進擢者,亦是欠典,向來摠使之除,出於姑先歷試之意,適當有窠,政合陞用,行護軍朴宗慶,兵曹判書除授。
李永老啓曰,摠戎使朴宗慶,陞拜兵曹判書矣,將兵之任,不可一刻無兼察之人,何以爲之?敢稟。傳曰,禁將兼察。
李永老啓曰,摠戎使,以禁將兼察事,命下矣。兼察摠戎使李光益,卽爲牌招聽傳敎,何如?傳曰,允。
傳于朴宗薰曰,政官牌招開政,兵曹判書下批。
以吏曹參議曺允遂牌不進罷職傳旨,傳于金魯應曰,只推。
有政。吏批,判書金羲淳進,參判李肇源陳疏,參議曺允遂牌不進,行都承旨洪義浩進。以沈能鎭爲引儀,安昌禧爲掌苑別提,柳煥民爲假引儀,李翼晉爲春川府使,李漢臣爲永同縣監,朴宗慶爲軍器提調,兵曹判書單朴宗慶,今超資憲除授事承傳,訓鍊都監提調單朴宗慶,禁衛營提調單朴宗慶,御營廳提調單朴宗慶。
兵批,判書朴宗慶未肅拜,參判朴宗京受由,參議徐有聞未肅拜,參知韓始裕入直進,左副承旨李永老進,上護軍朴宗來,副司果趙貞喆竝單付。
李永老啓曰,新除授兵曹判書朴宗慶,卽爲牌招,傳授命召,何如?傳曰,允。
李永老啓曰,兵曹判書朴宗慶牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
備邊司薦望,以李溏爲摠戎使。
李永老啓曰,新除授摠戎使李溏,方在罷散中,何以爲之?敢稟。傳曰,敍用。
兵曹,摠戎使單李溏。
李永老啓曰,新除授摠戎使李溏,時無職名,令該曹,口傳付軍職,敎諭書雖未及啓下,卽爲牌招,傳授密符,何如?傳曰,允。
兵曹口傳政事,護軍李溏。
刑曹啓目,擊錚罪人李民容原情云云,所供如此,上裁,何如?啓,李東馨處分,蓋出於明示朝家義理之正,而到今年久,又在八耋之中,合有參商之端,罪名特爲從輕,量移爲良如敎。
右副承旨臣金魯應,同副承旨臣權丕應啓曰,伏以臣等卽見秋曹回啓判下,有金甲島安置罪人李東馨量移之命,臣等相顧愕眙,不勝萬萬憂慨之至。噫,東馨之罪犯,前後疏啓,聲討至嚴,臚列備盡,臣等無容更贅,而蓋其夤緣事會,憑藉懲討,闖呈悖疏,忍提不忍言之言,顯售挾雜壞亂之計,其所干犯大義,同歸於亂逆之一轍者,果何如哉?伊時東馨處分之敎,若曰,過於先王秉執者,殺無赦,不及先王秉執者,殺無赦,辭敎之嚴正,義理之闡明,可以折奸萌而杜亂階矣。臣等至今莊誦,信如金石,不意今者,乃有從輕量移之命,當此無前之大慶,德意含弘,霈澤旁流,苟非干犯之至重,罪戾之難赦,則臣等豈必至於爭執乃已,而今此東馨之罪,則輿議之同憤也,臺啓之共討也。臣等職忝惟允,義難承奉,玆敢聯陳衷懇,冀寢成命,惶恐敢啓。答曰,已有參量,勿煩。
金魯應,以義禁府言啓曰,因刑曹啓目,全羅道珍島郡金甲島安置罪人李東馨量移事,命下,而李東馨,方在臺啓中,不得擧行之意,敢啓。傳曰,知道。
李永老,以備邊司言啓曰,以高靈縣還逋査聞之意,謹依本司草記批旨辭意,行關該道,使之從實詳覈,具意見狀聞矣,卽見本道監司鄭晩錫査啓,則首陳逋還各穀逐年加減之數,竝以乙卯以後守令及監色,指名以啓矣。本邑還逋,蓋自甲寅,始爲査發,而推上朝廷者也。伊時特以故宰臣林濟遠,差遣本倅,使之釐革,而亦無以盡祛逋本,不得已爲分年分捧之規,以所捧之穀,移貿於還少他邑,俾爲漸次收捧之道,仍成節目,著爲令甲,而未出多年,弊又自在,伊後十數年之間,或少或多,漸益氄亂,今亦出入於萬包內外之多,而收殺無期,此蓋由前後道臣,不能恪遵定式,逐年査刷之失也。苟使每歲考較,以當年所捧之數,劃卽轉移他邑,散貿本穀,則寧有若是滋蔓之弊哉?今道臣,新莅未久,雖難到底詳悉,而卽此査啓,亦不免隔靴爬癢之歎,逋犯則只從該邑傳掌例簿中排比,而至於始逋之所由然,則初未嘗覈得肯綮,守令則俱是甲寅以後分捧而未及盡捧者而已。若其當初起逋之罪倅,竝未得査發,監色則列錄各人,亦皆甲寅後倉色,而不過以未捧石數次次傳受之類,初無一二人手犯之跡,以此之故,今年雖或石少,明年忽又石多,多少增減之際,實無以把捉要領,不得不拈出其傳掌時石數多者,執以爲首犯,而擬之以首犯之罪,此豈査本核實之意哉?況乙卯以前文簿,則藉使失火無憑,而監色則豈必盡物故無人乎?道啓全欠詳細事面,有違事體,道臣推考,更令親執簿書,溯考乙卯以前自初首犯之守令及監色,必爲指一査得以啓,自今年爲始,另以分捧之數,每於捧還之後,隨卽移送還少之邑,貿置本色,添錄元簿,而一遵甲寅節目,無或如前因循,仍以已捧及移貿之穀名司名石數斗數,別修成冊,上送備局,以爲照數憑處之意,申飭道臣,何如?傳曰,允。
李永老,以摠戎廳言啓曰,臣與漢城府右尹李光益,濬川堂上李堯憲,同往普賢峯,巡審都城主脈補土所,則岡脊支麓,姑無頉處之意,敢啓。傳曰,知道。
刑曹啓目,擊錚罪人李永億原情云云,所供如此,上裁,何如?判付啓。當初鞫廳之啓,備陳抱枉之狀,旣承特放之慈敎,而終爲一相臣所格,不免於配死之境,其子鳴冤,實非濫訴,李基讓罪名,特爲蕩滌爲良如敎。
行兵曹判書朴宗來疏曰,伏以天祐宗祊,聖嗣誕降,三七之吉日已過,萬億之洪基永奠,歡聲喜氣,彌亘寰宇,而喬陵展謁,聖慕克伸,淸蹕穩旋,玉體冞康,夾塗生民,瞻望羽旄,欣欣相告,萬倍恒年。仍伏念臣,樗櫟之材,無所短長,鳧雁之蹤,不足多少,通籍四十餘年,厚被兩聖朝陶鎔拂拭之恩,節次冥升,滾到卿月,而桑楡之餘景漸頹,膏肓之宿疾已痼,杜門窮巷,萬念灰冷,平居意望,未嘗到榮名要劇之際,惟有浮沈散地,歌詠聖澤,將此身心,庶寓餘生塵刹之報,乃者中權新命,責任之殷重,位望之隆赫,萬萬非臣所可防彿擬議,一日冒據者,承命之初,固宜畢暴情實,力辭乃已,而倉卒怵迫,株守未堅,一疏三違,居然出膺,間又大慶曠古,誠切蹈舞,幸行在卽,義重陪扈,不敢復以區區去就,仰煩黈纊,晏若固有,三朔于玆,九門之宿衛,臣何以檢飭,五營之戎政,臣何以管轄,銓格之矇昧,而何以慰靺韋之望,曹儲之板蕩,而何以理簿書之煩?以臣疎迂,以臣癃癈,左右揣量,無望稱塞。自顧初心,惶汗沾衣,寤寐一念,如縛求解,堂堂聖朝,何患乏人,而乃以如臣愚陋,置之一國夏官之首,苟然承匱,一向虛縻,上貽名器之玷辱,下貽物議之嗤點哉?抑臣纔承冬至正使之命,拜表涓日,行將出疆,臣雖百無寸長,而仰藉王靈,俯竭微誠,恭將玉帛之儀,粗效原隰之勞,尙不至如見帶職任之漫無報答,且況行人之職,萬里脂舝,道塗旣脩,程期有限,必須專意行事,先時治任,方可無僨誤窘急之患,而今欲使左察掌兵之務,右應赴燕之役,心無二用,事輒相妨,決知其勉强不得矣。固知臣銜命辭陛之日,鞶帶之禠,不待臣費辭丐免,而佩符之任,異於他職,不早變通,臨急遞解,揆以國體,實涉苟簡,且聞昨日賓筵,以兼使之故,至有陞擢之命,臣於此,尤不勝感惶罔措之至。夫一品峻秩,所以待賢德者,而如臣無似,一朝加之,臣身過福之災,雖不足恤,而其爲累朝廷官人之政,非細故也,左右思量,冒當無路,慈敢略控短章,仰瀆崇聽。伏乞聖明,俯垂諒察,亟遞臣本兵之任,兼收臣新授之秩,以重公器,以專使事,千萬幸甚。臣無任云云。答曰,省疏具悉。出疆在近,陞擢近例,所帶本兵之任許遞。
吏曹參判李肇源疏曰,伏以天祐宗祊,元良誕降,國勢盤泰之基,其自今始,薄海光輪之頌,其自今始,環東土大小臣民,觀欣蹈舞,與天無極。仍伏念臣,受人蹈藉,身名僇敗,義在引廢,念絶躋攀,陳章鳴號,亦知其萬萬猥越,而郵罰不加,反承溫批,威命久逋,尙逭嚴勘,間者鞶禠,又出曲諒之恩,蟄伏田廬,只切祝聖之願,曾未幾何,除旨聯翩,又伏奉亞銓新命,甄錄於簪履之舊,復廁於任使之末,古所稱離墨池而登雪嶺者,正謂臣今日遭遇也。臣是何人,乃能得此?仁恩一霈,而宿玷全消,榮銜荐頒,而新渥冞深,臣雖頑如木石,寧不感激銘鏤,以效其圖酬,而第念臣之所罹,如女子之受累謗,其謗雖虛,其累莫洗,其累雖洗,其心欲死,此臣所以屛跡窮山,矢心自靖,寧犯逋慢之誅,不敢爲承膺之計也。今若諉之以時移事遠,罰己償罪,而徒欲牀威畏義,抗顔冒出,則是眞所謂不識人間有羞恥事者,其爲得罪於廉防,又豈特辜恩失職之比哉?且臣有切悲之情,有甚難冒之義,臣之兄弟,受先朝特達之知,後先策名,出入邇列,逮事我殿下,竝濟卿月,接武於瑣闥起居之班,隨肩於文石委蛇之地,左提右挈,與共光寵者,邇來近二十年所,忽於今春,慘遭酷罰,遞廢常棣之篇,歸依邱隴之側,悲哀所纏,疾病又從而沈痼矣。心折肝摧,忽忽忘生,形單影隻,孑孑無依,譬如寒花纔榮,嚴霜遽摧,孤根冷殘,無以爲容,拊念身計,祗增愴盡,復出彯纓,尙獨何心,歷月呻囈,外內澌鑠,病而難强,情又不忍,二者俱苦,蠢動無路,與其虛縻職名,徒損公體,莫如速賜斥退,以循素志也,玆敢披瀝肝膈,仰瀆崇嚴。伏乞聖慈,俯垂矜憐,將臣職名,亟命鐫免,治臣積逋之罪,以昭法紀,仍許放廢於邱壑,以安微分,千萬幸甚。臣無任云云。答曰,省疏具悉。卿其勿辭行公。
持平鄭元善疏曰,伏以郊原氣肅,鑾輿穩旋,告喜先陵,賚及臣鄰,將以垂鴻流景於無疆已也。臣誠區區不勝歡欣慶忭之忱,臣竊伏聞,君之於臣,察能而授職,臣之於君,量可而進身,故以道事君者,處公孤之位,以言事君者,在臺閣之任,以力事君者,卽奔走百執事之列是也,非此物也。上不免濫授,下不免冒進,今臣直爲貧而仕者,夫爲貧而仕者,辭尊居卑,辭富居貧,古之訓也,如是者,閒曹漫局,優游沈墊,上而奉君之令,不敢廢務,下而得君之祿,僅免窮餓足矣。若夫臺閣之官,乃與人主爭是非,與宰相論可否,不旣尊顯矣乎?臣誠非其人也。不意除旨儼降,召牌屢臨,臣揆分自量,萬不近似,所以逡巡蹜踖,不敢遽進,況又一病淹旬,動作由人,偃處旅邸,積成逋違,乃者署經有命,扶舁出肅,而顧自思念,以人則不合,以病則難强,伏乞聖慈,特賜鐫免,俾得就醫鄕廬,以絶濫冒之途,以全生成之澤焉。臣方乞免之不暇,何敢儳及他事?第臣以八世簪纓之裔,已嘗世受國恩,雖生長草野,性又愚陋謭劣,無足比數於人,而亦不敢遽自同於寒冷之族,其所以憂明主危治世之心,亦自不下於人,苟有可言之事,亦何敢自阻於紸纊之下哉?臣竊惟自古國家危亂之萌,無不兆現於豐亨豫大之時,今殿下,承列聖累洽重熙之業,朝著淸泰,方內寧謐,雖謂之太平,可也。然而可憂之事,可危之機,非一非再,臣不敢索言,而最是政敎不立於上,而惠澤不究於下,宵旰憂勤之念,雖常切於九重,而誠信惻怛之意,無由接於萬民,此爲今日深痼之病,譬如痿痺之人,不知疾痛之所在,而血脈不貫,榮衛自損,終至難醫之境,此臣所以私慮過計,不免爲杞國之憂也。古之人君,或有以多難而興邦,一怒而安民者無他,由其自强爲善,以享天人之心而已。方今歲丁大侵,民憂溢目,慶科當前,掄才是急,斯二者,卽我殿下,所宜振勵德政,爲轉移天人之機也。況夫旱蝗風雨霜雹之災,竝萃於一歲之內,金星失度,彗孛飛流之變,年年而告警,亦可見上天之仁愛我殿下,使之恐懼修省也。殿下,曷不思所以上答天心,下慰人情乎?古之制民,三年耕必有一年之蓄,九年耕有三年之食,以三十年之通,雖有水患兵革,民無捐瘠者,由備之有素故也。今國家十年以來,幾無歲不稔,而一歲纔告饑,上下遑遑,無計可濟,民情騷亂,若不保朝夕,古今豈有如此貧弱之國哉?方今爲捄荒之策者,不過移粟設粥,封富戶之穀,蠲代播之稅而已。凡是四者,惟蠲代播之稅,德意至矣,爲惠大矣。其餘三策,皆有所難,欲移粟則風雨極備,兩西告災,霜降甚早,東北受損,設無災損,常時穀簿,不及三南之一,僅堪爲濡沫之惠,似不可專恃此以捄數千里民命,欲設粥則有無相蒙,抄口難精,公廚煎餁,花消必多,一日充腸,無救屢日之飢,適足爲喣喣之恩,而亦不可專靠此以活累萬生靈近止之命,至於封富戶之穀,則其勢甚不便。蓋公取私藏,常情不悅,出納吏手,慮多妄費,且富戶穀數,必不盡貯一處,其數難詳,得穀反尠,官吏何詰,易致騷擾,旣不足以拯濟貧民,徒斂富戶之怨,此其所以難也。臣愚妄料,天生此穀,必餉此人,患不均不患不足,前歲之豐,必以供今歲之歉,此之有餘,足以補彼之不足,惟在乎上之人,操合變之權,而明於分數耳。平時糶糴,爲病民之端,貪官汚吏,牟利其中,國有虛簿,倉無儲積,雖欲發棠,計似無如,向所謂三策,雖各有難,而目今拯濟,要亦不出此三者。夫每邑必有貧富之錯,每里亦有有餘不足之異,如使邑邑而抄飢羸之口,里里而揀乞丐之徒,先量其數之幾何,次量公穀分糶之餘數,次量富民餘剩之穀,凡一升之米,可活人一日之命,十石之穀,可活二十人一月之命,以是第之,以幾口係之公賑之簿,幾口係之富戶之籍,其有流離顚壑之患,在公賑之簿者,罪其官長,在富戶之籍者,罪其富戶,如是則公家之費可省,富戶亦必喜於己擅其穀,而隣里親戚,歸恩於己。且凶荒之歲,必有竊發,使仰哺之徒,相聚警守,以護富戶,則公私相安,貧富相濟矣。其有貧瘠偏甚之邑,旣無可賑之公穀,又無可資之富戶,朝廷始移粟,以補其乏,則庶可盡濟,而無一民之不獲矣。且臣竊觀國朝以來,旱災偏甚於南土,蓋三南多平原廣野,水源深遠,膏壤沃土,專仰陂堰,卽一時積貯之水,無源源之勢,少値旱暵,便被其災。夫古人日宴湖上,興造土木,亦爲賑捄之一術,今預勅守令,待開歲募飢戶丁壯,豐其饋食,優其雇直,大修湮廢之堰,以貯春水,益種楡柳,以滋潤水土,則近足爲捄飢之策,遠可爲利農之政矣。且南中氣暖,霜降後時,故耕播常晩,根苖未立,必値四五月之驕陽,以致萎損者多,愚民每事姑息,不爲遠慮,不有以董之,難保其及時,亦令守令,大家勅勵,俾其耕種,毋越穀雨之節,則南天不比北土,春寒易退,待到四五之交,莖葉已壯,雖値亢陽,爲害必少,此亦爲勸農之要務,預備之一策也。然生民之命,係乎守令之勤慢,守令之勤慢,亦惟在殿下賞罰之命,伏願殿下,念之哉?臣竊惟國家取士,惟有科擧一道,夫文藝取人,後世之事,而非隆古之制也。然士大夫,始雖以名利之心爲文,而其或有才智之人,勤勵於鉛槧之中,旣閱理多資學博,則亦或有成其才者,故自唐宋以來,至于我朝,名賢碩儒,多從科名中起,近年以來,科場用情,已成風俗,不計文之工拙,而惟顔私是取,不察人之賢否,而惟家數是擇,臣嘗記十數年前,或有一二行私之人,恥對人言,牢諱其實,今則公言顯唱,無復羞愧,士大夫廉恥之壞至此,豈非世道之可憂乎?甚至賂逕開而庶類雜進,鄕曲無知之流,反以是爲誇耀之資。夫朝中名官,出而試士,誰肯受賂,或其傔從貪利,不顧貽累於其官,官亦拘於情面,不忍嚴斥,致有此弊,而不知爲終身之累,於是焉科令一下,鋤耰棘矜,悉化爲縫掖,販夫賈豎,皆號爲章甫,而此輩亦未嘗不捷科第,故冒沒輕儳畓貪而鄙者,率皆攘臂爭先,而龍蟠鳳逸之士,却立而不肯進,國家雖欲得才俊之士,而不可得也。夫科第得失,其亦有天命焉,有人工焉,若一切以私圖之,則是天命可廢,人工可棄也,如是者,不有人禍,亦必有天刑矣。士大夫壞心術於釋褐之前若此,則圖利祿於事君之時可知矣。殿下若得此人與共國,國其保長治而久安乎?方今國有大慶,多士將賓於王庭,尤宜嚴立科制,以致濟濟之美,以新一初之政,向時大臣筵白,非不切至,而側聽逾旬,未聞條式之頒,京外擧子,必將因循舊習,紛競猶前,臣竊惜夫廈氈上勅勵之敎,徒爲文具而止耳。且臣竊見科擧文體,本無可觀,詩無性情之工,賦無敷陳之體,義疑綴拾而止耳,表箋儷偶而止耳。惟對策,猶足觀士學之淺深,而亦非古之策也。加以主司少鑑別之眼,而惟以早呈爲取,擧儒少磨琢之工,而亦以速作爲主,開頭數句,便判立落,夫朔皐之疾,不如相如之遲,豈可使人人,而責其有倚馬之才乎?由是文體益壞,無和平正直之音,而尙輕浮新巧之習,夫文體,關國家氣運,治世之文,豈宜如是?故臣愚以爲變文體,然後人可成才,緩晷刻然後,士展其能,重行私之律,然後才能可獲,嚴代述之罪,然後奸僞可禁,是奚但捄一時科弊而止?人才因之而可作,士習因之而可正,國家亦無不利焉。凡天下事,莫不有機會,機會者,天時之自至者也。聖人所以開物成務,亦惟迎其機會而已,未嘗緩之而失其機會,亦未嘗急之而失其機會,見今荒政科弊,卽我殿下制治之機會也,豈可緩而失之,荏苒姑息,終至頹惰放廢不可收拾之境乎?夫慮無不周,則事燭其情,事燭其情,則政乃可立,政立以後,德可施敎可成,若不爲周詳之慮,而無燭事之明,則政無由立,政不立則德何由施,敎何由成乎?民者資養於君者也,士者仰敎於上者也,倘民有一夫一婦不獲,而顚連於溝壑者,歲也非我也,士有不率敎而恣行無恥者,曰天之生才故爾也,非我也,則代天立極,財成輔相之意,安在哉?若及今而不大警動大振作,使德惠達而敎令行,則民情日棘,士趨日乖,國家有無窮之患矣。臣恐廟堂上,日夕講究之謨,徒爲紙上之空言也,伏願殿下,念之哉?戒休董威,克底有成。臣無任云云。省疏具悉。所陳切實,當留念,科擧事,令廟堂,更加嚴飭,爾其勿辭察職。
己巳九月十二日午時,上御誠正閣。晝講入侍時,知事金羲淳,持論語第七卷,特進官洪義謨,持論語第七卷,參贊官金魯應,持論語第七卷,侍讀官趙琮鎭,持論語第七卷,檢討官申在業,持論語第七卷,假注書朴宗心,持論語第七卷,記事官朴綺壽,持論語第七卷,記事官李光文,持論語第七卷,武臣行護軍金處漢,以次進伏訖。上讀前受音一遍訖,命奏新受音。琮鎭讀自子曰,古者民有三疾,止利口之覆邦家者,仍解釋章句以奏。上讀新受音一遍訖,命陳文義。琮鎭曰,夫子論民之三疾,古有今無,古之狂也矜也愚也,雖非氣質之正,而其弊也,猶有肆與廉與直之品,此若觀過知仁之義矣。今也則肆反爲蕩,廉反爲忿戾,直反爲詐,此章之語,乃聖人衰世之意也。昔夏尙忠,而其弊也愚,殷尙質,而其弊也野,周尙文,而其弊也史,此固風氣之有淳淆,氣質之有偏正,不能無古今之異,然亦不可諉之於氣數之致,然而亶係君人導率之如何。昔堯·舜率天下以仁,而天下從之。桀·紂率天下以暴,而天下從之,其變淆爲淳,移風易俗,雖若至難,而誠有導迪挽回之道矣。昔唐臣封德彝,歸之於氣數,魏徵,以仁義之化俗爲主,封倫之說,終屈於徵之說之得正也明矣。顧我東方之民風,沐仁厚之仁,著禮義之稱矣。挽近以來,漸不如古,試就每人一身而論之,有蕩者,有忿戾者,有詐者,擧一世而槪論之,專以文具爲事,日趨於虛僞,殆甚於周之弊史,此亦風氣之漸淆,然二五之精,無極之眞,所以降生斯民也,實無古今之異矣。至若氣質之性,雖不能無駁雜,而矯揉淘洗之道,誠係導率之如何。孔子曰,齊一變至於魯,魯一變至於道,今我殿下,行孔子所傳之道,得孔子所不得之位,德兼君師,政懋導率,臣民之所仰望而蘄祝於殿下也,若萬品之賴天地而陶鑄也。夫文之反,質也,僞之反,實也,欲務質實,躬率臣民,要不在一箇誠字。伏願益懋明誠誠明之道,使一世,剔去文具虛僞之風,是臣區區之望也。上曰,所陳甚好矣,下番陳之。在業曰,今日所講自止中,上番,以今古往矜愚之不同,有所纖悉仰奏,臣不必疊床,而以下章言之,紫與朱,色相近也,鄭聲之於雅樂,樂則一也。聖人每於似是而實非之地,嚴加辨斥,利口之疑眩於邪正是非之際,甚於聲色之以邪亂正,夫利口者小,則害及其身,大可以覆邦國,從古聖賢,以愼言語,爲修身之目,又以金人之三緘其口,垂誡于後人,然人之所不可無者辭令也。言者章身之具,書曰,敷奏以言,易曰,其言善,千里之外應之,蓋人以實行蘊于中,則自然有法言昌言,無是實而徒憑寸舌者,終歸於利口,若以此章之巧言亂德爲戒,竝與醫國之忠言,閼而不行,則是豈聽其言知其行之聖訓也哉?是以孔子曰,可與言而不與之言,失人也,不可與言而與之言,失言也,惟我殿下,挽近以來,召接臣鄰,雖以一日言之,未爲幾時,上下酬酢,只及於應行節目之事,縱有喋喋簧舌,不得售其計,此則固萬萬深幸者也。忠愛之臣,藥石之言,亦無可進之路,以孔聖之訓,推看於今日,則我殿下,固無失言之過,而其無失言之歎,臣未敢知矣,臣於待罪記注也,屢登夜對,掩卷之後,娓娓上下之言,多及於治政得失,民生休戚,至今思之,不勝榮耀,雖非法講賓對之入侍,禮數簡易則有召對,夜氣淸明則有夜對,上下情志,流通於言語之間,所陳之言,悅耳則察其諂諛之或至,逆耳則又察其讜直之有人,以是進退,以是賞罪,君子小人消長之權輿,實在于斯,雖以臣等言之,殿下卽一天也,天雖不言,四時行焉,百物生焉,而孔子曰,予欲無言,子貢以聖門高弟,猶有小子何述之歎,是以言語觀聖人也,況以臣等之蒙騃,何可以言語之外,而觀聖人也哉?日登前席,所欲仰勉,誠非或淺,而我聖后學問造詣,臣未有仰度者,難克處克去,實無以指的仰陳者,臣嚴畏居前,辭語拙訥,雖不敢悉暴中曲,伏願聖明,勿以人廢言也。上曰,連日所奏俱好,當體念矣,知事陳之。羲淳曰,上番所陳誠實之說,極爲切當於時弊,下番所陳利口之戒,亦可爲鍳於用捨,此二說外,臣別無他見,而誠實之道,在聖賢之學,最爲基址,非特導率而已。緝熙之工,莫此爲要,至若利口之人,欲售其說,輒候人主意向之所歸,迎合阿諛,變亂賢邪,敗人家國,誠不難矣。今日文義,無出於上下番所奏,宜以此兩儒臣之說,會通而觀之,以爲躬行省察之道焉。上曰,所陳好矣,特進官陳之。義謨曰,上下番皆已仰奏,臣別無所奏矣。上曰,參贊官陳之。魯應曰,儒臣·知事所奏,俱極切實,臣亦別無可達之辭矣。上曰,三疾之弊,雖緣世代古今之有異,其弊胡至於斯耶?琮鎭曰,時世有古今之異,而稟賦無古今之殊矣。俄者所奏魏徵·德彝之說,優劣較然,此不可專責於氣數,而只緣稟質之不能無偏而然也。無論古人今人,宜從性偏處克將去,昔宋儒呂祖謙,卽朱子道義之交也,自言其少時,性氣粗暴,嫌飮食不如意,輒破了家事,家事卽器皿之謂也。其後嘗有疾,持一冊論語,看到躬自厚薄責人之章,油然有感,自此氣降心平,遂無粗暴之病。朱子聞之曰,此變化氣質之法也,雖似此粗暴之病,猶能矯化於一日看書之頃,則惟彼三疾,必有矯揉之道也明矣。其所以矯操之道,亦各有方,不可相蒙,若以治詐之道,欲治忿戾,以治忿戾之道,欲治其蕩,以治蕩之道,欲治其詐,亦不可得也。試以朱子升氣湯之說推之,合用大升氣湯,而反用六君子湯,合用唐人蘇合丸,而反用漢人大遂丹,則烏乎可也。奏未畢,上曰,以今日論孔子之時,則更有古今之異焉,三疾亦必有甚於孔子之時矣。羲淳曰,俄者上番所奏不可諉之於氣數者,誠是矣,然而大抵氣數漸降,終難以今及古矣。琮鎭曰,知事以古今氣數之有異,如是仰奏,然而昔唐臣李泌,有君相造命之說,夫造命者,謂人之福祿,謂世之汚隆也,福祿與汚隆,人君有以造之,則斯民氣質之病,亦豈無矯捄導率之道乎?爲人上者,宜以導率,自任自責,而不當言後之氣數,難及古之氣數矣。上曰,夫子曰,古者,民有三疾,夫古者,何時之謂也?琮鎭曰,今日以前皆古也,二五之時,於孔子,無非古矣。上曰,今之不如古者,似非但三疾而已矣。琮鎭曰,民之疾誠多矣,而今人病痛,都尙文具虛僞,全欠誠實邊,最爲痼疾矣。上曰,狂之弊宜至於蕩,愚之弊宜至於詐,矜之弊則似不必至於忿戾,而此謂忿戾者,何謂也?琮鎭曰,集註謂矜者,持守太嚴,夫太嚴者,易有模稜,異於蘇味道之無模稜焉,夫稜角太露,雖非善道,猶有長處,若不能此,而徒務强硬,則歸於忿爭,卽易然之勢也。上曰,不矜細行,終累大德,爲山九仞,功虧一簣,夫矜細行之矜字,與古之矜也之矜字,其義同歟?琮鎭曰,矜細行之矜,卽美之也,非尤之也。羲淳曰,古之矜之矜字,屬好邊矣。上曰,若指矜爲好,則何謂之民有疾,而不謂之善也?羲淳曰,大抵經文下字之法,有字同而意異處矣。上曰,此矜字,小註比之於不矜細行之矜,夫不矜之矜,固是善邊,忿戾之矜,固是疾邊,然則小註,以比之於不矜之矜字何也?琮鎭曰,夫矜持之意,本非不善,其於持身持心之方,所係亦緊,但其持守也,至於太嚴,則太嚴亦性之偏也。上曰,中庸云過不及皆不中,凡物之過不及,皆歸於疾宜矣,此矜字,亦此類也。在業曰,聖敎然矣。上命掩卷,羲淳曰,日勤經筵,緝熙聖學,是今日之急先務也,臣等之所頌祝期勉者在此,而濟濟玉署之臣,輪次登筵,討論啓沃,乃其職也。今聞玉堂諸人,違牌相續,入番苟艱云,未知其實故之如何,而事體所在,誠甚未安,推考警責,申飭行公,何如?上曰,有實故玉堂,許遞可也。出擧條上曰,玉堂中有實故者幾人耶?琮鎭等曰,校理尹致後覲親呈辭,副修撰李東冕有情勢,副應敎李勉昇家在忠州,近遭切己之慼,末由上來云矣。上曰,李東冕有何情勢耶?在業曰,本有喉病,有難講讀,故自前陳疏自劃,屢蒙恩遞云矣。上命知事以下先退,羲淳等退出,又命退,承史以次退出。
上在昌德宮。停常參,只晝講。
開東,雷動雷光雨雹,灑雨下雨,測雨器水深二分。
朴宗薰啓曰,明日常參·經筵,取稟。傳曰,只晝講。
金魯應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,行左承旨洪奭周,今日不爲仕進,卽爲牌招,何如?傳曰,允。
禮曹,來十月初二日宗廟冬享大祭親祭取稟,奉敎敬依。
以吏曹參議曺允遂牌不進罷職傳旨,傳于金魯應曰,只推。
有政。吏批,判書金羲淳進,參判李肇源陳疏,參議曺允遂牌不進,右承旨朴宗薰進。以李止淵爲校理,朴大圭爲副修撰,沈象奎爲知經筵,李肇源·趙弘鎭爲同經筵,永同縣監李漢臣,振威縣令韓用諴相換。
兵批,判書朴宗慶未肅拜,參判朴宗京受由,參議徐有聞未肅拜,參知韓始裕入直進,左副承旨李永老進。副司直徐能輔·李勉昇·尹致後,副司果李東冕竝單付。
金魯應啓曰,行大司憲李直輔,掌令金直淳·宋啓幹,持平宋應望在外,鄭元善牌不進,執義未差,監察茶時之意,敢啓。傳曰,知道。
以持平鄭元善,獻納韓兢履牌不進罷職傳旨,傳于金魯應曰,只推。
兵曹判書朴宗慶牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李永老啓曰,兵曹判書朴宗慶再牌不進推考傳旨,今方捧入,而命召傳授,一時爲急,連事違召,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
李永老啓曰,兵曹判書朴宗慶三牌不進推考傳旨,今方捧入,而命召傳授,一時爲急,連違召命,終不承膺,揆以事體,誠極未安,所當更請牌招,而係是一日四牌,何以爲之?敢稟。傳曰,更爲牌招。
傳于朴宗薰曰,兵曹判書疏批已下,卽爲牌招,傳授命召。
李永老,以都摠府言啓曰,今日入直內三廳武兼禁軍及軍兵等,當爲中日習射,而眞殿親行茶禮相値,不得設行之意,敢啓。傳曰,知道。
李永老,以御營廳言啓曰,本廳把摠沈能完,身病甚重,勢難察任,改差,何如?傳曰,允。
兵曹判書朴宗慶疏曰,伏以臣本愚騃,卽一庸夫,冒居戎職,夙宵悸恐,而昨蒙恩命,巡視山堞,蓋欲審樓櫓之形,察陰雨之備,以效一日之責,惴惴焉愈懼其不堪,千萬不自意,恩旨特降,擢臣爲資憲大夫兵曹判書者,十行辭敎,旣極鄭重,繼而召牌,儼臨於秋山營壘之間,榮光所及,林磵動色,臣於是,手擎除旨,五內失守,卽日光景,若隕深谷,歷一宵而如窮無歸,誠莫知措躬之所也。噫,我殿下,明竝日月,知人則哲,群下之才器能否,必入玉尺之量,而如臣之本末長短,尤宜知之深而察之熟,未審殿下,何取乎臣,而忽有此千不當萬不近之誤恩乎?國之大事在戎,而大司馬,卽古所稱中權之任也。摠三營而管八路,節制統轄,皆由本兵,苟非文武全材,則莫宜居之,況其銓擇靺韋,甄別流品之責,在此時尤有重焉,累十輩當遷者之積薪齎鬱,將何術以疏剔之,千百人干祿者之抱玉求售,將何道而鑑別之乎?然而此猶辭是職者例談耳,若臣所願,則只欲優遊散秩,涵囿聖澤,以裨我聖明右賢之治而已。今乃朝文柄暮戎務,左右兜攬之不已,畢竟拔諸人望之外,置于上卿之列,仍以此一國軍旅之事,擧以畀之,無少難愼,則臣身之冥升召災,猶屬一己之憂恐,而今若以臣之故,謂聖上有私于臣,則貽累不細,其何以解四方之惑乎?此尤臣惶隕震惕,求死不得者也。至於日前惠局還差之命,亦有所不敢承當者,廟剡擧似,藉曰宿趼,而臣是何人,錢穀甲兵,惟意冒玷,殆若非此莫可乎?陳情蘄免,未及周旋,又承此萬萬驚惶之新命,天牌屢辱,轉動無路,玆敢披瀝呼籲於天地父母之前。伏乞聖慈,俯察由中之懇,特垂體下之恩,亟命收還臣新授職秩,仍解臣本兼諸任,俾重公器,以安私分,不勝千萬顒祝。臣無任云云。答曰,省疏具悉。予之待卿之意,已諭於前敎,卿其務盡司馬之任,益勉對揚之策。
校理趙琮鎭,副校理金箕殷·洪命周,修撰林景鎭·申在業,副修撰尹日逵等箚曰,伏以臣等卽伏見秋曹回啓判下者,有金甲島安置罪人李東馨量移之命,臣等相顧愕爾,繼以憂慨之至也。噫,東馨之罪犯,以疏以啓,聲討備至,臣等今不必疊床,而維其一疏,憑藉懲討,忍提不忍提之言,敢道不敢道之事,壞亂義理,同歸亂逆之轍,是謂加一分罪也,減一分亦罪也。其時東馨處分之後,聖敎若曰,過於先王秉執者,殺無赦,不及先王秉執者,殺無赦,義理揭如日星,辭敎嚴於霜雪,臣等至今莊誦,信如金石矣。迺者量移之命,何爲而遽降於今日也?古人云赦者,君子之不幸,小人之幸也,前此蒙宥三數人,已極輿憤之切,則今此從輕之命,又下於千萬意慮之外,臣等固知當此無前之大慶,致有咸宥之沛澤,而似此干犯至重之類,亦可視同薄過,遽置惟輕之典乎?且有罪肆赦,國之大政,而若因其家人一番鳴訴,輒賜宥釋,則隄防從此而壞,義理由是而晦矣,豈不大可悶哉?臣等職忝論思,不容泯默,玆敢聯陳短箚,伏願聖明,亟寢成命,一循公議,以嚴刑政,以折亂萌焉。取進止。答曰,省箚具悉。已有啇量者,爾等勿煩。
執義尹久東疏曰,臣於病伏之中,卽伏見刑曹回啓判下中,有金甲島安置罪人李東馨量移之命,實不勝萬萬憂慨。噫,東馨之夤緣事會,闖呈悖疏,憑藉聲討,貽慼聖心,忍所不忍,敢所不敢者,專出於壞亂挾雜之計,其所負犯,顧何如也?過與不及,均之爲殺無赦,則薄竄海島,尙今假息,已是失之太寬,此豈與尋常罪囚,同歸傅輕之議,而遇慶可赦,遇赦可宥者哉?殿下前日,釋鄭彦仁·玄重祚,今日又釋東馨,隄防益蕩,刑政倒置,臣未敢知日後,何許鬼怪之輩,籍此而復起,必欲乖亂我先大王二十五年至精至微之大義理,則殿下之今日處分,適足爲以仁傷仁,以義害義而止,亂賊何所知懼,王綱何所夬伸乎?顧今天佑宗祊,聖嗣誕降,區宇蹈舞,霈澤旁流,除非關係之莫嚴,負犯之至重,則臣當將順之不暇,顧何必爭執,而今此東馨之罪,前後疏啓,臚列已盡,以若關係,以若負犯,未施荐棘之律,遽從量移之典,臣未知大聖人生道殺人之義,不當若是,伏願聖明,亟收成命,以絶奸萌,以明義理焉。仍伏念臣於見職,自有鐵限之不敢冒當者,此卽通朝之所知也。日前恩命,特下於夢想之外,幸行隔宵,義重往役,雖不得不黽勉出膺,而若其因仍盤礴,則有愧廉防,論以去就,自劃已審,況素患貞疾,添劇於驅馳之餘,委頓床笫,轉側須人,連事違傲,臣分都隳,非不知逋慢之罪,益無所逃,而情勢之外,實病如此,萬無束帶供職之望,此豈臣占便而然哉?伏乞殿下,諒臣情病之難强,特許遞改,以安私分,仍治臣慢命之罪,以肅朝綱焉。臣無任云云。省疏具悉。已諭於諸批,不允,爾則許遞。
正言沈能稷疏曰,伏以臣卽伏見秋曹回啓判付下者,有金甲島安置罪人李東馨量移之命,臣於此,惝怳驚顧,繼之以憂慨之至。噫,彼東馨,闖呈悖疏,外托懲討之名,中懷挾雜之心,忍提不忍言之言,以爲疑亂天聰,眩惑大義之計,其所干犯,誠天地之所不容,神人之所共誅也,而聖恩天大,王章太寬,罪止投配,假息近島,輿憤之沸騰,公議之崢嶸,迄今未已,而乍竄乍宥,有若微眚薄罪之一番勘科者然,臣誠不意聖明之世,有此萬萬過中之擧也。且臣伏惟此義理,卽我先大王所秉執,而投遺我殿下者也。苟有一人焉,干犯於是,違越於是,則國有常刑,罔或廢墜者,卽今日之義也。過與不及,均之爲殺無赦,則今此東馨所犯,豈徒爲過不及而止也哉?此而從輕,則臣恐紀綱日益紊,隄防日益蕩,而懷奸樂禍之徒,復有伺間闖隙之心也,殿下何不念及於此乎?方此天休滋至,邦籙永昌,虹渚發祥,星海湊慶,瘖聾率皆蹈舞,跛躄莫不懽忭,及是時,霈澤旁流,丕宣同慶之意,陰崖幽谷,咸與同春,苟非罪如東馨,惡如東馨者,則臣豈欲强事爭執,以拂我殿下生成之聖意也哉?惟其負犯,旣如彼其重,關係又如是其大,則其不可使之遽爾從輕,晏然出陸者決矣。臣於未署經之前,不敢以見職自處,而愚忠所在,按住不得,越例陳章,仰暴微誠,伏願聖明,更加三思,亟降反汗之命焉。仍伏念臣,性本庸愚,識又蔑劣,固不合於淸朝耳目之任,而且臣於近日合啓中,有一門應避之嫌,區區情勢,尤爲難安,前後情地之如臣者,援例引避,輒蒙體諒,臣於是,宜無異同。伏乞天地父母,特推敦親之義,亟垂遞免之恩,仍命攸司,治臣瀆擾之罪,以肅朝綱,千萬幸甚。臣無任云云。省疏具悉。已諭於前批,爾則許遞。
持平鄭元善疏曰,伏以臣宿症肩臂之痛,日以彌劇,運動不得,身委床席,方於旅舍叫苦之中,伏見秋曹回啓判下,有金甲島安置罪人李東馨量移之命,臣有以知我殿下,於東馨前日之安置,蓋欲抑之,而絶其挾雜之私也。今日之量移,特諒其情之有間於亂逆也,所以操義理精微之權,而納一世於大中至正之域也。大聖人所作爲,誠出尋常萬萬,孰不欽仰?第伏念此人當初罪名旣重,有難輕議量移。伏乞俯循公議,亟寢成命,以存國體焉。臣無任云云。省疏具悉。所陳已知之,末端事,不允。爾其勿辭察職。
獻納韓兢履疏曰,伏以昨伏見秋曹回啓判付下者,有金甲島安置罪人李東馨從輕量移之命,愕眙憂歎,實未料處分之過中,至於如此也。噫嘻東馨,以凶圖作爲伎倆,視大義必欲壞亂,屢干天誅,倖漏王章,而其奈䲷獍之性,老而不悛,乃有年前投匭之疏,而情狀莫掩,手脚必露,畜平日思亂之心,則謂事會之可乘,售昔年抵隙之手,則托懲討而復肆,鼓掌挺身,抵死力戰,敢提不忍之言,甘犯莫嚴之地,與凶逆,同歸於一轍,此其罪合伏鈇鑕,而以天地曰生之德,特貸首領,薄竄海島,失刑之歎,輿憤尙切。今以惟輕之典,遽降出陸之命,臣固知當此無前之慶會,爰推咸宥之盛德,而第恐刑法,自此益紊,隄防自此漸壞,而將見雷雨之澤,反爲日月之累,此臣所以終夜繞壁,明發不寐者也。顧今世道日下,人志日乖,而況此必誅之罪,亦蒙傅生之恩,又使自島而陸,有若微眚薄罰節次疏釋者,則從此伏莽之凶,不畏照魔之明,而方來之憂,益無所不屆,言念及此,誠不勝凜然心寒,玆敢忙陳短章,仰暴愚衷。伏乞更加三思,亟收成命,千萬幸甚。臣無任云云。省疏具悉。疏辭不允。
敎摠戎使李溏書。王若曰,君所注意者,將政勤聽鼙之思,國之大事在戎,特畀仗鉞之任,斯誠干城之重寄,須勉鈐轄之宏圖,眷彼北漢之一營,寔是上都之重防,山河襟帶,近北極而枕華岳之巔,陰雨綢繆,對南城而控沁水之府,方當前帥擢本兵之日,政須戎垣任代斲之才,惟卿,系出璿源,世承華閥,內外營閫之歷踐,聲績已孚,龍虎鞱略之兼全,威望夙著,玆授卿以摠戎使,卿其祗服新寵,克恢舊猷,築斯城鑿斯池,其勉趙晉陽之保障,礪乃鋒敹乃甲,宜倣漢金城之獻圖,折衝罇俎之間,何憂凡楚之蛇豕,蒐兵緇衲之輩,庶作長楊之豼貅,於戲,畿輔之凋殘轉深,政宜先於蘇息,昇平之恬嬉已久,戒毋忽於詰戎,卿當盡心,予何多誥?故玆敎示,想宜知悉。知製敎林景鎭製進。
己巳九月十三日辰時,上詣眞殿。茶禮入侍時,行都承旨洪義浩,右承旨朴宗薰,左副承旨李永老,右副承旨金魯應,同副承旨權丕應,記事官李紀淵,假注書柳春東,記事官朴綺壽·李光文,檢校提學金祖淳,檢校直閣沈象奎·李存秀,以次侍立。上具翼善冠·䘱龍袍,詣板位行四拜禮,仍詣第一室,三上香行三獻禮,次詣第二室第三室,如右禮訖,降復位行四拜禮。仍命退,諸臣以次退出。
己巳九月十三日午時,上御誠正閣。晝講入侍時,知事金羲淳,持論語第七卷,特進官韓致應,持論語第七卷,參贊官朴宗薰,持論語第七卷,侍讀官洪命周,持論語第七卷,檢討官林景鎭,持論語第七卷,假注書柳春東,持論語第七卷,記事官朴綺壽,持論語第七卷,李光文持論語第七卷,武臣行副護軍金益淳,以次進伏訖。上開卷,讀前受音一遍,命奏新受音。命周讀自子曰,予欲無言,止使之聞之,仍解釋以奏。上讀新受音一遍,命陳文義。命周曰,聖人語默動靜,莫非敎也,不可但以言語觀聖人,而宜就言語上,究其所以然之理,子貢孔門之高弟也,而平日,每以言語觀聖人,及夫孔子發予欲無言之敎,而乃以小子何述問之,夫聖人之敎人,與天之育物,元一理也,天本無聲無臭,有何言哉?四時之流行,百物之化長,無非天之敎也,以四時言之,只有春夏,而無秋冬則不能成歲,只有秋冬而無春夏,則亦不能成歲,必也寒暑迭代而後,歲功成而物性遂矣。聖人之敎人也,各隨其材品之高下,氣質之淸濁,薰陶之警撕之,亦無不成人之理,玆故書曰,天工人其代之,論語曰,惟天爲大,惟堯則之,此皆言聖人代天無間之義也。今我殿下,居天王之位,所事者天工也。夫四時之中,專主春夏氣象,則欠於肅,只主秋冬氣象,則欠於和,不徒四時爲然,雨露之溫,霜雪之嚴皆然,而今殿下,有餘於春夏氣象,而或不足於秋冬氣象,秋冬之爲秋冬,非欲其主於肅殺也。若專於春夏,則萬物易以瀜液,故有秋有冬,所以貞固其萬物也。是以大寒之後,繼以陽春,而藹然生物之心,未嘗間斷於其中,不如是,則其氣乖而歲不成矣。伏願深察此理,法乎天而又法乎聖人,每於政令施措之間,益務秋冬氣象焉。上曰,所陳甚好,當體念矣。命下番陳之。景鎭曰,孺悲欲見,夫子辭以疾,俟其將命者出,取瑟而歌之,大抵聖人接人之道,遠佞人故不欲見之也。先以疾辭,雖示其不欲見,而後以歌瑟,復欲其不棄絶也。蓋孺悲本心,出於慕聖之意,故竢出而歌,使之聞而警悟者,以其仁愛之心,著於行事也。程子之引孟子不屑之敎誨而釋之者,可謂深得其旨乎?以上章子曰,予欲無言觀之,聖人敎人,平日豈可無言,而若只於言語上觀之,則實非體察所以然之道也。夫子一身,都是道理,故言與不言雖不同,其天理之流行則一也,當時門人,徒求之於言,而不得所以然之理,故欲無言,使之於動靜語默之間,必欲體察之也。不見孺悲,而歌瑟使聞者,亦以無言而敎之無隱之義也。聖人之語默動靜,泛應曲當,無往非仁義之道,在於精微之中矣,亦可見法天道之不言,使人自悟,以有薰陶之益也。今殿下,在君師之位,惟群下薰陶之益,亦在妙道精義之發,伏願體念焉。上曰,所陳好矣。命知事陳之。羲淳曰,上下番旣已陳之,而夫聖人之道,如天之大,發見流行,無非至理之所在,學聖人者,苟能默識而深認,則聖人之一語一默,一動一靜,莫非垂敎於人也。子貢之觀聖人,每在言語之間,故夫子所以警之也。上天所以不言,而四時行百物生者,自然之理也。人君若能體認乎此,涵覆萬物,運用不窮,則是不待勞於聲色而,民自觀感,功化克廣,與天同大矣,人君之監天道而法聖人,其機如此,臣等所以仰望我殿下,期勉我殿下,實在乎是,伏願深留聖意焉。上曰,所陳甚好矣。命特進官陳之。致應曰,諸臣敷演以奏,臣別無更達之義矣。上曰,參贊官陳之。宗薰曰,夫子非眞欲不言,而乃曰,予欲無言者,蓋當時門弟子,多以言語觀聖人,而實踐工夫,每有所不及,故特發此訓以敎之,聖人平居一動一靜,無非精義之所存,發於言語,亦莫非實理之所推,學者苟以聖人之言,究其所以然之實理,眞實力行,則其於踐履,必有實效,聖人敎人,無非實者,故集註,旣以天理流行之實,釋第一節,又於第二節,言天理發見流行之實,此二實字,政合着眼處也。學問固然,而治道亦然,凡講筵則欲以典學,用人則欲以進賢,至於禮樂刑政,欲以安民濟世,皆有所以然之實理,得此實理,然後乃可見實效矣。如天之行四時,旣長養則不能不收斂,旣翕聚則不能不發舒,日月星辰,垂象於上,陰陽寒暑,運序於下者,何莫非自然之實理,而人物動植草木之類,得以生成者,乃其實跡也,此爲此章之肯綮矣。因是而有所仰達者,見今節氣,雖非冬序,旣屬斂藏之候,而曉來雷電,無異盛夏,轟轟燁燁,移時乃已,大非時候之常道,警惕甚矣。九月則例無應行之節次,而若其修省之實,則亦宜靡不用極,蓋人君事天,如人子事親,平居無事,何時不以誠孝自勉,而若見親有不悅之色,則尤當悚然警懼,起敬起孝,務悅親志,非時雷電,豈非上天不悅之色乎?因此警惕,務悅天心,則皆爲修省之實,不必按例應文之謂也。實心實政,眞爲事天之道,今日講筵,宜有以此說仰聞,故敢此仰達,伏願貿意焉。上曰,所奏切實,當留意矣。此章所云予欲無言者,非孔子之實欲不言也,而子貢發何述之問,未得夫子之旨也,及聞天何言之訓,則其下似當有更問,而何無一言請敎耶?命周曰,子貢卽孔門高弟,而此語在聞性與天道之前也,一聞夫子之答,而子貢意以爲不必取質,而仍不復發問也。大抵聖人之曉人,雖於泛應,無不曲當,弟子苟能於動靜語默日用常行之事,每每觀感,則自然有覺得聖人處,此乃精義妙道之發也。上曰,夫子旣發此以警之,則子貢於此,似當悅然有覺,而何爲終然未覺耶?命周曰,似是子貢,未能默會而然也。宗薰曰,予欲無言之訓,子貢仰對焉,則想必是對子貢而發此訓,蓋子貢氣象,終多務外底意,四科亦以言語稱之,則所謂言語觀聖人之病,政是子貢之偏處,故有此問答也。旣聞天何言哉之訓,若能領會到底,必有如曾子一唯之擧,而遂無一言,故註亦以爲必是聞性與天道之前矣。上曰,言語觀聖人,子貢獨有病歟?羲淳曰,子貢蓋是言語邊人,故夫子嘗以方人責之矣。上曰,語默皆敎,則雖後世之下於子貢者觀之,庶或有知,而子貢終是言語邊人,故有是病歟?宗薰曰,子貢穎悟過人,造詣亦高,必不但以言語觀聖人,而第今想像孔門親灸之人,日見聖人之云爲,日聞聖人之言語,無非精義妙道,而云爲則難爲體察,言語則易於箚着,故所以求之者,每多在言語上矣。羲淳曰,子貢親灸聖門,言或中理,而善觀聖人,故有天不可升之言,子貢此語,乃成德前事也。上曰,再言天何言哉者,所以深道之辭歟?命周曰,誠如聖敎矣。上曰,子貢仍無言之敎,而有何述之問,若無何述之問,則夫子不出天何言之言耶?命周曰,然矣,旣無其問,則豈有所答乎?夫聖人之敎人,觀其覺之幾微,然後方有曉諭之言,若無幾微,則不必有是言矣。上曰,孺悲出戶之後,夫子使聞其歌瑟,始也辭疾,非眞有疾,而今也使聞,又欲使知其非眞,俄者所陳中語默動靜,無非至理者甚好,此爲法聖人之大經法,而至如此等處,最難學得,何如則可以善學耶?命周曰,無疾而辭疾,是適然也,非純然托語也。羲淳曰,以此文勢觀之,蓋純托也。上曰,辭疾之時別無疾也,則不爲直罪其過,而假之歌瑟,此事,何如?命周曰,孟子於齊宣之欲見也,辭以疾,而出弔東郭氏,雖以此觀之,無非聖人不屑之敎也。上曰,辭疾之事,在於下孔子一等人,而未得聖人本意,未知其穩當,後人宜如何法也?宗薰曰,此蓋聖人不屑之敎誨,其心則生物之仁,不遽絶人之意也,聖人有此心,故旣辭疾,而又瑟歌,亦純然天理而已。若下聖人一等者,無聖人此心,而效聖人此事,則或易歸於欠誠,如欲學此,則先學聖人生物仁人之心法,庶乎可也。羲淳曰,聖人敎人,物無終棄,故不屑之敎,所以深誨之也。此正上天生物之心,雖在下聖人一等者,若能存心於此,以孔子誨人之心爲心,則斯其可矣,夫何以下聖人之人,而不可爲乎?上曰,使如子貢輩爲此,則其造詣不及孔子,得無近於傲耶?羲淳曰,孟子隱几而臥,亦與此章一般意,是乃不屑之敎,不可與大學辟於傲惰而同看,於此乎正見聖人敎人之心也。上命掩卷,宗薰曰,連日開講之時,經筵多有故,近甚苟艱云矣。上曰,有故者幾人耶?宗薰曰,南公轍·趙得永在外,林漢浩有實故云矣。上曰,兵判亦在外乎?宗薰曰,兵判今則在外,而似當卽還矣。上命書傳敎曰,在外及有實故經筵許遞,政官牌招開政。又敎曰,特進官曾經松留,向來松都事,事實當初,果何如耶?致應曰,本事則初不大段,而末梢則轉成變怪,以臣愚昧顚錯之故,處置失宜,及承聖敎,始乃恍然覺悟矣。當初府民以屠漢出送事,有所等訴,故始則靳持,末乃許之,及其出場之後,致疑於泮人之符同,竝爲挾憾驅逐之計,以至作梗之境,而蓋其倡亂者,非平民也,卽浮浪無賴之輩,幸其乘機,惹出鬧端者也。上命經筵以下先退,命周曰,臣以李東馨事,俄有陳箚,而更以所懷陳之矣。上曰,俄已承批,不必再煩矣。仍命退,羲淳等退出。上曰,十七日擧動進定,則得無爲弊於外邑耶?宗薰曰,若豫爲進定,則似無窘速,而若臨時進定,則守令之待令於境上者,不無窘速之慮矣。上曰,伊日殿講製述,竝設景賢堂,不爲狹窄耶?宗薰曰,堂內形便,未得詳知,而似不甚窄矣。仍奏曰,十五日救食時,當依例擧行於仁政殿之庭乎?上可之。宗薰曰,禮房承旨與閣臣一人,當自十六日,齋宿於慶熙宮,十七裁香仍留十八日,親傳時擧行矣。臣方待罪該房,今亦依昨年例,兼進擧行乎?上曰,兼進,可也。宗薰曰,紫檀香,從前內下繼用矣,今番餘在不多,故仰達矣。上曰,當內下矣。仍命退,承史以次退出
上在昌德宮。停常參,只晝講。
朴宗薰啓曰,明日月食齋戒相値,視事頉稟之意,敢啓。傳曰,知道。
金魯應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于朴宗薰曰,禮房承旨馳詣宗廟·景慕宮,奉審摘奸以來。
朴宗薰啓曰,知經筵李晩秀·沈象奎·金羲淳,同經筵朴宗慶·李肇源·趙弘鎭,俱有身病,今日晝講,無進參之員,竝卽牌招,以爲推移進參之地,何如?傳曰,允。
金魯應啓曰,卽者義禁府都事來言,時囚無得過三日滯囚,曾有定式矣,時囚罪人李榮址·黃基安,當爲捧供,而判義禁李集斗呈辭,同義禁權常愼·金宗善,俱有身病,李好敏差祭,無以開坐云,判義禁李集斗,同義禁權常愼·金宗善,竝卽牌招,以爲備員開坐之地,何如?傳曰,允。
金魯應啓曰,判義禁李集斗同義禁權常愼·金宗善牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
金魯應啓曰,判義禁李集斗,同義禁權常愼·金宗善再牌不進推考傳旨,今方捧入,而開坐命下之後,連事違召,不卽承膺,其在事體,殊甚未安,竝所當更請牌招,而係是一日三牌,何以爲之?敢稟。傳曰,更爲牌招。
金魯應啓曰,判義禁李集斗,同義禁權常愼·金宗善三牌不進推考傳旨,今方捧入,而開坐命下之後,連事違召命,終不承膺,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
金魯應啓曰,行大司憲李直輔,掌令金直淳·宋啓幹,持平宋應望在外,執義未差,持平鄭元善牌不進,監察茶時之意,敢啓。傳曰,知道。
以持平鄭元善,獻納韓兢履牌不進罷職傳旨,傳于金魯應曰,只推。
傳于朴宗薰曰,發遣吏郞,諸執事淸齊與否,摘奸以來。
李永老,以備邊司言啓曰,酒禁詗察,專關捕廳,而右邊捕盜大將崔東岳,病無以事事云,許遞,近聞禁酒之節,不無比初漸弛之弊,法久則弛,勢所必至,另加察飭,毋或少忽之意,嚴飭諸法司兩捕廳,何如?傳曰,允。
李永老啓曰,因備邊司草記,右邊捕盜大將崔東岳許遞事,允下矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
李永老啓曰,前右邊捕盜大將崔東岳,所佩命召及大將牌·傳令牌,謂有身病,使其從事官替納,事甚未安,推考,何如?傳曰,允。
李永老啓曰,右邊捕盜大將,他邊大將兼察事,命下矣。兼察右邊捕盜大將李光益,卽爲牌招聽傳敎,何如?傳曰,允。
兵曹,以李得濟爲右邊捕盜大將。
李永老啓曰,新除授右邊捕盜大將李得濟,卽爲牌招,傳授命召及大將牌·傳令牌,何如?傳曰,允。
朴宗薰,以吏曹言啓曰,今此景慕宮望祭獻官前參判閔耆顯,時無職名,令該曹,口傳付軍職,何如?傳曰,允。
兵曹口傳政事,護軍單閔耆顯。
李永老,以兵曹言啓曰,來十月初一日大駕詣宗廟齋宿,初一日冬享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依前爲之。
李永老,以備邊司言啓曰,永宗防禦使鄭信達,在任身死矣,依法典,返柩時擔軍題給事,分付,何如?傳曰,允。
李永老,以御營廳言啓曰,備邊司啓曰,今年被災諸路中,兩湖爲最甚,賑濟之方,待道臣陳啓,始可稟處,而兩道所在禁·御兩營軍,當此饑歲,上番當次者,齎糧之艱,資裝之難,可推以知,宿衛之軍,事體嚴重,固難議到,而在前如此之時,或因特敎,或因啓稟,亦多有停番之時,若如今年大歉,政合施此拔例之擧,使之限明年麥秋停番,騎兵上番,宜無異同,一體停止事,分付,若或因此,責捧停番錢,則非所以憂歉歲恤民隱之意也。停番處,切勿以錢代捧事,竝爲分付於該營·該曹,何如?傳曰,允事,命下矣。本廳來十一月以後當次上番公忠左道軍兵,爲先停番之意,別關分付於該道道·帥臣處,而宿衛軍事體,至爲嚴重,苟有變通之道,決不可全然無一番之軍,故在前似此停番之時,從其穡事之優劣,或爲換邑,或爲換道,進退徵立,已多其例,今此湖西軍,則當自今年十一月,至明年二月四朔上番者也。其次當番,則江原·京畿,黃海三道,而關東穡事稍登,京畿·黃海兩道被災,比之兩湖,自有淺深之別,換道進期,又不過三四朔之間,湖西軍停番之代,先自江原道軍,換次徵立,待明年麥秋,以湖西軍停番者,繼而徵召,以均其次序,則嚴宿衛恤民隱之道,恐合兩使,令廟堂稟處,何如?傳曰,允。
李永老,以備邊司言啓曰,兩湖所在禁·御兩營軍停番事,自本司草記分付矣。卽見御營廳草記,以爲湖西軍,則當自今年十一月,至明年二月上番者也,其次當番,江原·京畿·黃海三道,而關東穡事稍登,湖西軍停番之代,先自江原道軍,換次徵立,待明年麥秋,以湖西軍停番者徵召事,請令廟堂稟處矣,停番雖軫民隱,移道亶爲宿衛,停番與移道,俱是不可已之擧,在前停番之時,必有移道之請,而輒皆許施矣,今亦依該營草記,以關東軍,移番徵立,待明年麥秋,復以湖西軍,依本番徵上,以爲均排番次之地,何如?傳曰,允。
李永老,以禁衛營言啓曰,來十一月當八番右部前司屬全羅道四哨軍兵,來十月二十五日,京中逢點,依例立番之意,已爲發關,而因備邊司草記,限明年麥秋停番事,允下矣。十一月當爲始,姑爲停番事,本道監·兵使處,更爲發關知委之意,敢啓。傳曰,知道。
刑曹啓目粘連啓下,羅州牧殺獄罪人吳順甲獄事段,以刃刺人,深入咽喉,斷送一縷,不踰數時,斫松受笞,此甚大事,而殺變遽出,假縊解髻,情跡兇狡,而眞贓益露,嚴訊輸款,南原府殺獄罪人房今龍獄事段,鎭屬出使,枉害平民者,固已可駭,而逆旅行丐,初無眞贓,杵木亂毆,卽地戕殺,今龍校也,而首先踢胸,敎卒下手,竝身結果,論以首從,今龍之爲正犯,無容更議,嚴訊取服,何如?判付內,羅州吳順甲獄事段,觀於道臣所結語,卿等所議,儘合獄體是置,罪人段,另加推服爲旀,南原房今龍獄事段,鉤索杵木,狼藉打人,屍身被傷,明於再檢,證皆有實,情非可疑是如乎,罪人段,益推取服爲良如敎。
己巳九月十四日午時,上御誠正閣。晝講入侍時,知事沈象奎,持論語第七卷,特進官朴崙壽,持論語第七卷,參贊官權丕應,持論語第七卷,侍讀官洪命周,持論語第七卷,檢討官林景鎭,持論語第七卷,假注書柳春東,持論語第七卷,記事官朴綺壽,持論語第七卷,李光文,持論語第七卷,武臣行副護軍申大坤,以次進伏訖。上開卷,讀前受音一遍,命讀新受音。命周讀自宰我問曰,止三年之愛於其父母乎,仍解釋以奏。上讀新受音一遍訖,命陳文義。命周曰,今按此章曰,予也有三年之愛於其父母乎,此一節,卽夫子深責宰我之言也。人子愛親之心,何嘗以三年,謂足以報其親乎?其情實至於無窮,而特以先王之制,至,於三年而至矣。夫孝爲百行之源,而得於天賦,則人子愛親,豈有上下之別,而朱子曰,帝王之學,與韋布不同,其所以爲學,非別件物事,卽所以明人倫也。孝爲五倫之一,而源於百行,則其所躬行導下之法,莫非孝字上做去矣。第以在下者言之,韋布之士,匹庶之類,所以爲孝者,不過承順其志意,便逸其居處,而至若帝王之孝,有大於此,四海以尊養,善述其前事,而如大舜之五十而慕者,皆非凡人之所可及也。中庸曰,踐其位行其禮,今我殿下所踐之位,先王所踐之位也,所行之禮,先王所行之禮也。猗歟先王,陶甄一世,雍熙做治,盛德至化,尙有於乎不忘之思,在民事則憧憧一念,靡不用極,在朝廷則正心以正百官,一政一事,無非詔燕之謨也。恭惟殿下,聖孝出天,固不待臣隣之仰贊萬一,而凡厥事爲之間,惟先王是則是傚,一政之出,而必思允合於先王,一令之行,而亦念不違於先王,善繼善述,念玆在玆,則先大王二十五年之治,庶復見於今日,是臣區區之望也。上曰,所陳甚好,當留念矣。仍命下番陳之。景鎭曰,孝之一字,如上番所奏,儘爲百行之源,則宰我問三年不爲禮,禮壞云者此一節,已不成事理矣。凡所以禮文云者,愛於親忠於君之道,盡在其中,而若不知忠愛之本情,則禮卽節文之間事,不於忠愛上求之,而將何所施也?蓋宰予,以遊於聖門之學,發此下愚之所不當問,而夫子深斥其不仁之端矣。前日晝寢時,夫子以朽木糞土比之,而警責之,以此觀之,其平日志氣之怠,推可諒矣。今之有此傷敎之語,實爲慨惜,而不足以備論也。至於我東,素稱禮義之邦,八條之敎,化行俗美,其儀文節目,彬彬郁郁,遵是禮而爲治,則三代之治,可以駕軼,然而禮文中,又有浮文末節,若不究其本,而苟無誠實底工夫,專尙外飾,則必致內虛之歎矣,旣爲虛僞巧飾之風,則反不如宰予無隱其情,而質直以告之爲愈也,上而朝廷,下而民庶,惟在君上導率之如何,推廣孝理之化,使八域臣民,興於孝移於忠,各盡其道,則太平萬歲實自今始矣,是臣區區之祝也。上曰,所陳甚好矣。命知事陳之。象奎曰,玉堂以帝王之孝,有所仰陳,其踐位行禮,善繼善述之言好矣。以此章觀之,夫子所答,其緊要處,最是一安字爲可觀,安之爲言,蓋指安乎其心之意,君子之居喪也,三年雖盡,其思慕之情則無窮,而制喪之必止於三年者,蓋參酌其過不及之間而得其中也,三年是天下之通喪也,三年之前,衣錦食稻,無可安之理,故君子不爲也。推此觀之,一安字,非最可體認處乎?是以君子,有終身之喪,大舜有五十之慕,居先王之位,而或違乎先王之事,繼述之意,無時可施,故行一政,則於心自省曰,是合於先王之政乎?出一令,則於心自省曰,是合於先王之令乎否乎?過於先王,則於心卽不安,不及於先王,則其心亦不安,是不待他人之旁觀而可知也。其自省之時,有怵惕之心,則此便是不安底意思,安則行之,不安則自當止之,此政是繼述底道理。今我殿下,有仰體先王之志意者,亦有承聆先王之德音者,何年何日,不有欽誦乎此,而若其安與不安,惟曰,反求諸心而已。政令施措之間,必待安於聖念而後行之,則自然爲繼述底道理,而行之必有效矣。上曰,所陳甚好矣。命特進官陳之。崙壽曰,此章別無文義之可以仰陳者,而知事所陳安字之意尤好,亦不出於仁之一字,孝者仁之本也,而宰我非不聖門高弟,只知禮樂不可斯須去之義,反遺其本,此不察之甚,而但其有疑不隱,可謂其人之質直。朱子以得失輕重論之,宰我之問,烏得免失言之歸?夫子之重言安則爲之者,絶之深責之切,而又發其仁之端,以警其不察,聖人誨人之意,於此等處,政宜深察也。上曰,所言甚好矣。命參贊官陳之。丕應曰,此章文義,別無微辭奧旨,知事所陳安字,爲一章宗旨,特進官所陳仁字爲安字之本云者,甚好矣。宰予以聖門十哲中人,忽以短喪爲問,至謂曰安,夫子所以嚴辭斥之也,此非但救宰予一時之失言,亦可謂天下萬世之禮敎,蓋三年之喪,先王之所以中制者,無過不及之謂也,而是時三年之制,廢已久矣。故宰予,亦有是問,而夫子旣深責之,又申告制禮之本,使後世行道之人,知有三年之制,不可踰越,然則宰予之有是質問,而得有聖人之正論,亦云幸矣。宰予蓋以三年爲久者,只知不爲禮不爲樂之爲可憂,而不知食夫稻衣夫錦之爲不安,其心固不仁,而第其言曰,三年亦已久,朞可已矣,則蓋於朞之內,必欲盡禮也,非若後世,雖以齊疏之制終三年,而實未嘗盡乎居喪之禮者也,但其心之安與不安,以判其仁與不仁矣。大抵安於天理之所在者,卽是仁也,不知不安於人欲之所由者,則是不仁也。人子事親之道,惟其盡分與不盡分處,有以見天理人欲之分,而賢者俯而就之,不肖者跂而及之,以至無過不及之差矣。非徒事親爲然,雖日用應事接物之際,苟安於不當安之地,則人欲肆,而天理滅矣,伏願殿下,留念焉。上曰,所陳好矣。仍敎曰,宰予高弟也,三年通喪也。宰予非不知短喪之爲薄,而終有所疑,故欲質於夫子,此則不害爲質直,而終未免不仁之歸歟?象奎曰,宰予之意,以三年爲久,心嘗疑之,故有此仰質,或愈於後世匿情者,而若以此,恕其不仁之罪,亦爲文過之言矣。夫子所以不仁而責之,甚嚴之辭也。聖人隨其人病處,而丁寧敎導,故不仁之責,使知其所不當安而反求於心也。不仁之故,在於天理人欲之不能別,夫不善之人,爲不善之事,則作於其心之時,非不知其爲不善,而但爲人欲所牽制,恬以爲安,流而至於不仁之歸,其幾微甚精妙,不但此事爲然,雖微少之事,於心自省曰,是不當安,而特謂其事之微細,而直行徑造,則是亦不仁也。宰予之歸於不仁,其在安於不當安之地也。上曰,聖人言不迫切,故俟其出而責之以不仁,何不於對予時,責之而使覺歟?命周曰,昨日已有所陳,聖人敎人之法,每見其覺之幾微,然後敎之而使覺也。予若聞安則爲之之敎,而或有追悔驚動底意,則以夫子體天生物之心,豈不有責之以不仁,誨之以通喪,而旣不覺悟,無所更質而出,則始懼其眞以爲安而遂行,探其本而斥之以不仁,又言君子所以不忍於親,而喪必三年之,故使之聞而自悟,此亦夫子作成之法也。上曰,馮氏註,三年喪迄今行之者,宰予一問之力,宰予此問,無足可取,而謂之力者何歟?象奎曰,宰予雖游於孔門,亦流於習俗,有此下愚且恥之問,然夫子之答,特因宰予而發,此不但欲宰予之覺,天下聞此而皆可曉也,此則通喪之行,實由其問之之力也。上曰,此時不行三年之喪歟?宰予短喪之意,以爲幾何限也?丕應曰,此時孔門,只有通喪之禮,其他則甚至以日易月,如滕百官之皆不欲者,政此類也,上章言期已久矣,蓋以期爲限也。上曰,喪必以三年爲限,出於免懷之意,而短之則勿論,過之則亦非聖人制禮得中之本意歟?象奎曰,孝子情則無窮,故聖人制禮爲限,若子夏·子張所謂不敢過不敢不至之言,正得此意也。上曰,古人有居喪六年何也?象奎曰,子貢爲心喪三年,又居廬三年,此則居廬而已。上曰,尹民註,似許宰予,以其無隱歟?象奎曰,予之無隱,實愈於匿情,夫弟子有疑,則當質之師,若隱而不問,則疑無所辨矣。臣之事君亦如此,一有不協於意,則卽當仰對論難,若憚嚴威,只事趨走承順,則是非不欺君之道也。丕應曰,君師父一也,子於父,臣於君,弟子於師,有疑不質,已非無隱之道也,且有疑質問,自是進於學之工夫,苟同而不辨,甚非將進之道矣。上曰,君子居喪之時,心所不安者,不但食樂與居,而此章之只擧三者而言何也?命周曰,食旨似因上節食稻而發也,聞樂似從予問樂壞而言也,居處似推上節女安之意也,而此乃愚臣臆對,不敢質言也。象奎曰,擧其切於己者而言,非此之謂也。上命經筵以下先退,象奎等退出。又命退,承史以次退出。
上在昌德宮。停常參·經筵。
月食。
藥房提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,明日常參·經筵,取稟。傳曰,停。
金魯應啓曰,行大司憲李直輔,掌令金直淳·宋啓榦,持平宋應望在外,鄭元善呈辭,執義未差,監察茶時之意,敢啓。傳曰,知道。
李永老啓曰,備邊司郞廳來言,今日賓廳日次,而月食齋戒相値,不得來會云矣,敢啓。傳曰,知道。
傳于朴宗薰曰,禮房承旨馳詣受香諸處,奉審摘奸以來。
朴宗薰啓曰,禁衛營大將李光益,御營大將李堯憲,以東南關王廟獻官,今方受香出去矣,所佩命召及李光益兼帶左邊捕盜大將命召·大將牌·傳令牌,竝來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察,禁將訓將兼察,御將摠使兼察。
李永老啓曰,左邊捕盜大將,他邊大將兼察,禁將訓將兼察,御將摠使兼察事,命下矣。兼察左邊捕盜大將李得濟,兼察禁衛大將李得濟,兼察御營大將李溏,竝卽牌招聽傳敎,何如?傳曰,允。
傳于李永老曰,左副承旨入侍。
傳于朴宗薰曰,承旨未差之代,朴宗臣·徐有望除授,牌招察任。
承旨前望單子入之,金相休落點。
兵曹口傳政事,護軍單洪奭周。
傳于徐有望曰,今年兩湖慘歉之狀,何待年分狀啓而知之。今則秋事已訖,滌場在卽,民情之遑急,必當倍甚於收穫之前,夙宵憧憧之念,食不甘而寢不安,大抵救荒莫先於紓力,紓力莫急於寬賦,如還餉身布之或停或蠲,代錢代捧等事,多有道臣狀啓所不敢循例陳請者,今若拘於常格,下不得條擧,上不思闊狹,則唉彼頷顑之類,尤何以支保乎?今年兩湖年分狀啓,勿循例套,凡可以便民益民之事,毋論有例無例,大小巨細,斟酌參量,勿爲咨且,直爲陳請,則自上當拔例處分,至於尤甚邑,進上三名日方物物饍朔饍以下諸般貢獻物種,竝依甲寅年例,限明年麥秋,勿爲封進,殿宮所封,亦爲停免,外此邑辨民斂之係於享上納官者,亦依甲寅例,量宜蠲免,俾紓一分民力事,廟堂三懸鈴行會於兩湖道臣處。
朴宗臣,以都摠府言啓曰,今九月十八日慶熙宮動駕時,侍衛寶劍守宮,當爲備員,而副摠管李文會在外,洪羲臣呈辭受由,宋祥濂呈辭,任希存有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
兵曹口傳政事,以韓致應·李好敏·金宗善·金魯敬爲副摠管。
朴宗薰,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
朴宗薰,以弘文館言啓曰,本館上番副校理臣金箕殷,以中學敎授,今日照訖講試取時,晝仕出去之意,敢啓。傳曰,知道。
金相休,以戶曹言啓曰,臣晩秀,與正郞臣李周憲,進詣慶熙宮,差備內及內各司,依節目,眼同看審後有頉處,別單書入,而修改則擇日擧行,何如?傳曰,允。
朴宗臣,以兵曹言啓曰,本曹佐郞柳訸,身病猝重,屢度呈狀乞遞,宿衛重地,不可久曠,今姑改差,何如?傳曰,允。
朴宗臣,以兵曹言啓曰,宣傳官李寅會·李恒權呈狀內,今九月初十日內試射時,俱蒙直赴殿試之恩典,而所帶之職,係是南行窠,依例入啓遞改云,竝改差,何如?傳曰,允。
朴宗臣,以御營廳言啓曰,因本廳草記,湖西軍停番之代,先自關東軍,移番徵立事,自備局覆啓允下矣。來十一月十二月兩朔應立右部後司屬江原道四哨軍兵,進朔徵召,而十月二十五日,京中逢點,十一月初一日,與右部左司軍兵,當爲替代立番,趁期調送事,本道監司處,措辭知會之意,敢啓。傳曰,知道。
刑曹啓目粘連,長興府殺獄罪人文孟元獄事段,小者之死,死則自縊,而究其所由,一則元女,二則元女,淫婦奸傭,異身同腸,使七年同居之夫,判一繩自裁之擧者,有萬可殺,無一可原,而實因明是自縊,正犯又是被告,則傷旣無執,死何從償,其在奏當之道,合施審克。高驗金獄事段,以頭撞面,觸鼻碎骨,氣隨血盡,死不踰日,而一箇扇子之得失,此胡大事,四寸妹夫之戕殺,是豈常情?且其顧念從妹之語,至欲自縊之狀,可見本心之非出惡意,檢案無疑,仍前訊推。康津縣殺獄罪人尹銀同獄事段,胎傷致死,最爲難愼,其重則兩命竝殞也,其易則一擠可祟也,銀同雖是童丱,失行之嫂,憤則憤矣,毋論一打與暫擠,打則打矣,擠則擠矣。第其娠女之翻身仆地,良久不起,而在傍諸人,曾不驚惶急救,則不甚緊重,從可推知,而畢竟張女之死,不踰一宿,則銀同之爲正犯,無容更疑,惟輕之典,未敢遽議。宋大元獄事段,擠井蹴腹,衆招同然,而傷處之著在右肋者,詞證脈錄,未免逕庭,自縊之供,旣出屍親之口,則償命之律,殆不暇及,揆諸法意,合有參恕。益山郡殺獄罪人李宗老獄事段,以手打額,止於一次,纏頭作痛,死於十日,道跋由病之疑,儘有所據,其在重獄之義,臣曹不敢擅便,上裁,何如?判付啓。長興文孟元獄事段,其所變怪,實爲罔赦之罪,而雖有由我之典,實因旣非手犯,本律亦異,此等罪犯,是乃小者之事,由此男女是置,若曰全無所犯則不可,罪人段,所當次律照勘云,今當霈赦之時,宜有從輕之典,特爲放送爲旀。高驗金獄事段,一扇子則微物也,娚妹至親也。因微事,竟至殺越之變者,是豈人情之所然?實有萬殺之罪,而蓋末乃自縊之說,屍親之招丁寧,顧念娚妹之語,渠之所言者,則其心之非出故殺明矣。然頑悖之習,不可不嚴勘,施以次律勘斷爲旀。康津尹銀同獄事段,憤起於其嫂之失節,打之擠之,其時則乘憤之時,其女則抱胎之女也。參以事跡,必是由銀同之打擠,動胎致死,的然無疑是遣,證招亦是明白,不必强疑於在傍人之不急救者,不甚緊重是乃,其在審愼獄情之道,宜加爛議,議于大臣稟處爲旀。宋大元獄事段,初也毆打,非出凶心,末乃自縊,死者手犯,大抵憤起作事,決一死生,不難而易,死者之死,抑或如卿等所議忍憤自裁之語乎?此可謂疑獄是如乎,亦議于大臣稟處爲旀,益山李宗老獄事段,前後道跋,各自不一,而意見各有所在,且査異於檢,獄欠於疎,有難遽斷於曰死曰生之際乙仍于,亦議大臣稟處爲良如敎。
刑曹啓目粘連,長城府殺獄罪人洪挺喜獄事段,實因終未端的,詞證俱是傳聞,蓄疑成案,有欠審克,上裁,何如?判付啓。一言而蔽之曰,罪疑惟輕,六載滯囚,屢經訊推,殊非審克之政,施以次律爲良如敎。刑曹啓目粘連,因平安監司徐榮輔放未放修啓冊子,本曹所管定配罪人放秩仍秩乙良,竝依啓聞施行爲白乎矣。稟秩中中和李蕃金,江西金德貴,永柔金允石,順安裵五先,肅川高汗中,咸從趙云命,龍岡金進玉,三和梁平福,甑山鄭支平,嘉山李己丑,价川朴龍福,博川金莫男·金雙同,德川禹道顯,博川裵大福,嘉山裵宗碩,宣川金鎭,鐵山姜好成,三和安紀,鐵山朴敏復,咸從梁德禹,郭山吳普坤,宣川金成辰,龍川金仁相,江界朴福守,中和申右連,龍川金戒喆,价川朴弘秀,鐵山宋益華,三和金義寬,祥原金卜大,价川蔣宗琬,雲山朴大連,龍川權春亦,雲山蘇月徵,价川崔奉云,陽德韓卜實,成川韓己天,祥原李八三,龜城李奉潤,泰川韓德中,楚山宋三福·金宗呂,順安元普興,龜城申興錫,泰川千得龍,中和都遇得,肅川韓順老味,咸從柳斗暹,永柔李右臣,江西鄭八益,中和梁處義,安州方義淵,咸從李秉碩,慈山奴三得,博川金㗡相·趙奇新,龍岡金致明,陽德李震馨,龜城李載學,泰川禹孟大,德川金坤陽,价川具承夫,三和文命卜,甑山金在寬。仍秩中三登尹星鎭,江西安敬之,嘉山李龍比,泰川李千應,鐵山池有進,郭山鄭聖民,寧遠韓仁得,陽德李壽恒,安州申思漢,順川徐龍成,肅川徐厚增,德川方義行,咸從元應坤,慈山李達行,泰川金允坤,宣川金載信,德川文應周,甑山李時梓,定州孫奉學,順安金重五,三和黃大祿等,所坐俱不深重,當此大霈,合有疏釋之典,竝只放送爲白乎旀。放秩中嘉山崔日佑,稟秩博川柳仁遠,价川黃基五,嘉山金丁宅,江東李成佐,江西朴處中,碧潼朴宗根,慈山石柱殷,祥原李尙信,雲山韓國周,龜城李五之乙,三和鄭宗福·黃月老,江西尹德大,嘉山朴云采,江西金夢玄,中和鄭德昌,定州李啓林,龍岡楊日文,肅川全尙東,殷山李萬綱,中和金廷祿·朴摯和·全億臣,殷山崔五永,本道發配未至配所秩鴻山崔太恒,長鬐鄭東等,罪犯俱爲不輕,竝只仍配之意,分付道臣,何如?判付啓,依允爲旀。放秩中嘉山崔日佑,稟秩中博川柳仁遠,价川黃基五,嘉山金丁宅,江東李成佐,江西朴處中,碧潼朴宗根,慈山石柱殷,祥原李尙信,雲山韓國周,龜城李五之乙,三和鄭宗福·黃月老,江西尹德大,嘉山朴雲采,江西金夢玄,中和鄭德昌,定州李啓林,龍岡楊日文,肅川全尙東,雲山李萬綱,中和金廷祿·朴摯和·全億臣,殷山崔五永,仍秩中熙川朴思勉,祥原趙禎臣,渭原高昌宇,鐵山張虎狼,楚山林繼孫·金哲椎,博川韓福仁,碧潼奴春興,鐵山僧兌坎·金初得,祥原崔大恒,順安崔馹行,咸從崔信一,陽德孫重祿,德川李秉喆奴以觀,江界鄭允義,龍岡李世根,价川崔廷斗,博川崔興烈等段置,竝只放送爲良如敎。又啓目粘連,因京畿監司金在昌放未放修啓冊子,定配罪人仍秩,依啓聞施行,何如?判付啓,韓復琦·具孝孫·沈召史·安召史·全道也只等,竝只放送爲良如敎。
己巳九月十五日辰時,上御誠正閣。左副承旨入侍時,左副承旨李永老,記事官李紀淵,記事官朴綺壽·李光文,以次進伏訖。上命書傳敎曰,左承旨·左副承旨·右副承旨許遞,前望單子入之,待下批牌招察任,因命退,承史以次退出。
上在昌德宮。停常參·經筵。
朴宗臣,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,明日常參·經筵,取稟。傳曰,只晝講。
徐有望啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗臣啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金相休曰,右承旨入侍。
徐有望啓曰,行大司憲李直輔,掌令金直淳·宋啓榦,持平宋應望在外,鄭元善牌不進,執義未差,監察茶時之意,敢啓。傳曰,知道。
以獻納韓兢履,持平鄭元善牌不進罷職傳旨,傳于徐有望曰,只推。
傳于洪義浩曰,右副承旨朴宗臣,所帶春秋兼銜減下。
徐有望啓曰,卽者義禁府都事來言,時囚無得過三日滯囚,曾有定式矣。時囚罪人李榮址·黃基安捧供,慶尙道放未放回啓趙漢錫擊錚回啓,當爲擧行,而判義禁李集斗呈辭入啓,同義禁權常愼·李好敏式暇,金宗善有身病,無以擧行云,何以爲之?敢稟。傳曰,竝許遞,政官牌招開政。
洪義浩啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判更卽牌招,何如?傳曰,允。參議只推,牌招。
洪義浩啓曰,吏曹判書金羲淳,參判李肇源,參議曺允遂再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
徐有望啓曰,今日政,新除授金吾堂上,竝待下批牌招,以爲備員開坐之地,何如?傳曰,允。
有政。吏批,判書金羲淳進,參判李肇源牌不進,參議曺允遂進,同副承旨徐有望進。啓曰,東壁應敎,今當差出,而擬望之人乏少,相避竝擬,何如?傳曰,允。以孟欽圭爲執義,權熀爲正言,洪羲俊爲應敎,鄭觀綏爲副應敎,金魯敬爲禮曹參判,金宗善爲左尹,金愚淳爲刑曹參議,李普源爲戶曹正郞,尹錫永爲兵曹佐郞,朴宗來爲判義禁,朴宗京·趙萬元·金魯敬爲同義禁,左尹單李光益,右尹單金宗善。
兵批,判書朴宗慶病,參判朴宗京受由在外,參議徐有聞病,參知韓始裕入直進,右副承旨朴宗臣進,護軍洪羲臣,副護軍金魯應·李永老·鄭東榦,副司直尹久東,副司果沈能稷,竝單付。
行都承旨洪義浩,右承旨金相休,左副承旨權丕應,右副承旨朴宗臣,同副承旨徐有望啓曰,臣等卽伏見義禁府平安道放未放回啓判付中,添書以下者,其中李廷楫之負犯關係,決不可以年久而有所闊略,若金宗億之以鞫囚蒙酌處者,及李廷輪之右袒凶逆,金履秀之名出獄招者,俱不可議到於疏釋之典,其餘三人,亦皆非輕罪薄罰,而今乃竝入於全宥之科,固知出於邦慶無前,霈澤旁流之盛德至意,而干犯深重之若此者流,亦皆一例肆赦,無少持難,則眞是山人之幸也,而違聖朝愼刑法之義,非細故也。臣等職忝出納,有難伈默奉行,玆敢相率仰籲。伏乞亟寢成命,以嚴隄防焉,惶恐敢啓。答曰,亦有商量者,勿煩。
行都承旨洪義浩,右承旨金相休,左副承旨權丕應,右副承旨朴宗臣,同副承旨徐有望啓曰,伏以臣等纔以平安道放未放啓下中,添書特放事,敢放議啓之擧,而未蒙兪音,方切抑鬱,繼伏見咸鏡道放未放回啓判下中,又有李寅采·李選·趙秀民·李完壽等添書特放者,臣等益不勝相顧愕眙,蓋此諸罪人,罪名雖有輕重,負犯不無淺深,而其所關係,俱不尋常,不可容易議到,有若輕罪薄過之遇赦卽放者,然而朝放幾人,暮放幾人,若此不已,則雖大於此之首惡元凶,其將次第疏放,盡其人而後已,此何擧措也?亂逆無所知懼,隄防由此蕩然,此豈非大可憂悶處也哉?殿下,當此無前之大慶,欲施廣惠之盛典,則惟宜付之攸司,博采公議,可赦者赦之,可置者置之,旣不有損於典章,亦是導揚於和氣,春生秋殺,庶可以竝行不侼,而不此之爲,拈出於公議之外,添書於疏釋之案,無或近於任一己之私見,而示天下不公耶?臣等職忝喉舌,不任憂慨之忱,玆敢不避煩屑,一啓再啓,而不知止,伏願殿下,亟寢成命,俾邦憲毋至壞損,千萬顒祝,惶恐敢啓。答曰,不必煩陳,勿煩。
朴宗臣,以都摠府言啓曰,副摠管金處漢,以御營中軍軍兵等,中日習射事,南小營晝仕出去之意,敢啓。傳曰,知道。
朴宗臣,以兵曹言啓曰,專經武臣講官加抄啓人員,別單書入之意,敢啓。傳曰,知道。
朴宗臣,以兵曹言啓曰,今九月十七日武臣堂上祿試射日次,而咸興·永興兩本宮,衣幣親傳齋戒相値,以無故日,退行之意,敢啓。傳曰,知道。
朴宗臣,以備邊司言啓曰,卽見水原留守金履翼狀啓,則以爲今年歉荒,沿野俱陳,若不別般優恤,目下光景,實多日後之憂虞,減削災結一千二百二十五結,還布停退,依前狀請準下事,請令廟堂,稟旨分付矣。全一境告歉,旣爲無前之荒年,二千結給災,亦是無前之曠典,況元結不滿四千,請災洽過三千,則此無異於擧一邑全災也。本府穡事,非不慘歉,卽今民勢,非不悶急,而至於擧一邑給全災,不但有過分數,較之他道已例,雖値大無之歲,另施極層之典,未嘗有闔境給災之例矣。守臣初請,雖出斟量,本司覆奏,亦費消詳,而又此加請,必欲準前請之數者,諒是不得已者,而在事面,終有所未必然者,實無以一一許施,而蓋其屢請至此,民事可知,以二百二十五結加劃,合爲二千三百七十五結,則足可以節約排俵矣。至於還布停退之略有裁減,亦有所十分稱量者,今不得又爲闊狹,使之依此擧行,何如?傳曰,允。
朴宗臣,以備邊司言啓曰,卽見平安監司徐榮輔分等狀啓,則義州等十三邑,置之稍實,平壤等二十一邑,置之之次,楚山等八邑,置之尤甚,仍以爲年分槪狀,待各邑齊報,更爲登聞計料,後錄條件,竝請令廟堂,稟旨分付矣。其一,被災面民還之分數代捧,亦多已例,尤甚邑之尤甚之次面里,限三分一,之次邑之尤甚之次面里,限四分一,以相當穀準折代捧,待明秋還作本色事也。其一,尤甚之次邑,限明秋勿定配所事也。其一,推奴徵債,限明秋防塞事也。分等,依狀請施行,自前代捧之規,雖出於民勢之迫不獲已,而蓋爲紓一時之急,反啓向後之弊者,代捧是已,斷不可有請輒許,而第本道穡事,比他道,雖曰稍勝,始焉潦旱俱病,終又霜雹卒痒,若其之次尤甚諸邑,俱不得免歉,而責納本還,其勢誠有所行不得者,況隨時許代,其例亦多,依所請尤甚邑之尤甚之次面里,限三分一,之次邑之尤甚之次面里,限四分一,以各其土宜之穀,準折代捧,而凡代捧之後,雖曰還作本色,而每多年年仍捧,永換名色之弊,以此而各邑穀簿,漸致淆亂,莫可釐正者也。待明秋,必以本色穀,一一還捧之意,另爲嚴飭,尤甚之次等邑,勿定配所,竝禁推徵事,依狀請施行,何如?傳曰,允。
行護軍金魯敬疏曰,㐲以維天維祖宗,篤佑邦家,元良誕降,坤候彌康,此實四百年稀有之慶,億萬世無疆之休,吉祥齊湊,協氣彌寰環東土含生之倫,孰不懽欣忭躍,獻岡陵之祝,頌泰磐之業,而臣則適忝近密之列,獲覩莫大之慶,仰天顔之有喜,伸嵩呼之微誠,迄今思惟,只有手舞足蹈而已。仍伏念臣,樗櫟之賤材,駑駘之下品,誠不足以充扂楔之用,備驅策之末,特蒙我殿下如天之恩,通籍無幾,已躋下大夫之列,世所稱淸塗華貫,無不濫竽,若固有之,此豈臣所可一分堪亟者也?惟思含恩畏義,奔走筋力,以效塵刹之輪,而至若節次推陞,進而無退,實非夢想之攸及,不意燕槎之行,遂媒晉秩之寵,恩命自天,華誥在手,臣始焉惝怳,終焉震迫,五情失守,歷日而不自定。噫,亞卿峻秩也,庸陋不可以冒居,特簡重擧也。事面不可以苟且,今若上以微端之難處,循例而畀之,下以一時之倖會,寅緣而受之,則其爲乖綜理而䙝名器,當復如何,臣之釋褐,纔五年耳。似此驟躐,似此冥升,雖使前輩之器識素著,材學兼優者,當之,猶將驚惶却顧,循墻之不暇,況臣之醜拙莫逃於淵鑑,望實最輕於同朝者哉?臣雖欲憑恃寵靈,靦然冒膺,四維之虧敗,伊可憂也,衆人之嗤點,亦可畏也。且臣之從兄臣魯應,纔蒙緋玉之擢,曾未旬日,臣又濫進,衰門榮耀,一朝赫然眇福薄材,曷以堪任,不稱之服,受必有災,太盛之戒,犯則招殃,臣雖不肖,粗聞斯義,以殿下遂物成人之盛德,亦豈待臣言之畢而惻然垂念也?玆敢披瀝肝血,疾聲仰籲,殿下於臣,天地父母也。臣豈敢飾辭例讓,重自陷於不誠之罪也?伏乞聖明,亟收恩命,俾公器重而私分安,不勝大願。臣無任云云。答曰,省疏具悉。卿其勿辭。
校理趙琮鎭,副校理金箕殷·洪命周,修撰林景鎭·申在業,副修撰尹日逵等箚曰,伏以臣等,卽伏見義禁府回啓判付中添書以下者,相顧愕眙,繼之以憂慨之至也。噫,李廷楫之負犯,關係至重,則固不可以事屬年久而有所闊略,至若金宗億之鞫獄重囚,徑蒙酌處,李廷輪之右袒凶逆,背公死黨,金履秀之名出獄招,倖逭當律者,俱係王法之必誅,輿情之共憤,則豈可遽然議到於疏放之典?其餘三人等罪犯,亦皆緊重,而今乃竝置於全宥之科,不審殿下,何爲而有此過中之擧也?顧今邦慶無前,恩霈旁流,臣等非不知今玆之命,實出於廣慶普惠之盛德至意,而第此輩干犯,旣係深重,實非微眚薄罰之可比,如皆因慶輒赦,不少留難,則誠恐凶孽無所懲畏,王綱漸益隳弛,在聖朝愼刑法之意,豈容若是也?臣等職忝論思,有難泯默,玆敢聯陳短箚。伏乞聖明,念昔臣愼無赦之語,軫今日嚴隄防之道,亟將成命,特賜反汗焉。取進止。答曰,省箚具悉。已諭於院議之批,勿煩。
校理趙琮鎭,副校理金箕殷·洪命周,修撰林景鎭·申在業,副修撰尹日逵等箚曰,伏以臣等,俄者以李廷楫以下七人等疏放之命請寢事,纔上一箚,繼伏見添書下者,又有李寅采·李選·趙秀民·李完壽等諸罪人宥釋之命,臣等益不勝驚惑駭憤之至也。此輩罪狀,前後疏啓,聲討備盡,不必覶縷,而以若負犯,罰止薄竄,已是失刑之大者,則因慶輒赦,視同微眚,無少持難,此豈臣等所仰望於殿下者哉?噫,法者,天下之平,雖以人君之尊,不可低昂於其間,而今殿下,不問罪名之輕重,不恤公議之憤惋,朝放幾人,暮宥幾罪,聖意所在,無難添書,將使隄防蕩然,義理斁敗,繳還之啓,出於喉院而不賜允許,反汗之請,發於三司而兪音愈邈,若此不已,則喉舌之任,言責之臣,不過是一冗官而已。殿下,其將獨運於上,而言路從此而塞矣,邦憲由是而隳矣。思之及此,寧不凜然?竊覸我殿下聖學高明,凡於義理之分,刑政之際,尺度有嚴,秤錘不差,此臣等之所嘗欽仰者。今忽過中之擧,非一而非再,非徒輿情之抑鬱,實恐有累於聖德,臣等之一日兩箚,極涉屑越,而屢次煩瀆,猶不知止者,亦豈其樂爲也哉?伏乞淵然深思,亟寢成命,以存防閑之嚴,以廣開納之聰焉。取進止。答曰,省箚具悉。已諭於院議,勿煩。
刑曹啓目粘連,因咸鏡監司曺允大放未放修啓冊子,本曹所管定配罪人放秩未放秩,竝依啓聞施行。稟秩中三水魯德述,文川房述金,安邊金起宗,三水婢曾琬,長津奴貴金,慶興婢連喜,明川嚴德隣,端川金德運,茂山僧處柱,慶源僧法一,利原金天彬,高原韓士良,德源金宗成,定平全道遇,北靑李得仲,德源張益福,北靑蔣快景,安邊宋大寬,洪原洪愼恒,慶興李龍孫,德源李宗源,洪原洪範疇。未放秩中富寧朴奉伊,慶源卞於屯金等罪名,旣不深重,且當大霈,合有疏釋之典,竝只放送。放秩中安邊吳成度·金達文,北靑金俊燁,永興朴涵,高原愼性良,安邊鄭世楫。稟秩高原金得只,富寧安致溫,慶源金允國,明川李完,定平韓龍興,文川李膺漸,永興奴正三,洪原朴李得,定平李柚,茂山李完得,端川朴奉得,會寧金元有,利原李龍大·李道多之·朴宗才,德源李歸得,定平崔德辰,端川吳宗顯,北靑全春彬,德源崔俊倜,北靑吳,高原金宗哲,三水裵致卜,安邊朴宵碧,永興閔慶彦,安邊金琳·柳永五,慶興全辰成,鏡城魚遇鱗,吉州金仁洵。刑曹發配未至配所秩,慶源吳守命,本道發配他道定配未至配所秩,寧海元昌洽,龍宮任光郁等,罪名俱爲不輕,稟秩中三水申在弘段,定配旣因特敎,則道啓雖置稟秩,有難遽然放釋,竝只仍配之意,分付道臣何如?啓,依允爲旀。放秩中安邊吳成度·金達文,北靑金俊燁,永興朴涵,高原愼性良,安邊鄭世楫,稟秩中高原金得只,富寧安致溫,慶源金允國,明川李完,定平韓龍興,文川李膺漸,永興奴正三,洪原朴孝得,定平李柚,茂山李光得,端川朴奉得,會寧金元有,利原朴就大·李道多之·朴宗才,德源李陽得,定平崔德辰,端川吳宗顯,北靑金春彬,德源崔俊倜,北靑吳,高原金宗哲,三水裵致卜,安邊朴宵碧,永興閔慶彦,安邊金琳·柳永五,慶興全辰成,鏡城魚遇鱗,吉州金仁洵,三水申在弘,未放秩中文川朴思協,高原桂月伊,定平阿只·連伊等段置,竝只放送爲良如敎。又啓目粘連,因江原監司鄭尙愚放未放修啓冊子,放秩未放秩,竝依啓聞施行,稟秩中通川金甲得,未放秩中江陵李慣,杆城朴大運,洪川盧以元,楊口金福仁,金城宋洛奎,橫城車得寬,安峽金致輝,旌善趙尙得,蔚珍白琬,旌善林仁培,淮陽僧洛天,旌善李同元,春川私奴卜貴,平海崔尙老味,江陵張景復·鄭孫伊,襄陽吳光成,蔚珍崔卜成,平昌文戒元,襄陽宋奎彦,三峽裵以振·朴德三,橫城河尙一,春川洪瑞應,杆城金允福,金化金啓運,伊川梁玄揆,三峽蘇始榮,平昌羅松軍,蔚珍李啓馥,洪川李元平,金化曺世先,狼川金京默,伊川李達雲,橫城陳阿只,麟蹄吳希萬,平康具有祥·徐春應,安峽金者斤老味,鐵原朴聖悅,平康劉中大,麟蹄崔應奎,洪川崔一範,鐵原方世揆,金城申貴男,平海李益恒,橫城金宗悅,楊口吳善甲,麟蹄林啓煥,杆城朴思鎭,江陵方得善,通川奴利卜等,罪不深重,放送。放秩中襄陽崔桂玄,歙谷李宗白·申漢宗,伊川申明才,橫城崔昌起,楊口申萬杓,旌善金奉德,蔚珍奴興哲,稟秩中蔚珍鄭學淳,高城李仁恒等,罪俱不輕,仍配。未放秩中旌善鄭女分伊,歙谷權尙述等,俱以邪學干連,至被徒配,有難疏釋,仍配,何如?啓依允爲旀。放秩中,襄陽崔桂玄,歙谷李宗白·申漢宗,伊川申明才,橫城崔昌起,楊口申萬杓,旌善金奉德,蔚珍奴興哲,稟秩中蔚珍鄭學淳,高城李仁恒,未放秩中歙谷權尙述·吳載浩,楊口方啓祐,淮陽李在億,歙谷兪用言,淮陽韓世甲,通川朴雲一,杆城李起大,襄陽鄭思默,楊口郭聖民,襄陽李鳳彦,平海金貞臣,洪川金福尙,橫城金一世·金弘宅,江陵李次金,通川金喆基,金城金大福,狼川金千同,旌善金翼成,淮陽洪樞,楊口千春大,歙谷尹必衡,旌善宋應奎,高城孫召史,安峽鄭贊龍,春川林龍載,金城洪得甫,平康金起碩,春川曺浩烈,伊川李景得,金化李敬俊,高城尹大元·僧愼軒,鐵原金軒伊,安峽金達東,伊川金箕範,旌善崔萬石,高城林致茂等段置,竝只放送爲良如敎。又啓目粘連,因公忠監司金蓍根放未放修啓冊子,本曹所管定配罪人放秩未放秩乙良,竝依啓聞施行爲白乎矣。稟秩中永同朴成福,連山金喆慶,永同曺淑,禮山鮮于郁,恩津卞璟,靑陽朱尙祿,木川高雲夏·全鳳德,鎭川趙在文,丹陽朴東運,文義趙龍錫,懷德李汗福,槐山朴東允,連山金泰濟,永春邊春郁,恩津金學民,靑陽李分喆,丹陽僧展翎,淸安金興得,懷仁金守夢,靑陽崔五孫,泰安白師宗,淸風蔡弘基,結城李英秀,魯城黃河一,定山金洪祚,槐山金致演,丹陽朴東律,西原張宇奎,文義李春奉,全義安賢國,木川李學源,永同李好大,定山宣時祚,槐山金得良,永春張義德,槐山金厚金,木川陳伯倫,全義劉宅兆,延豐金得相,槐山李宗水,文義李春亨,延豐趙呂大,鎭川宋光璧,懷德朴銀金,懷仁高大春,大興營奴孟江,淸安李允一·嚴厚宗·全英彩,靑陽朴用海,沃川金思喆,鎭岑韓三宗,靑陽洪在洙,連山金銀·金申秩,延豐金正山,沃川營奴鶴輪,未放秩中永同姜聖甫,木川奴雲永,牙山張世樞,結城金春聖,新昌吳榮玉,黃澗巫女卜丁,保寧金召史,鎭川金應喆,懷仁金德玄,永同徐東彩,木川嚴思天,結城僧義寬,鎭岑僧敎一,本道發配未至配所秩,平康宋彦載等,所犯,俱不深重,當此大霈,合有疏釋之道,竝只放送爲白乎旀。放秩中黃澗李處大,槐山李漢大,結城趙匡復,稟秩報恩朴福得,靑陽趙善建,鎭川金弘朝,西原申應河,忠州金白連,丹陽金守萬,沃川金興用,全義宋德興,鎭川金宗翰,全義盧彦一,定山裵啓獻,韓山金時男,禮山營奴宗澤,石城姜玧,全義朴善太,燕岐金用石,思津朴重玉,黃澗金得鉉,懷仁孫比金,恩津李愼延,靑山李載淳,鎭川金寬,報恩盧光文,黃澗卓壯明,報恩洪敬俊,鴻山趙永彩,沃川朴慶浩,鴻山金輝益,陰城崔師崙,忠州李命述,韓山趙述素,靑山官奴得成,沃川李和順,本道發配未至配所秩,宣川金甲得等,所犯俱爲深重,不可遽然放釋,竝只仍配之意,分付道臣,何如?判付啓,依允爲旀。放秩中黃澗李處大,槐山李漢大,結城趙匡復,稟秩中報恩朴福得,靑陽趙善建,鎭川金弘朝,西原申應河,忠州金白連,丹陽金守萬,沃川金興龍,全義宋德興,鎭川金宗翰,全義盧彦一,定山裵啓獻,韓山金時男,禮山營奴宗澤,石城姜玧,全義朴善太,燕岐金用石,恩津朴重玉,黃澗金得鉉,懷仁孫比金,恩津李愼連,靑山李載淳,鎭川金寬,報恩魯光文,黃澗卓壯明,報恩洪敬俊,鴻山趙永采,沃川朴慶浩,鴻山金輝益,陰城崔師崙,忠州李命述,韓山趙述素,靑山奴得成,沃川李和順,未放秩中永春吳大裕,報恩劉宗潤,林川僧桂宗等段置,竝只放送爲良如敎。
己巳九月十六日午時,上御誠正閣。右承旨入侍時,右承旨金相休,假注書柳春東,記事官朴綺壽·李光文,以次進伏訖。上曰,待敎,以兼銜相避上疏,而史官則例不得遞,右副所帶兼銜減下,上疏則出給,而此後以此爲前例,分付該曹,可也。相休曰,傳敎書出然後,可以分付定例矣。上曰,以口傳分付,傳敎,出去書之也。仍命退,承史以次退出。
上在昌德宮。停常參,只晝講。
朴宗臣啓曰,未二十一日朝參日次矣,敢稟。傳曰,停。
洪義浩啓曰,來二十一日,輪對日次矣,敢稟。傳曰,當次人受點,後日次待令。
洪義浩啓曰,明日動駕相値,視事頉稟之意,敢啓。傳曰,知道。
徐有望啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐有望啓曰,判義禁朴宗來牌不進推考傳旨,今方捧入,而開坐命下之後,如是違牌,事甚未安,同義禁趙萬元·朴宗京在外,只有金魯敬一人,無以備員開坐,判義禁更爲牌招,何如?傳曰,行公外判義禁·同義禁竝許遞,政官牌招開政,待下批牌招開坐。
洪義浩啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判更卽牌招,何如?傳曰,允。參議只推,一體牌招。
洪義浩啓曰,吏曹判書金羲淳,參判李肇源,參議曺允遂再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
徐有望啓曰,行大司憲李直輔,執義孟欽圭,掌令金直淳·宋啓榦,持平宋應望在外,鄭元善陳疏,監察茶時之意,敢啓。傳曰,知道。
徐有望啓曰,明日動駕時,兩司侍臣,當爲進參,今日政,新除授臺諫,待下批牌招,以爲進參之地,何如?傳曰,允。
有政。吏批,判書金羲淳進,參判李肇源牌不進,參議曺允遂進,同副承旨徐有望進。以李重蓮爲掌樂正,趙貞喆爲典籍,韓晩裕爲判義禁,閔昌赫·宋祥濂爲同義禁,成均博士單朴思彦,贈吏判朴駿源,贈左贊成例兼,故同敦寧朴師任,贈吏判例兼,判義禁朴宗來兩代,以李晉淵爲持平。
兵批,判書朴宗慶病,參判朴宗京受由,參議徐有聞病,參知韓始裕入直進,右副承旨朴宗臣進,副司直單鄭元善。
徐有望啓曰,判義禁韓晩裕,同義禁閔昌赫·宋祥濂牌不進推考傳旨,今方捧入,而開坐命下之後,如是違牌,事甚未安,判義禁·同義禁竝更牌招,何如?傳曰,允。
洪義浩啓曰,明日大駕詣慶熙宮後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
傳于朴宗臣曰,明日出宮內門路,以協陽門爲之。
洪義浩,以弘文館言啓曰,本館上番副校理臣金箕殷,以中學敎授,今日照訖講試取時,晝仕出去之意,敢啓。傳曰,知道。
朴宗臣,以御營廳言啓曰,本廳千摠閔宗赫,身病甚重,勢難察任,改差,何如?傳曰,允。
獻納韓兢履疏曰,伏以臣頃上短章,冀寢李東馨量移之命,及奉批旨,未承兪音慙悚之至,憂慨交切,際伏見西北放未放回啓添書判下者。噫,刑政,係治亂之分,王府有關石之嚴,而過中之擧,前後相贖,此豈群下所仰望於聖明者哉?李廷楫則罪在罔赦,事關莫重,三十年生置,已是失刑之大,而金宗億之名繫鞫案,李廷輪之力扶凶逆,金履秀之緊出獄招,未施當律者,竝入於全釋之中,其餘三人,負犯旣重,關係不輕,而亦皆疏放,至若李寅采·李選·趙秀民·李完壽,本罪雖有輕重,所坐各自深緊,俱非薄竄旋宥之類,而一例咸宥,無少留難,抑一世莫遏之論,啓小人倖逭之路,將無以嚴典憲而存隄防,此豈聖世之義事,而識者之憂,庸有旣哉?法者,天下平也,非人主所可得以私者,何殿下,不念及於是,而處分之過當乃至於此耶?不遠而復,聖德逾光。伏乞亟收成命,以副輿情焉。仍伏念臣年前遭罹,旣受淫朋之目,目下情勢,實是鐵限之重,官職去就,自劃已審,自承除命,一直違逋,是豈臣所樂爲,而株守難化,郵罰是期,而況臣七耋偏母,夙嬰貞疾,居常有懍惙之憂,當此交節之時,偶失將攝,素患諸症,挾感越添,見方十分危劇,首尾數旬,有加無減,臣左右扶將,日夕焦泣,相匙調藥,勢難暫捨,束帶供仕,尤無其望,玆敢疾聲仰籲。伏乞俯垂矜憐,特遞臣職,仍治瀆擾之罪,以肅朝綱,以安私分,千萬幸甚,臣無任云云。省疏具悉。所陳不允,爾其勿辭救護。
持平鄭元善疏曰,伏以赦者,國之重典,古之明君賢臣,莫不愼重於斯,唐之太宗,明君也。曰一歲再赦,好人喑啞,吾有天下,未嘗數赦,漢之吳漢,賢臣也。臨歿奏其君曰,願陛下,愼毋赦,其所以愼重而不敢輕也。若是,今國家値無前之大慶,而殿下恢肆赦之典,蓋赦之云者,薄過輕罪也。非可與議,於干犯至重之徒也。臣於病伏昏憒之中,伏見義禁府回啓判下中,前後特放者,至十有一人之多,臣於是,惝怳愕眙,繼之以憂歎也。夫李廷楫之負犯,斷不可以年久而闊略,至於金宗億之以鞫囚而未蒙酌處,李廷輪·李基慶之陰護凶逆,金履秀·趙鎭永之名在鞫案,俱不可議到於疏釋之典,而或罪名至重,或負犯莫大,何可竝入於全宥之科乎?書曰,宥過無大,刑故無小,乃者李東馨之挾雜,故也非過也,而重得罪於先朝義理,殿下前已下殺無赦之敎,向者輕施量移之命,公議之抑鬱,歷日未已,曾未幾何,特敎連下,朝而放李廷楫以下七人,暮而放李寅采以下四罪,臣恐若此不已,凶徒逆孽,必將顧瞻徼倖,終爲小人之幸,而君子之不幸矣。豈非世道之可憂乎?伏願殿下,俯循公議,亟寢成命,以嚴隄防,以存國法焉。仍伏念臣,性本疎野,識短才蔑,加之以疾病纏身,無以供職之狀,人所共知,忝冒臺次,將至數旬之久,而日事叫痛,徒積逋慢之罪,近又宿疾之外,又添風眩之症,尋丈之間,不得自運,冷落旅館,誰與相護,出入朝班,非所可論,叨職一日添一日之罪,二日增二日之罪。伏乞聖慈,諒臣不合之狀,憐臣難强之情,特賜鐫免,以全生成之澤焉,臣無任云云。省疏具悉。已諭於前批,勿煩,爾則許遞。
副校理金箕殷疏曰,伏以臣之季父,承政院右承旨臣相休所帶春秋館銜,臣之所兼記注官,揆以法意,在下當遞,玆敢援例陳章。伏乞特許遞改,以存公格,千萬幸甚,臣無任云云。省疏具悉疏辭。下該曹稟處。
吏曹啓目粘連,觀此弘文館副校理金箕殷上疏,則以爲臣之季父承政院右承旨相休,方帶春秋館銜,臣之所兼記注官,揆以法意在下當遞,特許遞改,以存公格,亦爲白有臥乎所,相避之法,在下當遞,金箕殷所帶春秋館記注官之銜,今姑減下,何如?判付啓,依允。
刑曹啓目粘連,因黃海監司李羲甲放未放修啓冊子,本曹所管定配罪人放秩未放秩,竝依啓聞施行。稟秩中,遂安李澤柱,松禾鄭昌麟,文化韓插沙伊,兔山趙福景,長淵金洛希,瑞興朴召史,安岳金銀光,長連李春興,白川金必範,黃州金聲律,兔山李宜淳·朱日得,平山金再平,甕津羅哲甲,信川賓千守,平山兪彦敬,文化尹得夔,未放秩中,長連金米乙介,谷山李槑,黃州李龍山,瑞興李戊淳,長淵崔業先,豐川李良爀,黃州金昌禹,康翎尹壇,椒島田尙奉,新谿金吉行,文化崔運鴻,安岳趙奉采等當初所犯,不至深重,當此大霈,合有疏釋之典,竝放送。放秩中,鳳山文大仁,殷栗朴致得·李朮叔,稟秩金川崔成稷,谷山崔成翊,新谿吳快孫·尹守敏,兔山張守同,瑞興崔順伊,殷栗李元圭,黃州權萬得,長淵裵德文,瑞興金得信,黃州金百世,兔山朴應圭,載寧李光鎭·羅柱臣,黃州奴義俊,白川安宅朱,金川金奎海,白川黃佑益,平山金聖得,甕津張成五,延安崔道成,兔山朴時國,新溪金利坤,甕津金時中等,罪俱不輕,仍配。未至配所秩,報恩劉宗潤,入於該道成冊,置之,未放秩中長連李如喜,松禾婢丁任,長淵金如順伊,信川成曙等,俱以邪學干連至被徒配,而證招明的,情跡莫掩,配限雖滿,有難疏釋,前此臣曹之防啓者,職由此,依前仍配。載寧宋健段,妻受雇價,謄給邪書,果是諺書,旣非身犯觀於原案,初無染邪之跡,則有不可一例仍配,放送,何如?啓依允。鳳山文大仁,殷栗朴致得·李朮叔,稟秩中金川崔成稷,谷山崔成翊,新谿吳快孫·尹守敏,兔山張守同,瑞興崔順伊,殷栗李元圭,黃州權萬得,長淵裵德文,瑞興金得信,黃州金百世,兔山朴應圭,載寧李光鎭·羅柱臣,黃州官奴義俊,白川安宅朱,金川金奎海,白川黃佑益,平山金聖得,甕津張成五,延安崔道成,兔山朴時國,新谿金利坤,甕津金時中,未放秩中信川成曙,長連金光鉉,谷山朴聖佐,遂安申光允,新谿申命尙,白翎高大福·奴介不里·婢貴禮·婢點每,谷山崔先伊,金川朴戒宗,文化韓仁宗,延安李麒漸,文化李宗集,安岳李永顥,鳳山李耆弼,新谿元正圭,安岳崔處坤,平山張履夏,豐川沈錫漢,甕津朴聖禹,安岳崔奉儀,鳳山張取孫,載寧姜三龍·林枝脩,延安鄭大宗,殷栗李克復,黃州金恒魯,未至配所秩白川劉宗潤等段置,竝只放送爲良如敎。
己巳九月十七日午時,上御誠正閣。晝講入侍時,同知事趙弘鎭,持論語第七卷,特進官李堯憲,持論語第七卷,參贊官徐有望,持論語第七卷,侍讀官金箕殷,持論語第七卷,檢討官尹日逵,持論語第七卷,假注書柳春東,持論語第七卷,記注官劉㵙,持論語第七卷,記事官李光文,持論語第七卷,武臣行副護軍李商采,以次進伏訖。上開卷,讀前受音一遍,命讀新受音,箕殷,讀自子曰,飽食終日,止小人有勇而無義爲盜,仍解釋以奏。上讀新受音一遍,命陳文義,箕殷曰,此兩章,俱是訓戒學者之敎,而其中博奕猶賢,尤爲無所用心者之戒焉,其弊甚大,故其戒尤切。大抵心,是一箇活物,放逸走作,元無定處,不主於此,則必走於彼,存心於爲學,則心主於學問,着心於讀書,則心主於書冊,苟或外馳而係心於利欲貨色,則心便爲利欲之所誘,貨色之所移關弓而射鴻,心便在於射鴻,仰面而看鳥,心便在於看鳥,其用心雖不同,猶有所主,若全然無所用心,則儘是無處止泊,其勢必將馳騖於外物,自然漸入於邪僻矣。與其流蕩邪僻之中,無寧寓心於博奕之爲愈,故此所以有博奕猶賢之訓,而實非謂博奕爲無害於爲學之工,卽是警學者無所用心之失也。雖然,此則以匹庶之學而言也。至若帝王之學,尤異於匹庶,政令之得失,用舍之賢否,世道之汚隆,言路之開閉,民生之苦樂,國家之治亂,皆係於人主一身,而其要則實在於學問,學問之方,不在於他,專在一心上故,孟子曰,學問之道無他,求其放心而已矣。古人又以爲人主一心,萬化之原,其不可一日暇逸,肆志放心也明矣。顧今聖質天縱,睿學日就,一日萬幾寸陰是惜,孜孜於典學,慥慥於求道,凡於聲色之娛,遊佃之樂,未嘗經意,則學問上留心與否,臣等無事仰勉,而伏願聖勿自聖,勉勉不已。益篤操存涵養之功,漸臻緝熙光明之域,雖在燕閒蜎蠖之時,對宦官宮妾之際,常常提掇此心,使之無少間斷,至於精一執中,聖學日躋,每使道心爲主,人心聽命焉,則在昔聖王,不獨專美,俾萬姓咸曰一哉之休,庶幾復見於今矣,是臣區區之望也。上曰,所陳甚好矣。命下番陳之,日逵曰,此章文義,上番已爲詳陳,臣無容更言,而第無所用心之弊,非但爲害於學問上工夫,實天下萬事,做不得焉,蓋操存舍亡,出入無時者心也。若內無所主,則外淫必至,悠蕩放越,莫知其極,鮮不入於邪僻之境,故古人論心之言,或有曰盤水難持,或有曰悍馬難制,苟不猛加提掇,着力持守,亦不知其迷騖妄走於何處,譬諸行道之人,於東於西,不有定向,則舍齊魯而之于燕越者有之,失坦夷而入於荊棘者必矣。心無所用之弊,有如是矣,此章所訓,非所以啓人博奕之瑞也。蓋謂雖尋常技藝,心主乎此,則不至於外馳,猶賢乎已云者,擧此甚彼之意也。不然則博奕者,陶侃所稱牧猪奴戲耳。是豈學者之所可爲哉?雖然,無所用心,在學者,猶屬一己之害而已,若帝王而有是焉,則實有關於天下萬事。夫人君,處崇高之位,享富貴之樂,驕奢流佚之或萌於心,聲色貨利之或淫於心,彫峻弋獵之牽動此心,便嬖讒佞之眩惑此心,凡所以侵害萬化之原者,不一其端,歷觀前史,昏君暗辟之不免此患者,皆由於無所用心之故也。今我殿下,睿質天縱,聖學日勤,總攬庶務,一遵法度,於心上工夫,決知無造次有違,而第於講筵方撤之後,榮觀燕處之際,其果能存養省察,無少間斷乎。昔宋太宗,嘗於無事之時,日閱太平廣記數卷,夫廣記,稗雜之文也。博覽雜記,非必有資於治體,而太宗之閲此者,豈非博奕猶賢之義乎?臣願殿下,萬幾之暇,益加存察之工,尋繹經史,講究政模,其書則不必取太平廣記之類,而若夫存察之方,則亦莫如主敬,心主乎敬,則物來事至,自可順應,而合於規矩,顧安有學者無所用心之弊乎?伏願於此留念焉。上曰,所陳極好矣。命同知事陳之,弘鎭曰,此章爲無所用心之弊,至於無窮,至以博奕猶賢爲言,蓋心是活底物,若不操存涵養於一時暫息之間,則奔放橫逸,將不知有歇泊處,聖人憂之深悶之切,而至使博奕,爲寓心之資,不得一時放越,蓋以其長惡之爲可畏,而非謂博奕之可爲也。此雖匹庶之事,豈徒匹庶爲然哉?帝王之學,雖與韋布有異,而孟子曰,治天下豈無所用其心哉?蓋帝王用心處,至廣且大,以平常無事時言之,喜怒哀樂之發與未發,莫非心字上流出來也。以動用施措處言之,禮樂刑政之中與不中,亦莫非心字上做將去也。然則心學二字,雖若爲陳談,而若用工要切處,實不出於此,程子曰,將已放之心,約之使反復入身來,中庸曰,人主一心,萬化之原。伏願殿下,在燕閒則嘗加涵養之工,遇政事而益務省察之方,以爲緝熙將就之道焉。上曰,所陳甚好,當體念矣。命特進官陳之。堯憲曰,臣別無更陳之義矣。上曰,參贊官陳之。有望曰,玉堂與同知事,旣有所陳,臣別無更達之辭,而大抵此章,極言其無所用心之病也。心無所存主,則悠悠泛泛,流入於放辟邪侈者有之,而至於人君,則總攬萬幾,以代天理民爲心,宜無不用,心之病,而若言操心之要,則下番所陳敬字是已,敬是主一無適之謂也。在學問則此心專主於學問,在政事則此心專主於政事,推是以往,無不皆然,則心有所主,自無放失之病。伏願聖上,益加體念,於主一無適之工焉。上曰,所陳甚好矣。又敎曰,此言君子,非有德之謂,乃在位之稱也,有勇無義之爲亂,似無君子小人之別,而此必區別而言,何也?箕殷曰,君子小人,是指有位無位而言也。勇之爲害,隨所居而爲大小,故於君子則言爲亂,小人則不及於爲亂,故言爲盜也。上曰,此章蓋孔子戒子路之言也。子路雖好勇,其失似不至於爲亂,而必以爲亂,戒之者,何也?箕殷曰,此章,單指子路之偏處而言,似是兼爲學者而垂敎也。上曰,子路之氣質强剛,故雖好勇而亦必知義之爲可當,則似不至於無義之勇,而孔子答之如此,無乃子路,初見孔子時問答耶?箕殷曰,子路,以强剛之質,初見孔子,未及進於道義,不知尙義之爲大勇,故夫子戒之如此,亦嘗以暴虎馮河警之。子路好勇之弊,似不至此之甚,而夫子欲抑其血氣之强,進於道義之勇,故有是訓而預爲之戒也。上命經筵諸臣先退,箕殷曰,小臣竊有區區所懷,今借前席方寸之地,敢此仰達,大凡赦者,君子之不幸,而小人之幸也。恩典固不可數有,至於近日處分,實多過中之擧,顧今邦慶無前,霈澤旁流,廣慶普惠,欲竝生哉之盛德至意,非不仰認,而但當一付公議,斟酌輕重,可放者放之,可仍者仍之,然後物論允叶,擧措得宜,今乃不問厥罪之淺深,無難添書於罪籍之案,特施疏放之典,固知殿下聖學高明,睿知卓越,無所藉賴於臣隣,故有此獨斷於上,然而天不能獨運,地不能獨成,天地交泰而後,萬物遂,明良相須而後,庶務成,伏願繼自今,凡係大小赦令,毋任一己之聰明,務叶一世之公論,而近日前後所下成命,一竝亟賜收還,至若尹光顔事,則卽是兩罪俱發,渠之前罪,事關於斯文,一光顔之疏釋與否,雖似無甚關緊世道之汚隆,斯文盛衰,實有係焉,則其不可視同薄過遇慶卽放也明矣,而遽下宥釋之命,物論尙未洽然,士林大段失望,尹光顔特放之命,亦乞還寢焉。上曰,此亦出於廣慶之意,在前如此之時,或有如此之典,若非此時,此人,無可放之時之,故有此特放,且疏批已諭,勿事屢煩。有望曰,玉堂所陳,誠得體,臣等昨日亦有院議之啓矣。奏未畢,上曰,承旨非執法之官,院議旣陳,此亦足矣。院規不然,更勿煩陳。弘鎭等退出。有望曰,兩本宮衣幣香燭封裹,或有親臨擧行之例,亦有前期擧行之例,今番則何以爲之乎?上曰,明日早朝,則封裹似可爲之,而如有前期爲之之例,今日擧行閣臣旣進,自內閣分付,可也。仍命退,承史以次退出。
上在昌德宮。停常參·經筵。
衣幣香燭,親傳後,內閣·政院·玉堂·藥房口傳問安。答曰,知道。
殿座罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
朴宗薰啓曰,明日常參·經筵,取稟。傳曰,停。
權丕應啓曰,行大司憲李直輔,執義孟欽圭,掌令金直淳·宋啓榦,持平宋應望在外,李晉淵牌不進,監察茶時之意,敢啓。傳曰,知道。
朴宗臣啓曰,司僕寺內乘來言,捲簾,取稟。傳曰,捲三面。
洪義浩啓曰,右尹金宗善,除拜後過三日不爲出肅,依定式,推考警責,仍卽牌招察任,何如?傳曰,允。
權丕應啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以持平李晉淵牌不進罷職傳旨,傳于權丕應曰,只推。
傳于朴宗薰曰,文臣製述入格人賞格,考例捧傳旨。
傳于朴宗薰曰,漢學文臣專經文武臣殿講居首人賞典,考例捧傳旨。
權丕應啓曰,卽者義禁府都事來言,今日還宮時,駕側鳴錚罪人趙龍得等四人,移送秋曹云矣,敢啓。傳曰,知道。
以考喧都事李晩榮·李羲斗拿處傳旨,傳于權丕應曰,分揀。
朴宗薰,以成均館行大司成意啓曰,照訖講時,本館久任郞廳,例爲分所捧講,而司成·典籍,俱爲未差,不得擧行,未差之代,令該曹,口傳差出,何如?傳曰,允。
吏曹口傳政事,以徐長輔爲司成,沈能稷爲典籍。
己巳九月十八日辰時,上詣慶熙宮。咸興·永興兩本宮,衣幣香燭親傳,漢學文臣殿講,專經文武臣殿講,文臣製述,同爲入侍時,行都承旨洪義浩,右承旨金相休,左副承旨權丕應,右副承旨朴宗臣,同副承旨徐有望,記事官李紀淵,假注書柳春東,記事官朴綺壽·李光文,檢校提學李晩秀,檢校直閣李存秀·洪奭周,以次詣閤侍立,鼓三嚴,通禮,跪啓請外辦。上具翼善冠·衮龍袍,乘輿出宣化門,藥房都提調金思穆,提調沈象奎,副提調洪義浩,進前奏曰,早朝勞動,聖體,若何?上曰,一樣矣。義浩曰,今日監煎,何提調當爲進去乎?上曰,提調進去,可也。至協陽門外,通禮跪啓請降輿乘輦,上降輿乘輦,由肅章門·敦化門,仍進發由鐘閣前路,至興化門·廣達門外通禮跪啓請降輦乘輿,上降輦乘輿,入顯謨門·興泰門詣慶熙宮後,問安勿爲之事。出榻敎仍詣興政堂親傳位,西向立,左通禮啓請跪,上跪晩秀·存秀對擧,以授京畿監司金在昌,在昌跪受以授執事官,奉于彩轝,祭品亦盛於紅皮籠,奉于架子以出,左右通禮,導上降詣祗迎位,行祗迎禮後,在昌及傳香閣臣朴宗薰,陪轝以出,上入小次,少頃,上詣景賢堂,降輿陞座,承史閣臣,以次進伏,宗薰陪香後追入,進伏訖。漢學文臣殿講,專經文臣殿講,製述兼試考官,左議政金載瓚,兵曹判書朴宗慶,戶曹參判李好敏,參考官吏曹參議曺允遂,刑曹參議金愚淳,行副護軍任厚常·安策,專經武臣殿講,考官左議政金載瓚,行漢城判尹李集斗,刑曹判書朴崙壽,參考官行副護軍吳翰源,僉知中樞府事徐翼淳·趙㞳,宣傳官李商一等,率文武臣講製人員,行四拜禮,以次陞殿,仍爲就座訖。載瓚進前曰,早朝勞動,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,中宮殿氣候,何如?載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。義浩曰,今日殿講時,呼名收栍之際,只有上下注書,擧行苟艱,承文副正字南秉寬·金載明,依例加差,以爲擧行之地,似好矣。上可之。秉寬·載明,入來擧行,上命書賦題,虎拜稽首天子萬年,限午正,宗慶·好敏,承書讀奏,仍爲懸題,文武講員,以次呼名應講,上入小次,文武臣捧講及製述科次訖,告禮畢,少頃,通禮跪啓請外辦,上乘輿出興泰門·顯謨門,至廣達門外,通禮跪啓請降輿乘輦,上降輿乘輦,仍由建明門·興化門進發,至鍾閣前路。上曰,擊錚甚多,左右列考喧都事,事過後,令該府拿問處之事。出駕前下敎仍詣敦化門,至協陽門外,通禮跪啓請降輦乘輿,上降輦乘輿,入協陽門,命出標信,解嚴還內,諸臣以次退出。
上在昌德宮。停常參·經筵。
卯時·辰時,有霧氣。
朴宗臣,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
朴宗薰啓曰,明日常參·經筵,取稟。傳曰,停。
徐有望啓曰,行大司憲李直輔,執義孟欽圭,掌令金直淳·宋啓榦,持平宋應望在外,李晉淵未肅拜,監察茶時之意,敢啓。傳曰,知道。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗臣啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗薰曰,禮房承旨,馳詣宣武祠,奉審摘奸以來。
金相休啓曰,漢城府郞廳來言,宗廟洞口內居民,作統成冊修正次,請出矣,敢啓。傳曰,知道。
洪義浩啓曰,今九月二十一日,祿都目政事爲之之意,敢啓。傳曰,知道。
徐有望啓曰,卽者義禁府都事來言,時囚罪人李榮址·黃基安捧供,慶尙道·全羅道放未放及趙漢錫擊錚回啓,當爲擧行,而同義禁閔昌赫·宋祥濂未肅拜,金魯敬式暇,只有判義禁韓晩裕一人,不得備員開坐云,同義禁閔昌赫·宋祥濂,竝卽牌招,何如?傳曰,允。
傳于朴宗臣曰,右副承旨入侍。
朴宗臣啓曰,禁衛大將李光益,以本營習陣事,明日鷺梁出去矣。兼帶左邊捕盜大將所㑉命召及大將牌傳令牌,何以爲之?敢稟。傳曰,仍㑉往來。
以李止淵·洪命周·林景鎭·金熙華·李埴·朴思彦禁推傳旨,傳于徐有望曰,分揀。
以朴宗琦·朴聲漢禁推傳旨,傳于徐有望曰,分揀。
以裵相仁禁推傳旨,傳于徐有望曰,分揀。
以尹羽烈·趙彝錫·金應晦·鄭忠源·宋旼佑·李慶培·車龍光·洪益聞·李勉儒·李義權·李春熙·金秉喆·具載默·柳基常·尹禹鉉·卞命植·宋文永·金·沈尹泰·具載恒·洪羲書·趙·金榮秀·尹豐烈·安光烈·李莘耆·林福明·許濯·李行敎·李井會·鄭奎行·曺允鵬·鄭益行·李勉大·安弘燁·金思說·柳銓均·李得運禁推傳旨,傳于徐有望曰,分揀。
傳于朴宗臣曰,明日次對,依例來會。
朴宗臣啓曰,明日次對,兩司當爲進參,除在外外,未肅拜人員,竝待開門牌招,何如?傳曰,允。
朴宗薰,以吏曹言啓曰,受由上京守令,不多日內,催促下送事,命下矣。受由上京守令中,通津府使朴孝晉,今方下去,順安縣令尹應大,旌善郡守金喆淳,俱以爲科由上來,觀光後下去之意,敢啓。傳曰,知道。
朴宗薰,以禮曹言啓曰,來十月初二日,宗廟冬享大祭親行時,同日永寧殿,依例遣大臣行祭事,知委,何如?傳曰,允。
朴宗薰,以禮曹言啓曰,來十月初二日,宗廟冬享大祭親行時省牲省器之節,依例以親臨磨鍊擧行乎?敢稟。傳曰,以親臨磨鍊。
朴宗薰,以弘文館言啓曰,本館下番副修撰臣朴大圭,以南學敎授,今日照訖講試取時,晝仕出去之意,敢啓。傳曰,知道。
朴宗臣,以御營廳言啓曰,本廳字內光熙門北邊第一城廊近處體城五間,許頹圮處,今月十九日爲始,改築之意,敢啓。傳曰,知道。
朴宗臣,以訓鍊都監言啓曰,本局千摠李謙會,以宣傳官,軍門兼帶職務相妨,千摠之任,今姑改差,何如?傳曰,允。
朴宗臣,以禁衛營言啓曰,騎士都試時,優等人,別單書入之意,敢啓。傳曰,知道。
徐有望,以義禁府言啓曰,刑曹啓辭內,出身李榮址,以其父周赫伸冤事,擊錚於衛外,令義禁府處之事,允下矣。周赫之負犯至重,聲討方張,而敢爲鳴冤之計,蹕路呼籲,萬萬無嚴,循例捧供,非所可論,此而不嚴懲,後弊難防照法重勘,何如?傳曰,允。
注書李紀淵疏曰,伏以臣兄止淵,新除弘文館校理矣。臣之所帶春秋兼銜,在所當遞,玆敢援例陳章,仰瀆崇嚴。伏乞俯垂鑑諒,特許鐫改,以存公格,千萬幸甚。臣無任云云。省疏具悉。疏辭,下該曹稟處。
吏曹啓目粘連,觀此承政院注書李紀淵上疏,則以爲臣兄止淵,新除弘文館校理矣。臣之所帶春秋兼銜,在所當遞特許遞改,以存公格亦爲白有臥乎所,相避之法,在下當遞是白乎矣,史官所帶春秋兼銜,例不得減下是白如乎,李止淵所帶春秋館記注官之任,今姑減下,何如?判付啓,依允。又啓目粘連,觀此咸鏡監司曺允大狀啓,則以爲明川府使李吉會,老母年今七十一歲,無他兄弟,在法當遞,令該曹稟處亦爲白有臥乎所,邊將邊倅之獨子無兄弟親年七十者,許遞,載在法典,明川府使李吉會,改差,何如?判付啓,依允。
禁府啓目,承政院假注書黃基安,原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。
刑曹啓目粘連,高靈縣殺獄罪人徐麒得獄事,此獄肯䋜,專在被擠與自顚,而卽死徑埋,檢不如例,繡啓道査,俱以證招,覈得眞贓,時中之死,由於麒得,更無可疑,嚴加訊推,期於輸款,何如?判付啓,依卿曹所啓爲良如敎。又啓目粘連,鎭海縣殺獄罪人金宗允獄事,多人共毆,莫分下手之孰重,則首從無以臆斷,繡啓論列,雖出愼獄之意,前後道臣之付之惟輕,俱有可據,置之,何如?判付啓,依允。又啓目粘連,平壤府殺獄罪人朴宗之獄事,三處傷痕,著在面上,七日殞絶,又是辜內,實因端的,正犯明白,斷以償命,無容更議,仍前訊推,期於得情,何如?判付啓,依允。又啓目粘連,扶餘縣殺獄罪人張卜只獄事,法文有曰,妻妾與人通奸,登時殺死者勿論,受敎若曰,雖非奸所,挽裳對飯,皆許惟輕,由房而廚,無異登時,同禂於夜,非特挽裳,則道臣題跋,出於據法,殺獄體重,未敢遽斷,上裁敎是白乎旀。鴻山縣殺獄罪人朴載仁獄事,實因之執定內損,最是疑晦,而四檢之實因各異,終未歸一,則有違檢式,姑未暇論,至於甲得,卽載仁之婢夫,道啓之以癸丑受敎中草記稟決,不無意見,上裁,何如?啓。扶餘張卜只獄事段,此非特對飯挽裳,況奸狀,金女自服,逃出卜只爲證,且從輕之論,亦出於守法之中是置,施以次律爲旀,癸丑定式之草記稟決,與此獄事情,實爲同焉,亦施以次律爲良如敎。又啓目粘連,海州牧殺獄罪人高泰禧獄事,今到査本,一是前案,荒誕無比,又況屍親已故,對質路斷,道啓所謂終歸可疑,宜持惟輕之論者,臣等亦無異見,上裁,何如?判付啓,此獄段,已成完獄,尙矣勿論,虛疎荒誕,極涉可疑,是在如中諸議之以爲從輕,實爲當然於是獄是如乎,同罪人,施以次律爲良如敎。又啓目粘連,黃州金應得獄事,心坎被刺,分寸深重,業火起於溺愛,恩情變爲仇怨,期以來生,出於免死,要眩獄情,益綻眞贓,嚴加訊推,劃卽取服,何如?啓,此獄段,殺變忽出於袵席之間,其事則必由於勿來之一言也。凶心不念其綢繆之情,其怒則無異於業火之斗起也。其心之凶獰,其事之慘慝,可知手段之露,實無致疑之端是在如中,檢痕明著於心坎,無收乎起乎之別,崔漢看證其光景,有推戶蹴戶之語,是置,成獄償命,無容更議是乃,然屍親之爲死女而必欲償命,亦出人情之然是隱,則稱死女生前復讎之說,安知非語辭之增衍?況旀血流狼藉,凶身自在,爲女之心,必也登時捕捉是去乙,招入直之補道,始乃告官,只曰聞哀苦之聲云,而別無隱痛切悲之辭,或者錄啓之時,刪拔而然耶?況金應得之腹上二劍痕,渠則曰彼刺,渠亦刺是如置,若非如檢官所謂末後作疑亂之計,則或者愚心所使,不顧死生之致是加喩,以前日密勿之親,雖或有死女之一言,其言亦非但渠之言也,卽死女母之言也。又非但其死女母之言於死女也,卽言於應得,則決知非只出於死女之心中是隱,則一語未竟,一劍直下,此非人情之外,亦足爲致疑之一端是如乎,求生於必死之地,致疑於無疑之處,實合於此獄乙仍于,問議大臣,稟處爲良如敎。
己巳九月十九日辰時,上御誠正閣。右副承旨入侍時,右副承旨朴宗臣,記事官李紀淵,記事官朴綺壽,李光文以次進伏訖。上命書傳敎曰,上京守令,不多日內,催促下送,因命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗薰啓曰,明日常參·經筵,取稟。傳曰,只晝講。
徐有望啓曰,行大司憲李直輔,執義孟欽圭,掌令金直淳·宋啓榦,持平宋應望在外,李晉淵牌不進,監察茶時之意,敢啓。傳曰,知道。
傳于朴宗臣曰,大臣·備局堂上,引見。
傳于朴宗薰曰,檢校直閣沈象奎,馳詣華寧殿,奉審摘奸,仍詣健陵·顯隆園,奉審以來。
以獻納韓兢履,持平李晉淵牌不進罷職傳旨,傳于朴宗臣曰,只推。
朴宗薰啓曰,卽者副修撰朴大圭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
朴宗薰,以弘文館言啓曰,本館下番闕直,事甚未安,修撰申在業·林景鎭,副修撰尹日逵,竝卽牌招,以爲推移入直之地,何如?傳曰,允。
朴宗薰啓曰,玉堂備員間,視事頉稟之意,敢啓。傳曰,知道。
吏曹口傳政事,振威縣令李漢臣,朔寧郡守權傛,相換。
朴宗薰,以內醫院都提調·提調意啓曰,駝駱粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
朴宗薰,以禮曹言啓曰,來十一月十六日,永陵忌辰祭,適與冬至節享相値,依前例,只行忌辰祭,祝文中,以節日相値之意添入事,分付,何如?傳曰,允。
朴宗臣,以備邊司言啓曰,春川府使趙鎭順,在任身死矣。曾經承旨,依法典,返柩時擔軍題給事,分付所經各道,何如?傳曰,允。
朴宗臣,以兵曹言啓曰,今九月十七日,武臣堂上祿試射,齋戒相値,退行事草記蒙允矣。今二十一日,設行,而試官望,備擬以入之意,敢啓。傳曰,知道。
朴宗臣,以兵曹言啓曰,明日武臣堂上祿試射試官,行護軍韓致應,服制未成服,李潤謙身病猝重,勢難進參云,試官望,更爲備擬以入之意,敢啓。傳曰,知道。
朴宗臣,以兵曹言啓曰,本曹佐郞韓象默,身病猝重,屢度呈狀乞遞,宿衛重地,不可久曠,今姑改差,何如?傳曰,允。
金相休,以漢城府言啓曰,依定式,無主未葬處,分付各部,搜訪報來,故別單書入,而有主未葬之類,亦令一一知委,斯速過葬事,申飭各部之意,敢啓。傳曰,知道。
朴宗臣,以禁衛營言啓曰,謹依定式,臣光益,進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
徐有望,以義禁府言啓曰,本府啓辭內出身李榮址,以其父周赫伸冤事,擊錚於衛外,周赫之負犯至重,聲討方張,而敢爲鳴冤之計,蹕路呼籲,萬萬無嚴,循例捧供,非所可論,此而不嚴懲後弊難防,照法重勘罪,取考律文,則大典通編訴冤條有曰,冒濫上言,事理重者,依上書詐不實律論,杖一百徒三年,推斷條有曰,犯私罪杖一百以上之罪,決杖告身,盡行追奪,雜令條有曰,王府決杖,代以金贖矣。李榮址,杖一百收贖,告身盡行追奪,江原道金化縣生昌驛,徒三年定配,而以啓辭內辭意,具罪目,依例發遣府羅將,押送配所,何如?傳曰,允。
判義禁韓晩裕,同義禁宋祥濂·金魯敬等,疏曰,伏以國家,値莫大之慶,朝野攢無疆之頌,凡遇慶而廣惠,宥罪而開新,所以導迎和氣,慰悅輿情者,乃是導邦典而答天休也,然而有國之所重者刑政,朝家之莫嚴者義理,若其罪關重大,情涉深緊者,不可遽議於斯也明矣。今番特命疏釋者,十一人,多是有關係之流,全忽重隄防之意,院議之所繳啓,堂箚臺疏之所陳列爭執,可見罪案之竝在罔赦,公議之不可終遏,而不加舒究,未蒙開納,群情之抑鬱,有職之憂歎,庸有極哉?成命旣下,有司之臣,惟當奉行之不暇,況於向年飭敎揭壁之後,尤何敢少緩,而第其中六人者,乃向所謂罪關重大,情涉深緊,係朝廷隄防之重,爲聖明刑政之累,則臣等安得晏然而奉承乎?惟彼李廷楫臺論之聲討極嚴,國人之茹憤莫洩,以若罪狀,初非可議於寬宥,而至於李選·金履秀,素爲賊窩之卵育,甘與國邊而背馳,爛熳綢繆之跡,掀露無餘,今若蒙放,自同無故之人,任其譸張凶論,詿誤人心,豈細故也哉?乃若李寅采·李廷輪之罪,伊時臺啓之所臚列,至爲深重,今不必更爲泚筆,而鷹犬之指目,莫掩,鬼蜮之情態,盡露,此若全宥,則誠恐羸豕有躑躅之漸,何可視以孤雛腐鼠,而莫之憂哉?至於趙秀民,平日蹤跡之閃忽,爲世唾鄙,一疏指意之凶慘,和盤托出,本以患得失之心,謟附瀅修,乃於判忠逆之際,陰護達淳,旣已悉陳於臺章,是皆莫遁於聖鑑,則今玆疏放之命,又奚爲而及於此人哉?夫芟蕭艾而芝蘭始滋,薅稂莠而稻粱得遂,雖以天道之大,未嘗以春生而廢秋殺,則龍蛇之化赤子,固無望於此輩,鷹鸇之逐鳥雀,豈終拒於群下哉?夫雷雨作解,縱當其時,霜氷戒漸,實在斯會,臣等竊附執藝之義,冀降反汗之音,相率聯籲,仰瀆崇聽。伏願聖上,念公論之不可恝然,察義理之將至壞了,亟寢成命,以幸世道焉,臣等無任云云。答曰,省疏具悉。卿等尤異於三司之臣,疏辭不允,卽爲擧行。
禮曹參判金魯敬疏曰,伏以臣冒承專對之命,辭陛之期,行將不遠矣,臣之父母墳山,在於公忠道禮山地,身縻朝籍,久廣省掃,今當飮氷之時,尤切履霜之感,情實難抑,義難擅行,玆敢冒入文字,仰瀆崇嚴。伏乞聖明,俯察微忱,特許往來於出疆之前,千萬顒祝。臣無任云云。答曰,省疏具悉。卿其往省焉。
副修撰朴大圭疏曰,伏以臣自解縣紱,再叨館銜,始因僚避,旋蒙恩遞,今奉除旨,纔已寓直,廁跡經幄,覲光有階,逖違之餘,榮幸備至,豈敢懷丐免之計,而仍伏念臣七耋偏母,卄載貞疾,祟於痰癖,重以風眩,雖或少安,苟失調養,則委席昏瞀,如坐舟車,當餐嘔咳,多損匙筋,加歇之症形迭變,朝晝之神精懸殊,臣心焦灼殆無已時。且況入秋以來,衰不敵病,冷又添症,藥餌爲命,子母相守,此際暫離,萬無其望,而猶且陪鑾赴試,强所難强,卽所以先分義而後情私也。每於禁廬持被之夕,宮鑰纔下,伻書莫通,則繞壁不寐,度夜如年,以此情理,雖不敢自阻於孝理之下,而請急或頻,則臣分猥矣。診護暫曠,則子職虧矣,臣於此,進退誠兩難矣。不然,則臣雖蔑學,文陛橫經,靑綾襮直,豈不是至願大榮,而乃敢陳私懇如右哉?臣抱玆欲達,際接家信,則母病頓添,症涉不輕,促臣歸視,心神飛越,忙控短籲,徑出禁扄。伏乞聖慈,軫臣情之至爲矜悶,察臣職之不容虛縻,特垂亟遞之恩,俾免屢瀆之罪,則殿下之賜大矣。冒犯擅離,恭俟重勘。臣無任云云。省疏具悉。爾其勿辭救護。
禮曹啓目粘連,李基承復科事,問議于大臣,則左議政臣金載瓚,以爲因單子之無情誤書,至於入格而旋爲見拔,其子之爲父訟冤,雖無足爲怪,但呈單,亦是公文,而年條有此相左,試所之草記拔去,固在嚴科規之意,到今存削,有非自下仰請者矣云,右議政金思穆,以爲年條差錯,雖曰無情,草記拔去,亦重試體,到今十年之後,不可以其子之呼籲,有所存削於其間,科規至嚴,難以輕議矣云。領府事李時秀,奉朝賀李敬一,病未獻議,判府事徐龍輔在外,韓用龜出疆,不得收議,大臣之意如此,上裁,何如?判付啓,其子之呼訴,容或無怪,特爲許施爲良如敎。
刑曹啓目,大興殺獄罪人僧處弘獄事段,緇徒之酩酊滾鬪,已極可駭分叱不喩,傷痕俱著,兩檢致命,不踰三日,取服償命,斷不可已。唐津殺獄罪人朴戊應獄事段,一打仆地,再踢氣塞,傷處明的,詞證俱備,獄情到此,更無可疑,連加嚴訊,期於輸款。懷仁殺獄罪人李一彦獄事段,二次毒踢,渠旣自服,七耋之老,能不當下致命,延至八日者倖耳。檢案道啓,無一可疑,仍前訊推,如法償命之意,竝只分付道臣,何如?判付啓。三囚之成獄償命,無容更議是如乎,更加嚴刑,期於取服爲良如敎。
己巳九月二十日午時,上御誠正閣,大臣·備局堂上,引見入侍時,右副承旨朴宗臣,假注書柳春東,事變假注書鄭弼漢,記事官朴綺壽·李光文,左議政金載瓚,右議政金思穆,兼戶曹判書李晩秀,行大護軍沈象奎,吏曹判書金羲淳,行護軍閔耆顯·李得濟,刑曹參判李堯憲,副校理李止淵,以次進伏訖。載瓚等曰,再昨日勞動後,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,與前一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,元子宮,今則六過七日,竊伏想漸就充實,此時諸節,何如?上曰,視前益勝矣。載瓚等曰,元子宮日益充實,臣等不勝欣幸之至,而尙未一番仰瞻,下情甚鬱,臣俄與僚相,亦以此爲言矣。上曰,此後日氣淸和,則當有入見之時矣。仍敎曰,向者以兩湖物饍蠲減等事,有所傳敎矣,此何如耶?載瓚曰,王言一下,幾萬生靈,胥皆慰悅,此在朝家,有所得而無所失矣。如此實惠,及於生民,民心莫不洽然欣仰,而臣等實不勝喜幸之至矣。上曰,次對爲之。載瓚曰,摠戎使李溏,謂有身病,來到闕下,不爲進參,似以其被罪之後,初叨見職,未敢遽承之意也。武將處義太過,從重推考,申飭行公,何如?上曰,依爲之。出擧條載瓚曰,工曹判書李勉兢,今旣出膺,又復尋鄕,無意上來,處義不但過當,水部雖是閑局,長官卽係重務,許久曠官,亦涉可悶,今姑許遞,且兼籌司有司之任,申飭從速上來,察任,何如?上曰,依爲之。出擧條載瓚曰,刑曹判書朴崙壽,見今呈告,詞訟重務,不可數遞,申飭行公,臣於日昨,以朝臣呈辭,一切勿捧,有所仰陳,而未過多日,無難捧納,萬萬未安,當該承旨從重推考,何如?上曰,依爲之。出擧條載瓚曰,卽見咸鏡監司曺允大,報備局辭緣,則以爲穩城元會各穀所存折米,僅爲三百六十石零,而今冬公下之數,以此時在之穀,無以繼用,以慶源所在別置庫田米一千石,趁今劃付,以爲需用爲辭矣。元會穀見在之數,穩城不足,慶源有餘,許令從事勢,移劃需用,何如?上曰,依爲之。出擧條載瓚曰,頃因全羅左道暗行御史李勉昇別單,訓局待變船材曳運雇價,結斂以給之弊,關問道臣後,稟處之意,覆啓行會矣。卽見該監司李冕膺所報,則以爲訓局之船,旣是待變船隻,則依水營戰船改造之例,左水營所屬舟師,各邑平均分排,不使順天民,獨當其役爲辭矣。御史旣已陳瘼,道臣又此詳陳,依狀請許令舟師邑,均分應役,仍爲定式,何如?上曰,依爲之。出擧條載瓚曰,卽見楊州牧使閔命赫擧條,則以爲本州民戶都摠一萬二千六百四十二戶內,四千一百六戶,應頉於雜役,而其餘五百七十五戶,井間軍應役者,而通一年赴役之數,少不下十餘次,一夫一年之費,將至十餘兩之多,守禦廳標下軍戶保,左部牙兵摠戎廳黔巖甲士,兩屯牙兵巡營牙兵等,合二千一百七十名,別無所重,身役反輕,通同錄案,次第井間應役爲辭,而批旨內,令廟堂,論理稟處可也事,命下矣。本邑井間之弊,實屬可悶,而畿營及守摠兩營牙兵之制,有難遙度,令道臣,往復兩營後,從長狀請之意,分付,何如?上曰,依爲之。出擧條載瓚曰,卽見慶尙道新寧幼學韓思仁等上言,則以爲一邑民生,不能支保者,乃是柒谷山倉還餉也。所屬爲七邑,而義城等六邑革罷,其中道里最遠之新寧,尙未見罷,民生困瘁,流散不保,如以本邑之山倉還餉,移給於柒谷,使之從付近糶糴,柒谷之還餉,移給於本邑,則城餉自在於山倉,民瘼可革於本邑,特蒙天恩爲辭矣。新寧之於柒谷,道里遠近,民勢利病,令道臣,詳量裁酌俱意見以聞,至於邑民之不由監營,直煩天聽,大關民習,嚴加懲勘之意,竝爲分付,何如?上曰,依爲之。出擧條載瓚曰,頃以松都亂民輩,攔入留守衙門事,守臣杖斃首唱者,守臣則以不爲狀聞,徑先杖斃之故,特命罷職,令新守臣,行査以啓矣。今過幾朔,尙無査聞之啓,特敎之後,固不宜若是稽緩,且本事有關變異,覈治爲急,而仍爲掩置,誠極未安,凡於朝令之下,如有不得已稽滯之由,則先以稽滯之端,具由馳啓,隨卽擧行,自是已例,而今則無端稽滯,至於此久,當該守臣,從重推考,使之從速査聞,何如?上曰,依爲之。出擧條上曰,其間,以不得用刑,而未卽行査耶?載瓚曰,在向日則似然,而今則用刑,豈可如是稽滯乎?又奏曰,日昨政,應敎一政六通矣。地望聲華,俱是當通之人,臣亦豈有他見?但玉署東壁,何等峻望,而昔則若當通淸,則間或單通,不爾則不過二通而止,而至於三通甚罕焉,是以得之而人皆以爲榮焉。臣於年前在鄕時,始見一政六通,竊以爲慨惜,而今乃便成謬例,又爲六通,此無異抄啓也,非通淸也。言念設官之本意,豈亶然哉?臣屢以愼名器,有所陳達,政官推考警責,何如?上曰,吏判何爲而如此乎?羲淳曰,可通之人甚多,且留望爲難,故自致如此矣。上曰,依爲之。出擧條載瓚曰,內醫李漢臣以承傳頃差守令,而復以近畿振威相換矣。待令醫官,不可遠離,災邑曠官,亦屬可悶,更以免歉邑令,該曹,口傳相換,何如?上曰,依爲之。出擧條上曰,以何邑相換,則可合耶?載瓚曰,漢北則有免歉之邑,相換於此等邑,似好矣。上曰,政官之意,以何邑爲可乎?羲淳曰,朔寧一邑可以相換,而出去後,更當商量爲之矣。思穆曰,眞殿茶禮所用駝駱粥,例於來月初一日,自藥房封進,而提調一員,例當前期留宿看審封進,故敢此仰達矣。上可之。思穆曰,慶壽宮,亦當封進乎?上曰,前日無封進事乎?思穆曰,然矣。上曰,然則依例爲之,可也。晩秀曰,眞粉,卽彩色中緊需,而多有用處,非酒則無以造成矣。見今酒禁方嚴,貢人以此屢訴於臣曹,故取考前例,則英廟朝乙亥年酒禁時,以藥房藥炒酒餘剩,奉常寺煮酒餘儲,許令取用,今亦依此例爲之似好,故敢此仰達矣。上曰,依此爲之,可也。得濟曰,向來禁衛兩營,以勸武軍官哨官啓下,而南行哨官,如非稟旨,則例不得爲之矣。今番未及經稟者,有違格例,勿施,何如?上曰,御將當知本事矣。堯憲曰,徐英輔之子翯淳,吳毅常之子致聖,張鉉宅之子彦汲,俱是可爲之人,而無區處之道,向日自辟時,以此爲三望,臣取考謄錄,則在前或有如此之事,不可專謂之無例矣。得濟曰,謄錄中,如無經稟,則南行哨官,例不得自下差出,而只據謄錄中望筒,援以爲自下差出之例則非矣。上曰,旣已啓下,勿施則置之,可也。出擧條上曰,此後則爲前例乎?得濟曰,此旣非常格,則此後,亦當待經稟而差出矣。上曰,玉堂有所懷乎?止淵曰,無所懷矣。宗臣曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上命賓對諸臣先退,載瓚等退出。王大妃殿進御加味六君子湯前方中,竹瀝加二匙,薑汁加半匙,自今日一貼式,煎入事,及王大妃殿進上消痰膏製入事。出榻敎惠慶宮進服加味君子湯,前方中,加吉梗一錢,自今日五貼式,日次製入事。出榻敎上命退,承史以次退出。
上在昌德宮。停常參·經筵。
徐有望啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
朴宗臣啓曰,來二十五日朝參日次,而宗廟冬享大祭,親祭散齋齋戒相値,頉稟之意,敢啓。傳曰,知道。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
傳于朴宗薰曰,左承旨入侍。
朴宗薰啓曰,吏曹郞廳來言,今日祿都目政事,判書金羲淳,參議曺允遂病不來,參判李肇源未肅拜,不得開政云,竝卽牌招,何如?傳曰,允。
傳于朴宗臣曰,此人事,有不可知,每爲一番承候,輒待一番提飭,渠家有何未昭晰乎,渠身有何爲累之事乎?公然乍去乍來,徒煩酬應,豈不萬萬未安之歸乎?司饔主簿洪世周,嚴飭上來,使之日次如例承候,悵慕之慈心,年深而日加,奉朝賀祠宇之至今不爲還入京第者,亦是未安,從近還入之意,亦爲分付,本家待還入,政院卽爲提稟,雖以承候言之。洪就榮之中間不爲入來,雖因其處義,今無可處之義,今日政付職使之一體如前承候。
徐有望啓曰,行大司憲李直輔,執義孟欽圭,掌令金直淳·宋啓榦,持平宋應望在外,李晉淵牌不進,監察茶時之意,敢啓。傳曰,知道。
以獻納韓兢履,持平李晉淵牌不進罷職傳旨,傳于徐有望曰,只推。
傳于徐有望曰,山林外在外未肅拜違牌臺諫,竝許遞,今日政差出。
朴宗薰啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書服制,參判更爲牌招,何如?傳曰,允。參議只推,一體牌招。
朴宗薰啓曰,吏曹參判李肇源,參議曺允遂再牌不進推考傳旨及罷職傳旨,今方捧入,而開政命下之後,連事違牌,事甚未安,參判所當更請牌招,而係是一日三牌,何以爲之?敢稟。傳曰,參議只推,與參判一體牌招。
朴宗薰啓曰,吏曹參判李肇源三牌不進推考傳旨及參議曺允遂三牌不進,依定式禁推傳旨,今方捧入,而開政命下之後,連事違召,終不承膺,事體所在,誠極未安,參判所當更請牌招,而係是一日四牌,何以爲之?敢稟。傳曰,參議分揀,與參判一體牌招。
朴宗薰啓曰,吏曹參判李肇源,四牌不進推考傳旨及參議曺允遂四牌不進,依定式禁推傳旨,今方捧入,而開政命下之後,連事違召,揆以事體,萬萬未安,參判所當更請牌招,而係是一日五牌,何以爲之?敢稟。傳曰,無端違牌,豈不未安乎?從重推考,牌招,參議分揀,更爲牌招。
朴宗薰啓曰,吏曹參判李肇源,五牌不進推考傳旨及參議曺允遂,五牌不進依定式禁推傳旨,今方捧入,而開政命下之後,連違召命,終不承膺,事體所在,萬萬未安,參判所當更請牌招,而係是一日六牌,何以爲之?敢稟。傳曰,參議分揀,與參判更爲牌招。
朴宗薰啓曰,吏曹參判李肇源,六牌不進推考專旨及參議曺允遂,六牌不進依定式禁推傳旨,今方捧入,而開政命下之後,一向違召,無意承膺,揆以事體,萬萬未安,參判所當更請牌招,而係是一日七牌,何以爲之?敢稟。傳曰,參議分揀,更爲一體牌招。
以副修撰尹日逵再牌不進罷職傳旨,傳于朴宗薰曰,只推。
以修撰申在業·林景鎭牌不進罷職傳旨,傳于朴宗薰曰,只推。
朴宗薰,以弘文館言啓曰,本館下番闕直,事甚未安,修撰林景鎭·申在業,副修撰尹日逵,旣有只推之命,竝卽牌招,以爲推移入直之地,何如?傳曰,允。
以副修撰尹日逵牌不進罷職傳旨,傳于朴宗薰曰,只推。
以修撰申在業·林景鎭牌不進罷職傳旨,傳于朴宗薰曰,只推。
左副承旨權丕應,右副承旨朴宗臣啓曰,伏以臣等卽伏見金吾回啓判下者,有罪人行恁復官之命,臣等相顧愕眙,不知聖明,何爲而有此萬萬過中之擧也。夫行恁之立朝數十年,千妖萬惡,擢髮難數,同朝之所側目,輿人之所共憤,厥惟久矣。畢竟乾道孔昭,王章少伸,而賜死之典,猶未足以當律,臺啓之請,大可見其公議,則今此上言,極爲猥越,金吾議讞,雖無論列,而以臺啓爲言者,亦出重臺體嚴邦憲之義也。殿下,因一時矜惻之意,不念方張之論,遽下復官之命,此豈臣等所望於殿下者哉?臣等職忝惟允,伏覩我聖上過當之擧,有不敢循例頒布,玆效繳還之義,猥陳反汗之請,伏願聖明,亟收成命,以嚴隄防,千萬顒祝,惶恐敢啓。答曰,此不必如是煩陳,卽爲頒布,更勿煩陳,可也。
左副承旨權丕應,右副承旨朴宗臣啓曰,伏以臣等,以金吾回啓判下中,有罪人行恁復官之命,不勝愕眙,冒控議啓,敢請反汗,及伏承批旨,若曰此不必如是煩陳,卽爲頒布,臣等益不勝抑鬱之至。噫,國之所以爲國,惟刑政是已。王綱由是焉振之,人紀由是焉整之,此所謂關石和勻,王府有之者也,一或有違於此,則國不得爲國,人不得爲人矣。噫,彼行恁,以若罪犯,自干天誅,則此固王章之所不貸,輿情之所共憤,豈若輕罪薄勘,有所闊狹者哉?蓋其虺蛇之性,狐鼠之態,竊弄朝權,恣行胸臆,必欲禍人家國而後已。至於漢文薄德,楚獄多濫等說,卽渠斷案,而以至於釀出可·發之凶圖逆謀而極矣。何幸循國人同聲之討,定百世罔赦之案,丹書旣成,不可撓改,而今者判下之敎,出於千萬意慮之外,此何擧也?如許大刑政,不謀於卿士,不察於公議,只憑其家屬之一張上言,而遽命伸復,則倖門將啓,後弊不可勝言,將不知何許凶逆之族屬,不自稱冤,無所忌憚,豈不大可憂哉?此臣等所以雖荐承嚴命,而一籲再籲,不敢擧行者也。伏願殿下,更加三思,亟收成命焉,惶恐敢啓。答曰,一啓已過矣。何爲再啓乎?勿煩,卽爲頒布。
左副承旨權丕應,右副承旨朴宗臣啓曰,伏以臣等,以金吾回啓判付收還事,再瀆崇嚴,乞寢成命,而及伏承批旨,若曰一啓已過矣,何爲再啓乎?卽爲頒布爲敎,此莫非臣等,至愚極陋,誠不足以感宸聽,言不足以格天心,乃以一罪人之事,上下相持,更漏已盡,究竟無期,致煩乙夜之酬應,徒犯方命之重辜,臣等之情,到此而益窮矣。第念臣等,不能無憾於天地之大。夫刑法者,古先哲王,所以輔治之具也。刑一人赦一人,雖以九重之尊,萬乘之威,有不可違拂公議,獨運於上,以殿下之明聖,竊庶幾洞察此箇道理,而奈何有今日之擧措也?噫,彼奸賊之罪犯,前後廷臣之論列已備,至今臺閣之傳啓自如,輿情可見,公議莫嚴,則是豈一毫可擬於伸復之典,而今殿下,不待僉謀之博採,强咈臺論之方張,斷自宸衷,不少留難,有此無前之過擧,臣等竊不勝憂歎之至。方當大霈之日,咸歸維新之化,豈不是聖世之事,而乃若罪犯逆案,名在臺啓,關係若是其深重者,則決不可容易議到於疏蕩之政,此臣等所以寧被重何,而不敢爲奉行之計者也?玆敢不避瀆擾,冒死申控。伏乞聖明,克恢轉環之量,亟賜反汗之音焉,惶恐敢啓。答曰,職在兪允,惟當擧行而已。三啓,豈不萬萬未安乎?勿煩,卽爲頒布。
朴宗薰,以禮曹言啓曰,以李基承復科當否,問議大臣覆啓判付內,其子之呼訴,容或無怪,特爲許施事,命下矣。在前未經殿試,而拔去者,復科之後,已有直赴殿試之例,幼學李基承,依例許赴於今此慶科增廣文科殿試之意,分付,何如?傳曰,允。
朴宗臣,以都摠府言啓曰,副摠管金魯敬,以武臣堂上祿試射試官,訓鍊院晝仕出去之意,敢啓。傳曰,知道。
朴宗臣,以兵曹言啓曰,今九月二十一日,武臣賓廳講書日次,而祿都目政事相値,不得爲之之意,敢啓。傳曰,知道。
行大司憲李直輔疏曰,伏以皇天祖宗,默垂眷佑,元良誕降,寶籙無彊,實是列朝希有之大慶也。八方生靈,舞蹈於瑞日祥雲之下,皆切太平萬年之祝,而臣以卑賤之跡,留滯殊方,不得隨諸臣後,趨蹌於嵩呼之列,誠禮俱闕,罪戾難贖,況所叨重寄,乍蒙恩遞,粗安微分,旋又還付,德意隆摯,顧以情病難强,承膺無路,彌增悸恐,莫省容措,玆者就養於山水淸閑之濱,涵濡至澤,益思糜粉之中,犬馬微誠,長懸王室,瞻望戀結,不能自已,竊伏念當今報答新休之道,莫過於講明聖學,涵養德性,以爲端本出治之方,而至於天人相與之際,一有感召,捷於影響,惟是修省轉移之策,無待於外,但在方寸之中,誠有可畏而亦有可幸者也。向來南郊親禱,靈應卽至,於此益可見大聖人至諴,有以感動上帝矣。伏願以此誠意,推之萬幾,無少間斷,常如祈雨之時,則日監在玆,必有申命用休之應矣。一念一事,隨處省察曰,此果合於天心乎?朝乾夕惕,不遑豫,以興隆盛之治,以垂燕翼之謨,卓然爲帝王之表準,則豈不休哉?賤疾添劇,委席奄奄,久未能以一疏,仰陳慶忭之忱,尤犯簡慢之誅,史官傳諭之停止,頃蒙允許,至今攢頌,不知所達。伏乞天地父母,以成物之道體下之仁,特垂矜諒,許解兩任,以重名器,以安私分。臣無任云云。答曰,省疏具悉卿懇。皇天眷佑,元子誕降,宗社有磐泰之固,匝域騰星海之謠,此誠中外同慶之日,而思卿之心,此時政切,遐心莫回,巽牘又至,予心悵失,曷有其已?至如所陳報答修省之要,一以本源之地爲主,而至引祈雨郊壇之事,俾作應天以實之本,蓋迓續休命,垂裕後昆,實不外於此箇道理,三復以還,良用感歎,顧今秋涼已深,講筵頻開,如卿宿德,政須朝夕左右,以輔予不逮,卿須稍俟美痾之有間,幡然登途,庸副予側席之望焉。
傳于朴宗臣曰,大司憲疏批,遣史官傳諭。
校理李止淵箚曰,伏以臣卽見院議啓辭,知有賜死罪人行恁復官之命矣。伏未知我殿下,何爲而有此萬萬過中之擧也?噫,彼行恁,平日之奸肚妖腸,末後之千罪萬惡,國人之所共憤,而殿下之所俯燭也。自庚申以前而言之,則締結鬼蜮之輩,欺蔽日月之明,公肆藉賣,而上累聖德,潛售狠毒,而下誣善類矣。自庚申以後而言之,則當國家之不幸,謂此時之可乘,拚棄禮防而闖進深嚴,壞亂義理而恣行胸臆,入則竊弄威福,出則擠陷縉紳,爲不重不威之論,則煥之之權,侔於人主,倡不可居外之議,則觀柱之勢,張乎一世,此其罔赦之大案也。至於左右瞬目,陰陽手段,無非所以蔑公營私,背國附賊之事,恁而非逆,誰復爲逆,特以勢埒利盡,自相爭奪,罪惡之發,適在是時,故渠妻呼冤,藉爲欛柄,然此不過緦功之察,而原其負犯,賜死之律,猶失之太寬,到今伸雪之典,決非可擬,而殿下不恤朝廷之公議,不思隄防之大義,只憑其家一張呼籲之辭,遽然獨斷於上,不少留難,如此而將謂在下者,莫敢一言而沁沁奉行乎?藉有兇逆如懿·溫,小人如章·蔡者,使其妻孥,曲爲之說,則必無不稱冤之理,其將信而聽之,許以無罪乎?今此行恁之罪狀逆節,卽一國之所共誅,百世之所罔赦,而其家之稱冤稱枉,何等僭濫,則殿下將信擧國之公論乎,將信其家之私言乎?夫嚴懲討,有國之大政也,抑徼倖,聖王之所愼也。殿下其或念及於此,則必將不遠而復矣。雖以金吾言之,方其議讞之際,所當直截論斥,以存關和之重,以杜希覬之逕,不此之爲,只以名在臺啓,置之爲辭者,何其漫漶潰劣之甚也?誠不勝慨然之至,臣職忝論思,義難泯默,玆敢忙陳短箚,仰瀆崇嚴。伏乞聖明,淵然深思,亟寢成命,使王法嚴而亂逆懲焉。取進止。省箚具悉。前批已諭,勿煩。
吏曹啓目粘連,楊州居死罪臣申在善上言云云。申光綏刑後訟冤,不啻一再,而事甚䵝昧,言涉煩復,故取考其屢度上言辭意,則年前大臣筵奏後,其家鳴冤,在於明義錄一款,而其所爲說,不可謂全無所據是白乎矣,本事關係旣不輕,臣曹有難遽然論斷,議于大臣處之,何如?判付啓,上言辭意,雖云有據,公議不可不採,依回啓施行爲良如敎。
己巳九月二十一日午時,上御誠正閣。左承旨入侍時,左承旨朴宗薰,假注書柳春東,記事官朴綺壽·李光文以次進伏訖。上命書傳敎曰,明日眞殿茶禮,二品以上,皆令入參,宗薰曰,時原任閣臣,今亦依十三日例,進參之意,分付乎?上曰,茶禮後大奉審,當爲之,閣臣進參後,竝爲待令之意,自內閣亦爲分付,可也。又敎曰,二十五日,親臨誓戒,時刻,何如?宗薰曰,當爲子時矣。上命退,承史以次進出。
上在昌德宮。停常參·經筵。
朴宗薰啓曰,明日齊陵忌辰祭正日相値,視事頉稟之意,敢啓。傳曰,知道。
徐有望啓曰,行大司憲李直輔,掌令金直淳·宋啓榦在外,執義一員,持平二員未差,監察茶時之意,敢啓。傳曰,知道。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗臣啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,吏曹參判李肇源,參議曺允遂牌不進推考傳旨及罷職傳旨,今方捧入,而開政命下,已至徑宿,連事違召,終不承膺,揆以事體,誠極未安,參判更卽牌招,何如?傳曰,參議只推,與參判,更爲嚴飭牌招。
洪義浩啓曰,吏曹參判李肇源,參議曺允遂再牌不進推考傳旨及罷職傳旨,今方捧入,而政命已至經宿,飭敎連下,尙不承膺,事體所在,萬萬未安,參判所當更請牌招,而係是一日三牌,何以爲之?敢稟。傳曰,參議只推,與參判更爲牌招,違牌勿爲呼望。
鄭弼漢奉命,代以孫錫祚爲事變假注書。
傳于徐有望曰,奉審閣臣,入侍。
洪義浩啓曰,吏曹參判李肇源,參議曺允遂,特敎申飭之下,謂有情勢,奉牌闕外,終不入來,事體所在,萬萬未安,從重推考,何如?傳曰,前後飭敎,何如而一事違傲,無意承膺,此何分義,此何道理?爲先從重推考,使之催促開政,啓辭書入承旨,亦爲推考。
傳于洪義浩曰,政官事,萬萬未安,其委折,令政院,招致啓板前,問啓以入。
徐有望啓曰,問啓事,命下矣。問于吏曹參判李肇源處,則以爲向來繡衣之以啓以疏,譏辱備至,身名一敗,大質全虧,無以抗顔周行,矢心自廢,退伏畎畝,永作昭代之棄物,長爲祝聖之逸民,居然周歲于玆,不圖亞銓新命,遽下,此際逖違之餘,豈不欲蹶趨承,而惟是情旣自劃,義難冒進,屢犯違傲,迷不知變,是豈臣樂爲而然哉?先正有言人臣事君,可進則以進爲恭,不可進則以不進爲恭而進爲不恭,臣之所願者恭耳。致煩連日之酬應,又伏承問啓之命,惶隕震越,不知所達云。問于吏曹參議曺允遂處,則以爲臣猥以無似,濫叨銓任,頃値滾急,冒沒出膺,伊後隨參一二政席,則到今豈敢爲無端逡巡之計,而日昨賓筵,以應敎通望事,重加論斥,夫淸官通擬之規,古所稱三銓主之,則今此失職之責,專屬於臣身,見任復據,初非可論,而兼爲勉出僚堂,鎭日屢違召命,祗增惶阨,在臣私義,惟當以獲罪自靖爲期而已。嚴敎之下,惶隕震剝,不知所達云矣,敢啓。傳曰,吏參則,監司事已爲昭晰,則又引於此任,豈不未安?參議則所引又不當,竝從重推考,嚴飭開政。
行都承旨洪義浩,左承旨朴宗薰,右承旨金相休,左副承旨權丕應,右副承旨朴宗臣等啓曰,伏以臣等達夜三啓,瀆擾不已,揆諸義分,極知悚惶,而誠以隄防不可以不嚴,刑政不可以不愼也。噫嘻,行恁之千罪萬惡,罄竹難悉,而始也欺蔽矯誣,螮蝀於日月,終則竊弄捭闔,鬼蜮於昏夜,傷人害物之事,率皆攘臂而稱先,壞義亂倫之論,敢肆口而無忌,助煥·觀鴟張之勢,而潛狙機括,擺動線索者,非恁而誰?八字刀割公肆悖說,指擬漢楚者,非恁而何?至若不禫其母,乘不幸而闖入深嚴,冒尊乃父,嗾匪類而濫享俎豆,論其負犯,非但聖代之奸逆,抑亦名敎之極罪,當日賜死之典,已失太寬,到今伸復之恩,初非可擬,何殿下罔恤公議,不念隄防?只憑渠家一紙呼籲之說,遽宥妖賊萬戮猶輕之罪,而不少留難,此何擧措?臣等雖甚無似,職忝惟允,而目見殿下萬萬非常之擧,惟知將順之爲恭,而沁泄奉承,則臣等之罪,死且難贖,故方擬齊聲更籲,以爲得請乃已之計矣。際又伏見嶺南·湖南放未放回啓之書下者,尤不勝萬萬驚愕,繼之以憂慨弸中,徐瀅修本以狐狙之性,濟其虺蛇之毒,背馳義理,蔑棄倫常,畢竟締結達賊,謂凶奏以事業,托深交於死生,凡達賊之大不敬大不道窮凶絶悖之情節,究其本則莫非瀅修之主張慫慂也。至今假息於海島,已切神人之齊憤,李魯春則自來兩煥血黨,忽又依歸達賊,托瀅修而約爲兄弟,許達賊而稱以樹立,島配薄罰,大是失刑,李翊模則自是賊窩中人,驟躋兜攬,固有指目,而始居銓地,力擧逆裕之血黨,心跡綻露,及除臺職,角勝盈庭之大論,擧措凶頑,此皆煥之·達淳輩,傳神影子,尙使之生在地上,眞可謂國無三尺,量移或疏放之典,豈或議到於此流乎?至若李東萬之天生怪鬼,奔走跳踉,欲售乘機網打之計者,有萬可殺。李秀林之夜半禁廬,釀出變怪,顯有參涉之跡者,無一可原,以至黃基天·尹濟弘·金處巖等諸人,俱是陰護凶賊,不畏王法者也。今乃一例疏釋,曾不難愼,未審殿下,何爲而有此萬萬過中之擧也?臣等雖皆愚迷,豈不知遇慶曠蕩之盛念,而梟獍非可馴之物,蜂蠆是難化之種,殄掃廓淸,方可爲迓祥之一端,則豈可使妖腰亂領,倖逭偸活,潛伺暗歡於不覩不聞之中,旣違芟草之戒,反增伏莽之憂乎?臣等於此,實不勝繞壁憂嘆之至,竝敢相率聯籲,仰瀆崇聽。伏乞亟寢成命,以嚴王章,以伸公議,千萬顒祝,惶恐敢啓。答曰,上款事,看作變怪,如是四啓,萬萬意外,卿等之執,不可知也。至於下款事,此輩雖云有罪,旣已年久,又當大霈,量移疏放,意皆有焉。卿等與三司有異,職是出納命令,則何可使命令,閼而不通乎?竝卽頒布,可也。
傳于徐有望曰,在院承旨,從重推考。
傳于徐有望曰,承旨擧行,萬萬駭然,在院承旨,一竝下義禁府推考,其代,前望單子入之,待下批牌招察任。
承旨前望單子入之,韓永逵·韓義運落點。
傳于徐有望曰,守廳承旨入侍。
韓義運啓曰,在院承旨,一竝下義禁府,推考事,命下矣。行都承旨洪義浩,左承旨朴宗薰,右承旨金相休,左副承旨權丕應,右副承旨朴宗臣,同副承旨徐有望,依定式遞差傳旨捧入之意,敢啓。傳曰,知道。
韓義運啓曰,新除授左承旨韓永逵,時在京畿楊根地,斯速乘馹上來事,下諭,何如?傳曰,許遞。
韓義運啓曰,卽者檢閱朴綺壽,謂有情地之難安,徑出禁扃,依定式禁推傳旨,捧入之意,敢啓。傳曰,知道。
韓義運啓曰,都承旨·左承旨·左副承旨·右副承旨·同副承旨未差,臣義運,吏兵批兼進之意,敢啓。傳曰,知道。
有政。吏批,判書金羲淳服制,參判李肇源進,參議曺允遂進,右承旨韓義運進。以朴宗京爲大司諫,尹尙圭爲司諫,尹日逵·洪百儀爲持平,申在業爲獻納,尹致後·韓用儀爲正言,南公轍爲工曹判書,趙貞喆爲兵曹佐郞,李春熙爲明川府使,兼養賢主簿單,沈能稷。
兵批,判書朴宗慶進,參判未差,參議徐有聞病,參知韓始裕入直,右承旨韓義運進。以安榘·李載弘爲五衛將,金宅基爲忠翊將,李玉鉉爲忠壯將,李命權·具信喜爲宣傳官,李春英爲永宗僉使,金重燁爲笠巖別將,同知朴文均,僉知李徵五·洪聖禧·李東鉉,及第李秉文,今加折衝,加資事承傳,大護軍李勉兢,副護軍宋冕載,副司直孟欽圭·柳台佐·韓兢履·宋應望·李晉淵,副司果林處鎭,權熀,以上竝單付。再政。副司果洪就榮單付。
傳于韓義運曰,留院上疏入之。
韓義運,以奎章閣言啓曰,檢校待敎朴宗薰,以本職下義禁府推考事,命下矣。所帶檢校之任,依定式減下,何如?傳曰,允。
以檢閱朴綺壽,禁推傳旨,傳于韓義運曰,分揀。
傳于韓義運曰,飭已施矣。禁推拿處罷職承旨,竝分揀敍用。
以咸鏡監司曺允大狀啓,咸興府民家失火事,傳于韓義運曰,聞甚矜惻,元恤典外,別加顧恤事,廟堂區劃,分付。
右承旨韓義運啓曰,伏以臣,荐承嚴敎,不敢奉承,揆諸義分,極甚悚惶,而第伏念,隄防不可不嚴,刑政不可不愼。噫嘻,行恁之千罪萬惡,院啓堂箚,臚列已盡。臣不敢更事煩瀆,而其欺蔽矯誣,竊弄捭闔之狀,傷人害物,壞義亂倫之罪,罄竹難悉,輿情齊憤,今此非常之擧,出於公議之外,臣雖無似,惟知將順之爲美,不念匡救之是重,則惡在其惟允之義哉?更鼓屢下,致煩酬應,臣罪到此,死且難贖。伏乞亟寢成命,以嚴王章,以伸公議,千萬顒祝,惶恐敢啓。答曰,飭敎之下,尙不頒布,萬萬未安,卽爲頒布,可也。
韓義運,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
韓義運,以備邊司言啓曰,卽見廣州留守韓用鐸,災實分等狀啓,則上道六面,置之稍實,中道十一面,置之之次,下道四面,置之尤甚,仍以爲代播蠲稅,未付,全不掛鎌,流來覆沙等合災爲八百八十一結四十七負七束,地部劃下三十結外,不足災八百五十一結四十七負七束,特許加劃,本府軍餉及各衙門各穀,今年當捧,尤甚面尤甚里折半,尤甚面之次里,之次面尤甚里,三分一,尤甚面稍實里,之次面之次里,稍實面尤甚里,四分一停退,至於代捧,本府已有從便準折之例,亦依停退等分,量宜代捧,待明秋還作本色,下道四面,被災偏酷,若不如例賙賑,實無濟活之策,更當料量,追于登聞計料,竝請令廟堂,稟處矣。本府穡事,雖勝於水原·南陽,而惟其下道四面,近海沿江,受災之甚,殆無異於南水,相邑分等之置諸尤甚,果是實際,至於中上道之或山野相半,或山多野少處,以其田穀之稍優,不可謂以全歉,而若其畓農,則與下道便是魯衛,守臣之擧原結分數請災,必有所斟量者,在而但不滿三千之結,今請近千結之災,不但於前無例,抑亦在今猶過,第代播則旣有蠲稅之令,一從成冊所報,四十九結八十負六束,準數許劃,此外未付及舊頉,合爲五十九結零,許劃,以四百五十一結零,則與代播合,當爲五百結零矣。以此排比,庶可均俵,而至於晩移,則旣爲移種,不至全荒,不可竝擧於給災之總,此則勿論,餉還事體,本府比他尤重,停退一款,另當致愼,尤甚面尤甚里三分一,尤甚面之次里,之次面尤甚里,四分一,尤甚面稍實里,之次面之次里,五分一,許令停退,稍實面,則旣入稍實,勿論,代捧則一從停退等分,依所請量宜準折代捧之意,分付,何如?傳曰,允。
韓義運,以奉常寺都提調·提調意啓曰,東耤親耕田所種稻,打作則所出爲二石十一斗,唐黍打作則所出爲四石三斗,豆打作則所出爲十二斗,太打作則所出爲一石五斗,皮粘粟打作則所出爲二斗之意,敢啓。傳曰,知道。
韓義運,以御營廳言啓曰,本廳哨官金潤璧,全昧師律,嚴棍汰去之意,敢啓。傳曰,知道。
校理趙琮鎭·李止淵,副校理金箕殷·洪命周,修撰申在業,副修撰尹日逵·朴大圭等,聯名箚曰,伏以有國之所以遵守而維持之者,刑政是已。刑政得則王綱尊而隄防隨嚴,刑政失則人紀滅而亂逆愈肆,是故雖以人君之尊,決不得低昂於其間也明矣。噫,彼行恁,許多罪犯,不但國人之所齊憤,亦爲殿下之所悉燭,則臣等固不必更事覶縷,以煩聖聰,而第其乖亂義理而以欺蔽爲能事,締結凶徒而以戕害爲伎倆,竊弄朝權,熒惑人民之罪,卽所謂天生宵小,萬惡咸萃者,而其他背公營私,蔑倫悖常之狀,難以毛擧,苟求其情節,無非逆也,苟斷其罪案,明是逆也,而只緣閃巧之態,猝難把捉,陰邪之跡,莫可指的,故前後聲討之所論列,非不嚴且峻矣,而猶未能覰破眞贓,明正斷案,致令渠家,作爲稱冤之欛柄者,寧不痛哉?當初處分,自斥逐而爲島棘,自島棘而至賜死者,寔循擧國同聲之討,定爲百世罔赦之案,合啓方張於臺閣,丹書昭載於王府,則到今何嘗有一事一跡,有可以曖昧掉脫者,而今此判下之敎,忽降於意慮之外,不謀於卿士,不恤乎公議,只憑其妻孥一紙呼冤,遽命伸復,殆若尋常負犯之容有可恕者然。如此而其可曰,國有刑政乎?嗚呼,近日以來,殿下於刑政上,過中乖當之擧,非止一再,臣等每以履霜之戒,竊有憂嘆于中者,今玆處分,尤萬萬愕眙,過慮臆料,不幸有中,此莫非臣等誠薄辭拙,不能仰格之罪,而亦殿下一心上,權衡未得稱停,而刑政隨而乖錯,未免爲累於公正光大之體也。豈非大可憂嘆處乎?若此不已,則將使倖門漸啓,覬覦之徒,必接跡而起矣。亂賊何由而懲畏,世道何由而底定乎?伏願聖明,更加三思,亟寢成命焉。臣等繼伏見嶺·湖回啓點下者,又有得罪義理,負犯罔赦,而或入於量移,或入於全釋者,亦不勝憂慨之至也。噫,莫嚴莫重者,卽先王之義理也,至精至微,亦先王之秉執也。苟或干犯於此,乖亂於此,則誅之殛之,實難容貸,而如徐瀅修之和應達賊,譸張凶論,甘犯悖逆之科者,李魯春·李翊模之糾結凶黨,綻露眞贓,同歸背馳之類者,尙今偃息自在,倖逭王章,已是失刑而大者,而至若李東萬則蝨附凶逆,蜮射善類,手作悖通,躬犯罔測者,李秀林之做出變怪,疑亂獄情者,與夫尹濟弘·黃基天·金處巖等之甘心護黨者,一竝置之赦典,無少留難,臣等未敢知殿下,果以爲無咈於一國公論,而有此處分乎?若以爲無咈,則付之有司,使之從輕重處斷,可也。若以爲未也,則殿下之獨斷於上,惟意闊狹者,得不有違於古聖王刑故無赦之義乎?臣等聚首驚惋,敢此附陳。伏乞竝命還收,以爲愼刑法嚴隄防之道焉。取進止。答曰,省箚具悉。已諭於院啓矣。
修撰林景鎭疏曰,伏以臣,伏見昨日判付下者,有賜死罪人行恁復官之命矣。伏未知殿下,何爲而有此萬萬過中之擧也?噫,行恁之千罪萬惡,已悉於前後臺啓與院啓,僚箚,固不待更事臚列,而其竊弄朝權,熒惑人民,締結凶徒,蔑悖倫常,無非萬死猶輕之罪,而到今渠家之稱冤上言者,極爲無嚴,此宜痛懲嚴斥之不暇,而今我殿下,乃反不恤公議,特屈王章,至有復官之命,臣不勝憂憤驚惋。方欲聯籲之際,繼伏見嶺·湖回啓點下者,又有得罪義理,負犯罔赦之類,而或入於量移,或入於全釋者,亦不勝憂憤之至也。噫,莫重莫嚴者,先王之義理也,至精至微者,亦先王之秉執也。苟或乖亂於是,背馳於是,殛之誅之,決不當一分容貸,而如李翊模·李魯春之和應達賊,共犯悖逆,同歸於乖亂背馳之科,眞贓綻露,罪惡貫盈者,尙今假息於覆載之間,已是失刑之大者,而若李東萬,則做出悖通,附麗凶逆,東西跳踉,甘犯罔測者,李秀林之疑亂獄情,釀出變怪者,與夫尹濟弘·金處巖·黃基天等之甘心護黨者,一竝置之赦典,無少留難,臣不敢知殿下,果以此輩之爲凶逆也爲徒黨也。有可以一分可原而可恕耶?此皆一國之所共憤,百世之所不容,而殿下,惟從一己之心,不恤神人之憤,至有此乖當之處分,如是而王章,何以可明,人心何以可定乎?伏乞更加三思,竝命還收,以爲愼刑罰嚴隄防之道焉。第臣於諸罪人中,有區區私義之難以隨衆聯參者,故玆敢張皇治疏,仰瀆崇嚴。伏乞聖明,俯垂鑑諒,仍治臣瀆撓之罪,以昭法紀,不勝幸甚。臣無任云云。省疏具悉。已諭於前批,勿煩。
校理趙琮鎭,修撰申在業等,聯名箚曰,伏以臣等俄者以酌處諸罪人事,猥陳聯箚,未蒙允兪,方切憂嘆之忱矣。繼伏見傳敎下者,有諸承宣竝下司敗之命,益不勝相顧竊歎矣。夫承宣之任,承命而宣敎,固其職也,而若或辭敎有欠於稱停,處分有咈於公議,則繳而還之,亦其職也。今玆諸罪人處分,寔出於萬萬過中,則承宣之屢啓請寢,不敢頒布,可謂擧其職也。不宜以命令閼而不通之罪,罪之也明矣。臣等忝在論思之列,目見聖上過當之擧,不敢徒懷嚴畏,終事泯默,猥陳短箚,伏見聖明,亟寢諸承宣下金吾之命焉。取進止。答曰,省箚具悉。所陳不允。
義禁府啓目粘連,京畿龍仁居行恁妻李召史上言云云。臺啓方張,不可擬議,上言內辭緣,置之,何如?啓依允爲旀,回啓,只以臺啓方張,不可擬議爲辭,無他論斷之語,有臺啓則雖抱冤者,不可擬議,無臺啓則雖有罪者,可以掉脫乎?大失議讞之體,卿等從重推考爲旀,其與可基·時發同歸,嘗所冤之矣。今觀上言,益爲可矜,依上言,復官許施爲良如敎。
己巳九月二十二日卯時,上詣眞殿,茶禮入侍時,行都承旨洪義浩,左承旨朴宗薰,右承旨金相休,左副承旨權丕應,右副承旨朴宗臣,同副承旨徐有望,記事官李紀淵,假注書柳春東,記事官朴綺壽·李光文,檢校提學金祖淳·李晩秀,檢校直閣洪奭周·李存秀,以次侍立。上具翼善冠·衮龍袍,詣板位行四拜禮,仍詣第一室,三上香,行三獻禮,次詣第二室·第三室如右,禮訖,降復位,行四拜禮,仍行大奉審禮。命退,諸臣以次退出。
己巳九月二十二日申時,上御誠正閣。守廳承旨入侍時,前承旨徐有望,記事官李紀淵,記注官洪聖臣,記事官李光文,以次進伏訖。上曰,上言回啓,有數字添書者,故俄者還入矣。承旨旣登筵,判付書之,可也。有望曰,職在承宣之時,猶不得奉行,況承遞差禁推之命,而豈可晏然承書乎?上曰,遞差傳旨,姑未下矣。且在院守廳,入侍筵席,則卽承旨也,豈可以已遞爲言耶?旣入侍而不得書傳敎云者,焉有如許體面乎?斯速書出,可也。有望曰,不得空院而出,故暫時守廳,而旣有新差承旨,擧行與否,非臣所當矣。上曰,承旨之職,出納命令,故昔在先朝,或値此等事會,未聞有不書傳敎之承旨,而且以院議事論之,承書以後請寢之事也。在院而不頒布,入侍而不承書,乃反推諉於新差承宣乎?蓋何判付則承書而頒布,何判付則不可承書之義,有所規例耶?自上設欲行不可行之事,爲承旨者,惟當承書而頒示,然後大臣三司之責,自當爭執,不患無人,況此非一直相持,徒傷事體之端,分義道理,寧不萬萬寒心乎?有望曰,臣雖無狀,粗效古人繳還之義,區區自守,迷不知變,嚴敎荐下,承當無路,嶺海鈇鉞,實所甘心,更無可達之辭,而夫有國之莫嚴者,刑政也,一世之難遏者,公議也。如有一分承當之意,則當初抑以何心,至於四上院啓,又至有前席爭執乎?上曰,株守初見,難於改圖,與違拂君命,沮閼不通,揆諸義理,輕重大小,果如何耶?有望曰,臣則以死自期,萬無承奉之道矣。上命傳敎曰,承旨之責,出納命令,而筵敎屢下,終不承膺,紀綱所在,萬萬駭然,入侍承旨,爲先罷職,令該府拿問處之。因命退,承史以次退出。
己巳九月二十二日申時,上御誠正閣。奉審閣臣入侍時,同副承旨徐有望,記事官李紀淵,記事官朴綺壽·李光文,檢校直閣沈象奎,以次進伏訖。上曰,陵上丁字閣及碑閣,皆無頉乎?象奎曰,陵上莎草茂盛,土石完固,而丁字閣碑閣,亦皆無頉矣。上曰,樹木漸得長養乎?象奎曰,蓋松杉未易長盛,故當初植木時,自紅箭門外,列樹楊柳,雖有易成蓊蔚之效,而多年長揚,頗有交蔽穉松之害,留守與陵官,皆云今則雖無柳木,而松檜之成林優足,待開春移植,則實爲兩好矣。上曰,此後留守登筵時,當詳問爲之,承旨提稟,可也。又敎曰,此外更無形止陳達者乎?象奎曰,別無有頉處,而殿內北邊窓戶塗紙,爲風雨所傷,此則自本營啓聞修改矣。上命閣臣先退,象奎退出。有望曰,昨日特敎下者,如可奉承,則豈敢屢違嚴命,一向相持乎?處分過當,關係甚重,臣等雖至被罪,期期不承命矣。上曰,此非如是持難之事,且承旨職在惟允,無論事之曲直,但當奉承,使命令下通,而不此之爲,藏諸院中,專事阻搪,不卽頒布,致此壅閼,事面豈不苟艱,道理寧不乖損乎?且以放未放回啓言之,雖或有爭執之端,書納判付後次第件事,而直爲議啓,尙不擧行,亦豈不徑庭乎?有望曰,前後四啓,已陳不可奉承之實,而尙未蒙反汗之命,下情抑鬱,容有其極?蓋職忝惟允之責,故粗效繳還之義,惟允云者,非謂恭爲承順而己。臣雖無似,決難奉承矣。至於放未放回啓,則待院啓批下,當書納判付矣。上曰,更勿煩達,卽爲頒布,而院啓批答已下,此亦卽速書入,可也。因命退,承史以次退出。
上在昌德宮。停常參·經筵。
韓義運啓曰,行大司憲李直輔,掌令金直淳·宋啓榦,持平洪百儀在外,執義洪冕燮,持平尹日逵未肅拜,監察茶時之意,敢啓。傳曰,知道。
韓義運啓曰,玉堂備員間,視事頉稟之意,敢啓。傳曰,知道。
傳于韓義運曰,承旨未差之代,前望單子入之,待下批,牌招察任。
承旨前望單子入之,閔耆顯·李存秀·朴宗薰·李永老·權丕應,落點。
傳于李存秀曰,前檢校待敎朴宗薰,檢校還差。
李存秀啓曰,左右史不可不備,檢閱朴綺壽,卽爲牌招入直,何如?傳曰,允。
傳于李存秀曰,在院承旨推考。
行左承旨李存秀,右承旨朴宗薰,左副承旨韓義運,右副承旨李永老,同副承旨權丕應啓曰,伏以臣等職忝出納,敢於沮格命令,則此固死罪,若其關係義理,有累刑政,而迫於嚴命,泯默奉承,則此其爲罪,尤當,如何?臣等於近日疏疎放之擧,屢犯瀆擾,寧被嚴誅,不敢爲承順之計者,誠以義理之嚴,刑政之公,不可以不愼也。日前諸罪人疏釋之命,臣等方顒俟反汗,而至於徐瀅修之前後負犯,關係何如,則其可擬議於從輕乎?蓋其平生伎倆,晝宵營爲,罔非凶國禍家,斁倫敗常,而狙伏蚓結,綢繆符同於達賊肆凶之日,連腸換身,陰托死生之交,促膝握手,肆發事業之說,凡達淳不道之罪,皆瀅修爲之慫慂,則尙今假息,未施王章,已切輿憤,而李魯春,則以達淳爲依歸,以瀅修爲死友,手脚盡露,頭面莫掩,則角勝義理,壞亂倫常者,莫非渠之斷案,而萬代瞻仰之語,旣出於渠黨之口,則到今量移,尤豈可一毫議到乎?李翊模讎視大義,潛護賊黨之陰謀祕跡,彰露於銓席行政之時,現發於臺地托病之日,其排布和應之跡,爛熳設施之計,殆難罄數,此尙可以容易疏放乎?至如李秀林·李東萬·黃基天·金處巖·尹濟弘,皆是關係甚重,罪犯罔赦之類,均不可以疏蕩也明矣。昨於院議批旨,有旣已年久之敎,臣等於此,又有可以一言仰復者,王章太寬,聖度天大,乃使此等凶醜,喙息狙伺於海島之中者,已是失刑,今於歲月稍久之後,尤宜申明邪正之辨,益闡懲討之典,使此箇義理,愈久而愈嚴,政是今日之所當講,今若以年久之故,乃反擬議於原宥,則其於隄防何哉?大臣,殿下之所禮待,而聯籲旣摯,玉堂,殿下之所邇密,而箚論亦屢,而殿下不少舒究,一例靳持,殿下何不恤擧世公共之論,而獨運至此乎?嚴敎屢降,無望奉承,玆敢冒死更陳。伏乞亟寢成命,以伸公議,千萬顒祝,惶恐敢啓。答曰,遇慶廣赦,其意攸在,卿等之如是,豈不萬萬未安?更勿煩陳,卽爲頒布。
傳于朴宗薰曰,留院上疏入之。
李永老啓曰,行都承旨閔耆顯牌不進,行左承旨李存秀,右承旨朴宗薰,同副承旨權丕應申退,臣與左副承旨韓義運伴直矣,纔已陳疏徑出矣。伴直無人,同副承旨權丕應,卽爲牌招,何如?傳曰,允。
傳于李永老曰,左副承旨,疏批已下,卽爲牌招。
以左副承旨韓義運牌不進罷職傳旨,傳于權丕應曰,只推。
以開城留守李相璜狀啓,民家失火事,傳于朴宗薰曰,聞甚矜惻,元恤典外,別加顧助事,廟堂區劃,分付。
李存秀,以弘文館言啓曰,本館下番闕直,事甚未安,修撰朴景鎭,副修撰朴大圭,竝卽牌招,以爲推移入直之地,何如?傳曰,允。
李永老,以備邊司言啓曰,卽見黃海監司李羲甲災實分等狀啓,則殷栗等七邑,置之尤甚,文化等十一邑,置之之次,平山等五邑,置之稍實,仍以爲事目災五百結外,不足畓災三千二百二十三結五十二負七束,綿田災六百七十一結七十四負五束,特許加劃,後錄諸條,竝請令廟堂,稟旨,分付矣。其一,還穀尤甚邑尤甚坊里,限三分一,尤甚邑之次坊里,之次邑尤甚坊里,限四分一,之次邑之次坊里,稍實邑尤甚坊里,限五分一,以相當穀,準折代捧,昨年小豆代捧條,無論尤甚之次稍實邑,姑以今春所受之穀,使之備納,待有秋竝與今秋代捧穀,還作本色事也。其一,各軍門軍保身布,各衙門工匠保身布,及訓局納砲保布,竝限明秋,純錢代捧事也。其一,信川等五邑,被災民戶,備局回啓救恤之方,一依丁卯例爲之,而丁卯則水災坊里,當年條各軍門各衙門所納軍錢布身米布,及訓局納米布,竝爲停退,還餉折半停退,折半準折代捧,其翌年秋停退者,收捧代捧者,還作本色,今年信川等五邑被災民戶,當年條各樣錢米布與還餉,依此例施行事也。其一,延安·白川癸甲停退條,還上與錢米布,姑爲仍停,待明秋分數收捧事也。其一,禁衛營所納當年條軍保太,依他軍保例,每名代錢二兩代捧事也。其一,管利營所管大興山城·泰北兩倉還穀,今年當納條,捧留本邑,待明秋依例收納事也。其一,江都所送選武布,以錢輸送事也。其一,牙兵入防停止事也。其一,尤甚邑勿定配所事也。其一,推奴徵債限明秋防塞事也。分等,依狀請施行,蓋七月風水之災,幾至於全道同歉,而幸緣日候連調,善爲成就,若其近山免水之地,被浸卽退之野,不但免歉,間或有稍登者,較諸始料,誠是望外,一路民事,尙可爲萬幸,但沿邑沈墊之後,間多偏被其害,山郡汰覆之餘,不免全失所收,若使折長補短,極不過爲穴農,而至於尤甚七邑,本自失稔,又經酷災,水田旱田,殆無優劣,而雖謂之擧一邑全歉,實無所過,今此分等,極爲綜詳,一道之內,邑分三等,一邑之中,里又分三等,秩秩區別,各有條緖,而所請畓災三千二百二十三結零,綿田災六百七十一結零,合不滿四千結,而比之甲子丙寅,不啻太減分數,今不可更加刪削,依所請準數劃下,還穀代捧,道啓等分之數,果爲精約,無容加減,依所請施行,而昨年小豆,無論尤甚稍實,許令仍前代捧,待明秋還作本色,綿農告歉,旣甚於昨年,而昨年瑞興等五邑,亦許代錢,則今秋全道之歉,尤當加恤,軍保身布,及工匠保訓局砲保,各項所納布,竝令純錢捧納,信川等五邑,依丁卯例,捄恤之意,自本司,旣爲行會,則到今特施之典,當從丁卯水災尤甚坊里,當年條各樣軍錢布身米布,依已例,竝爲停退,還餉折半停退,折半代捧,延·白兩邑,癸甲舊還,無論錢穀,姑爲仍停,禁衛軍保太,無所區別,泛請代錢,而田農旣爲穴農,則不可混捧純錢,只令尤甚邑,折半代錢,餘皆勿論,大興城餉,姑令捧留本邑,待明秋輸納本城,江都選武布代錢事,牙兵入防停止事,尤甚邑勿定配所事,推奴徵債防塞事,竝依施,何如?傳曰,允
李永老,以備邊司言啓曰,卽見黃海監司李羲甲狀啓,則以爲今年穡事,未免歉荒,赴擧儒武,齎糧赴擧,實所矜悶,今秋臣營儒生公都會,與各項武士都試,及兵水營各項武士都試,待明秋竝兩年條,一時設行事,請令廟堂,稟旨,分付矣。都會及各樣都試,竝令退行,已許於他道,則歉年應試之弊,本道無異,許令待明秋兼行,何如?傳曰,允。
李永老,以備邊司言啓曰,卽見咸鏡監司曺允大分等狀啓,則德源等十邑鎭,置之稍實,安邊等十邑,置之之次,甲山等五邑,置之尤甚,仍以爲後錄諸條,竝請令廟堂,稟旨,分付矣。其一,明川以南進俸吏,依例停止事也。其一,交濟久置外,無論元還餉,尤甚邑限三分一,以相當穀,準折代捧,待明秋還作本色,而唐米勿爲代捧事也。其一,尤甚之次邑,勿定配所事也。其一,推奴徵債,限明秋防塞事也。分等,依狀請施行,而本道穡事,比昨年雖或少遜,較諸道,果得稍勝,北道民事,實爲萬幸,所謂諸條中,明川以南進俸吏資送,依例停止事,尤甚邑還穀,三分一準折代捧事,尤甚之次邑,勿定配所事,推奴徵債防塞事,竝依狀請施行,何如?傳曰,允。
李永老,以一所巡廳言啓曰,去夜二更一點量,犯夜人御營廳騎士出身崔致德執捉,依例移送兵曹之意,敢啓。傳曰,知道。
領府事李時秀,左議政金載瓚,右議政金思穆等箚曰,伏以宰天則而壹民志,措之爲天下平者,法也,奉天莅民,一循乎大中至正,如衡有錘,若鐵截物,喜怒之際,加減不得者,聖人所以用是法而得其中者也。臣等之所仰望於殿下,固不在於下聖人一等,而伏覸近日以來,用法而失當者,與臣等之所仰望,一相反焉,一轉而天則乖,二轉而民志壞,使天下之干紀亂常者,無所懼焉。以殿下之聖,而乃爲是耶?當誅而不誅,罔赦而亦赦者,未旬日而凡幾人耶?或名在丹書,或罪著白簡,又或倖免牢狴,已成鐵案,而不詢于在朝,不由於攸司,而惟以一切疏放,爲今日廣惠之典,而至有賜死罪人行恁復官之命。噫嘻,行恁卽凶國禍人之一妖賊也。百奸所萃,千態畢具,外似人妖物怪,內實口蜜腹劍,凡所以斲世道而戕國脈者,此賊爲首,貪利斁倫,短喪跳出,出沒深嚴,潛售胸臆,操禍福於呼吸之間,判淵膝於闔捭之際,都攬名器,迷脅一世。六字刀割腸肚暗連於邪黨,手脚所到,將無所不至,若使更進一步,益肆凶圖,則國無稅駕之所,人有打網之禍,而何幸國運永長?神理孔昭,島配未幾,天討遂行,神人必誅之憤,雖得少洩,而顧其千罪萬惡,閱百世而撓奪不得,雖以至尊之尊,亦無以低昂其間,而今乃一紙判下,忽傅之於白地無罪之科,聖意所向,必遂乃已,巨魁旣宥,義理已晦,而未及踰日,又命諸罪人,量移或全釋。噫,寧有是也?以關和之嚴,係隆替之分者,刑法是已,而一擧措之失,千古之法,掃地無餘,將見國不可爲國,人不得爲人,喉院繳還之啓,玉署請寢之箚,寔出大同之論,可見難遏之情,而不但不賜允可,至有諸承宣禁推之擧,威命所及,若可以沮抑群心,而何不念公議不可屈,公法不可撓耶?然則雖罪承宣十輩,繼承宣而進者,又將如承宣,而適足以累聖德而壞邦憲而止也。此臣等所以炳然如丹,明發不寐者也。玆效聯籲之忱,竊附納約之義,以冀大聖人不遠復之盛,伏望亟寢行恁復官之命,前後處分,竝賜收還,使莫嚴之典章,幾墜而復伸,以爲宰天則壹民志之本,千萬幸甚,取進止。答曰,省箚具悉卿等之懇。卿等見判付,豈不知予處分之本意乎?下端事,自前大霈,似此罪囚,亦有疏放之典,卿等其知之,仍傳于李存秀曰,此批答,遣史官,傳諭于李領府事,左右相。
大司諫朴宗京,執義洪冕燮,司諫尹尙圭,持平尹日逵,獻納申在業等疏曰,伏以我殿下,今日處分,此何擧也?夫有國之所重,曰惟刑章是已,關石和勻,王府則有,而雖以人主之尊,亦不得以低昂也。苟或任一己之私,挾雷霆之威,不恤公議之方張,不念隄防之莫嚴,雖罪關凶逆者,無難伸釋,則邦憲隨而隳壞,亂賊無所懲畏,將見國不得爲國,人不得爲人,而治亂存亡之機,判於是矣,豈不大可懼哉?噫,行恁之千妖萬惡,臚列前啓之中,而蓋其至妖絶憯,凶國禍家之罪,從古權奸,罕有其比,顯售欺蔽而莫逃鬼蜮之狀,竊弄權柄而愈肆梟獍之心,和應煥觀而左右眴目。十九字刀割可見綢繆之情跡,而至若喪制未闋,而闖入宮禁,揚揚自得,攘臂跳踉,尤是渠得罪名敎之大案,前後負犯,合施稾街之律,而罪止賜死,失之太寬,輿憤久而未快,臺論尙此未已,則此豈可一分擬議於伸復之典?今殿下,只憑渠家之一紙上言,遽下復官之命,院議堂箚,歷日煩籲而不知止者,亶出重邦憲嚴懲討之義,而殿下不惟不賜開納,乃反震之以嚴威,承宣諸臣,一時就理,景色之愁沮,輿情之抑塞,已無可言,而判下之敎,畢竟頒布而後已。臣等竊爲殿下慨惜也。雖以當該承宣事言之,草草一啓,有若塞責,畢竟頒布,少無留難,此豈職在惟允,所以重公議而愼王法之道也哉?繼伏見箚啓中所論,則兩南放未放回啓書下者,罪干罔赦,關係至重之流,多入於量移宥放之中,臣誠惝怳錯愕,寧欲無言,惟彼徐瀅修,卽一戾氣所鍾也。陰鷙凶譎,鄙悖憸邪,集千古小人之罪惡,而萃于其身,父事能賊而護法於凶逆,讎絶母家而斁棄乎倫常,許多罪案,固是覆載之所不容,至於達賊筵奏事出,而渠之滔天之惡,於斯極矣。渠與達賊,凶肚逆腸,爛熳貫通,而陰謀祕計,無不慫慂,必欲壞亂義理,禍人家國,此與達賊,眞所謂一而二者,而達賊伏法之後,渠尙假息於海島之中,鈇鉞之誅未施,困獸之形尙存,此臣等所以尋常憂歎憤惋者,而亦不料遽有今日之擧也?夫凶如此賊,逆如此賊,而尙可議量移之典,則王章由是而漸壞,凶徒因此而益肆,思之及此,不覺臆塞而心寒,殿下何爲而有此大過擧也?至於李魯春,則自來兩煥之血黨,而又以達淳爲依歸,與瀅修結兄弟,醜惡之情態,言之汚口,而至以萬代瞻仰,在此一擧等說,贊揚達賊,島配之典,大是失刑。李翊模,則本以賊窩中人,驟躐崇顯,當其秉銓而力擧賊裕之血黨,及夫投疏而難掩角勝之凶心,擧措頑悖,背國死黨,如此凶獰奰慝之類,亦豈可議到宥釋乎?至若李東萬之出沒跳踉,而蹤跡詭祕,奔走吮䑛,而心術鄙悖,以至於悖疏悖通,排布凶計,而締結同謀之狀,渠已承款,李秀林之半夜淸禁,做出變怪,而顯有參涉之跡,不可以尋常雜犯論,至如黃基天·尹濟弘·金處巖等諸人,俱是蛇糾蚓結,甘心護逆之習,雄唱雌和,不畏國法之嚴者也。今乃竝置放釋之典,而不少難愼,近日以來,事關疏蕩,而非常過中之擧,非一非再,當此中外歡忭之日,臣等非不知聖意之出於廣慶,而隄防一壞,凶黨益肆,將不知何樣變怪,復出於日後,以殿下之明聖,豈不念及於此也?臣等竊不勝隱憂之至,玆敢相率聯籲,冀賜反汗之音。伏乞聖明,軫王法之莫重,察公議之難抑,亟收成命焉,臣等無任云云。答曰,省疏具悉。大臣玉堂之箚批已諭,不允。
左副承旨韓義運疏曰,伏以臣卽伏見兩司聯箚之到院者,以尹行恁復官職傳旨頒布事,論責備至,臣之當初奉承,雖出悚畏義分,迫於嚴命之致,苟究其由,臣之不敢爭執,期於反汗,大失惟允之義,臺言之來,不勝悚恧,玆敢忙陳短章,徑出禁扃。伏乞聖明,亟治臣失職之罪,以謝公議焉。臣無任云云。省疏具悉。爾則頒布而已,有何徑出之事乎?爾其勿辭察職。
應敎洪羲俊疏曰,伏以臣,姿居下品,才乏寸長,而猥蒙不世之恩,濫廁橫經之職,居然四載于玆,而上不能啓沃聖德,下不能論思治道,未效塵刹之補,徒貽尸素之譏,居常愧恧,如負大何,千萬不自意,伏奉除旨,陞授應敎,臣於是,益不勝感頌隕越,罔知措躬之所也。夫玉署之銜,本自華要,而東壁之任,尤爲淸峻,登瀛之群彦,莫能盡居,䆳學之名碩,亦多逡巡,況今聖學緝熙,講帷日開,政宜妙選英才,置諸左右,以盡薰陶納誨之責,仰裨時敏日就之工,而今臣學識之謏淺,聖鑑之所俯燭矣。才器之蔑裂,同朝之所共諒也。其何敢揚揚冒居,若固有之,以致招物議而玷名器也哉?間因陪扈義重,冒沒出肅,猥參從班,而自顧惶蹙,益無所容,日前賓筵,大僚陳奏,果以一政六通,有所指論,此亶出於惜名器愼掄選之意,而廟議得體,官方益淸,臣是六通中一人也。其所以玷汚僥濫,臣實爲首,尤何敢憑恃寵靈,兜攬華貫,夤緣事會,因仍蹲冒乎?玆敢披瀝衷懇,仰瀆崇嚴。伏乞聖明,念名器之不可虛授,諒臣言之非出飾讓,亟命鐫改,俾安私分焉。臣今不以見職自居,而事在目下,旣不得聯參館箚,愚衷所激,不容泯默,敢此附陳,惟聖明垂察焉。夫刑政者,爲治之重典,隄防者,靖世之大柄,而刑政或乖,則國不得爲國,隄防不嚴,則人不得爲人,故雖以人主之尊,亦不得低昂於其間者,正爲王府之關和,不可不守也。履霜之堅氷,不可不戒也。惟我國家,遇莫大之慶,朝野攢無疆之祝,林蔥生靈,舞蹈於瑞日祥雲之下,凡所以導迎和氣,慰悅輿情者,正宜乎赦薄罰而宥微眚,咸與維新,同我太平,乃是答天休而廣惠澤也,而至於罪關義理,事屬隄防者,固不可遽議於斯也明矣,而向者赦典,朝放李廷楫等七人,暮宥李寅采等四人,皆是關係深緊,罪犯重大,而不少留難,竝置疏釋,大小臣僚,莫不憂歎,曾未幾何。又有大於此重於此者,而一例疏放,或復其官,或移其配,或至全釋,臣益不勝驚惑駭憤之至也。噫,彼行恁,本以鬼蜮之性,狐鼠之態,壞亂義理,而擠陷縉紳,拚棄禮防,而竊弄威權,陰助煥·觀之聲勢,醞釀可·發之凶圖,千罪萬惡,擢髮難數,輿情之所共憤,王章之所必誅,當初賜死之典,已失太寬,到今伸復之擧,決非可擬,至於徐瀅修之和應達賊,主張凶論,李魯春·李翊模之締結賊黨,背馳義理,李東萬·黃基天·尹濟弘·金處巖之蝨附跳踉,甘心護逆,李秀林之釀出變怪,疑亂獄情者,不謀於卿士,不恤乎公議,竝置從輕之典,乃有非常之擧,喉院屢啓而至下摧折之敎,堂箚再籲而終靳反汗之命,義理從此而益晦,隄防從此而益壞,思之及此,寧不凜然而寒心哉?竊覸我殿下,聖學高明,凡於義理之分,刑政之際,尺度有嚴,秤錘不差,此群下之所嘗欽仰者,而今乃過中之擧,非一非再,豈不貽累於聖德,而有隳於邦憲乎?伏乞聖明,淵然深思,亟寢成命,以愼刑政,以嚴隄防,千萬幸甚。臣無任云云。省疏具悉。前批已諭,勿煩,爾其勿辭察職。
上在昌德宮。停常參·經筵。
自初更至四更,有電光。
李存秀啓曰,明日經筵,取稟。傳曰,停。
權丕應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗薰啓曰,左副承旨韓義運,今日不爲仕進,卽爲牌招,何如?傳曰,允。
李存秀啓曰,行工曹判書南公轍,除拜後,過三日不爲出肅,依定式推考警責,仍卽牌招察任,何如?傳曰,允。
以左副承旨韓義運牌不進罷職傳旨,傳于朴宗薰曰,只推。
李存秀啓曰,明日親臨誓戒時,承旨當爲備員,左副承旨韓義運,旣有只推之命,更卽牌招,何如?傳曰,允。
以左副承旨韓義運再牌不進罷職傳旨,傳于李存秀曰,只推。
傳于李存秀曰,都承旨牌招。
以都承旨閔耆顯牌不進推考傳旨,傳于李存秀曰,更爲牌招。
行都承旨閔耆顯,行左承旨李存秀,右承旨朴宗薰,右副承旨李永老,同副承旨權丕應啓曰,伏以臣等,以金吾回啓判付之不卽頒布,連承嚴敎,臣等震懍驚惶,罔知攸措。申控議啓,冀寢成命,及伏承批旨。若曰遇慶廣赦,其意攸在,臣等非不知聖意,寔出於廣慶飾喜,涵濡霈澤,欲使龍蛇,盡化爲赤子,導一世於咸與維新之化,而猶此屢瀆崇嚴,尙遲承奉者,臣等亦豈無所以而然也?夫赦者,小人之幸也。然而人君有時而不得不行,蓋輕罪者,遇赦而放之,微眚者限年而宥之,固皆有典章之攸宜,雖以人主之尊,無得以低昂於其間,顧今殿下,於嶺·湖兩道放未放冊子,不論干犯之輕重,罪累之淺深,直書量移與放字而下,其中如徐瀅修·李魯春輩,直是換面之觀·裕,戴頭之煥·達,尙今海島之偃息,已極神人之共憤,奈之何一朝肆赦之典,至及於三尺倖逭之醜,而旣不博詢於廷臣,惟恐見格於公議,迫令喉院,嚴督頒下,不意我殿下,有此過當之擧也。此臣等所以不避嚴畏,至再至三,冀回天聽,必欲使大聖人一命令一擧措,務歸大公至正之域者也。今此判下中,他餘疏放,尙或可以議到,至若瀅·春·翊輩,決不可容易從輕,此不惟渠輩罪犯固已罔赦,臣等之所大懼者,隄防由是而蕩然,刑政由是而壞了,殿下何不念及於此哉?卽伏見大僚聯箚批旨下者,有所請依施之命,轉圜之聖德,臣等不勝欽仰攢頌之至,自此亂逆有所懲畏,隄防賴而不壞,亦可見聖明之世,公議無不伸之理,惟此數三罪人負犯之重,關係之大,卽一貸死之行恁,況今公議之如沸,輿情之共憤,日以益甚,有非威令之所可摧遏,則殿下,於此,必不待臣言之畢,而有所俯燭。伏願聖明,更加三思,收還成命,千萬顒祝,惶恐敢啓。答曰,卿等之三日爭執,未知合當於惟允之職乎?若如今日政院擧行,則命令將不通,其果道理乎?卽爲頒布,更勿煩陳。
傳于李存秀曰,誓戒處所,以明政殿爲之。
閔耆顯,以吏曹言啓曰,今此元子誕生慶科增廣別試·監試初試試官,當爲磨鍊,而擬望之人乏少,閣臣及承旨,竝擬,何如?傳曰,允。
李存秀啓曰,增廣監試初試一所試官,元在明·金魯應牌不進,無以備員受點,令該曹更爲擬入,何如?傳曰,只推,更爲牌招。
以一所試官元在明·金魯應·朴大圭,二所試官吳淵常牌不進罷職傳旨,傳于李存秀曰,只推。
以一所試官元在明·金魯應再牌不進罷職傳旨,傳于李存秀曰,只推。
以司諫尹尙圭,獻納申在業牌不進罷職傳旨,傳于權丕應曰,只推。
傳于李永老曰,出宮門路,以協陽門爲之。
李永老啓曰,明日親臨誓戒時,承旨當爲備員,而右承旨朴宗薰,一所試官進去,左副承旨韓義運,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
權丕應啓曰,副應敎鄭觀綏,旣入闕中,不爲肅謝,直爲出去,事甚未安,推考,何如?傳曰,允。
李永老啓曰,左副承旨韓義運三牌不進禁推傳旨,不得循例捧入,何以爲之?敢稟。傳曰,許遞。
傳于李永老曰,承旨未差之代,前望單子入之,待下批牌招察任。
承旨前望單子入之,洪奭周落點。
以義州府尹柳畊狀啓,禮單馬,不善救療,惶恐待罪事,傳于李存秀曰,勿待罪事,回諭。
李存秀,以弘文館言啓曰,本館下番闕直,事甚未安,修撰林景鎭,副修撰朴大圭,旣有只推之命,竝卽牌招,以爲推移入直之地,何如?傳曰,允。
以修撰林景鎭,副修撰朴大圭牌不進罷職傳旨,傳于李存秀曰,只推。
李存秀,以弘文館言啓曰,本館下番無他推移之員,不得已以上番,姑降入直之意,敢啓。傳曰,知道。
執義洪冕燮啓曰,臣庸愚湔劣,臺端淸銜,萬不近似,而亞憲除旨,遽下於千萬夢想之外,時値臺論方張,冒陳聯疏,繼以天牌嚴臨,又不得不冒昧出肅,而第臣於合啓中,有私義之不可冒參者,曾叨臺地,屢煩宸聽,而特以敦倫之義,輒蒙體諒之恩,今臣處義,宜無異同,以此情踪,何可一刻晏然於臺次乎?請命遞斥臣職,答曰,依啓。
閔耆顯,以吏曹言啓曰,今此宗廟·永寧殿冬享大祭祭官中,時無職名人員,令該曹,口傳付軍職,何如?傳曰,允。
李存秀,以禮曹言啓曰,今此慶科增廣監試初試一所,設場於本曹矣。上直郞廳,依例朝房直宿之意,敢啓。傳曰,知道。
李存秀,以禮曹言啓曰,卽接軍資監牒呈,則以爲本監應辦之役,去丙寅年別試講經,兩所合設時,獨當擧行,而今此增廣監試覆試二所,又爲當次,在前兩所合設之時,雖以一主掌官擧行,計減兩次應辦,曾有已例,考例施行,以除貢弊事報來矣。謹稽謄錄,則大小科各所應辦八主掌官,依井間輪回,而去乙卯式年兩所講經合設時,以一主掌官,專當擧行,爲軫偏苦之弊,塡給兩井間,加定一添助,以準兩次應辦之役,已有前例,今亦依此施行,何如?傳曰,允。
李永老,以兵曹言啓曰,羽林衛將具達遠,身病猝重,勢難供職,呈狀乞遞,宿衛領軍之將,不可久曠,改差,何如?傳曰,允。
李永老,以兵曹言啓曰,今月二十七日,一羽禁軍番次,而該番將未差之代,依承傳口傳擬入之意,敢啓。傳曰,知道。
兵曹口傳政事,以南宮玾爲羽林將。
李永老,以訓鍊都監言啓曰,今九月二十五日三更四點,明政殿階上親臨宗廟冬享大祭誓戒時,因兵曹節目,廣智營軍四十名,哨官李漢忠,軍餉色軍十五名,北營標下軍三十五名,入直別將金爀率領,弘化門外北路排立作門,雜人一切嚴禁,事畢後,各還職所,而竝待標信擧行之意,敢啓。傳曰,知道。
李永老,以禁衛營言啓曰,本營騎士別將任聖說,時帶別軍職,職務相妨,今姑改差,何如?傳曰,允。
李永老,以兵曹言啓曰,去夜二更量,一所巡廳,犯夜被捉御營廳騎士出身崔致德,依更數嚴棍二十度後,放送之意,敢啓。傳曰,知道。
權丕應,以賑恤廳言啓曰,西部桃花洞內契任掌崔宗大,今月二十四日,本洞路傍,得一歲遺棄男兒,洞里居良女曺召史,欲爲收養,中部典醫監洞契任掌崔聖仁,今月二十四日,本洞路傍,得一歲遺棄男兒,洞里居良女金召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
領府事李時秀,左議政金載瓚,右議政金思穆等箚曰,伏以公議不可力遏,明主可以理奪,臣等以行恁復官反汗之請,一箚聯陳,是豈可已而不已者耶?亶以涓滴易至於滔天,亂逆必致於擁踵,敢效察影之義,粗陳杜漸之本矣。誠未格聽,語歸應文,批旨之下,未蒙許可,若使臣等憂愛之心,見孚於平日,則今此斷斷之言,反爲訑訑之拒耶?慙悚之至,繼之以仰屋而永歎也。噫,行恁,本以擢髮之罪,竟逭罄甸之誅,固已失刑,而惟以永勒於鐵案,昭揭於燕奏,用以爲閱千刦不泐之極罪大惡,少洩神人之怒,而可見關和之嚴矣。今忽以一紙上言,直愬蹕路,要爲白地掉脫之計,苟使國有禦侮之威,朝有折奸之忠,則似此妖沴之跡,敢干於太陽赫臨之下哉?是宜誕降威命,明示典憲,而今乃詢咨不及于廷臣,輕重不稽于王府,直以數行判下之敎,昭脫罔赦之罪,特給已奪之牒,傅之於無犯已故有爵旋授之科,而威迫惟允之臣,勒頒屢繳之旨,此乃御極後初有之擧,而實非臣等所以期望於殿下者也。一妖逆之倖逭,未必爲國家隆替之分,而特以殿下之不顧三尺之重,直遂一己之私,聖意所向,必成乃已者。竊以爲治亂之機,實在此擧也。臣等頭白心丹,致位至此,所欲忠者國耳,而乃不能積誠匡導,致吾君於無過,此所以掩抑傷歎,忽忽忘生者也。昔宋臣李沆,對使焚詔,附奏曰,但道臣沆以爲不可,宋宗一言,卽從之。宋宗之待臣以心,李沆之事君以誠,尙矣何望,而今臣等所言,殿下亦不以爲不可,而終靳一兪,臣等雖無足言,殿下今日之擧,視宋宗果何如也?區區由中之忱,容忍不得,玆又聯章仰請。伏乞亟寢已頒之命焉。經曰,臣下不匡其刑墨,臣等不能匡殿下之失,安得免不誠之誅?乞賜嚴譴,以警一世,不勝幸甚。取進止。答曰,省箚具悉卿等之懇。其時賜死,由於基·發之獄,又因上言,有此復官之命,今觀箚子,如是眷眷,卿等豈或致予於有過之地乎?所請依施,卿等安心勿辭。仍傳于李存秀曰,此批答,遣史官,傳諭于李領府事,左右相。
行都承旨閔耆顯疏曰,伏以天眷我東,聖嗣誕降,鞏萬年泰磐之基,騰八方星海之謠,臣民慶忭,久而冞切,臣於此際,伏奉知申恩除,區區榮感之私,實倍他時,固宜蹶趨承,以伸叩謝之忱,而臣於春間,曾叨是任,因洪樂倫疏捧入,自速溺職之辜,重被司直之論,至今追思,惶愧靡容,向於春間辭疏,已陳自引之義,今不敢張皇架疊,重犯瀆擾,而今臣所叨,卽臣僨敗之地,則其何敢諉以時月之稍久,而晏然復據,恬若無故,益增無忌憚之罪哉?昨日嚴召,坐犯違逋,誓戒隔夜,亦不敢冒進,義分都虧,惶蹙轉甚,玆不得不略陳衷懇,仰瀆崇嚴。伏乞聖慈,俯垂矜察,特命遞改,俾全微諒,不勝大願。臣無任云云。答曰,省疏具悉。不當深引,卿其勿辭行公。
義禁府啓目粘連,擊錚罪人趙漢錫原情云云。取考文案,則其父之當初被逮,只緣處地之嫌逼,別無干犯之可執,其子之屢度煩瀆,容或無怪是白乎矣。事係鞫獄,且在年久,臣府不敢遽議,下詢大臣處之,何如?判付啓,依允。又啓目粘連,慶尙道放未放修啓冊子中,本府所管定配罪人稟秩龍得珠·李漢鼎·李運植,未放秩張齊賢·沈鈻等段,罪名不至深重,竝放。李渭達·權師億·李汝節等段,當初所坐,雖極駭痛,値此大霈,合有疏放之道,而臣府不敢擅便,上裁爲白乎旀,外此未放秩乙良,竝以依啓聞施行爲白遣,他餘罪人,令刑曹稟處,何如?判付啓,依回啓施行爲旀,未放秩中,巨濟李魯春,量移彦陽,郭憲儀昌原,尹濟弘彦陽,李㬖昌原,閔修益等段置,竝只放送。刑曹所管罪人放秩。金信得等稟秩,趙鎭邦等,未至配所秩任啓白等段置,竝只放送,未放秩中巨濟張東命,南海金大成,晉州李錫珍,機張文昌遠,漆原李彦聖,丹城柳光珣,漆原李錫良,機張李時得,陜川李光一,草溪朴昌穆,巨濟順慶,機張洪相祖,彦陽張大吉,長鬐洪大得,咸陽權以度,比安李宅麟,草溪曺渭漢,永川金五星,昆陽金台昇,鎭海林枝福,南海任召史,靑松鮮于赫,河東金重進,比安丁志亨,榮川具希祿,密陽金尙云,眞寶鞠日孫,泗川金己卜,盈德李泰厚,昌原申在奉,熊川崔雲弼,泗川金奉彩,彦陽朴山儀,熊川張麟彦,善山林先男,河陽崔石晃,新寧李克彦,晉州張三得,鎭海崔奉孫,彦陽劉宅祚,熊川李甲彭,順興朴成芳,尙州南履大,河陽延奉伊,晉州玉得孫,漆原任和日,永川鄭有善,淸道呂光履,豐基蘇賢老,星州邢昌學,晉州張成初,豐基吳光采,軍威崔起三,熊川朴學之,靈山嚴廉尙,三嘉李豐德,彦陽韓達允,星州咸貞蒙,比安曺成元,彦陽南義鈺,新寧趙以核,榮川鄭喆行,盈德趙奎漢,咸安鄭光濟,眞寶文太玄,密陽高斗連,永川全乭伊,咸昌金介不,宜寧李宗運,慈仁張得喜,奉化崔京三,安義金亨健,聞慶安成孫,尙州金致玉,龍宮張中國,開寧劉光璧,淸道尹東彬,咸昌金就乭,靑松金致祿,義城成五大,盈德金大巖回,河陽金洎沙里,永川鄭夫石金,開寧李顯一,迎日鄭義寬,龍宮周千興,淸道鄭彭彦,豐基李大孫,寧海洪驗尙,尙州奴福同,淸道金虎得,盈德官奴車得,山淸金亨喆,居昌趙漢起,盈德車亨道,丹城白啓東,居昌李光日,尙州劉宗國,興海李行文,知禮金相允,義城金允晶,尙州崔致逸,開寧卞時漢,咸昌趙永哲,山淸韓重彦,醴泉高成長,安義吳桂奉,安東李成祿,奉化宋柱天,咸昌崔得孫,居昌池仁文,豐基金麒澤,永川金作達,尙州延洛文,咸陽盧敬,陜川韓光龍,新寧李載善,寧海金興福,長鬐盧融,新寧鄭信輪,迎日李卜彬,尙州崔時一,山淸林陽直,咸昌林處一,機張片奉泰等,竝只放送爲良如敎。又啓目粘連,全羅道放未放修啓冊子中,本府所管定配罪人稟秩,李東奎·具命益·金世徵·李恩植·李海淸等段,所犯俱不深重,竝放,未放秩乙良,竝依啓聞施行爲白遣。他餘罪人,令刑曹稟處,何如?判付啓,依允爲旀。仍秩古今島李東萬,蝟島李宗國,薪智島李秀林,楸子島徐瀅修等,竝只量移,順天金處巖,古今島黃基天,光陽李翊模等段置,竝只放送。刑曹所管罪人放秩私奴興三等,稟秩李淡沙等,未至配所秩金時中等段置,竝只放送。仍秩中昌平洪千興,光陽李汝天,任實文召史,井邑奴馬巖,金溝金衡昊,高山盧原福,綾州具承才,谷城金重成,靈巖校奴丁太,昌平張奉安,錦山朴信根,高山李邦奐,綾州金厚得,泰仁金錫範,順天鄭學淳,荏子島孫志賢,蝟島陸宗謙,羅州朴命淳,靈巖朴思勤,光陽李良海,長興柳重海,鉢浦金宅珍,珍島金五立,薪智島金郁,光陽金孝默,昌平李再榮,光州李南守,綾州金興福,玉果劉宗涉·鄭源仁,南原丁道心,龍潭曺命圭,珍山成浩仁,金溝金遠赫,綾州李謙祖,會寧浦朴東郁,谷城金聖憲,龍安李地章,玉果朴敬孫,鎭安嚴喜得,高敞崔命國,長水張天凡,寶城權達性,羅州葛世德,靈巖金明守,長水李敏,求禮崔峋,潭陽尹孝得,礪山朴道濬,谷城池得孫,雲峯鄭明允,長興金成玉,鎭安李聖允,寶城朴宗哲,南平金尙仁,和順朴再瞻,長城曺元大,泰仁蘇學榮,同福金元厚,樂安安士宅,光州弓萬憲,錦山朴慶益,礪山李興迪,高敞全忠夏,益山安汗國,錦山李福男,任實尹光運,知順鄭福太,求禮張喆云,礪山張召史,古阜洪商烈,鎭安朱良利,古阜金成律,薪智島韓大一,金甲島朴暹,薪智島金進煥,康津金夢京,薪智島諸應達,雲興寺僧性輝,鉢浦鄭道中,防踏李景源,荏子島朴顯國,蝟島朴成郁,呂島韓光天,荏子島權實,防踏金德宗,鹿島張彦國,鉢浦洪福淡,蛇渡張守澤,車光殷,呂島洪成龍,防踏金德信,鉢浦金興大,會寧浦金逸大,蛇渡李亨泰,鹿島姜遇德等段置,竝只放送爲良如敎。刑曹啓目粘連,依判下問議于大臣,則領中樞府事李時秀,病未獻議,判中樞府事徐龍輔在外,奉朝賀李敬一,病未獻議,左議政金載瓚,以爲傷處則心坎,刃痕容指,看證則,隔房聞聲,以元犯之胡說亂供,若不置辟,則殺死之法,從此壞耳,依曹啓取服云,判中樞府事韓用龜,奉命出疆,右議政金思穆,病未獻議矣。大臣之意如此,上裁,何如?判付啓,大臣之意如此,如前嚴訊,期於取服爲良如敎。
上在昌德宮。停常參·經筵。
受誓戒罷,還內後,內閣·政院·玉堂·藥房口傳問安。答曰,知道。
藥房提調沈象奎,行右承旨李存秀啓曰,親臨誓戒,勞動旣多,伏未審夜間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李永老,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李存秀啓曰,明日經筵,取稟。傳曰,停。
權丕應啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李永老啓曰,備邊司郞廳來言,今日賓廳日次,而親臨誓戒相値,不得來會云矣,敢啓。傳曰,知道。
李永老啓曰,禁衛營將官來言,今日本營軍兵,日次私習云矣,敢啓。傳曰,知道。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李存秀曰,右承旨入侍。
內醫院副提調前望單子入之,洪奭周落點。
權丕應啓曰,行大司憲李直輔,掌令金直淳·宋啓榦,持平洪百儀在外,尹日逵牌不進,執義未差,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于權丕應曰,只推。
傳于洪奭周曰,右承旨·同副承旨批下,卽爲牌招。
洪奭周啓曰,行都承旨閔耆顯,不爲仕進,行右承旨李存秀,同副承旨權丕應牌不進,左副承旨朴宗薰試所進去,右副承旨李永老,須資出去,院中只有臣一人,伴直無人,右副承旨,卽爲牌招,何如?傳曰,違牌人只推牌招。
洪奭周啓曰,行都承旨閔耆顯,不爲仕進,行右承旨李存秀牌不進,左副承旨朴宗薰,試所進去,右副承旨李永老,須資出去,同副承旨權丕應再牌不進,院中只有臣一人,伴直無人,右副承旨卽爲牌招,何如?傳曰,只推,更爲牌招。
洪奭周啓曰,行都承旨閔耆顯,不爲仕進,行右承旨李存秀牌不進,左副承旨朴宗薰試所進去,右副承旨李永老須資出去,同副承旨權丕應三牌不進,院中只有臣一人,伴直無人,右副承旨,卽爲牌招,何如?傳曰,違牌人更爲牌招。
洪奭周啓曰,同副承旨權丕應三牌不進禁推傳旨,不得循例捧入,何以爲之?敢稟。傳曰,分揀。
以修撰林景鎭,副修撰朴大圭牌不進罷職傳旨,傳于洪奭周曰,只推。
李存秀,以弘文館言啓曰,本館下番,姑降入直,事甚未安,修撰林景鎭,副修撰朴大圭,旣有只推之命,竝卽牌招,以爲推移入直之地,何如?傳曰,允。
李存秀,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成徐長輔,監試初試二所試官進去,直講尹致謙,二所封彌官進去,典籍沈能稷一所封彌官進去,時無入直之員,以他郞官,姑爲代直,何如?傳曰,允。
李存秀,以增廣二所試官意啓曰,今此慶科,多士咸聚比前倍蓰,丕闡堂,雖廣闊而亦無以容衆,不得已依庭試時近例,通用明倫堂,使之觀光之意,敢啓。傳曰,知道。
洪奭周,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式發遣本曹郞廳奉審,則文昭殿碑閣,蠶壇碑閣姑無頉處,追慕洞碑閣,淨業院碑閣,瓦子防草,間間脫落,流霞亭雨漏三庫,四面墻垣瓦子,間間脫落,千慕堂雨漏一章,萬懷堂雨漏二庫,分付各該司,使之卽速修改之意,敢啓。傳曰,知道。
洪奭周,以戶曹言啓曰,訓鍊院慕華館,依定式發遣本曹郞廳摘奸,則姑無頉處之意,敢啓。傳曰,知道。
李永老,以備邊司言啓曰,今日二所場中,以書題之不能各處多懸,均示一場,以致入門儒生,起鬧攔出之境,今雖復爲招入,依例開場,試官不善周旋,致有試所無前之擧,事之驚駭,莫此爲甚,二所諸試官,事過後,竝令該府,拿問嚴處,何如?傳曰,允。
李永老,以備邊司言啓曰,頃因廣州留守韓用鐸,災實狀啓所請災結八百五十一結零內,以五百結計劃之意,覆啓行會矣。卽見該留守狀啓,則以爲今此劃下,爲五百結,則未付之不足災七十八結零,晩移之全不掛鎌,二百七十二結零,獨漏於蠲恤之中,將至於全數白徵,上項不足災三百五十一結,更請令廟堂,稟處矣。本府之擧半境告歉,非不詳悉,而災結之近八百請得,終涉過多,不得已以五百結許劃矣。又此加請欲準前數者,可見農形及民勢之俱爲切悶,而蓋歉處雖歉,近山食實之面,殆過其半,且八百餘結準許,旣無其例,以一百二十結劃下,則較之加請之數,幾過三分之一,如是排比,庶可塗抹,使之依此施行,何如?傳曰,允。
李永老,以備邊司言啓曰,卽見江原監司鄭尙愚災實分等狀啓,則原州等兩邑,置之尤甚,洪川等七邑置之之次,寧越等十七邑置之稍實,仍以爲事目災二百結外,不足災三百五十三結四十負,特許加劃,後錄諸條,竝請令廟堂,稟旨分付矣。其一,原·橫兩邑還穀,今年當捧條中,大米正租尤甚面里折半,之次面里三分一,尤甚面稍實里四分一,準折代捧,待明秋還作本色事也。其一,原州三軍門所納保米,代錢上納事也。其一,尤甚之次邑,勿定配所事也。其一,推奴徵債防塞事也。分等,依狀請施行,大抵今年穡事,無災不有,初無純登之道,而惟關東一路,最實於諸道,嶺東西列邑,非無一二可言之災,而幸無判歉之地,但原·橫兩邑,果爲尤甚,而原甚於橫,卽是全歉,道啓請災之比常年稍多者,實由此兩邑之故也。災政雖重,民勢宜念,加請災三百五十三結零中,以二百五十三結零許劃,俾爲塗抹排俵之地,尤甚兩邑還米條,當捧條,依道啓分等,許令準折代捧,原州三軍門保米,雖請代錢,而民勢非不切悶,軍食實係莫重,使之折半捧純錢,折半捧本色,配所之勿定,推徵之防塞,竝爲依施,何如?傳曰,允。
大司諫朴宗京,司諫尹尙圭,持平尹日逵,獻納申在業等箚曰,伏以臣等日昨以行恁復官事,聯陳一疏,未蒙允兪,憤惋憂歎,方欲更籲,際伏見大僚箚批,特賜允許,大聖人轉圜之德,光明正大,義理幾晦而復明,輿憤方鬱而更伸,雖以古明辟從善如流之美,無以過此,臣等攢手奉讀,感激欽誦之不暇,繼伏見嶺·湖諸謫量移宥放之命,已爲頒布。噫嘻,此何擧措,此何刑政?此輩貫盈之罪惡,前疏略有所臚列,而以其干犯也,關係也。何可一分擬議於此耶?噫,彼徐瀅修,本以梟獍之種,濟以蛇蝎之性,千妖萬惡,咸萃於一身,蔑倫斁常,流汚於百世,始爲能賊之卵育,終作達淳之腹心,晝宵營爲,罔非禍人家國,閃忽情態,都是背馳義理,及夫粧出初筵之奏,而我先王至精至微之義理,莫重莫嚴之秉執,必欲疑亂而壞毁之,此乃亘萬古所無之凶逆,而當初島配,尙今假息於覆載之間者,已是失刑之大者。至若李魯春·李翊模,和應於瀅修,綢繆於瀅修,譸張凶論,流毒搢紳,憑公濟私,看作家計,推諉於叔姪而眞贓綻露,恣弄於政注而手脚莫掩,擧國之齊憤愈激,一世之公議未已,其餘李東萬等諸人,或手作悖通,蝨附凶逆,或做出變怪,疑亂獄情,或患得患失,甘心護逆,自干天誅,臺論方張,今此量宥之命,決不可輕施於此輩也。院啓堂箚,連日仰籲者,亶出於共公之論,而兪音斯靳,嚴命荐降,畢竟頒下而後已。竊不料聖明之世,有此萬萬過中之擧也。至於院中諸臣,始焉繳還,終乃頒布,雖緣迫於嚴敎,而獨不念隄防之莫嚴,義理之將晦乎?臣等竊爲之慨然也。第伏念恁賊處分,旣許收還,而惟彼瀅·春凶逆輩,負犯不下於恁賊,卽一戴頭之恁賊,則自上處分,亦豈有異同之理乎?惟聖明俯察公議之崢嶸,深絶凶徒之覬覦,亟降反汗之命焉。取進止。答曰,省箚具悉。箚辭不允,承旨之頒布行承旨之職,然則職在出納之地,而不爲頒布,爲承旨之責乎?
行都承旨閔耆顯疏曰,伏以臣卽聞兩司聯箚,以嶺·湖放未放,回啓判付之頒布,論斥喉院,至謂隄防不嚴,義理將晦云,臣滿身驚懍,殆不知措躬之所也。臣旣忝居一院之長,若論其不能終始爭執,則臣實爲首,其何敢晷刻自安於職次乎?在院諸僚,陳疏徑出,而臣適病未仕進,今始短章自列,仰請處分。伏乞聖明,亟治臣不職之罪,以謝公議,以靖私義焉。臣無任云云。答曰,省疏具悉。已諭於諸承旨之批,卿其勿辭行公。
行右承旨李存秀,同副承旨權丕應疏曰,伏以臣等卽見兩司聯箚之到院者,以嶺·湖放未放回啓判付之頒布,論斥備至,至謂之不念隄防之莫嚴,義理之將晦,臣等職忝惟允,不能終始爭執,人言之來,義難晏然,敢陳短章,徑出禁扃。伏乞聖明,亟降郵罰,以謝臺言,仍治臣等擅離之罪,以肅朝綱焉,臣等無任云云。答曰,省疏具悉。卿等之頒布,擧職而已,有何引義?勿辭入來行公。
右副承旨李永老疏曰,伏以臣於緣故出之後,卽聞兩司聯箚,以嶺·湖放未放回啓判付之頒布,至謂不念隄防之莫嚴,義理之將晦,論斥備至,諸僚徑出,職忝惟允,不能終始爭執,臣與徑出之諸僚,義無異同,人言之來,不敢晏然,忙陳短章。伏乞聖明,亟降郵罰,以謝人言,以靖私義焉。臣無任云云。省疏具悉。已諭於諸批,爾其勿辭察職。
判義禁韓晩裕,同義禁宋祥濂·金魯敬等疏曰,伏以臣等之日昨封章,敢擧六人疏釋之失,少效一日匡救之忱,而誠未格天,不惟不賜開納,繼伏見判下許多人,又是厥罪之大於此者,臣等相顧愕眙,不勝憂歎,豈意殿下過當之擧,愈往而愈甚,乃至於此,不恤義理之壞了,一任隄防之蕩然,凶孽莫不生心,懲討無所措手,其爲聖朝刑政之累,當如何哉?其中名在臺啓者,臣府例不得擧行,然若徐瀅修諸人之罪,乃以有啓而不論,則其如義理何,將如隄防何?豺狼之憂,非狐狸之暇問,鷹鸇之義,在鳥雀之必逐,玆敢竝擧其罔赦之罪,略陳其必討之義,惟冀聖鑑之回照,而王章之必伸焉。噫,彼徐瀅修,自其父事能賊,緊出鞫招,讎視母家,斁絶倫紀,當誅之罪,厥惟久矣。及夫濫廁於榮塗,自揜難洗之釁穢,平生蓄積,罔非傷人害物之心,夙宵排布,都是凶國禍家之事,蝨附凶徒,蜮伺善類,蹤跡閃倏,世雖莫測其端倪,心術凶憯,人亦悉覰其情狀,慫慂達淳痴騃之物,以成其滔天之大憝者,非瀅修而誰也?苟究其本,罪實浮於達淳,今乃末減其罪,漸作平地之人,則將使達淳之鬼,亦爲稱冤,天下寧有是哉?嗚呼,惟我先大王,闡至精至微之義理,揭莫嚴莫重之辭敎,嘗北面於先朝之人,曷敢以大干犯於斯者,欲售於今日,而何幸聖上,體寧考之遺旨,亟行諸賊之誅討,快若風霆之迅,赫如日星之明,今不過四五年之間,人心漸狃,宿處難忘,益嚴隄防,猶懼其久而或隳,而乃使如此凶醜,混被從輕之典,罪案鬆了一分,則義理晦了一分,亂賊之徒,將安所懲畏,世道之虞,將無所底止,以我聖上之明,獨不念及於斯耶?矧彼瀅修之爲人,卽是戾氣所鍾,生置海島,猶有聲勢和應之憂,今使自島而陸,自陸而且將輕焉,則瘈狗性不忘噬,困獸勢猶思鬪,其平日伎倆,不知做出何樣禍機,寧不凜然而寒心哉?至如李魯春·李翊模輩,與瀅修而視同昆弟,以達淳而爲其依歸,暗地綢繆之跡,有如泥中之鬪獸,罪犯至重,旣悉於前後疏啓,則今不必一一臚列,而其爲關係隄防,實是與瀅修,一而二者,則其可議到於寬宥哉?乃若李東萬奔走吮䑛之態,不過趨營榮利,出沒跳踉之習,終至乖亂世道,斷其行身,言之汚口,而締結不逞之徒黨,主張叵測之疎通,罪旣輸款,合置大辟,減死島配之典,亦爲失之太寬,而李秀林,敢於半夜深嚴之地,做出千古變怪之事,得保首領,尙切群情之憤惋,則今此兩人之疏釋,亦豈非萬萬過擧乎?至若黃基天·尹濟弘·金處巖輩,其右袒凶逆之狀心跡畢露,此類但知有達賊而不知有國者,則今蒙赦典,殆若尋常罪謫者然,其可曰刑政之得中乎?蓋嘗聞春秋討賊之法,先治黨與,而殿下今日之擧,乃於瀅修以下諸人,凡係達賊之黨類,悉從寬恕,豈不有違於春秋之法哉?近日因此事而喉院三司之覆難爭執,終未回天,國人訝惑之情,臣僚抑鬱之意,實不能無憾於天地之大,昨伏見大臣再箚之批,行恁復官特下還收之命,大聳群心,有光聖德,古所謂明主可以理奪者,幸覩於今矣。殿下轉圜之美,豈可獨施於行恁,而不施於瀅修諸人哉?公論所在,人情可見,彼此本無異同,而若以在大官則從之,在諸臣則不從,誠恐殿下虛受之量,猶有所未至也。今者所列八人之罪,公議如沸,有不敢奉承者,臣等敢陳執藝之義,仰體來諫之衷,伏願淵然深思,亟寢成命,以使義理益闡而隄防益嚴焉,臣等無任云云。答曰,省疏具悉。卿等尤異於三司之臣,卽爲擧行。
己巳九月二十五日子時,上詣明政殿,親臨誓戒入侍時,行都承旨閔耆顯,行左承旨李存秀,右副承旨李永老,同副承旨權丕應,記事官李紀淵,假注書柳春東,記事官朴綺壽·李光文,檢校直提學沈象奎,檢校直閣洪奭周,以次侍立。上具遠遊冠·絳紗袍,乘輿出協陽門,藥房提調沈象奎,進輿前曰,侵夜勞動,聖體,若何?上曰,一樣矣。由明政門詣明政殿月臺,降輿就板位,南向立,引儀,唱在位百官行四拜禮,百官行禮訖,讀誓文官大提學南公轍,進讀誓文訖,在位百官,復行四拜禮訖,通禮跪告禮畢。仍請還內,上乘輿,出明政門,由集禮門,入協陽門還內,諸臣以次退出。
己巳九月二十五日午時,上御誠正閣。右承旨入侍時,行右承旨李存秀,假注書柳春東,記事官朴綺壽·李光文,以次進伏訖。上曰,承旨仕進者,幾人乎?存秀曰,小臣與洪奭周,今日仕進,右副與同副坐直矣,右副則俄已緣故出矣。聞都承旨言,則屢次違牌,事甚惶悚,而見帶藥房副提擧之任,與提調有私嫌,故藥院則以代房擧行云矣。上曰,旣與提調,不得相見,則藥房副提調許遞之後,知申之任,亦當行公耶?存秀曰,似然矣。上命書傳敎曰,知申兼帶藥房副提調許遞,前望單子入之。又敎曰,臺諫,以嶺·湖放未放冊子頒布事,有論斥承宣之語耶?存秀曰,俄見兩司聯箚,有所論責,故臣與同副,方爲徑出,上疏姑未入之,都承旨以一院之長,亦將陳疏,右副雖須資而旣當其日,則亦應陳疏,而左承旨則獨不當其時矣。上曰,承旨異於三司之臣,只是出納命令之職,若阻搪命令,則豈爲政院格例乎?存秀曰,承旨雖與三司有異,而此非承旨之所可自道也。旣有臺言,則例不得不徑出矣。王大妃殿進御加味六君子湯,依前方,自今日五貼式,日次製入事。出榻敎上命退,承史以次退出。
上在昌德宮。停常參·經筵。
自人定至五更,灑雨下雨,測雨器水深九分。
洪奭周啓曰,明日經筵,取稟。傳曰,停。
洪奭周啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
洪奭周啓曰,行右承旨李存秀,右副承旨李永老,今日不爲仕進,竝卽牌招,何如?傳曰,允。
洪奭周啓曰,吏曹郞廳來言,明川府使李春熙,諫院雖已署經,憲府則行大司憲李直輔,掌令金直淳·宋啓榦,持平洪百儀在外,執義未差,只有持平尹日逵一人,無以備員署經云,何以爲之?敢稟。傳曰,一司除署經。
洪奭周啓曰,行大司憲李直輔,掌令金直淳·宋啓榦,持平洪百儀在外,尹日逵牌不進,執義未差,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于洪奭周曰,只推。
傳于洪奭周曰,左承旨入侍。
傳于洪奭周曰,都承旨牌招。
洪奭周啓曰,行都承旨閔耆顯,行右承旨李存秀,右副承旨李永老,同副承旨權丕應牌不進左副承旨朴宗薰,試所進去,院中只有臣一人,伴直無人,右副承旨更爲牌招,何如?傳曰,違牌人只推,更爲牌招。
以右副承旨李永老牌不進罷職傳旨,傳于洪奭周曰,只推。
以行都承旨閔耆顯牌不進推考傳旨,傳于洪奭周曰,更爲牌招。
洪奭周啓曰,行都承旨閔耆顯,同副承旨權丕應再牌不進,行右承旨李存秀,右副承旨李永老牌不進左副承旨朴宗薰,試所進去,院中只有臣一人,伴直無人,右副承旨更爲牌招,何如?傳曰,違牌人只推,更爲牌招。
以行都承旨閔耆顯再牌不進推考傳旨,傳于洪奭周曰,更爲牌招。
洪奭周啓曰,行都承旨閔耆顯,同副承旨權丕應三牌不進,行右承旨李存秀,右副承旨李永老牌不進,左副承旨朴宗薰,試所進去,院中只有臣一人,伴直無人,右副承旨,更爲牌招,何如?傳曰,違牌人只推,更爲牌招。
以行都承旨閔耆顯三牌不進推考傳旨,傳于洪奭周曰,更爲牌招。
洪奭周啓曰,同副承旨權丕應三牌不進禁推傳旨,不得循例捧入,何以爲之?敢稟。傳曰,分揀牌招。
洪奭周啓曰,同副承旨權丕應,四牌不進禁推傳旨,不得循例捧入,何以爲之?敢稟。傳曰,分揀牌招。
以副修撰朴大圭牌不進罷職傳旨,傳于洪奭周曰,只推。
洪奭周,以備邊司言啓曰,昨以二所諸試官拿勘之意,草記蒙允矣。追聞攔出之後,雖復爲招入,依例設場,而至於科體試法,蕩然無餘,莫重大比之有如今科者,實前所未有。且況入門爲二萬六千餘人,收券爲七千餘張,以入門而較收券,則當其一場起鬧之際,失券破券,不免坐停者,必不勝其多,以致收券之若是太少,然則雖使開場出榜,烏在其爲設科取士之義哉?紀綱已頹,士習漸乖,科場百弊,無所不有,而至於亂場之出於京試,科法之至於今番,實是有科以後初有之一變異也。此而置之,來後之弊,將無所不至所關之大,不但爲一科而已。昨日二所初場,卽令罷場,以爲懲士習嚴科場之道,京試若罷,則鄕試自在勿施,其例卽然,然而今不可以事由二所,罷及八路,二所初場,退設於明日,明日終場,又退設於間一日二十九日,試官則旣已僨誤,今將拿勘,不可使之仍在試院,復掌考役,令該曹,擇出他試官,牌招受點後,卽令進去,與前試官,面看交遞,自明日,另惕擧行之意,各別嚴飭,何如?傳曰,觀此草記,卿等之意,似然而實不然矣。當初書題之不能多懸,雖是試官之生疎,儒生之惹起亂場,古今之所未有,彼鄕試亂場,猶謂之變怪,況堂堂漢城之試,又況聖廟首善之地,冠儒服儒,而爲此駭悖之光景者,紀綱姑無論,四百年培養之士習,何至於此乎?羞之惜之,痛之歎之,近三萬入門七千收券,卿等以爲失券破券之致,而予則曰攔入者多故也。豈獨失券破券之致乎?無論如此如彼,旣有此無前之士習,則亦當有非常之處分,況追設不但無例,追設之後,又或有此弊,則亦將更爲追設乎?一所之初場旣設行,則二所雖罷,自無鄕試竝罷之義。又況在昔先朝丙辰別試,亦有初場盡罷,而只設終場之例,罷之有何不可乎?慶科自慶科,士習自士習,旣聞之後,不可仍而置之,又不可曲爲之追設,二所初場直爲罷場,只設終場,俾無嚴之士習,少有所懲創,嚴飭禁亂所攔入之類,各別禁斷事,一體分付,旣不追設,則試官仍用,待畢試依前草記勘處,可也。
洪奭周,以義禁府言啓曰,因全羅道放未放修啓冊子,本府回啓內,稟秩李東奎·具命益·金世徵·李恩植·李海淸所坐,俱不深重,放未放秩,竝依啓聞施行事,判付內依允。仍秩古今島李東萬,蝟島李宗國,薪智島李秀林,楸子島徐瀅修,量移,順天金處巖,古今島黃甚天,光陽李翊模,竝放送事,命下矣。樂安李東奎,光州具命益,長城金世徵,臨陂李恩植,潭陽李海淸,順天金處巖,古今島黃基天,竝放送事,分付道臣。蝟島李宗國,益山郡量移,薪智島李秀林,谷城縣量移,而依例發遣府書吏羅將,押送于各其配所,古今島李東萬,光陽李翊模,楸子島徐瀅修,臺啓方張,不得擧行之意,敢啓。傳曰,知道。
洪奭周,以義禁府言啓曰,因慶尙道放未放修啓冊子,本府回啓內稟秩,龍得珠·李漢鼎·李運植,未放秩張齊賢·沈鋁,罪名不至深重,竝放。李渭達·權師億·李汝節,當初所坐,雖極駭痛,値此大霈,合有疏放之道,而臣府不敢擅便,上裁。外此未放秩,竝依啓聞施行事,判付內,依回啓施行。未放秩中,巨濟李魯春量移彦陽,郭憲儀昌原,尹濟弘彦陽,李㬖昌原,閔修益等放送事,命下矣。延日龍得珠,慈仁李漢鼎,熊川李運植,善山張齊賢,安東沈鋁,南海李渭達,淸道權師億,鎭海李汝節,彦陽郭憲儀·李㬖,昌原尹濟弘,竝放送事,分付道臣。巨濟李魯春,臺啓方張,不得擧行,而閔修益,今番赦典,以未及拿來罪人,入於赦單子,已蒙仍配之處分,今此疏放之命,出於疊施,何以爲之?敢稟。傳曰,知道。閔修益仍。
大司諫朴宗京疏曰,伏以臣昨日以沬血之忱,聯陳箚本,誠未格天,言不槪心,終靳允兪之音,達宵憂歎,繞壁彷徨,而不知止也。臣未敢知聖意之所在,而不可遏者,公議也,不可屈者,王法也。惟聖明克恢轉圜之量,亟降反汗之命焉。仍伏念科場,非但考才藝而所以正士習者也。今番慶科,監試初試二所初場,以書題不能各處懸揭,均示一場之故,儒生起鬧,瓦礫如飛,至於試廳之混登,場門之打破,試券或寫於泮村,出入無常於圍內,達夜不止,自有場屋以來,未有之變怪,聽聞驚駭,人言狼藉,蓋京師,卽八方表準之地也。此莫非紀綱頹墮,士風淆雜之致,決不可仍以置之,試官請罪,旣有備局之論勘,而其在嚴科試正士習之道,旣亂之場,自外之作,不可鳩合苟考,臣謂二所初場罷試,以爲懲後弊之道,斷不可已。第念臣昏愚湔劣,百不猶人之狀,非但同朝之所共知,抑亦聖明之所俯燭,至於閑司漫職,臣固自知其不堪,而況薇垣之長,責任素重,地望自別,尤非如臣疲庸者,所可濫據也明矣。見今秋冬之交,宿病添感,證形危苦,委頓床笫,不省人事,朝者庚牌嚴臨,不得不坐犯違傲,悚惶悶蹙,罔知攸措,以此以彼,實無時月內供職之望,玆敢力疾仰籲。伏乞聖慈,俯諒實病之難强,亟降遞改之盛命焉。臣無任云云。答曰,省疏具悉。已諭於備局草記,勿辭行公。
己巳九月二十六日午時,上御誠正閣。左承旨入侍時,行左承旨洪奭周,記事官李紀淵,記事官朴綺壽·李光文,以次進伏訖。上曰,昨日以二所儒生亂場事,有備局草記矣。聞甚驚駭,而本事何由而至於攔出之境,亦能無傷人之患否?奭周曰,場內消息,雖未的然入聞,而本事則卽不過上下臺懸題之差有先後,以致紛競雜亂之弊,沙石狼藉,自相驅逐,或攔圍而登臺,或排門而出場,畢竟則復得勸入,而設場收券,幸無儒生傷害之弊云矣。上曰,京師四方之標準,而若是亂場,士習之駭然,莫此爲甚,而畢竟論罪,則試官雖不得不免,細諒事狀,似無奈何,昨日草記,雖循例允下,而事未前聞,大關紀綱,此不可論責試官而止。遣史官傳宣此意于大臣,俾得具意見從長善處之地,可也。奭周曰,若論試官之罪,則不過不善周旋之失矣。上曰,一所,則無弊設場乎?奭周曰,一所入門數爻,比諸二所,可謂減損三分,故別無紛拏之患云矣。上曰,諸承宣,一向撕捱,可謂過引,而都令則旣遞藥院提擧,似不當逡巡矣。奭周曰,伊日頒布時,都承旨亦在院,故臺箚出後,同爲引嫌矣。上曰,不必如是,竝申飭行公,可也。仍命退,承史以次退出。
上在昌德宮。停常參·經筵。
開東,雷動電光。
洪奭周啓曰,明日經筵,取稟。傳曰,停。
洪奭周啓曰,來初一日,輪對日次,而動駕相値,頉稟之意,敢啓。傳曰,知道。
洪奭周啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
洪奭周啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,行右承旨李存秀,右副承旨李永老,今日不爲仕進,竝卽牌招,何如?傳曰,允。
洪奭周啓曰,禁衛大將李光益,以漢城左尹,城隍發告祭獻官,今方受香出去矣。所佩命召兼帶左邊捕盜大將命召及大將牌傳令牌,來請還納,何以爲之,而將兵之任,不可一刻無總察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,摠戎使兼察,他邊大將兼察。
洪奭周啓曰,禁衛大將,摠戎使兼察左邊捕盜大將,他邊大將兼察事,命下矣。兼察禁衛大將李溏,兼察左邊捕盜大將李得濟,卽爲牌招聽傳敎,何如?傳曰,允。
傳于洪奭周曰,左承旨入侍。
洪奭周啓曰,行都承旨閔耆顯,行右承旨李存秀,右副承旨李永老,同副承旨權丕應牌不進,左副承旨朴宗薰試所進去,院中只有臣一人,伴直無人,行右承旨更爲牌招,何如?傳曰,允。違牌人只推,更爲牌招。
以行都承旨閔耆顯,行右承旨李存秀牌不進推考傳旨,傳于洪奭周曰,更爲牌招。
洪奭周啓曰,行都承旨閔耆顯,行右承旨李存秀,右副承旨李永老,同副承旨權丕應再牌不進,左副承旨朴宗薰,試所進去,院中只有臣一人,伴直無人,行右承旨,所當更請牌招,而係是一日三牌,何以爲之?敢稟。傳曰,違牌人只推,更爲牌招。
以行都承旨閔耆顯,行右承旨李存秀再牌不進推考傳旨,傳于洪奭周曰,更爲牌招。
洪奭周啓曰,行都承旨閔耆顯,行右承旨李存秀,右副承旨李永老,同副承旨權丕應三牌不進,左副承旨朴宗薰,試所進去,院中只有臣一人,伴直無人,行右承旨,所當更請牌招,而係是一日四牌,何以爲之?敢稟。傳曰,竝許遞,前望單子入之,待下批牌招察任。
以行都承旨閔耆顯四牌不進推考傳旨,傳于洪奭周曰,更爲牌招。
洪奭周啓曰,同副承旨權丕應,四牌不進禁推傳旨,不得循例捧入,何以爲之?敢稟。傳曰,分揀牌招。
洪奭周啓曰,右副承旨李永老,同副承旨權丕應三牌不進禁推傳旨,不得循例捧入,何以爲之?敢稟。傳曰,許遞矣。
承旨前望單子入之,李文會·趙興鎭·尹行頤·嚴耆·宋文述落點。
洪奭周啓曰,新除授承旨趙興鎭,以前任谷山府使,方在解由未出中,何以爲之?敢稟。傳曰,勿拘。
洪奭周啓曰,行大司憲李直輔,掌令金直淳·宋啓榦,持平洪百儀在外,尹日逵牌不進,執義未差,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于洪奭周曰,只推。
宋文述啓曰,來初二日,宗廟冬享大祭,親祭祭文,當爲製進,大提學南公轍,待明朝牌招,何如?傳曰,允。
兵曹口傳政事,護軍單李存秀,副護軍單朴宗薰。
宋文述,以戶曹言啓曰,時御所內各司,依定式發遣本曹佐郞臣李亨會,與兵曹參知臣韓始裕,佐郞臣尹錫永,東所衛將臣尹彦喆,西所衛將臣李尙岳,南所衛將臣安榘,北所衛將臣李載弘,眼同看審後,有頉處,別單書入,而修改則擇日擧行,何如?傳曰,允。
宋文述,以義禁府言啓曰,京畿監司金在昌啓本內,通津前府使李海範·李洺罪狀,令該府拿問處之事,啓下矣。李洺,今方待命拿囚,而李海範時在龍仁地,依例發遣府書吏,拿來,何如?傳曰,待待命拿囚。
己巳九月二十七日午時,上御誠正閣。左承旨入侍時,行左承旨洪奭周,假注書柳春東,記注官金初燮,記事官朴綺壽,以次進伏訖。上曰,上番何以入來耶?奭周曰,俄者座目中,以兼史書入矣。入侍之前,上番旣已傳命而還故,入侍矣。上曰,然則入稟耶?奭周曰,欲爲微稟之際,入侍命下,故未及爲之矣。上曰,一所似遠於二所,而上番何以先還耶?奭周曰,二所之於一所,不爲甚近矣。上曰,雨後多士,無生病之人乎?綺壽曰,幸無生病者矣。上曰,亦無大段沾濕之患耶?綺壽曰,有雨傘者,雖不大段沾濕,而無雨傘者,豈免沾濕乎?上曰,傳敎曉諭之後,多士,何如?綺壽曰,喧聒方甚,無由仰聽,故未得曉諭而傳於試官,使之曉諭矣。上曰,試官許,着實分付耶?綺壽曰,然矣。上曰,場中爲何時耶?綺壽曰,臣方入去,士多呈券矣。上曰,二所罷場後,士習,何如?奭周曰,士習少有懲戢,故今日姑無紛挐之入聞者矣。上曰,罷場之例,大科則有之,而小科則無之耶?奭周曰,丙辰年別試,有一所初試罷場之例,而小科則無罷場之事矣。上曰,其時緣何而罷場耶?奭周曰,別試則例當捧講設行,而其時試官,抽栍而捧講,則多有初不能應講而入之者,欲爲分坐而多士不從,故試官,以不遵朝令,稟旨罷場矣。上命退,承史以次退出。
上在昌德宮。停常參·經筵。
宋文述,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
趙興鎭啓曰,明日·再明日·三明日,宗廟冬享大祭親祭齋戒,初二日動駕相値,視事頉稟之意,敢啓。傳曰,知道。
嚴耆啓曰,行大司憲李直輔,掌令金直淳·宋啓榦,持平洪百儀在外,尹日逵肄儀進去,執義未差,監察茶時之意,敢啓。傳曰,知道。
宋文述啓曰,禁衛營將官來言,今日本營軍兵,日次私習云矣,敢啓。傳曰,知道。
宋文述啓曰,御營廳將官來言,今日本廳軍兵,日次私習云矣,敢啓。傳曰,知道。
洪奭周啓曰,臣奭周,今日宗廟冬享大祭親祭,肄儀進去,下直之意,敢啓。傳曰,知道。
傳于趙興鎭曰,日前二所儒生事,至今思之,不勝咄咄,京儒無非卿相閥閱家子弟,鄕儒亦皆士族班名,此輩幼而讀書,長而習禮,達則爲公爲卿,處亦操行於鄕里者也。以如此之人,爲如彼之擧,於莫重賢關之國試者,誠不可使聞於隣國,然一場豈有盡如彼之理?不過其中無識愚迷者,與隨從雜亂之類所爲,而其害及於一場無罪之人耳。雖以嚴科場正士習之道,特命罷場,然此科異於他科,彼許多鄕儒欣欣蓄銳之餘,必不勝抑鬱之歎,在昔先朝,多於大比科榜之後,或倣輪次,或以應製,皆親臨試取,以示勸奬勞來之意,大聖人作成敎育之盛,有如是,而予亦曾所仰覩者也。至於庚戌已例,在今尤合繼述之義,初四日春塘臺當親臨試所,京外生進儒生,試體倣輪次,試紙用大好紙,隨從之禁,本自至嚴,邇來科場之扮遝,莫非此禁蕩然之致,可勝寒心。自今以後,無論殿庭主司科,冒入之類,各別糾摘,一切嚴禁,俾無敢復蹤前習,如是申飭之後,若或有現捉者,雖卿相家子弟,當者外其家長,不能敎飭之罪,亦當重勘。此傳敎,令廟堂,書揭於一二所圍外,仍又申飭京兆,使之嚴明曉諭於坊曲,俾京外儒生,曉然聞知事,分付。
趙興鎭,以弘文館言啓曰,本館上番副校理洪命周,下番修撰林景鎭,俱以宗廟冬享大祭祭官,今日議政府肄儀時,晝仕出去之意,敢啓。傳曰,知道。
宋文述,以都摠府言啓曰,副摠管金處漢,以御營中軍,軍兵等中日習射事,南小營晝仕出去之意,敢啓。傳曰,知道。
宋文述,以備邊司言啓曰,卽見京畿監司金在昌災實分等狀啓,則驪州等十三邑鎭,置之尤甚,富平等十五邑鎭,置之之次,楊州等九邑,置之稍實,仍以爲流來舊頉災爲九百七十八結二十八負二束,今年災爲一萬二十五結二十七負,合災一萬一千三結五十五負二束,地部劃下一千二百結外,不足災九千八百三結五十五負二束,特許加劃,至於蠲恤救濟之策,條列登聞,請令廟堂,稟處。尤甚邑與之次邑之尤甚面里,無依切急之飢民,賙賑,爛商深究,追于登聞計料矣。其一,當年所捧還穀,尤甚邑三分一,之次邑四分一,稍實邑中被災面里五分一停退,待明秋還捧事也。其一,還餉,尤甚邑三分二,之次邑及稍實邑之尤甚面里折半,稍實邑之之次面里,三分一,以相當穀,準折代捧,而大米則以小米,唐米相代,待明秋還作本色事也。其一,大興·臨津·長山等餉穀,竝令捧留本邑,而亦依他還餉例,許令分數代捧,待明秋還作本色,輸送該所,至於北漢平倉餉米,每於歉歲,仰請捧留,而帥臣旣有筵稟,不敢援例仰請事也。其一,各年舊還,限明秋竝許停退事也。其一,禁·御兩營江都留餉米太,依已例米每石五兩,太每石二兩,折定輸納,待明秋還作本色事也。其一,守·摠兩營守堞軍官壯抄牙兵等身米,依近例,每斗以四錢代錢收納,各軍官納米,一體施行事也。其一,各衙門所納各樣軍布,尤甚邑三分二,之次邑及稍實邑之尤甚面里折半,稍實邑之之次面里三分一,竝許停退事也。其一,拯米太蕩減餘數,竝許停退事也。其一,推奴徵債,限明秋防塞事也。都下以外,卽是畿甸,農形及民勢,不待分等,已皆領略,而況此道啓,尤爲詳悉,蓋漢南則自初判歉,與兩湖全災之邑,殆無異同,漢西北諸郡則山峽間,或純豐洞野亦皆免歉,槪以免歉,較諸判歉,則不啻爲過半,而摠論一道,優爲穴農,及其發穗而風損於七月,況當未熟而霜催於八月,加以八九之間,無邑不雹,於是乎西北被災,幾無異於以南,而向所謂純豐免歉者,均之爲災邑矣。然而甚不甚之間而不甚爲多,優與劣之等而優處稍廣,此所以比之兩湖,畿甸差勝者也。道啓三等之分,果爲適宜,依此施行,請災則果未知其濫觴,而第畿內最歉之歲,先稱壬癸,次論甲寅,而壬癸則果過萬結,甲寅則未滿六千,今若較多寡之中,而略加損益,則都合一萬一千餘結之劃,終涉過多,事目所劃一千二百結外,加劃八千結,合以爲九千二百結,使之依此分俵,新還停退及代捧,依道啓等分許施,大米許以小米相代,而唐米,則穀是易腐,不可久留,此則勿施。大興·臨津·長山餉還,竝令捧留該邑,而分數代捧,舊還停退,限明秋仍停,禁·御兩營江都留餉米太及守·摠兩廳軍官牙兵身米,各軍官納米竝依已例,許納代錢,各衙門軍布,只令尤甚邑三分一,之次邑四分一停退,而稍實邑則勿論,拯劣米太停退,推奴徵債防塞,亦爲一體許施,何如?傳曰,允。
宋文述,以備邊司言啓曰,卽見全羅監司李冕膺災實分等狀啓,則羅州等三十四邑鎭,置之尤甚,金堤等十五邑,置之之次,茂朱等五邑,置之稍實,後錄條件,竝請令廟堂稟旨,分付。仍以爲俵災之方,議賑之策,追于登聞計料,分面分里,待列邑報來,成冊上送爲辭矣。其一,還餉最尤甚羅州等五邑,尤甚面里折半,之次面里及尤甚順天等二十九邑鎭,尤甚面里三分一,尤甚邑之次面里,之次邑尤甚面里四分一,之次邑之次面里,稍實邑尤甚面里,五分一,限明秋停退事也。其一,還上當捧米豆太,最尤甚五邑折半,尤甚二十九邑鎭三分一,之次邑四分一,稍實邑五分一,以相當穀準折代捧,待明秋還作本色,昨年停代條,一竝仍停仍代事也。其一,各年舊還蕩減餘在者,竝限明秋停退事也。其一,本道四山城軍餉城捧條,捧留邑倉,待明秋還納城倉事也。其一,無論尤甚之次稍實邑,三軍門及樂工等各樣保米,六斗代錢二兩,收捧待明春上納事也。其一,今年歲抄未及代定者,以各其邑官匠保,姑爲推移充定,待明秋擧行,京司磨勘,亦令退限事也。其一,訓局砲保及兵曹各軍門各衙門保布,最尤甚邑尤甚面里折半,之次面里及尤甚邑尤甚面里三分一,尤甚邑之次面里,之次邑尤甚面里四分一,之次邑之次面里稍實邑,尤甚面里五分一,竝限明秋停退,停退外當納條中,訓局砲保,稍實邑依例純木,尤甚之次邑,錢木參半,兵曹及各軍門各衙門保布,稍實邑依例錢木參半,尤甚之次邑,純錢代捧事也。其一,大同拯劣米太,蕩減餘數,竝限明秋停退事也。其一,結錢羅州等五邑,限明年麥秋前,退限事也。其一,各衙門所納箭竹當年條,許減事也。其一,各宮房各軍門各衙門折受加火,竝令本官,從實執卜,收稅上納事也。其一,今秋漁鹽船改案,限明秋退行,秋等稅錢,限麥秋停退,明年春等稅錢,待明秋收捧上納事也。其一,興德反逋,限明秋退捧事也。其一,高敞反逋,限明秋退捧事也。其一,尤甚之次邑,限明秋勿定配所事也。其一,推奴徵債,限明秋防塞事也。歉荒最甚,必稱兩湖,而湖南比湖西尤爲最甚,蓋自春至秋,無災不有,一路全歉,前所罕有,而沿邑之尤無所收,殆甚於甲寅道臣之摠擧,全道分爲三等者,必有所十分斟量,依狀請施行,本道之見今民情,無異焚溺,而朝家之曲加軫恤,靡不用極,不待分等之啓,先頒恤隱之旨,蠲停則先及於上供,陳請則勿拘於常格,或慮一夫之失所,必令曠典之均覃,德音所曁,婦孺亦感,道臣之後錄諸條,俱係民勢之切急,而甲寅之已施於本道者,新還餉停退米豆太代捧,道啓之分四等仰請,可見精約,未或過濫,竝令依此均俵。舊還之限明秋仍停,城餉之自本邑捧留,亦爲許施,而昨年停代條,仍令停代,三軍門及樂工等各樣保米,只令之次尤甚邑,以代錢待明春上納,而稍實五邑,勿論歲抄代定,亦令退以明秋,而京司磨勘,則前已筵稟許退,今不必更論。訓局及各軍門各衙門兵曹保布,依道啓分等竝捧代錢,而至於上納,則民勢雖悶,而軍需亦重,只就最尤甚邑尤甚面里折半,之次面里及尤甚邑尤甚面里,三分一限明秋停退,而稍實之次邑,則勿論,最尤甚邑結錢退限事,甲寅則自本司防啓,而因特敎許施矣。今亦依甲寅例,最尤甚五邑,許令麥秋前退限,拯劣米太,限明秋停捧,箭竹封進,出自民力,當年條三分二蠲減,各宮房各軍門各衙門折受火稅,令本官,執卜上納事,依甲寅乙丑例許施,漁鹽船改案事,軍案籍案,旣令退限,此亦一體待明秋磨勘。至於稅錢,則今秋當納,退以麥秋,明春當納,退以明秋事,結錢旣遵甲寅特敎,許令退限,則今此漁鹽船稅,宜無異同,竝依所請施行。興德·高敞反逋退捧,尤甚之次邑勿定配所,推奴徵債防塞事,竝爲依施,何如?傳曰,允。
宋文述,以訓鍊都監言啓曰,本局把摠沈豐祖,身病猝重,勢難察任,改差,何如?傳曰,允。
宋文述,以禁衛營言啓曰,本營騎士別將趙文彦,千摠權琇,俱有身病,勢難察任,改差,何如?傳曰,允。
嚴耆,以刑曹言啓曰,諸道放未放修啓後,同罪未放之類,抄入事,命下矣。依下敎,詳閱諸道放未放修啓冊子,則益山崔學奎逋欠罪,與已蒙放高山李邦奐等同罪,南原李天鵬侵斥訟官罪,與已蒙放光州李南守等同罪,鎭安金興國誣罔擊錚罪,與已蒙放連山金喆慶同罪,熊川李鉉,樂安李東秀,和順崔鎭基,盜印璿譜罪,與已蒙放定平全道遇等同罪,淳昌元道亨,勒定繼後罪,與已蒙放昆陽李昌伯同罪,錦山朴宗覺,武斷隣里罪,與已蒙放和順李元一同罪,河東金得柔,義興李復漢,迎日李時亨等,誤捉平民罪,與已蒙放高原金得只同罪,慶源趙億孫,甲山任達奉,三水金宗順等,毆傷至親罪,與已蒙放永川金五星等同罪,泗川曺允祥勒婚罪,與已蒙放安州申思漢等同罪,善山李象鉉殺獄原謀罪,與已蒙放聞慶朴五福等同罪,靈山趙大春殺獄隨從罪,與已蒙放玄風金成大等同罪,聞慶金元得犯奸罪,與已蒙放永同徐東彩同罪,龍川金德亮,江界愼德重等侵斥官長罪,與已蒙放高原愼性良等同罪矣。係是同罪而未放,則合有疏釋之典,而旣有抄入之命,上裁,何如?傳曰,竝放送,可也。
禮曹判書韓晩裕疏曰,伏以今玆廣慶之科,事體尤重於他大比,而乃有二所亂場之擧,當日景色,莫不駭歎,是曾所罕聞之大變怪,聖敎嚴正,命罷該所初場,其爲重科體而懲士習,誠大矣。臣於是,竊有區區愚見,來頭赴二所初場會試者,只鄕試而無京試,事體亦似苟艱,若於終場,加取初場之數,以折半付之會試,初場,則初旣正事面,終又充元額,似得其宜,而第以無於例之例,不敢輒質言而仰請矣。旋考文獻備考仁祖十四年,監試二所,因擧子作挐罷場,先正臣文正公金尙憲,時以禮曹判書,箚請於一所加取兩試各百人,以補二所之數,先正之請補其已罷之額,必有意見,而當時則以二所初終場之竝罷,請補於一所,今則二所終場,猶存也。以終場而補初場,其視以一所而補二所,亦似便當,臣職忝古之宗伯,旣有一得之見,在有懷無隱之義,不敢不陳。伏願下詢大臣而裁處焉。臣無任云云。答曰,省疏具悉。古例雖云如此,亦似苟艱,係是科制之變通,疏辭,問議大臣後草記。
上在昌德宮。停常參·經筵。
傳于尹行頤曰,右副承旨入侍。
洪奭周,以吏曹言啓曰,今此社稷修改告由祭獻官,前承旨洪義浩塡差,而時無職名,令該曹,口傳付軍職,何如?傳曰,允。
兵曹口傳政事,護軍單洪義浩。
宋文述,以兵曹言啓曰,來十月初一日,宗廟擧動時,本曹堂上,守宮及侍衛導駕,當爲備員,參判未差之代,令該曹,以在京無故人,口傳差出,以爲備員之地,何如?傳曰,允。
吏曹口傳政事,以韓致應爲兵曹參判,吳載紹爲分內醫提調。
宋文述,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
嚴耆,以刑曹言啓曰,一所攔入人金英根·孫三得·金得伊·姜仁錫·申福景·朴壽謙,二所攔入人洪彬·洪昌遠·申壬孫·金水萬·金振鍾·申禹行·李昌壽·金舜基等,自監試初試,一二所見捉於備郞摘奸,移送臣曹,而其不錄名攔入之罪,俱已遲晩矣。謹按律文,則大典通編試取條有曰,不錄名攔入者,限己身降定水軍,金英根等,依此律照勘,令兵曹定配所,卽爲押送之意,敢啓。傳曰,知道。
己巳九月二十九日午時,上御誠正閣。右副承旨入侍時,右副承旨尹行頤,假注書柳春東,記事官朴綺壽·李光文以次進伏訖。上曰,承旨幾人仕進乎?行頤曰,臣誠惶悚,而素病耳聾,不能諦聽矣。上敎綺壽,從傍傳及,行頤曰,六承旨皆爲仕進矣。上命退,承史以次退出。
上在昌德宮。停常參·經筵。
二更四更,有電光。
藥房提調沈象奎,副提調洪奭周啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
宋文述啓曰,備邊司郞廳來言,今日賓廳日次,而宗廟冬享大祭親祭齋戒相値,不得來會云矣,敢啓。傳曰,知道。
宋文述啓曰,禁衛營將官來言,今日本營軍兵,日次私習云矣,敢啓。傳曰,知道。
宋文述啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙興鎭曰,禮房承旨馳詣宗廟景慕宮,奉審摘奸以來。
宋文述啓曰,禁衛大將李光益,以漢城左尹,厲祭獻官,今方受香出去矣。所佩命召兼帶左邊捕盜大將命召及大將牌傳令牌,竝來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,訓將兼察,他邊大將兼察。
宋文述啓曰,禁衛大將訓將兼察左邊捕盜大將,他邊大將兼察事,命下矣。兼察禁衛大將李得濟,兼察左邊捕盜大將李得濟,卽爲牌招聽傳敎,何如?傳曰,允。
李文會啓曰,卽者戶曹郞廳來言,明日動駕時,本曹堂上一員,當爲導駕,而判書李晩秀,參議元在明,俱爲差祭,參判未差,無進參之員云,未差之代,政官牌招開政差出,待下批牌招,何如?傳曰,允。令該曹口傳差出。
吏曹口傳政事,以金魯敬,爲戶曹參判。
傳于李文會曰,左承旨入侍。
洪奭周啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于洪奭周曰,發遣吏郞,諸執事淸齋與否,摘奸以來。
以公忠監司金蓍根狀啓,恩津縣民家失火事,傳于宋文述曰,聞甚矜惻,原恤典外,別加顧恤事,廟堂區劃,分付。
宋文述,以都摠府言啓曰,來十月初一日,宗廟動駕時,侍衛當爲備員,而副摠管金魯敬,以戶曹參判導駕進,無以備員,副摠管二員,未差之代,令該曹卽爲口傳差出,待下批牌招察任,以爲備員侍衛之地,何如?傳曰,允。
兵曹口傳政事,以沈能建·洪義浩,爲副摠管。
趙興鎭,以禮曹言啓曰,來十月初四日,親臨春塘臺京外生進儒生試取,以大輪次爲之事,命下矣。伊日卽雜科初試開場之日,各其司提調,及堂上當爲擧行,而其中多有大輪次應參之員,事甚掣礙,雜科初試,退定於同月十九日,而覆試及放榜,亦當次次退定,覆試以十二月初三日放榜,以同月二十日辰時,原粘目中,付標以入之意,敢啓。傳曰,知道。
宋文述,以備邊司言啓曰,卽見江華留守金銑狀啓,則以爲本府穡事,大違初料,沿海諸面,尤爲大無,尤甚爲十面,之次爲七面,今年府倉及各鎭當捧還餉米,爲一萬九千八百二十八石,太爲六千八百二十一石,正租爲五千一百五十二石,木麥爲一百四十二石,尤甚面尤甚里,限三分一,之次面尤甚里,尤甚面之次里,限四分一,之次面之次里,尤甚面稍實里,限五分一,竝令停退,當捧條,亦依停退等分,以相當穀準折代捧,訓·禁·御三軍門留營穀之在本府糶糴者,亦依府倉例,分等停代,兩南移劃錢及畿邑移錢耗代錢,貿米當捧條二千六百八十八石,旣非取耗之穀,且多代錢之例,竝捧純錢,待明秋還作本色事,竝請令廟堂,稟旨,分付矣。本府農形,自初無愆,至於夏秋之交,果有豐穰之望,幾到垂成,忽遇風損,蓋七月念後之風,各路同然,而況此環海之地,受災尤甚,兼以鎭日東風,近一旬不止,而霜降隨至,無論田稼畓種,擧皆枯乾,然而莖葉尙茂,猶未覺其若是卒痒,及今滌場之後,始知其都歸無實,民情之驚怯,殆甚於自初判歉云者,守臣所陳,誠非過語,所請諸條,俱是道臣守臣,所已請者,而各施曲諒之典矣。餉還停代,旣許於南城,而本府秋事,幾無異於南城,則餉體雖重,民情宜恤,今年當捧條,依守臣所分等,竝許停代,各軍門留穀中,府民受食條,依府餉例,亦令分數停代,三道貿米錢事,當秋後作米,而元餉旣無以本色準捧,則亦難督令貿納,依近例純錢收捧,待明秋貿米添餉之意,分付,何如?傳曰,允。
宋文述,以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
宋文述,以兵曹言啓曰,因刑曹草記,今番監試初試時,一所攔入人,京居金英根·孫三得·金得伊·姜仁錫·申福景·朴壽謙,二所攔入人,京居洪彬,水原洪昌遠,京居申壬孫,文義金水萬,廣州金振鍾,仁川申禹行,京居李昌壽,高陽金舜基等,竝依律文,限己身降定水軍,令兵曹,定配所押送事,允下矣。攔入罪人金英根,慶尙道泗川縣水軍充定,孫三得公忠道舒川郡水軍充定,金得伊保寧縣水軍充定,姜仁錫平安道三和府水軍充定,申福景宣川府水軍充定,朴壽謙江原道平海郡水軍充定,洪彬蔚珍縣水軍充定,洪昌遠黃海道長淵縣水軍充定,申任孫康翎縣水軍充定,金水萬慶尙道機張縣水軍充定,金振鍾黃海道海州牧水軍充定,申禹行長連縣水軍充定,李昌壽慶尙道延日縣水軍充定,金舜基寧海府水軍充定,竝定驛子,押送之意,敢啓。傳曰,知道。
嚴耆,以義禁府言啓曰,卽接月令醫員卞鍾淳手本,則時囚罪人李洺,素患風痰之症,當此換節之時,咳喘苦劇,四肢不仁,食飮全却,實有難保之慮云。罪人病勢危重,則一邊保放,一邊草記,曾有定式矣。李洺姑爲保放之意,敢啓。傳曰,知道。
己巳九月三十日午時,上御誠正閣。左承旨入侍時,行左承旨李文會,假注書柳春東,記事官朴綺壽·李光文,以次進伏訖。上命書傳敎曰,明日出宮內門路,以協陽門爲之。又敎曰,來月初四日,親臨試士,當以大輪次爲之,殿座時刻,以寅時與卯正使之稟定矣,以何時爲定耶?文會曰,當以寅時稟定矣。上曰,寅時爲開東之前歟?文會曰,然矣。上曰,大輪次儀節,何如?文會曰,以大輪次擧行,則儀節與輪次大異矣。上曰,何以異耶?文會曰,輪次與節製無異,試官自政院差出,而大輪次則政府東西壁六曹三堂上,館閣諸員,竝入爲應參之員矣。上曰,對讀官,自其中出之耶?文會曰,六曹參議大司成及學敎授,皆爲對讀官,而若有不足,則入直玉堂·閣臣·騎郞,臨時加差矣。上曰,更無他例乎?文會曰,似無他例,而節目禮曹擧行矣。上曰,先朝有春塘臺親臨之例矣。文會曰,甲辰乙巳年,竝有親臨之例矣。上曰,出去後,詳知以入也。文會曰,步階板,例當擧行,而日字甚迫,何以爲之乎?上曰,今番則置之,可也。王大妃殿進御加味六君子湯,自今日停止事。出榻敎命退,承史以次退出。
上在昌德宮。停常參·經筵。
王大妃殿·惠慶宮·嘉順宮,遣承旨,朝夕口傳問安。答曰,知道。
宋文述啓曰,司僕寺內乘來言,捲簾毛帳,取稟。傳曰,捲三面。
傳于宋文述曰,侍衛軍兵毛具。
趙興鎭啓曰,禮貌官來言,百官稟旨就次。傳曰,知道。
李文會啓曰,臣以王大妃殿·惠慶宮·嘉順宮,問安進去下直之意,敢啓。傳曰,知道。
洪奭周啓曰,今日動駕,承旨當爲備員,而右副承旨嚴耆,以其親病,纔已須資出去,何以爲之?敢稟。傳曰,許遞。前望單子入之,待下批牌招察任。
承旨前望單子入之,李好敏落點。
李文會啓曰,明日親祭時,承旨當爲備員,行右承旨李好敏,更爲牌招,何如?傳曰,許遞。前望單子入之,待下批牌招察任。
承旨前望單子入之,金宗善落點。
洪奭周啓曰,今日王大妃殿·惠慶宮·嘉順宮,夕問安,何承旨進去乎?敢稟。傳曰,右承旨進去。
金宗善啓曰,臣以王大妃殿·惠慶宮·嘉順宮夕問安進去下直之意,敢啓。傳曰,知道。
趙興鎭,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
宋文述,以兵曹言啓曰,今十月初一日,立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
左議政金載瓚箚曰,伏以享禮,將擧於太廟,鑾御已戒於穀朝,區區歡幸,小大同情。仍伏念臣,職忝押班,禮重陪享,而病在心腹,居常呻頓,近當換節,益復添劇,又自昨夜,重患寒感,體栗肌熱,筋骸皆痛,痰盛喘短,咳咯欲絶,目下形症,表裏俱病,夕將出齋,勢難動作,曉當赴班,理必顚蹶,闕禮之罪,自無所逃,疾聲之呼,敢請重譴。伏乞亟降威命,以嚴邦憲,不勝幸甚。取進止。答曰,省箚具悉卿懇。愼節奉慮,卿其安心調理。仍傳于李文會曰,此批答,遣史官傳諭于左議政。
宗廟冬享大祭親行敎是時,亞獻官右議政金思穆,終獻官光恩副尉金箕性,進幣瓚爵官吏曹判書金羲淳,奠幣瓚爵官吏曹參議曺允遂,禮儀使行禮曹判書韓晩裕,薦俎官兼戶曹判書李晩秀,典祀官奉常正柳河源,廟司令權太應,宮闈令尙膳金振玉·安裕福·韓敬善·李鍾進,尙醞智達成·金宜祿,堂上執禮兵曹參議徐有聞,堂下執禮副司果李敬參,第一室執尊司僕正徐鼎輔,大祝應敎洪羲俊,祝史副司果朴蓍壽,齋郞副司果朴升鉉,捧俎官戶曹正郞李周憲,第二室執尊副司果朴孝成,大祝司諫尹尙圭,祝史副司果李鍾運,齋郞副司正李鐸遠,捧俎官司僕主簿申顯祿,第三室執尊兵曹正郞申光軾,大祝持平尹日逵,祝史副司果鄭度采,齋郞副司正朴宗心,捧俎官典簿金民淳,第四室執尊副司果柳聖儀,大祝副修撰朴大圭,祝史副司果朴鳴和,齋郞副司果尹孝植,捧俎官濟用判官趙鎭衡,第五室執尊副司果尹在陽,大祝副校理洪命周,祝史副司果李集運,齋郞典籍金圖遠,捧俎官刑曹佐郞成永愚,第六室執尊副司果尹之鉉,大祝修撰林景鎭,祝史副司果趙璜鎭,齋郞副司正南秉寬,捧俎官禮賓都事金命淵,第七室執尊副司果李東冕,大祝副司果朴宗琦,祝史副司果李,齋郞副司果鄭元善,捧俎官工曹佐郞李有秀,第八室執尊宗簿正姜彙玉,大祝副司果金,祝史副司果南吉寬,齋郞副司果金秀鍾,捧俎官尙衣主簿宋一衡,第九室執尊副司果李運植,大祝校理李止淵,祝史副司果朴奎壽,齋郞副司正朴長輿,捧俎官敦寧主簿朴祖壽,第十室執尊副司果申星模,大祝副司果韓耆裕,祝史副司果韓象默,齋郞副司正吳夏哲,捧俎官廣興主簿鄭東晩,第十一室執尊吏曹佐郞金載一,大祝副司果韓兢履,祝史副司果柳訸,齋郞副司正李墷,捧俎官軍資主簿鄭東晏,第十二室執尊副司果任㸁,大祝副司果李憲琦,祝史副司果兪應煥,齋郞副司正金裕憲,捧俎官尙衣僉正鄭漪,第十三室執尊副司果鄭取善,大祝校理趙琮鎭,祝史副司果李鍾穆,齋郞副司正柳榮五,捧俎官漢城主簿朴晩壽,第十四室執尊副司果金啓河,大祝獻納申在業,祝史副司果趙庭和,齋郞副司正李永昆,捧俎官掌樂主簿成進默,第十五室執尊副司果李永純,大祝副應敎鄭觀綏,祝史副司果李朝鉉,齋郞副司果申在植,捧俎官工曹佐郞金永受,盥洗位典籍文養老·金魯文,爵洗位典籍李埴,禮曹佐郞李慶旭,亞終獻禮曹正郞韓啓翼,掌牲令典牲判官朴民淳,協律郞掌樂正李重蓮,贊者引儀崔日運·成海默,謁者引儀高景漢,兼引儀金濟運,贊引兼引儀方禹規·吳仁昇,祭監監察朴孝臣·李厚敍,七祀獻官司饔僉正尹守晩,祝史禮曹佐郞金龍範,齋郞軍資奉事李裕慶,功臣獻官司宰僉正朴宗敬,祝史典籍李猉峻,齋郞義盈奉事鄭胄煥。
己巳十月初一日辰時,大駕詣宗廟。冬享大祭擧動入侍時,行都承旨洪奭周,行左承旨李文會,右承旨趙興鎭,右副承旨尹行頤,同副承旨宋文述,記事官李紀淵,假注書柳春東,記事官朴綺壽·李光文,檢校提學李晩秀,檢校直閣沈象奎·李存秀,檢校待敎朴宗薰,以次隨駕。通禮啓外辦,上具遠遊冠·絳紗袍,乘輿出宣化門。藥房都提調金思穆,提調沈象奎,副提調洪奭周曰,早朝勞動,聖體,若何?上曰,一樣矣。出進善門,通禮跪啓請,降輿乘輦。上乘輦,遂進發至廟門外,降輦乘輿,由東門以入,至降輿所降輿,通禮前導,入齋殿。上曰,入齋室後,問安勿爲之。出榻敎少頃,通禮跪啓外辦,上具冕服以出。奭周進圭,上執圭,仍詣望廟樓版位西向立。引儀唱行禮,上行四拜禮訖,仍詣廟內第一室奉審。次詣各室奉審,竝如上儀訖。通禮前導詣省器位,視滌濯,執事者,以次擧羃告潔。上仍詣永寧殿,行望殿禮如上儀,詣殿內奉審,省器亦如上儀訖,出殿門。原任大臣李時秀,右議政金思穆曰,勞動之餘,聖體,若何?上曰,一樣矣。還御齋殿。上曰,展拜後,問安勿爲之。出榻敎省牲時至,上具遠遊冠·絳紗袍,詣省牲位南向立。禮儀使韓晩裕跪啓請省牲。掌牲令,率其屬牢牲北向,擧手曰,腯,諸大祝,各巡牲一帀。西向擧手曰,充,俱還復位。省牲訖,禮儀使導至齋殿門外,跪啓請釋圭。奭周受圭,上入齋殿。仍敎曰,省牲省器後,問安勿爲之。出榻敎諸臣以次權退。
上在昌德宮。停常參·經筵。
親祭罷後,內閣·政院·玉堂·藥房·朝廷二品以上·六曹堂上口傳問安。答曰,知道。
還內後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房經宿口傳問安。答曰,知道。
大殿,朝廷二品以上·六曹堂上經宿口傳問安。答曰,知道。
金宗善啓曰,司僕寺內乘來言,捲簾毛帳,取稟。傳曰,捲三面,毛帳置之。
趙興鎭啓曰,明日常參·經筵,取稟。傳曰,停。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李文會啓曰,同副承旨宋文述,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,朴宗薰落點。
傳于趙興鎭曰,禮房承旨,馳詣社稷,奉審摘奸以來。
金宗善啓曰,卽者義禁府都事來言,今日還宮時,駕側鳴錚罪人復一,移送秋曹云矣,敢啓。傳曰,知道。
以右副承旨朴宗薰牌不進罷職傳旨,傳于趙興鎭曰,只推。
金宗善啓曰,禁衛大將李光益,明日南關王廟,修改出去矣。兼帶左邊捕盜大將所佩命召及大將牌·傳令牌,何以爲之?敢稟。傳曰,仍佩往來。
金宗善啓曰,行大司憲李直輔,掌令金直淳·宋啓榦,持平洪百儀在外,尹日逵牌不進,執義未差,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
傳于李文會曰,左承旨入侍。
洪奭周啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判竝更牌招,何如?傳曰,允。參議只推,一體牌招。
洪奭周啓曰,吏曹判書金羲淳,參判李肇源,參議曺允遂再牌不進推考傳旨及罷職傳旨,今方捧入,而開政命下之後,連事違召,事甚未安,判書陳疏,參判所當更請牌招,而係是一日三牌,何以爲之?敢稟。傳曰,參議只推,與判書·參判更爲牌招。
洪奭周啓曰,吏曹參議曺允遂三牌不進,依定式,禁推傳旨捧入之意,敢啓。傳曰,知道。
以吏曹參議曺允遂三牌不進禁推傳旨,傳于洪奭周曰,分揀。
趙興鎭啓曰,卽者副修撰朴大圭,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
趙興鎭,以弘文館言啓曰,本館下番闕直,事甚未安,修撰林景鎭,卽爲牌招入直,何如?傳曰,允。
以修撰林景鎭牌不進罷職傳旨,傳于趙興鎭曰,只推。
趙興鎭,以奎章閣守宮檢校提學意啓曰,夜間閣內諸處無事之意,敢啓。傳曰,知道。
趙興鎭,以禮曹言啓曰,卽接永禧殿·景慕宮員等所報,則今初四日,親臨大輪次試取時,令參奉俱爲觀光云。莫重之地,不可曠直,依定式,令吏曹,以成均館官員,口傳啓下,以爲代直之地,何如?傳曰,允。
金宗善,以兵曹言啓曰,部將朴祥煥受由在外,過限未上來,依法典改差,何如?傳曰,允。
金宗善,以御營廳言啓曰,依定奪,集賢門入直禁衛營軍,以本廳京中哨軍,今十月初三日替代,而每三日,二十名,哨官一員率領,輪回入直之意,敢啓。傳曰,知道。
金宗善,以義禁府言啓曰,卽接月令醫員朴宗峻手本,則時囚罪人鄭東榦,素患風眩之症,處冷添劇,寒熱往來,四肢如束,食飮全却,症形危重云。罪人病勢如此,則一邊保放,一邊草記,曾有定式矣。鄭東幹,姑爲保放之意,敢啓。傳曰,知道。
金宗善,以刑曹言啓曰,今十月初二日動駕時,衛外擊錚罪人李復一,卽商輅子也。渠父負犯,是何等劇逆,典刑未施,輿憤尙激,而王府丹書,鐵案昭揭,則敢以伸冤二字,胡亂爲說,肆然瀆擾者,萬萬驚惋,其在杜亂萌·嚴隄防之道,不可以尋常鳴冤,一例捧供,原情勿施,其罪狀,自臣曹,考律嚴勘,何如?傳曰,允。放送。
事變假注書鄭弼漢狀啓內,臣於今九月二十一日戌時量,敬奉聖諭,本月二十七日申時量,馳到于全羅道茂朱府行大司憲李直輔所住處,傳諭是白乎,則以爲,臣自伏聞國有大慶,尤不勝犬馬之私,謹以尺疏,粗伸舞蹈之誠,不自意,邇列傳宣聖批,十行絲綸,愈往愈隆,有非螻蟻眇末,所敢承當,伏地震恐,措躬無所。臣於庚申春,祗承先大王敦召之命,進參於三加之禮,奉冊之時,紫禁慶會,恍如隔晨,而又玆無前之慶,曠越千古,歡聲和氣,洋溢寰宇。此旣爲祖宗朝積德累仁之報,而亦由我聖上,基命宥密,克享天心之致也。伏願益加勉勵於祈永之方,則陟降之靈,嘉悅無窮,尤當如何哉?竊惟元子宮,龍鳳之姿,天日之表,滿廷諸臣,早晩皆有爭先睹之時,而至於臣,則以卑賤之跡,大耋之年,無由更進雙闕,仰瞻岐嶷之容,竊聽洪亮之音,默念今昔,只切傾葵之忱而已。若其隆疾沈篤,殘喘奄奄之狀,前後章奏,披露無餘,其何敢更事覼縷,仰瀆崇嚴乎?只伏乞仁天垂惻,曲賜諒察,鐫改兩任,收還召命,以爲終始生成之澤焉。史官傳諭之停止,頃蒙允許,尙此感祝,矧當三南大歉之中,驛路廚傳,皆爲巨弊,從今以後,特命更遵前規,地方官傳批,千萬顒望云矣。臣則仍爲復路緣由馳啓云云。
吏曹判書金羲淳疏曰,伏以天錫聖嗣,寶籙無疆,禮展太室,鑾蹕穩旋,臣民慶忭,大小同情。仍伏念,臣之忝叨見職,今已兩月餘矣。匪據之懼,不衷之憂,懍乎若淵谷之在前,而除命之初,祈懇不獲,因仍泯默,越至于今者,蓋以義分至嚴,强聒多悚,黽勉冒膺,處若固有,而若其心之憂懼,日積一日,未嘗食息之暫安也。嗚呼,臣之闇劣寡陋,無一能焉,殿下固已俯燭之無遺,而猶且縻以是職者,蓋亦試可乃已也。今所以試之臣者,亦已多矣,而不見其可,則斯可以已矣。況任重而不能稱塞,則釁咎生焉,務繁而莫可平理,則悔吝積焉,此從古所患,而臣乃冥行不已,擿埴爲事,則釁咎之生,悔吝之積,蓋不可勝言。此臣之所憂懼不自安者,而迺者政通事,至被大僚之論斥,於是乎臣之咎悔尤大矣。夫名器,朝家之所愼惜也,而任銓衡者,不少嚴謹,此其罪當何如也,一通五六間,雖有一二其例,而臣不可以此自恕,相臣所論,事理則然,臣誠懣然愧服之不暇,而抑臣重有悶蹙者,陞擬儒臣,欲以開新進進步之階,而緣臣疎謬,新進苟或以爲難安之端,則臣亦顧安得晏然而已乎?然臣之辭免之計,不惟以此一事而然。凡人之性,有智愚昏明之別,愚者難以使之智,昏者難以使之明。若臣者,愚且昏甚矣,而其於事爲政注,猶且强而行焉,則是無異於暗室之捫燭,惡醉而强酒,將不免顚頓狼狽,而莫之能救矣。仰惟聖明所以授任於下者,豈亶使之若是而已乎?亦豈或如是,而莫之憂乎哉?臣雖無狀,粗聞去就之節,自有其義,可以去而不去,則爲非義也。臣爲是懼,業欲一疏籲有日矣,而亦念疏籲,適在推緘之後,則人之不諒臣者,謂臣之因此求去,此則大非臣本情也。纔已進身於駿奔之役,繼因政命之下,輒敢洊犯違傲,披瀝衷懇,仰瀆凝旒之聰。伏乞聖慈,俯垂諒察,亟遞臣所帶之職,俾沐生成之澤,仍治臣瀆擾之罪,以昭法紀之嚴,不勝大願。臣無任云云。答曰,省疏具悉。大臣問備之請,亦可謂足矣。卿何必深引?勿辭入來開政。
水原留守金履翼疏曰,伏以元良誕生,宗社奠磐泰之安,聖孝增摯,仙寢展霜露之感,臣民均忭,外內俱仰。仍伏念臣,賦性庸愚,與世齟齬,猥荷再造罔極之恩,濫叨一方保釐之任,瞻依象設,益切於乎不忘之思,殫竭駑鈍,願效追先報今之忱,而其奈年衰而病痼,去益知淺而慮短,隨處生疣,無往非罪,況於三年荐歉之餘,又當四野無靑之歲,民情遑急,而奠接沒策,公儲罄竭,而牽補無階,夙宵煼煎,罔知攸措,畢竟僨誤,可立以俟,第念救荒之要道,莫先俵災之均適,故若値非常之歲,必有非常之請,下之所以陳籲,上之所以曲施者,誠恐一夫一婦之或致顚連也。苟於此而一或疎漏,當減而不減,當給而不給,則其爲失實一耳。臣與判官,抽栍摘奸,務盡十分精實,强等一境優劣,仰請朝家之處分,猶恐民生之怨咨矣。卽伏覩廟堂之所俵下者,則再次劃給,合爲二千三百七十五結,比臣狀請之數,減削爲一千結零矣。蓋本府元帳付五千餘結之內,除其雜頉,則實結爲三千五百三十四結零。今此三千餘結之請,以外面驟看,雖謂之擧一府全災,未爲過語,而若其無土免稅及復戶七百四十三結,統以計之,則其摠爲四千二百七十七結零。以此推之,所請之災,只是四分之三矣。嗚呼,今年災荒,前古所無,自春徂夏,一直亢旱,川澤俱涸,沿野盡赤,凡係人食,無一可論,近百歲老農,尙以爲平生所未覩所未聞云爾,而以臣所見言之,較諸壬寅之歉,不啻爲倍蓰,而今玆所俵之災,比壬寅所得之二千四百八十九結,百有餘結,猶爲不足,今乃於倍蓰壬寅之荒年,反俵以不及壬寅之災結,則惟玆不足之數,勢將白地而徵,唉彼濱死之民,抱此切骨之冤,只自呼天而已,豈忍坐視爲哉?廟堂之初許再許,俱出視本府逈異之意,前削後削,實緣爲經費細商之計,到今更煩,誠極悚悶,而大抵本府土地之攸出,俱係本府支放之所需,凡玆應用之欠縮,與夫措劃之無路,尙爲目下之切悶,其敢分外之加請乎?因此而臣竊有素心之仰暴者。凡人做事,皆不出常情之外,則常情之中㝡關捩者,利害是也,利於彼則害於此,勢所固然。今夫請災之擧,臣豈可已而不已哉?多得之,則上而惟正全減,而國用空蕩,下而稍廩自削,而官廚冷落,此非常情之所樂爲也。始也過實而報,終焉如數而得,俵之旣均,若有餘者,則其將濫分耶,抑亦還納耶?掩諱不得,區處極難,此非常情之所可爲也。夫旣利害之如彼皎然,而尙且呼籲之若是未已者,此可見民事之萬萬危遑,臣心之萬萬切迫矣。廟堂之減削,未必致疑於濫報,賤臣之憂慮,誠恐多負於素心,臣於此,尤不勝抑塞悶阨之至。幸於此際,得伏見兩湖道臣處,傳敎下者,則諄諄絲綸,字字惻怛,如傷若保之盛德至意,洋溢於辭表,臣拜擎莊誦,欽仰贊歎,自不覺感涕之被面也。噫,彼兩湖之歉,固已孔酷,而顧此本府之荒,實與相等,則當此可言之會,尤豈敢不思所以終始導達,以副我殿下軫念本府,特異諸道之盛意哉?且念窮民接濟,嗣歲種糧,實無他策,惟在還分,本府留庫之各穀,本纔萬餘,來頭當捧之數爻,必不滿萬,而計其應付還戶,多至萬有七千,以此排巡,其勢末由,至若賑穀區劃,方此恭俟朝令,而倘無措處,民將盡劉,百爾思量,惟有一條,本府所在紙所貢物之逐年應下者,自今限十年引下,貿米而發賣民間,待秋而捧給紙所,使之及今措備,得以如前進排,在本廳實爲不費之惠,於民生將見拯溺之效,而事係格外,閱月囁嚅,憂迫目前,據實冒陳。伏乞聖慈,深軫闔境切急之狀,特推曠古稀有之典,災結之不足,令廟堂依所請準給,紙所之貢物,使該廳,限十年預下,俾紓民力一半分,則不但一隅群生之萬幸而已。臣無任云云。答曰,省疏具悉。賑資朝家之所區劃,貢價先下,豈不苟且之甚乎?災結事,令廟堂稟處。
副校理朴大圭疏曰,伏以臣,頃蒙恩暇,安意扶護,子母相對,感祝靡極,而由限已過,母病尙苦,間違召命,自切悚惶。此際親祼有命,陪享義重,强抑情私,雖不得不出齋扈鑾,而臣之離違病母已三宿,且接家信,則臣母宿症,挾感添劇,貼席委頓,飮啖全却,神精轉瞀,促臣歸省,方寸如灼,玆敢忙控短籲,冒犯擅離。伏乞聖慈,俯垂矜諒,亟遞臣職,仍勘臣罪,以肅朝綱,俾安私分,千萬幸甚。臣無任云云。省疏具悉。爾其勿辭救護。
己巳十月初二日子時,上行宗廟。冬享大祭入侍時,行都承旨洪奭周,行左承旨李文會,行右承旨金宗善,左副承旨趙興鎭,右副承旨尹行頤,同副承旨宋文述,記事官李紀淵,假注書柳春東,記事官朴綺壽·李光文,檢校提學李晩秀,檢校直閣沈象奎·李存秀,檢校待敎朴宗薰,以次侍立。通禮跪啓外辦,上具冕服以出,禮儀使前導,至東門外,禮儀使跪啓執圭,奭周進圭,上執圭,入自正門,詣版位,西向立。禮儀使啓請行事,軒架作保太平之樂,保太平之舞。作樂八成,上行四拜禮,仍行晨祼禮。禮儀使前導,詣盥洗位,盥手訖,陞自阼階,詣第一室尊所西向立,登歌作保太平之樂,保太平之舞。仍詣神位前北向跪。奭周奉香盒,宗善奉香爐跪進。上三上香。奭周奠爐于案,進幣瓚爵官奉瓚跪進,上執幣獻幣,以幣授奠幣瓚爵官,奠于案,引儀唱俯伏興平身,上詣各室,上香祼鬯獻幣,竝如上儀,降自阼階復位,少頃行初獻禮。禮儀使前導,陞自阼階,詣第一室尊所西向立,登歌樂作,如初儀,進幣瓚爵官酌醴,奉爵跪進,上執爵獻爵,以爵授奠幣瓚爵官,奠于神位前。大祝進讀祝文訖。引儀唱俯伏興平身。上次詣各室,爵竝如上儀訖,降自阼階復位,謁者引亞終獻官,行亞終獻禮,禮儀使啓請詣飮福位。飮福訖,降復位,行四拜禮,仍詣望燎位燎訖,禮儀使跪啓禮畢,還御齋殿。少頃通禮跪啓外辦,上改具遠遊冠·絳紗袍,乘輿由東門以出,至降輿所,降輿乘輦,遂進發至敦化門,由進善門·肅章門·協陽門。上命出標信,解嚴還內,諸臣以次退出。
己巳十月初二日午時,上御誠正閣。左承旨入侍時,行左承旨李文會,假注書柳春東,記事官朴綺壽·李光文,以次進伏訖。上命書傳敎曰,政官牌招開政。又敎曰,今日何承旨不爲仕進乎?文會曰,同副承旨,不爲仕進矣。上曰,何故耶?文會曰,有實病云矣。上曰,今日是何齋日,而有留院上疏耶?文會曰,水原留守上疏,姑未入之矣。上曰,今日當入之乎?文會曰,今日禮房承旨,傳香之日,似以是爲齋戒矣。上曰,何處傳香耶?文會曰,社稷紅箭門修改,奉常寺神室修改時,行告由祭矣。上曰,紅箭門則向日爲風所傷,當修改告由,而奉常寺則何以修改,而又無獻官單子耶?文會曰,奉常寺,則南公轍以提調進去,社稷告由,則洪義浩俄以獻官進去,禮房承旨傳香後,仍爲奉審出去矣。上曰,太廟修改,則以時用齋,而社稷告由,則似不以齋日用之矣。若以齋日用之,則昨日還宮時,不當用樂而用之矣。文會曰,再明日殿座時刻,以寅時書入,而入門之士,似甚多矣。三更前開門先入然後,可無窘速紛挐之患矣。上曰,不必然矣。殿座後開門入之,可也。文會曰,門路不可不廣開,當前期稟定矣。上曰,弘化東西挾門,月覲·集春等門,當爲竝開,俄於兵曹節目,稟定磨鍊矣。上曰,政官申飭,使之初牌出仕也。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·藥房翌日口傳問安。答曰,知道。大殿,朝廷二品以上·六曹堂上翌日口傳問安。答曰,知道。
藥房都提調金思穆,提調沈象奎,副提調洪奭周啓曰,親祼太廟,聖慕克伸,徹宵將事,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,玉堂備員間,視事頉稟之意,敢啓。傳曰,知道。
趙興鎭啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
趙興鎭啓曰,禁衛營將官來言,今日本營軍兵,日次私習云矣,敢啓。傳曰,知道。
趙興鎭啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,右副承旨朴宗薰,今日不爲仕進,卽爲牌招,何如?傳曰,允。
傳于金宗善曰,右承旨入侍。
趙興鎭啓曰,今日政新除授臺諫,待下批一體牌招,何如?傳曰,允。
李文會,以弘文館言啓曰,本館下番闕直,事甚未安,修撰林景鎭,旣有只推之命,與今日政新除授玉堂,待下批竝卽牌招,以爲推移入直之地,何如?傳曰,允。
有政。吏批,判書金羲淳進,參判李肇源牌不進,參議曺允遂牌不進,行都承旨洪奭周進。以金星甲爲執義,韓耆裕爲修撰,韓兢履爲副修撰,金明淳爲禮曹參判,吳泰賢爲右尹,申在植爲典籍,李晩榮爲孝昌墓守衛官,魏迪喆爲眞寶縣監,承文正字二單朴長輿·柳春東,僉知趙鎭淳,今加嘉善,朝官年八十加資事承傳。再政。以朴宗稷爲中部令。
兵批,判書朴宗慶進,參判韓致應病,參議徐有聞進,參知韓始裕入直進,行右承旨金宗善進。啓曰,南兵使,慶尙左兵使,今當差出,而擬望之人乏少,他道兵使·水使及同道守令,竝擬,何如?傳曰,允。以李存秀爲同知,任希存爲副摠管,李龜容爲僉知,李漢極爲宣傳官,申應祿爲部將,金爔爲南兵使,李晢爲慶尙左兵使,黃仁燁爲公忠兵虞候,護軍單閔耆顯·李好敏,副護軍金相休·李永老·朴宗臣·權丕應·徐有望·韓永逵·韓義運·宋文述·李秉文,副司果宋旼佑,竝單付。再政。以吳準常爲都摠經歷,李井會爲訓鍊僉正,崔朝岳爲公忠兵使。
以修撰林景鎭·韓耆裕,副修撰韓兢履牌不進罷職傳旨,傳于李文會曰,只推。
趙興鎭啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于趙興鎭曰,只推。
傳于趙興鎭曰,明日出宮門路,以協陽門爲之。
李文會啓曰,明日親臨大輪次試取時,應參諸臣,竝待開門牌招,何如?傳曰,允。
以全羅監司李冕膺狀啓,礪山府民家失火事,傳于金宗善曰,此道失火,聞甚矜惻,不可不別加顧恤,令該道,會外穀各一石式題給,元恤典外,別加顧恤事,廟堂措辭分付。
以江原監司鄭尙愚狀啓,江陵府民家失火事,傳于金宗善曰,許多民戶之如是燒燼,聞甚矜惻,元恤典外,別加顧恤事,廟堂區劃,分付。
趙興鎭,以備邊司言啓曰,水原留守金履翼上疏批旨內,災結事令廟堂稟處事,命下矣。取見其疏本則以爲,廟堂之再次劃給,合爲二千三百七十五結,比臣狀請之數,減削爲一千結零矣。本府元帳付五千餘結之內,除其雜頉,則實結爲三千五百三十四結零。今此三千餘結之請,以外面驟看,雖謂之全災,未爲過語,若與無土免稅及復戶七百四十三結,統以計之,則其摠爲四千二百七十七結零。以此推之,所請之災,只是四分之三,其不足之數,勢將白地而徵,令廟堂依所請準給爲辭矣。守臣之一請再請,至於疏請,可見其切悶之勢,依請準許,固無不可,而廟堂之一劃再劃,終不可盡劃,亦豈無料量而然也?近年極災,無過壬寅,而今此所請,有浮於壬寅,公家區劃,自有等節,自初靳持,誠不無所據矣。所請今又至三,限三百結加劃,則比壬寅,尙有近二百結之加矣。使之依此分俵,何如?傳曰,允。
趙興鎭,以刑曹言啓曰,東萊居王世韋,本以卑微之類,出沒京洛之間,蹤跡閃忽,行止悖戾,爲世指目,厥惟久矣。乃於今番慶科,冒稱幼學,攔入二所場內,謂以懸題之不爲遍及,首起閙端,敺打多士之狀,萬口喧傳,衆目難掩。故自臣曹,譏捕査問,則其首倡作亂之罪,箇箇遲晩矣。謹按律文,則大典通編諸科條有曰,大小科場,不錄名攔入,首倡作挐者,幼學以下,限己身降定水軍。依此律照勘,王世韋降定水軍事,依例,令兵曹定配所押送之意,敢啓。傳曰,知道。
趙興鎭,以兵曹言啓曰,因刑曹草記,今番監試初試時,二所不錄名攔入,首倡作挐罪人,東萊居王世韋,依律文,限己身降定水軍,令兵曹定配所押送事,允下矣。攔入罪人王世韋,咸鏡道慶興府西水羅鎭,水軍充定,定驛子押送之意,敢啓。傳曰,知道。
趙興鎭,以義禁府言啓曰,明日親臨春塘臺應製時,本府都事,皆爲赴擧,只有武都事一員,本府入直,而當直入直都事,公事回公都事,靑陽門·弘化門·月覲門·集春門·通化門禁亂都事,無以推移,假都事七員,令該曹口傳差出,以爲分排之地,何如?傳曰,允。
李文會,以內醫院都提調·提調意啓曰,年例各殿進上,臘藥所用牛黃八十八部九分九里七毫,麝香二百三部二分四里八毫及自今年加入牛黃五部二分八里六毫,麝香二十一部七分三里六毫,竝令戶曹·宣惠廳分排,而丙申定式,牛黃十六部九分六里七毫及自今年加入牛黃五部二分八里五毫,以本院春秋兩等元貢外,取用,何如?傳曰,允。
趙興鎭,以禁衛營言啓曰,臣光益進詣南廟有頉處,看檢修改後,別單書入之意,敢啓。傳曰,知道。
趙興鎭,以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
上護軍朴宗來疏曰,伏以親祼禮成,聖慕克伸,鑾蹕䌥旋,玉體萬康,喜忭之忱,小大同情。仍伏念,臣之父母墳山,在於京畿楊州地,而臣猥承專對之任,行期只隔數旬矣。況當霜露之節,益增松楸之戀。玆敢略陳短章,仰瀆崇嚴。伏乞聖慈,特許臣由暇,俾趁出疆之前,得以往省,以伸至情,千萬幸甚。臣無任云云。答曰,省疏具悉。卿其往省焉。
兵曹判書朴宗慶疏曰,伏以侵夜將事,聖慕克伸於親祼,瞻星夙駕,群情胥悅於穩旋。仍伏念臣,猥荷寵擢,濫膺重寄,惶隕危懼,如集于木,一疏蘄免披瀝底蘊,文雖短而意則長,竊冀聽卑之天,俯施曲遂之仁,而反紆鄭重之溫批,至勉對揚之丕責,擎讀感泣,身非己有,竟不免冒沒受符,祗承恩命,周旋於陪衛之班,黽勉政注之席,居然行大司馬事,恬若固有,臣實自悚,人將謂何?歷日經月,忽忽焉如醉若驚,臣於殿下之前,豈忍一毫飾讓,而有此言哉?聖朝官人,惟公與明,以臣之處地,而簡在剡擧之外,則非詢同之公也。以臣之才具,而任以蒐乘之權,則非則哲之明也。累聖政而招物議,諒非細故,此臣之所大懼者。況臣苫堊餘生,蒲柳先秋,凜如癃病之狀,淵鑑之所俯燭也。深居調息,罕與人接,耐煩則眩若搖旌,遇寒則縮似蟄坏,其何以左右莅簿,朝夕延賓,强而行之,以效一日之職乎?畢竟隳軍國之務,失靺韋之望,可立而俟,由公由私,惟有早自引退,遵古人陳力不能之訓而已。悃愊衷懇,罄玆無隱,想不待臣言之畢,我殿下必哀憐而體諒之矣。且伏念,臣之父母墳山,在於驪州地,而闋制以後,尙闕展掃,濡露爲霜,時物屢改,迨此往省,情理切急,宿舂還往,當費旬日,而見帶重任,呈暇罕例,臣安得不仰首陳暴,而庶幾我天地父母之惻然垂念也?玆敢齋沐治疏,冒干崇嚴,伏乞聖慈,俯賜矜察,亟解臣本兵之任,俾安私分,兼伸至情,不勝千萬顒祝。臣無任云云。答曰,省疏具悉。卿其勿辭往來焉。
右副承旨朴宗薰疏曰,伏以臣於日昨,忝在院中,參聞於嶺·湖放未放判付之頒布矣。臺言峻發,厚被譏斥,而身鎖試院,漠無聞知,未克隨諸僚後,與共去就,鞶帶之恩,適在此時,感激惶恧,益切于中,曾未數日,又奉此除,顧何敢抗顔復躡於僨誤之地乎?夫職在喉舌,不念隄防之嚴,莫恤義理之重,則此其爲罪,合置何辟,且臣之所羞愧咎恨者,迺以此事,鎭日瀆擾,徒歸屑越之科,畢竟頒下,未遂繳還之願,譏評之來,無以自解,司直之論,受以爲過,見職辭受,無可擬論,恩召儼臨,末由趨承,敢控短籲,仰瀆崇嚴。伏乞聖明,亟許鐫遞,以謝人言,仍治臣失職之罪,以靖私分,千萬幸甚。臣無任云云。省疏具悉。爾其勿辭察職。
己巳十月初三日午時,上御誠正閣。右承旨入侍時,行右承旨金宗善,記事官李紀淵,記事官朴綺壽·李光文,以次進伏訖。上曰,明日宮城門放鑰,差早擧行,可也。宗善曰,殿座時刻,在於寅正,罷漏後卽爲開門矣。上曰,明日當出各題,京外生進及監試初試發解人,與其外幼學,各製一題,以爲分呈區別之地,可也。宗善曰,若有京鄕分試之命,則紙頭各書道名,卽已例也。今亦依例書呈之意,分付,何如?上曰,今旣有生進幼學分題之命,京鄕分別,無甚關焉,不必定規分付,任他爲之,無妨矣。宗善曰,儒生入場門路,兵曹以弘化東·西挾及集春·月覲四門,已稟定矣,而多數儒生,未明入場,必有紛雜致傷之慮,通化門及宣仁門,竝爲許入,好矣。上曰,宣仁門則軍兵磨鍊,又將爲弊置之,而通化門則一體許入,可也。又敎曰,明日當拆榜呼名儒生,使之勿出等待,可也。因命退,承史以次退出。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵呈辭,監察茶時之意,敢啓。傳曰,知道。
金宗善啓曰,今日殿座,承旨當爲備員,而右副承旨朴宗薰,不爲仕進,卽爲牌招,何如?傳曰,允。
傳于金宗善曰,侍衛軍兵毛具。
傳于金宗善曰,大輪次表居首三下一進士尹景鎭,直赴殿試,之次三下幼學鄭亨逵,進士睦台錫·洪百淳·韓喆裕,竝直赴會試,之次次上生員李宜鉉·兪殷柱·李儒駿,幼學柳泳根,進士柳瑞,竝給二分,其餘進士宋暹等七人賞格,賦居首三下一幼學南敎重,直赴會試,之次三下幼學白宗坤·李漢翼·鄭敎默·李憲球·洪蓍燮·申義朝·鄭毅容·申在博·趙冀永,之次草三下幼學李秉九·李鍾翼·朴齊民·具秉魯·洪遠謨·李奎秀·李寬溥·尹秉默·崔慶萬·李東輔·尹行可·崔弘海·韓敬大·趙耆洛·張志默·金震澤·徐明輔·白東佐·洪秉懿·朴熙豐,之次次上幼學沈興祖等,竝直赴二所監試會試,其餘幼學崔承憲等二十人賞格,詩居首三下一幼學李相䕫,直赴會試,之次三下幼學趙碩源·李昇逵·韓重履·李鼎臣·金鎤·南義玄·李鳴遠·金來淳·尹萬善,之次草三下幼學蘇志公·趙在祐,業儒李英達,幼學張鎭元·李璿榮·徐有汝·尹行德·金克淵·姜時永·趙鶴年·鄭五錫·崔彙·李鼎在·申糾·許熽·權永稷·金翼淳·許漸·洪秉大·閔章勳,之次次上幼學洪冕周等,竝直赴監試會試,其餘幼學南履綏等二十人賞格。
李文會,以弘文館言啓曰,本館下番闕直,事甚未安,修撰林景鎭·韓耆裕,副修撰韓兢履,旣有只推之命,竝卽牌招,以爲推移入直之地,何如?傳曰,允。
以修撰林景鎭·韓耆裕,副修撰韓兢履牌不進罷職傳旨,傳于李文會曰,只推。
以右副承旨朴宗薰牌不進罷職傳旨,傳于金宗善曰,只推。
金宗善,以都摠府言啓曰,今日入直內三廳武兼禁軍及軍兵等,當爲中日習射,而殿座相値,不得設行之意,敢啓。傳曰,知道。
己巳十月初四日寅時,上御春塘臺。親臨大輪次儒生別試試取入侍時,行都承旨洪奭周,行左承旨李文會,行右承旨金宗善,左副承旨趙興鎭,同副承旨尹行頤,記事官李紀淵,假注書柳春東,記事官朴綺壽·李光文,檢校直閣李存秀,以次侍立。鼓三嚴,通禮跪啓外辦,上具冕服乘輿,出協陽門,由靑陽門至春塘臺,降輿陞座。奭周曰,弘文提學朴宗慶,昨夜牌不進,而今始入來,昨夜違牌則勿施,而以承牌例施之,似好,故敢此仰達矣。上曰,昨日違牌勿施,則例爲承牌耶?奭周曰,然矣。上可之。仍敎曰,夜亦有懸題之例乎?奭周曰,臣未的知其例矣。上曰,卽今懸題,何如?宗善曰,未明而懸題,則照看於火光之中,近者可見,而遠者難見矣。且許多儒生,未盡入門,似不如待明而懸題矣。上曰,入場之士,數可幾許,而今幾入門耶?奭周曰,臣未的知其數,而入場者,似過半矣,且有流入者矣。上曰,十處懸題,使多士遍觀,好矣。宗善曰,十處懸題,只於謁聖有之矣。上曰,然則八處懸題,可也。又敎曰,天明尙遠耶?宗善曰,多士盡入之後,試官行禮,則幾至天明矣。上曰,待儒生盡入而入稟,可也。仍入小次,少頃,上出幕次,試官右議政金思穆,檢校提學金祖淳·李晩秀,檢校直提學朴宗慶,右參贊吳載紹,大提學南公轍,藝文提學沈象奎,吏曹判書金羲淳,禮曹判書韓晩裕,刑曹判書朴崙壽,知春秋金啓洛,大司成權常愼,同春秋趙弘鎭·洪奭周,吏曹參判李肇源,禮曹參判金明淳,兵曹參判韓致應,工曹參判林漢浩,對讀官吏曹參議曺允遂,戶曹參議元在明,兵曹參議徐有聞,兵曹參知韓始裕,刑曹參議金愚淳,中學敎授金箕殷,東學敎授徐鼎輔,西學敎授金學淳,南學敎授朴大圭,待敎朴綺壽,校理趙琮鎭,兵曹佐郞姜學濬等,率儒生,行四拜訖,仍爲就座。思穆曰,侵曉勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。仍命書試題。祖淳承書表題,擬周群臣賀文武之道一弛一張,限午時,生進監試初試人應試。晩秀承書賦題,罔不在厥初生自貽哲命,限午時,幼學應試。公轍承書詩題,憂國願年豊,限午時,幼學應試。上曰,限申時,何如?祖淳曰,殿庭科例,限午時,若限申時科次,似太暮矣。上曰,限午時而多士可盡呈券乎?宗善曰,今爲卯時,雖限午時,優爲呈券矣。思穆曰,幼學蔭官,當觀何題乎?上曰,以賦題觀之,可也。祖淳曰,以蔭官而爲小科初試,則無所用矣。上曰,然則與生進同觀,表題書頭,各懸京鄕以入,可也。左副承旨趙興鎭,別兼春秋鄭觀綬,注書李紀淵,左通禮洪時溥,右通禮金熙華,兵曹正郞李仁迪,竝對讀官加差下事。出榻敎興鎭等追入行禮,仍爲就座。上曰,雨傘何爲入場耶?宗善曰,今日入場之時,雨具不待下敎,擅自許入,事極駭然。當該禁亂官及成均館官員,所當重勘,而本院請推之外,無他可施之罰,何以爲之乎?上曰,事過後,令該府拿問處之,可也。出擧條上曰,何不懸題耶?宗善曰,俄有八處懸題之命,而只設前面懸題板,故未及懸之矣。上曰,先懸於前面,次次懸之,可也。宗善承命懸題。思穆曰,今番試取,幾人乎?上曰,先爲多取,而定數,則科次時,當有下敎矣。仍入小次,少頃,上出幕次。敎曰,表壯元外,更取十七人,詩賦壯元外,各取五十人,可也。思穆曰,今日儒生,不備火具,而編次似至昏黑,待出榜而出門,則似有紛挐致傷之慮,何以則好乎?上曰,然則表居首,先爲拆榜後,儒生出送,詩賦則還內後,試官自賓廳出榜,可也。思穆曰,以此曲軫之聖意,曉諭多士,好矣。上可之。宗善出傳。宗慶曰,兩湖騎兵,限麥秋停番,仍勿收布事,自廟堂草記蒙允矣。雖値大無之歲,在前無全一道停番之例,如癸卯·癸丑·甲寅之告歉,有加於今年,而待年分尤甚邑,停番收布,其後戊午換番收布,此皆已例之昭在。今番廟堂之草記,雖出於蠲恤之至意,停番已是施惠,則身布之從以勿徵,曾無已例。且其尤甚稍實之混入停番,亦無義意,雖以本曹事勢言之,兩湖四當之停番雇立,所費不下五千金,此猶餘事,闕門各處,廟社·殿宮雇立代把,事體所在,萬萬疎忽,待年分上來,考據已例,令廟堂更爲稟處,似好,故敢此仰達矣。上曰,依甲寅年例爲之,可也。出擧條宗慶曰,禁衛鄕軍,限麥秋停番,依乙卯年例,建陽門·銅龍門兩處,入直禁衛軍九十名,代以御營鄕軍五十名,集春營入直軍四十名,使之分直,而西營入直禁衛軍四十名,集春營入直軍四十名代,竝令訓局軍替直,何如?上曰,依爲之。出擧條上曰,表居首當賜第,先爲書等拆榜。公轍書等。宗善拆封讀奏。進士尹景鎭,年四十三,父縣監美基。上命唱榜。景鎭趨入進伏訖,仍奏職姓名。上曰,顯族誰耶?景鎭曰,前判書光顔,爲十寸矣。上曰,又有他顯族乎?景鎭曰,校理尙圭,爲十五寸矣。上曰,做表幾首乎?景鎭曰,做三百首矣。上命進退,誦試券訖,命退出。上曰,注書李紀淵,假注書柳春東,史官鄭觀綏·李光文,事過後,令該府拿問處之。出榻敎不卽待令之堂直都事,事過後,令該府拿問處之。出榻敎不爲毛具之堂上侍衛,事過後,捧現告竝推考。出榻敎又命書傳敎曰,入格儒生,明日待令。又敎曰,當該協律郞,事過後,令該府拿問處之。出榻敎上曰,詩賦編次試官,留此爲之,何如?思穆曰,不書等之試券,往來於賓廳,事甚非便,自此編次,好矣。公轍曰,詩賦表初試賞格,當區別書等矣。各書三下幾人,次上幾人乎?上曰,隨意見書等以入,則初試賞格,拆榜時當區別以下矣。少頃,通禮跪啓外辦,上乘輿出靑陽門,由協陽門,命出標信解嚴,入宣化門還內,諸臣以次退出。
上在昌德宮。停常參·經筵。
藥房提調沈象奎,副提調洪奭周啓曰,親臨試士,鎭日勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于趙興鎭曰,入格儒生入侍。
李文會啓曰,明日聖節望闕禮,依例爲之之意,敢啓。傳曰,知道。
洪奭周啓曰,右副承旨朴宗薰,同副承旨尹行頤,今日不爲仕進,卽爲牌招,何如?傳曰,竝許遞,前望單子入之,待下批牌招察任。
承旨前望單子入之,任厚常·鄭萬始落點。
注書李紀淵拿處,代以金載成爲假注書。
柳春東拿處,代以朴長輿爲假注書。
兵曹口傳政事,副護軍單朴宗薰。
洪奭周啓曰,吏曹郞廳來言,眞寶縣監魏迪喆,兩司俱未署經云,除在外外,呈告人員,竝卽牌招,以爲備員署經之地,何如?傳曰,允。
洪奭周啓曰,守令署經事命下,而行大司憲李直輔,執義金星甲,掌令金直淳·宋啓榦,持平洪百儀,正言韓用儀·尹致後在外,行大司諫朴宗京,司諫尹尙奎,獻納申在業,持平尹日逵牌不進,無以備員署經,何以爲之?敢稟。傳曰,違牌人只推,更爲牌招。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵再牌不進罷職傳旨,傳于金宗善曰,只推。
金宗善啓曰,門鑰事體,何等愼重,而今日丹鳳門下鑰時,入番外掖隷一人,未得出去云,事極駭然,當該掖隷及不飭之司鑰,竝令攸司,從重科治,入直兵曹堂郞,常時不能檢察,在所難免,堂上從重推考,郞廳所當重勘,而本院請推之外,無他可施之罰,何以爲之?敢稟。傳曰,允。拿處。
傳于金宗善曰,當該兵曹堂上遞差,令該府拿問處之。
李文會,以弘文館言啓曰,本館下番闕直,事甚未安,修撰林景鎭·韓耆裕,副修撰韓兢履,旣有只推之命,副修撰朴大圭,由限已過,竝卽牌招,以爲推移入直之地,何如?傳曰,允。
金宗善,以義禁府言啓曰,承政院假注書柳春東拿問處之事,傳旨啓下,而尙未替直云,待替直拿囚之意,敢啓。傳曰,知道。
金宗善,以兵曹言啓曰,丹鳳門近仗軍士所告內,門鑰纔下,別監李昌孫省記外,晩後到門,不得出去,事甚驚駭,臣之常時不能檢飭,不勝惶恐,而別監李昌孫,爲先捉囚臣曹,待明朝移送法司,照律重繩,何如?傳曰,允。
金宗善,以義禁府言啓曰,保放罪人鄭東榦·李洺,還囚捧供以入之意,敢啓。傳曰,知道。
金宗善,以義禁〈府〉言啓曰,卽接月令醫員朴宗峻手本,則時囚罪人鄭東榦,素患風眩之症,一味危劇,食飮全却,實有難保之慮云。罪人病勢如此,則一邊保放,一邊草記,曾有定式矣。鄭東榦始爲保放之意,敢啓。傳曰,知道。
金宗善,以御營廳言啓曰,本廳字內,光熙門北邊第一城廊近處頹圮體城五間許,今已畢築矣。把守軍兵,依例撤罷,女墻仍爲始役之意,敢啓。傳曰,知道。
金宗善,以備邊司言啓曰,關西先運襦衣二百四十九領,紙衣二百六十六領,照數捧上,稱量綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
金宗善,以兵曹言啓曰,去秋等能麽兒考講時,訓鍊院主簿柳英漢,守門將李光根,一次不通,都摠府經歷吳準常,中樞府經歷趙徽鑑,訓鍊院判官李晉會·李德純,主簿李載豐·李東膺·姜在謙·金樂九·金應晦,武臣兼宣傳官尹載鐸·李光魯·李心會·尹豐烈·尹敬烈·宋文永·具載恒·柳民儉·李濟元·鄭壽觀·李邦榮·趙雲豪,部將金致和·徐命仁·尹載奎·李宗植,守門將徐纘修·柳錫裕·崔舜鳳·李昌潤·洪章煥·李英純,二次不通,訓鍊院判官李思謙,主簿韓應浩,三次不通,竝依定式,從重推考,守門將鄭達行,四次不通,越俸一等,何如?傳曰,允。
禁府啓目,承政院注書李紀淵,史官鄭觀綏·李光文等段,原情云云。傳旨內辭緣,泛稱遲晩,所當請刑是白乎矣,時任史官及曾經史官,勿爲請刑,載在大典通編,議處,何如?判付啓,依允。又啓目,二所試官鄭東榦·徐長輔·安光直,監試官李鋗等,原情云云。鄭東榦·徐長輔·安光直等段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處爲白乎旀,李鋗段,傳旨內辭緣,泛稱遲晩,刑推得情,何如?判付啓,依允爲旀,李鋗段,除刑推議處爲良如敎。又啓目,協律郞李重蓮原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,義禁府都事李光錫原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,通津前府使李海範·李洺等,原情云云。李海範段,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,李洺段,問目內辭緣,泛稱遲晩,所當請刑是白乎矣,年今七十,法不當請刑,竝只議處,何如?判付啓,依允。
己巳十月初五日午時,上御熙政堂。入格儒生入侍時,左副承旨趙興鎭,假注書柳春東,記注官金初燮,記事官朴綺壽,以次進伏訖。上曰,入格儒生,皆爲待令乎?興鎭曰,有鄕儒蘇志公,未知其來住何處,故尙今未尋,尹行可則方有實病,未及待令,其外入格人,已皆來待矣。上曰,一一入來,進奏職姓名。表三下,幼學鄭亨逵,進奏職姓名。上曰,做表幾首耶?亨逵曰,做三百首矣。上曰,所居何處?亨逵曰,居在忠州矣。上命退。亨逵退出。進士睦台錫,進奏職姓名。上曰,年幾何耶?台錫曰,二十七矣。上命退。台錫退出。進士洪百淳,進奏職姓名。上曰,年幾何?百淳曰,四十六矣。上命退。百淳退出。進士韓喆裕,進奏職姓名。上曰,年幾何?喆裕曰,四十一矣。上命退。喆裕退出。賦三下一,幼學南敎重,進奏職姓名。上曰,年幾何?敎重曰,二十矣。上曰,顯族有誰?敎重曰,別無顯族,而臣父駿聲,爲進士矣。上命退。敎重退出。幼學白宗坤,進奏職姓名。上曰,年幾何?宗坤曰,十九矣。上曰,所居何處?宗坤曰,居在西門外矣。上命退。宗坤退出。幼學李漢翼,進奏職姓名。上曰,年幾何?漢翼曰,四十五矣。上命退。漢翼退出。幼學鄭敎默,進奏職姓名。上曰,有何顯族乎?敎默曰,別無顯族,而臣父弼東,前爲平市令矣。上命退。敎默退出。幼學李憲球,進奏職姓名。上曰,年幾何?憲球曰,二十矣。上命退。憲球退出。幼學洪蓍燮,進奏職姓名。上曰,年幾何?蓍燮曰,二十二矣。上命退。蓍燮退出。幼學申羲朝,進奏職姓名。上曰,年幾何?羲朝曰,三十一矣。上命退。羲朝退出。幼學鄭毅容,進奏職姓名。上曰,年幾何?毅容曰,三十六矣。上命退。毅容退出。幼學申在博,進奏職姓名。上曰,年幾何?在博曰,三十一矣。上命退。在博退出。幼學趙冀永,進奏職姓名。上曰,年幾何?冀永曰,二十九矣。上命退。冀永退出。賦草三下,幼學李秉九,進奏職姓名。上曰,年幾何?秉九曰,四十七矣。上命退。秉九退出。幼學李鍾翼,進奏職姓名。上命退。鍾翼退出。幼學朴齊民,進奏職姓名。上曰,年幾何?齊民曰,二十七矣。上命退。齊民退出。幼學具秉魯,進奏職姓名。上曰,顯族爲誰?秉魯曰,前參議臣得魯之弟也。上曰,彼爲朴宗薰之妻甥乎?興鎭曰,然矣。上命退。秉魯退出。幼學洪遠謨,進奏職姓名。上命退。遠謨退出。幼學李奎秀,進奏職姓名。上命退。奎秀退出。幼學李寬溥,進奏職姓名。寬溥退出。幼學尹秉默,進奏職姓名。上命退。秉默退出。幼學金慶萬,進奏職姓名。上命退。慶萬退出。幼學李東輔,進奏職姓名。上命退。東輔退出。幼學崔弘海,進奏職姓名。上命退。弘海退出。幼學韓敬大,進奏職姓名。上命退。敬大退出。幼學趙耆洛,進奏職姓名。上曰,年幾何?耆洛曰,二十五矣。上命退。耆洛退出。幼學張志默,進奏職姓名。上曰,年幾何?志默曰,六十五矣。上命退。志默退出。幼學金震澤,進奏職姓名。上曰,年幾何?震澤曰,二十六矣。上命退。震澤退出。幼學徐明輔,進奏職姓名。上曰,年幾何?明輔曰,四十一矣。上命退。明輔退出。幼學白東佐,進奏職名名。上命退。東佐退出。幼學洪秉懿,進奏職姓名。上曰,年幾何?秉懿曰,二十三矣。上命退。秉懿退出。幼學朴熙豐,進奏職姓名。上命退。熙豐退出。賦次上,幼學沈興祖,進奏職姓名。上命退。興祖退出。表次上,生員李宜鉉,進奏職姓名。上命退。宜鉉退出。生員兪殷柱,進奏職姓名。上命退。殷柱退出。生員李儒駿,進奏職姓名。上命退。儒駿退出。幼學柳泳根,進奏職姓名。上命退。泳根退出。進士柳瑞,進奏職姓名。上命退。瑞退出。上曰,其下則爲賞格乎?興鎭曰,然矣。上曰,詩三下先爲呼入。幼學李相夔,進奏職姓名。上命退。相夔退出。幼學趙碩源,進奏職姓名。上曰,所居何處耶?碩源曰,居在沃川矣。上命退。碩源退出。幼學李昇逵,進奏職姓名。上命退。昇逵退出。幼學韓重履,進奏職姓名。上命退。重履退出。幼學李鼎臣,進奏職姓名。上曰,年幾何?鼎臣曰,十八矣。上曰,做詩幾首?鼎臣曰,做三百首矣。上命退。鼎臣退出。幼學金鎤進奏職〈姓〉名。上命退。鎤退出。幼學南義玄,進奏職姓名。上命退。義玄退出。幼學李鳴運,進奏職姓名。上命退。鳴運退出。幼學金來淳,進奏職姓名。上曰,年幾何?來淳曰,二十六矣。上曰,顯族爲誰?來淳曰,左參贊臣金文淳,爲四寸矣。上命退。來淳退出。幼學尹萬善,進奏職姓名。上命退。萬善退出。幼學趙在祐,進奏職姓名。上命退。在祐退出。業儒李英達,進奏職姓名。上命退。英達退出。幼學張鎭元,進奏職姓名。上命退。鎭元退出。幼學李璿榮,進奏職姓名。上命退。璿榮退出。幼學徐有汝,進奏職姓名。上命退。有汝退出。幼學尹行德,進奏職姓名。上命退。行德退出。幼學金克淵,進奏職姓名。上命退。克淵退出。幼學姜時永,進奏職姓名。上命退。時永退出。幼學趙鶴年,進奏職姓名。上命退。鶴年退出。上曰,儒生何不着靴而入侍乎?興鎭曰,似是鄕儒生疎之致,成均館書吏,不爲檢飭之罪,令攸司科治,何如?上曰,置之,可也。幼學鄭五錫,進奏職姓名。上命退。五錫退出。幼學崔彙,進奏職姓名。上命退。彙退出。幼學李鼎在,進奏職姓名。上命退。鼎在退出。幼學申糾,進奏職姓名。上曰,別軍職申景羲,爲幾寸乎?糾曰,爲八寸矣。上命退。糾退出。幼學許熽,進奏職姓名。上命退。熽退出。幼學權永稷,進奏職姓名。上命退。永稷退出。幼學金翼淳,進奏職姓名。上命退。翼淳退出。幼學許漸,進奏職姓名。上曰,年幾何?漸曰,四十九矣。上命退。漸退出。幼學洪秉大,進奏職姓名。上命退。秉大退出。幼學閔章勳,進奏職姓名。上命退。章勳退出。次上,幼學洪冕周,進奏職姓名。上曰,顯族爲誰?冕周曰,校理臣命周,爲四寸矣。上命退。冕周退出。賞格人表次上,宋暹,進奏職姓名。上命退。暹退立階下。進士洪勝圭,進奏職姓名。上曰,顯族誰耶?勝圭曰,故參議元燮之子也。上命退。勝圭退出。金鑢,進奏職姓名。上命退。鑢退立階下。徐膺淳,進奏職姓名。上曰,年幾何?膺淳曰,二十七矣。上曰,顯族有誰?膺淳曰,刑曹佐郞貞輔之子,黃海兵使英輔之侄也。上曰,爲徐翼淳之四寸乎?膺淳曰,然矣。上命退。膺淳退立。權徹,進奏職姓名。上命退。徹退立。閔永赫,退奏職姓名。上命退。永赫退立。沈久之,進奏職姓名。上命退。久之退立。賦次上,幼學崔承憲,進奏職姓名。上命退。承憲退立階下。金尙煥,進奏職姓名。上命退。尙煥退立。方永,進奏職姓名。上命退。永退立。洪百承,進奏職姓名。上曰,顯族誰耶?百承曰,持平臣百儀,爲十二寸矣。上命退。百承退立。權膺,進奏職姓名。上命退。膺退立。李兢淵,進奏職姓名。上曰,年幾何?兢淵曰,二十八矣。上曰,顯族誰耶?兢淵曰,校理止淵,爲十寸矣。上命退。兢淵退立。申述善,進奏職姓名。上命退。述善退立。李亨龍,進奏職姓名。上命退。亨龍退立。韓宗履,進奏職姓名。上曰,顯族誰耶?宗履曰,禮判晩裕,爲八寸矣。上命退。宗履退立。吳衡秀,進奏職姓名。上命退。衡秀退立。幼學金致權,進奏職姓名。上命退。致權退立。李正洪,進奏職姓名。上命退。正洪退立。朴齊晃,進奏職姓名。上命退。齊晃退立。業儒沈磐泰,進奏職姓名。上命退。盤泰退立。幼學羅宗復,進奏職姓名。上命退。宗復退立。洪廷燮,進奏職姓名。上命退。廷燮退立。李正煥,進奏職姓名。上命退。正煥退立。朴齊斗,進奏職姓名。上命退。齊斗退立。李晦模,進奏職姓名。上命退。晦模退立。曺鼎振,進奏職姓名。上命退。鼎振退立階下。詩次上,幼學南履綏,進奏職姓名。上命退。履綏退立階下。李始冕,進奏職姓名。上曰,年幾何?始冕曰,二十二矣。上命退。始冕退立。趙熠,進奏職姓名。上命退。熠退立。徐有冕,進奏職姓名。上命退。有冕退立。業儒金啓溭,進奏職姓名。上命退。啓溭退立。幼學宋宙和,進奏職姓名。上曰,年幾何?宙和曰,二十二矣。上命退。宙和退立。金永植,進奏職姓名。上命退。永植退立。鄭煥日,進奏職姓名。上命退。煥日退立。趙錫麟,進奏職姓名。上曰,年幾何?錫麟曰,十六矣。上曰,顯族誰耶?錫麟曰,延岐縣監觀基之八寸矣。上命退。錫麟退出。李惠敎,進奏職姓名。上命退。惠敎退立。李甲秀,進奏職姓名。上命退。甲秀退立。李遠植,進奏職姓名。上命退。遠植退立。金奎鎭,進奏職姓名。上命退。奎鎭退立。南集中,進奏職姓名。上曰,年幾何?集中曰,四十三矣。上命退。集中退立。崔礪東,進奏職姓名。上命退。礪東退立。朴宗圭,進奏職姓名。上命退。宗圭退立。權邦烈,進奏職姓名。上命退。邦烈退立。成近修,進奏職姓名。上命退。近修退立。尹濟大,進奏職姓名。上命退。濟大退立。幼學權宓,進奏職姓名。上命退。宓退立階下。竝領賞行禮訖,儒生等以次退出。興鎭曰,幼學初試,若付二所會試,則文蹟當書出矣。上曰,付一所則爲生員初試,而付二所則爲進士初試耶?興鎭曰,然矣。上曰,昨日傳敎,以付二所監試初試書出,可也。仍命退,承史以次退出。
上在昌德宮。停常參·經筵。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵傳旨未下,監察茶時之意,敢啓。傳曰,知道。
任厚常啓曰,禁衛營將官來言,今日本廳軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
鄭萬始啓曰,今日望闕禮習儀時,憲府則監察代行矣。雖無諫院,仍爲行禮之意,敢啓。傳曰,知道。
金宗善啓曰,臣宗善,今日望闕禮習儀進去,下直之意,敢啓。傳曰,知道。
傳于任厚常曰,右副承旨入侍。
傳于任厚常曰,當該中官,令該府拿問處之。
鄭萬始啓曰,守令署經事,命下矣。行大司憲李直輔,執義金星甲,掌令金直淳·宋啓榦,持平洪百儀,正言韓用儀·尹致後在外,行大司諫朴宗京再牌不進,司諫尹尙圭,獻納申在業,持平尹日逵,傳旨未下,無以署經,何以爲之?敢稟。傳曰,違牌人只推,更爲牌招。
鄭萬始啓曰,眞寶縣監魏迪喆,諫院則旣已署經,而憲府則行大司憲李直輔,執義金星甲,掌令金直淳·宋啓榦,持平洪百儀在外,只有持平尹日逵一人,不得備員署經,何以爲之?敢稟。傳曰,一司除署經。
以司諫尹尙圭,獻納申在業,持平尹日逵牌不進罷職傳旨,傳于鄭萬始曰,只推,更爲牌招。
以修撰林景鎭·韓耆裕,副修撰韓兢履·朴大圭牌不進罷職傳旨,傳于鄭萬始曰,只推。
鄭萬始,以弘文館言啓曰,本館下番闕直,事甚未安,修撰林景鎭·韓耆裕,副修撰朴大圭·韓兢履,旣有只推之命,竝卽牌招,以爲推移入直之地,何如?傳曰,允。
鄭萬始啓曰,卽者副校理金箕殷,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭萬始啓曰,應敎未差,副應敎鄭觀綏禁推,副校理金箕殷受由,修撰林景鎭·韓耆裕,副修撰韓兢履·朴大圭牌不進,玉堂上下番俱空,事甚未安,校理趙琮鎭·李止淵,副校理洪命周,竝卽牌招,以爲推移入直之地,何如?傳曰,允。
以修撰林景鎭·韓耆裕,副修撰韓兢履·朴大圭牌不進罷職傳旨,傳于鄭萬始曰,只推。
鄭萬始啓曰,修撰林景鎭·韓耆裕,副修撰韓兢履·朴大圭,旣有只推之命,一體牌招,何如?傳曰,允。
任厚常,以兵曹言啓曰,新除授慶尙左兵使李晢戶奴呈狀內,矣上典老父,今年八十三歲,法不當遠離赴任云。閫帥之親年七十五歲以上者,許遞其任,載在法典,依法典改差,何如?傳曰,允。
任厚常,以備邊司言啓曰,卽見公忠監司金蓍根災實分等狀啓,則牙山等七邑,置之最尤甚,瑞山等二十七邑鎭,置之尤甚,槐山等十五邑,置之之次,淸風等六邑,置之稍實,仍以爲,事目災五千五百結外,不足災三萬七千二百五十一結二十八負八束,特許加劃後錄諸條,請令廟堂,稟旨分付,面分等鱗次修成冊,上送爲辭矣。其一,最尤甚·尤甚·之次邑,當納新還餉及各衙門軍保,諸般身軍布米錢及樂工保米,守·摠兩營牙兵需米,竝許姑停,而最尤甚戶全數,尤甚戶折半,之次戶三分一,次次分數,竝與丁卯·戊辰停退條,而至明秋退限事也。其一,甲寅·丁卯兩年舊還,無論四等邑,竝許勿捧事也。其一,沿邑所在拯米太,及牙山所在丙辰·辛酉·丙寅三年未拯分徵條,限明秋停退事也。其一,各樣還餉,最尤甚·尤甚·之次邑,無論三等面里,限折半,稍實邑尤甚面里,限三分一,之次面里,限四分一,以相當穀,準折代捧,待明秋還作本色事也。其一,各軍門軍保作米,樂工作米,最尤甚·尤甚·之次邑,不分三等面里,竝純錢,稍實邑尤甚面里,限折半,之次邑稍實面里,限三分一,代錢收捧事也。其一,各樣軍身布,最尤甚·尤甚·之次邑,竝許純錢,稍實邑尤甚·之次面里,木邊中折半代錢事也。其一,訓局砲保價布,最尤甚·尤甚·之次邑,竝純錢,稍實邑,限折半代錢事也。其一,南·北漢義僧番錢僧納條,最尤甚限折半,尤甚限三分一,之次限四分一停退,而其中定保而添補者,設廳而助給處,勿論於停退,定保處保軍,若入於抄戶中,依右例,一體分數停退事也。其一,京外各軍保,歲抄磨勘,勿爲定限事也。其一,安興餉米之分俵者,姑許仍留,待明秋還納該鎭事也。其一,牙山貢津倉大同,依近例,追後裝發事也。其一,本道穀簿,自來不敷,而顧今歉荒無前,來春分還,可知絶巡,移轉最爲急務,而兩南同歉,雖不敢如例仰請,忠州等,若而邑穀簿,比他稍優,自臣營,從便移貿,以爲添還接濟,雙樹·上黨·安興所在餉穀分留條及各邑儲置用餘條,通同排比,或以還分,或以改色,分給於最急民戶,以爲資活事也。其一,安興所在餉穀,分給於泰安者,仍捧該邑,以爲添還事也。其一,最尤甚·尤甚·之次邑,限明秋勿定配所事也。其一,漁箭鹽盆之式年改案,災年權停,亦多已例,今年姑令置之,天安等二十七邑鎭,漁鹽船稅之今秋等及明春等條,竝限明秋退限收捧事也。其一,最尤甚·尤甚·之次邑,今年條結錢,限折半至明秋退限事也。其一,木川反逋今年當捧條,限明秋停捧事也。其一,魯城反逋今年當捧條,亦令限明秋停捧事也。其一,大興流來反逋各穀,三千七百五十八石零,自今年爲始,限三年分排,依木川·魯城兩邑例,除耗收捧,而今年民反當捧條,限明秋停捧,吏奴逋,依例收捧事也。其一,新昌民反吏逋各穀二千四百餘石,自今年爲始,限二年依他例,除耗收捧,而民反之今年當捧條,限明秋姑令停捧,吏奴逋嚴督收殺事也。其一,忠州等邑,麰作租事,前道臣在任時,狀請蒙允,而今年畓農告歉,元分租還,難期準捧,則麰作之一時竝督,其勢末由,待明秋,以租收捧事也。其一,今年徧伍軍兵聚點,姑令停止事也。其一,推奴徵債,限明秋防塞事也。今年兩湖之歉,湖西雖次於湖南,而一路全歉,兩道無異,今此分等之啓,可見災荒之淺深,然而自前三等之目,俱有一定之例,雖當無前極災之歲,等止於三,而更無他名色,故凡於諸條,陳請之際,雖不無最尤甚擧似之時,而元無別定等數參三爲四之例矣。最尤甚七邑,以尤甚施行,請災則溯考五十年以來,極多者爲四萬餘結,其次爲二萬餘結而已。於前於後,過萬結者,未多有焉。今此四萬二千七百五十餘結之請,終涉過多,不可準許,事目災外,二萬七千二百九十三結零加劃,俾爲從實均俵之地,後錄所請新還餉,則最尤甚邑尤甚面里折半,之次面里及尤甚邑尤甚面里三分一,尤甚邑之次面里四分一,之次邑之次面里·尤甚面里五分一,限明秋停退,而稍實邑,無論各衙門軍保·身軍布米錢及樂工保米,守·摠兩營牙兵需米停退,一從還餉等分,而稍實邑,勿論舊還及拯米太·未拯米竝仍停,還餉代捧,依道啓,等分準折許代,各軍門及樂工保米,只令尤甚·之次邑,分等代錢,而稍實邑,勿論各樣軍身布及訓局·砲保價布,無論等數,竝令代錢,南·北漢僧納條,分數停退及保軍入於抄戶者,一體停退事,歲抄磨勘中,安興餉米仍留事,貢津倉大同追後裝發事,雙樹·上黨·安興穀分留條,各邑儲置用餘條,或還分或改色事,安興餉還,分給泰安者,仍捧該邑添還事,勿定配所事,漁鹽改案權停事,竝依施,而忠州等邑移貿事,則移粟旣無路,則勢不得不移貿取用,而但移彼貿此之際,吏必售奸,民反受弊,其所以救民者,適足爲厲民,然而穀簿不均,推移無路,則有不可一例防塞,此則惟在道臣措處之得失,更以雖或不獲已移貿,吏奸則必禁,民弊則必察,無或一分添弊之意,各別嚴飭,天安等二十七邑漁鹽船稅,限明春停退,結錢,最尤甚邑折半,尤甚邑三分一,之次邑四分一,限麥秋退限,木川·魯城反逋退捧事,大興反逋,自今年爲始,限三年除耗分捧,新昌反逋,限二年除耗分捧事,忠州等邑麰作租條,待明秋捧納事,推徵防塞事,竝依施,聚點權停事,在前丙午,因湖南狀請,特命三南·畿邑,竝令停止矣。今亦依丙午例,許停之意,一體分付,災實四等之分,已是違例,而停代等節,旣就四等之中,又分三等,則固當等各有分數,而無論尤甚·稍實,各等分排,竝欠層節,殊違精核之意,道臣從重推考,何如?傳曰,允。
任厚常,以義禁府言啓曰,保放罪人鄭東榦,還囚議處以入之意,敢啓。傳曰,知道。
禁府啓目粘連,向前李紀淵·鄭觀綏·李光文等亦,殿座入侍之際,職在邇列,擅脫煖帽,事甚駭然,竝只以此照律,何如?判付啓,依允。又啓目粘連,向前李海範段,拯米作錢,雖在遞歸之後,由吏之債,不爲還報,致此公貨之多年虧欠,揆以法意,誠極駭然。李洺段,拯米錢之收捧磨勘,雖欲諉之於後官,邑査道啓,旣據可考之文牃,則囚供自明,不可準信,竝只以此照律,何如?判付啓,依允。又啓目粘連,向前鄭東榦·徐長輔·安光直等段,試所事體,何等嚴重,而懸題之際,不卽均示,致有悖儒亂場之擧,不善周旋之罪,在所難免。李鋗段,身爲監試官,場內擧行,不能檢察,不可以異於試官,有所曲恕,竝只以此照律,何如?判付啓,依允。又啓目粘連,向前李重蓮亦,身爲協律郞,殿庭奏樂之際,不能審愼,事極駭然,以此照律,何如?判付啓,依允。又啓目粘連,向前李光錫亦,當直待令,何等嚴急,而聽傳敎之際,不卽來待,稽緩之罪,在所難免,以此照律,何如?判付啓,依允。又啓目,禁亂官高時喆·卞永植·尹郁烈·李心會·金㷜,成均館典籍沈能稷等,原情云云。傳旨內辭緣,泛稱遲晩,高時哲·尹郁烈·沈能稷等段,所當請刑是白乎矣,曾經宣傳官及侍從,勿爲請刑,載在大典通編,竝只議處爲白乎旀,卞永植·李心會·金㷜等段,竝只刑推得情,何如?判付啓,依允爲㫆,除刑推議處爲良如敎。又啓目,承政院假注書柳春東原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
行大司諫朴宗京,司諫尹尙圭,持平尹日逵,獻納申在業等疏曰,伏以莫重者義理也,莫嚴者隄防也。義理晦,隄防隳,而國不可爲國,人不得爲人,是以聖人,職此之憂,作爲春秋,筆削之際,鈇鉞森嚴,而亂賊由是焉知懼。此聖人所以爲天下萬世,明義理存隄防者也。恭惟我先大王,以上聖之姿,接夫子之統,而明義錄一部,卽是我東麟經,天討嚴於霜雪,大義明於日月,而閭巷婦孺,皆得以目寓而口誦。凡其名載此錄之諸罪人,逆案昭著,揭示來後,而亂逆之知懼,實與麟經而同功,猗歟我先王,憂深慮遠之至意,可見一揆於先聖矣。今者逆輅之子復一,乃敢肆然鳴金於蹕路之側,有若尋常負犯,爲父訟冤者然,此誠明義錄出後初有之變怪也。噫,逆輅,卽麟漢之血黨,趾海之死友,撐腸拄腹,都是逆心,而畢竟以機關風色等不道之說,筆之於書,鞫庭現捉,而箇箇承款,特以徑斃而未及正刑之故,孥籍之典,寢而不行,輿情之憤,尙且未已,而不意今日,遽有其子鳴冤之變,夫以若劇逆之遺孼,乃敢生心於此,而無少忌憚,若此不已,則日後羸豕霜氷之憂,庸有極哉?臣等竊以爲,殿下近日處分,亦有以致之也。夫在謫之凶徒逆黨,罪關罔赦者,朝放一人,暮釋一人,以至行恁之妖慝,而乃下伸復之命,瀅·春之凶悖,而便置量移之典,雖因相箚,而旋卽反汗,或緣臺啓,而不得擧行,然而外此罪名至重,而蒙宥者亦多其人,是以凶醜之族,敢售覬覦之習,而至有今番之事,該曹之考律嚴勘,猶可以少懲其罪,而殿下旣允其啓,又命白放,抑又何也?臣等竊恐,從今以往,義理漸至於壞了,隄防漸至於蕩然,而明義一書,無可讀之地,豈不凜然寒心哉?伏況我殿下,必以謂原情旣歸勿施,則放送亦無不可,而此有不然者。今此無嚴之習,全出嘗試之計,而不加嚴懲,置之勿問,則凶種逆孼,益無所懲畏,而如此變怪事,又將接跡而起,此臣等所以繞壁憂歎,而不能自止也。書曰,關石和匀,王府則有,詩云,不愆不忘,率由舊章。今此明義一書,卽聖朝之關石舊章也。伏願殿下,繼述先王之志事,謹守先王之彝典,雖毫忽之微,無或有低仰於其間,而常以明義理嚴隄防,爲治道之本,則民志克壹,而王法益嚴,辟以止辟,生道殺人之要,亶在是矣。此不待臣言之畢,而固已聖明之所洞察。然惟區區憂愛之忱,有不能自已,不揆僭妄,敢此仰陳,惟殿下深加聖念焉。至如擊錚罪人復一,不可仍置,亟命有司,考律嚴處,臣等竊以爲,斷不可也。臣等無任云云。答曰,省疏具悉。秋曹之請勘,循例也。命其放送,特有斟量也,明義一部,予所嘗恪守也,豈或忽之而然乎?爾等勿煩。
副校理金箕殷疏曰,伏以臣父,素患痰癖之症,每當秋冬之交,如期復發。卽接家信,臣父宿症,自昨挾感復肆,達夜苦痛,晩復倍劇,食飮全却,轉側須人。臣旣聞此報,情私煎熬,按住不得,玆敢忙陳短章,徑出禁扄。伏乞聖慈,特命選部,遞臣所帶之職,以便救護,亦令有司,治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
己巳十月初六日辰時,上御誠正閣。右副承旨入侍時,右副承旨任厚常,假注書朴長輿,記注官金初燮,記事官朴綺壽,以次進伏訖。上曰,今日承旨仕進,爲幾人乎?厚常曰,左副承旨趙興鎭,同副承旨鄭萬始及臣厚常仕進,而都承旨·左承旨俱爲病狀,右承旨,議政府望闕禮習儀進去矣。仍命退,承史以次退出。
上御昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,來十一日,朝參日次矣,敢稟。傳曰,停。
李文會啓曰,來十一日,輪對日次矣,敢稟。傳曰,當次人受點,後日次待令。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓〈曰〉,御營廳將官來言,今日本廳軍兵日次私習云矣,敢啓。傳曰,知道。
李文會啓曰,副應敎鄭觀綏拿處,副校理金箕殷受由,校理趙琮鎭·李止淵,副校理洪命周,修撰林景鎭·韓耆裕,副修撰朴大圭·韓兢履傳旨未下,玉堂上下番俱空,已至經宿,事甚未安。應敎未差之代,政官牌招,開政差出,待下批牌招入直,何如?傳曰,違牌人只推,更爲牌招。
傳于李文會曰,政官牌招開政。
傳于洪奭周曰,都承旨入侍。
李文會啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?傳曰,允。參議只推,更爲牌招。
李文會啓曰,吏曹判書金羲淳,參判李肇源,參議曺允遂再牌不進推考傳旨及罷職傳旨,今方捧入,而開政命下之後,連事違牌,不卽承膺,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書金羲淳牌不進,參判李肇源牌不進,參議曺允遂進,同副承旨鄭萬始進。啓曰,判書金羲淳,參判李肇源,竝牌不進,小臣獨政未安,何以爲之?敢稟。傳曰,只出緊任。以徐鼎輔爲應敎,尹行直爲兵曹參知,申在植爲佐郞,李得養爲監察。
兵批,判書朴宗慶進,參判韓致應入直,參議徐有聞病,參知未差,右副承旨任厚常進。以閔耆顯爲副摠管,李章謙爲都摠都事,李基敬爲訓鍊判官,趙岐爲慶尙左兵使,同知單朴宗柱,僉知三單李載弘·金宅基·李玉鉉,護軍趙重瞻·趙鎭淳,副護軍尹行頤·趙光存·金益彬,副司直洪羲俊,竝單付。
以校理趙琮鎭·李止淵,副校理洪命周,修撰林景鎭·韓耆裕,副修撰朴大圭·韓兢履牌不進罷職傳旨,傳于李文會曰,只推。
李文會啓曰,校理趙琮鎭·李止淵,副校理洪命周,修撰林景鎭·韓耆裕,副修撰朴大圭·韓兢履,旣有只推之命,竝更牌招,以爲推移入直之地,何如?傳曰,允。
以校理趙琮鎭·李止淵,修撰林景鎭·韓耆裕,副修撰韓兢履·朴大圭再牌不進罷職傳旨,傳于李文會曰,只推。
金宗善啓曰,大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
任厚常,以都摠府言啓曰,副摠管金處漢,以御營中軍·軍兵等,中日習射事,南小營晝仕出去之意,敢啓。傳曰,知道。
任厚常,以備邊司言啓曰,卽見慶尙監司鄭晩錫災實分等狀啓,則昌寧等二十六邑,置之尤甚,陜川等二十八邑,置之之次,靑松等十七邑,置之稍實,後錄諸條,竝請令廟堂,稟旨分付。仍以爲,俵災一款,待停當指的仰稟,當賑邑數,容入穀物,追後陳聞爲辭矣。其一,三等邑,一從各面里被災多寡,參量分等事也。其一,尤甚·之次邑,戊辰停退穀,姑令仍停事也。其一,還穀當捧中,稍實邑四分一,之次邑三分一,尤甚邑折半,以相當穀,從民願代捧,待明秋還作本色事也。其一,新還三等邑,最尤甚戶折半,尤甚戶三分一,之次戶四分一停退事也。其一,尤甚邑尤甚面里中,抄其尤甚戶,各軍門·各衙門及本道營閫邑鎭所納米錢布,限明秋停退事也。其一,各樣軍布,無論三等邑,緩其期限,限歲前上納事也。其一,漕運邑軍保米,依甲寅年例,以詳定價,每石三兩代錢,宮稅米,依丙午年例,每石五兩,代錢收捧事也。其一,三等邑結錢,除其災減,當捧實數,要不出四萬兩內外,今若貸出還米萬餘石,依詳定作錢,防給本米,則待明秋,收捧於結錢當納之民,一依留庫穀改色例,除耗捧納,而各衙門穀中,惟別均米時在,爲四萬三千餘石,就此中劃出萬餘石事也。其一,固城·高靈·安骨等邑鎭,限年分捧條,特令停捧事也。其一,道內各山城軍餉分給條中,折半輸納山倉,折半捧留平倉事也。其一,推奴徵債防塞,尤甚·之次邑,勿定配所事也。本道穡事,擧三南而强加分數,則雖曰嶺勝於湖,而蓋其災無不備,邑無不災,終不免通一道告歉,則嶺與湖,幾無異同矣。今此分等,實爲精核,依狀請施行,左錄所請,極其簡當,凡於恤荒軫民之方,罔非急務,俱屬實政,面里分等事,戊辰停退穀之仍停事,還餉分三等代捧事,新還應捧條,就三等邑,而抄三等戶,分數停退事,尤甚邑尤甚面里之尤甚戶所納各軍門各衙門及營閫邑鎭米錢布,限明秋退捧事,各樣軍布,無論三等邑,竝限歲前上納事,漕邑軍保米,依甲寅例,以詳定價,每石三兩代捧,宮稅米,依丙午例,每石五兩代捧事,固城·高靈·安骨等邑鎭,限年捧逋條停捧事,城餉折半輸納山倉,折半捧留平倉事,推徵防塞配所勿定事,竝依狀請施行,三等邑當捧結錢,請以別均米留庫條萬餘石,依改色例,除耗貸下作錢防給,待明秋本色收納,而取考已例,則在前丙午,道臣請得還穀防給結錢,而特令依施矣。以庫中見在之穀,捄民間切急之勢,在公爲無損,在民爲實惠,而況丙午已施之例,又爲如此,此亦一體許貸之意,分付,何如?傳曰,允。
任厚常,以兵曹言啓曰,本曹佐郞洪羲弼,身病猝重,屢度呈狀乞遞。宿衛重地,不可久曠,今姑改差,何如?傳曰,允。
任厚常,以兵曹言啓曰,全羅道尤甚邑,上番騎兵三十兵,公忠道一百六十二名,限麥秋停番之代,當爲代把,而廟社殿宮把卒之代用雇軍,誠極疎忽,以京畿·海西·關東稍實·之次邑騎兵,分排換番,而至於列邑分定,有難遙度,分付三道道帥臣,使之較其道里,量宜磨鍊,何如?傳曰,允。
鄭萬始,以賑恤廳言啓曰,南部契任掌朴天甲,今月初七日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
禁府啓目,兵曹參知韓始裕原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,兵曹佐郞尹錫永原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官金履義原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。又啓目粘連,向前高時喆·卞永植·尹郁烈·李心會·金㷜·沈能稷等亦,殿庭試士,事體自別,而場內雨具,擅自許入,事極可駭,竝只以此照律,何如?判付啓,依允。又啓目粘連,向前柳春東亦,殿座入侍,不着煖帽,有違定例,事極可駭,以此照律,何如?判付啓,依允。又照目粘連,禁府都事李光錫矣,本府議啓內,當直待令,何等嚴急,而聽傳敎之際,不卽來待,稽緩之罪,在所難免,以次照律,罪笞五十收贖,解見任別敍私罪,奉敎依允爲旀,功減一等爲良如敎。又照目粘連,二所試官,鄭東榦·徐長輔·安光直,監試官李鋗等矣,本府議啓內,鄭東榦·徐長輔·安光直等段,試所事體,何等嚴重,而懸題之際,不卽均示,致有悖儒亂場之擧,不善周旋之罪,在所難免,李鋗段,身爲監試官,場內擧行,不能檢察,不可以異於試官,有所曲恕,竝只以此照律罪,鄭東榦·徐長輔·安光直等段,各杖八十收贖,奪告身三等,李鋗段,笞五十收贖,解見任別敍,私罪,奉敎依允爲旀,鄭東榦·徐長輔等段,竝只功議各減一等,安光直·李鋗等段,竝只功減一等爲良如敎。又照目粘連,協律郞李重蓮矣,本府議啓內,身爲協律郞,殿庭奏樂之際,不能審愼,事極駭然,以此照律,罪笞四十收贖,附過還職,私罪,奉敎依允爲旀,功減一等爲良如敎。又照目粘連,通津前府使李海範·李洺等矣,本府議啓內,李海範段,拯米作錢,雖在遞歸之後,由吏之債,不爲還報,致此公貨之多年虧欠,揆以法意,誠極駭然,李洺段,拯米錢之收捧磨勘,雖欲諉之於後官,邑査道啓,旣據可考之文牒,則囚供自明,不可準信,竝只以此照律,罪,李海範段,杖九十收贖,告身盡行追奪,徒二年半定配,李洺段,徒三年定配,以年七十收贖,告身盡行追奪,私罪,奉敎依允爲旀,李海範段,功減一等,李洺段,功議各減一等爲良如敎。又照目粘連,承政院注書李紀淵,史官鄭觀綏·李光文等,本府議啓內,殿座入侍之際,職在邇班,擅脫煖帽,事甚駭然,竝只以此照律,罪各笞四十收贖,附過還職,私罪,奉敎依允爲旀,李紀淵·鄭觀綏等段,竝只議減一等,李光文段,議減一等爲良如敎。
己巳十月初七日辰時,上御誠正閣。都承旨入侍時,行都承旨洪奭周,假注書金載成,記注官劉㵙,記事官朴綺壽,以次進伏迄。上曰,承旨皆爲仕進乎?奭周曰,皆爲仕進矣。上曰,今日政吏批,有何緊窠乎?奭周曰,別無緊窠,而有應敎一人未差矣。上曰,兵批則緊窠幾何乎?奭周曰,兵批則幾至十窠,而慶尙左兵使李晢,以其親年七十,呈狀蒙遞矣。上曰,玉堂何不入來乎?奭周曰,或有親病者,或有相避者,不爲入來矣。上曰,承旨出去,政官牌催促,可也。仍命退,承史以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,左副承旨趙興鎭,今日不爲仕進,卽爲牌招,何如?傳曰,允。
傳于金宗善曰,右承旨入侍。
洪奭周啓曰,副校理洪命周牌不進,玉堂上下番俱空,事甚未安,校理趙琮鎭·李止淵,修撰林景鎭·韓耆裕,副修撰韓兢履·朴大圭,旣有只推之命,與新除授應敎徐鼎輔,一體牌招,何如?傳曰,允。違牌人只推,更爲牌招。
洪奭周啓曰,應敎徐鼎輔,校理趙琮鎭·李止淵,修撰韓耆裕·林景鎭,副修撰韓兢履·朴大圭牌不進,副校理洪命周再牌不進,玉堂上下番俱空,已至多日,事甚未安,副應敎鄭觀綏牌招入直,何如?傳曰,允。違牌人只推,更爲牌招。
以副應敎鄭觀綏牌不進罷職傳旨,傳于鄭萬始曰,只推。
以應敎徐鼎輔,校理趙琮鎭·李止淵,修撰韓耆裕·林景鎭,副修撰朴大圭再牌不進罷職傳旨,傳于鄭萬始曰,只推。
鄭萬始啓曰,副校理洪命周三牌不進,依定式,禁推傳旨捧入之意,敢啓。傳曰,知道。
以副校理洪命周三牌不進禁推傳旨,傳于鄭萬始曰,分揀。
任厚常啓曰,訓鍊大將李得濟,以本營習陣事,明日露梁出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
任厚常,以司僕寺一二提調意啓曰,兼內乘趙岐,昨日政,移拜慶尙左兵使矣。其代,令該曹口傳差出,何如?傳曰,允。
兵曹口傳政事,以李載弘爲兼內乘。
洪奭周,以司饔院監膳提調意啓曰,漁夫契貢人等呼訴內,冬節已屆,魚族深入,設網屢日,勢難捉得,將至闕供之境云。每年如此之時,以他可合之魚及活雞,例有參半代封之規,而莫重御供,自下不敢擅便,惶恐敢啓。傳曰,代封。
任厚常,以兵曹言啓曰,今日各廳堂下武臣,朔試射時,柳葉箭試取六巡,而日勢已暮,柳葉箭餘二巡,片箭·鐵箭·騎芻,明日試取之意,敢啓。傳曰,知道。
金宗善,以義禁府言啓曰,時囚罪人李海範,杖九十收贖,告身盡行追奪,徒二年半定配,照律公事,判付內依允爲旀,功減一等事,命下矣。李海範,功減一等,杖八十收贖,告身盡行追奪,黃海道鳳山郡劍水驛,徒二年定配,而以議啓內辭意,具罪目依例發遣府書吏,押送配所,何如?傳曰,允。
義禁府照目粘連,禁亂官高時喆·卞永植·尹郁烈·李心會·金㷜,典籍沈能稷等矣,本府議啓內,殿庭試士,事體自別,而場內雨具,擅自許入,事極可駭,竝只以此照律,罪各笞四十收贖,附過還職,私罪,奉敎依允爲旀,高時哲·卞永植·李心會·金㷜·沈能稷等段,竝只功減一等爲旀,尹郁烈段,功議各減一等爲良如敎。又照目粘連,承政院假注書柳春東矣,本府議啓內,殿座入侍,不着煖帽,有違定例,事極可駭,以此照律,罪笞四十收贖,附過還職,私罪,奉敎依允爲旀,功減一等爲良如敎。又啓目粘連,向前尹錫永亦,身爲入直郞廳,不能檢飭,以致掖隷不及門限之擧,溺職之失,在所難免,以此照律,何如?判付啓,依允。又啓目粘連,向前韓始裕亦,門限法意,何等嚴重,而掖隷之不及趁出,始旣不能檢察,終又徑先捉囚,俱涉可駭,以此照律,何如?判付啓,依允。又啓目粘連,向前金履義亦,公事出納,何等審愼,而誤踏啓字,極涉駭然,以此照律,何如?判付啓,依允。
己巳十月初八日午時,上御誠正閣。右承旨入侍時,行右承旨金宗善,假注書朴長輿,記事官朴綺壽,記事官李光文,以次進伏訖。上曰,左副承旨,何不仕進耶?宗善曰,以病不爲入來矣。上曰,新除閫帥,何間下直云耶?宗善曰,未得詳知矣。上曰,下直之人不多乎?宗善曰,然矣。上曰,冬時異於秋務之方殷,不當催促下送耶?宗善曰,方當災年,卽爲下送,似好矣。上曰,閫帥雖異於守令,當此災年,不可遲滯。承旨出去,催促下直,可也。仍命退,承史以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
洪奭周啓曰,三品官之無得過三日,循例請牌,曾有定式矣。兵曹參知尹行直,除拜後過三日,不爲出肅,事體所在,誠甚未安。從重推考,仍卽牌招察任,何如?傳曰,允。
任厚常啓曰,臣厚常,以入直禁軍,戎器點考進去,下直之意,敢啓。傳曰,知道。
任厚常啓曰,臣依定式,進詣仁政殿月臺,入直禁軍,戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于鄭萬始曰,承旨入侍。
洪奭周啓曰,玉堂上下番俱空,已至多日,事甚未安。應敎徐鼎輔,副應敎鄭觀綏,校理趙琮鎭·李止淵,修撰林景鎭·韓耆裕,副修撰朴大圭,旣有只推之命,副校理金箕殷,由限已過,洪命周旣有分揀之命,竝卽牌招,以爲推移入直之地,何如?傳曰,允。
洪奭周啓曰,應敎徐鼎輔,副應敎鄭觀綏,校理趙琮鎭·李止淵,副校理金箕殷·洪命周,修撰林景鎭·韓耆裕,副修撰朴大圭牌不進,韓兢履受由,玉堂上下番俱空,已至多日,事甚未安。副提學未差之代,政官牌招,開政差出,待下批牌招入直,何如?傳曰,違牌人只推,更爲牌招。
洪奭周啓曰,應敎徐鼎輔,副應敎鄭觀綏,校理趙琮鎭·李止淵,副校理金箕殷·洪命周,修撰林景鎭·韓耆裕,副修撰朴大圭再牌不進,副修撰韓兢履受由,玉堂上下番俱空,已至多日,事甚未安。副提學未差之代,政官牌招,開政差出,待下批仍卽牌招,以爲入直之地,何如?傳曰,違牌人只推,更爲牌招。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
任厚常啓曰,禁衛大將李光益,以本營習陣事,明日露梁出去矣。兼帶左邊捕盜大將,所佩命召及大將牌·傳令牌,何以爲之?敢稟。傳曰,仍佩往來。
任厚常啓曰,禁衛大將李光益,時無職名,令該曹口傳付軍職,何如?傳曰,允。
兵曹口傳政事,護軍單李光益。
任厚常啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
以慶尙監司鄭晩錫狀啓,密陽府民家失火事,傳于鄭萬始曰,當此災年,許多民戶,一時燒燼,爲二百餘戶,不可不拔例顧恤,當年身還布,分等蕩減,原恤典外,別加顧恤事,措辭分付。
洪奭周,以禮曹言啓曰,卽接永禧殿·景慕宮官員等所報,則今此慶科增廣文科初試時,令參奉俱爲赴擧云。莫重之地,不可曠置,依定式,假官,令吏曹,以成均館官員,口傳啓下,以爲代直之地,何如?傳曰,允。
任厚常,以兵曹言啓曰,五衛將柳相奎,身病猝重,勢難供職,呈狀乞遞。宿衛輪番之任,不可久曠,改差,何如?傳曰,允。
任厚常,以禁衛營言啓曰,本營哨官徐翯淳,身病猝重,勢難察任,改差,何如?傳曰,允。
任厚常,以義禁府言啓曰,慶尙監司鄭晩錫狀啓內,眞寶縣監金文欽,爲先罷黜,其罪狀,令攸司稟處事,啓下矣。金文欽,自任所未及上來云,依例發遣府羅將,所到處拿來,何如?傳曰,允。
任厚常,以義禁府言啓曰,今此慶科,增廣別試文科初試時,本府都事,皆爲赴擧,只有武都事一員,本府入直,而當直入直都事,公事回公都事,文一二所,武一二所,禁亂都事,無以推移,假都事六員,令該曹口傳差出,以爲分排之地,何如?傳曰,允。
禁府照目粘連,兵曹參知韓始裕矣,本府議啓內,門限法意,何等嚴重,而掖隷之不及趁出,始旣不能檢飭,終又徑先捉囚,俱涉可駭,以此照律,罪笞五十收贖,解見任別敍,私罪,奉敎依允爲旀,功減一等爲良如敎。又照目粘連,兵曹佐郞尹錫永矣,本府議啓內,身爲入直郞廳,不能檢飭,以致掖隷不及門限之擧,溺職之失,在所難免,以此昭律,罪笞四十收贖,附過還職,私罪,奉敎依允爲旀,功減一等爲良如敎。又照目粘連,中官金履義矣,本府議啓內,公事出納,何等審愼,而誤踏啓字,極涉駭然,以此照律,罪杖八十收贖,奪告身三等,私罪,奉敎依允爲旀,功減一等爲良如敎。
己巳十月初九日辰時,上御誠正閣。同副承旨入侍時,同副承旨鄭萬始,記事官李紀淵,記事官朴綺壽·李光文,以次進伏訖。上曰,承旨幾人仕進乎?萬始曰,都承旨·右承旨·左副承旨·右副承旨及小臣仕進,而左承旨則式暇矣。上曰,明日賓對,依例來會云耶?萬始曰,未及聞知矣。上曰,臺諫許久不參,事體苟艱,明日次對,則兩司雖不得備員,而申飭入參,可也。因命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調洪奭周啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·惠慶宮·嘉順宮,藥房口傳問安。答曰,知道。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
洪奭周啓曰,行左承旨李文會,同副承旨鄭萬始,今日不爲仕進,竝卽牌招,何如?傳曰,允。
傳于任厚常曰,大臣·備局堂上引見。
傳于任厚常曰,政官牌招開政。
任厚常啓曰,應敎徐鼎輔,副應敎鄭觀綏,校理趙琮鎭·李止淵,修撰林景鎭·韓耆裕,副修撰朴大圭三牌不進,依定式,禁推傳旨捧入之意,敢啓。傳曰,知道。
任厚常啓曰,應敎徐鼎輔,副應敎鄭觀綏,校理趙琮鎭·李止淵,修撰林景鎭·韓耆裕,副修撰朴大圭,傳旨未下,副修撰韓兢履受由,副校理洪命周·金箕殷牌不進,玉堂上下番俱空,已至多日,事甚未安。副提學未差之代,政官牌招,開政差出,待下批牌招,以爲入直之地,何如?傳曰,違牌人分揀只推,更爲牌招。
任厚常,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
以應敎徐鼎輔,副應敎鄭觀綏,修撰韓耆裕牌不進罷職傳旨,傳于任厚常曰,只推。
以副校理金箕殷再牌不進罷職傳旨,傳于任厚常曰,只推。
任厚常,以吏曹言啓曰,成均館典籍金圖遠呈狀內,矣身素患痰癖之症,當此換節之時,一倍添劇,時日內,萬無供職之望云。身病旣如是,則有難强令察任,改差,何如?傳曰,允。
有政。吏批,判書金羲淳進,參判李肇源進,參議曺允遂進,左副承旨趙興鎭進。以洪冕燮爲司僕正,申溆爲司成,鄭度采爲典籍,鄭華錫爲肇慶廟令,金弘柱爲懿昭墓守衛官。再政。以李存秀爲右尹,姜學濬爲禮曹正郞,兪應煥爲典籍,左尹李光益,仍任事承傳。
兵批,判書朴宗慶進,參判韓致應病,參議徐有聞病,參知尹行直入直,右副承旨任厚常進。啓曰,慶尙右兵使,今當差出,而擬望之人乏少,同道水使及守令,竝擬,何如?傳曰,允。以李儒燁爲五衛將,吳準常爲宣傳官,李榮培爲訓鍊主簿,元永冑爲慶尙右兵使,副護軍李晢·吳亨喆。再政。以金秉喆爲都摠經歷,朴履珏爲中樞都事,金彦淳爲訓鍊主簿,李永配爲部將,李馨秀爲慶尙左水使。
以同副承旨鄭萬始牌不進罷職傳旨,傳于任厚常曰,只推。
以司諫尹尙圭,獻納申在業,持平尹日逵牌不進罷職傳旨,傳于金宗善曰,知推。
以右議政金思穆焚黃呈辭,傳于趙興鎭曰,給由馬,澆奠床備給。
任厚常啓曰,御營大將李堯憲,以本營習陣事,明日露梁出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
兵曹,右邊捕盜大將單李堯憲。
金宗善啓曰,卽伏見全羅左道京試官趙民和監試初試入格人開錄啓本,則當書於初貼者,書之於第二貼,有違格例,原啓本,雖不得不捧入,而不可無警,推考,何如?傳曰,允。
以開城留守李相璜狀啓,民家失火事,傳于趙興鎭曰,聞甚矜惻,原恤典外,別加顧助事,廟堂措辭分付。
任厚常,以吏曹言啓曰,今此元子誕生,慶科增廣別試,文科初試試官,當爲磨鍊,而擬望之人乏少,閣臣及承旨竝擬,何如?傳曰,允。
任厚常啓曰,今此慶科增廣別試文科初試,一所試官洪奭周·林漢浩·李文會,二所試官朴宗京·權常愼·韓致應牌不進,更爲牌招,一所試官金魯應·朴命燮·金學淳,二所試官金相休·李永老·權丕應牌不進,一所試官李鍾穆在外,朴大圭受由,無以備員受點。令該曹,更爲擬入,何如?傳曰,仍以前牌催促,違牌勿爲呼望。
任厚常啓曰,試望修整,一時爲急,而一所試官洪奭周·金學淳,二所試官權常愼奉牌闕外,無意承膺,事甚未安。洪奭周,拘於廳規,雖不得請推,而權常愼·金學淳,竝從重推考,何如?傳曰,允。
任厚常,以禮曹言啓曰,今此慶科增廣文科初試一所,設場於本曹矣。上直郞廳,依例朝房直宿之意,敢啓。傳曰,知道。
任厚常,以禮曹言啓曰,卽接四館所牒呈,則直赴會試儒生,戊辰八月秋到記殿講入格進士成孝兢,己巳八月秋到記殿講入格生員沈常鎭,給二分,丁卯三月春到記殿講入格生員沈湜,戊辰八月秋到記殿講入格幼學朴宗佾。己巳八月秋到記殿講入格幼學林基洙·李在穉,生員申在年,俱以講經生,兼爲製述,而沈湜則去丁卯九月庭試初試時,旣不較藝,竝從願許赴事,報來矣。進士成孝兢等二人,許赴於今此增廣文科覆試,生員沈湜等五人,許赴於增廣文科初試,較藝等第之意,分付,何如?傳曰,允。
任厚常,以禮曹言啓曰,己酉二月,因備局節目,大小科陳試許赴人,具由草記事定式,而癸亥九月七夕製入格給二分進士趙毅淳,丁卯九月九日製入格給二分生員申綽,俱以應頉陳試矣。今此增廣文科初試時,依例許赴,較藝等第之意,分付,何如?傳曰,允。
任厚常,以禮曹言啓曰,卽接四館所牒呈,則去丁卯十二月柑製入格進士金周默,戊辰正月春到記製述入格進士洪羲祖,殿講入格幼學鄭禮容,同年八月秋到記製述入格生員洪羲瑾,殿講入格幼學朴榮顯,同年十二月柑製入格幼學尹庠圭,己巳正月春到記製述入格進士尹命圭,殿講入格進士金在浩,同年八月秋到記製述入格進士任存常,殿講入格幼學金陽復,同年十月大輪次入格進士尹景鎭,以上直赴殿試,丁卯十二月柑製入格進士洪學淵,戊辰正月春到記製述入格進士閔毅顯,同年三月皇壇參班人應製入格幼學李相斗,同年三日製入格進士權徽永,同年閏五月皇壇參班人應製入格參奉金炳文,同年七月七夕製入格幼學朴齊民,同年八月秋到記製述入格幼學朴來謙,同年九月九日製入格幼學沈宜輔,同年三邑儒生應製入格幼學李鍾仁·兪漢箕·李厚德,同年十二月柑製入格幼學徐有準,己巳正月人日製入格進士沈啓錫,同年春到記製述入格生員柳興慶,同年三月三日製入格生員金鎭,同年八月七夕製入格生員鄭東萬,同月秋到記製述入格生員申淳,同年九月九日製入格生員閔翊顯,同年十月大輪次入格幼學鄭亨逵,進士睦台錫·洪百淳·韓喆裕,幼學南敎重·李相夔,以上直赴會試,戊辰三月人日製入格幼學李搢九·金遇明·辛用羽,同年三月皇壇參班人應製入格進士權曄,同月三日製入格進士南潞,生員洪志燮,同年閏五月皇壇參班人應製入格前僉正李厚燾,同年九月九日製入格進士鄭東逸·沈徽永,己巳正月人日製入格生員兪台柱,同月春到記製述入格生員任壽益,同年三月三日製入格生員金炳球,進士朴和喆·權燁,同年八月七夕製入格進士李能秀,同月秋到記製述入格進士徐獻輔,生員尹致赫,同年九月九日製入格進士尹尙烈,同年十月大輪次入格生員李宜鉉,兪殷柱·李儒駿,幼學柳泳根,進士柳瑞,以上給二分,戊辰三月皇壇參班人應製入格進士曺錫龜,同年七月七夕製入格幼學李·洪箕燮,同年八月秋到記製述入格幼學金蘭淳,同年九月三邑儒生應製入格幼學柳公喆·林鼎烈·金鍾勳,同年十二月柑製入格幼學兪茂煥,己巳正月人日製入格進士洪彦謨,以上給一分事,命下,而依例分等許赴事,報來矣。進士金周默等十一人,直赴於今此增廣文科殿試,進士洪學淵等二十四人,許赴於增廣文科覆試,給分幼學李搢九等三十二人,許赴於增廣文科初試,較藝等第之意,分付,何如?傳曰,允。
任厚常,以兵曹言啓曰,南行宣傳官李命權·具信喜,部將趙亨鎭,未滿十朔,成才間姑爲停試之意,敢啓。傳曰,知道。
任厚常,以兵曹言啓曰,各廳堂下武臣朔試射時,都摠府經歷李緯坤,都事李永植·金宗源,訓鍊院僉正李朋錫,判官朴俊模·柳觀海·李晉會·權顯中·李德純,主簿李運奎·韓應浩·柳英漢·金弘洛·金時和·李行謹·李日會·姜在謙·李光錫,參軍鄭成大,奉事金重國,宣傳官李漢極·李顯英·柳基常·申性浩,武臣兼宣傳官安敬國·白師健·洪致遠·李濟元·李光魯·具載恒·申光碩·柳民儉·林致浩·卞永植·洪羲書,部將鄭奎行·李宗馨·柳鳳俱未滿四中,依定式各決棍十度,中樞府都事洪疇九,訓鍊院主簿趙彝錫,宣傳官金殷浩,無分汰去,訓鍊院僉正金文基,武臣兼宣傳官金衡遠,部將朴玎晦,柳葉箭二中,騎芻一中,以矢數計之,則雖未滿四中,騎芻例有倍劃之規,依此例不爲決棍,至於身病及呈辭受由人等,退試次,姑爲懸頉以入之意,敢啓。傳曰,知道。
任厚常,以備邊司言啓曰,外方徵債防塞時,京司一體擧行,而年分回啓後,自本司草記知委事,曾有受敎定式矣。今年外方徵債,旣已限明秋防塞,京司徵債,亦爲一體防塞之意,分付法司,何如?傳曰,允。
任厚常,以訓鍊都監言啓曰,本局分授都城,肅靖門西邊第四城廊近處體城五間許頹圮處,今十月十一日爲始,改築之意,敢啓。傳曰,知道。
任厚常,以禁衛營言啓曰,本營哨官劉彦敏·閔,收斂於所領軍卒,以致現發,竝爲先汰去之意,敢啓。傳曰,知道。
修撰林景鎭疏曰,伏以臣,素抱貞疾,三數年來,轉成難醫,風痰之祟,積癖之症,苦歇無常,榮衛漸削,雖於少愈之時,如不勝衣帶,及夫越添之際,若不保朝夕,胸膈痞鬱,神精昏短,動容間多顚錯,語音或有艱澁,平居臨事,若墜烟霧,以此委苦之狀,實無趨走供劇之望。昨年夏秋之間,屢蒙恩除,輒事違傲,分義都虧,震惶尙切。凡在廷臣之或以情或以病,間有冒犯逋慢,而豈有如臣之冥頑至此也?惟竢嚴譴,每蒙體諒,曲庇聖恩,若偏臣身,臣常銜恩感激,安意調暇矣。不意前月,又荷玉署寵命,幸値千一慶會,歡抃之極,不敢言私,强疾冒肅,屢就豹直,叨侍法講,依覲耿光,逖違之餘,榮感極矣。臣精思緣病而漸耗,瘡疣愈往而層出,每一筵退,靦顔惶汗,益無容措。今番太廟親祼之日,猥參駿奔之列,感冒斗劇,喉症闖作,肅穆之地,僅免僨誤,退歸私次,一直呻頓矣。適因諸僚之有故,番次屢空,講稟連頉,天牌踵臨,至再至三,臣雖愚迷,粗知義分,則豈敢生圖占便宜,積犯慢蹇之計,而狗馬賤病,猶屬餘事。臣之七耋老父,長時凜綴,奄奄床笫之中,近因寒候之猝緊,調將失宜,咳喘復劇,飮啖全却,轉側須人,臣方左右扶護,實無跬步離捨之路,雖在禁直,勢將請急,而暫膺旋出,亦所不敢。臣情到此,窮且蹙矣。玆不得不隨牌闕外,冒死呼籲。伏乞天地父母,諒臣至切之懇,遞臣所帶之職,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
副修撰朴大圭疏曰,伏以臣,數旬之內,再犯擅離,六日之間,十違召命,情私則去益煎熬,義分則去益隳壞,以臣諒臣,猶不敢自恕,雖以聽卑之聰,錫類之仁,何敢望俯燭其萬一也哉?恩暇纔過日限,母病轉添症形,眞元澌脫,神息凜綴,朝幸少間,暮又旋劇,進退無常,診護易愆,縱使臣長在母側,尙患晷刻之或曠,矧乎經宿直廬,間阻家信,强所難强之情理也耶?此臣所以屢瀆不已,殆若全昧嚴畏者然,悚隕震剝,無地自容,玆敢疾聲仰籲。伏乞聖慈,矜臣之情,削臣之職,俾幸公私,不勝大願。臣無任云云。省疏具悉。爾其勿辭救護。
己巳十月初十日午時,上御誠正閣。大臣·備局堂上引見入侍時,右副承旨任厚常,假注書朴長輿,事變假注書孫錫祚,記事官朴綺壽,記事官李光文,左議政金載瓚,右議政金思穆,兼戶曹判書李晩秀,行漢城判尹李集斗,知中樞府事沈象奎,吏曹判書金羲淳,刑曹判書朴崙壽,兵曹判書朴宗慶,行護軍李得濟·李堯憲·李溏,以次進伏訖。載瓚等曰,節屆初冬,寒暄不適,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,益臻康復乎?上曰,與前一樣矣。載瓚等曰,今過數朔,元子宮諸節,何如?上曰,比前益勝矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,左相愼節,今則益勝乎?載瓚曰,比前小減,而尙未夬差矣。上曰,次對爲之。載瓚曰,卽見咸慶監司曺允大報本司辭緣,則枚擧北靑府使李德鉉牒呈,以爲,本府歲抄軍三千三百名中,一千九百七十七名,收米收布,以備支放之需,故不入他役矣。一自創行戶布之後,任其無役,事涉無謂,以此通瀜陞戶,隨闕塡代於編伍之軍。又於再昨年,有耳米三千石之自甲山移轉本邑者,而及其捧糴,盡一境都納營倉,實爲切骨之瘼。自今秋爲始,竝與兩年耗條,而付之本府,分捧於各其社倉,待明春限二千石,劃送隣近邑爲辭矣。戶布之後,無役閑丁,殆近二千名,則塡代於編戶,果爲得宜。移轉耳米之輸納兵營,似有道里不均,民不願納之弊,姑爲捧留於邑倉便近處,使之待明春,量宜移送於附近各邑,何如?上曰,依爲之。出擧條載瓚曰,卽見慶尙監司鄭晩錫狀啓,則以爲,右兵使白東運,因民情邑報,加分爲六千六百五十餘石,而雖與故犯有間,旣分未報,有難參恕,其罪狀,請令廟堂稟處矣。該閫加分之弊,便成流來謬例,非此帥臣所創犯者,而蓋其不報巡營,而擅分者,卽加分而旣爲巡營所査發,至於登聞,極爲駭歎。先罷後拿,何如?上曰,依爲之。出擧條載瓚曰,統制使申大偀,今已準瓜當遞,而治績旣登繡褒,本營又當災歲,此時遞易,實爲可惜。且迎送之弊,亦所當念,限明年秋成仍任,何如?上曰,依爲之。出擧條仍敎曰,治績果何如云耶?載瓚曰,治績已登於繡褒,而統營民之言曰,百年以來,無如此善治,若假之十年,則衆瘼可期永革云矣。載瓚曰,道臣狀請賑穀之規,先量各邑飢口,次排本道穀摠,請得某司某穀幾許數,以爲次次磨鍊之地,而若又不足然後,始請他道穀物者,不但已例爲然,卽其事勢節次,亦當如此,而今見京畿請穀狀啓,則飢口未及斟量,穀摠未及排比,泛擧二萬石都數,請得於他道,廟堂亦無以憑此料量,狀啓還下送,使之更爲修上,何如?上曰,依爲之。出擧條載瓚曰,近來酒禁,漸爲解弛云。初不設禁則已,旣爲立法行禁,而不出數朔,仍爲蕩然者,寧有如許國體乎?兩法司堂上,左右捕將,竝從重推考,京兆在外堂上,曠職可悶,許遞,前左尹李光益仍任,使之察任,以責成效,右捕將李得濟,元戎重務,有難兼管捕廳,亦爲許遞,刑曹參判李堯憲,若以法官捕將,兼管擧行,一如設禁之初,則大有勝於糾察之道,故敢此仰達矣。上曰,依爲之。御將·捕將,除授,可也。出擧條仍敎曰,酒禁,何爲解弛也?刑判奏之,可也。崙壽曰,大釀雖無現捉之事,而小釀則間或有之云,故今方另飭禁斷矣。載瓚曰,自捕廳詗察,委任責成,則可收成效矣。上曰,大臣筵奏如此,各別申禁,可也。載瓚曰,各道舊還,例於秋成後,分排收捧,而今年則幾皆許其仍停矣。嶺南及統營·江華舊還,一體仍停,松都見在舊還,只爲二百餘石,數甚不多,此則依例收捧之意,竝爲分付,何如?上曰,依爲之。出擧條載瓚曰,月食已過,禮部回咨,依例撰出,正書安寶後,順付於節使之行,何如?上曰,依爲之。出擧條載瓚曰,呂宋國漂人三名入送事,雖有下敎,而今番使行時探知然後,可以擧行矣。上可之。載瓚曰,慶尙左兵使趙岐,當爲追榮,而聞其所後家,無受贈之人云。依他例,許令移贈於本生家,何如?上曰,依爲之。出擧條上曰,密陽府民家被燒事,聞甚矜惻,原恤典外,身還布分等蕩減矣。其果有例乎?載瓚曰,非但有前例,實出於矜恤之聖念,處分誠好矣。載瓚曰,被災各邑,如或有穀簿不足處,北道多穀邑中,從便移來取用,似好,而姑未行會,故預爲仰奏矣。上可之。
厚常曰,新除授右邊捕盜大將李堯憲牌招,傳授命召及大將牌·傳令牌,何如?上曰,依爲之。出擧條仍敎曰,前大將牌還納之後,新大將授去耶?堯憲曰,然矣。
上曰,右相今日呈辭,何當啓程,而往還亦爲幾日耶?思穆曰,程道不遠,不過二三日間來往矣。仍命大臣就坐。諸宰奏事。晩秀曰,宮人宣飯物種,各該司逐朔報本曹會減,而其中司䆃寺·司宰監進排,有數三名色之可合減省,而尙今載錄者,故査問其進排處,則無應受之人,而因循冒減,已多年所矣。不可一向循襲,今朔爲始,朔圖中拔去其冒減之數,計年還錄事,分付各該司,何如?上曰,依爲之。出擧條
宗慶曰,兵批,虛司果積滯者,至於四十三人之多。向筵大臣,以備邊郞捕廳從事官,軍門把摠諸窠,依己酉年例區處事陳達,而其時臣亦有所奏矣。己酉已例,卽一時權宜之政,而出自聖衷,雖不敢自下仰請,其畢竟區處之道,若非己酉例差送守令,姑付備郞諸窠,實無其效。臣意則守令中,軍門自辟窠及武臣堂下窠,以實職履歷相當人,隨闕差送,以爲虛司果次次收用,而虛司果未區處之前,切勿從他擧擬之意,分付吏曹,似好,下詢大臣處之,何如?上曰,大臣之意,何如?左議政金載瓚曰,以守令應差之窠,隨闕差送,以爲輪回疏通之道,果好矣。右議政金思穆曰,漸次差送,以爲區處之地,則旣順且便矣。上曰,依爲之。出擧條
宗慶曰,江界七鎭邊將,庚戌以訓鍊正以下差送,蓋出於矯革鎭弊之聖意,而昨年臣曹之以法久弊生,少無其效,筵稟變通,雖是捄弊之意,官方亦不可隨時變革。臣意則更復舊例,隨其窠出,以宣薦實職中,各別擇差,則庶或爲矯弊之一道,故敢此仰達,下詢大臣·將臣處之,何如?上曰,大臣之意,何如?左議政金載瓚曰,俄者兵判有問,故臣亦以依古例,以宣薦差送,似好,爲答,今無他意見矣。右議政金思穆曰,臣於向來鎭將變通事下詢時,以初仕,又廣一路,則六品無以區處,有所仰對,到今別無他見矣。上曰,將臣之意,何如?訓鍊大將李得濟曰,兵判所奏,非更張變通,只欲復遵舊規,事甚便當矣。御營大將李堯憲曰,臣亦別無他見矣。摠戎使李溏曰,臣亦別無異見矣。上曰,依爲之。出擧條
宗慶曰,近來夜禁解弛,三法司禁隷,各宮房貿易奴子輩之假托犯夜,已極痛駭,至於院隷羅卒輩之恣行街路,視同白晝,事之寒心,莫此爲甚。夜禁之嚴不嚴,亦係紀綱,三營將臣,左右捕將,竝從重推考,此後禁隷及貿易奴子,無牌者及院隷羅卒之無標者,一竝執捉,斷不容貸,以嚴巡邏法意,爲宜,故敢此仰達矣。上曰,依爲之。出擧條仍敎曰,將臣各別申飭,可也。
宗慶曰,頃因開城留守韓致應狀啓,松都移屬金川,大·小南面稅納與陵寢修改條,儲置米之自長湍·豊德劃來者相換事,往復當該衙門,從便議定後,自該衙門,草記擧行事,自備局覆啓蒙允矣。土地稅納之分道句管,自有法意,移換拮据,非但數爻之不相稱,文簿混淆,事多不便,且陵寢修改條,以畿邑儲置需用,係是不易之典,而換劃他道稅納,亦關來頭之弊,湍·豊儲置需用,依舊例擧行,二南面稅納相換一款,置之,何如?上曰,依爲之。出擧條
宗慶曰,城外露骸,每年各該部報來,則自賑廳摘奸後,備給掩埋之需,此是惠澤之及於白骨,而近來反生奸弊,至於完埋者,不無露出之事,極爲痛駭,各部所屬與任掌輩,符同奸狀,誠難覈實禁斷。臣意則當年所報,依例上下,而明年爲始,自該部,搜報一款置之,以防其反爲露骸之奸階,先自本廳摘奸後,分付該部,出給恤典,使之掩埋,何如?上曰,依爲之。出擧條仍敎曰,遺棄兒草記,與此一例乎?宗慶曰,月前有遺棄兒報來者,故卽令率來,則旋稱有頉,事甚無實矣。宗慶曰,貢米除留本廳外,不許他衙門賣買者,兩朝受敎,載於事目,而昔在乙卯,一將臣預買,其時大臣筵稟,出擧條,批旨截嚴,至有削職之命矣。當此歲歉,他衙門不知本廳事目之如此,或有冒禁預買之慮,以事目辭意,預先知委,何如?上曰,依爲之。出擧條
厚常曰,今日賓對,兩司不爲進參,事甚未安。行公諸臺,竝從重推考,何如?上曰,依爲之。出擧條
上曰,文武科初試試所,分遣備郞摘奸耶?載瓚曰,將爲分遣矣。上曰,武所亦有分送之例乎?載瓚曰,雖無前例,今番則分送矣。上命次對。諸臣先退,大臣以下退出。又命退,承史以次退出。
上在昌德宮。停常參·經筵。
夜自一更至三更,月暈。
趙興鎭啓曰,明日常參·經筵,取稟。傳曰,停。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
金宗善啓曰,同副承旨鄭萬始,今日不爲仕進,卽爲牌招,何如?傳曰,允。
任厚常啓曰,兵曹判書朴宗慶掃墳事,驪州地今方出去矣。所佩命召,來請還納,何以爲之?敢稟。傳曰,仍佩往來。
傳于趙興鎭曰,贈領相內外墓,澆奠床備給。
任厚常啓曰,臣厚常,依定式,進詣香室,奉審香祝櫃·祝板·袱子,則精潔之意,敢啓。傳曰,知道。注書李紀淵病,代以兪理煥爲假注書。
傳于金宗善曰,右承旨入侍。
以同副承旨鄭萬始牌不進罷職傳旨,傳于任厚常曰,只推。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
傳于任厚常曰,今日國綱,可謂掃地矣。試官亦往役也,無端違牌,徒爲占便之心,不知國體之重,番番如此,遂爲痼習,此何臣分,此何國綱?昨以試官違牌,自上達曉酬應,不得交睫,苟有一分嚴畏之心,焉敢乃爾?設場爲急,雖不得不點下,安可任他,勿問受點人及昨日留門前承牌人外,無論已承牌·未承牌人,一竝下義禁府推考,待下敎捧供事,分付。
任厚常啓曰,卽伏見昨日次對,擧條啓下者,大臣酒禁擧條批答中,有所落漏,臣之矇然捧入,不勝惶悚,原擧條改付標以入,而當該注書,所當重勘,本院請推之外,無他可施之罰,何以爲之?敢稟。傳曰,拿處。
朴長輿拿處,代以南秉寬爲假注書。
任厚常啓曰,新除授慶尙右兵使元永冑,以前任慶尙左水使,時在任所,而有除朝辭赴任之命矣。密符則以前所授密符仍佩,諭書則安寶,使院吏齎傳,何如?傳曰,允。
趙興鎭,以弘文館言啓曰,本館下番,姑降入直,事甚未安。修撰韓耆裕,旣有只推之命,卽爲牌招入直,何如?傳曰,允。
任厚常,以兵曹言啓曰,本曹佐郞趙貞喆身病猝重,屢度呈狀乞遞。宿衛重地,不可久曠,今姑改差,何如?傳曰,允。
任厚常,以兵曹言啓曰,今十月十一日,武臣賓廳武經講書日次,而慶科增廣武科初試,兩所開場相値,差備官勢難推移,故不得爲之之意,敢啓。傳曰,知道。
任厚常,以武一所試官意啓曰,臣所今日平明開場,擧子捧單數,自天字至宇字半字,合爲二百十二人,而先自木箭試取之意,敢啓。傳曰,知道。
任厚常,以武二所試官意啓曰,臣所今日平明開場,而擧子捧單數,自天字至黃字半字,合爲一百六十四人,先自木箭試取之意,敢啓。傳曰,知道。
任厚常,以武一所試官意啓曰,臣所今日木箭應射擧子,五十四人內,三矢入格十三人,二矢入格十五人,一矢入格十一人,合爲三十九人,地字未畢試,日暮姑停之意,敢啓。傳曰,知道。
任厚常,以武二所試官意啓曰,臣所今日木箭應射擧子,自天字至地字半字六十人內,三矢入格二十四人,二矢入格十九人,一矢入格十一人,合爲五十四人,而日暮姑停之意,敢啓。傳曰,知道。
行都承旨洪奭周疏曰,伏以臣,冒犯慢命之罪,自速匪怒之譴,十行綸音,嚴於鈇鉞,泥首奉讀,心膽俱慓,金木縲絏,以辜爲恩,不料分揀之特恩,遽下於席藳竢命之中。臣於是乎感隕居先,駴懍繼之,進退蹙蹙,益不覺其四體之靡措也。昨日之事,臣固自知其罪矣。一牌二牌,唯事違傲,臣與就囚諸臣一也。徹夜丙枕,仰煩酬應,臣與就囚諸臣,亦一也。至於鍾漏旣徹,飭敎洊仍,而蹙伏朝房,終不敢入禁扄一步,則臣之罪,視就囚諸臣,尤有重焉。今玆郵罰之降,偏加於臣身,則可也。乃諸臣之跡,相踵於大理之門,而臣獨揚揚呼唱,晏然若無故人,臣心之懍恧阨塞,固不啻萬倍於梏拲之在手足,而朝家核實之刑政,寧有是哉?臣又竊聞僚員,有以臣之實故,提奏於筵席之上者云,此尤臣震怖不安之一端也。藉令臣有萬不獲已之故,其爲違逋則均,不宜强事區別,況其所謂實故者,微瑣至甚,然款未判意,雖出於愼重,內實媿於顧私,而乃至於仰溷崇嚴之聽,有若分疏之辭,臣之罪,於是而又添一倍矣。天日臨上,置顔無所,圜扉在近,殆同樂地,玆敢陳暴實狀,恭竢處分。伏乞聖慈,亟命臣與就囚諸臣,一例勘處,以平法紀,以全廉防,千萬幸甚。臣無任云云。答曰,省疏具悉。卿則有實故而然,不必深引,勿辭行公。
己巳十月十一日午時,上御誠正閣。右承旨入侍時,行右承旨金宗善,假注書朴長輿,記事官朴綺壽,記事官李光文,以次進伏訖。上曰,昨日試官,緣何屢違歟?宗善曰,雖未知情病之如何,而不但今番矣。上曰,近來紀綱解弛,無端違牌,便成前例矣。宗善曰,試官屢違,達夜致煩酬應,誠甚惶悚,而都承旨則家有憂故,似不得入闕,自致屢違矣。上曰,都承旨實故旣如此,分揀,可也。宗善曰,遞差啓辭批答爻周乎?上可之。仍敎曰,近來科場,不成貌樣,至於向來生梗之擧而極矣。此不但試官之不能秉公,下屬輩之作奸,誠狼藉矣。承旨出去,備郞發牌,傳于大臣,分遣備郞,嚴飭廉探,如或現發於摘奸時,各別重勘。且武所亦不能無弊,一體遣備郞,廉察,可也。又敎曰,上下番史官,分詣一二所,傳諭此意,試牌不進,旣是同罪,姑令戴罪擧行,如或不察,自下弄奸之弊,現發於摘奸,則罪上添罪,另加禁飭,俾各貞白一心,以爲秉公之地,可也。又敎曰,違牌諸試官拿處,而捧供則待一二所出榜試官入來就囚後,同爲擧行,可也。仍敎曰,近來保放草記之夥多,亦係紀綱之一端,自政院,切勿捧入,亦預爲申飭於禁府,可也。仍命退,承史以次退出。
上在昌德宮。停常參·經筵。
自開東至酉時,灑雨下雨,測雨器水深八分。
趙興鎭啓曰,明日常參·經筵,取稟。傳曰,停。
金宗善啓曰,合辭方張之時,兩司無詣臺之員,事甚未安。除在外,試所進去外,呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,同副承旨鄭萬始,今日不爲仕進,卽爲牌招,何如?傳曰,允。
任厚常啓曰,右尹李存秀除拜後,過三日不爲出肅,依定式,推考警責,仍卽牌招察任,何如?傳曰,允。
傳于金宗善曰,右承旨入侍。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司鍊尹尙圭,獻納申在業,持平尹日逵牌不進罷職傳旨,傳于金宗善曰,只推。
以同副承旨鄭萬始牌不進罷職傳旨,傳于趙興鎭曰,只推。
南秉寬有頉,代以吳夏哲爲假注書。
吳夏哲在外,代以朴宗心爲假注書。
任厚常啓曰,卽者校理李止淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
以修撰韓耆裕牌不進罷職傳旨,傳于趙興鎭曰,只推。
趙興鎭,以弘文館言啓曰,本館下番闕直,事甚未安,修撰韓耆裕,旣有只推之命,卽爲牌招入直,何如?傳曰,允。
以咸鏡監司曺允大狀啓,薦新進上生文魚·生大口魚,限內不得封進,惶恐待罪事,傳于趙興鎭曰,勿待罪事,回諭。
金宗善,以義禁府言啓曰,慶尙前右兵使白東運拿處事,傳旨啓下矣。白東運,時在任所,依例發遣府都事,交龜後拿來,何如?傳曰,待待命拿囚。
任厚常,以御營廳言啓曰,本廳把摠徐敬輔,身病甚重,勢難察任,改差,何如?傳曰,允。
任厚常,以濬川司言啓曰,濬川今雖過半,而日晷向短,寒事漸緊,姑爲停止之意,敢啓。傳曰,知道。
任厚常,以武一所試官意啓曰,臣所今日平明開場,木箭自地字,仍爲試取之意,敢啓。傳曰,知道。
任厚常,以武二所試官意啓曰,臣所今日平明開場,而木箭自地字半字,仍爲試取之意,敢啓。傳曰,知道。
任厚常,以武一所試官意啓曰,臣所今日木箭應射擧子四十六人內,三矢入格六人,二矢入格五人,一矢入格四人,地字今已畢試,而昨日入格,合爲五十四人,雨勢未霽,日已向暮,姑爲撤場之意,敢啓。傳曰,知道。
任厚常,以武二所試官意啓曰,臣所今日木箭應射擧子二十八人內,三矢入格十人,二矢入格五人,一矢入格三人,昨日入格五十四人,合爲七十二人矣。雨勢或霔或止,地字半字未畢,而日暮姑停之意,敢啓。傳曰,知道。
校理李止淵疏曰,伏以臣於日前,屢犯逋慢之罪者,非不知萬萬悚蹙,而只以母病之近劇,實無離捨之勢故也。及夫番次事急,試牌義重,章皇承命,仍爲就直矣。卽接家信,則臣母所患,昨又添感,本症之血暈風痺,一時倂作,氣息凜綴,藥餌未效。臣聞此報,方寸煎灼,按住不得,忙陳短章,徑出禁扄。伏乞聖慈,亟遞臣所帶之職,仍治臣擅離之罪,以便救護,以肅朝綱,千萬顒祝。臣無任云云。省疏具悉。爾其勿辭救護。
己巳十月十二日午時,上御誠正閣。右承旨入侍時,行右承旨金宗善,假注書兪理煥,記事官朴綺壽·李光文,以次進伏訖。上曰,昨日史官,往諭于試所乎?綺壽·光文等曰,昨日臣等承命往諭,則試所諸臣,各別惕念擧行,而下屬亦皆嚴飭云矣。上曰,果有實效,而猶勝於不申飭乎?宗善曰,飭敎旣如此,掌試者,焉敢不惕念,而至於下屬亂雜之弊,似勝於前日矣。上曰,試所亦知備郞摘奸之事乎?宗善曰,昨聞備郞言,則大臣分送文武試所,種種申飭云,試所亦豈不知之乎?宗善曰,聞武試所所傳,則此時城內,砲放未安,故欲出城外,爲之云矣。上曰,不必然矣。依例爲之之意,分付,可也。仍命退,承史以次退出。
上在昌德宮。停常參·經筵。
夜二更,雷動電光,灑雪雨雹,狀如小豆。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙興鎭啓曰,玉堂備員間,視事頉稟之意,敢啓。傳曰,知道。
金宗善啓曰,合辭方張之時,兩司無詣臺之員,事甚未安。除在外試所進去外,呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,同副承旨鄭萬始,今日不爲仕進,卽爲牌招,何如?傳曰,允。
備忘記,公忠兵使崔朝岳下直,長弓一張,長箭一部,片箭一部,筒兒一箇賜給。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵牌不進,監察茶時之意,敢啓。傳曰,知道。
以司諫尹尙圭,獻納申在業,持平尹日逵牌不進罷職傳旨,傳于金宗善曰,只推。
以修撰韓耆裕牌不進罷職傳旨,傳于趙興鎭曰,只推。
趙興鎭,以弘文館言啓曰,本館下番闕職,事甚未安。修撰韓耆裕,旣有只推之命,修撰林景鎭,副修撰朴大圭,由限已過,竝卽牌招,以爲推移入直之地,何如?傳曰,允。
傳于趙興鎭曰,是月閉藏之時也。轟燁之聲光,何爲而發於此時也?近年以來,無災不有,而至於此異,殆乎無歲不然,天之威怒,不在於寡躬乎?惟予否德,不克修省,仰副天心,萬幾不修,百度不立,風俗日頹,民生日窮,一毛一髮,無不受病,而況今四道之饑荒無前,幾萬生靈,將入於水火塗炭之中,靜求厥由,一則否德所致,二則否德所致,否德如此,而天之仁愛,又有此赫然之警告,君臣上下,其敢不惕然悚懼,交相修勉,以圖弭災應天之道乎?明燭呼草,布告在廷,無論大小中外之臣,上自衮闕,下至時政,實言無諱,俾予得以自反而修省。
行右承旨金宗善,左副承旨趙興鎭啓曰,伏以是月也,卽純陰閉塞之時,而淫雨驟下,轟燁告災,詩人不寧不令之歎,不幸近之矣。伏念我聖上,一心對越,嚴恭寅畏,宜其二氣順序,庶徵時若,而今此仁天之示警,胡爲而致哉?噫,災不虛生,必有所由,臣等誠不敢知今日朝象,治乎否乎?世道日下,紀綱解弛,百僚恬嬉,國事泮煥,館直久空,而講筵常停,饑饉孔酷,而瑣尾莫察,媕婀成習,而謇諤無聞,羸豕躑躅,而堤坊不嚴,入則無法家拂士之可稱,出則多貪官汚吏之無憚,廉恥漸壞,侈靡轉甚,此無非群下之罪,人事之失,然臣等不敢不歸之於萬化之源,恐有所未盡於端本之實也。殿下自臨御以來,恭己淵默,仁心仁聞,藹然中外,似無衮闕之可言,而治未著效,民不被惠,至於莫可收拾之境,竊伏覸聖德寬仁,恐有欠於剛克,故設施注措之際,未嘗見甚事爲振勵,甚事爲奮發,而日用酬應,不過尋常節目,徒成文具而已。此豈非殿下反躬自省,濯舊來新之幾歟?天人一理,自我視聽,卿星卿雲,只在一轉移之間,果能大警動大振作,勤御經筵,講明聖學,頻接臣隣,諮訪治道,以實心行實政,責勵群工,振擧綱維,則風行草偃,捷於影響,如此而天心未豫,災沴未消,臣等未之聞也。惟殿下,懋哉懋哉。臣等職忝近密,不勝憂愛之忱,相率秉燭,敢罄愚悃,伏願澄省焉,惶恐敢啓。答曰,知道。天之示災,由予否德,卿等忠愛之悃,益警寡躬之心,當尤爲體念矣。
以咸鏡監司曺允大狀啓,薦新進上生文魚·生大口魚,限內不得封進,惶恐待罪事,傳于趙興鎭曰,卿其勿待罪事,回諭。
吏曹啓目粘連,啓下是白有亦,臣曹申在善上言覆啓判付內,上言辭意,雖云有據,公議不可不採,依回啓施行爲良如敎敎是乎所,謹依下敎,遣郞官收議于大臣,則領中樞府事李時秀,鰲恩君李敬一,俱爲病未獻議云。左議政金載瓚以爲,屢次訟冤之端,專在於明義錄,而蓋本事籍,異於緊招,其名旣載於是書,大僚之年前防奏,果出於愼重之意,臣亦別無他見,置之云。右議政金思穆以爲,設或有可冤之端,丙寅秋,判付下後,宜不敢更事呼籲,而其所爲說,旣甚猥越,且其本事,關係不輕,置之云。大臣之議如此,上裁,何如?判付啓,依大臣議施行爲良如敎。
任厚常,以武一所試官意啓曰,臣所今日,平明開場,木箭自玄字,仍爲試取之意,敢啓。傳曰,知道。
任厚常,以武二所試官意啓曰,臣所今日,平明開場,木箭自地字半字,仍爲試取之意,敢啓。傳曰,知道。
任厚常,以武二所試官意啓曰,臣所今日,木箭應射擧子,自地字半字,至黃字半字,七十六人內,三矢入格二十人,二矢入格十人,一矢入格七人,昨日入格十八人,再昨日入格五十四人,合爲一百九人矣。木箭今已畢試,鐵箭自天字,依例以兩防牌,仍爲試取之意,敢啓。傳曰,知道。
任厚常,以武一所試官意啓曰,臣所今日,木箭應射擧子,自玄字至黃字半字,七十六人內,三矢入格八人,二矢入格十三人,一矢入格十三人,昨日入格五十四人,合爲八十八人矣。黃字未畢試,日暮姑停之意,敢啓。傳曰,知道。
任厚常,以武二所試官意啓曰,臣所今日鐵箭,應射擧子,天字半字四十四人內,三矢入格三十四人,二矢入格八人,合爲四十二人矣。日暮姑停之意,敢啓。傳曰,知道。
同副承旨鄭萬始疏曰,伏以臣,向蒙恩暇,將發省掃之行,非時痢症,忽患此際,數旬苦劇,頗經危境,及其少愈之後,猶復委身床席,蘇完尋鄕,姑非可論,往還日子,居然過限,公私悚悶,煩鬱罔措。迺者銀臺除命,忽下逖違之餘,驚惶蹶起,彊試起動,叩謝就直,厪度三宵,而水穀之道,竝成祕塞,呼吸之通,俱妨結引,寒戰卒劇,食飮全却,及夫還私次,昏倒不省,家人邀醫診察,蓋其痢毒餘熱,尙滯臟腑,少有失攝,致此重添,連注疏盪之劑,今已四五日,而數次尾閭之泄,不無其效,外此危惡之症,少無變動,以此綿綴之氣,只試攻滌之擧,已脫之形神,難分人鬼,鷇飮之粥糜,又成噤口,作一籧篨,省覺迷亂。以是之故,三日懸病,一直違召。臣罪至此,合被鈇鉞,玆敢倩人構草,擔舁隨牌,冒死呼籲。伏乞聖慈,俯垂矜諒,亟勘臣屢違之罪,仍治臣煩瀆之辜,以肅朝綱,以安私分焉。臣無任云云。省疏具悉。本職許遞。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外試所進去外,呈告人員,竝卽牌招,何如?傳曰,允。
傳于趙興鎭曰,傳香承旨,馳詣宗廟·景慕宮,奉審摘奸以來。
傳于任厚常曰,召對爲之。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀在外,尹日逵陳箚,監察茶時之意,敢啓。傳曰,知道。
趙興鎭啓曰,假注書朴宗心,身病猝重,勢難察任,今姑改差,何如?傳曰,允。
朴宗心改差,代以金裕憲爲假注書。
趙興鎭,以禮曹言啓曰,卽接永禧殿官員所報,則本殿各室龍床席子上,有鼠屎數十箇,地衣縇及拜席,有咬傷處,而第一室龍床上,褥下黃花席,微有咬傷之㾗,面帳又有咬破處云。莫重殿內,有此不潔之患,萬萬未安,卽爲進詣奉審後,稟處,何如?傳曰,允。
趙興鎭啓曰,卽者禮曹郞廳來言,永禧殿奉審,判書當爲進去,而判書韓晩裕受由,次堂例不得擧行云,何以爲之?敢稟。傳曰,令次堂進去。
承旨前望單子入之,李存秀·朴宗臣落點。
以左承旨李存秀牌不進推考傳旨,傳于任厚常曰,更爲牌招。
以修撰韓耆裕·林景鎭,副修撰朴大圭牌不進罷職傳旨,傳于趙興鎭曰,只推。
趙興鎭,以弘文館言啓曰,本館下番闕直,事甚未安,修撰林景鎭·韓耆裕,副修撰朴大圭,旣有只推之命,竝卽牌招,以爲推移入直之地,何如?傳曰,允。
趙興鎭,以奎章閣言啓曰,明日卽奉謨堂,冬孟朔奉審日次,臣等進詣擧行之意,敢啓。傳曰,知道。
朴宗臣,以戶曹言啓曰,湖西田稅大同再運舟橋船,盡數入來後草記事,年前有所定式矣。卽接舟橋司移文,則湖西公州等三十一邑田稅大同再運次下去船,五十八隻,今已畢入來云矣,敢啓。傳曰,知道。
任厚常,以武一所試官意啓曰,臣所今日平明開場,木箭自黃字半字,仍爲試取之意,敢啓。傳曰,知道。
任厚常,以武一所試官意啓曰,臣所今日木箭應射擧子三十六人內,二矢入格一人,通計前三日入格,合爲八十九人矣。木箭今已畢試,仍自天字,鐵箭鱗次試取之意,敢啓。傳曰,知道。
任厚常,以武一所試官意啓曰,臣所今日鐵箭應射擧子,自天字至黃字半字八十五人內,三矢入格七十一人,二矢入格八人,一矢入格四人,合爲八十三人矣。黃字未畢試,日暮姑停之意,敢啓。傳曰,知道。
任厚常,以武二所試官意啓曰,臣所今日平明開場,鐵箭自天字半字,仍爲試取之意,敢啓。傳曰,知道。
任厚常,以武二所試官意啓曰,臣所今日鐵箭應射擧子六十四人內,三矢入格四十六人,二矢入格十二人,一矢入格一人,昨日入格四十二人,合爲一百一人矣。鐵箭今已畢試,片箭自天字,元貫革外,加設二貫革,合四貫革,仍爲試取之意,敢啓。傳曰,知道。
任厚常,以武二所試官意啓曰,臣所今日片箭應射擧子一百一人內,邊一中入格二人矣。片箭今已畢試,騎芻仍爲試取之意,敢啓。傳曰,知道。
任厚常,以武二所試官意啓曰,臣所今日騎芻應射擧子一百一人,而先爲試取十七人內,二中入格二人,一中入格三人,合爲四人,未及試取八十四人矣。日暮姑停之意,敢啓。傳曰,知道。
禁府啓目,假注書朴長輿原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,眞寶前縣監金文欽原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
左議政金載瓚,右議政金思穆箚曰,伏以夜來砰訇之警,是何象也?近年雷異,殆無虛歲,人情易歸於狃安,冥應難見於微邈,每不免初無懼,竟致因循,然而反常者爲異,失節則是災也。今於陽止之節,有此雷發之災者,是豈無所召而然哉?噫,不待天災之告,而若推人事之失,則目今之百千萬事,無非災也。綱紀凌夷,而上下無望於維支,科宦奔湊,而小大都喪其心性,有如沙決而波蕩,遑遑乎朝不謀夕,而至於財竭民窮,尙屬緩語。見今四道近止之民,溝壑在卽,而列邑帳簿之穀,無以當麥前之賑。凡此幾萬生靈,蟻附魚喁,求生於必死,則將見無變之不有,而如臣等無似,亦忝廊廟,措劃無術,容默爲計,無異漏舡在海,止洎無所,雖使此時,星雲示祥,芝露呈瑞,猶不免爲危急存亡之時,而況災無不備,百怪荐臻,星孛火旱,風水霜雹,式月斯生,迭相告警。又此十月之雷,卽是乖氣之大,而凡所以爲災者,到此而尤劇矣。嗚呼,政失於下,讁見於上,各以類應,理必不忒,今日之有萬必危,無一可恃,歷考往古,未有若是之急且甚者也。然則孔邇之天,其德至仁,安得不一告再告,丁寧垂誡,以責其一分挽救之道耶?雖然當極艱之會,圖丕濟之策,唯在於君相交須,上下同德,而以殿下聖明,孤立在上,無與爲治,臣等俱以至愚極陋,只知懷祿保位,進不能輔贊君德,務愜天心,退不能措置籌謨,俾安民勢,惟事伴食尸位,使國事時憂,莫可攸爲者,一則臣等之罪,二則臣等之罪。如是而尙何望弛九重宵旰之勞,救八方顚連之勢,而天災時變,自底于消弭乎?苟有災異,策免宰輔,卽西京尙實之政,而亦稽國朝盛事,大臣失職,先正其罪。伏乞亟降威命,竝賜斥免,改卜賢德,以幸國事,千萬至祝。取進止。答曰,省箚具悉卿等之懇。夜來轟燁之災,何爲而發也?仁愛上天,必不無端示災,求之於今日人事而思之,上自朝廷之政令施措,以至千事萬事,無非致災之端矣,而上天何不諄諄詔誡者哉?嗚呼,人情狃於安而怠於勤,雖當風霜之先其節,水火之告其歉,只有其時懼警之意,而患每在鮮克有終之歎,若不知前日有災無災,此豈應天以實之道,而況當今日,尤豈可以不誠不實之事,以格天心乎?夜而不寐,靜思所以答天譴·消災異之責,正是今日君臣上下,交相飭勉,而期之於無災而後而已。際見卿等之箚,至首尾屢言,不出於民國受病之事,而亦及君相交須,上下同德之言矣。由予薄德不肖,當至艱至難之日,國事庶政,雖如拯焚救溺,而孜孜焉汲汲焉,猶難振刷矣。沁泄度日,無一事一爲,上合於天心,下洽民情者,大抵十年以來,星雷水火之災,庶乎無年不有,究其厥由,職由小子之故,卿等之過自辭巽,使予心益不安者,是豈實心實政之本意,亦或不歸於應文不實之具耶?以卿等元老夙德,想必不待予言,而洞然知之矣。卿等勿以一時災異忽之,亦勿過自辭引,安心勿辭,必思弭災之責,以答小子遇災修省恐懼警惕之意。仍傳于趙興鎭曰,此批答,遣史官傳諭于左右相。
司諫尹尙圭,持平尹日逵,獻納申在業等,聯名箚曰,伏以臣等言官也,苟有可言之事,上自衮闕,下至民隱,何日非可言,何事非可言,而只緣災異示警,恩綍求助,始乃進言,而亦不以誠,則此豈古人應天不以文之義哉?第臣等於夜來,轟燁之異,聚首憂歎,不獨爲今日事,而我殿下卽祚以來遇災求言,殆無歲無之,因災進言,亦無人不然,其所爲言,竝皆藥石於時病,綱領於治體,而開納之衷,修省之道,曠絶千古,是宜堯天舜日,廓然淸明,上帝鬼神,收還威怒,而今此非常之災,又何爲而至也?臣等竊恐上之責躬,不爲不切,而猶欠於格天之誠,下之進諫,不爲不多,而便歸於應文之具,徒有瞻聆之美,而未見注措之實,災異之荐,歸之適會,消弭之方,看作例語,則天反無災,人乃狃安,使無災之災,莫可如何。言念及此,寧不凜然?夫開發收閉,天地之常道,而雨風霜露之各以其時,亦君人之政令施措也。休咎之徵,合於五事,聲氣之和,應於一心,上下天人,一理孔昭,臣等竊覸我殿下聰明睿智之姿,承祖宗付畀之重,敬天勤民,動罔或怠,而第寬裕溫柔之仁,或勝於發强剛毅之德,撫循容忍之量,有欠於振刷奮勵之治,目今朝廷,文恬武嬉,百度解弛,衆務頹墜,未必非殿下自反處也。雖以一二事言之,罪列丹書,千刦之,難洗之逆孼,名在白簡,一天共憤之凶徒,民濫請冤雪,或誤入恩霈,隄防之不嚴,處分之過當,莫有大於此者,臣等之一疏塞責,連事違傲,不誠之罪,固所自知,而若其或過於容貸,或靳於反汗,使言路漸塞,關和漸弛者,則豈非殿下之有失於刑政乎?此輩負犯,不但不容於人,抑亦上通于天,今此含容曲貸之擧,實有違於古聖王奉天討罪之政,則天之示警,安知不由於此乎?雖以紀綱言之,國之有紀綱,如人之有血脈,人無血脈而不得爲人,則國無紀綱而不得爲國者,明矣。顧今綱紀大弛,朝象泮渙,而無統括維持之望,世道乖離,而無摠攝齊整之策,民生殿屎,而貪墨之風不已,軍簽淆雜,而黃白之冤轉深,講學今日之急務,而以瀛官之不備,停撤也久,科試八域之咸造,而以試望之懸頉,提飭斯勤,縫掖之儒,起閙於芹庭,韎韋之士,受罰於藝場,聖朝培養之風,可謂掃地,而國家陰雨之備,亦足寒心。凡玆數者,莫不有關於紀綱之大者,此雖凡百有位,不能盡於對揚之致也。然董勵群工,寔在殿下,則上所陳寬裕之或勝,振刷之有欠者,實非臣言之妄也。噫,易之震象曰,洊雷震君子以恐懼修省,今者災異之見,政我殿下恐懼修省之一大機會也。伏望聖上,典學則惟日不足,求治則日昃未邊,於刑政則寬猛舒慘,各有攸當,於綱紀則振勵整肅,惟恐或虧,以爲轉災爲祥,仰答天心之地焉。取進止。答曰,省疏具悉。爾等所陳,不出振刷二字,當留念。
副校理金箕殷疏曰,伏以國之將興,必有禎祥而示之,國之將亡,必有妖孼而告之,天人交與之際,可謂至矣。臣伏見我殿下,自卽祚以後,內無貨利聲色之誘,外絶馳騁遊獵之娛,小心翼翼,罔敢荒寧,對越之誠,可格天心,修治之勤,可消天變,而不幸近年以來,禎祥不至,妖孼反興,海水泛溢,地維震動,星宿失纏,淫虹貫陽,種種災異之可驚可愕者,式月斯生,史不絶書,而至于今歲,旱暵無前,饑饉兼臻,哀我黎民,旣秋而無收,流離四散,彌滿於道路,氣像景色慘惻,此猶不足,又於純坤之月,閉藏之時,虩虩之聲,震驚百里,燁燁之光,閃耀五夜,此又何象而何影也?臣於淹病叫楚之中,攝衣驚起,實不勝嫠婦漆室之憂矣。繼伏見傳旨下者,十行辭敎,警惕驚動,旣示以責躬反省,又諭以盡言無諱。嗚呼,成湯六事自責,而大雨方千里,景公一言合理,而熒惑徙一度,則今殿下,遇災警懼之意,同符成湯之六責,不但景公之一言而已。此誠消弭災譴,感召休祥之一大機也。臣雖疎闇顓蒙,無所知識,而敢不披竭駑鈍,仰副聖意之萬一乎?嗚呼,玄象毫髮不爽,前後上天之譴告,不啻耳提而面命,臣雖未敢指的爲某事之應某象之兆,而災不虛生,必有所召,則今此之災,亦豈由所由而然哉?嗚呼,今日國勢,可謂岌岌,譬之於人,一身之上,頂踵毛髮,無不受病,殆非一朝一夕,可以責救其小而細者,臣不敢殫擧,而以言其大綱,則紀綱解弛,而人不畏法,侈風日盛,而害甚水火,仕路溷濁,而公道不行,饑饉而無儲蓄也,貪汚而無懲畏也,士習之渝薄也,人心之泮渙也,以至隄防不嚴,而義理漸晦,言路杜絶,而聰明壅蔽。凡此數者,有一於斯,尙難爲國,況今之弊,兼而有之,則雖謂之危亡,迫在朝夕,不爲過矣。仁愛之天,安得不動威而警告,以開其治亂持危之道哉?嗚呼,天旣畀殿下以聰明睿知大有爲之姿,仁足以保民,明足以辨奸,武足以斷制,剛足以振發,則爲堯·舜爲湯·武,皆在度內,而唯是作聖之志不立,求治之誠未篤,姑息是安,而或忽於經遠,細事是務,而或遺其大綱,故憂勞雖切,而治不從欲,刻勵雖勤,而政不徯志,一日二日,委靡頹惰,式至于今,而莫可收拾,廊廟之上,其所籌畫,不過應文備例,而未嘗有做實底意思,臺閣之臣課程,只是鎭日違牌,而曾未聞敢言之風裁,九重宵旰,爲軫民隱,別諭非不懇惻,而方岳之臣,奉行不出乎簿書,期會可幸無事而已,初無着念於宣化,克盡對揚之方者,萬里階前,思共治理,飭敎非不嚴截,而守土之官營爲,專在於斗會箕斂,以立産業而已,元不存心於撫字,仰體分憂之念者,恤民之德意藹然,而聖澤尙壅,愛民之仁心至矣,而至化尙阻,蔀屋多怨咨之聲,閭巷多轉徙之歎,民生之困悴,莫甚於今時。此皆有司之臣,不能奉承明命,務盡極濟之策,而苟究其源,職由於聖志之不立也。如欲弭天災而答天譴,其可不反求諸殿下一心上乎?嗚呼,躬行儉約,倣衛公之大布大練,法大禹之菲衣菲食,則侈風不期祛而自祛矣。爲官擇人,追殷宗之其難其愼,效周王之唯賢惟能,則仕路不期淸而自淸矣。節不急之費,財用足而必有儲蓄矣。明黜陟之典,則貪汚息而有所懲畏矣。嚴賢邪忠逆之辨,則亂賊知懼而堤防存,恢察邇詢蕘之量,則嘉言罔伏而言路闢。夫然後殿下摠攬權綱,振勵臣工,政令焉必審,賞罰焉必信,法不撓於權貴,恩無偏於私昵,凡諸擧措,無不得宜,凡有施爲,一出於正,上行下效,捷於影響,搢笏巖廊之臣,憚百僚而服衆心,戴豸臺閣之人,糾官邪而振風稜,以之正士習,而儒風丕變,以之鎭人心,而民志底定,推類而引之,至於萬事萬物,莫不從心以治,豈不休哉,豈不盛哉?雖然凡事有本有末,有源有流,臣之所陳於上者,便是末也流也,其本其源,固在於殿下懋實學而修實德。若不於本源之地,懋實盡誠,而徒欲規規乎事爲之末,堇堇乎目前之計,則向所云云,皆是虛文而止,今日之事,亦歸文具而止耳。詩曰,昊天孔昭,又曰,上帝甚神,豈可以虛文而弭災,寧能以假僞而消譴乎?必也存心有實工,修己有實德,安民有實政,使一念之發,皆在於至誠無僞,一事之做,皆出於至誠無僞,念念而實之,事事而實之,凡所動作施措,必求務合於天,天心至仁,殿下實以仁體之,天道至公,殿下實以公體之,殿下之德,旣與天同其大,則上可答天心弭天災,下可以靖世道壹民志,而誠之極工,至於中和位育,昔之威怒者變而爲眷愛,昔之愁歎者變而爲謳歌,災沴自消,而休祥畢至,國家億萬斯年之業,自今伊始矣。此不可他求者,特在殿下一念之誠與不誠耳。伏願殿下,念哉念哉。昔漢臣王嘉有言曰,應天以實不以文,程子亦曰,爲國而至於祈天永命,養形而至於長年,學而至於聖人,此三者,分明人力勝造化,自是人不爲耳。信乎斯言,能實用其功,而不見實效者,臣未之聞也,竝乞留神焉。仍伏念臣,遭遇聖明,偏荷恩私,高天厚地,圖報無路,竊自謂筋力奔走,鞠躬盡瘁,庶或爲酬恩萬一,故隨行逐隊,竭蹶趨承,見靡本職,已四閱月矣。挾冊登筵,亦爲數次,其空疎蔑裂,不堪比數之狀,伏想已無逃於淵鑑之下,報效之心,雖出於感激之衷,素餐之愧,恒切於循省之時。向於本館入直之日,得聞臣父添病之報,情私所迫,未暇替直,蒼黃陳籲,徑出禁扄,適値僚員有故之時,仍致館直連日空番,召牌屢降,酬應致煩,臣雖蒙恩給暇,而苟究闕直之由,臣實爲罪之首,每見館中小報,只切悚惶之忱,而臣素抱癖積,已成貞疾,每當寒節,殆無不病之時。近又添得傷寒之重者,上滯下痞,食飮全廢,畏寒厭風,遍身拘束,以此貌樣,萬無時日內供職就直之望。且臣父病情,進退無常,灸藥雜試,收效未易。臣於此時,實無離捨之勢,當此遇災延訪之日,政須啓沃論思之任,而臣之情病,如右所陳,與其虛靡而久曠,更添罪上之罪,毋寧控籲而丐免,倖逭逋慢之誅,故左右忖量,玆敢尾陳。伏乞天地父母,特垂矜憐,亟遞臣所帶之職,以便救護,以安賤分,不勝冀願,而際伏見喉院議啓,以館直久空,指爲召災之一端,臣於是,滿心惶駭,繼之以恧蹙,夫職在經幄,縱不能協贊聖化,導揚和氣,反又因之,而致生災沴,則厥罪何居?此又臣難安之端也。竝命有司,勘以當律,以爲爲人臣者之戒,千萬幸甚。臣無任云云。省疏具悉。所陳切實,當留意,爾其勿辭救護。
副校理洪命周疏曰,伏以臣竊以爲,遇災而警,不如無災而警,遇災而言,不如無災而言。臣猥以無似,忝叨經幄,可警之端,可言之事,豈待今日轟殷之發,而苟然充位,一味含默,不曾出一言論一事,以效裨補之道,而乃於有災之後,爲此應文之擧者,實不勝惶愧之至,而今若諉以惶愧,而竝與應文而不爲,則尤有罪焉。噫,我殿下以明睿之姿,兼緝熙之工,臨講而剖奧旨於絲毫,做治而挽世道於熙皞,恤窮之念,靡安於錦玉,懷保之澤,徧及於遐邇,是宜天心底豫,休祥荐臻,而夫何挽近以來,雲觀之報,無災無之,星變纔告於去歲,而旱魃又酷於今夏,嶺·湖千里,幾無靑草,西北三道,且傷風雹,天之告戒,旣諄且復,而又何不令不寧之災,乃發於純陰之月也?臣誠驚惑,莫知所以致此者也。繼伏見傳敎下者,十行誕宣,責躬備至,臣奉讀未半,不勝欽仰之至,此誠轉災爲祥之一大機會也。若其天人災祥之理,臣雖未敢如漢人之傅會,而第伏念天之有雷霆,如人君之有威武也,則天以是警告,無乃欲使殿下之體行而然耶?天道冥漠,雖未的知其信然,而試以朝象言之,則恬嬉成習,而了無振刷之望,以民俗言之,則渝薄爲痼,而難期回淳之望,今日甚於昨日,今年倍於昨年,苟求其由,則殿下之政令做措,或未知有欠於威武,而專尙陽和之發生,抛置雷霆之震動耶?天地之氣候,旣有雨露,而又有霜雪,則闕一而不可以成天地之道矣。雖以懲討一事言之,是何等莫嚴莫重之事,而裕賊,卽千古所無之逆,而干連其停啓者,擧蒙肆赦之典,達逆卽三司同聲之討,而陰護其聲勢者,亦置從輕之律,至如行恁,幸因大僚之陳箚,雖寢復官之命,而義理由是而漸晦,隄防由是而益壞,此莫非我殿下霜雪之威,或讓於陽和之氣故也。將使亂逆,無懲畏之心,凶黨有覬覦之慮,此足爲致災召沴之端矣。伏願殿下,亟從三司之請,以答上天之警告焉。以言乎民事,則諸道之被災,雖有淺深,而始旱終風,八路通然,則謂之一般歉荒,亦可也。缾罌俱罄,嗟無卒歲之資,流丐相望,率多塡壑之患,咨怨之聲,聞之愁亂,困悴之色,見者憂歎,猗我聖上,宵旰憂勤,親祼南郊,靈應如響,竊謂穡事,不至於大無矣。畢竟食實,乃至於斯,或未知人事,猶有所未盡而然耶?特推如傷之仁,克講拯濟之道,逋負之蠲減,荒廢之代播,或發絲綸而戒飭,或諭道臣而撫恤,其所以隱恤之方,救荒之策,靡不容極,凡在瞻聆,孰不欽仰,而第其代播之令,專出爲民之聖意,而仄聞道路傳言,則往往有收稅於代播之田云。果若其傳,則此豈朝家救恤之本意乎?亟令廟堂,申飭諸道,已收者使之還給,未收者使之切禁。今秋之民情如是,則明春之賑濟宜講,凡事當豫,而荒政最先者,先儒所言,誠爲切實,其必多方區劃,隨事節蓄,卽是今日之急務。伏願殿下,更加聖念,先自宮闈,益懋節儉之方,預損不急之費,仍復明降飭諭,內而廟堂,外而方伯守令,莫不聚會精神,先使預講,使流者復集,居者益安,則邦本永固,天心可豫,唯殿下留神焉。以言乎噤默之弊,則歷觀往牒,聖明在上,而群下之不言,未有甚於近日,爲近日言責者,每當求言之日,必先前瞻後顧,趑趄囁嚅,擇其沒模稜無關涉之閑漫說話,聊以爲塞責之擧,平居談論,不敢近於時政,父兄告戒,亦必在於愼言,在家而不敢言者,誰能揚言於朝廷之上乎?在私而不敢論者,孰敢顯頌於君父之前乎?古之言者,雖得罪於君上,而朝論許之,公議多之,今之言者,聖明不之罪,而親知棄之,朝廷擯之,如非大段淬勵,別般激揚,則讜直之言,終不可得聞,此殿下來諫之道,或有未盡而然歟?伏願殿下,山藏海涵,益恢含弘之量,使昌言嘉謨,畢陳於前,雖有逆耳之言,犯顔之諫,優容嘉奬,從之如流,則朝廷之上,可致寅協,政令之間,庶無乖謬,亦願殿下,悉心來諫,以弭天譴焉。以言乎紀綱,則堂陛不尊,而邑民有侵犯官長之變,場屋不嚴,而悖儒有打破鎖院之擧,此固由於邑守,不能廉潔,而莅政有司,未能周旋之得宜,而如使法紀素立民志有定,則豈有此無前之變怪也?紀綱不能自立,必待所以立之之道,明愼刑賞是也。賞必當功則善者勸,刑必當罪則惡者懲,今殿下賞未嘗不愼,而善者未必當其賞,刑未賞不明,而惡者未必當其刑矣。唯殿下,留意刑賞之際,以爲振紀綱之本焉。凡此數事,何莫非召災之端,而朱夫子曰,知得如此是病,便不如此是藥,苟欲隨事而矯之,觸處而救之,則事雖近而功難期矣。要在我聖上,益加本源之工,克盡導率之方,則感應之效,不外於躬行心得之餘,丕變之化,自歸於表端影直之地,朝象也,民俗也,懲討也,賑濟也,言路也,紀綱也,如綱擧目張,自歸大中至正之域矣。古人之陳戒時君,莫不以天下萬事,歸之於人主一心上工夫,此雖近常談死法,究其旨趣,終不出此。唯我殿下,聖旣天縱,學又日新,顯微之理,精蘊之義,無不洞見毫柝,則此等說話,何待臣之更陳,而行之唯艱,先賢有言,愼終于始,聖傳攸揭,臣雖甚庸愚,職忝論思,不當捨此而爲說,玆效沃心之義,仰贊應天之實,惟聖明,念哉懋哉。臣無任云云。省疏具悉。爾之所陳,極爲切實,當益加修省,討逆等事。不允。
副修撰朴大圭疏曰,伏以臣,獲蒙恩暇,扶護病母,連宵焦灼,坐達鍾漏,不意轟燁之警,乃在宿昔之夜,十月之交,詩人所懼,今玆之災,奚宜而至?嗚呼,雲觀之報未及上,銀臺之啓未及聞,三司又寂寥,而我殿下大加惕若,不遑夜寢,十行之綸,曾不移時,切切於責躬,懇懇於求助,臣伏地以讀,一字一涕,是知三尺之天,出自方寸之地,推是心以往,何災之可憂,何憂之不消?然而憂治世而危明主,卽古人忠愛之至也。已治而尙患乎其治之未盡,治旣明而猶慮夫其明之未盡明,至於憂之而危之,凜然若不保朝夕,此猶屬未然,而恐懼乎不聞不覩者,若此其切矣,則況雷焉以聲而警,電焉以光而警,卽是已然之災也。宋儒之言曰,只畏有形之寇,不畏無形之寇。臣竊以爲,畏於有形,則牽架補漏,幸無大咎而已,畏於無形,則天下許多無形之憂,自可聽命而退矣。此特殿下一心上,踏實之如何耳。嗚呼,心是無形而應之無跡者也。以一心而應萬幾,似難乎事事理會,物物窮格,而要其本,則以實心行實政,無所往而不底於實也。竊伏覸,殿下卽祚以來,上所以詢諮也,下所以敷奏也。不過曰十許條,曰勤聖學,曰明義理,曰訪人才,曰開言路,曰恤民隱,曰懲貪墨,曰擇守令,曰勸農政,曰抑奢侈,曰振紀綱,以之水旱饑饉,風雹盜賊,靡不渙發,淸問畢登公車,則今之遇警,卽前之遇警也,今之弭災,卽前之弭災也。警雖異時,弭無異見,縱使臣,聯牘罄管,直不免已陳之芻狗,豈非不誠之甚者?臣每伏見,筵席之建白,箚疏之陳勉,輒示嘉納之意,而終不嘉納之實,事過則已,徒歸空言,何殿下求之勤而行之艱,若是耶?前後諸臣之言章奏在耳,就其可採而採之,今日採一事,明日採一事,納言而以實,應天而以實,則殿下之心與政,表裏俱實,與天爲一,顧何憂乎有形無形之災也。唯殿下,念哉念哉。臣於是職,强半呈告,是豈可已而不已哉?官以講名,跡曠經綴,論臣辜犯,合被大何,而院啓之譏斥,果至矣。顧臣懇迫情私,雖未敢更瀆,庶幾聖明之俯燭,而母病旣難暫離,人言亦難冒進,玆竝附陳,不然則此時占便,豈分義之所敢出也?伏乞聖上,削臣所帶之任,以爲不職之者之戒,千萬幸甚。臣無任云云。省疏具悉。所陳諸條,是豈但遇災而勉之?當尤爲留意,爾其勿辭察職。
己巳十月十四日午時,上御誠正閣。召對入侍時,參贊官任厚常,持詩傳第八卷,侍讀官洪命周,持詩傳第八卷,檢校待敎朴綺壽,持詩傳第八卷,假注書兪理煥,持詩傳第八卷,記注官劉㵙,持詩傳第八卷,記事官李光文,持詩傳第八卷,以次進伏訖。上命開卷讀之。命周讀自經始靈臺,止章四句。上曰,參贊官讀之。厚常讀自東萊呂氏,止成王之孚。上曰,閣臣讀之。綺壽讀自成王之孚,止賦也。上曰,注書讀之。賤臣讀自媚玆一人,止賦也。上曰,上番讀之。㵙讀自昭玆來許,止賦也。上曰,下番讀之。光文讀自受天之祜,止章四句。上曰,文義陳之。命周曰,靈臺一章,卽言文王及民之化,而靈臺卽所以望氛祲察災祥之所,如我國之雲觀也。今月卽純陰之月,而昨夜雲觀之報,轟雷之災,實不勝萬萬驚悚,而自上亦有求言之敎矣。每當災異之時,其所應天,卽曰,恐懼修省四箇字,而其所以恐懼修省者,要不出實之一字也。遇災之時,雖或恐懼修省,而過災之後,則便屬解弛,上之所以求言,下之所以應之,都歸於文具,而專無眞實底意也。人君之事天,必以實心而對越,必以實事而做去,則群下之事上,亦當以實心實事而應之矣。天人感應,上下交孚之理,不外乎是。伏願殿下,必於一實字留神焉。上曰,參贊官陳之。厚常曰,靈臺第二章,翯翯濯濯於牣之義,皆言得其所之樂,而文王之時,非但澤及萬民,雖於一物之微,莫不得其所,而草木魚鱉,咸有自在之樂矣。玉堂亦以雲觀雷異,仰勉聖德,而方今歲事凶荒,民生顚連,綱紀不張,大小恬嬉,而仁天之告警,又如是,則玉堂所陳懋實二字,誠爲今日之急先務也,益加體念焉。雖以目前科場事言之,昨聞一二所所傳,則自上申飭之後,場中紛雜之弊,少勝於前日云。推此以觀,則凡百事爲之挽回矯革,卽一我殿下,轉移間事,伏願留神焉。上曰,閣臣陳之。綺壽曰,文王愛民,若保赤子,而民亦向上之心,油然自生矣。大抵至情,莫如父子間,而民之疾痛疴癢,莫不相關,如赤子之仰父母也。故文王之時,君民之孚感,天心之悅豫,有如此矣。雖以靈臺第二章觀之,飛潛動植,各得其所,而仁民之化及物者深矣。殿下當此災歲,思所以賑濟之·懷保之,夙夜憧憧,而今當收藏之月,有此轟燁之警,臣未知殿下若保赤子之德,猶有所未盡而然耶?雖以近來疎放之典言之,亦是大聖人過中之擧,則此安知非召災之一端耶?上曰,諸臣所奏,果皆好矣。上曰,靈臺之庶民攻之,庶民子來等語,卽道文王德化之盛,而帝堯則土階茅茨,大禹則菲衣惡食,堯·禹·文王之德,宜無間焉,而堯·禹則如彼其崇儉,文王則如此其作宮室者,何也?猶爲不同於後世人君,若有土木之役,則必招民怨者乎?命周曰,靈臺之制,臣未詳知,而雖以大旨見之,卽望氛祲察災祥之所,則可知有國之不可無者,而非遊觀之所也。且以文王之德,豈或作一臺,廣大侈靡,如後世興土木之類也?綺壽曰,靈臺之制,似如瞻星臺矣。上曰,麋鹿濯濯,白鳥翯翯,皆言鳥獸之得其所,而亦非遊覽之意歟?命周曰,此皆言文王之德化,至及於鳥獸也,非謂遊覽之意也。今之上苑,亦有翯翯之鳥,濯濯之鹿,殿下亦以文王之心,行文王之政,則凡此微物,皆可以得其所,而七十里之囿,人以爲小矣。若或以遊覽而畜之,則終未免爲玩物喪志之歸矣。上曰,下武詩,美武王能纘太王·王季·文王之德,而乃是善繼善述之義也。古語曰,欲法堯·舜,當法祖宗,欲盡繼述之道,則其道何以?命周曰,爲人子者,能述先人未卒之志,能繼其親已行之事,是謂善繼善述,而欲於隨事而繼之,每事而述之,則未免擾擾其心志,紛紛其事爲也。大凡百千萬事,莫不有本末,而其本則在於人主一心。今我殿下,先於一心上,做得工夫,一準我先王心法,則政令施措之間,自然相合於先王之治矣。綺壽曰,玉堂心法之奏,誠爲切當,而謹按宋臣眞德秀之言曰,當持守處持守,當變通處變通。殿下苟於持守變通處,各得時措之宜,則此亦爲繼述之道矣。上曰,玉堂番次,近何不備耶?命周曰,應敎徐鼎輔,副應敎鄭觀綏,修撰韓耆裕姑未肅拜,朴大圭·林景鎭,由限已過於昨日,姑未行公,李止淵方在受由中,一員未差,而趙琮鎭,聞以身病,姑未入來,故番次由是苟艱矣。上曰,雖在他時,講筵頻開,則猶不可如是,況當此遇災修省之日,尤不可以不備。以此意出去通之,使之入來,可也。上命掩券。仍命玉堂先退。命周退出。上曰,都承旨欲一伸乎?厚常曰,有憂故未得入來云矣。上曰,此等微事,不必自上飭敎頒出去通之,使之仕進,可也。上命書傳敎曰,左承旨許遞,與未差之代,前望單子入之,待下批牌招察任。出榻敎仍又命退,承史·閣臣,以次退出。
上在昌德宮。停常參·經筵。
藥房都提調金思穆,提調沈象奎,左副承旨趙興鎭啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李存秀啓曰,明日常參·經筵,取稟。傳曰,只晝講。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
以修撰韓耆裕,副修撰朴大圭牌不進罷職傳旨,傳于李存秀曰,只推。
傳于任厚常曰,大臣·備局堂上引見。
傳于任厚常曰,更思之,箚子之遲速,在於搆思之遲速,而衆皆違牌之時,獨爲入直,則比之不入直之人,其罰反重,誠過矣。前玉堂洪命周,更以遞差,捧傳旨。
李存秀啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
李存秀啓曰,玉堂上下番俱空,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書金羲淳進,參判李肇源牌不進,參議曺允遂進,同副承旨朴宗臣進。以尹羽烈爲大司諫,朴孝成爲司諫,洪羲俊爲獻納,李鍾穆爲持平,尹久東爲校理,朴宗琦爲副校理,金熙華爲修撰,金啓河爲副修撰,李好敏爲右尹,兪應煥·李景熙爲兵曹佐郞,趙璜鎭爲奉常判官,金翰周爲寶城郡守。高山縣監韓克裕,益山郡守兪漢敏相換,谷城縣監鄭殷祥,求禮縣監金光浩相換。故通德郞趙鎭泰贈戶參例兼,故學生趙淳贈左承旨例兼,故贈工曹佐郞趙鼎完贈僕正。以上慶尙左兵使趙岐本生家三代移贈事承傳。
兵批,判書朴宗慶受由,參判韓致應病,參議徐有聞病,參知尹行直入直進,右副承旨任厚常進,護軍李文會·吳泰賢,副護軍鄭萬始·韓始裕,副司果韓兢履竝單付,統制使申大偀仍任事承傳。
以校理尹久東,修撰金熙華牌不進罷職傳旨,傳于李存秀曰,只推。
李存秀,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
李存秀,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李存秀,以禮曹言啓曰,臣履翼謹詣永禧殿,與本殿參奉李一中,眼同奉審,則各室龍床席子上鼠屎,地衣縇拜席·面帳·褥席·下黃花席咬傷諸處,果如殿官所報,故鼠痕詳細遍察,則第一室南外柱下,有容一指穴一處,第四室·五室間南內柱傍及第三室·四室南外柱傍,各有一穴,分付殿官,堅密墐塞,以杜日後欠潔之患,而殿官逐日奉審,經過多日,更無痕跡,則防杜謹嚴,固在於此,而如是之後,若有如前欠潔之弊,則修改之擧,恐不可因循,姑俟日後殿官頉報之有無,更爲稟處,何如?傳曰,允。
任厚常,以備邊司言啓曰,北闕後運紙衣七百二十三領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
任厚常,以備邊司言啓曰,卽見全羅監司李冕膺狀啓,則以爲,各邑災摠,今始停當,則未移枯損風損海溢等各樣災,合爲九萬三千四百五結六十六負八束,事目災一萬二千二百結外,不足災八萬一千二百五結六十六負八束,準數加劃事,請令廟堂,稟旨分付矣。今此所請,爲八萬一千二百五結零,而與事目所劃下,合爲九萬三千四百餘結矣。較諸本道元摠十四萬結之中,則幾近三分之二,曾於四十餘年之前,一有九萬七千九百結許劃之例而已,由前由後,更未有若此之多焉。卽此以推,則本道民事,乃是五十年來初有者,道臣非不念國計之至重,而今有是請,必由於民情民勢之萬萬迫不得已者,然而擧湖南一道之大,有三分居二之災,不但前所罕有,揆以事面,不可準數從施,就此加請八萬一千二百五結零之內,減以一萬四千四百五結零,與事目災,合七萬九千結許劃,俾爲一從實數,十分均俵之地,何如?傳曰,允。
任厚常,以訓鍊都監言啓曰,本局分授都城,肅靖門西邊第四城廊近處體城五間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
任厚常,以御營廳言啓曰,本廳字內,光熙門北邊第一城廊近處頹城改築處,女墻亦已畢築之意,敢啓。傳曰,知道。
任厚常,以武一所試官意啓曰,臣所今日平明開場,鐵箭自黃字,仍爲試取之意,敢啓。傳曰,知道。
任厚常,以武一所試官意啓曰,臣所今日鐵箭應射擧子四人內,三矢入格一人,二矢入格一人,昨日入格八十三人,合爲八十五人矣。鐵箭今已畢試,片箭自天字,鱗次試取,而元貫革之外,加設二貫革之意,敢啓。傳曰,知道。
任厚常,以武一所試官意啓曰,臣所今日,片箭應射擧子八十五人內,貫一中一人,邊二中一人,邊一中三人,入格合爲五人矣。片箭今已畢試,騎芻自天字,鱗次試取之意,敢啓。傳曰,知道。
任厚常,以武一所試官意啓曰,臣所今日騎芻應射擧子八十五人內,邊二中一人,一中五人,合爲六人矣。騎芻今已畢試,鳥銃自天字,仍爲試放,而元貫革外,加設二貫革之意,敢啓。傳曰,知道。
任厚常,以武一所試官意啓曰,臣所今日鳥銃應射擧子八十五人內,貫一中,邊一中二人,邊二中一人,貫一中四人,邊一中十七人,入格合爲二十四人,鳥銃今已畢試,騎槍則無一人應試矣。各技皆已畢試,仍爲修正榜目之意,敢啓。傳曰,知道。
任厚常,以武二所試官意啓曰,臣所今日平明開場,騎芻仍爲試取之意,敢啓。傳曰,知道。
任厚常,以武二所試官意啓曰,臣所今日騎芻應射擧子八十四人內,一中入格二人矣。騎芻今已畢試,鳥銃仍爲試放之意,敢啓。傳曰,知道。
任厚常,以武二所試官意啓曰,臣所今日鳥銃應放擧子八十五人內,貫一中邊一中入格一人,邊二中入格五人,貫一中入格三人,邊一中入格十八人,合爲二十七人,未及試放十六人矣。日暮姑停之意,敢啓。傳曰,知道。
禁府啓目粘連,向前朴長輿,亦職在記注之任,擧條批答落漏書入,事極可駭,以此照律,何如?判付啓,依允。又啓目粘連,向前金文欽亦,還穀法意,何等嚴重,而許多石虛留,雖諉之舊逋之未捧,法外擅分,恰過千包,那移貸用,亦復夥然,道啓査發,若是明的,則不可以囚供之游辭發明,有所參恕,以此照律。判付啓,依允。
己巳十月十五日辰時,上御誠正閣。大臣·備局堂上引見入侍時,右副承旨任厚常,假注書金裕憲,事變假注書孫錫祚,記事官朴綺壽·李光文,左議政金載瓚,右議政金思穆,兼戶曹判書李晩秀,行工曹判書南公轍,知中樞府事沈象奎,吏曹判書金羲淳,行護軍閔耆顯·李得濟,漢城左尹李光益,刑曹參判李堯憲,行護軍李溏,司諫尹尙圭,持平尹日逵,獻納申在業,副校理洪命周,修撰林景鎭,以次進伏訖。載瓚等進前曰,日氣猝爲極寒,無異深冬之候,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,日寒如此,元子宮諸節,何如?上曰,與前漸勝矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,日昨轟雷之災,誠不勝萬萬驚心矣。近年以來,冬月之雷,殆無歲無之,故上下聞見,習以爲常,恬不知驚,夫遇災修省,固是難事,後世修省之道,已不如古昔聖王,而況近來則以其災異之頻數也,故修省之道,亦隨而怠,夫頻數則當益加修省,尤豈可泛忽乎?天道玄遠,雖曰難見,而大抵天人一理,則天心必有未豫處,故災異斯作矣。每有災異,則大臣之引咎辭免,雖似文具,而實非文具,三公之以災策免,自漢已然,則漢時事事務實,是豈文具乎?燮理陰陽,大臣之責,而災異之興,卽不能燮理之致也,烏可謂非罪乎?設或不罪而如此,大臣豈可仍置乎?必也斥退而改卜賢輔者此也。請斥臣等,登庸他大臣,與共爲治,反災爲祥,臣等之望也。思穆曰,如臣等者,必斥退然後,可以仰答天譴也。上曰,向來雷異,發於收藏之時,極可驚心矣。際見卿箚,過自引咎,此亦近於文具,而恐非應天以實之道也。況遇災異,則君臣上下,尤當同心協力,與共爲國,豈可過引如此乎?載瓚曰,臣等皆以實心仰奏,而果非文具也。臣等昨伏見十行絲綸,丁寧懇惻,君人一言,可格天心,誠不勝萬萬欽仰,而第自古人君,非言之難,行之惟艱,苟以徒言,則雖漢唐中主,亦能爲堯·舜之言矣。豈可以徒言,而孚格天心乎?臣等所望,則惟願殿下之行必掩言焉。上曰,做時之不如說時,果如卿言矣。此等處,每每深加留意,而竟未免不能之歸,自今當益加體念矣。載瓚曰,自上每言體念,而體念二字,便成文具,群下之有疏有奏,輒下體念之批,而夷考施措,竟無一事體念之跡,徒言豈可以上格天心,下答民情乎?臣等所望,則惟在於實之一字,不實則雖日降堯·舜之言,亦無益矣。伏願殿下,每以行必如言,自省自期,而早夜警惕焉。人君居至尊之位,一天之下,莫之與比,人君之勢,誠無畏,而可畏者,獨天耳。天心之向背無常,惟德是與,可不畏哉?雖以書傳觀之,下之勉於上者,亦不過曰,皇天上帝,則人臣所以警動人君之聽,巴攬至尊之勢者,惟天故耳。臣等亦以雷異,有所仰陳,而大抵遇災,則臣下所陳,不過例套而止,臣竊以爲,此甚於災矣。先正臣李珥,告于宣廟曰,無災之災,甚於災,此誠格言,而人君視無災,恒若有災然後,可也。且人臣所仰陳者,不過曰,聖德聖學,而每每聽之,了不新奇,不可使人主傾聽矣。人臣所仰望者,亦惟曰,爲堯爲舜,而堯·舜之後,又豈更有堯·舜哉?由前則言不生新,無足槪聽,由後則高遠難及,無以下手於爲堯爲舜之工夫。臣故曰,人臣引君,惟當從目前緊急事,勿以爲小,而逐件做去,今日做一事,明日做一事,以至百千萬事,每事盡善,則堯·舜亦不過如斯而已。如是則上可以事天,下可以保民,中可以措國勢於磐泰之安矣。然而此亦有實心而後,可也。苟不實,則今日雖然,而明日或不然矣。故告君之法,臣當曰,實而已矣。殿下試觀今日,百度百事,可謂治乎亂乎?有萬必危,無一可恃,惟是四百年,聖神相承,積德累仁之效,是賴是藉,而殿下則何嘗行得一事一爲,可以維持國勢者乎?然而天下事,亦尙可爲矣。民心尙爾固結,疆場幸而無事,朝著之上,雖有無臣之歎,而人材不借異代,則天生足了一代矣。前後諸臣之奏,皆以振刷爲言,而振刷之道非他,勉勉做去,則這便是振刷也。殿下或以爲,依樣做去,可幸姑息,而此則僅僅無事之時耳。一或有事,則臣恐不知稅駕之所也。雖匹庶之家,如是而不成規模,況我東雖小,地方數千里之國乎?目今民生倒懸,無異竿頭,忠君死長之心,安得而生乎?惟其風俗柔弱,無强大桀黠之患,而若中原而如是,則豈能支撐乎?思之及此,誠不勝寒心矣。殿下若堅定立志,實心做去,則有志竟成,必無不能之理,而竊瞷殿下,近來所做,果有何事可稱乎?雖以講筵言之,作輟無常,不過前受音·新受音備數而已。儒臣文義,亦不過掇拾註脚,應文而已。況上下番俱空,以至講筵之停輟,此豈成說乎?此亦殿下有以致之也。牌不進則不過只推,而無董飭之擧,至於臺閣之臣亦然,此何貎樣?且臣請以目前切於時弊者言之,方今科宦二弊,必亡國乃已者也。臣欲言此,不覺臆塞矣。太祖·太宗設施措置之良法美規,何壞亂至此之極也?科擧是仕宦之根本,而人心世道,一敗塗地,一經科擧,浮言胥興,而漢江以外之人,擧皆解體,今番科場,則自是慶科,固不可以常例論之,而不審國家何爲而頻頻設此無益有害之擧乎?此弊今雖不可猝革,而臣則以爲,名器必也愼惜,科擧亦爲罕設然後,可也。夫蒐羅廣取,群龍彙晉,則豈不美矣,而其於效則邈然,而害已紛然,何哉?目今公心牿喪,私意橫流,此何爲而然哉?其必導之者,不善之致也。殿下苟能大恢公正,以焚香祝壯元之心爲心,則上好下甚,必有丕變之效,而殿下必不能矣。無寧愼惜名器,罕設科擧之爲愈矣。上曰,諸條所奏,皆出務實之意,果好矣。科擧事,則雖以今番監試言之,事之寒心,莫此爲甚。方欲一番下敎而未及矣。次對後當有下敎。至於愼惜名器,罕設科擧,儘好矣。當益體念矣。思穆曰,方今四路告歉,賑災一事,政是上下講究之時,而筵席奏對,每是例語,至於錢穀甲兵掌簿者,徒憑冊子,而實多不知者矣。臣不敢知殿下,果能領會否乎?唐·虞之時,一堂吁咈,亦皆爰咨爰諏,而臣亦伏見先朝,每遇如此之時,則時時引接,戶惠句管之臣,必歷詢此穀從何而出,此物用之何處,或因下請而施之,或以特敎而行之矣。今則雖草記所請者,有司之臣,亦不知事件裏面之如何者多矣。今若事事務實,則此等事,亦必詳知而行之矣。然則恬嬉之習,亦可少愈,亦是勤政之本也。上曰,大臣所奏,言雖簡而意則至切矣。自上亦不能盡知者,果如卿言,故每欲引接詢問而未及焉,當益留念矣。思穆曰,頻頻引接句管之堂上,而問之則好矣。上曰,賑災一節,大臣所奏固好,而應天之道,亦在於恤民一事,何以則區劃從長,何以則接濟得宜?自上實難指一爲之,而其策專在於廟堂矣。當此四路告歉之時,凡百區劃,當如捄焚拯溺,大臣出去,與有司堂上商議,俾吾赤子無流離顚連之弊,好矣。載瓚曰,被災各道,分等賑濟,亦當有假令區劃,而今若遙度,則無異懸空說去,故未敢質言仰對,姑待各處狀報入來後,可以爲之矣。上曰,次對爲之。載瓚曰,北漢餉還,無得捧留本邑,卽事目所在,而向來帥臣所奏,亦出申明之意也。第移轉一事,雖在平年,果爲畿民甚苦之弊,而況此極災之歲,邑還準納,亦無其望,則山餉遠輸,尤難自力,無論尤甚·之次,不無以此騷繹之患。臣於日前筵退,纔出闕門,鄕民成群,遮路呼號,而卽是山還當納之民也。擧願捧留,甚至有涕泣乞活者,蓋其民情之切悶,卽此可見,非不知餉體之至重,而軫民勢順民願,實係災年之急務,特以別般曲施之典,今年則許令捧留,而尤甚邑全數,之次邑折半,稍實邑勿論,此後則雖値少歉之歲,切無得援此爲例之意,另加嚴飭,何如?上曰,依爲之。出擧條載瓚曰,各道救弊成冊,近始齊到,而臣病故頻仍,精力淺短,姑未及覆奏,就其中關西渭原等三邑還弊,俱在十分難支之境,且當捧糴之初,苟非及今通變,則將有後時無及之慮,故玆以道臣條陳中,三邑事先此仰達矣。一,渭原還小米三萬七千五百六十餘石,以其粟貴太賤之,故急於捧還,以米換太者,今爲折太七萬五千餘石,還作本色,已無其路,耗上生耗,逐年增加,吏緣爲奸,漸多陳腐。以此之故,闔境受弊,隣族皆散,方至於莫可成邑之境,及今減糴,最是救急之道,而地險而移轉切難,價賤而發賣無路,道臣請依江界移貿之例,會付中折米八千六十石,每石二兩式發賣,而以詳定價移貿於穀少他邑事也。一,楚山會付折米應分二萬六千二百餘石,還戶爲三千七百戶,民少穀多之弊,與江界·渭原無異,而支存無路,厘救是急,目下切悶之狀,卽是江界也,渭原也。道臣請以折米五千石分兩年,每石二兩式作錢,移送於穀少邑,準常定作穀,阿耳鎭還三千石,移送楚山,該邑折米,準此數作錢移貿事也。一,碧潼,亦以還多之邑,流來積逋未捧,爲一萬九千餘石,無以竝督準捧,其中三千二百八十餘石則今年徵捧,七千石則自明年限三年分捧,而自今年所捧,至限年條七千石,竝於收捧之時,以錢代捧,移俵於淸南·北穀少邑,以米換太條,亦爲分年還作本色,每以實數報營,以爲考績之法,本色畢捧之後,嚴立科條,更無得換作事也。蓋此渭·楚·碧三邑穀多之弊,實爲還民莫保之患,果與江界無異,而以米換太,仍成陳腐,亦四邑之所同然者也。及今厘救,不容少緩,而移貿減摠,已施於江界,則渭·楚之獨未蒙一視之典者,尤爲該民切骨之冤,況又道臣條陳,綽有斟量,第兩邑一萬六千石之竝爲移貿,亦不無過多之慮,渭原折米六千六十石,楚山折米四千石,阿耳鎭還折米移來代二千石,依道臣所請,竝以二兩作錢,從詳定移貿於道內穀少處後,會案從實摠載錄,碧潼逋還,亦依他道分年之例作錢,移轉于淸南·北諸邑,換太事,嚴立科條,切勿更襲之意,分付,何如?上曰,依爲之。出擧條載瓚曰,卽見咸鏡監司曺允大,報備局辭緣,則以爲,高原耳麥,爲五千七百餘石,文川耳麥,爲二千八百餘石,利原耳麥,爲一千一百九十餘石,而俱非土宜之穀,民弊多端,高原限三千石,以粟稷準折換色,文川限折半換稷,利原盡爲換稷爲辭矣。三邑耳牟,俱非宜土之穀,而反爲還民輸納之弊,依道啓,許以相當穀,從便換色收捧,何如?上曰,依爲之。出擧條載瓚曰,卽見咸鏡監司曺允大,報備局辭緣,則以爲,長津府撥將卒料條,一從民戶斂錢以給,民弊不可勝言。依甲山等邑例,以會付穀磨鍊減給爲辭矣。撥料之以公穀會減,卽列邑通同之例,而獨長津之斂民以給者,似由於新設未遑之致,依他例,許以會付穀,磨鍊會減,何如?上曰,依爲之。出擧條載瓚曰,卽見司譯院所報,則以爲,節行公用銀六千兩,例以灣府帽稅錢,措備入去,而今年以別使·別咨官之稠疊,帽稅錢元數不足,依近例,令箕營及灣府,從便區劃爲辭矣。帽稅不足之時,前以官銀,先爲推移以送矣。今番亦於箕·灣兩處所在銀,姑爲貸送,待帽稅出來,卽令還報之意,分付,何如?上曰,依爲之。出擧條上曰,大臣俄亦以臺諫事爲言,而大抵臺諫之不入次對,便成近例,玉堂俱空,亦成前例,臺諫則亦有別無情勢者,而或慮有停啓等事而厭避者,紀綱不成矣。三司之今日入來,似因求言之時,而然而如是而若因循置之,則此後三司,亦當視作前例矣。別無情勢,而至有一日三牌者,此何道理?雖以玉堂言之,如此遇災之時,則玉堂與政院,尤有別焉,而院議則尙不淹時,玉堂則翌日始有一二人疏箚,而有若塞責者然,如此之風,今者始見矣。載瓚曰,三司之規避,便成近例,臺廳之長鎖,玉堂之空番,有關國體朝綱,而旣往雖無論,日前無端屢違之臺臣儒臣,竝罷職不敍。凡遇災求助之時,喉院玉堂,以啓以箚,迭相獻替,自是國朝美規,而日昨雷異之後,政院則議啓,而在直玉堂,不卽陳箚,經夜之後,始乃隨呈,壞例爲大,欠誠如此,當該玉堂削職,何如?上曰,依爲之。出擧條上曰,罷削玉堂,退去也。命周等退出。上命書傳敎曰,政官牌招開政。出榻敎上曰,向來以金元喜等事,下敎非一,其間宜有節拍,而尙今無之,何也?同罪之李東萬則已釋,而此輩之尙不停啓,豈非刑政之倒置乎?至於時景等事,若不停啓,則終於瘐死而止乎?載瓚曰,聖敎誠然矣。上曰,罷職臺諫,退去,可也。尙圭等退出。上曰,大臣俄以科弊爲言,而大凡恢張公道,賢才菀興然後,方是設取之本意,不然則何以設科爲哉?大臣必遣備郞,或言及試官,或書揭荆圍,若下屬用奸,則當自捕廳究問,若試官用情,則元罪外當加罪。以此明諭於儒生咸造之時,而以此後,亦當如是之意申飭,好矣。上曰,大臣就座。載瓚等就座。上曰,今日政差出玉堂,須卽爲牌招,可也。上曰,諸宰奏事,可也。光益曰,頃以兩湖之告歉,禁·御兩營鄕軍,限麥秋停番,勿徵身布之意,自廟堂草記蒙允,而臣有區區愚見,敢此仰達矣。兩營鄕軍之五年一上,卽是設營以來軍制也。今番停番之後,臣營之上番當次,連在湖南,推移換徵,其勢末由,只當待麥秋,退徵於湖南,而湖南一退,則六道番次,又將鱗次而差池,五年之限,皆當變爲六年一上矣。百年定制之忽致移易,不但事係難愼。且以朝家施惠之政言之,湖南則固緣歉荒,不得不退番,而他道之隨而俱退,實無意義。臣意則自今十一月,至明年四月,當湖南軍竝資保收布,仍許停番,待麥秋移召於當次他邑,則非但事面不苟,五年一上之規,亦可自如矣。下詢大臣將臣,處之,何如?上曰,大臣之意,何如?載瓚曰,依例收布,仍爲停番,似爲便當矣。思穆曰,未知事實之如何,將臣必有斟量而奏達者矣。上曰,御將·摠戎使所見,何如?堯憲曰,收布而仍許停番,待麥秋移召他邑,其在恤窮民正軍制之道,恐合兩便矣。溏曰,俄於閤外,詳聞禁衛大將之言,而收布停番,似甚便好,臣亦別無他見矣。上曰,依爲之。出擧條上曰,諸宰次次奏事,可也。象奎曰,秋等慶尙道進上人蔘,已爲入來,自今各殿宮製入湯劑,當用羅蔘,故敢此仰達矣。上曰,依此爲之,可也。上曰,右相今日離發乎?思穆曰,筵退當發,而程途不遠,數日當還矣。上曰,日寒如此,望善爲往返也。惠慶宮進服秋麥茶,自今日一貼式,限三貼煎入。出榻敎上命大臣·備堂先退。載瓚等退出。又命退,承史以次退出。
上在昌德宮。停常參,只晝講。
朴宗臣,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李存秀啓曰,明日常參·經筵,取稟。傳曰,只晝講。
朴宗臣啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗臣啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,行右承旨金宗善,今日不爲仕進,卽爲牌招,何如?傳曰,允。
以慶尙監司鄭晩錫狀啓,淸河縣人物渰死事,傳于朴宗臣曰,人物渰死,聞甚矜惻,原恤典外,別加顧恤,渰死人如有生前身還布,竝蕩減事,廟堂區劃,分付。
朴宗臣,以刑曹言啓曰,因奉命宣傳官呈課,一所攔入人李命喆·趙榮孫,二所攔入人鄭鎭源·車敬喆等,依律處之事,命下矣。謹按律文,則大典通編諸科條有曰,大小科場不錄名攔入者,限己身降定水軍。依此律照勘,李命喆等降定水軍事,依例令兵曹擧行,何如?傳曰,允。
朴宗臣,以兵曹言啓曰,今十月十七日武臣堂上朔試射試官望,當爲擬入,而判書朴宗慶在外,不得擧行之意,敢啓。傳曰,知道。
朴宗臣,以武二所試官意啓曰,臣所今日平明開場,鳥銃仍爲試放之意,敢啓。傳曰,知道。
朴宗臣,以武二所試官意啓曰,臣所今日鳥銃應放擧子十六人內,貫一中邊二中一人,邊三中二人,貫一中邊一中一人,貫一中一人,邊一中四人,合爲九人,鳥銃今已畢放,騎槍當爲試取,而無一人應試矣。各技皆已畢試,仍爲計劃,修正榜目之意,敢啓。傳曰,知道。
右尹李好敏疏曰,伏以臣於月前,待罪禁堂,以行恁妻上言回啓事,至承重推之命,尙此震懍,莫省攸措。何幸天心亟回,成命還寢,而第其時堂箚論斥,罪著溺職,臣誠滿心慙悚,尤無所容。噫,懲討,國人之所同也,關和,王府之攸掌也。近來隄防漸壞,釁孼生心,甚如至行恁之千罪萬惡,萃在一身,鐵案已具,輿憤尙沸者,乃有渠家鳴籲之擧,敢售羸豕蹢躅之漸,誠一變怪也。臣於是時,廁在執法之列,目見無嚴之習,駭痛憤惋,豈後於人,而第念有司議讞之體,惟在於辠律之適輕適重者而已。至於聲討之論,專以臺閣爲重,名在啓中者,初無擬議之可到,故不爲論列,直請置之,卽所以重臺啓而存府例也。儒臣慨然之斥,雖出相規,而第遣辭之際,或不無過當,在臣自訟之義,但當受而爲罪而已。自玆以來,無非悚蹙俟勘之日,而不自意旬月之間,恩命荐下,銀臺違召,幸蒙諒遞,京兆新除,又在此際,揆諸義分,何敢逡巡,而以若情地,末由冒膺,玆敢略控血懇,仰瀆崇嚴。伏乞天地父母,俯賜諒察,亟遞臣見帶之職,仍治臣未勘之罪,以謝公議,以靖私分,千萬幸甚。臣無任云云。答曰,省疏具悉。卿其勿辭行公。
己巳十月十六日午時,上御誠正閣。晝講入侍時,同知事李肇源持論語第七卷,特進官洪義浩持論語第七卷,參贊官朴宗臣持論語第七卷,侍讀官朴宗琦持論語第七卷,檢討官金啓河持論語第七卷,假注書金裕憲持論語第七卷,記事官朴綺壽持論語第七卷,李光文持論語第七卷,武臣行副護軍安宗厚以次進伏訖。上命開卷,上讀前受音一遍訖,仍命奏新受音。宗琦讀自子貢曰君子亦有惡乎,止其終也已。上命釋義以奏,宗琦奏釋義,上讀新受音一遍訖。上曰,文義陳之。宗琦曰,子貢君子亦有惡乎之問,眞知仁者好人惡人之道也。蓋好善惡惡,天下之同情,然而心有所偏係,而不能自克,則反以善爲惡,以惡爲善,切直者或疑以訕上,勇敢者或歸之無禮,是非顚倒,黑白易混,而惟仁者,至公而無私,故當好而能好,當惡而能惡矣。然此章所論,只謂聖門觀人之法,而至於君上,則統率群下,辨別人材,好惡之擇,尤所難愼,而苟或本原之地,不得公明,則好惡無以當理,大奸似忠,大侫似智,直道不阿者,近於矯激,難進易退者,近於沽譽,故或以君子爲小人,或以小人爲君子,擧措失宜,用舍乖方,然則人君好惡之際,賢邪進退之分判焉,賢邪進退之間,國家治亂之機係焉,可不愼哉?人君誠欲好惡得宜,得人爲政,則必須先正其心,以立表準,明以察理,公以處物,不使一毫偏係之私,參錯於其間,然後凡天下賢愚忠邪,不出吾權衡尺度之內,而所好者可以興起,所惡者可以懲創也。此等經旨,如是推移體認,區區之望也。上曰,所陳好矣。下番陳之。啓河曰,上番所陳好惡之說,甚好矣。侯氏亦以夫子惟仁者能惡人之說,爲此章之宗旨。蓋仁之爲言,公也,克己復禮,則天下歸仁焉。己者,偏係之私也,禮者,節文之理也。己克則心公矣,禮復則理明矣,此仁者所以能惡人也。洪範曰,無有作好,遵王之道,無有作惡,遵王之路,大學曰,好也知其所惡,惡也知其所好,好惡所以當於理者,蓋以至公且明也,況此章所言,君子之所惡者,皆是近似而實非者,則非公明,而尤何以辨別乎?夫子所以告子貢,子貢所以自警者,其要亦似不越乎此,而至於人君好惡,尤有大焉。苟不能心公理明,則好其所好,而所好者非當好也,惡其所惡,而所惡者非當惡也,或以切直而疑之於訕上,或以剛毅而歸之於不遜者,誠如上番所奏,則是豈好惡之當於理哉?凡於用人聽言之際,克去偏係之意,以盡公明之方,則好惡之道,庶得其正,伏願深加體念焉。上曰,以好惡二字仰奏者,甚好矣。同知事陳之。肇源曰,年四十見惡者,此是夫子有爲而發,然大凡人之爲學,至於四十則德乃成立,聖人尙矣,在於凡人,四十以後則血氣旣衰矣,聰明有減,志氣漸退,雖欲策勵,難以强焉。若或失之此時,則便無所成,夫子所云四十無聞,斯不足畏者是也,旣無所畏,則宜乎見惡矣,庶人尙如此,況帝王之學乎?今殿下春秋鼎盛,問學日就,凡於天人性命之際,身心格致之工,一此不懈,則此所謂進德修業須及時者也,益加慥慥,是臣區區之望也。上曰,所奏雖約而甚好矣。特進官陳之。義浩曰,好惡之義,上下番已陳之矣。以此章問答觀之,子貢則以君子有惡,仰問于夫子,夫子以四所惡答之,仍又俯詢賜也之所惡,有此三條自警之對,聖門師弟函丈問難之好氣象,於此可見,故慶源輔氏以爲,聖人之從容審密,使盡人情者如此,人君之接遇臣隣,亦宜以此爲法,當如家人父子之一堂雍容。今殿下,遇災求助,恐懼修省,連日講對,期有實效,則凡於廊廟謀猷之地,詢咨乎民憂國計,經幄近密之列,討論乎聖經賢傳,必皆反覆問難,從容酬酢,一如聖門師弟之此氣象,實爲今日急先務也。誠如是,則何患乎百度庶政之不擧,而聖學可進也,天災可弭也,伏願以此推移,深加體念焉。上曰,所奏甚好矣。參贊官陳之。宗臣曰,女子與小人,雖是微賤之流,而尙欲駕御之得其方,則賢士大夫進接禮遇之方,尤宜務盡其道,此章言外之旨,蓋如此,伏願深加體念焉。上曰,所奏好矣。上曰,俄者下番所奏好惡二字之義甚好,蓋好其所當好,惡其所當惡,然後方可謂之好惡,而世人鮮有能之者,蓋難矣,何以則能使好惡,得其正耶?宗琦曰,臣俄以偏係二字仰奏,而大抵好惡得正之道,實不外於心無偏係矣。啓河曰,惟公與明,則自無偏係,旣無偏係,則何患好惡之不正哉?上曰,大抵公明二字,果爲切實於好惡矣。上曰,子貢聖門高弟,宜知好惡者,而猶且問之,豈欲因其所知而益知故耶?宗琦曰,此則楊氏註亦言,子貢以爲,君子疑若無惡,故問焉以質者也。上曰,子貢豈不知君子愛人惡人之道,而有此疑耶?宗琦曰,君子惟其泛愛,故子貢所以疑其無惡也。啓河曰,子貢雖聖門高弟,而此問則鄭氏以爲,疑與上章子路之問同時,而胡氏以子路之問,疑爲初見孔子時,則此亦似是子貢初年事也。上曰,子貢好惡,雖與孔子不同,而亦非偏於好惡者也。宗琦曰,雖不能如孔子所惡之四者,猶可謂知惡人者矣。上曰,俄者同知事所奏四十之文義,好矣。夫子亦嘗云,十有五而志于學,三十而立,四十而不惑,以至七十不踰矩之境,聖人之事,尙矣不可道。而孟子亦曰,四十不動心,蓋難矣哉。如欲從事於聖賢進德修業之序,而以至不惑不動之境,則將入頭下手於何許工夫耶?肇源曰,在聖人則學之進,固無四十五十之分,而在凡人,則爲學之方,自小至大,由淺入深,故夫子以志於十五,立於三十,不惑於四十,至於七十不踰矩之地爲言,此不過勉學者之意也。然四十以後,亦有勤勤孜孜老而冞篤者,昔衛武公,年九十,作抑戒詩以自警之矣。宗琦曰,孔子十五志學之訓,蓋敎學者以進德次第,而此言四十,蓋以君子成德之時言之也。上曰,君子成德,豈待四十耶?宗琦曰,四十者,旣壯方衰之時,故凡於進修工夫上,或曰,四十不惑,曰,四十不動心,曰,四十五十而無聞,多以四十爲言者矣。上曰,子貢惡三者,孔子亦惡四者,聖賢所惡,固不出此數者耶?宗琦曰,上下章所惡稍異,而上四者,則亦爲切於子貢之病處而告之也,下三者,則蓋子貢之爲自警而發也。上曰,所惡雖曰稍異,而聖人,亦豈不惡子貢之所惡耶?義浩曰,夫子所惡,則所謂仁者能惡人者也。子貢則是自警也。上曰,子貢是孔門高弟,則其所好惡,雖或有氣質之微偏處,而大抵與聖人所好惡,似多相同矣。義浩曰,惟其然也,故上四者下三者,比而觀之,則意多相符,所謂徼訐者,與訕上稱人之惡者相近,所謂不遜者,與無禮果敢者相近矣。上命掩卷,仍命進前。宗琦曰,臣等於日前雷異,竊有區區憂愛之忱,敢此仰達矣。伏見伊日傳敎下者,十行絲綸,丁寧懇惻,凡係修省之道,求助之意,藹溢於辭表,有足以孚格天心,轉災爲祥。臣等誠不勝欽誦攢仰之至,而然臣等死罪竊以爲,此皆文具耳,非應天以實之道也。近年以來,轟燁之告警,殆乎無歲無之,而星雹水火旱澇之爲災,疊見層出,民生殿屎,人情驚懼。殿下每遇此等變異,輒下一番絲綸,責躬求言,靡不用極,而纔屬過境。仍又沁泄,則無怪乎天心之不豫,而變異之式月斯生也。易之震曰,震來虩虩,恐致福也。君子於處震之道,極盡修省之方,則因恐懼而反致福,此必然之理也。殿下前後遇災,恐懼之念,非不至矣,修省之道,非不盡矣,災異之作,又復如是,殆若歲課,靡所止屆,此殿下以文不以實之明驗也。雖以近日事言之,九月亦是收藏之節,而轟燁之變,倍蓰於今日,上無警動之敎,下無陳戒之言,恬若尋常,殆近諱災,至於十月,則有若援據故事,備例塞責者然,不誠如此,其何孚格天心,消弭災沴乎?今日千事萬事,無非致災之端,誠如聖敎,而許多受弊之原,專由於紀綱之不立,立紀振綱之道,非威令法律所能正也。必也先立大志,注措施爲,莫不一出於大公至正之道,使群下,咸得仰覩如赫日之中天,順天理合人心,大服一世,然後紀綱,不期立而自立矣。噫,凶醜之餘孽,顯有覬覦之意,而肆然呼籲於蹕路,則或靳金吾之請律,直爲放送,或命廟堂之覆奏,有若可否,合啓之諸賊,無非負犯之重,而遽爾擬議於疏釋,則或施復官之典,而勒令頒布,或置移放之科,而强拂群情,雖緣相箚之剴切,而始乃允從,亦因臺啓之方張,而終未擧行,殿下有何顧藉於此輩,而必欲曲護,乃至於此,此可謂公天下之法而服一世之心哉?殿下一心隱微之際,臣等雖不敢仰揣,而符驗之著於外者如此,故人不畏法,綱紀日頹,甚至場屋之間,赫蹄公行,銓注之際,鑽刺成俗,訟獄則干囑相續,言議則顧瞻多端,私意橫流,擧世滔滔,民憂國計,置之相忘,生靈困悴,怨讟朋興,駸駸入於危亂之域,以致仁愛之天,譴怒荐疊,豈非惕然警懼處乎?先正臣李珥之言曰,無私心,是立紀綱之本,又曰,外示恐懼之容,內無修省之實,則天怒不可回,國勢不可救,顧今修省之實,全係我殿下一心上做去,而先立大公至正之則,警動一世,使大小臣僚,各自惕慮,奔走率職,則今日許多之弊政,自可除去,而委靡之紀綱,自可振肅,其於災沴之消弭,何有哉?伏願深留聖意焉。上曰,陳勉事留意矣。出擧條啓河曰,臣等所懷中,以場屋之間赫蹄公行,微發其端,未畢其說,臣請更陳之。國朝四百年以來,科弊,未有甚於近日,至於向來罷場事而極矣。世道至此,寧欲無言,夫海曲之一箇賤漢,攔入攔出,是豈渠之所自辦哉?必有所使之者,今不能嚴覈其所以使之者,畢竟勘罪則與攔入之隨從輩同科,但止於充軍法,如是而其何能懲創乎?設使一夫猖狂而作挐,至於攔出棘圍,爲士子者,亦可相率而攔出耶?士習之慨惋,已無可言,而每經一科,輒失一番人心,此亡國之兆也。許多弊端,專由於科試之不公,今夫五尺之童,僅誦六甲,纔成五言,擧皆赴科,旣赴之後,必欲多般鑽刺,相通關節,以爲不如是則不可,此豈但士習之所以然哉?蓋由於試官之全無嚴畏,狼藉循私也,亦豈但試官之所以然哉?使試官至此者,臣愚死罪,竊不能無憾於導率之地也。昔在肅廟朝己卯增廣,以人言之喧騰,科場用情者,直用科賊之律,英廟朝癸未增廣,以科場之亂雜,特命面試,其時故家巨族之濫竊者,亦多拔榜,兩聖朝處分,非不知其不得已,而蓋以不如是則無以大懲創也。昔唐御史中丞張倚子奭,不學無術,濫居第一,物議囂然,故玄宗特命覆試,覆試亦面試之類也。奭終日持紙,不成一字,時人謂之曳白,奭則落榜,試官則貶竄。古亦如此,伏願申嚴科制,著爲先甲之令,丕變士習焉。上曰,向來科場事,眞箇士子,豈如是乎?必皆鄕曲之人耳。充軍固是重律,且懲渠一人,難期丕變之效,此後從當各別申飭。大抵科弊,則漸成末如之何,而然而當益加留意矣。啓河曰,昔程伯子,勸宋神宗以堯·舜之道,神宗曰,堯·舜之道,朕何敢當?程子對曰,陛下此言,非天下之福,科弊之釐革,不過轉移間事,而殿下以爲末如之何,臣愚死罪,殿下此敎,恐非國家之福,幺麽科弊,尙不可爲,則何事可爲乎?上曰,非此之謂也。蓋言流來科弊之漸,至如此也。宗琦曰,臣等亦嘗觀科於先朝,而其時科場肅嚴,士習整齊,豈有如此之科場乎?今欲使科場肅然,則亦不過殿下一號令間事耳。上命玉堂就座,仍命同知事以下先退。肇源等退出。嘉順宮進服歸脾君子湯,自後日次停止。出榻敎上又命退,承史以次退出。
上在昌德宮。停常參·經筵。
李存秀啓曰,明日常參·經筵,取稟。傳曰,停。
任厚常啓曰,來二十一日朝參日次矣,敢稟。傳曰,停。
李存秀啓曰,來二十一日輪對日次矣,敢稟。傳曰,當次人受點,後日次待令。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
李存秀啓曰,行右承旨金宗善,今日不爲仕進,卽爲牌招,何如?傳曰,允。
傳于任厚常曰,下直閫帥留待。
傳于任厚常曰,下直閫帥入侍。
備忘記,慶尙左兵使趙岐,慶尙左水使李馨秀下直,各長弓一張·長箭一部,片箭一部,筒兒一箇賜給。
朴宗臣,以戶曹言啓曰,嘉順宮輦輿儀仗,今已造成,而奉安吉日,令日官崔景烈推擇,則今十月十九日午時爲吉云,以此日時,奉安于德應房,何如?傳曰,允。
李存秀,以禮曹言啓曰,卽接永禧殿官員所報,則今日又爲別奉審,則第一室龍床上及第二室龍床上,有鼠屎,第五室影幀玉軸上,多有鼠屎,而日前墐塞三穴,依舊堅固,鼠跡若是不息,此或由於鋪陳下廳板間,有隱穴而然,手所及處,多般搜索,終未得尋跡云矣。莫重之地,有此不潔之患,修改之節,恐不容少緩,卽爲擇日擧行,何如?傳曰,允。
己巳十月十七日午時,上御誠正閣。晝講入侍時,特進官閔耆顯持論語第七卷,同知事趙弘鎭持論語第七卷,參贊官趙興鎭持論語第七卷,侍讀官朴宗琦持論語第七卷,檢討官金啓河持論語第七卷,假注書兪理煥持論語第七卷,記事官朴綺壽持論語第七卷,李光文持論語第七卷,武臣行副護軍李晳以次進伏訖。上開卷讀前受音一遍訖,命奏新受音。宗琦讀自微子去之,止孔子行,仍解釋文義以奏。上讀新受音一遍訖,命陳文義。宗琦曰,柳下惠直道而見三黜,大抵直道之不容於世,久矣。直道之士,處己則守正不撓,立朝則引君當道,不肯枉己而循物,故與世寡合,類多沈滯困頓,如柳下惠之居下位而遭三黜者也。夫得君行道,安富尊榮,雖在直道之士,豈或惡之?乃所欲耳。然苟非其道,雖食祿萬鍾,繫馬千駟,若將浼焉,寧窮餓草野而不悔也,以其所得,不如所失故也。然下有直道之士而不能用,君相之恥也,孔子言臧文仲之三不仁,不擧展禽,居其一焉,當此之時,魯室卑弱,三家僭亂,賢不肖進退之機,雖不足論,而卽此一章,可以見魯國之政也。程子曰,季氏富於周公,顔子簞瓢屢空,魯君之用捨可知,臣於柳下惠之見黜,亦云耳,斯豈非千古人君鑑戒處乎?伏願每於此等章,深加警惕,培養直節,崇奬直士,毋使後之視今,有賢如柳下惠而不能用之譏焉。命下番陳之。啓河曰,此章三仁之行,同出於至誠惻怛,各得其本心,而以上段言,三仁所處至不幸,在殷家尤不幸,此章文義,於君德上,似無可仰勉者,而人臣事君之道,專取直截之義,不避忌諱之言,故以帝舜之聖,伯禹告以無若丹朱傲,以成王之賢,周公戒以無若商王受,古之君臣,交相告戒如此。三代以後,至若唐太宗亦嘗語群臣曰,朕爲卿等,思虞世基,卿等爲朕,亦當思隋煬帝,此太宗所以致少康之治也。魏徵則以良臣直臣,分而二之,以爲龍逄·比干之不如皐·夔·稷·契,而願爲良臣,其言似美,其心則未免媚嫵之態,比之伯禹·周公,果何如也?殿下每於此等處,爲臣等以魏徵之言爲戒,臣等爲殿下以太宗之言仰勉,則其於上下交警之道,實有益矣。伏願深留聖念焉。上曰,二言所引之義,皆好矣。命同知事陳之。弘鎭曰,齊景公待孔子一章,是後世人君所可懲創開發處也。景公旣見孔子而心悅之,則用其言行其道,然後可謂能盡待賢之方,而乃反先以季·孟之間待之之說,有若後世人主之以爵祿欛柄,羈縻凡士者然,已失待聖人之義,而又曰,老矣不能用,則其心之初不誠實,從可知也。蓋聖人道大難容,其用與不用,亦關氣數,則豈晏嬰所可尼之哉?後之人主,監戒於斯,苟有心悅之賢,勿以爵祿爲禮,必也先用其言,得行其道,然後方可謂眞箇待賢之道矣。上曰,所陳甚好,當體念矣。命特進官陳之。耆顯曰,上下番之以直道二字仰陳者,誠好矣。夫好佞而惡直,人主之通患,而犯顔而批鱗,人臣之所難,夫以藐然之身,而直犯雷霆之威萬鈞之重,固不易言,爲人君者,又從而惡之,則於是乎逆耳之言難聞,順志之言恣行,此是歷代之痼弊也。蓋直之一字,聖人以爲人之生也直,朱夫子亦以直之一字,爲傳授要訣,捨此直,則人不得爲人,國不得爲國矣。臣竊覸殿下臨御以來,來諫之德,容直之量,非不美且盛矣,遇災求言,亦云屢矣,而指陳衮闕,已矣無論,官師相規,亦未有聞,臣恐殿下所以開廣言路,樂聞讜議者,終有所未盡而然,伏望深加省察焉。上曰,所言甚好,當體念矣。命參贊官陳之。興鎭曰,上下番所陳之義,語皆切實,臣則別無可陳者矣。上曰,特進官亦言來諫二字,而從古帝王,觀於前事則善惡皆知之,自當則不知,何也?宗琦曰,自古治亂,全係於言路之從違,人君觀於前史,孰不知從諫之爲美,咈諫之爲惡,而自己當之,言有逆耳,每患惡聞,亂轍相望而不知戒焉,此無他,私意偏係,不能自克之致也。上曰,來諫之道,似易而實難,爲人君者,何以則樂聞逆耳之言也?宗琦曰,人主之德,莫盛乎忠言之樂聞,三代以後,從諫之主,必稱漢高祖·唐太宗,而外雖嘉納,內實勉强,故功烈如彼其卑也。人君誠欲樂聞忠言,則先於本原之地,克祛私意,做得格致誠正工夫,然後始有樂聞之實矣。伏願體念焉。啓河曰,自古人主之樂聞讜言者鮮矣。成湯之從諫不咈,文王之不諫亦入,無容議爲,而至於唐太宗,號稱納諫,此不過勉强假借而已,故有會須殺此田舍翁之語,此可以爲戒矣。耆顯曰,下番所陳,誠好矣。但唐太宗,乃假仁借義,純用覇道者也。後世人主,不足爲法,而臣等所仰望於殿下者,不在於堯·舜·禹·湯之下,而濟濟群彦,亦皆期望以皐·夔·稷·契之賢,惟望留神焉。上曰,齊景公用晏平仲言,不用孔子,以晏嬰之賢,不欲夫子之用於齊,何也?宗琦曰,孔子曰,齊景公有馬千駟,民無德而稱,景公雖不足論,而晏嬰賢者也,豈或有忮聖人之心,而管與晏,終是覇者之佐,則智不足以知聖人,宜矣,所以沮其君之用孔子也。啓河曰,景公初非眞知孔子之聖,而欲用之也,特以夾谷之會,斥退裔夷之俘,以禮周旋,故欲用之,而晏子之言,能沮之也。上曰,孔子嘗師晏子,此說是乎?啓河曰,夫子嘗問官於郯子,問樂於師襄,問禮於老子則有之矣,師晏子,臣未之聞也。設使經傳外諸書,有此語,此不過老者曰,孔子,吾師之弟子也,佛者曰,孔子,吾師之弟子也,若此之類,無足取信矣。上曰,此說似見於聖蹟圖而未詳,退而考見,可也。上曰,伊尹·柳下惠·孟子俱稱以聖,其事則異而其聖則同,何也?宗琦曰,伊尹,聖之任者也,柳下惠,聖之和者也,雖偏於一端,各造其極,故同歸於聖之一字也。上曰,微子去,箕子奴,比干死,箕子·比干同是爲國之意,而微子則何以竝入於三仁之中也?宗琦曰,微子之去,非出於保身之計,以先王宗祀爲重故也。其跡雖不同於箕子·比干,而同出於至誠惻怛之意,故倂稱三仁矣。啓河曰,微子之去,以先王宗祀爲重,而其心則同出於愛君憂國之義也,此所以倂加仁字之稱也。上曰,仁爲心之德愛之理,則今玆三仁之稱仁,亦有心德愛理之可言歟?啓河曰,以體言之則心之德也,以用言之則愛之理也,三仁惻怛之意,似以發現處言之,故先言愛之理,而後言心之德也。上命特進官·同知事先退,耆顯·弘鎭退出。又命玉堂先退,宗琦等退出。仍又命退,承史以次退出。
己巳十月十七日未時,上御誠正閣。下直閫帥入侍時,右副承旨任厚常,假注書金裕憲,記事官朴綺壽·李光文,慶尙左兵使趙岐,左水使李馨秀以次進伏訖。上命次次進前,岐進前。上命奏職姓名,岐起伏對曰,慶尙左兵使臣趙岐。馨秀進前,上命奏職姓名,馨秀起伏對曰,慶尙左水使臣李馨秀。上曰,下去時取路,同是一路乎?岐曰,同取一路,而到蔚山後,水使則分路向東萊矣。上曰,兩帥臣下去,皆各着實對揚,可也。宣諭別諭,則出去聽之也。仍命退,岐·馨秀先退。又命退,承史以次退出。
上在昌德宮。停常參·經筵。
李存秀啓曰,明日常參·經筵,取稟。傳曰,停。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,左副承旨趙興鎭,今日不爲仕進,卽爲牌招,何如?傳曰,允。
李存秀啓曰,司譯院官員來言,譯科初試,明日當爲設行,而提調洪奭周有身病,不得備員開場云,卽爲牌招,何如?傳曰,允。
以左副承旨趙興鎭牌不進罷職傳旨,傳于李存秀曰,只推。
李存秀啓曰,明日譯科初試,司譯院提調當爲備員,而提調洪奭周纔已違牌,不得備員,更爲牌招,何如?傳曰,許遞,令該曹口傳差出。
李存秀啓曰,觀象監官員來言,雜科初試,明日當爲設行,而提調李勉兢在外,只有金羲淳一人,不得備員開場云,何以爲之?敢稟。傳曰,許遞,令該曹口傳差出。
吏曹口傳政事,以李肇源爲觀象監提調,朴宗來爲司譯院提調。
傳于金宗善曰,戶曹判書,有司堂上,率各司久任郞廳入侍。
傳于任厚常曰,都承旨批下,卽爲牌招。
李存秀,以弘文館言啓曰,本館下番副修撰臣金啓河,以訓鍊都監從事官,今日本營價布捧上坐起時,晝仕出去之意,敢啓。傳曰,知道。
任厚常,以備邊司言啓曰,今番慶科監試初試,特以災年除弊之意,許用付紙,而會試則數旣無多,依前以名紙取用之意,分付四館所,何如?傳曰,允。
金宗善,以刑曹言啓曰,今番慶科初試時,一所攔入人張光雲,二所攔入人宋景潤·卞光得,易書書吏安光鈺等,被捉於備郞摘奸,移送臣曹,而其攔入之狀,符同易書之罪,俱已遲晩矣。謹按律文,則大典通編諸科條有曰,大小科場不錄名攔入者,符同易書者,限己身降定水軍,依此律照勘,張光雲等,降定水軍事,依例令兵曹擧行,衛軍奴正金等五名,場內場外軍相換之時,不爲出去,仍留場中,現捉於備郞,亦爲移送,論其所犯,俱極痛駭,竝自臣曹,分輕重考律嚴勘,何如?傳曰,允。
禁府照目粘連,眞寶前縣令金文欽矣本府議啓內,還穀法意,何等嚴重,而許多石虛留,雖諉之舊逋之未捧,法外擅分,恰過千包,那移貸用,亦復夥然,道啓査發,若是明的,則不可以囚供之游辭發明,有所參恕,以此照律,罪從重論,杖六十收贖,告身盡行追奪,徒一年定配,私罪奉敎依允爲旀,功減一等爲良如敎。又啓目粘連,承政院假注書朴長輿矣本府議啓內,職在記注,擧條批答落漏書入,事極可駭。以此照律,罪笞四十收贖,附過還職,私罪奉敎依允爲旀,功減一等爲良如敎。
金宗善,以義禁府言啓曰,時囚罪人金文欽,杖六十收贖,告身盡行追奪,徒一年定配照律公事,判付內依允,功減一等事,命下矣。大明律加減罪例條云,犯杖六十徒一年者減一等,卽坐杖一百,金文欽功減一等,杖一百收贖,告身盡行追奪,放送之意,敢啓。傳曰,知道。
行都承旨洪奭周疏曰,伏以臣負難貰之罪,抱倖逭之媿,陳章而未蒙勘處,曠仕而徒積瘝素,閉門囚首,蹙蹙然自訟愆尤者,八日于玆矣。頃承聖批,至以有故爲敎,曲察之仁,寧不知感,而顧臣之所謂故者,私也,非公也,若以臣,謂之有故而可免於罪,則凡彼就囚諸臣,孰不可諉以有故哉?今諸臣尙在囹圄,而臣則縲絏不嬰,鞶帶如故,臣之惶恧,固不可論已,竊恐中外瞻聆,將有以仰議朝家刑政之偏頗者矣。人臣之義,公而忘私,今臣以私揜公,罪已大矣,況以至微之故,而仰貽刑政之累,此其辠,宜如何勘也?顧今雜科開場,隔以一宿,臣以兼帶譯院提擧,當在參試之列矣。雜科之與文科,輕重雖殊,其爲試事一也。臣方以規避試事,負辠俟譴,而又復逡巡於是役,則是怙終也。若以不敢逡巡之故,而施施然抗顔冒進,則是忘廉也無憚也,古人所謂進退皆罪者,殆臣之謂矣。然怙終之罪,猶屬臣一身,而忘廉無憚,重貽朝廷之羞,此臣所以俯仰跼蹐,而終未敢爲彈束之計者也。天牌踵臨,轉身靡所,冒死瀆擾,亮非獲已。伏乞聖慈,俯賜鑑諒,亟加譴罰,以嚴國體,俾伸私分,千萬幸甚。臣無任云云。答曰,省疏具悉。試官事,卿則無引義之事,卿其勿辭,卽爲進參。
己巳十月十八日申時,上御誠正閣。戶曹判書·有司堂上率各司久任郞廳入侍時,行右承旨金宗善,假注書金裕憲,記事官朴綺壽·李光文,兼戶曹判書李晩秀,有司堂上金羲淳,長興庫奉事李在謙,司僕寺判官李在純,軍器寺主簿李潤俊,繕工監假監役申光誨,以次進伏訖。晩秀進前曰,日氣稍冷,聖體,若何?上曰,一樣矣。晩秀曰,王大妃殿氣候,何如?上曰,一樣矣。晩秀曰,中宮殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,郞廳入侍者,何爲四人?宗善曰,成均館典籍沈能稷,以封彌官試所進去,故但爲四人矣。上命次次進前,奏職姓名及職掌,在謙進前奏職姓名,長興庫奉事臣李在謙及職掌紙色訖。上曰,用遺在則非輪對官入侍,勿奏,可也。仍問本庫有弊瘼乎?在謙曰,無矣。晩秀曰,長興庫全應紙物,而進排最多,每貢人輩,多有難堪之端,豈全無弊瘼乎?上曰,然則何謂無弊?在謙曰,所管各異,而紙色則無弊瘼矣。上問所懷,在謙曰,無矣。上曰,何時爲此職乎?在謙曰,戊辰六月二十六日大政爲之矣。上命退出,在純進前奏職姓名,司僕寺判官臣李在純及職掌牧場色軍色戶房色訖。上曰,此是誰家人乎?宗善曰,故相臣李宜顯之曾孫也。上問所懷,在純曰,無矣。上曰,牧場色有弊瘼乎?在純曰,豈無小小弊瘼,而別無可煩仰奏者矣。上曰,他色則無弊瘼乎?在純曰,無矣。上命退出,潤俊進前奏職姓名,軍器寺主簿臣李潤俊及職掌硝色別造色掌務色訖。上問所懷,潤俊曰,別無所懷,而本寺一年所受元貢米,合爲四千四十九石,其中官納,不過貢人之五分一,常定則堂郞驅價與員役·工匠輩朔料布,每患不敷。且各處進排物種,亦甚苟艱,各色所掌,每每加下,而雖或以某樣請得,次次補用,不過其時姑息之計,元非歲入應用之數,則實爲難繼之道。且自再昨年以來,春秋瑞䓤臺時賞格,自本寺擧行事,已有定式,其中筒介,則每部以木三疋代給,自是前例,而本寺元無木布之應捧者,其所擧行,尤爲苟且。及今矯捄,然後可以無弊擧行,而從他變通,實無其策,本寺所管惠廳儲留甲冑價中,三南二部價,移劃本寺,每年受來,以爲歲入應捧之需,補用於不足之數,恐合事宜,故敢此仰達矣。上曰,此則出去與提調商議,稟處後擧行,可也。仍命退出,光誨進前奏職姓名,繕工監假監役臣申光誨及職掌掌務官訖。上曰,繕工監一應凡役,多出於此,而又有紫門監營繕等節,或無弊瘼乎?光誨曰,臣則非紫門監色,乃鐵物色,而別無弊瘼矣。晩秀曰,闕內之役,則紫門監掌之,而其餘自外營繕,則皆他色掌之矣。上命退出。上曰,此人是贈領相之壻耶?晩秀曰,然矣,而又是故參判臣申耆之姪也。宗善曰,司僕寺僉正尹守正,則以身病,扶詣闕外,不能入侍矣。上曰,本寺判官已入矣,豈以僉正是右位,故當入云耶?宗善曰,然矣。上曰,各道賑事,何以爲之乎?晩秀曰,各道災結狀啓入來後,始可區劃,而恐有緩不及之慮,誠爲可悶矣。上曰,大臣向於次對,亦言待各道分等狀報入來後,可爲云矣。羲淳曰,此事果難預爲料量矣。晩秀曰,各其本道之穀,旣不能裕,則勢必資諸他道,又不得不有文簿往復漕轉遷延之所費日字矣。今若待草記請賑則太緩,大槪磨鍊,假令區劃,以待各道狀啓後,斯速爲之,則似好矣。上曰,戶曹役事,何時爲之乎?晩秀曰,兵判方在外,待其入來,當共商議,更與郞廳磨鍊,率工匠始役,而係是肅嚴咫尺之地,不可以役事而久爲淹留,凡諸磨鍊,必自外詳度,無尺寸違爽,然後入來始役,以合成籌,則似爲便易矣。上曰,斯速爲之則好矣。功役別無浩大,而物力亦不多入耶?晩秀曰,依向者下敎爲之,則別無浩大者矣。上命戶判·有司堂上先退,晩秀等退出。又命退,承史以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李存秀啓曰,明日常參·經筵,取稟。傳曰,停。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,左副承旨趙興鎭,同副承旨朴宗臣,今日不爲仕進,竝卽牌招,何如?傳曰,允。
傳于李存秀曰,右議政留待。
傳于李存秀曰,右議政入侍。
傳于李存秀曰,試官受點人中,前已違牌人,一體禁推。
傳于趙興鎭曰,戶曹判書,率各司久任郞廳入侍。
李存秀啓曰,司譯院官員來言,譯科初試,今日當爲設行,而提調朴宗來·閔耆顯,俱有身病,不得開場云,竝卽牌招,何如?傳曰,竝許遞,令該曹口傳差出。
吏曹口傳政事,以李集斗·李存秀爲司譯提調。
任厚常啓曰,禁衛大將李光益,以本營習陣事,明日鷺梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
任厚常,以備邊司言啓曰,全羅道漂民出送事,禮部咨文出來矣。以來頭使行奉表稱謝之意,撰出咨文,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
任厚常,以兵曹言啓曰,今十月二十日文臣朔試射試官望,當爲擬入,而判書朴宗慶在外,不得擧行之意,敢啓。傳曰,知道。
金宗善,以左邊捕盜廳言啓曰,儲慶宮守僕朴履元,潛釀於宮內,締結無賴之類,三五作牌,輪替引入,狼藉行賣,見捉於譏察矣。本宮事體,何等敬謹,而員役恣意潛釀,雜類,逐日紛遝,終致現發之擧者,萬萬驚駭,守直中官,拿問處之,犯科守僕,出付攸司,照法嚴繩,何如?傳曰,允。莫重宮內,身爲守僕,爛熳賣酒者,萬萬痛惡,各別嚴勘,可也。
獻納洪羲俊疏曰,伏以惟我殿下,以聰明睿知之姿,當盈成有爲之時,典學勤政,敬天愛民,聖德日新,期躋太平,朝野風動,佇見至治,十載于玆,而夫何近年以來,天災時變,無不至矣,國憂民瘼,無不有矣?加之今歲旱荒太甚,稼穡卒痒,四道生靈,喁喁嗷嗷於漏船涸轍之中,而又於收藏之月,乃有轟燁之變,聖心震惕,丙枕求衣,十行絲綸,渙乎敷告,責躬之敎,丁寧懇惻,有足以孚感臣隣,而又於大僚箚批,實心引咎,藹然有相須交勉之盛,此誠格天感神,轉災爲祥之幾也。而伏未審殿下,兢兢業業,一此心不懈,常如聞雷之初,而得有以實不文愼終惟始之美乎?竊惟災異之作,天意深遠,固難窺測,而卽不過仁愛人君,必欲其警惕震勵,益修厥德,以升大猷者也。顧今雷異之所召,爲某事之所應,臣不敢傅會歷陳,而孔邇之天,諄諄告戒,則亦豈無所以然而致哉?經筵頻停,而每有十寒一曝之患,庶務叢脞,而亦多文恬武嬉之歎,背公循私,而朝著之習尙已痼,沒廉忘恥,而士夫之名節盡壞,觀乎搢紳之列,則官職蹊逕之逐逐鑽刺而已,覘乎韋布之輩,則科試請託之棼棼躁競而已。內而臣僚,皆以懷祿保位爲妙計,外而藩邑,或以掊克貪墨爲能事,言路閉而時政之得失,官師之相規,寂然不聞,隄防疎而義理之晦塞,凶孽之覬覦,誠非細憂,紀綱日隳,而侵犯官長之變,比比驚心,奢侈日僭,而粲美服食之弊,靡靡成習,以下凌上而名分紊亂,以賤妨貴而儀章倒置,救荒之政,非不講究,而廟堂之畫策,未得便宜,禁酒之法,雖已申嚴,而班戶之犯科,尙此狼藉,風俗以之薄隘,民生以之困窮,召災之端,不一而足,豈不大可寒心而太息也哉?然不探其本,而徒指其末,只擧庶事之細,而不推萬化之源,則實無以弭天災而成治道也,所謂萬化之源,豈不在於殿下之一心乎?今殿下,奮發大志,專精學問,策勵群工,勉興事功,則熒惑之徙,不待乎三言,景星之見,亶在於一念矣。臣於周易雷象之數卦,竊有所得焉。震之大象曰,君子以恐懼修省,此言君子,觀洊雷威震之象,而恐懼而憂其變之來,修省而思其變之弭,嚴恭寅畏,夙夜匪懈,修正其身心,省察其愆尤,居敬盡誠,天命自度,宣王之遇災修行,孔子之迅雷必變者此也。益之大象曰,君子以,見善則遷,有過則改,此言君子,觀風雷相益之象,而見善能遷,如風之速,有過能改,如雷之疾,自强不息,反躬實踐,見一善則發憤而跂及之,有一過則猛省而克治之,終至於萬善俱足,而無過可改,大舜之取人爲善,成湯之改過不吝者此也。屯之大象曰,君子以,經綸,此言君子,觀雲雨未成之象,而經綸天下之事,以濟屯難之時,當其世道衰替,法紀廢弛,德澤未究,如雷雨之不能作解,民生倒懸,如陰陽之不能和洽,則慨然興作,赫然奮勵,密勿其訏謨,整飭其綱維,煥新一代之規模,更張百度之頹弊,周公之思兼三王,坐以待朝,成王之制治于未亂,保邦于未危者此也。惟此三卦,可見聖人立象設敎之意,而正爲今日玩辭修德之方矣。殿下誠能敬畏天威,以盡省躬之工,改過遷善,益懋正心之實,輔相裁成,克行經邦之謨,進德修業,發政圖治,正如雷動風飛雲行雨施,則百千萬事,無不盡擧,朝綱肅淸,俗習丕變,而天心可以底豫,民情可以和悅,諸祥畢臻,庶品咸蘇,祈天永命,萬億年無疆之休,實基於此矣。伏願殿下,不以人廢言,少加察納,則國事幸甚,仍伏念臣於見職,姿非可堪,而値此董勵之會,非敢爲辭免之計,第於兩司合啓中,有族親敦倫之義,前此呼籲,輒賜恩解,情勢難强,宜蒙體諒,賤疾適苦,實無詣臺自引之望,玆敢冒眛陳懇。伏乞聖慈,俯垂矜察,特許鐫遞,以安私分,不勝至祝。臣無任云云。省疏具悉。所陳切實,當留念,爾則許遞。
己巳十月十九日午時,上御誠正閣。大臣入侍時,行左承旨李存秀,假注書兪理煥,記事官朴綺壽·李光文,右議政金思穆,以次進伏訖。思穆進前曰,日寒頻數,無異嚴冬,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,日氣過寒,地雖不遠,其果無事往還乎?思穆曰,別無大段病故,而但感氣添傷,雖於還家之後,終是不差矣。昨聞入侍醫官所傳,則元子宮岐嶷夙成云,臣不勝萬萬慶忭頌祝之忱,而日氣漸寒,外風則着實防塞,房堗則勿爲過煖,是臣區區之望也。上曰,房堗則勿使過煖,而其間凡節,大勝於前矣。思穆曰,尙不得仰瞻岐嶷之姿,臣不勝抑鬱矣。上曰,雖冬日,如有溫和之時,則自可仰瞻,而不然則稍俟明春也。上曰,輔養官,在前則定於何時乎?思穆曰,臣不能詳知,而似應早定矣。上曰,昨日入來乎?思穆曰,再昨入來矣。命大臣先退,思穆退出。上敎存秀曰,俄有戶判入侍之命,果聞之乎?存秀曰,果已承聞,而戶判則姑未入來矣。仍命退,承史以次退出。
己巳十月十九日申時,上御誠正閣。戶曹判書,率各司久任郞廳入侍時,左副承旨趙興鎭,假注書金裕憲,記事官朴綺壽·李光文,兼戶曹判書李晩秀,司圃署直長徐英修,內資寺奉事金履祜,內贍寺奉事趙雲路,司䆃寺主簿朴煐,司宰監直長金照,義盈庫主簿洪重鉉,以次進伏訖。晩秀進前曰,夜間聖體,若何?上曰,一樣矣。晩秀曰,王大妃殿氣候,何如?上曰,一樣而各殿宮氣候,俱爲一樣矣。上曰,郞廳次次進前,奏職姓名職掌用遺在,可也。英修進前奏職姓名,司圃署直長臣徐英修及職掌菜蔬色訖。上曰,菜蔬供上,別無弊端乎?英修曰,別無目前之弊矣。上問遺在及所懷。英修曰,竝無矣。上命退出,履祜進前奏職姓名,內資寺奉事臣金履祜及職掌油淸色,遺在淸密十六石十三斗八升八合六夕,眞油九石七斗八升四合二夕訖。上曰,誰之族也?履祜曰,與國舅爲十一寸親矣。上曰,本寺有弊瘼乎?履祜曰,別無弊瘼矣。上曰,本寺亦是貢人進排,則供上及各處應用,豈無弊端之可言乎?履祜曰,大抵本寺極凋殘,下隷亦殘薄,而且供上位田,多有浦落者矣。上曰,下隷殘薄,非可以所懷仰奏者,而至於位田浦落,則何以釐革則好耶?履祜曰,下詢提調區處,則似可釐弊矣。上曰,提調,誰也?履祜曰,領敦寧也。上曰,此則出去商議,後日稟處,可也。仍命退出。雲路進前奏職姓名,內贍寺奉事臣趙雲路及職掌沙木器色訖。上曰,誰家人乎?興鎭曰,故參判臣趙載洪之孫,而豐陵府院君趙文命之曾孫也。上問遺在。雲路曰,本無遺在,而若有用處,則隨用進排矣。上問弊瘼及所懷。雲路曰,竝無矣。上命退出。仍敎曰,昨今入侍各司郞廳,詢問弊瘼,則多一切言無弊,何也?晩秀曰,雖或有若干弊瘼,而有難煩達於咫尺之地,故似然矣。煐進前奏職姓名,司䆃寺主簿臣朴煐及職掌末醬色,遺在末醬六百三十三石八斗,鹽二百四石二斗訖。上問所懷。煐曰,無矣。上命退出。照進前奏職姓名,司宰監直長臣金照及職掌魚色,遺在黃大口魚四千二十八尾,石首魚一萬一千一百三十束,民魚一千六百三十五尾,靑魚一萬一千八百六十二冬音,眞魚四千一百六十八束訖。上問所懷。照曰,無矣。上命退出。重鉉進前奏職姓名,義盈庫主簿臣洪重鉉及職掌素膳色,遺在昆布四千三百七十八斤七兩八錢,多士麻一百二十四斤十四兩五錢,藿耳一千五百五十八斤十五兩三錢,常藿二百八十四斤一兩訖。上問所懷。重鉉曰,係是貢人衙門,故別無弊瘼矣。上曰,是貢人衙門,則尤當有弊,何得言無耶?重鉉曰,實無弊端之可奏者矣。上命退出。上曰,冬至使行,何日當發乎?晩秀曰,當於二十八日離發矣。上曰,以漂民之出送,今番使名,兼以謝恩,而漂民又有出送者,此謝恩則何以爲之耶?晩秀曰,亦當兼謝於後次使行耳。上曰,曾見皇帝否?晩秀曰,臣於癸亥七月,以誥命謝恩事,入去而見之矣。上曰,皇帝姿表,比乾隆,何如?晩秀曰,骨格雖似不及,而大扺姿表,豐厚極好,故彼中則皇帝服色,不別於衆人,而望之則特異逈出矣。上曰,皇子亦有如嘉慶者乎?晩秀曰,此則未可知,而聞有屬意者矣。上曰,似聞屬意於第二子,而其法有屬意者,則爲金縢於太廟云,恐非美法也。晩秀曰,似是爲爭奪之慮,而實爲疎虞矣。人君當光明正大,預建國本,以繫天下之心,何必如是乎?上曰,皇帝待我國使自別乎?晩秀曰,乾隆時,極爲善待,而今皇帝,亦待以自別矣。上曰,昨以戶曹役事下敎,而有未及者矣。員役·工匠輩分等賞典,則宜考例書入別單也。晩秀曰,當依下敎爲之矣。上命戶判先退,晩秀退出。興鎭曰,一所試官李文會·朴命燮二人,向於試望違牌矣。試役方畢,當依向者下敎拿處,而二所試官,姑未畢試,自一所試官,先爲拿處乎?上曰,依此爲之也。仍命退,承史以次退出。
上在昌德宮。停常參·經筵。
藥房提調沈象奎,左副承旨趙興鎭啓曰,伏未審日間聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙興鎭啓曰,明日常參·經筵,取稟。傳曰,停。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
任厚常啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于任厚常曰,召對爲之。
傳于朴宗臣曰,都承旨許遞,前望單子入之,待下批牌招察任。
承旨前望單子入之,閔耆顯落點。
兵曹口傳政事,護軍單洪奭周。
傳于趙興鎭曰,政官牌招開政。
有政。吏批,判書金羲淳進,參判李肇源進,參議曺允遂進,同副承旨朴宗臣進。啓曰,碧潼郡守,今當差出,而未準朔禁軍將,竝擬,何如?傳曰,允。以尹在陽爲獻納,洪冕爕爲副應敎,李敬參爲副校理,任俊常爲修撰,沈象奎爲禮曹判書,洪秀晩爲兵曹參議,金商雨爲右通禮,朴鳴和·安尙默爲典籍,具絎爲碧潼郡守。兵批,判書朴宗慶病,參判韓致應就理,參議未差,參知尹行直入直進,右副承旨任厚常進。上護軍韓晩裕,副護軍徐有聞,副司直洪羲俊,以上竝單付。
趙興鎭,以弘文館言啓曰,校理尹久東,修撰金熙華,旣有只推之命,竝卽牌招察任,何如?傳曰,允。
以修撰金熙華牌不進罷職傳旨,傳于趙興鎭曰,只推。
任厚常,以都摠府言啓曰,副摠管吳載光,以摠戎中軍,本營別驍士都試監試事,訓鍊院晝仕出去之意,敢啓。傳曰,知道。
趙興鎭,以禮曹言啓曰,伏見增廣文科初試一所啓下榜目,則三等第四人幼學權永憲,第二十九人參奉權徹姓字,皆以柳字誤書,原榜目中付標以入,而當該試官及四館官員,俱有不察之失,禁推人員外,竝推考警責,何如?傳曰,允。
任厚常,以兵曹言啓曰,因刑曹草記,今番慶科初試時,一所攔入人李命喆·趙榮孫·張光雲,二所攔入人鄭鎭源·車敬喆·宋景潤·卞光得,易書書吏安光鈺等,依律文限己身降定水軍,令兵曹擧行事允下矣。攔入罪人李命喆,平安道宣川府水軍充定,趙榮孫慶尙道梁山郡水軍充定,張光雲黃海道白川郡水軍充定,鄭鎭源長淵縣水軍充定,車敬喆江原道平海郡水軍充定,宋景潤黃海道延安府水軍充定,卞光得慶尙道柒原縣水軍充定,易書書吏安光鈺鎭海縣水軍充定,竝定驛子押送之意,敢啓。傳曰,知道。
金宗善,以刑曹言啓曰,左邊捕盜廳啓辭內,儲慶宮守僕朴履元,潛釀於宮內,締結無賴之類,三五作牌,輪替引入,狼藉行賣,見捉於譏察,本宮事體,何等敬謹,而員役姿意潛釀,雜類逐日紛遝,終致現發之擧者,萬萬驚駭。守直中官,拿問處之,犯科守僕,出付攸司,照法嚴繩,何如?傳曰,允。莫重宮內,身爲守僕,爛熳賣酒者,萬萬痛惡,各別嚴勘可也事,命下矣。謹按律文,則大明律私茶條,凡犯私茶者,杖一百徒三年,宮殿門擅入條有曰,擅入宮門者,杖六十徒一年,同律敎誘人犯法條有曰,敎誘人犯法者,與犯人同罪,杖六十徒一年,名例有曰,二罪俱發,以重者論,朴履元從重律照勘,決杖一百後,徒三年定配於江原道平海郡,卽爲押送之意,敢啓。傳曰,知道。
任厚常,以右邊捕盜廳言啓曰,前府使田佐顯,不有法禁,潛釀潛賣,現捉於本廳譏察,萬萬駭痛,依例移送義禁府之意,敢啓。傳曰,知道。
校理尹久東疏曰,伏以臣特一聖世之庸品耳。自顧眇劣,無足齒數,不意我聖上,遇災警惕,親降絲綸,求助於臣鄰之間,辭旨惻怛,神明可感,臣適忝橫經之列,雖病未出肅,不任芹曝之忱,敢陳芻蕘之說,惟我殿下財幸焉。噫,自古災異之作,未必便亡人國,遇災而無恐懼之心則國亡,懼災而無修省之實則國亡,若殷宗之桑穀,周宣之雲漢,因此警省,增修其德,不惟得免於危亡,遂致中興之盛焉,而後世不然,不能如二君之眞知恐懼,實心修省,故災異之作,不但一見再見,至於屢見,如是而猶不知變,則禍亡輒隨之,求之往牒,斑斑可考,乃今轟燁之災,發於收藏閉固之月,比之桑穀雲漢之異,殆有浮焉,則其於應天以實之道,又安可不反躬引咎,以圖自新而已。朱子曰,冬雷之變,憂在嗣歲,目今八路阽荒,飢民流散,鴻離魚喁,不能自活,鶉衣鵠面,靡有所歸,則天之以此警動我殿下者,亦至矣。加之以虩虩之威洊作,慄慄之氣轉深,臣未敢知殿下所以答天譴而格天心者,當遵何德,當行何政哉?噫,帝王之德之政,莫不專藉於學,學只是窮理居敬致精而已,蓋天下之理,要妙精微,無有形質,然亦非窈冥昏昧空無一物之謂也。其燦然之迹,必然之效,實具於經訓史冊之中,苟欲眞箇下手,眞箇用力,則其間,必有間斷不接續處,必有生澁不純熟處,必有辛苦不快活處,正須於此,勉勉不懈,融回通透,然後間斷者接續,生澁者純熟,辛苦者快活,投之所向,犂然自解,故曰敬以夾持,曰主一無適,曰常惺惺,此所以循序以進,滾到極微極精底界頭,有無限好田地,有無限好種子也。今若徒知驕侈淫荒顯然醜邪之爲人慾,而不知隱微之私纖毫之累,皆足爲天理之賊,徒知克伐怨欲遏而不行之爲至善,而不知根柢潛藏萌蘖闖發,便足爲無窮之害,雖勤於修飭,而持養之實未至,雖力於懲窒,而克致之工實疎,天理人欲,交戰於方寸之中,彼勝此負,代爲賓主,而及其久也,人欲遂勝,天理遂負,人慾遂爲主,天理遂爲賓,而淸明剛健之氣,遂見詘於黮闇膠固之中,是故有爲之志日沮,勤勵之意日懈,逸豫之漸,日見於事爲,反不免爲驕侈淫荒之習,克伐怨欲之私者,固幾希矣,此修省之第一務也。國家之害,專由於冗官冗吏,夫唐·虞之官,止有四岳與十二牧而已。降于商周,始建官惟百,額數稍廣,然而歲考月會,不相濫要,駸駸至于唐宋以來,名色愈滋,尾銜相聯,廊廟之上,便多寄公,省署之中,率皆遊手,月廩支放,國帑全枵,歲捧收撥,公費不給,甚至國日以貧,民日以困,卒無救於衰亂之分毫也。惟我朝立國規模,全倣宋制,此弊之濫,約略相似,而今若總而計之,無論京司外司,無名之窠,不緊之員,宜罷而不罷,當革而不革者,指不勝僂,此皆蠧國害民,病時妨事,無少效益,都是冗雜,大扺我國用人,專尙地處,不論人器,上者士族,中者譯胥,下者農商工賈之賤,而所謂公家之經費,私門之資賴者,都出於其下者,噫,天之生財有限,地之生穀有數,而民之霑體塗足,腁手胝足,終身搰搰,終歲盻盻,所食者,不過十之一百之十,總以納之於尾閭之泄,積以充之於濫觴之慾,畢竟日朘月削,更無餘潤,則姦穴利竇,騙詐百出,此所以民命之漸椓,國勢之漸斲也。重之以彌文末飾,虛僞成俗,浮費浪耗,實事妨害,東西趲那,徵斂多端,而墨吏椎髓之患,奸胥染指之計,又從以惎之,倉廩蕩然,民不枝梧,此正如龍驤萬觓之勢,掀蕩於風濤之中,不漂則溺也,苟究其原,是特冗官冗吏之害,而倘殿下,欲一大振作大變通,使頭緖稍整,光采一新,則必令二三大臣,日會賓廳,責以時務,周爰咨訪,廣求人才,布置庶位,凡俗例冗費之有害實政者,一切刊落,州縣可倂者倂之,寺監可省者省之,裁損吏隷不急之額,減削民國無益之捧,上自宮禁,下至閭巷,內自朝廷,外至州縣,務從節約,一意灑濯,此修省之第二務也。救荒之政,莫善於預備,古今名碩之論,鑿鑿可據,陸贄之省財用也,李翺之議限田也,蘇軾之去葑田也,眞德秀之權鹽屯也,非不周且悉矣,猶未若林希元之救荒叢言也。其言曰,救荒有二難曰,得人難,審戶難。有三便曰,極貧之民便賑米,次貧之民便賑錢,稍貧之民便轉貸。有六急曰,垂死貧民急饘粥,癘疫貧民急醫藥,病起貧民急湯米,旣死貧民急募瘞,遺棄小兒急收養,輕重繋囚急寬恤。有三權曰,借官錢以糴糶,興功役以助賑,借牛種以通變。有六禁曰,禁侵漁·禁攘盜·禁遏糴·禁抑價·禁宰牛·禁買酤。有三戒曰,戒遲緩·戒拘文·戒遣使。其綱有六,其目二十有三,皆是斟酌損益,纖悉無遺,此誠可施於今日者也。夫蠲租稅以紓民困,散居積以厚黎元,皆人主救荒所當行,則殿下已先得之,不容臣言也。惟將希元所條陳,別講區劃,其他撫綏安集之責,專在於監司·守令,必須忠恕剛明惻怛慈愛者,然後成效可見。臣愚以爲,已前如有治績顯然者,勿拘其年限品秩及推勘眚譴,一切差遣,而其所奏請諸事,勿爲從中沮却,如有怠事肥己者,則一一重究,監司不能察擧者,與同其罪,然後庶幾有感激嚴畏,趨事赴公,而民困稍可濟,國憂稍可緩,此修省之第三務也。王政之本,專在用人,審度長短,激揚淸濁,卽聖王權衡中物事,必有一副公眼目公意見,先自硬定,通而不局,活而不滯,使鑪錘自運於上,柄欛不移於下,陟其當陟,黜其當黜,其所用捨,惟可之視。顧今氣數漸薄,人物渺然,雖不可以律之於唐·虞·元凱之時,苟若博蒐賢材,誠心需用,則江東菰蘆,豈無其人?只緣用人之路,不能恢弘,馭世之術,太欠局促,槪其治迹,苟然而已。噫,朱子曰,世間無好人三字,決非曾子家法,然則世未嘗無好人,患不知之而用之耳,是豈人之罪哉?以今觀之,蔭調雜歧,倍於文窠,計仕陞遷,已成階梯,循資以踐,朱紱自來,故今人之工於謀身者,雖文藝稍嫺,一涉蔭路,厭就科試,故小科紛競,甚於大科,顧其意豈亶然哉?誠由效害便否之異耳,故文臣積薪之弊,惟今爲最,今若除出京外蔭窠,通融擬補,則事不斑駁,人不偏重,而庶不見三世不徙,一郞久潛,如楊雄·顔駟也。且況武仕之選,尤不如文,見在之數,殆近六七百人,區處無所,便成自枳,往往以及第而終身者,又不知幾人,此豈設科取人之本意也?感傷和氣,亦云不少,此亦依堂后假官例,除宣傳官一二窠,輪回遞代,俾得一名之官,不害爲善政,此修省之第四務也。爲治之要,莫急於振刷,今殿下以明聖之姿,受艱大之業,刻意願治,靡有不盡,然而綱紀不立,功效不就,元氣隨敗,衆瘼俱興,政如千百群手,雜繰於亂係之中,東棼西絆,莫知端緖,殿下亦嘗思其故乎?以爲聖躬有未修,則馳騁田獵聲色貨利之慾,凡前代帝王之過失,擧無有矣。以爲任用非其人,則當世名勝,幾盡登庸,聚會精神,咸自翹英,而姦邪回譎,貪縱放肆者,亦未見其人矣。以爲擇術不正論治不苟,則君臣上下,未嘗不講究仁義,動引聖賢,誠意正心之說,洋洋盈耳,然而至此者,豈非振刷不足,葸愼太過,無奮發淬勵之心,有拘攣因循之習而然歟?噫,至道難聞而易失,美質難得而易壞,習俗難革而易流,盛年難遇而易過,雖以凡人言之,人生多則七八十,少則五六十,然聰明開益,精力壯旺,不過數十年,此固人生百歲中一時也。當斯時也,苟不能自力而充之,一或差過,老疾遽及之,精衰氣餒,耳目昏聵,則雖有志矣,其力又不足恃矣。況殿下當鼎盛之年,承付托之重,自非誠心振勵,整頓頹綱,董飭臣鄰,無敢惰窳,而直以姑息之政,優游不斷,如漢唐中主,則誠恐歲月愈邁,志氣闌珊,卒未見其盛治之成也。願殿下,端出治之本,淸應物之原,以正大宏遠之圖,益加警惕,毋狃而安,毋悠而泛,毋虛而徐,百度修擧,萬品昭朗,此修省之第五務也。凡此五條,皆得於先儒之緖餘,而世所稱陳談死法也。然陳談常爲妙訣,死法自有活法,苟能體之於身,驗之於心,存此氣於齊莊精一之中,察此理於紛糾繁挐之間,使之心與理一,漸涵透徹,則自然治道可立,天變可弭,民志可靖,國運可鞏。伏願殿下,懋哉懋哉。因伏念臣素患右脚痰腫,已至三年之久,而藥餌無效,勞動則輒劇,遇寒則益肆,坐立須物,行步闌珊,奄成廢人。向日享班,義重往役,雖不得不隨衆進參,而一倍添重於駿奔之餘,見今委頓床笫。千萬夢想之外,玉署除旨忽下,天牌繼臨,固當蹶之不暇,而以此病情,實無蠢動之路,坐犯違傲,此非臣占便而然也,亦豈臣樂爲而然也?疾痛而號,人之常情也,玆敢附陳,冒死仰籲。伏乞天地父母,俯垂矜諒,亟削臣所帶職名,仍治臣慢命之罪,以肅朝綱,以幸私分焉。臣無任云云。省疏具悉。五務陳勉,非不知言之善,而行之實難,當益勉於行之一字,其外可以採施者,令廟堂該司稟處,爾其勿辭察職。
己巳十月二十日午時,上御誠正閣。召待入侍時,參贊官任厚常持詩傳第八卷,侍讀官朴宗琦持詩傳第八卷,檢討官金啓河持詩傳第八卷,檢校待敎朴綺壽持詩傳第八卷,假注書兪理煥持詩傳第八卷,記注官李仁迪持詩傳第八卷,記事官李光文持詩傳第八卷,以次進伏訖。上命開卷讀之。宗琦讀自文王有聲,止賦也。上曰,下番讀之。啓河讀自築城伊淢,止賦也。上曰,參贊官讀之。厚常讀自鎬京辟雍,止賦也。上曰,閣臣讀之。綺壽讀自考卜維王,止賦也。上曰,注書讀之。讀自豐水有芑,止章五句。上曰,上番讀之。仁迪讀自此詩以武功,止文王首句。上曰,下番讀之。光文讀自卽云文王,止卷之十六。上曰,文義陳之。宗琦曰,此章卽述文王大厥聲而武王善繼述之詩也。文王肇啓王業,安天下之民,故天監厥德,誕降休命,棫樸之壽考,旱麓之福祿,兼以有之矣。又有聖子武王,用集大命,誕撫方夏,德化之所被,東西南北,無思不服,貽燕之謨,昭垂來許,文王之於武王,克盡身敎之方,武王之於文王,自有觀感之盛,觀文王之爲子,而不敢有加,觀文王爲父爲君之道,而盡其君君臣臣之道,苟究其本,則此莫非文王緝熙之德,於穆不已,與天合德,永垂厥則也。今我殿下,以文王之德,居文王之位,受文王之福,而皇天篤祜,誕我元良,蹈舞歡忭之情,溢于八域。臣聞今秋大無,遠近之間,民情遑急,若不保朝夕,而及夫國有大慶之後,人心底定,大爲維持云。從今以後,殿下晉德之方,尤不容少忽,上以答上天眷顧之意,下以副兆民蘄望之情,又以文王敎武王之道,以盡貽燕之謨,以爲繼述之本,是臣區區之望也。上曰,下番陳之。啓河曰,上番所奏誠好矣。以鎬京辟雍無思不服觀之,則可見武王之德化流行,無有遐邇,而德化之本,在於學之一字,臣歷觀前代帝王,縱如堯·舜之聖,亦莫不務學者,誠以姿稟雖高,而學問之道,不可偏廢故也。臣嘗聞先大王,當承史入侍之時,時方黃昏,而猶讀孟子於影窓前。仍敎入侍諸臣曰,日讀孟子,自有課程番數,而今日則適値萬幾之無暇,乃有三番之未了,故未擧燭前,如是窘速爲敎,臣聞此語,銘在心中,不勝萬萬欽仰,而唯我先大王,以堯·舜生知之聖,有成湯日新之德,猶不懈於緝熙之工,則後之人主,豈可忽於學之一字哉?如臣鹵莾,亦忝經幄,雖不足備數於論思顧問,而詩曰他山之石可以攻玉,夫玉則至溫柔也,石則至麤惡也,以至溫柔之玉,有藉於至麤惡之石者,爲其有琢磨之益也。近者連日停講,臣未知由於何事,而先以詢蕘之意,試納如臣至庸愚之言,俾無一曝十寒之患,是臣區區之望也。上曰,所陳甚好矣。上曰,參贊官陳之。厚常曰,上下番言皆切實,臣則更無可達之文義矣。上曰,閣臣陳之。綺壽曰,玉堂亦以鎬京辟雍無思不服之義仰奏,而以此章觀之,武王能行建極之治,故天下之人,擧皆心服,而歸之於京師也。雖以今番監試二所亂場事言之,京師,四方之標準,而又況堂堂首善之地,有此無前之擧者,誠不勝駭然矣。聖敎嚴重,終有罷榜之命,而士習之至此,或由於殿下心服之化,有所未盡而然耶?大凡天下事,有本有末,而培養作成之功,實是建極之本也。此後則益加淬礪,於多士而每盡培養之方焉。上曰,培養二字甚好,當留念矣。上曰,此章美文王之德武王之功,而周家八百年基業,實肇於是矣。文王而不能纘太王·王季,則武王而安能有繼述之孝也?武王而不能盡繼述之道,則亦安能有貽燕之謨也?是知文·武功德,皆從繼志述事中出來,後世人君,何以監法於斯,而克盡繼述之方也?宗琦曰,傳曰無憂者其唯文王乎?蓋文王,能盡爲人父爲人君之道,故武王亦盡爲人子爲人君之道也。後世人君,苟於一動一靜之間,必以文·武爲法,則自底於善繼善述之域矣。上曰,鎬京辟雍章,他經亦有所引用者乎?啓河曰,孟子以德服人以力服人之訓,引用此語矣。上曰,何不以學之一字,引用此章,而以德之一字引用乎?以王覇言之則稱德,以學問上言之則稱學乎?啓河曰,德卽是學,而力則非德矣。綺壽曰,德與學,本非二致,豈有舍是學而爲德之理也?宗琦曰,鎬京辟雍無思不服,雖曰武功,而其實則文敎也。上曰,豐水有芑,何取於興也?宗琦曰,興體自來如是,所以覽物起興,而詩作於豐水之上,故以豐芑起興也。上曰,只是覽物起興,而文理不聯屬於下乎?宗琦曰,以或說見之,文理連屬於下,而似是賦體也。綺壽曰,興而兼賦也。上曰,考見聖蹟圖乎?宗琦曰,臣等出去考見,而無孔子師晏之說矣。啓河曰,聖蹟圖,不知作於何時,而此非論·孟及正史所載,則有不足信矣。傳曰,鄕黨一篇,畫出聖人,殿下試於淸燕之暇,考覽鄕黨篇,則遠勝於聖蹟圖矣。上命玉堂先退,宗琦·啓河退出。厚常曰,一所試官受點人,有追後拿處之命矣。未受點人,前已禁推,而已受點人,今以拿處擧行,實有同罪異罰之嫌,故敢此仰達矣。上曰,以禁推,一體書出,可也。厚常曰,二所則姑未畢試云,出榜後,亦依此擧行乎?上曰,依此擧行,可也。上又命閣臣先退,綺壽退出。惠慶宮進服加味君子湯,前方中去靑皮,加白芥子一錢,只殻五分,自今日五貼式日次製入。出榻敎惠慶宮進服秋麥茶,前方中去忍冬,自今日一貼式煎入。出榻敎上又命退,承史以次退出。
上在昌德宮。停常參·經筵。
趙興鎭啓曰,明日常參·經筵,取稟。傳曰,停。
任厚常啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
任厚常啓曰,來二十五日朝參日次,而翼陵忌辰祭齋戒相値,頉稟之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
傳于金宗善曰,召對爲之。
朴宗臣啓曰,卽者副校理朴宗琦,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
趙興鎭,以弘文館言啓曰,校理尹久東疏批已下,修撰金熙華,旣有只推之命,與新除授校理韓兢履,副校理李敬參,竝卽牌招察任,何如?傳曰,允。
以校理尹久東·韓兢履,副校理李敬參,修撰金熙華牌不進罷職傳旨,傳于趙興鎭曰,只推。
趙興鎭啓曰,副應敎洪冕燮,旣入闕中,不爲肅謝,直爲出去,事甚未安,推考,何如?傳曰,允。
以二所試官朴宗京·金相休禁推傳旨,傳于趙興鎭曰,分揀。
任厚常,以備邊司言啓曰,謝恩兼冬至使拜表期日不遠,正使朴宗來,依近例判中樞府事單付,口傳下批之意,分付該曹,何如?傳曰,允。
兵曹口傳政事,判府事單朴宗來。
任厚常,以都摠府言啓曰,副摠管金處漢,以御營中軍,本營諸將官射會監試事,南小營晝仕出去之意,敢啓。傳曰,知道。
任厚常,以兵曹言啓曰,卽接部將廳牒報,則部將閔善履,以神方萬戶,遞付本職,而新除萬戶到防,已過五十日,尙不上來云,依法典改差,何如?傳曰,允。
任厚常,以備邊司言啓曰,關西後運襦衣一百四十五領,紙衣一百領,照數稱量,木綿紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
任厚常,以備邊司言啓曰,頃因公忠監司金蓍根災實狀啓,所請災結三萬七千二百五十一結零內,以二萬七千二百九十三結零許劃之意,覆啓行會矣。卽見該監司狀啓,則以爲所劃災摠竝事目,不爲不多,而以若所劃,較彼所俵,則萬無排比之路,不足災九千九百五十八結,特準初請劃下事,請令廟堂稟旨分付矣。本道災結,五十年來最多之摠,爲四萬二千六百餘結,則今年許劃,雖有萬結之減,亦是挽近所無之摠矣。民憂非不切悶,國計亦所當念,故覆啓許劃,實有所十分斟量,而今此道臣之更請加劃者,可見事勢之迫不得已,雖無以依請準施,亦不可一向靳許,以四千結,添劃於原劃下之外,合爲三萬六千七百九十三結,使之一一均俵,何如?傳曰,允。
任厚常,以訓鍊都監言啓曰,本局分授都城肅靖門西邊第八城廊近處體城十間許頹圮處,今十月二十二日爲始,改築之意,敢啓。傳曰,知道。
朴宗臣,以賑恤廳言啓曰,中部布廛契任掌陳千得,今月二十一日本洞路傍,得一歲遺棄女兒,同里居良女崔召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
任厚常,以義禁府言啓曰,右邊捕盜廳啓辭內,前府使田佐顯,不有法禁,潛釀潛賣,現捉於本廳譏察,依例移送義禁府事,允下矣。田佐顯今方待命,拿囚之意,敢啓。傳曰,知道。
副校理朴宗琦疏曰,伏以臣卽接家信,則臣之老母,素患痰喘之症,當寒添劇,達宵咳咯,寢不交睫,食不利呑,所見凜然,促臣歸視,臣自得此報,方寸擾亂,按住不得,冒死陳籲,徑出禁扃。伏乞聖明,亟遞臣所帶之職,仍治臣擅離之罪,以肅朝綱,以安私分焉。臣無任云云。省疏具悉。爾其勿辭救護。
己巳十月二十一日未時,上御誠正閣。召對入侍時,參贊官金宗善持詩傳第八卷,檢討官金啓河持詩傳第八卷,檢校待敎朴綺壽持詩傳第八卷,假注書金裕憲持詩傳第八卷,記注官李仁迪持詩傳第八卷,記事官李光文持詩傳第八卷,以次進伏訖。上開卷命讀,啓河讀自詩傳大全卷之十七,止厥聲載路賦也。上曰,參贊官讀之。宗善讀自誕實匍匐,止有邰家室賦也。上曰,閣臣讀之。綺壽讀自誕降嘉種,止以興嗣歲賦也。上曰,注書讀之。賤臣讀自卬盛于豆,止以迄于今賦也。上曰,上番讀之。仁迪讀自生民八章,止四章第十句。上曰,下番讀之。光文讀自今按第三章,止皆有誕字。上曰,文義陳之。啓河曰,農業者,周家興王之基,故此篇專以農爲言,而其於成熟之次第,又復詳細言之者,稼穡艱難,蓋非一日之攸致,小註亦言滅裂耕者,報之亦滅裂,鹵莽耕者,報之亦鹵莽,蓋極人力之助,然後農方有成。是以書曰,若農服田力穡,乃亦有秋,詩亦曰,不稼不穡,胡取禾三百廛兮,農之有待於人力,有如是矣。非但農也,學問亦然,故曰,人情者,聖王之田,修禮而耕之,陳義而種之,講學而耨之,苟或不以禮則猶無耟而耕,不以義則猶耕而不種,不以學則猶種而不耨,終止於荒蕪而已,安望其將就崇廣,致心田日豐之效耶?由是見之,君子進德修業之及時,實有似乎農功之次第,而此章稼穡之說,誠爲學問之要道,伏望推移經旨,觸類而伸之,深加體念焉。上曰,參贊官陳之。宗善曰,玉堂所陳誠好,臣別無仰奏者矣。上曰,閣臣陳之。綺壽曰,此詩八章,是周家生民之始,則蓋其瓜瓞棫樸之業,卜世卜年之基,皆在於震夙誕彌之初,而生人之後,養人爲急,故書云政在養民,又云一曰,食,以此章及邠風邠雅觀之,則旣生之矣,又重其食而養之之意,尤可見矣。且章末又曰,其香始升,上帝居歆,此亦可見其務農立國克盡養民之功,而有以致祭則受福之美也。左傳曰,民者,神之主也。聖王,先成民而後致力於神,故奉牲以告曰,博碩肥腯,謂其民力之普存也。奉黍稷以告曰,潔粢豐盛,言其三時不害而民和年豐也。奉酒醴以告曰,嘉栗旨酒,言上下皆有嘉德而無違心也。由此觀之,古聖王養民事神之相須以成者,有其道矣。方今天佑宗祊,聖嗣誕降,億萬無疆之基,亦將自今伊始,而殿下亦每於毖祀恤民之道,一念憧憧,克盡馨香之明德,則自致居歆受福之美矣。伏望體念焉。上曰,生民八章,專言后稷之事,蓋自后稷以下,歷公劉·太王·王季,以至文·武·成·康,雖是聖神相承,然而古人,亦云創業難,后稷之於周家,實可謂創業之始耳。苟無后稷之敎民稼穡,首出而啓之,則周家八百年基業,安能如彼之盛耶?啓河曰,聖敎誠然,而此則是周公溯本之言,故推原其祖宗積累者言之耳。若論文·武之德,則雖無后稷之積累,豈不能致八百卜年之盛乎?上曰,以后稷以後言之,則非但文·武,如周宣王,亦致中興之盛,而若論積德累仁之功,則似當歸之后稷矣。至於制作文物之燦然大備,則至文·武以後,始極盛矣。宗善曰,后稷始播百穀,澤被生靈,故其深仁厚澤之施及後嗣者,尤爲長遠矣。上曰,俄者發問,政爲此意耳。蓋非后稷之積累,則無以長發文·武之赫業,非文·武之功德,則無以光啓成·康之至治矣。啓河曰,聖敎誠至當矣。上曰,歷年八百,蓋自武王計之,而自后稷計之,則爲幾年耶?啓河曰,歷夏歷商,爲千餘年,合而計之,則殆近二千年矣。上曰,歷代歷年,無有及周者,而周後則何代最久耶?啓河曰,漢之歷年最久,爲四百年,唐宋次之,大明又次之。大抵歷代人君,如有及人之澤仁厚之基,則國祚亦隨而稍延矣。上曰,后稷之澤及於民者,皆是農殖之致,故此章專言農事,然而享國八百之基,亦豈無他事之可致者,而稼穡以外,則不少槪言耶?啓河曰,農是天下之本,故無逸,亦言先知稼穡之艱難,此亦周公,欲成王之先知農功之重也。上曰,巨人跡,此亦曰先儒疑之,而大抵履跡而至有人道之感,終至有娠者,於理何如也?啓河曰,聖人之生,與凡人異,蘇氏註,亦以猉獜·蛟龍比之,而大扺首出篤降之初,無怪乎或有靈異之事,故後世如漢高祖之生也,亦有澤陂蛟龍之異矣。上曰,高祖事,果信而可徵乎?啓河曰,出於史記,不可謂虛誕,且文帝亦有蒼龍之瑞,而宋·明太祖,亦皆有香孩·紅羅之異矣。上曰,此則皆誕生以後之瑞,而與后稷事不同矣。啓河曰,簡狄玄鳥事,與此頗同矣。上命掩卷,仍敎曰,新除玉堂,皆違牌,何也?啓河曰,別無情勢,而聞或有以親病違牌者矣。上曰,出去申飭,可也。仍命玉堂以下先退,啓河等退出。宗善曰,二所榜今已出矣。試官中前已違牌人,亦當一體捧禁推傳旨,而捧供卽爲擧行乎?上曰,依此爲之,可也。仍命退,承史以次退出。
上在昌德宮。停常參·經筵。
朴宗臣,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗臣啓曰,玉堂備員間,視事頉稟之意,敢啓。傳曰,知道。
朴宗臣啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗臣啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗臣啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
趙興鎭啓曰,右副承旨任厚常,今日不爲仕進,卽爲牌招,何如?傳曰,允。
朴宗臣啓曰,禮曹判書沈象奎,除拜後過三日不爲出肅,依定式推考警責,仍卽牌招察任,何如?傳曰,允。
朴宗臣啓曰,三品官之無得過三日循例請牌,曾有定式矣。兵曹參議洪秀晩,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
任厚常啓曰,卽者義禁府都事來言,時囚捧供事,命下矣。判義禁韓晩裕,同義禁宋祥濂,俱有身病,金魯敬呈辭受由,只有閔昌爀一員,無以備員開坐云,判義禁韓晩裕,同義禁宋祥濂,竝卽牌招,何如?傳曰,允。
任厚常啓曰,判義禁韓晩裕,同義禁宋祥濂牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
傳于趙興鎭曰,召對爲之。
朴宗臣,以弘文館言啓曰,本館上番闕直,事甚未安,校理尹久東·韓兢履,副校理李敬參,修撰金熙華,旣有只推之命,與副應敎洪冕燮,竝卽牌招,以爲推移入直之地,何如?傳曰,允。
以副應敎洪冕燮,校理尹久東牌不進罷職傳旨,傳于朴宗臣曰,只推。
朴宗臣啓曰,明日常參·經筵,取稟。傳曰,停。
傳于朴宗臣曰,昨日二所試官禁推傳旨,誤以分揀混下,當該中官,爲先削職,旣已分揀,在囚同罪罪人,竝分揀。
任厚常,以備邊司言啓曰,卽見慶尙監司鄭晩錫狀啓,則以爲道內應俵災結,另加査櫛,則代播未播之災,爲二萬四千七百九十六結八十負一束,早移晩移之各樣災,又爲一萬四千二百九十九結七十八負四束,地部劃下八千結外,不足條三萬一千九十六結五十八負五束,特許準劃事,請令廟堂稟旨分付矣。本道穡事,左右道竝屬全歉,七十州一無純登,殆與兩湖,無甚異同,而所請一路之災,不滿四萬之結,其所另爲刷櫛,務歸精當,卽此可推,而第其代播未播,雖不可不全蠲,至於早移晩移,終未免爲過多,減四千二百九十九結零,以二萬六千七百九十七結零,與事目所劃下八千結,合爲三萬四千七百九十七結零,特爲許劃,使之更加詳査,從長排俵,何如?傳曰,允。
任厚常,以備邊司言啓曰,文科一二所,今已出榜矣。入格外受由上京守令,竝令當日下送之意,分付該曹,何如?傳曰,允。
任厚常,以兵曹言啓曰,時任邊將之應赴殿試者遞赴事,載在法典矣。直赴殿試人曺潤身,以多慶浦萬戶,時在任所,改差,使之依法典來赴於殿試事,預爲分付,何如?傳曰,允。
任厚常,以義禁府言啓曰,平安監司徐榮輔狀啓內,兔城鎭僉使洪禧龜,爲先罷黜,其罪狀,令攸司稟處事,啓下矣。洪禧龜時在任所,依例發遣府書吏,交代後拿來,何如?傳曰,待待命拿囚。
禁府啓目,前府使田佐顯原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,儲慶宮守直內官朴道平原情云云。傳旨內辭緣,泛稱遲晩,所當請刑是白乎矣,曾經長番內侍勿爲請刑,載在大典通編,議處,何如?判付啓,依允。
校理韓兢履疏曰,伏以臣窮命甫闋於苫堊,畸蹤飽經於捃摭,念斷榮塗,戒存鐵限,然而嫠婦恤緯,杞人憂天,固出於天賦之所自然者。頃伏見十行綸音,遇災求助諄懇之旨,豚魚亦感,臣雖不敢以經幄自居,一段秉彝,竊有所隕越于心者。玆以今日之最急務,輿情之所同然者,敢效納牖之衷,惟聖明少垂察焉。嗚呼,災不虛生,必有所召,卽從古已陳之說,而苟求其理,實不外是,以今已著之事,推諸屢眎之象,則天安得不怒,災安得不生,而四道之荒,民命近止,十月之雷,冥應不爽,兼以水火相繼,風霜交剝,凡所謂反常失度者,自春徂秋,殆無虛月,臣未知治平之世,亦有是否?噫,耳目所及,毛髮皆病,岌岌乎朝不慮夕,卽今日迫在目前之患,而語其本,則紀綱先亡也,國之有紀綱,如人之有血脈,紀綱之存亡而興替判,血脈之有無而生死分。以言乎朝廷,則得喪把作性命,廉恥視爲笆籬,利往利來,如酗如狂,譬若泡漚隨風,起滅無端,不復知有士夫風節者,卽搢紳之無紀綱也。以言乎科擧,則關節是事,鑽刺爲計,有司則視爲戲劇,士子則謂以倖會,焚香祝魁之盛,在古亦罕,而開封辭籍之嚴,於今無聞,八方莫不解體,識者恥與染跡,卽章甫之無紀綱也。廉操已熄,貪風漸熾,墨吏債帥,俯仰無畏,耗公貨則若鼠嚙而蟲蝕。浚民血則卽斗會而箕斂,倉廩見在之穀,都歸虛簿,蓬蓽上干之冤,足傷天和。今値大無之災,方阽盡劉之急,而本道之穀,無以活本道之民,然而繡衣交馳,而遠近徒煩於廚傳,贓案莫脫,而强禦不罹於罪籍,以致民生擧在於涸轍,國勢轉至於綴旒,而世以爲常,人不知怪,卽守令之無紀綱也。百度皆弛,五品都潰,長上則無復等威,小大則互相兼竝,猾吏角勝官長,而甚至杖逐,亂卒庭脅守臣,而幾犯手勢,以至蔑倫斁常之事,殆無不有,時當寧謐,而尙且如此,若有事變,則況無可言者,卽下民之無紀綱也。歷觀在朝在野,無一事可以支保,未有如今日之急者,直由於紀綱之先亡也。嗚呼,紀綱,無形跡之可見,非威令之可使,而其所以振而整之者,惟在乎人君之擧措得宜,先正臣李珥曰,立紀綱如養浩氣,今日行一善,明日行一善,則集義而可以養是氣,今日行一善政,明日行一善政,則人服而可以立紀綱也,先正一言,政是藥石於今日,而殿下之所當惕若服膺者也。苟欲振已頹之紀,整旣紊之綱,用以爲修省之本,則先自萬化之原,大公至正,賞當其功,罰當其罪,賢者在位,而不肖者不敢進,能者居職,而不才者不敢干,逆耳之言則必聽,遜志之言則必斥,以至一政一令之間,克祛己私,動合民志,則紀綱不期立而自立,朝著不期肅而自肅,人心不期正而自正,以之乎天譴自止,時災自消,而亂可以自治,危可以自安也。此在君心一轉移之間,則卽殿下不爲也。非不能也,伏望不以臣廢言,而懋哉懋哉。仍伏念臣年前遭罹,卽至陋之目,難洗之辱也。向於辭章,略暴自劃之義,雖不敢覼縷更陳,而與心爲矢,則餘悸尙切於傷弓,告君以實,則微諒已決於守株,今若貪榮忘恥,復玷名途,則此眞小人之無憚,君子之所棄也,臣雖極陋至愚,豈忍爲是哉?伏況臣之偏母,夙嬰貞疾,老益沈痼,而又自日前,重添風眩之症,神識迷瞀,氣息沈綴,見今形證,轉就危劇,臣情急扶護,勢難離捨,而雖使之無他必辭之義,以今情私,實無以出以供仕,則今乃義旣難進,情又至切,疾聲之呼,披瀝至此,竊庶幾爲聖鑑之所矜諒矣。伏乞亟命鐫遞,以便私義,仍降郵罰,以肅朝綱,千萬至祝。臣無任云云。省疏具悉。所陳當留意,爾其勿辭救護。
己巳十月二十二日午時,上御誠正閣。召對入侍時,參贊官趙興鎭持詩傳第八卷,檢討官金啓河持詩傳第八卷,檢校待敎朴綺壽持詩傳第八卷,假注書金裕憲持詩傳第八卷,記注官劉㵙持詩傳第八卷,記事官李光文持詩傳第八卷,以次進伏訖。上開卷命讀,啓河讀自敦彼行葦,止耆老之詩。上曰,參贊官讀之。興鎭讀自肆筵設席,止或歌或咢賦也。上曰,閣臣讀之。綺壽讀自敦弓旣堅,止序賓以不侮賦也。上曰,注書讀之。賤臣讀自曾孫維主,止以祈黃耇。上曰,上番讀之。㵙讀自黃耇台背,止章八句。上曰,下番讀之。光文讀自毛七章,止正之如此。上曰,文義陳之。啓河曰,行葦八章,方其開燕之初,而殷勤篤厚之意,已藹然見於言語之外者,註說亦云,而以下章旣醉觀之,父兄所以頌祝祚胤者,亦由於燕飮恩意之厚,則其氣象,有可見矣。蓋旣醉之詩,專爲祝君而作,而此章之酌斗祈耇,乃通上下而言之也。然而享福之道,專在於德,故中庸曰,大德必得其壽,必得其祿,人君誠能惟德是務,則福祿無不自己求之者,天佑宗祊,元良誕降,川至鼎來,政是萬億年遒祿之會,而洪範云,斂時五福,用敷錫厥庶民,惟時厥庶民,于汝極錫汝保極,錫福之義,專在於德,故五福之目,好德居四,伏望於德之一字,深加體念,以爲豈弟不回之求焉。上曰,參贊官陳之。興鎭曰,玉堂所奏儘好,臣無容更陳矣。上曰,閣臣陳之。綺壽曰,此詩大義,是在上者之親愛在下者,而殷勤之意,溢於辭表,至于末章,酌以大斗,以祈黃耇而極矣。大凡愛君之心,人所同有,故以詩傳言之,如七月·天保·江漢等章,無非祝君之辭,若夫人君之爲臣下祈願者,惟蓼蕭·南山有臺數篇有之,而至於酌斗祈壽,以盡殷勤之意,則獨此篇而已,而相親相愛之意,已藹然可見於燕毛序齒之際矣。人君之於臣下,苟能親愛之如此,則自然情意相孚,上下交泰矣。伏願於此等處,深加體念焉。上曰,所陳甚好矣。大抵以詩傳觀之,人臣頌君者則果許多,而人君之爲臣下祈祝,至於酌斗祈壽,如此章者則絶無矣。蓋其上下和樂,情志流通,臣則欲錫君之福,君則欲錫臣之福,有若家人父子之間,父焉慈子,而欲錫福於子,子焉愛親,而欲錫福於親,非但篤厚之意有足可觀,而其上下情志之交通互孚者,可以想見於言外之旨矣。啓河曰,聖敎所云情志交孚者,誠至當,而俄臣所奏洪範之斂福錫福者,亦此意也。上曰,此詩亦燕飮之詩,而與小雅鹿鳴等篇,氣像,何如?啓河曰,上下情志之交孚,則二詩相同,而其殷勤篤厚之意,則此篇尤勝矣。上曰,殷勤篤厚,則以其燕父兄耆老也,故尤然矣。綺壽曰,鹿鳴篇言,人之好我,示我周行此二句,甚好矣。蓋鹿鳴,燕樂嘉賓之詩,故周咨求助之意多,行葦,燕飮父兄之詩,殷勤篤厚之意勝,二詩氣象,似同而實有小異矣。上曰,第三章言旣燕而射,而註說,多引投壺爲證,且以鄕飮酒等篇見之,射與投壺節次,蓋略同矣。啓河曰,非但節次之略同,其所以觀人德行者,亦相同矣。上命掩卷。啓河曰,臣有區區憂愛之忱,敢此仰達矣。日前雷異以後,聖心求助,十行絲綸,至誠懇惻,凡在瞻聆,孰不欽仰,而側聽屢日,未聞疏章言事之踵至者,臣愚死罪,豈敢以爲殿下情意之未孚而然也?然而殿下,亦未免有所未盡也。臣曾聞先朝,或當遇災求助之時,言者雲集,公車堆積,謄疏之吏,至有腕欲脫而逃避者,是豈當時之臣擧皆截直,而今日之人擧皆緘默也。夫人非堯·舜,固不能每事盡善,而言亦有可者不可者,故先朝則詳察其言,可用則樂聞而採用之,又從而嘉奬之,否則置之,或有不摡於聖心,則時下嚴敎以責之,而人猶盡言而不知止者,以其求之實心,措諸實用故也。今則遇災求言,殆若備例,而或有言者,則無論言之可用與否,一例賜批,以示虛受之量,而實無採用之跡,夫如是則可用之言,安得以至,而所謂言者,安得不爲應文備數而止哉?況不言之風,是後世之痼弊也。故宋蘇洵曰,有三人焉,勇者一,怯者一,勇怯半者一,使之跳於深壑,則勇者,不勸不威而能跳之矣。勇怯半者,不能卽跳,而若懸千金之賞以募之,則跳之矣,以其利之所在也。怯者,雖欲於千金而亦不能跳,適有猛虎,咆哮在後,則遽跳之矣,以其前有所慕而後有所驅也。不待勸董而諫者,勇者也,上之人嘉奬而諫者,勇怯半者也,嘉奬而不諫者,怯者也,必也董之用威,然後乃諫焉。蘇氏言議,不過戰國縱橫之習,而此論則實切於用矣。書傳亦曰,臣下不匡其刑墨,三代盛時,亦有不言之刑,則言路之閉,豈國家之細故哉?目今年事告歉,民命近止,餓莩溢目,無告顚連,遐鄕窮蔀之外,殿下誠未之見耳,若見之,則玉食想不安矣。然而朝廷之上,雍容暇豫,有若三代太平時貌樣,如此而民何以生?殿下不此之慮,而欲以循例求言,爲弭災之道乎?伏願更下絲綸,至誠求助,言可用則採施之,否則置之,不摡於聖心者,則嚴敎而罪之,以遵先朝之法,則朝著之上,孰敢不有懷必陳,事君無隱乎?深加體念,區區之望也。上曰,所陳極爲切實矣。群下不言,果是今日之痼弊,而此豈但專責於下哉?亦由上之人不能來諫之致也。噤黙之風,滔滔皆是,威之罪之,有難指一懲勵,而至若言可用則採之,否則置之云者儘好,當益加體念矣。上命玉堂·閣臣先退,啓河·綺壽退出。又命退,承史以次退出。
上在昌德宮。停常參·經筵。
趙興鎭啓曰,明日常參,取稟。傳曰,停。
任厚常啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
傳于趙興鎭曰,戶曹判書·有司堂上,率各司久任郞廳入侍。
傳于任厚常曰,召對爲之。
趙興鎭啓曰,戶曹郞廳來言,明日方物看品時,判書當爲進參,而判書李晩秀,養心閣奉審進去,次堂例不得擧行云,何以爲之?敢稟。傳曰,次堂擧行。
傳曰,再明日次對,進定於明日。
任厚常啓曰,明日次對,兩司當爲進參,除在外外,未肅拜人員,待開門牌招,何如?傳曰,允。
以慶尙監司鄭晩錫狀啓,薦新進上生靑魚,限內不得封進,惶恐待罪事,傳于趙興鎭曰,卿其勿待罪事,回諭。
以平安監司徐榮輔狀啓,昌城府甲巖鎭烽別將白中太等,敺打權管金頤潤事,傳于任厚常曰,鎭將,卽將帥而官長也,而手犯官長將帥,而其擧措之狂悖,不可以尋常變怪論,遐土頑卒之習,若不嚴加勘斷,後來無窮之弊,不可警懲,同罪人白中太·安女·白仁守等,令帥臣,大張軍威,梟首警衆,其外白進太·白仁珏等,竝令道臣,各別嚴刑,減死定配事,回諭,雖以權管言之,使平日若能鎭壓管卒,則豈有此擧?亦令該府拿問處之事,分付。
趙興鎭,以弘文館言啓曰,副應敎洪冕燮,校理尹久東,旣有只推之命,竝卽牌招察任,何如?傳曰,允。
任厚常,以兵曹言啓曰,本曹佐郞申在植,身病猝重,屢度呈狀乞遞,宿衛重地,不可久曠,今姑改差,何如?傳曰,允。
己巳十月二十三日午時,上御誠正閣。戶曹判書·有司堂上,率各司久任郞廳入侍時,左副承旨趙興鎭,假注書兪理煥,記事官朴綺壽·李光文,戶曹判書李晩秀,有司堂上金羲淳,戶曹正郞李普源,兵曹正郞權烒,宣惠廳郞廳李洛秀,軍資判官辛景愈以次進伏訖。上曰,今日則久任郞廳入來者,何爲四人而已?興鎭曰,廣興倉官員,則犯染不得入來云矣。晩秀進前曰,日氣連寒,聖體,若何?上曰,一樣矣。晩秀曰,王大妃殿氣候,何如?上曰,各殿宮氣候,俱爲一樣矣。上命久任郞廳次次進前奏職姓名及職掌遺在,普源進前奏職姓名,戶曹正郞臣李普源,職掌版籍司·前例房會計司·別庫版籍司,時遺在錢文二十八萬六千八百四十一兩,木綿二千八百七十五同,布子二百十八同,別庫時遺在米一萬四千八百七十一石,田米八百六十二石,太八千一百八石訖。上命陳所懷。普源曰,無矣。上曰,戶曹異於他曹,安得云無?普源曰,待罪本曹,時日不久,本曹之事,姑未詳知矣。上曰,自何司遷職乎?普源曰,以前銜除是職矣。上曰,誰之族也?晩秀曰,漢城判尹李集斗之族也。上命退出。烒進前奏職姓名,兵曹正郞臣權烒,職掌騎步,價布遺在二軍色一年捧上木布錢竝二千六百三十九同十八疋,一年上下木布錢竝二千四百同,封不動時在木三百四同,錢四萬四百三十四兩,銀十萬一千一百二十兩,別錄時在木六同三十五疋,布八同·苧六同,錢三百兩,行用時在木五十五同二十五疋三十一尺,布六十九同十一疋十九尺,苧一同二十七疋二十一尺,錢二萬二百五十八兩八錢,三升五桶五疋,象毛九斤十三兩訖。上問所懷。烒曰,無矣。上曰,兵曹異於他曹,近來弊瘼,萬不成說云,安得云無所懷也?烒曰,近來各衙門貸下者,其數夥然,今方還爲收捧,而當此錢荒之時,姑未如數入來,故貢人輩,擧皆凋殘,而經用太不足矣。上曰,何以則釐弊也?烒曰,依例上下者,其中折定,縮其年限,次次計除,則似爲釐弊之道矣。上曰,經用之如此者久乎?烒曰,如是者五六年矣。羲淳曰,小臣待罪本兵時,由來封不動錢,少不下十四五萬兩矣。今則大異於前,經用極苟艱云矣。上曰,何以至於此也?羲淳曰,一年所入之物,原定數中用,而有贏則次次儲蓄矣。今則以一歲之所入,計一歲之所用,亦太不足云,此非一朝一夕之故也。上命退出。洛秀進前奏職姓名,宣惠廳郞廳臣李洛秀職掌均役常平賑恤均役,時遺在米一萬一千九百一石,太三千九百四石,田米二千三百九十一石,木綿一百四十一同四十五疋,布子三十同四十疋,銀子十萬六千二百八十九兩六錢,錢文八十萬七千七百八十八兩,常平遺在米一千五百七十六石,木綿六十九同二十五疋,布子九十八同四疋,銀子一百兩二錢八分,錢文一萬六千八百八十六兩,黃金三十八兩六錢五分,賑恤遺在米二萬五千九百九十四石,木綿一百六十九同三十五疋,銀子六千七百十九兩六錢,錢文三萬五千一百十四兩訖。上問所懷。洛秀曰,目下無大段弊瘼,小小弊瘼,自有堂上之管領,自下擧行而已。上曰,雖小小弊瘼,悉奏,可也。洛秀曰,本廳選武價布,各邑吏胥,弄奸冒減,逐年所減之數,幾爲三分之一,而雖有本廳關飭,了無實效矣。上曰,自上申飭,則或勝於前耶?晩秀曰,均役設廳時,或慮經用之不贍,創出選武軍官之目,捧其價布,以補經用矣。今則各邑奸吏輩,冒減額數,仍爲流來之弊,故郞廳之言,欲以筵稟申飭之意,行關於各該道臣也。上曰,退與堂上相議,以筵稟定奪,後勿如是之意,各別申飭,可也。上命退出。景愈進前奏職姓名,軍資判官臣辛景愈,職掌米麪,時遺在米七千四十九石四斗六升,太四千七百二十八石五斗,田米五百十七石三斗七升訖。上曰,此人誰之族也?晩秀曰,在朝者,別無强近之族,而故判敦寧啓榮之後孫也。上問所懷。景愈曰,目前別無顯著弊瘼矣。上曰,或有之,仰奏,可也。景愈曰,每年放料時,穀簿不足,三四朔貸用於他倉矣。上曰,軍資監放何料乎?晩秀曰,各司員役及掖隷輩放料之所,而大凡一歲收租十一萬石,然後始爲足用,而近年則每患不足,春三朔不得不貸用於他倉,故貢人輩有弊矣。上曰,收租今年則爲幾何?晩秀曰,嘗聞壬午年收租,爲五萬石云,而今年則反不如壬午年矣。上曰,如是則軍資監,無儲蓄乎?晩秀曰,近年則雖屢豐之餘,都摠不踰十萬石,而況當今年,尤不成說,軍資監則取貸於惠廳者,僅支來年新俸之前,而後年則無可經紀,以是悶然矣。上命退出。晩秀曰,先朝御考初試,雖屢番,許赴會試事,曾有受敎定式矣。進士兪益柱,乙卯八月儒生製述,以御考給分,同年九日製,又蒙直赴之命。而有今番菊製入格人許赴慶科會試之敎,御考給分,則當赴後科,而過科後,自本閣收入御考帖文時,混同還納,其後同時給分人兪漢寔·李在誠則更出小帖,得赴後科。兪益柱則連在草土,帖文未出,尙未赴會試,此呈單于本閣,御考初試,事體自別,當赴之科,獨歸勿施,宜其稱冤。此是給分,初試已過,今番會試則雖不可赴,依兪漢寔·李在誠例,更爲成給帖文,似合定式本意,而事係科試,非本閣所敢擅便,故敢此仰達矣。上曰,依爲之。許赴於今番會試,可也。出擧條上曰,戶曹判書·有司堂上先退。晩秀·羲淳退出。興鎭曰,昨日二所試官禁推傳旨,誤以分揀書出之中官,罪重罰輕,有關後弊,故敢此提奏矣。上曰,中官則誠駭然,而承宣何不於入侍之時,提稟警咳也?仍敎曰,中官,以爲先削職改書出,此後則如有同罪異罰之人,承旨入侍之時,必爲提稟,以爲定式之地,可也。又命退,承史以次退出。
己巳十月二十三日申時,上御誠正閣。召對入侍時,參贊官任厚常持詩傳第八卷,侍讀官李敬參持詩傳第八卷,檢討官金熙華持詩傳第八卷,檢校待敎朴綺壽持詩傳第八卷,假注書兪理煥持詩傳第八卷,記注官劉㵙持詩傳第八卷,記事官李光文持詩傳第八卷,以次進伏訖。上命開卷讀之。敬參讀自旣醉以酒,止賦也。命下番讀之。熙華讀自昭明有融,止賦也。命參贊官讀之。厚常讀自其告維何,止賦也。命閣臣讀之。綺壽讀自威儀孔時,止賦也。命注書讀之。賤臣讀自其類維何,止賦也。命上番讀之。㵙讀自其胤維何,止賦也。命下番讀之。光文讀自其僕維何,止章八句。命陳文義。敬參曰,旣飽以德之德字,此章則以恩惠言之,而德之爲言,蓋指其全體實德也。周之人君,實德在中,英華發外,昭明高朗,自有靜嘉之威儀,故與宴父兄,身被龍光,而飽此全體之德也。此章所謂介爾景福,永錫祚胤等語,皆由於人君之修實德也。中庸曰,大德必得其位,必得其壽,必得其祿,必得其名。今我殿下,固有此大德之名位,而祿與壽,亦皆次第必得,則萬億年無疆之休,將見自今伊始矣。此詩雖若一時頌禱之辭,而德之一字,爲一篇宗旨,伏願深留聖念焉。命下番陳之。熙華曰,此云旣飽以德,燕接之時,恩澤隆洽,在筵之父兄耆舊,無不充然自飽,此旣醉頌,禱之所以作也。蓋德之所推,易以感人,大堯之德,粒我烝民,而民有鼓腹之歡,文王之德,先恤四窮,而人無飢餒之患,齊王不過戰國之主,惠恤其民,民忘其飢,德之感人,有如是矣。方今水旱霜雹之餘,四道告饑,賑濟之政,行將施矣。以大堯粒烝之德,行文王恤窮之政,撫摩接濟,誠得其宜,則億萬生靈,皆得旣飽以德,而家有旣醉之頌,戶騰華封之祝,伏願深留聖意焉。命參贊官陳之。厚常曰,玉堂上下番所陳,言皆切實,臣則更無可達之文義矣。命閣臣陳之。綺壽曰,旣醉章,在下者頌祝其君之詩,而末章所云,釐爾女士從以孫子八字,其義甚好,尤爲善禱者也。蓋君子之道,造端乎夫婦,而配匹之際,百福之源,古之人君,子孫衆多,福祿昌熾者,皆由於造端之化,而周自姜嫄以降,至于太姜·太姒·太任·邑姜,世世無替,維德之行,故聖子神孫,繼繼承承,以肇八百年基業,豈不休哉?是故詩以關雎爲首,次之以螽斯·麟趾,而易之八卦,首之以乾坤,其餘六卦,則爲六子,而六十四卦,互爲羽翼,以應陰陽相生之數,聖經取義,豈徒然哉?今我殿下,德侔姬周,慶符螽斯,唯願端本出治,淸萬化之原,以爲自求多福之方焉。上曰,所陳甚好矣。上曰,旣醉章旨義,無異華封三祝,而堯時則只祝壽富多男子,此詩則專言飽德,昭明威儀者,何也?大扺大德,必得其壽而後世人主,則莫不以德與壽,爲二致焉,何以專用力於德之一字,以爲得壽之方也。敬參曰,成湯之日新又新,文王之日昃不遑,皆是晉德之要訣,苟於日用事爲之間,孜孜不懈,勉勉不已,則不期足而德自足,德旣足而壽必得矣。上曰,釐爾女士從以孫子之義,閣臣所陳,誠好矣。周家八百年基業,專在於關雎·麟趾,而諸侯之國,亦皆化行而俗美,若使文王,無純亦不已之德,則不能致此耶?敬參曰,誠如閣臣之言矣。文王若無純一之德,則安能致二南之化俗也?上曰,父兄之答行葦,亦豈無他語之陳勉,而始終只言福祿者,何也?敬參曰,大抵頌禱之詩,有異於陳勉之辭,華封三祝,只是頌禱,而不及於陳勉之辭,則此章之義,推可知矣。熙華曰,爲人臣者,頌禱其君,固無過於壽福二字,虎拜稽首天子萬年,亦此意也。上曰,此詩作於文·武時乎?綺壽曰,成王以後詩也。上曰,頌禱之詩,無出此乎?比天保章,何如?敬參曰,天保之頌禱,亦云至矣,而以全體具備言之,此篇較勝於天保章矣。綺壽曰,天保之吉蠲爲糦,是用孝享,此章之君子有孝子,相爲表裏,由是觀之,非徒頌禱之辭,可見人君之德,以孝爲本也。上曰,公尸,如公子·公主之稱云者,何也?敬參曰,當曰王尸,而仍周未王時所稱,故曰公尸也。綺壽曰,若古公·公劉之類也。上曰,其時亦有尸乎?綺壽曰,尸法,其時則有之,而三代以後則無之矣。上曰,尸法何如?敬參曰,周公制禮作樂,雖不敢擬議於其間,而似不如後世常行之祭禮也。綺壽曰,尸法極好,祖先血胍,自然有感通之理矣。上命玉堂先退,敬參等退出。又命閣臣先退,綺壽退出。厚常曰,左副承旨趙興鎭,時帶尙衣副提調,而與一提調,有世嫌,處義難安,臣等登筵之時,冀望其提稟矣。上命書傳敎曰,尙衣副提調許遞,前望單子入之。出傳敎惠慶宮進服加味四苓散,一貼煎入。出榻敎又命退,承史以次退出。
上在昌德宮。停常參·經筵。
藥房口傳啓曰,惠慶宮加味四苓散進服之後,夜間諸節,果有差勝之效乎?臣等不任達宵憂慮之至,亟許臣等率醫官入侍,詳承症候,議定繼進湯劑,千萬顒祝,惶恐敢啓。答曰,知道。症候與昨一樣,待承候議定湯劑,卿等不必入侍矣。
朴宗臣啓曰,明日再明日翼陵忌辰祭齋戒正日相値,視事頉稟之意,敢啓。傳曰,知道。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵日次私習云矣,敢啓。傳曰,知道。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙興鎭曰,傳香承旨馳詣永禧殿,奉審摘奸以來。
金宗善啓曰,臣宗善,今日方物封裹,進去下直之意,敢啓。傳曰,知道。
傳于任厚常曰,大臣·備局堂上引見。
以大司諫尹羽烈牌不進罷職傳旨,傳于任厚常曰,只推。
以副應敎洪冕燮,校理尹久東牌不進罷職傳旨,傳于朴宗臣曰,只推。
傳于朴宗臣曰,初五日當詣景慕宮展拜,仍行省牲省器,該房知悉。
傳于閔耆顯曰,守令有闕之代,政官牌招開政。
有政。吏批,判書金羲淳進,參判李肇源牌不進,參議曺允遂牌不進,同副承旨朴宗臣進。以趙民和爲副修撰,鄭度采爲兵曹佐郞,申大顯爲同義禁,李文在爲內贍直長,李朋錫爲仁同府使,金宗源爲軍威縣監,京畿監司金在昌仍任事,承傳,洪羲俊爲司僕正,朴宗璜爲典籍,李道在爲濟用奉事,洪冕燮爲中學敎授,鄭元容爲東學敎授,李重蓮爲南學敎授,知義禁單申大顯。
兵批,判書朴宗慶進,參判韓致應病,參議洪秀晩入直,參知尹行直病,右副承旨任厚常進。以金履度爲知事,權昌益爲同知,李普天·李文會爲副摠管,李載弘爲羽林將,李章謙·尹喜成·尹載奎爲宣傳官,鄭學莘爲訓鍊主簿,李元學爲部將,李敬熙爲上土僉使,金邦郁爲兔城僉使,李昌潤爲舒川浦萬戶,李度康爲多慶浦萬戶,沈公俊爲訓鍊僉正,韓應浩·柳文儉爲都摠都事,李馥秀爲部將,郭宗默爲守門將,李元敬爲部將。
以吏曹參議曺允遂牌不進罷職傳旨,傳于朴宗臣曰,只推。
朴宗臣,以弘文館言啓曰,副應敎洪冕燮,校理尹久東,旣有只推之命,竝卽牌招察任,何如?傳曰,允。
朴宗臣,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雲祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第摘奸,則各壇壇上及四面紅箭門墻垣階砌,俱爲無頉,而厲壇西北邊紅箭門顚仆,卽爲修改事,分付該監,此後看護等節,另加申飭之意,敢啓。傳曰,知道。
任厚常,以義禁府言啓曰,甲巖鎭權管金頤潤,令該府拿問處之事,傳旨啓下矣。金頤潤時在任所,依例發遣府羅將,交代後拿來,何如?傳曰,待待命拿囚。
任厚常,以刑曹言啓曰,安義民愼德重·愼性良·全德亮·鄭世楫·慶在星等,俱以毁撤人家,咆喝官門罪,至被流配,而今番赦典,愼德重等四名,已爲蒙宥,慶在星獨爲見漏,旣是同罪而未放,則不可異同,一體放送之意,分付道臣,何如?傳曰,允。
禁府啓目粘連,向前田佐顯亦,身爲朝官,法禁至嚴之時,有此潛釀被捉之擧,事甚痛駭是白乎矣,犯釀旣在家直,渠身往來於鄕舍,雖諉以茫然不知,常時不能檢飭之罪,在所難免,以此照律,何如?判付啓。依允。又啓目粘連,向前朴道平亦,本宮事體,何等敬謹,而員役輩,潛釀潛賣於宮內,至有雜人作牌出入,逐日紛挐之弊,而身爲守直官,漫不檢飭,萬萬痛駭,以此照律,何如?判付啓。依允。又啓目粘連,向前趙漢錫撃錚原情判付內,依允事,命下矣。左議政金載瓚,以爲三父子同時被逮,俱無眞犯,其父其弟,竝蒙疏釋之典,至下收敍之命。獨峸則以獄中身死之故,未得酌決,仍爲掩置,今至累十年之久,而尙在罪案,不但其子之若是號籲,揆以刑政,有非審核之意,第事關鞫情,不敢指一仰請,伏惟上裁云。右議政金思穆,以爲被逮以其地處也,身死適在獄中,故尙在罪案,未蒙疏釋,有此號籲,而臣於年前待罪金吾時,以鞫獄體重,關係不輕,有所覆奏,今無他見云。大臣之意如此,上裁,何如?判付啓,特爲許施爲良如敎。又啓目粘連,向前李明五上言判付內,依允事,命下矣。左議政金載瓚,以爲同時同罪之人,各因鳴冤,俱得伸理,今此明五之一籲再籲,不避屢瀆,容或無怪,而事在久遠,有難輕議,置之,何如云。右議政金思穆,以爲同時被罪之人,俱蒙伸理,爲鳴冤之端,而臣於待罪金吾時,以年久之事,有難輕議,曾已覆奏,到今別無他見云。大臣之意如此,上裁,何如?判付啓,特爲蕩滌爲良如敎。
司諫朴孝成疏曰,伏以皇天仁愛殿下,一歲之中,警告備至,妖星旱魃,暴風霜雹,相繼迭作,乃於閉藏之月,又有此轟燁之異,天於殿下,蓋欲恐懼修省,自求多福而然也。臣伏覩伊日傳敎下者,十行絲綸,敷示心腹,罪己猶恐不切,求助如將不及,警惕之意,溢於辭表,豈特遵用列朝之故事而已哉?嗚呼,天人感應之理,不可誣矣。曩者六月之旱,殿下親禱南壇,奠幣纔訖,靈應如響,祥桑之枯,熒惑之徙,事在古昔,猶未若親見之切也。臣於是日,喜懼交切,喜也者,喜殿下方寸之誠,不違於天也,懼也者,懼殿下一念之或差,而咎徵隨至也。今玆雷異,何爲而發也?進言者皆曰,今日國事,殆無可爲,紀綱不立也,隄防不嚴也,生民日瘁也,習俗日渝也。此雖老生常談,而實則切中時病也。噫,朝廷之上,恬嬉成風,微細之庶務,猶不徯志,應行之常典,動煩提飭,甚至於試牌多違,酬應輒至達夜,講官不備經筵,每多停稟,京師,四方之準則,而亂場之變,至發於太學,士夫,小民之矜式,而犯釀之弊,多出於班戶,若是乎紀綱之不立也。丹書昭在,鐵案旣成,而凶醜餘孽,放恣無忌,群起訟冤,或再或三,有若窺覘事會,角勝公議者然,此而不已,則履霜而氷矣,羸豕而孚矣,若是乎隄防之不嚴也。民窮財匱,役繁賦重,一年之穡事失稔,而八路之倉儲已竭,未及深冬,浮黃載路,殆若鄭俠流民之圖,生民之困瘁,何太甚也?搢紳之家,急於仕宦,韋布之士,累於科擧,朝晝而奔走,昏夜而伺候,從他嗤點,不顧廉防,閉門自守,絶罕其人,習俗之偸薄,亦旣極矣。凡此諸條,雖謂之危亡之兆,可也。然良醫治病,所貴對症而投劑,良將用兵,亦能因敗而爲功,從古國家,豈有不可爲之時耶?唯在人君自强而已。噫,紀綱之所由立,刑賞是已,有功必賞,有罪必罰,則民知懲勸,不令而趨,不怒而威,書所謂五服·五章·五刑·五庸者,此也。苟非刑賞之用,堯·舜其猶難之。伏願殿下,勿以紀綱之不立爲憂,而必以信賞必罰,爲先務焉。隄防之所以嚴,義理是已,義理旣明,則人知逆順之分,而世無干紀之徒矣。昔孔子作春秋,而亂臣賊子懼,春秋者,明義理之書也。今夫一部明義錄,我朝之春秋也。伏願殿下,謹守先王之義理,善繼善述,則何患乎隄防之不嚴也?乃若生民之日瘁,其說甚長,內而刑獄之官,外而字牧之臣,不得辭其責也。蓋秋曹京尹,摠察五部之民訟,爲任不輕。挽近以來,便作銓官置遞之窠,遞易無常,居是官者,視若逆旅,無意於職事,聽訟決獄,人各不同,前之得捷者,未幾而落訟,向之見屈者,不日而反案,不計訟理之曲直,但以請囑之緊歇,定其立落,且數遞之際,獄以賄成,爲都民切骨之弊,由來久矣。呂刑曰,五過之疵,惟貨惟來,周之時已然,況今日乎?臣謂自今以後,刑曹漢城府堂上,必擇其公正廉明有聲望者,久任責成,斷不可已,至於監司·守令,關係民命,尤非京司之比也。以賑政一事觀之,環顧列邑,穀簿蕩然,此何故也?監司之營耗作錢例也,甚者漁利過多,移步穀物,必逐價高之地,山郡之穀,委積如山,無路貿遷,終成塵土,沿海之粟,傾囷倒廩,有出無入,都歸尾閭,此監司之失也。守令之半留半分,亦例也,甚者不畏法意,或稱民情之願受,或爲奸吏之賣弄,恣意盡分,取耗自私,苟有緩急,無穀可恃,此守令之罪也。臣竊聞海沿之民,相聚號泣曰,聖上雖欲活我,何處得穀乎?蓄積之俱空,小民知之故也。臣謂旣往之人,雖難追理,方來之弊,尙可察飭也。且況貪墨不法之徒,罷軟不職之類,往往臨民,則是委弱肉於虎狼之蹊,棄赤子於水火之中也。然而銓曹之差遣,不問其臧否,道臣之殿最,惟視其强弱,此無他,差遣雖不公,而銓官無責,殿最雖不當,而道臣無罰故也。臣竊見每當都政,必有守令擇差之敎,而便成前例,絶無奉承之實,每經殿最,必有道臣推考之請,而徒爲文具,亦無擧行之效,此亦紀綱所關也。臣謂今年則常例之外,特下嚴敎於內外之臣,俾有實效,斷不可已。至若習俗之日渝,科與官等也,苟欲矯弊,科甚於官,今之科弊,不一而足,若曰,隨從早呈,借述預書,外場關節之屬,何莫非諸臣之所已言,而殿下之所已燭乎?前後飭敎,不啻嚴截,而弊復如前,以今番監試二所事觀之,外內雜坐,傔隷縱橫,人言藉藉,至於破場而極矣,亦將如之何則可乎?臣有二說,一則鄕貢也,一則面試也,何謂鄕貢?使各邑守令,采取一鄕之公議,無論士族凡民,凡厥才具之可合赴擧者,不限額數,列錄姓名,修送冊子于禮部,居在是邑而不入於是邑之成冊者,雖得參榜,必當拔去之意,布告列邑,則無文無筆之人,初不得赴擧,而科場濫雜之弊,可救得一半分矣。何謂面試?無論大小之科,入格之人,招致殿庭,一依翰林召試之例,箇箇分坐,揭題親試,不能成篇者,拔去,可也。面試之法,昔我英宗大王,固嘗行之,第一試卽拔,則情亦可矜,限以三式,一試而不能呈券,則許令再試,再試不能,則許令三試,三試而不能然後,永爲拔榜,則上無迫切之嫌,下無懷怨之端矣。且三試之間,專意讀書,則始雖不能識丁,終亦可以刮目,豈至有永拔之患哉?此法若行,則僥倖之路絶,奔競之風衰,科場巧僞之弊,可救得七八分矣。臣之所陳,其目有四,而乃若其本,則殿下之一心也。殿下之心,自强不息,則百工熙矣,萬事理矣,尙何四弊之可論哉?臣竊瞷殿下,聖度天大,臨朝淵默,不露聲氣,遇事從容,動中矩度,筵退之臣,莫不心悅誠服,而第政尙寬仁,故或近於姑息,治懋鎭靜,故或欠於振刷,接下則過於包容,而任其玩愒,治逆則一於疏釋,而無所區別,專心典學,而或未免寒曝之患,虛懷納諫,而未見有採用之實,臣恐悠悠泛泛,日復一日,上天之心,無時底豫,而災異之警,式月斯生,殿下何不赫然奮發,益勉自强之道耶?噫,成湯,天錫智勇,而檢身常若不及。漢文,躬修玄默,而遇事英氣奮發,寬猛之政,弛張之道,不可偏廢。殿下之所可勉强者,其非剛克之道乎?易曰,其柔危其剛勝,聖人豈欺我哉?唯殿下懋哉懋哉。臣於近日,竊有所訝惑者,夫親族名在啓辭,則不欲參啓,是固忠厚之風,而今之世俗,引嫌太廣,雖袒免不及之親,情意相阻之人,苟爲同姓,則强爲避嫌之端,除拜臺職者,絶少行公之員,甚無謂也。昔王導,卽王敦之從弟,而率其宗族,以討敦罪,況疎遠之屬乎?年前臺臣,有以玆事而得請者,曾未幾何,復踵前習,臣謂自今以後,令廟堂分等定式,同姓則止於某親,外姓則止於某親之意,書揭臺廳,違者罪之,俾無如前之弊,可也。仍伏念臣甲寅待罪南邑,與聞分賑之政,戊午待罪持憲,嘗陳禁酒之疏矣。兩年之災,不至如今年之甚,而我先王憂民之念,靡不用極。親製綸音,布告父老,南土之民,至有感激流涕者,甁罌雖空,而衆心成城,言辭之感人,亦云深矣。顧臣犬馬之齒,雖已衰朽,忠愛之性,磨滅不得,目見天心震怒,飢饉荐臻,追先朝之舊事,感聖上之至意,猥以一得之見,仰瀆宸嚴。更伏望殿下,必以甲寅·戊午事爲法,迨此歲色垂暮,賑政方始,誕敷哀痛之敎,遍告四道之民,則人心之悅服,亦如曩時矣,未必不爲荒政之一助也。臣素抱眩暈痞積之疾,苟或發作,危在朝夕,自鄕上來之際,觸冒風寒,宿症添劇,委頓床席,㱡㱡欲死,天牌儼臨,無路承膺,有臣如此,不如無生。伏乞聖慈,特命遞斥臣職,以丐殘命,以肅朝綱焉。臣無任云云。省疏具悉。爾之所陳切實,深庸嘉乃,秋曹京兆之吏緣爲奸,守令擇差,殿最嚴明事,令廟堂各別申飭。因此思之,大政不遠,其所擇守令之方,尤加着念於常時,令廟堂申飭,若有不勤奉行之事,自廟堂草記論勘。面試事,今不可猝然行之。臺諫嫌避事,令廟堂區別稟處。爾其勿辭察職。
延曙察訪邊景鵬疏曰,伏以臣草茅賤蹤,微末下位,螢爝之火,不足以助日月之光,襪屨之線,不足以補黼黻之文,然而憂國愛君之誠,無遐邇賢愚,而受天所賦,則玆遇天譴之非常,伏承聖敎之反省,十行辭旨,足以格天感神,使大小中外之臣,盡言不諱,臣莊誦感激,不顧出位之嫌,敢效獻芹之忱,伏願察邇而擇愚焉。恭惟我殿下,縱堯·舜上聖之姿,承文·武至治之後,天之所期者,亶在乎體健順而化育矣,人之所望者,亦在乎極明新而叶和矣。臨御十載,屢豐年綏四方,人和物和氣和形和,而天地之和,庶無不應矣。如何今年,亢旱爲災,四道饑饉,純陰愆候,十月轟燁,書之恒暘,詩之不令,不幸近之,變不虛生,必有其應,特在遲速之間,卜以古人占候之術,驗以前代已然之故,其咎徵之應,深可懼也。蓋人君之於天,猶父子也,若凡君庸主,雖有可譴之事,猶不足深咎,至於合德之聖主,繼志之懿辟,一日萬機,或有一毫不盡處,則天輒見讁而警告者,無非任重責備之至,而使之夕惕日省,察微謹獨,聖焉而益聖,治焉而益治,無或至久安而生逸,極泰而漸否也。昔商之中宗,桑穀竝生於朝,恐懼修德,而天意卽回,高宗,有飛雉升雊於鼎,克正厥事,而王業再振。宋之太宗,減膳下詔,而彗滅蝗死,仁宗,引咎行禱,而旱雨霖止。是四君者,俱能上感天心,變災爲祥,遂享靈長之福,以成中興之治,其道何以?不過敬畏修省而已。竊惟聖明發政施仁之得失,臣鄰同寅協恭之是非,有非疎逖賤臣之所敢知所敢言,而若乃都鄙鄕遂間,耳聞之疾病,目見之咎愆,有數條焉。一曰,風俗趨利。臣聞相噓爲風,相染爲俗,故周之士也貴,秦之士也賤,是實由於上之所好尙,而下之所轉移也。賈誼曰,習與正人居,猶生長於齊,不能不齊語,習與不正人居,猶生長於楚,不能不楚語,此切至之論也。蓋我朝專尙名節,不齒贓汚,故君子則正其誼而不謀其利,野人則安其命而不踰其分,視其不義之富貴,若將浼焉。如何近來,士鮮恒心,民無定志,嗜慾利,如芻豢之悅於口,沾貪墨,若蘭湯之薰於身,以至吏校下民,見利忘恩,壠斷爲能,將不知名檢廉介爲何等物事,上下交征,廉恥日喪,由今之風,無變今之俗,雖堯·舜在上,稷·契在下,莫得以成休明之治矣。伏願殿下,克明峻德,以御于家邦,朝野臣民,亦皆自明其德,貪夫廉懦夫立,風俗於變,克己歸仁,比屋可封,匪古伊今矣。二曰,奢侈糜財。夫雕琢刻鏤,傷農事者也,錦繡纂組,害女工者也,農事傷則飢之本,女工害則寒之原也,故奢侈者,凍餒之根柢,節儉者,溫飽之田地也。三代尙矣勿論,若夫漢之文帝,節儉而天下富饒,武帝,奢侈而天下耗盡,此其孔昭之前鑑也。如何近來,民生之器用服飾,日趨於奢糜,衣服不以禦寒爲具,而爭爲華美,飮食不以療飢爲念,而務辦珍旨,文章之制,混上下而蔑分,吉凶之禮,一貴賤而無別,生財之道,則一造十用,耗財之端,則尺入丈出,古有九年耕,餘三年之食,今則雖有十年豐,無一年之儲,是專由於奢侈靡財之致也。第伏念殿下御極十年,連稔九秋,而纔一遇歉,則家無甁罌之儲,民將邱壑之塡者,無他,不知錢穀之節用,徒尙服食之浪費而然也,故傳曰,節用而愛民也。伏願殿下,愼乃儉德,維懷永圖,以正朝廷,正朝廷以正四方,臣庶觀感,革舊從新,衣錦尙絅,視金如土,風俗篤厚,民無憾於養生送死,而禮讓興焉。三曰,糶糴積弊。糶糴者,蓋爲春和賑貸而設也。法非不美,行之惟久,百弊叢生,何也?精納麤出,厚捧薄分一也。分留相欺,剩縮幻弄二也。吏緣盜竊,民鮮治漑三也。其分給也,或一石不盈六七斗,或沙土相雜於紅腐者四也。倉直官屬,强稱有債,左奪幾斗,右攘某物,而飢口寒戶,赤手空橐,呼庚而來,掩淚而返者五也。其捧納也,嚴督如火,鞭扑狼藉,差使如織,雞犬無遺六也。無路備納,賣鬻妻孥,不勝督迫,經行溝瀆七也。流離顚連,則代徵族隣,族族逃逸,則又徵族之族隣之鄰八也。外此細苛,不可枚擧,此所以先朝有意矯救,而臣民無祿,未及更張者也。若如漢之常平法,則豐不傷農,飢不傷民,奸弊俱祛,上下咸利矣。四曰,邦本不固。夫民惟邦本,本固邦寧,蓋小民至愚而柔,不膺一命,不階寸土,若無與於厥邦矣。然而天聰明自我民聰明,天明畏自我民明畏,惟天之至大,猶徵之細民,此所以爲邦之本,可畏而不可忽者也。鼂錯曰,人情莫不欲壽富安逸,三王,生之而不傷,厚之而不困,扶之而不危,節其力而不盡,豈非至切之言也?竊惟聖上,一念黎元,早夜孜孜,視之如傷,保之如赤,宜乎生聚,戶口歲增,而如之何澤不下究,民無所賴,飢寒切肌,流亡接武?昔年百家之村,今無十室,前歲十室之村,今無一室,邑里蕭條,人烟夐絶,是豈無所祟而致然哉?噫,財竭則民心日離,役重則人情日嗷,日嗷者,奸猾之所作俑,日離者,貪汚之所浚膏,又復加之一族切鄰,則雖欲安集,其可得乎?先正臣李珥曰,救民在於革弊。今玆一有逃散之民,則必侵其一族及切隣,一族切隣,不能支保,亦至流散,則亦侵其一族之一族·切鄰之切隣,一人之逃,患及千戶,必至於民無孑遺,然後乃已也。若不更張此弊,則邦本顚蹶,無以爲國矣。欲革此弊,當下令四方之郡邑,按其簿籍,苟有流亡絶戶,輒削其名,不侵一族切鄰,則國家所失,只在於逃者,而未散之民,庶幾安輯矣。休養生息,戶口蕃盛,則未充之軍額,亦指日而可充矣。又曰,折長補短,務使一切之役,皆得番休迭息,均齊方正,無有甚苦甚歇之弊,則流亡可以還集,民無投屬厭避之計矣。其設救之方,於此兩言盡矣。伏願聖上,擧而措之,邦本深固,國祚無疆矣。五曰,荒政未盡。胡氏傳曰,國若凶荒,或發廩而賑之,或移粟而通用,或移民而就食,或爲粥溢,以救餓莩,或興工作,以聚失業之人,緩刑舍禁,弛力薄征,索鬼神除盜賊,弛射帿而不燕,置廷道而不修,殺禮物而不備,雖有水旱,民無菜色,所以救之者,如此其至。方今四道告歉,而聖主賢相,宵衣旰食,凡係救荒之政,巨細緩急,靡不用極,臣何敢更有補闕哉?但臣濟産也,本州有別儲穀,先朝特憐甲乙之捐瘠,歲在戊午,別備精實皮穀二萬包,而毋得輕糶,毋得取耗,常儲庫中,以爲島民不時之需,粒我鴻私,如天罔極。如何嗣後監色,不承權輿,或去皮作米,或創出耗條,春夏糶糴,奸蠧層生,每欲復初之聖制而不得也。何幸設庫之後,年和歲豐,徒煩分捧之勞,未見濟饑之效,然而粒粒而精,包包而完,可以救數千口癸庚之急矣。且濟州三邑之倉廩充溢,而今秋大登云。若合元倉別庫之穀,限一萬六七千石,移轉于湖南沿海邑,接濟其顚連,則島民姑息出納之苦,歉邑幸得拯救之資,可謂兩利全矣。且況濟昔荐饑也,湖沿之移粟往哺,不知幾遭,今又酬復,固出於濟民樂爲之情乎?如待他年之豐穰,準數還報者,不害爲彼此相資之誼也。朱子曰,賑饑無奇策,不如講求水利,稍待開春,若於四道之內,毁洑缺溝之處,遍興工作,募聚飢民,服役得食,則公家無白給之費,嗣歲有預備之利,其外可以治城葺廨修橋種樹等事例,當給價募役者,竝令擧行,則庶民子來,不日成之,不但廣濟頷顑流離之命,亦見公私利益悠遠之效,一擧兩得,無過於此者也。伏願聖明,竝令廟堂商覆而處之焉。凡此五條,非敢謂應天之實事,亦足爲拾遺之一端,故因求言之敎,而敢及之也。嗚呼,臣聞多難興邦,殷憂啓聖,竊惟近年之災異,終底嘉祥,客夏之赤魃,遽變甘霈,是則殿下之所躬行誠敬,已見捷應者也。今夫上帝之示變,何莫非眷佑我國家,仁愛我聖上,欲其滋益修省,而以享治安於億萬年也?伏願殿下,小心翼翼,昭事上帝,積至誠以凝天道,緝聖學以明天理,登俊良以共天職,革膏肓以祛天蠧,召肹蠁以致天休,然後天心有不豫,天時有不順,天災有不息,天澤有不降者,臣未之信也。臣不在其位,而猥謀其政,罪合重辟,而徒將葵藿之微忱,敢陳芻蕘之胡說。伏乞聖明,有以包容而察納焉。臣無任云云。省疏具悉。諸條所陳切實,令廟堂採施,俾有實效之地。
己巳十月二十四日辰時,上御誠正閣。大臣·備局堂上引見入侍時,右副承旨任厚常,假注書金裕憲,事變假注書孫錫祚,記事官朴綺壽·李光文,左議政金載瓚,兼戶曹判書李晩秀,判中樞府事朴宗來,吏曹判書金羲淳,刑曹判書朴崙壽,兵曹判書朴宗慶,行都承旨閔耆顯,行護軍李得濟,漢城左尹李光益,刑曹參判李堯憲,行護軍李溏,副校理李敬參以次進伏訖。載瓚進前曰,近日日氣,過爲暄解,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一樣矣。載瓚曰,元子宮氣候,何如?上曰,與前一樣矣。載瓚曰,惠慶宮昨日湯劑進服之後,諸節何如?上曰,今番患候,係是前日宿症,而別非大段愆欠,進服四苓散後,與昨一樣矣。載瓚曰,嘉順宮氣候,何如?上曰,一樣矣。上曰,次對爲之。載瓚曰,設賑各道,當以本道所在穀物,區劃賑資,而近來穀簿,到處不敷,勢將於他道有裕處,推移充數。北關私賑穀折米三萬石,關西補餉穀大米二千石,小米二千石,巡錢穀小米二千石,太三千石,私賑穀小米三千石,太三千石,海西元賑穀折米一萬石,管餉穀小米三千石,竝折米取用,而當此冬節,勢難轉輸,以他衙門穀,移換以用,本穀則先爲劃付於該衙門,以爲從便區處之地,似好,故敢此仰達矣。上曰,依爲之。出擧條載瓚曰,卽見慶尙監司鄭晩錫狀啓,則以爲本道騎步兵納步軍,合爲一萬六千二百二十七名,而每年十二朔,六當排番,一當所納,分定於各邑,一邑所在,散排於各當,或一二名或十餘名,分裂作當,而上納時情費,不以多寡,或有加減,故多當之後錢,每名不過爲五六錢,少當之後錢,每名或至於一兩六錢,同是軍役,而重歇懸殊。今若較量各邑之元額,排比每當之定數,多則分爲數當,少則合成一當,而若其該邑額數,原有數三名者,以他邑所在本曹所管禁軍保·內吹保·京驛保·禁袱直扈輦隊保·補充隊保·餘丁等役名,互換移定,則雜費可省,民受實惠,而事係變通,請令廟堂稟旨分付矣。所謂每當後錢,當各不同,或多或少者,果爲偏苦不均之弊,道臣分合均排之請,雖似得宜,第裏許便否,有不可一一遙度,令該曹往復該道,從長稟處,何如?上曰,依爲之。出擧條載瓚曰,近來法紀全壞,等威不嚴,至於駕前上言之弊,尤無忌畏,凡極微細至屑越之事,不能自達於官府者,無難直訴於蹕路,固已萬萬寒心,而至於京民李昌彬·崔宗崙等,以嶺邑席子作貢劃給事,肆然上言,而啓下備局矣。席子果爲嶺民之弊,而作貢亦多掣礙之端,大臣筵奏還寢,未及周年,而專爲牟利之計,乃生角勝之心,換面迭出,再煩天聽,此已大關民習,而況今則尤有所切駭者,粧出一二鄕民,假稱席匠,使之一邊上言,又以請劃渠等之說,同時竝擧,以爲互相和應,必成乃已之計者,不可但曰無嚴而已。此習若長,則弊無所不至,豈不大可駭痛?頭民出付法司,依律重治,至於所謂鄕民,亦非眞箇鄕民也。非京非鄕,從間討利之類,斂錢於嶺民,潛附於京民,做出虛名僞作等訴,要爲徼功圖利之計,而設有可訴之事,該道,可也,上司,可也,而乃敢無難爲上言之計,尤極駭痛。捉送本道,使之從重科罪,少懲民俗,何如?上曰,依爲之。出擧條載瓚曰,京畿監司金在昌,今已準瓜,而本道抄飢方張,設賑當前,此時遞易,誠爲可憫,限麥秋仍任,何如?上曰,依爲之。出擧條載瓚曰,薪島設鎭,今已訖功,竝與墾田置屯之擧,又爲就緖,而僉使柳明源,勞固不少,病亦難强云,改差,其代令該曹另擇下送,該僉使功勞,道臣旣已請賞,合有酬勞之典,而事係干恩,不敢仰請,惟在上裁矣。上曰,依爲之。防禦使履歷仍用,可也。出擧條載瓚曰,慶尙右兵使元永胄,今當追榮,而聞其所後之家,無受贈之人云,從近例,許令移贈其所生家,何如?上曰,依爲之。出擧條左議政金思穆,禮曹判書沈象奎,自藥房追入進伏訖。思穆進前曰,近日日氣,寒㬉不適,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮夜來諸節,何如?上曰,患候症勢,前亦往往如此,今則篤老之境,他症亦多,雖不至甚重,焦悶則深矣,四苓散又當繼進乎?思穆曰,俄者承候後,方與諸醫官相議,於前方中加減定進,而醫官言內,天乙丸亦甚好云,故亦議進用耳。上曰,依此爲之,可也。思穆曰,嘉順宮氣候,何如?上曰,一樣矣。載瓚曰,以科由守令催促下送之意,草記,而聞科由外,亦多有因事上京者云,一體催促下送,何如?上曰,依爲之。出擧條載瓚曰,前以邊地守令居下者,勿用履歷,而其中陞遷者,勿論之意,筵奏定式矣。聞居下守令中,有已爲洗滌者云,洗滌與陞遷,其爲居下後節拍則一也。且旣在於定式以前,則無異於令前,亦爲勿論,此外居下者,竝依筵奏施行之意,分付該曹,何如?上曰,依爲之。出擧條上曰,大臣奏事已盡,則就座,可也。載瓚等就座。上曰,諸宰奏事,可也。崙壽曰,向來有同罪未放者,一竝放送之敎,故自本曹,已爲抄出數十人,草記放送矣。安義罪人慶在星,定配于鳳山郡,而亦是同罪未放者,當更草記放送,故敢此仰達矣。上曰,出去以草記爲之,可也。仍敎曰,向以獄囚中未放者及各道邑放未放者,使之知入矣,何以爲之耶?崙壽曰,關問外邑,則大辟干連以外,別無滯囚者云矣。上曰,不能入於放未放,而刑曹所不知者,想多矣。崙壽曰,今番大霈所放,爲千餘人,除非如邪學干連等罪,則別無存者,存者則皆重罪,非可擬於赦典者也。上曰,各司至今不用刑乎?崙壽曰,只用笞杖,而百日後則當用刑矣。宗慶曰,本曹封不動錢木文簿中,有所謂會外名色,蓋會外者,與永下同,而非名色之正也。問其委折,則蓋其年前仰稟而置之者云,而此等名色,不可不除,故敢此仰達矣。上曰,此是當初未及商量存置,而果是可祛者,非但今番,永爲日後定式而除之,可也。上曰,諸宰次次奏事,可也。晩秀等曰,別無可奏之事矣。厚常曰,今日賓對,臺諫不參,事甚未安,推考,何如?上曰,依爲之。出擧條上曰,臺諫何無入來者乎?厚常曰,憲府則俱在外,諫院則大司諫,有不可出入闕內之事,故司諫陳疏,其餘則在外云矣。上曰,今日藥房,又當有口傳啓乎?思穆曰,當爲夕承候耳。上命大臣備堂先退,載瓚等退出。厚常曰,明日永禧殿修改後,承旨當爲進去奉審矣。上曰,入侍承旨進去,可也。惠慶宮進服加味君子湯,自今日停止。出榻敎惠慶宮進服加味四苓散,前方中去山桅,加蓮肉二錢·麥門冬·車前子各一錢,一貼煎入。出榻敎惠慶宮進服天乙丸五丸,及調次燈心麥門冬茶煎入。出榻敎上命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調朴宗臣啓曰,伏未審日間聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
傳于閔耆顯曰,右副承旨馳詣永禧殿,奉審摘奸以來。
傳于閔耆顯曰,召對爲之。
以副應敎洪冕燮,校理尹久東牌不進罷職傳旨,傳于閔耆顯曰,只推。
閔耆顯,以吏曹言啓曰,因大臣筵奏,有因事上京守令,催促下送事,命下矣。上京守令谷山府使尹鼎烈處,以卽速還官之意催促,則謂有情勢,不爲下去,雖未知其情勢之如何,而申飭之下,謂有情勢,不卽下去,事體所在,誠極未安。令該府拿問處之,何如?傳曰,允。
任厚常,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
任厚常,以兵曹言啓曰,來十一月初五日大駕詣景慕宮展拜,仍行省牲省器時,何營軍兵隨駕,何營軍兵留陣,而禁衛營鄕軍,則今旣停番,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依五月例磨鍊。
任厚常,以兵曹言啓曰,來十一月·十二月當上番騎兵二百二十八名,依定式本曹點考後,仍令該曹,襦衣題給之意,敢啓。傳曰,知道。
任厚常,以備邊司言啓曰,卽見全羅監司李冕膺報本司辭緣,則以爲道內穀多邑受還民人,慮在納糴,俱不願受,故應分中各穀二萬八千七百餘石,狀請加留矣。穀少邑貧窮之類,多有流散之境,故以留庫各穀,略略分給,其數爲一萬五千五百二十六石,耗條,事當屬之各衙門,而遽當無前大歉,應例頒料,萬無排比之路,上項耗條一千五百五十二石零,特許劃給,一以補將士支放不足之需,一以爲窮民歲前救急之資爲辭矣。支放之給代,歲前之救急,旣無從他取用之道,啓後加分耗一千五百五十二石零,依所請特爲許劃,何如?傳曰,允。
任厚常,以備邊司言啓曰,旣見全羅監司李冕膺狀啓,則以爲道內兩麥,數本不敷,以其應分,較量種糧,則每患不足,當此慘歉之歲,安堵賴活之方,專在於廣播麰種,兩麥留庫中,限八千石加分事,請令廟堂稟旨分付矣。嗣歲裕食之道,專靠麰農,而及時廣播,實爲急務,依狀請麰種八千石,以留庫穀,許令加分,何如?傳曰,允。
金宗善,以刑曹言啓曰,今十月二十四日大臣·備局堂上引見入侍時,左議政金載瓚所啓,近來法紀全壞,等夷不嚴,至於駕前上言之弊,尤無忌畏,凡極微細至屑越之事,不能自達於官府者,無難直訴於蹕路者,固已萬萬寒心,而至於京民李昌彬·崔宗崙等,以嶺邑席子作貢劃給事,肆然上言,而啓下備局矣。席子果爲嶺民之弊,而作貢亦多掣礙之端,大臣筵奏還寢,未及周年,而專爲牟利之計,乃生角勝之心,換面迭出,再煩天聽,此已大關民習,而況今則尤有所切駭者,粧出一二鄕民,假稱席匠,使之一邊上言,又以請劃渠等之說,同時竝擧,以爲互相和應,必成乃已之計者,不可但曰無嚴而已。此習若長,則弊無所不至,豈不大可駭痛?頭民出付法司,依律重治,至於所謂鄕民,亦非眞箇鄕民也。非京非鄕,從間討利之類,斂錢於嶺民,潛付於京民,做出虛名僞作等訴,要爲徼功圖利之計,而設有可訴之事,該道可也,上司可也,而乃敢無難爲上言之計,尤極駭痛。捉送本道,使之從重科罪,少懲民俗,何如?上曰,依爲之事,命下矣。取考律文,則大典通編訴冤條有曰,事係微細,可呈該道及該司,而冒濫上言,事理重者,依上書詐不以實律論,杖一百徒三年,太廟守僕李昌彬,景慕宮守僕崔宗崙等,竝依此律照勘,而其中李昌彬,年旣七十,依法典收贖,崔宗崙,決杖一百後,江原道三陟府徒三年定配,卽爲押送,席匠狀頭,醴泉權成大,捉付於該道界首邸吏處,使之押送之意,敢啓。傳曰,知道。李昌彬旣已收贖,崔宗崙一體收贖,可也。
全羅監司李冕膺疏曰,伏以天祐宗祊,元子誕降,國勢永鞏於磐泰,邦本益綿於瓜瓞,率普同慶,民情可見。遂使頷顑愁苦之色,翻成懽忻鼓舞之容,猗歟盛哉。仍伏念臣以情以病,永矢自劃,而怵迫嚴命,冒叨藩寄,倏焉歲已周矣。常恐才力綿薄,不克負荷,徒毁匹夫之微諒,自速僨誤之大戾,重貽南顧之憂,今玆旱儉,偏酷於湖南一路,百萬生靈,呼號在溝壑之中矣。臣以衰朽,遭此艱難,夙夜焦勞,不知所出,前月分等之啓下,而臣之隨例陳請,無不曲循俯施,臣所祗承而宣布者,聖朝惻怛之德意也,竭誠而仰體者,吾君恫瘝之仁聞也。苟不能對揚萬一,致令懷保之澤,不得下究,臣雖萬殞,何以自贖?第念民憂國計,莫急於荒政,而掌計之地,爲國惜費,守土之職,爲民請濟,故措置區劃,每難相當,其亦理勢固然,而仰惟宵旰一念,憧憧於群黎之墊危,凡於住催蠲減之政,誕先頒降,民之受賜,其將脫坑埳而就袵席矣。惟此俵災一事,尤係窮民之命脈,而未準所請之數,則臣所以奉承德惠,撫綏災民者,其將閼而不均,寧不可憫?我國財賦,專出於租稅,無他茶榷鹽鐵之隷于大農,故國計不敷,自昔伊然,而湖南一省結總,最優歲入之數,若漢之漕山東穀,以足軍國之需,故世所稱外度支者也。今値大無之歲,常賦之縮,比諸恒年,不啻倍蓰,而國用隨而大絀,臣爲是之懼,夙宵熏灼,仰以念經費之匱竭,俯以悶民生之困悴,忽忽芒芒,不知所以爲計,然斯民也,惟我祖宗以來涵育之赤子也,一朝阽於危亡而莫之救,又從以悍吏臨門,里正索租,鞭扑旁午,反責無靑之野,囚繋相連,重困浮黃之類,則是豈不忍人之政乎?若於執災之際,一有不審,使猾胥容奸,長吏見瞞,而臣又矇然不察,循例磨勘,則非但上而負如傷之至意,又將重得罪於無告之小民,臣雖無狀,寧忍爲此?臣於未移登聞之初,逐邑細櫛,隨報詳査,使之考準田案,再三核實,然後總計列邑之結,乃敢陳聞。又於行部之路,周爰歷審,沿峽災實,幾盡斟量,先之以關飭面諭,申之以里探邑採,其或稍濫者,又必痛加裁抑,節約其數,十分停當,則已移中今災,乃爲一萬六千五百六十二結,合計未移與舊災之總,至九萬三千四百五結之多。臣職在按察,雖急恤民,言念國用,寧不哀痛,而災總之若是夥然,是豈可已而不已者哉?廟堂乃以比總之罕於往昔,而減削回下,臣誠憮然失圖,竊不勝悶隘之至。夫未移之許令蠲稅,實出於曠絶之惠澤,民方感戴,而信之如四時矣。此而把束之或徵,致有窮蔀之怨咨,道臣·守宰,當得何罪?今以所下災摠,分排於未移之結,餘者無幾,所謂已移之今災,將何以塗抹乎?且其沾體塗足之勞,播種雇傭之費,比諸未移,所損尤多,今若强執棲畝之枯苖,反徵食實之常稅,其奈龜毛難刮,鴻鳴轉哀何哉?嗚呼,惟此農民,雖在樂歲,尙不免終身之苦,今又何辜?遽罹饑饉,其公貨私負,不堪催督,家啼野哭之慘,殿下無由而知之矣。其鬻賣男女,流離道路之狀,殿下無由而見之矣。其鶉衣鵠面,歎息愁怨之聲,殿下無由而聞之矣。臣忝居方面,旣不能備豫規畫,使民無捐瘠之憂,今又拘以文法,囁嚅而不敢言,坐視一道之殿屎,而莫之恤焉。臣罪尤大,將何顔面,更對南土之民乎?百爾思量,不得不冒陳實狀,干瀆崇聽。伏乞聖慈,特垂矜諒,所列災摠,亟命準劃,俾實惠得以有終,疲氓得以少延,千萬幸甚,臣不勝云云。答曰,省疏具悉。爲湖南民事憧憧之除,見卿疏本,尤爲憫惻,民情若是遑汲,卿請必有料量,有何所惜?卿之所請災九萬三千四百五結,特爲許施,卿其益念賑濟之策。
己巳十月二十五日午時,上御誠正閣。召對入侍時,參贊官朴宗臣持詩傳第八卷,侍讀官李敬參持詩傳第八卷,檢討官金啓河持詩傳第八卷,檢校待敎朴綺壽持詩傳第八卷,假注書兪理煥持詩傳第八卷,記注官金初燮持詩傳第八卷,記事官李光文持詩傳第八卷,以次進伏訖。上命開卷讀之。敬參讀自鳧鷖在涇,止賓尸之樂。命下番讀之。啓河讀自鳧鷖在渚,止興也。命參贊官讀之。宗臣讀自鳧鷖在潨,止興也。命閣臣讀之。綺壽讀自鳧鷖在舋,止章六句。命注書讀之,賤臣讀自假樂君子,止率由舊章。命上番讀之。初燮讀自威儀抑抑,止賦也。命下番讀之。光文讀自之綱之紀,止章六句。上命陳文義。敬參曰,此皆言福祿,而末言無有後艱艱之一字,旨意深且切矣。大抵艱者,易之反也。每事先艱而後,始可以終易也。大禹謨曰,后克艱厥后·臣克艱厥臣,說命曰,非知之艱,行之惟艱。由是觀之,爲人君而盡君君之道,爲人臣而盡臣臣之道,唯在於克艱,而後之人主,知是艱者鮮矣,雖克知之,而行之者尤鮮矣。今我殿下,承艱大之基業,値艱虞之溢目,監祖宗朝,則念開創之艱,在中葉盛時,則念守成之艱,當玉食則思稼穡之艱,念生民之休戚,則憂八路賑濟之艱,一日二日,勉勉孜孜,兢兢業業,無或一息間斷一毫放忽,則此乃無逸乃逸之義,而百度唯貞,庶績咸熙,畢竟時和歲豐,百福竝臻,而裕昆之道,貽燕之謨,盡在是矣。伏願深留聖念焉。命下番陳之。啓河曰,上番以無有後艱之義,敷衍仰陳,誠好矣,而臣於日前,行葦章文義,以洪範斂時五福敷錫庶民·于汝極錫保極之義,以爲介景福之道,蓋人君之享福,專由於修德,故以箕子之聖,對武王之問,而以六三德,次於五皇極錫福之下,又於九五福中,以攸好德申言者,此也。人君克修厥德,以致其福,敷錫於民,則民亦于極保極,此必然之理也。大抵修德之道,亦有要切處,卽六三德中沈潛剛克是已。臣愚死罪,竊覸我殿下聖德,過於仁厚,而於剛克之工,有所未盡,故萬事叢脞百度弛廢,以之紀綱不立,可驚可愕之事,比比有之,前日監試亂場之擧,北靑·端川亂民之作變,至於甲巖鎭敺打鎭將事而極矣。何幸聖斷天啓,處分嚴正,此所謂刑一人而萬民知懼者也。臣誠不勝欽仰贊歎,而殿下每於振肅紀綱之道,益勉剛克之工,則自有德澤之下究於民矣。値此萬億年無疆之休,隨事奮勵,用盡敷錫之道,則永享福祿,而無有後艱矣。伏願體念焉。上曰,所陳甚好矣。命參贊官陳之。宗臣曰,鳧鷖章之言福祿,以來字稱之者多矣。凡物,求之而後始來,而至於福祿則不然,乃有不期求而自求,不自求而自至者矣。是以,詩曰求福不回,又曰自求多福,今我殿下,苟於日用事爲之間,動法堯·舜,則允叶於不回自求之義,而福祿自臻矣。命閣臣陳之。綺壽曰,鳧鷖之繹祭賓尸,乃所以極其孝敬也。采蘩詩曰,被之祈祈,薄言還歸,此是恭敬之意,而此章燕飮之禮,亦出其意也。下章卽公尸之答鳧鷖,而東萊呂氏曰,君燕其臣,臣媚其君,上下交泰之時,所憂者怠荒,誠哉言乎。憂怠荒則不可不有陳勉之辭,故有曰不愆不忘,又曰之綱之紀,皆是陳勉之意,而字字句句,莫不深切矣。上曰,干祿百福,子孫千億,穆穆皇皇,宜君宜王,總言其子孫之蕃,而此指文·武·成·康之時乎?敬參曰,武王·成王之詩也。綺壽曰,成王以後之詩也。啓河曰,此與文王孫子本支百世·朱芾斯皇室家君王相似,而又以率由舊章言之,蓋監先成憲,則其永無愆,遵先王而過者,未之有也。此是人主干祿之本也。上曰,此曰無怨無惡,人君豈有怨惡者乎?啓河曰,怨惡之私,非明主,所不能免也。昔唐太宗,號稱明主,而嘗止樹下愛之。宇文士及,從以譽之。太宗正色曰,魏徵嘗勸我遠佞人,疑是汝也。士及對曰,南牙群臣,面折廷爭,使陛下不得擧手,臣在左右,不有少順,陛下亦復何聊?士及之佞如此,而以太宗之明,終不能遠斥,阿諛順志之言,易於喜悅,則正直逆耳之言,豈不爲怨惡乎?上曰,媚于天子,不懈于位,卽是上佚下勞之義,而無上下皆佚之道乎?啓河曰,漢主之樂此不疲,唐宗之夜分乃寐,有非君逸臣勞之義,而終焉澤及萬民,治成制定,則得以上下皆佚也。上曰,百辟卿士云者,指何人也?果是統稱乎?敬參曰,以諸侯而爲王庭之卿士者,亦多有之,故統而言之也。惠慶宮進服加味四苓散,依前方一貼煎入。出榻敎惠慶宮進服天乙丸五丸及調次燈心麥門冬茶,更爲煎入。出榻敎上命玉堂先退,敬參等退出。仍命閣臣先退,綺壽退出。又命退,承史以次退出。
上在昌德宮。停常參·經筵。
李存秀啓曰,明日常參·經筵,取稟。傳曰,停。
金宗善啓曰,行大司憲李直輔,執義金星甲,掌令金直淳·宋啓榦,持平洪百儀·李鍾穆在外,監察茶時之意,敢啓。傳曰,知道。
閔耆顯啓曰,同副承旨朴宗臣,今日不爲仕進,卽爲牌招,何如?傳曰,允。
閔耆顯啓曰,知義禁申大顯,除拜後過三日不爲出肅,依定式推考警責,仍卽牌招察任,何如?傳曰,允。
李存秀啓曰,卽者檢閱朴綺壽,以其親病,陳疏徑出,原疏,以國忌正日,纔已退却矣。所當直捧禁推傳旨,而此與無端徑出有異,推考,何如?傳曰,允。
傳于李存秀曰,召對爲之。
以同副承旨朴宗臣牌不進罷職傳旨,傳于閔耆顯曰,只推。
傳于閔耆顯曰,故重臣大祥隔日,念其勤勞,爲之愴悵,二十八日,遣承旨致祭。
閔耆顯啓曰,吏曹郞廳來言,仁同府使李朋錫,軍威縣監金宗源,兩司俱未署經云,除在外外,未肅拜人員,竝卽牌招,〈何如?〉傳曰,允。
閔耆顯啓曰,守令署經事,命下,而行大司憲李直輔,執義金星甲,掌令金直淳·宋啓榦,持平洪百儀·李鍾穆,獻納尹在陽,正言韓用儀·尹致後在外,大司諫尹羽烈陳疏,司諫朴孝成牌不進,兩司無以備員署經,何以爲之?敢稟。傳曰,山林及陳疏外,竝許遞,政官待開門牌招開政。
以司諫朴孝成牌不進罷職傳旨,傳于閔耆顯曰,只推。
李存秀,以禮曹言啓曰,己酉二月,因備局節目,大小科陳試許赴人,具由草記事,定式矣。甲子式年監試初試入格幼學李兆緖·安柄周·洪秉直,公都會初試入格幼學具命昊·洪夏謨·鮮于霮·李象峻·表之絅·金致鏞·金猷遠·高時億,乙丑增廣監試初試入格幼學南駿圖·李好淳,公都會初試入格幼學李尙茂,丁卯式年監試初試入格幼學孟文遠·李奎憲·辛履奎·李達晟·李秉赫·李永觀·宋友淵·安柱完·李集文·尹以恒·兪南柱·金尙裕·劉在淳·金亨祿·朴宗喜·尹耆·朴基弘·金瑩臣·朱鎭源·金仁汲·安敬模·李行孝·李樹滋·金最聲·金達鍾·文尙中·徐漢輔·具載命·朴基祥·趙昌休·李寅鳳·鄭樂聖·趙顯濬·趙顯文·柳興奎·李光燁·趙彦儒·吳彦國·朴秀民·玄光默·趙溟鱗·申一元·任孝常·尹學臣,業儒趙秉祿,陞補初試入格幼學金景岳,合製初試入格幼學申在貞,俱以應頉陳試矣。取考各人等陳試公文,則明白無疑,而遭艱及朞服未葬父子俱參人,竝許陳試,法典所載,今此增廣監試覆試,一竝許赴之意,敢啓。傳曰,知道。
李存秀,以禮曹言啓曰,今此增廣別試監試覆試試官,當爲磨鍊,而擬望之人乏少,承旨竝擬,何如?傳曰,允。
李存秀,以禮曹言啓曰,今此增廣別試監試覆試試官,當爲磨鍊,而堂下無故可擬之人乏少,依近例以堂上官,通瀜擬入之意,敢啓。傳曰,知道。
李存秀,以禮曹言啓曰,今此慶科增廣監試覆試一所,設場於本曹矣。上直郞廳,依例朝房直宿之意,敢啓。傳曰,知道。
金宗善,以禁衛營言啓曰,本營上番鄕軍,自今十一月當爲始,限明年麥秋停番矣。依前例新營,京標下軍三十五名,替代入直,火藥庫,別破陣,每番十名內,從實數入直,南別營,兼別破陣六名守直,而來十一月初一日爲始,輪回替代之意,敢啓。傳曰,知道。
金宗善,以禁衛營言啓曰,本營上番鄕軍,自今十一月當爲始,限明年麥秋停番矣。依定奪,來十一月初一日銅龍門·建陽門入直與把守,宮墻缺落處把守,竝以御營廳將官軍兵替代,西營入直,以訓鍊都監將官軍兵,竝待標信替代後,舊軍放送,而建陽門把摠,還爲入直新營之意,敢啓。傳曰,知道。
金宗善,以御營廳言啓曰,本廳來十一月十二月兩朔應立右部後司屬江原道四哨軍兵五百十七名,今已逢點整齊矣。十一月初一日,與舊番左司軍兵,替代立番後,舊軍放送之意,敢啓。傳曰,知道。
金宗善,以御營廳言啓曰,本廳來庚午正月二月兩朔應立後部前司屬江原道二哨,京畿左道二哨,合四哨軍兵,十二月二十五日,京中逢點。正月初一日,與右部後司軍兵,當爲替代立番,趁期調送事,兩道監司處,措辭知會之意,敢啓。傳曰,知道。
金宗善,以御營廳言啓曰,禁衛營入直建陽門把摠一員,別武士二人,軍六十名,銅龍門哨官一員,軍三十名,限麥秋停番間,依定奪以本廳將官軍兵替代,集春營入直本廳軍,與訓局軍,待標信替直,東營則軍四十名,新營則軍三十名,依前例分排入直,東營入直把摠,移直於建陽門,而竝自十一月初一日爲始,擧行之意,敢啓。傳曰,知道。
金宗善,以訓鍊都監言啓曰,西營入直禁衛營鄕軍停番代,本局軍四十名,集春營入直御營廳鄕軍移直代,本局軍四十名,各其將官率領,來十一月初一日爲始替代,限禁衛營鄕軍上番間,入直之意,敢啓。傳曰,知道。
己巳十月二十六日辰時,上御誠正閣。召對入侍時,參贊官閔耆顯持詩傳第八卷,檢校直閣李存秀持詩傳第八卷,侍讀官李敬參持詩傳第八卷,檢討官金啓河持詩傳第八卷,假注書金裕憲持詩傳第八卷,記注官洪聖臣持詩傳第八卷,記事官李光文持詩傳第八卷,以次進伏訖。上開卷命讀。敬參讀自篤公劉匪居,止容刀賦也。上曰,下番讀之。啓河讀自篤公劉逝彼,止宗之賦也。上曰,參贊官讀之。耆顯讀自篤公劉旣溥,止允荒賦也。上曰,閣臣讀之。存秀讀自篤公劉于豳,止章十句。上曰,注書讀之。賤臣讀自泂酌彼行潦挹彼注玆可以餴饎,止戒成王。上曰,上番讀之。聖臣讀自泂酌彼行潦挹彼注玆可以濯罍,止攸歸興也。上曰,下番讀之。光文讀自泂酌彼行潦挹彼注玆可以濯漑,止章五句。上曰,文義陳之。敬參曰,周家八百年基業,自后稷始,故七月·無逸等篇,皆言稼穡之事,而至於篤公劉·行潦詩,則是后稷曾孫公劉之時也。蓋其失職中衰,竄於戎狄之時,似不遑及於疆埸田疇之事,而猶且篤於民事,廼埸廼疆,至於實其倉積,而遷都於豳。由此觀之,民食裕而後國用足,而可以有爲也。故論語曰,百姓足,君孰與不足?百姓不足,君孰與足?古人亦云,衣食足而後知禮節,治國之道,專在足食者,有如是矣。伏惟我殿下,嗣服以來,十年之間,通計失稔之歲,固非屢年,而以言乎民儲,則甁罍罄竭,無藏富之實,以言乎國用,則倉廩空枵,無陳腐之積,夫九年三年之蓄,王制所言,而今則三年姑無論,一年猶且難支,屢豐之餘,纔一失稔,而民憂國計,寒心如此,此無他,奢侈成風,駸以耗索之故也。欲捄此弊,亶在節儉,昔衛文公,大布大帛,務材訓農,而三十乘革車,終致十倍之富,則裕用之道,非儉而何?且以民生困悴言之,今年則四路告歉,不可比同於常年,而雖在前稍稔之歲,民無卒歲之糧,十室九空,流離顚連,殿下察眉之政,雖甚懇至,而澤之下究者,不能十之五六,則窮蔀切苦之狀,何能上達於九重耶?民食苟足,則國用自裕,故此註亦稱孟子曰,居者有積倉,行者有裹糧,然後可以爰方啓行,苟無倉積之實,則安有囊橐之裹耶?日昨以湖南伯上疏事,九萬餘災結,特爲許施,恤窮之仁,浹民之澤,孰不欽仰,而以言乎國計,則京師之不能廼積廼倉,亦非細故也。伏願務察民隱,周咨詢問,早夜孜孜,以紓民憂,而必先之以躬行節儉,今日如是,明日如是,則其於裕用之道,日計不足而月計有餘,深加體念,區區之望也。上曰,所陳甚好矣。下番陳之。啓河曰,周家王業之專,由於農者,上番已陳之,而非但農也。雖以執豕于牢酌之用匏言之,註說以儉質爲言,蓋公劉當失職中衰之時,非但務農而已。惟節儉之是崇,故制度儀文,薄略如此,由此言之,則鞞琫瑤玉之飾,亦當至儉至約矣。惟其如是,故文王之卑服田功,非但文王之聖德然也,亦由於先公先王以來,家法之節儉耳。然則人君之治道不一,而節儉,豈非第一急先務乎?臣嘗往三陟府,則府有御帶閣,問于府人,則帶是太宗所嘗御者,賜送于三陟戶長處,而至今設閣而寶藏之矣。臣與府使,恭爲奉審,則制度至爲儉約,有不似千乘至尊之所御,夫創業之初,服御之美,何求不得,而制度如此,儉德可知。英廟朝筵臣,以奉安御帶仰稟,則御製作銘,稱述儉德,而竝與帶藏之本閣。由是見之,太宗創始之儉德,英廟繼述之儉德,卽我朝家法,而殿下所當不愆而率由者,惟此儉德也。臣於年前奉命出疆時,有禁出文錦之下敎,故臣操束象胥之人,切禁商賈之輩,俾無得貿出矣。近聞閭閻之間,頗有存者云,若是前所出來,則固是令前矣。若於臣行出來,則臣之不能承命奉職,合被重罪,而大扺切禁不用,則弊自止矣。其所以百計犯禁,冒死貿出者,以閭閻之間靡靡用之,而其利可售故也。若切禁而不用,則無用之物,豈可貿出乎?雖以髢禁事言之,先朝飭敎截嚴,定成節目,而近來娘子一髻,動費百金,奢侈之成風,而禁令之不行,類如是矣。凡事用力於根本之地,則末流之弊,直易易耳。伏願殿下,凡於宮闈之間服御之際,務昭儉德,法衛文之大布,遵漢帝之弋綈,則民安有不化者哉?臣非敢謂聖德之或歉於節儉而然也。民者,從其意而不從其言,故苟不自上而躬行,則民不信矣。況當此救荒之時,務儉之政,一時爲急,此雖不能有效於今日,而自然月計,有餘於足國足民之道矣。伏望體念焉。上曰,參贊官陳之。耆顯曰,上下番已盡仰奏,臣別無可陳者矣。上曰,閣臣陳之。存秀曰,玉堂所奏儘好,臣無容更奏矣。上曰,泂酌章言,豈弟君子民之父母,而大學引之曰,民之所好好之,民之所惡惡之,此之謂民之父母,其語儘好矣。夫好民之好,惡民之惡者,不過是與民同樂之意,而後世鮮能如是,何以則能與民同其好惡,而克盡爲民父母之道耶?敬參曰,此難專指一事,而蓋亦不過愛民恤民而已,愛之恤之,則自不得不好其所好而惡其所惡也。存秀曰,惟克去一己之私,然後可也。不能克私,則或窮奢極侈,而不恤民隱者多,雖以貢賦言之,什一經用之外,別爲私藏以厲民者,有之矣。若是則安能共民之所好惡耶?上曰,公劉六章,專言公劉之厚於民,故召公,欲使成王知祖宗之業而告之也。與周公之作七月·無逸同義,而若非公劉之厚民如此,則周家之基業,亦安能如彼之盛耶?敬參曰,后稷以後,數世失職,而至公劉,乃能如此,雖謂之中興,可也。周家基業,大扺多由於祖宗之積累,而言其積累之本,則后稷以後,公劉盛矣。公劉以後,則太王又大矣。存秀曰,自后稷千餘年,文王始受命,卜世三十,卜年八百,此可見其源遠流長,而稷·劉皆務農立國,功德尤被於民,故周·召,亦皆戒成王以稼穡之事,而此六章章首,皆冠以篤字,亦是致意於厚民之義也。上曰,此章言,陟則在巘,復降在原,何以舟之,維玉及瑤,鞞琫容刀,註亦云以如是之佩服,而親如是之勞苦,此其所以爲厚於民也。大抵此事而不憚勞苦,旣如是,則他事之可以厚於民者,無不親其勞苦,可知矣。敬參曰,聖敎誠然矣。且其時,與後世稍異,後世則雖厚民如堯·舜之君,安能或陟或降,躬親勞苦如是哉?上曰,食之飮之,君之宗之,此卽宮室落成之宴也。此篇專言民事,而兩章,何再言宮室之事耶?敬參曰,此是遷都之初,奠民之居,而非專指國君宮室也。存秀曰,衛文公之作于楚宮,亦是宮室奠居之意也。上曰,七月篇與此詩,陳戒則同,而事則稍異,似又是風雅體異矣。存秀曰,七月專言稼穡,而此章竝言遷都,蓋兼務農奠居而言之也。上命掩卷。仍命玉堂·閣臣先退,敬參·啓河·存秀退出。惠慶宮進服加減淸心蓮子飮,一貼煎入。出榻敎惠慶宮進服天乙丸五丸及燈心麥門冬茶煎入。出榻敎又命退,承史以次退出。
上在昌德宮。停常參·經筵。
趙興鎭啓曰,玉堂備員間,視事頉稟之意,敢啓。傳曰,知道。
金宗善啓曰,行大司憲李直輔,掌令金直淳·宋啓榦在外,執義·持平二員未差,監察茶時之意,敢啓。傳曰,知道。
趙興鎭啓曰,來初一日輪對日次矣,敢稟。傳曰,當次人受點,後日次待令。
任厚常啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙興鎭曰,召對爲之。
金宗善啓曰,故重臣朴宗輔家,遣承旨致祭事,命下矣。何承旨進去乎?敢稟。傳曰,左副承旨進去。
趙興鎭啓曰,吏曹判書金羲淳,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安。參判李肇源試所進,判書更爲牌招,何如?傳曰,允。參議只推,一體牌招。
傳于金宗善曰,同副承旨許遞,今日政差出。
趙興鎭啓曰,今日政新除授臺諫,竝待下批牌招,大司諫尹羽烈,疏批已下,一體牌招,以爲守令署經之地,何如?傳曰,允。
趙興鎭,以吏曹言啓曰,惠陵令盧重慶,受由過限不上來,依例改差,何如?傳曰,允。
趙興鎭,以吏批言啓曰,卽接通禮院牒報,則以爲明日仁政殿拜表行禮時,左右通禮,不可不備,而右通禮金商雨在外,無以備員擧行云,通禮院右通禮金商雨改差,其代,今日政擬入之意,敢啓。傳曰,知道。
趙興鎭,以弘文館言啓曰,本館上番闕直,事甚未安,副應敎洪冕燮,校理尹久東·韓兢履,副校理李敬參,竝卽牌招,以爲推移入直之地,何如?傳曰,竝許遞,今日政差出。
趙興鎭,以弘文館言啓曰,本館上番闕直,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書金羲淳進,參判李肇源試所進,參議曺允遂牌不進,左副承旨趙興鎭〈進〉。以李永老爲承旨,鄭魯榮爲執義,姜文會爲司諫,權烒爲獻納,金鍾文·夫宗仁爲持平,朴蓍壽·朴升鉉爲正言,朴孝成·尹致後爲校理,金學淳爲副校理,李運恒爲右通禮,李光錫爲刑曹正郞,任魯爲濟用副奉事。故通德元大鎭贈戶參例兼,故通德元重運贈左承旨,故生員元晉揆贈僕正,以上慶尙右兵使元永冑三代移贈。以朴升用爲承文判校,尹五榮爲惠陵令。
兵批,判書朴宗慶進,參判韓致應入直,參議洪秀晩,參知尹行直病,右副承旨任厚常進。以李遇爲五衛將,朴蓍壽爲文兼,金衡遠·沈尹泰爲訓鍊主簿,申絅爲薪島僉使,甲巖權管單申大範,副護軍單朴宗臣·柳命源,副司直單金星甲·朴孝成·洪冕燮·尹在陽·尹久東·韓兢履·李敬參·李鍾穆·洪百儀·韓用儀。
以薪島僉使望筒,傳于任厚常曰,聞其親年改差,仍用履歷事,分付。
兵批,再政。以李莘耆爲訓鍊主簿,李南紀·鄭弘德爲武兼,鄭宅昌爲薪島僉使。
以校理朴孝成牌不進罷職傳旨,傳于趙興鎭曰,只推。
趙興鎭啓曰,明日拜表相値,視事頉稟之意,敢啓。傳曰,知道。
趙興鎭啓曰,守令署經事,命下,而行大司憲李直輔,掌令金直淳·宋啓榦在外,執義鄭魯榮,持平金鍾文·夫宗仁牌不進,諫院則大司諫尹羽烈,獻納權烒,正言朴蓍壽牌不進,司諫姜文會在外,只有正言朴升鉉一人,不得署經,何以爲之?敢稟。傳曰,違牌人只推牌招。
以吏曹參議曺允遂再牌不進罷職傳旨,傳于趙興鎭曰,只推。
任厚常,以都摠府言啓曰,副摠管金處漢,以御營中軍,本營諸將官射會監試事,南小營晝仕出去之意,敢啓。傳曰,知道。
任厚常,以備邊司言啓曰,卽見西部居幼學李宣鼎上言,則以爲去年秋,以渠父昌任被罪事上言,廟堂回啓,旣謂之齎冤,又謂之矜惻,則罪案雖無更暴之事,罪名終無可脫之期,渠父官爵,獲被申雪,特蒙天恩爲辭矣。李宣鼎之前後鳴冤,一則在丙申獄宦招也,二則是德成閤責敎也。若其宦招則作宰於三年前癸巳,獄成於身故後丙申,身旣不在,事同沒把,況生存而被引者,亦皆脫空,死久而追入者,獨爲受罪,宜其家之懷冤茹痛,不避屢瀆也。至於德成閤責敎,伊後恩言,旣爲渙釋,今此自暴,不無所據,合有審核之政,而事係不輕,有難遽議,惟在上裁。傳曰,鳴冤無怪,依所請許施。
趙興鎭,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成申潊,監試覆試一所縫彌官進去,典籍沈能稷,二所縫彌官進去,直講尹致謙呈旬時,無入直之員,以他郞官,姑爲代直,何如?傳曰,允。
禁府啓目,谷山府使尹鼎烈原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。
大司諫尹羽烈疏曰,伏以臣材同樗櫟,年迫蒲柳,卽一聖世之棄物耳。二載西邑,未效字民之責,五雲北闕,徒結戀主之思,解紱歸休,亦旣有月,杜蓽深巷,偃息自便,到底洪造,曲遂微性,恩深河海,報蔑涓埃,每一循省,惶恧滿心,不自意諫長新命,遽下於遇災求言之際,此正臣子陳力獻見,有懷必陳之好機會也。臣雖庸愚,豈容含黙,自底不誠辜負之科哉?第念臣於是職,不可冒沒而承膺者,厥有二焉,曰,自束之情地也,目下之病狀也。前後臺地之忝叨,不啻屢次,而鐵限在前,株守難改,一未出膺,此聖鑑之曾所俯燭,而屢施遞改之恩,則今臣處義,旣無異同。且臣命途畸窮,禍孽所媒,近遭逆理之慘,悲苦纏心,涕泣度日,素患痰癖之症,乘時闖發,內火交攻,外寒竝作,委臥床席,一縷凜綴,不絶如線,痛身世之益孤,憫鬼事之將迫,臣情到此,其亦慼矣。情地旣如此,病狀又如許,臣雖欲不顧顚仆,束帶周行,以效一日之責,其勢亦末如之何矣。玆敢不避猥越,號訴於聽卑之天。伏乞聖明,遞臣所帶之職,以安微分,治臣逋慢之罪,以肅朝綱焉。臣於乞免之章,不容贅他,而官以諫爲名,有難泯默於此際,況憂國愛君之誠,根於秉彝之同得者乎?玆以一得之見,敢此附陳,惟聖明垂察而採納焉。蓋自挽近以來,天之示警,若是荐疊,而至於今歲,則旱災之孔酷,實是往牒之所罕,千里皆赤,四野無靑,哀我生民,罔克胥活,秋而無實,冬而乏儲,顚連之憂,迫在呼吸,流離之患,莫可收拾,怨咨之聲,愁困之狀,已無可言,而今此轟燁之變,乃在於十月之交,震驚百里,閃鑠五夜,仁天警告之意,何若是深且切耶?十行絲綸,誕敷心腹,有足以貫金石而質神明,責躬之聖敎益勤,求助之睿念冞篤,大哉王言。亦足爲轉災爲祥,回怒爲豫之端,如臣愚迷,有不足以仰塞明旨,對揚休命,而敢不竭其駑鈍,披瀝肝腦,以效一半分報答之忱乎?大抵災不虛發,必有所召,變不自作,必有所由,殿下試看今日國事,是何等氣像耶?臣固可言者,不止一再,而亦難毛擧,則請以嚴隄防一事,爲弭災之本矣。國家之所以維持者,惟是隄防也,義理之所以闡明者,亦是隄防也,隄防嚴,則治道明焉,隄防不嚴,則禍亂作焉,可不懼哉?不意今者,逆如裕·達而竝赦其干連之徒,妖如行恁而至有此復官之命,雖因大僚之陳箚,以致成命之中寢,而刑章由是而不嚴,王綱職此而益解,亂逆之徒,其將覬覦而生心矣。上天警告之適會此時,夫豈偶然?伏請聖上,亟從三司之請,以肅王綱,以答天譴焉。紀綱之不肅,莫近日若,朝廷上堂陛不尊,士夫間名檢掃地,官爵太濫,用舍失宜,守宰多出於攀緣,金玉遍滿於市井,沾汚名器,壞亂官方,此豈細故也哉?禁酒之令,亶出於救荒裕食之盛意,則只禁潛釀,可也。而爲其法府者,不能管束下隷,突入士夫之家,作拏橫侵,騷擾閭里之弊,比比有之,此是紀綱之不嚴也。今番設科之擧,惟在於廣慶飾喜之方,則爲其士子者,所當精白一心,謹其行止,可也,而悖徒雜類,假托儒名,大閙泮場,威脅主試,終至罷場而後已,自有設科以來,寧有是事耶?此亦紀綱之不嚴也,紀綱者,所以維持國家者也,而若是壞了,尙何可爲乎?臣竊伏覩我聖上,睿質天成,聖學日就,恒御經筵,晉接儒臣,討論乎經史,講究乎治道,太平萬世,實基於斯,臣不勝欽仰攢頌之至。然尙無實德之著見,治效之可言,或窮理之學,未得其要而然耶?或省察之工,未盡其方而然耶?萬事萬理,一動一靜,皆由人君本原上出來,苟能先立其大本,濟之以學問之工,緝熙光明,無有間斷,以及乎臨事行政,莫不得其正焉。此臣年前,亦以此說陳戒者也。先正臣李珥曰,人主以窮理居敬,爲致治之本,無怠無荒,天理人欲,毫分縷析,知其天理則敬而擴之,不使少留滯礙,知其人欲則敬而絶之,不使少留纖芥,必以高明廣達瀜液周遍,爲得力之要,今日殿下體行之方,莫若乎斯言之切矣。聖學旣明,則立紀振綱,固是次第件事,先儒所謂君心一正,則天下之事,莫不正也。伏願殿下,勿以臣言爲迂,亟加留神焉。目今國家之所急務者,莫先乎救荒一策,而救荒之策,未得其要,臣竊憂之。近來浮華之風,侈靡之習,去而益甚,烏昧之草,未宣於六宮,流民之圖,孰上於九重,厭肥飫甘,皆是豪富之家,而卽吾民一歲之食也。被輕衣煖,儘是榮貴之流,而卽吾民十年之衣,則其所凍餓者誰也?困苦者誰也?民之勞瘁,皆由於京俗之奢靡,民之疲弊,亦出於都人之侈華。伏願殿下,省節費,自宮禁始,抑奢侈,自輦轂行,不急之務,無益之具,一切禁斷,誕敷實惠,則其爲懷保小民之方,亦不外是,見今冬事方嚴,民食多艱,其察隱櫛瘼之事,不容少緩,請於三南被災邑沿海最歉處,分遣繡衣,察守宰之廉貪,訪民生之疾苦,斯亦爲大聖人救災恤荒之盛意,惟殿下念哉。劇逆玄慶之爲亡命罪人,亦已八年,竊發之隱憂,伏莽之深慮,無所不到,揭榜偵察,懸賞購捕,而惟其凶蹤,極其詭祕,莫可推捉,輿憤久而益切矣。何幸丁卯年分,慶·源該倅,多般詗察,斯得罪人,卽爲報營,以至上達,快施王法,以杜亂本,國家之隱憂深慮,始得釋然,而至於該倅,則未蒙顯賞,尙無發落,此豈朝家聳勸激勵之本意哉?伏願聖上,博採公議,特施霈恩,以爲信賞勸功之道焉。臣叨是職,亦有日矣。拘忌所在,尋常一疏,亦自後時,悚恧之忱,鎭日靡定,尤增死罪。臣無任云云。省疏具悉。所陳好矣,當體念。懲討不允,酒禁事,下隷之突入士夫家閭里騷擾事,令法府知悉,更勿敢如是,而因此思之,豈有不犯酒禁而比比然哉?慶·源倅事,令該曹稟處,爾其勿辭察職。
己巳十月二十七日午寺,上御誠正閣。召對入侍時,參贊官任厚常持詩傳第八卷,檢討官金啓河持詩傳第八卷,記事官李紀淵持詩傳第八卷,記注官洪聖臣持詩傳第八卷,記事官李光文持詩傳第八卷,以次進伏訖。上命開卷讀之。啓河讀自有卷者阿,止似先公酋矣賦也。上曰,參贊官讀之。厚常讀自爾土宇昄章,止純嘏爾常矣賦也。上曰,注書讀之。賤臣讀自有馮有翼,止四方爲綱賦也。上曰,上番讀之。聖臣讀自鳳凰于飛,止媚于庶人興也。上曰,下番讀之。光文讀自鳳凰鳴矣,止章六句。上曰,文義陳之。啓河曰,此詩十章,召公所以咏嘆陳戒之辭,若是其多,而猶以矢詩不多爲言,其愛君之心,惓惓不已,於此可見矣。旣言福祿之盛如彼,又言人才之美如此,以得賢爲致福之由,卽此章之宗旨也。周家所以作育人才者,見於旱麓·棫樸諸篇,而逮夫成王之時,則雖有畢公,君陳之流,其濟濟之美,已不及文·武之世,故召公之仰勉以旁求賢俊之士,共享福祿之休者,有如是矣。蓋人君致治之道,莫先於得賢,則內而庶官百執事,外而方伯·守宰,何莫非建官惟賢之道,而以守宰言之,其職雖小,仰體分憂,字牧人民,則惟君子使而順愛于君父,惟君子命而順愛于人民,皆其職也。臣得聞外邑民情,切可矜惻,向來代播蠲稅之命,特出軫恤,德意藹然,其於救荒之方愛民之道,靡不用極,民皆仰遵朝令,相率感激,專力代播,不無實效,稍爲目下救急之資,而爲守宰者,或以爲代播之處,略有所收,不可與全不掛鎌初不落種,全然蠲稅,間多徵責,椎剝狼藉,哀彼殿屎之民,以代播之故,反受其困,此果朝家所以信令之道乎?去兵去食,民無信不立,如是而民安所取信,恩何由下究哉?且況慘歉之處,穀價尤踊,墨倅汚吏,專事肥己,乘機射利,反弄公穀,恣意取斂者,比比有之,民不聊生,怨讟朋興,此皆守宰不得其人之故也。此章之言,順愛于君,順愛于民者,大要是得賢底意,而守宰之愼擇,實爲當今之急務,伏願深留聖意焉。上曰,代播徵稅之處,果有指的入聞者乎?啓河曰,姑未知的在何處,而蓋或間間如是云矣。上曰,當初代播蠲稅之令,出於朝家軫恤少愈之策,而貪官汚吏,夤緣操縱,則烏在其曉諭勸耕之本意乎?所陳好矣,當留念焉。厚常曰,臣則別無文義之仰達者,而玉堂所陳愼擇守令之言,切中目下之急務,而代播捧稅,頗有傳說,大違朝家特施軫恤之意矣。上曰,十章陳戒之言,丁寧反複,忠悃洋溢,至於第二章,言當使爾彌其壽命,似先公之善始而善終,從而極稱福祿之盛,戒之以繼述,祝之以受祜,然一篇之要旨,專在於酋之一字,此是古人進言簡重之意,而亦可見不欲溢美,過爲贊揚之義乎?啓河曰,古人無溢美之辭,故召公之以似先公酋進戒者是矣。監于先王成憲,其永無愆,則豈非致福之本乎?漢之賈誼,進疏痛哭,雖出於憂治世危明主之意,而其言似過激,召公之言,則切實有法者,誠如註說矣。上曰,漢之光武,克尙謙抑,使群下,切無得溢辭贊揚,至有疏章勿稱聖字之德,以致功光祖宗·業垂後嗣之美,而此章召公之咏言,若是簡切,成王撝謙之光,從可見矣。啓河曰,成王乃持盈守成之主,克篤前烈,責難群下,日受勉戒,孜孜服膺,而光武則以中興更化之德,著謙牧受益之休,亦三代後不易得之君矣。上曰,堯·舜之道孝悌而已,而有馮有翼有孝有德,勉戒之辭也。豈弟君子四方爲則,功效之言也,更以孝之一字,諄複說去者,果是加勉之意乎?啓河曰,人之百行,以孝爲先,故記曰,孝以事君,未有孝於其親而不忠於其君者也。吉甫之張仲孝友,亦取於此也。孝德引翼,實爲致福之方矣。上曰,鳳凰靈鳥也,不罕有之物,故簫韶成而始來,梧桐生而始鳴,若其來儀,適會此時,以作詩人嘆美之資則可矣。不然而徒爲溢辭,則與上章不贊揚不飾美之意,似不同矣。啓河曰,此雖以鳳凰起興,而周之盛時,每有此瑞,故周公,以鳴鳥不聞爲言,夫子亦以鳳鳥不至河不出圖爲嘆,此則似咏其實矣。上曰,朝廷之上,賢才蔚然,正如鳳凰瑞世,此固詩人咏言取興之事矣。厚常曰,聖君在上,賢士登庸,賁飾昇平,氣象雍和,允爲詩人以靈鳥取比而爲興也。上命掩卷。敎曰,上番何故闕直耶?啓河曰,校理臣朴宗琦,以入直試官進去矣。上命玉堂先退,啓河退出。上曰,政官催促入來,使之斯速開政,可也。因命退,承史以次退出。
上在昌德宮。停常參·經筵。
趙興鎭啓曰,明日常參·經筵,取稟。傳曰,停。
金宗善啓曰,同副承旨李永老,今日不爲仕進,卽爲牌招,何如?傳曰,允。
趙興鎭啓曰,臣興鎭,以故重臣朴宗輔家致祭事,進去下直之意,敢啓。傳曰,知道。
傳于金宗善曰,三使臣留待。
傳于金宗善曰,三使臣入侍。
持平金鍾文啓曰,臣姿性庸愚,言議巽劣,淸朝耳目之任,素無堪承之望,而持憲新除,忽下於夢想之外,庚牌屢降,義重叨謝,雖不得不黽勉出肅,而第臣於兩司合啓中,有同姓之親,私義難安者,在所當避,以前如臣者,皆蒙體諒之恩,以重敦倫之化,則今臣所處,宜無異同,以此情踪,何可一刻晏然於臺次乎?玆敢來避,請命遞斥臣職。答曰,依啓。
以同副承旨李永老牌不進罷職傳旨,傳于金宗善曰,只推,更爲牌招。
傳于金宗善曰,禮·刑換房。
金宗善啓曰,仁同府使李朋錫,軍威縣監金宗源,憲府則旣已署經,諫院則大司諫尹羽烈牌不進,司諫姜文會在外,獻納權烒,正言朴蓍壽傳旨未下,只有正言朴升鉉一人,無以備員署經,何以爲之?敢稟。傳曰,一司除署經。
以獻納權烒,正言朴蓍壽再牌不進罷職傳旨,傳于金宗善曰,只推。
以大司諫尹羽烈,執義鄭魯榮牌不進罷職傳旨,傳于任厚常曰,只推。
任厚常啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
任厚常,以都摠府言啓曰,今日入直內三廳武兼禁軍及軍兵等,當爲中日習射,而冬至拜表相値,不得設行之意,敢啓。傳曰,知道。
金宗善,以弘文館言啓曰,新除授校理尹致後,時在全羅道任實縣,經筵入番事緊,請斯速乘馹上來事,下諭。答曰,依啓。
金宗善,以賑恤廳言啓曰,北部嘉會坊齋洞契任掌金昌福,今月二十八日本洞道傍,得一歲遺棄男兒,同里居良女朴召史,欲爲收養,同部司宰監上牌契任掌尹器大,今月二十八日本洞路傍,得一歲遺棄男兒,同里居良女金召史,欲爲收養,貧不自食,皆願受料,告于本部,自各該部同日牒呈,故依節目竝爲給料,使之乳養之意,敢啓。傳曰,知道。
禁府照目粘連,儲慶宮守直中官朴道平矣本府議啓內,本宮事體,何等敬謹,而員役輩,潛釀潛賣於宮內,至有雜人作牌出入,逐日紛挐之弊,而身爲守直官,漫不檢飭,萬萬痛駭。以此照律,罪杖一百,徒三年定配,以年七十一收贖,告身盡行追奪,私罪奉敎依允爲旀,功減一等爲良如敎。又照目粘連,前府使田佐顯矣本府議啓內,身爲朝官,法禁至嚴之時,有此潛釀被捉之擧,事甚痛駭是白乎矣,犯釀旣在於家直,渠身往來於鄕舍,雖諉以茫然不知,常時不能檢飭之罪,在所難免,以此照律,罪杖八十收贖,奪告身三等,私罪奉敎依允爲旀,功減一等爲良如敎。
漢城判尹李集斗疏曰,伏以臣庸愚之一老物耳。器不稱當,才無適用,待罪京兆,今過半歲,觸事生疎,隨處瘡疣,旣乏著績,反多蔑效,居常愧懼,譴何是俟,臺疏迭發,論列備至,尙誰爲咎?臣實自訟,蓋緣平日,素蔑聲望,苟然充位之致,雖欲蹲仍,斷無是理。其在重廉防之道,不可歸之以一時官箴過去之說,且況衰質易朽,宿疴難强,奔走供職,亦無其望,以情以病,斷當必遞,於公於私,俱係難安,厭然冒據,今非可議。玆敢短章自列,仰瀆崇嚴。伏乞聖明,天地父母,俯垂鑑諒,亟遞臣所帶之職,以謝公議,以安私分,千萬幸甚。臣無任云云。答曰,省疏具悉。當勉來後。卿其勿辭行公。
己巳十月二十八日辰時,上御誠正閣。三使臣入侍時,行右承旨金宗善,記事官李紀淵,記注官劉㵙,記事官李光文,上使朴宗來,副使金魯敬,書狀官李永純以次進伏訖。上命三使臣進前。敎曰,今日何處止宿乎?宗來等曰,當抵高陽郡留宿矣。上曰,回還當在何間耶?宗來等曰,似在明年三月旬望矣。上曰,當此寒節,萬里行役,必善爲往來,而沿路年事及彼中凡百,詳細知來,驛卒輩作弊,各別申飭,可也。因命挾侍,分給標紙·煖帽。宗來等祗受訖。上命三使臣先退,宗來等退出。惠慶宮進服加減淸心蓮子飮,依前方一貼製入事。出榻敎惠慶宮進服天乙丸三丸及調次燈心麥門冬茶煎入事。出榻敎命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
傳于金宗善曰,禮房承旨馳詣宗廟·景慕宮,奉審摘奸以來。
傳于任厚常曰,大臣·備局堂上引見。
傳于趙興鎭曰,時原任大臣·閣臣,來待諸臣入侍。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,持平一員未差,監察茶時之意,敢啓。傳曰,知道。
以大司諫尹羽烈,獻納權烒,正言朴蓍壽,執義鄭魯榮,持平夫宗仁牌不進罷職傳旨,傳于任厚常曰,只推。
任厚常啓曰,卽伏見各司坐不坐單子,則刑曹漢城府,以詞訟劇地,連三日不坐,委屬可憫,當該堂上,竝推考警責,何如?傳曰,允。嚴飭開坐。
以咸鏡監司曺允大狀啓,洪原縣人物渰死事,傳于李永老曰,許多人物之一時渰死,極爲矜惻,原恤典外別加顧恤事,廟堂區劃,分付。
金宗善,以禮曹言啓曰,卽接安東幼學李復慶所志,則以爲同姓二十四寸兄煜,嫡妾俱無子,以其同姓二十四寸兄仁榮第二子周甫,欲爲繼後,諸族會議,衆論詢同,而未及禮斜之前,煜夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹論理草記事,曾有筵奏定式,而門長李復慶所訴旣如此,依定式李仁榮第二子周甫,立爲李煜之後,何如?傳曰,允。
任厚常,以都摠府言啓曰,副摠管金處漢,以御營中軍,本營諸將官射會監試事,南小營晝仕出去之意,敢啓。傳曰,知道。
任厚常,以禁衛營言啓曰,依定奪,集賢門入直京中哨軍二十名,哨官一員率領,來十一月初一日,與御營廳軍,替代入直之意,敢啓。傳曰,知道。
禁府啓目粘連,向前尹鼎烈亦,筵奏催促之下,謂有情勢,終不還任,事極可駭,以此照律,何如?判付啓。依允。
戶曹參判金魯敬疏曰,伏以臣猥膺專對之命,纔已辭陛,回首觚稜,區區下情,不勝耿結之至。仍伏念臣見叨地部佐貮,有非出疆之臣,所可仍帶往來,玆敢仰籲。伏乞聖明,亟命該曹,照例遞改,以安微分,不勝幸甚。臣無任云云。答曰,省疏具悉。疏辭,下該曹稟處。
正言朴升鉉疏曰,伏臣以性質鈍滯,才識蔑裂,本不足備數於臺閣耳目之任,而乃者恩除,遽降於逖違之餘,署經有命,天牌儼臨,臣仰感洪私,俯怵義分,雖不得不冒沒出肅,粗效蹶之忱,而第念臣偏母,夙嬰奇疾,老益沈痼,雖在少安之時,神息凜綴,長委床席,當此日候之猝寒,感冒爲祟,一倍添劇,痰火時升,眩瞀隨發,飮啖專却,轉側須人,臣無他兄弟,孤孑一身,達宵扶將,左右刀圭,勢難暫離,召命之下,末由承膺,玆敢疾聲呼籲於天地父母之前。伏乞聖慈,俯垂鑑諒,將臣所叨,特許鐫遞,俾便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
己巳十月二十九日辰時,上御誠正閣。大臣·備局堂上引見入侍時,右副承旨任厚常,假注書金裕憲,事變假注書孫錫祚,記事官朴綺壽·李光文,左議政金載瓚,右議政金思穆,兼戶曹判書李晩秀,行工曹判書南公轍,禮曹判書沈象奎,吏曹判書金羲淳,兵曹判書朴宗慶,行護軍李得濟,漢城左尹李光益,刑曹參判李堯憲,行護軍李溏,副校理金學淳以次進伏訖。載瓚等進前曰,近日日氣極寒,昨今尤寒,日間聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,一樣矣。載瓚等曰,日候連爲不調,元子宮諸節,何如?上曰,比前益勝矣。載瓚等曰,惠慶宮氣候,近日則何如?上曰,患候大勢則少減,而終未快復,下情焦悶矣。載瓚等曰,嘉順宮氣候,何如?上曰,一樣矣。思穆曰,今日則尙未承候於惠慶宮,伏未知夜間諸節,何如?上曰,夜間別無加減,而症候一樣矣。上曰,原任大臣,今皆來待乎?載瓚曰,見方皆在閤外矣。臣等以向日次對指日下敎之故,顒祝以待,今日則專以此來會入侍,而次對則別無可奏之事矣。上曰,次對罷後,須卽更爲入侍,可也。載瓚曰,回還齎咨官齎來咨文中,有免其短少鐵物補解之事矣。禮部之善爲周旋,不可無回咨,且多已例,咨文卽爲撰出,正書安寶後,定禁軍騎撥下送,傳于使行所到處,以爲帶去之地,何如?上曰,依爲之。出擧條上命大臣就座,載瓚等就座。上曰,諸宰奏事,可也。象奎曰,北道各陵殿五年一次,禮堂進去奉審事,曾有定式,今年爲當次,而昨年正月領府事臣李時秀,承命奉審,其時筵中,伏承今番大臣之行,旣爲奉審,則禮堂奉審,置之似好,明年以此更爲提稟之敎,故敢此仰達矣。上曰,年前大臣,旣已進去,今番則姑爲安徐,可也。出擧條象奎曰,永陵大王陵上修改,待秋成擧行事,今春伏承下敎,而九月內陵上役事,例不得擧行,今則已屆冬節,此與新頉有異,姑俟明春,更爲稟處,何如?上曰,待明春更稟,可也。出擧條宗慶曰,來日以後,卽銓曹儲窠之月也。以出六言之,儲窠則當留待大政以出,而見今虛司果極多,雖有先後之別,不可不區處,而係是政格之外,故敢此仰達矣。上曰,依所奏爲之,可也。思穆曰,惠慶宮患候渴症,終未快復,醫官言內,當進生津之劑,而瓊玉膏最好云,前此所進瓊玉膏,非但已盡,藥如經夏,則性味稍變,雖餘存,不可更進,且製法頗遲,今又方進他藥,姑且豫儲材料以待,似好,故敢此仰達矣。上曰,此藥製時,別無弊端乎?思穆曰,例往北漢製來,而別無弊端,且今番則只製半劑,似好矣。上曰,依此爲之,可也。思穆曰,臣等皆以藥房待令,則副提調,似當亦爲隨入矣。上曰,隨入,可也。載瓚曰,臣等當爲仰瞻元子宮,而登筵諸臣,不爲多數,皆爲隨入仰瞻乎?上曰,皆爲隨入,可也。厚常曰,今日賓對,兩司無一人進參,事甚未安,諸臺竝推考,何如?上曰,依爲之。出擧條羲淳曰,俄以虛司果事,兵判有所仰奏,而吏批亦多虛司果,勿拘儲窠,亦當先爲區處乎?上曰,依此爲之,可也。上曰,大臣先退,在閤門近處,可也。載瓚等退出。又命備堂退出,晩秀等退出。惠慶宮進服加減淸心蓮子飮,前方中去赤茯苓,加白茯苓·遠志各一錢,一貼煎入。出榻敎又命退,承史以次退出。
己巳十月二十九日午時,上御大造殿。時原任大臣·閣臣·來待諸臣入侍時,行右承旨金宗善,左副承旨趙興鎭,記事官李紀淵,假注書金裕憲,記注官劉㵙,記事官李光文,領府事李時秀,奉朝賀李敬一,左議政金載瓚,右議政金思穆,檢校提學李晩秀,原任提學南公轍,檢校直提學朴宗慶,檢校直閣沈象奎,吏曹判書金羲淳,行護軍李得濟,漢城左尹李光益,刑曹參判李堯憲,行護軍李溏,檢校直閣李存秀·洪奭周·李魯益,檢校待敎朴綺壽以次進伏訖。時秀等曰,近日日氣極寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,臣久未登筵,伏未審中宮殿諸節,近來何如?上曰,一樣矣。時秀等曰,近來自藥院,聞有惠慶宮問安,連進湯劑云,下情不勝悶迫矣。伏聞數日以來,克臻康復之慶云,今則氣候果如常乎?上曰,雖不能如常,而大勢則漸臻差復耳。時秀等曰,嘉順宮氣候,何如?上曰,一樣矣。上曰,今日已自早來會乎?時秀等曰,臣等自邦慶以後,以一番仰瞻岐嶷之姿,日夜顒祝矣。向日次對後,伏聞有今番指日之下敎,故齊會祗俟矣。思穆曰,今番邦慶賞典後,醫官加資者多,而皆未付實職,前此亦有加資者單付同僉知等職之例矣。兵判今旣登筵,使之知悉擧行,似好,故敢此仰達矣。上曰,依此擧行,可也。上命大臣以下少退。上入御。少頃,自內命大臣以下五人式次第隨入,仰瞻元子。大臣·諸臣·承史·閣臣次次隨入仰瞻訖。還出少退。少頃,上出御,命大臣以下進前。時秀曰,元子宮,方在百日之內,而克岐克嶷,姿表夙就,此誠我東方億萬年無疆之休也。歡忻蹈舞之忱,實無以形容仰達矣。且伏見已能嚮明而見,寓物瞻視,伏想知思已漸就而然矣。睿質已如此,日後睿德,可以推知,然而雖生知之聖,未能不資於輔導薰養之工,從今以往,凡於居處動作之際,衣服飮食之間,奢靡者遠而去之,朴素者近而崇之,則非但涵養德性之方,亦爲享用福祿之道。臣言雖若太早,而養正之功,實不外是。伏願深留聖意焉。上曰,所奏果甚好矣。敬一曰,自今以往,專在聖上隨物寓誨,克盡身敎之方,是臣區區之望也。載瓚曰,顒祝之餘,獲瞻岐嶷之姿,蹈舞欣忭之心,實無以形容矣。思穆曰,曾從醫官,伏聞姿表之夙就矣。今獲身親仰瞻,果然克岐克嶷矣。上曰,入侍稍久,大臣以下先退,可也,。時秀等退出。又命退,承史·閣臣以次退出。
上在昌德宮。停常參·經筵。
李永老啓曰,明日常參·經筵,取稟。傳曰,停。
李永老啓曰,來初五日朝參日次,而景慕宮冬享大祭齋戒相値,頉稟之意,敢啓。傳曰,知道。
李存秀啓曰,合辭方張之時,兩司無詣臺之員,事甚未安,除在外受由外,未肅拜·呈告人員,竝卽牌招,何如?傳曰,允。
李存秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李永老曰,戶曹判書率各司久任郞廳入侍。
趙興鎭啓曰,卽者副校理金學淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
李存秀啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,持平一員未差,監察茶時之意,敢啓。傳曰,知道。
以司諫尹羽烈,獻納權烒,執義鄭魯榮,持平夫宗仁牌不進罷職傳旨,傳于李存秀曰,只推。
正言朴蓍壽啓曰,淸朝諫諍,實非如臣空疎所堪承,而臣於合啓中,有不得隨參者,前後是職,有除輒引,有引必遞,不敢爲冒進之計,卽聖明之前已曲諒者也。日前除命,宜卽出避,而章皇唐突,亦涉如何,縮伏悚隘,病又㱡㱡,昨日賓對,庚牌又降,而以病以情,末由趨膺,且犯違傲,惶蹙俟勘,果有承宣請推之擧矣。以此以彼,臣何敢晏然暫據乎?請命遞斥臣職。答曰,依啓。
李永老,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李永老,以弘文館言啓曰,校理朴孝成,旣有只推之命,卽爲牌招察任,何如?傳曰,允。
李永老,以禮曹言啓曰,今十一月十六日,冬至朝賀,適値國忌正日,而前有退行之例,故令日官池景泌推擇,則同月十八日爲吉云,以此日退行磨鍊節目,何如?傳曰,允。
李存秀,以兵曹言啓曰,宣傳官李謙會,五衛將安榘,俱以身病猝重,勢難供職,呈狀乞遞,竝改差,何如?傳曰,允。
李存秀,以御營廳言啓曰,宗廟北門下北墻外面一間許缺落處,建陽門入直禁衛營軍八名,前已除出,將官率領,晝察夜巡矣。今日爲始,以該入直本廳軍替代,哨官一員率領,限改築間,依前擧行之意,敢啓。傳曰,知道。
禁府啓目粘連,谷山府使尹鼎烈,矣本府議啓內,筵奏催促之下,謂有情勢,終不還任,事極可駭。以此照律,罪笞五十收贖,解見任別敍私罪,奉敎依允爲旀,功減一等爲良如敎。
校理金學淳疏曰,伏以臣之老母,素患痰積之症,近因日寒,一倍添劇,奄奄床玆,凜綴度日,臣方左右扶將,目下情理,實無暫時離捨之望,而日前除命之下,適値上番闕直,召牌儼臨,違傲是懼,不敢言私,黽勉出肅,因仍持被,亦已有日矣。卽接家信,夜來母病,越添寒感,咳喘轉劇,咯血無數,眞元陷下,氣息昏窒,家僮踵至,促臣歸護,臣聞此報,方寸如灼,按住不得,玆敢冒入文字,徑出禁扃。伏乞聖慈,俯垂矜諒,亟遞臣所帶之職,以便救護,因治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
己巳十一月初一日午時,上御映花堂,戶曹判書率各司久任郞廳入侍時,同副承旨李永老,記事官李紀淵,記事官朴綺壽·李光文,兼戶曹判書李晩秀,訓鍊都監從事官金啓河,禁衛營從事官金,御營廳從事官金秉喆,刑曹正郞黃仁紀,漢城判官金載儁以次進伏訖。上曰,戶判及各司郞官進前,可也。晩秀曰,朝雪峭寒,聖體,若何?上曰,一樣矣。晩秀曰,王大妃氣候,何如?上曰,一樣矣。晩秀曰,中宮殿氣候,何如?上曰,一樣矣。晩秀曰,惠慶宮患候諸節,夜來,何如?上曰,與昨一樣矣。晩秀曰,嘉順宮氣候,何如?上曰,一樣矣。啓河進奏職姓名。上命奏職掌。啓河曰,軍色矣。上命奏遺在。啓河曰,黃金二十一兩,銀子二萬八千九百兩,錢文一萬九千一百兩,價布三十三同一疋,布子三同三十八疋矣。上曰,所懷奏之。啓河曰,無所懷矣。上曰,都監異於他營,豈無可論之弊乎?啓河曰,別無弊端矣。命退,啓河退出。進奏職姓名。上命職掌奏之。曰,軍色矣。上命奏遺在。曰,封不動銀五萬一千五百四十七兩六錢九分,價布一百六同三十六疋二十五尺,錢文三萬五千六百七十二兩四錢五分,行用時遺在價布四十二同三十八疋,麻布六十三同二十疋,錢文二千二百四十九兩矣。上曰,所懷陳之。曰,差除不久,別無所達矣。命退,退出。晩秀曰,久任郞廳入侍,下詢遺在,則例必誦對,而禁衛營從事官金,以袖中謄紙,展見以奏,凡人之聰明有限,錢穀之數爻難記,設或遺忘錯誤,固不足深責,而咫尺前席,展見私記,揆以事體,誠極未安。臣旣偕入,且忝經筵,不敢不論奏,當該從事官金,施以罷職之典,何如?上曰,依爲之。出擧條秉喆進奏職姓名。上命奏職掌。秉喆曰,糧餉色矣。上命奏遺在。秉喆曰,糧餉色時遺在米一萬六千五百八十九石,太十石一斗,騎士色時遺在錢文三萬五十七兩,價布一百五十八同二十九疋,米一千九百八十石,太二千五十七石,別破陣色時遺在錢文一千四十七兩,價布四疋二十八尺,麻布十二疋二十七尺矣。上曰,所懷奏之。秉喆曰,別無所懷矣。命退,秉喆退出。仁紀進奏職姓名。上命奏職掌。仁紀曰,考律司一房矣。上命奏原掌。仁紀曰,法律詳讞詞訟奴隷矣。上曰,詞訟劇地,必有弊端,詳細陳之,可也。仁紀曰,別無可達之懷矣。命退,仁紀退出。載儁進奏職姓名。上命奏職掌。載儁曰,帳籍及歲饌老人抄啓事矣。上曰,原掌奏之。載儁曰,京都口帳·市廛·家舍·田土·四山·道路·橋梁·溝渠·逋欠·負債·鬪敺·晝巡·檢屍·車輛·故失·牛馬·烙契等事矣。上曰,所懷奏之。載儁曰,以帳籍庫不足事,昨年前主簿臣閔致和,有所陳達,而尙無區處之道,今當式年,誠爲可悶矣。上曰,此則前旣陳奏矣,更有何所懷耶?載儁曰,此外別無可達之事矣。命退,載儁退出。惠慶宮進服加減淸心蓮子飮,依前方,自今日一貼式限二貼煎入事。出榻敎上下榻乘輿,由靑陽門·保定門·永淸門·賓陽門·蓬萊門·望春門還內,諸臣以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
李存秀啓曰,合辭方張之時,兩司無詣臺之員,事甚未安,除在外·受由外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,兎城僉使金邦郁下直,長弓一張,長箭一部,片箭一部,筒兒一箇賜給。
傳于金宗善曰,召對爲之。
李存秀啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,持平一員未差,監察茶時之意,敢啓。傳曰,知道。
以大司諫尹羽烈,獻納權烒,執義鄭魯榮,持平夫宗仁牌不進罷職傳旨,傳于李存秀曰,只推。
金宗善,以禮曹言啓曰,今此景慕宮冬享大祭所用犠牲,小宗伯,與本署提調,當爲眼同看品,而本曹參判金明淳,有身病,不得擧行,令政院稟旨牌招,以爲擧行之地,何如?傳曰,許遞,令該曹口傳差出。
吏曹口傳政事,以洪羲臣爲禮曹參判。
金宗善,以吏曹言啓曰,厚陵令閔養世呈狀內,矣身素患痰癖之症,當此換節之時,一倍添劇,時日內萬無起動供職之望云,身病旣如是,則有難强令察任,改差,何如?傳曰,允。
金宗善,以禮曹言啓曰,卽接星州幼學尹守倫所志,則以爲同姓七寸姪昌大,嫡妾俱無子,以其同姓六寸弟莘大第二子快曾,欲爲繼後,兩家相議完定,而未及禮斜之前,莘大夫妻俱歿,拘於當規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長尹守倫所訴旣如此,依定式尹莘大第二子快曾,立爲尹昌大之後,何如?傳曰,允。
任厚常,以訓鍊都監言啓曰,本局把摠朴友淵,身病猝重,勢難察任,改差,何如?傳曰,允。
禮曹,今十一月十六日冬至朝賀,以十八日退行事,草記允下矣。應行節目,參考前例,磨鍊爲白去乎,依此擧行,何如?判付啓,先行王大妃殿·惠慶宮·嘉順宮陳賀後,當臨殿受賀,內外命婦朝賀,權停爲良如敎。
吏曹啓目粘連,觀此戶曹參判金魯敬上疏,則以爲臣猥膺專對之命,纔已辭陛,見叨地部佐貳,有非出彊之臣,所可仍帶往來,亟命照例遞改亦爲白有臥乎所,地部佐貳之任,從前出壃之臣,元無仍帶往來之例,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
己巳十一月初二日辰時,上御誠正閣。召對入侍時,檢校直閣李存秀,持詩傳第八卷,參贊官任厚常,持詩傳第八卷,侍讀官朴孝成,持詩傳第八卷,檢討官金熙華,持詩傳第八卷,假注書金裕憲,持詩傳第八卷,記事官朴綺壽,持詩傳第八卷,李光文,持詩傳第八卷,以次進伏訖。上開卷命讀,孝成讀自民亦勞止汔可少康,止王休賦也。上曰,下番讀之。熙華讀自民亦勞止汔可少息,止有德賦也。上曰,閣臣讀之。存秀讀自民亦勞止汔可少愒,止弘大賦也。上曰,參贊官讀之。厚常讀自民亦勞止汔可少安,止章十句,上曰,文義陳之。孝成曰,無縱詭隨,以謹無良二句,爲此章之要旨,蓋小人勿用,人君所戒,而詭隨之小人,尤有甚焉,詭隨者,心知其非,而懷詐以從,陰邪回互,揣旨迎合,如盧杞者,人君則以爲忠淸剛介,而實則此其所以爲奸也。當此民勞之時,戒之以勿用小人,固似迂遠,而苟究其本,則惠康小民之道,實不外於小人之勿用矣。此詩是周家衰亂之時,則不足爲可陳之文義,而古人云善惡皆吾師,伏願殿下,監戒於此等處,念民勞之義,則必曰,窮蔀白屋之民,安乎否乎,軫詭隨之戒,則必曰,陰邪迎合之類,退乎否乎,隨事省察,深留聖意焉。上曰,下番陳之。熙華曰,無棄爾勞,以爲王休二句,專以得人爲言,故下章,申之以以近有德,此雖衰亂之時,而苟使得賢共國,左右輔翼,則民勞可以紓矣,中國可以惠矣,非獨此時爲然,雖賢聖之君,必待得人而後治,故小註亦云王者之休,莫大於得人,唐虞三代,尙矣無論,而如唐明皇·宋仁宗之君,亦得姚·宋·韓·富之賢,克致小康之休,伏願於得人二字上,深留聖意焉。上曰,閣臣陳之。存秀曰,上番無縱詭隨之文義,誠好矣。此篇五章,皆以民亦勞止,冠之章首,此必其時或賦役繁重,或興作不止,目見困悴之狀而然也,欲捄此弊,則似當以寬徭息役等爲言,而必曰無縱詭隨者,不幾於迂遠乎?誠以夫寬徭息役,不過救一時之急,而至若詭隨之害,則內而固結上意,外而殘虐無極,使民生日就於困悴,而人主莫得知其奸故也,非但民勞之時爲然也,雖欲征伐隣國匡恢基業,必先去詭隨之小人,故諸葛武侯之言曰,親賢臣遠小人,此前漢所以興隆也,親小人遠賢臣,此後漢所以傾頹也。當其三分疲弊之時,豈無他事之可言,而惟此一語,爲出師表之綱領,朱夫子,至發後主不能用之嘆,則詭隨之害,果何如?而親賢遠小,豈非康保小民之根本乎?伏願殿下,於此等處,推移以看,將順者,勿喜而斥去之,剛直者,勿惡而進用之,以爲監戒之道焉。上曰,參贊官陳之。厚常曰,玉堂·閣臣所奏儘好,臣無容更陳矣。上曰,此詩五章,皆上言民勞,中言詭隨,果似迂遠,而實則無縱詭隨,爲此篇之肯綮第一義矣。此別無取則之文義,而亦足爲惡可爲戒之道,爲人君者,何以則克盡無縱以謹之方,以致柔遠能邇之美耶?孝成曰,以五章言之,則無縱詭隨,以謹無良二句,爲綱領,以二句言之,則縱字謹字,爲綱領,故舜典亦曰,而難壬人,人主苟不能明以燭之,剛以去之,則詭隨者,其將無所謹而縱恣矣。況詭隨之言,卽所謂遜志面從者,而使人君,易惑而難辨,惟明則察而知之,剛則斷而去之矣。存秀曰,聖人云知人則哲,知之蓋甚難,而亦不可謂以甚難而不察乎賢邪之別耳,詭隨之害,非但君臣,朋友亦然,切切偲偲,交相責難,所以捄詭隨之弊,而敵己以下,其弊猶小,君臣之間,其害甚大,或試借一事,先示諒直,以結信於上,則上以爲竭忠秉直之臣矣,或揣知所尙,先意承志,以逢迎於上,則上以爲同心同德之臣矣。大則擧國以聽,而國隨以誤,小則委任一事,而一事以僨,詭隨之弊,容有極哉?欲捄此弊,雖不能的指一事,而但於用舍之際,惟德是視,無取才勝,則庶或少愈矣。熙華曰,知之在明,去之在剛,而知之而姑息,不能去之,去之而濡忍,不能遠之,則此又私之一字害之也。上命掩卷,仍命玉堂·閣臣先退,存秀·孝成·熙華退出,上敎厚常曰,冬至陳賀退行時,親臨節目,出去卽爲磨鍊以入也。命退,承史以次退出。
上在昌德宮。停常參·經筵。
李永老啓曰,明日常參·經筵,取稟。傳曰,停。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于李永老曰,召對爲之。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,一員未差,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉,執義鄭魯榮,持平夫宗仁牌不進罷職傳旨,傳于任厚常曰,只推。
李永老,以吏曹言啓曰,頃因大臣筵奏,受由上京守令谷山府使尹鼎烈,以屢度催促終不下去之意,臣曹草記拿處矣。今已蒙放,故更爲催促,則又謂有情勢,無意還官,事體所在,誠極未安,所當重勘,而本曹請推之外,無他可施之罰,何以爲之?敢稟。傳曰,宜欲一伸,改差。
傳于趙興鎭曰,政官牌招開政。
趙興鎭,以吏批言啓曰,卽接通禮院牒報,則以爲今此景慕宮擧動時,左右通禮,不可不備,而右通禮金星甲在外,無以備員擧行云。右通禮金星甲改差,其代今日政,備擬以入之意,敢啓。傳曰,知道。
有政。吏批,判書金羲淳進,參判李肇源牌不進,參議曺允遂進,左副承旨趙興鎭進。以李集運爲持平,申在植爲正言,閔昌爀爲戶曹參判,李運恒爲右通禮,洪宅柱爲司藝,陳錫周爲厚陵令,金敦喜爲引儀,金履豐爲活人別提,朴宗臣爲谷山府使,濟用副奉事任魯,典牲副奉事趙鎭壽相換,承文博士單全熙龍。
兵批,判書朴宗慶病,參判韓致應病,參議洪秀晩入直進,參知尹行直病,右副承旨任厚常進。以李在周爲三田渡別將,知事秦泳·卞觀海·李敬培,同知吳千根·方禹疇·崔遂燁·趙宗協,僉知申綋·申絅·李惟鐸·鄭重周,護軍金明淳·金魯敬,副護軍尹鼎烈,副司直金鍾文,副司果朴蓍壽·王德九,以上竝單付。
任厚常,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
任厚常,以備邊司言啓曰,本司武郞廳李仁泳,奔走勤仕已滿十五朔,依例陞敍,或守令除授事,捧承傳施行,何如?傳曰,允。
任厚常,以訓鍊都監言啓曰,本局分授都城肅靖門西邊第八城廊近處體城十間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
己巳十一月初三日午時,上御誠正閣。召對入侍時,參贊官李永老,持詩傳第八卷,侍讀官朴孝成,持詩傳第八卷,檢詩官金熙華,持詩傳第八卷,檢校待敎朴綺壽,持詩傳第八卷,假注書金裕憲,持詩傳第八卷,記注官李仁迪,持詩傳第八卷,記事官李光文,持詩傳第八卷,以次進伏訖。上開卷命讀,孝成讀自上帝板板,止莫矣賦也。上曰,下番讀之。熙華讀自我雖異事,止芻蕘賦也。上曰,參贊官讀之。永老讀自天之方虐,止我師賦也。上曰,閣臣讀之。綺壽讀自天之牖民,止立辟賦也。上曰,注書讀之,賤臣讀自价人維藩,止斯畏賦也。上曰,上番讀之。仁迪讀自敬天之怒,止遊衍賦也。上曰,下番讀之。光文讀自板八章,止卷之十七。上曰,文義陳之。孝成曰,詢于芻蕘一句,卽千古警發處也,蓋人君萬幾至繁,不可獨運,必也廣開言路,公聽竝觀而詢之爲言,又非泛然下問底意也。以四牡章周爰咨詢及大禹謨弗詢之謀勿用觀之,則蓋有廣問博采之義,是以古者諫無官,上自朝廷,下至草野,皆得以有懷必陳,無事不諫,而下情上達,治道成矣,唐虞尙矣。齊桓聞斲輪之說,而言下悟治法之妙,漢高采戍卒之言,而卽日定遷都之計,眞有得於詢蕘之義也,降及後世,君道日益尊嚴,臣下日益畏怯,雖導之使言,亦不能有懷無隱,於是諫諍之職始設,而言路遂日窄矣。臣竊觀殿下,以大有爲之姿,勵精圖治,而若其開廣言路之術,不過求助於臺閣,顧問於筵臣,而近日臺閣之臣,鮮有剴切剛直之論,只以模稜含糊不觸忌諱爲妙計,以筵臣言之,如臣之學識鹵莽言辭拙訥者,苟然充位,尋常章句間文義,亦不能善爲敷陳,以摡聖心,尙何望於日聞昌言,有裨治道乎?臣伏見近日久任郞廳守令之辭陛者,頻爲引見,此亦詢蕘之一段也。伏望殿下,克推是心,無論大小臣僚,勤於引接,或咨訪治道,或詢及民間疾苦,或討論古今治亂,則其於開廣聰明之道,爲益弘多,深留聖念,區區之望也。上曰,下番陳之。熙華曰,此章之無然泄泄四字,政是着眼看處也。泄泄,怠緩之謂也。周室將衰,上而天反常道,下而民皆卒困,其所矯捄之道,自非君臣上下奮發振作,如救焚拯溺之不容少緩,則莫可收拾,其不可姑息而玩愒也,明矣。雖古之聖君賢臣,若不振作奮發,則無以致治,武王受丹書,三夜不寐,周公思兼三王,坐以待朝,皆振作奮發之意也。三代尙矣,如楚莊·齊威,斷鍾鼓之懸,棄田獵之具,奮發爲政,而國以大治,彼二君,不過戰國之君,而猶尙如此,況乎賢明之君,英烈之輔,奮發振刷,交相有爲,則爲國乎何有?唐之陸贄,以藩鎭姑息之患,陳奏剴切,此蓋出於奮發振刷之意也。若能聽而行之,何患乎强藩之跋扈,而唐之朝廷,豈終於委靡而不振也哉?今我殿下,以聖明之姿,臨御十載,治不徯志,百庶解弛,駸駸至於不可救藥之境,此無他,泄泄之害也。伏願自今以往,必於振作奮發上,深留聖意焉。上曰,參贊官陳之。永老曰,上下番所奏儘好,臣無容更陳矣。上曰,閣臣陳之。綺壽曰,此是同列相戒之辭,而實有諷刺之可觀者。大抵此章旨意,專爲無遠慮而發,故章首先以爲猶不遠爲言,而凡憲憲泄泄謔謔蹻蹻等語,所以形容無遠慮之人者,未有如此之深切者也。人有遠慮,則雖當治安之世,居安思危,繫于苞桑,而苟無遠慮,則雖危亂之形已著,安其危而利其菑,樂其所以亡,故抑之詩曰,遠猶辰告,論語曰,人無遠慮,必有近憂,無遠慮之害,有如是矣。至若末章所言昊天曰,明及爾出王,則尤爲深切而著明,蓋天非高遠,自地以上,皆天也。故曰,無曰,高高在上,日監在玆,人主苟能於一事爲一政令之間,念念對越,恒存敬畏,以盡遠慮之道,則自然民國乂安,終至於無事可慮之地矣。伏念殿下,於對越二字上,留念焉。上曰,此章是同列相戒之辭,而其責之深而戒之切,比之上章,尤爲勝矣。至若末章敬天之怒無敢戲豫八句,則俄者閣臣所奏對越二字,果好矣,何以則克盡對越之方,以爲敬天之道耶?孝成曰,人君對越,無他道,惟敬畏二字,爲第一義焉。蓋人君宗社付畀之重,億兆生靈之托,所係不輕,苟使不能敬畏,而一念或差,一事或忽,則上而負祖宗之遺投,下而負生民之顒望矣,念念及此,安得不自然敬畏而對越也哉?惟在人君方寸之間而已矣。上曰,此章先民有言詢于芻蕘二句,果甚好。大舜聖人,猶且取人爲善,則古昔聖王,非其人之取,而惟其言之取也。有如是矣,何以則雖愚而必擇,雖邇而必察,以盡取善詢蕘之義耶?孝成曰,芻蕘至賤者也,而猶且詢之,則其博詢可知。堯時,亦有進善之旌誹謗之木,苟使人君,無有一毫私意於方寸之間,而公聽竝觀,言可用則采之,否則置之,或過於狂直,亦且優容而不之罪,則自然嘉言日至矣。熙華曰,芻蕘之言,至爲淺近,而自聖人觀之,蓋有至理存焉。故曰,恭己正南面之治,必自詢于芻蕘始焉。上曰,此章言老夫灌灌小子蹻蹻,其時之人,何不念老成忠告之言,而聽之藐藐,至於此甚耶?孝成曰,其時人君,用舍乖當,在朝之人,皆淺見鄙謀之人,故其不知憂而宣驕也,如是矣。上曰,价人以下五者,皆君之所恃以安,而此註亦言有德則得是五者之助,不然則親戚叛之,藩垣屛翰皆壞,而可畏者至矣,此必當時目下危亂之狀如是耳。綺壽曰,大宗宗子,皆是親戚之謂,而傳曰,克明峻德,以親九族,又曰,志自滿,九族乃離,雖睦族之道,亦必以德爲本矣。上曰,我雖異事及爾同僚云者,是同職之謂耶?綺壽曰,同僚,蓋言同朝之義耳。孝成曰,同僚有相敬相規之義,故古人最重之矣。上命掩卷,仍命玉堂閣臣先退,孝成·熙華·綺壽退出。惠慶宮進服加減淸心蓮子飮,依前方,自今日一貼式限二貼煎入。出榻敎命退,承史以次退出。
上在昌德宮。停常參·經筵。
金宗善啓曰,明日景慕宮冬享大祭齋戒相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,薪島僉使鄭宅昌下直,長弓一張,長箭一部,片箭一部,筒兒一箇賜給。
傳于趙興鎭曰,左副承旨入侍。
金宗善啓曰,檢閱李光文,謂有身病,陳疏徑出,原疏纔已退却矣,依定式,禁推傳旨捧入之意,敢啓。傳曰,知道。
金宗善啓曰,卽者檢閱朴綺壽,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱李光文禁推傳旨,傳于金宗善曰,分揀。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮牌不進,持平夫宗仁陳疏,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮牌不進罷職傳旨,傳于任厚常曰,只推。
傳于金宗善曰,發遣吏郞,諸執事淸齋與否,摘奸以來。
金宗善啓曰,明日大駕,詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于任厚常曰,明日出宮內門路,以協陽門爲之。
任厚常啓曰,明日動駕,兩司侍臣,當爲進參,除在外外,未肅拜·呈告人員,竝待開門牌招,何如?傳曰,允。
任厚常,以兵曹言啓曰,明日動駕時,本曹郞廳侍衛及各差備,當爲備員,而正郞一員未差,令該曹口傳差出,何如?傳曰,允。
吏曹口傳政事,以李晉淵,爲兵曹正郞。
金宗善,以禮曹言啓曰,今十一月十八日冬至朝賀時,王大妃殿·惠慶宮·嘉順宮,親上致詞表裏儀註,及王大妃殿·中宮殿·惠慶宮·嘉順宮,百官進致詞表裏儀註,直爲書入各殿宮之意,敢啓。傳曰,知道。
任厚常,以御營廳言啓曰,本廳千摠白泓鎭,身病甚重,勢難察任,改差,何如?傳曰,允。
任厚常,以御營廳言啓曰,本廳別牙兵張興喆,待年軍崔巖回等,出往郊外見虎跡,追至楊州水落山近處,逢着中豹虎一頭,捉得來納,故謹此封進,而砲手等,依例木布施賞之意,敢啓。傳曰,知道。
刑曹判書朴崙壽疏曰,伏以臣之待罪司寇,已半年于玆矣,才不足以剸煩,明不足以察奸,夫豈有一分對揚之望,而時値天災屢警,聖心憂勞,深軫消弭之道,克擧審理之政,身居詞訟之地,不敢以不能而止,冒沒隨行,諒非獲已,而蓋其間一獄一訟,每自循省,無往非罪,居常愧懼,如隕淵谷,際見前後臺疏中,論及法司者,尤不勝瞿然悚恧之至。顧今俗習日渝,詐僞日滋,民不從令,而潛釀不絶,吏又緣奸,而管束不嚴,關節則肆行,賂門則未杜,許多弊端,儘如臺臣所論,此時此任,宜另揀公正廉明者居之,實爲當務之急者,然則臣之宜去,不待參倚,顧何敢厭然盤礴,不思自引,以重其瘝曠之罪乎?且臣向來呈告,職緣貞疾之難强,而見又風寒所祟,陡劇於鎭院之餘,左部不遂之症,依舊復作,肢體轉成癱瘓,神精如墜姻霧,從前救急之方,專賴針灸,及今不治,終恐難醫,而供劇治病,勢難兩行,情勢之外,實病如右,敢將疾痛之呼,仰于閔覆之天。伏乞聖慈,俯垂矜諒,亟賜遞改,俾幸公私,不勝大願。臣無任云云。答曰,省疏具悉。卿其勿辭行公。
持平夫宗仁疏曰,伏以臣以海外賤蹤,鹵莽滅裂,百無一肖,而惟我先大王,天地於臣,父母於臣,庇庥之德,喣濡之恩,靡不庸極,自初寢郞,以至外除,前後踐歷,皆出特旨,臣之頂踵毛髮,罔非先大王賜也。臣雖無狀,銘心鏤骨,涓埃欲效,糜粉是期,嗚呼,仙馭莫攀,隕結未遂,有淚盈襟,惟俟溘然而已,豈圖今日復蒙我殿下剪拂之澤,栢府新命,忽下於千萬無似之身哉?臣聞命隕越,不知所以自措,顧此所叨之職,卽古之御史,是何等淸選也?秩雖卑而其責與大臣等立於殿陛之下,曰可曰否,一國之是非係焉,立於朝廷之上,曰忠曰邪,一國之義理係焉,世道之汚隆,生民之休戚,無不係焉。是以苟非言議風采,可以警憚百僚,學識才望,可以振勵一世者,固不可居是官而稱是任,如臣鄙微,雖冗官庶品,猶莫堪承,而至於臺地一步,非特人所不期於臣者,臣之自期,亦未嘗夢寐所到也。殿下不察臣之可否,特降誤恩,置臣於耳目之列,任臣以風憲之責,名器之壞汚,臺風之隳損,伊自臣始,臣仰慙俯懼,無所自容,寧欲鑽地以入而不可得也。際玆署經有命,天牌屢降,怵分畏義,雖不得不冒沒出肅,而臣之惶恧,歷日彌切,以此情踪,決不可一刻晏然於臺次,況臣素有狗馬之疾,當寒添劇,蠢動無路,連事違傲,臣罪到此,益無所逃矣。伏乞天地父母,特察肝膈之懇,亟命遞斥臣職,以肅朝綱,以嚴官方焉。臣不敢以言官自處,而適當修省之日,不得泯默,尾陳蕘說。伏願殿下,少垂察焉。臣伏見月前傳敎下者,我殿下中夜聞雷,肅然祗懼,坐而待朝,特降十行絲綸,敬畏之旨,溢於辭表,而特使大小臣僚,皆得言聖德之未逮者。大哉,殿下之言,聽卑之天,庶幾感回,宋熒可徙於景公之三言,周禾將起於成王之一悟,曷不盛哉?嗚呼,天人相與之際,甚可畏也。曰肅曰乂,而時雨時晹,若曰急曰蒙,而恒寒恒風,若得其道則有衆休之徵,失其道則有衆咎之徵,得失在於身,休咎應於天,匹夫尙然,況人主乎?是故聖人,戒愼乎其所不覩,恐懼乎其所不聞,堯之憂水,未嘗忘於旣霽之後,湯之憫旱,未嘗懈於旣雨之後,淵氷之懼,如臨如履,苞桑之戒,其亡其危,一事一物之接,一言一動之發,常若對越上帝,故諸福之物,可致之祥,莫不畢至,而王道終矣。殿下之位,卽天位也,殿下之職,卽天工也,天不言,殿下代其言,而以行四時,天無爲,殿下代其爲,而以遂萬物,天之所畀於殿下者,當如何也?殿下之一言一貌,天必監之,一視一聽,天必知之,殿下一念之微,休咎至焉,一事之細,治亂分焉,可敬非天,可畏非天乎,伏惟殿下,體天之仁以爲德,體天之剛以爲威,體天之節以爲儉,體天之健以爲勤,體天之極以爲福,則可以贊天地之化育,何祥之不可致,何災之不可消乎?子思子曰,莫見乎隱,莫顯乎微,君子愼其獨也。又曰,誠者物之終始,不誠無物,君子誠之爲貴,我殿下戰兢之心,常若聽雷之夜,紀綱之頹弛,何以振之,風俗之浮華,何以淳之,民生之塗炭,何以解之,墨吏之貪饕,何以懲之?夙宵一念,儆戒無怠,無一息之停,無一毫之僞,處獨如顯,有終如始,則何憂乎純陰之愆候,何憂乎亢陽之痒稼乎?伏願殿下勉之,臣伏讀御製景春殿記,上下數千言,而字字句句,出於昭慈儉繼先孝也。我慈宮大德大仁,雖鏤金檢玉,不足以闡其美,而殿記作而後,帷帟之潛光,罔不闡揚於五大字,嘉言德行,益聞其朝野之所不聞者,猗歟。慈宮之德,卽周之太姒也,殿下之記,卽詩之二南也。太姒二后妃之尊,紋綉之飾不爲侈,嬪媵之奉不爲逸,而詩人稱其儉曰,薄汚薄澣,稱其勤曰,爲絺爲綌,已貴而能儉,已富而能勤,歷稽千古,惟太姒而已。我慈宮,受千乘之隆養,不以貴而崇奢,服飾器用之物,一從簡約,以是而敎殿下之儉,躋八耋之寶籌,不以老而或怠,蠶績紡線之屬,親自檢飭,以是而敎殿下之勤,至哉,慈宮之德,賢於太姒遠矣。曰仁曰孝,何莫非敎,而惟勤惟儉,是婦德之最難處,我殿下以慈儉爲儉,以慈勤爲勤,則慈德愈彰,聖孝愈著,豈不休且美哉?若曰夫堯以下百有餘言,實前聖所未發之旨也。贊堯之辭,出於經傳者多矣,蕩蕩乎巍巍乎,不能盡其聖德氣象,而我殿下以一儉字盡之,臣伏讀以來,欽仰聖學,卓越百王,高出千聖,堯之傳在殿下也。殿下行堯之德,服堯之儉,不歸於徒言,則亭午之治,可復見於今日,宗社之慶也,生民之福也。堯以天子之貴,四海之富,欲侈其所居,被紋繡飾珠玉,財非不贍,而茅宮土階,不過容膝而已,欲奢其所食,設四簋羅八珍,力非不足,而汙樽坏飮,不過適口而已。然而治天下五十年,敎化大行,不言而信,不怒而威,億兆咸戴,四夷畢至,御製若曰,萬邦諸侯,未聞由是而有不畏不懷之心者是也。故山河之固,甲兵之衆,不足以畏四隣,宮室之麗,車服之盛,不足以懷萬姓也。惟德可以懷人,惟儉可以畏人,上自堯·舜,下至唐宋,治亂之蹟,昭載方策,而莫不由於奢儉二字,如影響之相隨,御製若曰,奢而失儉而得,非虛語者是也。殿下臨御十載,勤勤懇懇於爲治之方,洞洞屬屬於保民之術,唐虞之太平,指日可期,而至今未可善治者,臣不敢知也。十歲之豊,百年之安,三代之所罕有,而天佑邦家,民不知兵,爲數百歲,斗米三錢,爲十餘年矣。公私蓄積,宜其豊富盈溢,紅腐之穀,不可勝食,貫朽之錢,不可勝計,而夫何挽近以來,國力耗竭,不虞之備,姑不暇論,恒用每患寡乏,民産蕩敗,荒年之饑,猶云常事,樂歲未免塡壑,抑何故也?經費今亦古也,賦役今亦古也,我殿下遵守舊章,先王宮庭之外,無一木之興役,先王爵賞之外,無一事之變易,財何從消,弊何從生也?此非適然之故,臣謂奢侈之所由致也。漢臣賈誼告于文帝曰,庶人屋壁,得爲帝服,倡優下賤,得爲后飾,且帝之身自皀綈,而富人墻屋被紋繡,天子之后,以緣其領,庶人孽妾,以緣其履,今之俗,不幸近之矣。我國素以勤儉禮讓,見重於天下,而近世日趨奢靡,土夫家不恥惡衣惡食者,不聞其人,而輿儓下賤之踰制犯分,有浮於漢俗,不蠶而遍身綺羅,不耕而滿盤膏腴,玳犀珠玉,無所不佩,狐貉貂鼠,無人不着,婚姻喪祭,貴賤無別,冠屨衣裳,上下相混,傷財殄物,罔有紀極,而鄕曲愚氓,競相效嚬,第宅之奢,服食之忲,反復勝於京華,是所謂城中好高髻,四方且半額,城中好廣袖,四方全匹帛也,盤中之飡,粒粒辛苦,而食之無節,機上之帛,絲絲哀嗟,而衣之無節,朝富夕貧,成一尾閭,物價之騰踊,勢所必至,習俗之渝薄,理之固然。然而國何以不貧,民何以不困,若使賈誼,復起於我東,必不太息而止也。今年之歉荒,雖云大無,而堤下之畓,峽中之田,猶有可食者,且是久安之餘,屢豊之承也,民憂國計,似不至狼狽,而公私之蓄,蕩然罄竭,上下遑遑,若不保朝夕,今若不幸有數三年之荐歉,其將止泊於何境也?魯僖公,遇旱而從臧文仲之言,亟修旱備,貶食省用,務穡勸分,而左氏稱之曰,饑而不害,貶食也省用也,皆禁其奢也。是故饑不爲害,爲千古美事,今不禁奢而欲其無害,其可得乎?伏願殿下,亟令有司之臣,一定經制,祛奢爲儉,回漓反淳,器用·宮室·服飾,皆有多寡隆殺之別,賤不踰貴,下不侵上,貴賤上下,各安其分,則敦素之風,可挽三代,而積儲之策,亦莫過此矣。齊桓公,患群臣衣服輿馬之忲,欲禁之。管仲曰,君嘗之臣食之,君好之臣衣之,今君之食也必桂漿,衣也必狐白,群臣所以奢忲也。於是桓公,衣純帛之衣,冠大白之冠,一年而齊俗儉,桓公,卽一霸業之主,而化俗之速,猶尙如此。我殿下以堯·舜上聖之姿,以身先之,自家始之,衣服之奢者,祛之而從乎儉,飮食之侈者,斥之而必以儉,以至宮掖之間,供奉之際,專尙純朴,痛祛奢靡,以之觀感衆庶,以之激勵群下,則易於風行而草偃,速於置郵而傳命,是在殿下也,豈他求哉?伏願不以人微而廢言焉。臣無任云云。省疏具悉。爾之所陳,以儉之一字爲綱領,極爲切當,深用嘉乃,爾其勿辭察職。
己巳十一月初四日未時,上御誠正閣。左副承旨入侍時,左副承旨趙興鎭,假注書金裕憲,記注官李仁迪·劉㵙以次進伏訖。上曰,下番病勢如何,而徑出耶?興鎭曰,症勢大段而徑出矣。上曰,今日承旨皆爲仕進乎?興鎭曰,都承旨式暇,左承旨則懸病,而似以其弟參新榜進士之故矣。上曰,向來左承旨之兄初仕者,則是有秀乎?興鎭曰,然矣。上曰,明日出宮時卯時,恰當何許時耶?興鎭曰,政是黎明開門時也。上曰,出宮門路,則以協陽門出去書出,可也。命退,承史以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。
展拜後,內閣·政院·玉堂·藥房口傳門安。答曰,知道。
王大妃殿·惠慶宮·嘉順宮,遣承旨問安。答曰,知道。
還內後,內閣·政院·玉堂·藥房口傳問安。答曰,知道。
藥房都提調金思穆,提調沈象奎,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
任厚常啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
任厚常啓曰,司僕寺內乘來言,捲簾·毛帳取稟。傳曰,捲三面,毛帳除之。
傳于任厚常曰,侍衛軍兵毛具。
任厚常啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以執義鄭魯榮,持平夫宗仁,獻納權烒,正言朴升鉉·申在植牌不進罷職傳旨,傳于李存秀曰,只推。
任厚常啓曰,卽者義禁府都事來言,今日還宮時衛外鳴錚罪人柳召史,移送秋曹云矣,敢啓。傳曰,知道。
以統長金道亮手本,武藝別監金光鍊·姜繼武,莫重侍衛,不能嚴密,以至逸馬突入,而趁不攔拒之狀,萬萬驚駭,爲先除下,令攸司科治事,傳于任厚常曰,除下安徐,令攸司科治。
金宗善啓曰,卽者修撰金熙華,以其親病,陳疏徑出,原疏以景慕宮冬享大祭齋戒,纔已退却矣。所當直捧禁推傳旨,而此與無端徑出有異,推考驚責,何如?傳曰,允。
金宗善,以弘文館言啓曰,本館下番闕直,事甚未安,修撰任俊常,副修撰金啓河,竝卽牌招,以爲推移入直之地,何如?傳曰,允。
以修撰任俊常,副修撰金啓河牌不進罷職傳旨,傳于金宗善曰,只推。
任厚常,以都摠府言啓曰,本府都事韓應浩所告內,通化門下鑰後省記外,玉堂使令李龍彩,晩後到門,不得出去,聞甚驚駭,爲先捉囚本府,待明朝,移法司重治,何如?傳曰,允。
任厚常啓曰,卽見摠府草記,則通化門下鑰之後,玉堂使令李龍彩,晩後到門,被捉於摠府郞廳門考回還之時,門限法意,何等嚴重,而省記外下隷之無難犯科,萬萬驚駭,出付攸司,各別嚴治,雖以兵曹摠府言之,門限前不得出送,亦甚可駭,入直堂上,竝從重推考,兵曹摠府郞廳,所當重勘,而本院請推之外,無他可施之罰,何以爲之?敢稟。傳曰,允。拿處。
任厚常,以兵曹言啓曰,通化門下鑰後省記外,玉堂使令李龍彩,晩後到門,不得出去,聞甚驚駭,爲先捉囚都摠府,待明朝,移法司重治,何如?傳曰,允。
金宗善,以禮曹言啓曰,卽接禧陵·孝陵·昭顯墓官員所報,則自去月旬間,數三客虎,自成一群,橫行於火巢內,白晝當途,侵犯行人,陵官之奉審,守僕之上直,不得任意云矣。莫重之地,虎患若是狼藉,極爲驚心,卽令該軍門,發送校卒,期於獵捉,何如?傳曰,允。
公忠監司金蓍根疏曰,伏以天錫聖嗣,寶籙無彊,臣民慶忭,大小同情,仍伏念臣,猥以無似,濫叨藩寄,責重委畀,懼切負乘,而臣於日前,以災結加請事,再煩陳聞,自廟堂覆奏,至有四千結加劃蒙允者,在臣分義道理,且惶且感。但當依數分俵,顧何敢更以此事,煩瀆朝廷,而歷日思量,終不泯默者,寔出於萬不獲已。蓋當初列邑所報災結,合爲四萬六千七百五十餘結,而自臣營,參以行部所見,較諸災形淺深,四千餘結,爬櫛直減,以四萬二千七百五十餘結,修啓仰請,而除事目災五千五百結,則加請爲三萬七千二百五十餘結,自廟堂所劃,爲二萬七千二百九十三結零,而以此萬無分排之道,故再次狀請,得蒙四千結加劃,則未準之數,今爲五千九百五十餘結矣。欲以此數,塗抹分俵,反覆思量者,將近七八日,而細察民情與災數,則實難着手彌縫,旣俵旋止者亦屢矣。臣雖愚昧,豈不念國計之重,徒事爲民之政,不避猥越之誅,敢爲此知加而不知減也哉?竊惟我聖上憂災恤瘼之德,曠絶今古,初旣憫旱,而特蠲代播之稅,末乃軫荒,而亦止常膳之供,其他還穀軍布之或代或停,靡不用極,蔑以復加,而其勢也急,故其情也切,其施也厚,故其望也深,譬如慈母之養穉子,乳哺愈勤,啼呼不止,將何以救其急而副其望乎?臣之前所直減者,蓋有意見,非欲厲民,而得聞此報,猶且嗷嗷怨咨,以爲道臣,不體聖意,不待朝令,擅自減削,抑何故也云,是則歸罪於臣,固不足恤,若於再請之中,又減五千餘結,則其所缺望,尤當如何,與其靳五千餘結之費,不以慰一路數十萬飢民之心,曷若寧濫無縮,使愚夫愚婦,咸知聖朝終始懷保之恩也?玆敢冒死申籲,未準請五千九百五十八結,特命劃下,則臣謹當酌量均俵,以對揚如傷若保之惠澤。臣無任云云。答曰,省疏具悉。旣施於湖南,豈有異同?所請災五千九百五十八結,許施。
己巳十一月初五日卯時,上詣景慕宮。擧動入侍時,行都承旨閔耆顯,行左承旨李存秀,行右承旨金宗善,左副承旨趙興鎭,右副承旨任厚常,同副承旨李永老,記事官李紀淵,假注書金裕憲,記注官洪聖臣,記事官朴綺壽,檢校直閣李魯益,以次詣閤侍立訖。鼓三嚴,通禮跪啓外辦。上具翼善冠·衮龍袍,乘輿出宣化門。藥房都提調金思穆,提調沈象奎,副提調金宗善進前曰,早朝勞動,聖體,若何?上曰,一樣矣。思穆曰,今日惠慶宮進服湯劑,提調一員,當留監煎,而何提調當留乎?上曰,都提調監煎,可也。上出協陽門·肅章門,降輿乘輦,出進善門·敦化門,通禮跪啓請駕少駐,侍臣乘馬復進發,至洞口中路,命書傳敎曰,駕後咫尺之地,不能制馬,以致突入,當該騎馬中官,爲先永黜內侍府,令該府,拿問嚴勘,司僕下隷,今攸司嚴勘,不善責立之內乘,亦爲記過。至宗廟前路,降輦步過,復乘輦至宮大門外,降輦乘輿,入齋室。少頃通禮跪啓外辦。上具冕服以出。通禮前導,詣廟庭版位,行再拜禮,由東階詣廟內奉審,仍詣省器位,視滌濯,執事者擧羃告潔,省器訖。上曰,望廟樓行禮時,百官行禮置之。出榻敎仍詣望廟樓,行展拜禮訖,還入齋室。少頃通禮跪啓外辦。上改具遠遊冠·絳紗袍以出。通禮前導,詣省牲位,掌牲官,率其屬牽牲東行過小進,北向跪擧手曰,腯。大祝韓兢履,巡牲一帀,擧手告充,省牲訖,仍行隷儀如禮訖。上曰,省牲省器罷後,問安勿爲之。出榻敎上還入齋室,承史權退,詣閤侍立。少頃鼓三嚴,通禮跪啓外辦,上出次乘輿,出宮大門外,降輿乘輦,至宗廟前路,降輦步過,復乘輦進發,入敦化門·進善門,降輦乘輿,由協陽門·宣化門還內,惠慶宮進服加減淸心蓮子飮,依前方,自今日一貼式限二貼煎入。出榻敎諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
閔耆顯啓曰,左副承旨趙興鎭,今日不爲仕進,卽爲牌招,何如?傳曰,允。
傳于金宗善曰,右承旨入侍。
以左副承旨趙興鎭牌不進罷職傳旨,傳于閔耆顯曰,只推。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進罷職傳旨,傳于任厚常曰,只推。
金宗善啓曰,平安南道京試官鄭元容,初三日入來,而榜目則今始到院,撥路申飭,前後何如而如是稽滯,萬萬駭然。當該京試官,從重推考,常時不能檢飭之該道道臣,亦爲推考,何如?傳曰,允。
任厚常,以訓鍊都監言啓曰,禧陵·孝陵·昭顯墓局內有虎患,令該軍門,刻期捕捉事,自禮曹草記,允下矣。本局善放砲手四十名,將校率領,卽爲發送之意,敢啓。傳曰,知道。
任厚常,以刑曹言啓曰,傳曰,駕後咫尺之地,不能制馬,以致突入,當該騎馬中官,爲先永黜內侍府,令該府拿問嚴勘,司僕下隷,令攸司嚴勘,不善責立之內乘,亦爲記過事,命下矣。謹按律文,則大明律衝突儀仗條,有曰,凡車駕行處非奉宣喚,無故輒入儀仗內者,杖一百,同律行宮營門條,有曰,內營牙帳門與宮殿門同擅入者,杖六十徒一年,名例云。二罪俱發,以重者論,大明律制書有違條,有曰,凡奉制書,有所施行而違者,杖一百,當該巨達權昌孫,依此律從重論照勘,決杖六十後徒一年,定配於江原道平海郡,卽爲押送,不善責立之養馬安興孫,決杖一百後放送,何如?傳曰,允。
任厚常,以刑曹言啓曰,承政院啓辭內,卽見摠府草記,則通化門下鑰之後,玉堂使令李龍彩,晩後到門,被捉於摠府郞廳門考回還之時,門限法意,何等嚴重,而省記外下隷之無難犯科,萬萬驚駭,出付攸司,各別嚴治,雖以兵曹摠府言之,門限前不得出送,亦甚可駭,入直堂上,竝從重推考,兵曹摠府郞廳,所當重勘,而本院請推之外,無他可施之罰,何以爲之?敢稟。傳曰,允。拿處事,命下矣。謹按律文,則大明律輒出入宮殿門條,有曰,凡應出宮殿,而輒留不出,杖一百,李龍彩,依此律照勘,決杖一百後放送之意,敢啓。傳曰,知道。
己巳十一月初六日未時,上御誠正閣。右承旨入侍時,行右承旨金宗善,假注書金裕憲,記注官金初燮,記事官朴綺壽以次進伏訖。上曰,守令中或有未下去者乎?宗善曰,幾盡下去,而惟谷山未下去矣。上曰,谷山何時下去,而其邑何如云耶?宗善曰,初十日間當下去云,而峽邑閒僻,水土頗好矣。仍奏曰,在前製瓊玉膏時,往北漢製來,而所需糧米,例自惠廳劃下矣。向聞提調言,則今番製膏時所入糧米,亦自惠廳磨鍊以下之意,入侍時筵稟爲言,故敢此仰達矣。上曰,依此爲之,可也。宗善曰,庚戌年增廣有雜科初試入格人,使各其提調,於覆試前率入或殿座或便殿,連三日捧講課藝,擇其優等,直呼新來出送之例,今番慶科,亦用庚戌年例,故敢此仰達矣。上曰,然則其外之次人,別無賞格,而自當赴後日覆試耶?宗善曰,然矣。上曰,此是特例矣。宗善曰,以其慶科故也。上曰,然則以二十日·二十二·三日,擧行於便殿,如漢學殿講之樣,而臨時更看日子以稟,可也。命退,承史以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李永老啓曰,來十一日,朝參日次矣,敢稟。傳曰,停。
李永老啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李永老啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,來十一日,輪對日次矣,敢稟。傳曰,當次人受點,後日次待令。
金宗善啓曰,左副承旨趙興鎭,今日不爲仕進,卽爲牌招,何如?傳曰,允。
傳于李永老曰,同副承旨入侍。
趙興鎭啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進罷職傳旨,傳于趙興鎭曰,只推。
以慶尙左水使元永冑狀啓淸河縣人物渰死事,傳于李永老曰,聞甚矜惻,元恤典外,別加顧恤,如有生前身還布,竝蕩減事,廟堂區劃,分付。
李永老,以兵曹言啓曰,景福宮衛將朴昌垕,身病猝重,勢難供職,呈狀乞遞,文臣兼宣傳官尹致後,呈辭在外,過限未上來,竝改差,何如?傳曰,允。
李永老,以備邊司言啓曰,頃因京畿分等狀啓中,有新還餉代捧,以小米·唐米分捧之請,而災年雖或代穀,唐米本是易傷,故只令小米代捧之意,回啓行會矣。追聞小米,卽是山邑所産,而非野沿土宜之穀,今若只以小米名色,梗定責納,則還民難辦之患,殆與大米正租無異,此時民情,不可不隨事曲恤,依道啓所請,以唐米·小米,從便分捧之意,分付,何如?傳曰,允。
己巳十一月初七日未時,上御誠正閣。同副承旨入侍時,同副承旨李永老,假注書金裕憲,記注官劉㵙·金初燮,以次進伏訖。上曰,上番何爲出去耶?永老曰,聞今日爲式暇日矣。上曰,以雜科事,右承旨昨有所奏,而先朝庚戌年,則特以廣慶之意,出於一時特例也,今番則不必援以爲例,置之,可也。惠慶宮進服加減歸脾湯,自今日一貼式煎入。出榻敎命退,承史以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李永老啓曰,明日常參·經筵,取稟。傳曰,停。
李存秀啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李存秀曰,承旨入侍。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進罷職傳旨,傳于李存秀曰,只推。
李永老啓曰,明日生進放榜,兩司侍臣,當爲進參,除在外外,未肅拜·呈告人員,竝待開門牌招,何如?傳曰,允。
以咸鏡監司曺允大狀啓,薦新生瓜魚,限內不得封進,惶恐待罪事,傳于李永老曰,勿待罪事,回諭。
以全羅監司李冕膺狀啓,南平等邑民家失火事,傳于李永老曰,冬寒轉劇,又値災歲,兩縣民戶之失火被災,亦甚不少,言念民情,尤極矜惻,令道臣分付該邑,原恤典外,別加顧恤,今番被災人民所納身布還布,分數停減,會外穀各一石,別爲助給,使失所棲遑之民,卽速結構奠接之地事,回諭,亦令廟堂申飭。
李永老,以禮曹言啓曰,咸鏡道觀察使封進今十一月令宗廟薦新生靑魚,今方來到,今初九日薦進,而景慕宮薦新,則例以慶尙道所封生靑魚薦進矣。本道封進,未及上來,莫重薦獻,不可後時,以咸鏡道所封,宗廟薦新加封,同日一體薦進,何如?傳曰,允。
李永老,以備邊司言啓曰,卽見慶尙監司鄭晩錫狀啓,則以爲本道災結,廟堂覆奏竝事目,止準三萬四千七百九十七結五十八負五束,而旣就其十分全棄處,抄之又抄,屢加剗削,今若有把束之減,實難免白徵之冤,不足災四千二百九十九結,時許準劃事,請令廟堂稟旨分付矣。四千餘結之當初減劃,非謂道啓之稍濫,實爲災政之致愼,而若非民情之切悶,則豈有此再請加劃乎?況兩湖準許,俱出特恩,獨於嶺南一路,不可異同,依所請,不足災四千二百九十九結,竝爲許施,何如?傳曰,允。
禁府啓目,都摠經歷趙濟弘,都事韓應浩,兵曹佐郞李景熙等原情云云。傳旨內辭緣,泛稱遲晩,所當請刑是白乎矣,都摠經歷·都事,勿爲請刑,載在大典通編,竝只議處爲白乎旀,李景熙段,刑推得情,何如?判付啓,依允爲旀,除刑推議處爲良如敎。又啓目,中官金鉉昌原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。
己巳十一月初八日午時,上御誠正閣。承旨入侍時,右副承旨任厚常,記事官李紀淵,記注官洪聖臣,劉㵙以次進伏訖。上曰,再明日生進謝恩時,梨園鼓吹及兼內吹,優數待令之意,分付,可也。又敎曰,親受謝恩,雖曰殿座,旣是便殿,則自上亦當便服,侍臣服色,不必用團領,此則已有先朝定式,而竝以鼓吹加數待令之意,書揭院壁,俾作隨時擧行之例,可也。因命書傳敎曰,再明日生進謝恩,當親受,處所便殿爲之。又敎曰,光城府院君子孫中,今番進士者誰也?厚常曰,府院君奉祀孫金永翼,爲進士矣。上曰,再明日入侍時提稟,可也。命退,承史以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以執義鄭魯榮,持平夫宗仁,獻納權烒,正言朴升鉉·申在植牌不進罷職傳旨,傳于任厚常曰,只推。
傳于閔耆顯曰,左副承旨入侍。
任厚常,以訓鍊都監言啓曰,頃因禮曹捉虎草記,發遣善放砲手,使之跟捕矣,禧陵局內小豹虎一頭捉得,謹此封進,而捉虎將卒,爲先依例施賞,仍爲行獵之意,敢啓。傳曰,知道。
禁府啓目粘連,向前趙濟弘·韓應浩·李景熙等,亦門限法意,何等嚴重,而致有門鑰後下隷被捉之擧,常時不能察飭之罪,在所難免,竝只以此熙律,何如?判付啓,依允。又啓目,向前金鉉昌,亦駕後咫尺,不能制馬,以致奔逸,事極驚駭,以此照律,何如?判付啓,依允。
己巳十一月初九日午時,上御誠正閣。左副承旨入侍時,左副承旨趙興鎭,假注書金裕憲,記注官洪聖臣·金初燮以次進伏訖。上曰,今日唱榜,皆已罷乎?興鎭曰,已罷矣。上曰,生進無遺皆入乎?興鎭曰,皆爲入來,而獨金正喜一人,以出榜前,隨去其父副使之行,故泮主人,來受白牌而去矣。上曰,然則回還後,追爲遊街乎?興鎭曰,過時則別無更爲遊街之擧矣。仍奏曰,翰林上下番俱空之有日,極爲未安,當爲牌招乎?上曰,上番則何爲不入,而下番之無特敎,而以身病徑出,至迂多日者,亦有前例乎?興鎭曰,上番則以館規徑出後,卽爲承牌入直矣。又以式暇出去,今則過限,而似以其父谷山之明日發行故也。下番則病狀果甚重,故不能入來,而至若無特敎而徑出,至于多日,則本館之有例與否,未及知之矣。上曰,上番則姑待,再明日牌招,可也。命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,今其嗣孫,登司馬科,與他家自別,光城府院君祠宇,遣禮官致祭。
兵曹口傳政事,五衛將二單,李景行·李鍾烈。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進罷職傳旨,傳于任厚常曰,只推。
有政。吏批,判書金羲淳進,參判李肇源牌不進,參議曺允遂牌不進,行都承旨閔耆顯進。以朴宗慶爲知義禁,金魯文爲直講,李鍾運爲典籍,金秉喆爲結城縣監,兼持平趙民和,全羅左道京試官減下,故大司諫李昌任復官爵事,承傳。
兵批,判書朴宗慶進,參判韓致應病,參議洪秀晩入直,參知尹行直病,右副承旨任厚常進。以尹致性爲副摠管,李儒燁爲宣傳官,崔翼明爲景福將,李垿爲文兼,李憲植爲武兼,金大完爲守門將,副司果單尹義儉。
以吏曹參議曺允遂牌不進罷職傳旨,傳于閔耆顯曰,只推。
注書李紀淵病,代以李在嵩爲假注書。
以公忠水使李石求啓本,魯城縣人物渰死事,傳于李永老曰,聞其矜惻,元恤典外,別加顧恤,渰死人,如有生前身還布,竝蕩減事,廟堂區劃,分付。
禁府照目粘連,都摠府經歷趙濟弘,都事韓應浩,兵曹佐郞李景熙等矣,本府議啓內,門限法意,何等嚴重,而致有門鑰後下隷被捉之擧,常時不能察飭之罪,在所難免,竝只以此照律罪,各笞四十收贖附過還職,私罪奉敎依允爲旀,趙濟弘段,功議各減一等爲旀,韓應浩段,功減一等爲良如敎。又照目粘連,中官金鉉昌矣,本府議啓內,駕後咫尺,不能制馬,以致奔逸,事極驚駭,以此照律,罪杖八十攸贖,奪告身三等,私罪,奉敎依允爲旀,功減一等爲良如敎。
金宗善,以內醫院都提調意啓曰,鍼醫白東圭有頉代,加差鍼醫張得信,陞實之意,敢啓。傳曰,知道。
恭陵令韓喆濟疏曰,伏以臣直守仙寢,靜居無寐,宿昔之夜,忽聞轟轟之聲,震疊于天,又見燁燁之光,燭耀于地,臣攝衣而坐作,而私語于心曰,是何純陰之月,有此不寧之災,災不虛生,必有所召,未知聖明之世,仁天警告,若是丁寧,漢儒傅會之說,雖未敢質言,漆室憂愛之忱,自不能少弛,邇來出直,及接邸報,則十行絲綸,諄諄懇懇,先之以責躬,導之以恢聰,此成湯所以遇災自責也。虞舜所以捨己從人也,猗歟盛哉。臣謹按震之大象曰,洊雷震,君子以,恐懼修省,其小象曰,震來虩虩,恐致福也,今殿下遇災求言,卽古聖王恐懼來福轉移致祥之一大機會,臣雖官微人輕,不足與議於謨獻之末,而今當可言之時,含默自阻,則是負殿下詢及芻蕘之聖意也,不避越爼之嫌,敢竭叫閤之論,惟殿下少垂察焉。夫救荒之策,卽目下第一急先務也。廈氈之上深軫,宵旰之貽勞,廟堂之中,每憂雨暘之愆候,自夏至秋,凡係救荒之政,代播也,減稅也,還穀之代捧也,軍布之停退也,講磨措劃,先期布令,其於便民之政,省弊之道,可謂靡不用極,而荒歲民政,庶可息肩而紓力矣。然而右項諸條,卽是災年援例行會之事,不過爲秋冬救急之方而已。未知明春接濟之策,果有所早究而預講者耶。易曰,裒多益寡,書曰,有備無患,蓋聖王之政,莫先於裒多而益寡,亦莫急於有備而無患,其所以先事遠慮之圖,要不出於豫之一字,豫之時義大矣哉,其可忽諸?臣竊惟王畿者,四方之本也,京邑者,又王畿之本也。王畿如臂,京邑如身,人君居重馭輕之權,實在於京邑,是以前代之制,轉天下租稅,委之京師,觀於漢之轉漕,唐之均輸之法,其重本充奉之意,槪可知已。惟我國家京邑之制,依山臨流,地狹土瘠,雖商邑之翼翼,異周京之膴膴,士無食采之田,民無負郭之畝,計日所食,終歲待哺,專恃於三南之轉輸,且賴於五江之儲蓄,其在樂歲,九月之場圃纔了,兩湖之舳艫相望,倉餘庫羨,露積充溢,車輸馬載,米塵帀沓,上而有經費之資,下而有富庶之樂,民不操來,人皆鼓腹,能使瘠土之民,飫粱而飯稻,自古已然,而我聖上臨御以後,于玆九年,斗米三錢之謠,家家而頌之,人人而傳之矣。夫何天災流行,歲功告歉,畿甸幾判大無,三南偏被尤甚,沿江之蓄積絶無,陸路之委輸甚罕,家乏䃫石,市踴粟米,目今都下之民,莫不遑遑而嗷嗷,殆若蹈尺竿而困涸轍,豈料根本之地,有此切急之憂哉?念彼山野之民,自奧而及析,採於山蔬可茹,耕於野麥可糧,顧此都民,今當秋冬之交,尙患救死而不贍,及夫春夏之時,何望料生而爲命,其將顚連溝壑,此丁寧必至之勢也。或者曰,仕宦之家,以祿俸爲賴,編戶之民,以發賣救急,此則有大不然者。第念京城戶數,殆近十萬,而仕宦祿俸之家,不過百之一二,編戶發賣之民,亦不過十之一二,則其餘無祿之人,食貧之士,且況失業之徒,無告之類,有死而已,將何救哉?設欲人人而頒祿,家家而發賣,以今秋告歉之酷,卜明春轉漕之數,則比常年,必也半減之半減,一年例下,猶且分排之不足,何可擬議於博施,而且近年以來,國儲蕩然,旣無三年耕九年蓄之饒,則雖或略略抄戶發賣,以救其急,徒貽經用之費,未見普濟之澤,名存實無,殆近於一杯水,救一輿薪之火矣,焉有仁人在上,而立視其死歟?傳曰,生財有道,卽仁者以財發身之道也,而朱子釋之以洪範八政之先食,與夫子告子貢足食之訓,載之於大學或問,而仁者不私其財,故財散民聚,而府庫財可長保矣。臣請以生財之道,爲今足食之說可乎?臣生長關北,往來嶺東,習知其俗,關東一路,還上無論皮正穀,皆有詳定捧價之規,不以豊歉而有所增減,每當捧還出秩也,假令當納十石之民,只納七石,其餘三石,以錢代納,雖有積穀,不得納本,吏緣爲奸,加數捧錢,實爲痼瘼,而不得變通者,蓋以營邑經用,都出於此故也。流來積弊,猝難議改,而今當大無,關東稍登,移民移粟,猶可爲也,救災恤隣,不可緩也。以臣愚慮,今年關東一路還穀,趁今行會勿許捧錢,竝今納本,令道伯措劃勘簿,則峽郡之穀,可移於沿流之邑,待明春定差員,量宜運下,且兩西年事,亦多豊登處,而關西小米,例有作錢上納之規,曾在先朝癸卯,運來屢萬斛,以救畿荒,況今都民之飢,殆有甚於伊時畿民之困,未知廟堂措劃,亦如癸卯已例,而兩西穀物,亦使之量宜運致於京江,則東西湊合幾萬包之穀,不難辦備於來春,待其運致,令廟堂申飭京兆,另擇各洞坊尊位有勢位有風力者,抄出本坊貧窮之民,勿拘常例,依發賣量分收價,則穀賤價歇,而此外公私穀物待春委輸者,次第咸聚,賴以爲生,則非特都下無依之民,自可仰哺,其所滲漉沾漑之效,必將波及於近畿,此豈非一擧而兩得哉?至若該道,詳定本錢區劃然後,可以資用於年例經費,顧無出處抑有一方,戶惠廳各軍門封不動錢條,臣雖不敢的知,而似不下百萬,蓋封不動之意,以爲水旱不虞之備故也。就其中量其運致之穀數,貸取下送,則營邑所用,自可抵當,而都下百萬生靈,賴此得活,則雖捐百萬財,猶可爲也。且況在東民,可紓切急,在西民,初無損益,其於都民,必蒙拯塗炭救水火之澤,而貸用本錢,亦可完聚於數朔之後,少無那移料販之嫌,亦豈非救濟便宜之方乎?且臣智慮淺短,籌劃尠少,一得之見,何敢議到於廣惠普救之地,而抑有嶺南補賑之策,臣請言之,二去己酉,北道有滔天之水,懷山襄陵,田野墊沒,方熟未獲之穀,無一穗見存,一路生靈之命,迫在朝夕,其時故重臣朴文秀,爲嶺南觀察使,見咸興萬歲橋橋梁木浮海漂去者,爲慮北民之盡劉,未及啓聞,營下所在米屢萬石,卽日船載以運,未數旬而達于北道,則北民之浮黃顚連者,得此米而全活幾殊之命,其後道伯·守令,以遇災酬惠之意,設倉於各邑沿海邊,名之曰交濟,擇其精實穀以儲,而逐年斂散,二年所捧則每爲留庫,一年所捧則分給民間,以備嶺南不時之需,今其八十餘年,當此嶺南大無之時,若不往哺,則當初設施之意,果安在乎?卽爲行關本道各邑,所在交濟穀二年留庫條,沒數劃出,趁今船載以送,則亦可爲接濟之一助,而臣是北人,備知此事,故敢此仰陳矣。至若湖西·湖南,則兩西之轉漕絶遠,北關之交濟難施,臣未知方伯·守宰,用何救濟之策,而竊伏念,昔朱子以救荒之策,貽書宰相,備論緩急之勢,而一曰,給降緡錢,廣糴米斛,二曰,速行賞典,激勵富室。朱子大賢也,錢穀甲兵,嘗以爲吾儒之事,時當歉歲,任之以販糴之務,勸之以信賞之方,可謂識時務之要道也。顧今帑藏枵然,降錢糴米,有難輕議,而臣之向所陳東穀運來之事,迨近廣糴之規,而至若激勵富室之道,不無可據之事,每當歉歲,降給帖加,以補賑資,卽是已行之例也,而勒授小民之稍饒者,收其賑資,至於大民,則初不議擬者,實非激勸之道也。臣意則帖加例降之外,環顧八域,勿論大小民人,田連阡陌世有倉積者,不爲不多,而其中必有好行其德者,亦或有輕財施義者,如此之人,使之觀分,償以帖加,則必也看作羞恥,不肯願納,亦非所以激勵之道也。儻令方伯,採探道內居富好施之人,諭以朝家若保如傷之德,勸以古人捐財活人之事,則必多向風慕義出力補賑之擧,待畢賑,察其賢否,錄其實數,一一狀聞,令該曹考其地處,授之當窠,至於士族,另加區別,俾許錄用,則恐或不玷於愼惜名器之治,亦將有補於激勵富室之方,而朱子設施眷眷之意,庶可行之於今日矣。仍伏念聖王制治之本,專在於用人,而用人之道,所貴乎立賢無方,惟才是用,我國則不然,只論地閥,不問才能,大有乖於簡賢授能之規,如此而安得巖穴操行之士,草野抱才之彦乎?夫今日初仕之人,卽他日字牧之任也。平時授分憂之責,荒歲辦接濟之策,其爲任不輕而重,可不愼歟?臨政擇擬之音,不啻諄複,而傳敎每下於當日,故雖欲對揚,猝難搜覓,提諭之命,便歸例飭,注擬之際,未見實效,可勝歎哉?見今政月不遠,預飭兩銓,守令·初仕,期於擇差,則必得需用之良才,豈不有助於憂勤之治哉?區區愚慮,妄論至此,死罪死罪,臣待罪本職,嘗於灑掃之暇,慨然修擧之責,竊伏惟我章順聖母,恭惠聖母,誕降華閥,序天倫於同氣,密邇仙寢,占地理於連岡,遺徽齊光古事非偶,而諸陵寢園,皆有表石,獨此兩陵,尙闕顯刻,實爲列朝未遑之典矣。粵自英廟朝曁先朝,屢有提敎,而因仍未就,故臣於春初,敢效疏請,且因曹啓,待秋擧行事蒙允,而列聖誌狀,文已撰載,度支經紀,石亦備置,工役庶不貽勞,豎立且將有期,月前戶判,以歉歲民力爲言,而退待年豊之意,登筵仰奏,其所筵奏,似爲得當,而此役之尙稽于今者,自前有此因循徐議之故也。第念役處浩大,民力多入,設置都監,動費時月,則姑難議到,而年前溫陵竪碑之役,旣不煩民,務從省略,速卽告完,此政援以爲例,而坡州一邑,旣非災邑,陵所諸役,例用陵軍,則端合省費之方,且無役民之勞,而設或歉歲之勞費,雖不可不念,曠典之修擧,亦不容少緩,臣意則依春間下敎,自儀曹,考例擧行,付之畿營,區劃地方官,從略量入,待開春建立,則三朝之成命,有所施行,百年之曠典,可以表章,而臣所以有懷而必陳者,不以人微而見棄,則與有榮矣,豈不幸哉?臣粗效出位之論,要贊救荒之政,而至於豎碑之請,係是職事,旣陳復瀆,自不知止,尤切悚蹙,今此請條。伏乞下詢廟堂,採而行之,則庶或有補於我聖上遇災修省追先崇報之德,惟殿下念哉。臣無任云云。省疏具悉。所陳,令廟堂可以採施者採施。
己巳十一月初十日辰時,上御便殿。生進謝恩親受入侍時,行都承旨閔耆顯,行左承旨李存秀,行右承旨金宗善,左副承旨趙興鎭,右副承旨任厚常,同副承旨李永老,記事官李紀淵,假注書金裕憲,記注官洪聖臣,記事官李光文,檢校直提學朴宗慶,檢校直閣沈象奎·洪奭周·李魯益,檢校待敎朴宗薰以次進伏訖。上曰,生進盡爲入來耶?宗善曰,幾盡入來矣。上曰,後陪人皆令隨入,而承史閣臣中,如有應爲後陪之人,則亦爲下殿同參,可也。存秀·奭周·魯益·宗薰·紀淵,各以應爲後陪人,承命下去。上命生東進西整齊行禮,贊儀唱四拜,生進及後陪人,行四拜禮訖。存秀等還入進伏。上曰,今番生進中,當爲賜樂者若干人,而其中進士宋啓朱·成近默,係是先正子孫,皆賜內吹,生員中光城府院君奉祀孫金永翼,判府事子韓景履,吏曹參判子李麟秀,進士中領敦寧子金元根,前開留子洪耆周,左承旨弟李奎秀,各賜樂院樂,而賜樂生進,先爲入侍,可也。啓朱等八人,行四拜禮後,進前各奏姓名。上問奎秀曰,年幾何矣?對曰,三十一歲矣。上問耆周曰,爾年幾何?對曰,二十三歲矣。上命後陪人,率賜樂生進,先爲出去。仍敎曰,進士徐憙淳,聞是達城府院君五代孫云,亦爲賜樂,而以內吹擧行,可也。又敎曰,此外生進,則各自居首以下,五人式進前,可也。進士李漍,生員李仁承等,各分東西,五人式進前奏姓名,次次退出訖。上命書傳敎曰,今見新榜進士李景行,問其年則爲八十,生員李鍾烈,亦過七十云,五衛將,竝令該曹口傳單付。象奎曰,今八月十四日所下傳敎中,嘉順宮凡諸擧行,一依惠慶宮所行之禮,擧行事,命下矣。方物物膳朔膳,去庚申年磨鍊別單,啓下物目,則一如惠慶宮所進,而數爻少有不同,此亦一依惠慶宮封進數爻擧行之意事,當知委京外,而尙未稟定,故敢此仰達矣。上曰,依爲之。出擧條象奎曰,各殿宮誕日·名日,議政府六曹物膳中,京畿所封雉鮮,各爲三十,而庚申年,嘉順宮物膳磨鍊時,因大王大妃殿裁處,內殿宮各減五,以十五磨鍊矣。此是自下進獻禮物,則旣與朔膳有異,到今事面,亦殊於前,實涉苟簡,此則依貢膳定例,各殿宮,各以三十封進,恐合事宜,故敢此仰達矣。上曰,依爲之。出擧條象奎曰,謹稽謄錄,則英廟朝癸亥年正朝,親上致詞表裏於東朝,是禮蓋昉於是年,而因特敎,慈殿答敎,亦爲撰入,而其後乙丑年正朝親上時及各年稱慶陳賀親上時,更無答敎撰入之例,只以近侍復命後行後四拜,磨鍊儀註矣。今亦依近例磨鍊擧行,故敢此仰達矣。上曰,依此爲之,可也。象奎曰,本院秋等麝香二百六十七部內,産室廳待令三部,臘藥所入二百二十七部五分八里六毫,紫金丹所入六十八部九分五里,待令雲母膏所入五部,樻上待令淸心元·蘇合元所入二十二部,合三百二十六部五分三里六毫矣。不足五十九部五分三里六毫,依例令戶曹,別貿取用,何如?上曰,依爲之。出擧條象奎曰,瓊玉膏煎製日字,以本月十二日·十三日·二十日擇定,而生地黃材料若入來,則提調三員中一人,卽當承下敎進去監製矣,何提調當爲進去乎?上曰,提調進去,可也。耆顯曰,結城縣監之窠出,已有日,而其間無開政之日,未得差出,災邑之曠官可悶,故敢此仰達矣。上命書傳敎曰,守令未差之代,政官牌招開政,嘉順宮進服歸脾君子湯,依前方,自今日五貼式,日次製入。出榻敎惠慶宮進服歸脾湯,前方中,加縮砂五分,自今日一貼式煎入。出榻敎王大妃殿進御加味六君子湯,調竹瀝五匙薑汁一匙,自今日五貼式,日次製入。出榻敎上命退,承史·閣臣以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
李在嵩在,外代以金載明爲假注書。
傳于李永老曰,同副承旨入侍。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進罷職傳旨,傳于任厚常曰,只推。
任厚常啓曰,明日望闕禮習儀,兩司當爲進參,除在外外,未肅拜·呈告人員,竝待開門牌招,何如?傳曰,允。
金宗善,以禮曹言啓曰,嘉順宮方物·物膳朔膳,依惠慶宮進獻數爻封進事,擧條啓下矣。原別單中,改付標以入之意,敢啓。傳曰,知道。
己巳十一月十一日申時,上御誠正閣。同副承旨入侍時,同副承旨李永老,假注書金裕憲,記事官朴綺壽·李光文以次進伏訖。上曰,未下直守令,爲幾人乎?永老曰,惟昨日政差出,結城縣監,未及下直矣。上曰,結城係是湖西邑,則亦當是災邑矣。仍命書傳敎曰,未下直守令,不多日內催促下送。又命書傳敎曰,冬至朝賀習儀權停。命退,承史以次退出。
上在昌德宮。停常參·經筵。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁牌不進,監察茶時之意,敢啓。傳曰,知道。
金宗善啓曰,明日永陵忌辰祭齋戒,再明日靖陵忌辰祭齋戒,十五日·十六日,永陵忌辰祭齋戒正日相値,視事頉稟之意,敢啓。傳曰,知道。
趙興鎭啓曰,臣興鎭今日冬至望闕禮習儀進去,下直之意,敢啓。傳曰,知道。
金宗善啓曰,今日望闕禮習儀,憲府則監察代行矣。雖無諫院,依例行禮之意,敢啓。傳曰,知道。
傳于金宗善曰,永陵受香承旨,仍爲奉審摘奸,局內諸陵,一體奉審。
任厚常啓曰,事變假注書孫錫祚,身病猝重,勢難察任,今姑改差,何如?傳曰,允。
傳于任厚常曰,右副承旨入侍。
金宗善啓曰,未下直守令,不多日內催促下送事,命下矣。結城縣監金秉喆,兩司當爲署經,而行大司憲李直輔,掌令金直淳·宋啓榦,持平李集運,司諫姜文會在外,大司諫尹羽烈,獻納權烒,正言朴升鉉·申在植,執義鄭魯榮,持平夫宗仁牌不進,無以備員署經,何以爲之?敢稟。傳曰,違牌人只推,更爲牌招。
金宗善啓曰,結城縣監金秉喆,兩司當爲署經,而大司諫尹羽烈,獻納權烒,正言申在植,執義鄭魯榮,持平夫宗仁再牌不進,只有正言朴升鉉一人,無以備員署經,何以爲之?敢稟。傳曰,違牌人只推,更爲脾招。
金宗善啓曰,結城縣監金秉喆,憲府則旣已署經,諫院則大司諫尹羽烈,獻納權烒三牌不進,司諫姜文會在外,正言申在植未署經,只有正言朴升鉉一人,無以備員署經,何以爲之?敢稟。傳曰,一司除署經。
李存秀啓曰,大司諫尹羽烈,獻納權烒三牌不進,依定式,遞差傳旨及禁推傳旨捧入之意,敢啓。傳曰,知道。
以大司諫尹羽烈,獻納權烒禁推傳旨,傳于李存秀曰,分揀。
孫錫祚改差,代以朴思彦爲事變假注書。
任厚常啓曰,慶尙左水使李馨秀,上送倭船出來狀啓,今已到院,而該水使到任狀啓,尙不入來,事甚未安,推考,何如?傳曰,允。
金宗善,以吏曹言啓曰,今此冬至祭各陵·殿宮·園·廟獻官·執事,當爲磨鍊,而除老病公頉,實無推移排比之路,依近例,刑官·司饔院官員及年六十以上人,通融塡差以入,而其中時無職名人員,令該曹口傳付軍職,何如?傳曰,允。
金宗善,以禮曹言啓曰,卽接明陵別檢所報,則今此冬至祭享兩官,當爲備員將事,而參奉朴宗復,以其親病,受由在外,未及上來云。參奉朴宗復,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
金宗善,以禮曹言啓曰,卽接永陵令所報,則今十四日本陵忌辰祭享兩官,當爲備員將事,而參奉徐任輔,身病猝重,不得擧行云,參奉徐任輔,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以閔毅顯爲明陵參奉,以李永秀爲永陵參奉。
金宗善,以弘文館言啓曰,修撰金熙華,連呈辭單,不爲行公,卽爲牌招察任,何如?傳曰,允。
任厚常,以都摠府言啓曰,副摠管金處漢,以御營中軍·本營諸將官射會監試事,訓鍊院晝仕出去之意,敢啓。傳曰,知道。
任厚常,以備邊司言啓曰,卽見全羅右水使徐有鳳報本司辭緣,則備陳營下歉荒之狀,仍以爲目下民勢,方在焚溺中,其所救活,不可少緩,而目今浮黃之民,不日顚連,若待巡營歲後移粟,則歲前飢死,其勢必至,雖有萬斛盡劉之後,悔莫及焉。京司錢中,限七千兩,特爲許貸,貿遷救急,待明秋,以錢還納爲辭矣。今此湖南之歉,沿邑爲最甚,若論營邑之勢,營民爲尤急,春後之賑,亦屬太緩,冬前之救,不容少遲。第二千戶濟活之策,不可專責該營,而本道實無他別段措劃之資。在前如此之時,京司錢姑先許貸,其例甚多,及今許施,尤不可靳持,而見今京司無他移劃之處,以司僕寺留庫錢二千兩,御營廳錢二千兩,禁衛營錢一千兩,合五千兩,先爲貸下,則雖不足於七千之請,而亦可以歲前排用,以此意,分付各該衙門,劃卽下送,本錢則待明秋還納之意,竝爲申飭,何如?傳曰,允。
任厚常,以兵曹言啓曰,禁軍祿試射,未及畢試,而日勢已暮,更待無故日試取之意,敢啓。傳曰,知道。
金宗善,以成均館行大司成意啓曰,文廟守僕,依宗·社守僕例,試才啓下事,曾有定式矣,守僕梁濟信汰去,代以事知守僕,試才抄擇,備三望受點次,別單書入之意,敢啓。傳曰,知道。
漢城判尹李集斗疏曰,伏以臣月前,猥以疾痛之呼,仰陳一疏,未蒙體諒之恩,及承聖批,諭之以當勉來後,喉院請推之啓,又伏承開坐之飭敎,臣聞命惶蹙,固當竭蹶趨承,粗伸義分,而癃老賤疾,遇寒越添,觸感益肆,兼以咳喘,自數日以來,頑痰流注,凝結於腰背之間,呼吸相搪,動撣不得,有時昏窒,若無省覺,便一籧篨,轉側須人,飮啖枕席之上,溲屎於房闥之內,以此病狀,時日之間,萬無自力之望,雖欲强病赴公,其勢末由,詞訟之地,瘝曠任置,亦添蔑職之罪,不避猥越,敢陳病重實狀,仰瀆崇聽。伏乞聖明,天地父母,俯垂鑑諒,亟遞臣所帶之職,以便公私,千萬幸甚。臣無任云云。答曰,省疏具悉。卿之病勢如此,所請依施。
己巳十一月十二日午時,上御誠正閣。右副承旨入侍時,右副承旨任厚常,假注書金載明,記事官朴綺壽·李光文以次進伏訖。上曰,冬至差使員,上來者多乎?厚常曰,然矣。仍命書傳敎曰,冬至差員上來,守令皆令今日辭朝。仍命退,承史以次退出。
上在昌德宮。停常參·經筵。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁呈辭,監察茶時之意,敢啓。傳曰,知道。
傳于李永老曰,召對爲之。
以修撰金熙華牌不進罷職傳旨,傳于金宗善曰,只推。
任厚常,以兵曹言啓曰,今月十六日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以柳相亮爲內禁將。
任厚常,以兵曹言啓曰,內禁衛將沈公燁,五衛將李鍾烈,俱以身病猝重,勢難供職,呈狀乞遞,竝改差,何如?傳曰,允。
己巳十一月十三日午時,上御誠正閣。召對入侍時,檢校直閣李存秀,持詩傳第九卷,參贊官李永老,持詩傳第九卷,侍讀官朴宗琦,持詩傳第九卷,檢討官金啓河,持詩傳第九卷,假注書金載明,持詩傳第九卷,記事官朴綺壽,持詩傳第九卷,記事官李光文,持詩傳第九卷,以次進伏訖。上開卷命讀,宗琦讀自詩傳大全,止女興是力賦也。命下番讀之。啓河讀自文王曰咨咨女殷商,而秉義類,止賦也。命閣臣讀之,存秀讀自文王曰咨咨女殷商,女炰烋于中國,止賦也。命參贊官讀之,永老讀自文王曰咨咨女殷商天不湎爾以酒,止賦也,命注書讀之。賤臣讀自文王曰咨咨女殷商如蜩如螗,止賦也。命上番讀之,綺壽讀自文王曰咨咨女殷商匪上帝不時,止賦也。命下番讀之,光文讀自文王曰咨咨女殷商人亦有言,止章八句。命陳文義,宗琦曰,蕩章作於厲王之亂時,固無足勉,而詩人之以天命人事之際,反復而咨歎者,實爲千古人辟,警動鑑戒處也。以周家盛時觀之,則文王·大明等什,而上帝之眷顧栽培,若是其勤焉。及其衰亂之時,則板·蕩諸詩,而上帝之疾威顚覆,若是其怱焉。夫天則一也,而下有文·武之德,則眷顧之不已,下有幽·厲之暴,則顚覆之不已,此所謂皇天無親,惟德是親,而天人之際,甚可畏也,彼幽·厲之君,雖不足道,而至於三代以後人主之治不古若者,只坐於不究天心之向背,亶係於人事之得失,故凡於世道之隆汚,氣化之盛衰,都歸於天之所命,而以爲末如之何,了不知天人一理,迪逆吉凶,捷若影響,可勝歎哉?故此章所以始設爲怨天之辭,末乃歸之於人之自取,其所警動感發,切迫矣。此等詩,如是看得,好矣,而別無文義之推演仰奏者矣。命下番陳之。啓河曰,此詩專爲厲王而作,其文義,似若無足以仰勉者,而聖人於詩·書此等處,尤有所惓惓致意,以爲鑑戒矣。首章以下七章,則皆以文王曰,咨爲言,咨嗟之詠嘆之,欲以感動開悟,至六章又以雖無老成人,尙有典刑爲言,典刑,卽先王舊法也。無逸篇題曰,言先王者,王之親也,詳文祖者,耳目之所逮也。專以先王爲戒,蓋遵先王而過者,未之有也。曰,監于先王成憲,其永無愆,曰,不愆不忘,率由舊章,宋范祖禹則曰,欲法堯·舜,當法祖宗,皆此義也。臣常伏讀羹墻錄,則宣廟朝經筵下詢曰,予何如主?皆對曰,堯·舜之君也,正言臣金誠一曰,可以爲堯·舜,可以爲桀·紂。上曰,堯·舜·桀·紂,若是班乎?誠一對曰,殿下天姿高明,爲堯爲舜不難,但有自聖拒諫之病,此非桀·紂所以亡乎?上爲之改容,恭惟我聖祖聖德,比隆堯·舜,而誠一之敢言如此,聖祖之優容,此所謂語及乘輿,至尊改容者也。書曰,克念作聖,罔念作狂,聖狂之分,只在於念與不念,而切直諫諍之言,亦其要也。前日經筵下詢以章奏間,禁溢美之辭者誰也?臣以漢光武仰陳,退而莊誦,至今以爲聖明之世,莫不有懷必陳,無所忌諱,而臣竊伏見向來求言以後,言議之地,疏章之間,未聞切直之語,甚至於全篇語意,專以贊揚聖德爲辭,此疏,雖謂之聖德頌一篇,未爲過也。此或遐鄕之人,不識朝廷大體而然,雖不足深責,其非求言之本意則如此矣。臣愚死罪,臣非敢以殿下,爲厭聞讜言,而似此章疏,循例批下,未有以明示好惡,恐非所以來諫之道也。顧今國勢之扤捏若此,民生之困瘁如是,孰非可言之端乎?臣近聞全羅道京試官上來,則饑民遮道攪轡,至於結項曰,民將盡劉,無以爲生,願以民情之若是遑急,歸奏朝廷云云。想其景象,誠極慘然矣。民情如此,而朝廷之上,專以雍容暇豫爲事,仰瞻廈氈,則罕聞疇咨博采之敎,退見廊廟,則寂無別般講究之策,如是而民何能生乎?向者兩湖災結之特準所請,德意藹然,惠澤下究,爲方伯·守宰者,必有以仰體德意,悉心對揚,而但俵災之政,雖遍於有土之民,其餘無土者,亦何以生乎?歲前設賑,雖無近例,民命近止,則烏可不救乎?日前各道差使員上來,閭里之疾痼,災荒之淺深,可以下詢,而初不引見,仍爲下直,民情之遑急,亦何以俯燭乎?雖以講筵言之,上之所詢,只以備例,下之所對,亦以應文,曰德曰誠曰言路曰導率,有若科臼之救措,此豈有實效?從今以往,每於講筵,上下皆以時政得失,因文義推演問難,則實有效矣。且帝王之學,與匹庶不同,匹庶則幼學壯行,帝王則一邊講學,一邊措諸治道,其不可間斷也如是矣。古者君臣之間,言無不盡,故中宗廟,故參判臣金正國,仰請於講筵曰,殿下退朝燕閒之暇,深宮謹獨之地,日有所記,出付臣等使之隨事陳勉。宋臣張九成,嘗於登對時,高宗曰,朕只是一箇誠。九成奏曰,臨朝時固如此,退居禁中如何?高宗曰,亦是箇誠。又奏曰,對宮嬪時如何?高宗經營答語。九成曰,陛下此心,已是不誠。高宗稱善。正國與九成之所以陳勉,可以爲法愼獨之工,故敢以爲獻。伏願深留聖意焉。命閣臣陳之。存秀曰,上下番所奏盡之矣,臣別無所奏矣。命參贊官陳之。永老曰,上下番所奏盡之矣,臣別無所奏矣。上曰,蕩蕩上帝,下民之辟,上帝旣是爲民之主,則何不云下民之君,而曰上帝下民之辟云乎?存秀曰,此是譬喩之辭,而大抵以形體言之,則謂之天,以主宰言之,則謂之上帝,雖是托辭托於天,而實則指其時君也。上曰,詩人之言,宜似忠厚,而何必以疾威上帝,言之乎?啓河曰,詩人之言,雖多忠厚,至於鑑戒處,則亦不避忌諱,蓋不如是,則無以爲戒也。書曰,帝德廣運,乃聖乃神,乃武乃文,聖神文武,亦是舜之德,而先儒必以此爲帝堯者,夫面告於舜,以是爲讚,則恐其近於諛也。又成王告君陳曰,爾有嘉謨嘉猷,則入告爾后于內,爾乃順之于外曰,斯謨斯猷,惟我后之德,成王本意,只欲勸勉君陳,使之告謨告猷,豈其導諛,而其言亦恐易啓後世阿諛順旨之漸,故先儒以爲成王此言,所以不能爲堯·舜·禹·湯·文·武。以此觀之,在下者無所忌諱,以疾威爲言者,亦未爲過矣。上曰,靡不有初,鮮克有終,人情皆欲終始如一,而鮮克有終者何也,何以則無鮮克有終之弊乎?宗琦曰,誰不欲有終,而竟至於終不如初者,人情怠情之故也。啓河曰,聖敎至當,而靡不有初,鮮克有終,何事不可戒,而此則專指其命靡諶而言。夫所謂命者性也,在天爲命,在人爲性,人之始生,性無不善,多發於形氣之私,未得其性命之正,故至於鮮終必,貴存養者此也。存養之法,以正心爲本,故張橫渠曰,正心之始,以己心爲嚴師,人君處至尊之位,無嚴師畏輔之助,尤當以橫渠此言爲法矣。上曰,殷監不遠,在夏后之世,監旣在夏,則商紂何不能鑑戒耶?宗琦曰,非但三代爲然,後世皆當監前世之失,以爲戒,則豈不善哉?然而不明之君,不從善轍,而從其亂跡者多矣。啓河曰,此非前世之君,所當監也。後世皆當監戒處也。上命玉堂先退,宗琦等先退。又命退,承史以次退出。
上在昌德宮。停常參·經筵。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮差祭,持平夫宗仁呈辭,監察茶時之意,敢啓。傳曰,知道。
傳于金宗善曰,禮房承旨,馳詣宗廟·景慕宮,奉審摘奸以來。
傳于金宗善曰,召對爲之。
有政。吏批,判書金羲淳進,參判李肇源牌不進,參議曺允遂牌不進,行右承旨金宗善進。啓曰,玉堂多窠,今當差出,而擬望之人乏少,外任竝擬,何如?傳曰,允。以尹致鼎爲校理,李垿爲副校理,申溆·李東冕爲修撰,曺鳳振爲副修撰,金履度爲判尹,宋文述爲兵曹參知,權丕應爲工曹參議,成均博士單鄭利海,學正單裴相仁,洪儀泳爲司成,李重蓮爲德川郡守。
兵批,判書朴宗慶病,參判韓致應病,參議洪秀晩入直進,參知未差,右副承旨任厚常進,僉知二單李景行·崔翼明,上護軍李集斗,副護軍金基厚·尹行直,副司直尹致後·金學淳,副司果金熙華·任俊常·趙民和竝單付。
以吏曹參議曺允遂牌不進罷職傳旨,傳曰,只推。
傳于金宗善曰,發遣吏郞諸執事,淸齋與否,摘奸以來。
以慶尙監司鄭晩錫狀啓,昌原府民家失火事,傳于任厚常曰,聞甚矜惻,原恤典外,別加顧恤,所納身還布,量宜除減事,令廟堂分付。
任厚常,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
吏曹啓目粘連,觀此全羅監司李冕膺狀啓,則萬頃縣令金永勉,瓜限已滿,而同縣以被災尤甚,方營公賑,不可付之生手,限麥秋仍任事,令該曹稟處亦爲白有臥乎所,守令瓜滿差代,雖是金石之典是白乎乃,本縣以被災營賑,道臣旣請仍任,依狀請施行,何如?判付啓,依允。
己巳十一月十四日辰時,上御誠正閣。召對入侍時,檢校直閣李存秀,持詩傳第九卷,參贊官任厚常,持詩傳第九卷,侍讀官朴宗琦,持詩傳第九卷,假注書金裕憲,持詩傳第九卷,記事官朴綺壽,持詩傳第九卷,記事官李光文,持詩傳第九卷,以次進伏訖。上開卷命讀,宗琦讀自抑抑威儀,止維民之則賦也。上曰,閣臣讀之。存秀讀自其在于今,止蠻方賦也。上曰,參贊官讀之。厚常讀自質爾人民,止靡不承賦也。上曰,注書讀之,賤臣讀自視爾友君子,止實虹小子賦也。上曰,上番讀之。綺壽讀自荏苒柔木,止莫成賦也。上曰,下番讀之。光文讀自昊天孔昭,止刺厲王者誤矣。上曰,文義陳之。宗琦曰,不愧屋漏一節,卽此詩中一篇樞紐,而武公進德之基址也。聖賢工夫,始於無自欺三字,故程子曰,學始於不欺暗室,夫暗室怠惰,人情所易,故君子必先加工夫於幽獨之地,常使此心,光明正大,內外透徹,而非但暗室,雖方寸隱微之際,常常照檢,無使有一毫私意之萌焉,則所謂無自欺者,豈非爲學之三字符乎?若夫帝王,則廈氈深䆳,簾陛截嚴,召接臣鄰之時少,涓燕濩蠖之時多,謹獨之工,尤不容少忽,故文王之不顯亦臨,成王之紹庭上下,皆不愧屋漏之意也。先下此工夫,然後誠敬之極工斯躋,而進修之能事畢矣。武公此時爲九十五歲,而自警如此,故得諡睿聖,千古稱罕,而若以賓之初筵觀之,則武公,其亦初年,有可悔之過,而晩來箴警,遂造聖賢之域矣。若自春秋鼎盛之時,而隨事箴警,無過可悔,則至于老耄之時,其所進修成就,又豈可量哉?朱子之上孝宗封事也,以日月流邁,天顔非昔,而德不加修,不能釋宿昔之憂,惓惓爲言。若孝宗者,雖在遲暮之年,而不能下日新之工矣。伏願殿下,迨此春秋鼎盛之時,勉加武公之工,而監戒孝宗之失,使進修及時,而無有宿昔之憂焉。上曰,閣臣陳之。存秀曰,武公之作詩箴戒,可言者多,而必以抑抑威儀首言之,威儀,是發於外者,而似不切近於進修工夫矣。然而其下,又以不愆于儀,敬愼威儀等語,重言複言者。古人云未有箕踞而心不慢者,又曰,制之於外,以安其內,敬字工夫,未有不自威儀始者也。在人君,尤有甚焉,引接臣鄰之時,則雖有敬愼之意,而燕閒幽獨之中,則易致怠肆之失,此武公所以倚几御之皆有箴也。大抵古昔賢君,盤盂有銘,几杖有箴,維持一心,靡不用極,而後世人君,鮮有能者,俄者玉堂所奏不愧屋漏之文義儘好,而臣則以爲抑抑威儀,實不愧屋漏之根基也。伏願殿下,深加體念於威儀二字,而尤爲留意於愼獨工夫焉。上曰,參贊官陳之。厚常曰,玉堂·閣臣所奏甚好,臣無容更陳,而大抵此詩十二章,是武公之使人日誦者,凡愼威儀謹言語,切於爲己者,皆在於此,而千古人君之所當常目在之者也,常常體念,無少間斷,是臣區區之望也。上曰,可畏謂之威,可象謂之儀,威儀之重,誠如閣臣所奏,而必曰,維德之隅者何也?宗琦曰,隅者屋之角也,言敬以直內,則自然威儀之外著者,如屋之繩墨內正,而廉角外生也。存秀曰,以臣愚意,雖似臆見,而隅是廉角露出者,則似譬乎德之內蘊者,自然露出於在外之威儀也。上曰,此言庶人之愚,亦職維疾,雖庶人,豈有盡愚之理哉?註又言蓋有稟賦之偏,天之所賦,亦豈有偏耶?抑非天賦之本性,而是氣稟之謂耶。以武公之賢,宜若可以匡直庶民之愚,使日遷善改過,而今乃判然分賢愚而二之,若一定而終不可移者,何也?抑此是自警之言故然,而若警世之說,則當不如是耶?宗琦曰,此則專主哲人之愚而爲言,故其意以爲,庶人則容或無怪,而哲人則何爲如此也?至若稟賦,則本然之性雖同,而氣質之稟相殊,大學序所謂氣稟或有不同者,卽此之謂也。此章蓋言賢愚之分,而又是自警之語故如此,若警世之語,則恐不如是者,誠如聖敎矣。上曰,哲人之愚,亦維斯戾,此語誠然乎哉,此或有所指而言耶?宗琦曰,大抵其時,所謂哲人者多,然故云耳。上曰,敬愼威儀,維民之則,是承上章抑抑之義而連說耶?第五章,又以愼爾出話,敬爾威儀,兼言之,則威儀言語,蓋有交須互資之道耶?宗琦曰,賓之初筵,亦以威儀佖佖爲言,則此詩之反覆致意於威儀二字者,亦是此意,而容貌辭氣,乃德之符,則威儀言語之必爲兼言者,亦有以也。上曰,此云罔敷求先王,先王指誰也?宗琦曰,周之先王,皆衛之先王,而三代之君,亦皆可謂之先王也。上曰,斯言之玷,不可爲也。大意與駟不及舌同義,而南容之一日三復,果善矣,然而人或有徒言而不能踐者,則夫子何以知其一日三復之爲實能謹言,而至於以兄之子妻之耶?且不以玉言,而必以圭言者,何也?宗琦曰,惟口出好興戎,則可愼者惟言,而南容能深味此詩,至於一日而三復,則其謹可知矣。至若白圭云者,圭是重器,而最無玷者,故云然也。存秀曰,圭者以玉爲之,而玉之有玷磨之,則尙可使之無玷,斯言之玷,則不可爲也,所以甚言斯言之不可玷也。南容非泛然三復而已,與心相契,深好玩味,故孔子所以許之也。上曰,無言不讎,無德不報,此言,何如?宗琦曰,此極言天下之理,無有不報,以明謹言之效,終至於萬民之靡不承也。上曰,惠于朋友之朋友,果指群臣耶?宗琦曰,古人於君臣之間,或以朋友爲言,故旣醉詩,亦言朋友攸攝矣。上曰,神之格思,不可度思,矧可射思,射者何謂也?敬神之道,與敬天亦有同異之分耶?宗琦曰,射者厭而怠忽之意,此蓋承上不愧屋漏而言也。神者體物而無所不在,洋洋乎上下左右,而可敬而不可忽,故此專是對越神明之意,而敬天敬神,其敬則一也。存秀曰,無論敬天敬神,只是敬此心也。上曰,彼童而角,實虹小子者,其句語文法,與上下文稍異矣。宗琦曰,此甚言不修德而服人,是必無之理也,如古云馬生角之類也。存秀曰,此必其時方言,欲言必無之理,則說出此等譬喩也。上曰,荏䒣柔木,似是六義中比體,而何以曰興也?宗琦曰,大抵詩中比興相雜,如此者多矣。上曰,嗚呼小子以下,似是警人,而大旨旣謂自警,則是指武公也。至於庶民小子,則又指他人,何也?宗琦曰,使人誦之,而謂之小子,則是小子者,卽指武公,而庶民小子之又指他人,則古人詩簡古,不太分別如此矣。上曰,民之靡盈云者,其義,如何?宗琦曰,民者統稱凡人,而靡盈者,亦是不自滿暇之意也。上曰,武公本來亦自是賢君,而觀昊天孔昭以下語,則有似乎晩年悔悟之語矣。宗琦曰,姿質如此,其賢可知,觀淇澳一篇,亦可推知,而此詩則凡曰,喪厥國等語,都是警懼之意也。上曰,玉堂俄言武公初年,略有可悔之過者,何也?宗琦曰,俄臣所奏,蓋引賓之初筵飮酒悔過之事,以明人君,當不待遲暮,而自初年着力於進修之意而已,實則武公初年,亦自是賢君也。上曰,淇澳之詩,猶有待於切磋琢磨之工,則蓋有未及於聖賢之域耶?淇澳詩,必是抑戒以前所作,則到九十時節,其德之進,尤可想矣。且以淇澳一篇觀之,雖文·武·堯·舜,無以加之。武公其時工夫,豈能盡如詩人讚美之辭乎?大抵武公工夫,亦當自有初年晩年之異耳。宗琦曰,切磋琢磨之工,雖聖人亦然,而至於武公工夫,必有初晩之不同,則誠如聖敎矣。然而古者諡不溢美,而稱以睿聖,則其德蓋可知矣。上命掩卷。宗琦曰,副修撰金啓河差祭出去,下番闕直,副修撰趙民和,卽爲牌招入直乎?上曰,下番何無入直者乎?宗琦曰,聞熙華則有親病,而民和有不可出入闕內之私,故方出避寓,而似聞當於冬至問安日入來云矣。上曰,其外玉堂,情勢有無,何如?宗琦曰,上番尹致後在外,下番任俊常,受由覲親矣。上曰,在外及有實故玉堂,竝許遞,政官牌招開政差出,待下批牌招察任。出榻敎存秀曰,啓覆,例於陽復前擧行矣。文書已爲修正,而三公不備,不得如例擇日,故敢此仰達矣。上曰,依爲之。出擧條仍敎曰,啓覆文書爲幾何?存秀曰,未及的知幾何,而修正者,充滿一櫃矣。上曰,審理纔過,而啓覆者何如是多耶?存秀曰,不能入於審理者,皆入啓覆矣。上命玉堂先退,宗琦退出。又命退,承史以次退出。
上在昌德宮。停常參·經筵。
藥房都提調金思穆,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李存秀啓曰,行大司憲李直輔,掌令金直淳·宋啓榦,持平李集運在外,執義鄭魯榮差祭,持平夫宗仁呈辭,監察茶時之意,敢啓。傳曰,知道。
任厚常啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于金宗善曰,禮房承旨,馳詣宗廟·永禧殿·景慕宮,奉審嫡奸,仍詣受香諸處,奉審摘奸以來。
傳于金宗善曰,永陵受香承旨,仍爲奉審摘奸,仍詣綏吉園,奉審摘奸,昭寧園,一體奉審以來。
金宗善啓曰,明日冬至望闕禮,依例爲之之意,敢啓。傳曰,知道。
傳于金宗善曰,召對爲之。
任厚常啓曰,召對命下,而昨日入番玉堂,差祭出去,替直玉堂,姑未入來,不卽詣閤,事未前有,當該未及替直之玉堂,從重推考,何如?傳曰,萬萬駭然,罷職。
金宗善啓曰,應敎·副應敎·校理一員未差,校理尹致鼎,修撰李東冕,副修撰曺鳳振在外,副校理李垿,修撰申潊傳旨未下,副校理朴宗琦,副修撰金啓河差祭,玉堂上下番俱空,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,竝許遞,政官牌招開政。
金宗善啓曰,吏曹判書金羲淳,參判李肇源,參議曺允遂牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,更爲牌招。
金宗善啓曰,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書金羲淳進,參判李肇源牌不進,參議曺允遂牌不進,左副承旨趙興鎭進。以金熙華爲校理,金學淳爲副校理,任俊常爲修撰,尹致後爲副修撰,李東冕爲掌樂正,韓兢履爲南學敎授,萬頃縣令金永勉,仍任事承傳。
兵批,判書朴宗慶病,參判韓致應病,參議洪秀晩入直進,參知宋文述未肅拜,右副承旨任厚常進。副司直尹致鼎·李垿·朴宗琦,副司直申潊·李東冕·曺鳳振·金啓河,竝單付。
以吏曹參議曺允遂再牌不進罷職傳旨,傳于金宗善曰,只推。
以校理金熙華牌不進罷職傳旨,傳于金宗善曰,許遞。
金宗善,以奎章閣言啓曰,景慕宮望廟樓,今望奉審無頉之意,敢啓。傳曰,知道。
任厚常,以訓鍊都監言啓曰,今此慶科增廣武科殿試時,本局將校軍兵及武藝廳中直赴應試人應頉人,竝別單書入之意,敢啓。傳曰,知道。
任厚常,以禁衛營言啓曰,今此慶科增廣武科殿試時,本營將校軍兵中,直赴應試人,別單書入之意,敢啓。傳曰,知道。
任厚常,以御營廳言啓曰,今此慶科增廣武科殿試時,本廳將校中直赴應試人,依定式別單書入之意,敢啓。傳曰,知道。
任厚常,以摠戎廳言啓曰,今此慶科增廣武科殿試時,本廳屬北漢吹鼓手及三鎭營別驍士直赴人應試,別單書入之意,敢啓。傳曰,知道。
吏曹啓目粘連,觀此慶尙監司鄭晩錫狀啓,則河陽縣監愼宜默,今已瓜滿,而該邑被災尤甚,歲前救急,春後賙賑,次第經紀,今若付之生手,易致賑事之疎虞,限明年麥秋仍任事,令該曹稟處亦爲白有臥乎所,守令瓜滿差代,雖是金石之典是白乎乃,該縣以被災營賑,道臣旣請仍任,依狀請施行,何如?判付啓,依允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·奉朝賀,冬至單子問安。答曰,知道。
任厚常啓曰,行大司憲李直輔,掌令金直淳·宋啓榦,持平李集運在外,執義鄭魯榮,持平夫宗仁呈辭,監察茶時之意,敢啓。傳曰,知道。
金宗善啓曰,三品官之毋得過三日循例請牌,曾有定式矣。兵曹參知宋文述,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
以兵曹參知宋文述牌不進罷職傳旨,傳于任厚常曰,只推。
金宗善啓曰,假注書金載明,身病猝重,勢難察任,今姑改差,何如?傳曰,允。
醫官金壽仁書啓,進賀兼謝恩正使判中樞府事韓用龜,自入柵後,連爲無事作行,九月二十四日到北京,入接南小館,留三十一日,今月二十五日離發之意,詮次啓達。傳曰,知道。
左議政金載瓚箚曰,伏以嘉節載屆於一陽,慶會益增於百祿,歡祝倍切,小大同情。仍伏念臣以科擧之弊,屢陳前席,而今之國必亡者,科擧也。若使由科弊而國將必亡,則安得不疾聲力言,一聞之于殿下乎?噫,今日之冠儒衣儒者,無非世祿家子弟,而元氣於當時,公卿於他日者也。然而生髮未澡,習俗已染,冬不讀一書,夏不做一文,意欲先長,廉恥都喪,父詔兄勗,視以爲當然底道者,卽在於大小科甲,白地掠取一條路而已。是以若當一番科試,輒生百般歧塗,惟其買文借述,初不知愧,甚至換名代入,無所不有,而所謂外場之弊,尤無可言,名雖入場而應試,實則在家而制進,凡內聯外應之計,愈出愈奸,密地暗草,有若蠟丸之藏書,投間抵隙,各有標號之相應,而及其納券收券之際,募私人而幻作軍卒,覘字號而先探立落,赫蹄直通於帳內,書頭交聯於袖中,蓋其爲計,可謂百態千狀,而考試未訖,姓名已顯,榜目未出,物色先定,凡有志自好之士,恥作槐黃之行久矣。此豈獨章甫之故也?爲有司者,實有以導之也。賊夫人之子,罪也,壞國朝莫嚴之法,罪也,知其爲國必亡之擧,而略不爲恤,罪也。只是爲向人求悅之計,而自犯罔赦之罪者。亦罪也,苟究是罪,罪將何居?向臣所陳鄭弘溟爲逆爲賊之說,此豈或一分爲過耶?且嘗聞故重臣徐宗伋,語人曰,吾主文幾年,未嘗有不可對人言者,但末年掌試,偶知其爲某人之文,而仍置高第,榜出未幾,一子不起,始知一念之差,必有鬼猜神怒。噫,大而爲逆爲賊,小而鬼猜神怒,而尙未知畏,甘爲得罪神人之人者,豈常情之所可度者耶?嗚呼,我朝科制,至于世宗朝始大備,凡所以羅得材德,賺盡英雄之宏規弘謨,無愧乎周三物漢四科,而諺有曰,我國公道,惟有科擧,追想制作之至意,宜其萬世無替,而反使末流之弊,乃至必亡,此豈科擧之罪也?況今八路災荒,生靈塗炭,而朝廷之上,私意橫流,百度皆頹,至見四百年禮樂三千之場,一至于是。臣每念及此,直欲痛哭而不可得也。噫,往旣難追,說亦何益?而見今文科會圍,隔在不日,桑楡之收,尙或有望,然而已痼之疾,藥治沒方,旣倒之瀾,葦抗無術,凡此許多愈出之弊,實非在下之所可矯防者,而竊有所區區蘄望,惟在於造化耳。伏望先以一紙明命,洞示有衆,明如寶鑑之燭物,嚴若太阿之在御,以諭以厲,誕示不用命戮汝之義,則凡北面于是日者,曷敢不丕革丕承,率由乎一王之敎也哉?然而或有不悛,始用當律,以爲興亡轉移之一大會,不勝萬幸。今當大庭起居之禮,臣夜來添病,獨未參班,敢陳首實之義,冀被闕禮之罪焉。取進止。答曰,省箚具悉卿懇。愼節奉慮,科擧許多之弊,曾雖聞之,而今見卿箚,胡爲至此之極。予於試官,嘗所恃而禮使於平日者,若如卿言,大非予之所恃,不勝驚歎。然卿旣歷擧諸般奸狀,則其作奸犯科,明有某人,卿何不摘發論勘,而只以往旣難追爲語耶?科場用情,邦憲莫嚴,關石和匀,自在不毁,更有何明命之洞示,提飭之屢煩乎?其奸狀之綻露者,卿更爲論列,以箚以啓,先請勘律,使來後試場有戢,科弊痛革,則豈不善乎?仍傳于金宗善曰,此批答,遣史官傳諭于左議政。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,來二十一日,朝參日次矣,敢稟。傳曰,停。
李存秀啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金宗善啓曰,來二十一日,輪對日次矣,敢稟。傳曰,當次人受點,後日次待令。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,玉堂備員間視事頉稟之意,敢啓。傳曰,知道。
備忘記,上土僉使李敬熙下直,長弓一張,長箭一部,片箭一部,筒兒一箇賜給。
傳于趙興鎭曰,召對爲之。
金宗善啓曰,卽者禮曹郞廳來言,今此文科覆試試官,當爲擬入,而判書沈象奎奉命在外,次堂例不得擧行云,何以爲之?敢稟。傳曰,令次堂擧行。
金宗善,以禮曹言啓曰,今此增廣別試文科覆試試官,方爲磨鍊,而擬望之人乏少,閣臣·承旨竝擬,何如?傳曰,允。
任厚常,以兵曹言啓曰,今此增廣別試武科覆試試官望,磨鍊以入,而當品中可擬之人乏少,曾經堂上兵使,竝擬以入之意,敢啓。傳曰,知道。
金宗善,以禮曹言啓曰,今此增廣別試文科覆試試官,方爲磨鍊,而堂下無故可擬之人乏少,依近例,以堂上官通瀜擬入,而時無職名人,令該曹口傳付軍職,何如?傳曰,允。
金載明改差,代以李基栽爲假注書。
李存秀啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,持平一員未差,監察茶時之意,敢啓。傳曰,知道。
以大司諫尹羽烈,獻納權烒,正言朴升鉉,執義鄭魯榮,持平夫宗仁牌不進罷職傳旨,傳于李存秀曰,只推。
金宗善啓曰,今此文武科覆試監試官望,當爲修正以入,而憲府則行大司憲李直輔,掌令金直淳·宋啓榦,持平李集運在外,只有執義鄭魯榮,持平夫宗仁二人,諫院則司諫姜文會在外,正言申在植未署經,只有大司諫尹羽烈,獻納權烒,正言朴升鉉三人,無以備員受點,何以爲之?敢稟。傳曰,山林外在外及未署經臺諫,竝許遞,政官牌招開政。
任厚常啓曰,武科覆試一所試官李肇源·宋祥濂牌不進,無以備員受點,竝更牌招,何如?傳曰,允。
金宗善,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
傳于趙興鎭曰,明日出宮門路,以協陽門爲之。
有政。吏批,判書金羲淳牌不進,參判李肇源牌不進,參議曺允遂進,行右承旨金宗善進。啓曰,判書金羲淳,參判李肇源竝牌招不進,小臣獨政未安,何以爲之?敢稟。傳曰,只出緊任,以尹久東爲司諫,南吉寬爲持平,金益鉉爲正言,朴宗琦·趙民和爲校理,金熙華爲修撰,河陽縣監愼宜黙,仍任事承傳。
兵批,判書朴宗慶進,參判韓致應入直,參議未差,參知宋文述未肅拜,左副承旨趙興鎭進。以李勉兢爲知事,趙徽鑑爲都摠經歷,副司直姜文會·金熙華·李集運,副司果申在植,以上竝單付。再政。以吳相龜爲中樞經歷。
金宗善,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
金宗善啓曰,今此文武科覆試監試官,大司諫尹羽烈,司諫尹久東,獻納權烒牌不進,正言金益鉉在外,只有正言朴升鉉一人,無以備員受點,何以爲之?敢稟。傳曰,違牌臺諫,竝許遞,洪秀晩大司諫除授,獻納前望單子入之,待下批牌招察任。
臺諫前望單子入之,獻納洪儀泳落點。
金宗善啓曰,今此文武科覆試監試官,大司諫洪秀晩牌不進,司諫未差,正言金益鉉在外,只有獻納洪儀泳,正言朴升鉉二人,無以備員受點,未差之代,政官牌招開政差出,待下批仍卽牌招,何如?傳曰,許遞,前望單子入之,待下批牌招察任。
大司諫前望單子入之,尹益烈落點。
以校理朴宗琦,修撰金熙華牌不進罷職傳旨,傳于金宗善曰,只推。
以增廣文科覆試參試官金相休·韓兢履牌不進罷職傳旨,傳于金宗善曰,只推。
金宗善,以禮曹言啓曰,己酉二月,因備局節目,大小科陳試許赴人,具由草記事,定式矣。乙丑年增廣文科初試入格幼學姜岱重,以父子同參,會試時,依法典陳試,辛酉年增廣文科初試入格生員趙徹永,乙丑年增廣文科初試入格縣令李元默,會試時,俱以試官應避,不得赴擧,而增廣文科會試試官應避人,依舊例許令陳試事,新有定式。幼學姜岱重等三人,許赴於今此增廣文科會試之意,敢啓。傳曰,知道。
金宗善,以禮曹言啓曰,卽接茂朱幼學金始澤所志,則以爲同姓五寸侄相鐸,嫡妾俱無子,以其同姓八寸兄相蕃第二子箕玉,欲爲繼後,諸族會議,衆論詢同,而未及禮斜之前,相鐸夫妻俱歿,拘於常規,不得循例禮料,依定式草記稟處事,呈狀矣,凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長金始澤所訴旣如此,依定式,金相蕃第二子箕玉,立爲相鐸之後,何如?傳曰,允。
任厚常,以兵曹言啓曰,明日殿座時侍衛禁軍等,別將白師誾,當爲率領,而身病猝重,勢難進參,以一番羽林衛將南宮玾,使之兼別將擧行,何如?傳曰,允。
任厚常,以武臣堂上朔試射試所試官意啓曰,今日試射時,折衝韓士元·金春祚,無緣不參,依承傳罷職,何如?傳曰,允。
任厚常,以訓鍊都監言啓曰,禧陵局內,大虎一頭,豹虎一頭,又爲捉得,竝前後三捉矣。謹此封進,而更無虎跡,今姑撤還之意,敢啓。傳曰,知道。
己巳十一月十七日午時,上御誠正閣。召對入侍時,參贊官趙興鎭,持詩傳第九卷,侍讀官金學淳,持詩傳第九卷,檢校待敎朴綺壽,持詩傳第九卷,記事官李紀淵,持詩傳第九卷,記注官洪聖臣,持詩傳第九卷,記事官李光文,持詩傳第九卷,以次進伏訖。上命開卷讀之。學淳讀自菀彼桑柔,止至今爲梗賦也。上曰,參贊官讀之。興鎭讀自憂心慇慇,止以念穹蒼賦也。上曰,閣臣讀之。綺壽讀自維此惠君,止胡斯畏忌賦也。上曰,注書讀之,賤臣讀自維此良人,止覆俾我悖興也。上曰,上番讀之。聖臣讀自嗟爾朋友,止反予來赫賦也。上曰,下番讀之。光文讀自民之罔極,止章六句,上曰,文義陳之。學淳曰,此詩卽衰世憂愁之作,故別無文義,而蓋一篇肯綮,在於以桑爲比也。桑之爲物,其葉最盛,然今其采之也,一朝而盡,根委孤立,故取以比周之盛世,如葉之茂,其陰無所不徧。至於厲王,肆行暴虐,以敗其成業,王室忽焉凋殘,濱於危亡,如桑之旣采,民失其蔭庇而受其病,故君子之悲悶訴天,果如是矣。至於第八章之維此惠君,民人所瞻,第十章之維此聖人,瞻言百里云者,亦蓋出於傷歎感古之意也。言彼順理之君,所以爲民所尊仰者,以其能建極于民,以底萬邦咸寧,而大抵聖人明睿,無微不燭,無遠不察,故赤子之憂樂安危,皆在我方寸上,是以夏書曰,民維邦本,本固邦寧,此亦此詩之以桑爲比之意也。顧今四道告歉,民生困瘁,維我殿下宵旰憧憧,錦王靡甘,凡係軫恤救活之方,無不用其極,前後絲綸,已盡無蘊,臣無更勉之事,而第朝家之恩澤有限,民間之愁苦無窮,當此聖人在上敬天順民之時,若有一夫之不獲,是豈成說乎。伏願益加留神焉。上曰,參贊官陳之。興鎭曰,玉堂所奏切實,臣無更達之辭矣。上曰,閣臣陳之。綺壽曰,風·雅·頌諸篇,未有如此詩十六章者,其言反復不已,而有倫次,大意則在於刺王以用小人,致此危亂,維彼小人,布列朝廷,上而逢君之惡,下而淫朋奸宄,使人彝斁絶,民生塗炭,與上章蕩詩相表裏,專言用人之失,蓋以周之盛時論之,濟濟多士,文王以寧,藹藹王多吉士云者,皆是親賢臣遠小人之聖德大業也。得人失人,豈不大關於爲國之道哉?此等處亦合鑑戒矣。上曰,此詩卽厲王亂世之作也。暴君在上,小人列位,使民生日瘁,國本日縮,至於禍亂立致,而當是時,君臣上下,滔滔恬嬉,不知危亡在卽則已,若有一分憂悶之心,則小人不期退而自退,君子不期進而將進,豈有至於此之理哉?然賢邪進退之幾,至微且至,不期然而自然,何以則辨別痛斥,使無浸漬混雜之弊哉?學淳曰,經云立賢無方,又曰,去邪勿疑,蓋於進退取舍之際,光明正大,無慊於心,然後始可官人而得任,做事而合宜,是以古人有言曰,君正莫不正,若於一事之微細,一人之去就也。或有巧言令色之偸間抵隙者,則漸至於沈溺迷亂,不可收拾之境矣。上曰,或說以爲智者千慮,必有一失,愚者千慮,必有一得,蓋聽言之道,不可以一時得失,直爲句斷,而大奸似忠,易於欺蔽,正言迂遠,難於取信,其辨別之要,果如何耶?學淳曰,有言逆于心,則必求諸道,有言遜于心,則必求諸非道,則賢邪之分,不難辨矣。上曰,以逆耳順耳,爲分別之要,則固可矣,然君子之言,亦有未嘗不順耳之時,小人之言,亦有逆耳處,若以一言順逆,遽如賢邪之目,則能無失人之患耶?學淳曰,以事而推其人,以言而驗其行,則斯可爲知人之明鑑矣。綺壽曰,古語云,不以人廢言,不以言拒人,雖不可以一時一言,直定賢邪之分,而蓋聽其言而求之於道與非道,則自可明悉情狀,不難辨別,而專係於人君明理之如何矣。上曰,芮伯爲人,以作詩推見,則脫於時類,不事諂諛,可知爲賢人,而其外行跡,有足以稱道者耶?學淳曰,別無可言者矣。上曰,芮伯是周之同姓,而名是良夫耶?綺壽曰,然矣。上曰,此詩卽厲王出奔以前之作耶?抑亦追後憂歎之辭耶?學淳曰,別無指的,而蓋總論矣。上命掩卷,玉堂·閣臣先退,學淳·綺壽退出。上曰,明日陳賀時刻,何如?興鎭曰,辰時矣。興鎭又奏曰,公忠道儒生,以文忠公臣金壽恒,文正公臣閔鼎重祀板不祧事,又此封章,許久伏閤,此事向有大臣稟處防塞矣。故今不得循例捧入矣。上曰,大臣之稟處旣屬耳,則又此疏擧,亦甚屑越,以此意曉諭退送,可也。因命退,承史以次退出。
上在昌德宮。停常參·經筵。
上詣仁政殿。冬至陳賀還內後,內閣·政院·玉堂·藥房口傳問安。答曰,知道。
金宗善啓曰,明日常參·經筵,取稟。傳曰,停。
李存秀啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬試所進去,監察茶時之意,敢啓。傳曰,知道。
傳于任厚常曰,侍衛軍兵毛具。
金宗善,以禮曹言啓曰,今十一月十八日冬至朝賀時,諸道所封箋文中,渭原郡守李鐵求,雖非應封官,以別軍職封箋矣。一體看審捧入之意,敢啓。傳曰,知道。
任厚常,以兵曹言啓曰,禁軍來春夏等祿試射未畢試,無故日試取事,草記蒙允矣。明日設行於南小營之意,敢啓。傳曰,知道。
任厚常,以備邊司言啓曰,卽見京畿監司金在昌狀啓,則以爲地部所下災一千二百結外,八千結劃下,不爲不多,而畿農災損,有甚於壬癸,民事誠萬萬罔措,減下災一千八百三結五十五負二束,特許準劃事,更請令廟堂稟處矣。當初劃下,非不優厚,而又有此加請,則可見其災處俵災實有所不足,至有邑宰停俵之境,民事若是切悶,則不可以前劃之數,强令磨勘,一千八百三結零,依所請許施,何如?傳曰,允。
任厚常,以武一所試官意啓曰,臣所今日平明開場,初試擧子當付元額九十四人內,無緣不呈單一人除,實數爲九十三人矣。先自天字,木箭試取之意,敢啓。傳曰,知道。
任厚常,以武二所試官意啓曰,臣所今日平明開場,應射擧子捧單數,自天字至地字半字,合爲九十五人矣。先自木箭試取之意,敢啓。傳曰,知道。
任厚常,以訓鍊都監言啓曰,本局千摠白東遠,以別軍職,軍門兼帶,職務相妨,千摠之任,今姑改差,何如?傳曰,允。
任厚常,以訓鍊都監言啓曰,昨日捉虎軍撤還回路,小豹虎一頭,又爲捉得,謹此封進之意,敢啓。傳曰,知道。
任厚常,以訓鍊都監言啓曰,陵·寢局內捉虎,一次連捉三頭者論賞事,曾有定奪矣。今番一獵四捉,前所罕有,砲手等,依例自臣營,從厚施賞,捉虎將知彀官禹德中,領軍將知彀官池得龜,令該曹考例稟處,何如?傳曰,允。
任厚常,以武一所試官意啓曰,臣所今日木箭應射擧子,自天字至地字半字,六十四人內三矢入格三十三人,二矢入格十三人,一矢入格十人,合爲五十六人矣。地字未畢試,日暮姑停之意,敢啓。傳曰,知道。
任厚常,以武二所試官意啓曰,臣所今日木箭應射擧子九十五人內,三矢入格四十人,二矢入格二十三人,一矢入格十二人,合爲七十五人,未及試取十二人矣。日暮姑停之意,敢啓。傳曰,知道。
李存秀,以義禁府言啓曰,卽見冬至兼謝恩副府金魯敬狀啓,則以爲臣在安州牧,本道節度使趙,來見臣於下處,而乘轎子直到階下,故體例所關,略治營校矣。卽又遣人口喝,言辭極其悖慢,本營兵裨,使之捉來,則非徒不送,多發校卒,圍立營內,殆同結陣,驅逐卒隷,使不得近前,擧措駭妄,景色危怖,兵使雖稱體重,臣乃奉命之臣耳。始欠相敬之道,終致乖悖之擧,其在尊朝體重使命之道,有不容仍置。平安兵使趙罪狀,令攸司稟處爲辭矣。大典通編京外官相見條云,外官堂上官,於堂上官使臣,從西戶入,就前再拜,兵使雖體重,奉命之臣,尤爲自別,而因一營校之推治,始焉言辭之悖慢,終致擧措乖駭,揆以朝體,不可置而不論,發遣府都事,交龜後拿來,何如?傳曰,允。王人雖微,序於諸侯之上,雖赦差使官,固不可如是忽待,況奉命之卿宰乎?此不可仍置而不論,當該裨將,令該道嚴刑充軍,可也。
吏曹啓目粘連,觀此公忠監司金蓍根狀啓,則林川郡守金在明,政非不善,病或妨於事務,丹陽郡守朴宗大,優於幹理,素著聲績,相換何如是白遣,天安縣監林沔浩,治固淳謹,差欠剛克,燕歧縣監李羲耆,通鍊有譽,蘇瘼可期,相換何如是白遣,海美縣監柳煥寅,非不願治,事多不逮,洪州鎭營將張東玉,人旣質實,且有誠勤,相換何如事,竝令該曹稟旨施行亦爲白有臥乎所,林川郡守金在明,丹陽郡守朴宗大,天安縣監林沔浩,燕歧縣監李羲耆,隨邑閑劇,以此換彼,道啓所論,必有商量,竝依狀請施行爲白遣,至於海美縣監柳煥寅段,以事多不逮爲辭,討捕之任,亦云不輕,以此換送,終欠難愼,海美縣監柳煥寅改差,該道臣推考,何如?判付啓,依允。
己巳十一月十八日辰時,上詣仁政殿。冬至朝賀入侍時,行都承旨閔耆顯,行左承旨李存秀,行右承旨金宗善,左副承旨趙興鎭,右副承旨任厚常,同副承旨李永老,記事官李紀淵,假注書李基栽,記事官朴綺壽·李光文,檢校直閣李魯益,檢校待敎朴宗薰以次侍立。鼓三嚴,通禮跪啓外辨。上具遠遊冠絳紗袍,乘輿出宣化門。藥房都提調金思穆,副提調金宗善等,進詣駕前奏曰,侵早勞動,聖體,若何?上曰,一樣矣。仍出協陽門·肅章門,入仁政門,詣仁政殿,降轝詣板位,行王大妃殿進賀禮。引儀唱殿下鞠躬四拜興平身,上行四拜禮降位跪。宗善曰,殿宮致詞,以何承旨對擧乎?上曰,推移爲之,可也。承文院官員,奉致詞,跪授承文院都提調,都提調跪授近侍,近侍跪進,上授近侍,近侍還奉案上,禮曹郞官奉箋函,跪授承文院都提調,都提調跪授近侍,近侍跪進,上授近侍,近侍還奉案上。濟用監官員,奉表裏,跪授濟用監提調,提調跪授近侍,近侍跪進,上授近侍,近侍還奉案上。引儀唱殿下俯伏興平身,禮畢。次行惠慶宮進賀禮。引儀唱殿下鞠躬再拜興平身,上行再拜禮,後皆如上儀,禮畢。又次行嘉順宮進賀禮,皆如上儀,禮畢。上詣祗迎板位,近侍奉龍亭出,上鞠躬平身,仍入小次,親上致詞後問安勿爲之事。出榻敎以司謁,口傳下敎曰,龍亭行次到達後,卽爲知入,可也。少頃,對擧承旨等復命,上改具冕服,出御殿上,敎曰,行禮,可也。引儀唱宗親文武百官四拜興平身,百官行四拜禮,代致詞官,進讀百官致詞。宗善跪啓宣敎,宣敎官宣敎訖。引儀唱宗親文武百官鞠躬四拜興平身,仍唱山呼,百官四拜後仍山呼,宣箋官跪宣箋,引儀唱禮畢。李時秀·金思穆·金祖淳·朴宗慶等,陞殿進前奏曰,今年卽八域歡慶之歲,今日又一陽初長之辰也。殿宮進表裏之禮,大庭擧嵩呼之儀,臣等懽忭之忱,百倍於平日,不知所以仰達矣。日候近甚寒沍,朝氣又頗嚴凝,此時勞動,聖體,若何?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,惠慶宮氣候,益臻康復乎?上曰,一樣矣。時秀等曰,嘉順宮氣候,何如?上曰,一樣矣。時秀等曰,元子宮睿質,日就岐嶷乎?臣等向日,獲遂仰覩之願,退而相賀,不勝欣忭之忱矣。今又百日,只隔二日,下情益切蹈舞之忱矣。上曰,亦一樣矣。上曰,左相今日不得入來,病患何如云耶?時秀對曰,聞其耳病,近又大段云矣。上命退,時秀等退出。通禮跪啓外辦,上乘輿出仁政門,由肅章門·協陽門,出標信解嚴,入宣化門,諸臣以次退出。
上在昌德宮。停常參·經筵。
李永老啓曰,明日常參·經筵,取稟。傳曰,停。
任厚常啓曰,行大司憲李直輔,掌令李直淳·宋啓榦在外,執義鄭魯榮,持平夫宗仁·南吉寬試所進去,監察茶時之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李永老曰,召對爲之。
李永老,以弘文館言啓曰,修撰金熙華,旣有只推之命,副修撰尹致後,自鄕上來云,竝卽牌招察任,何如?傳曰,允。
備邊司,以李潤謙爲平安兵使。
有政。吏批,判書金羲淳進,參判李肇源牌不進,參議曺允遂牌不進,同副承旨李永老進。以金孝眞爲司諫,柳台佐爲副校理,尹久東爲副修撰,尹命烈爲兵曹參議,李基崇爲司成,成夏鎭爲海美縣監,林川郡守金在明,丹陽郡守朴宗大相換,天安縣監林沔浩,燕歧縣監李羲耆相換。
兵批,判書朴宗慶,禁軍祿試射進,參判韓致應入直進,參議尹命烈未肅拜,參知宋文述未肅拜,右副承旨任厚常進。副護軍單洪秀晩·尹羽烈,副司直單尹久東·權烒,平安兵使單李潤謙。
兵曹,以尹得逵,爲訓鍊都監中軍。
以全羅監司李冕膺狀啓,同福縣民家失火事,傳于李永老曰,聞甚矜惻,元恤典外,別加顧助事,廟堂措辭,分付。
以吏曹參議曺允遂牌不進罷職傳旨,傳于李永老曰,只推。
以修撰金熙華牌不進罷職傳旨,傳于李永老曰,只推。
李永老,以禮曹言啓曰,各陵·園墓,今秋植木播橡,纔已畢役,株數斗數,區別齊報,故依定式別單書入,而寧陵·順康園局內,則樹木茂密,別無加植處云矣,敢啓。傳曰,知道。
任厚常,以兵曹言啓曰,今十一月二十日,文臣朔試射日次,而慕華館·訓鍊院,以增廣武科覆試設場,不得爲之之意,敢啓。傳曰,知道。
任厚常,以武一所試官意啓曰,臣所今日平明開場,木箭自地字,仍爲試取之意,敢啓。傳曰,知道。
任厚常,以武二所試官意啓曰,臣所今日平明開場,木箭仍爲試取之意,敢啓。傳曰,知道。
任厚常,以武一所試官意啓曰,臣所今日木箭應射擧子二十六人內,三矢入格九人,二矢入格五人,一矢入格六人,昨日入格五十六人,合爲七十六人矣。木箭今已畢試,鐵箭自天字,鱗次試取之意,敢啓。傳曰,知道。
任厚常,以武二所試官意啓曰,臣所木箭應射擧子九十五人內,昨日入格七十五人,今日三矢入格四人,二矢入格六人,合爲八十五人矣。木箭今已畢試,鐵箭仍爲試取之意,敢啓。傳曰,知道。
任厚常,以武一所試官意啓曰,臣所今日鐵箭應射擧子,自天字至地字半字,七十六人內,三矢入格七十四人,二矢入格一人,一矢入格一人矣。鐵箭今已畢試,片箭仍自天字,元貫革外加設三貫革,合五貫革試取之意,敢啓。傳曰,知道。
任厚常,以武二所試官意啓曰,臣所今日鐵箭應射擧子八十五人內,三矢入格八十一人,二矢入格四人,合爲八十五人矣。鐵箭今已畢試,片箭仍爲試取之意,敢啓。傳曰,知道。
任厚常,以武一所試官意啓曰,臣所今日片箭應射擧子七十六人內,貫一中邊一中入格一人,邊二中入格一人,貫一中入格一人,邊一中入格六人,合爲九人矣。片箭今已畢試,騎芻自天字,仍爲試取之意,敢啓。傳曰,知道。
任厚常,以武二所試官意啓曰,臣所今日片箭應射擧子八十五人內,邊二中入格二人,貫一中入格二人,邊一中入格十四人,合爲十八人矣。片箭今已畢試,騎芻仍爲試取之意,敢啓。傳曰,知道。
任厚常,以武一所試官意啓曰,臣所今日騎芻應射擧子,自天字至地字半字,七十六人內,三中一人,二中三人,一中七人,合爲十一人矣。騎芻今已畢試,鳥銃自天字,仍爲試放之意,敢啓。傳曰,知道。
任厚常,以武二所試官意啓曰,臣所今日騎芻應射擧子,八十五人內,三中入格二人,二中入格五人,一中入格十一人,合爲十八人矣。騎芻今已畢試,鳥銃仍爲試放之意,敢啓。傳曰,知道。
任厚常,以武一所試官意啓曰,臣所今日鳥銃應放擧子十二人內,邊一中三人,而日暮姑停之意,敢啓。傳曰,知道。
任厚常,以武二所試官意啓曰,臣所今日鳥銃應放擧子八十五人內,一中入格一人,未及試放七十五人矣。日暮姑停之意,敢啓。傳曰,知道。
己巳十一月十九日辰時,上御誠正閣。召對入侍時,參贊官李永老,持詩傳第九卷,侍讀官金學淳,持詩傳第九卷,檢討官任俊常,持詩傳第九卷,檢校待敎朴綺壽,持詩傳第九卷,假注書李基栽,持詩傳第九卷,記注官李仁迪,持詩傳第九卷,記事官李光文,持詩傳第九卷,以次進伏訖。上命開卷讀之。學淳讀自倬彼雲漢,止寧丁我躬賦也。上曰,下番讀之。俊常讀自旱旣太甚則不可推,止先祖于摧賦也。上曰,參贊官讀之。永老讀自旱旣太甚則不可沮,止胡寧忍予賦也。上曰,閣臣讀之。綺壽讀自旱旣太甚滌滌山川,止寧俾我遯賦也。上曰,注書讀之。賤臣讀自旱旣太甚黽勉畏去,止宜無悔怒賦也。上曰,上番讀之。仁迪讀自旱旣太甚散無友紀,止云如何里賦也。上曰,下番讀之。光文讀自瞻仰昊天,止雲漢八章章十句,上曰,文義陳之。學淳曰,此詩八章,以雲漢名篇者,誠以宣王憫旱一念,實出於敬天畏天之意,故一篇之內,有言天降喪亂,又言昊天上帝者,此莫非歸極於上天,則其所以遇災修省之道,一以天心爲心者,於此可見矣。所以宣王,乃能轉災爲祥,終致中興之業,則豈不盛哉,豈不美哉?若言其所以致此之要,則無出乎格天以誠之道矣,豈不爲後世之鑑法乎?雖以今年言之,旱災之大甚,無異於雲漢之詩,自春徂秋,雨澤全祕,入冬以來,雨雪希少,此洪範所云恒暘,不幸而近之矣。今年大無,已無可及,而明年麥農,又若失稔,則民命近止,在所憂念,此詩亦言祈年孔夙,方社不莫,蓋謂其前年之孟冬,已祈嗣歲之農功也,其爲民之意,祈穀之擧,可謂夙矣,亦可謂切矣。凡在格天以敬·事神以誠·恤民以仁之道,無所不用其極,而亦必夙戒而預待,然後可以有格而斯應矣。向來南壇虔禱之餘,靈應斯捷,則卽此以觀格天以誠之理,不啻明著矣,而冬雷之警,可見天意之丁寧。伏願以敬天事神愛民三者,深加聖意,一以誠敬仁三字爲要,是臣區區之望也。上曰,下番陳之。俊常曰,上番所奏,誠好矣。宣王盡恐懼修省之道,百姓見其憂恤於王,而喜其王化之復行,故仍叔述民之情而作此詩,此詩政爲今日講論鑑法之資矣。此詩非徒宣王之側身修行,此云靡人不周,無不能止者,言其諸臣,皆能周救百姓也。大夫君子,昭假無贏云者,言其君臣,竭其精誠,以助王而格天者也,君臣上下,如是修省,此宣王所以致中興之治,而此下江漢·常武詩之贊王功烈者,皆本於此詩八章矣,豈不美哉?今年元旱,挽近所無之災,而自上敬天恤民之道,靡不用極,如還穀之分等停退也,災結之隨處蠲減也,皆出於優恤之仁,而蚩蚩衆庶,難保其皆懷聖恩,當寒顚連,易有怨咨之歎,而方伯·守宰,亦未知周救百姓,如周家之臣也。此不可不益加警惕,益勉修省,恤民而使皆蒙至治,勅下而使皆思恤民,俾有實效,期如周時。昔宋臣司馬光曰,王者之恐懼修省,非徒免一時之災,福祿又將以隨之,周之成·宣是也,似指宣王此詩也。蓋其民心旣悅,則天意自和,百穀暢茂,休徵必至,伏願此等處,深加體念焉。上曰,參贊官陳之。永老曰,上下番旣皆敷陳,臣則別無更陳之文義矣。上曰,閣臣陳之。綺壽曰,上下番所陳,好矣。大抵此章,詩人以宣王遇災修省側身脩行而作,故全篇命意,皆述恐懼警惕之意。此詩之作,雖出於詩人,而宣王大警惕之實,於此益可見矣。夫天降如是之災,民罹如是之亂,則中主以上之君,孰不知其警惕,而但於遇災之時,暫加警惕,事過之後,旋復懈弛,則是豈此詩之意乎?且但有恐懼之心,而又無恐懼之實,則其與怠惰放縱,無所異焉。今年亢旱,殆甚於雲漢之詩,而聖上一念,夙宵彌切,其於損上益下之道,救災恤民之方,固已靡不用極,而蔀屋顚連之類,猶未能盡沾惠澤,故被災尤甚處,民情遑急,甚至有秋麥殺靑之擧云,靑麥未熟之時,則無異凡草,而此猶食之,其急可知,賙救之道,在所當急,此詩亦曰,鞫哉庶正,疚哉冢宰,必也如是爲意,嚴飭于廟堂及方伯·守宰之臣,講究其賙恤之方,亦不可始勤而中止。賙恤之事,修省之道,是豈可以中止者乎?且今屢豐之餘,一遇歉荒,而民情遑急,至於如此,此不可使聞於隣國也。此則無他,人無遠慮,故常時元無備預之儲,而奢侈之俗,又從而耗費之也。伏願以崇儉二字,深加聖念,而又以擇守令,爲急先務,是區區之望也。上曰,雲漢詩八章,全以遇災修省而爲言,宣王所以一心敬天,於此可見,何以則效宣王遇災修省之美乎?學淳曰,流行之災,固是聖王所不免,然遇災之時,若能修省,則可以轉災爲祥矣。雖無災之時,不能修省,則祥反爲災矣。常時必以格天以敬·事神以誠·愛民以仁此三者爲先,則宣王功化,自然可及矣。上曰,第四章,又呼父母先祖而道之,其思益切矣。爲民父母,何可使夏暑雨怨咨,冬祈寒怨咨乎?學淳曰,向所云恐懼修省,則天地之和應之,而年穀豐登,則自可無愁怨矣。上曰,此言大夫君子,昭格無贏,下番亦云如是故能彌災,可見其君臣上下,同此救民之心矣。學淳曰,天災之來,固無奈何,而惟在乎救災之如何矣。上曰,下番,洪原遞來後,又爲下鄕,所見處大體,何如乎?俊常曰,小臣歷見近畿及公忠道,則如淸安等近峽處,少畓而多田,故不無差勝,而如天安等多畓處,則甚不成說矣。上曰,湖西不至湖南之甚乎?俊常曰,全羅道則較此尤甚云矣。上曰,京畿沿路,自當見之,所見,何如乎?俊常曰,沿路則槪多好田畓,故差勝云矣。上曰,設賑則庶可支存云耶?俊常曰,民之所賴者,惟是賑政也,方伯守令,所以恃以救恤者,亦惟賑政,而但公私儲積,俱爲匱乏。小民至云以朝家,雖欲優恤,奈無賑資何,連豊之餘,猶尙如此,此甚可異矣。上曰,民口比之庚申以前,豈眞盛多云乎?俊常曰,從前閒曠處,亦多新入之戶,人口亦足謂盛多矣。上命掩卷,命玉堂先退。命書傳敎曰,政官牌招開政。仍命退,承史以次退出。
上在昌德宮。停常參·經筵。
藥房都提調金思穆,提調沈象奎,副提調金宗善啓曰,伏未審日間,聖體,若何?中宮殿氣候,何如?元子宮氣候,何如?百日已屆,臣等益不勝歡欣慶忭之忱,敢此問安。答曰,知道,王大妃殿·中宮殿·惠慶宮·嘉順宮,藥房口傳問安。答曰,知道。
元子百日,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·奉朝賀單子問安。答曰,知道。
金宗善啓曰,明日常參·經筵,取稟。傳曰,停。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
李存秀啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬試所進去,監察茶時之意,敢啓。傳曰,知道。
備忘記,海美縣監成夏鎭下直,長弓一張,長箭一部,片箭一部,筒兒一箇賜給。
任厚常啓曰,領府事李時秀,鰲恩君李敬一,右議政金思穆,爲承候來待矣。傳曰,入侍。
任厚常啓曰,諸閣臣,爲承候來待矣。傳曰,入侍。
傳于金宗善曰,今則冬節已深矣。哀彼飢饉之民,能無顚連之患乎?宵旰深憂,憧憧不已,賑資區劃,若於抄飢後爲之,則必有不及之嘆,況兩湖之救荒,尤不可少忽,兩湖道臣,亦宜預爲商量於賑恤之方乎?令廟堂,兩湖則不待抄飢而上來,賑資先爲量宜區劃,至於各道賑資,亦爲量宜區劃下送,而以草記擧行。
金宗善,以宗簿寺提調意啓曰,璿源譜略修正,依庚戌年例爲之事,命下矣。始役日字,卽令日官推擇,則今十一月二十一日爲吉云,以此日擧行之意,敢啓。傳曰,知道。
任厚常,以都摠府言啓曰,今日入直內三廳武兼禁軍及軍兵等,當爲中日習射,而問安相値,不得設行之意,敢啓。傳曰,知道。
任厚常,以兵曹言啓曰,禁軍來春夏等祿試射時,柳葉箭沒技人及別試鐵箭三矢,俱越一百五十步人,別單書入之意,敢啓。傳曰,知道。
任厚常,以禁衛營言啓曰,本營千摠李商采,身病甚重,勢難察任,改差,何如?傳曰,允。
任厚常,以武一所試官意啓曰,臣所今日平明開場,昨日未畢試之鳥銃,仍自天字試放之意,敢啓。傳曰,知道。
任厚常,以武二所試官意啓曰,臣所今日平明開場,鳥銃仍爲試放之意,敢啓。傳曰,知道。
任厚常,以武一所試官意啓曰,臣所今日鳥銃應放擧子,自天字,至地字半字五十二人內,貫一中邊一中二人,邊二中四人,貫一中四人,邊一中十二人,昨日入格三人,合爲二十五人矣。鳥銃今已畢試,騎槍則無一人應試,故自天字,仍爲開講試取之意,敢啓。傳曰,知道。
任厚常,以武二所試官意啓曰,臣所鳥銃應放擧子八十五人內,昨日邊一中入格一人,今日邊三中入格一人,貫一中邊一中入格一人,邊二中入格六人,貫一中入格四人,邊一中入格二十二人,合爲三十五人矣。鳥銃今已畢試,騎槍當爲試取,而無一人應試者,講書仍爲試取之意,敢啓。傳曰,知道。
己巳十一月二十日辰時,上御誠正閣。時原任大臣閣臣,承候入侍時,右副承旨任厚常,記事官李紀淵,記注官李仁迪,記事官李光文,領府事李時秀,鰲恩君李敬一,右議政金思穆,檢校提學金祖淳·李晩秀,檢校直提學朴宗慶,檢校直閣沈象奎·李存秀·李魯益,檢校待敎朴宗薰·朴綺壽,以次進伏訖。上曰,大臣進前。時秀等曰,日寒少解,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,惠慶宮,調攝中氣候益臻康復乎?上曰,差勝之節,與前一樣矣。時秀等曰,嘉順宮氣候,何如?上曰,一樣矣。時秀等曰,邦籙無彊,新曆已頒,以日則百日也,以年則二年也,歡欣慶忭,小大同情,元子宮岐嶷之狀,向旣仰瞻,而其間爲日,已屆二旬,伏想天資睿知,日就月將,而諸節則一向安吉,乳道則連爲調和乎?上曰,漸得有勝矣。思穆曰,百日已屆,中宮殿問候,自後日次,依例停止乎?上可之。命大臣先退,時秀等退出。晩秀曰,元子誕降後,璿源系譜紀略及國朝御牒,當爲紀載,而在前有設廳擧行之例,有自本寺擧行之時,今番則何以爲之乎?上曰,依庚戌年例爲之,可也。出擧條晩秀曰,誔降年月日及堂殿號,例爲載錄,以何殿書之乎?上曰,以大造殿載錄,可也。出擧條晩秀曰,跋文,文衡將爲製進,何以爲之乎?上曰,依爲之。出擧條晩秀曰,御牒書寫官一員,校正官一員,例以宗班中差出,而見今宗臣,只有一人,無以備員,何以爲之乎?上曰,以西春君兼差,可也。出擧條晩秀曰,進上以幾件印進,五處史庫奉安件,何以爲之乎?上曰,各殿宮元子宮,各一件印進,五處史庫,亦以全秩印進,可也。出擧條又敎曰,擇日在何日耶?晩秀曰,明日爲吉云,而出去後當完定草記矣。上曰,訖役在何日耶?晩秀曰,可爲七八日矣。上命閣臣先退,晩秀等退出。嘉順宮進服歸脾君子湯,自今日停止事。出榻敎仍命退,承史以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
任厚常啓曰,來二十五日,朝參日次矣,敢稟。傳曰,停。
任厚常啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
金宗善啓曰,三品官之無得過三日循例請牌,曾有定式矣。兵曹參議尹命烈,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于李永老曰,南兵使留待。
傳于李永老曰,南兵使入侍。
備忘記,南兵使金爔下直,長弓一張,長箭一部,片箭一部,筒兒一箇賜給。
承旨前望單子入之,權常愼·吳淵常落點。
傳于任厚常曰,同副承旨未差之代,金愚淳除授,牌招察任。
金宗善啓曰,卽者修撰任俊常,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
金宗善,以弘文館言啓曰,本館下番闕直,事甚未安,修撰金熙華,副修撰尹久東·尹致後,竝卽牌招,以爲推移入直之地,何如?傳曰,允。
金宗善,以弘文館言啓曰,新除授副校理柳台佐,時在慶尙道安東地,經筵入番事緊,請斯速乘馹上來事,下諭。答曰,許遞。
兵曹口傳政事,護軍單李存秀。
權常愼啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,南吉寬試所進去,監察茶時之意,敢啓。傳曰,知道。
以執義鄭魯榮,持平夫宗仁,司諫金孝眞,正言朴升鉉牌不進罷職傳旨,傳于權常愼曰,只推。
任厚常,以兵曹言啓曰,禁軍別將白師誾,身病猝重,時月之內,無望供職,呈狀乞遞,實病旣如此,則領軍之任,不可暫曠,今姑改差,何如?傳曰,允。
兵曹口傳政事,以柳孝源爲禁軍別將。
以禁軍別將望筒,傳于任厚常曰,前兵使柳孝源敍職。
任厚常啓曰,新除授禁軍別將柳孝源,時無職名,令該曹口傳付軍職,何如?傳曰,允。
兵曹口傳政事,護軍單柳孝源。
獻納洪儀泳啓曰,臣風采巽軟,言議拙訥,淸朝耳目之任,本無堪承之望,而乃者納言特除,忽下於試牌詣闕之時,第臣有區區私義之難安者,臣於合啓中,有同姓之親,其在聖朝敦親之政,有不可聯參者。在前見職,以此引避,得蒙體諒之恩,今臣處義與前無異,而時値試役,未敢言私,不得不章皇出肅,玆於竣事之後,義難蹲冒,今始來避,尤增惶懍,以此情蹤,其何敢一刻晏然於臺次乎?請命遞斥臣職。答曰,依啓。
金宗善,以宗簿寺提調意啓曰,璿源譜略修正事,命下矣。今方始役,而本寺郞廳三員,別工作監役官一員,使之逐日仕進,纂修監董,依例差祭安徐,凡公會勿參,出草校讐編次之際,本寺忠義衛一員,勢難獨當,依例加出忠義衛一員,付軍職冠帶常仕,與本寺忠義衛,眼同擧行,何如?傳曰,允。
李永老,以戶曹言啓曰,司䆃寺司宰監進排宮人宣飯物種中,無應受之人,而因循冒減者減下事,纔已筵稟蒙允矣。減下物種中元貢所無者及本元貢外,加定不足者,依例勿論,其餘當減數爻,分道磨鍊,別單書入,依此擧行之意,分付宣惠廳,何如?傳曰,允。
任厚常,以兵曹言啓曰,今十一月二十一日,武臣賓廳講書時,禁衛營哨官李得運,通鑑第二卷不通,依定式推考警責,何如?傳曰,允。
任厚常,以兵曹言啓曰,考見諸道今秋官鎭門聚點狀啓,則黃海兵使徐英輔狀啓中,道內團束軍兵聚點時,文化等九邑鎭,戰馬瘦駑,服色麤劣,軍器什物,不無執頉云。全羅兵使吳載重狀啓中,道內束伍軍兵聚點時,泰仁等四邑,軍兵隊伍,間有老弱,器械服色,亦多渝弊,鍊習之節,不無生疎云,慶尙前左兵使朴宗柱狀啓中,道內束伍軍兵聚點時,蔚山裝服欠頉,永川旗幟渝弊云。前右兵使白東運狀啓中,道內束伍軍兵聚點時,善山等五邑,器械執頉,軍兵闕額云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉當該邑鎭守令·邊將,竝推考警責,何如?傳曰,允。
任厚常,以兵曹言啓曰,內弓房矢人吳壽明來告內,乙酉年五月入屬,二十一年服役,造納長片箭一千二百部云,取考知弓品堂上啓下單子及本曹錄置成冊,則矢人吳壽明,自己酉春等,至今年秋等,服役年條及長片箭造納數爻,俱以準限,依定式,令該曹帖加成給,何如?傳曰,允。
任厚常,以備邊司言啓曰,卽見文所摘奸備邊〈郞〉手本,則昨日場中,有一人換着軍士服色,越墻入來,直向臺上,爲試所執捉,而擧措極爲殊常,搜檢其身,則試券一張,自袴下脫出,故拆見則卽是曺錫龜之試紙,極爲驚駭,緣由手本爲辭矣。外場之弊,何所不有,而至於自外寫券,踰越試垣,肆然直向於臺上,不可但以驚駭言,曺錫龜聞是朝官云,令攸司拿覈正罪,當該禁亂官,矇不覺察之罪,亦爲拿問嚴勘,當該借述人及攔入人,竝出付秋曹,嚴刑遠配,何如?傳曰,聞甚駭痛,依草記施行。
任厚常,以備邊司言啓曰,傳曰,今則冬節已深矣。哀彼飢饉之民,能無顚連之患乎?宵旰深憂,憧憧不已,賑資區劃,若於抄飢後爲之,則必有不及之歎,況兩湖之救荒,尤不可少忽,兩湖道臣,亦宜預爲商量於賑恤之方乎?令廟堂,兩湖則不待抄飢而上來,賑資先爲量宜區劃,至於各道,賑資亦爲量宜區劃下送,而以草記擧行事,命下矣。諸道抄飢,雖未知多寡,今年被災,旣知其淺深,賑穀之先爲量宜區劃,實是爲民備豫之道。湖南則常賑穀中米二千石,租五萬石,太三千石,各穀一萬五千石,私備穀中太一萬石,租一萬石,軍作米中二千石,補還米中三千石,船儲置米中三萬石,米各穀合十二萬五千石,空名帖一千張,湖西則營賑穀中租五千石,各穀七千石,北穀中米二千石,太五千石,租一萬石,各穀五百石,嶺南穀中米一千石,租五千石,補還穀中米一千石,太一千石,租二千石,均廳軍作米中二千石,合米各穀四萬一千五百石,空名帖七百張。京畿則常賑穀中米一千石,小米一千二百石,太八百石,各穀一千石,營賑穀中米二百石,小米二百石,租三千石,別會穀中租一萬石,各穀一萬石,壬戌穀中租一萬五千石,米各穀合四萬二千四百石,空名帖七百張,竝許劃,華城則小米二百石,租一萬石,空名帖二百張,就畿營所劃中移劃,而今此賑資,各以本道所在穀取用,明春分還,勢必耗縮,農時種糧,亦不可不念。北道交濟久置穀中五萬石,散在穀中二萬石,劃給嶺南,嶺南穀中五萬石,劃給湖南,使之添還,至於湖西,則他無可劃之穀,從當有區處之道,劃賑以後元穀之見縮者,或盡分或一留二分,可以免還巡之乏絶,可以補元穀之減縮,亦以此意,措辭分付,何如?傳曰,允。湖南尤甚焉,某樣穀中限二萬石加劃,可也。
任厚常,以武一所試官意啓曰,臣所今日應講擧子四十六人內,入格二十人矣。各技皆已畢試,今方計劃修正榜目之意,敢啓。傳曰,知道。
任厚常,以武二所試官意啓曰,臣所今日應講擧子四十人內,入格十九人矣。各技皆已畢試,仍爲計劃修正榜目之意,敢啓。傳曰,知道。
禁府啓目,慶尙前右兵使白東運原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。
同副承旨吳淵常疏曰,伏以臣於除旨之下,豈敢不蹶趨肅,而第臣與行左承旨臣權常愼,有親査應避之嫌,揆以格例,在下當遞,天牌之下,承膺無路,玆敢短章陳籲,仰瀆崇嚴。伏乞聖明,特賜遞改,以存公格,以安微分,千萬幸甚。臣無任云云。省疏具悉。許遞。
兵曹參議尹命烈疏曰,伏以天佑宗祊,聖嗣誕降,基奠盤泰,運啓靈長,嘉節載屆於一陽,慶會益增於百祿,歡祝欣抃,小大同情。仍伏念臣縮伏訟愆,恧蹙冞切,不意簪履之弊,收之於汚泥之中,洗滌滓穢,曲加薰沐,騎省新除,有隕自天,臣誠聞命驚惑,莫省所喩。臣本綿才薄識,無一可取,只緣我殿下備加培植,曲遂萬物。臣得以夤緣幸會,前後兜攬,罔非竊吹,在臣酬報之圖,惟當殫竭駑鈍,十駕向前,以備驅使之末而已。迺者待罪南邑也,罪著溺職,繡啓臚列,極其狼藉。臣於爰辭,略供本事之梗槪,粗暴實情之瞹昧,而聖鑑孔昭,畢燭其無他,特加涵貸,薄罰旋赦,得有今日,臣攢祝感激,河海莫量,而區區自靖之道,惟有斂跡周行,避遠駭機,杜門塞兌,以卒餘生,又何必追說經年之夢,噓起已冷之灰,重與人呶呶爲哉?雖然莫嚴者廉隅也,可恤者人言也。臣若行己有素,處事有方,則人雖急於吹覓,旣不能手探目擊,而勒成罪案,豈如是之甚哉?臣每一念到,誠不覺魂驚夢噩,當食而忽忽忘匙矣。然而臣方自咎之不暇顧,何敢有一毫尤人之意哉?以情以義,斟量已久,艮限在前,進身無路,召命之下,輒敢違傲。伏乞聖慈,特垂鑑諒,將臣見銜,亟行鐫削,仍勘臣慢命之罪,以嚴朝綱,以安微分,千萬幸甚。臣無任云云。省疏具悉。爾其勿辭察職。
修撰任俊常疏曰,伏以臣之老父,今年爲八十三矣。癃老凜綴,床笫爲命,時當隆寒,痰咳諸症,尤爲奄奄,實無暫時離捨之望,而臣當此慶辰,爲參候班,上來持被,已爲日矣。卽接鄕信,則臣父間因日候之不適,調將之失宜,症勢越添,食飮全却,眞元益下,轉側須人,專伻來告,促臣歸視,臣自聞此報,方寸煼灼,按住不得,玆敢冒陳短章,徑出禁扄。伏乞天地父母,俯垂矜憐,特遞臣所帶之職,仍治臣擅離之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
己巳十一月二十一日午時,上御誠正閣。南兵使入侍時,同副承旨李永老,假注書李基栽,記事官朴綺壽·李光文,南兵使金爔,以次進伏訖。上曰,南兵使進前。燨進前,上曰,奏職姓名,可也。燨奏職姓名訖,上曰,北道卽是關防重地,下去善爲之也。又敎曰,宣諭除之。仍命先退,燨退出,仍命書傳敎曰,左承旨·左副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
閔耆顯啓曰,玉堂備員間,視事頉稟之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,右副承旨李永老,今日不爲仕進,卽爲牌招,何如?傳曰,允。
禮曹來正月初六日,行社稷祈穀大祭,親祭取稟,奉敎敬依。
傳于任厚常曰,承旨入侍。
以修撰金熙華,副修撰尹久東·尹致後牌不進罷職傳旨,傳于閔耆顯曰,只推。
閔耆顯,以弘文館言啓曰,本館下番闕直,事甚未安,修撰金熙華,副修撰尹久東·尹致後,旣有只推之命,竝卽牌招,以爲推移入直之地,何如?傳曰,允。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,南吉寬試所進去,監察茶時之意,敢啓。傳曰,知道。
以全羅監司李冕膺狀啓,順天府民家失火事,傳于權常愼曰,聞甚矜惻,原恤典外,別加顧恤,會外穀各一石題給,被燒人身還布,今年則分數蕩減事,分付。
任厚常,以兵曹言啓曰,文臣兼宣傳官李垿,親病猝重,萬無離側供職之望,呈狀乞遞,情理旣如此,則不可强令察任,改差,何如?傳曰,允。
任厚常,以備邊司言啓曰,各道賑資區劃草記批旨內,湖南尤甚焉。某樣穀中,限二萬石加劃可也事,命下矣。常賑穀中租五千石,各穀五千石,別檢穀中租三千石,休番穀中租二千石,私備穀中租三千石,各穀二千石加劃,何如?傳曰,允。
任厚常,以左邊捕盜廳言啓曰,前僉正李厚燾家在鍾路近處,埋甕於內舍,潛釀潛屠,賣買於廛人,見捉於譏察矣。名以朝官,干犯國法,一猶無嚴,旣屠且釀,引入許多廛人,和賣榷利者,萬萬痛駭。前僉正李厚燾,令該府拿問嚴勘,何如?傳曰,允。
任厚常,以刑曹言啓曰,備邊司啓辭內,卽見文所摘奸備邊郞手本,則昨日場中有一人,換着軍士服色,越墻入來,直向臺上,爲試所執捉,而擧措極爲殊常。搜檢其身,則試券一張,自袴下脫出,故坼見則卽是曺錫龜之試紙,極爲驚駭,緣由手本爲辭矣。外場之弊,何所不有,而至於自外寫券,踰越試垣,肆然直向於臺上,不可但以驚駭言。曺錫龜聞是朝官云,令攸司拿覈正罪,當該禁亂官,矇不覺察之罪,亦爲拿問嚴勘,當該借述人及攔入人,竝出付秋曹,嚴刑遠配,何如?傳曰,聞甚駭痛,依草記施行事,命下矣。依傳敎,借述人尹敎東,攔入人尹完實,各嚴刑一次後,敎東,咸鏡道利原縣,完實,平安道昌城府,竝遠地定配,卽爲押送之意,敢啓。傳曰,知道。
兵曹,元子誕降慶科增廣別試武科殿試敎是時,元榜人規矩貫革五矢一百二十步一巡一中,柳葉箭五矢百二十步一巡一中,講書粗以上取一技,直赴殿試人規矩鐵箭一矢八十步,柳葉箭五矢百二十步一巡一中,講書粗以上,取一技落點。
副修撰尹致後疏曰,主上殿下天佑我東,元子宮百日已過,衣尺漸長,臣民蹈忭,曷有其極?第伏念臣識旣魯莾,才又蹇劣,訥言拙樣,最居人下,隨分祿仕,雖緣盡職之計,淸塗華貫,實是夢想之外,而釋褐未幾,薇垣玉署,除旨聯翩,臣誠徜徨,罔知攸措。生成庇覆之澤,臣固隕結之不暇,前後恩除,不敢飾辭丐免者,非但義分之是懼,只欲燥濕之不擇,而第臣於向來三司諸臣罷職之命,不勝惶凜之萬萬。臣亦其時三司中人也,豈可以在外之故,獨逭於同罪之列乎?暫膺雖緣事會,仍冒有愧廉防,此固臣必遞之一端,而且臣氣本脆弱,素多疾病,疝冷成痼,卽平生難醫之症,而迺於寒程跋涉之餘,一倍越添,連事刀圭,轉側牀玆,而爲參候班,强疾赴公,自闕外,又添寒熱之症,擔歸旅次,昏不省事,以此病狀,實無時日束帶供職之望。伏乞聖慈,諒臣言之非出飾讓,察臣病之實涉危苦,亟遞臣所帶職名,以安微分,以重公器焉。臣於乞免之章,不宜贅及他說,而第念目下荒歲,民情遑汲之狀,所目擊於今行者,而昨伏見傳敎下者,宵旰爲民之盛意,實不勝欽仰之至。今玆湖南·湖西之偏被酷災,已是聖明之俯燭,而接濟之方,屢詢於廟堂,蠲恤之恩,已下於各道,哀哀彼民,感祝聖恩,豈無奠安之心,而奈其甁罌已竭,糠米難繼,公穀之當納,雖有停代之恩,蓋其地之所出,不能補其萬一,鄰道販買,亦無其道,則扶老携幼,散而之四,至有一飽卽死固無餘憾之願,人情到此,寧不慘毒,俗稱所聞,過於所見,而今臣所見,甚於所聞,行路顚連,比比有之,不可以尋常歉荒而論。若非別般優恤之典,則恐有民將盡劉之慮,且今年災邑中,所謂稍實人云者,比之平歲之民,則俱是尤甚,而特以今年稍實之故,獨未蒙分數停代之恩,不無向隅之歎,分等中稍實之類,合有均施之恩,以示一視之澤,似爲慰災民之道。伏惟聖明垂察焉。臣無任云云。省疏其悉。稍實停退,亦有已例乎?疏辭,令廟堂稟處,爾其勿辭察職。
己巳十一月二十二日午時,上御誠正閣。承旨入侍時,左副承旨任厚常,假注書李基栽,記事官朴綺壽·李光文以次進伏訖。上命書傳敎曰,昨日各道賑穀區劃,已有下敎,而至於慶尙道若而邑,公私賑間,必有設賑之擧,一體關問。厚常承書讀奏訖。上命退,承史以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁傳旨未下,南吉寬試所進去,監察茶時之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
權常愼啓曰,行右承旨金宗善,今日不爲仕進,卽爲牌招,何如?傳曰,允。
以執義鄭魯榮,持平夫宗仁,司諫金孝眞,正言金益鉉·朴升鉉牌不進罷職傳旨,傳于任厚常曰,只推。
任厚常啓曰,合辭許久闕啓,事甚未安,執義鄭魯榮,持平夫宗仁,司諫金孝眞,正言金益鉉·朴升鉉,旣有只推之命,卽爲牌招,何如?傳曰,允。
傳于權常愼曰,承旨入侍。
傳于任厚常曰,政官牌招開政。
以修撰金熙華,副修撰尹久東牌不進罷職傳旨,傳于任厚常曰,只推。
任厚常,以弘文館言啓曰,本館下番闕直,事甚未安,副修撰尹致後疏批已下,卽爲牌招入直,何如?傳曰,允。
任厚常啓曰,卽者校理朴宗琦,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
任厚常啓曰,玉堂上下番俱空,事甚未安,副校理金學淳·李錫夏,修撰金熙華,副修撰尹久東,竝卽牌招,推移入直之地,何如?傳曰,允。
任厚常啓曰,今日政新除授臺諫,待下批,一體牌招,何如?傳曰,允。
有政。吏批,判書金羲淳進,參判李肇源牌不進,參議曺允遂進。行左承旨權常愼進啓曰,大司成今當差出,而擬望之人乏少,外任竝擬,何如?傳曰,允。以李章垕爲獻納,李錫夏爲副校理,宋冕載爲刑曹參議,朴宗薰爲大司成,崔景遠爲安陵參奉,李漢榮爲廣興奉事,洪義謨爲江原監司。
兵批,判書朴宗慶病,參判韓致應入直進,參議尹命烈未肅拜,參知宋文述未肅拜,左副承旨任厚常進,副護軍趙興鎭·吳淵常,副司直洪儀泳·柳台佐,副司勇金厚淳竝單付,江原道節度使單洪義謨。
以右副承旨李永老牌不進罷職傳旨,傳于任厚常曰,只推。
以副修撰尹致後牌不進罷職傳旨,傳于任厚常曰,只推。
以執義鄭魯榮,持平夫宗仁,司諫金孝眞,獻納李章垕,正言金益鉉·朴升鉉牌不進罷職傳旨,傳于任厚常曰,只推。
任厚常,以吏曹言啓曰,新除授禮曹佐郞崔漢翼呈狀內,矣身素患痰癖之症,當寒添劇,時日內實無供職之望云。其身病旣如是,則有難强令察任,改差,何如?傳曰,允。
任厚常,以禮曹言啓曰,今十一月二十五日,元子誕生慶科增廣別試文科殿試節目,當爲磨鍊,而凡於殿試,親臨與命官,前期稟旨後擧行事,曾有定式矣。今番則何以爲之?而處所以何處擧行乎?敢稟。傳曰,竝以文武科春塘臺親臨磨鍊,可也。
任厚常,以兵曹言啓曰,來正言初五日,大駕詣社稷齋宿,初六日祈穀大祭親行時,何營軍兵隨駕,何營軍兵留陣?而禁衛營鄕軍,則今旣停番,禁軍及馬步軍,以幾番畿哨磨鍊?餘軍留營,何以爲之乎?敢稟。傳曰,訓將率馬軍五哨步軍十哨,爲先後廂,禁軍六番隨駕,御將率京鄕軍騎士三番留陣,餘軍留營置之,可也。
持平南吉寬啓曰,臣庸愚湔劣,淸朝耳目之任,初無堪承之望,而昨年冬審度凶疏出後,臣適忝諫職,憤惋雖切,原疏留中,全篇旨意,無由聞知,未及疾聲致討。且臣之素患瘡瘇之症,添劇於伊時,賓對有命,而蠢動無路,未能進參,及其疏本頒下之後,忙構短章,以伸沫飮之忱矣。其時僚臺,以臣賓對之不參,情外之斥,旣深且峻,彼旣不知臣實病之難强,則相規之言,容或無怪,而至以堂堂大論,却立低徊,其所論列,極其危怖。噫,審度一疏,卽窮天地亘萬古所未有之大變怪,凡東土含生之倫,莫不欲手磔而口臠,則何況職忝言地者,孰敢或忽於明張之義乎?斥之以却立,初不近似,臣何必呶呶較絜也哉?然臣以言責之職,受譏斥之來,揆以私義,臺端一步,便同鐵限。臣於日前,猥膺試望,隨牌詣闕,不意持憲除旨,忽下於此際,天牌踵臨,臣旣在禁中,義分是懼,雖不得不章皇出肅,顧臣情地,如右所陳,則豈可以時月之稍久,蹲冒於臺次乎?宜卽引避,而義重往役,時値夜深,今始來避,所失尤大,諸命遞斥臣職。答曰。勿辭,亦勿退待。
任厚常啓曰,持平南吉寬,避嫌承批之後,不爲傳啓,直爲出去,事甚未安,推考,何如?傳曰,允。
禁府啓目,崇陵參奉曺錫龜原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,文所禁亂官沈魯崇原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,前僉正李厚燾原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,向前白東運亦,軍餉事體與他尤別,而不報擅分,至於六千五百餘石之多,揆以法意,誠極可駭,不可以出於襲謬,有所參恕,以此照律,何如?判付啓,依允。
校理朴宗琦疏曰,伏以臣之老母,年近七旬,病又癃痼,長在床褥,日事刀圭矣。近因隆沍猝劇,節宣昧方,痰嗽越添,喘氣隨升,眞元脫下,所見凜綴,家僮踵至,促臣歸視,臣自接此報,方寸煎灼,按住不得,冒死陳籲,徑出禁扄。伏乞天地父母,俯垂矜諒,遞臣所帶之職,以便救護,治臣擅離之罪,以肅朝綱焉。臣無任云云。省疏具悉。爾其勿辭救護。
己巳十一月二十三日午時,上御誠正閣。承旨入侍時,行左承旨權常愼,假注書李基栽,記事官朴綺壽·李光文以次進伏訖。上曰,江原監司瓜滿乎?常愼曰,瓜滿矣。上曰,江原監司,亦有南行爲之之前例乎?常愼曰,前例亦多有之矣。上曰,江原監司之代以前開城留守洪義謨擬入事,分付政官,可也。仍命退,承史以次退出。
上在昌德宮。停常參·經筵。
金愚淳啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
權常愼啓曰,右副承旨李永老,今日不爲仕進,卽爲牌招,何如?傳曰,允。
傳于金愚淳曰,召對爲之。
以副校理金學淳,修撰金熙華,副修撰尹久東牌不進罷職傳旨,傳于金宗善曰,只推。
金宗善,以弘文館言啓曰,本館下番闕直,事甚未安,修撰金熙華,副修撰尹久東·尹致後,旣有只推之命,竝卽牌招,以爲推移入直之地,何如?傳曰,允。
金宗善,以弘文館言啓曰,新除授副校理李錫夏,時在京畿果川地,經筵入番事緊,請斯速乘馹上來事,下諭,答曰,許遞。
傳于金宗善曰,命官更爲命招。
金宗善啓曰,讀券官南公轍·朴宗慶·沈象奎·金明淳·洪羲臣牌不進,無以備員受點,竝更爲牌招,何如?傳曰,允。
任厚常啓曰,考官朴宗慶·金履度牌不進,無以備員受點,更爲牌招,何如?傳曰,允。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,司諫金孝眞,獻納李章垕,正言金益鉉,執義鄭魯榮,持平夫宗仁·南吉寬牌不進罷職傳旨,傳于金愚淳曰,只推。
傳于任厚常曰,明日出宮門路,以協陽門爲之。
金宗善啓曰,明日殿試,兩司侍臣,當爲備員,除在外外,未肅拜·呈告人員,竝待開門牌招,何如?傳曰,允。
以對讀官朴宗薰·南履翼·金熙華牌不進罷職傳旨,傳于金宗善曰,只推。
正言朴升鉉啓曰,臣言議拙訥,風采巽軟,淸朝諫諍之任,豈或有一分堪承之望,而嚮因守令署經之命,義分是懼,未敢逡巡,黽勉出肅,冒沒趨承,每自循省,愧悚交集。卽伏見持平南吉寬引避之辭,則以臣昨冬之疏,張皇爲說,有曰,情外之斥,旣深且峻。又曰,其所論列,極其危怖,臣何嘗斥人情外,遣辭危怖乎?伊時聲討方張,賓對有命,而彼以行公臺諫,無端違傲,則規避之目,在所難免,低徊二字,實爲着題,而此不過同朝相規之意也。罰止譴罷,旋蒙恩敍,則其在憲臣,但當追悔旣往,益勉來後,而今於時日旣久之後,諉以實病,費辭發明,至謂之何必呶呶較絜,而極意噴薄,有若被臣過實之斥,臣雖疲軟,以職則臺閣也,就事論人,終至受侮,隳損臺風,由臣而始,以此情跡,其何敢一刻晏然於臺次乎?請命遞斥臣職。答曰,此不必如是者,勿辭,亦勿退待。
金愚淳啓曰,正言朴升鉉,避嫌承批之後,不爲傳啓,直爲出去,事甚未安,推考,何如?傳曰,允。
任厚常,以兵曹言啓曰,直赴殿試奉承傳鄕騎士吳福來等三百九十九人,隨其錄名,許赴於明日殿試之意,敢啓。傳曰,知道。
任厚常,以兵曹言啓曰,今十一月二十五日,元子誕降慶科增廣別試武科殿試時,直赴殿試人,應試應頉,別單書入之意,敢啓。傳曰,知道。
任厚常,以兵曹言啓曰,明日殿座時,侍衛禁軍等,別將當爲率領,而禁軍別將柳孝源在外未上來,二番兼司僕將金致晙,姑令兼別將擧行之意,敢啓。傳曰,知道。
任厚常,以兵曹言啓曰,今日各廳堂下武臣朔試射時,柳葉箭·片箭今已畢試,而日勢已暮,鐵箭·騎芻,無故日繼試之意,敢啓。傳曰,知道。
禁府照目粘連,慶尙前右兵使白東運矣,本府議啓內,軍餉事體,與他尤別,而不報擅分,至於六千五百餘石之多,揆以法意,誠極可駭,不可以出於襲謬,有所參恕,以此照律,罪杖一百收贖,告身盡行追奪,私罪,奉敎依允。又啓目粘連,向前曺錫龜,亦科場嚴飭,前後何如,而身爲朝官,有此外場之犯科,揆以法意,萬萬駭然,從重勘處,何如?判付啓,依允。又啓目粘連,向前沈魯崇,亦身爲禁亂官,不善檢察,外場試券,現捉試所,溺職之罪,在所難免,以此照律,何如?判付啓,依允。又啓目粘連,向前李厚燾,亦潛釀潛屠,法意至嚴,而名以朝官,無難冒犯,究其罪狀,萬萬痛駭,以此照律,何如?判付啓,依允。
領府事李時秀箚曰,伏以臣自日昨候班退後,重得寒疾,頑痰乘勢大肆,食飮專却,咳喘竝劇,宛轉叫楚,不省四到,迺於此際,以文武科殿試試官,天牌再辱,祗承無路,顧臣精爽日益銷落,視聽日益昏瞀,雖於無病之時,考試一事,固非可論,況今委身床褥,蠢動不得,坐違恩召,祗增罪戾,玆敢短箚自列,仰暴實狀,慢傲瀆擾之誅,誠無所逃。伏乞聖明,亟降威罰,以肅朝綱,以安賤心焉。取進止。答曰,省箚具悉卿懇。愼節奉慮,勿辭安心調理。
己巳十一月二十四日午時,上御誠正閣。召對入侍時,參贊官金愚淳,持詩傳第九卷,檢校直閣李魯益,持詩傳第九卷,侍讀官趙民和,持詩傳第九卷,假注書李基栽,持詩傳第九卷,記事官朴綺壽,持詩傳第九卷,記事官李光文,持詩傳第九卷,以次進伏訖。上命開卷讀之。民和讀自崧高維嶽,止世執其功賦也。上曰,參贊官讀之。愚淳讀自王命申伯,止鉤膺濯濯賦也。上曰,閣臣讀之。魯益讀自王遣申伯,止南土是保賦也。上曰,注書讀之,賤臣讀自申伯信邁,止式遄其行賦也。上曰,上番讀之。綺壽讀自申伯番番,止文武是憲賦也。上曰,下番讀之。光文讀自申伯之德,止崧高八章章八句,上曰,文義陳之。民和曰,崧高詩,卽吉甫所以贈申伯者,而第七章言王之元舅,文武是憲,能使文武之士,足以取法焉,則其才猷功績,必多可觀者,而本註亦未著焉。然至末章盛稱其德,至以爲柔惠且直,以致揉萬方而聞四國矣。以此言之,以王舅而有柔惠之德,尙能使四方取法,況乎人君之德,果能憲章文武,則四方觀感之美,捷於影響,此洪範所云于汝極錫汝保極者此也。大學,亦言挈矩之道,伏願於觀感之道,深加體念,是臣區區之望也。上曰,參贊官陳之。愚淳曰,申伯事迹,別無著見者,而但稱王之元舅矣。然以此詩八章見之,可見其禮遇之盛,豈但以元舅而然哉?末章言申伯之德,柔惠且直,揉此萬方,聞于四國,以示其禮遇之相稱,若使申伯之德,不能如是,而但以元舅之親,寵之錫之,則便是私也,豈得謂禮賢乎?又能有是德則不以其親嫌,而或靳寵錫之禮也,是知明王之用人,惟視其德之賢否,而不以一私字間之也。詩人之意,專在於去私用賢之美,此等處深加體念,是臣區區之望也。上曰,閣臣陳之。魯益曰,此詩言維嶽降神,生甫及申,果是山川之氣,磅礴混淪,實有鍾生人才之理焉。故古人或以謂人傑地靈,漢時亦有云山東出相,山西出將,斯可見地靈所鍾,而生出一代之偉人也。維彼崧高之嶽,自古有之,閱歷乎幾,許甲子,而未曾聞生出何許人物,而至此宣王之時,乃曰,生甫生申,惟此二人,始著於嶽降之靈,以此觀之,人才之善否,不但由於嶽瀆之鍾生,實係於人主之用捨。向使宣王,無用人之明,則雖有如許人才,只當終老於巖穴,惟其收攬而用之朝廷,故得以作屛作翰,揉萬國而聞四方矣。夫天生一代人物,以了一代之事,故古人亦曰,才不借於異代,雖今之世,不患其無人才,而惟患用人之未盡其道矣。用人二字,深加體念,是臣區區之望也。上曰,參贊去私之奏,閣臣所陳用人之意,俱甚好矣。以此章言之,雖有申伯之賢,若非宣王之取用,則必將老死巖穴矣。雖以宣王之賢,非有申·甫之良佐,則無以致中興之業,君臣之相須互資也,如是矣。且申伯行役,而吉甫作詩以送之,其相好之誼,同贊之美,亦可爲法也。民和曰,周多賢才,文王章,至以爲濟濟多士文王以寧,蓋以文王鼓舞作成而致之也。宣王,乃能繼述於文王作成之化,故能致中興之業,上盡作人之道,下亦不專美於前人,皆係於作人用人之如何矣。上曰,申伯事功,雖無著見者,而此言其柔惠之德,且見其作詩送行之擧,其和睦之意,夾贊之美,可見矣。魯益曰,其風肆好,固是美申伯之詩也,實美其在上之敎化也,非獨專贊乎申伯也。愚淳曰,同寅夾贊,然後朝廷和睦,而太平之功化,可期矣。周廷和睦之美,實非臣等愚見所能見到者矣。上曰,申伯出封于謝,果於就封之後,更未可還朝,故作詩送之,有若饑別者然乎?民和曰,朝覲會同,固有其時,而作詩送行,益見其繾綣接待之意矣。上命掩卷。民和曰,下番闕直,牌招,何如?上曰,此則出去後草記書入,可也。仍命玉堂先退,又命退,承史以次退出。
上在昌德宮。停常參·經筵。
親臨春塘臺,文武科殿試罷還內後,內閣·政院·玉堂·藥房口傳問安。答曰,知道。
藥房提調沈象奎,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
任厚常啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
閔耆顯啓曰,三品官之無得過三日循例請牌,曾有定式矣。刑曹參議宋冕載,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于任厚常曰,侍衛軍兵毛具。
以修撰金熙華,副修撰尹久東牌不進罷職傳旨,傳于金宗善曰,只推。
金宗善,以弘文館言啓曰,本館下番,無他推移之員,不得已上番姑降入直之意,敢啓。傳曰,知道。
傳于閔耆顯曰,新恩政事,當日爲之。
以執義鄭魯榮,持平夫宗仁·南吉寬,司諫金孝眞,獻納李章垕,正言金益鉉·朴升鉉牌不進罷職傳旨,傳于金愚淳曰,只推。
以慶尙左水使李馨秀狀啓,進上靑魚,冬至已過,趁未封進,惶恐待罪事,傳于金宗善曰,勿待罪事,回諭。
任厚常,以御營廳言啓曰,去夜二更量,典醫監洞近處,王大妃殿別監金載喆,犯夜被捉於本廳巡邏,而係是掖屬,不敢擅便,何以爲之?敢啓。傳曰,依更數治罪。
任厚常,以御營廳言啓曰,別監金載喆,犯夜被捉草記批旨內,依更數治罪事,命下矣。金載喆,決棍二十度,放送之意,敢啓。傳曰,知道。
刑曹參議宋冕載疏曰,伏以聖嗣誕降,邦本永鞏,四重播頌,八域均忭,而一陽初生,景籙鼎新,百日又過,天休滋至,猗歟盛矣。仍伏念臣本庸愚,百無肖似,而曩叨外除,罪著不職,至被繡啓之論斥,而畢竟末勘,連蒙減等,至今追愆,惶蹙靡措。第繡啓中畿營區劃一款,金吾議讞,旣屬落空,則更不必呶呶辨白,而至於曠官之罪,臣亦自知,當初爰辭,悉暴情實,伏惟天日之明,庶幾鑑諒矣。今臣旣經劫厄,保有今日獲逢大慶,與霑恩敍,繼而薇垣除旨,忽下於鄕廬病伏之中,其在義分,固當卽日就途,粗伸重入之願,而適値換節之時,宿病闖發,腦膈牽痛,眞元凘憊,頭目眩瞀,調治多方,淹延數旬,自犯逋慢之誅,惟俟譴何,獲蒙寬假之恩,特賜遞改,又未幾何,以臣爲刑曹參議,臣聞命驚惶,益不知措躬之所也。噫,臣之逖違軒陛,今幾歲矣,犬馬之戀,寤寐如結,簪履之收,感泣無地,臣敢不蹶趨承,以效叩謝之忱,而人言之虛實無論,而私義難安,病勢之源委已痼,而供劇無望,玆敢冒陳短章,仰瀆崇嚴。伏乞天地父母,俯垂矜憐,特遞臣所帶之職,俾安私分,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭察職。
己巳十一月二十五日辰時,上詣春塘臺。元子誕生慶科增廣別試文武科殿試入侍時,行都承旨閔耆顯,行左承旨權常愼,行右承旨金宗善,左副承旨任厚常,右副承旨李永老,同副承旨金愚淳,記事官李紀淵,假注書李基栽,記事官朴綺壽·李光文,檢校直閣洪奭周·李魯益,檢校待敎朴宗薰以次詣閤。時至,通禮跪啓請外辨。上具翼善冠·衮龍袍,乘輿出宣化門。藥房提調沈象奎,副提調金宗善進前曰,早朝峭寒,聖體,若何?上曰,一樣矣。由協陽門·建陽門·靑陽門,至春塘臺,上降輿陞座訖。兵曹判書朴宗慶曰,卽見濟州牧使李顯宅牒報,則乙丑年增廣武科初試入格人閑良康綖起送云,而今則覆試已過矣。本州以候風駕海之故,初試人,隨其上來,許赴當前庭試,載在法典,而旣未趁期上來,則所當勿施,此與無端不赴有異,特許陳試,何如?上曰,旣有庚戌特例,其在柔遠人之道,別有示意之擧,特爲直赴殿試,可也。出擧條贊儀唱試官以下四拜,讀券官行工曹判書南公轍,兵曹判書朴宗慶,工曹參判林漢浩,對讀官行副護軍李魯益,行副護軍徐有聞,副司直鄭元容·金啓河,考官兵曹判書朴宗慶,刑曹判書朴崙壽,刑曹參判李堯憲,工曹參議權丕應,宣傳官尹頣東,司僕寺正洪羲俊,宣傳官柳基恒,以次行禮,陞殿就座訖。上曰,懸題紙持入,元容·啓河,奉懸題紙進前。上命公轍·宗慶,寫題銘觀豊閣,限午時,公轍·宗慶讀奏訖。上曰,武科開場,先以何技試取乎?宗慶曰,先以柳葉箭試取,次以貫革試取,壯元則例於元榜中出之,故直赴與元榜人,俱當捧講,而元榜人則使之應射,以定壯元,何如?上可之。仍命開講。宗慶曰,開講命下之後,黃籤不卽待令,以致御覽案冊之遲滯,事甚未安,當該承旨推考,何如?上曰,依爲之。出擧條仍敎曰,院吏擧行,極爲痛駭,兵判出去,當該院吏,各別嚴治,可也。上命文所試官權退,仍入小次,以司謁下敎曰,收券滿一軸,則科次爲之,編次以奏,可也。編次書等第訖,宗善,以夾侍仰稟。上出幄次陞座,命宗善坼封內,宗善讀奏封內訖。宗慶曰,每都政,新資五窠,例爲差出,而未準二十朔之營將·中軍,啓稟後始爲內遷,曾有定式,故敢此仰達矣。上曰,依爲之。出擧條均役廳堂上朴宗慶曰,本廳穀簿,皆是經用所需,而數多不敷,今番賑資劃下之後,所縮亦甚夥然,不可不貿穀添還於各該設賑道內,以備經用,以裕民食,雖以備局移換穀,作錢還貿,勢難及期,且多不足,以本廳封不動,先爲取用,何如?上曰,依爲之。出擧條宣惠廳堂上朴宗慶曰,今年三南·畿甸之歉荒,挽近所無,收租文書,雖未及來到,以其災結所減,較諸常年,則歲入大縮,殆無以成樣,言念經費,誠爲罔涯。在前如此之時,每有減分之事,今亦依前例,營邑需八分一,各樣價四分一,京貢價十分一,裁減磨鍊,何如?上曰,依甲寅年例爲之,可也。出擧條宗慶曰,本曹財力,素稱有裕,封不動中木儲爲千餘同,錢儲爲七八萬兩矣。挽近以來,預下甚多,竝其行用木錢,而罄竭無餘,庫儲枵然,雖有每當番朔下雇立,實難繼給,而如兩驛保錢禁旅接濟之逐等例下者,或有不給之患,曹樣之悶迫,莫此爲甚。就其預下中,或減其年限,或捧其當納,而雖未盡數收殺,計年所捧,可以排用,故本曹均廳給代中,每等二千兩式,限四年先爲受來,與預下中所捧之物,準其八萬之數,以爲封不動,而木儲則姑無如數備置之道,就此封不動中,三萬兩除出,貿取均廳關西耗小米一萬九百二十石,添補本曹元餉穀,一體盡分取耗,以此耗條作錢,逐年加錄於封不動中,使之從便貿木,封置十年後還付錢邊,事甚便好,而第添餉一事,外面看過,似或貽弊,今年賑資之區劃於本道者,米爲萬餘石,則其實無添還之事,敢此仰達矣。上曰,依爲之。出擧條通禮跪啓禮畢,上下榻乘輿,由靑陽門·協陽門還內,諸臣以次退出。
上在昌德宮。停常參·經筵。
金愚淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李永老啓曰,明日常參·經筵,取稟。傳曰,停。
金愚淳啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李永老曰,承旨入侍。
注書李紀淵病,代以金載成爲假注書。
以大司諫尹益烈,司諫金孝眞,獻納李章垕,正言金益鉉·朴升鉉,執義鄭魯榮,持平夫宗仁牌不進罷職傳旨,傳于金愚淳曰,只推。
李永老,以弘文館言啓曰,修撰金熙華,副修撰尹久東,旣有只推之命,竝卽牌招察任,何如?傳曰,允。
以修撰金熙華,副修撰尹久東牌不進罷職傳旨,傳于李永老曰,只推。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁牌不進,南吉寬陳疏入啓,監察茶時之意,敢啓。傳曰,知道。
李永老,以吏曹言啓曰,今此慶科增廣別試,文科甲科第二人三人,當付七品職,而時無見窠,生進直長中仕日最多者,依例六品遷轉後,推移付職,何如?傳曰,允。
有政。吏批,判書金羲淳進,參判李肇源病,參議曺允遂進,右副承旨李永老進。以鄭元容爲副校理,李鍾運爲禮曹佐郞,朴宗慶爲造紙提調,李翼舜爲中部都事,金魯鍾爲健陵參奉,金芝淳爲造紙別提,權丕應爲成川府使。再政。典籍單李在秀文科甲科第一人,禮賓主簿單李浦武科甲科第一人,尙衣直長單柳鼎養文科甲科第二人,內贍直長單洪羲瑾文科甲科第三人,愼宜學爲工曹參議。
金愚淳,以兵批言啓曰,前監司鄭尙愚,自吏曹送西矣。瓜滿監司,例爲隨品付樞銜,而同中樞,時無見窠,依例作闕下批之意,敢啓。傳曰,知道。
兵批,判書朴宗慶病,參判韓致應入直進,參議尹命烈受由,參知宋文述未肅拜,同副承旨金愚淳進,副司直李錫夏,副司果李文載·朴升煥·李完植·李益緖·李圭男·李寅會·李恒權,副司正李商駿·李元圭,以上竝單付,同知單鄭尙愚。
傳于李永老曰,明日頒夻科爲之,處所,以春塘臺親臨磨鍊,通方外,試紙用大好紙。
王若曰,嗟爾京畿·湖南·湖西暨華城民人,明聽予一人誥,惟予小子,以否德寡昧,叨承大位,臨御九載,無一物視澤,無一事視恩,而惟爾等,猶免顚連之苦者,此何故也?實是我祖宗德澤,浹洽於民生者,是故皇天,眷顧我東方,九年之間,穡事連登,予當諸道年分之狀聞也,每語于中曰,以予不敏,德昧前王,誠未能上格天心,而天之降福穰穰,澤未能下感民情,而民之愛戴眷眷,豈非予小子所當恧惕自愧之事哉?雨順風調,此是難得之盛事,而予心憂懼,實無異水旱爲災之時,奈之何自春徂夏,雨意漠然,杲杲日出,圭璧屢擧於郊廟,雨澤雖得於晩夏,惟彼京畿·湖南·湖西·華城,靈應終慳,秧節已過,年遂判歉,夫今年旱災,雖有各道之不同,而蔽一言曰,歉荒,而至於稍登之海西,近因雨水之災,又無異於荒歲,哀彼小民,何以賴生?嗚呼,一夫不得其所,古昔明辟,猶嘗恥之,況此幾萬生靈,不免饑饉而流離乎?由予否德,致天之怒,無辜之民,其將盡劉,自是以來,夙夜恐懼,食而忘其味,寢而不成寐,明燭達夜,連日靜思,民者國之本也,國而無民,何以爲國,食者民之命也,民而無食,何以爲命?昔我先朝甲寅,歲歉民困,不至於今日之尢急而如傷若保之政,惻怛至懇,恤民大政,洋溢於八域兆衆,凡我海東戴天臣民,孰不感激欲報有不忘之思?猗歟,大聖人爲民聖念。至矣盡矣,今年本道,將甚於甲寅,苟利於民,予何所惜,況又繼述之大者乎?玆發內帑錢二萬兩,胡椒一千斗,丹木五千斤,湖南錢一萬兩,胡椒四百斗,丹木二千斤,湖西錢五千兩胡椒三百斗,丹木一千斤,京畿錢三千兩,胡椒二百斗,丹木一千斤,華城錢二千兩,胡椒一百斗,丹木一千斤,湖南進上停退,價米無論三等邑除留下送,湖西進上價米,尤甚邑亦令除留下送,爾等勿以否德爲咎,勿以九重爲遠,各盡其心,各盡其力,無輕離鄕井,無胥動愁怨,親戚隣里,互相勉戒,互相救助,以安其居,有苦於身者,言于守宰,議于道臣,道臣·守宰,亦當殫心拯濟,必不使爾等有顚壑之患,爾等其各信之,以俟來歲之豊登,上天至仁,亦豈不貽我來年多稌多黍乎?爾等明聽我心腹之誥,因此思之,竊發之患,多出於此時,道伯知此意,申飭營將及列邑,俾盡討捕之責,無敢懈怠其心,無敢侵害平民,朝家亦豈無別般廉察之道乎?此亦荒年爲民之一道,竝須知之。
傳于金愚淳曰,明日出宮門路,以協陽門爲之。
李永老,以禮曹言啓曰,來十二月初一日辰時,元子誕生慶科增廣別試文武科放榜時,親臨與權停例,何以爲之,而處所,以何處擧行乎?敢稟。傳曰,權停例爲之,仁政殿磨鍊。
金愚淳,以訓鍊都監言啓曰,本局哨官金志和·金重鼎·金弘喆,今月二十四日,俱以宮城行巡將,各舖守卒,無罪求罪,勒加棍打,擧措可駭,竝汰去,俾爲懲礪之意,敢啓。傳曰,知道。
金愚淳,以義禁府言啓曰,明日頒夻科爲之,處所,以春塘臺,親臨磨鍊,通方外事,命下矣。本府都事,皆爲赴擧,武都事一員,本府入直,而當直入直都事,公事回公都事,靑陽門·月覲門·集春門禁亂都事,無以推移,假都事五員,令該曹差出,以爲分排之地,何如?傳曰,允。
禁府照目粘連,前僉正李厚燾矣本府議啓內,潛釀潛屠,法禁至嚴,而名以朝官,無難冒犯,究其罪狀,萬萬痛駭,以此罪律罪,母年七十四歲,杖一百徒三年收贖,告身盡行追奪,私罪,奉敎依允爲旀,功議各減一等爲良如敎。又照目粘連,文所禁亂官沈魯榮矣本府議啓內,身爲禁亂官,不善檢察,外場試券,現捉試所,溺職之罪,在所難免,以此照律,罪笞四十收贖,付過還職,私罪,奉敎依允爲旀,功減一等爲良如敎。又照目粘連,崇陵參奉曺錫龜本府議啓內,科場嚴飭,前後何如而身爲朝官,有此外場之犯科,揆以法意,萬萬駭然,從重堪處,罪杖一百收贖,告身盡行追奪,邊遠充軍,勿揀赦前,私罪,奉敎依允爲旀,功減一等爲良如敎。
刑曹啓目粘連,金州府殺獄罪人私奴大成獄事段,當初起鬧,怨非次骨,踢豈猛毒云者,不但道臣云起疑,參以事情,可見審克之義,而議讞之地,不敢傅輕,仍前訊推爲白乎旀,珍島郡殺獄罪人徐允培獄事段,無論心坎與腎囊,俱係要害速死處,而衆口交證,眞贓益綻,審克之政,有難遽議,仍前訊推何如?啓,全州私奴大成獄事段,當初起鬧,實因千三之指使,千三則其從兄也,聽從兄之怒中所指使,捉於田中,至於緊縛,覆檢官所結語自後一踢之說,亦有可驗,是矣,第斷獄,不可只憑一傷處而已,宜亦究其情跡是在如中,觀其前後供招,好觀不緊於大成,只千三縱而使之而已,未知大成,有何大端致怒於好觀耶,此所以道臣之所起疑,卿之議讞之亦有置疑於其間是如乎,況稱,又縛而卽解云者,證招有之,雖曰打之,非爛漫,踢之又昭然無疑,罪人私奴大成段,施以次律爲稱,珍島徐允培獄事段,大凡弱固不可以敵强,事勢然矣。允培卽强丁也,崔加邑卽老漢也,況加邑伺候於牧場,非賤役乎?允培爲任於約正,非勝於伺候之賤役者乎?眞所云强之於弱,大之於小,其間懸殊,以此以彼,强者發怒於弱者,大者言詰於小者,其踢非歇矣,傷非少者,明若觀火是去乙,況刑期於得情,如法償命爲良如敎。又啓目粘連,務安縣殺獄罪人鞠才明殺獄事段,縊痕淺談,死後假縊,更無可疑,檢案道跋,俱極端的,仍前訊推爲白乎稱,樂安郡殺獄罪人金尙說殺獄事段,洛昇醉鬨縱欲移禍,而元無致命之痕,損麻嶝藥裹暗售殺心,而難掩借使之情跡,劃印輸款,如法償命之意,竝分付道臣,何如?啓依允。
持平南吉寬疏曰,伏以臣根植甚孤,聞望無素,耳目重任,本不近似,昨冬所遭,又非尋常彈劾之比,事雖旣往,尙覺驚懍,日前引避,此豈臣可已而不已者哉?草草數語,略暴其難安之義而已。太沒模棱,臣方自愧其過於巽軟,僚臺之以此自引,曾所不意,而今其避辭,轉益深緊,疾病之來,人所不免,而乃曰無端違傲,緩討之目,罪當何居,而亦云未嘗危怖,規避之斥,斷之以難免,低徊之說,歸之於着題,其所論列,專事脅勒,臣見之未半,駭汗浹背,莫省其所以也。蓋其斷斷持臣者,卽不過賓對不參一款,而臣於審逆,本是楚越,雖其微眚薄過,宜無所顧藉,況其窮天亘地之凶肚逆節,畢露於一疏之中乎?若使臣得見其疏於次對命下之前,而又無難强之實病,則必將請借方寸之地,疾聲致討,期於得請而後已。抑何心腸,乃反却立於懲討之擧乎?疑人於不當疑之處,有若故爲托病者然,此可謂實際乎情外乎?始旣論人以情外之目,今乃起怒於情外之語,滿紙張皇,極其噴,末又以罰止譴罷等說,顯示自德之色,簸之揚之,惟意所欲,同朝相規之美風,果如是乎?竊恐此臺臣,早年立朝,志得氣銳,未及用力於恕己之工也。噫,言者之意,必欲直驅臣於罔測之科,在臣無辨之道,惟當斂跡朝端,避遠危鋒,玆敢冒入文字,仰瀆崇聽。伏乞聖慈,亟遞臣所叨之職,以安微分,以謝人言,幸甚。臣旣不以臺職自居,則不宜贅及他說,而目下數事,竊有愚見,敢此附陳。向來二所亂場之變,卽是國朝所未有之事也。其在嚴科場杜後弊之道,旣捉其首犯,則宜施加倍之律,而該曹議讞,乃勘以幼學充軍之律,夫律文之只令充軍者,卽士子有罪,降之編伍,乃爲極罰也。今此亂場之人,卽一遐鄕無賴賤流,不過冒稱幼學,則軍丁之充定,乃其相當之役,豈足爲懲頑勵俗之道乎?臣謂特令該司更加嚴刑,仍施以公私賤冒入代寫之律,恐合事宜。禁釀之法,實爲救荒恤民之政,而都下之民,雖或有間間冒法之弊,禁飭不弛,奸僞莫售,物價因此稍低,民食庶可少裕,而竊聞鄕外,則坊曲場市之間,依舊狼藉,當初設禁之意,原無中外之區別,而外邑之若是蕩然,殊甚驚駭,此必由於道臣邑宰,不善禁察之致,亟令廟堂關飭諸道,俾無如前懈弛之弊,斷不可已。臣無任云云。省疏具悉。亂場之人,加律事,依施,酒禁事,果若爾言,則聞甚寒心,令廟堂申飭,爾其勿辭察職。
己巳十一月二十六日午時,上御誠正閣。承旨入侍時,右副承旨李永老,記事官李紀淵,記事官朴綺壽·李光文以次進伏訖。上曰,成川府使之代,今日政當差出乎?永老曰,狀啓未及下,故該曹姑未擬望云矣。上曰,望筒皆已修正乎?永老曰,今方修正矣。上曰,望筒催促,可也。因命退,承史以次退出。
上在昌德宮。停常參·經筵。
親臨春塘臺,頒夻科儒生試取還內後,內閣·政院·玉堂·藥房口傳問安。答曰,知道。
金宗善啓曰,明日常參·經筵,取稟。傳曰,停。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬呈辭,監察茶時之意,敢啓。傳曰,知道。
金宗善啓曰,來初一日,輪對日次矣,敢稟。傳曰,當次人,後日次待令。
傳于任厚常曰,侍衛軍兵毛具。
金宗善,以禮曹言啓曰,卽接永禧殿官員所報,則明日親臨頒夻科,兩官俱爲觀光云。假官,依定式,令吏曹以成均館官員,口傳啓下,以爲替直赴試之地,何如?傳曰,允。
金宗善,以弘文館言啓曰,修撰金熙華,副修撰尹久東,旣有只推之命,竝卽牌招察任,何如?傳曰,允。
任厚常,以御營廳言啓曰,楊州牧場內,惡虎橫行,囕傷馬匹事,自司僕寺報來矣。本廳善放砲手五十名,定將校率令,今月二十八日爲始,出送行獵之意,敢啓。傳曰,知道。
金愚淳,以刑曹言啓曰,因持平南吉寬上疏,亂場之人加律事,命下矣。謹稽律文,則大典通編諸科條有曰,大小科場,首唱作亂罷場者,朝官·生進,邊遠充軍,幼學以下良人,限己身降定水軍,公私賤,絶島爲奴。向來監試·初試二所亂場人王世韋,旣非生進·朝官,又非公私賤,故依良人所犯律,限己身降定水軍事,令兵曹擧行之意,草記蒙允,而以情犯之絶悖,充定水軍於咸鏡道慶興府西水羅鎭矣。今此臺疏所論,實出於共憤懲頑之意,而世韋乃是良人,旣非公私賤,則有司關和,不敢法外低仰。且其充軍之地,卽北關極邊,二十五日之程,雖用絶島之律,反不若初定配所。加律一款,姑爲置之,令道臣分付地方官,各別嚴刑後仍配,何如?傳曰,允。
金愚淳,以義禁府言啓曰,時囚罪人曺錫龜,杖一百收贖,告身盡行追奪,邊遠充軍照律公事,判付內依允,功減一等事,命下矣。曺錫龜,功減一等,杖一百收贖,告身盡行追奪,黃海道載寧郡茶滿驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
江原監司洪義謨疏曰,伏以皇穹默佑我宗祊,元子宮百日已過,衣尺漸長,吉祥滋至,帀域含生,忭頌冞切。仍念臣以人則樗散之賤品也,以官則常調之末蔭也。才器百不猶人,文質一無攸當,而徒以先故之餘庥,偏荷兩朝之殊私,出入邇察之列,翺翔崇顯之班,前後所蒙被者,皆非臣恒分之所當得,而至於今日藩臬之除而極矣。夫專千里旬宣之寄,繋一方休戚之命,此其任何如重也?顧臣才具之薄,望實之輕,固不待臣一二自列,而抑己爲聖鑑之所俯燭矣。況臣卽蔭官也,以蔭官而居方面之重者,其人可指而數。苟非砥行讀書,素抱林樊之忘操,亦必剸繁綜細,夙著中外之聲績,何嘗有如臣庸下,如臣憤劣而可以濫登是選者哉?假使臣貪寵懷祿,忘分冒恥,苟以高牙大纛爲一身之榮而止,則其將如九重之顧憂何哉,如二十六州之生靈何哉?臣雖不足言,竊爲聖朝累也。今玆除旨,實出特簡,聖眷隆摯,夐越尋常,聞命惝怳,感涕先逬,循省思惟,又不覺懼之交竝也。夫銜恩思報,恒情所同,臣雖頑愚,敢忘殫竭,而獨奈才與願違,病隨年痼,僬僥千斤,非負荷之所克,駑馬十駕,雖鞭策而莫逮,冗官散銜,尙自知其不堪久矣。且臣嘗叨格外之寵,待罪居留之職,前後三載,無一善狀,辜負之罪,至今內媿,罰雖倖逭,恩何敢辱?矧臣賤齒已迫七耋,神精筋骸,又非如數歲之前矣。事務絲棼,何以理之,簿牒雲委,何以應之,蔀屋幽隱,何術以察之,積弊膠痼,何力以釐之?目今諸道告歉,民憂溢目,乙丙宵旰之慮,屢形於絲綸之間。此時民國之重務,宜莫先於愼東方伯,關東之比三南,雖云稍勝,亦豈容漫然不擇而委之至庸陋之品耶?進怵公議,退揆私分,百爾思量,承當無望,玆敢悉暴衷懇,瀆冒崇嚴。伏乞聖慈,俯賜鑑察,亟命鐫改臣新授職任,以重藩寄,以全微諒,千萬幸甚。臣無任云云。答曰,省疏具悉。卿其往欽哉。
漢城判尹金履度疏曰,伏以臣品旣脆薄,年又衰邁,挽近以來,頻嬰疾病,除非因公出門,則强半床笫之日,兼以寒威猝劇,觸冒委痛,宿證闖作,實無自力赴公之勢。目今所叨之職,卽是詞訟劇務,固不當虛縻瘝曠,而除拜有日,尙不能循例坐衙,惶懼縮伏之中,日昨試牌連下,進身無路,坐違召命,從積逋慢,竟逭重誅,歷日思惟,惶汗浹背。抑臣於日前大僚科弊陳箚之後,尤有所私義之不敢自安者,蓋臣是纔經主試之人也。大抵世道日降,紀綱日頹,士習之不端,主司之不公,實是今日之大瘼,久爲識者之隱歎,則憂慮之深長,辭意之嚴重,固宜其如此,第無某科某人之指的明白,而論斷之語,有非臣分之所敢聞者,則雖不當自處以犯科之人,臣亦所謂主司中一也,亦豈容晏然揚揚,自以爲無干也哉?旣往難追,則易混於一套,彼此不分,則自明之無階,此正臣惶恐俟勘之日也。逡巡則自速違敖,冒進則實犯唐突,趨走爲恭,分義雖重,去就一失,廉隅大壞。臣身放倒,縱不足恤,淸朝貽羞,誠非細故,玆不得不歷陳情病之實,仰暴崇嚴之下。伏乞聖慈,特垂矜諒,早賜威罰,以肅朝綱,以安賤分焉。臣無任云云。答曰,省疏具悉。大臣旣非質言,於卿何有?卿其勿辭行公。
獻納李垕章疏曰,伏以臣於年前,忝叨持憲,猥將振勵之說,略效芹曝之悃。其時聖批,若曰所陳當體念,臣莊誦感激,幸蕘說之有槪淵衷,冀世道之或可挽回,引領而望者,于今四年。臣近伏見公車陳勉之章,無非嘉謨遠猷,殿下以體念二字,作爲例批,而眞箇體念之實,則未之或見也。嗚呼,殿下以此時爲已治而可以暇豫,已安而可以無虞乎?上無興作之志而惟宴安是忸,下乏淬礪之風而以姑息成習,將見國計民憂,若屋之漸圮,人心世道,如水之益下,駸駸然一年二年,幾至於莫可奈何之境,而尙且泄泄伈伈,無一人爲殿下憂者,臣竊歎焉。就以目下荒政言之,屢豊之餘,一有凶歉,而國無蓄積之可恃,民多顚連而流散,秋冬又旱,水泉或涸,嗣歲之事,有未可知。宋臣蘇軾之言曰,災傷之民,救之於未飢,則用物約而所及廣。此誠至論也。見今歲律將窮,民命近止,迨此時振濟一節,固若救焚拯溺,而大小恬然,尙沒措署之方。迺者十行絲綸,至誠惻怛,蔀屋愁苦之狀,明若親見,恩言所到,孰不感泣?不然則哀彼億萬濱死之命,其能無塡壑之患乎?百爲如此,殿下之國事,亦可謂寒心。至若科場之弊,可勝言哉?我朝造髦,專用科目,其始也制非不美,法非不密,久而生弊,奸僞百出。向者大臣一箚,可謂善形容當世之病,而其言至明且嚴矣。然猶製入場外之變,出於名族着帽之人,則今日紀綱,無復可論。若使朝廷之上,有一分振勵之道,冒法恣行,決不至若此也。噫,三晝講筵,已成文具,而亦或廢閣,五日賓對,不過依例,而近多頉稟。聖學雖臻高明,治敎已奏郅隆,猶不當若是,況譬如適百里者未十里乎?殿下之春秋,今旣鼎盛矣,臨御臣隣,亦將一紀。苟不願治則已,若有求治之心,凡所以扶衰補弊振作激勵之方,不以此時而汲汲。盛年易過,大業難持,更待何日而方可有爲也耶?今殿下若能先自身心,有以自振庶事,何有不振,有以自勵群臣,孰敢不勵?此臣之太息流涕,思欲復一陳於黈纊之下者也。仍伏念臣厚蒙聖朝之優渥,備位法從,亦有年所。學識本自鹵莾,志氣近漸衰邁,常以報答之無階,日夕愧懼。且有老母,今年八十有一,氣息綿綴,實有朝夕之憂。家在一舍之地,尋醫問藥之外,絶罕入城之路。前疏所以願乞終養,是臣至切之懇,而到今情勢,比前有倍。報劉日短,昔人所悲,榮塗一步,夫豈有念?千萬不自意,納言寵除,天牌日辱。臣本草芥微品,得一覲耿光,是至願也至榮也,顧何敢日事違敖,罔念不俟屨之義哉?第臣於大臣箚語,實有不寒而體粟者。其論科弊也,有曰今日有司之臣云,而臚列三大罪,結之以人臣所不容之目。噫,國家之法,莫嚴於科場,人臣之罪,莫大於行私。凡今日有司之臣,苟云盡然,咸伏典刑,以勵來後,亦豈非振刷之一大政乎?臣之無似,亦嘗備數於今日有司之末,雖精白恢公,自爲己任者,顧何敢自恕自辨曰,我則無是,非我之謂云爾,而晏然若無故人之爲也哉?況臣所叨,卽言官也。凡人之有罪者論之,不法者劾之,乃其職耳。其身則冒垢膩之名,方蹙蹙竢勘,其職則處論劾之地,反揚揚行公,其義理之乖戾,果何如也?至於職任之不輕,人器之不稱,都屬備例,臣不暇張皇。伏乞聖明,曲諒臣私義之難安,亟命斥退,以安賤分焉。臣無任云云。省疏具悉。所陳當留念,爾其勿辭察職。
己巳十一月二十七日辰時,上詣春塘臺。頒夻科儒生試取入侍時,行都承旨閔耆顯,行左承旨權常愼,行右承旨金宗善,左副承旨任厚常,右副承旨李永老,同副承旨金愚淳,假注書李基栽·金載成,記事官朴綺壽·李光文,檢校直閣李存秀·李魯益,檢校待敎朴宗薰,以次侍立。時至,通禮跪請外辨。上具翼善冠·衮龍袍,乘輿出宣化門。藥房提調沈象奎,副提調金宗善進前曰,早朝勞動,聖體,若何?上曰,一樣矣。由協陽門·建陽門·靑陽門,詣春塘臺,降輿陞座訖。檢校提學李晩秀進前曰,近日日候甚寒,而早朝勞動,聖體,若何?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣。宗善曰,讀券官領府事李時秀,左議政金載瓚,以病未入來,故俄以改付標,仰稟矣。上曰,大提學胡不入來乎?宗善曰,病未入來云矣。上曰,大提學申飭入來,可也。耆顯曰,咫尺駕過之時,儒生不爲鞠躬進迎,率多平立仰瞻,極爲可駭。當該不飭之大司成,推考,何如?上曰,依爲之。出擧條宗善曰,月覲門外儒生,率多留滯云矣。上曰,留滯者幾人乎?宗善曰,三十餘人矣。上曰,亦令許入,可也。因行四拜禮。讀券官南公轍·林漢浩·洪義浩,對讀官朴宗薰·金學淳·鄭元容·朴宗琦,以次行禮。命書表題,擬宋朝王朝謝於退朝下殿之日目送之曰,爲朕致太平者必斯人,限午正。上曰,限後勿捧試券。因頒夻,引儀唱禮畢。上仍命書傳敎曰,戶曹判書李晩秀,刑曹判書朴崙壽,兵曹判書朴宗慶,都承旨閔耆顯,竝讀券官加差,右副承旨李永老,同副承旨金愚淳,檢閱朴綺壽,兵曹正郞申光軾,竝對讀官加差。因行四拜禮。命書榻敎曰,不卽待令之對讀官,事過後,令該府拿問處之。厚常曰,今番則當取幾人乎?上曰,前柑製取幾人乎?厚常曰,或取四五人,而此則自上當臨時處分矣。上曰,今番則居首外取五人,可也。因入少次,少頃還御座,仍命科次爲之。公轍曰,優等取幾張乎?上曰,觀其文券之優劣取之,可也。書等後,厚常捧進壯元券。上親坼還下。厚常奏讀姓名,仍次第坼對訖。上命書傳敎曰,頒夻科居首表三下一進士南潞,直赴殿試,之次三下幼學李厚燾,直赴會試,三下進士申常顯,給二分,次上幼學李奎鉉,進士徐獻輔,幼學朴齊民,竝令該曹考例施賞。又命書傳敎曰,入格儒生,明日待令。崙壽曰,監試二所亂場人王世韋,以邊遠水軍降定矣。頃因臺疏加律之請,雖承批旨,按考律文,則幼學良人,限己身水軍降定,公私賤則絶島爲奴。世韋旣非公私賤,則水軍降定之外,無他可施之律,而臺疏所論,實出於共憤懲頑之意,而考諸律文,旣無加施之律,則有司不敢法外低仰,故敢此仰達矣。上曰,固當依律文爲之,而以此意草記,可也。上陞輿,由靑陽門·建陽門·協陽門還內。諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
金愚淳啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于任厚常曰,入格儒生入侍。
金宗善,以弘文館言啓曰,修撰金熙華,副修撰尹久東,旣有只推之命,竝卽牌招察任,何如?傳曰,允。
以修撰金熙華,副修撰尹久東牌不進罷職傳旨,傳于金宗善曰,只推。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,獻納李章垕,正言金益鉉·朴升鉉,執義鄭魯榮,持平夫宗仁·南吉寬牌不進罷職傳旨,傳于金〈愚〉淳曰,只推。
任厚常,以都摠府言啓曰,副摠管吳載光,以摠戎中軍本營諸將官射會監試事,訓鍊院晝仕出去之意,敢啓。傳曰,知道。
任厚常,以訓鍊都監言啓曰,本局哨官趙學永,身爲把守將,領布城環衛,不能謹嚴,事甚駭然,汰去懲後之意,敢啓。傳曰,知道。
任厚常,以備邊司言啓曰,今此設賑各道內,胡椒一千斗,丹木五千斤,有令廟堂除民弊下送之命矣,若以胡椒·丹木本色下送,則不但運輸之爲弊,自外方換貿賑資,多有事勢之掣礙。取考已例,內下胡椒·丹木出給諸道時,有自戶曹折價下送之規,今亦依此例照數折價,從便下送之意,分付戶曹,何如?傳曰,允。
大司成朴宗薰疏曰,伏以臣於日昨,適在禁直,叨拜見銜,叩謝義重,黽勉出肅,又値寒晷,臨殿試士,職是成均,例當率儒,不敢偃便,蹶趨造矣。一再冒承,縱緣事會,顧臣私義,有不可一日而盤據者。嚮日大僚陳箚,備論科弊,而其於有司罪也,爲條有數三,雖使未曾主試者觀之,猶爲之凜然惶懼,況於邇日參聞試事者乎?箚辭旣無指的,則固不可人人而自當,唯其無所指的也,故亦不能人人而自安,臣何敢自諉無干,晏然已而哉?且今歲行垂暮,課抄方殷,小大雖殊,試事則一,情跡未暴於前,而復以科試從事,決是行不得者。抑臣竊又思之,陞試乃多士課程之始塗耳,善其事則可以鼓動作興,導之使正,反是則躁妄已矣,奔競已矣,其爲關緊綦重,斷不在大比之下,惡可使如臣已試蔑效恧蹙俟勘之蹤,强以處之乎?左右思量,冒當無路,玆敢仰暴情實。伏乞聖慈,俯賜諒察,亟命鐫斥臣成均之任,仍降威罰,以靖私分,千萬幸甚。臣無任云云。省疏具悉。已諭於他批,爾其勿辭察職。
副校理鄭元容疏曰,伏以臣之妻父臣金啓洛,方帶知春秋之任矣,臣之所帶兼銜,揆以公格,自在當遞,玆敢援例陳章,冒瀆崇嚴。伏乞聖明,俯垂鑑諒,亟賜遞改,以安私分,以存公格焉。臣無任云云。省疏具悉。疏辭下該曹,稟處。
禮曹來十二月十三日王大妃殿誔日陳賀時,應行節目,參例磨鍊爲白去乎,依此擧行,何如?判付啓,旣承慈敎,權停爲良如敎。
己巳十一月二十八日辰時,上御熙政堂。入格儒生入侍時,左副承旨任厚常,假注書金載成,記事官朴綺壽·李光文,進士南潞,幼學李厚燾,進士申常顯,幼學李奎鉉,進士徐獻輔,幼學朴齊民,以次進伏訖。上曰,入格儒生,以次入侍,各奏職姓名,可也。潞進奏姓名。上曰,年幾何?潞曰,五十六矣。上曰,汝爲誰某之至親乎?潞曰,故司諫臣南涑之弟也。厚燾進奏姓名。上曰,年幾何?厚燾曰,四十四矣。常顯·奎鉉·獻輔·齊民各奏姓名。上曰,齊民於上番,爲幾寸乎?綺壽曰,爲十三寸矣。厚常曰,故相臣朴宗岳之孫矣。上曰,下番下去,呼新來,可也。仍命誦試券,進退出送,仍頒賞如例。又命書傳敎曰,三明日文武新恩謝恩,當親受,處所,以涵仁亭爲之,侍衛置之。厚常曰,嶺南儒生等,以故制處使徐沈請額事,屢日詣闕矣。上曰,請額自有朝禁,以此意曉諭退送,可也。仍命退,承史以次退出。
上在昌德宮。停常參·經筵。
藥房提調沈象奎,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金宗善啓曰,明日文武科放榜相値,視事頉稟之意,敢啓。傳曰,知道。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,備邊司郞廳來言,今日賓對日次,而大臣俱有身病,不得來會云矣,敢啓。傳曰,知道。
傳于金宗善曰,禮房承旨,馳詣宗廟·景慕宮,奉審摘奸以來。
傳于金愚淳曰,同副承旨入侍。
以修撰金熙華,副修撰尹久東牌不進罷職傳旨,傳于金宗善曰,只推。
承旨前望單子入之,金明淳·朴宗薰落點。
吏曹口傳政事,兼大司成單朴宗薰。
以左副承旨朴宗薰牌不進罷職傳旨,傳于金愚淳曰,只推,更爲牌招。
金宗善,以弘文館言啓曰,本館下番闕直,事甚未安,修撰金熙華,副修撰尹久東,旣有只推之命,竝卽牌招,以爲推移入直之地,何如?傳曰,允。
以修撰金熙華,副修撰尹久東牌不進罷職傳旨,傳于金宗善曰,只推。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,司諫金孝眞,獻納李章垕,正言朴升鉉·金益鉉,執義鄭魯榮,持平夫宗仁·南吉寬牌不進罷職傳旨,傳于任厚常曰,只推。
金愚淳啓曰,卽者副修撰尹致後,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金宗善,以弘文館言啓曰,本館下番闕直,事甚未安。校理趙民和·朴宗琦,副校理金學淳,竝卽牌招,以爲推移姑降入直之地,何如?傳曰,允。
以校理趙民和,副校理金學淳牌不進罷職傳旨,傳于金宗善曰,只推。
金宗善,以宗簿寺提調意啓曰,國朝御牒·璿源譜略中草,今已修正,御覽還下後,譜略當爲付板八刊,國朝御牒,亦當正書矣。御覽日字,令日官推擇,則今十二月初一日辰時爲吉云,以此日時,本寺堂上·郞廳校正官,具儀仗鼓吹,陪進仁政殿,與承旨請承傳色奉入之意,敢啓。傳曰,知道。
任厚常,以都摠府言啓曰,副摠管吳載光,以摠戎中軍,本營諸將官射會監試事,策應所晝仕出去之意,敢啓。傳曰,知道。
任厚常,以兵曹言啓曰,禁軍別將柳孝源,除授在外,病不得上來,領軍之任,不可久曠,改差,何如?傳曰,允。
兵曹,以吳載光爲禁軍別將。
任厚常,以備邊司言啓曰,前參判申大羽,受由下往成川府,客地卒逝矣。曾經二品實職,依法典,返柩時擔軍題給之意,分付所經各道,何如?傳曰,允。
醫官金壽仁書啓,進賀兼謝恩正使判中樞府事韓用龜,自離發後連爲無事作行,今月二十六日申時量,還渡江出來之意,詮次啓達。傳曰,知道。
吏曹啓目粘連,觀此弘文館副校理鄭元容上疏,則以爲臣之妻父金啓洛,方帶春秋之任矣,臣之所帶兼銜,揆以公格,自在當遞,亟賜遞改,以存公格亦爲白有臥乎所,相避之法,在下當遞。鄭元容所帶春秋館記注官之任,今姑減下,何如?判付啓,依允。
行都承旨閔耆顯疏曰,伏以臣於日昨重臣金履度之疏,有不覺瞿然自失。夫向來大僚箚辭,極言科場之百奸,歷論有司之四罪,弊實然矣,言非過也,第其論列,旣無指的,則凡爲近年有司之臣者,孰無䵝昧難明之歎,而若其纔經試役,跡又不安,則臣又與履度等耳。論其處義,宜無異同,臣安敢獨爲晏然,自同無故乎?矧今臺臣泮長,相繼陳疏,皆以此自引,而顧臣愚迷鈍劣,失於周思,一疏請譴,獨後於人,私心慙恧,益無以自恕也,玆不得不冒控短章,仰瀆宸嚴。伏乞聖明,俯垂諒察,亟命鐫削臣職名,俾靖私義焉。臣無任云云。答曰,省疏具悉。已諭於他批,卿其勿辭行公。
副修撰尹致後疏曰,伏以臣父素抱貞疾,寧日恒少,遠離供仕,實無其望。臣於頃月,幸蒙由暇,歸覲于任實任所,而旋蒙恩遞,安意救護,解職未旣,除旨連降,臣牀義抑情,隨卽登塗間已參候班,而就豹直矣。卽又見家信,則臣父所患痰咳之症,觸寒越添,委頓床席,症勢沈痼,轉側須人,專伻來告,促臣歸視。臣無他兄弟,看護無人,論症議藥,亦不得宜,自聞此報,方寸煎灼,按住不得,玆不得不陳章徑出。伏乞天地父母,特垂矜憐,亟解臣所帶職名,以便歸護,仍治臣擅行之罪,以肅朝綱,千萬幸甚。臣無任云云。省疏具悉。所請依施。
校理朴宗琦疏曰,伏以臣頃上請急之章,幸蒙恩由,得以安意救護矣。卽因下番之闕直,本館請牌,天召儼臨,臣於是固當不俟駕屨,而第臣之老母,連因日候之凝沍,向來痰喘之證,有加無減,咳咯不輟,晝夜氣息,益覺凜綴,跬步離捨,其勢末由,束帶趨簉,斷無其望,而且臣抑有私義之不敢自安者。向來大臣陳箚,極論科弊,歸罪有司,其目有三。噫,有國之莫嚴者,科制也,科場之用情者,極罪也。臣亦屢登前席,罄陳科弊,則固知大僚箚辭,出於深遠之憂慮,而第其所論,初無誰某之指的,而語其臚列,有非臣分之敢聞,備數於考席之末,則雖無足與語,而均之爲有司之列,則有不可自恕,臣何敢諉以無干,晏然自在哉?以情以踪,其不可冒進也決矣。伏乞聖明,俯賜諒察,亟命鐫斤,仍降郵罰,以便救護,以安私分焉。臣無任云云。省疏具悉。已諭於他批,爾其勿辭救護。
正言朴升鉉疏曰,伏以臣於日前,陳懇引避,及承恩批,諄諄如慈父之詔迷子,雙擎九頓,莊誦百回,且感且惶,報答無階。不意憲臣之疏又出,而噴愈甚,譏嘲備至,臣誠莫曉其所以也。本事顚末,臣已略陳於避辭,則臣何敢更事覼縷,以犯瀆撓之歸哉?第彼疏中,盛氣分疏張皇爲說者,無非粧撰窘遁之辭,而至於意得氣銳等語,極其凌踏,專事反詈。緣臣謭劣,言不見重,以致受侮於僚寀,貽羞於淸朝,玷汚臺端,誠非細故,其何以抗顔隨行於言事之列乎?玆陳短章,更籲崇嚴。伏乞聖慈,俯垂諒察,特命鐫改臣職,以重臺體,仍治臣屢瀆之罪,以肅朝綱焉。臣於乞免之章,不宜贅及他說,而幸際聖明詢蕘之日,竊附古人獻芹之誠,伏願勿以人微而廢言焉。竊伏覩昨日綸綍之下者,十行德音,誕告多方,眷眷乎懷保之策,懇懇乎賙恤之政,大哉如天覆而地燾,藹然若春噓而日煦,以至椒木之頒賜,價米之除留,無不出於至誠惻怛之仁。凡東土林林而葱葱者,孰不聳聽觀感,咸願少須臾無死,以見三代之治乎?大抵今歲之旱,雖云孔酷,粤自十餘年以來,屢呈豊稔,實是往牒罕覩,則夫何一有歉荒,而近郊有顚壑之憂,遐陬多竊發之慮,汲汲遑遑,若不保朝夕也?是必由於國計之不素講究而預爲之所也。自古治平之主,賢智之臣,都兪吁咈,揣摩措劃,規模一定,施爲得宜,則不以一時水旱之災,有若今日之莫可收拾,茫無涯岸者也。夫爲國家計者,有目前之計,有善後之計。目前之計,雖奇謀祕略,可暫而不可久也。善後之計,不期於近效,不沮於半道,始勞而終逸,攧撲而不破,彌綸六合,涵育萬物,措一世於熙雍隆郅之域矣。唯在明君操其柄,賢輔宣其化,勉之以實,行之不怠而已。夫怠者,敬之反也,實者,誠之理也。敬以勝怠,實以循理,則何憂乎民産之不敷,何患乎治謨之不立乎?夫憂勤勵精,宵旰靡懈,殿下固已求治之深矣。側席虛襟,聽納不怠,殿下固已求助之切矣。以殿下求治求助之心,益求實效於居敬窮理之學,而推以至於臨政處事之際,則庶可悅豫天心,協和萬方矣。噫,居敬之工,在於端本,端本之方,在於精一執中四字。惟精惟一者,言其所以正心也,允執厥中者,言其言行之中理而無差也。慮念之發,言動之間,必致其省察克治之功,則內外交修,眞積力久,心之存乎內者純乎理,而事之發於外者一乎正,此所以人主一心,爲萬化之原者也。昔朱夫子六事奏箚而有曰,天下之大本,在於陛下之一心。臣之先祖忠正公臣彭年,告我世宗大王曰,人心之發,源於正者甚微,而生於私者甚危,此心一放,不知所以制之,則差毫釐而繆千里。伏願殿下,以一心爲出治之本,而懋哉懋哉。噫,近年以來,百度解弛,紀綱不張,牽補架漏,度日過時,日甚一日,有難毛擧,而惟是恤民隱一事,最爲此時之急務。還穀則納以精實而受以空殼,軍布則徒按虛簿而徵及隣族,吏緣爲奸又從,而別爲名色於常賦之外。每於築圃之後,滌場之餘,石壕之村,在在催呼,安豊之吏,比比徵索,鞭扑狼藉,鷄犬不寧,括盡窮民龜背之毛,以充猾吏箕斂之慾,流離四散,無所控告,夫安得不冤乎?當此歉歲,尤可矜惻,臣謂嚴飭諸道,俾無如前橫斂之弊,宜矣。且臣聞今年穡事,山野不均,近峽之郡,穀價稍歇,沿野之邑,被災最酷。在前如此之歲,一聽米商之來往,而未嘗有禁遏之擧,故轉輸相資,而接濟多賴矣。近伏聞外方稍實之邑,或有發吏定校,切禁貿遷之路,場市道路之間,米商斷絶,以此之故,被災之民,尤無以料活。夫以一郡邑言之,則境內之穀,多賣於隣邑,來頭民食之不裕,雖似可憫,而較諸災民朝夕待盡之患,亦有緩急之不同。以朝廷觀之,則此疆彼界,無間於一視之下,一夫一婦,莫非望哺之民,何可限之以彼此,致有遏糴之弊乎?昔朱子之治南康也,條陳救恤之策,而亦願就糴於稍實之郡。以此觀之,今日救荒之一端,恐不外於是矣。臣謂另飭諸道,俾勿遏糴,使窮民得以資活,斷不可已也。臣無任云云。省疏具悉。所陳切實,當留意。末端事,令廟堂,稟處。爾其勿辭察職。
己巳十一月二十九日午時,上御誠正閣。同副承旨入侍時,同副承旨金愚淳,假注書金載成,記事官朴綺壽·李光文,以次進伏訖。上命書傳敎曰,都承旨·右副承旨竝許遞,前望單子入之,待下批牌招察任。愚淳承書傳敎讀奏訖。上曰,惠慶宮供上秋麥茶,自明日停止。出榻敎仍命退,承史以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,明日乃是小寒,自明日日暖間,視事頉稟之意,敢啓。傳曰,知道。
朴宗薰啓曰,來初五日,朝參日次,而國忌正日相値,頉稟之意,敢啓。傳曰,知道。
傳于金宗善曰,禮房承旨馳詣受香所,奉審摘奸以來。
傳于權常愼曰,左承旨入侍。
傳于朴宗薰曰,吏兵批歲抄點下者,依例捧傳旨。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,司諫金孝眞,獻納李章垕,正言金益鉉·朴升鉉,執義鄭魯榮,持平夫宗仁·南吉寬牌不進罷職傳旨,傳于任厚常曰,只推。
金宗善,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金宗善,以弘文館言啓曰,本館下番闕直,事甚未安,校理趙民和,副校理金學淳,修撰金熙華,副修撰尹久東,旣有只推之命,竝卽牌招,以爲推移入直之地,何如?傳曰,允。
金宗善,以吏曹言啓曰,今十二月初五日行崇陵忌辰祭獻官,前參議尹命烈,塡差以入,而時無職名,令該曹口傳付軍職,何如?傳曰,允。
兵曹口傳政事,副護軍單尹命烈。
朴宗薰,以兵曹言啓曰,十一月朔各廳堂下武臣朔試射未畢試騎芻鐵箭,無故日繼試事,草記,蒙允矣。今十二月初二日,設行於南小營之意,敢啓。傳曰,知道。
朴宗薰,以摠戎廳言啓曰,本廳右司把摠李一愚,身病猝重,勢難察任,改差,何如?傳曰,允。
權常愼,以戶曹言啓曰,曹中各樣物種歲末遺在,依例別單書入之意,敢啓。傳曰,知道。
權常愼,以漢城府言啓曰,今己巳年獻民數時,京中八道戶口摠數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則待其上來,追後添錄之意,敢啓。傳曰,知道。
朴宗薰,以御營廳言啓曰,依定奪,集賢門入直禁衛營軍,以本廳京中哨官,今十二月初二日替代,而每三日二十名,哨官一員率領,輪回入直之意,敢啓。傳曰,知道。
朴宗薰,以備邊司言啓曰,卽見水原留守金履翼狀啓,則以爲本府穡事判歉,民食告罄,計此些少當捧,較彼許多應下,則見縮之米,洽滿三千,錢條亦爲二千,而將士支放,實係無已,外帑庫米七百石,貯置錢一萬五千兩,依例給代,特爲劃下,則謹當以錢計米排用,請令廟堂稟旨分付矣。本府支放,全出結稅,而今年結稅,比前大縮,支放之無麪不飥,其勢固然,不可不另劃給代之需,而本道本府,俱無他區處之資,到今事勢,誠爲切悶。守臣所請帑庫米貯置錢,本出於備不虞之意,以此取用,實爲便宜,外帑庫米七百石,依狀請特爲劃付。如此則錢米不足,雖以此擧大數者計之,米爲三千三百石,錢爲二千兩。此則一依他給代例,貯置錢中一萬六百二十五兩,亦爲劃下,一以爲支放排用之需,一以爲用舊蓄新之地,何如?傳曰,允。
禮曹,來庚午年正朝朝賀時應行節目,參考前例,磨鍊擧行,何如?判付啓,權停爲良如敎。
修撰金熙華疏曰,伏以下番闕直,庚牌荐降,其在蹶之義,固當趨膺之不暇,而第臣老母,差過一朔,年爲八十有六矣。病隨年痼,筋力凡節,已無餘地,居常凜綴,長在床褥,近緣隆沍之斗劇,素患諸症,一倍越添,痰火上升,頭部眩暈,小便不利,下腹膨脝,咳嗽苦劇,夜以繼日,而有時昏窒,食飮全却,元氣下陷,轉側須人,不省四到。臣方左右扶將,連試刀圭,實無跬步離捨,束帶供職之望,玆隨天牌,來詣朝房,略入文字,仰瀆崇聽。伏乞聖慈,天地父母,曲賜矜憐,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
己巳十二月初一日午時,上御誠正閣。左承旨入侍時,行左承旨權常愼,假注書金載成,記事官朴綺壽·李光文,以次進伏訖。上曰,今日文武新恩,皆已放榜乎?常愼曰,皆爲放榜出去矣。上曰,明日親受文武新恩謝恩時,樂工及內吹,依生進謝恩例,以爲待令,可也。常愼起伏承命訖。上曰,明日服色,以何服色爲之乎?常愼曰,以黑團領爲之矣。上曰,雖侍衛置之,亦以黑團領行之乎?常愼曰,然矣。上曰,文武科新恩中,或有顯祖及知名者,皆爲詳細探知,可也。仍命退,承史以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
以校理趙民和,副校理金學淳,副修撰尹久東牌不進罷職傳旨,傳于金宗善曰,只推。
傳于任厚常曰,當該中官,令該府拿問處之。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,司諫金孝眞,獻納李章垕,正言金益鉉·朴升鉉,執義鄭魯榮,持平夫宗仁·南吉寬牌不進罷職傳旨,傳于任厚常曰,只推。
金宗善,以禮曹言啓曰,卽接崇陵別檢所報,則今初五日本陵忌辰祭享,兩官當爲備員將事,而參奉有闕未差,不得擧行云矣。參奉未差之代,令該曹以在京無故人,口傳差出,以爲備員將事之地,何如?傳曰,允。
金宗善,以吏曹言啓曰,通禮院左通禮洪時溥呈狀內,矣身素患痰喘之症,當此日寒之時,一倍添劇,萬無蠢動供職之路云。禮曹佐郞李鍾運呈狀內,矣身素患痰癖之症,當此換節之時,一倍添劇,萬無供職之望云。其身病旣如是,則有難强令察任,竝改差,何如?傳曰,允。
朴宗薰,以兵曹言啓曰,今十二月初二日,各廳堂下武臣去十一月朔試射時,都摠府經歷李鍾文,訓鍊院正李文植,僉正李井會,判官朴俊模·柳觀海·李晉會,主簿金衡遠·金彦淳·李莘耆,參軍鄭成大,奉事金重國,宣傳官李垕·吳準常·金翼基,武臣兼宣傳官李在淵·鄭煥昇·柳民儉·洪致遠·鄭弘德·金·李南紀·具載恒,部將李晉保·徐命仁·李馥秀·李元敬,俱未滿四中,訓鍊院主簿李東膺,去十月朔退試時,未滿四中,各決棍十度,訓鍊院僉正沈公俊,主簿姜在謙,部將李宗馨無分,依定式汰去,訓鍊院主簿李載豐,部將權喜成,柳葉箭二中,騎芻一中,以矢數計之,則雖未滿四中,騎芻例有倍劃之規,依此例不爲決棍,呈辭·受由人等退試次,姑爲懸頉以入之意,敢啓。傳曰,允,無分之人,所當汰去,而以其日寒應射之故,容或可恕,竝分揀,代以決棍懲飭。又見試單,則有不進之人,極爲駭然,此則汰去,可也。
朴宗薰,以訓鍊都監言啓曰,本局哨官金昌倫,身病猝重,勢難察任,改差,何如?傳曰,允。
朴宗薰,以備邊司言啓曰,卽見全羅監司李冕膺狀啓,則以爲右沿諸邑,災荒偏酷,穀簿最少,勢將轉輸山郡之穀,以爲拯活之資,而穀物運輸,多有掣礙,若以詳定價代捧於山郡,則糴有準捧之道,又以詳定價俵給沿邑,則雖不如以穀分還,猶勝於絶巡之患,請令廟堂稟旨分付矣。沿邑還賑,勢將專靠於山郡穀物,而本色移轉,實無其路,以詳定價,執錢於山郡,俵給於沿邑,不但在前有例,目下方便之道,捨此莫可,依所請許施,何如?傳曰,允。
禁府啓目,兎城前僉使洪禧龜原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,對讀官申光軾原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,分揀放送爲良如敎。
己巳十二月初二日辰時,上御涵仁亭。文武新恩謝恩親受入侍時,行都承旨金明淳,行左承旨權常愼,行右承旨金宗善,左副承旨朴宗薰,右副承旨任厚常,同副承旨金愚淳,假注書李基栽·金載成,記事官朴綺壽·李光文,檢校直閣李存秀·洪奭周·李魯益,以次進伏訖。上曰,文武新恩後陪人,皆爲入來乎?宗薰曰,皆入來矣。上曰,誰某爲誰某後陪乎?宗薰曰,卿宰中刑曹判書朴崙壽爲其子齊聞之後陪,吏曹判書金羲淳爲其弟陽淳之後陪,吏曹參判李肇源爲其子龍秀之後陪矣。仍行禮,引儀唱禮畢。上命宣醞,又敎曰,新恩中顯祖知名者,皆爲詳知乎?宗善曰,不可以一一探知,而先正臣文正公趙光祖之孫趙秀仁,故承旨臣尹勉憲之孫尹應大,今爲參榜,而趙秀仁之及第,卽先正後初出也。上曰,樂工·內吹,皆已待令乎?宗薰曰,待令矣。上命文科李在秀·趙秀仁·李龍秀·朴齊聞·金陽淳,皆以樂院賜樂,尹應大·洪羲祖,以內吹賜樂,武科李恒權,以內吹賜樂,李圭男則內吹已爲盡賜,出去後令都監賜樂,可也。新恩受恩,仍行四拜禮訖。上曰,史官分左右。仍命文科甲科以下五人式進奏職姓名,武科則自階下仰奏職姓名,可也。文武新恩,各奏姓名訖。上命退,承史閣臣以次退出。
上在昌德宮。停常參·經筵。
朴宗薰,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
朴宗薰啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,假注書李基栽·金載成,事變假注書朴思彦,身病猝重,勢難察任,今姑改差,何如?傳曰,允。
金宗善,以禮曹言啓曰,慶科增廣別試,雜科覆試,今日當爲設場,而兩司無進參之員云,令政院稟旨,牌招擧行,何如?傳曰,允。
朴宗薰啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,獻納李章垕,正言金益鉉,執義鄭魯榮,持平夫宗仁·南吉寬牌不進罷職傳旨,傳于朴宗薰曰,只推。
金宗善啓曰,今日雜科,憲府當爲進去,而行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進罷職傳旨捧入,無進參之員,何以爲之?敢稟。傳曰,更爲牌招。
以執義鄭魯榮,持平南吉寬再牌不進罷職傳旨,傳于金宗善曰,只推。
吏曹口傳政事,以李奎說爲崇陵參奉。
兵曹,以白師誾爲摠戎中軍。
金宗善,以弘文館言啓曰,本館下番闕直,事甚未安。校理趙民和,副校理金學淳,副修撰尹久東,旣有只推之命,竝卽牌招,以爲推移入直之地,何如?傳曰,允。
以校理趙民和,副校理金學淳,副修撰尹久東牌不進罷職傳旨,傳于金宗善曰,只推。
傳于金宗善曰,政官牌招開政。
傳于金宗善曰,右承旨入侍。
有政。吏批,判書金羲淳進,參判李肇源牌不進,參議曺允遂牌不進,行右承旨金宗善進。以朴大圭爲副應敎,李止淵爲副修撰,李濟萬爲兵曹參議,南惠寬爲左通禮,朴宗璜爲禮曹佐郞,崇仁殿監單鮮于愼,故學生李元輔贈童敎,孝行卓異贈職事,承傳。
金愚淳,以兵曹言啓曰,五衛將李景行·尹致儉·洪聖禧,景福宮衛將崔翼明,俱以身病猝重,勢難供職,呈狀乞遞,竝改差,何如?傳曰,允。
兵批,判書朴宗慶進,參判韓致應入直,參議未差,參知宋文述未肅拜,左副承旨朴宗薰進。以沈象奎爲都摠管,白東遠爲內禁將,具毅和爲五衛將,李寬彬爲忠翊將,尹郁烈爲都摠都事,申在植爲文兼,兪武煥·金敬彦爲訓鍊主夫,李徵源爲正方別將,李萬柱爲金烏別將,護軍閔耆顯·韓宗瓚·兪漢謨·申啓文·朴宗京,副護軍李永老·李周顯·趙文彦·李用逵·李寅植·白泓鎭·成鎭殷·柳相燁·李膺福·李永建·崔翼·申純·李殷錫·鄭敬行·崔笠·金箕昶·徐有建·李迪·曺命集·金光洙·韓士元·金春祚,副司果尹致後·朴周壽,以上竝單付,中嶺別將李若訥改差,代崔秀邦,及第吳仲權·玄義倜·禹德中加資事,承傳,知事單秦泳·卞觀海·李敬培,同知單吳千根·方禹疇·崔遂燁·趙宗協,僉知方惟澤·鄭重周,以上減下。再政。南錫九·尹·朴宗和爲五衛將,車弘濟·金成集爲景福將,吳致壽爲訓鍊主簿,宋寬培·曺敬振爲武兼,金漢鼎爲部將,權常龍爲守門將。
以吏曹參議曺允遂牌不進罷職傳旨,傳于金愚淳曰,只推。
李基栽改差,代以朴齊聞爲假注書。
金載成改差,代以李龍秀爲假注書。
朴思彦改差,代以鄭元紀爲事變假注書。
金宗善,以弘文館言啓曰,本館下番闕直,事甚未安。校理朴宗琦,由限已過,與新除授副應敎朴大圭,副修撰李止淵,竝卽牌招,以爲推移入直之地,何如?傳曰,允。
以副應敎朴大圭,校理朴宗琦,副修撰李止淵牌不進罷職傳旨,傳于金宗善曰,只推。
金宗善,以弘文館言啓曰,本館下番闕直,事甚未安,校理趙民和,副校理金學淳,副修撰尹久東,旣有只推之命,竝卽牌招,以爲推移入直之地,何如?傳曰,允。
金愚淳,以都摠府言啓曰,副摠管金處漢,以御營中軍,軍兵等中日習射事,南小營晝仕出去之意,敢啓。傳曰,知道。
金愚淳,以御營廳言啓曰,楊州牧場內捉虎事,定將校,率領砲手,去月二十八日出送矣。今月初二日申時量,大虎一頭,捉得於鵂岸近處,故謹此封進,而虎旣捉得,山行軍仍爲撤還之意,敢啓。傳曰,知道。虎則卿處賜給。
刑曹判書朴崙壽疏曰,伏以臣適會承乏,待罪見職,居然八閱月于今矣。疎迂則不堪剸理,闇劣則無望綜察,觸事瘡疣,無往非罪。蓋其一獄一訟,都是生民休戚之關,而讞獄易混於情法,聽訟多眩於立落,一或失平,厥罪何居?每中夜以思,未嘗不惕然而驚,凜然而懼,直欲逃遁而不得也。間因情病之俱苦,以疏以告,亦嘗屢瀆,而未蒙體諒,一直尸素,臣固自恧,人謂斯何?抑臣近見諸臣章疏,多以大僚科弊箚爲引,臣亦纔經主試,處義與諸臣同,而大抵今之科弊,誠末如之何矣。亂場之擧,至出於表準之地,此何等變怪?試官被勘,犯者抵律,雖屬旣往,庶懲方來,而曾未幾何,許多干犯之類,又復踵相接也。隨其現發,自臣曹勘斷者,前後凡三十人,揆以紀綱,寧不心寒?場屋之事,有司主之,則若論科場之不嚴,爲主試者,敢曰無罪?此臣所以恧蹙俟勘,不敢自安者也。仍伏念臣之父母墳山,在於京畿積城地,而臣於邇來,連縻職役,展省久曠,霜露增感,此際迷息,猥竊科第,侈以天樂,被以恩光,與同榮掃,在臣至願,玆敢冒昧附陳。伏乞聖明,亟命鐫遞,俾便往來,千萬幸甚。臣無任云云。答曰,省疏具悉。卿其勿辭,從便往來。
正言朴升鉉疏曰,伏以臣於自引之章,粗效淺見,猥蒙恩批,感激隕越,歷日冞深。第念臣於目下事,又添難冒之一端,何敢以屢瀆爲懼,不思廉隅之所在乎?嚮者大僚箚辭,極論科弊,歸罪有司,旣無指的之可言,則雖不可人人而冒當,然爲當時有司之臣者,擧有䵝昧難明之歎焉。如臣微末,亦嘗與聞於試事,則揆以廉義,宜不敢自恕,而緣臣迷劣,不能周思,只以趨走而爲恭,徒懷義分之可懼。初因事會之適値,而黽勉行公於箚辭之後,復以情地之難安,而未敢兼暴於披瀝之時,每見諸臣之相繼疏引,不覺瞿然自失,繼以愧恧。今當雜科之在卽,監試有命,庚牌儼臨,事面雖異於試士,其名則科試也,臣方自訟其冒進之失,其何敢復爲從事於是乎?且臣母所患癥癖之疾,近緣寒沍之斗劇,一倍越添,氣息凜綴,痰火時升,眩暈隨發,咳咯轉劇,往往昏倒,委頓床席,轉側須人。臣左右扶將,日事煼煎,藥餌之方,飮啖之節,非臣在側,無以調護。廉防之難冒豈如彼,情勢之至切又如此,玆不得不疾聲呼籲於慈覆之天。伏乞聖明,俯垂鑑諒,亟命鐫遞,俾便救護,以靖私義,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
己巳十二月初三日午時,上御誠正閣。右承旨入侍時,行右承旨金宗善,假注書金載成,記事官朴綺壽·李光文,以次進伏訖。上曰,兵判入來乎?宗善曰,入來矣。上曰,注書出去,兵判入侍,可也。賤臣承命趨出,仍與朴宗慶偕入進伏。上曰,兵判爲參政入來乎?宗慶曰,然矣。上曰,昨日備局,以湖南狀啓作錢事草記,而與惠堂更議,稟處矣。其事,果何如?宗慶曰,臣亦見備局謄報,果有相議,衆言歸一後草記,而蓋此事,山沿穀裒益之意也,臣待罪有司時,每欲爲之而未果矣。今聞本道沿邑,設賑最多,而穀簿到處枵然,而山郡則稍優,勢將移粟,可無明春還分之絶巡。且以本道歉荒,民食極艱之時,當捧還穀,萬無及時準捧之道,若干穀物之在民間者,盡數收納,則目下所食,亦無依賴。以此以彼,事甚便好矣。上曰,然則承旨出去,草記批答,以允字改書頒布也。上曰,近年錢荒,何如?宗慶曰,去而益甚云矣。上曰,何爲而然乎?宗慶曰,錢荒之說,厥有久矣,而穀荒則可待年豊而自裕,至於錢荒,則近不歲鑄,且各司上納之換錢,皆自京中備納,諸貢授價之預下,元無當等受去,如是而錢安得不荒乎?上曰,錢有幾許,則可以救急乎?宗慶曰,此則豈有限柝乎?所謂多多益善。上曰,錢荒之說,殿宮亦已聞之,慈宮欲以慶安宮用餘錢,出給救荒,而其數似爲四五萬兩。此則惠堂出去問之,而何以區處乎?宗慶曰,都民貢市爲大,分給則捨此貢市而他無區處之道,散排貢市,則可蒙均惠矣。臣亦有救荒之意,而諸貢多有預下,更無着手之處,故秋間大臣,以貢價預下,有所仰奏,而尙不奉行矣。今則以此所下錢,分給救荒,則都民亦知慈德矣。上曰,出去,自本廳區處,而亦自本廳還捧以送,可也。宗慶曰,本曹雇立,取見成冊,則名色互換,許多奸弊,未必不由於此。內外各司,以實立名色修成冊,更爲釐正團抄,則似好矣。上曰,依此爲之。仍命先退。宗慶退出。宗善曰,平安兵使,日限已過,尙不下去,所當申飭,而連値齋日,故未果矣。上命書榻敎曰,未下直閫帥,使之不多日內辭朝事。仍命退,承史以次退出。
上在昌德宮。停常參·經筵。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁試所進去,監察茶時之意,敢啓。傳曰,知道。
權常愼啓曰,左副承旨朴宗薰,今日不爲仕進,卽爲牌招,何如?傳曰,允。
傳于金宗善曰,右承旨入侍。
朴齊聞有頉,代以趙秀仁爲假注書。
李龍秀有頉,代以金陽淳爲假注書。
鄭元紀有頉,代以姜必魯爲事變假注書。
以校理趙民和,副校理金學淳,副修撰尹久東牌不進罷職傳旨,傳于金宗善曰,只推。
金宗善,以弘文館言啓曰,本館下番闕直,事甚未安。校理趙民和,副校理金學淳,副修撰尹久東,旣有只推之命,竝卽牌招,以爲推移入直之地,何如?傳曰,允。
趙秀仁有頉,代以趙毅淳爲假注書。
金陽淳有頉,代以洪敬謨爲假注書。
姜必魯有頉,代以李基承爲事變假注書。
金宗善,以弘文館言啓曰,本館下番闕直,事甚未安,副應敎朴大圭,校理朴宗琦,副修撰李止淵,旣有只推之命,修撰金熙華,由限已過,竝卽牌招,以爲推移入直之地,何如?傳曰,允。
以副應敎朴大圭,校理朴宗琦,修撰金熙華,副修撰李止淵牌不進罷職傳旨,傳于金宗善曰,只推。
任厚常,以兵曹言啓曰,本曹草記朔試射未滿四矢人決棍事,傳曰,允。無分之人,所當汰去,而以其日寒應射之故,容或可恕,竝分揀,代以決棍懲飭,又見試單,則有不進之人,極爲駭然,此則汰去,可也事,命下矣。謹依傳敎,訓鍊院僉正沈公俊,主簿姜在謙,部將李宗馨,各決棍十度之意,敢啓。傳曰,知道。
任厚常,以禁衛營言啓曰,本營哨官李英穆,身病猝重,勢難察任,改差,何如?傳曰,允。
吏曹啓目粘連,觀此公忠監司金蓍根狀啓,則道內連山縣,以被災之次邑,方營賑事,而該縣監尹毅東,誠心爲治,事多綜明,瓜期向滿是白乎所,目下抄飢之節,來頭賙賑之策,付之生手,實爲可悶,限麥秋仍任事,令該曹稟旨施行亦爲白有臥乎所,該縣以被災營賑,道臣旣請仍任,依狀請施行,何如?判付啓,依允。
光州牧使宋知濂,順川府使趙晉和,務安縣監徐俊輔,茂長縣監李允謙,咸平縣監李潮,扶安縣監柳遠鳴等疏曰,伏以皇天篤佑,元良誕降,睿質漸就於岐嶷,邦籙永奠於磐泰,中外臣民,擧切懽祝。仍伏念臣等出自邇列,猥叨下邑,民社之責,爲任不輕,苟有民隱之可以上聞,則雖在常年,固當隨事條陳,不拘出位之嫌,而矧玆大無之歲,千里赤地,萬姓墊危,臣等之所撫字而懷綏者,卽我殿下之赤子也。臣等知計淺短,救濟沒策,使我殿下所付畀之赤子,宛轉呼號於溝壑顚連之中而莫之恤焉,孤負之罪,死不足惜,而臣等旣在其職,終始囁嚅,不以此時,一進流民之圖於階庭萬里之前,則一路殿屎之狀,殿下何從以盡燭乎?噫,亦慘矣,歲有饑穰,雖是氣數之所不能免,而歉荒亦有分數,湖南之饑,最稱乙丙,而聞諸古老,皆以爲今荒,殆有甚於乙丙,則儘是百年之所無也。南土耕作,專尙水耨,而旱田翻耕,亦藉引水之功,今夏之旱,水田俱未移秧,則況旱田之翻耕乎?若所謂已移及田種諸穀,積困暵乾,荐被早霜,秋後場圃,到底一空。以此推之,道內土田之陳廢,幾乎十之七八,而特旱田,例不入於俵災之中,朝家亦何以備悉於一路之全荒也?夫小民之有恒産者至尠,而今則恒産之家,一例顑頷,莫保朝夕,則矧爾無恒産之民,何以資活於嗣歲之前乎?始也拮蔬茹根,以延晷刻,今焉離井去里,各自圖生,母棄其兒,夫訣其妻,道殣相望,流丐成群。此輩苟可以糊口,則必當散而之四,而四境之外,饑饉同然,亦將何往而得延須臾之命耶?徊徨原野,茫無止泊,景色慘沮,人心惶怯,臣等職是近民,朝晝之所酬接,耳目之所覩記,無非切矜切急之狀,其何忍食下咽而寢貼席乎?恭惟我殿下,自夏以來,宵旰一念,南顧憧憧,先從廟堂之建白而亟下優恤之典,繼因道臣之疏啓而又加蠲停之澤。代播則許其免稅,而實惠所推,萬民相慶,進獻則使之停封,而恩言所暨,列邑攢祝,以至九萬災摠之特命準俵而逈出常例,還餉身布之分等停退而大寬民力,其於損上益下之道,至矣盡矣。今歲南民所被之澤,不啻若幈幪之遍覆,臣等謹已奉承朝令,宣揚德意,而飢頓者,先加慰撫,仳離者,務爲安集,使我聖上如傷若保之恩,冀有一分下究之地,而以若遑遑難保之民,又有目下切骨之苦。還穀,卽開歲賑貸之資,而不可不捧,身布,乃京外支放之需,而不可踰限,則停退以外之數,如期準捧,是臣等之責,而第其民勢之莫可奈何,有不得不一徹於紸纊之下者。蓋今歲災減之外,全道畓結,僅爲五萬,以若五萬之摠,分排於五十餘州,而雖使一把一束,盡得食實,比之平年之秋成,則其所減縮,當如何哉?況其所謂五萬之實結,自夏及秋,無災不有,蟲霜風溢,餘者無幾。苟如常歲之執災,而欲循民願,則必將畓結之無完而乃已,列邑之所以執實者,如非棲畝之枯穎,卽是粘莖之殘粒,論其實狀,何以白徵?以此推之,則所謂畓結,號曰五萬,而殆乎名存而實無。至於黍粟雜種之田,結摠元少,而俱被傷損,全未食實,則道內秋穫之穀,可以約綽數計,而穗秉之費,已先於早秋,甁罌之貯,莫恤於禦冬,況其仰事俯育之資,公逋私債之徵,一皆辦出於這裏,而今焉力已竭矣,死且迫矣。雖使剝膚而椎髓,尺布斗粟,實無可辦之道,而民之爲言,皆曰朝家,愛欲其生,蠲減不旣多乎?非不知今日輸倉,明春受貸,而目前不得延命,來頭奚暇望活?官督之急,適足以促吾死命,其言切可矜惻,而臣等外迫營閫之責飭,內憫郵罰之當前,百計催督,頭會箕斂,而忍使浮黃之飢,輕被箠楚,懸磬之室,莫保鷄犬,是豈仁人君子所可忍者哉?今以臣等所叨之邑言之,明年之還賑接濟,皆靠於新捧之還餉,而多不滿萬,少或千百,從後所捧,斷可知矣,他邑之捧,亦可反隅。況乎沿海諸處,幾皆尤甚之邑,而穀簿多是盡分,留庫擧皆枵然,若待新捧而將欲議賑,則列邑饑民,不免索之於枯魚之肆矣。見今湖以南尤甚之三十四邑,晝宵揣度,而爲拯濟之計者,惟是還穀一條,而所捧若是些少,則眞所謂無麪之不托,亦將立視其死而莫之救耳。蓋未捧,自有當律,臣等俱在俟勘之地,嫌不敢一陳於宸聽,而遂使數十州賑貸之資,無所拮据,累百萬望哺之民,無所依仰,遷就隱忍,拖到來春,則民將盡劉,後時無及,念之至此,不覺心寒而氣短。夫糶糴注意,本爲水旱之備預,而近來列邑穀簿,皆屬上司之支用,故分給居多,留峙絶少。上農之家,力作一年而不足於輸官,萬室之邑,虛擁萬種而無補於賑貸,一遇歉荒,若是蕩然,此已不勝哀痛,而南俗好訛易動,又不耐飢,擧懷必死之憂,全無樂生之念,喪其良心,無所不爲,聽聞之驚駭,不一而足。臣等過計之慮,又不亶在於賑救一事而已。其在祖宗盛時,亦有庚癸之患,或比年或間年,而民情恃而無恐,不離鄕井,得免塡壑者,誠以屢百年深仁厚澤,固結民心,而所以固結之道,亦惟在於察其所苦之切急而寬假之,量其賙救之無資而補助焉而已。韓愈之言曰,天旱人飢,今年稅錢,在民腹內,竝宜停徵。朱夫子上荒政書曰,蠲閣賑恤,本是一事,首尾相須,使飢民已被輸納追呼之擾,然後復加賑恤,與割肉啗口無異。當時紹興之蠲放撥賜,合爲百餘萬之多,今日南民之所蠲停住催者,在朝家非不曠絶,而惟彼窮民之蠢愚者,視以常例,尙有餘望,則眞所謂堯·舜之民,猶病博施也。至於錢米之撥賜,宋宗之所施於紹興者,我殿下可不施之於湖南乎?麥前接濟之方,必有廟議之商確,而蘇軾之言曰,熙寧荒政,費多無益,以其救之之遲也。今之事勢,稍緩一日,則誠有空費無益之慮,開賑之前,死亡相續,已自列邑,或抄口而饋之,或計戶而賙之,俾得延活於歲前,而身布之當徵,旣在此類,戶還之未納,亦在此類,一邊而賙之濟之,一邊而督之剝之,縱欲救死,何由得活?縣官之索,非徒還與布而已,徵租索錢,各有期限,而田稅惟正也,大同常賦也,春後科徵,次第伊始,而結錢之斂也,漁鹽之稅也,朔當之布也,莫非當頭之民役,竊恐收納之多闕,臣等晝思夜度,茫不知所以爲計也。朝家軫恤,誠有恩竭之患,而値此無前之饑荒,不有出常之擧措,則顧何以鎭此危急之群情,而濟此一路之生靈乎?臣等未敢知京司錢布·衙門之儲,果爲幾何,而貿米作還,此政其時,限年許貸,曾多已例。有司之臣,慮雖經遠,而覆奏之際,不必恤費。臣等膚淺之見,竊以爲國依於民,民之靡遺,何以爲國?惟今之計,時日是急,陸輸船哺,不宜失時。且伏聞嶺左諸邑,穀摠皆優,年事稍實,兩西山郡,糶糴多峙,皆願移轉,今欲移粟而使之救濟,則不過我殿下一號令間事耳。嶺沿之穀,一依交濟之法,分以水站,各定差員,陸續海運,則旬月之間,可以利涉。兩西則山郡皆有峽流,可以遞載流下,而江邊諸邑,其所輸致,尤爲便易,自峽而江,自江而海,則到泊京口,不至曠久,舟橋船隻之下來,皆在方春,風利順泊,不踰十日,次第裝送,事半功倍。臣等之過慮,三道道臣,或不無趑趄於移粟之議,而被災旣有大小,濟饑亦有緩急,雍縫泛舟之役,隣國猶爲相恤,則固不當恝然於共濟之地,而況嶺左則不歉,兩西則優登者乎?今我八路蒼生,咸囿於一視之澤,而使此一方之民不得分甘共苦,而饑飽懸殊,則殿下寧不惻然而垂憫乎?臣等謹稽我肅廟壬戌,八路大饑,公私赤立,廟享御供,皆從減省,而民勢日急,聖朝手下哀痛之敎,凡千有餘言,至誠惻怛,又別敎營·閫·州·縣·鎭·驛,諭以保活之意,丁寧反覆。蓋此二敎,不尙文華,而纖微曲折,無不該悉,仍令宣諭於諸路,上自搢紳,下至愚賤,無不嗚咽感涕,而有一邊將,奉書泣三日,遂取其家之粟,以濟其士卒。武人亦有輸粟于官而辭賞不受者,于時上下晏然,不知饑荒。亦粤英廟癸未,國內大賑,而先下懇惻之敎,分遣安集之使,綸綍所到,髻白扶携,惠澤所及,骨髓淪浹,江都之米,交濟之穀,遞運於三南,使之從便濟活,而民免捐瘠,里無流離。村婆野老,尙傳其時之事,而至有流涕者。於戲,不忘之思,可見秉彝之所同。洪惟我先大王在宥之時,甲寅之賑,去古未遠,臣等尤歷歷可以條陳。于斯時也,不待年分之啓,先下停代之命,絲綸之宣降,殆無虛日,錢穀之劃下,務從優厚,而內帑之發,椒木之頒,俱出特恩。雖以本道言之,道臣狀請之外,凡係民役之關於上供者,一竝停減,而洞下別諭,分送近臣。其時沿邑之歉,不過半道,而朝家隱恤之方,無所不用其極。今日南土之民,穀腹絲身,生兒長孫,莫非我先王甲寅之賜也。聖人之所以孚感人心者,亦惟在於辭敎之敷心,而前聖後聖,其揆一焉。今我聖上,一政一事,動法祖宗,則況於民事之不可緩者,其所繼述,顧不在玆歟?伏願聖上,卽降明旨,錢布之可以撥賜者,穀物之可以移轉者,亟令區劃,毋或虛徐,俾近止之民命得以回甦,仍又繼發德音,誕諭一路,哀矜憫惻,披露心腹,使彼鶉衣鵠形之類,如對於庭衢,家啼野哭之狀,若臨於咫尺,眷眷懇懇,如父詔子,則民固至愚而神,以其願戴之心,承此孔邇之言,孰敢不至誠相感,仰首嗚泣,而旣有依賴,何憂渙散?噫,蠲停旣優,賑給無闕,而懷之以德音,來之以惠政,則生死肉骨之澤,於斯而至矣,夫何歉荒之可憂哉?臣等所陳,言涉僭妄,計多疎闇,又若全不念經用之大絀,徒爲一縣一州之民事,而湖南,卽國家財賦根本之地,無食無民,十室九空,則將來無窮之憂,寧有大於此者乎?比諸一時經費之絀,輕重果何如哉?臣等又聞之,故判書臣徐必遠之按南藩也,時値歲饑,委送一守令之曾在法從之列者,使之詣闕請對,而條陳民情,喉院以無前例却之,當時之論,以喉院之退却,反以爲非。以此言之,臣等今日之所陳,亦或恕其妄而量其心矣。伏願俯賜省覽,亟降處分,以幸湖南之民焉。臣無任云云。省疏具悉。有司堂上,往大臣第,論理草記。
己巳十二月初四日辰時,上御誠正閣。右承旨入侍時,行右承旨金宗善,假注書金載成,記事官朴綺壽·李光文,以次進伏訖。上曰,雜科放榜何日耶?宗善曰,似在旬後,而未能詳知矣。上曰,閫帥尙未辭朝乎?宗善曰,姑未下去矣。上曰,守令則無之乎?宗善曰,別無他守令,而成川府使權丕應,姑未辭朝矣。宗善曰,各殿宮延祥詩·春帖子製進文臣,今將抄啓矣,嘉順宮延祥詩·春帖子製進文臣,自今一體加抄擧行,何如?上曰,依爲之。出擧條仍命退,承史以次退出。
上在昌德宮。停常參·經筵。
藥房提調沈象奎,副提調金明淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁試所進去,監察茶時之意,敢啓。傳曰,知道。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
金愚淳啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
權常愼啓曰,右副承旨任厚常,今日不爲仕進,卽爲牌招,何如?傳曰,允。
金宗善啓曰,三品官之無得過三日循例請牌,曾有定式矣。兵曹參議李濟萬,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于金宗善曰,右承旨入侍。
以右副承旨任厚常牌不進罷職傳旨,傳于金愚淳曰,只推。
以校理趙民和,副校理金學淳,副修撰尹久東牌不進罷職傳旨,傳于金宗善曰,只推。
趙毅淳有頉,代以尹景鎭爲假注書。
洪敬謨有頉,代以柳鼎養爲假注書。
李基承有頉,代以鄭郁東爲事變假注書。
金宗善,以弘文館言啓曰,本館下番闕直,事甚未安。副應敎朴大圭,校理朴宗琦,修撰金熙華,副修撰李止淵,旣有只推之命,竝卽牌招,以爲推移入直之地,何如?傳曰,允。
以副應敎朴大圭,校理朴宗琦,修撰金熙華,副修撰李止淵牌不進罷職傳旨,傳于金宗善曰,只推。
金宗善,以成均館知成均事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成李基崇在外未肅拜,直講尹致謙呈旬,典籍沈能稷,長陵忌辰祭典祀官兼大祝進去,時無入直之員,以他郞官,姑爲代直,何如?傳曰,允。
金愚淳,以備邊司言啓曰,本司武郞廳趙存慶,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
己巳十二月初五日午時,上御誠正閣。右承旨入侍時,行右承旨金宗善,假注書李基栽,記事官朴綺壽·李光文,以次進伏訖。上曰,新榜注書已區處者,今爲幾許乎?宗善曰,已擬入者,今爲十二望筒云矣。上曰,守令有闕乎?宗善曰,富平府使見方有闕矣。上曰,都政果於當日爲之乎?宗善曰,日前聞吏判言,則守令及陞敍,窠闕甚少,姑未知何以爲之云矣。上曰,兵批則又何如云乎?宗善曰,聞兵判所言,則兵批窠闕,亦甚鮮少云。雖或差勝於吏批,而亦不多窠矣。宗善曰,雜科放榜,以今二十日爲之云矣。上命退,承史以次退出。
上在昌德宮。停常參·經筵。
金愚淳啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁試所進去,監察茶時之意,敢啓。傳曰,知道。
金愚淳啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,右副承旨任厚常,今日不爲仕進,卽爲牌招,何如?傳曰,允。
傳于金愚淳曰,下直閫帥留待。
傳于金愚淳曰,下直閫帥入侍。
備忘記,平安兵使李潤謙下直,長弓一張,長箭一部,片箭一部,筒兒一箇賜給。
尹景鎭有頉,代以朴來謙爲假注書。
柳鼎養有頉,代以尹命圭爲假注書。
鄭郁東有頉,代以金相溫爲事變假注書。
金愚淳,以弘文館言啓曰,本館下番闕直,事甚未安,校理趙民和,副修撰尹久東,旣有只推之命,竝卽牌招,以爲推移入直之地,何如?傳曰,允。
兵曹,護軍單金宗善。
金愚淳,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得設行之意,敢啓。傳曰,知道。
任厚常,以備邊司言啓曰,光州牧使宋知濂等上疏批旨內,有司堂上往大臣第,論理草記事,命下矣。六邑諸倅,一辭聯疏,備陳民情之轉益遑急,而還政則無以準捧,常賦則無以及時,而至請賑資之移穀,他道貿米之限年許貸,敷陳旣詳,辭語甚懇,而第疏發於日昨處分之前矣。處分一下,而爲南民曲恤之政,殆無餘蘊,不待請賑之啓,而先劃賑穀,務從優厚,而二萬石之加俵,嶺沿穀之移劃,卽出靡不用極之政,而至於恩綸,誕降於十行,帑貨均分於三路,今無容更事裁處,而特以司關未及頒下,邑疏有此聯陳矣。朝家業已劃下之後,惟將一委道臣,使之奉以擧行,如是而若於分賑分還,有可以更請處分者,大則狀請,少則報司,以爲隨事隨聞,無或少忽之意,分付道臣,何如?傳曰,允。
任厚常,以備邊司言啓曰,卽見公忠監司金蓍根狀啓,則以爲還穀停退外,當捧條本色捧上,勢同弩末,在前如此之時,每有詳定價代捧之例,最尤甚至難捧邑,從民願聽施事,請令廟堂稟處矣。災道捧糴之難,不但本道爲然,勢同弩末,收穀無期,到今民情,非不萬萬切悶,而以錢代捧,法禁至嚴,未嘗以歉歲之難捧,遽議闊狹。今此道啓,雖緣於迫不獲已,而揆以法意,極涉率爾,道臣推考,何如?傳曰,允。
任厚常,以備邊司言啓曰,卽見公忠監司金蓍根狀啓謄報,則以爲平薪鎭外萬垈里後洋,漂到異國船一隻,登時摘奸,則船中無他可考之跡,格軍爲四名,而所居則自謂登州府,故供饋·看護等節,着念擧行,漂人名數,船體完破,續當陳聞,而問情一時爲急,漢學譯官一員,令廟堂稟旨分付,卽速下送爲辭矣。卽令司譯院,擇送漢學譯官一人,詳細問情,由水由陸間,探其所願,如欲由水,從其願,卽爲發送後,形止馳啓,如欲由陸,待啓聞,當有知委,使之待此擧行,留住間接待等節,一依已例施行,正當隆寒,衣袴等物,亦爲造給,無使遠人有齟齬失望之意,竝爲分付道臣,何如?傳曰,允。
金愚淳,以賑恤廳言啓曰,本廳丁卯鑄錢行用年限,在於辛未,而設賑各道貿穀價,先以本廳錢取用事,筵稟,蒙允矣。勢將以新鑄錢,通同需用,而在前亦多有限內啓稟出用之例,依此例,自今年爲始行用,何如?傳曰,允。
己巳十二月初六日辰時,上御誠正閣。下直閫帥入侍時,同副承旨金愚淳,假注書李基栽,記事官朴綺壽·李光文,平安兵使李潤謙,以次進伏訖。上曰,平安兵使進前奏職姓名,可也。潤謙進前,奏職姓名訖。上曰,平安道,是關防重地,雖非牧民之職,今年槪是災年,下去善爲之。且聞前兵使,始城役云矣,今至何境乎?潤謙曰,已始之役,爲百步許云矣。上曰,下去各別爲之。宣諭·別諭,特爲除之。仍命先退。潤謙退出。上曰,日前惠廳所下之錢,自惠廳出給貢市人後,使之草記書入,可也。上曰,今見香室單子,以代押書入。中官初旣誤傳,承旨亦誤爲擧行,俱極駭然矣。香室單子,當爲還下,使之更書以入。仍命書傳敎曰,傳香單子,何等至重,而中官之誤以代押傳之,承旨之認以判付書入,俱萬萬駭然。當該承旨,爲先遞差,中官,令該府拿問嚴勘。仍敎曰,近來殺獄文案中誤字處,多不用黃紙標入,後勿敢如是之意,申飭于推考房,可也。仍命退,承史以次退出。
上在昌德宮。停常參·經筵。
金愚淳啓曰,來十一日,輪對日次矣,敢稟。傳曰,當次人受點,後日次待令。
任厚常啓曰,來十一日,朝參日次矣,敢稟。傳曰,停。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁雜科進去,監察茶時之意,敢啓。傳曰,知道。
傳于金愚淳曰,玉堂未差之代,政官牌招開政。
傳于金愚淳曰,同副承旨入侍。
有政。吏批,判書金羲淳進,參判李肇源受由,參議曺允遂進,同副承旨金愚淳進。啓曰,玉堂闕員,今當差出,而擬望之人乏少,外任竝擬,何如?傳曰,允。以韓致應爲承旨,洪時濟爲校理,申潊爲副修撰,李秉淳爲順陵參奉,安養誠爲武烈祠參奉,金世根爲富平府使,連山縣監單尹毅東,仍任事承傳,行左承旨單韓致應,行右承旨單權常愼。
任厚常啓曰,兵批無緊窠,吏批無送西之人,無政事之意,敢啓。傳曰,知道。
朴來謙有頉,代以姜泰重爲假注書。
尹命圭有頉,代以洪羲祖爲假注書。
金相溫有頉,代以李永祚爲事變假注書。
姜泰重有頉,代以洪羲瑾爲假注書。
洪羲祖有頉,代以金鎭爲假注書。
李永祚有頉,代以金虎運爲事變假注書。
洪羲瑾有頉,代以任存常爲假注書。
金鎭有頉,代以鄭禮容爲假注書。
金虎運有頉,代以李菡甲爲事變假注書。
以慶尙監司鄭晩錫狀啓,安義縣民家失火事,傳于任厚常曰,當寒失火,聞甚矜惻。元恤典外,別加顧恤事,廟堂措辭,分付。
以公忠水使李石求啓本,洪州牧人物渰死事,傳于任厚常曰,聞甚矜惻。原恤典外,別加顧恤,渰死人,如有生前身·還布,竝蕩減事,廟堂區劃,分付。
任厚常,以備邊司言啓曰,卽見廣州留守韓用鐸狀啓,則以爲下道四面,最爲慘歉,先抄切急之類,爲二千二百六十三口,賑穀假令米,爲一千二百石零,本府稤倉營賑租·常賑麰,旣非軍餉,租五百石,麰二千五百石,折米劃給,賑口中各色納番軍三百七十七名身米,限明秋全數停退事,請令廟堂稟旨分付矣。最甚爲四面,飢口過二千,則麰租三千石之請,不爲過多,且無煩他道,不請正餉,以稤倉穀取用,實爲便當。依所請許施,賑民之有身米者,亦令限明秋退捧,何如?傳曰,允。
金愚淳,以宣惠廳言啓曰,謹依筵敎,內下錢五萬兩,出給於十廛十貢,則渠輩當此錢荒之時,得蒙曠絶之恩,莫不歡忭,擧皆感祝,而其分排數爻,還捧年條,該廛該貢處收成冊,移送慶安宮之意,敢啓。傳曰,知道。廛貢非至於十,以五萬金難以均被,不可不加給。前日五萬金,特由慈恩,今日二萬金,亦出於一視之義,玆發內司錢二千貫以下,卿其一一遍給後,草記以聞,可也。
己巳十二月初七日辰時,上御誠正閣。同副承旨入侍時,同副承旨金愚淳,假注書李基栽,記事官朴綺壽·李光文,以次進伏訖。上曰,政官今已出牌乎?愚淳曰,已爲出牌矣。上曰,斯速牌招。玉堂必以無故人差出之意,申飭,可也。上曰,今日承旨仕進幾人乎?愚淳曰,昨日任厚常,承牌入來,仍爲坐直矣。上命退,承史以次退出。
上在昌德宮。停常參·經筵。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁雜科進去,監察茶時之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行右承旨權常愼,今日不爲仕進,卽爲牌招,何如?傳曰,允。
傳于任厚常曰,右副承旨入侍。
任存常有頉,代以李禮延爲假注書。
鄭禮容有頉,代以尹尙烈爲假注書。
李菡甲有頉,代以權爲事變假注書。
李禮延有頉,代以金遇順爲假注書。
尹尙烈有頉,代以尹庠圭爲假注書。
權有頉,代以權禬爲事變假注書。
己巳十二月初八日午時,上御誠正閣。右副承旨入侍時,右副承旨任厚常,假注書姜泰重,記事官朴綺壽·李光文,以次進伏訖。上曰,昨日新除授玉堂是誰,而皆已承牌耶?厚常曰,申潊·洪時濟二人,而昨日初不出牌矣。上曰,新除授玉堂,竝牌招。出榻敎因命退,承史以次退出。
上在昌德宮。停常參·經筵。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平南吉寬呈辭,夫宗仁雜科進去,監察茶時之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行右承旨權常愼,今日不爲仕進,卽爲牌招,何如?傳曰,允。
傳于韓致應曰,戶曹判書率各司久任郞廳入侍。
金遇順有頉,代以沈湜爲假注書。
尹庠圭有頉,代以朴熙顯爲假注書。
權禬有頉,代以朴榮顯爲事變假注書。
沈湜有頉,代以金周默爲假注書。
朴熙顯有頉,代以韓相殷爲假注書。
朴榮顯有頉,代以任泰濬爲事變假注書。
傳于金愚淳曰,留院上疏入之。
以校理洪時濟牌不進罷職傳旨,傳于權常愼曰,只推。
權常愼,以吏曹言啓曰,成均館直講尹致謙呈狀內,矣身素患痰癖之症,挾感添劇,時月之內,萬無起動供職之望云。其身病旣如此,則有難强令察任,改差,何如?傳曰,允。
任厚常,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得設行之意,敢啓。傳曰,知道。
任厚常,以義禁府言啓曰,公忠水使李石求啓本內,平薪鎭僉使金在潤,爲先罷黜,其罪狀,令攸司,稟處事,啓下矣。金在潤,時在任所,依例發遣府書吏,交代後拿來,何如?傳曰,允。
獻納李章垕疏曰,伏以臣於日前,猥徹辭章,兼暴情勢,伏承聖批,未蒙鐫遞之恩,臣於是益增惶隕,不知所措。第臣私義之難安,今不及疊床,而除命已久,未謝叩謝之忱,嚴召屢違,徒積逋慢之罪。匹夫之諒,縱云莫改,臣子之分,自歸都虧,惟日夕兢蹙,祗俟大何,臣情到此,亦云窮矣。且臣老母,年深病痼,委頓床席,當此隆冬,症形添苦,藥餌扶將,以臣爲命,離捨日久,衷情煎灼,玆敢更入文字,仰干嚴威。伏乞天地父母,曲垂矜憐,特賜鞶禠,俾遂歸護之願,仍治臣慢命屢瀆之罪,以肅朝綱焉。臣不以言官自居,況此蘄免之章,何敢贅他,而事在目下,有不容不言者。臣竊念災歲民情,京鄕何異,而京本待鄕而食,故鄕失其農,京先受弊。況林葱比前殷聚,舟車無物可輸,今其饑困遑急之狀,殆有浮於鄕者。然其中生利本博,契活多方,不至捐瘠之甚,上貽國家之憂者則有之。若屠沽販夫之不失本業,負薪汲水之各能食力者,尙可以勞身一日,得以延數日之命,而至如貧窮無依之寒士者流,眞古所謂無告之民也。旣無産業,且無以食力,年豐而猶不免啼飢,至於今者,富人祿仕,擧有況卹之歎,則環顧四方,亦安有假貸之路?天寒歲暮,倂日顑頷,無可往矣,坐而待死,其情切可悲矣。且夫饑寒,切於肥膚,顧安得不病?今閭井之間,已多呻吟之聲,呻吟不已,將成癘疫,此饑饉之時竝行之憂。言念及此,寧不凜然?伏惟我殿下,如傷一念,玉食靡甘。迺者發內帑之藏,賑三路之飢,三路塡壑之憂,庶可以少紓矣。財散民聚,聖人之明訓,一夫不獲,王政之所恥,朝家一視之澤,本無京外之別,故在前如此之歲,都民則有發賣之例,而以今國儲,如例廣濟,雖未可議,斗水之惠,亦足爲涸鱗之幸。伏願聖明,亟命有司之臣,抄其最甚濱死之類,以爲及時賑救之道焉。臣無任云云。省疏具悉。所陳切於時務,當留念。都民賑資,言則好矣,令廟堂,稟處。爾其勿辭往護。
己巳十二月初九日未時,上御誠正閣。戶曹判書率各司久任郞廳入侍時,同副承旨金愚淳,假注書姜泰重,記事官朴綺壽·李光文,兼戶曹判書李晩秀,平市署主簿吳澈常,尙衣院別提鄭煥恭,奉常寺判官趙璜鎭,典牲寺直長李畹秀,濟用監判官李儀朝,以次進伏訖。晩秀進前曰,日氣不調,聖體,若何?上曰,一樣矣。晩秀曰,王大妃殿氣候,何如?上曰,各殿宮氣候一樣矣。上曰,近日寒煖不適,朝晝異候,外間似多有輪行之疾矣。晩秀曰,果有此患,而痘疫亦往往有之云矣。上曰,久任郞廳,以次進奏職姓名及職掌·遺在·所懷也。澈常進奏職姓名,平市署直長臣吳澈常,職掌句撿市廛·平斗斛丈尺·低昂物貨等事訖。上曰,本署有弊可陳否?澈常曰,市間物種,如非應進排者,各宮房及諸上司,毋敢私貿易事,前後朝飭,至嚴且重,故設有可用者,持價往貿,不敢責諸市廛矣。近來不然,使市民自持進排,點退操縱,鞭扑狼藉,廉價勒買,呼冤多端。此後段,申明舊制,毋得襲謬事,更自廟堂,申飭,使之永久遵行,何如?上曰,令廟堂各別申飭,可也。出擧條澈常退。煥恭進奏職姓名,尙衣院別提臣鄭煥恭,職掌則衣襨色,而所懷則無矣。煥恭退。璜鎭進奏職姓名,奉常寺判官臣趙璜鎭,職掌菜園色訖。上問遺在。璜鎭曰,實山蔘二百九十六斤十五兩,實吉更一千六百十三斤一戔,黏米一百二十四石四斗六升,白米九十四石十一斗五升。上曰,有所懷陳之。璜鎭曰,無矣。上曰,本寺是祭享進排之職,則豈有無弊之理?璜鎭曰,別無可陳之弊矣。璜鎭退。畹秀進奏職姓名,典牲寺直長臣李畹秀。上曰,是誰家人乎?愚淳曰,故忠武公臣李舜臣之後孫也。上問職掌。畹秀曰,羊羔米太色。上問遺在。畹秀曰,羊二百九十六口半,羔七十八口,米一百九十五斗九升陸合,太七百六十石六斗五合四夕。上曰,羊豈有半首也?畹秀曰,自惠廳軫價劃給,而一首羊半價,未及移劃,故有半首名色矣。上問所懷。畹秀曰,無矣。上曰,向日有以糟糠事仰奏者,今則無不足之弊耶?晩秀曰,臣曹劃給,每依前數矣。畹秀曰,今則戶口繁殖,五部所收有剩餘,而無不足矣。畹秀退。儀朝進奏職姓名,濟用監判官臣李儀朝,職掌則進獻布物·人蔘·賜與衣服及綾羅綵色,而所懷則無矣。上曰,豈無弊也?儀朝曰,別無可言之弊也。儀朝退。上曰,日前所下各道賑資,何以劃給?胡椒·丹木,亦已區處耶?晩秀曰,錢文則以各道臣曹所納,從便相換,胡椒·丹木,可直三千餘兩,故廛人處從自願發賣,使之限年備納元錢,亦就臣曹所管各道上納中,先使取用矣。上曰,似聞年前所下胡椒·丹木,尙留本曹云,然否?晩秀曰,外邑則此等發賣,不如京肆,故其時亦出給廛人中願受者,而以錢下送矣。上曰,北道所下,則作錢爲幾許?晩秀曰,近五千金矣。又奏曰,今番捄荒之政,靡不用極,如災結之蕩減,常供之蠲停,賑資之劃下,帑貨之特頒,實惠晠澤,無加於此,而民情之皇岋,亦無如今歲。水旱饑饉,固是天行之災,而所不能免者,則或値歉荒,不足爲變。今則九年屢豐之餘,一値歉荒,而國計民情,若是皇岌。大抵公私之無積儲久矣,各道倉廩,在在枵然,所下賑穀,實有名存實無之慮。且以臣曹言之,一年經用,爲十一萬石,而今年則恐不滿五萬石。收租之減,莫甚於壬午,而亦不至如今年之甚矣。且況千里漕運,未必番番利泊乎?國計如此,不勝罔措矣。上曰,前儲爲幾何?晩秀曰,惠廳有米四萬六千石,兩西上納,爲三萬餘石,可以支用於來歲,故將仰請移劃矣。節用之政,爲治國之先務,則何時不然,而今則尤不可少忽矣。臣竊覸殿下,未嘗有燕飮,而過於賜與,又未嘗興土木之役,臣固欽仰,而衛文公之大布大帛,先自殿下始,然後節省之方,隨事可盡,而奢靡之風,可以去矣。至如尙方之衣襨,內局之藥物,皆不可已者,而凡係燕貿中不甚緊要者,竝令裁減勿貿,似好矣。上曰,節用果爲目下第一務矣。晩秀曰,來歲必無荐飢之理,而流行之災,亦未可知。錢則容或有生財之道,而民食則非豐,何以聊活乎?上曰,曾有遼東請糴之擧云,果否?晩秀曰,果有之,而此則萬不獲已之事,國勢之苟且,無復餘地,是豈輕易議到之事乎?上曰,其運糴之際,民多受傷云,然否?晩秀曰,果如此矣。上曰,壬·丙之亂,必多糜穀,而戡亂還都之後,尙有軍資監所儲數十萬斛,班給訓鍊軍兵云,其時蓄積之富,可以推知矣。晩秀曰,然矣。上曰,今年獻民數,比前年加多否?晩秀曰,未詳實數,而此外亦不無漏戶矣。上曰,比昔年幾十倍矣。晩秀曰,生齒之蕃殖,無如今時,而昔時則饒富者,雖衣錦食肉,貧窮者安於儉素。近日則閭巷賤品服食,必求其輕煖而豐甘,貧富無異,故錢穀之匱乏,勢所必至矣。上曰,近日久未行次對,大臣所患,果何如?晩秀曰,臣因事往見左相,則耳病果難强矣。上曰,此月內終不得行,則誠可悶。仍命戶判先退。晩秀退出。又命退,承史以次退出
上在昌德宮。停常參·經筵。
藥房提調沈象奎,副提調金明淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·惠慶宮·嘉順宮,藥房口傳問安。答曰,知道。
任厚常啓曰,合辭方張之時,兩司無詣臺之員,事甚未安,除在外·受由·雜科進去外,未肅拜·呈告人員,竝卽牌招,何如?傳曰,允。
任厚常啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于權常愼曰,召對爲之。
傳于權常愼曰,下直守令留待。
傳于權常愼曰,下直守令入侍。
金周默有頉,代以睦台錫爲假注書。
任泰濬有頉,代以金在浩爲事變假注書。
韓相殷有頉,代以沈啓錫爲假注書。
沈啓錫有頉,代以李永祚爲假注書。
睦台錫有頉,代以金陽淳爲假注書。
金在浩有頉,代以金陽復爲事變假注書。
兵曹口傳政事,副護軍單朴宗薰,副司果單金。
傳于權常愼曰,政官牌招開政。
權常愼,以弘文館言啓曰,副修撰申潊,時在京畿長湍地,經筵入番事緊,請斯速乘馹上來事,下諭。傳曰,許遞。
有政。吏批,判書金羲淳進,參判李肇源受由,參議曺允遂牌不進,右副承旨金愚淳進。以朴大圭爲承旨,金箕殷爲副修撰,朴宗京爲大司成,沈能述爲醴泉郡守,鄭華錫爲咸鏡都事,左副承旨任厚常,右副承旨金愚淳,同副承旨朴大圭竝單付。
兵批,判書朴宗慶病,參判未差,參議李濟萬入直進,參知宋文述受由,左副承旨任厚常進,同知李弘濟,大護軍秦泳·卞觀海·李敬培,護軍吳千根·方禹疇·崔遂燁·趙宗協,副護軍李惟鐸·鄭重周,副司果申溆,副司正韓應一竝單付。
以吏曹參議曺允遂牌不進罷職傳旨,傳于權常愼曰,只推。
權常愼,以弘文館言啓曰,校理洪時濟,修撰金熙華,旣有只推之命,竝卽牌招察任,何如?傳曰,允。
以修撰金熙華牌不進罷職傳旨,傳于權常愼曰,只推。
任厚常啓曰,行大司憲李直輔,掌令金直淳·宋啓榦在外,執事鄭魯榮,持平南吉寬牌不進,夫宗仁雜科進去,監察茶時之意,敢啓。傳曰,知道。
以大司諫尹益烈,正言金益鉉·朴升鉉,執義鄭魯榮,持平南吉寬牌不進罷職傳旨,傳于任厚常曰,只推。
傳于權常愼曰,吏戶換房。
權常愼,以承文院都提調意啓曰,交易咨文,纔已出來矣。禮部回咨,依例撰出,正書安寶後,定禁軍騎撥,下送于灣府,使之入送鳳城將處,以爲轉致北京之地,何如?傳曰,允。
權常愼,以禮曹言啓曰,卽接前僉知洪允厚所志,則以爲同姓十三寸叔致亨,嫡妾俱無子,以其同姓二十四寸弟致龜第二子懿猷,欲爲繼後,諸族會議,僉論歸一,而未及禮斜之前,致亨夫妻俱歿,拘於常規,不得循例禮斜,依定式草記,稟處事,呈狀矣。凡係繼宗立後者,兩邊與受,明有可據,而不得登聞者,許令該曹論理草記事,曾有筵奏定式,而門長洪允厚所訴旣如此,依定式,洪致龜第二子懿猷,立爲洪致亨之後,何如?傳曰,允。
任厚常,以兵曹言啓曰,羽林衛將李載弘,方帶內乘之任,職務相妨,呈狀乞遞,五衛將南錫九前任全州營將,具毅和前任公州營將,尹前任西原營將,朴宗和前任平安監營中軍,忠翊衛將李寬彬前任南虞候,俱在任所,上來間本廳番次苟艱云。領軍之將,輪番之任,不可久曠,竝改差,何如?傳曰,允。
任厚常,以兵曹言啓曰,今秋冬等本曹褒貶,十二日當爲磨勘,而參判未差,參議臣李濟萬今方入直,參知臣宋文述受由,無以備員。參判未差之代,令該曹,以在京無故人口傳差出,待下批牌招,以爲同參之地,何如?傳曰,允。
任厚常,以備邊司言啓曰,卽見摠戎使李溏報本司辭緣,則以爲本廳支放之資,只是移轉耗米及壯牙兵需米,而移轉捧留本邑,身米以錢代捧。在前捧留之時,請得元餉,推移放料,已有其例,留庫餉米中段一千九百七十石零,姑先推移放料,以其代捧錢,次次貿充爲辭矣。本廳支放,惟在於移轉耗·兵需米二條,而一則捧留本邑,一則以錢代捧,將士放料,無以逐朔排用。依已例,以留餉中一千九百七十石,許令貸用,待明年卽爲貿充之意分付,何如?傳曰,允。
任厚常,以備邊司言啓曰,卽見開城留守李相璜報本司辭緣,則以爲大興·礪峴兩鎭餉耗,卽營屬·鎭屬支放之需,而間因舊還之蕩減,又緣公廨之修補,元還減耗條隨縮,每朔放下,漸犯元穀,而大小米不足,合爲六十八石,若不變通,實有元穀盡縮之慮,兩城餉穀八千五百石中,大小米限六百五十石,每年加分,以爲取耗支用之地爲辭矣。將士支放,專靠餉耗,而穀減耗縮,漸割元摠,實屬可悶,城餉加分,在所難愼,而旣無他通變之方。城鎭留庫中六百五十石,依所報,許令加分取用,何如?傳曰,允。
任厚常,以備邊司言啓曰,卽見黃海兵使徐英輔報本司辭緣,則以爲前兵使朴基豐,爲除臥還之弊,請減萬石之還,而蓋此臥還爲弊之本,在於虛簿,不在於還多。還戶爲八千餘戶,還穀爲四萬餘石,以此分給,反有不足之患,今減萬石,決非捄弊之策,而所謂臥還,以其絶戶甚多,盡捧沒策,不得不爲臥還之擧,而積年因襲,已成難醫。如欲永祛弊本,則抄出絶戶難捧之類,竝爲蕩減,自兵營從便拮据,作穀充補,然後始從稍實之民,另爲準捧。自今年退計四五年,則臥還可革,虛簿可充,積年流來之弊,可期拔本。至於萬石減還,卽令還寢,以爲民穀相當之地爲辭矣。大抵臥還之弊,專由於難捧之致,今若以指徵無處之類,竝爲蕩減,自該營自備充代,只從稍實之戶,一一準捧,而自明年均分於原居有裕之民,則方可爲釐還之本,而積年膠固之弊,庶期永革,依所報許施。前帥臣萬石減還之論,雖出於計不獲已,而儘非便當之道。況今較戶量穀,〈穀〉反不敷,則尤不可遽令減摠,此一款,置之之意,分付,何如?傳曰,允。
任厚常,以兵曹言啓曰,今此慶科增廣別試武科殿試時,直赴殿試人鄕騎士吳福來等四百人內,三百七十二人應試參榜,所授帖文,收聚爻周,近杖軍士朴萬根,選武軍官鄭國臣·金敬憲,城丁軍申大應,別武士金仁伯·金載天·趙仁權·姜元尙·宋宗乙·崔慶鎭·金獜徵·姜文哲,親騎衛文忠益·金處鎔·申道謙,別隊馬兵咸榮室·宋寬培,別付料軍官李模遠,未付料軍官尹弼漢,兼司僕洪志純等二十人,遭故不赴,依法典陳試,別武士張大義,親騎衛李達潤·李宗根,馬兵趙齊國等四人,該道狀聞中,以身病不赴報來,亦爲陳試,別武士高星濟,親騎衛鄭達浩·梁春·姜明喆等四人,該道狀聞中,以身故報來,所授帖文,亦爲收聚爻周,何如?傳曰,允。
禁府啓目粘連,向前洪禧龜亦,諸條所犯,俱係駭悖不法之事,道啓之別般採聞,可見鎭弊之狼藉,不可以囚供之游辭發明,有所參恕,至於鎭還反作之數過三百,亦極駭痛,以此照律,何如?判付啓,依允。又啓目,中官金承業原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,分揀放送爲良如敎。又啓目,中官李花文原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,分揀放送爲良如敎。又啓目,甲巖鎭權管金順潤原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
左副承旨朴宗薰疏曰,伏以臣於月前,獲蒙恩暇,省覲而歸矣。臣歸未幾,臣父久痢復發,迄今劇歇,日益沈綿,近因喪威震剝,情理絶苦,外疚內鑠,症樣越添,專价來到,促臣診視。臣得接此奇,情爽飛越,按住不得,玆敢短章仰暴,徑發鄕行。伏乞聖明,亟治臣擅離之罪,以肅朝綱焉。仍伏念臣所帶夙夜之任,旣非一日之可曠,成均之職,又値歲暮之課試,竝賜鐫斥,以便公私,千萬幸甚。臣無任云云。省疏具悉。所帶本兼諸任,竝許遞,爾其勿辭救護。
副修撰李止淵疏曰,伏以臣自知空疎,初不足備擬於論思之地,而夤緣濫叨,前後虛縻,畢竟辜負之罪,無所自逃,而聖度包容,罰止薄罷。臣方杜門訟愆,以罪爲榮,千萬不自意,恩敍纔下,除旨繼降,臣且惶且感,歷日靡措。自顧義分,惟當蹶趨承,少伸圖報之忱,而第臣於向來院議之啓,竊有私義之難安者。夫玉署之任,所以密邇禁廬,出入帷幄,發明經旨,裨益聖學,而如臣無似,猥廁其間,平居尸素,蔑補絲毫,而適因情私之懇迫,屢犯違傲之科,致使經筵頻頉,睿工間斷,則其於惟允之地,首擧闕直之事,以證召災之由者,實出憂嘆之意,臣固慙服之不暇,而大僚論罷,繼在其後,罪著占便,義難自恕。今若感恩懷榮,冒沒出膺,則一身放倒,固不足恤,而淸朝羞恥,當作如何?況臣之母病,近値隆寒,一倍添劇,風眩上升,而渾體刺痛,痰火凝結,而外感闖作,食飮全却,藥餌爲事。臣方焦遑扶護,萬無離捨之望,則以情以勢,供職無路,玆敢不避煩瀆,冒陳衷懇。伏乞聖慈,俯垂鑑諒,特許斥免,以存廉防,以便救護,不勝幸甚。臣無任云云。省疏具悉。爾其勿辭救護。
京外儒生幼學兪漢俊·朴載慶·李愚明·安光吉·柳東泰·李瑞容·趙德圭·尹致敏·宋龍煥·孟承遠·趙復圭·孟學淳·趙挺圭·尹景行·趙亨圭·尹景述·黃道根·尹五應·李培樹·尹九應·李琇·尹泰應·安敬良·尹浩應·趙文圭·李喆鎭·柳東禎·申鍾祿·朴泰鎭·尹天浩·李琚·鄭淳五·李鉉尹·兪致文·吳學祚·朴宗魯·金載彦·朴宗䕫·尹泰烈·鄭東煥·兪致達·李運亨·鄭載能·林奎東·趙玧·李憲海·安慶壽·朴敏復·李鐸·任炯·李琳·任燻·尹仁浩·黃仁緖·蔡元永·玄鎭璧·尹相任·鄭述之·黃時憲·尹相儼·金博淵·徐達源·安弼良·尹元浩·兪性中·朴奎鎭·李百純·李迪亨·李衡載·金洛遠·洪銓·羅致亮·安行明·金斗運·趙洵·宋晉圭·李光俊·崔奎煥·李學仁·具啓默·宋煥萬·具時行·宋欽堯·安鼎煥·李·趙義謙·李載馥·安哲煥·李元峻·李時植·姜時鎭·尹儆·趙相宅·李復彦·洪秉彝·張錫贇·朴敏儀·李東秀·宋儒祥·趙彬·沈師朱·朴基益·林永老·金魯仁·李海渡·徐有亨·宋一泳·兪漢京·金履柱·兪吉煥·宋老鼎·崔百應·朴大鉉·金勛采·鄭胤·李慶培·邊鼎厚·趙克淳·玄鎭定·尹宜烈·愼基德·李長益·宋一泓·崔灝·金潤心·兪漢明·朴壽煥·兪漢建·成鳳默·金元植·兪漢光·金漢光·朴駿煥·金·李永祐,進士尹致翼·沈源祖·安光集·鄭奎采·吳羽常·李光正·李必復·李必壽·玄鎭坤·蔡弘臣·蔡弘一·尹致文疏曰,伏以臣等竊伏念,古聖王治天下之本,在於明理正心,而明理正心之本,寔在於崇儒重道。肆惟我祖宗朝,聖繼神承,闡天人性理之學,承堯·舜精一之傳,巍蕩之治,熙隆之化,眞可以挽三代冠百王,而其大經大本,未嘗不以崇儒重道,汲汲乎爲先務焉。猗歟,我殿下,善繼善述,治法政謨,一以明天理正人心爲本,而凡於闡明道學,褒寵儒賢之方,靡不用極,殆無餘憾,臣等實不勝欽仰頌祝之忱,而第以醇儒正學,爲一世山斗,爲百代宗師,而獨未蒙褒揚之典者,卽故儒臣李柬是耳。年前湖儒陳章於前,庠儒呈疏於後,以李柬道·言行·出處本末,相繼仰籲於崇聽之下,冀蒙貤贈節惠之典矣。恩批誕降,多士顒祝,該曹覆奏,每有合施之議,而廟堂回啓,尙作未遑之典,臣等恭俟四年于玆矣,抑鬱之極,不揆僭猥,更此瀆撓。伏願聖上,恕其愚妄而試垂察焉。在昔明陵之時,有若先正臣文純公權尙夏,承程·朱嫡傳之統,擔當世導迪之責,及門之徒,蓋多宏儒碩士,而其道成德立體用俱備者,殆未有如柬之尤盛者矣。前後二疏,槪已悉暴,今何敢更事架疊,而臣請復撮其大要而略陳之。蓋柬,以間世之姿,拔萃之才,早見第一等義理,遂專意向上,慨然以作聖爲期,窮理以致其知,反躬以踐其實,事親極其孝,奉先極其誠,明道正理,則制行之嚴也,虛受勇遷,則進德之符也。及其充闡旣久,造詣益高,凡天人性命之原,皇王制作之本,古今典禮之藪,靡不硏究會通,各極其趣,是皆自出手眼,自闢堂奧,而猶自視歉然,求道如不及。晩又摳衣於文純之門,而文純一見稱賞,許之以大受之姿,又以爲當世第一人物。於是乎柬之門路益的,其所以稟質師門,往復知舊者,莫不剖析條貫,通透灑落,得之心而華之書,發爲訓而準乎理,可以質聖無疑,俟百不惑,是以當世之論學者,無不翕然依歸於柬焉。蓋其論未發,則以明德本體。爲聖凡同得,而以心爲純善,論理氣,則以天命五常爲一原之理,而歸之於人物同得之本然,以正偏通塞爲異體之理,而歸之於人物不齊之氣質。又以爲未有氣未純於本然,而理獨純於本然。及心性一致,理氣同實之語,無非眞切的當,明白痛快。今有遺集若干卷行于世,而皆深造自得,無一毫掇拾依倣之態。夫性善之說,治於孟子,而洙·泗之道,因是而益明,理氣之辨,詳於朱子,而濂·洛之學,由是而益著,則柬之極本窮源,探奧闡微之論出。而斯文嫡傳之訣,亦於是益明益著而發前未發。前後一揆之功,臣等以爲不在孟子·朱子之下矣。蓋柬爲學之全體大用,不外乎是。以言乎德,則兼包衆美而無善之或遺,以言乎道,則洞貫三才而無一理之不備。氣像則高朗淸肅,嚴毅剛大,襟懷則開豁坦蕩,光明灑落,言議則通邁精確,宏大博洽。及其闇章自著,謙光益篤,則當世之名臣碩輔,交章稱薦,於是朝家,處之以侍講院諮議。蓋儒賢之極選,而同門之士,莫之或先於柬之年未滿强仕矣。英廟初服,首被經筵之選,諭召頻繁,恩禮隆摯,乃其堯·舜君民之志,平生經濟之具,未嘗以東岡之陂爲終焉之計,而親老家貧,不忍離違,冑筵講席,一未克赴。晩膺縣畀,旋卽解歸,乃與同志,選勝搆屋,爲藏修遊息之所,而其學規綱條,蓋倣白鹿·隱屛遺範,冠衿濟濟,講誦洋洋,牖迪後學,不厭不倦,而及其別諭屢降,則遂草一疏,極勉聖學進君德之大要,反覆屢百言之間,無非愛君憂國之誠,明體適用之實,而疏未及上,遽已沒矣。英廟聞之,大加驚悼,卽命禮官侑祭,其侑祭之文,極其揄揚,存沒哀榮,備載宸翰,而天不祐道,有時無命,斯文之不幸,士林之深慟,居然已八十年所矣。然而至今一世之學者,知性之同心之善,不以吾之性爲不如聖人之性不以吾之心,爲不如聖人之心,思有以變化氣質,乃復其初,不至於自安暴棄之歸者,卽柬之功,而柬亦不得辭矣。噫,以柬之宏才正學,至德懿行,壽纔中身,位止外臺,生不得展布其所蘊,沒不得闡揚其休光,則此旣非多士之慨恨,昭代之缺典也哉?臣等公議莫伸,輿情愈鬱,玆敢相率,仰暴九閽之下。伏願聖明,特命有司之臣,亟擧贈諡之典,以爲崇奬儒賢,興起士風之地,則斯文幸甚。世道幸甚,臣等無任云云。省疏具悉。疏辭令該曹,稟處,爾等退修學業。
己巳十二月初十日午時,上御誠正閣。召對入侍,成川府使同爲入侍時,參贊官權常愼,持詩傳第九卷,侍讀官朴宗琦,持詩傳第九卷,檢討官任俊常,持詩傳第九卷,檢敎待敎朴綺壽,持詩傳第九卷,假注書姜泰重,持詩傳第九卷,記注官金初燮,持詩傳第九卷,記事官李光文,持詩傳第九卷,成川府使權丕應,以次進伏訖。上曰,成川府使進前,奏職姓名。上曰,成川,大都護之地也。爾以侍從下去,其各別對揚。仍敎曰,宣諭·別諭·七事竝除之,先爲退出。丕應退出。上命開卷讀之。宗琦讀自天生烝民,止以事一人賦也。上曰,下番讀之。俊常讀自人亦有言,止章八句。上曰,參贊官讀之。常愼讀自奕奕梁山,止鞗革金厄賦也。上曰,閣臣讀之。綺壽讀自韓侯出祖,止賦也。上曰,注書讀之。賤臣讀自韓侯取妻,止賦也。上曰,上番讀之。初燮讀自蹶父孔武,止賦也。上曰,下番讀之。光文讀自溥彼韓城,止章十二句。上曰,文義陳之。宗琦曰,天生烝民,有物有則之詩,卽開發聖門性理之淵源也,故孔子許以知道之言,孟子引爲性善之證。大抵盈天地林葱者芸職者,無非物也,而有是物,則莫不有當然之則。蓋自一身而耳目口鼻也,達諸五倫,而君臣父子也,均是物也,而亦有當然之道,則必盡其當然之道,然後始得全天賦之則矣。然而君人之則,尤有大焉。凡君人者,代天理物,撫臨億兆,極天所覆,極地所載,中和位育之責,無非己分內事,則一夫一婦,無不獲其所,然後始能盡爲人君之則矣。則之一字,如是體驗,好矣。臣近伏見,以賑濟一事,宵旰之憂,一念憧憧,賑資則優數區劃,災結准請除減,捐出內帑,遍及三道,誕敷溫綸,洞察民隱,辭旨惻怛,德意藹溢,八域群生,孰不感悅,而庶使溝壑之命,置諸袵席之上矣。日前得見湖南諸倅疏本,則年事之大無,民情之遑急,益覺慘且惻矣。賙恤之方,接濟之道,有不可少緩,而至於賑資,旣已劃給,則雖不容更議,但其中還上之停退,身布之蠲減,尤不可虛徐。還穀身布,關係雖重,以若民情,徵若當納,雖用剝椎之政,尺布粒粟,何處辦出?非徒無益,只促其顚連之命而已。其令廟堂量宜商確,特施廣蕩之政,以紓一分之力,實爲今日之急務矣。竊想湖南之民,必聞邑倅之封章,日夕顒望,不趐赤子之望乳,自朝家別般示意,別般軫恤,一以大慰民望,一以固結人心,區區之至望也。上曰,所陳甚好,當留念矣。上曰,下番陳之。俊常奏曰,上番所奏,甚好矣。此章卽贊美仲山甫之詩,而亦有以見夫宣王之聖矣。其曰昭假于下者,言其有假天之德也,式是百辟者,言其懋建極之治也。纘戎祖考,王躬是保者,可見其委任求助之意也,衮職有闕,維仲山甫補之者,可見其受善改過之量矣。至若明命使賦一節,尤有深意。大抵人君之言,如綸如綍,發政施仁,專由於命,故此章之言王命處多矣。於此特加明字者,蓋美賢佐之宣布休命,以明王命之不可不明也。惟我殿下,深軫災歲之民憂,向以賑資之區劃,飭敎廟堂,繼以十行之絲綸,布諭畿·湖,此乃殿下之明命,而辭旨惻怛,德意藹溢,方伯守宰之臣,宣此恩言,孰不感激?乃者邑倅聯名之疏,雖發於恩綸未到之前,而此非列邑守令之言,卽湖南衆民之言也。其遑急之情,近止之命,不可以已頒之恩命,不復思周捄之策也。向伏見綸音中,若曰有苦於身,言于守宰,議于道臣。今若於守宰,此疏只以廟堂之一張草記頒下,則恐非慰諭加恤之意,南民必將失望矣。雖以疏中所請還捧身布言之,與其終不可捧,無寧特示甄停之恩,以收民心也。誠願更降明命,使守宰益勸,窮民益感,俾有鎭安之實效焉。上曰,參贊官陳之。常愼曰,上下番文義甚好,別無更陳者矣。上曰,閣臣陳之。綺壽曰,玉堂俄亦仰奏,而蓋烝民首章天生烝民,有物有則,民之秉彝,好是懿德此四句,直說到性命原頭,爲三百篇第一義,正好涵泳玩味處也。夫人生稟賦之初,一理渾然,無有不善,而惟其氣質之稟,有淸濁粹駁之異,故始有賢愚之分。孟子之道性善,就言其本然之性也。荀卿之言性惡,楊雄之言善惡混,只見氣質之性也,今夫世道日下,風俗日漓,躁競之習,貪墨之風,於斯極焉,則荀·楊之說,若無怪矣,而此有不然者。導率之道,若盡其方,則雖今之人,其本然之性,亦未嘗泯,豈不可興起感發,做得堯·舜之治哉?仲山甫,卽是凡民之俊秀,而猶能推其在己之實德,協輔宣王而克致中興之業。惟我聖上,以聰睿之聖,臨君師之位,若躬行心得,日新明德,以敎導在下之人,則風行草偃,庶有一變之效矣。孔子曰,道之以德,齊之以禮,有恥且格。夫人有恥心,然後可與爲善,此卽四端中羞惡之心,而大有關於敎化之本矣。顧今導率之方,無過於使人知恥,其可恥如是而後,匡直輔翼,方有下手處,伏願深加聖念焉。上曰,諸臣所奏,儘皆好矣。上曰,保玆天子生仲山甫此一句,可見明良之相得也。有聖君則斯有賢臣,有賢臣而後,乃有聖君,是以堯·舜之聖君,而〈有〉皐·䕫之賢臣。仲山甫,周之賢臣也。宣王雖不及文·武·成·康,而亦有如此之賢臣,此果非明良之相得乎?宗琦曰,自古聖君在上,必有賢輔之贊襄者,已自大易雲龍風虎之象,而其感應之理,有如此矣。宣王果何敢望文·武,而亦非不及成·康之主也。仲山甫,固是周家之賢臣,而有天賦之全德,此乃天將保佑如是之君,而生出如是之臣也。明良相得,誠如聖敎矣。俊常曰,宣王將恢中興之業,故天生此應時之賢輔,而亦由於王之明德,能假于下之致也。此誠後世人辟之可監處,而且名臣碩輔,何世無之?但患人君不能知而用之。上曰,雖有如仲山甫之賢臣,幽·厲之時,不得爲賢臣矣,亦豈非遇宣王而乃得爲賢臣乎?俊常曰,然矣。上曰,雖以韓奕章言之,其曰纘戎祖考,無廢朕命,雖爲美韓侯而作,而亦非宣王之時,又安有如此人乎?上曰,韓侯,何許人也?宗琦曰,未詳何人,而周之同姓諸侯也。上曰,序亦以爲尹吉甫作,何謂也?宗琦曰,卽是尹吉甫,爲韓侯而作也。上曰,大旨則曰詩人之作,序則曰吉甫之作,而旣是皆爲韓侯而作,則其實二說,便無異同矣。上曰,顯父,何許人也?宗琦曰,不傳姓名,而恐是當時之卿士也。上曰,以此詩觀之,可知韓侯之爲賢也。又敎曰,烝民章,首言天生烝民,末言保玆〈天子〉,生仲山甫,首尾相應,而天生烝民一句,尤緊重矣。綺壽曰,天生烝民之初,大都淸明,無有不善,而仲山甫,又是烝民中之俊秀也。上曰,此詩,孔子以爲知道之言,非但爲仲山甫言之也。以此觀之,尹吉甫之學問造詣,亦可以推知也。宗琦曰,然矣。上曰,仲山甫何如尹吉甫?俊常曰,吉甫與山甫,乃竝世之賢,而若夫文學之才,則吉甫似勝矣。仍奏曰,臣於韓奕章,自以先祖受命,止奄受北國此一段,有推移仰奏者矣。猗我聖祖,自北龍興,誕受天命,惟彼咸北,卽豐沛之鄕,而肇基之地也。朝家之所以待北人,宜異他道,而都政時,雖有西北人調用之命,便歸虛飭,未見對揚。且北人,不及西人之工於求仕也,故尤不見用,一擬政注,大以爲榮,自待以遐外之賤踪,而少無奮發興起之意,可矜亦可慨也。臣待罪北邑,慣其風俗,蓋鐵嶺以北,風氣甚勁,雖欠尙樸之俗,皆有必勝之心,而且氣質堅强,耐飢與塞,若導之以親君死長之義而得其心,則當爲緩急可用之民矣。雖以親騎衛言之,營閫所屬,其數三千,而身手之勇健,技藝之精鍊,不讓禁旅,可謂我國之精兵,而近年以來,人不願屬,恥習弓馬,此無他,無聳動之方故也。上曰,何爲而恥習也?俊常曰,所謂勸武之道,不過都試一路,而優等及沒技者賜出身,已出身者,差送道內不願窠一邊將,而此亦人多窠窄,遲待十餘年而始見差,如此而何以不恥乎,如此而何以自勸乎?恐非朝家御世導俗之方。伏願他日賓對,下詢廟堂諸臣,深軫聳動之道,別設收用之方,使豐沛健兒,作爲有用之材,好矣。上曰,似記呂東植上疏有不習弓馬語,以此而然耶?俊常曰,似是李永純之疏語也。上曰,周時皆以甫字爲名,如山甫·吉甫·顯父·蹶父,皆以甫父字,何爲而然耶?顯父·蹶父,如周穆王時造父之類耶?俊常曰,此未必其名也,或如後世之稱字,而不特周時,如左傳之季孫行父,亦此類也。上曰,子貢·子夏·子游·子張之皆以子字者,亦此類也。大抵其時錫名之義不分明,而後世始備耶?綺壽曰,古者冠禮,已有名字,名字之稱,其來久矣。上命掩卷,仍命玉堂·閣臣先退。宗琦等退出。王大妃殿進御加味六君子湯,自今日停止事。出榻敎又命退,承史以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外·受由·雜科進去外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,假注書李永祚·金陽淳,時無職名,令該曹依例付軍職,冠帶常仕,何如?傳曰,允。
傳于朴大圭曰,召對爲之。
金陽復有頉,代以金錫洪爲事變假注書。
朴大圭,以弘文館言啓曰,修撰金熙華,旣有只推之命,與新除授副修撰金箕殷,竝卽牌招察任,何如?傳曰,允。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平南吉寬牌不進,夫宗仁雜科進去,監察茶時之意,敢啓。傳曰,知道。
以大司諫尹益烈,正言金益鉉·朴升鉉,執義鄭魯榮,持平南吉寬牌不進罷職傳旨,傳于任厚常曰,只推。
以修撰金熙華牌不進罷職傳旨,傳于朴大圭曰,只推。
吏曹口傳政事,以朴聖集爲兵曹參判。
任厚常,以兵曹言啓曰,明日本曹褒貶時,磨勘堂上,不可不備員,而參知臣宋文述,方在受由中,令政院稟旨變通,仍令該曹,以在京無故人,口傳差出,待下批牌招,以爲同參磨勘之地,何如?傳曰,允。
任厚常啓曰,因兵曹草記,明日本曹褒貶時,磨勘堂上,不可不備員,而參知臣宋文述,方在受由中,令政院稟旨變通,仍令該曹,以在京無故人,口傳差出,待下批牌招事,允下矣。合有變通之道,何以爲之?敢稟。傳曰,許遞。
吏曹口傳政事,以李永老爲兵曹參知。
兵曹口傳政事,副司果李泳夏·洪命周·尹日逵竝單付。
朴大圭,以奎章閣言啓曰,抄啓文臣申緯,遭母喪云,別致賻輸送事,分付該曹,何如?傳曰,允。
任厚常,以備邊司言啓曰,今番酒禁,專出於爲民救荒之意,而民不信令,法久漸弛,將不無蕩然之慮。此蓋由於法司則專委捕廳,初不行禁,捕廳則嫌於任怨,漸不如初之致也。始旣設法,旋又弛禁,若使朝令無終,民習益頑,則反不如初不行禁之爲愈。揆以國綱,寧容乃爾?兩法司堂上及左右捕將,竝從重推考。今當歲末,犯者必多,法司及捕廳,合力嚴禁,俾無如前稽忽之弊,以此意,各別嚴飭,何如?傳曰,允。
任厚常,以兵曹言啓曰,本曹佐郞鄭度采,身病猝重,屢度呈狀乞遞。宿衛重地,不可久曠,今姑改差,何如?傳曰,允。
金愚淳,以宣惠廳言啓曰,貢市人處散貸錢五萬兩分給草記批旨內,知道,廛貢非至於十,以五萬金。難以均被,不可不加給,前日五萬金,特由慈恩,今日二萬金,亦出於一視之義,玆發內司錢二千貫以下,卿其一一遍給後,草記以聞,可也事,命下矣。抄出減分二十二貢,分役二十七廛,謹以批旨內辭意曉諭,則前後散貸之數,爲七萬兩,目下救急,大爲蒙惠,莫不感祝。一一分給後,收成冊移送內司之意,敢啓。傳曰,知道。
右副承旨金愚淳疏曰,伏以臣本庸愚,晩暮一第,不過爲親干祿之計也。此政孟子所謂爲貧而仕者,則辭尊富而居卑賤,卽素分之所安也。遭逢邦家無前之慶會,歡欣蹈舞,只切及見之幸矣,不意仙寢駿奔之役,反爲媒榮之階,陞資之恩,遽及於臣身,先以秋曹之除命,繼以銀臺之特旨,寵章便蕃,門戶榮耀,恩已濫矣,願已過矣。每於公退之日,母子相對,攢手祝聖,圖報無地,復安有一毫踰分之望哉?第臣有至切至急之情,乃敢呼籲於仁覆之天。臣之母年今七十一矣,夙抱貞疾,近漸癃篤,筋力之澌鑠,無復餘地,今年不如昨年,今月不如前月,必也甘毳以調其胃,藥餌以扶其元,可以苟幸無事,而臣爲子不孝,不能有養,朝夕菽水之供,有時屢空,粱肉蔘朮之補,非所可論。醫者之言曰,病祟於飢寒,藥宜於調補。臣每聞此言,心肝如焚,而追念古人力供甘旨,誠盡醫藥之事,未嘗不愧汗之沾背也。臣於少壯之日,惰四體不顧養,固知爲臣之罪也,而至於今日,則耕田負米之事,雖欲效焉,而精力已無及矣。伏乞天地父母,俯察臣情之切急,特命銓部,畀臣一小邑,得以將母赴任,俾盡調養之道,則臣母之崦嵫餘景,莫非聖恩攸賜,臣之烏鳥伸情,亦莫非孝理所推。臣無任云云。省疏具悉。疏辭下該曹,稟處。
弘文館副修撰金箕殷疏曰,伏以臣伏奉今月初十日除旨,以臣爲弘文館副修撰者,華結纔宣,庚牌踵臨,在笥之朝衣動色,已極寵榮,橫經之前席入望,敢竢駕屨,而第臣情踪,竊有萬萬難冒者。蓋臣卽向來罷職現告中一人也。薄勘旋敍,縱荷聖度之包容,銜恩訟愆,尙切私心之惶恧,況臣自大僚科弊陳箚之後,尤有所不敢自安者。蓋其論勘之事,初無誰某之指的,則其在參試之人,不必獨引而自當,惟是混擧而不分,所以無人不難安。臣亦與聞考試之事者也,顧何敢自謂淸脫,揚揚冒進,以犯無忌憚之科乎?義分雖重,廉防亦大,百爾忖量,萬無承膺之望,而且念臣父之宿病,越添於近日之酷寒,頑痰內錮,胸膈餘勢,外湊肩脅,屈伸俱妨,轉動須人。情私煎迫,離捨無路,玆瀝衷懇,仰瀆崇嚴。伏乞聖慈,將臣見帶之職,亟行鐫免,治臣逋慢之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
己巳十二月十一日午時,上御誠正閣。召對入侍時,參贊官朴大圭,持詩傳第九卷,侍讀官朴宗琦,持詩傳第九卷,檢討官任俊常,持詩傳第九卷,檢校待敎朴綺壽,持詩傳第九卷,假注書李永祚,持詩傳第九卷,記注官洪聖臣,持詩傳第九卷,記事官李光文,持詩傳第九卷,以次進伏訖。上命開卷讀之。宗琦讀自江漢浮浮,止詩人美之。上曰,下番讀之。俊常讀自江漢湯湯,止賦也。上曰,參贊官讀之。大圭讀自江漢之滸,止賦也。上曰,閣臣讀之。綺壽讀自王命召虎,止賦也。上曰,注書讀之,賤臣讀自釐爾圭瓚,止賦也。上曰,上番讀之。聖臣讀自虎拜稽首,止天子萬壽。上曰,下番讀之。光文讀自明明天子,止章八句。上曰,文義陳之。宗琦曰,詩之美宣王功業者多矣,而至於此章,尤可驗宣王纘文·武之德而致中興之業也。此詩,卽是錫命召虎之辭,而上下之間,交相勸勉,忠懇之意,誠愛之情,溢於辭表。宣王之於召虎,褒美之寵齎之,而不但褒之賞之,亦必勸之勉之。其曰召公維翰,又曰召公是似,俾以召公之心爲心,而期望以召公之德業,則召虎不但以圭纘土田之錫爲榮,而感激恩命,圖報無地,先頌以萬年之壽,又願明明天子,矢其文德,洽此四國。夫偃武敷文,文·武之事也。宣王則以召公之事,申勉召虎,召虎則以文·武之德,仰勗宣王,君臣之際,交相勉戒,互相感發,如是而中興之業,安得不隆盛乎?顧今在廷臣僚,無非世祿遺裔,而乃其祖先,亦皆一心忠貞,勤勞王家者也。挽近以來,喬木故家,遺風餘韻,漸不逮古,徒藉先蔭,苟竊祿位,未聞有以乃祖之事業志行自期者,非但國家之休戚,生民之苦樂,不以爲念,竝與士夫之名檢而掃地盡矣。世道之日就汚下者,良以此也,寧不慨歎?伏願自上,先軫窮率之方,監法列聖朝盛德嵬業,凡於勤學之工,愛民之政,一遵傳授之心法,而勸勉臣僚,責之以乃祖輸忠效力之事,則其必感動激勵,砥礪名行,皆可爲當世之名臣,而祖宗朝熙洽之運,可以挽回於今日矣。此章之旨,如是推移體認,區區之望也。上曰,所陳,甚好矣。上曰,下番陳之。俊常曰,上番以上下繼述之義陳之,臣亦以餘意仰奏之。宣王重恢文·武之大業,而召虎以康公之孫,佐其功烈,今於策命之詞,宣王述其祖功,而勉之以克繼,又使往受命於岐周,若文·武之待召公。此非但待世臣之體也。亦可見以忠孝勉人之義也,人君旣以忠孝勸之,則此固天理人心本然之則也,爲人臣子者,孰不感激而圖報也哉?此召虎所以能對揚王休,用成式闢之功也。今我聖明,承祖宗艱大之業,而滿廷臣僚,無非喬木世臣,先自上躬,深軫繼述之意,記注政謨,監于成憲,責臣下,亦以乃祖乃父之業,上下交勉,克紹先烈,則豈不休哉?伏願深加留神焉。上曰,參贊官陳之。大圭曰,上下番所奏甚好,更無可陳者矣。上曰,閣臣陳之。綺壽曰,詩之如鹿鳴·天保·行葦·旣醉之篇,皆是君臣上下忠愛祈祝之意,而此則各作一章,至於一篇之內上下間親愛勸勉之意,未有若此章之兼至也。夫江漢之間,卽是召公巡行,以布文·武之化之地也,而召虎,以召公之孫,征伐淮夷,以奏膚功,可見其克繼家聲,無忝乃祖之勳業也。是以宣王寵齎之典,至及於圭瓚土田,而又必于周受命,自召祖命。又曰召公是似,其禮遇世臣,鄭重責勉之意,有如是矣。雖以召虎頌禱之辭觀之,旣以天子萬年,祈頌於受賜之日,又於作廟器之時,備述策命之辭,而申之以祝君之語,此可謂善頌善禱矣。且召虎所成者武功,而乃以偃武修文之義仰勉,此尤可見其賢之不可及也。今於千載之下讀此詩,而君臣上下之間,忠愛勸勉之意藹然,猶可以想見,宜其明良相須,能成中興之業,而俄者玉堂所奏繼述祖宗,勸勉世臣,期有比隆周家之美云者,其言儘好,伏願深加聖念焉。上曰,召·穆公,是周之賢臣,穆公則勉其君以令聞不已,洽此四國。宣王則勉其臣以肇敏戎公,用錫爾祉。以此觀之,君臣之際,監法者亦多矣。俊常曰,此可見君臣交勉之義,而召虎能對揚休命,克平淮夷,則用錫爾祉,蓋所以寵其平淮之功也。上曰,穆公本是賢臣,非是平淮之日,肇敏戎功,然後其賢始著也。特待其成功而後,報之以寵錫之典耳。宗琦曰,聖敎誠至當矣。上曰,仲山甫·尹吉甫之去也,詩以送之者多,而無肇敏戎公·用錫爾祉等奬勸之語何也?俊常曰,召虎特以世臣故也。上曰,閣臣所見,何如?綺壽曰,山甫·吉甫,俱是周家耇德之臣,則其功業,不可謂不及召虎矣。六月,卽美吉甫之詩,而有曰旣多受祉,此與用錫爾祉之語無異矣。上曰,只以世臣而輒施寵錫,則必無是理,有如召虎之德而必有功,然後乃有以非常之典報之也。然則此可見召虎之功德,最著於其時世臣也。宗琦曰,非但功德最著,周之世臣,亦無如召虎者矣。上曰,山甫·吉甫,其功未必不如召虎矣。俊常曰,吉甫稱之以文武全材,山甫稱之以剛柔兼濟,想其爲人,似不下於召虎,而今以此章言之,則召虎之功亦大矣。上曰,吉甫乃心王室,克贊中興之功,未必不如召虎。其時寵錫之有無,固未可知,而雖無褒功之擧,似無損於其功也。宗琦曰,誠如聖敎矣。上曰,旣多受祉,是吉甫自受之云耶?俊常曰,用錫爾祉,蓋言其先王之錫福也。旣多受祉,特言其吉甫之自受也。綺壽曰,旣多受祉,亦包括王之錫福之義也。上曰,此章始勉其功,而終焉褒賞,與大舜命禹征苗時其克有勳之語相似耶?宗琦曰,矢其文德,洽此四國等語,亦與誕敷文德,舞干羽于兩階,相似矣。上曰,此亦與大禹治水之事恰似耶?綺壽曰,雖以大禹之賢,亦必待玄圭告成之後,而其功始著焉,則宣王圭瓚之錫,必在於召虎平淮之日者,亦如是矣。上曰,其功之大小雖殊,其事則略相似矣。上曰,古者諸侯,皆爲臣於天子,有周之時,召·穆公,必爲世祿之家,而康公之後,穆公之前,必多趾美之人也。宗琦曰,周·召始有大勳勞於周室,而召虎又贊中興之功,則可知爲世祿之家,中間必多名碩,而今不可考矣。俊常曰,或傳召公,爲周公之弟矣。上曰,此說有可證耶?綺壽曰,古有周·召不相能之說,此說不足信,而雖以君奭篇觀之,可知其非親兄弟也。上命掩卷,仍命玉堂先退。宗琦等退出。又命退,承史·閣臣以次退出。
上在昌德宮。停常參·經筵。
夜五更,月暈兩珥。
藥房提調沈象奎,副提調金明淳啓曰,節屆隆冬,寒事轉緊,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮·元子宮,藥房口傳問安。答曰,知道。
任厚常,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
權常愼啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
朴大圭啓曰,行大司成朴宗京,除拜後過三日不爲出肅,依定式,推考警責,仍卽牌招察任,何如?傳曰,允。
金明淳啓曰,臣明淳,以氷庫提調,今日褒貶進去,下直之意,敢啓。傳曰,知道。
傳于任厚常曰,召對爲之。
傳于任厚常曰,十五日次對,進定於明日,使之食後來待。
任厚常,以弘文館言啓曰,修撰金熙華,旣有只推之命,卽爲牌招察任,何如?傳曰,允。
以修撰金熙華牌不進罷職傳旨,傳于任厚常曰,只推。
權常愼啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫尹益烈,司諫金孝眞,正言金益鉉·朴升鉉,執義鄭魯榮,持平南吉寬·夫宗仁牌不進罷職傳旨,傳于權常愼曰,只推。
權常愼,以一所巡廳言啓曰,去夜二更二點量,犯夜人出身魏榮成執捉,依例移送兵曹之意,敢啓。傳曰,依更數棍治。
權常愼,以兵曹言啓曰,去夜二更量一所巡廳犯夜被捉出身魏榮成,依更數嚴棍二十度後,放送之意,敢啓。傳曰,知道。
吏曹啓目粘連,觀此承政院右副承旨金愚淳上疏,則以爲臣之母,年今七十一矣。夙抱貞疾,近漸隆篤,筋力之澌鑠,無復餘地,朝夕菽水之供,有時屢空,粱肉蔘朮之補,非所可論,念古人力供甘旨,誠盡醫藥之事,未嘗不愧汗之沾背。伏乞天地父母,俯察臣情之切急,特命選部,畀臣一小縣,俾盡調養之道亦爲白臥乎所,金愚淳之親老家貧,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
己巳十二月十二日午時,上御誠正閣。召對入侍時,參贊官任厚常,持詩傳第九卷,侍讀官洪時濟,持詩傳第九卷,檢討官任俊常,持詩傳第九卷,檢校待敎朴綺壽,持詩傳第九卷,假注書金陽淳,持詩傳第九卷,記注官洪聖臣,持詩傳第九卷,記事官李光文,持詩傳第九卷,以次進伏訖。上命開卷讀之。時濟讀自赫赫明明,止美之。上曰,下番讀之。俊常讀自王謂尹氏,止賦也。上曰,參贊官讀之。厚常讀自赫赫業業,止賦也。上曰,閣臣讀之。綺壽讀自王奮厥武,止賦也。上曰,注書讀之,賤臣讀自王猶允塞,止章八句。上曰,文義陳之。時濟曰,周宣王,先使召虎平定淮南,及其告功,寵錫非常,而又此親征淮北,分命皇父·休父,修其戎事,旣敬旣戒,震動徐方,不留不處,次第歸命,而惟彼徐方,旣來旣同,以至於王曰還歸,則是非特宣王兵威之使然,實由於推赤來格之化,自致於懷遠率服之境矣。又曰王猶允塞,允是信也,今此之懷遠率服,亶是威信中所致,而人君御世圖治之方,莫過乎是兩箇字。方今聖姿天縱,睿學日就,孚格臣隣,惠究下民,實不勝欽仰,而更以威信二字,益加留神焉。上曰,檢討官陳之。俊常曰,此詩首章曰旣敬旣戒,末章曰王曰還歸者,蓋是好生而惡殺,耀德不觀兵之義,而於其贊美之中,亦可見規戒之意矣。宣王北代玁狁,西征羌戎,南威荊蠻,今又震服徐方矣,天戈所及,無不如意。其時賢臣,慮其王之狃勝喜切,而有黷武之患,因其美功,而寓此深意。後世人君之如漢武·唐宗,以英傑之姿,猶不免犯此戒者,蓋不識此箇義故也。非獨征伐爲然,凡於快心處,易生狃安之念,故唐之徐惠妃之諫王征討也,有曰,志驕於業泰,體逸於時安。此雖婦人之言,甚精切矣。所以古昔聖帝明王,必於安泰之時而豫圖防患之術,審其幾微之際而克求消弭之方。雖以目下事言之,庚申以後屢豐之餘,上下狃於豐穰,不念公私之儲蓄,而今於災荒之後,如是遑急,此亦可以反隅者也。伏願此等處,推類以觀,深軫狃安之戒,是臣區區之望也。上曰,參贊官陳之。厚常曰,上下番所奏,皆好矣。臣別無可陳之辭矣。上曰,閣臣陳之。綺壽曰,上下番所奏,已盡之矣。臣亦無他見矣。上曰,人無遠慮,必有近憂。若國無所儲,猝當兵甲之時,其將何所措手乎?詩人之諷,固在於窮兵黷武,而凡事預則立,非但武備爲然,何以則凡事,皆可使預立乎?時濟曰,人君欲懋預立凡事之要,則不越乎勉學問而已。上曰,常武章,賦其宣王親征,卿士夾輔之事,別無他義,而以第二章王謂尹氏,命程伯休父觀之,吉甫當爲中興時第一人物,而六月章亦云,文武吉甫,萬邦爲憲,則吉甫之有文武全才,於此尤可見矣。時濟曰,宣王,周家中興之聖主,而當時召虎出納王命,尹吉甫掌策命官司馬,爲宣王承佐,則謂之良弼,誠宜矣。綺壽曰,吉甫,以內史掌策命,則宜其使吉甫命程伯休父,而皇父則元帥也,故王親命之。上曰,非直此也,抑亦以職高而序在上耶?厚常曰,前後樹功,最著於人,而爲當世之藎臣矣。上曰,皇父,比之西漢,似韓信,吉甫,似蕭何歟?俊常曰,未必相似,而以此章觀之,吉輔旣掌策命,則似以武略見用也。綺壽曰,以文武分屬看之,則似然矣。上曰,此是出師時所作耶?俊常曰,似是成功以後所作也。上曰,古者有見其出師,而預知其可勝,則末章以王曰還歸,反覆其詞而序之,所謂因以爲戒者,未必是班師後所作也。俊常曰,聖敎儘好,若如是看之則有味,而因以爲戒者,尤有精神矣。綺壽曰,宣王克致中興之業,而不無窮兵黷武之患,或有比之於幽·厲者矣。上曰,自古中興之主,專尙武事,則詩人之戒,宜其然也。又敎曰,詩之名篇,皆拈出章內之字,而此章則不以赫赫爲名,以常武名篇,有何義歟?三百篇中,亦有此類歟?時濟曰,宣王有常德立武之事,故註疏謂之以常武矣。俊常曰,一說云,此章之以常武名之者,亦寓譏諷宣王用武之意云矣。綺壽曰,如雨無正·酌桓·巷伯等章,皆此類,而酌桓則是樂章,似異於此矣。上曰,以第三章如雷如霆,徐方震驚觀之,其幽·厲時,武備不修,狃安爲習之弊,可以見矣。俊常曰,是固褒美之辭,而幽·厲時事,亦可以推知矣。上曰,此詩人,凡民耶,是在朝之臣耶?俊常曰,註疏云,召虎所作,而亦未可知也。上曰,註疏與朱子集註大不同,或有可據而裒輯耶,抑以己見而創言耶?俊常曰,似有所見而作也。綺壽曰,多誤解處,故先儒不以此爲主矣。上曰,未必皆誤,故朱子多引用序說也。綺壽曰,然矣。上曰,近來中原之人,皆專尙朱子集註耶,或以註疏爲主耶?時濟曰,皆專尙朱子云矣。俊常曰,俄者下敎,以預備爲敎者,誠不勝欽仰矣。雖以此章言之,其所云整我六師,以修我戎,左右陳行,戒我師旅者,可見張皇豫飭,紀律甚嚴矣。顧今昇平日久,文恬武嬉,迨此無事之時,不可不留念於陰雨之備矣,更加申飭于廟堂諸宰,恐好矣。上命掩卷,仍命玉堂先退。時濟·俊常退出。綺壽曰,抄啓文臣之年滿及加資者,有減下之例,故敢此仰達矣。上曰,此是出擧條之事乎?綺壽曰,只當以付黃籤入啓矣。上可之。仍命退,承史·閣臣以次退出。
上在昌德宮。停常參·經筵。
夜二更三更,月暈。
王大妃殿誕日,大殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。王大妃殿單子問安。答曰,知道。
權常愼啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬呈辭,監察茶時之意,敢啓。傳曰,知道。
任厚常啓曰,備邊司郞廳來言,今日有次對來會之命,而左議政金載瓚,右議政金思穆,俱有身病,不得來會云矣,敢啓。傳曰,知道。
金明淳啓曰,假注書金陽淳,身病猝重,勢難察任,今姑改差,何如?傳曰,允。
金陽淳改差,代以洪敬謨爲假注書。
韓致應,以奎章閣言啓曰,御考恩賜帖文,過科後收來爻周事,曾有定式矣。今番慶科增廣文科會試時,先朝御考恩賜儒生給一分生員兪益柱未參榜,所受帖文,自成均館收來,故依例爻周,直赴給分案,修正以入之意,敢啓。傳曰,知道。
韓致應,以宗簿寺提調意啓曰,璿源譜略進上件·進獻件,今已印出粧䌙矣。進上日子,令日官推擇,則今十二月十五日午時爲吉云。以此日時,本寺堂上·郞廳·校正官,具儀仗鼓吹,陪進仁政殿,與承旨請承傳色·承言色奉入,而奉謨堂奉安國朝御牒改張書本及璿源譜略內在件·內閣件改張印本,一體陪進,自內閣依例稟旨,改張五處,璿源閣奉安件,自本寺次第擧行,頒賜件亦爲收聚,改張還給之意,敢啓。傳曰,知道。
金愚淳,以禁衛營言啓曰,本營牙兵金振郁,私獵於郊外,中豹虎一頭捉來矣。謹此封進,而捉虎軍,考例施賞之意,敢啓。傳曰,知道。
行大司成朴宗京疏曰,伏以臣向叨諫長時,以屢違召牌之故,獲蒙恩罷,惶縮靡措,縮伏私次,曾未幾何,恩命遽降於收敍,私心彌切於悚恧,不意國子除旨,又下於此際,臣誠感無地。召命之下,義當卽出叩謝,而區區私義之難安者非一,實無冒膺之路,玆敢仰暴焉。向者以臺銜與試望,一日內天牌狎臨,而臣狗馬賤疾,伊時適苦,無以自力,故未免坐違召命。終因飭敎截嚴,擔舁詣闕,卽蒙天點,仍赴試院,而病勢之難强,卽是衆目所覩。果於開場後,諸症添越,痰眩氣塞,昏倒不省者數日,試事僅竣,而泥首圜扉之外,將與被囚諸臣,同被違傲之罪罰。不料中官之誤傳,特承分揀之命,臣之恧蹙難安之狀,實不如與同罪諸人,一體蒙罰之爲愈也。且臣竊有所訝惑於聖明之處分焉。夫臣雖萬萬無似,顧其職則二品也。二品官之有罪而禁推者,中官無難混下傳旨,置之分揀之科,後弊所關,誠非細故也。殿下先已覺察,則前下之敎,宜歸勿施,而施以同罪之罰,可也。今乃因中官誤錯,而因下被囚諸臣竝爲分揀之命,是臣與被囚諸臣之蒙宥,皆由一中官之故也,其所損國體乖刑政,當如何哉?此已是臣難冒之義也。且向來大僚陳箚,備陳科場奸弊,而論列有司之罪,近日掌試之臣,擧皆以此自引。臣亦近日有司中一人也,其可諉之以身無所犯,而不思所以自處乎?矧今見叨之職名,曰師儒之長,則不輕而重,豈可蒙被暗昧難明,而抗顔臯比之座,復行考試之事哉?以此以彼,臣之不可冒當此任,決矣。又況家有拘忌,雖欲趨膺,而時月之內,實無進身之路。昨者召牌儼臨,不得已坐犯違傲,今日候班,亦不能隨參後則,義分之虧壞,私心之懍蹙,尤無所措躬矣。見今歲律垂窮,餘日無幾,而泮試之未磨勘者尙多,豈可緣臣而無端使國試不行,多士觖望耶哉?玆暴實狀,仰瀆崇嚴。伏乞聖慈,俯垂諒察,亟遞臣職,改授無故之人,俾完試事,千萬幸甚。臣無任云云。答曰,省疏具悉。本職許遞。
大司諫尹益烈疏曰,伏以臣姿本樗櫟,景迫桑楡,加以疾病侵尋,歲增月加,惟其精力之旣愆,殆同隆殘之老物,心如枯木死灰,望切冠裳軒陛,投閒置散,乃分之宜。不意諫議之特點,乃在夢想之未到,時値夜深,義重往役,泯默承命,因赴試所,拕至今日,亦已踰月,辜負言辭之責,徒積逋慢之罪,愧悚冞切,無地自容。況臣有區區切至之私,臣於近年以來,西戍東竄,省墳之行,旣致久曠,修墓之役,且係切急,涓吉已迫,臺銜適縻,由單不敢遽尋,情私益切焦迫,不得不冒死仰籲於天地父母之前。伏乞聖慈,亟遞臣職,俾便來往,以伸至情,千萬顒祝。臣於乞免之章,不宜贅他,而敢將救荒中一事,有所仰陳,惟聖明少垂察焉。大抵今年穡事,雖謂之八路俱荒,不是過語也。九重宵旰,一念憂勤,賙恤之澤,蠲減之命,不待方伯·守令之上聞,而已有所區劃而裁處之。十行絲綸,勤勤懇懇,誕告多方,德音藹然,環東土幾萬生靈,莫不舞蹈感祝,如枯荄之噓陽,寒灰之復燃,臣不勝欽誦贊嘆,而周王恤四之政,漢帝議春之詔,如復見於今日矣。第伏念都下産業,本自艱難,目下士民之頷顑,有甚鄕里之飢餒。若其常賤雇傭之輩,或賃力而糊口,或賣技而延喘,最是士族之冠儒·服儒,有恒心而無恒産者,可矜亦可悶也。防範所拘,旣不能賃力而賣技,則荒歲謀生,反不如常賤之多岐。白屋寒廚,三旬九遇,而不堪饑寒之切膚,至有死亡之相續,聽聞極其慘切,行路爲之悲憐。此實仁人君子所可惻愍者,則伏況我殿下,爲民父母,如傷若保之念,恒在於不覩不聞之中耶?念昔甲寅年穀之告歉,京外阻飢,無異今年,猗我先大王,當乙卯廣慶之歲,軫別般施惠之道,而尤爲眷眷於輦轂下寒士貧民。其時筵敎若曰,近聞都下市直,高騰日甚云,貧士窮民之朝夕不食,饑饉頷顑,不問可知。邦畿千里,猶謂之民之所止,咫尺城闉,阻飢若此,而莫云九重莫達,任其阻飢。萬一如羅州珍島之事,則是誰之責,寧不凜然?今筵以貢米引等發賣事,重臣出擧條,而此不特鳥足血,計口計糧之類,必以爲難便。抑又思之,古有京城分還之例,雖因生弊而闕却,此等之時,何妨一番闊狹乎?大哉王言,字字懇惻,雖天地之覆幬,日月之照燭,何以加此?仍命大臣·諸臣,講究摠廳分還之舊規,精抄部內至窮之殘戶,排巡俵給,俾實惠下究,凋瘵得蘇,而又於秋成之後,特命除耗而收捧,此實無於前之聖德大惠也。至于今十有五年,都下生民之生子生孫,呴嚅涵泳者,莫非先大王伊日之澤,則此豈非我殿下紹述而當法於今日者也?見今諸路穀物之艱之,甚於甲寅,都下人情之遑汲,浮於乙卯,豈可使貧士窮民,坐而待盡,不思所以拯濟之方乎?玆將一得之見,敢恢四聰之聽。伏願殿下,亟命廟堂,爰倣乙卯已例,仍令摠廳,措劃分糶之策,無都下塡壑之嘆焉。臣無任云云。省疏具悉。已知已例,商量久矣,當有來後下敎。爾之本職許遞。
注書李紀淵疏曰,伏以臣兄臣止淵,除拜弘文館副修撰,臣之所帶春秋兼銜,揆以公格,在所當遞,玆敢援例陳章,仰瀆崇嚴。伏乞聖明,俯賜鑑諒,亟遞臣職,俾安私分,千萬幸甚。臣無任云云。省疏具悉。疏辭下該曹,稟處。
上在昌德宮。停常參·經筵。
朴大圭啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
朴大圭啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,左副承旨任厚常,右副承旨金愚淳,今日不爲仕進,竝卽牌招,何如?傳曰,允。
傳于韓致應曰,禮房承旨馳詣宗廟·景慕宮,奉審摘奸以來。
朴大圭啓曰,假注書洪敬謨,時無職名,令該曹依例付軍職,冠帶常仕,何如?傳曰,允。
傳于金明淳曰,召對爲之。
朴大圭啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以執義鄭魯榮,持平夫宗仁·南吉寬,司諫金孝眞,正言金益鉉·朴升鉉牌不進罷職傳旨,傳于朴大圭曰,只推。
傳于朴大圭曰,大臣病未來會,明日次對,只令備堂來會。
以左副承旨任厚常,右副承旨金愚淳牌不進罷職傳旨,傳于韓致應曰,只推。
韓致應,以弘文館言啓曰,修撰金熙華,旣有只推之命,卽爲牌招察任,何如?傳曰,允。
以修撰金熙華牌不進罷職傳旨,傳于韓致應曰,只推。
朴大圭啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
韓致應,以奎章閣言啓曰,璿源譜略改張件,明日自宗簿寺陪來云。奉謨堂·宙合樓所奉件,臣等進詣改張之意,敢啓。傳曰,知道。
朴大圭,以兵曹言啓曰,宣部守三薦參上武臣作散人別取才入格矢數·落仕年條·居住薦名,各其名下,懸註以入之意,敢啓。傳曰,知道。
禁府照目粘連,兔城前僉使洪禧龜矣本府議啓內,諸條所犯,俱係駭悖不法之事,道啓之別般採聞,可見鎭弊之狼藉,不可以囚供之游辭發明,有所參恕。至於鎭還反作之數過三百,亦極痛駭。以此照律罪,從重論,徒三年定配,以母年七十無兄弟獨身收贖,告身盡行追奪,又五年禁錮,私罪,奉敎依允。又啓目,向前前僉使金熙潤亦,鎭俗雖曰獷悍,苟能常時撫禦得宜,則犯分乖常之變,豈至此極?貽辱官長,莫此爲甚,以此照律,何如?判付啓,依允。
己巳十二月十四日午時,上御誠正閣。召對入侍時,參贊官金明淳,持詩傳第九卷,檢校直閣李魯益,持詩傳第九卷,侍讀官洪時濟,持詩傳第九卷,檢討官李止淵,持詩傳第九卷,假注書洪敬謨,持詩傳第九卷,記事官朴綺壽,持詩傳第九卷,記事官李光文,持詩傳第九卷,以次進伏訖。上命開卷讀之。時濟讀自瞻昂昊天,止致亂之詩。上曰,下番讀之。止淵讀自人有土田,止賦也。上曰,參贊官讀之。明淳讀自哲夫成城,止賦也。上曰,閣臣讀之。魯益讀自鞫人忮忒,止賦也。上曰,注書讀之,賤臣讀自天何以刺,止賦也。上曰,上番讀之。綺壽讀自天之降罔,止賦也。上曰,下番讀之,光文讀自觱沸檻泉,止章八句。上曰,文義陳之。時濟曰,幽王承宣王之位,不能承宣王之德,惟婦·寺言是聽,以致國政之日亂,故詩人刺之,而末章,乃以無忝皇祖,式救爾後結之者,冀其君之感回格天,庶幾改之之意,懇懇拳拳。蓋皇天無親,惟德是親,倘使幽王,墍讒改圖,克修厥德,則仁愛之天,豈不篤棐眷佑,而鞫人讒忒,以至邦國殄瘁之境?天人感應之理,可不愼哉?閹寺之禍,甚於女寵,女寵之禍,甚於小人者,以其閹寺之最近於君側,而易於乘時故也。至於我朝,祖宗家法,卓越千古,初無閹寺用事之事。此則考諸往牒,所未有之美法良規,惟殿下是承是述,以爲億萬年無疆之休焉。上曰,所陳儘好,當體念矣。上曰,下番陳之。止淵曰,此是幽王時詩,而凡人君所以致亂之事,無不備載於七章之內。蓋內則信婦言任刑人而刑政倒置,外而退君子進小人而與集不公,不恤外患,不畏天災,如此而未有不亡者矣。苟能深戒於此,無是數者之失德,則國何由不治,民何由不寧乎?以此觀之,此詩雖似不若治世和平之詩,而其監戒之道,字字甚切,節節緊要,而其篇末數句,尤爲明白懇惻。夫人國之所以依庇而支保之者,卽皇天眷顧之恩,祖宗陰騭之澤,而後世嗣君,若不能報答天心,繼述祖業,則皇天祖宗,雖欲終始眷佑,得乎?此乃詩人之致意於結辭也。惟我列聖朝,深仁厚澤,浹洽於生民,以至今迓續天休,而夫何一年纔歉,民心遑急,殆若不保朝夕?倘殿下,政令施措之際,或有一毫未盡合於皇天祖宗之心而然乎。此乃殿下自反處也。目今荒政節目間事,固當次第修擧,而其大根本大頭腦,不外乎殿下敬天法祖一事而已。然則非但目下歉荒之無足爲憂,亦可使將來之災眚,消於未然之中矣。以此體念,區區之望也。上曰,參贊官陳之。明淳曰,上下番所陳甚好,臣不必贅陳矣。上曰,閣臣陳之。魯益曰,上下番玉堂所奏甚好,臣則別無贅陳之文義,而末章所謂無忝爾祖,式救爾後者,蓋詩人之意,以爲雖以幽王之不善,苟能改過自新而不忝其先,則天意可回,來猶可救。當此之時,禍亂極矣,其憂歎而告戒之辭,不過如此,若使後世人君,能謹守祖宗之成法,率由而罔愆,上天之眷顧而保佑之者,尤當如何?詩人所以將此八箇字結篇,聖人所以錄此篇,實爲懲創之資。此等處,諷誦而反覆之,則天命靡常之機,求福不回之道,亦可以得矣,伏願深留睿念焉。上曰,幽王嬖褒似任奄人,故以至危亂之至此,此詩所以深刺,而人君苟有失德,則在下者,固當拳拳陳諫,期於改過,而不此之爲,只有此譏刺者,無乃幽王之昏蔽,無可開悟之望而然歟?時濟曰,幽王旣爲婦·寺之所昏蔽,則其姿稟之無足有爲。語未畢,上曰,以唐太宗英傑之姿,亦不能免宇文士及納妹之事,則不可但以姿稟論也。明淳曰,嬖者,沈惑之謂也,任者,專任之謂也。自古人君,未嘗無婦·寺之在側,而不至於嬖之任之則善矣。太宗之致治,職無此患矣。止淵曰,俄以詩人之不諫下詢矣。舊說以此詩爲凡伯所作,凡伯,似是其時公卿,而不能面諫,有此詩刺,則其見斥而莫可言,雖言之而不見聽可知,而其拳拳忠愛之意,則自可見於言辭之中矣。上曰,當此君子〈日退〉,小人日進之時,雖欲言,似不可得矣。明淳曰,此時公卿,在可言之地,則寧有不言之理,而以罪罟不收,此宜無罪,女反收之等句語觀之,以言見罪,似多其人也。上曰,此云亂匪降自天,生自婦人,斯干章所云無非無儀,卽女子之道也。釀禍覆國,似非婦人所能爲,而自古致亂,多由於婦·寺何也?時濟曰,幽王之致亂,旣由於信婦讒而以至於天降大厲,則此豈非生自婦人之亂乎?上曰,其所以然者何歟?明淳曰,婦人無知識,閹寺不過守閤給使之役,則固不足致亂。然惟其昵近也,故易至於沈惑專任,言之者媚悅工巧,聽之者浸淫慣熟,鮮不爲此輩所欺蔽,終爲亂亡之階,其禍之速,甚於小人,而此云哲婦傾城,蓋明其婦人之哲者,適足以覆國也。上曰,此詩之作,欲其使幽王,聞而改之耶?時濟曰,似是在外人之詩,則幽王之必知,未可知矣。魯益曰,寧或有不知之理,而終不能改過而至於此矣。上曰,知過而不改,則知不知,顧何益焉?後世以幽·厲竝稱,則此詩宜若同載於厲王時所作如文王·生民篇之相附,而今乃分編於宣王中興詩之後何歟?止淵曰,以時世考之,幽王卽宣王之後,則編詩之次序,亦當如此,而以正變雅合看,則周家盛衰之機,可驗於一治一亂之際矣。上曰,此時尹吉甫諸賢,皆不在乎?止淵曰,以周史所出者觀之,申伯諸人,皆於幽王初年,被讒見斥矣。明淳曰,不患世之無人患,不能知而用之。此時亦豈無人,而必不能用也。上命掩卷,仍命玉堂·閣臣先退。時濟等退出。上曰,俄有稟事諸宰來會之敎矣,果已頒布耶?明淳曰,纔已頒布,而只令稟事諸宰來會,則備堂無稟事者,則似不得來待矣。上曰,稟事外備堂,亦有一體來會之例,而雖無大臣,或有次對之事耶?明淳曰,先朝或有此例,而未及詳考矣。上曰,出去後,考見前例,以大臣病未來會,只令備堂來會改書,而入稟後頒布,可也。仍命退,承史以次退出。
上在昌德宮。停常參·經筵。
藥房提調沈象奎,副提調金明淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
朴大圭啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
朴大圭啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,左副承旨任厚常,右副承旨金愚淳,今日不爲仕進,卽爲牌招,何如?傳曰,允。
傳于朴大圭曰,備局堂上引見。
傳于朴大圭曰,吏兵房承旨,持褒貶啓本入侍。
傳于韓致應曰,回還三使臣留待。
傳于韓致應曰,回還三使臣入侍。
傳于韓致應曰,璿源譜略修編宗簿提調李晩秀,跋文製述大提學南公轍,各熟馬一匹賜給,書寫官兼校正官西春君爗,纂修監印正姜彙鈺竝加資,主簿金世忠,直長李在修竝陞敍,監役官申大翕陞六,書寫忠義李徽源·金厚淳,竝相當職除授,寫字官·唱準·員役·工匠等,亦依庚戌年例施賞。
以執義鄭魯榮,持平夫宗仁·南吉寬,司諫金孝眞,正言金益鉉·朴升鉉牌不進罷職傳旨,傳于朴大圭曰,只推。
有政。吏批,判書金羲淳牌不進,參判李肇源進,參議曺允遂牌不進,同副承旨朴大圭進。啓曰,判書金羲淳,參議曺允遂,竝牌不進,小臣獨政未安,何以爲之?敢稟。傳曰,仍爲之。以洪秀晩爲大司諫,洪大浩爲副應敎,金宗善爲同敦寧,元在明爲大司成,李在秀爲兵曹佐郞,韓啓翼爲肇慶廟令,金世淵爲文化縣令,承文著作二單朴長輿·柳春東,兼掌令閔致載減下。
兵批,判書朴宗慶進,參判朴聖集入直進,參議李濟萬病,參知李永老受由,行左承旨韓致應進。以尹序東·朴宗京爲副摠管,金宅基爲羽林將,申綋·徐良輔·鄭宅信·尹永圭爲五衛將,高漢祚爲忠翊將,申聖侃爲慶熙將,金致祚爲威鳳別將,同知單車弘濟,僉知單成鼎鎭·金鍾輔·趙榮豐,全州營將南錫九仍任事啓下,護軍單朴宗京,副護軍單尹益烈·宋文述,副司正單洪敬謨。
以吏曹參議曺允遂牌不進罷職傳旨,傳于朴大圭曰,只推。
以濟州牧使李顯宅狀啓,節果代封惶恐待罪事,傳于韓致應曰,勿待罪事,回諭。
吏曹,安胎使單洪明浩。
朴大圭,以都摠府言啓曰,今日入直內三廳武兼·禁軍及軍兵等,當爲中日習射,而褒貶上前開坼相値,不得設行之意,敢啓。傳曰,知道。
韓致應,以弘文館言啓曰,修撰金熙華,旣有只推之命,卽爲牌招察任,何如?傳曰,允。
韓致應,以禮曹言啓曰,社稷大祭肄儀,無論親行·攝行,若値廟宮展謁,則因百官之陪參,退行於翌日事,曾有先朝戊午定式矣。來庚午正月初六日親行社稷祈穀大祭,出宮在於初五日,而與宗廟·永寧殿春享大祭攝行肄儀相値,何以爲之乎?敢稟。傳曰,依前例爲之。
韓致應,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
韓致應,以奎章閣言啓曰,臣等進詣奉謨堂,所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
朴大圭,以議政府左右相意啓曰,今己巳年秋冬等褒貶,當爲等第,而領議政未差,臣等俱有身病,限內不得磨勘之意,敢啓。傳曰,知道。
韓致應,以耆老所言啓曰,本所堂上,多有身病,無參坐之人,今己巳秋冬等褒貶,限內不得磨勘之意,敢啓。傳曰,知道。
朴大圭,以敦寧府言啓曰,府郞廳等矣今己巳年秋冬等褒貶等第,當爲磨勘,而以領事身病,不得爲之之意,敢啓。傳曰,知道。
朴大圭,以忠勳府言啓曰,本府今己巳年秋冬等褒貶,當爲磨勘,而有司堂上奉朝賀鰲恩君臣李敬一有身病,無以備員,限內不得爲之之意,敢啓。傳曰,知道。
朴大圭,以中樞府言啓曰,本府郞廳及醫員錄事等今己巳年秋冬等褒貶,當爲等第,而領中樞府事臣李時秀有身病,判中樞府事臣徐龍輔在外,判中樞府事臣韓用龜,以進賀正使赴燕,未及還朝,限內不得磨勘之意,敢啓。傳曰,知道。
韓致應,以宣惠廳都提調意啓曰,本廳郞廳等今己巳秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
韓致應,以奎章閣言啓曰,今己巳年秋冬等褒貶,當爲磨勘,而提學二員,直提學二員,直閣待敎,俱未差,不得擧行,外閣褒貶,亦不得爲之之意,敢啓。傳曰,知道。
朴大圭,以吏曹言啓曰,〈本〉曹所屬司饔院官員等矣今己巳年秋冬等褒貶,當爲等第,而因本曹都提調有故,不得磨勘之意,敢啓。傳曰,知道。
朴大圭,以弘文館大提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
金明淳,以戶曹言啓曰,本曹郞廳及所屬各司官員今己巳秋冬等褒貶,依前例磨鍊以入,而軍資監·司䆃寺·內資寺,因都提調·提調有故,不得磨勘,去春夏等褒貶時,軍資監·司䆃寺·內贍寺,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
金明淳,以戶曹言啓曰,本曹所屬各司今己巳秋冬等褒貶磨勘之際,司宰監啓本中,三字誤書,擦改之意,敢啓。傳曰,知道。
韓致應,以禮曹言啓曰,今此所屬各司官員等褒貶時,齊陵參奉嚴耋,翼陵參奉南履愚,與參議臣南履翼,有應避之嫌,永陵參奉李永秀,與參判臣洪羲臣,有應避之嫌,不得同議磨勘,各爲別啓本以入之意,敢啓。傳曰,知道。
韓致應,以禮曹言啓曰,各陵殿園墓本曹郞廳·四學童蒙敎官·通禮院·典牲署·東西氷庫·東西活人署·掌樂院·禮賓寺·圖畫署官員等今己巳年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·內醫院·觀象監·司譯院·成均館·典醫監·惠民署·東南關王廟官員等褒貶,各其司領事都提調·提調及堂上有故,不得一時磨勘之意,敢啓。傳曰,知道。
韓致應,以禮曹言啓曰,今此本曹秋冬等褒貶等第時,陵官啓本,通禮院官員啓本中各一處,掌樂院樂師啓本中二處,刀擦之意,敢啓。傳曰,知道。
朴大圭,以兵曹言啓曰,本曹今己巳年秋冬等褒貶,等第以入,而曹所屬部將等去春夏等褒貶,其時官員,已多遞易,依例蕩滌,軍器寺·司僕寺·訓鍊院褒貶,因各其司提調及堂上有故,不得一體磨勘之意,敢啓。傳曰,知道。
朴大圭,以兵曹言啓曰,今己巳年秋冬等褒貶啓本中,刀擦三處之意,敢啓。傳曰,知道。
朴大圭,以工曹言啓曰,今己巳年秋冬等褒貶,當爲磨勘,而堂上有故,限內不得爲之之意,敢啓。傳曰,知道。
朴大圭,以訓鍊都監都提調意啓曰,本局從事官·禁松參軍及諸將官等今己巳年秋冬等褒貶,當爲等第,而都提調臣李時秀,以身病,限內不得磨勘之意,敢啓。傳曰,知道。
朴大圭,以禁衛營都提調意啓曰,本營從事官及諸將官今己巳秋冬等褒貶,當爲等第,而臣載瓚有身病,限內不得磨勘之意,敢啓。傳曰,知道。
朴大圭,以御營廳言啓曰,本廳從事官及諸將官今己巳年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
朴大圭,以濬川司都提調意啓曰,本司都廳及郞廳今己巳年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
己巳十二月十五日午時,上御誠正閣。備局堂上引見入侍時,同副承旨朴大圭,假注書洪敬謨,事變假注書金錫洪,記注官劉㵙,記事官李光文,行上護軍韓晩裕,禮曹判書沈象奎,刑曹判書朴崙壽,兵曹判書朴宗慶,行護軍閔耆顯,行都承旨金明淳,行護軍李得濟,漢城左尹李光益,刑曹參判李堯憲,行護軍李溏,校理洪時濟,以次進伏訖。上敎曰,諸宰中有稟事者,以次稟達,可也。象奎曰,向時下敎中,湖南·湖西朔膳物膳,許令就尤甚邑停封矣。今番綸音,若曰湖南則勿論三等邑,皆令停封,故該道臣,眩於擧行,有所往復矣。三等邑停封,卽甲寅已例,今番又是特典,而不可不一經稟定,故敢此仰達矣。上曰,依甲寅例擧行事,分付,可也。崙壽曰,各道尤甚·之次邑,勿爲定配之意,因道啓,蒙允矣。今則自當不爲送配,而前此已送配者,徒流以下,有稍實邑移配之例,謹當以草記擧行,而不可不一番經稟,故敢此仰達矣。上曰,依此擧行也。又敎曰,禁府則何以爲之耶?晩裕曰,王府所管輕罪,則今番赦典,幾皆蒙放,而餘者所犯,俱係深重,不可擧擬於移配矣。上曰,有特敎則徒配以上,亦皆移配耶?象奎曰,此則無例矣。崙壽曰,印信僞造罪人魚致龜,卽目不識丁之愚氓也。谷山民李宅周,與京洛無賴之類,造謀設計,要作堤堰司關文,而慫慂致龜,使之雕刻僞印,則致龜不知法禁之如何,爲酒食所賣,惟指揮是聽。論其所犯,一則宅周,二則宅周,造謀者,旣已酌配,則與之同罪,一體酌配,猶或可也,而聽其指使之罪,竟陷大辟,揆以刑政,終涉失當,故敢此仰達矣。上曰,雖不元犯,旣已受人指嗾,則論以元犯,容有可恕,特施次律,可也。出擧條宗慶曰,臣待罪堤堰司時,參聞此獄矣。渠不過愚迷之類,雖與元犯差有間,旣有手自鐫刻之跡,則恐不可從輕勘處矣。又奏曰,見今曹儲枵然,行用木邊,多有不足,且値歉年,各當上納,非純錢則停退,來頭需用,極其苟簡。戶曹木儲,比他稍裕云,限七十同,姑爲貸用,何如?上曰,依爲之。出擧條宗慶曰,內外各司雇立,團抄應式之外,隨時減下,自是已例。各宮房,有當減而不減者,依和順翁主房例,竝減下,何如?上曰,依爲之。出擧條象奎曰,別入直醫官,係是額外之員,故柴油無上下之例,當此寒節,不可不念,使戶曹每朔量宜定給,似好矣。上曰,依此分付,可也。又敎曰,吏判胡不入來耶?象奎曰,有親病,不得入來矣。上曰,其親病,不至危篤耶?宗慶曰,病是風丹,而頗不輕云矣。上曰,其親年,幾何?明淳曰,年過七十云矣。宗慶曰,大政前,吏兵曹,以遷轉事,有仰稟之例,而吏判今未登筵矣。臣曹有邊地一窠,雖苟艱,尙可推移爲之,而吏曹若無邊地窠,則恐不可不一番筵稟,此外亦必多稟定者矣。上曰,大政日,以啓辭爲之,似不窘迫矣。宗慶曰,筵稟及啓辭之事,條件各異矣。上曰,吏判待其親病少間,卽爲行政之意,傳之,可也。又敎曰,今番內下賑資,勿論歲前後,當屬別巡耶?宗慶曰,歲後皆以別巡爲之,則尤合於朝家別般軫恤之道矣。上曰,然則以歲後別巡爲之也。又敎曰,原巡則每朔三巡耶?象奎曰,然矣。大圭曰,今日賓對,兩司行公諸臺,無一人進參,事甚未安,竝推考,何如?上曰,依爲之。出擧條上命賓對諸臣先退。晩裕等退出。又命退,承史以次退出。
己巳十二月十五日午時,上御誠正閣。吏兵房承旨持褒貶啓本入侍時,行都承旨金明淳,行左承旨韓致應,同副承旨朴大圭,記事官李紀淵,假注書洪敬謨,記注官劉㵙,記事官李光文,以次進伏訖。上敎曰,承旨入侍,何爲三人耶?明淳曰,右承旨則式暇,而左副·右副,病不仕進矣。致應曰,今日璿源譜略奉入時,禮房承旨當爲進詣於仁政殿,而時刻已到,何以爲之乎?上曰,筵退後進去,可也。又敎曰,吏兵房分讀啓本,可也。致應·大圭讀奏訖。上曰,判付則出去爲之,可也。大圭曰,宗親府褒貶時,無堂上,不得依例磨勘,亦不得草記云矣。明淳曰,陞補若過限,則國子長,直捧禁推傳旨,四學學製,若於限內不爲設行,則亦自成均館草記事,曾有先朝定式,而近年以來,此法之解弛久矣。今年陞補,歲色將窮,餘抄尙多,大司成未差之代,政官牌招開政差出,使之限內磨勘,東學外三學學製,尙不爲之云,令成均館申飭趁速設行,此後則申明舊典,陞學若有過限之事,則依定式擧行,何如?上曰,依爲之。以此意,各別嚴飭,可也。出擧條大圭曰,卽伏見諸道今秋冬等褒貶啓本,則京畿監司金在昌,江原監司鄭尙愚,黃海監司李羲甲,平安監司徐榮輔,守令無一人居中居下,全羅監司李冕膺,無一人居下,殊無嚴明殿最之意,竝推考警責,何如?上曰,依爲之。出擧條致應曰,卽伏見諸道今秋冬等褒貶啓本,則平安監司徐榮輔,慶尙監司鄭晩錫,開城留守李相璜,統制使申大偀,南兵使金益彬,京畿水使李近冑,全羅左水使安橚,黃海水使吳文常,邊將無一人居中居下,江華留守金銑,黃海兵使徐英輔,全羅右水使徐有鳳,邊將無一人居下,殊無嚴明殿最之意,竝推考警責,何如?上曰,依爲之。出擧條上敎曰,回還三使,何日復命云耶?明淳曰,昨夕止宿于高陽云,似當於今日復命矣。上命退,承史以次退出。
己巳十二月十五日午時,上御誠正閣。回還三使臣入侍時,同副承旨朴大圭,記事官李紀淵,記注官劉㵙,記事官李光文,上使韓用龜,副使尹序東,書狀官閔致載,以次進伏訖。上曰,使臣進前。用龜曰,辭陛以後,節序屢變,雪寒近甚,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,皇天祖宗,默佑宗祊,中宮殿誕生元子,實是我東方稀有之慶。臣適出疆,雖未得躬參賀班,而歡忭蹈舞之情,無以容喩,今則分娩後,百日已過,氣候諸節,夬復常度乎?上曰,元子誕生,宗社之慶,莫大於此,而坤殿諸節,已復常矣。用龜曰,惠慶宮氣候,何如?上曰,一樣矣。用龜曰,嘉順宮氣候,何如?上曰,一樣矣。用龜曰,元子宮氣候,何如?伏想岐嶷天成,睿智日就矣。上曰,果夙就,而百日以後,漸益長大矣。用龜曰,此實億萬年無疆之休,而天日之表,未卽仰瞻,下情不勝抑鬱矣。上曰,萬里寒程,無撓往返,相貌筋力,別無所損,極爲喜幸,而一行上下,亦皆無頉還來耶?用龜曰,以臣老病奄奄之狀,觸冒風寒,不至顚仆者,莫非王靈攸濟,而一行亦皆無事歸來矣。上曰,彼中事情,有何可聞者耶?用龜曰,臣於十年之間,再爲是行,故略諳彼情。多日留館,不無所聞,而塗聽多訛,亦難準信。大抵以政治論之,則皇帝聰明自用,太近苛察,故老成純質之人,擧皆引退,年少才藝之類,布列在位,而朝廷之權綱不立,上下之情志未孚矣。以財用言之,則粤自乾隆之時,專尙奢侈,帑藏枯竭,吏部賣爵,已成規例,而近來苗匪作梗,頻年用兵,故因此耗費益多。且宮室服飾之美,無非糜匱之端,而烟雨樓·聽戲閣,雄偉眩耀,比前倍加,其遊衍之方,太無節限。及夫聖節之月,自初一至初九,而連日設戲,必皆臨觀,此雖舊例云,而萬幾之委屬,從可知也。凡此數事,俱非久安之策,而閭里之間,姑無愁怨之聲,或其風俗,狃習而然也。此外則俱載於書狀聞見錄矣。上曰,皇帝諸子中,有可以嗣後者云耶?用龜曰,長子未有稱譽,而次子則聲聞頗著,宴席起舞之時,見其兩子,則少子果勝矣。上曰,向於別單,以爲長子似迂儒,次子雄武,今卿所見亦同矣。用龜曰,雖不足以英傑論之,而頗俊秀矣。上曰,皇帝則相貌如何?用龜曰,庚申見之,則豐碩壯大矣,今則朽落頗甚,無異衰老矣。上曰,皇帝之服色如何?用龜曰,頭戴亇子,身穿毛裘,此制則無貴賤一也。見其出行之時,親執鞭轡,策馬超躍,只以黃鞚表之矣。上曰,皇妃冊封,始在辛酉,果或廢立而然耶?用龜曰,前皇后廢後,冊恭阿拉之女爲皇后。初非後宮云,而兩皇子,皆其所生云。恭阿拉,方爲禮部尙書矣。上曰,使臣接待之節,何如?用龜曰,自前接待之道,稍異他國使臣,而今番皇帝,親行祫祭,使臣等進參。又於圓明園之正大光明殿,大設宴戲,使中官導臣等至御榻,故臣等逡巡不敢進,則皇帝連促登坐,而手自錫爵。此皆異數云,而前後進見,未接一語,此則似以言語之難通故也。上曰,留館之時,飮食支供,果何如?用龜曰,以我國乾糧,自備以食,而彼中日供,則不過羊猪之肉,菁䓤之湯,殆不堪食,而其中糖屬果品,則稍佳矣。上曰,我國方物,果爲彼中緊用之需云耶?用龜曰,蔘·銀·紙·木,最是彼中貴種,而前日則積峙相仍,近年以來,經費不足,以此發賣補用云矣。上曰,留館爲幾日耶?用龜曰,爲三十日矣。上曰,入去使臣,何處逢見乎?用龜曰,過柵門三十里,始爲逢見矣。上曰,我境沿路年事,能不至歉荒乎?用龜曰,關西頗稱豐登,而海西稍損,畿內判歉矣。上曰,今年三南之災荒,可謂挽近初有,而閭里離散,餓莩相望云,晝宵憧憧,拯濟沒策,豈非矜惻憂悶之甚乎?兩西比諸嶺·湖,雖可謂之安閑,而冠蓋絡續,廚傳不絶,能無貽弊於民邑者乎?用龜曰,安保其無弊,而民邑熟習於擧行,故不至甚難矣。上曰,行役之餘,必多憊節,還第休息,可也。用龜曰,臣之自來情地,實難復入城闉,而向因聖敎之前後申嚴,不敢一向逋慢。且往役義重,黽勉承膺,積年沈病之餘,强策驅馳,不過爲一分圖報之計,而聖念所及,雖免顚躓,歸山調養,日急一日。初擬復命之後,冒入文字,備陳實狀,幸蒙召接,敢此畢暴,而從今以往,歸伏鄕廬,安意調息,隨分飮啄,謌詠聖澤,以終餘年,則生死肉骨之恩,可謂與天同大矣。上曰,情勢二字,今不必更提,而向者卿以情勢爲辭,故其在勉出之道,專以往役爲言矣。旣已往來,則便同已出脚也。今若又引情勢,復尋鄕路,則處義豈不過當,去就豈不徑庭乎?且衰境調養之道,京第爲勝,何必棲屑荒郊乎?用龜曰,萬里反面,一宿卽還,豈無區區戀結之忱,而今若以暫時往役,自謂出脚,夤緣在京,便同無礙,則淸朝廉隅,其將壞了無餘,而且況京洛紛擾,實非調病之所,則以情以勢,萬無奉承聖敎之道矣。上曰,已伸之情勢,何必如是屢引耶?須勿還鄕,因留京第,是予之望也。因命三使臣先退。用龜等退出。又命退,承史以次退出。
上在昌德宮。停常參·經筵。
任厚常啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
以右副承旨金愚淳牌不進罷職傳旨,傳于韓致應曰,只推。
傳于任厚常曰,召對爲之。
任厚常啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以大司諫洪秀晩,司諫金孝眞,正言金益鉉·朴升鉉,執義鄭魯榮,持平夫宗仁·南吉寬牌不進罷職傳旨,傳于任厚常曰,只推。
以修撰金熙華牌不進罷職傳旨,傳于韓致應曰,只推。
韓致應,以弘文館言啓曰,修撰金熙華,旣有只推之命,卽爲牌招察任,何如?傳曰,允。
以修撰金熙華牌不進罷職傳旨,傳于韓致應曰,只推。
以全羅監司李冕膺狀啓,興陽縣人物渰死事,傳于任厚常曰,聞甚矜惻,元恤典外,別加顧恤。如有生前身還布,竝蕩減事,廟堂措辭,分付。
以濟州防禦使李顯宅狀啓,進上乳柑,洞庭橘代封,惶悚待罪事,傳于韓致應曰,勿待罪事,回諭。
韓致應,以禮曹言啓曰,社稷祈穀大祭肄儀,無論親行·攝行,若値廟宮展謁,則因百官之陪參,退行於翌日事,曾有先朝定式矣。來庚午正月初六日親行社稷祈穀大祭,出宮在於初五日,而與宗廟·永寧殿春享大祭攝行肄儀相値,何以爲之事?傳曰,依前例爲之事,命下矣。謹稽謄錄,則戊午正月初二日親行社稷祈穀大祭肄儀,以春展謁相値,退行於翌日,戊午八月初三日社稷大祭攝行肄儀,與秋展謁相値,退行於翌日,仍爲受敎定式,而今此宗廟·永寧殿攝行春享大祭肄儀,適與社稷親行祈穀大祭出宮日相値,今亦依戊午年社稷大祭攝行時例,宗廟·永寧殿春享大祭肄儀,以初六日退行之意,敢啓。傳曰,知道。
韓致應,以承文院都提調意啓曰,進賀使回便齎來咨文中,有使臣加賞事,以來頭使行奉表稱謝之意,咨文依例撰出,正書安寶後,定禁軍騎撥,下送于灣府,使之傳給鳳城處,以爲轉致北京之地,何如?傳曰,允。
任厚常,以都摠府言啓曰,副摠管金處漢,以御營中軍,本營諸將官射會監試事,南小營晝仕出去之意,敢啓。傳曰,知道。
任厚常,以備邊司言啓曰,卽見濟州牧使李顯宅災實狀啓,則分等不爲擧論,數件應行之事,候風涉海,恐有後時之慮,謹援已例,一邊擧行,一邊馳啓爲辭矣。其一,三邑舊還,姑爲仍停事也。其一,軍兵逃·老·故,一一塡充,待明春,從附近哨司鍊事也。本島屢豐之餘,又得免歉,各穀有均登之喜,三邑無卒痒之患,而秋來麰耕,亦可免嗣歲之憂,爲島民誠爲萬幸。後錄二條,先已擧行,且是年例所請,竝依狀請施行事,分付,何如?傳曰,允。
任厚常,以備邊司言啓曰,卽見慶尙監司鄭晩錫狀啓,則以爲尤甚邑最急處之歲前救急,三等邑私賑救急處之歲後賙賑,雖自營邑,從便措辦,若其公賑邑鎭驛之春後賑資,要不下十二萬餘石,備局軍作及三賑穀中,各穀二萬石,常賑米二千石,太八千石,租麰合九萬石,都合十二萬石,特令許劃,空名帖一千張劃下事,請令廟堂稟旨分付矣。本道雖未及抄飢,而以今民勢,將不免擧一道設賑,甲寅·壬子所劃之穀,少不不十三萬石,則今此所請,不爲過多。依狀請,合各穀十二萬石,空名帖一千張許施,而其中常賑穀,比他道有異,數本無多而所用甚繁,今又劃付賑資,則元穀之減縮。誠非細慮,右兵營軍餉穀中,米五千石,各穀二萬五千石,濟民倉穀中,米各穀二萬石,竝移錄常賑,而移錄代則本穀盡分取耗,以爲充補之地,何如?傳曰,允。
任厚常,以備邊司言啓曰,卽見咸鏡監司曺允大報本司辭緣,則以爲今此嶺南劃送穀七萬石,待嶺營移關輸送,而本道船隻,自來體少,往在乙酉運穀也,皆以嶺南船裝載,今番必以該道船隻輸去,實合事宜爲辭矣。本道船隻,自來體少,艱於運穀,在前南北穀之互相運用,輒使南船載運。今番本道穀之輸送嶺南者,分付嶺南漕船之裝載餘留泊者,私船之可合運載者,量宜撥送,以爲從便輸去之地,沙格糧科,元穀外磨鍊以給之意,分付,何如?傳曰,允。
任厚常,以摠戎廳言啓曰,本廳壯抄右司把摠李恒權,身病猝重,勢難察任,改差,何如?傳曰,允。
任厚常,以刑曹言啓曰,今十二月十五日備局堂上引見入侍時,刑曹判書朴崙壽所啓,印信僞造罪人魚致龜,卽目不識丁之愚氓也。谷山民李宅周,與京洛無賴之類,造謀設計,要作堤堰司關文,而慫慂致龜,使之雕刻僞印,則致龜,不知法禁之如何,爲酒食所賣,惟指揮是聽,論其所犯,一則宅周,二則宅周。造謀者旣已酌配,則與之同罪,一體酌配,猶或可也,而聽其指使之罪,竟陷大辟,揆以刑政,終涉失當,故敢此仰達矣。上曰,雖不元犯,旣已受人指嗾,論以元犯,容有可恕,特施次律,可也事,命下矣。謹按律文,則大典通編僞造條有曰,僞造印信者斬。魚致龜段,斬罪減一等,決杖一百後,流三千里定配於平安道肅川府,卽爲押送之意,敢啓。傳曰,知道。
禁府照目粘連,甲巖前權管金頤潤矣本府議啓內,鎭屬雖曰獷悍,苟能於常時,撫禦得宜,則犯分乖常之變,豈至此極?貽辱官長,莫此爲甚,以此照律,罪杖八十收贖,奪告身三等,私罪,奉敎依允。
己巳十二月十六日未時,上御誠正閣。召對入侍時,參贊官任厚常,持詩傳第九卷,侍讀官鄭元容,持詩傳第九卷,檢討官金箕殷,持詩傳第九卷,檢校待敎朴綺壽,持詩傳第九卷,記事官李紀淵,持詩傳第九卷,記注官劉㵙,持詩傳第九卷,記事官李光文,持詩傳第九卷,以次進伏訖。上命開卷讀之。元容讀自旻天疾威,止之詩也。上曰,下番讀之。箕殷讀自天降罪罟,止賦也。上曰,參贊官讀之。厚常讀自皐皐訾訾,止賦也。上曰,閣臣讀之。綺壽讀自如彼歲旱,止賦也。上曰,注書讀之。賤臣讀自維昔之富,止賦也。上曰,上番讀之。㵙讀自池之渴矣,止賦也。上曰,下番讀之。光文讀自昔先王受命,止卷之十八。上曰,文義陳之。元容曰,此詩卽周家亂後之作也。章句內,別無文義之可以仰奏者,而章內備言饑饉·侵削·用小人之事,此三者,有國喪亂之本,而首章先言饑饉者,蓋生民切骨之患,莫先於饑饉也。凡有道之世,歲功屢登,將亂之時,年饑荐臻,此理之常也,故文·武之時,有屢豐年之詩,幽·厲之際,有瘨饑饉之詩也。且雖於至治之世,亦或有饑饉之時,此氣數之所使然也,故上古郅隆之世,亦有艱食阻飢之患也。爲人主者,苟能修德穰災,天心和而無乖戾之氣,歲功成而有豐泰之樂,則長使黎民可以不飢不寒,而水旱饑饉,雖或有氣數之所不能免,亦能如傷若保,克盡懷來撫綏之方,則饑而不知爲饑,饉而不知爲饉矣。目今三南告歉,民情十分遑急,湖南尤甚,所聞亦多驚慘。父子不相保,夫婦各離散,流丐成群,餓莩在道。聞居民或屑木麥,或乾菜根,調水呑下,延活殘命云,而哀彼幾萬生靈之嗷嗷頷顑,日夕之所仰望者,惟恃殿下之發政施仁也。向來不待各道之狀請,先命賑資之區劃,又繼有帑財特賜之命,溫綸懇惻,仁澤旁流,惟彼被災之民,必皆鼓舞歡忭,而使扶杖父老,擧有少須臾之心。然伊日藹蔚之仁心,或久而有一毫放忽,則哀此無告之窮民,其將塡于壑而莫之救也。九重深邃,生業艱難之狀,可以轉達者,惟在於諮訪臣隣,而近日以來,賓對有故多停,召接間亦稀闊,雖於筵席之上,亦未聞民憂國計之勤孜講討,此誠不自暇逸之會,而已有治安無事底氣象。臣誠莫曉,而君心若常着於民事,念念不忘,一時靡忽,則生民自被其澤,而社稷之福也,國家之慶也。雖一念之頃,一息之暇,若或有遺忽,則其於邦本何哉,其於民事何哉?殿下一心操舍之機,卽生民休戚之大關棙,伏願恒留聖念。而且今賑政方始矣,節目間事,自可擧行,而若其朝夕近民,使實惠下究,抄飢之政,均分之澤,專在於守令。守令若不得其人,則自朝家雖施愛恤之典,將不得一一下究而均被惠澤矣,故今之言者,輒以擇守令三字爲救濟之一大領綱。銓曹亦非不愼擇,而每於南邑守令差出之際,益加申飭,各別擇差,亦飭廟堂,廉察賑政之勤慢,這這發覺,則賑政之大本,無出於此矣。深加體念,區區之望也。上曰,下番陳之。箕殷曰,此章文義,上番已悉陳之,臣無更達之辭,而此章,乃變雅之終也。詩人之以此章,係於終篇者,意不偶然。大抵詩三百篇,無非感發志意,考見得失之事,則每於進講之際,無徒事乎章句訓詁之末,必反復參考,以文·武聖哲,作爲師法,以幽·厲昏暴,作爲鑑戒。見其善,必吻然意會,見其不善,必惕然警懼,勉勉不已,俾有實效,則讒佞之害,飢饉之災,不足爲憂也,伏願深留聖念焉。上曰,參贊官陳之。厚常曰,上下番所陳切實,臣則別無更達之辭矣。上曰,閣臣陳之。綺壽曰,此章居大雅之末,而篇末所云維今之人,不尙有舊云者,尤有深意。蓋周之盛時,任用之人,如召公之賢,巡行南國,以布德化,用致日闢國百里之休,而召南之詩作焉。今玆幽王之時,亦豈無耆耇賢俊之臣,而播棄不用,群小盈朝,是以天怒於上,民怨於下,饑饉侵削之患生焉。夫幽王,固是昏亂之辟,而任用失宜,尤爲召亂之端。夫新進之人,遇事敏銳,常易見用,老成之類,執德平常,每多疎遠。然而經歷事變,坐鎭雅俗,日計不足,而歲計有餘,則所貴乎老成之人。是以易曰,食舊德吉,書曰,圖任舊人。伏願於此等處,深加留神焉。上曰,此章言任用小人,以致饑饉之患。蓋其饑饉·侵削之患,專由於用小人一事,小人之爲害於國,固至此極矣,故諸葛亮,亦以君子小人之親與遠,爲先後漢興廢之本。孰不知其小人之不可用,而其進退之際,何以則一切嚴斥,無乘間得進之患耶?元容曰,聖敎誠然矣。小人之害,奚特於饑饉侵削而已哉?蠹國之百弊,皆由於此。在上者,若於進退取舍之際,一以公明無私,則賢邪易辨,而無淆進謬用之患矣。綺壽曰,人君修德而明理,公鑑高揭,賢邪莫逃,然後始可立賢無方,去邪勿疑,而若於一政一事之間,或有一毫一絲之私,則彼小人者,便生心售奸矣。聖王於進退公私之際,可不愼歟?上曰,皐皐訾訾章數句語,尤可見幽王擧措之顚倒,用人之謬錯矣。小人旣用事,則何論民國之治政,而雖以幽王之昏亂,何爲至於此極耶?元容曰,君子小人,勢不相容,故君子進則小人退,小人進則君子退,理之常也,而君子難進而易退,故一退之後,尤難進用矣。幽王之時,內而褒姒之寵,外而暴公之徒,迷惑其心術,沈溺於讒邪,以至皐訾者得位,敬懼者見黜,而不能覺悟,如此而國安得不亡乎?上曰,職兄斯弘,不烖我躬云者,果何意也?何不極言陳懇,冀王回悟之道,而猶懼災及其己而言之者何也?作詩者,非在位者,故不可直諫而然歟?抑或知其言之無益,而但自傷而已乎?元容曰,此時詩篇,蓋多自傷之辭。王政昏亂,已至此極,惟彼敬懼者,猶見貶黜,則雖有忠諫之言,豈有回悟之理哉?故在位者之詩,亦多自傷之義,而自傷,乃所以傷國亂也。詩人悲歎之切,尤可見矣。上曰,王者之政,何與於土地之廣狹,而此以日闢國日蹙國爲言耶?蓋文王盛時,服從之國,日以益衆,歸化者四十餘國,而今則諸侯侵畔,土地蹙削,故詩人有感古傷歎之意而如是爲說耶?元容曰,土地之辟與不辟,由於王化之行與不行。蓋王者,非有意於闢國,而德化遠及,則土地不期辟而自辟矣。湯七十里而起,文王百里而起,以七十里·百里之小而遂有天下,則豈非闢國之道,在於德化之行耶?蓋周之盛時,君臣上下,交須共濟,化行政美,諸侯服從,而此時則群小用事,王政濁亂,夷狄內侵,諸侯外畔,故詩人以闢國蹙國,言之於篇末者,深致意於盛衰治亂之際也。上曰,此章首言旻天疾威,天篤降喪,小註言天之威怒,甚爲急疾。夫天人感應,其理固然,而急疾之威怒,以其小人之任用耶?饑饉·侵削,亦由於用小人,則使幽王不用小人,可無饑饉之患哉?元容曰,天人甚遠,其應甚速,福善禍淫,理亦孔昭,而小人見用,則王政自致昏亂矣。王政昏亂,則上而降饑饉之災,下而有侵削之患,此理勢之必然也。使幽王而不用小人,則饑饉·侵削,必不至若此之甚矣。上曰,饑饉雖是亂世之所致,而聖人之世,亦或有此患。蓋爲人君者,若値饑饉,則固不當以聖世之亦所不免,隱然自恕,而古昔成湯之時,亦有七年之旱,則聖世之亦有此等災者何也?元容曰,俄亦有所仰奏,而聖世亦有水旱饑饉之災者,流行氣數之所不能免,故堯時九年之水,湯時七年之旱,禹時之艱食鮮食,虞時之黎民阻飢,是也。然而以常理言之,則治世豐多而饑少,亂世飢多而豐少,治世雖或有饑歲,苟能發政施仁,使足以仰事俯育,則歲飢而民不飢矣。亂世亦不無豐登,而兵革外興,賦役內重,民不得以聊生,則歲雖稔,而民則飢餓矣,故民歲之豐給與饑饉,專由於王者之修德與否矣。上命掩卷,因命玉堂先退。元容等退出。又命閣臣先退。綺壽退出。厚常曰,卽伏見兵曹今秋冬等部將廳褒貶啓本,則部將金漢鼎,旣以在外未肅拜懸頉,則書以上題,極涉不審。當該磨勘堂上,竝推考,何如?上曰,依爲之。出擧條因命退,承史以次退出。
上在昌德宮。停常參·經筵。
權常愼啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
任厚常啓曰,來二十一日,朝參日次,而臘享大祭齋戒相値,頉稟之意,敢啓。傳曰,知道。
韓致應啓曰,來二十一日,輪對日次,而臘享大祭齋戒相値,頉稟之意,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
朴大圭啓曰,同敦寧金宗善,除拜後過三日不爲出肅,依定式,推考警責,仍卽牌招察任,何如?傳曰,允。
朴大圭啓曰,三品官之無得過三日循例請牌,曾有定式矣。大司成元在明,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于韓致應曰,召對爲之。
大司諫洪秀晩啓曰,臣人旣魯下,識又空疎,淸朝言責,本不近似。且臣於臺職,有衆所共知鐡限之情勢,曾在先朝,屢蒙體諒,逮我聖上御極之後,亦常仰而控訴矣。今不敢更事覼縷,重以煩瀆,而臺端一步,抗顔無路。況今合啓中,有私義之難安者,職忝長席,末由回旋。如臣情勢者,皆蒙特諒,聖朝敦風之敎,久已欽誦矣。以此以彼,何敢一日淟涊於臺次乎?請命遞斥臣職。答曰,依啓。
權常愼啓曰,行大司憲李直輔,掌令金直淳·宋啓榦在外,執義鄭魯榮,持平夫宗仁·南吉寬牌不進,監察茶時之意,敢啓。傳曰,知道。
以司諫金孝眞,正言金益鉉·朴升鉉,執義鄭魯榮,持平夫宗仁·南吉寬牌不進罷職傳旨,傳于權常愼曰,只推。
注書李紀淵病,代以李龍秀爲假注書。
韓致應啓曰,假注書李龍秀,時無職名,令該曹依例付軍職,冠帶常仕,何如?傳曰,允。
以大司成元在明牌不進罷職傳旨,傳于韓致應曰,只推。
韓致應啓曰,檢閱朴綺壽,謂有身病,陳疏徑出,原疏纔已退却矣。依定式,禁推傳旨捧入之意,敢啓。傳曰,知道。
以檢閱朴綺壽禁推傳旨,傳于韓致應曰,分揀。
韓致應,以弘文館言啓曰,修撰金熙華,旣有只推之命,卽爲牌招察任,何如?傳曰,允。
以修撰金熙華牌不進罷職傳旨,傳于韓致應曰,只推。
朴大圭,以吏曹言啓曰,宗廟臘享大祭薦俎官前大司諫洪秀晩,時無職名,令該曹口傳付軍職,何如?傳曰,允。
任厚常,以都摠府言啓曰,副摠管吳載光,以武臣堂上祿試射試官,訓鍊院晝仕出去之意,敢啓。傳曰,知道。
權常愼,以義禁府言啓曰,平安監司徐榮輔啓本內,定州牧使鄭學畊罪狀,令攸司,稟處事,啓下矣。鄭學畊,時在任所,依例發遣府書吏拿來,何如?傳曰,待待命拿囚。
權常愼,以刑曹言啓曰,三南災邑定配罪人等,移配稍實邑事,臣旣親承筵敎矣,全羅道淳昌鄭益煥茂朱府,昌平崔右宅龍潭縣,興陽鄭茂甲珍山郡,海南孫命震錦山郡,順天奴千金茂朱府,金仲學珍山郡,羅州任天郁龍潭縣,昌平韓京海江原道歙谷縣,靈巖奴臥乭杆城郡,求禮崔宗興旌善郡,雲峰李陽城安峽縣,金履郁平昌郡,康津李春興黃海道遂安郡,光陽柳福鑽谷山府,金昌太康翎縣,興陽李士楫文化縣,寶城金宅芳金川郡,和順崔允誠平安道价川郡,求禮金宗活龍川府,李慶玄宣川府,谷城李七得咸鏡道定平府,慶尙道慶山金幸坤軍威縣,泗川全旕福梁山郡,南海趙中烈彦陽縣,朴春一鎭海縣,固城婢福德機張縣,草溪朴春得漆原縣,巨濟朴世用安東府,韓用善聞慶縣,長鬐鄭東義興縣,孫益和義城縣,昆陽崔德來英陽縣,金海徐宗智靑松府,蔚山李宅周盈德縣,韓孝曾寧海府,竝移定配所,依前罪目,令各該道臣次次押送,而俾無繹騷之弊事,一體分付,至於公忠道,則災邑編配,數不夥多,且無疊配,不必擧論,置之,何如?傳曰,允。
己巳十二月十七日午時,上御誠正閣。召對入侍時,參贊官金愚淳,持詩傳第十卷,侍讀官鄭元容,持詩傳第十卷,檢討官金箕殷,持詩傳第十卷,檢校待敎朴綺壽,持詩傳第十卷,假注書洪敬謨,持詩傳第十卷,記注官金初燮,持詩傳第十卷,記事官李光文,持詩傳第十卷,以次進伏訖。上命開卷讀之。元容讀自詩傳大全,止淸廟之什四之一。上曰,下番讀之。箕殷讀自於穆淸廟,止賦也。上曰,參贊官讀之。愚淳讀自此周公,止樂歌。上曰,閣臣讀之。綺壽讀自淸廟一章,止升歌之辭也。上曰,注書讀之。賤臣讀自書大傳,止遺音者矣。上曰,上番讀之。初燮讀自鄭氏曰,止從歎之耳。上曰,下番讀之。光文讀自漢因秦樂,止之歌也。上曰,文義陳之。元容曰,頌者贊揚美德,升歌郊廟之樂章也。章句固多好處,而以此章觀之,未嘗明頌文王之盛德,而只稱肅雝顯相,濟濟多士,秉文之德。夫助祭之人,皆有和敬之容,執事之士,皆秉文王之德者,亶由於文王平日作成之化使之然也,故棫樸章云,奉璋峩峩,髦士攸宜,此則言助祭之人,有儀容之美,而下章云,周王壽考,遐不作大,此則言髦士之有儀容,由文王作人之化也。蓋文王有作人之化,故王國克生之士,皆有濟濟之美,而文王亦賴之以寧矣。夫士者,國之元氣也。自上苟盡作成之道,則賢才苑興,爲國需用,邦家亦得以賴安矣。猗歟,我先大王,二紀之間,作人之德,上侔文王,菁莪美化,蔚然復興,盛德至善之浹人肌髓,沒世不忘者,有文王無射之思矣。殿下不必遠法文王,繼述先朝之盛德,則作成之化,豈讓於文王之時乎?伏願留念焉。上曰,下番陳之。箕殷曰,此章乃形容文王之德,升歌淸廟之詩也。一章之內,何莫非美盛德之形容,而其中不顯不承,無射於人斯兩句語,最爲善形容。蓋文王之德,緝熙敬止,至誠無息,故凡與祭濟濟之士,顯承尊奉,莫不秉文之德,少無厭斁之意,誠之不可揜,有如此矣,而雖以學問工夫言之,誠之一字,是開卷第一義。捨是誠,初無着手處,伏願深留聖念於誠字上工夫,是臣區區之望也。上曰,參贊官陳之。愚淳曰,上下番玉堂所陳皆好,臣不必贅陳矣。上曰,閣臣陳之。綺壽曰,玉堂所陳儘好,臣無容更達矣。上曰,此云對越在天,下番以誠字仰奏。對越之道,固在於誠字,而必也誠·敬俱至,然後可以盡對越之方矣。何以則能盡誠·敬之工耶?元容曰,所謂誠者,非別般工夫。誠是眞實底道理也,須於日用事爲之間,苟能十分眞實上做去,則自可爲誠矣。其所謂敬,亦使此心常惺惺恐懼,戒愼收斂,則自可爲敬矣。上曰,此章云濟濟多士,秉文之德,此士字,卽指與祭執事之人而言。然文王章,亦有濟濟多士之句,此則摠稱臣下而言矣。元容曰,然矣。文王之世,民皆待而興焉,則秉文德而濟濟者,奚但執事之人哉?然而此特淸廟享祀之詩,故但指與祭者而言。蓋單稱士字,則總論在位者及臣民而言也。上曰,淸廟章,乃是周公攝政時所作。然則成王,尙未親祀文·武耶?元容曰,周公攝政旣久,而此詩之作,又在於成洛邑之後,則成王似當親祀,而周公相之矣。綺壽曰,此詩旣成洛邑後所作,而且以洛誥第一章觀之,恐無可疑矣。上曰,小註亦言成王祀文·武,周公率諸侯從之,似是成王親祀之時矣。元容曰,然矣。上曰,然則章下註,以周公攝政四字表揭之者何也?元容曰,此詩乃周公之所作,而雖成王親祀之時,周公旣攝政而相禮,故章下註,詳言周公之事矣。上曰,周公是攝政,而相成王以祀文·武,故書大傳曰,周公升歌淸廟,愀然如復見文王,而此章大旨,亦以周公爲主耶?綺壽曰,此時周公,制禮作樂,攝成王爲政,而率諸侯祀文王,則宜乎此章之以周公爲主也。上曰,此章註所云乾豆上奏登歌者,與今宗廟進饌之時奏雍安樂章之義同歟?元容曰,太廟進饌之時,有登歌之節,則與奏登之義似同矣。綺壽曰,乾豆,小註以爲脯羞之類也,與今廟社進饌之物似不同,而儀節則大同小異矣。上曰,小註所訓通典云者,是杜氏通典耶?綺壽曰,然矣。上曰,此詩章句,勿論原韻與叶韻,韻皆不叶何也?元容曰,未知何故,而周頌,蓋多不叶韻之章矣。上曰,小註亦云未詳其說矣。元容曰,然矣。上曰,我朝祭享樂章,皆叶韻耶?元容曰,然矣。上命玉堂·閣臣先退。元容等退出。又命退,承史以次退出。
上在昌德宮。停常參·經筵。
任厚常,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
朴大圭啓曰,假注書洪敬謨,身病猝重,勢難察任,今姑改差,何如?傳曰,允。
傳于任厚常曰,山林外,在外及未肅拜·違牌臺諫,竝許遞,前望單子入之,待下批牌招察任。
任厚常啓曰,行大司憲李直輔,掌令金直淳·宋啓榦在外,執義·持平二員未差,監察茶時之意,敢啓。傳曰,知道。
傳于朴大圭曰,今日安胎行時奉凾承旨朴大圭,兒馬一匹賜給,觀象監官員·禁漏官,令該衙門,高品付料,分軍部將,上弦弓一張賜給,典樂加資,鼓吹·工人·員役·下人等,依前例,米·布分等施賞。
傳于朴大圭曰,未肅拜大司成許遞,前望單子入之,待下批牌招察任。
大司成前望單子入之,權常愼落點。
傳于任厚常曰,承旨未差之代,前望單子入之,待下批牌招察任。
承旨前望單子入之,李文會落點。
洪敬謨改差,代以朴齊聞爲假注書。
朴大圭,以吏曹言啓曰,宗廟臘享大祭祭官中,時無職名人員,令該曹口傳付軍職,何如?傳曰,允。
兵曹口傳政事,副護軍洪秀晩,副司果尹尙圭·申在業·林景鎭竝單付。
朴大圭,以弘文館言啓曰,修撰金熙華,旣有只推之命,卽爲牌招察任,何如?傳曰,允。
朴大圭,以禮曹言啓曰,卽接槐山幼學朴思仁所志,則以爲,同姓八寸兄思讚,嫡妾俱無子,以其同姓八寸弟思信第二子守天,欲爲繼後,諸族會議,衆論詢同,而未及禮斜之前,思讚夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長朴思仁所訴旣如此,依定式,朴思信第二子守天,立爲朴思讚之後,何如?傳曰,允。
任厚常,以備邊司言啓曰,卽見統禦使李近胄報本司辭緣,則以爲,本營諸般費用,皆從出於軍需庫,而今年穡事失稔,其所捧入,多至災減之中,在前如此之時,論報本司,區劃其代,自是前例,陸軍身布停減錢一百七十五兩五錢及米四十石六斗,依例以京外某樣米布,區劃爲辭矣。當此歉荒,停減之數,旣無自本營充報之道,則勢當從他處區劃以給,而附近畿湖諸邑,一般歉荒,難以着手,以海西之延安米留庫中四十石零,特許移劃,至於錢一百七十五兩零,亦從延安,無論某樣錢,先爲劃送後,竝待明秋還捧之意,分付統禦使及海西道臣,何如?傳曰,允。
任厚常,以都摠府言啓曰,副摠管金處漢,以內三廳將鬼薦坐起事,南小營晝仕出去之意,敢啓。傳曰,知道。
任厚常,以兵曹言啓曰,拆見諸道褒貶啓本,則統制使申大偀啓本中,長木浦別將林益泉,以僅可挨過爲目,則宜置中考,而置諸上考,北兵使李元植啓本中,防垣萬戶金尙信,以江飭或疎爲目,則宜置下考,而置諸中考,全羅右水使徐有鳳啓本中,木浦萬戶李潤喆,以邊民甚飢,莫念自飽爲目,則宜置中考,而置諸上考,薪智島萬戶金禧鎭,以船役至重,姑恕其他爲目,則宜置下考,而置諸中考,公忠水使李石求啓本中,安興僉使韓根馨,以謗何盡信爲目,則宜置中考,而置諸上考,殊無嚴明殿最之意,各該道·帥臣,竝推考警責,長木浦別將林益泉,木浦萬戶李潤喆,安興僉使韓根馨,竝中考施行,防垣萬戶金尙信,薪智島萬戶金禧鎭,竝下考施行,何如?傳曰,允。
任厚常,以兵曹言啓曰,武臣兼宣傳官鄭億祚,長壽別將吳義喆,連二等褒貶居中,竝依例罷職,何如?傳曰,允。
任厚常,以兵曹言啓曰,前日傘事知趙復麟,任自下鄕,發關捉來,謹依下敎,決棍十度懲治之意,敢啓。傳曰,知道。
己巳十二月十八日卯時,上御大造殿。安胎使入侍時,同副承旨朴大圭,假注書李龍秀,記注官金初爕,記事官李光文,安胎使洪明浩,以次進伏訖。上曰,陪胎下往時,勿爲貽弊於列邑,而各別申飭,可也。明浩曰,謹當嚴飭矣。遂退詣封裹所,監封裹畢,陪彩轝退出,承史亦以次退出。
上在昌德宮。停常參·經筵。
任厚常啓曰,行大司憲李直輔,掌令金直淳·宋啓榦在外,執義·持平二員未差,監察茶時之意,敢啓。傳曰,知道。
金明淳啓曰,行右承旨李文會,今日不爲仕進,卽爲牌招,何如?傳曰,允。
朴大圭啓曰,假注書朴齊聞,時無職名,令該曹,依例付軍職,冠帶常仕,何如?傳曰,允。
傳于任厚常曰,戶曹判書,率各司久任郞廳,入侍。
以修撰金熙華牌不進罷職傳旨,傳于韓致應曰,只推。
韓致應,以弘文館言啓曰,修撰金熙華,旣有只推之命,卽爲牌招察任,何如?傳曰,允。
任厚常,以兵曹言啓曰,宣薦內禁衛取才時,三技入格人,別單書入之意,敢啓。傳曰,知道。
任厚常,以備邊司言啓曰,卽見公忠監司金蓍根狀啓,則以爲,平薪鎭漂到異國人問情,則皆願從水路還歸,直自該鎭,候風發送之意嚴飭,漂人越海糧米,亦令依例給送事,竝請令廟堂,稟旨分付矣。漂人如欲由水,則從其願發送之意,前已草記行會矣,使之依前關擧行,越海糧米,亦爲依例給送事,分付道臣,何如?傳曰,允。
金明淳以漢城府言啓曰,濟州三邑民數,今始上來,依例入錄之意,敢啓。傳曰,知道。
槐院分館,金虎運·任存常·趙秀仁·尹景鎭·李禮延·李永祚·權·金周默·趙毅淳·鄭元紀·尹命圭·洪敬謨·金遇順·李龍秀·金相溫·權禬·朴熙顯·鄭郁東·沈湜·尹尙烈·姜泰重·沈啓錫·李菡甲·朴齊聞·韓相殷·金鎭·尹庠圭·朴來謙·洪羲祖·睦台錫·金陽淳·姜必魯·李基承·鄭禮容,以上三點。
己巳十二月十九日午時,上御誠正閣。戶曹判書,率各司久任郞廳,入侍時,左副承旨任厚常,假注書李龍秀,記注官李仁迪,記事官李光文,兼戶曹判書李晩秀,長興庫奉事李在謙,司僕寺僉正尹守正,軍器寺主簿李潤俊,養賢庫兼主簿沈能稷,繕工監監役尹亨植,以次進伏訖。晩秀進前曰,日氣猝寒,聖體,若何?上曰,一樣矣。晩秀曰,王大妃殿氣候,何如?上曰,各殿宮氣候,俱爲一樣矣。上命久任郞廳,次次進奏職姓名及職掌·遺在。在謙進前,奏職姓名,職掌紙色,時遺在供上草注紙四百九十四卷十二張,楮注紙六十五卷十五張,草常注紙二萬二千二百十八卷七張,油芚四千八百三十八番,下品搗鍊草紙八十九卷六張,厚白紙二百三十七卷三張,草注紙二千四百七十三卷七張,楮常注紙三千五百卷十一張,下品搗鍊紙六百四十四卷五張,上品搗鍊紙四卷,搗鍊楮注紙四百八十一卷十七張訖。上命陳所懷,在謙曰,無矣。上曰,此是貢人所掌衙門,則弊必有之也。在謙曰,本庫乃是作貢,故果無弊矣。上曰,雖小小弊,無之乎?在謙曰,無之矣。上命退出。守正進奏職姓名,職掌馬籍色,遺在錢文六千八百二十兩訖。上命陳所懷,守正曰,無矣。上命退出。潤俊進奏職姓名,職掌焰焇色訖。上曰,遺在置之,所懷陳之。潤俊曰,無矣。上命退出。能稷進奏職姓名,職掌養士之需,時遺在米七百九十七石十二斗八升六夕,太四百二十六石十二斗八升三合四夕訖。上命陳所懷,能稷曰,無矣。上曰,或有他弊乎?能稷曰,別無可陳之弊矣。上命退出。亨植進奏職姓名,職掌索色訖。上命陳所懷,亨植曰,無矣。上曰,此非紫門監乎?晩秀曰,非是也。上命退出。晩秀曰,時御所內各司雨漏,每於四季朔修改,而時値隆冬,歲除不遠,待明春擧行,何如?上曰,依爲之。出擧條晩秀曰,本曹常年經用,必滿十一萬石,然後可以支用,而今年諸路告歉,以年分成冊觀之,明年收租,將未滿五萬石,比之壬午,反有甚焉,經用不足,殆近六七萬石,言念國計,萬萬罔措。在前歉歲,經用不足,則無論京外,錢穀有裕處,請劃以用,其例斑斑,而目今諸道穀儲,到處枵然,實難準數劃得。關西軍餉小米五千石,別軍餉小米一萬石,慈城補城小米一萬石,海西備局句管元賑穀折米五千石,合三萬石,知委該道,先爲從便取用,似合便宜。臣於日前,以此意面議于兩大臣,大臣之意,亦以爲可,故敢此仰達矣。上曰,依爲之。出擧條晩秀曰,長興庫官員,俄以無所懷仰奏,而本庫弊瘼,在於紙品之漸高,故其價倍增,貢人輩,每有以此難支之慮,昔在先朝,軫念此弊,飭令紙品,不甚另擇矣。此後則稍低其紙品,以省貢弊,好矣。上曰,承旨量宜申飭,可也。晩秀曰,年年啓覆紙,每以上品爲之,故此弊又多,啓覆文書,必待三公備員而後,始爲擧行,近來則三公雖未備員,年年修整,以待備員後擧行,故每年依例修整,所費夥然,爲弊果不少矣。上曰,預爲書置乎?晩秀曰,然矣。當此歉歲,雖一弊之祛,爲益多矣。上曰,只限來年勿爲之,可也。厚常曰,以限來年勿爲之意,揭于政院壁上,恐好矣。上可之,仍命戶曹判書先退。晩秀退出。厚常曰,年終放砲草記,例於二十日修呈,而今年則異於他年,闕內闕外放砲,似涉未安,都監·將臣,以此往復于政院矣。上曰,放砲與否,當自內處分,草記則依前捧入,可也。又命退,承史以次退出。
上在昌德宮。停常參·經筵。
藥房提調沈象奎,副提調金明淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,掌令金直淳·宋啓榦在外,執義,持平二員未差,監察茶時之意,敢啓。傳曰,知道。
任厚常啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓致應曰,左承旨入侍。
傳于韓致應曰,左承旨入侍。
傳于韓致應曰,左承旨入侍。
臺諫前望單子入之,大司諫鄭景祚,司諫洪冕燮,獻納鄭元容,正言洪時溥·韓用儀,執義李錫夏,持平韓兢履·曺錫正,落點。
以修撰金熙華牌不進罷職傳旨,傳于韓致應曰,只推。
韓致應,以弘文館言啓曰,本館上番闕直,事甚未安,校理朴宗琦·洪時濟,竝卽牌招,以爲推移入直,修撰金熙華,旣有只推之命,一體牌招察任,何如?傳曰,允。
以大司諫鄭景祚,司諫洪冕燮,獻納鄭元容,正言洪時溥·韓用儀,持平韓兢履·曺錫正牌不進罷職傳旨,傳于李文會曰,只推。
傳于韓致應曰,發遣吏郞,諸執事淸齋與否,摘奸以來。
吏曹口傳政事,以李止淵爲中學敎授,金熙華爲南學敎授,洪儀泳爲西學敎授。
韓致應啓曰,今此皇曆,京畿監營二件,一件營上,一件勅使所經邑分上。黃海監營二件,一件營上,一件勅使所經邑分上。平安監營四件,一件營上,三件勅使所經邑分上。水原府·開城府·江華府·廣州府·江原監營·公忠監營·全羅監營·慶尙監營·咸鏡監營,各一件營上事,自本院,依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
韓致應,以禮曹言啓曰,來庚午年正月初六日,社稷祈穀大祭親行時,省牲·省器之節,依先朝己未定式,除取稟以親臨磨勘之意,敢啓。傳曰,知道。
李文會,以義禁府言啓曰,公忠監司金蓍根狀啓內,水虞候韓國養,爲先罷黜,其罪狀,令攸司稟處事,啓下矣。韓國養,時在任所,依例發遣府羅將,交代後拿來,何如?傳曰,待待命拿囚。
李文會,以義禁府言啓曰,南兵使金爔狀啓內,三水府使鄭宅休,爲先罷黜,其罪狀,令攸司稟處事,啓下矣。鄭宅休時在任所,依例發遣府書吏,交代後拿來,何如?傳曰,待待命拿囚。
任厚常,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
任厚常,以訓鍊都監言啓曰,本局諸將官,自今年正月至十二月射講居首人,別單書入之意,敢啓。傳曰,知道。
任厚常,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
任厚常,以御營廳言啓曰,本廳諸將官,今年射講居首人,依例別單書入之意,敢啓。傳曰,知道。
任厚常,以摠戎廳言啓曰,本廳諸將官,今己巳年射講居首人,依例別單書入之意,敢啓。傳曰,知道。
任厚常,以左邊捕盜廳言啓曰,本廳兼從事官李義權,身病猝重,勢難察任,改差,何如?傳曰,允。
己巳十二月二十日午時,上御誠正閣。左承旨入侍時,行左承旨韓致應,假注書朴齊聞,記注官劉㵙,記事官李光文,以次進伏訖。上曰,都政何當爲之云耶?致應曰,姑未聞知矣。上曰,吏判親病,差勝云耶?致應曰,俄聞右副承旨言,則比前少差,而數日內行政,非所可論云矣。上曰,頃聞其親年逾七十,而目下病勢,姑無離捨之望云耶?致應曰,似然矣。上曰,其親病加減,大政早晩,出去詳探,此後登筵仰奏,可也。上曰,陞庠可以歲前磨勘云耶?致應曰,今日七抄設行云,而學製則東學外,無一設試矣。上曰,已設試者,卽鄭元容,而其外三學敎授,誰某耶?致應曰,金學淳·洪冕燮·韓兢履矣。上曰,向有都承旨筵奏申飭者,而自政院又飭,令限內設行也。仍命退,承史以次退出。
己巳十二月二十日午時,上御誠正閣。左承旨入侍時,行左承旨韓致應,假注書李龍秀,記注官劉㵙,記事官李光文,以次進伏訖。上敎光文曰,往左右相第,傳下敎曰,湖南抄飢,似在不遠,而本道尙無上聞者,見今歲色垂窮,民情轉益遑急,還穀之一向督迫,其勢末由,昔在甲寅,先朝特施軫恤之澤,還穀之已停退及已捧外,當捧條,又令停退矣。今番亦依甲寅例,當捧條,又令停退,似好,兩大臣之意,必詳探以來也。惠慶宮進服加減歸脾湯前方中,去山梔,加橘皮一錢,自今日一貼式煎入。出榻敎上命退,承史以次退出。
己巳十二月二十日未時,上御誠正閣。左承旨入侍時,行左承旨韓致應,假注書朴齊聞,記注官劉㵙,記事官李光文,以次進伏訖。上敎光文曰,兩大臣意見,何如?光文曰,臣往傳下敎,則左相以爲,臣數十日病蟄,不省外間消息。大抵湖南民情,去益遑急,停減外當捧之還,亦無準捧之望云,而此非廟堂諸臣及道臣所敢仰請者矣。今此下詢,特及於甲寅已例,爲民事,誠不勝多幸。竊記先朝甲寅,以特敎命道臣,就應捧中,又加停退,此在自上處分云。右相以爲,今此捧糴,政爲明年種糧之資,而此歲垂窮,準捧無路,則反有損於朝家法令,然格外停退,有非自下仰請,而旣有先朝甲寅特典,惟在聖上之造化云矣。上命書傳敎曰,歲色已迫,臘寒又甚,哀彼幾萬口窮民,其不流離於道路乎?其不塡委於溝壑乎?大命近止,遑遑無告之狀,九重雖深,如見眼中,不過十許日,賑政將始,而抄飢尙無上聞者,必由捧糴之未畢而然。雖以日前守令疏見之,其難捧之狀,可以推知,而況甲寅,本道停退外,當捧之亦爲停退,實出於特恩,則在今援用是例,尤合於繼述之義。況明知其莫可奈何,而徒事催促,是豈仁政之忍爲乎?湖南今年當捧條中,已捧外,未捧者,竝皆停退,以紓南民之一力,因此思之,嗣歲還賑之資,似必有不敷之歎,令廟堂,行關本道,使之消詳狀聞事,星火分付。致應曰,俄見吏判回報,則其親病,大勢稍減,而姑觀今明日動靜,二十七八日間,當行都政云矣。又奏曰,以限內設試之意,申飭三學,則西學敎授金學淳受由在外,南學敎授韓兢履謂有情勢,中學敎授洪冕爕有實病,無以設行云矣。上命書傳敎曰,學敎授中,有故之人,竝改差,令該曹,口傳差出。仍命退,承史以次退出。
上在昌德宮。停常參·經筵。
李文會啓曰,行大司憲李直輔,執義李錫夏,掌令金直淳·宋啓榦在外,持平韓兢履·曺錫正未肅拜,監察茶時之意,敢啓。傳曰,知道。
任厚常啓曰,來二十五日,朝參日次矣,敢稟。傳曰,停。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,右副承旨金愚淳,今日不爲仕進,卽爲牌招,何如?傳曰,允。
傳于韓致應曰,禮房承旨馳詣社稷·宗廟·永禧殿·景慕宮,奉審摘奸以來。
任厚常,以都摠府言啓曰,都摠管沈能建,副摠管吳載光,上下番入直矣。臣能建差祭,今方受香,卽當替直,而副摠管洪義浩·金處漢受由在外,鄭觀采有身病,尹序東·朴宗京未肅拜,尹致性·李普天方在呈告中,一員未差,替直無人,令政院稟旨,受由·在外外,竝卽牌招,以爲推移入直之地,何如?傳曰,允。
任厚常啓曰,副摠管尹序東·朴宗京·尹致性·李普天牌不進推考傳旨,今方捧入,而摠府伴直無人,如是違牌,事甚未安,竝更卽牌招,以爲推移入直之地,何如?傳曰,竝許遞,令該曹,口傳差出。
任厚常啓曰,新除授摠管,竝待下批牌招,以爲推移入直之地,何如?傳曰,允。
兵曹口傳政事,以金啓洛爲都摠管,閔耆顯·宋祥濂·任希存·金宗善爲副摠管。
韓致應啓曰,延祥詩春帖子製述人中,時無職名人,令該曹,口傳付軍職,何如?傳曰,允。
兵曹口傳政事,副司果徐鼎輔·鄭觀綏·洪大浩·鄭魯榮·趙琮鎭·朴孝成·南吉寬·韓耆裕·李朝鉉·李魯集·朴英載竝單付。
傳于李文會曰,日寒如此,禁府·刑曹時囚輕囚放釋。
金愚淳啓曰,臣敬奉聖敎,馳詣義禁府,取考囚徒案,則無時囚之人,故仍詣典獄署,取閱囚徒案,則御寶僞造罪人八名,結案罪人四名,殺獄罪人二十八名,印信僞造罪人一名,大將牌偸竊罪人一名,捕廳移文罪人四名,因臺啓仍囚罪人二名,俱是重囚,故竝爲仍囚。其餘各司雜犯,他錢不報,欺人取物,潛釀·潛屠,私掘,憑藉禁隷作挐士夫家罪人,金枝成·奴龍潭·金俊民·婢福伊·李幸得·安春得·文德實·奴得雲·朴泰相·朴相文·全孟福·梁福基·尹春得·崔元明·申致福·奴聖大等十六人,俱係輕囚,故竝依傳敎,放送之意,敢啓。傳曰,知道。
以校理朴宗琦·洪時濟,修撰金熙華牌不進罷職傳旨,傳于韓致應曰,只推。
任厚常,以都摠府言啓曰,今日入直內三廳,武兼禁軍及軍兵等,當爲中日習射,而臘享大祭齋戒相値,不得設行之意,敢啓。傳曰,知道。
任厚常,以備邊司言啓曰,卽見平安監司徐榮輔狀啓,則以爲,本道今年年事,未免歉歲,而碧潼一邑,已成敗局,今秋當捧之新還·舊逋,爲二萬七千八百餘石,而至今收捧者,新還爲一萬九千七百餘石,舊逋爲三百餘石,新還未捧五千餘石,舊逋未捧二千七百餘石,竝許停捧,而臣於應旨條陳時,以渭·楚還穀減價發賣仰請,而獨於碧潼,不敢請者,蓋碧潼,則舊逋異於新還,且限年分捧,本非常格,故遂未竝擧矣,到今該邑之民,更蘄均被之惠,竝請令廟堂稟處矣。該邑還政,果難準捧,則何不於災實分等時,仰請停退,而今當垂畢之時,有此違例之請,邊郡穀價,本自太歇,則何不於渭·楚釐還時,同請減價,而今當封倉之際,有此追後之請乎?由前由後,終涉不審,道臣推考。蓋此還弊,三邑無異,而渭原·楚山,則旣以寧失之意,許令減價,而惟此碧潼一郡,獨令準價督納,果有偏苦之歎,有欠均施之澤。依所請,碧潼限年之穀,與渭·楚兩邑,一體減價,舊逋當捧條中,未捧二千七百餘石,邑未免歉,勢到弩末,特使之待明年準捧。至於新還,則及到歲末,直請停退,不但元無是例,若使此路一開,則後弊難言,嚴飭該邑,期於畢納之意,分付,何如?傳曰,允。
上在昌德〈宮〉。停常參·經筵。
李文會啓曰,合辭方張之時,憲府無詣臺之員,事甚未安,除在外·陳疏外,未肅拜人員,竝卽牌招,何如?傳曰,允。
朴大圭啓曰,今十二月二十六日,都目政事爲之之意,敢啓。傳曰,知道。
李文會啓曰,行大司憲李直輔,掌令金直淳·宋啓榦在外,執義李錫夏,持平韓兢履·曺錫正牌招啓辭未下,監察茶時之意,敢啓。傳曰,知道。
以持平韓兢履·曺錫正牌不進罷職傳旨,傳于李文會曰,只推。
韓致應,以弘文館言啓曰,本館上番闕直,事甚未安,校理朴宗琦·洪時濟,修撰金熙華,旣有只推之命,竝卽牌招,以爲推移入直之地,何如?傳曰,允。
以校理朴宗琦·洪時濟,修撰金熙華牌不進罷職傳旨,傳于韓致應曰,只推。
司諫洪冕燮啓曰,臣庸愚譾劣,淸朝耳目之任,初不近似,而薇垣特旨,遽下於千萬夢想之外,怵畏義分,雖不得不冒沒出肅,第臣於合啓中,有袒免之親,私義有難聯參,故曾叨臺地,屢煩引避,而輒蒙體諒之恩。今臣處義,宜無前後之異同,以此情踪,何可一刻晏然於臺次乎?請命遞斥臣職,答曰,依啓。
兵曹口傳政事,副司果洪冕燮。
韓致應,以弘文館言啓曰,本館上番闕直,事甚未安,校理朴宗琦·洪時濟,修撰金熙華,旣有只推之命,竝卽牌招,以爲推移入直之地,何如?傳曰,允。
韓致應,以弘文館言〈啓曰〉,本館下番副修撰臣李止淵,以兼中學敎授,今日儒生試取事,晝仕出去之意,敢啓。傳曰,知道。
韓致應,以禮曹言啓曰,試考恩賜儒生直赴,給分帖,過科後,令成均館,收聚以來,爻周後草記事,曾有定式矣。卽接成均館所報,則今番慶科增廣文科殿試時,直赴殿試儒生,生員洪羲瑾·洪羲祖,進士任存常·尹景鎭·金周默·尹命圭·金在浩,幼學尹庠圭·朴榮顯·金陽復·鄭禮容,直赴會試儒生,進士沈啓錫·睦台錫,生員金鎭,幼學朴來謙,給分儒生,進士趙毅淳·沈湜,生員尹尙烈等十八人登科,直赴會試儒生,進士洪學淵等二十二人,給分儒生,幼學李搢九等三十五人未參榜,監試會試時,直赴二所監試會試儒生,幼學鄭敎默·申羲朝·鄭毅容·具秉魯·洪遠謨·李奎秀·尹秉默·張志默·徐明輔·朴熙豐·李昇逵·韓重履·尹萬善·趙在祐·姜時永·崔彙·洪冕周等十七人入格,幼學白宗坤等四十三人未入格,合儒生一百三十五人內,前所受直赴·給分帖一百二張,收聚以來,而直赴會試儒生,生員申淳,幼學李鍾仁,給分儒生,進士權曄·權燁·李能秀·洪彦謨,生員任壽益·申在年,幼學李在穉·李·朴宗佾·柳公喆·林鼎烈,直赴二所監試會試儒生,幼學李憲球·申在博·趙冀永·李秉九·李寬溥·韓敬大·金震澤·白東佐·趙碩源·李鼎臣·金來淳·李英達·張鎭元·李璿榮·李鼎在·申糾·許熽·金翼淳·許漸·蘇志公等三十三人,未及收帖,先已下鄕,故知委該道,使之收送云矣。所收帖文一百二張,依定式爻周,而未及收來之三十三張,待其收來,一體爻周之意,敢啓。傳曰,知道。
朴大圭,以吏曹言啓曰,今日本曹開坼坐起時,考見諸道褒貶啓本,則慶尙道都事任天常,以士習不古,謗言難信爲目,河東府使尹綏東,以疵聞且置爲目,禮山縣監安喆重,以客弊盍察爲目,禮安縣監洪邁源,以衰猶自勵,柔不甚妨爲目,沙斤道察訪趙元溥,以改之爲貴爲目,景陽道察訪車珍衡,以少戒當念爲目,則俱宜置下考,而置諸中考,玄風縣監金用默,以短不掩長,譽多於毁爲目,則宜置中考,而置諸上考,殊無嚴明殿最之意。三道道臣,推考警責,慶尙道都事任天常,河東府使尹綏東,禮山縣監安喆重,禮安縣監洪邁源,沙斤道察訪趙元溥,景陽道察訪車珍衡,竝罷黜,玄風縣監金用默,中考施行,何如?傳曰,允。
朴大圭,以吏曹言啓曰,新除授成均館司成李基崇,除拜後過限未肅拜,依例改差,何如?傳曰,允。
朴大圭,以吏曹言啓曰,新除授內贍直長洪羲瑾呈狀內,矣身素患痰癖之症,當此冬節,晝夜叫痛,食飮全廢,以此病狀,時日之內,萬無起動供職之望云。其身病旣如是,則有難强令察任,改差,何如?傳曰,允。
朴大圭,以吏曹言啓曰,濟原道察訪姜鳳瑞,以三年窠,兩次居中,其間一中,雖因赦令蕩滌,而其不治可知,依例罷黜,何如?傳曰,允。
執義李錫夏疏曰,伏以臣,事君無狀,在家不孝,簪履三朝,終作滓穢之蹤,苫塊六年,苟全頑忍之喘,屛伏荒郊,窮無所歸,自顧形影,頓非陽界上人,尋常魂夢,不到塵世間事。不自意自天收錄之恩,遽及於積年蟄伏之中,館銜之恩遞未幾,憲職之特除又降,未知如臣不肖無狀之身,何以得此?始而聞命感激,惟有被面之淚,終焉撫躬自悼,倍切塡胸之慟,悸懍餘魂,尤覺難定,徊徨暮途,靡所自措,不得不疾聲叫籲於天地父母之前,惟殿下,哀憐而垂察焉。嗚呼,臣本以百無似之姿,專昧一不幸之戒,承藉忠良之先蔭,而猥占科名,逮事英考之末年,而過蒙恩渥,嘉奬之敎,累發絲綸之間,勉戒之眷,至及錫名之典,出常之寵,曠世之榮,環顧廷紳,罕有其比。至若我先大王,臨御以後,偏侈拂拭之私,累沛曠絶之恩,薰陶而作成之,則置之抄啓之班,榮耀而簡拔之,則擢之法從之列。特授瀛銜,而出自由中之簡,間畀下邑,而至被養老之惠,仁天之覆燾,慈母之鞠育,未足喩其隆恩殊渥。臣之身在朝籍,殆將四十歲矣,出入瀛館,亦且三十歲矣。一資半級,何往而非恩造也,飢餐渴飮,何處而非君賜也?臣雖愚鹵,惟以隨處殫竭,圖報涓埃,矢諸心而已。往在甲寅,適陳一疏,聲討鍾·煥,冀淸朝著,蓋臣所懷者嫉惡也,所勉者盡言也。恩批十行,感結寸忱,竊自謂言旣見納,死亦爲榮。惟彼權凶輩,不之少沮,反肆凶焰,乃有申龜朝請刊之章,不日投呈於臣疏承批之餘,用意陰險,構誣憯毒,當是時也,若非我先大王日月之明,天地之仁,昭晰之庇覆之,則嶺海金木,臣安得免乎?渠輩之甘心逞憾,旣未售計,則磨牙蓄憤,乘機構禍,理所必至。果然煥賊當局之後,又出鄭弼祚請竄之疏,其所遣辭,逾出逾憯,其所用心,不殺不已。於斯時也,若非我聖上好生之德,曲全之澤,則臣身之爲薤爲粉,又烏可免乎?刀俎危場,幸而得脫,關塞薄竄,匪罪伊榮。臣於是,催發嚴程,如赴樂地,而惟是雙親在堂,七旬遽迫,人子情理,何忍暫捨?居謫以後,晝而忘食,夜不安枕,如是者七箇月矣。惟臣罪通神明,遽遭臣母之喪,叫哭穹蒼,足感行路之人,顚頓氷雪,遽作戴星之行,臣亦人耳,何以生爲?嗚呼,人之生世,誰無父母?雖以匹庶之微,輿儓之賤,其親有病,則手自將護,有喪則躬自殯殮,情則然也,理之常也,而臣於臣母,獨不能焉。悠悠萬古,此恨難瞑,此生此世,更有何念?不意我聖上,旁推孝理之政,特霈放釋之恩,此豈臣夢想之攸及也哉?臣於聖朝,卽是不識何狀之一棄物耳,憫惻之眷,全活之恩,何以至斯?臣手奉恩綸,感結心肝。惟期父子相依,以畢餘生,豈意自速之罪,猶未了勘?絶悲之情,人不見憐,疏啓迭發,憂畏轉甚,跼天蹙地,無所止屆,猶幸僦屋楸郊,將父來處,私相慰勉,送了年月。不意聖鑑畢燭,惠澤偏沾,臺紙纔輟,恩敍繼降,幾年訟罪之蹤,遂作無累之身,枯木再花,死灰復烟,恩至渥也,德至厚也。雖死臣糜身而粉骨,何足爲萬一之報也?臣自遭母喪,不敢自處以平人,恒若忘生,而父在之故,未忍貽憂,苟延視息,其奈臣賦命奇險,罪惡層積?曾未多年,又遭臣父之喪,流光迅駛,終祥又過,廓然穹壤,此何人斯?噫,臣於斯世,卽一窮人,雖未能溘然自滅,少泄哀冤,而夫何忍自同無故,抗顔周行,揚揚出入也哉?第臣之所自隱痛者有之。如臣無似,受兩朝特異之渥,荷聖上再造之恩,而未效塵刹之報,空作草莽之臣,顧今化理昭朗,慶賀交騰,而叨陪耿光,永無其望,遭逢盛際,遽爾便訣,有臣如此,生不如死。然而銘骨之感,磨涅不得,結草之報,來生有期,惟有斂跡名途,畢命松楸,無負我聖上再生之恩,是臣區區之願耳。恩旨之下,未敢偃處,來伏京邸,仰暴血懇。伏乞聖慈,諒臣憐臣,將臣職名,亟賜鐫改,仍命選部,勿復檢擬於三司,俾得以散處郊野,以終餘年,不勝幸甚。臣於自劃之章,何敢贅他,而當此無前歉荒,中外憂遑之時,適有鄕居愚見,略此附陳焉。臣竊伏覩近日絲綸下者,發帑而賑窮,停還而紓急,丁寧惻怛之敎,如傷若保之念,有足以感動蚩蠢,拯濟顚連,實不勝欽仰贊頌之至。而第伏念,漢南州縣,槪而論之,雖有尤甚·之次之分等,考其實則別無彼善於此,其所謂分等,殆近於强以名之,而居於之次之邑者,其所被澤,有遜於尤甚之土,綜核之政,恐未必無虧欠耳。臣謂諸道道啓中,雖非尤甚之邑,凡係救活之方,不可專責於分還之政,嗣後賙賑之道,別般講究,預爲措置,俾無一民捐瘠之意,申飭廟堂,恐不可已也。臣無任云云。省疏具悉。所陳當體念,爾其勿辭察職。
持平曺錫正疏曰,伏以臣,卽一無似賤品也。猥蒙洪造,側跡臺端,亦已數年于玆矣。前後恩除,非止一再,而跡在鄕廬,旣不能一肅恩命,又不能出一言論一事,以效一日之責,而聖度寬恕,不賜誅罰,輒許恩遞,每一循省,惶感靡措。千萬不自意,栢府特除,又下於適滯都下之日,繼之以庚牌儼臨,臣且驚且感,實不知何以得此於聖明也。其在不俟駕屨之義,豈敢不卽地趨承,以伸叩謝之忱,而第臣家有拘忌之疾,勢無以進身於淸嚴之地,而顧臣所帶職名,有不可一日虛縻者也。臣若瀆擾是懼,不思所以仰達於天地父母之前,則其將坐要恩召,日事違傲,進退不得,徒增逋慢,揆以臣分,其罪何居?百爾思量,計無所出。玆敢不避猥越,出次構疏,略暴實狀。伏乞聖慈,俯垂鑑諒,亟遞臣職,以安臣分,仍治臣罪,以肅朝綱,不勝幸甚。臣於乞免之章,固不宜贅及他說,而臣旣職忝臺地,事有關於臺體者,不敢不一陳焉。近伏見臺臣之前後引避者,多引敦倫之義,輒蒙體諒之典,此實出於淸朝之美風,而臣之愚見,竊有所不然者。夫爲臺臣者,苟或有近族之入於列啓者,則固不可隨衆傳啓,自歸傷倫,而第念親親之道,亦有遠近之別,今若不問寸數,只求同姓,謂之敦倫,輒事引避,則許多臺啓之中,夫孰無一二可引之嫌乎?是以一有臺除,規避成習,以至於憲臺之亦引院嫌,諫臣之混避府啓,而迭相遞改,徒煩酬應,臺閣一步,其將無行公之人,而不過作一引避之地而已。朝家所以設臺閣之意,豈徒然哉?年前一臺臣,有以此陳啓者,特蒙許可,而曾未幾何,又復如前,其爲壞損臺規,亦非細故。臣意則自今以往,嚴立界限,著爲定式,除非同姓袒免之族,異姓有服之親,雖在列啓,無敢引嫌,以復舊規,以重臺體,斷不可已也。惟聖明,裁納焉。臣無任云云。省疏具悉。爾其勿辭察職。
正言洪時溥疏曰,伏以臣,出入三司,殆將數十年所,而鹵下之材,衰朽之質,年與病至,去而益深,論思言責,尤無堪承之望。迺者千萬不自意,薇垣恩命,有隕自天,未知殿下,何取於臣,而前後除旨,皆出特點,不遺而記存之若是也。臣且惶且感,莫省攸措。當此臺廳長鎖,積月闕啓之時,以分以義,固當竭蹶趨承,他不暇顧,以附古人不俟駕屨之義,而第臣自來沈痼之病,每當玄冬之序,痰冷痞三祟,如期闖發,交聚成積,飮啖全廢,氣息綿綴,奄奄一床笫中物矣。向者待罪臚院以來,强疾奔走,諸症越添,每於咫尺趨僂之際,喘息危凜,兢兢焉,惟顚仆是懼,竊庶幾聖明,亦或俯燭其實狀,而殘骸癃疾,易入難退。今則駸駸然日趨危劇之域,頑痰梗塞,呼吸不下,泠積衝亘,動撣末由,晝則痞悶而不能啖,夜則喘促而不能睡,房闥之中,作一籧篨。卽此實病,已無可議於束帶趨走之望,而且伏況家有拘忌,姑未出場,時日之內,萬無出入淸禁之路。玆敢冒陳實狀,仰瀆崇嚴。伏乞天地父母,俯垂鑑察,亟遞臣所帶之職,仍治臣瀆擾之罪,以安私分,以肅朝綱焉。臣方乞免之不暇,不宜贅他,而事係目下民情,不容泯默,略此附陳,惟聖明,垂察焉。臣伏見日昨傳敎下者,有湖南還穀停退之命,十行德音,丁寧懇惻,大哉王言,此誠大易損上益下之義也,文王發政施仁之德也。絲綸一下,德音藹然,凡在瞻聆,孰不欣聳?從此湖南之民,流離道路者,其將安堵樂業矣,塡委溝壑者,其將奠于袵席矣,甚大惠也,甚盛德也。然而第伏念,今年旱荒,在在同然,嶠南·畿湖,俱被流行之災,故日前發帑之恩,竝及於四道,而實惠均沾,輿情胥悅,今此停退之命,揆以前後,宜無異同。夫以全道言之,則湖南被災,固爲諸道之最,若以一道中列邑言之,則諸道野沿邑之尤甚者,指不勝屈,而獨以全道之稍優於湖南,竝與其尤甚邑,而使未蒙一例停退之恩,則諸道之民,豈無向隅之歎,而亦豈不有欠於日月不遺之照,雨露無私之澤乎?方今歲色垂窮,催科政棘。伏願殿下,亟令廟堂,火速行會于嶠南·畿湖諸道,使之隨其尤甚邑,還上各穀,一體停退,俾免吾民偏苦之歎,而以爲王政一視之仁焉。臣無任云云。省疏具悉。停退之先及湖南,亦多有商量,湖南最歉於諸道故也。爾言旣如此,而且思之,自其尤甚邑民情言之,尤甚則一也。京畿·湖西尤甚邑當捧條,已捧外,亦爲一體停退事,分付廟堂。爾其勿辭察職。
上在昌德宮。停常參·經筵。
巳時,日有兩珥。
李文會啓曰,行大司憲李直輔,掌令金直淳·宋啓榦在外,執義李錫夏,持平韓兢履·曺錫正未肅拜,監察茶時之意,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,右副承旨金愚淳,今日不爲仕進,卽爲牌招,何如?傳曰,允。
傳于韓致應曰,左承旨入侍。
韓致應啓曰,假注書李龍秀,身病猝重,勢難察任,今姑改差,何如?傳曰,允。
李龍秀改差,代以朴基宏爲假注書。
以校理朴宗琦·洪時濟,修撰金熙華牌不進罷職傳旨,傳于韓致應曰,只推。
韓致應,以弘文館言啓曰,本館上番闕直,事甚未安,校理洪時濟·朴宗琦,修撰金熙華,旣有只推之命,竝卽牌招,以爲推移入直之地,何如?傳曰,允。
以校理朴宗琦·洪時濟,修撰金熙華牌不進罷職傳旨,傳于韓致應曰,只推。
韓致應啓曰,延祥詩春帖子製述人,今已抄啓矣。大提學南公轍,待明朝牌招,以爲出韻科次之地,何如?傳曰,允。
李文會啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李文會,以備邊司言啓曰,以開城留守李相璜本府亂民等,推覈啓本,有令廟堂稟處之命矣。此獄勘斷,不必雜引諸條,以眩獄情,惟當以入官門以後事,覈定本罪,林介尾赤之招呼徒黨,居前攔入者渠也,手拾亂石,擲向門內者渠也,歷階咆呶,當面叱辱者渠也。當時之滿庭帀沓,無非林漢,而若其屢招之根因則林漢也,十囚之援證則林漢也。況叱辱一節,卽他囚之所無,惟林漢之獨犯,而面面互質,語輒自屈。守臣之以林漢,定爲首犯,更無可疑。端·靑之民,旣施大辟,甲巖之卒,亦用極律,則今亦以端·甲已處之例,亟施梟首之典,庸示警衆之意,斷不可已矣。次犯以下諸罪人,令該曹,詳考詞案,分等勘處,何如?傳曰,允。
己巳十二月二十三日辰時,上御誠正閣。左承旨入侍時,行左承旨韓致應,假注書李龍秀,記事官朴綺壽·李光文,以次進伏訖。上曰,都政,二十六日果爲之乎?致應曰,然矣。上曰,兵曹開坼坐起,尙未爲之耶?致應曰,陞降坐起,向已爲之矣。上曰,臺諫皆承牌耶?致應曰,大司諫鄭景祚,今日肅拜,司諫洪冕燮引避遞差,此外皆違牌矣。上曰,二十五日次對,進定於明日,而明日臺諫,皆以入來之意,各別分付。雖未盡參,三司則必備員,可也。命書傳敎曰,二十五日次對,進定於明日。又敎曰,大臣如有病不入來,則依向日例,只令諸宰來會之意,添書頒布,可也。仍命退,承史以次退出。
上在昌德宮。停常參·經筵。
李文會啓曰,行大司憲李直輔,掌令金直淳·宋啓榦在外,執義李錫夏,持平韓兢履·曺錫正牌不進,監察茶時之意,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,左副承旨任厚常,同副承旨朴大圭,今日不爲仕進,竝卽牌招,何如?傳曰,允。
李文會啓曰,假注書朴齊聞,身病猝重,勢難察任,今姑改差,何如?傳曰,允。
傳于李文會曰,大臣·備局堂上引見。
金愚淳啓曰,大提學南公轍牌不進推考傳旨,今方捧入,而延祥詩春帖子出韻科次命下之後,如是違牌,事甚未安,卽爲牌招,何如?傳曰,允。
傳于金愚淳曰,留院上疏入之。
傳于金愚淳曰,安胎使洪明浩,都差使員楊州牧使閔命爀竝加資,地方官永平縣令曺文檢陞敍,陪胎官方慶國,相當職除授,本道伯金在昌,虎皮一領賜給,鄕看役將校,令道伯,拔例陞差,京鄕吏隷·工匠等,令該曹·該道,從厚施賞,草記狀聞事,分付。
以執義李錫夏,持平韓兢履·曺錫正,獻納鄭元容,正言洪時溥·韓用儀牌不進罷職傳旨,傳于李文會曰,只推。
以同副承旨朴大圭牌不進罷職傳旨,傳于金愚淳曰,只推。
金愚淳,以弘文館言啓曰,本館上番闕直,事甚未安,校理朴宗琦·洪時濟,修撰金熙華,旣有只推之命,竝卽牌招,以爲推移入直之地,何如?傳曰,允。
以校理朴宗琦·洪時濟,修撰金熙華牌不進罷職傳旨,傳于金愚淳曰,只推。
朴齊聞改差,代以洪羲瑾爲假注書。
傳于任厚常曰,端川府使金煐,副司果李恒權,前宣傳官李鍾英,別軍職差下。
金愚淳,以弘文館言啓曰,本館上番闕直,事甚未安,校理朴宗琦·洪時濟,修撰金熙華,旣有只推之命,竝卽牌招,以爲推移入直之地,何如?傳曰,允。
李文會,以都摠府言啓曰,今日入直內三廳,武兼禁軍及軍兵等,當爲中日習射,而國忌正日相値,不得設行之意,敢啓。傳曰,知道。
金愚淳,以戶曹言啓曰,安胎時京鄕吏隷·工匠等,令該曹·該道,從厚施賞,草記狀聞事,命下矣。問于該監,則自京隨往者,只是香陪兼陪胎書員一人,奏時書員一人云,各木二疋·布二疋·米三斗,參考前例,從厚題給,而鄕吏隷·工匠,則從厚施賞後狀聞事,分付該道之意,敢啓。傳曰,知道。
任厚常,以備邊司言啓曰,卽見公忠兵使崔朝岳報本司辭緣,則以爲,新選軍錢停退之數,爲二千兩,防軍給代,末由塗抹,上黨所在軍餉米留庫中,限五百石,特爲許貸,以補給代,待秋充數爲辭矣。軍錢旣多停退,給代他無所資,在前如此之時,以城餉許貸,旣有已例,依狀請,以上黨留庫米五百石貸下,以爲排用之地,待明秋,竝耗充報之意,分付,何如?傳曰,允。
任厚常,以司僕寺一二提調意啓曰,分養馬故失瘦瘠不馴守令,每於畢上納後,依法典施罰,而有赦令,則例皆蕩滌矣。今年所納分養馬有頉邑現告成冊,今始來到,而係是宥旨前事,何以爲之?敢稟。傳曰,依例蕩滌。
慶尙監司鄭晩錫疏曰,伏以皇天篤棐,元良誕降,靈籙永鞏於磐泰,謠頌載騰於星海,大小歡忭,中外惟均。仍伏念臣,謬被恩造,濫叨藩臬,自度庸陋,無計補報,夙夜悸恐,若隕淵谷。惟思所以宣布聖德,懷保民生,仰副任使之萬一者,而値此無前之歉荒,一路嗷嗷,如在水火,未得拯活之策,益切焦遑之心。際伏見籌司行會,有本道穀五萬斛,移轉湖南,而以北關穀給代之命,臣誠愕貽失圖,不知所以爲計也。本道之災形民情,略已附陳於前後啓奏,伏想聖明,必有所俯燭,而廟堂之有此陳達分撥者,豈或以災形有遜於彼,民情有勝於彼而然耶?大抵今年水田之俵災,較原摠,雖不過十分之四,而其餘分之名爲食實者,斗種所收,大率三四斗,則論以常年,皆可歸之於全災。且其旱田,旣不執災,故不辨其災實分數之幾何,而參以耳目之所聞見,與水田無異,則乃是全一道大無也。故代播之全免,還布之停代,結錢之防給,科試籍案之退限停勘,聖澤旣甚不貲,而民力終未少紓,鳥形鵠面,皆瀕溝壑,松皮菜根,苟延朝夕,其蠲閣外餘數,終是收徵,不行賣田柝屋,無處可售,離井棄墳,在路相望,桁楊犴狴,而不能威焉,父母妻子,而不相懷焉。歲色將終,倉實未半,未知末稍勘簿之爲如何,而有停退焉,有代捧焉,又終必有多少未捧,而其他反逋之虧欠,麤殼之陳腐者,從前多有,雖多虛張之窠數,槪少實用之㪷斛,本道之饑口賙賑,還戶種糧,方且兌那,而互濟尙難,塗抹而分排,復何他道之暇及乎?詩云我躬不閱,遑恤我後者,政謂此也。人或謂嶺左諸邑,穀摠皆優,年事稍實云,此未悉本道事情而然也。寧海·盈德·淸河·興海·迎日·長鬐·慶州·蔚山·機張·東萊等十邑,謂之左沿,而其年事,雖曰差勝於右沿,然其公賑者,爲五邑,而已自前月,先行捄急,惟寧·盈兩邑,雖不設賑,其民産之匱乏,糴政之艱辛,與他邑將無同焉,則以此而其可謂年事稍實乎?十邑還摠二十二萬五千四百餘石,雖傾庫盡分,較量於五萬四千七百餘戶,僅受四石,而尙患不敷,況又除却今年之停退代捧,則實數不過爲十二萬餘石,而賙賑種糧,排比不得,以此而其可謂穀摠有優乎?年歉旣若是,穀匱又如彼,而搜括五萬斛穀物,便同龜毛兔角,而奈何不下,其必自內而外,從峽而沿,邑邑轉移,次次輸代,費了一道之力,動了一道之穀而後,庶或可以塡補其數。哀彼饑餓困窮之類,雖使安頓無擾,加意撫綏,惟恐其不及拯濟,況其移給於百餘里,或八九十里之地,則所受若干㪷斛,已罄於往來留連之費,而徒增其顚仆奔走之苦,必將腹未及充,而身先疲死,其貽害受病,反有甚於歉荒之災矣。北關穀之移換給代,當此穀貴如玉之日,雖升龠之微,得之爲幸,而況七萬斛之多乎?然而輸來之後,不可專俵於沿邑,亦且分糶於內地,其入之難,如其出焉,弊有不可勝言者。且其小米唐稷之屬,俱非土宜,難於收糴,昔年移粟,流弊無窮,苟延一日之殘命,而永貽百年之痼瘼,民到于今,莫不疾首,是亦反又害之,而未足爲幸也。臣雖愚迷無知識,豈不恤湖民羸困顚連之狀,豈不體朝家憂勞悶惻之念,而其奈本道事情,如右所陳,終有胥溺之慮,未見兩全之策何哉?歷屢日忘寢與食,左右思量,只有一事之可以方便者。今此五萬斛區劃中,折皮二萬斛,則臣當就左右沿諸邑,或以三五百斛,或以七八百斛,量宜分撥,盡力搜括,而其餘三萬斛之數,更令知會於北關,取其移嶺之穀,而直轉湖南,則湖民之取食於人,固無擇乎嶺穀,北穀,而均之以救饑,又無加減於五萬斛元數,不必取贏於嶺南而後足矣。且果以北穀轉于嶺,嶺穀轉于湖,其轉轉互移之際,煩費必多,繹騷必倍,曷若自北,直達于湖之爲公私省弊乎?此臣所以必請兩道之竝力分移者也。然則湖民得食之不失原數,此一便也,嶺人受害之減其一半,亦一便也,北關移粟之七分除四,亦一便也。一擧而三便備,交濟而全活多,同仁一視之惠澤,必將洋溢浹洽於三道群生矣。夫恤災,善物也,閉糴,吝道也。且況承朝家命令,苟在常年可爲之勢,雖使十萬斛轉移,何憚何慳,而不卽擧行乎?惟此左右諸沿顑頷殿屎之民,視官倉如己蓋藏,逐旬計糧,指日待哺,一朝盡奪其口吻中物,而使之就食於遠邑,則彼必始焉抑鬱而失望,終當萎黃而就盡,豈不甚衋然可傷,惻然可哀也哉?臣若徒懷嚴畏,專事囁嚅,而不一仰陳於黈纊之下,使我殿下之赤子,匍匐乎入井,宛轉乎塡壑,而莫之救恤,則臣之孤負委寄之罪,萬殞難贖,而其於我殿下如傷若保,博施濟衆,廣大無窮之盛德至意,果何如哉?玆敢不避煩猥,冒瀆崇嚴。伏乞聖明,恕臣言之狂愚,軫民情之矜憐,亟降處分,均推惠澤,千萬幸甚。臣無任云云。答曰,省疏具悉。疏辭令廟堂稟處。
大司諫鄭景祚疏曰,伏以臣之叨諫長之任者再矣。以其職則至淸極要,以其人則至庸極愚,夫豈可一日堪承者乎?臣知識淺短,無以裨補闕遺,言議拙陋,無以激揚淸濁,重以犬馬之齒,已過懸車,魯莽之姿,轉益昏耗,衰朽之蹤,强難驅策,投閒置散,分所宜也,束帶彈冠,望亦絶矣。第惟雨露之潤,不以棄櫟而不霑,陽春之化,不以枯荄而或遺,今玆前望之特點,又及於無似,臣雖含恩畏義,不得不章皇出肅,少伸叩謝之忱,而若其不敢蹲仍之心,則豈以歷日而或弛哉?耳目之任,本自不輕,淸朝簪紳,望實俱隆者,何患無人,而乃以此甚衰無用之物,畀之於已試蔑效之地者,恐非聖世惜名器之政也,以此以彼,其不敢冒據匪據也,決矣。且臣素抱風症,發爲眼眚,未及醫治之際,又觸昨日之風寒,本症宿來越添,眼胞酸澁難開,面頰浮高若腫,時月之內,旣無痊可之望,則目前趨走,尤非可論,賓對有命,召牌儼臨,而以此病狀,末由承膺,玆敢冒入文字,仰瀆崇嚴。伏乞聖明,俯察情病之實,亟遞臣職,仍治違傲之罪,以肅朝綱焉。臣旣丐免,不宜贅說,而第今百務怠慢,莫非可悶中,陞學愆期之弊,尤爲甚焉。蓋陞學兩試,所以勸課儒生,成就人才者也。泮試則月設一抄,歲終而計畫,庠製則分行四時,陞畢而合試,是乃聖朝設科造士之良法美制,而永久遵守,移易他不得者也。夫何挽近以來,此法漸弛,無論泮試與庠製,終年抛棄,若置忘域,及至歲暮,始乃開場,主試則連日懸題,多士則繼夜在庭,皐比之席,坐徹鍾漏,縫䘸之群,飽喫風雪,其爲勤苦,亦云甚矣。而竟以日字之不足,至有抄數之見減,多不過於十抄,少或止於七抄八抄,泮試如此,庠製亦然。昔之分試於四等者,今迺竝行於一日,古之分掌於諸學者,今或盡歸於一官,此豈國試立法之本意哉?夫月設一抄,時試一等,自非難行之事,而去年愆期,今歲愆期,每當冬末,輒以陞庠之磨勘,致煩聖明之酬應,國體之苟艱,又當如何?且以儒生言之,逐日奔走,冒寒經閱,少無尺寸之效,而反失三餘之工,氣質之脆薄者,又不免因此以成疾恙。如是則今之陞庠者,適足以害我儒生,牿我人才而已,顧安有勸課成就之可言也耶?今年則雖緣泮長之數遞,未及限內設行,臣謂自明年爲始,泮試則逐月設抄,必使準抄而計畫,庠製則分等設場,亦令及期而合試,一遵舊式,無敢違越。如是之後,若復有限內不設及抄數或減之弊,當該館學之官,各別論罪,而預以此,先事嚴飭,宜矣。臣無任云云。省疏具悉。令成均館嚴飭矣。爾其勿辭察職。
己巳十二月二十四日辰時,上御試正閣。大臣·備局堂上引見入侍時,行右承旨李文會,假注書朴基宏,事變假注書金錫洪,記事官朴綺壽·李光文,右議政金思穆,左參贊金文淳,行上護軍韓晩裕,禮曹判書沈象奎,吏曹判書金羲淳,刑曹判書朴崙壽,兵曹判書朴宗慶,行護軍閔耆顯,行護軍李得濟,漢城左尹李光益,刑曹參判李堯憲,行護軍李溏,副修撰李止淵,以次進伏訖。思穆進前曰,日寒殆今年初有,聖體,若何?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,寒事比甚,元子宮諸節,何如?上曰,依前安過矣。上曰,卿向日次對,病未來參,今則差勝耶?思穆曰,猶未快可,而歲前登筵,只此日,故强疾入來矣。上曰,左相之病,亦大勢差勝云耶?思穆曰,風丹則小差,而本症尙苦,每患失睡云矣。上曰,昨日以諸臺進參之意,使之申飭矣,今無一人入來者,何也?文會曰,或有情勢者,或有實故云矣。思穆曰,頃以左峴築城之役,新舊之間,何者當先,財力之入,可容幾何,關問帥臣矣,卽見平安前兵使趙狀啓,則以爲,左峴舊城之更築,乃是先務,新城繼築,當在其後,而物力則舊城修築,爲五千七百三十九兩,新築處所入,爲一萬二千三百五十五兩,新舊城物力,合爲一萬八千九十四兩。此皆山上之城,雖不石築,可以耐久,至於小鳳凰嶺一處,地勢平坦,不可不石築,而其長二百餘步,無論新舊與土石築,如得二萬之財,庶可畢築,城外數步之內,樹木參天,城堞長在陰翳中,限五十步,竝爲剪除,雲暗山城以下山麓養木事,亦依前日狀啓,竝請令廟堂稟處矣。狀辭中容入物力,只以元數,擧槪以啓,故更以錢穀間道內所在者,消詳論報之意,別關行會矣。卽見其報來,則嘉山渴馬倉糶糴取耗者,竝耗爲大米九千三百七十四石,就其中限三千石,每石四兩發賣作錢,則可得一萬二千兩,昌城當峨山城餉穀,今爲折米一萬七千九百七十五石,就此穀中限一千石,每石三兩發賣作錢,則亦可得三千兩,合計爲一萬五千兩矣。玆以二萬兩論報,則不足之數,猶爲五千兩,自本道更無變通之路,別般區劃,以充當初請報之數爲辭矣。觀此狀啓及報辭,其在北關,防備陰雨之道,不無意見,而關西一路,雖曰免歉,三南·畿甸,方營賑濟,此時留庫穀物,許令取用,初非可議,今姑置之。稍待年豊有裕之時,更與道臣爛商,築城之當否,區劃之便宜,論理報來後稟處,何如?上曰,依爲之。出擧條思穆曰,海伯今旣瓜滿矣。例爲經稟後差代,故玆以仰奏矣。上曰,待都政差代,亦未晩耶?思穆曰,都政在再明,則其日差出,似亦無妨矣。思穆曰,以藥院事,有所仰達者矣。藥院所儲藿香品劣,故今番使行時,使御醫,貿來二十斤,黃曆齎咨官,又貿若干斤以來,比舊儲果有勝云。其所貿之價,自本院發關灣府,以不虞備銀,使之上下,而齎咨官所貿斤數不多,分付戶曹上下,何如?上曰,依此爲之,可也。上曰,大臣奏事已盡,則就座,可也。思穆就座。上曰,諸宰奏事,可也。羲淳曰,每當大政,蔭官虛司果數多之時,文陵令十窠中,雖不得不以蔭官,推移差出,須經稟後爲之事,曾有先朝受敎矣。今番大政,蔭官出六及雜歧區處,至於數十人之多,而分排無路,文陵令中推移,以蔭官差出,待後還作文窠,以準十員之數,何如?上曰,依爲之。出擧條羲淳曰,蔭官參下陞六之規,一遵大典通編施行,卽古規也。自參奉至直長,通計準朔一千三百五十日,許令陞六,而近來其法,寢而不行,至有過準朔未陞六者矣。倉官變通,實遵此例,則他司之官,宜無異同,參下官之中,已準仕未陞六者,一體陞六,俾免積仕抑鬱之歎,恐好,下詢大臣處之,何如?上曰,大臣之意,何如?思穆曰,準朔陞六,通計日數,已有法文,且有倉官之遵此例,則此外陞六者之不用法文定式,恐不無積鬱之歎矣。上曰,依爲之。出擧條羲淳曰,今番則以承傳擧行,仍爲定式施行,而此後,則亦必經稟後擧行,何如?上曰,依爲之。出擧條崙壽曰,我國律文,每以大明律,歸重傍照,而板本在於箕營,曹用件之隨毁隨印以來,曾有定式矣。先朝甲辰以後,更未印來,故毋論本曹與他司,印本無多,所餘者,用之數十年,剝落毁傷,無以考閱。今當依定式,啓稟印來,而似聞印板,亦入於向來回祿之中,不但日用之甚艱,以其鋟榟之無路,將致衡石之莫徵,則誠甚可悶。臣意則分付該營,俾卽刊板,以爲印出上送之地,似好,故敢此仰達矣。上曰,依爲之。出擧條宗慶曰,參下官仕日不足,未滿十日者,曾有啓稟出六之規矣。守門將柳錫裕仕日不足爲一日,依他例陞六,故敢此仰達矣。上曰,依爲之。出擧條宗慶曰,向來以雇立軍事,有所仰奏,而今已釐正,當以別單書入,而周紙有妨便覽,今番以貼紙書入,似好,非但闕內雇立,外各處雇立,本無別單書入之例,故每有雜亂之弊,外各處雇立,亦一體以別單書入,何如?上曰,竝以別單啓下,可也。羲淳曰,今此都政,武弁之邊地窠,只有三水·楚山,而楚山則係是文武交遞,今番當差文官,三水則因道伯狀啓,亦當勿拘常格矣。武弁履歷之積滯可悶,他邊地中,雖未滿三十朔者,從便內移,以爲疏滯,似好,故敢此仰達矣。上曰,大臣之意,何如?思穆曰,俄於閤外已聞之,而如是爲之,似好矣。宗慶曰,邊地守令過十五朔,則例用履歷,而纔過十五朔,輒多圖中遞歸之弊,故今華留臣金履翼,判本曹時,以雖過十五朔,病罷及居中者,切勿用履歷之意,更爲申明舊式事筵稟矣。當此窠窄之時,容有闊狹之道矣。上曰,旣準十五朔限,而且不居中,則雖未滿瓜而遞歸,當用履歷,依此爲之也。文會曰,今日賓對,兩司諸臺,旣承昨筵飭敎,而擧皆違牌,無一人進參,事體所在,萬萬未安,一竝推考,何如?上曰,昨日申飭之後,終不入來,揆以紀綱,萬萬未安,姑先從重推考,可也。出擧條上命大臣以下先退,思穆等退出。仍命退,承史以次退出。
上在昌德宮。停常參·經筵。
藥房提調沈象奎,左副承旨任厚常啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,合辭許久闕啓,事甚未安,兩司除在外外,未肅拜·呈告人員,竝卽牌招,何如?傳曰,允。
傳于任厚常曰,江原監司留待。傳于任厚常曰,江原監司入侍。
備忘記,江原監司洪義謨下直,長弓一張,長箭一部賜給。
任厚常啓曰,同副承旨朴大圭,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,尹行頤落點。
備忘記,各道弊瘼條陳冊子,取覽後,各有判下者,而大體不出於軍田糴三件之弊,其中亦或有細瑣不足煩聞者,令廟堂,從容講究,可以採施者,或草記或登筵稟處,不緊者置之,而期有實效事,分付。
李文會啓曰,假注書洪羲瑾,時無職名,令該曹,依例付軍職,冠帶常仕,何如?傳曰,允。
李文會啓曰,行大司憲李直輔,掌令金直淳·宋啓榦在外,執義李錫夏,持平韓兢履·曺錫正牌不進,監察茶時之意,敢啓。傳曰,知道。
以大司諫鄭景祚,獻納鄭元容,正言洪時溥·韓用儀,執義李錫夏,持平韓兢履·曺錫正牌不進罷職傳旨,傳于李文會曰,只推。
以校理朴宗琦·洪時濟,修撰金熙華再牌不進罷職傳旨,傳于任厚常曰,只推。
任厚常,以弘文館言啓曰,本館上番闕直,事甚未安,校理朴宗琦·洪時濟,修撰金熙華,旣有只推之命,竝卽牌招,以爲推移入直之地,何如?傳曰,允。
任厚常啓曰,卽者副修撰李止淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
任厚常,以都摠府言啓曰,今十二月二十九日親臨誓戒時,侍衛寶劍,當爲備員,而都摠管金啓洛,副摠管任希存·宋祥濂未肅拜,洪義浩·金處漢受由在外,吳載光以禁軍別將侍衛進,鄭觀采有身病,無以備員。令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
任厚常啓曰,因都摠府草記,今月二十九日親臨誓戒時,侍衛寶劍,當爲備員,而都摠管金啓洛,副摠管任希存·宋祥濂未肅拜,洪義浩·金處漢受由在外,吳載光以禁軍別將侍衛進,鄭觀采有身病,無以備員,令政院稟旨變通事,允下矣。合有變通之道,何以爲之?敢稟。傳曰,許遞。
兵曹口傳政事,以趙得永爲都摠管,鄭尙愚·權常愼·尹長烈·趙弘鎭·白師誾·朴基豐爲副摠管。
任厚常啓曰,明日正朝望闕禮習儀,兩司當爲進參,除在外外,未肅拜·呈告人員,竝待開門牌招,何如?傳曰,允。
任厚常,以內醫院提調意啓曰,副提調金明淳,今日問安,不爲仕進,卽爲牌招,何如?傳曰,允。
任厚常,以禮曹言啓曰,旣接宣陵直長李一榮所報,則今二十四日酉時量,本陵守僕房二間失火,幸卽撲滅,而元體雖不盡燒,瓦壁多爲破毁云矣。丁字閣至近之地,有此失火之擧,極爲驚悚,慰安祭,不卜日,今二十七日設行,入直官不能審愼之罪,姑先推考,當該守僕等,自臣曹各別懲治,守僕房修改之節,亦卽從便擇日擧行,何如?傳曰,允。
任厚常,以都摠府言啓曰,副摠管金宗善,以騎兵點考坐起事,外兵曹,晝仕出去之意,敢啓。傳曰,知道。
任厚常,以承文院都提調意啓曰,長淵漂民出送事,禮部公文出來矣。以來頭使行奉表稱謝之意,竝出公文,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
任厚常,以備邊司言啓曰,慶尙監司鄭晩錫上疏批旨內,有令廟堂稟處之命矣。取見其疏本,則備陳本道歉荒,湖運不便之狀,仍以爲今此五萬斛區劃中,折皮二萬斛,則就左右沿邑,量宜分撥,其餘三萬斛,更令知會於北關,取其移嶺之穀,而直轉湖南爲辭矣。五萬嶺穀之移劃湖南,非謂其嶺穀則有裕,嶺民則無弊也。蓋以年穀,雖云同歉,而嶺猶勝於湖,沿儲均是不敷,而嶺猶勝於湖,而目今湖民近止之命,非嶺穀,則無以活出故也。此所以當初區劃,實出於萬不獲已,而不如是,則更無他容措也。然而嶺穀之漸枵,嶺民之受病,亦不可不曲軫,乃以七萬北穀,轉付於嶺左,朝家之如是分排,非不曲費商量,而道臣之有此疏陳,似未及深量乎這箇事勢也。況南北交濟之穀,卽北歉則濟以嶺穀,嶺歉則濟以北穀,名之以交濟穀,而非嶺南·北關兩路交須之時,則未嘗有移越于他道,蓋其法意所在,若是之嚴且重矣。以此之故,自嶺而轉湖,自北而償嶺,寧使三道俱弊,而未或一包違式者,不但方便於事勢也,抑亦遵守於法意也。又況湖沿設賑,迫在歲初,領穀赴急,一日是爭,若非隣粟朝發夕至,則無以及時繼用,而設依道臣之言,今使北穀,直送於湖賑,則殆同決河救魚,而設有北來百萬之穀,其於後時何哉?今此疏請,勢難從施,依前關卽速移送之意分付,何如?傳曰,允。
任厚常,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成·直講,俱爲未差,典籍沈能稷,方以入直,身病猝劇,呈旬出去,時無入直之員,以他郞官,姑爲代直,何如?傳曰,允。
李文會,以義禁府言啓曰,卽接月令醫員趙豐運手本,則時囚罪人趙,冒寒就拿,素患痰喘,重添毒感,寒熱進退,呼吸喘促,食飮全却,症形危劇,實有難保之慮云。罪人病勢危重,則一邊保放,一邊草記,曾有定式矣。趙,姑爲保放之意,敢啓。傳曰,知道。
李文會,以刑曹言啓曰,因備邊司啓辭,開城府亂民首犯林可尾赤,亟施梟首之典,次犯諸罪人,令該曹,分等勘處事,命下矣。謹按律文,則大典通編推斷條有曰,邑民向官長放砲,爲從者,減死定配,同律聽理條有曰,相率作黨,侵辱訟官者,竝遠地定配。次犯蕫官玉·白宗恪·李恒春等,隨從林漢,喧嚷營庭,公肆詈罵,隨衆投石,論其釁犯,實爲隨從中重犯,投石無異放砲,端·北亦用此律。上項三漢,竝依向官長放砲隨從之律,蕫官玉咸鏡道慶源府,白宗恪端川府,李恒春慶尙道機張縣,竝減死定配。尹士直·金處老·高八先·尹興坤·金元亮等,相率發喊,狼藉行惡,侵逼官府,無難同參,究其情犯,俱極痛惡。竝依相率作黨侵辱訟官之律,尹士直咸鏡道利原縣,金處老洪原縣,高八先慶尙道梁山郡,尹興坤鎭海縣,金元亮平安道江界府,竝遠地定配,令守臣,竝各別嚴刑後,卽爲押送。其餘申武金等七漢,金正老等三十四漢,府奴龍伊等,竝依狀請施行之意,分付守臣,何如?傳曰,允。
副修撰李止淵疏曰,伏以臣之冒陳情私,非止一再,而不賜郵罰,輒降恩由,臣固感惶之不暇,何敢復爲煩瀆之計,而第臣母之病,進退無常,形症不一,血暈風痺,已成貞疾,寒戰頭痛,無時迭劇,胸膈煩悶,而水穀不下,肢體麻木,而轉側須人,長日凜綴,沈淹床玆,尺地離捨,實難釋慮。今聞自昨越添,諸症倍劇之報,焦灼罔措,按住不得,玆又忙陳短籲,徑出禁扄。伏乞聖慈,俯垂矜諒,特賜鐫遞,俾便救護,仍治擅離之罪,以肅朝綱,千萬幸甚。臣無任云云。省疏具悉。爾其勿辭救護。
敎江原監司洪義謨書。王若曰,國家用人之方,必先量器,關防倚重之道,專在按藩,玆輟卿月之班,庸畀賓日之地。惟卿,家傳忠孝,天賦端良,持已廉貞,不墜沁園之徽範,莅事明約,屢著蔭路之治聲。有故家謹厚之風,賢相肖子,荷先朝簡拔之寵,淸班令儀。前後眷注之彌隆,內外歷試之殆遍。銀臺夙夜,驗山甫出納之才,松京居留,著畢公保釐之績。致榮顯於宰列,望實俱彰,同休戚於國家,倚毗愈摯,如卿才何適不可?宜今日共理惟良。惟彼關東一隅,寔是漢上重鎭,八百里疆域相錯,右湖·左畿,卄六州撫摩最難,峒戶板屋。自江·襄·通·歙以北,海戶困魚鹽之征,由原·橫·平·越而東,峽田少粟米之利。斧斤不以時入,四山有日童之憂,筐篚失其土宜,三稏致歲縮之歎,顧爲治實難於他道,而重寄必待乎其人。玆授卿以江原道觀察使兼兵馬水軍節度使·都巡察使·原州牧使,祗服寵章,勉恢嘉績,承流宣化,毋使威惠或偏,黜幽陟明,必以公嚴爲主。印綬爭解於列郡,可追范淸詔之風裁,襜帷暫住於名區,寧效潘孟陽之遊樂。若其專稟,厥有典常。於戲,旄鉞之寵典有光,必體北闕之念,屛翰之重任是寄,庶弛東顧之憂。往其欽哉,行且召矣。故玆敎示,想宜知悉。知製敎尹致後製進。
己巳十二月二十五日午時,上御誠正閣。江原監司入侍時,左副承旨任厚常,假注書洪羲瑾,記事官朴綺壽·李光文,江原監司洪義謨,以次進伏訖。上曰,江原監司進前,義謨進前。上曰,何日發行乎?義謨曰,今日將發行矣。上曰,江原監營,距京幾里乎?義謨曰,二百四十里矣。上曰,風土好乎?義謨曰,道內中營下水土,差不佳云矣。上曰,卿之處地,異於他人,固當自別,而下去後,着實對揚,可也。義謨曰,臣本才識魯鈍,狗馬賤疾,年來尤甚,當此重畀,實無堪承之望,萬萬惶感,萬萬悚懍矣。上曰,日寒如此,須無事下往也。仍命退,義謨先退。綺壽曰,本閣檢書官,多老病之人,新除者,亦姑生疎,擧行甚難,前檢書官李功懋·柳本學,兼檢書官差下,何如?上曰,元無定數乎?綺壽曰,然矣。上可之,仍命退,承史以次退出。
上在昌德宮。停常參·經筵。
李文會啓曰,行大司憲李直輔,掌令金直淳·宋啓榦在外,執義李錫夏,持平韓兢履·曺錫正牌不進,監察茶時之意,敢啓。傳曰,知道。
韓致應啓曰,今日正朝望闕禮習儀,憲府則監察代行矣。雖無諫院,仍爲行禮之意,敢啓。傳曰,知道。
韓致應啓曰,臣致應,今日正朝望闕禮習儀進去,下直之意,敢啓。傳曰,知道。
以右副承旨尹行頤牌不進罷職傳旨,傳于李文會曰,只推。
以大司諫鄭景祚,獻納鄭元容,正言洪時溥·韓用儀,執義李錫夏,持平韓兢履·曺錫正牌不進罷職傳旨,傳于李文會曰,只推。
以校理朴宗琦·洪時濟,修撰金熙華牌不進罷職傳旨,傳于任厚常曰,只推。
任厚常,以吏曹言啓曰,今日都目大政時,本曹堂上,不可不備員,而參判李肇源病不來,令政院牌招,以爲同參開政之地,何如?傳曰,允。
傳于任厚常曰,違牌玉堂·臺諫及在外臺諫,竝許遞,今日政,差出。
任厚常,以弘文館言啓曰,本館上番闕直,事甚未安,今日政,新除授玉堂,竝待下批牌招,以爲推移入直之地,何如?傳曰,允。
任厚常,以備邊司言啓曰,各道災邑守令之已爲準瓜者,今日政,當遞代,而抄飢纔訖,設賑將始,邑倅之此時遞易,實屬可悶,賑邑瓜滿守令,限畢賑仍任,何如?傳曰,允。
備忘記,今當災歲,民生困瘁,尤倍於常年。纔因廟堂之草記,災邑守令,雖不遞易,至於他道邑,亦不可放忽於擇差,令政院,各別嚴飭,使之惕念對揚。若有不勤奉行,則政官辜負之罪,當如何?以此意,亦爲申明分付于銓官。
備忘記,每當都政,雖有收用之承傳,反歸文具之科,揆以紀綱,誠爲寒心。爲政官者,若能誠心做擬,則許多望筒,豈無差排之處乎?今番則無敢如前,必以忠臣·淸白吏子孫,西北松都人,落仕最久人,亦爲通同差擬。向因章疏間及,又聞儒臣之奏,而知其西北武士,有抑鬱之歎,誠如其言,則亦非柔遠之道,一體知悉。
備忘記,初仕申飭,前後何如,而該曹終不對揚,近來民生,日益受困,貪墨去益成風者,職由於初仕不擇之故也。今聞初仕多窠云,各別精擬,以盡對揚之實效事,分付吏曹。
傳于李文會曰,尙瑞官員·入侍注書,雖非親政,依例陞六。
朴基宏陞六,代以柳鼎養爲假注書。
洪羲瑾陞六,代以李祖馨爲假注書。
李祖馨在外,代以金裕憲爲假注書。
李文會,以吏批言啓曰,璿源譜略纂修時,書寫官兼校正官西春君爗,加資事,命下矣。本資乃是顯祿,今無可加之資,何以爲之?敢稟。傳曰,代以熟馬一匹面給,可也。
李文會,以吏批言啓曰,侍從臣父年七十以上,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從父年七十以上人,別單書入之意,敢啓。傳曰,知道。
都政。吏批,判書金羲淳進,參判李肇源牌不進,參議曺允遂進,行右承旨李文會進。啓曰,今都目大政,各岐仕滿應遷者,相避及未準朔監察·禁府都事,戶曹·刑曹·漢城府郞官,平市署官員·五部令,各司久任,時推人員,竝擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬。未經一考之人,依例勿拘陞擬,何如?傳曰,允。又啓曰,直長仕日未滿十日以下者,啓稟陞六事,載在法典矣。直長中仕日未滿十日人,依例陞六,何如?傳曰,允。以徐觀淳爲唐津縣監,林景運爲禮山縣監,金載孟爲英陽縣監,吳彦先爲禮賓主簿,鄭烈爲禮安縣監。知敦寧洪明浩今加崇政,楊州牧使閔命爀今加嘉善,宗簿正姜彙鈺今加通政,加資事承傳。以李在謙爲內贍直長,李鍾稷爲禮賓直長,尹致赫爲禁府都事,金永年爲掌樂主簿,李世泰爲輸城察訪。廣興直長單李漢榮。以金履祜爲獻陵直長,金愿爲司饔直長,李九會爲長興奉事,徐有稷爲掌苑奉事,李命翼爲沙斤察訪。又啓曰,臺諫多窠,今當差出,而擬望之人乏少,外任竝擬,何如?傳曰,允。又啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,楚山府使·三水府使,今當差出,而擬望之人乏少,堂下曾經三品侍從及時任三司·外任,竝擬,何如?傳曰,允。以趙台榮爲司諫,李惟命爲副應敎,李東煥爲副校理,李德鉉爲三水府使,洪時溥爲楚山府使,安允昇爲禮曹正郞,閔師寬爲始興縣令,吳慶德爲長連縣監,李仁泳爲河東府使,白東衡爲漆原縣監,李昇明爲引儀,尹行倫爲內資奉事,閔致秉爲司䆃奉事,李在修爲瓦署別提,李湐爲光陵令,尹守晩爲麻田郡守,康達秀爲章陵令,趙學榮爲義盈直長,李集魯爲宗簿直長,鄭義命爲平安都事。典籍單朴思彦。以金履完爲司饔僉正,南履愚·李魯元爲禁府都事,金愚淳爲定州牧使,申顯祿爲英陵令,鄭祖榮爲正言,李有秀爲社稷令,鄭履健爲弘陵令,鄭益行爲監察,韓耆裕爲北靑府使。三水府使李德鉉,楚山府使洪時溥今加通政,加資事承傳。金逌根爲工曹佐郞,吳澈常爲宗廟令,朴會壽爲北部令,李畹秀爲典設別提,李龜星爲禁府都事,沈衛奎爲典牲直長,朴鍾岳爲宗廟直長,鄭夏容爲司僕主簿,柳暕爲掌苑別提,金芝淳爲戶曹佐郞,沈魯崇爲泰陵直長,李尙進爲濟用主簿,李行敎爲康翎縣監,孟欽圭爲開城經歷,金箕書爲假監役,南鼎來爲尙瑞直長,朴鍾一·李憲承爲司饔奉事,呂東根爲禁府都事,宋仁載爲司圃別提,朴宗岱爲尙瑞副直長,南鼎來爲造紙別提,申光誨爲監役,沈公俊爲巨濟府使,朴命燮爲寧越府使,權敎仁爲繕工副奉事,朴宗岱爲尙瑞直長,申在恒爲端川府使,柳相弼爲价川郡守,李漢極爲嘉山郡守,朴齊顔爲尙瑞副直長,洪聖臣爲魚川察訪,朴慶九爲公忠都事,姜學濬爲全羅都事,黃萬齡爲慶尙都事。又啓曰,黃海監司,今當差出,而擬望之人乏少,承旨竝擬,何如?傳曰,允。以金明淳爲黃海監司,李尙濂爲禮曹正郞,成元柱爲軍器副正,金就强爲濟原察訪,韓象默爲雲山郡守。李文會,以吏曹言啓曰,今日政,新除授軍器寺副正成元柱,以興德縣監移拜矣。政格所在,不得不擬入,至有受點,而賑邑守令,勿爲遞易,纔因廟堂草記蒙允,該縣係是賑邑,仍任,何如?傳曰,允。以元在明爲承旨,同副承旨單元在明。李厚敍爲懿陵令,韓淳爲齊陵令,朴宗璜爲兵曹正郞,洪宅柱爲禮曹正郞,金昊淳爲宗廟副奉事,宋一衡·金永年爲監察,金世忠爲禮曹佐郞,韓喆濟爲司藝,任弘植爲江原都事,沈文永爲掌樂主簿,申光誨爲平市主簿,洪秉翼爲尙衣主簿,沈日魯爲恭陵令,金敬直爲直講,宋仁載爲監察,李得養爲思陵令,金萬鍾爲假監役,南吉寬爲鏡城判官,朴龍海爲景陽察訪。又啓曰,宣川府使,今當差出,而擬望之人乏少,他道守令,竝擬,何如?傳曰,允。以柳暕爲監察,方禹矩爲司圃別提,趙㞳爲宣川府使,申綋爲渭原郡守,權抑爲雲峰縣監。李文會,以禮曹言啓曰,卽接宣陵直長所報,則今二十七日本陵慰安祭受香,在於今日,而參奉朴鍾一陞遷,無以備員將事云矣。參奉未差之代,令該曹,以在京無故人,今日政,卽爲差出,以爲備員將事之地,何如?傳曰,允。以沈憲承爲掌苑別提,金在範爲監役,玄雲瑞爲兼引儀,趙豐鎭爲宣陵參奉。沃溝縣監安㢞仍任事承傳,祭酒單李直輔。以吳俊誠爲兼引儀,宋太鼎爲假監役,宋翼圭爲司圃直長,趙雲路爲平市直長,李光植爲宗廟直長,金箕書爲監役,金銖爲繕工奉事,洪醇浩爲內贍奉事,羅元野爲繕工奉事。軍資直長單李裕慶。以申在業爲龍岡縣令,安策爲戶曹參議,洪羲瑾·朴基宏爲典籍,李承達爲宗簿主簿,李猉峻爲黃海都事,姜彙鈺爲兵曹參知,申溆爲宗簿正,趙永傑爲典籍,吳載紹爲氷庫別提,宋翼淵爲校理,閔致愼爲竹山府使,金宅基爲富寧府使。又啓曰,大司諫,今當差出,而擬望之人乏少,承旨竝擬,何如?傳曰,允。以李勉兢爲大司憲,趙興鎭爲大司諫,金熙華爲執義,鄭華錫·金獜采爲掌令,尹致任·李景熙爲持平,鄭觀綏爲獻納,李在秀爲正言,鄭尙愚爲承旨,行都承旨單鄭尙愚。趙琮鎭爲校理,洪羲瑾爲兵曹佐郞,金箕殷爲殷山縣監,朴基宏爲兵曹佐郞,李尙濂爲咸鏡都事,徐秉淳爲敦寧參奉,李命源爲翼陵參奉,元錫玄爲獻陵參奉,李基勛爲英陵參奉,洪俊謨爲靖陵參奉,趙吉源爲貞陵參奉,韓用鎬爲穆陵參奉,李宗億爲寧陵參奉,權中敏爲泰陵參奉,李魯進爲昭寧園守奉官,李憲周爲假監役,金永錫爲南部都事,金原淳·李命峻爲典獄參奉,金秉始·金光素爲假引儀,金良倜爲禮曹正郞,李彦輔·呂榮徽爲典籍,李鍾穆爲直講,柳匡宇爲禮賓參奉。幼學尹基爀年八十,今超通政,侍從臣持平尹致任父,加資事承傳。
任厚常,以兵批言啓曰,瓜滿監司,例付樞銜,而黃海前監司李羲甲,自吏曹送西矣。當爲僉中樞下批,而時無見窠,依例作闕下批之意,敢啓。傳曰,知道。
兵批,判書朴宗慶進,參判朴聖集進,參議李濟萬進,參知李永老受由,左副承旨任厚常進。啓曰,今日都政,本曹堂上,不可不備員,而參知李永老受由在外,令政院,稟旨變通,仍令該曹,今日政差出,卽爲牌招,同參政事,何如?傳曰,允。許遞。又啓曰,營將·中軍·虞候,今當差出,而擬望之人之乏少,已準朔守令,未準朔虞候,竝擬,何如?傳曰,允。以李民秀爲忠翊將,朴與曾爲武兼,金光洙爲公忠監營中軍,尹昇東爲高嶺僉使,李宗魯爲安興僉使。傳于任厚常曰,今見武兼望,落仕最久首末副,竝今日政,五衛將除授。以李文植爲西原營將,許乘爲公州營將,李義秀爲咸鏡中軍,申協爲江原中軍,李儒祥爲南虞候,崔翼爲平安中軍,洪禹祚爲慶尙中軍,姜世重爲蛇渡僉使,車弘濟爲車嶺僉使,崔秀崗爲安義僉使。同知單申聖侃,副司正單洪羲瑾。以崔翼明爲平薪僉使,張湜爲彌助項僉使,全德弘爲注文僉使,李禧福爲椒島僉使,徐擎柱爲馬梁僉使。副司直金孝眞·洪冕燮·鄭魯榮·李章垕·夫宗仁·南吉寬·金益鉉·朴升鉉·李在修·申大翕竝單付。張鉉擧爲武兼,金履坤爲淸城僉使,李春培爲唐浦萬戶,金完喆爲天城萬戶,鄭玶爲蛇梁萬戶。訓鍊主簿單池守彬,副護軍柳弘源·李寬彬·朴宗和·鄭宅信·高漢祚·徐良輔·尹永圭竝單付。鄭雲浹爲知世浦萬戶,韓錫昌爲西平萬戶,金世潤爲薪智島萬戶,吳復運爲伐登萬戶,金就鳳爲防垣萬戶。訓鍊判官金楗,主簿方禹鼎·李光毅,五衛將朴與曾·柳載新·李翼海竝單付。金信喆爲吾老梁萬戶,李達彦爲古豊山萬戶,金鷹鼎爲在德萬戶,崔廷虎爲南村別將,張敬相爲格浦別將,白得圭爲禿用別將,安處仁爲長壽別將,金奎浩爲加設訓鍊判官,柳銓均·崔東弼爲加設主簿。副護軍單李文植·許乘。又啓曰,訓鍊正,今當差出,而擬望之人乏少,以二望擬入,外任竝擬,何如?傳曰,允。以趙在昇爲訓鍊正,柳相弼爲副正,柳漢喆爲加設主簿,許溶爲慶尙右兵虞候,李命奎爲咸興監牧官,張福漢爲景福將,朴俊模爲訓鍊僉正,李勉植·姜熙文爲武兼,李最爀爲訓鍊判官,李顯英爲訓鍊主簿,金文基爲副正,金致爀爲僉正,李義權爲公忠水虞候。五衛將朴與曾·柳載新·李翼海加資事承傳。金樂九爲訓鍊判官,李得馨爲宣傳官,金周喆爲訓鍊主簿,尹郁烈爲都摠經歷,李德純爲訓鍊僉正。僉知單李鐵求。李運奎爲訓鍊判官,趙濟弘爲宣傳官,李日會爲都摠都事,李東膺爲中樞都事。副護軍朴與曾·柳載新·李翼海,副司果吳晉秀竝單付。李章謙爲都摠經歷,蔡大永·安敬國爲訓鍊主簿。護軍金煐,副護軍鄭景祚·李永老·姜彙鈺,副司直李錫夏·韓兢履·曺錫正·朴宗琦·洪時濟·金熙華竝單付。李晉會爲宣傳官,任震白爲訓鍊主簿,尹載鐸爲武兼。副司直鄭元容·宋啓榦·金直淳,副司果韓用儀·李功懋·柳本學竝單付。柳基恒爲訓鍊副正,李行謹爲判官,具載恒爲武兼,僉知單張福漢。金爲宣傳官,崔垠爲訓鍊主簿,僉知單朴與曾·柳載新·李翼海。具絳爲五衛將,李光魯爲武兼,申彦模爲宣傳官,韓明運·兪範柱·金守光爲武兼,吳道直爲部將,金重麗·孫緯·李行敏·金泰鎭爲守門將,金殷喆爲小農權管,李應燮爲舊坡〈知〉權管,朴枝茂爲栗浦權管,金光佑爲嗭洞權管,趙忠國爲乾川權管,片光厚爲楸仇非權管,白宗玉爲黃拓坡權管,具彦爲大坡兒權管,李孟秀爲小坡兒權管。僉知作闕一望沈鏗,僉知單李羲甲,副司果李宗植·李英純·柳錫裕竝單付。李圭男爲內乘。訓鍊主簿單李鍾德,陞六事承傳。
李文會啓曰,新除授同副承旨元在明,卽爲牌招,何如?傳曰,允。
任厚常啓曰,新除授行都承旨鄭尙愚,時在江原監營任所,斯速乘馹上來事,下諭,何如?傳曰,允。
元在明啓曰,應敎李惟命,校理宋翼淵,副校理李東煥·金學淳在外,副應敎,修撰二員,副修撰一員未差,校理趙琮鎭牌不進,副修撰李止淵受由,玉堂上下番俱空,事甚未安。未差之代,政官牌招,開政差出,待下批牌招,以爲推移入直之地,何如?傳曰,違牌人只推,更爲牌招。
傳于任厚常曰,自二十七日至來月初一日,各司藏牌。
兵曹口傳政事,同知單金煐,訓鍊主簿單李恒權。
元在明,以奎章閣言啓曰,兼檢書官李功懋·柳本學,時無職名,令該曹付軍職,使之冠帶常仕,何如?傳曰,允。
任厚常,以御營廳言啓曰,本廳來庚午正月二月兩朔應立後部前司屬江原道二哨,京畿左道二哨,合四哨軍兵五百十七名,今已逢點整齊矣。來正月初一日,與舊番右部後司軍兵,替代立番後,舊軍放送之意,敢啓。傳曰,知道。
任厚常,以御營廳言啓曰,本廳來庚午三月四月兩朔應立後部左司屬京畿左道二哨,右道二哨,合四哨軍兵,二月二十五日,京中逢點,三月初一日,與前司軍兵,當爲替代立番,趁期調送事,本道監司處,措辭知會之意,敢啓。傳曰,知道。
左議政金載瓚疏曰,伏以臣,病無以一日可强,職不可一日暫曠,而力拚危喘,冒叨重任者,今將四年于玆矣。由劇務而一疾轉深,以臣身而百度皆弊,殘骸無可支之勢,國事有必僨之憂,而猶且淟涊蹲留,晏若固有,古人所云病緣明主得歸遲者,政謂臣今日情私矣。噫,賤疾已入膏肓,衰殼無異耄艾,已自十數年前,無望從仕,而職以迫於嚴命,全失所守,竟不得不猥膺隆寄,而是何嘗一日不病而然哉?形貌徒存,而榮衛已成枯落,冠帶雖襲,而心腹每切痛楚,蹌踉蹩躄,卽一尸居之氣,而以此病狀,叨此職任,決是做不得之事矣。況於昨年秋幾死厪甦之餘,氣血全涸,神精都脫,家居寸步之間,動輒循壁,平日常行之事,茫若墜霧,當面語人,回頭便忘,卽是大耋篤老之人,奄奄朝暮底樣子耳。如是而猶不堪於冗官散秩之末,至於見職,尙何可擬議其彷彿,而尙此宜去不去,一任爲養疴之所者,臣實自知其爲罪,人亦庶諒其實狀。而果自月前,忽得奇疾,症似風丹,結爲毒腫,半面都浮,全耳皆濃,如鑽如刺,若不能頃刻堪忍,而一直到二旬有餘日,由是而氣不抵病,眞元陡下,素患疝癖,乘虛復肆,其所百苦千辛之狀,比丹腫不啻幾倍。從前是症之發,動過屢朔,出沒人鬼,藥餌則百無少效,形證則十無一幸,而今則氣日益下,病日益深,諸般痛苦,尤劇於春間凡百,腹肚之間,頑如石壓,臍腕之中,集若芒刺。當其最劇之時,有氣橫亘,直衝喉間,叫楚之極,竟至悶絶,有若目下垂盡者,而雖於少降之時,項背硬直,呼噏澎喘,滿腹輪囷之形,若扇開輪轉,千百其變,而無論以穀以水,凡呑呻滋補之物,初不得化下,夜無以一二更交睫,晝則必三四度昏倒,冉冉一息,不絶如線,今已爲一朔之久,而較數日之中,則今日不如昨日,駸駸有下山之勢,莫可復挽。狗馬之齒,已近七旬,心腹之疾,方在十分,符到當行,在理固然,而雖或使幸延須臾,復尋生路,惟將爲床笫癃廢之物,而更從仕塗,已無其望矣。見方災荒溢目,憂虞薰心,而以臣之病未視事,廟務多滯,民事轉棘,致使至尊獨勞,宵旰不遑,而至於按例尋常之事,亦不得及時裁處,一任委屬,臣心之惶隕悶隘,求死不得,已無足言,而苟求病國瘝職之罪,罪當何居?顧今在朝賢德,不患無人,而何必以衰眊如臣,疾病如臣者,虛紆隆眷,久縻重務,竟使國受其弊,而不以爲恤耶?臣受恩偏深,致位至此,涓埃未效,至願莫伸,而不幸有疾,餘生無幾,區區戀軒之忱,卽是秉彝之天,枕上嗚悒,不知攸屆。伏乞俯察臣斷斷由中之至懇血忱,亟解所帶相職,俾得以安意歸化。竊有望於天地父母之前,而情急勢迫,言不知裁,敢以必呼之情,仰煩孔邇之天,瀆擾之罪,尤無所逃,悸恐靡措,惟嚴誅是俟而已。臣無任云云。答曰,省疏具悉卿懇。日前筵中,知卿愼節,尙未差復,今因巽牘,益庸奉慮。噫,顧今國勢,卿以爲何如也?旱災無前,諸道設賑,民生窮困,餓莩相連,水火之患,雷異之變,繼之以相發,予小子夙宵憂遑,欲思弭災振勵之道,所可與共者,惟卿等而已。古語云國無老成之人,其國必危,今日國勢,尤合於此言,此所以卿之不可去者。至於精力難强,病未視事,亦有不然者。古之元老,有臥閤論道之事,又有鞠躬盡悴之語,卿之愼節,不過一時之症,卿之秉心,當效古人之義,寧可遽爲釋負之計乎?望卿體小子至切之情,安意調護,更不以辭免爲心,是所以扶國勢轉風俗之道矣。仍傳于李文會曰,此批答,遣史官傳諭于左議政。
上在昌德宮。停常參·經筵。
元在明,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
元在明啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
韓致應啓曰,來初一日,輪對日次,而正朝相値,頉稟之意,敢啓。傳曰,知道。
元在明啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行右承旨李文會,右副承旨尹行頤,今日不爲仕進,竝卽牌招,何如?傳曰,允。
傳于元在明曰,守令·邊將·察訪·初仕人留待。
傳于元在明曰,守令·邊將·察訪·初仕人入侍。
備忘記,雲峰營將權抑下直,長弓一張,長箭一部,片箭一部,筒兒一箇賜給。
元在明啓曰,行大司憲李勉兢,掌令金麟采·鄭華錫在外,執義金熙華,持平尹致任牌不進,李景熙未署經,監察茶時之意,敢啓。傳曰,知道。
以執義金熙華,持平尹致任,獻納鄭觀綏牌不進罷職傳旨,傳于元在明曰,只推。
尹行頤啓曰,吏曹郞廳來言,巨濟府使沈公俊,河東府使李仁泳,禮山縣監林景運,禮安縣監鄭烈,兩司俱未署經云,除在外·未署經外,未肅拜人員,竝卽牌招,何如?傳曰,允。
韓致應啓曰,應敎李惟命,校理宋翼淵,副校理李東煥·金學淳在外,副應敎,修撰二員,副修撰一員未差,校理趙琮鎭再牌不進,副修撰李止淵受由,玉堂上下番俱空,事甚未安。未差之代,政官牌招,開政差出,待下批牌招,以爲推移入直之地,何如?傳曰,違牌人只推,更爲牌招。
韓致應啓曰,應敎李惟命,校理宋翼淵,副校理李東煥·金學淳在外,校理趙琮鎭陳疏,副修撰李止淵受由,副應敎,修撰二員,副修撰一員未差,玉堂上下番俱空,事甚未安。未差之代,政官牌招,開政差出,待下批,仍卽牌招,以爲推移入直之地,何如?傳曰,允。竝許遞。
有政。吏批,判書金羲淳受由,參判李肇源進,參議曺允遂牌不進,同副承旨元在明進。啓曰,判書金羲淳受由,參議曺允遂牌招不進,小臣獨政未安,何以爲之?敢稟。傳曰,仍爲之。以洪冕燮爲副應敎,尹尙圭爲校理,權烒爲副校理,李東冕爲修撰,韓兢履爲副修撰,鄭魯榮爲司成,盧尙熙爲校檢,安尙默爲監察。興德縣監成元柱,仍任事承傳,兼春秋單金良倜。渭原郡守申綋,朔州府使閔亨默相換,司饔直長金愿,典牲直長沈衛奎相換。
兵批,判書朴宗慶受由,參判朴聖集病,參議李濟萬病,參知姜彙鈺入直進,行左承旨韓致應進。護軍鄭學畊,副護軍尹孝寬·李宗爀·金鎭鼎·元毅鎭,副司果朴鍾岳·李龜星·徐命鐸·柳仁根·徐英修·金道燁·金鍾虎·李彦柱·李止淵,副司直李惟命·宋翼淵·趙琮鎭·金學淳·李東煥竝單付。
以吏曹參議曺允遂牌不進罷職傳旨,傳于尹行頤曰,只推。
大司諫趙興鎭啓曰,臣言議拙訥,風采巽劣,淸朝耳目,本不近似,而乃者薇垣除旨,忽降於病伏之際,臣且惶且感,義當竭蹶,而第臣於合啓中,有區區私義之不可冒當者,前後似臣情勢者,幸賴聖朝敦倫之風,輒蒙體諒之恩矣。今臣所處,宜無異同,以此情踪,其何敢一刻晏然於臺次乎?請命遞斥臣職。答曰,依啓。
尹行頤,以吏曹言啓曰,今此宗廟·各陵·殿·宮·園·墓,正朝祭祭官,當爲磨鍊,而老病·公故外,實無推移排比之路。依近例,刑官及司饔院官員年六十以上,通融塡差以入,而時無職名人員,令該曹,口傳付軍職,何如?傳曰,允。
元在明,以備邊司言啓曰,昨以災邑準瓜守令,限畢賑仍任之意,草記允下,而都政時,竹山府使·始興縣監,皆以瓜滿出代矣。竹山則以尤甚邑,今將設賑,始興則以之次邑,又當設賑,而該曹之有此差代,雖是不審之失,揆以事面,誠爲未安。政官從重推考,兩邑守令,竝爲仍任。渭原,以江邊積弊之邑,還紊民散,莫可收拾,纔因道臣應旨捄弊,方令及時釐正,而新除郡守申綋,曾任順川,事多僨誤,罪至竄配,今於試可之前,有難遽付弊邑,俾責成效,以他邑有聲績人相換,何如?傳曰,允。至於竹山·始興,雖因該曹之不審,旣已差代,何必仍任?此則安徐。渭原則依施,可也。
元在明,以禁衛營言啓曰,本營把摠李儒常,身病猝重,勢難察任,改差,何如?傳曰,允。
元在明,以御營廳言啓曰,本營騎士將李敬進,擧措駭妄,汰去之意,敢啓。傳曰,知道。
知敦寧洪明浩疏曰,伏以,惟天眷佑,慶祿滋至,元子宮百日已過,寶牒編成,藏胎禮竣,億萬年磐泰無疆之休,其始自今,大小歡祝,曷有其極?顧臣衰憒病伏之蹤,獲奉往役蕫事之命,恩至渥也,與有榮矣。不自量力,冒昧承當,王靈所曁,如期反命,私心慶幸,自倍他人而已。實無一半分可紀之勞勩,而乃殿下,推廣慶之念,施懋賞之典,卽日寵旨,加臣崇政之階,聞命驚惶,靡所容措。臣本庸愚下品,猥蒙我三朝生成之澤,歷揚兜攬,罔非逾分,白首卿列,何所裨補?重以父子叔姪,聯翩華膴,盈盛之懼,恒切于中,今又夤緣事會,以無勞而媒非分,叨此上大夫崇秩,則臣身之忝竊愧恧,固無可言,在聖上愼惜名器之政,豈不爲累乎?況今之從一品,卽周官孤卿之班也。地望簡畀,非人人可據,臣何敢憑恃寵靈,若固有之,不思所以循墻之義哉?玆庸披瀝控籲於天地父母之前。伏乞聖慈,諒臣之情,察臣之懇,亟命收還臣新授資級,以幸公私,不勝至祝。臣無任云云。答曰,省疏具悉。卿其勿辭行公。
校理趙琮鎭疏曰,伏以儒臣之職,殷焉而曰啓沃,漢焉而曰論思,宋焉而曰成就君德。夫能朝夕左右,日月獻納,上不負所事,下不負所學,有可以格君心而輔聖學,亦可以弼世敎而消天災,此不可以輕授而濫進也。伏念臣,本以螻蟻之賤,徒抱狗馬之戀,而至愚且鹵,初無所學之可言,萬不近似於經幄之列,猥蒙天地之洪造,特置之是職,於臣身,榮極而懼之深矣,於聖朝,官濫而恩之謬也。向者惟允之臣,歷論召災之由,首陳館直之事,繼有大僚之論罷,於是乎臣之罪自著,而無所逃矣,臣恐悸慙服,惟大何是俟。不意聖度至寬,不賜之罪,只命薄罷,旋卽恩敍,而除旨踵降,臣感激無地,雖欲黽勉趨膺,其於壞廉防何,亦於辱朝廷何哉?是以召牌之下,不敢遽然承膺,竟宵悚蹙,略構文字,冒瀆崇嚴。伏乞天地父母,俯垂鑑諒,特許斥免,深軫經幄之不可濫進而輕授也。且伏念臣向來,猥參賓對屢矣。我殿下,輒命臣陳其所懷,臣昵侍尺天,竊仰側修之至誠,救荒之仁念,繼又欽歎詢蕘之聖度,臣雖不肖無狀,思效咫尺之微見,而嚴畏居先,未敢陳奏,退而踧踖,愧恨之忱,歷累日不能自已矣。嗚呼,皇天於殿下,降之以粹明之姿,佑之以長發之祥,畀之以君師之責,付之以祖宗億萬赤子,惟皇天惟祖宗,所以眷顧期望我殿下,爲何如哉?群臣萬民之所攢祝蘄向我殿下,亦如何哉?殿下之所自期也,亦又如何哉?必不以三代之治,爲高遠難行,亦必以漢唐凡主,爲可恥矣,然而殿下光御,于今十年,而紀綱日頹,風俗日壞,百隷惰職,萬民倒懸,人心世道,莫可收拾,駸駸歸於危亂之域,此固群下辜負之罪,而亦不得不歸咎於導率之地矣。竊伏覸殿下,有好學之心,而無好學之實,有致治之志,而無致治之具。惟知天何言之義,而淵默太過,惟知堯無爲之治,而垂拱徒事,惟視朝廷之科條,而過循節目,惟付臣隣之擧行,而罕有可否。只信臣民之不我欺,而未燭詐僞之日滋,惟謂聖心之無私,而未料今世之人無公道矣。只恃方伯守令之分民憂,而必未嘗烏眛草之味矣,必未覽剜肉醫瘡之痛冤矣。且稀接臣隣,故近習易昵矣,頻停法講,故幽獨難謹矣。宮府未一,故倖門難杜矣,帑庫未罷,故尾閭易洩矣。有翕受而無敷施,故直士無勸矣,務縱宥而忽隄防,故亂逆無懼矣。奢侈未抑,故錦繡乎墻屋矣,廉恥未奬,故金珠乎脯醢矣。穀簿率虛,故飢饉難賙矣,陰雨未及,故桑土無備矣。差除則徒循爲人之擇,獄訟則罔慮惟賄之成,酒禍則大禹之憂,今不幸近之,而萍氏之禁,恐且撓弛。至若科目,人材之得失,國家之治亂係之矣,而公明罕絶,請囑肆行,白晝十目,了不掩諱,看作常事,如此而國能爲國乎?月前相箚所謂由科弊而國將必亡者,誠非過憂也,誠非過語也。凡此許多諸條,皆足爲忠臣志士痛哭流涕處也。向者聖敎若曰,一毛一髮,無不受病,殿下旣知其受病矣,其將坐視而莫之救耶?其將救之而未得其要耶?臣愚竊以爲殿下,欲得其要,則先自聖躬,克將去因循姑息之病痛,然後乃可爲救之之方矣。大抵聖人之道有三,知仁勇是也。闕一乎是,則大道不凝,治理不成。今殿下,知仁有餘,而勇邊不足,故因循姑息之弊,於是乎生。隨處而爲委靡之端,每事而爲文具之歸,今日如昨日,今年如去年,尙無振作奮發底規模。昔宋臣程子,論孟子氣像,謂之英氣太露,以爲亞聖氣質之病痛,今臣竊以爲殿下,不露英氣,反爲聖姿之病痛。伏願殿下,深加反省之工,懋行剛健之道,雷勵風迅,乾旋坤轉,隨處而振作,每事而奮發,剔去一切之文具,夯修群聖之達道,交修內外,無所虧欠,頻接臣僚,求聞闕遺,臨之以大公至正,御之以揮廓警勵,遂使大小臣僚,罔敢如前渝惰,如前虛僞,而奔走率職,罔敢顧私而忘公,各自砥行而礪名,則人心世道,必將有矯捄危亡之道,而上所陳許多痼疾,自可有醫得一二分,漸至於國脈之蘇完矣。惟殿下,猛加省察焉。今我殿下,以四道歉荒,晝宵憂悴,靡不用極,先之以蠲減,繼之以停退,至以內帑屢萬之金,頒之中外,以廣我慈宮之惠澤,凡我父老婦孺,莫不感恩含渥,北望攢祝,而惟彼諸道大歉,寔所創見,億萬生靈,大命近止,誠如向日聖敎。伏想天地父母之至仁宏規,必有淵衷之所默運,而四道穀簿,本多虛錄,今乏秋穫,若以四道之穀,欲濟四道之民,其勢實無奈何矣。目今時急之務,百爾思之,莫如船輸兩西之穀,以活畿·湖浮黃遑急之民。伏願聖明,亟命廟堂,預先區劃,無或虛徐,以副億兆望哺之情,俾免枯魚之肆焉。臣本寒門之一書生也,早蒙先大王作育之隆渥,頂踵皆恩,銘之肝肺,今荷聖明之厚眷,猥廁邇列,絲毫莫效,而隕結之願,寸丹未折。玆於訟愆之章,敢附貢愚之忱,言不知財,不勝主臣。臣無任云云。省疏具悉。所陳留念,爾其勿辭察職。
己巳十二月二十七日辰時,上御誠正閣。守令·邊將·察訪·初仕人入侍時,同副承旨元在明,假注書柳鼎養,記事官朴綺壽·李光文,以次進伏訖。定州牧使金愚淳,宣川府使趙㞳,竹山府使閔致愼,富寧府使金宅基,渭原郡守申綋,雲峰縣監權抑,北靑府使韓耆裕,巨濟府使沈公俊,河東府使李仁泳,富平府使金世根,端川府使申在恒,雲山郡守韓象默,麻田郡守尹守晩,嘉山郡守李漢極,价川郡守柳相弼,龍崗縣令申在業,始興縣令閔師寬,鏡城判官南吉寬,殷山縣監金箕殷,禮山縣監林景運,禮安縣監鄭烈,英陽縣監金載孟,唐津縣監徐觀淳,漆原縣監白東衡,長連縣監吳慶德,康翎縣監李行敎,魚川察訪洪聖臣,濟原察訪金就强,景陽察訪朴龍海,輸城察訪李世泰,沙斤察訪李命翼,禮賓參奉柳匡宇,典獄參奉金原淳,高嶺僉使尹昇東,以次進伏。安興僉使李宗魯,蛇渡僉使姜世重,車嶺僉使車弘濟,平薪僉使崔翼明,彌助項僉使張湜,注文僉使全德弘,椒島僉使李禧福,馬梁僉使崔擎柱,安義僉使崔秀崗,淸城僉使金履坤,唐浦萬戶李春培,天城萬戶金完喆,蛇梁萬戶鄭玶,知世浦萬戶鄭雲淡,西平浦萬戶韓錫昌,薪智島萬戶金世潤,伐登萬戶吳復運,防垣萬戶金龍鳳,五老梁萬戶金信喆,古豊山萬戶李達彦,在德萬戶李福來,南村別將崔廷虎,格浦別將張敬相,禿用別將白得圭,長壽別將安處仁,小農權管金殷喆,舊乫坡知權管李應燮,栗浦權管朴枝茂,嗭洞權管金光祐,乾川權管趙忠國,楸仇非權管片光厚,黃拓坡權管白宗玉,小坡兒權管李孟秀,武兼韓明運·兪範柱·金守光,假引儀金光素·金秉始,以次入庭下訖。上曰,承旨進伏。守令·察訪·初仕人次次入侍,奏職姓名,而別將則令宣傳官擧行,可也。守令·邊將·察訪·初仕人,各奏職姓名訖。命引儀試唱臚,引儀二人,次第唱臚訖。綺壽曰,內閣貿冊條,自六七年內每年終,以一千兩別置,而其前則未嘗必準此數,或有全無別置之年矣。蓋本閣小小雜下,有不敢煩說仰達者,且下輩漸益凋殘,有些少釐弊之道,今當年終,故玆敢仰奏。貿冊條,自今年爲始,以半數充備,其餘半數,則用於雜下,且以爲下輩釐弊之道,恐好,故敢達矣。上曰,依此爲之,可也。仍命退,諸臣以次退出。
上在昌德宮。停常參·經筵。
任厚常啓曰,行大司憲李勉兢,掌令金麟采·鄭華錫在外,執義金熙華,持平尹致任傳旨未下,李景熙未署經,監察茶時之意,敢啓。傳曰,知道。
韓致應啓曰,行右承旨李文會,今日不爲仕進,卽爲牌招,何如?傳曰,允。
以應敎洪冕燮,校理尹尙圭,副校理權烒,修撰李東冕,副修撰韓兢履牌不進罷職傳旨,傳于韓致應曰,只推。
韓致應啓曰,玉堂上下番俱空,事甚未安,副應敎洪冕燮,校理尹尙圭,副校理權烒,修撰李東冕,副修撰韓兢履,旣有只推之命,竝卽牌招,以爲推移入直之地,何如?傳曰,允。
以執義金熙華,持平尹致任,獻納鄭觀綏牌不進罷職傳旨,傳于任厚常曰,只推。
任厚常啓曰,守令署經事,命下矣。執義金熙華,持平尹致任,獻納鄭觀綏,旣有只推之命,竝卽牌招,以爲署經之地,何如?傳曰,允。
尹行頤啓曰,卽伏見慶尙左水使李馨秀今秋冬褒貶啓本,則邊將無一人居下,殊無嚴明殿最之意,推考警責,何如?傳曰,允。
韓致應啓曰,明日親臨誓戒,承旨當爲備員,而行右承旨李文會牌不進,左副承旨任厚常式暇,竝卽牌招,行都承旨鄭尙愚在外,何以爲之?敢稟。傳曰,牌招。
任厚常啓曰,卽者兵曹郞廳來言,明日親臨誓戒時,別侍衛不可不備員,而判書朴宗慶方在受由中,不得進參云,卽爲牌招,何如?傳曰,允。
傳于任厚常曰,出宮門路,以協陽門爲之。
傳于任厚常曰,侍衛軍兵毛具。
以左副承旨任厚常牌不進罷職傳旨,傳于韓致應曰,只推。
以副應敎洪冕燮,校理尹尙圭,副校理權烒,修撰李東冕,副修撰韓兢履牌不進罷職傳旨,傳于韓致應曰,只推。
以獻納鄭觀綏,持平尹致任牌不進罷職傳旨,傳于任厚常曰,只推。
以永明尉洪顯周覲親呈辭,傳于尹行頤曰,給由馬。
尹行頤,以吏曹言啓曰,卽接掌樂院牒報,則以爲,今此社稷祈穀大祭親行時,本院正,例以協律郞塡差,正未差之代,卽速變通云。掌樂院正未差之代,口傳備擬以入之意,敢啓。傳曰,知道。
吏曹口傳政事,以洪儀泳爲掌樂正。
韓致應,以禮曹言啓曰,卽接英陵令所報,則今此正朝祭享,兩官當爲備員將事,而新除授本陵參奉李基勛,時在公忠道西原地,未及上來云矣。莫重祭享,兩官不可不備,英陵參奉李基勛,今姑改差,其代卽令該曹,以在京無故人,口傳差出,以爲備員擧行之地,何如?傳曰,允。
吏曹口傳政事,以兪平柱爲英陵參奉。
傳于尹行頤曰,載寧郡守有闕之代,令該曹,口傳差出,不日辭朝。
吏曹口傳政事,以韓用謙爲載寧郡守。
韓致應,以忠勳府言啓曰,本府書寫忠義衛柳匡宇遷轉代,嫡長忠義衛金應斗差下,依例以假郞廳稱號,何如?傳曰,允。
尹行頤,以漢城府言啓曰,今此加資老人抄啓時,顯祿西春君爗,已爲資窮,不得循例書入之意,敢啓。傳曰,知道。
任厚常,以備邊司言啓曰,自二十七日至正月初一日,藏牌事,命下矣。酒禁必不無因此蕩然之慮,雖於藏牌之時,益加嚴禁之意,申飭,何如?傳曰,允。
任厚常,以訓鍊都監言啓曰,本局別將沈鑏,身病猝重,勢難察任,改差,何如?傳曰,允。
任厚常,以摠戎廳言啓曰,本廳哨官李行儉·李英耆,罪犯師律,竝汰去之意,敢啓。傳曰,知道。
韓致應,以賑恤廳言啓曰,西部桃楮洞契任掌沈鍈,今月二十八日,本洞路傍,得二歲遺棄男兒,同里居良女金召史,欲爲收養,南部小公洞契任掌朴天甲,今月二十八日,本洞路傍,得二歲遺棄男兒,同里居良女鄭召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
戶曹參判閔昌爀疏曰,伏以臣,貞疾在眼,而劇歇無常,凡於享官,雖可强之時,或不免駿奔之失儀,故惶懍而竣事,此則在班諸執事之所覩記也。今此該曹,以臣差懿陵獻官,以若臣素患,雖欲如前日之黽勉而從事,臣又於月前,墮落傷臂,今雖少愈,拜跪之禮,實難如儀,玆不得不露章自列,仰瀆崇嚴。伏乞聖慈,俯賜鑑諒,特令該曹,亟加變通,以重享禮,以安私分,千萬幸甚。臣無任云云。答曰,省疏具悉。疏辭許令該曹付標。
行護軍尹序東疏曰,伏以臣,卽伏奉祭帖,以臣差元陵正朝獻官,義重駿奔,分當竭蹶,而第臣行役之餘,素抱風眩之症,當寒添劇,重以肩脅之間,頑痰衝亘,呼吸難通,轉側須人,日夜叫苦,不省四倒,外蔚內藥,少無變動。以此病情,齋沐趨進,萬無其望,玆不得不冒死呼籲於崇嚴之前。伏乞聖慈,俯垂諒察,特令該曹,卽爲變通,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭許令該曹付標。
黃海監司金明淳疏曰,伏以臣,於大昨禁中,伏承除旨,以臣爲黃海道觀察使兼巡察使·兵馬水軍節度使者,臣手擎華誥,退伏私次,且感且驚,繼之以隕越也。臣本魯鈍,最居人下,晩從蔭塗,倖竊一第,九年之中,奄到宰列,跡其揚歷,罔非踰濫,考其試效,一無稱塞。而況又年來,重嬰奇症,遂成貞疾,思慮稍煩,則咯血泉湧,調攝少失,則疝氣豚奔,痰飮梗塞,而呼吸喘促,榮衛枯渴,而形神凋落,人鬼常在於頃刻,刀圭不離於斯須。雖其開霽之時,亦是癃廢之狀,數旬銀臺,呈告且半,筋力奔走,自分已矣。方面重寄,乃在不意,實未敢知聖明,何所取於賤臣,而有此誤恩也。噫,旬宣之責,何地不然,而藩臬之難,輒稱本道,地界密邇,而藩蔽最要於王畿,幅圓偏小,而賦斂不下於三南,風土獷悍,而浦峽荒僻,民生困瘁,而軍糴紊氄,海防疎虞,而殘鎭無綢繆之備,使星旁午,而驛路有奔疲之形,加以今秋民憂,纔經懷山之災。目下朝議,方擬泛舟之役,雖使威望足以鎭撫,才具足以經濟,聰明氣力,足以剸煩而理劇者當之,其將却顧而逡巡,今乃擧以畀之空疎如臣,沈痼如臣,而欲責其按撫懷保之政,何異於使瞽視而躄者趨哉?不待知者,而決知其不可能矣。古人以官至刺史爲榮,今臣之所叨者,卽古之刺史也,臣身之榮,豈減古人?試思卄三州幾萬生靈安危休戚,亶係於方伯之能否勤慢,藉令臣之人器,不至於不甚憤誤,其如疾病而瘝曠,理所必至,而人器之不堪,更有甚於疾病者乎?臣雖不肖,誠不敢以一身之榮,貽彼幾萬生靈危且戚也。聞命以來,左右揣量,與其冒沒膺命,終累則哲之明,曷若披露愚衷?竊附無隱之義,略控咫尺之章,仰瀆崇嚴之聽。伏乞聖明,諒臣言之非飾,念藩寄之至重,亟賜鐫遞,以幸公私,千萬顒祝。臣無任云云。答曰,省疏具悉。卿其勿辭往欽哉。
執義金熙華疏曰,伏以臣,向叨玉署,屢陳請急之章,跨朔虛縻,徒積逋慢之罪,聖度天大,郵罰不加,特許鞶帶之遞,竊庶幾感戴恩私,安意將護,曾未逾日,伏奉柏府除旨,署經有命,庚牌荐臨,誠不勝悚惶悶迫之至。臣母病勢,若或少減,豈敢有召輒違,不思所以竭蹶趨膺,而篤老彌留之疾,當此無前酷寒,沈奄委頓中,又於日昨,重經關膈,上吐下瀉,幾危僅甦,諸症添加,眞元益陷,水穀不下,轉側須人。以此情理,實難跬步離捨,玆隨天牌,略控短章。伏乞聖慈,曲賜矜憐,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
藥房提調沈象奎,行左承旨韓致應啓曰,親臨誓戒,冒寒勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹行頤啓曰,合辭方張之時,兩司無詣臺之員,事甚未安,除在外·受由·未署經外,未肅拜人員,竝卽牌招,何如?傳曰,允。
韓致應啓曰,左副承旨任厚常,同副承旨元在明,今日不爲仕進,竝卽牌招,何如?傳曰,允。
備忘記,吾老梁萬戶金信喆下直,長弓一張,長箭一部,片箭一部,筒兒一箇賜給。
傳于韓致應曰,左承旨入侍。
尹行頤啓曰,持平尹致任,旣已肅謝,不出姑停望,直爲出去,事甚未安,推考,何如?傳曰,允。
以獻納鄭觀綏牌不進罷職傳旨,傳于李文會曰,只推。
尹行頤啓曰,守令署經事命下,而憲府則行大司憲李勉兢,掌令金麟采·鄭華錫在外,執義金熙華受由,持平李景熙未署經,只有尹致任一人,諫院則大司諫未差,司諫趙台榮,正言鄭祖榮·李在秀在外,兩司無以備員署經,何以爲之,而獻納鄭觀綏,旣有只推之命,卽爲牌招,何如?傳曰,允。
以同副承旨元在明牌不進罷職傳旨,傳于韓致應曰,只推。
韓致應啓曰,玉堂上下番俱空,事甚未安,副應敎洪冕燮,校理尹尙圭,副校理權烒,修撰李東冕,副修撰韓兢履,旣有只推之命,竝更牌招,以爲推移入直之地,何如?傳曰,允。
以副應敎洪冕燮,校理尹尙圭,副修撰韓兢履牌不進罷職傳旨,傳于韓致應曰,只推。
韓致應啓曰,玉堂上下番俱空,事甚未安,副應敎洪冕燮,校理尹尙圭,副修撰韓兢履,旣有只推之命,竝更牌招,以爲推移入直之地,何如?傳曰,允。
韓致應,以禮曹言啓曰,卽接翼陵令所報,則今此正朝祭享,兩官當爲備員將事,而新除授本陵參奉李命源,時在公忠道沃川地,未及上來云矣。莫重祭享,兩官不可不備,參奉李命源,今姑改差,其代卽令該曹,以在京無故人,口傳差出,以爲備員擧行之地,何如?傳曰,允。
吏曹口傳政事,以朴宗恒爲翼陵參奉。
任厚常,以兵曹言啓曰,來庚午年各處頒給信漢符別單及文宰二品以上,武臣蔭官曾經摠管人員,章標頒給別單,修整以入之意,敢啓。傳曰,知道。
任厚常,以兵曹言啓曰,內外諸處雇立名色互換,及當減而不減者元軍疊定處,一一釐正,別單書入,而慶安宮事體,與四宮無異,雇立名色,依四宮例,減下之意,敢啓。傳曰,知道。
任厚常,以訓鍊都監言啓曰,今十二月二十九日三十日,年終擧起火時,次知將官·將校姓名及兼別破陣等,容貌年歲,火箭數爻,竝別單書入之意,敢啓。傳曰,知道。
韓致應,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等,未婚人書啓後,過婚形止,自該府,修成冊報來,故別單書入之意,敢啓。傳曰,知道。
韓致應,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
副摠管趙弘鎭疏曰,伏以臣,於夜間,退自誓戒侍衛,重觸風寒,素患關格之症,忽復闖發,痰塊上衝,眩暈急作,四肢如束,百骸俱痛,達曉昏倒,殆不省事。此際銓曹,以臣差爲明陵正朝享官,以今病狀,雖欲陪香於五十里之地,以效駿奔之誠,而其勢末由,玆敢不避猥越,疾聲呼籲於黈纊之下。伏乞天地父母,俯諒情勢,亟令該曹,改塡無故之人,以便公私焉。臣無任云云。答曰,省疏具悉。疏辭許令該曹付標。
全羅監司李冕膺疏曰,伏以臣,以本道災荒之狀,屢煩登聞,仰貽宸慮者,前後非一,而輒蒙曲施,未嘗靳許,仍命廟堂之臣,賑資則不待陳請,而預先區劃,穀物則憫其尤甚,而特令優給,繼又十行絲綸,諄複惻怛,責躬之敎,恤荒之念,有足以孚感豚魚。重之萬貫靑銅,千觔丹椒,頒均列邑,溫音所及,歡聲載路,長吏殫誠,唯恐德意之未究,父老聳聽,皆願須臾之無死。仰惟乙丙憧憧之憂,一則南民,二則南民,日月之光,遍照於遐土,雨露之澤,若偏於枯荄,遂使顑頷將死之喘,擧懷歡欣更生之望,恩山德海,無以尙矣。雖是蚩蚩之類,夙宵所祈祝而希望者,豈或有毫分加此,而惟我聖上,恩踰慈母,仁過陽春,租賦之間,例皆蠲免,所徵至少,所放至多。猶慮夫歲色垂盡,民力已竭,徒費鞭扑,轉成弩末,則鶉鵠之慘,宛如親覩,龜毛之刮,恃軫睿念。今年還穀之在百姓腹內徵未得者,竝令停徵,聿追甲寅之故事,繼述之美,曠絶之澤,猗歟盛哉。自此湖以南幾萬生靈,擧皆脫坑坎而就衽席矣。男欣女悅,村閭相賀,若將無所憂乎歉荒,而臣於此,竊有所萬萬罔措者。上之所以優恤者,若是殊異,而下之所以對揚者,苟或未盡,則厥罪何居?縱曰民勢之孔艱,都緣臣等之不職,新糴見捧,尙未滿三十萬石矣,雖未知未及報來者爲幾何,而要不過若而石耳。假使盡傾留庫而通計,除出賑資於其中,則比常年應分,猶不足爲折半之數,將何以分排於許多還民乎?麥前賑口之外,大小民戶,專仰官糶,東作之糧,納稅之資,無不取辦於此。從前圖漏者,今皆願受,還戶之增,較之平年,不啻倍蓰,則以此穀活此民,殆無異於勺水之救渴澤也。雖彼山郡,素稱稍裕之處,尙有還賑絶巡之慮,矧玆數十沿邑穀簿,多是盡分,倉廩之實旣罄,甁罌之儲俱空,目下遑汲,實有朝夕難保之慮。雖欲以如干峽邑之積,略行裒益之政,同延時月之命,道里相左,轉輸甚艱,除非船粟往哺,則焚溺之急,無以救得。而前此嶺穀之移劃,均廳之許貿者,以穀以錢,合其都數,將爲十三萬石之多,先就右沿,約綽分排,則僅足爲十餘處添還之資,外此諸邑,更無派及之可論。廟議旣慮其本道穀摠之莫能相當於糶賑,而有此變通移粟之擧,則惟當使列邑群生,人皆獲濟,無或不足,然後方可爲實惠之下究矣。縱使所劃之五萬嶺穀,盡得純米,較戶量穀,尙患其萬萬不給,況其皮穀之積峙年久,虛殼太半,塵土相雜者,海輸陸運,功力旣多,耗費至廣,而逐邑均排,所受無幾,則非徒元數之不敷,將見實用之無補,民事之狼狽,直與初不移粟等耳。諸道穀簿之不能裕如,臣槪聞其推移之甚難,而猶不若本道事勢之萬分危急。無論嶺穀與他道穀,準折充十萬石之米,使之移轉,則非敢曰此足以塗抹一路,而猶可作三旬九食之資,以爲挨到麥秋之計。思之及此,寧欲痛哭流涕之不暇也。仍念臣不才無狀,誤被隆恩,卄載通籍,滾到崇班,雖未能少有裨補,幸不至大致僨誤,竊庶幾優游冗散,以全樗櫟之生矣。遽叨非分之任,値此至艱之會,將不免爲民國之罪人,則以是焦憂,晝宵靡遑,食不甘而寢不寧者,今已半年餘矣。唯此所請,亦出於措置沒策,僥倖萬一之冀,而終因忱誠淺薄,未蒙施副,則畢竟敗事之後,雖使萬被誅戮,顧何以自贖?必爲臣難暝之恨矣。伏乞聖慈,特加哀憐,亟命有司之臣,及時區劃,俾此省內民命,復尋一分生路,不勝大願。臣無任云云。答曰,省疏具悉。湖南民情,已於廟堂筵臣之奏,略知其難堪之狀,今因卿之狀聞,益爲矜慘。飢民數十萬,將何以生?予於是,何可以三萬石所請爲惜?玆令廟堂,爛商稟處,而至於所請穀物純米,本道新捧穀等事,誠如卿言而施之,則湖民必蒙其力矣。然予亦未知何處何穀,何以分排,則爲十萬石純米,亦難度其利於此而無害於彼,竝令廟堂,消詳稟處。
己巳十二月二十九日子時,上御仁政殿。受誓戒入侍時,行左承旨韓致應,行右承旨李文會,右副承旨尹行頤,同副承旨元在明,記事官李紀淵,假注書金裕憲,記事官朴綺壽·李光文,檢校直閣沈象奎·洪奭周·李魯益,以次侍立。上具遠遊冠·絳紗袍,乘輿出宣化門。藥房都提調金思穆等,進駕前曰,臘寒甚酷,侵夜勞動,聖體,若何?上曰,一樣矣。由協陽門·肅章門·仁政門至月臺,通禮跪啓降輿,上降輿,詣板位南向立。引儀唱在位,百官行四拜禮,百官行禮訖。讀誓文官韓晩裕進讀誓文訖。在位百官,復行四拜禮訖。通禮跪告禮畢,仍請還內。上乘輿出仁政門,由肅章門·協陽門還內。諸臣以次退出。
己巳十二月二十九日午時,上御誠正閣。左承旨入侍時,行左承旨韓致應,假注書金裕憲,記事官朴綺壽·李光文,以次進伏訖。上出示全羅監司李冕膺賑穀加請狀啓一度,仍敎曰,湖南民情之遑急,而賑穀之不足,見此可知。所請折米三萬石數,自朝家不可不許給,而但自上,未知穀物之可減何許名色,以充此數。須出去與廟堂,往復商確,或草記稟處,無論某穀名色,限三萬石劃給,而必使之便宜無弊,可也。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,除夕單子問安。答曰,知道。
任厚常,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李文會啓曰,行大司憲李勉兢,掌令金獜采,鄭華錫在外,執義金熙華受由,持平李景熙未署經,尹致任呈辭,監察茶時之意,敢啓。傳曰,知道。
任厚常啓曰,備邊〈司〉郞廳來言,今日賓廳日次,而歲時問安相値,不得來會云矣,敢啓。傳曰,知道。
韓致應啓曰,同副承旨元在明,今日不爲仕進,卽爲牌招,何如?傳曰,允。
傳于韓致應曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
韓致應啓曰,明日正朝望闕禮,依例爲之之意,敢啓。傳曰,知道。
備忘記,西原營將李文植下直,長弓一張,長箭一部,片箭一部,筒兒一箇賜給。
以同副承旨元在明牌不進罷職傳旨,傳于尹行頤曰,只推。
傳于尹行頤曰,都承旨·同副承旨,竝許遞,前望單子入之,待下批牌招察任。
承旨前望單子入之,閔耆顯·宋文述落點。
尹行頤啓曰,新除授同副承旨宋文述,時在全羅道礪山地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,鄭東榦落點。
尹行頤啓曰,新除授承旨鄭東榦,方在罷散中,何以爲之?敢稟。傳曰,敍用。
以同副承旨鄭東榦牌不進罷職傳旨,傳于尹行頤曰,只推。
以副應敎洪冕燮,校理尹尙圭,副修撰韓兢履再牌不進罷職傳旨,傳于韓致應曰,只推。
韓致應啓曰,玉堂上下番俱空,事甚未安,副應敎洪冕燮,校理尹尙圭,副修撰韓兢履,旣有只推之命,竝卽牌招,以爲推移入直之地,何如?傳曰,允。
以副應敎洪冕燮,副修撰韓兢履牌不進罷職傳旨,傳于韓致應曰,只推。
以獻納鄭觀綏再牌不進罷職傳旨,傳于尹行頤曰,只推。
尹行頤啓曰,守令署經事,命下,而行大司憲李勉兢,掌令金獜采·鄭華錫,司諫趙台榮,正言鄭祖榮·李在秀在外,大司諫未差,執義金熙華受由,持平李景熙未署經,獻納鄭觀綏再牌不進,只有持平尹致任一人,不得備員署經,何以爲之?敢稟。傳曰,行公外,竝許遞,政官牌招開政,待下批,牌招署經。
韓致應,以弘文館言啓曰,本館下番闕直,事甚未安,今日政,新除授玉堂,竝待下批,牌招,以爲推移入直之地,何如?傳曰,允。
尹行頤,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書金羲淳受由,參判李肇源進,參議曺允遂牌不進,右副承旨尹行頤進。啓曰,判書金羲淳受由,參議曺允遂牌不進,小臣獨政未安,何以爲之?敢稟。傳曰,仍爲之。以李直輔爲大司憲,吳翰源爲大司諫,李基崇爲執義,愼性眞爲司諫,韓翼鎭·閔致載爲掌令,趙琮鎭爲獻納,兪應煥爲持平,趙貞喆·李潞爲正言,鄭觀綏爲應敎,林景鎭爲校理,金啓河爲副修撰,朴宗敬爲庶尹,趙德履爲典籍。成均博士單韓錫祉,奉常副奉事單金錫洪。
兵批,判書朴宗慶進,參判朴聖集病,參議李濟萬病,參知姜彙鈺入直進,行左承旨韓致應進。大護軍李勉兢,護軍鄭尙愚,副護軍趙興鎭·元在明·尹基爀,副司直金熙華·鄭魯榮·鄭華錫·金獜采·鄭觀綏·李景熙,副司果李在秀·鄭祖榮,副司正洪雲錫·李春求,以上竝單付。
以吏曹參議曺允遂牌不進罷職傳旨,傳于尹行頤曰,只推。
以應敎鄭觀綏,校理林景鎭牌不進罷職傳旨,傳于韓致應曰,只推。
以司諫愼性眞,掌令韓翼鎭·閔致載牌不進罷職傳旨,傳于尹行頤曰,只推。
以全羅監司李冕膺狀啓,同福縣民家失火事,傳于任厚常曰,聞甚矜惻,元恤典外,別加顧助,期有實效事,廟堂分付。
傳于尹行頤曰,差祭玉堂·臺諫,竝許遞,政官待開門牌招開政。
韓致應,以禮曹言啓曰,卽接獻陵直長所報,則今此正朝祭享,兩官當爲備員將事,而新除授參奉元錫玄,時在江原道原州地,未及上來云矣。莫重祭享,兩官不可不備,參奉元錫玄,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以李功敏爲獻陵參奉。
閔耆顯,以戶曹言啓曰,今年內貧寒宗室子女婚扶助數,別單書入之意,敢啓。傳曰,知道。
任厚常,以兵曹言啓曰,景福宮衛將張福漢,守門將孫緯,俱以身病猝重,勢難供職,呈狀乞遞,竝改差,何如?傳曰,允。
任厚常,以兵曹言啓曰,今十二月,各廳堂下武臣朔試射,依例停止之意,敢啓。傳曰,知道。
任厚常,以兵曹言啓曰,今冬等,能麽兒考講時,訓鍊院主簿金衡遠,武臣兼宣傳官具載恒等,一次不通,都摠府經歷尹郁烈,訓鍊僉正成樂鎭·李德純,刑曹正郞李光錫,義禁府都事宋旼祥,武臣兼宣傳官林致浩·宋文永·鄭壽觀·趙雲豪·金五運,部將申應祿,守門將徐纘修·金繼祖·金應燁·安光烈·鄭達行等,二次不通,竝依定式,從重推考,何如?傳曰,允。
韓致應,以成均館行大司成意啓曰,每歲末,圓點準點人,別單書入事,曾已定式矣。依定式,當年條準圓點儒生,別單書入之意,敢啓。傳曰,知道。
任厚常,以訓鍊都監言啓曰,本局哨官沈能完,身病猝重,勢難察任,改差,何如?傳曰,允。
行都承旨鄭尙愚疏曰,伏以皇天眷佑,聖嗣誕降,睿質夙就,尺衣日長,我東方億萬年無疆之基,自今伊始,臣民慶忭,小大惟均。仍伏念臣,兩載藩寄,一味尸素,觸事生疣,無往非罪,而聖度寬大,郵罰不加,居然箇滿,特蒙鞶禠,行將復命,銀臺除旨,忽下於此際,華誥擎奉,馹召繼降,臣且惶且感,不知攸措。逖違天陛之餘,固當竭蹶趨承,昵近耿光,以伸戀結之忱,而僚寀之間,義難周旋,來伏城外,冒進無路,納符體重,而未免褊裨之替傳,反面誠切,而終至私次之徑歸,滿心悚蹙,如負大何。玆敢略入文字,仰瀆崇嚴。伏乞聖明,俯垂鑑諒,亟遞臣職,以靖私義,仍治臣罪,以肅朝綱,千萬幸甚。臣無任云云。答曰,省疏具悉。卿則已許遞矣。
