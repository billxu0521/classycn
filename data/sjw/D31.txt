上在昌德宮。停常參·經筵。
平安監司書目,義州呈,以謝恩使先來,十二月二十五日出來,而渡江之期,似在於正月初五六日間事。
政院啓曰,今日正朝時,諫院多官,皆呈告,無進參之員,竝牌招,何如?傳曰,允。
禮曹啓曰,太廟展謁,每年歲首恒式取稟事,曾有下敎矣。展謁吉日,以何間推擇乎?敢此仰稟。傳曰,以今月望間推擇,而世子,隨駕可也。
兵曹判書兪得一辭職上疏。入啓。答曰,省疏具悉卿懇。卿之隨事盡心,予所嘉之,今玆新命,夫豈偶然?君臣之間,貴在知心,勿以小嫌爲辭,速出行公,毋使大政遷就。
禮曹啓曰,太廟展謁,以今月望間推擇事,命下矣。卽令日官推擇,則今月十七日十八日爲吉,其前則無吉日云,此兩日中,以何日定行乎?敢稟。傳曰,以十七日定行。
府啓,杭子炤等兄弟絶島定配之請,出於正王法討奸逆之意,而經年力爭,兪音尙閟,臣竊惑焉。夫杭則宜伏重誅,而止於罄甸,炤等,當坐孥戮,而竝貸其死,論以邦法,所失已大,而末減島配之典,猶不擧行,任使逆魁子姓,自在於田廬,則失刑之中,又失刑焉。非但三尺之法,職此而廢墜,將使亂臣賊子,無所懲畏,其所關係,豈不重且大哉?決不可曲加私恩,枉屈公法,請還收炤兄弟放歸田里之命,亟命絶島定配。近來宮家折受之弊,最爲病民蠹國之害,今此所安島折受宮家之失,臺閣力爭,大臣陳達,而兪音尙閟,臣竊爲慨然也。此島,旣是禁宮買得之地,亦關海防陰雨之備,其所設置,非如各衙門公屯,只取收稅補用之比,尤不宜任他折入於宮莊,而今者遽命折受,不復持難,輒以非今創始,爲牢拒臺章之端。噫,當此天災荐臻,民憂孔棘之日,雖祖宗朝流來舊規,固當度時量力,務存節省,況軍屯之折給宮家,又必非祖宗朝成憲乎。宮莊與營屯,公私輕重之別,不翅較然,而爭執已久,天聽愈邈,其壞國體而累聖德,爲如何哉?請加三思,還收禁衛營所屬所安島折受之命。臣以東堂二所罷摘事,論啓矣。伏承聖批,不惟不賜允兪,至以殊未穩當爲敎,臣竊不勝駭惑之至。考官之預出書題,致令漏洩於設場之前者,此實前所未聞之事,其爲可駭,莫此爲甚。特以無用意之迹,故罪止徒配,而至於士子之傳說,策題於親屬觀光者,使之預知者,明有奸情,而因此大播終場之前,多以其題,預做策問之說,藉藉言之,科事之不嚴,無復餘地矣。寧有預題試士,而其科無事,其榜仍存之理乎?此不但士子之得參者,皆不能自快於其心,日後之弊,亦不可勝言。請今番東堂文二所初試,亟命罷榜。日昨上候未寧時,因筵臣陳達,有節目刪定啓下之事,其所刪改,率多煩文末節,雖非大段關係,旣係變通,則亦不可以一時所見,草草刪改。且其中或不無有妨事勢者,請令廟堂,另加商量,更爲稟定。答曰,不允。前啓,舊還上·身布停捧事,及當該承旨罷職事,停啓。
正言韓重熙上疏。大槪,臣於召牌之下,分義是懼,僅僅趨詣於禁扃之外,而卽今情·病,俱難强進,乞蒙鐫遞,以安愚分,兼陳所懷,以備省察事。入啓。答曰,省疏具悉。近來士大夫,輕侮宗臣之敎,自是實際語,而忿懥之說,未滿一哂,以幺麼院隷,侵辱陪吏,略無顧藉,情狀絶痛,在所當懲,偏信誣訴,張皇至此,良可慨惋,元無假托,有何明覈之事也。
說書洪重休,牌不進,依承傳罷職。
兵曹,今正月初五日,仁政門朝參,何如?傳曰,以二十一日定行。
觀象監,去月二十九日,有霧氣,未時,太白見於巳地。啓。
大殿·中宮殿·世子宮·嬪宮,政院·玉堂歲謁問安。答曰,知道。以上朝報
守禦廳啓曰,本廳京別破陣,今年正月爲始,輪回入番,中日試藝事目,釐正廳旣已節目啓下矣。中日試藝時,訓鍊院奉事定送,而入格人論賞等事,一如他軍例施行之意,分付兵曹及訓鍊院,何如?傳曰,允。以上守禦廳謄錄
上在昌德宮。停常參·經筵。
禮曹啓曰,每年歲首,王世子,永昭殿展謁事,曾已下敎矣。永昭殿春享大祭,王世子,旣已親行,今無別爲展謁之事,敬寧殿展謁,則永昭殿行祭後,擇日擧行,何如?傳曰,允。
領議政申琓十五度呈辭。入啓。傳曰,安心調理。
禮曹判書閔鎭厚上疏。大槪,敢陳難安情勢,乞蒙譴罰事。入啓。答曰,省疏具悉卿懇。意外侵詆,不須爲嫌,卿其勿辭,安心行公。
左承旨南致熏上疏。大槪,情勢難安,病狀亦苦,懇乞亟遞臣職,以便公私,兼陳區區所懷,以備裁察事。入啓。答曰,省疏具悉。疏辭,令該曹稟處,爾其勿辭察職。
傳曰,前領府事南九萬,判府事柳尙運,竝敍用。
吏曹啓曰,大臣置處,政事,取稟。傳曰,當日爲之。
正言韓重熙啓曰,昨承召牌,趨造闕外,而情勢病狀,俱難强進,敢暴危懇,露章乞免,仍以日昨傳敎中事,略有所附陳矣。伏見聖批,旣責以未滿一哂,而又有偏信誣訴,良可慨惋等敎,臣誠惶慄隕越,不自知置身之所也。臣雖無狀,亦有知覺,豈敢爲一幺麼院隷之地,偏信其訴游辭,强聒於宸嚴之下哉?院隷,本皆迷劣下賤,亦或有憑藉作弊之習,此臣之所嘗惡者也。假使,臣偏聽其言,則初豈有移刑曹覈處之擧,又豈有摘二人除名之事乎?臣之本意,只在我聖上言動之間,或有一毫差謬之失,敢以僭妄之見,竊附古人無隱之義,而文辭荒拙,語未達意,反承未安之批,臣實自訟,更何言哉?蓋下輩之相鬨,事甚微細,其言之虛實,有未可知,而嚴敎遽下,辭旨不平,似出於一時激惱之致,故臣敢因此,欲以進戒於平日喜怒之節,而非專爲玆事而發也。今此碩輔,猥以一時微事,張皇增衍,至煩天聽,此已可駭,況所謂毆打李雲一款,乃其根因,而秋曹旣據移文,捉囚李雲,則碩輔,亦當一處憑覈,而晏然自在,終無按問之擧,其在事理,不當如是,故臣之敢請明覈者,此也,而聖明不惟不賜允許,反下嚴敎,摧折若是,此豈平日所望於聖明者哉?如臣無似,忝居言地,絲毫無補,慙懼實深,而因一下輩之事,轉輾至此,嚴敎屢降,此皆臣誠意淺薄,言不見信之致也。連事瀆擾,亦涉惶恐,而情地危蹙,到此益甚,其何敢一刻冒居於職次乎?請命遞斥臣職。答曰,勿辭,退待物論。
政院啓曰,吏曹郞廳來言,今日爲政事,命下,而判書洪受瀗,參判黃欽,俱以病不來,參議朴權在外,不得開政云。所當牌招開政,而判書洪受瀗,參判黃欽,俱在城外,城門已閉,何以爲之?敢稟。傳曰,明日開政。以上朝報
上在昌德宮。停常參·經筵。
領議政申琓十六度呈辭。入啓。傳曰,安心調理。
都承旨兪集一,文學沈宅賢初度呈辭。入啓。給由。
政院啓曰,兵曹判書兪得一,再疏承批之後,尙不出肅,殊甚未安,卽爲牌招,何如?傳曰,允。
觀象監,今月初二日,卯時辰時,有霧氣。啓。
兵曹,行副司果趙爾翰身死,曾經臺侍。啓別致賻。
謝恩,兵曹判書兪得一。
正言朴鳳齡啓曰,卽者正言韓重熙,又因羅碩寶事,引避退待,臣當處置,而第臣於向日,亦嘗以此自列,則其不可可否於今日,固已明矣。且念假托陪吏一款,出自臣避,致令同僚替承未安之批,臣於此,亦何敢獨爲晏然乎?蓋聞碩寶,初非陪吏,而受困之後,欲爲假手,赴愬掖庭,惹起事端,潛與宦寺符同,始乃追錄於私案,如使碩寶果是陪吏,則宗親府,自可以小則推治院隷,大則草記啓達,如之何其當爲而不爲耶?假托情節,中外皆知,獨殿下未之聞耳。元無假托之敎,想必由於不能洞燭之致也。第陪吏眞假,到今無所輕重,其爲累聖德·蔑國法則一也。臣不欲强爲辨論,而自有此事以來,人皆疑九重之深嚴,可階梯而通,人主之喜怒,可攀緣而得,而中間欺誣之言,亦將無所不至矣,此臣之所大懼也。噫,官以諫名,少無匡輔,瘝曠之罪,實難幸免,而當一處置,亦難參涉,每事引避,徒損臺體,更何顔面,冒居職次?請命遞斥臣職。答曰,親府啓辭,有司主之,而今適出疆,啓達無人,此所以有推治之命也。如其不然,何必徑先下敎乎?至於假托與否,考牌可知,而今又以受困之後,欲爲假手爲言,戶牌,非片刻可成,則此果成說耶?徒欲務勝,告君之辭,全不詳審至此,實涉未便也。勿辭,退待物論。
右議政李濡箚子。大槪,敢陳危悃,乞賜鐫免,以謝臺議事。入啓。答曰,省箚具悉卿懇。意外人言,何必爲嫌?安心勿辭,速出行公。仍傳曰,遣史官傳諭。
輔德洪重夏上疏。大槪,意外恩除,召牌繼降,嚴畏分義,謹詣闕門之外,而滓穢賤蹤,不敢冒玷淸班之狀,姑舍勿論,臣之老母宿患,近因隆沍,添得寒疾,症勢危綴,目今情理,決無離側供仕之望,而當此春宮親祀迫近,習儀隔宵之日,不容虛帶職名,玆敢冒陳血懇。乞蒙鐫改,無使宮僚,有臨急苟簡之弊,俾臣得以及時救護,以便公私事。入啓。答曰,省疏具悉。爾其勿辭,救護母病。
兵曹,右邊捕盜大將李基夏·李尙·△元德徽。以上朝報
捕盜廳啓曰,新除授右邊捕盜大將元德徽,卽爲牌招,命召及大將牌·傳令牌,傳授之意,敢啓。傳曰,知道。以上捕盜廳謄錄
備邊司啓曰,會寧開市,旣已完畢,令承文院撰出回咨,別定禁軍,下送于義州府,傳給於鳳凰城,將以爲轉送北京之地,何如?傳曰,允。以上備局謄錄
有政。兵批,以柳尙運爲判中樞,南九萬爲領中樞。
吏批,以李觀壽爲安山郡守,黃應一爲刑曹佐郞,洪重夏爲輔德,尹志源爲司僕主簿,趙泰采爲知義禁,金季珍爲司評。
上在昌德宮。停常參·經筵。
領議政申琓十七度呈辭。入啓。傳曰,遣承旨敦諭。
都承旨兪集一,文學沈宅賢再度呈辭。入啓。加給由。
備忘記,噫,民惟邦本,本固邦寧,而比歲荐飢,民方殿屎,夙宵一念,未嘗不在於懷保也。矧當新春,東作不遠,撫摩安集,勸課農桑,固皆急先之務,而至如三南等,被災最甚之處,着意濟活,不翅若拯救焚溺也。其令廟堂,另飭道臣,用體予軫恤元元之意,若夫軍制,朝家稍加釐正節目,纔頒中外,諸臣遵而勿撓,少慰軍民之望。
假注書金始鑌出使,代金東弼。
奉常判官洪禹道,東氷庫別提鄭勖先,藏氷後入來。
掌令成碩夔初度呈辭。入啓。給由。
假注書李景說書啓,臣承命馳往于廣州栗峴村舍行判中樞府事柳尙運所住處,有旨傳授,則以爲臣於病伏垂死之中,伏蒙天地父母記錄之恩,特下敍命,復叨西樞,近侍之臣,臨宣有旨,感激洪私,涕淚無從,顧臣已自數年以來,疾病危苦,喘息僅延,雖欲竭蹶趨承,其路無由,從當以一疏,仰請鈇鉞之誅云矣。敢啓。傳曰,知道。以上朝報
上在昌德宮。停常參·經筵。
都承旨兪集一,文學沈宅賢三度呈辭,及掌令成碩夔再度呈辭,以祈穀祭齋戒,留政院。
左承旨南致熏書啓,臣承命馳往于南大門外蘆禮里領議政申琓所住處,敦諭聖旨,則以爲,臣旣有難赦之罪,且有難强之病,屛伏城外,與死爲隣,前後坐違嚴命,非止一再,辭單之上,亦幾二十矣。日夜所祈望者,惟在於速賜解免,誠意淺薄,無以上格高穹之聽,近侍之體宣聖諭,又出於意外,而敦勉之旨,懇惻之敎,逈出尋常,有非愚下賤臣所敢得者,奉讀以還,不覺涕淚之汍瀾,臣旣負此罪名,聖明雖以簪履之舊,特賜寬容,忝在大臣之後,蒙此謬辱,不知羞恥,自同平人,投足於脩門之內,更近尺五之天,則臣之喪失廉隅,終爲患失之鄙夫,縱不足恤,其如虧朝廷事體之重,傷聖明禮使之義何哉?此臣所以寧受慢命之誅,不忍爲此也。況臣所患疾病,日就沈篤,方在死生關頭,眩暈昏倒,作一僵尸,跬步之間,不能運動,雖欲不計死生,擔曳請譴於九閽之下,實無其望,瞻望雲霄,但有沾灑,只願速就刑章,以正國法而已。惶隕悶塞,不知所達,從當以一箚,仰暴微悃云矣。敢啓。傳曰,知道。
政院啓曰,正言韓重熙·朴鳳齡,相繼引避。獻納李彦經,昨又來避,觀其措語,不當引避,故退却不捧,則仍爲呈辭出去。今日又爲呈單,處置經宿,事甚未安,獻納李彦經,卽爲牌招,使之處置,何如?傳曰,允。
院啓,竝引嫌而退。荐承嚴批,宜不自安,而必請明覈,在法當然。陪吏眞假,姑置勿論,而欲杜私逕,其義則正。請正言韓重熙·朴鳳齡,竝命出仕。答曰,依啓。
吏曹啓曰,來初六日,祿都目政事爲之之意,敢啓。傳曰,知道。
領議政申琓箚子。大槪,近侍敦諭之下,臣誠感泣,不知所措,而顧臣情勢,旣無冒出之理,病狀亦無自力之望,乞遞本兼諸任,仍治臣前後之罪,以正國法,以安私分事。入啓。答曰,省箚具悉卿懇。卿之所遭,實是前古之所未有,則豈但卿之不幸而已,誠朝著之不幸也。然予已洞燭,反復開釋,以卿休休之量,必不芥滯於中,而一向引入,造朝漠然,殊非所望於卿者也。噫,自卿蒼黃出城,寤寐思想,未嘗少弛,以卿體國之誠,亦豈忍棄予如遺,不思同休共戚之義乎?須體心腹之辭,亟斷巽讓之章,卽起視事,勉副至意。仍傳曰,遣史官傳諭,
政院啓曰,出仕臺諫,當爲出牌,而日勢已暮,且守令未署經者,多至六員。夫馬留滯,殊甚可慮。臺諫及監察,亦有未署經者,臺官則兩司一時開坐,然後方可署經,明朝兩司之官,除在外呈辭受由外,待開門,竝爲牌招,俾卽開坐,以爲署經之地,何如?傳曰,允。
備邊司啓曰,兩南,以被災之故,居下守令,令該曹爲先差出,今當催促下送,而其中長興府使洪禹績,家在定州,與長興相去二千餘里,衙率往來之際,邑弊當爲不些,曾前禹績,見差宜寧,以其所居太遠遞改,則今亦不宜仍送。晉州牧使權宇亨,家在宜寧,以接近隣邑之人,置之巨府,爲政之際,必多妨礙之端,俱合有變通之道。洪禹績·權宇亨,竝卽改差,促出其代以送,何如?傳曰,允。以上朝報
禁衛營啓曰,前獻納李晩堅,本營郞廳旣已啓下,而時無職名,令該曹依例付軍職,冠帶常仕,何如?傳曰,允。以上禁府謄錄
成均館官員,以同知館事意啓曰,今正月初七日,儒生上旬輪次,當爲設行,而大提學宋相琦在外,且與春享大祭相値,限內不得爲之,今月內無故日退行之意,敢啓。傳曰,知道。以上成均館謄錄
上在昌德宮。停常參·經筵。
都承旨兪集一,文學沈宅賢三度呈辭,及掌令成碩夔再度呈辭。入啓。遞差。
輔德洪重夏辭職上疏。入啓。遞差。
謝恩,掌令李翊漢,持平南相夏。
慶尙監司書目,左水使韓翼世,十二月二十四日身死事。
明日,王世子永昭殿春享大祭親祭時,出宮正時,巳正初刻。祭正時,四更一點。
執義金相稷上疏。大槪,臣父自再昨朝,前患寒疾猝劇,喉間隔塞,咳逆又作,勺水不下,達宵煩轉,症情危篤,醫藥無效,顧臣情理,萬無一刻離側供職之勢,伏乞聖慈,亟許遞臣職名,以便救護事。入啓。答曰,省疏具悉。爾其勿辭,救護父病。
持平南相夏啓曰,臣疾病之外,且有難冒之情勢,除命之下,未卽趨承,尋單見阻,一味惶縮,不意此際,召牌遽降,嚴畏分義,不得不黽勉祗肅,而臣以曾任南邑時,備局匠布事,至被問備之罰,自本道,方有査覈之擧,玆事顚末,當在公緘中,今不敢費辭臚列,以益煩浼之罪,而臣名旣入於査案中,末梢輕重,有不可知,何敢諉以未及査啓,而晏然冒居臺次乎?請命遞斥臣職。答曰,勿辭,退待物論。
正言朴鳳齡啓曰,臣於日昨,同僚處置,旣難參涉,且於元無假托之敎,尤不可晏然,敢以草草數語,略爲引避,及承聖批,誨責備至,臣誠惶悚,迄今未釋,處置請出,出於意外,召牌之下,黽勉趨承,而顧念情地,實爲難安,復此自列,臣罪尤大。聖批有曰,親府啓達無人。夫有司宗臣,今雖出疆,至如院隷之已削名者,一郞廳,亦足以推治矣。臣非以爲此等微瑣之事,亦必啓達也。觀其大小二字,可知矣。聖批又曰,假托與否,考牌可知,竊恐日月之明,猶有所未盡燭也。陪吏號牌事,臣於平日,每欲一陳而未果,到今何可泯默?在前王子陪吏,必自宗親府移關吏曹,吏曹成給差帖,則京兆得有所照憑,而無雜亂冒假之患矣。今者不然,次知內侍,任其陞除,視諸法典,厥數過倍,而旣無成冊移送之事,則差貼從而廢閣,出牌無所考驗,京兆下人輩,私相印給,以爲生色之資焉,是以閭巷奸細之徒,爭以陪吏,別出一牌,遇事則輒以此怙勢,或有憑藉作弊者,或有謀避雜役者,或有圖免禁亂者,碩寶特其一耳。蓋碩寶之毆打院隷,在於前月二十日,其時則碩寶,猶爲宰臣之廳直,而自是以後,背去官員,出此前日所無之牌,其爲假托於此,益著明矣。及夫事端轉輾,傳敎一下,則急急潛錄,掩其情迹,此中外之所共聞知者。今殿下,反欲考信於不足信之戶牌,而不信臺閣之言,臣竊慙恧焉。且所謂陪吏,不待差貼,先出戶牌,俱是法外,則殿下,何以逆知碩寶號牌之虛實,而乃有此敎耶?臣竊訝惑焉。大抵臣意,勿論陪吏眞假,獨慮夫內外之間,開此曲逕,使我殿下,聽言之路,不出光明,而終爲聖德之累,故敢以此眷眷申復,庶幾聖明之留意防禁,則今何必區區爭辨於此輩之號牌哉?然此煩陳若是者,亦願聖明,因此而知其弊也。噫,如臣不肖,忝居諫職,不能當事極論有所開悟,而逐日引避,瀆擾是事,致令君父,疑之務勝,此則臣之罪也。第臣避辭,略擧委折,只論大體,而聖明不諒,辭旨嚴峻,責之以全不詳審,諭之以實涉未便,少無所假借,此莫非人微言輕,不能見信之致,情勢到此,萬分危蹙,更何敢一刻仍冒於臺次乎?請命遞斥臣職。答曰,勿辭,退待物論。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請東堂文二所初試,亟命罷榜。措辭見上請節目刪定,令廟堂另加商量,更爲稟定。措辭見上引嫌而退。査事輕重,姑置勿論,未經勘斷,勢難仍在,請持平南相夏遞差。答曰,不允。處置事,依啓。
文學李大成,牌不進。依承傳罷職。以上朝報
禮曹啓曰,卽接西氷庫牒報,則司宰監·軍器寺兩梗藏氷,今方始役,而別檢金鎭泰,身病猝劇,全廢食飮,決無强起董役之勢云,今番抄定主梗官,濟用監直長宋德圭,趁卽出送,以爲看役之地,何如?傳曰,允。
又啓曰,卽接典牲署牒報,則大報壇祭享所用犧牲,一依大祭例,卜定諸道,俾無臨時窘迫之弊云,依所報,令戶曹具實預差卜定,以爲封進之地,何如?傳曰,允。以上禮曹謄錄
有政。兵批,以洪時疇爲慶尙水使,趙九輅爲翊贊,徐必華爲訓鍊習讀,李天根爲都摠管,宋廷奎·兪命弘·黃一夏爲副司直。
吏批,以李遂大爲承文正字,張萬里爲長興府使,權持爲刑曹參議,姜銑爲都承旨,李翼年爲晉州牧使,李大成爲文學,權詹爲掌令。
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
左承旨南致熏再度呈辭,以大祭齋戒,留政院。
政院啓曰,新除授都承旨姜銑,時在京畿廣州地,斯速乘馹上來事,下諭,何如?傳曰,允。
去秋冬等褒貶,端川郡守尹會,居山察訪鄭碩明中,明川府使薛文徵下。
府前啓,以大祭齋戒,今日姑停。
領議政申琓十八度呈辭。入啓。傳曰,安心調理。
禁府啓目,粘連京畿都事査覈啓本云云。韓䋊殺妻一款,更無憑問之端是白遣,謀殺主叛奴,受賂放釋事段,取考監營前後題送及掌隷院葉作文書,則與其矣所供,別無差違,梁論金妻本主李廷夔處贖身之說,亦非虛罔,論金,亦以結縛兩班之罪,至被嚴刑,則臺啓所論,似非實狀,各項罪目,俱不無可恕之道,上裁,何如?啓分揀。又啓目,前府使高應文矣,毋論前規之有無,莫重國穀,換錄名色於會案之罪,在所難免,罪杖八十贖,奪告身三等,私罪,何如?啓功減一等。又照目,前府使李夏禎矣,莫重各廳還捧之穀,旣已分給於有土之民,而文書修正之時,公然換錄於成冊中,發覺之後,歸之於差誤之失,其幻弄希望之罪,到此難掩,罪杖一百徒三年,告身盡行追奪,私罪。啓功減一等。同府李夏禎,楊州綠楊驛徒三年半定配。啓。
傳曰,史官二員待命,騎馬六匹立之,大祭所內摘奸。
正言韓重熙啓曰,昨者僚臺,因向日未安之批,引避退待,臣當處置,而玆事之發,本由於臣,明覈之請,又出於臣,而至使同僚,替承嚴旨,臣實慙恧,自訟不暇,其於立落之際,更何敢參涉乎?第碩寶冒稱陪吏之狀,已悉於僚臺之避,到今聖明,想必俯燭,而然其陪吏眞假,今不必多辨,設使碩寶,眞爲陪吏,若果恣行街路,毆打人物,而夤緣私逕,訴訐天聽,臺臣不敢言,刑官不敢按,則其弊當如何哉?臣所以引宮府一體之義,請加明覈者,蓋以此也,而先入之言,旣已堅牽,情外之敎,輒復荐降,轉輾磯激,延及僚臺,臣於今日,齰舌何及?無狀如臣,濫叨匪據,旣不得隨事匡輔,積誠開悟,而至令擧朝之士,緣臣而混被輕侮之疑,且使同臺之人,緣臣而轉益難安之端,臣之情窮勢蹙,至此極矣。況彼處置之臣,以其措辭請出,自以爲嫌,又以宜不自安,斷爲題目,則其不可一刻蹲冒,有所可否於其間也決矣。昨緣病苦,今始來避,所失尤大,請命遞斥臣職。答曰,勿辭,退待物論。
成均館官員,以同知館事意啓曰,今正月初七日,儒生上旬輪次,當爲設行,而大提學宋相琦,大司成趙泰耉,俱以受由在外,且與春享大祭齋戒相値,限內不得爲之,今月內無故日退行之意,敢啓。傳曰,知道。
禁府,高可寅拿囚。啓。
大司憲宋相琦上疏。大槪,伏蒙恩暇,歸省老父,感祝洪私,圖報無路,賤疾久劇,末由起動,新除之命,未卽趨謝,分義惶悚,罔知所措,今始力疾,來伏私次,而路逢酷寒,再感極重,卽今病狀,萬分危惡,僵仆枕席,昏痛欲死,旬月之內,斷無復起供職之望。伏乞亟遞臣本兼諸任,以便調息少延殘喘,略附區區所懷,冀蒙省察事。以大祭齋戒,留政院。朝報
上在昌德宮。停常參·經筵。
禮曹佐郞朴始采,昌陵偸葬處摘奸事,出去。
下直,白川郡守鄭覺先。
領議政申琓十九度呈辭。入啓。傳曰,安心調理。
左承旨南致熏再度呈辭。入啓。遞差。
王世子還宮後,藥房·政院·玉堂問安。答曰,知道。
左副承旨李廷謙初度呈辭。入啓。給由。
政院啓曰,春帖子製述官,旣已抄啓,而大提學宋相琦,纔已入來云,明朝牌招,使之出韻科次,何如?傳曰,允。
大提學宋相琦,牌不進。
政院啓曰,大提學宋相琦,牌招不進,論以新定節目,則所當直捧禁推,而臺諫,方以更爲稟定論啓,故推考傳旨,依前例捧入,而春帖子,必於今日內出韻科次,可無窘急之患,大提學宋相琦,更爲牌招,何如?傳曰,允。
禮曹,王世子敬寧殿展謁吉日,令日官推擇,則今正月十二日爲吉云,以此日擧行,何如?啓依所啓施行。
吏曹啓目,粘連觀此校理李光佐上疏,則備陳情理之有難離親供職,而仍及菽水難繼之狀,願得一薄邑,以遂便養之願亦爲白有臥乎所。李光佐,情理如此,孝理之下,似當依願施行是白乎矣。經幄出入之臣,臣曹不敢輕許出外,上裁,何如?啓依願施行。
大司憲宋相琦,再招不進後上疏。大槪,臣於昨日,略暴病狀,兼附草草陳戒之語,而書呈一疏,則政院,諉以明朝牌招,不爲捧入,臺諫所懷之疏,曾無還給之規,而累度送呈,終至阻遏,臣雖輕微,職是憲長,隳壞臺體,自臣身始,誠無顔面冒就職次,而此際,又以春帖子出韻科次,嚴召荐降,分義所在,固當忍死趨赴,而顧臣病勢,夜來尤劇,僵仆枕席,奄奄欲死,實無一分起動之望,半日之內,違牌至再,臣之罪戾,萬殞猶輕。伏乞亟施刑章,以正逋慢之誅,且治臣妄率進言,自速疲軟之罪,以警具僚事。入啓。
右承旨洪璛,右副承旨許玧,同副承旨李徵龜上疏。大槪,臣等俱被憲長之疏斥,有難晏然在職,乞遞臣等之職,以謝人言事。入啓。答曰,省疏具悉。爾等勿辭察職。
答大司憲宋相琦疏曰,省疏具悉。陳戒殊切,予甚嘉尙,可不留心,而錫馬之典,意非偶然,湖西新監司,除朝辭赴任事,依疏辭施行,卿其勿辭,從速察職。
政院啓曰,大提學宋相琦,再牌不進,而一日三招,有傷事體,日勢已暮,明朝更爲牌招,使之出韻科次之地,何如?傳曰,允。朝報
有政。吏批,以申爲承文著作,洪錫九爲西學訓導,任胤元爲承旨,鄭栻爲文學,李涑爲京畿右水運判官,盧世夏爲兵曹正郞,金澋爲同知敦寧,金栽爲持平,李季實爲軍資判官。
上在昌德宮。停常參·經筵。
去秋冬等褒貶,副司勇郭始徵·朴載時·李耉徵,部將崔廷益,武兼崔道明以上,中,部將柳以培·韓時煜·趙楊·鄭淵以上,下。
領議政申琓二十度呈辭。入啓。傳曰,安心調理。
左副承旨李廷謙再度呈辭。入啓。加給由。
修撰趙道彬初度呈辭。入啓。給由。
大提學宋相琦,今又牌招不進。
政院啓曰,大提學宋相琦,今又牌招不進,推考傳旨,今方捧入,而春帖子製述,若過今日,則勢難及期,事甚可慮,大提學宋相琦,更爲牌招,何如?傳曰,允。
謝恩,大司憲宋相琦。
府前啓,無城上所姑停。
禮曹佐郞朴始采,昌陵偸葬處摘奸後,入來。
兵曹參判李墪上疏。大槪,敢陳病急實狀,冀蒙恩遞,俾殘喘得延,禁直無曠事。入啓。答曰,省疏具悉。卿其勿辭,調理察職。
掌令權詹上疏。大槪,臺憲之職,非臣滓穢之賤,所可叨冒,側聽屢日,未有劾正之論,泯默虛帶,亦有所不敢悉暴難安情勢,冀蒙卽賜鐫遞,仍乞削名朝籍,勿復檢擧,以快臺議,以靖私義事。入啓。答曰,省疏具悉。爲歉之說,旣不近理,請罷之論,亦未穩當,須勿爲嫌,從速察職。
獻納李彦經上疏。大槪,敢陳瞽說,仰備裁幸,仍暴病重實狀,冀蒙恩遞,以延垂死殘喘事。入啓。答曰,省疏具悉。有懷陳疏,未爲不可,而該道査案,金吾議讞,未見營護之迹也。第發論之人,經年牽塞,殊涉過當,亦關後弊矣。李齊事,姑待査覈處之,而下款所陳,此非難知之事,令攸司明覈稟處,爾其勿辭,從速察職。以上朝報
備邊司啓曰,中江開市,例在於二月十五日,依前商賈預爲整齊,多持物貸,及期入送,俾無埋沒之弊事,兩西監司及開城留守處,知委擧行,何如?傳曰,允。以上備局謄錄
上在昌德宮。停常參·經筵。
夜一更,有霧氣。二三更,月犯木星。
備邊司啓曰,本司有司堂上二員作闕之代,久未差出矣。大提學宋相琦,仍兼有司堂上,吏曹參議朴權,副提調差下,使之仍察有司之任,何如?傳曰,允。
假注書尹植改,代李眞儉。
司書洪泳上疏。大槪,臣於直廬,得聞老母,宿病沈綿之中,添得感冒,症情危惡,臣聞此報,精魂飛越,頃刻靡定,不避瀆擾之誅,敢暴崩迫之情,伏乞聖慈,特推終始之恩,亟命遞罷臣職,俾專救護,以伸至情事。入啓。答曰,省疏具悉。爾其勿辭,救護母病。
政院啓曰,諫院多官,引避退待,已經屢日,而獻納李彦經,昨疏承批之後,今又呈辭,卽爲牌招,使之處置,何如?傳曰,允。
領議政申琓二十一度呈辭。入啓。傳曰,安心調理。
左副承旨李廷謙三度呈辭。入啓。遞差。
修撰趙道彬再度呈辭。入啓。給由。
副修撰朴弼明辭職上疏。入啓。答曰,省疏具悉。爾其勿辭,調理察職。
京畿假都事書目,果川呈,以都承旨姜銑辭職上疏上送事。啓。答曰,省疏具悉。孟浪之說,不必爲嫌,卿勿過辭,從速上來察職。
備邊司啓曰,三南以賑民方急之故,居下守令,不待大政,先爲差出,而因兩司不齊,前後差除之後,未署經者,至於六邑之多云。不可無變通之道,其中一司已署經之類,則先爲發送,兩司俱未署經之邑,則令政院,牌招臺諫,趁速署經促送,何如?傳曰,允。
吏曹啓曰,承旨有闕,政事,取稟。傳曰,明日爲之。
文學鄭栻上疏。大槪,臣於廢蟄省愆之中,忽承春坊新命,驚惶感激,靡所容措,在臣分義,惟當踼蹶承命之不暇,而第臣於昨年,暫入言地,妄論重宰,反陷大謬,追思至今,餘悸熏心,以此情迹,萬無復玷榮塗之理。伏乞亟削臣職,仍治臣陷人之罪,以快人心,以安私分事。及兼文學李㙫上疏。大槪,臣病情危苦,辭章未徹,方在悶蹙之中,以兼任召命降臨,不得不扶曳進伏於闕外,而臣於諫官之疏,亦有情勢之難冒者,敢暴血懇,冀蒙鐫削臣本兼職任,仍治臣罪事。及持平金栽上疏。大槪,柏府新命,遽下於經歲罪廢之餘,惶恐感激,若無所容,義當踼蹶趨謝之不暇,而第臣於前後所遭,俱不敢更廁榮途,玆將危迫之懇,仰籲仁覆之天。伏乞聖慈,亟遞臣職名,以謝臺議,以安微分事。入啓。
政院啓曰,以備邊司草記,令政院牌招臺官,趁速署經事,允下矣。諫院多官,引避退待,只有獻納李彦經,而以處置事,纔已出牌,而姑待處置,兩司一時牌招,以爲署經之地,何如?傳曰,允。又啓曰,獻納李彦經,承牌詣闕,不爲處置,呈辭出去,而今已日暮,明朝待開門,更爲牌招,何如?傳曰,允。
答文學鄭栻疏曰,省疏具悉。兩臣所遭,予已洞燭其事狀,而必欲擊去,張皇投疏,辭氣紛紛,竝與大臣,而恣意侵攻,良可駭異也。
答兼文學李㙫,持平金栽疏曰,省疏具悉。爾其勿辭,從速察職。朝報
上在昌德宮。停常參·經筵。
僉知李世翊,加資肅拜。
大司諫權尙游,掃墳後入來。
下直,文川郡守鄭海尙。
領議政申琓二十二度呈辭。入啓。傳曰,安心調理。
兵曹參判李墪,執義金相稷初度呈辭。入啓。給由。
修撰趙道彬三度呈辭,及文學鄭栻初度呈辭。入啓。遞差。
明日,王世子敬寧殿展謁正時,巳正初刻。
大司諫權尙游啓曰,臣受由省墓,淹滯屢月,臣雖至頑,豈不知法例之至嚴·瘝曠之有咎,而下鄕之後,卽感寒疾,症勢沈重,屢濱危域,少愈之餘,下痢吐血之症,又復疊發,閱朔彌苦,涔涔叫痛,自不免於違越法式。況於頃者,伏聞玉候違豫,驚惶煼灼,神精飛越,而牀席宛轉,欲起還躓,終不得登時趨詣於起居之列,臣子分義,掃地無餘,臣之罪戾,至此而尤萬萬矣。幸自月初,獲占差勢,不敢一向偃伏,舁載起程,氣力澌綴,寸寸前進,凡歷十晝夜,僅達輦下,而臣之前後負犯殊重,雖在庶僚冗班,猶不可容貰,身處諫職之長,犯此違慢之科,鈇鉞之加,實所甘心,其何敢一刻晏然於臺次乎?請命遞斥臣職。答曰,勿辭,退待物論。
政院啓曰,卽者,吏曹郞廳來言,今日爲政事,命下,而判書洪受瀗,參判黃欽,俱以臺疏引嫌,參議朴權,昨纔入來,而其引嫌,與判書·參判無異,不得開政云,竝卽牌招,何如?傳曰,允。
同副承旨李徵龜,牌不進,依承傳罷職傳旨。傳曰,只推勿罷。
獻納李彦經啓曰,臣於頃日病伏中,敢將短疏,略陳所懷,兼暴危懇,祈蒙恩遞矣。不意聖明,不以臣爲無狀而盡廢其言,批旨溫然,開諭備至,半夜承讀,感極而涕,第臣病深濱死,職名尙在,昨承庚牌,力疾詣臺,無望傳啓,旋卽尋單,臣罪至此,萬殞何贖?兩僚處置,曠日未了。又於今朝,召命荐臨,嚴畏分義,不得不趨承,而第於正言韓重熙之避,臣有所難安者,其意以臣前日處置中,宜不自安字及臣未徹避辭中,措辭請出字爲嫌,此豈足爲可嫌之端也?僚臺之初啓也,臣以嚴批之下,何用爲嫌爲目而出之矣?及其再避也,承上文而言,荐承嚴批,宜不自安,臣意則每以聖敎爲何嫌,亦何有所不敢?且以其避辭中,多有不安之意,故以此爲目,下句有曰,必請明覈,在法當然云,則其出之之意,亦未嘗不好也。不料僚臺之以此爲嫌也,至於措辭請出云者,臣所請出之同僚,又承嚴旨,以此自引而已,非以前日之請出,爲不當,則尤非所宜言者也。非但此也,其言又曰,況彼處置之臣,彼者,賤之之辭,外之之意,臣雖孱劣,亦忝僚末,恐不可以此等字,輕易加之,以傷相敬之風也。臣於此,決不可晏然處置,請命遞斥臣職。答曰,勿辭,退待物論。
濟用直長宋徵奎,西氷庫別檢曺夏奇,藏氷後入來。
吏曹參議朴權上疏。大槪,伏蒙恩暇,往省丘隴,病滯中路,昨始入城,而諫臣疏斥,極其嚴峻,驚惶震懼,不敢祗肅,席藁私次,以俟誅譴,不意此際,召牌遽降,嚴畏分義,趨詣禁扃之外,而臺疏,臚列罪狀狼藉,執法之論,必不但已,有不敢致身天陛,抗顔政席,玆暴血懇,仰瀆宸嚴。伏乞先削臣職,以正違慢之罪,仍令攸司勘臣負犯,以嚴國法,以謝人言事。入啓。答曰,省疏具悉。爾其勿辭,從速察職。
吏曹判書洪受瀗,參判黃欽,牌不進。
政院啓曰,吏曹判書洪受瀗,參判黃欽,牌不進,參議朴權,承牌來到闕外,陳疏退去,而疏批已下,竝卽更爲牌招,以爲開政之地,何如?傳曰,明日開政。
工曹參議閔鎭遠上疏。大槪,臣於日者,嚴敎之下,已極惶悚,又被臺臣之疏斥,決難晏然於職次,伏乞聖明,亟遞臣職,仍勘臣罪,以警具僚,以謝臺議事。入啓。答曰,省疏具悉。爾其勿辭察職。
刑曹參議權持辭職上疏。入啓。答曰,省疏具悉。爾其勿辭察職。以上朝報
禮曹啓曰,城隍發告祭,例行於厲祭日前期三日,而觀象監,二月令各祭磨鍊中,發告祭以二月二十八日,曾已牒報,而以此觀之,則厲祭應行三月初生,故循例啓下矣。今此三月令各祭磨鍊中,厲祭以淸明十二日牒報,發告祭當在於三月初九日,而如是誤報,其不察之罪,在所難免,當該官,令攸司科罪,發告祭日子,則三月令中,改磨鍊之意,分付,何如?傳曰,允。以上禮曹謄錄
上在昌德宮。停常參·經筵。
執義金相稷再度呈辭。入啓。加給由。
領議政申琓二十三度呈辭。入啓。傳曰,安心調理。
平安監司書目,義州呈,以謝恩使一行,今月初七日,還渡江事。
政院啓曰,吏曹郞廳來言,判書洪受瀗,參判黃欽,參議朴權,俱以臺疏引嫌,不得開政云,竝卽牌招,何如?傳曰,允。
又啓曰,諫院多官,竝爲引避,處置歸於憲府,而憲府之官,亦爲呈告,處置今已經宿,大司憲宋相琦,掌令李翊漢·權詹,持平金栽,竝卽牌招,以爲處置之地,何如?傳曰,允。
王世子,敬寧殿展謁後,政院·玉堂問安。答曰,知道。
吏曹判書洪受瀗,參判黃欽,大司憲宋相琦,牌不進,吏曹參議朴權,同副承旨李徵龜,掌令權詹,持平金栽,牌不進,依承傳罷職傳旨。傳曰,只推勿罷。
大司憲宋相琦上疏。大槪,臣之所患,實無一分供職之望,而日昨四牌之下,忍死詣闕,冒夜歸家,寒疾一倍添劇,諸般症情,轉輾危惡,尋單請急,見阻未徹,不意玆者,以諫院處置,召牌降臨,而方在昏倒垂死之中,無路祗赴,頃日諫臣之疏,亦有被斥之事,而亦不得詣臺自列,臣罪至此,尤合萬戮,乞削臣職,仍治臣罪,以爲人臣逋慢者之戒事。入啓。答曰,省疏具悉。卿其勿辭,調理察職。
政院啓曰,吏曹判書洪受瀗,參判黃欽,參議朴權,牌不進,推考傳旨,纔已捧入,竝更牌招開政,何如?傳曰,允。
吏曹判書洪受瀗,參判黃欽,牌不進。
吏曹參議朴權上疏。大槪,坐犯違慢之科,伏俟鈇鉞之誅,勿罷之恩,遽出於常格之外,更招之命,荐下於一日之內,惶恐感激,不知死所,不得不强顔來詣於九閽之下,而第臣擯斥諫臣,杜絶言路之罪,視同僚尤有大焉,不敢厭然,據實自首。伏乞聖明,亟削臣職,仍勘臣累拒明命放肆無忌之罪,以嚴國法,以伸臺議事。及戶曹判書趙泰采上疏。大槪,蹲據不退,又被人無限醜辱,誠無顔面更立周行。乞命亟削臣職,仍令攸司明覈虛實,以正國法,以快人心事。入啓。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島,宮家折受之命。措辭見上請東堂文二所初試,亟命罷榜。措辭見上請節目刪定,令廟堂另加商量,更爲稟定事。竝引嫌而退。前後避辭,深得臺體,一時嚴批,不必過嫌,僚臺引避,語涉自已,嫌難處置,其勢固然,錯引僚避,强爲己嫌,顯加輕易,殊欠相敬,由限已過,有違法例,揆以臺體,勢難仍在。請正言朴鳳齡,獻納李彦經出仕,正言韓重熙,大司諫權尙游遞差。答曰,不允。處置事,依啓。
答吏曹參議朴權疏曰,省疏具悉。爾其勿辭察職。
答戶曹判書趙泰采疏曰,省疏具悉卿懇。必欲陷人,用意不美,則於卿少無可嫌,安心勿辭,從速行公。
政院啓曰,吏曹判書洪受瀗,參判黃欽,再牌不進,參議朴權,來詣闕外,陳疏入啓,批旨玆下,今已夜深,所當明早,請牌開政,而與國忌齋戒相値,何以爲之?敢稟。傳曰,過國忌後爲之。以上朝報
上在昌德宮。停常參·經筵。
執義金相稷三度呈辭,及兵曹參判李墪再度呈辭,以國忌齋戒,留政院。
府前啓,以國忌齋戒,今明日姑停。
政院啓曰,卽者,司僕寺官員來言,江華留守李寅燁狀啓中,以松家等島摘奸事,京畿都事朴熙晉,司僕主簿韓配義,下來本府,流澌蔽海,不能通涉,今姑上來,稍待日暖,入往打量之意,令太僕寺稟處事,允下,而都提調申琓,方在呈告,提調則未差,不卽回啓,令本院稟啓變通云,朴熙晉·韓配義等,姑爲還來與否,何以爲之?敢稟。傳曰,使之姑爲還來。
又啓曰,諫院引避多官處置後,兩司竝爲牌招,守令署經事,曾已稟啓矣。今日,所當出牌,而適與國忌齋戒相値,不得開坐,過國忌後,兩司一時牌招,以爲署經之地,何如?傳曰,允。
獻納李彦經,正言朴鳳齡就職。
領議政申琓二十四度呈辭。入啓。傳曰,安心調理。
正言朴鳳齡啓曰,臣於日昨,承牌詣臺時,賤疾浮麻之症,觸冷方劇,手足顫掉,精神昏憒,啓草書傳之際,不能留意看檢矣。及夫正書入啓,本草還歸之後,始知有一字誤書處,而惶縮徒極,已無可及,致令喉司,乃有付標改啓之事,矇然不審,實有其責,論以情勢,已難晏然。且伏見持平金栽疏本,張皇辭語,反加疑怒,以臣所論,有若用意陷人者然,其亦異矣。夫憲臣昨年之疾,臣未嘗謂之稱托也。軍銜奉命,而以病陳章,臣亦知其非格例也。第憲臣於其時,旣不能擔曳少進,以待地方官之馳報,則一疏自暴,雖或猥越,其在政院之稟啓,朝家之憑信,顧不愈於一下吏來傳之言耶?此臣所以設辭略論,以明其事體之不當如是也。今乃推演言外之意,顯有不平之氣,臣誠莫曉其故也。因一官師之相規,互加噴薄,以傷和氣,是臣之所嘗戒者,則今不必逐節相較,而緣臣疲劣,言議素輕,就事一論,亦不能有所厭服,而反取譏切,以此以彼,更何可抗顔冒居於臺端乎?請命遞斥臣職。答曰,勿辭,退待物論。
副修撰朴弼明,牌不進,依承傳罷職傳旨。傳曰,只推勿罷。
獻納李彦經啓曰,臣中寒病劇,萬無陳力之望,而嚴召不敢坐違,僚避有所嫌礙,日昨詣臺自列而退矣。處置請出,已是意外,且伏見工曹參議閔鎭遠疏本,則以臣頃日疏中,語及査事爲嫌,或曰移鋒,或曰拳踢,盛有所辨斥,臣不勝訝惑焉。蓋臣於此事,亦非謂臺啓風聞事皆眞的,諸道査啓,竝皆差爽也。其中道臣之急於營護,而不加詳覈,査案之不能白脫,而全然無罪,俱是法理之外,故臣姑擧其大綱,而不暇索言之也。至於湖南,則印信一款,至加刑訊而覈實,雖未知逐節盤問之際,皆用此例,而畢竟歸宿,以隱結潛奸等事,斷之爲負犯,臣疏所謂,有不能全沒其實,而廷尉奏當,一切不論者,正指此等處也。專言畿輔,而不爲竝擧者,其意可知,而實不料其橫自擔當,汲汲疏斥之至此也。夫金德基等三臣,所遭臺參,俱係非常,其貪黷之行,瑣屑之事,有不足言,而間或有人理所不忍之說,人孰不傷衋于心,以幸其得脫於罪罟,而只以私意太勝,公法偏廢,議讞之辭,都出義起,是非顚倒,枉直易處,公議拂鬱,愈久愈激,有言責者,亦安得終無一言乎?若謂之欲使按事之臣,構成穢行,以陷人於不測之地,便非人情也。鎭遠之言,何其脅持之甚也?吏曹參議朴權,初疏措語,已見其有不平底意思矣。繼又伏見其再疏,則歷擧臣疏中語,多有發明,且加譏斥,臣於此又爲之發一慨也。其意以臣一循好惡,抛却人才,國空虛而將亡等語,强引以爲罪,臣未知卽今銓曹用舍,大張公道,而無好惡之備,一時人才,率皆收錄,而無掩滯之歎,朝廷有人,而不至於空虛,國勢鞏固,而可免於亂亡否耶?如以臣言爲過,則何不一一辨破,自處以至公之地,律臣以妄言之誅耶?至於三臣之收用,諉之於伸雪之後,有不得抑塞,而査案之未盡,議讞之不公,國人皆言,鼎鐺尙有耳。獨銓官未之聞耶?至於李東彦事,臣亦有怛然于中,不欲謄諸文字者矣。然而言人迫切之事,以傷篤厚之風,自是言者之過,而臺啓已發,査命已下,則惟當十分明覈,洞知其虛實,然後方可議洗滌而用之矣。査事失體,道臣誤啓,而斷之曰,必無是理而淸脫之,淸脫之不足而崇用之,則其於東彦之心安乎?臣則曰,其所愛之也,適足以害之也。凡被彈之人,毋論事之輕重,雖得倖免於罪戾,而有不敢登時注擬者,所以嚴公議也。臺閣論啓,得於風聞,則按驗而無其實者,亦何限,而未聞以反坐之律加之者,亦所以開言路也。今日銓地之擧措,一何相反也?雖謂之不擯斥諫臣,杜絶言路,臣不敢信也。臣本弱植,性且軟劣,出入言地,殆將十載,未嘗爲危言激論,以召鬧取怒於人,而目見刑政之大紊,敢陳草草數語,而其深觸忌諱,爲世大謬,固已料之熟矣。一言發口,衆矢同的,其不當怒臣者之辭氣,尙且如此,其深怒臣,而繼此而發者,亦將薤粉臣矣。至於憲長之疏,亦擧臣疏,至謂之峻加非斥,雖非臣之本意,亦足爲不安之一端也。以此以彼,決不可一刻蹲冒於臺次,請命遞斥臣職。答曰,勿辭,退待物論。
左議政李畬箚子。大槪,冒陳危懇,乞命鐫遞臣職,仍勘臣罪事。入啓。答曰,省箚具悉卿懇。鄭栻之疏,用意不正,以此引嫌,無已太過?卿其安心視事,以副予望。仍傳曰,遣史官傳諭。
京畿假都事書目,廣州呈,以判府事柳尙運上疏上送事。啓。答曰,省疏具悉卿懇。旣往之事,不必追咎,安心勿辭,須速上來行公。仍傳曰,遣史官傳諭。以上朝報
上在昌德宮。停常參·經筵。
夜一更,有霧氣。二更至五更,月暈。
領議政申琓二十五度呈辭。入啓。傳曰,安心調理。
假注書金始鑌書啓,臣承命馳往于結城等山面龍骨里領中樞府事南九萬所住處,傳諭聖旨,則以爲,臣孤負聖恩,自陷大戮,罪重誅輕,宥還鄕里,雖耄昏孱病,待盡朝夕,而假息危喘,猶銜天地生成之厚德矣。不意今者,遽蒙恩敍,又降榮召,魂驚涕零,忽若無生,念臣離違象闕,倏過五載,犬馬之戀,實切于中,無論人臣分義,當謝新渥,其在就日之誠,亦豈不欲匍匐舁載,以承嚴命哉?顧念臣軀殼僅存,神識都喪,尸居餘氣,實難動身,唯有瞻望雲天,深盡繼血云矣。敢啓。傳曰,知道。
持平金栽上疏。大槪,臣情勢窮蹙,疾病沈痼,坐違嚴召,恭俟譴何,勿罷之命,遽出格外,惶感悶蹙,罔知攸措,玆敢冒死,更暴血懇,冀蒙恩遞,兼附所懷,以備裁察事。以國忌,留政院。
假注書李景說書啓,臣承命馳往于廣州栗峴村舍行判中樞府事柳尙運所住處,傳諭聖批,則以爲,臣待罪之中,伏承聖批,至於近侍之臣,遠臨傳宣,臣奉讀惶感,涕淚無從,顧臣宿病沈痼,復起承命,已無其路,宛轉牀席,求死不得,惶恐不知所達云矣。敢啓。傳曰,知道。
右議政李濡箚子。大槪,敢陳危悃,乞賜鐫遞事,入啓。答曰,省箚具悉卿懇。放肆之斥,終涉過當,不正之說,何足介懷?批旨中旣云經年,則於卿尤無可嫌,卿其安心視事,用副予望。仍傳曰,遣史官傳諭。以上朝報
上在昌德宮。停常參·經筵。
大司成趙泰耉,掃墳後入來。
下直,居昌縣監李重昌。
執義金相稷三度呈辭。入啓。遞差。
兵曹參判李墪再度呈辭。入啓。加給由。
領議政申琓二十六度呈辭。入啓。傳曰,安心調理。
政院啓曰,今日賓廳日次,兩司當爲入侍,而諫院則現存之員,只是二人,而竝爲引避退待,憲府亦無行公之人,除未署經呈辭上疏入啓外,呈告未肅拜人員,竝卽牌招,以爲推移入侍之地,何如?傳曰,允。
又啓曰,卽者吏曹郞廳來言,今日爲政事命下,而判書洪受瀗,參判黃欽,參議朴權,俱以臺疏引嫌,不得開政云,竝卽牌招,何如?傳曰,允。
京畿假都事書目,果川呈,以都承旨姜銑病重,上去不得事,啓。傳曰,此狀啓還出給。
司書洪泳,牌不進,依承傳罷職傳旨。傳曰,只推勿罷。
吏曹判書洪受瀗,參判黃欽,大司憲宋相琦,牌不進。
傳曰,大臣·備局堂上引見。
戶曹判書趙泰采上疏。大槪,更申崩迫之懇,冀蒙斥退,且有前席妄對之失,乞治臣罪,以快人心,以謝臺議事。入啓。
掌令李翊漢上流。大槪,臣昨日詣闕,方欲處置之際,猝被儒臣之貽書狙擊,及將引避,又遭僚臺之投疏陰斥,狼狽徑退,縮伏危懍,萬無冒據之勢,玆敢悉暴危悃,冀蒙鐫削,以安私分,以快人心事。及兼文學李㙫上疏。大槪,臣昨爲金栽之疏斥,不敢抗顔在直,蒼黃迸出,以俟臺議,今者,召牌降臨,嚴畏分義,謹詣闕外,而情地危蹙,斷無趨承之望,陳章徑退,尤增罪戾,乞罷臣本兼職任,以謝人言,以安私分事。入啓。
吏曹參議朴權,牌不進。
掌令權詹,牌不進,依承傳罷職。
今日引見時,東萊府使黃一夏,催促發送事,及吏曹參議朴權推考,更爲牌招事,榻前定奪。
校理金興慶辭職上疏。入啓。答曰,省疏具悉。不顧大體,徑置落科之說,不無所執也。爾其勿辭察職。
今日引見時,諫院引避臺官處置事,司憲府掌令李翊漢,持平金栽疏批下後,大司憲宋相琦,亦爲待明朝牌招事,榻前定奪。
答戶曹判書趙泰采疏曰,省疏具悉卿懇。已諭於前疏之批,卿勿過辭,安心行公。
答掌令李翊漢疏曰,省疏具悉。爾其勿辭察職。
答兼文學李㙫疏曰,省疏具悉。爾其勿辭,從速察職。
戶曹參判黃欽上疏。大槪,日昨諫臣之疏,論金吾銓地,無非人臣極罪,臣驚悚震越,置身無所,席藁私次,恭俟繼發之論,前後召命之下,輒至違逋,而側聽有日,迄未有聞,不得不冒犯臺議,引罪自劾。伏乞聖明,察臣負犯之深重,將臣本職兼任,竝賜鐫改,仍令攸司,勘臣妨賢病國之罪,以謝臺議,以嚴邦憲事。入啓。答曰,省疏具悉。卿其勿辭,從速察職。
吏曹參議朴權上疏。大槪,屢抗明命,罪合萬殞,席藁俟罪之中,更招之命,又下於意外,嚴畏分義,不得不來詣闕外,而臣於獻納李彦經之避,難冒之嫌,又加一節,咫尺天陛,竟未致身,敢將一疏,悉暴危悃。伏乞聖明,削臣職名,勘臣罪名,以嚴國法,以伸臺議事。入啓。答曰,省疏具悉。爾其勿辭,從速察職。
持平金栽上疏。入啓。答曰,省疏具悉。今玆疏陳,大意固好,罷榜之弊,所論得當,而銓地通塞,自有公議,而乃有以擧彼置此等語,顯加侵斥,殊欠和平也。勿辭察職。
忠淸假都事書目,尼山呈,以左贊成尹拯上疏上送事。啓。答曰,省疏具悉卿懇。卿其體予思想,稍待春和,幡然造朝,毋孤予望。
政院啓曰,吏曹判書洪受瀗,牌不進,參判黃欽,參議朴權,疏批已下,所當牌招開政,而今已夜深,一日三牌,有傷事體,參議朴權,明日待開門,牌招開政,何如?傳曰,允。
又啓曰,以兵曹草記,令政院稟處事,允下矣。參判李墪身病受由,參知李晩成受由在外,勢難及期上來,似當有變通之道,何以爲之?敢稟。傳曰,參知李晩成改差。
觀象監,夜五更,月入軒轅右角星。啓。
引見時,左議政李畬所啓,前忠淸監司李濟事,小臣曾已陳達,今者臺臣之疏,請其仍任,則上敎以待査覈處之爲敎,東萊新府使,亦以此不得下去云,湖西,本以被災之道,救民之政,一日爲急,而監司見罷,大小凡事,皆歸曠廢,若待刑曹査覈,則必將遲延,本道之事,實甚可慮矣。頃者筵臣陳達時,或以李濟,與趙哥連家云,而厥後詳問於戶判,則答以無着實所聞云矣。上曰,今見戶判疏,已悉其無挾私之端矣。左相曰,所謂趙哥者,卽李濟從姪之妻外五寸叔云。豈可以此,至於挾私用刑乎?況杖死之人,亦與李濟,有連家之誼云,彼此俱是連家,則李濟之元非挾私,於此可知矣。本道事勢甚急,刑曹査覈,有難遲待,故敢達矣。上曰,當初大臣陳達時,罷職則仍存,而命査矣。今臺臣,請爲仍任,覈後無實,則罷職還收與仍任間,量宜爲之,而雖仍任,旣罷之道臣,似難察任,莫如新方伯赴任之爲便也,予之本意如此矣。左相曰,臺疏之批,有若査後仍任者然,故萊伯不得赴任矣。上敎如此,則東萊府使,促令赴任,而似聞刑曹所査,本係奴婢相訟之故,仍以接訟云,此則結末未易,而李濟用刑事,則本不干於原訟,其立旨措語,施刑曲折及連家挾私與否,令刑曹先爲査稟,似宜矣。上曰,東萊府使,促令赴任交替,刑曹査事,依大臣所達爲之,可也。以上朝報
引見入侍時,右議政李濡所啓,京畿水使李尙,今爲禁軍別將,此人武臣中,誠爲難得,而有脚病,不堪軍門之任,臣於待罪禁營時,尙爲中軍,累以脚病爲辭,而惜其爲人,終不許遞,每於習陣時,代行其任矣。禁軍別將,則與軍門中軍,事體亦自不同,擧動之時,有難代行,其勢上來後,必至見遞,便歸無實,在京畿水營,則必有所益,且有船倉之役,姑爲仍任,俾完其役,似當矣。兵曹判書兪得一曰,李尙,武臣中素有聲望,且稱廉簡,而禁軍別將,是重任,故別爲擇差矣。方有水營船倉之役,則仍任何妨乎?上曰,姑爲仍任,可也。
兪得一所啓,東萊金井山城築城便否,別遣武臣中解事者看審事,大臣旣已陳達於筵中,而本道前後監司·水使及東萊府使,眼同看審後,論列狀啓,則自廟堂,亦可從此裁處,而不有道臣·帥臣之言,別遣武臣,其在事體,誠爲未安,當此本道飢荒之日,亦有往來廚傳之弊,故臣在外與大臣相議,本道左水使,以秩高有地望者擬差矣。今不必別遣武臣,令廟堂,分付于新除授水使洪時疇,使之詳審啓聞後,稟處,何如?左議政李畬曰,水使洪時疇,曾經平安兵使,可謂宿將,今雖別遣武臣,宜無過於此人,得一之言,是矣。右議政李濡曰,當初以別遣武臣定奪者,蓋爲愼重其事,非不信道臣之言而然也。洪時疇,秩高武臣,今爲水使,今雖別遣武臣,無愈於此,使之看審啓聞,則其在除弊之道,亦涉便當矣。上曰,依爲之。
兪得一曰,昨年全羅監司閔鎭遠,以蟾津,在於湖·嶺兩界要害之地,曾於壬辰倭寇,亦有已驗之迹,自統營設置別將,募民千餘戶,無不富饒豪悍,令該營入啓,差定別將,以鎭下募軍作隊鍊習事,馳啓陳請,自廟堂,覆啓允下矣。擇差別將,統領募軍,爲海防緩急之備,則當自本兵,剡擇差送,如長津·龜山之例,然後可無循情苟充之弊,故敢此仰達。右議政李濡曰,蟾津,乃是要害之地,而自統營定送募軍別將,以爲興辦之所,以其募軍作隊,擇差別將,脫有緩急,與河東縣監,協力防守,實合便宜,故曾仍全羅監司閔鎭遠馳啓,自備局覆啓矣。統帥,重任也。旣令擇差啓下,而今若自兵曹,直爲擬差,則事或有不便之端矣。得一曰,別將雖自兵曹差送,鎭下凡事,皆自統營,管束別將,如其不合,則或啓罷或貶黜,無所不可,似無不便之端矣。韓城君李箕夏曰,臣曾待罪統營時,詳知蟾津形勢,統營凡百需用,皆出於蟾津,蓋統營財力,無他出處,只以魚物及若干耗穀,付之蟾津別將,使之轉換貿遷,以供百用,今自兵曹,差送別將,則初雖擇人以送,日久之後,安保其每每得人乎?其間不無難處之端,而統營將無以成其貌樣,蟾津別將,令統營啓下差定,似好矣。得一曰,臣曾按湖藩,稔知此地事實矣。蟾津素是利窟,統營需用,多出於此,而所差別將,元不擇送,貽弊於沿海民人,罔有紀極,今若自統營差送,則恐將復如前日矣。且臣近見各處久勤,多至九十餘人,大政窠闕甚尠,無以塡差,如三·甲邊將,皆是非人所居之地,而以宣傳官差送,遞歸後付職未易,蟾津在於海防沿邊,若非別將,以內三廳差送,亦豈不好乎?左議政李畬曰,蟾津爲統營要地,以統營事言之,宜不如以其管下差出,而旣仍其人衆,定爲關防移給戰船,則須重其名號,可成鎭堡,此其關係不輕,自兵曹差送,使統營管束,亦無不可矣。右議政李濡曰,如慈母·正方山城別將,自本道監兵營,以其軍官備望,通議差出,乃是規例,而海西各山城別將,則監營,以其軍官,直爲差送,臣意則大政時,每患久勤多而窠闕少,此等處,皆自兵曹,依他邊將例,差出以送,可矣。今此蟾津別將,與統制使相議,擇其軍官中可合者而差出,如或不合,則以他人擇差,亦似得宜矣。得一曰,與統營相議差送,固無不可,而統制使所通議者,如或不合,則亦當擇差以送矣。上曰,與統制使,相議爲之,可也。
又所啓,鉢浦萬戶李晩大,上年八月瓜滿,而船倉完築間,因本道監司狀啓,仍任矣。船倉役事,又因道臣啓聞,待年豐擧行之意,自廟堂,覆啓停止,則瓜滿遞代,自是金石之典,故善治守令,道臣馳啓請仍之人,覆啓防塞,非止一二,李晩大,不可一向仍任,依例差出其代於今番大政,何如?上曰,依爲之。
左尹金錫衍所啓,漢城府有稟達事,今式年戶籍事目,預爲定奪,然後可以頒布八道,而無長官之故,尙此遷就之意敢達。上曰,速爲擧行,可也。左議政李畬曰,長官有故,則使次官爲之,自是前例矣。右議政李濡曰,我國戶籍,甚虛疎矣。自丙午申飭之後差勝,而亦已年久,漸至懈惰,數多漏落,各別嚴飭,一一摘奸家戶之數,俾無此弊之意,添入於節目中,可矣。金錫衍曰,各官每多有用奸之事,實難盡爲防奸矣。李畬曰,戶籍之法,家坐次第,作統捧單,豈不可以覈發乎?李濡曰,別爲申飭,則豈無其效乎?上曰,依爲之。以上備局謄錄
兪得一所啓,禁軍都試祿試射及各軍門將校以下外,中日沒技者,曾前皆蒙直赴之典,而壬午冬,右議政臣李濡,以本曹判書陳達筵中,自上有此後依前日定奪賜馬事,申明定式,勿爲撓改之敎,而祿試射外,中日沒技之類,皆無抄錄入啓之事,都試一百十劃之外,雖有沒技之人,亦不得載錄於入啓文書,故兼司僕朴孝建,於甲申春都試,柳葉箭五中,請蒙直赴之恩,至於上言,自本曹覆啓勿施,而未蒙賜馬之恩,則不無向隅之歎。此外禁軍趙東彬·金信建·裵得民·金千義·金二仁五人,亦於甲申冬祿試射時,柳葉箭擧皆五中,沒技,朝家雖有定奪賜馬之命,旣無鈔錄入啓之事,則恩賞重典,自下亦不敢仰請,朝命之下,未得蒙賞,渠等稱冤,容有可恕,故敢此陳達,而續續建白,亦甚煩猥。今後則都試射及各軍門外,中日沒技之人,依前日聖敎,別單書入,以俟處分,何如?上曰,依爲之。兪得一曰,然則朴孝建等六人,賜馬之典,似當依前日成命擧行矣。上曰,依爲之。
兪得一所啓,禁衛營習陣私習等事,城役運石間姑停矣。臣於出肅後,習陣則循例擧行,而禁軍及本營標卒春賞中日,亦因城役,自上年春,一竝廢却,禁軍乃是輦下侍衛親兵,禁營標下之軍,亦皆長在都下,與他軍兵有異,要須訓習勸課,然後可責親上死長之義於緩急之際也。國家之設置本兵,收布軍保者,亶爲將士之需,則軍門物力,雖患不贍,朝家凡百需用,允宜一切簡省,惟當以養兵爲務矣。城役完畢,姑無期限,而以此廢抛中日,不但軍情之抑鬱,其在聖明,安不忘危之道,實涉疎虞?且念今雖築城軍兵,與募軍有異,何可刻日督役,不爲休養乎?禁軍及標下軍春秋賞中日,依前設行之意,敢此仰達。上曰,依爲之。左尹金錫衍曰,御營廳,亦與禁衛營,一體爲之,何如?上曰,依爲之。以上御營廳謄錄
左議政李畬所啓,頃者公州士人投疏,以昌陵火巢內,有投葬之事爲言,而禮官摘奸,則渠指示一墳於火巢數十步之外,而自言出於傳聞,初不親見云,事係陵寢,何等重大,而昌陵至近之地,渠不親見,乃以孟浪之言,至於上聞,其猥濫虛妄,事極可駭,宜有科罪之事矣。上曰,陵寢重事,渠不詳知,而乃敢陳疏,極爲猥濫矣。事關斯文,則爲士者,陳疏亦可,而近來則或參涉於時議,或携得數人,受價上京,至以蕩滌還上等事,冀其僥倖,肆然投疏,欲爲生色於鄕中,情狀極可惡也。李畬曰,又其疏所謂墓前階砌至近之處,民有起耕云者,以昌陵事觀之,亦不可取信,而此爲禮葬之地,當初必有禁耕定界,果有侵耕之事,則亦宜令本道,摘奸懲治矣。上曰,以昌陵事推之,可知虛妄,而第令本道,査覈虛實而處之,上疏人,則科罪,宜矣。以上禮曹謄錄
韓城君李基夏所啓,臣有所懷,敢此仰達。頃年議築北城之時,臣與諸臣,承命往審城基矣。其後筵中,自上有議定依歸處之敎,而諸臣中,有請守都城者,臣之淺慮,亦以爲議定依歸處之敎,實是深遠之圖,而北城,處在山上,地勢騰露,彼人往來之路,相望處甚多,若或因此,爲其執言生梗之端,則不無可慮者,必有移咨相通之擧,然後方可始役。北城新築,旣難輕擧,都城修補之役,自是兵曹每年擧行之事,其與創築新城者,不無間隔,無寧因修舊城,則勢似便好,故有此陳達,而朝議亦然,方與諸軍門,竭力伐石,奉行朝令,而臣於近日,得見丁丑約條,則有新舊城垣,不許繕築之語,始覺前日所達,出於不知古事,而率爾輕發也。無論新舊,旣不許築,而國家凡事,宜出萬全,今若竝改東西城垣,則彼人之自西入京者,及三田渡往來之際,皆所目覩之地也。其致詰問,勢所必至,或謂啗以貨賂,可得彌縫,此則決非可繼之道,況其中不事貨賂者,歸以實告,則未知其終將至於何地也。若使臣早見約條,則當初豈不陳達乎?爲今之計,則必以請修都城,移咨得從然後爲之,則庶有得於務歸萬全之道,下詢于入侍大臣及諸臣,而處之,何如?左議政李畬曰,臣意則本如此,當初稟定之時,以北城·都城間,皆令彼人知之,然後可以始役,仰達矣。丁丑約條,臣亦見之,而國都,與外方城池不同,因毁修繕,彼人亦何忌也?今則又與丁丑初不同,宜無疑我之心,而曾聞右相赴京時,皇帝,親問我國爲備倭,修城池防守與否,使臣對以有,則彼曰然云,彼意旣如此,則群議以爲,不必無端以築城爲請,或反生疑於不疑之中,不如直爲始役云,故臣亦不爲更遠,而旣築之後,彼人見之,則不知以爲如何,李基夏所陳,不無意見矣。右議政李濡曰,小臣赴燕時所問者,爲倭防守與否也,無城池之語矣。今此都城改築事奏聞之論,雖出於違約執頉之慮,而彼或以猝然爲請生疑,乃反詰問此何意思,則將何以答之,而解釋乎?近以犯越一事觀之,自我先發奏聞,故不送査勅,使我國査奏,末終又從寬典者,似以爲信實而然也。改築都城,與山城有異,而直爲據實請之,則亦不無聽信之理,而有難逆料,其必如是也。苟或不然而生疑,則必有探問之擧,未知事端之終至何境,非臣智慮之所能及,此臣之所以不欲奏聞,而只徐徐修築者也。李畬曰,旣築之後,彼果不疑我,則未築之前,豈可以咨問致疑?今若以咨問,慮其生事,則後日來見,亦何保其無事也?彼之聽許與否,臣未能預度,而臣意則先爲咨文,似爲完備矣。上曰,諸臣之意,何如?兪得一曰,國家脫有緩急,則無他依歸之所,不得不定計於都城,事力之不逮與否,臣固未詳,而朝議多端,亦不無疑慮之事,奏聞之論,槪出於此也。王都修繕,與他城池不同,似無不許之理,而彼人之意,亦不可預度,大臣,退與在外大臣及廟堂諸宰商量後,更爲稟定,何如?左尹金錫衍曰,亦無別樣意見,更無仰達之事矣。校理南就明曰,今者築城事,小臣別無意見,而作事之始,慮不及此,已失周詳之道,咨文通告,而彼若不許,則向來浮石,勞而無功,以臣淺慮言之,則右相所陳,自兵曹漸次赴役云者,似或得宜矣。左相李畬曰,在彼之事,臣雖不能懸度,若因咨文生事,不過不成其役,而若旣築而生事,則勢益難矣。均之不能無慮,則咨文,似勝矣。兪得一曰,此則左相所達,是矣。移咨而致疑,則其害小,不言而生事,則患必大,以此論之,先爲奏聞,似可矣。殿下嘗觀前史,國家腹心之壞亂如此,天災時變如此,而其國之能免危亡,尠矣。臣於昨年秋,蒙恩由往來海堧,詳聞海夫及土民之言,海錯之移産,已多年所,而沿海潮汐之水,視前亦高三尺云,天下之事,變生不虞,彼國海賊之波及我國,雖未可知,而海防之憂,亦不可忽也。右相李濡曰,東海魚産,盡移於西海,海防之憂,誠亦不少,而今此咨文一款,利害所在,以臣淺慮,終有所未能逆覩者,與他大臣及諸臣,十分商確而後,稟定,似當矣。上曰,彼中事,與丁丑時不同,汗之遺言,以爲絡繹送勅于朝鮮,使不得措手云,故當初勅行陸續,其時雖欲築城得乎?近年則勅行漸稀,以此言之,彼國之疑我,比前有異,今雖修築都城,彼或知而不知,而但不爲移咨,徑先修築,彼人往來時,歷路見之,則雖或佯若不知,還告於本國,則亦不可無生梗之慮,據實奏聞後爲之,似可矣。更加商量,且問于諸大臣,而稟定,可也。以上備局謄錄
上在昌德宮。停常參·經筵。
司書洪泳上疏。大槪,臣於日昨直廬中,伏聞持平金栽之疏語,有不可蹲據榮次者,蒼黃迸出,略陳難冒之勢,而見阻喉司,終致下番之曠闕,召牌之下,竟未祗承,臣之罪戾,合被重誅,而勿罷之命,出於格外。再召之牌,今又荐降,其在分義,固宜趨承之不暇,而人言不可不恤,廉義不可不顧。玆敢進詣象魏之下,悉暴斷不可冒進之狀,從闕外徑退。伏乞聖明,亟命鐫削臣職,仍治臣終始逋慢之罪,以肅朝綱,以謝公議事。入啓。答曰,省疏具悉。爾其勿辭,從速察職。
兼文學李㙫,牌不進,依承傳罷職傳旨。傳曰,推考傳旨捧入。
政院啓曰,兵曹參知李晩成,雖已遞差,明日擧動時,侍衛等任分排之際,必備四員,然後可無苟簡之弊,參判李墪,以身病呈辭受由,他無推移之員,何以爲之?敢稟。傳曰,改差。
明日宗廟展謁時,初嚴,巳初二刻,二嚴,巳正一刻,三嚴,午初初刻。
王世子,出宮正時,巳正一刻。
領議政申琓二十七度呈辭。入啓。答曰,安心調理。
刑曹參判金宇杭辭職上疏。入啓。答曰,省疏具悉。卿其勿辭察職。
副校理金興慶上疏。大槪,臣目見臺閣是非之顚倒,略附相規之義於辭疏之末矣。及見憲臣之疏,則反詈狺狺,醜辱狼藉,其在廉隅,決不可一刻冒據榮次。玆敢略暴危悃,徑出禁扃。乞罷臣職,仍治臣罪,以肅頹綱事。及都承旨姜銑上疏。大槪,情地病勢,決難趨命,而陳疏未遞,溫批反降,呈狀替籲,而又有還給之特敎,進退路窮,置身無所,而太廟親臨擧動,只隔一宵,分義所在,他不暇顧,僅僅擔舁,纔得入城,而所患脚病之外,寒感彌留,陪從趨蹌,萬無其路,冒陳病重實狀,乞蒙卽賜處分事。入啓。
吏曹參議朴權,加土後入來。
吏曹判書洪受瀗上疏。大槪,臣重被臺參,縮伏俟譴,數日之內,連違召命,分義掃地,罪戾山積,今始露章,伏乞先賜鐫免,仍治臣放肆無忌憚之罪事。入啓。答曰,省疏具悉。卿其勿辭,安心行公。
持平金栽,謝恩後啓曰,臣於病伏垂死之中,罕與人接,全昧時勢可否,或於朝紙上得見一二,適有所懷,故率意附陳於乞免之章矣。疑怒四起,拳踼交加,兼文學李㙫之疏,盛氣深嚌,旨意尤密,臣不勝驚怖,而繼之以駭惑也。夫㙫之疏論通淸也,其名論不逮,騎省,且有訾議者,置而不擧,强分彼此,用意取舍,物情之不平,固已久矣。獻納李彦經之疏,旣論銓曹用舍之不公,則此等事,亦在可言之中,故臣疏,因語及之矣。及承聖批,乃以殊欠和平爲敎,臣疏正慮其偏私不公,而欲其和平,非有意於銓曹之通塞,而聖明不復體諒,反疑其不平,與臣本意,一何刺謬,臣誠慨然慙恧,自恨微誠之未孚也。㙫疏所謂,前後處事,見非公議,尤極巧慘,如臣無似,忝竊已久,不量時議,徒事冥墑,則其不能盡叶於㙫之所謂時議者多矣。㙫之意思,若如此,則職主通塞,秉筆臨政,有何顧惜於臣,而親書於臺望哉,政席說話,臣誠孤陋,全不有聞,而旣在可言之地,有懷無隱,乃其職耳。今乃發怒疏語,取辦此言,以爲脅持驅鉗之計,其處心積慮,亦曰殆哉。身在銓望,而侵斥右望之人,使不得行公,蹊田奪牛,己招人疑而惡人議己,則又反以消詳不用之言,輒欲束縛人不動,㙫之倚重全權,可謂甚矣,而以臣聾瞽,宜其罔聞,而陷之於穽也。且其關後弊者,當如何哉?在前政席間可否者何限,而終無枳礙之後,則未聞其以此爲嫌者,㙫亦非不知此,而猶且言之,尙謂足以熒惑天聽,眩亂人理耶?至於李翊漢之疏,可謂縱恣無忌憚之甚者也。臣旣疏論其不合,則臣雖無似,言則臺彈也。在渠之道,縮伏以俟公議之不暇,而乃反偃然投疏,於疏批未下之前,公肆噴薄,如許自處,今古所未聞也。以如許之人,而濫通淸選,人言之來,烏得免乎?臣於草疏之時,初欲指名索言矣。旣而思之,翊漢之不稱,業已擧世之公誦,則雖不指名,當自知之,論人太刻,亦非臣意,故用革句之誠,不意洪泳等之過自引嫌,復起紛鬧也。此又臣鈍滯不敏之致,而翊漢之疏,兜攬同僚,有似相黨,而其所謂忌其在言路云者,尤爲可笑,臣雖疲劣,未知其果有可忌者耶?雖謂之妄自尊大可矣。雖然,以臣孤根,左右受鏑,怨怒侵軼,將不自勝,其何敢淟涊蹲據,以玷臺席乎?請命遞斥臣職。答曰,李㙫疏中所謂,見非公議者,非指斥他人,則言之是非,當付公議,而極口反詈,辭氣勃勃,士夫風習,豈容若是,噫,朝著不幸,論議分裂,互相吹覓,俱曰余公,以一人而甲乙之毁譽紛然,以一事而彼此之是非不同,一室之內,戈戟相尋,朝廷之上,禮敬掃地,駸駸然日趨於危亡之域,而莫之救藥,予實痛歎也。勿辭,退待物論。
兵曹口傳政事,副摠管△李弘逸·李澤·金重三。
大司憲宋相琦,牌不進後,上疏。大槪,臣於病伏垂死之中,又遭私慽驚慘之餘,所患添劇,昏倒數日,不省人事,昨今召牌之下,連犯逋慢之科,臣罪萬死。且於日昨諫臣之疏,有不容晏然泯默,玆敢申暴危懇,冀蒙省察。仍乞鐫臣職名,勘臣罪戾,以延微喘,以肅朝綱事。及輔德洪重夏上疏。大槪,一旬之內,再叨恩除,嚴召之下,祗詣闕外,而顧臣母病沈綿之中,又添膈痰陞降之症,俄頃之間,昏窒者數矣。急於救護,不得不陳章徑退,而適當春宮動駕隔宵之日,私情所迫,分義都抛,有臣如此,萬戮猶輕。乞賜鐫削,快施刑章,以爲人臣任情忘分者之戒事。及文學韓重熙上疏。大槪,恩遞未幾,新命旋降,驚惶感激,罔知攸措,卽因召牌繼臨,分義是懼,不得不趨詣於禁扃之外,而胄筵勸講之任,決非如臣所可承當,且於持平金栽之疏,有不敢冒玷榮次者,乞遞臣職,以安愚分事。入啓。
謝恩,左副承旨許玧,右副承旨李徵龜,同副承旨權尙游。
政院啓曰,明日擧動時,兩司俱無行公之員,除引避退待,及在外未署經外,呈告未肅拜人員,明日待開門,竝牌招,以爲陪從之地,何如?傳曰,允。
答都承旨姜銑疏曰,省疏具悉。卿勿過辭,從速察職。
答輔德洪重夏疏曰,省疏具悉。爾其勿辭,救護母病。
答文學韓重熙疏曰,省疏具悉。爾其勿辭察職。
答校理金興慶疏曰,省疏具悉。昨日李翊漢疏中,有惟恐處置之出於臣手之語,殊涉未便矣。今者爾疏,又以渠恐韓重熙之或當處置爲言,互相猜疑,辭氣不平,使濟濟禮讓之地,便作鬪鬨之場,少有嚴畏之心,安敢乃爾耶?良可駭異也。以上朝報
有政。吏批,以韓重熙爲文學,洪重夏爲輔德,任埅爲掌令,沈宅賢爲正言,李箕洪爲執義,金宇杭爲兵曹參判,閔鎭遠爲兵曹參知,李廷謙爲大司諫,權尙游爲承旨。
上在昌德宮。停常參·經筵。
答大司憲宋相琦疏曰,省疏具悉。放肆之斥,不以爲是,營護之說,亦未穩當,而第發論之人,不必牢塞,故略及疏批矣。今以李東彦,久靳恩點,顯有嘗試之意,予實未曉也。勿辭察職。
政院啓曰,臣等伏見大司憲宋相琦疏批,以顯有嘗試之意爲敎,臣等不勝惶惑之至。夫所謂嘗試者,內有藏匿,外假游飾,以探人主俯仰者之所爲也。今相琦,以東彦之久靳恩點,直擧其事,而質言之。此其言,豈有一毫近似於嘗試者哉?苟其所論,不中於理,則從而警責之,猶或可矣,而遽以萬萬情外之敎,加之於言事之憲長,不少饒恕,人臣負此罪名,將何所容措乎?玆實大有乖於殿下平日體下之盛德,而其在待臺臣之道,不宜如是太薄,請加三思,批旨中嘗試二字,亟命還收,臣等待罪近密,區區所懷,惶恐敢啓。答曰,宋相琦疏中,旣擧前日分揀之敎,繼以李東彦,久靳恩點,抑何故爲言?欲探上意,此非嘗試而何?爾等急急請改,意在掩匿,可謂無嚴也。任自爲之。
掌令李翊漢初度呈辭,入啓。給由。
領議政申琓二十八度呈辭。入啓。傳曰,安心調理。
謝恩,掌令任埅,文學韓重熙。
兼文學李㙫,牌不進,依承傳罷職傳旨。傳曰,只推勿罷。
大司憲宋相琦,牌不進。
大駕,詣宗廟入齋室後,藥房·政院·玉堂問安。答曰,知道。
展謁後,大殿·世子宮,藥房·政院·玉堂問安。答曰,知道。
大駕還宮時,初嚴,未正二刻,二嚴,未正三刻,三嚴,申初初刻。
王世子還宮,正時,未正三刻。
大駕王世子還宮後,藥房·政院·玉堂問安。答曰,知道。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島折受之命。措辭見上請今番東堂文二所初試,亟命罷榜。措辭見上請節目刪定,令廟堂別加商量,更爲稟定。措辭見上朝論橫潰,是非靡定,禮讓掃地,捃摭成習,識者之寒心久矣。兼文學李㙫,臺諫所論,不必深怒,而攙入別語,顯加凌藉,旣書臺望,反爲沮抑,副校理金興慶,當初疏斥,可謂得體,而及後再辨,未免效尤。至於掌令李翊漢,則僚疏所斥,顯有指的,而不待批下,急急投疏,有若訟者之赴愬,而强欲分謗於同僚,藉重於銓郞,如此可駭可笑之擧,前所未有。今者所爭,有何大段關係,而彼唱此答,漸益乖激,初出於是非之爭,終歸於同浴之科,若不一倂論責,稍加懲罰,則終無以靖朝著,而杜後弊,請兼文學李㙫,副校理金興慶,掌令李翊漢,竝命遞差。竝引嫌而退,一字誤書,事非大段,不可以此,輕遞言官,官師相規,非有他意,則到今反斥,不必深嫌,旣帶挾雜之意,先惹不靖之端,而引避之辭,都出務勝,有失公平,疏論所懷,語有可取,而怒人反詈,盛氣引避,遣辭之際,率多噴薄。請正言朴鳳齡出仕,獻納李彦經,持平金栽,竝命遞差。新除授執義李箕洪,時在忠淸道延豐地,司諫院大司諫李廷謙,時在京畿楊州地,正言沈宅賢,時在龍仁地,請竝斯速乘馹上來事,下諭。答曰,不允。金興慶·李翊漢事及處置,下諭事,依啓。
弼善朴台東上疏。大槪,臣於直廬,聞母病猝重,情理煎迫,急於將護,留疏徑出。伏乞聖慈,特垂憐察,亟遞臣職名,俾得專意救護,且治臣擅離直所之罪,不勝幸甚事。入啓。答曰,省疏具悉。爾其勿辭,救護母病。
左承旨任胤元,右承旨洪璛,左副承旨許玧,右副承旨李徵龜,同副承旨權尙游上疏。大槪,臣等,於朝者嚴批之下,不敢晏然榮次,冒死自列,乞遞臣等之職,仍治妄言之罪事。入啓。答曰,省疏具悉。爾等勿辭察職。
副修撰朴弼明上疏。大槪,敢暴病狀,冀蒙恩遞,略附所懷,以備裁察事。入啓。答曰,省疏具悉。金栽避辭,極其無嚴,雖謂之爽盡廉隅可矣。朴權,決非患失之人,再疏異於循例辭職,捧入何妨,而第盛氣張皇,語欠稱停,此則予亦病之,爾其勿辭察職。
文學韓重熙,牌不進,依承傳罷職。以上朝報
政院啓曰,傳曰,上年秋,江都別試才,定奪矣。凡試才之規,必乘農隙爲之,若當年有故不行,則翌年春,當有退行之擧,而至今,無御史差出,及應行節目磨鍊之事,一向掩置,不爲啓稟,是何故耶,聞啓事,命下矣。問于該曹,則兵曹以爲,曾前試才御史差遣時,兵曹則御史差出後,節目方可磨鍊盡入,而吏曹不出御史,故未及擧行云。吏曹則以爲初不捧擧行條件,故御史差出與否,全然不知云。取考其時草記軸,兵曹,則果捧承傳,吏曹,則初不以擧行條件分付,當該院吏所爲,誠極痛駭。今方一邊囚治,而擧行條件,亦爲分付吏曹之意,敢啓。傳曰,知道。使之卽爲擧行。以上備局謄錄
上在昌德宮。停常參·經筵。
右副承旨李徵龜上疏。大槪,臣於副修撰朴弼明之疏,有不敢晏然仍冒者,伏乞聖慈,亟遞臣職,以謝人言事。入啓。答曰,省疏具悉。爾其勿辭察職。
領議政申琓二十九度呈辭。入啓。傳曰,安心調理。
正言朴鳳齡,牌不進,依承傳罷職。
禮曹判書閔鎭厚上疏。大槪,諫臣疏斥,不比尋常,縮伏多日,恭俟責罰,太廟展謁之時,未參起居之班,惶悚隕越,罪合萬死。玆敢冒陳情實,乞伏刑章事。入啓。答曰,省疏具悉。卿其勿辭,安心行公。
玉堂箚子。大槪,敢陳處置乖當之失,請掌令任埅,遞差事。入啓。答曰,箚陳所懷,未爲不可,而放肆營護之說,終涉過當,則置之落科,未見其乖當也。
吏曹啓曰,臺諫有闕,政事,取稟。傳曰,當日爲之。
右承旨洪璛上疏。大槪,嚴召之下,不敢坐違,玆敢來伏闕外,而旣被儒臣疏斥,有不敢抗顔冒進者,不得不疾聲呼籲。伏乞聖慈,亟遞臣職,以警具僚事。入啓。答曰,省疏具悉。爾其勿辭察職。
政院啓曰,卽者,吏曹郞廳來言,今日爲政事命下,而判書洪受瀗,參判黃欽,俱以臺疏引嫌,參議未差,不得開政云。判書洪受瀗,參判黃欽,竝卽牌招開政,何如?傳曰,允。
左副承旨許玧,牌不進,依承傳罷職。
副修撰朴弼明上疏。大槪,臣之箚論處置之乖當者,不過欲恢言路,重臺體之意,而伏承聖批,以未見乖當爲敎,臣之妄率論事之失,著矣。不可冒居於言議之地,乞命鐫罷臣職,仍治臣罪,以爲妄言者之戒事。入啓。答曰,省疏具悉。爾其勿辭察職。
左議政李畬箚子。大槪,臣有不職之失,乞賜鐫免事。入啓。答曰,省疏具悉卿懇。責在該曹,卿胡引罪?政院兵曹之失,誠如箚辭,竝從重推考,以示警飭,卿其安心勿辭,亦勿待罪。仍傳曰,遣史官傳諭。
政院啓曰,吏曹判書洪受瀗,參判黃欽,牌招不進,推考傳旨,今方捧入,而闕門已閉,勢難更爲請牌,何以爲之?敢稟。傳曰,明朝牌招開政。以上朝報
上在昌德宮。停常參·經筵。
下直,寶城郡守金樞。
都承旨姜銑上疏。大槪,情勢危蹙,斷無一分冒出之勢,而溫批荐降,轉身無所,太廟擧動之日,不得不抗顔出肅,而非敢爲因仍蹲據之理也。且臣忍死趨參之餘,宿患脚病,挾寒添劇,達夜叫苦,起動無路,喉司緊任,決不可緣臣虛曠,冒萬死更陳崩迫之懇。乞蒙恩遞,仍治臣瀆擾之罪事。入啓。傳曰,還出給。
禮曹參判李健命上疏。大槪,日昨諫臣之疏,論斥甚峻,惶隕縮伏,恭俟繼發之論,側聽累日,終不敢泯默,今始冒死陳章。伏乞聖慈,將臣本職及兼帶金吾之任,亟賜鐫削,仍治臣懷私蔑公之罪,以嚴國法,以謝臺議事。入啓。答曰,省疏具悉。卿其勿辭,從速察職。
司直兪集一上疏。入啓。答曰,省疏具悉。意外非斥,不必深嫌,卿其勿辭,從速察職。
右承旨洪璛,輔德洪重夏,牌不進,依承傳罷職。
弼善朴台東上疏。大槪,臣於母病救護之中,召牌遽臨,不得不來詣禁扃之外,而顧臣母病,一向危綴,決無暫離之勢,玆敢陳疏徑退。伏乞聖慈,亟遞臣職,俾得專意救護,不勝幸甚事。入啓。答曰,省疏具悉。爾其勿辭,救護母病。
左議政李畬箚子。大槪,敢陳愚見,以備裁處事。入啓。答曰,省箚具悉。纔於政院請牌銓官之啓辭,參議,問于大臣差出之敎,亦慮夫判書參判之行公未易,而開政無期故也。政曹之事,不可不變通,誠有如卿箚者,東銓之臣,竝姑許遞焉。
備邊司,吏曹參議趙泰耉·權尙游·閔鎭遠。
江原監司書目,高城郡守崔柱岳,今月初十日,遭母喪事。
政院啓曰,吏曹參議趙泰耉,旣已差出矣,卽當牌招開政,而今已夜深,且家在城外,勢難入城,何以爲之?敢稟。傳曰,明日開政。
政院啓曰,吏曹判書洪受瀗,參判黃欽,俱以牌不進,推考傳旨,今方捧入,而政事命下,已至經宿。且以侍講院草記,實兼官,卽速差出事,亦爲允下,而尙不得開政,政官,更爲牌招開政,何如?傳曰,允。
領議政申琓三十度呈辭。入啓。傳曰,遣承旨敦諭。
政院啓曰,吏曹判書洪受瀗,參判黃欽,再招不進,推考傳旨,今方捧入,而一日三招,事體未安,何以爲之?敢稟。傳曰,參議改差之代,問議于大臣,差出可也。
右議政李濡箚子。大槪,敢陳情病,乞賜鐫免事。入啓。答曰,省箚具悉卿懇。偶未檢問,何至引罪?卿其安心勿辭,亦勿侍罪,從容善攝。仍傳曰,遣史官傳諭。以上朝報
禮曹啓曰,卽接宗廟署牌報,則雨下達宵,慮有雨漏之患,兩殿奉審,則室內無事,而永寧殿第二室後面簷下第九椽滲漏,宗廟殿第二室後面西邊自道里上滲漏,第一椽第二椽沾濕水流,壁沙少許墜落云。臣曹與本署提調,眼同奉審後,稟處之意,敢啓。傳曰,知道。
又啓曰,卽接戶曹移文,則大成殿紙板子,今春造排事定奪,故所入木物,奉審磨鍊,則其中不等,長二十尺十八尺十五尺者,三十一株,樓柱宮材一百四十八株,而此等體長之木,非京司常有之物,不可不分定外方,而水漲下來,引鉅乾正之際,必不及於今春,勢將待秋始役,本曹預悉此意,入啓變通云。體大之木,至於如此之多,又非京中所有之物,則似當分定外方,待其材木下來,待秋擧行事分付,何如?傳曰,允。
又啓曰,臣聖佑進詣宗廟署,與本署都提調徐文重,眼同奉審,則宗廟殿第二室後面西邊自道里上滲漏,第一椽第二椽,沾濕水流,壁沙少許墜落,永寧殿第二室後面簷下第九椽滲漏處,果如本署官員所報,蓋緣瓦縫之間,積雪凍合,近因日氣猝暖,且因雨水連日,滲漏之患,勢固然矣。修改吉日,令日官推擇,則來二月初一日辰時爲吉云。宗廟自第一室至十一室,先告事由祭,同日朔祭,同爲兼行。祝文中以此措辭,添入撰出,移安同日同時,還安及還安祭,事畢後臨時設行。永寧殿自第一室至第四室,先告事由祭,同日曉頭行。移安同日同時,還安及還安祭,事畢後臨時設行,而自第五室,至第十一室,則告由祭一體設行,所用雜物,令各該司磨鍊進排,臣曹與戶曹堂上本署提調,眼同省檢,何如?傳曰,允。以上禮曹謄錄
有政。吏批,以趙泰耉爲吏曹參議。
上在昌德宮。停常參·經筵。
下直,東萊府使黃一夏,海南縣監申伯周。
政院啓曰,今日開政事命下,而新除授吏曹參議趙泰耉,時未肅謝,卽爲牌招開政,何如?傳曰,允。
明日,仁政門朝參時,殿坐初嚴,卯正二刻,二嚴,辰初一刻,三嚴,辰正初刻,開門,罷漏後。
吏曹參議趙泰耉,牌不進,依承傳罷職傳旨。傳曰,只推勿罷。
同副承旨權尙游書啓,臣敬奉聖旨,馳往于南門外蘆閱里領議政申琓所住處敦諭,則以爲臣之當初,迸出國門之外,未卽離違京闕者,固是請罪之人,不敢遠去也。雖荷聖明之容貸,特寬鈇鉞之誅,而不敢冒昧復出者,實是國人之所共知也。刳肝瀝血之懇,靡所不至,而聖明視爲例讓,謂可以慰諭而安其心,亦可以敦迫而勉其出,從前近侍之臨諭,無非臣所不敢承當,至於今日之宣諭,又出常格之外,辭旨之丁寧懇惻,逈出尋常,臣奉讀以還,不覺心膽俱墜,涕血交零也。噫,臣所被者何等罪名,所遭者何等僇辱,雖微末小官,被彈則遞,閭巷賤隷,遭辱知恥,臣雖無狀,忝在大臣之列,其所以處身,反在於小官之下,乃爲賤隷之所不爲,則士夫廉義,掃地盡矣。其爲辱朝廷·羞當世,當復如何,而聖明,亦豈忍使臣至此耶?今若貪戀榮寵,因仍冒據則擧世之人,必將指臣曰,某也,包羞忍恥,盤礴不去,今後則雖批頰令去,必不去也云爾。臣將何顔面,復敢對人,而人亦不食臣餘矣。聖明,若以平日任使之義,俯諒臣情事,則必當惻然垂矜,卽賜允兪,俾臣得遂自靖之願,而前後近侍之臨諭,今已至五,辭本之上,亦已三十,而臣之一段苦心,猶未蒙矜諒,無非臣誠意淺薄之致,只恨不卽死滅,又邀此恩數也。臣之病勢,日漸沈淹,與死爲隣,而亦未暇言病者,誠以所遭恥辱,有甚於死故也。惶恐涕泣,惟俟聖明之處分,不知所達云矣。敢啓。傳曰,知道。
禮曹判書閔鎭厚辭職上疏。入啓。答曰,省疏具悉。卿其勿辭行公。
政院啓曰,吏曹參議趙泰耉,只推勿罷事,命下矣,推考傳旨,今方捧入,而朝參擧動只隔一宵,承旨及兩司闕員,不可不及時差出,昨日書筵,亦以講官之不備,以致停止,事甚未安。吏曹參議趙泰耉,卽爲牌招開政,何如?傳曰,依啓。昨日書筵,無停止之事矣。
平安監司書目,平壤呈,以判尹尹世紀辭職上疏上送事。啓。答曰,省疏具悉。卿其勿辭,上來行公。
吏曹參議趙泰耉,再招不進,依承傳罷職。
京畿監司書目,臣情勢難安,病狀深重,乞賜遞罷,以延危喘,以謝人言事上疏上送事。啓。答曰,省疏具悉。卿其勿辭,從速察職。
副修撰朴弼明上疏。大槪,臣於諸承旨之坐罷,有不可晏然蹲據者,不得不冒死陳章,迸出禁門,乞罷臣職,仍治臣擅離直次之罪,以警具僚,以安微分事。入啓。答曰,省疏具悉。爾其勿辭,從速察職。
領議政申琓箚子。大槪,昨於宣諭之下,臣誠感泣,不知死所,而顧臣蹤迹,決無抗顔冒據,復入脩門之望,病狀且苦,亦無自力之勢。玆敢不避瀆擾,悉暴情悃,乞賜鐫削,仍正臣前後違命之罪,以正國法,且令臣安意就盡事。入啓。
政院啓曰,吏曹參議趙泰耉,罷職事,命下矣,明日擧動,承旨有闕之代,必須及今差出,然後可無窘急之患,而開政無期,何以爲之?敢稟。傳曰,其代,問于大臣,卽爲差出。
兵曹,口傳政事,副摠管金柱臣,臨陽君桓·朴弼成。
副修撰朴弼明,牌不進,依承傳罷職傳旨。傳曰,只推勿罷。
備邊司,吏曹參議權尙游·閔鎭遠·李晩成。
政院啓曰,吏曹參議權尙游,旣已差出矣,時在院中,卽爲牌招開政,何如?傳曰,允。
吏曹參議權尙游,牌不進,依承傳罷職傳旨。傳曰,只推勿罷。
政院啓曰,吏曹參議權尙游,旣有只推勿罷之命,更爲牌招開政,何如?傳曰,允。
謝恩,吏曹參議權尙游。
答領議政申琓箚曰,省箚具悉卿懇。卿之引入,專由於崔啓翁之避辭,則予之勉出,豈在多誥。噫,啓翁,因一牧場之不合己意,構捏大臣,必欲擊去,此果出於公耶?私耶?用意誠可謂不正也。以一人不公不正之說,終至於勉副相職,則適足以中其擊去之計,其有損於事體,孰大於此乎?是予所以益篤誠禮,期回卿心者也。箚末事,尤不足介懷,卿其體此勤懇之旨,亟斷巽讓之章,卽起視事,用副虛佇之望。仍傳曰,遣史官傳諭。以上朝報
有政。兵批,以李墪·黃欽·朴權爲副護軍,洪受瀗·李翊漢·金栽·李彦經·金興慶爲副司直,金柱臣爲副摠管。
吏批,以權尙游爲吏曹參議,李光佐爲輔德,李晩堅爲獻納,成碩夔爲掌令,南致熏·韓聖佑·李晩成爲承旨,南相夏爲文學,朴彙登爲持平,柳鳳輝爲正言。
上在昌德宮。停常參·經筵。
下直,藍浦縣監全爾樟。
監察尹就履,覲親後入來。
謝恩,輔德李光佐。
政院啓曰,今日朝參擧動時,兩司不可不入侍,除在外被論未署經外,竝卽牌招察任,何如?傳曰,允。
大司憲宋相琦,牌不進。
謝恩,掌令成碩夔。
吏曹佐郞李㙫,文臣朔試射時,稱病不進,依承傳罷職。
禮曹參判李健命上疏。大槪,昨上請由之章,反承恩批,惶隕感激,義當趨承,而顧臣罪名至重,臺議甚峻,決不可冒沒仍據於職次,今日朝參盛儀,亦不得進參,乞賜鐫改臣本職及兼任,以安私分事。及禮曹判書閔鎭厚初度呈辭。呈政院,還出給。
今日朝參時,掌令成碩夔所啓,如臣無似,屢叨言地,才疎識昧,絲毫莫補,居常愧懼,若隕淵谷矣,不意柏府新命,遽及於已試蔑效之身,臣驚惶感激,罔知置身之所也。恩除纔降,召牌繼臨,含恩畏義,不得不祗謝恩命,而第本府,有喉司新定節目,令廟堂稟定之啓,臣頃忝本職時,與同僚,相議論啓,請命爻周,則今於稟定之啓,有難參涉。且伏見前持平金栽之疏,備陳文二所罷榜之不當,臣亦連啓其罷榜,則難安之勢,更加一層,以此以彼,決不可一刻苟冒於臺席,請命遞斥臣職。上曰,勿辭,退待物論。
吏曹參議權尙游上疏。大槪,臣於昨夜,猥叨謬恩,驚怪惝怳,靡所容措,而身在禁中,轉動不得,嚴召荐降,不敢終違,倉卒承命,黽勉開政,而臣之愧恧,到此益甚,揣量才分,終難一日苟冒。玆敢疾籲於天地父母之前,乞遞臣職名,以幸公私事。入啓。答曰,省疏具悉。爾其勿辭,從速察職。
吏曹啓曰,守令有闕,政事,取稟。傳曰,明日爲之。
觀象監,未時,太白見於巳地。啓。
今月二十一日朝參時,右議政李濡所啓,日者備忘中,有勸農之敎,外方必將奉行,而在前勸農事,非不申飭,不過爲一時惕念而已,經年之後,則又復解弛矣。今年水旱,未知其如何,而農節已迫,不可不依前事目,更加申飭,如修築隄堰等事,使之着實擧行,而三南移秧之弊,亦嘗有聖敎矣。有水根可以灌漑處外,無水根之處,則守令察其形勢,禁其移秧之意,分付,何如?上曰,依爲之。左議政李畬所啓,勸農之節,堤堰最重,所以備水旱,故祖宗朝立法甚嚴,民以蒙利矣。今則條令雖存,廢閣不行,以此一遇水旱,農功全廢,宜令外方守令,親審檢察修築,民力有不足,則自官助之,或給軍丁,或給糧米,使各邑所有堤堰,皆爲貯水之地,則庶有救旱之效矣。上曰,別例申飭可也。右議政李濡所啓,漕軍變通節目,旣已啓下頒布,擧行之際,必須從便善處,可無後弊。卽今漕運之節已迫,而忠淸·全羅兩道都事,以瓜滿上來云,瓜滿之代,則非銓曹長官,不得差出例也。此則事勢緊急,勿拘常規,使之後日政,卽爲差出,催促發送,何如?上曰,依爲之。
朝參時,左副承旨任胤元所啓,罪人尹寔事,本道査啓,今已上來,而以金吾堂上之不得行公,時未勘處矣。今聞被囚後,遭其母喪,而葬期已迫云,自前在謫遭喪之人,亦有使之歸葬之例,孝理之下,宜有矜念之道,故敢達矣。上曰,此元非重大之罪,使之出見好矣。胤元曰,出於擧行條件,施行,何如?上曰,唯。同副承旨李徵龜所啓,放歸田里罪人金德遠死後,其子夢陽,以獨子先死,夢陽之子泰潤,以代喪之人,方在罪謫中,主喪無人,尙未掩土,情甚矜惻。依申命圭·鄭濟先例,許令歸葬後,還發配所,何如?上曰,此外無主喪者乎?徵龜曰,其子夢陽先死,泰潤,以其長孫,當主喪矣。上曰,旣有前例,使之來見葬事後,還發配所可也。以上朝報
朝參時,前頭科事不遠,試官違牌禁推一款,更令廟堂預爲稟定事,榻前定奪。
右議政李濡所啓,國家大小需用,專在於還穀,而每年只捧新分給,不爲擧論舊未收,故漸成久遠積逋,終歸於蕩滌,新分給之數,亦未准捧,便歸於舊未收,以致元數耗縮,不但常時各樣需用之難繼,脫有緩急,則各邑見存之數,亦不足爲數千軍數日之糧,豈不寒心哉?上年事目,定以舊還上,先捧最久初年條者,蓋欲始自初年條擧論,可捧者捧之,決不可捧者,蕩滌之計也,而民習已痼,視爲畏事,守令,亦以爲難捧,監司,至於啓聞,故不得不更爲變通,而待還上停捧後,所謂最久初年條舊還上,査覈成冊上送之意,有所分付矣。大抵舊還上之弊,不可不一番釐正,分付諸道,各年舊還上,一倂詳査,或徒存文書而指徵無處者,或倂與文書而見失無憑可考者,其中或有可捧,而因舊還上停捧,不曾擧論者,一一區別成冊,上送于備局,以爲參酌稟處之地,而使之四五月內,修整上送,何如?左議政李畬曰,外方舊還上,但存虛薄,或有竝其文書不存之處云,誠極寒心,不可不漸次收拾,申飭諸道,使之預先整頓舊案,以報似宜,亦不必急迫定限矣。上曰,依爲之。又所啓,校生落講者,勿定軍役,只徵贖布事,曾已陳達,自釐正廳,作爲節目之後,因論議之有些參差,尙未得啓下矣。此事反復商量,實涉便宜,似聞外方物情,亦以爲當行云,節目啓下頒布,何如?上曰,依爲之。左議政李畬曰,右相之言,出於救弊之意,而以學校本意言之,則擇於凡民之俊秀,勸課學問,如有不率,則治以榎楚,乃作人之道也。今罰以收布,有違設學之意,且畿甸,則校生額數不多,可以每年攷講,而兩西則一邑或多至千餘名,每年一一攷講,其勢亦難,以此群議不一,而各邑校生,若一見汰,則永爲軍役,故不學之類,百計圖頉免講,所費亦不少。今若定法,雖有落講者,不爲降定,只徵罰布,則校生輩,似必反以爲便,試以前定節目,頒行以觀之似宜矣。李濡曰,故相臣張維·金堉,皆有校生落講者,只徵罰布之論,先輩所見,蓋亦如此矣。上曰,試爲頒布節目而行之,可也。
左議政李畬所啓,今年三南尤甚邑,勢當設賑,而年事稍異於昨歲,故不至自朝家指揮,惟使各其道,推移有無以救矣。水陸軍政,固不可不致意,而前秋,統營則使之合操,兵使則停操,而使營將巡點矣。近日,統制使及兩南兵使,報狀連至,稟問春操停否,設賑之時,合操固難,而營將巡點,旣行於前冬,則軍政異於全抛,此亦有擾民之慮,何以爲之?上曰,停止似可矣。李畬曰,然則合操與營將巡歷,皆當姑停矣。上曰,然矣。以上備局謄錄
上在昌德宮。停常參·經筵。
下直,昌原府使申命式,求禮縣監張善潭。
咸鏡監司洪萬朝上疏。大槪,乞於未辭陛之前,往省父母墳,俾伸至情事。入啓。答曰,省疏具悉。卿其依疏辭,往來焉。
都承旨姜銑,掌令任埅初度呈辭。入啓。給由。
政院啓曰,吏曹郞廳來言,今日爲政事命下,而判書徐宗泰在外,參判未差,參議權尙游病不來,不得開政云。參議權尙游,卽爲牌招開政,何如?傳曰,允。
又啓曰,新除授右副承旨李晩成,時在京畿高陽地,斯速乘馹上來事,下諭,何如?傳曰,允。
判府事徐文重箚子。大槪,敢暴老病實狀,更伸前日之懇,乞蒙休致之典事。入啓。答曰,省疏具悉卿懇。卿之引年雖懇,此非大臣休致之時,宜遵前旨,安心行公,以副予望。仍傳曰,遣史官,傳諭。
領議政申琓三十一度呈辭。入啓。傳曰,安心調理。
同副承旨李徵龜上疏。大槪,臣於直廬,重患寒疾,症情苦劇,不得不陳疏出去,乞蒙恩遞,以尋生路事。入啓。遞差。
輔德李光佐,牌不進,依承傳罷職。
觀象監,未時,太白見於巳地。啓。以上朝報
有政。兵批,以洪受瀗爲司直,李墪·黃欽·兪集一爲副司直,朴權·金相稷爲司果,以李彦經·金栽·鄭栻·趙道彬·李翊漢·金興慶·李震華爲副司果,南五星爲副護軍,李肇爲副司果。
吏批,以李寅錫爲黃州牧使,金致龍爲承旨,魚史周爲龍仁縣令,朴尙一爲高城郡守。
上在昌德宮。停常參·經筵。
二更,流星出弧矢星上,入南方天際,狀如拳,尾長三四尺許。色赤。
領議政申琓三十二度呈辭。入啓。傳曰,安心調理。
都承旨姜銑再度呈辭,入啓。加給由。
掌令任埅再度呈辭,入啓。遞差。
政院啓曰,新除授同副承旨金致龍,時在全羅道和順縣其兄任所,斯速乘馹上來事,下諭,何如?傳曰,允。
假注書李眞儉病,代徐命遇·趙聖復·尹植。
假注書徐命遇在外,代趙聖復受點。
□□□傳曰,召對爲之,入侍,承旨任胤元,玉堂南就明·朴弼明,假注書趙聖復,史官李縡·洪禹瑞。
召對時,視事,姑觀前頭日候,取稟事,榻前定奪。
吏曹啓曰,臺諫有闕,政事,取稟。傳曰,明日爲之。
兵曹,慶尙左水使韓翼世身死,別致賻,啓。
京畿監司書目,楊州呈,以大司諫李廷謙辭職上疏上送事,啓。答曰,省疏具悉。爾其勿辭,上來察職。
慶尙監司書目,臣於榮川前郡守洪天敍蒙放事,有疏謬不察之失,敢陳自劾之章事上疏上送事。啓。答曰,省疏具悉。卿其勿辭,察職。以上朝報
上在昌德宮。停常參·經筵。
下直,長興府使張萬里。
領議政申琓三十三度呈辭。入啓。傳曰,安心調理。
都承旨姜銑三度呈辭。入啓。遞差。
吏曹參議權尙游上疏。大槪,臣於銓職,不惟才分之決難堪任,且有萬萬難冒之情勢,又自昨夜,寒疾猝劇,實無供職之勢,玆敢冒死哀籲於天地父母之前,乞命亟遞臣職,以安私分事。入啓。
判府事徐文重箚子。大槪,更申微懇,乞蒙矜許事。入啓。答曰,省箚具悉卿懇。前箚之批,已諭至意,復何多誥,休致之請,決難允許,須勿謙讓,勉副予望。仍傳曰,遣史官傳諭。
京畿監司書目,臣之情勢病勢,終難一日蹲冒,乞罷臣職,以謝人言,以安危喘事上疏上送事。啓。答曰,省疏具悉。卿勿過辭,宜速察職。
大司憲宋相琦初度呈辭,入啓。給由。
政院啓曰,吏曹郞廳來言,今日爲政事命下,而判書徐宗泰在外,參判未差,參議權尙游陳疏,不得開政云。參議權尙游,疏批下後,卽爲牌招開政,何如?傳曰,允。
答吏曹參議權尙游疏曰,省疏具悉。爾其勿辭察職。
吏曹參議權尙游牌不進,依承傳罷職傳旨。傳曰,只推勿罷。
司書洪泳上疏。大槪,臣於直廬中,宿患齒痛,軟脚吐血之症,一時俱發,而每當書筵,他無推移之員,强疾入參,漸至澌頓,元氣旣敗,客邪易乘,近因日寒,又添外感,僵臥直廬,貼席涔涔,卽今症勢,斷無出入侍講之望。且此病勢,失今不治,難以復起,玆不避瀆擾,疾籲於憫覆之下,伏乞聖慈,亟許鐫遞,俾尋生路事。入啓。答曰,省疏具悉。爾其勿辭,調理察職。
政院啓曰,吏曹參議權尙游,牌不進,推考傳旨,今方捧入矣,更爲牌招開政,何如?傳曰,允。
玉堂箚子。大槪,請掌令成碩夔遞差事。入啓。答曰,依啓。以上朝報
有政。兵批,以李徵龜·任埅爲副護軍,姜銑爲副司直。
吏批,以李正臣爲掌令,李墪爲都承旨,李震煥爲沃溝縣監,李宜晩爲忠淸都事,李相成爲全羅都事,李夏源爲掌令。
上在昌德宮。停常參·經筵。
下直,長興府使林世良,旌義縣監洪楀。
領議政申琓三十四度呈辭。入啓。傳曰,安心調理。
判義禁洪受瀗初度呈辭。入啓。給由。
大司憲宋相琦再度呈辭。入啓。只遞本職。
副校理南就明辭職上疏。入啓。答曰,省疏具悉。爾其勿辭,調理察職。
政院啓曰,以弘文館草記,上番入直,無推移之員,令政院稟旨變通事,允下矣。政官卽爲牌招開政,差出闕員,仍卽牌招入直,何如?傳曰,允。
校理趙道彬,牌招肅拜。
輔德金相稷,牌不進,依承傳罷職。傳曰,只推勿罷。
慶尙監司書目,東萊呈,以忠淸監司李壄辭職上疏上送事。啓。答曰,省疏具悉。卿其勿辭,速往欽哉。
又書目,寧海府使權世恒,投印符,徑自棄官,罷黜,其代各別擇差,給馬發送事。以上朝報
有政。兵批,以宋相琦爲副護軍。
吏批,以趙道彬爲南平縣監,黃欽爲大司憲,金相稷爲輔德,李肇爲副校理。
上在昌德宮。停常參·經筵。
下直,安山郡守李觀壽。
領議政申琓三十五度呈辭。入啓。傳曰,安心調理。
謝恩正使臨昌君焜,副使李世載,書狀官李夏源,入來。
傳曰,謝恩正·副使,書狀官,留待引見。
京畿假都事書目,長湍呈,以吏曹判書徐宗泰辭職上疏上送事,啓。答曰,省疏具悉卿懇。復授天官之長,意非偶然,勿辭,從速上來行公,無使都政遷就。
校理趙道彬上疏。大槪,恩遞未幾,除命又下,臣始驚感,繼以悶蹙,不但臣之所患,尙此彌留,決無供職之望。且臣父宿疾,猝劇於浹旬,侍病之餘,委頓牀席,飮啖專廢,至情所在,不忍暫離,而召牌奄辱,旣不敢坐違,日勢已暮,又未及陳章,黽勉趨謝,抑情就直矣,得間朝來消息,則症情倍重,昏昏不省云,臣心神飛越,不能自定,不得不疾聲呼籲。伏乞聖慈,特遞臣職名,俾得專意救護,以伸人子至情,不勝幸甚事。入啓。答曰,省疏具悉。爾其勿辭,救護父病。
謝恩,同知李世載,掌令李夏源。
司果朴權上疏。大槪,滓穢之蹤,不敢久留,以汚砥礪之化,方此退歸田里,而備局之任,不可虛帶,伏乞亟命鐫遞,仍治臣徑出國門之罪,以警具僚事。入啓。答曰,省疏具悉。過激之言,不必深嫌,爾其勿辭,從速察任。
輔德金相稷上疏。大槪,臣之父病,已浹兩旬,而一向沈綿,尙無顯效,顧臣情理,實無離側供仕之望,昨日違命,罪極逋慢,今於再召之下,亦未祗肅,敢伸私悃於禁扃之外。伏乞聖慈,亟遞臣職,俾得專意救護事。入啓。答曰,省疏具悉。爾其勿辭,救護父病。
副修撰朴弼明上疏。大槪,臣於朴權反攻之疏,有不可抗顔冒據於榮次者,玆敢陳章徑出,乞賜鐫削臣職名,仍治臣擅離直次之罪,以安微分,以謝人言事。入啓。答曰,省疏具悉。爾其勿辭察職。
謝恩上·副使,書狀官引見時,掌令李夏源所啓,臣萬里出疆,當寒往返,素患腰痛,乘憊重發,渡江之後,舍車跨馬,決難致身於京輦,故不得已冒法乘轎,擔曳登程,今才復命,而掌憲新除,遽及此際,已試蔑效,姑置勿論,身爲執法之官,先自犯禁,其何敢諉以病故,厭然掩置,而一刻苟冒於臺席乎?請命遞斥臣職。上曰,勿辭,退待物論。以上朝報
謝恩使留待引見時,副使李世載所啓,臣待罪西關也,累年大饑,連値勅行,所謂站紬,最爲民瘼,各邑或從他措備,或結收四匹,而皆出於民,一勅行所用,幾至八九十同,而餓殍相連之時,斷無徵民之勢,故與遠接使臣閔鎭厚,相議不給矣。自此以後,中間浮言大起,辭說可駭。向臣赴燕,恐動之說,無所不至,及到燕境,通官輩,終無一言及此,此不過中間憑藉恐嚇之致,日後或不無此路復開之患,雖非目今目前之事,前頭勅行時,若有站紬徵索之事,當該譯官,繩以重律然後,可以永防此弊矣。上曰,然矣。又所啓,臣赴燕時弊端,不可勝言,一行所率,亦不謹愼,而今番先來軍官出來時,哨官李世復,以撥馬之瘦,不能善走,以刀刺傷馬臀,此則雖是灣上陪持之例事,猶甚駭然。至於折衝盧尙績,出柵後逢着義州人延候團練使者路次,以劍擊傷,此與李世復刺傷撥馬有異,事之寒心,莫此爲甚矣。上曰,以何事擊之云耶?世載曰,詳聞事情,則昏夜中路相値,謂之犯馬而擊之云,或以爲打擊他人之際,所傷者,橫受其刃云。且令馬頭,檢視傷處,則膝上肉骨重傷云,雖卽傅合,得免死境,以劍擊傷,事極驚駭,傷人抵罪,自有其法,盧尙績,必須科罪然後,可以懲後矣。上曰,科罪可也。以上備局謄錄
上在昌德宮。停常參·經筵。
夜三更四更,有霧氣。
下直,慶尙左水使洪時疇。
領議政申琓三十六度呈辭。入啓。傳曰,安心調理。
判義禁洪受瀗再度呈辭。入啓。加給由。
備邊司啓曰,近來本司堂上,有故之人居多,賓廳日次之會,旣以不得備員頉稟,本司廢坐,亦至累日,事之苟簡,莫此爲甚。其中戶曹判書趙泰采,禮曹判書閔鎭厚,雖有難安之情,旣已再陳疏承批,不當一向引入,而所帶本兼諸任,俱係緊重,曠務亦甚可慮。趙泰采·閔鎭厚,卽爲牌招察任,釐正各軍門變通節目,雖已啓下,多有商議措處之端,而本廳堂上兪集一,過自引嫌,久未仕進,亦卽牌招,以爲終始講究之地,何如?傳曰,允。
司書洪泳,牌不進,依承傳罷職傳旨。傳曰,只推勿罷。
戶曹判書趙泰采,牌不進後上疏。大槪,臣之情勢,萬分危蹙,決無冒沒復出之理,且臣老母所患,方在沈篤,亦無暫時離側之望,嚴召之下,未得祗赴,臣罪至此,尤萬萬難逃。乞賜矜察,亟削臣本兼諸任,仍治臣違命之罪,以肅朝綱,以伸至情事。入啓。答曰,省疏具悉。卿其安心勿辭,救護母病。
玉堂箚子。大槪,請掌令李夏源遞差事。入啓。答曰,依啓。
副修撰朴弼明,牌不進,依承傳罷職傳旨。傳曰,只推勿罷。
京畿假都事書目,果川呈,以正言沈宅賢辭職上疏上送事,啓。答曰,省疏具悉。輒下意外之敎云者,其意所在,實未可曉,而一倂還收之說,尤不滿一哂也。
又書目,高陽呈,以右副承旨李晩成辭職上疏上送事。啓。答曰,省疏具悉。爾其勿辭,上來察職。
副修撰朴弼明再牌不進,依承傳罷職。以上朝報
上在昌德宮。停常參·經筵。
領議政申琓三十七度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,過國忌後爲之。
經筵侍讀官南就明,同姓四寸大父故參奉翃妻,令人柳氏身死,服制已行四日,出仕,何如?啓依所啓施行。
判府事徐文重箚子。大槪,更申私懇,冀蒙矜許事。入啓。答曰,省箚具悉卿懇。前後之批,已諭至意,須勿固請,安心行公,必副予望。仍傳曰,遣史官傳諭。
政院啓曰,以侍講院草記,下番變通,令本院稟旨擧行事,允下矣。兼官,雖曰有闕,時無備擬之人云。實病在外人員,合有變通之道,何以爲之?敢稟。傳曰,竝改差。
又啓曰,文學南相夏,司書洪泳,竝改差事,命下矣。政官卽當牌招,開政差出,而非但日勢已晩,政事過國忌後爲之事,纔已命下,姑待開政差出,何如?傳曰,允。以上朝報
備邊司啓曰,犯越罪人處斷事,北京咨文,旣已出來,依例令該曹稟處,監兵使以下勘罪者,亦令攸司照驗擧行,何如?傳曰,允。以上備局謄錄
上在昌德宮。停常參·經筵。
巳時,日暈。午時,日暈,暈上有冠,色內赤外靑。
歸厚別提閔又騫,加定官鄭倬,卒判府事尹趾善禮葬事,廣州地出去。
判義禁洪受瀗三度呈辭,以國忌齋戒,留政院。
領議政申琓三十八度呈辭。入啓。傳曰,安心調理。
政院啓曰,近來憲府,無行公之員,監察茶時,已至累日,事甚未安。除在外未署經外,未肅拜人員,卽爲牌招察任,何如?傳曰,允。
又啓曰,明日乃宗廟修改定日,禮曹堂上,當爲進參,而判書閔鎭厚,呈辭受由,參判李健命,以情勢難安,連日呈單,不爲行公,參議未差,無進詣之堂上云,參判李健命,雖在呈告中,莫重修改之役,不可無監董之人,李健命,卽爲牌招,使之察任,何如?傳曰,允。
政院啓曰,以明日宗廟修改時,禮曹堂上無進參之員,參判李健命,啓請牌招矣,今又違牌,似當更爲請牌,而蓋聞李健命,方帶金吾兼職,頃日所被臺斥,與判義禁洪受瀗一樣,不敢獨爲行公,不無所執,而修改之役,將無以推移監董,參議有闕之代,令該曹卽爲口傳差出,牌招察任,何如?傳曰,允。
吏曹口傳政事。禮曹參議趙泰東·金萬埰·申銋。
謝恩,禮曹參議趙泰東。以上朝報郞廳黃仁儉校正。日記廳郞廳李仁默書。
上在昌德宮。停常參·經筵。
宣祖大王忌辰。
任胤元啓曰,大司憲黃欽未肅拜上疏,執義李箕洪,掌令李正臣,持平朴彙登在外,掌令一員未差,持平李廷濟未署經,今日以監察茶時之意,敢啓。傳曰,知道。
又啓曰,領議政申琓,三十九度呈辭到院,而以國忌正日,留院之意,敢啓。傳曰,入之。燼餘
領議政申琓三十九度呈辭。傳曰,安心調理。朝報
上在昌德宮。停常參·經筵。
韓聖佑啓曰,大司憲黃欽,未肅拜陳疏,執義李箕洪,掌令李正臣,持平朴彙登在外,掌令一員未差,持平李廷濟未署經,今日以監察茶時之意,敢啓。傳曰,知道。
又以弘文館言啓曰,本館上番校理臣趙道彬,以訓鍊都監郞廳,今日坐起時,晝仕出去之意,敢啓。傳曰,知道。此下缺
又啓曰,卽者吏曹郞廳來言,今日爲政事命下,而判書徐宗泰在外,參判未差,參議權尙游,以病陳疏不進云。參議權尙游,卽爲牌招開政,何如?傳曰,允。
此下缺
又以吏曹參議權尙游牌不進,罷職傳旨。傳于李墪曰,推考傳旨捧入。
李墪啓曰,吏曹參議權尙游,旣有勿罷之命,更爲牌招,何如?傳曰,允。
韓聖佑,以御營廳言啓曰,今此運石時,軍幕所炊飯木,已爲垂乏,漕溪近處枯松,明日爲始,出番三哨軍兵三百四十五名,將官率領,出送斫伐取用之意,敢啓。傳曰,知道。
此下缺
以李晩成爲吏曹參議。備邊司薦望
以領議政申琓四十度呈辭,傳于李墪曰,遣承旨敦諭。
韓聖佑啓曰,臣敬奉聖旨,敦諭于南大門外蘆閱里領議政申琓所住處,則以爲臣之情地危蹙,疾病垂死,此下缺臣之事聖明,今已三十餘年,而區區衷悃,未蒙矜察,則臣之不見信於君父,乃至於此,臣寧欲一死,而仰暴此志耳。噫,聖明每以事體爲敎,臣於此,尤有所恧縮而悶塞者,臣雖無似,忝在大臣之後,被人之公肆詆辱,靡所不至,則其所以貽辱朝廷,傷損事體,已無餘地,而今乃包羞忍恥,盤礴不去,則閭巷賤隷之無恥者,必不爲此,而況近觀朝著間事,以此一款,作一彈論之題目,臣若冒昧仍據,則柱後惠文之彈,當先及於臣,聖明之欲存事體者,適足以損之此下缺只望聖明之俯諒矣。臣之病狀,已至於十分危境,而職名之未解,又添一病,心火上升,頑痰內塞,食不下咽,夜不交睫,昏倒牀席,死亡無日,而猶不以爲憂,惟以職名之尙在身邊,爲不瞑之恨,只祈聖明垂諒,速賜鐫免,使之安意就盡而已。惶恐涕泣,不知所達云矣。敢啓。傳曰,知道。燼餘
左副承旨任胤元上疏。大槪,臣情勢危蹙,疾病且重,而近緣院僚之不備,黽勉供仕矣。自昨日,症情一倍添劇,達夜痛苦,有若頃刻垂盡者,乞遞臣職,以尋生路事。入啓。遞差。朝報
禮曹啓曰,上年京畿監司,奉審寧陵,大王陵上莎草枯損處,趁來歲二月之初,大臣以下,齊進奉審,議其政莎與否定奪矣。依前定奪,政府以下進去奉審後,稟處,何如?傳曰,允。以上禮曹謄錄
政院啓曰,吏曹參議權尙游,以再招不進,旣有罷職之命矣。卽今本院,僚員不齊,事甚苟簡,左副承旨遞差之代,不可不急速差出,況臺諫有闕,稟政已至多日,春坊下番闕直,亦過七日,開政之擧,尤係緊急,而判書徐宗泰在外,參判未差,參議今又見罷,吏曹時無堂上,開政無期,何以爲之?敢稟。傳曰,參議罷職之代,問于大臣,差出。以上備局謄錄
判義禁洪受瀗三度呈辭。入啓。遞差。
吏曹參議權尙游,再招不進,依承傳罷職。朝報
上在昌德宮。停常參·經筵。
南致熏啓曰,明日,常參·經筵,取稟。傳曰,停。
韓聖佑啓曰,大司憲黃欽未肅拜上疏,執義李箕洪,掌令李正臣,持平朴彙登在外,掌令一員未差,持平李廷濟未署經,今日,以監察茶時之意,敢啓。傳曰,知道。
此下缺
李墪啓曰,昨以本院啓辭,吏曹參議有闕之代,自廟堂備望差出者,蓋爲開政,而新除授吏曹參議李晩成,今方在外,上來遲速,有不可預期,而卽今本院事勢,及臺諫差出,春坊闕直等事,俱係緊急,而開政無期,其在事體,殊甚悶慮,何以爲之?敢稟。傳曰,判書·參議,使之從速上來。
以備忘記,傳于南致熏曰,史官一員待命,騎馬三匹立之。
李墪啓曰,以本院啓辭,吏曹判書·參議,使之從速上來事,命下矣。此是別判付,不可只爲分付該曹,以本院啓辭之意,成送有旨乎?事例無前,不敢擅便,敢稟。傳曰,依爲之。
以備忘記,傳于韓聖佑曰,治獄所繫,皆士大夫也。雖有罪下吏,朝家待之,宜乎有別,而遭親喪,而不得自盡,人子之至痛,爲如何?此正爲人上者,所宜惻然動念處也。自今定式,死囚外,限成服,啓稟保放。
南致熏啓曰,領議政箚子批答,遣史官傳諭事,命下矣,城門垂閉,明日待開門,傳諭之意,敢啓。傳曰,知道。
領議政申琓箚曰,伏以畏天而嚴父,乃人之常情,窮困則籲天,疾痛則呼父者,實出於情窮勢極。靡所控告,則不得不苦心哀呼,訴其窮迫切急之情,而憫覆之天,垂仁於下民。慈愛之父,見憐於赤子者,亦是天理人情之不容已者也。今臣情地,不翅窮困疾痛之呼,而卑下之誠,尙未上格,悶念之意,未蒙矜庇,跼天蹐地,其將赴愬於何處耶?前後瀝血之章,殫竭無餘,而聖明視爲例讓。或敎以勿爲介懷,或命以無引小嫌,每上辭本,輒下恩批。此下缺夫人臣立身事君,莫甚難於身名俱全,莫甚恥於身名俱辱,如不能兩全,則寧身辱而名全耳,臣之所遭,身名俱辱,莫甚於此,其可謂之小嫌,不足介懷,而仰恃聖明之開釋,不顧衆人之譏議,復敢廁足於周行,晏然仍冒於具瞻之地乎?虞人,賤隷也,而非其招則不往,匹夫之難奪,聖人,比之於三軍之帥。今臣忝在大臣之後,所守者廉隅也,所惜者事體也,而聖明所待之者,不及於匹夫,而使之爲賤隷之所不爲者,則臣雖萬被誅譴,決不可抗顔冒進,故栖遑城外,今已四朔,一病支離,與死爲隣,迹阻春明,遲回村野者,揆以常人之情,豈其所欲,而職名未遞之前,不敢重入都門咫尺之地,故日夜之所祈祝,惟在於解免重任,而至以被罪爲期者,臣之情事,可謂悲且慽矣。人之所惡者,莫甚於死,所憂者,莫大於疾病,臣之病勢,今至於此,而猶不以疾病爲憂,死生爲念者,誠以所惡,有甚於死,而未暇念及於疾病,知退而不知進,不遞則不敢止者,此豈徒爲一身之計,不顧聖眷之隆,違拒明命,乃至於此哉?聖明於此,可以察臣之苦心悲懇,而猶且靳許,恩禮徒隆,上下相持,一向撕捱,此臣之所以雖在病昏之中,每一念之只恨不卽死滅,邀此恩數耳。昨於承宣之回,備陳血懇,奄奄昏倒之中,收拾精神,又入文字,而神短氣促,語無倫次。伏乞聖慈,特加矜察,速賜鐫免,俾令臣免爲不瞑之鬼,而使之安意就盡,不勝幸甚。答曰,省箚具悉卿懇。前後箚批,開釋備至,辭已竭矣,意已窮矣,而只緣情志不孚,莫回遐心,愕然且慙,無以爲諭,卿其念寡昧之日夕思想,亟斷巽牘,卽起視事,用副如渴之望。仍傳曰,遣史官傳諭。
行判中樞府事徐文重箚曰,伏以臣之情悃,悉陳於前後箚本中,聖明想已俯燭,而批旨愈懇,尙靳兪音,臣竊悶縮,玆不避煩瀆之誅,復有此哀籲,臣罪萬死。臣出自郡邑,登第於聖明卽位之初紀,猥荷不世之遇,驟陞三事,微臣欲報之忱,雖糜身粉骨,何所愛惜?不幸今日,犬馬之齒已老,沈痼之疾又重,此生已矣。餘日無幾,一縷未絶之前,永辭天門,便訣君父,是豈微臣所欲也哉?第人臣進退,實關世敎,固不可放倒,況臣忝在大臣之後,旣不能陳力就列,而徒竊寵祿,恬不知退,終不免鄙夫之歸,臣實慙靦,顧朝廷,捨如此老病之臣,礪一世退讓之風,亦豈非聖世之一美事也?伏乞聖明,許臣致仕,納祿閑住,則臣往來輦轂之下,瞻望象魏,少伸戀慕之忱,朝有問則對之,國有難則赴之,豈敢以休致自外,而頃刻忘吾君也哉?興言及此,悲感益切,不覺涕泗之橫流也。臣無任瞻天攢手懇祝之至。答曰,省箚具悉卿懇。乞骸之箚,今已四上,固知卿辭意之愈懇,而第念國事,憂虞溢目,視宋南渡,殆有甚焉,當此之時,予豈忍捨卿?卿豈忍棄予乎?予志牢定,決難允許,卿其亟斷告老之章,勉副勤懇之意。仍傳曰,遣史官傳諭。出燼餘
社稷大祭所內,摘奸。
上在昌德宮。停常參·經筵。
未時申時,日暈右珥。
南致熏啓曰,大司憲黃欽未肅拜,執義李箕洪,掌令李正臣,持平朴彙登在外,持平李廷濟未署經,掌令一員未差,今日以監察茶時之意,敢啓。傳曰,知道。
以領議政申琓,四十一度呈辭,傳于李墪曰,安心調理。
此下缺
南致熏,以備邊司言啓曰,司諫崔啓翁,正言朴鳳齡啓曰,近來虎患,固爲生人之大害,朝家之捕捉陞資者,蓋所以激勵聳動,爲民除害之意,而比聞諸道守宰,名爲捉虎,而實則或奪民功,以爲己有,或買他物,以爲己功,紛紛欺瞞,希覬賞典,此豈朝家當初激勸之本意哉?諸道討捕之官,雖有勦捕劇賊者,別無論賞之典,以其職分之所當也。守令之捕虎與討捕官之捕賊,義無異同,而倖門一開,反爲濫賞之弊,旣往之蒙賞者,雖不可一一收還,自今以後,諸道守令之捉虎者,更勿許陞資,以重官方,以杜要賞之弊習。答曰,令廟堂稟處事,命下矣。捕虎節目,前後屢變,而虎患愈甚,未有實效。舊節目中,手殺惡虎二頭者,出身儒品加資,則固足爲激勸之道,而猶莫如守令·邊將,檢督一境,設機廣捕,又或其中希賞之類,奪取民功,自稱手殺,但爲冒濫之歸,而捕者則無功。此所以癸未節目中,手捕者論賞外,又以通計一邑一鎭,捕捉大中虎三頭者,守令·邊將陞敍,六頭,加資頒令者也。朝家本意,蓋欲廣其捕獲之路,防其欺瞞之弊,守宰雖蒙賞,而民功自不掩,則臺啓所論,似由於未悉之致也。此下缺其間虛實,道臣各別詳査後,始爲啓聞,俾無冒濫之弊,上送皮張,亦必考察形體尺數之,果爲大中與否,而後覆啓論賞宜當,以此諸道及該曹,竝爲申飭,何如?傳曰,允。
李墪啓曰,右承旨韓聖佑,以近日僚員之不備,十餘日連爲入直矣。自昨日重患感冒,夜間連泄三度,關格痞塞,呼吸喘促,氣息奄奄,若不保頃刻者,不得已扶曳出送。臣墪,與左承旨南致熏,自今日伴直,而莫重出納之地,不成貌樣,未有如今日者,合有變通之道,何以爲之?敢稟。傳曰,改差。
以吏曹判書徐宗泰上疏,傳于李墪曰,頃日上疏,以從速上來,無使都政遷就事爲批矣。今又以縣道,上疏辭職,極涉太過,此上疏還出給。
南致熏,以禮曹言啓曰,大報壇祭器·祭服等物,依朝參時定奪,臣泰東,與工曹參判臣光迪,齊會于奉常寺,眼同看審,照數入庫之意,敢啓。傳曰,知道。
韓聖佑,以摠戎廳言啓曰,本廳運石役軍炊飯木,以漕溪近處蟲損松木,斫伐取用矣。今已垂乏,無他繼用之道,運石壯抄軍二哨,今月初六日,又爲發送,其近處所餘蟲木,限一日斫伐取用之意,敢啓。傳曰,知道。此下缺
南致熏啓曰,卽伏見江都試才御史李肇上疏,則御史除授之命,因其知舊傳說而聞之云,極用駭然。推問吏曹,則去月二十一日御史啓下之後,翌日始付軍職,吏曹卽爲捧甘於軍職廳云。吏曹差出御史之後,自兵曹,旣已付軍職,則分付知委,自是該曹之責,而不卽傳通,致使差下之人,因傳聞而始知,事之稽緩,莫此爲甚。當該兵曹堂上郞廳,推考,下吏,令攸司囚治。且頃見江華留守李寅燁狀啓,則以今月旬間,設行試才云,御史不可不趁時下送,令該曹催促之意分付,何如?傳曰,允。
以禮曹判書閔鎭厚三度呈辭,傳于李墪曰,只遞本職。
吏曹判書徐宗泰疏曰,伏以臣於新命之下,疾病濱死,而廉義又多難强,決不可冒進,瀝血上本,冀蒙恩遞。伏承批旨甚溫,不准所請,而又有上來行公之命,臣惶隕益深,不自知涕汗之交集,臣一息未絶,仰念國事,下顧私分,悶蹙迫隘,逃遁無所,不得不復申衷懇,冒瀆天聽,臣罪萬死。今臣身微恩大,雖忝卿列,而其實昏弱癃廢,一無用底常品耳,殿下,不知其不肖,復委之以冢宰之重,人臣得此於君父,揆以常情,豈敢不以感激趨命,策勵圖報爲心?且臣禍烈家隕,至哀內結,本不欲復齒人數,而分義所奪,宿心頗左,數年之間,旣嘗冠紳而廁迹於周行,則今不敢每每,輒以爲言,只是蒲柳易衰,百疾嬰身,爲朝暮之人。又精神都喪,前忘後失,此下缺昨年臣在憲職,同時被論者,臣之叔父文裕與左參贊趙相愚也。竊想時月雖久,公議尙嚴矣。今臣獨見忝擬於天官顯重之選,而相愚終不與焉。謂之愼簡,則相愚之名行宿望,非臣之比,此一世之公也。謂之前事坐累,則臣之冒濫極矣。政體之乖舛如何?臣誠訝惑,不識廟堂之擧措何居,而無亦使中外不平者,疑臣之有他道也耶?廉隅大關,不獨係微臣一身而已。臣何忍耽寵肩鉅,冒沒墜喪,以辱淸朝而羞當世乎?先正臣李滉之言,曰,人臣事君,可進而進者,進爲恭,不可進而不進者,不進爲恭。賤臣今日之義,恐亦所以爲恭,伏惟明主,或者哀憐而恕察之矣。雖然君有召命,堅坐屢辭,此豈臣之所敢爲者?臣當進向前路,以俟處分,而病勢一向危苦,廢食日久,氣息澌惙,膈痰用事,昏窒頻發,火熱蒸灼,榮血日枯,負席奄奄,深恐一朝而溘然。雖欲擔舁起身,而其道無由,徊徨抑塞,只日俟刑章而已。臣旣無一分趨進承當之望,而虛帶經月,徒使大政遲淹,深有妨廢,不但臣之罪戾彌重,揆以國體,斷無此理。伏乞天地父母,特賜矜察,亟命遞臣新授職名,改擇時望,以重銓任,仍治臣違慢之罪,悉削諸所兼帶,使得調息田里,少延螻蟻之喘,不勝幸甚。以上燼餘
京畿監司書目,臣之病勢,時月之間,無起動之望,決無仍蹲之勢,乞賜鐫遞,仍治臣瀆擾之罪事,上疏上送事,啓。答曰,省疏具悉。卿辭至此,本職許遞焉。
又書目,仁川呈,以副校理李肇辭職上疏上送事,啓。答曰,省疏具悉。爾其勿辭,上來察職。
正言沈宅賢辭職上疏。入啓。答曰,省疏具悉。爾其勿辭察職。以上朝報
禮曹啓曰,上年因京畿監司,奉審各陵有頉處修改之意,擇日別單書入,而其中寧陵大王王后兩陵上欄干石,塗灰剝落處,似當一體擧行,而啓聞中,兩陵上塗灰,小小剝落,不至大段云,續續告由修改,事體煩瀆。今此本陵大王陵上,莎草有頉處奉審之時,更爲奉審其修改當否後,擧行,何如?傳曰,允。以上禮曹謄錄
忠淸假都事書目,公州牧使鄭堥,去月二十九日,身死事。朝報
上在昌德宮。停常參·經筵。
南致熏啓曰,明日常參·經筵,取稟。傳曰,知道。
又啓曰,備邊司郞廳,以大臣意來言,今日賓廳坐起日次,而罪人行刑相値,不得來會云矣。敢啓。傳曰,知道。
又啓曰,大司憲黃欽未肅拜,執義李箕洪,掌令李正臣,持平朴彙登在外,掌令一員未差,持平李廷濟未署經,今日以監察茶時之意,敢啓。傳曰,知道。
此下缺
以李眞儉爲假注書,金東弼病代。
以咸鏡監司狀啓,北靑等官居,海作李三月等十七人渰死事,傳于南致熏曰,渰死人等,令本道恤典擧行。
南致熏,以兵曹言啓曰,卽伏見政院啓辭,則以江都試才御史,差出付軍職後,分付知委,自是該曹之責,而不卽傳通,事之稽緩,莫此爲甚爲言。請推本曹堂郞,囚治下吏,仍請令該曹催促分付,而曾前試才御史,自吏曹差出,無實職,則亦自吏曹,捧甘於軍職廳,使之通告於御史,本曹則循例付軍職外,未有知委之規。蓋御史事面不輕,與庶官有異,或自備局,或自政院,可以啓請,下諭催促上來,而非該曹所可知委者,今雖有令該曹催促分付之命,而事例如此,惶恐敢啓。傳曰,知道。
又啓曰,昨日兵曹郞廳來呈草記,以本院請推堂郞事,費辭自是,而以令廟堂催促爲語,令廟堂或稟處或指揮則可也。直請令廟堂催促,則其在事體,殊涉未安,故退却不捧矣。今日草記,則以或自備局,或自政院,啓請下諭,改其措語而又爲來呈,末乃以事例如此爲結,有若元無所失,而本院誤爲請推者然,殊未可曉也。今此江都試才節目,兵曹次知啓下矣,李肇,若在京,則付軍職之後,該吏,卽將傳納官敎,節目亦將持示矣,此豈非該曹分付擧行之事乎?吏曹則御史啓下之後,卽爲捧甘於軍職廳,而軍職廳,雖稱傳通,李肇疏中,旣曰因人得聞,則其初不着實傳通可知。此下數行缺至於催促一款,則雖微末奉命之人,該曹亦不可行關催促,況近侍奉命者乎?此不過該曹分付該吏,謄出本院啓辭,明示試期給付邸吏急速傳致,則催促之意,自在其中,而今乃諉之於備局·政院。凡下諭三司新除之外,或有特命下諭之事,而至於此等催促事,則元無下諭之例,政院則只爲分付該曹,使之催促而已。又欲使備局催促,備局亦不可行關,則其將何以催促耶?其所謂事例如此云者,實未可知,而累次來呈,必欲奉入,故不得不捧入之意,敢啓。傳曰,兵曹草記,不無意見,試才御史處,以從速上來之意,下諭,可也。
以領議政申琓四十二度呈辭,答曰,前後敦勉,不啻懃懇,而緣予誠淺,巽牘至此,缺然且慙,無以爲懷,而一向强迫,亦有所未安。本職,不得已今姑勉副,卿其須速入城,以副至意。仍傳于李墪曰,遣史官傳諭。
南致熏,以禮曹言啓曰,卽接典設司提調移文,則大報壇所用黃帳房及遮帳,藏置壇所庫舍時,初以本司郞廳陪進之意,稟定矣。顧念黃帳房,事體尊重,只令郞廳陪進,有所未安。壇所祭器,旣令禮工曹堂上,眼同藏置,則今此黃帳房遮帳藏置之節,宜無異同,本司提調,率郞廳陪進壇所,藏置庫舍,似合事體。且黃帳房排設,與常時行用者不同,若不預爲肄習,則恐有臨時顚錯之患。今因提調·郞廳進詣壇所,欲爲肄習其排設,而該司不敢擅便,自本曹入啓定奪云,黃帳房,事體至重,且其排設,不可無隷習之擧。令本司提調,率郞廳陪進,仍爲隷習其排設,實合事宜,一依本司移文,施行,何如?傳曰,允。以上燼餘
政院啓曰,憲府無行公之員,連以監察茶時者久矣,事體未安,除在外未署經外,未肅拜人員,卽爲牌招察任,何如?傳曰,允。
刑曹,罪人朴七連·朴仁旭·金禮進·金巨勒,當日堂古介行刑。啓。朝報
上在昌德宮。停常參·經筵。
南致熏啓曰,明日常參·經筵,取稟。傳曰,停。
又啓曰,大司憲黃欽未肅拜,執義李箕洪,掌令李正臣,持平朴彙登在外,掌令一員未差,持平李廷濟未署經,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
此下數行缺
傳曰,大臣·備局堂上引見。
又以兵曹言啓曰,當日保人金聲振稱名人,自丹鳳門入來,差備門外擊錚,極爲駭愕,令攸司囚禁治罪,同門守門將黃廷卨,常時不能禁斷雜人,以致闌入,亦難免其責,推考,何如?傳曰,允。
本院啓曰,臣等,卽伏見益山幼學蘇德器疏批,仍下御製書懷五言四韻詩,臣等祗奉,莊誦再三,不勝欽仰攢祝之至。前後儒疏之所陳請者,蓋出於草野忠愛之誠,而聖明賜以十行綸音,備陳撝謙之意,至有此書懷之作,俾頒示群下,此誠從古帝王所未有之盛節,在廷之臣,孰不感激忭賀,仰頌殿下不自滿之至德乎?謹依下敎,當頒示政府,而御製則留藏院中,以爲永久垂輝之地,實爲合宜,惶恐敢啓。傳曰,知道。
吏曹口傳政事,以金宇杭爲吏曹參判。
李墪啓曰,近以銓曹,無堂上之故,緊急之窠,久未差出矣。今則吏曹參判金宇杭,旣已差下,卽爲牌招察任,何如?傳曰,明朝牌招。
又啓曰,假注書李眞儉,時無職名,依例付軍職,冠帶常仕,何如?傳曰,允。
今日大臣·備局堂上,引見入侍時,戶曹判書趙泰采,牌招察任事,吏曹參判有闕之代,問于大臣差出事,榻前下敎,未及署經守令,除署經發送事,榻前定奪。
判中樞府事徐文重箚曰,伏以臣於日昨,伏承聖批,辭旨懇摯,開諭嚴峻,有非臣子所敢承受者,臣擎讀未半,悚慄震惕,不覺嗚泣失聲,而汗涕之遍體也。夫人臣得此於君父,雖使水火當前,猶且不敢辭,況非必缺者乎?此下數行缺玆復露章請解。伏乞聖明,亟命將臣兼帶兩任,爲先遞改,以便公私,不勝幸甚。答曰,省箚具悉卿懇。日昨箚批,備悉至意,卿不我遐棄,快回歸田之心,欣慰良深,而繼有此祈免兼帶,還切愕然也。卿其體予前後之旨,安心行公。仍傳曰,遣史官傳諭。
左參贊趙相愚疏曰,伏以臣日昨文廟釋菜受香進去之時,行過太廟,有當下不下之罪,臣不勝惶悚震惕之至。蓋在前永昭殿受香時,行到景福宮前,不爲下馬,故今於太廟過去之際,未及審思,意若此例,亦爲不下,旣過之後,旋覺其誤,及到齋所,招致禮吏,只責其不爲稟告之失。罷齋之後,事當自劾,而遷就累日,尙今未果,臣之昏錯稽慢之罪,俱無所逃。伏乞聖慈,亟治臣罪,以重事體,以安愚分,不勝幸甚。答曰,省疏具悉。卿其安心勿待罪。
益山幼學蘇德器疏曰,伏以臣,以草野寒賤疎逖之足,不及京輦之下,目不覩宸旒之嚴,而猶有一段願忠之誠,不後於恒人,竊有區區之懷,欲一仰徹天聰,不遠千里,裹足而來,敢貢芻蕘之說,惟聖明之裁察焉。臣竊伏鄕曲,聞昨年朝議以卽位三十年,有稱慶上尊號之擧,而仄聽逾年,寂然不復有聞,豈殿下深執撝謙,而在下者仰承聖意,不敢有所陳請耶?擧國之人,皆知爲應行之典,而群下遂無一言,臣未知其故也。夫尊號非古也,而創自中世,遂爲帝王家通行之成例,使其所行者,皆傲君佞臣,不足以爲法者,則固所不論,而歷數唐宋以來,進徽號者,槪皆有功烈事業治世之主,而其臣,未必皆諛佞媚悅之輩。此以下缺答曰,省疏具悉。嗚乎,眇予否德,忝位以來,天怒於上,而飢饉荐臻,民怨於下,而倒懸莫解,加以朝無和靖之望,國有泮渙之勢,夙夜憂懼,罔知所以攸濟矣。前後草野之疏請,出於萬萬意慮之外,每聞此言,只增愧恧,寢食不安也。昨年筵中,禮判以此事,有所陳稟,而竟不許,卽書予懷于小紙矣。今以此出示者,欲使群下,知予志之素定,而非出於一時撝謙也。下款事,廟堂之留意,未嘗不在於此也。批答出朝報
左議政李畬所啓,銓曹空虛,判書參議,皆在外,自上旣以從速上來爲敎,而尙無入來行公之事,此莫非近來紀綱解弛之致也。吏判所在則差遠,而參議則在於至近之地矣,下敎催促,亦有日矣,而俱無上來之期,極爲非矣。竝推考,使之刻期上來,何如?上曰,依爲之。
又所啓,故相臣金錫胄,初葬於楊州娛賓驛後,此爲國家所賜之地,而己巳之後,移就其楊州故山權窆矣。今聞將永窆於廣州其家舊山,而擔持亦難云,朝家宜有顧恤之道,故敢達矣。上曰,給之可也。左相曰,造墓擔持皆給乎?上曰,然矣。
右議政李濡所啓,濟州試才御史差送事,曾於癸未年,因本州狀啓定奪之後,適値年事大歉,且非時急之事,故姑爲停止,以爲觀勢差送之地矣。上年農事,雖云失稔,比之於其前,則稍勝云,而未及更爲稟定,今不可一向遷就,依江都例,趁此時差送,似當矣。上曰,李衡祥時事耶?右相曰,然矣。左相曰,昨年形勢,實難送之,而今亦値農時,待農歇後發送,似可矣。左承旨南致熏曰,濟州試士,則不必以農時爲拘矣。上曰,曾於己未秋,李增,以御史下去,至庚申春還來矣。南致熏曰,尹深,亦於甲辰秋下去,翌年乙巳春復命矣。左相曰,彼此往來時風勢,春秋順逆不同,三四月間,則猶可以入往云矣。今秋農事,亦未知其如何,有難等待,爲先差出御史,似當矣。上曰,御史差出,可也。又所啓,濟州物情,曾有所聞,今因御史事敢達。朝家之差送御史,實出於慰悅島民之意,而試才取人之後,更無收用之擧,則惡在慰悅之意乎?前後文武出身之出來仕宦者絶無,近年以來,尤無收拾,今雖試才,又復如此,則反有落莫之歎矣。臣於待罪銓曹時,適値敎授之有闕,欲爲陳達變通,以本土文官差出而未果,蓋自此差送敎授者,不過微末文官,未必勝於本土之文官,而官況亦甚涼薄,越海入去者,例多厭苦,且難得人,則徒爲貽弊而無益矣。本土之人,則旣不得遠來從宦,得此敎授之任,亦足爲慰悅之道,而自本州各別擇差,觀其擧職勤慢,而殿最黜陟,則必有着實之效矣。前頭待敎授有闕,依此施行,何如?上曰,依此爲之,似好矣。又所啓,昨日伏見備忘記,有死囚外,遭親喪者,限成服保放之敎,不勝感激,我國家所以維持者,在於士大夫,而爲士大夫者,若不仰體聖意,作奸犯科,則豈不痛哉?在前被囚之人遭親喪則或以病重,啓請保放,不以實狀直爲啓稟,今者聖明,曲軫下情,乃至於此,實有光於孝理之下矣。頃於朝參時,承旨有以金泰潤之歸葬其祖父事陳達者,此等特施之恩,出於上,大臣或陳白,以俟處分則可矣,而承旨雖曰近侍,續續奏達,事體不當矣。向者朴泰晦事,大臣陳達,而臺臣防塞,以國法之嚴論之,則臺臣之所執,是矣。泰晦,卽先正臣朴世采之子也。其罪狀,誠爲絶痛,而朝家所以施恩者,爲其親喪,而非論其罪之輕重,則或許或否,事涉不均,從前竄配之人,許令歸葬者,非止一二,而此後亦未必其永塞此路,則每因續續煩請,以致恩歸於下者,極爲未安。臣意則此事亦依日昨聖敎,定式施行,似爲得當矣。上曰,除死罪外,在謫在囚之遭親喪者,許令歸葬事,定式施行。左相曰,朴泰晦事,小臣曾有所達,而非謂泰晦罪輕也。世采以平日禮待儒相,其妻死而子與孫,皆遠配,無主喪者,誠爲憫惻。古語云,猶將十世宥之。其子之罪雖重,爲其葬事,暫令來見,寧有所害?雖是濟州仰役官奴,厥父母,在陸地而死,則給由出見,不是異事。泰晦之許見其母葬事,豈在於緩罪撓法乎?聞泰晦母臨死,使勿永窆。以待泰晦云,其言可矜。今若定式,則泰晦亦宜自在其中矣。右相曰,旣有定式之命,則泰晦之許令歸葬,亦自在其中矣。上曰,然矣。
大司諫李廷謙所啓,臣於向日,待罪喉司,聞文純公朴世采夫人身死之後,家道貧窮,主喪無人,掩土未易,心甚惻然。意或聖明,特念禮遇之儒相,題給喪需,則似或得宜,敢達蒙允矣。今者大臣,以承旨之續續猥請恩典,大加非斥,臣何敢以事在旣往,而晏然於職次乎?請命遞斥臣職。上曰,勿辭,退待物論。以上朝報
大臣引見時,左議政李畬所啓,犯越罪人,回咨中處斬者,旣已行刑,而當初勘律,則以妻子爲孥爲定矣。此一款回咨,不爲擧論,似當置之,前例亦然矣。上曰,然矣。李畬曰,當初咨文中,罪人四名,雖竝以處斬勘律,而以罪情差減之意,措辭矣。回咨中,竝從寬免罪,似當放送,而北邊犯越事目中,知情者竝同罪,則不可廢法,彼旣許免罪,則雖不准律,似當減死流配。四人中二人之罪,又差輕,而金起弘,以討捕將,因嫌誣援云,若然則最無罪矣。此不過考例稟處,與論決死囚不同,而遐外之民,久繫可慮,刑曹無長官,令次官稟處,似當矣。上曰,依爲之。李畬曰,車先同,雖不入於咨文,而藏置賊贓之罪,干係知情,故仍囚京獄矣,一體稟處爲宜。上曰,然矣。
右議政李濡所啓,濟州以海外孤島,距陸絶遠,脫有海寇,無他應援之勢,而要害防護之所有九,稱以助防將,以武士中差定云。其爲任,事甚關緊,擇其最緊兩處,陞爲萬戶,以其餘助防將之有久勤才能者,隨闕陞差萬戶。又以本牧將官之有久勤者,陞差助防將,以次次遷轉激勵之地,則亦合於慰悅之道,問于曾經牧使之人,則皆以爲便云。使之依此施行,何如?上曰,依爲之。又所啓,濟州之民,私賤居多,士夫家奴婢,或因其官員稱念,徵貢之弊不絶,或放賣於本土之人,則侵虐之端,尤不能支當。若依北道之例,自朝家給價於本主,買作公賤,則在本主,反有所利,作爲公賤,以除被傷之苦,而仍屬軍伍,則可以安保樂生,緩急得力。聞本州所在公賤,則雖是內奴婢,一年所納之貢,不過二斗之米,故皆以爲便云,令該曹依此爲之,似好矣。上曰,依爲之。又所啓,軍門節目,自釐正廳磨鍊時,禁衛營都提調軍官五員,訓局都提調軍官五員,竝皆罷之,蓋禁衛都提調軍官,乃是管理廳軍官,管理廳,移屬松都之後,軍官之獨爲仍存,俱涉無名故也。但三軍門,皆有都提調,事體旣重。凡有分付,若無幕下任使之人,則無以成樣,誠爲埋沒,各其軍門中,自有軍官名目,以此限五員,分屬都提調,似爲得宜矣。兵曹判書兪得一曰,釐正廳節目中,禁衛營都提調軍官五員,永爲減下,故臣於頃間付祿之日,問議于釐正廳堂上,則軍門軍官減額之類,不必一時盡汰,使之有闕勿補者,亦載節目云,故今姑付祿,以待有闕,漸次減削矣。今者大臣所達如此,何以爲之?李濡曰,兩處軍官節目中,雖已革罷,一時汰去,亦涉重難,故定以有闕勿補矣。各其軍門軍官五員分屬事,自今定式,而禁衛訓局都提調軍官,則待其作闕,次次移屬,亦似便宜矣。上曰,依爲之。
左議政李畬所啓,使臣先來狀啓中,雖有當送謝使之語,而在前犯越罪人,雖或從寬免罪,曾不以此謝恩,禮部議奏,有該國免其議罪之語,此正臣民痛迫之處,而旣異皇帝特旨,不必以此爲謝,故臣曾以此仰陳矣。且聞副使李世載,亦以不必送謝使陳達云矣。更考前後槐院文書,則乙丑庚午,俱有別咨罰銀之擧,以停免送謝使,今番則不用庚午之例,禮部議奏中措語如此,而皇旨依議,通官輩之言,似由於此,恐當有謝,未知,何如?李需曰,在前以犯越事奏聞,則自該部,以出送査使,罰及國家之意議奏後,或有特爲寬免之旨,則入送謝使矣。今番則初頭奏文回咨中,乃有敬愼夙著等語,而不送査使,只令本國査奏,故旣以此謝恩矣。罪人勘罪咨文,該部議奏之中,始爲竝及國家不必議罪之意者,必以初已有從寬之特旨,故不過提起於措語之間,亦不過以依議旨下,則與前特令寬免有異,似不當疊送謝使,而但雖非特旨,大抵歸於寬免。且通官之言,雖不可準信,亦未必不由衙門氣色之如此,則與其不送,而致有不快之心,雖或過重,送之無妨矣。兪得一曰,庚午年,則初頭自禮部,有罰金之議,而皇帝從寬免罰,今番彼人,想必照考前事,而犯越罪人,初頭旣使我國勘奏,今於回咨,又有免其議罪之語,雖未知其意之如何,而與庚午年事有異,通官輩,宜有謝恩之擧云者,不無所以也。李畬曰,以禮部議奏送謝使,雖似過重,彼中若自以不循庚午舊例,待謝使,則似難不送矣。得一曰,以我國言之,一番使行,其弊難言,以一事再次謝恩,則後必援例,此亦不可不慮,而昨今年來,彼國文字間,多有待我之意,今若等待謝使,而畢竟不送,則似必不滿矣。上曰,非皇帝特旨,不必謝恩,而通官之言如此,彼若謂當送使,則亦不可不送矣。李畬曰,大槪送使,似爲完備,而雖送使,不必急去,過潦水後送之無妨,而使臣則差出,何如?上曰,謝恩使臣,差出可也。以上備局謄錄
兵曹判書兪得一所啓,別驍衛當初設置,意非偶然,元額八百五十五名,皆在海西,而五十七名,分十五番,一朔上番,此是三年二次之役,與騎兵相類,而因本道飢荒,自癸未夏停番,其後本營都提調臣徐文重,啓請上番矣。又因大將所達,至今停番,而海西昨年年事,不至凶歉,此時不爲上番,則何時立番乎?禁衛別將,久作無軍虛帶之員,其在戎政,極涉虧疎。臣在外問議于都提調,則意見亦如此,而下詢于入侍大臣而處之,何如?右議政李濡曰,今年則使之上番似宜矣。上曰,年豐則上番,年凶則停番,而每年如此,不令上番,則似無立番之期矣。左議政李畬曰,上年則年事差勝,使之上番宜矣。上曰,自三月立番,可也。以上禁營謄錄
右議政李濡所啓,雇立軍變通事,臣於待罪本兵時,有所定奪,磨鍊節目,將爲啓下之際,適有論議參差者,姑爲停止,以至于今矣。近聞雇立之弊,有甚於前,使之自其處雇立者,令其擇立壯實之人,而官員及下吏輩,率多以兒弱苟充,兵曹堂郞,衛將所分付責立,亦甚紛紜,須無當初立法之意,尤不可不急速變通,臣之所嘗磨鍊之節目,在於兵曹,其中如有窒礙之端,則更加參酌,加減啓下施行之意,分付兵曹,何如?兪得一曰,近來各司,旣令自其處雇立,而亦多兒弱許立之弊,故臣於待罪本職後,別爲嚴飭,必以壯實人雇立,而雖本曹堂郞,分付使之勿施矣。日昨大臣,送示雇立節目於臣,今若善爲磨鍊,作案永定,則似好矣。且每番雇立,永定作案,則元軍四百名,亦當使之納布,勿爲上番,以其所納之布,分給雇軍,定式施行矣。李濡曰,每當番元軍四百名,固當一體受布,斯速磨鍊節目,啓下,宜當矣。上曰,依爲之。以上兵曹謄錄
左議政李畬所啓,南桃浦漂船所拯物貨,只是上層所載之數,其船有中下粧檻,所載尤多,而封鎖堅固,不得泅水取出,仍置不拯矣。漢人去後,朝議或云,此物旣不入於給價中,朝家不當取爲國用,只宜仍以置之,一任民人取用,或拯或不拯,不必檢問云。或云此旣爲重貨,其令民人,各自私取,則强者必專之,難免雜亂之弊。且許多之物,若流遍於國中,則終不可謂之非國家所知,宜有所檢飭云。兩言俱有所見,而時當嚴冬,姑令本郡及本堡看守矣。近日連見水使報狀,漂船沈在水中,爲風波所蕩,杉板連續浮出云,粧檻亦必不堅,而場市中偸賣黑角蘇木等物,而見捉者云,此宜有區處之道,而廟堂諸臣中,多以爲極出之後,數若許多,移咨彼中,聽其所處,最爲得宜云,此言似勝,今則解凍不遠,令水使檢飭拯出,知數上聞後,處之,何如?上曰,前秋筵中,有此說矣。右議政李濡曰,其時果有所定奪,而或以爲物貨元數旣多,拯出之後,若或未準,則入送彼中,反不無致疑之端,不若置之,任其民人之拯取,非朝家之所預知云,故上敎亦如此矣。到今更爲思量,且聞其形勢,初雖以爲決不可拯出,彼人之言,亦皆謂之難容人力,而實狀則似不然云。試令本道,着實拯出,觀其所拯之數,移咨彼中,以待其指揮而處之爲宜,不如是而任使民人拯出,許多物貨,遍滿國內,則雖非朝家之所預知,取以爲利者,卽是我國之民,則誠爲不安於心,毋論多少,移咨彼中,則足以見我之信矣,而必無致疑之理矣。兪得一曰,漂海人過去時,渠輩以爲物貨之珍貴者,多在下粧云,初若竝與沈船物貨而棄之則已,上層拯出之物,旣已折價以給,而下粧物貨,雖使民人,任其拯取,彼必疑之矣。頃日齎咨官手本中,漂海人回到彼地,盡賣所持物件,自備行糧,或間關步還云,亦可矜憐也。分付拯出之後,物貨數多,則移咨禮部,以俟處置,似合於柔遠人之道矣。李濡曰,我國之民,漂到他國,失其物貨而來,自他國,追後收拾以送,則在我國,豈不稱其信義乎?易地皆然,此所以不可不拯出以送也。上曰,物貨之沈水者,其數多於拯出者耶?李畬曰,不翅倍多云矣。上曰,先令知數後,稟處可也。李畬曰,分付水使,何如?上曰,依爲之。備局謄錄
輔德金相稷三度呈辭,遞差。
正言沈宅賢,牌不進,依承傳罷職。
謝恩,大司諫李廷謙。以上朝報
上在昌德宮。停常參·經筵。
下直,咸鏡監司洪萬朝。
參知閔鎭遠上疏。大槪,臣於左參贊趙相愚引咎之事,亦有所不敢自安者,伏乞聖明,勘臣失儀之罪,以警他人事。入啓。答曰,省疏具悉。爾其勿待罪。
傳曰,咸鏡監司洪萬朝,留待引見。
吏曹參判金宇杭上疏。大槪,千萬意外,忽有新命,而已試僨敗之地,決難更冒,況臣以曾前忝銓之人,頃者所被臺議,與邇來秉銓之臣,理宜同案,尤何可戴罪冒出?喪盡廉義,重犯公議,以辱淸朝之名器乎?嚴召再降,不敢坐違,趨詣闕外,略陳危懇。伏乞聖慈,俯賜諒察,亟遞新授之職,以幸公私事。入啓。答曰,省疏具悉。卿勿過辭,從速察職。
戶曹判書趙泰采上疏。大槪,情地危蹙,實無冒出之理,嚴召之下,又未免違傲,臣罪至此,尤無所逃。伏乞削臣本兼諸任,仍治臣前後逋慢之罪,以肅朝綱,以安私分事。入啓。
禮曹,來四月初九日,行宗廟夏享大祭,親臨,取稟。傳曰,奉敎敬依。
政院啓曰,吏曹參判金宇杭,來詣闕外,陳疏退去矣,今已批下,更爲牌招開政,何如?傳曰,允。
大司諫李廷謙,就職後啓曰,新除授獻納李晩堅,時在京畿高陽地,正言柳鳳輝,時在京畿龍仁縣任所,司憲府掌令李正臣,時在開城府經歷任所,持平朴彙登,時在黃海道黃州牧任所,請竝斯速乘馹上來事,下諭。答曰,依啓。前啓,無城上所,姑停。
謝恩,吏曹參判金宇杭。
答戶曹判書趙泰采疏曰,省疏具悉卿懇。度支重任,決難輕遞,須勿固辭,安心行公。
觀象監,自卯時至巳時,四方昏濛,若下塵。午時未時,日暈,四方昏濛,若下塵,啓。
政院啓曰,吏曹參判金宇杭,違牌不進,推考傳旨,今方捧入,而政事命下,已過多日,不但許多緊急之窠,不可不趁速差出,明日節祭祭官,亦須今日內差出,然後可無窘急之患。金宇杭更爲牌招,何如?傳曰,允。
玉堂箚子。大槪,請大司諫李廷謙,出仕事。入啓。答曰,依啓。以上朝報
禮曹啓曰,來四月初九日,宗廟夏享大祭親行事,啓下矣。依此擧行事,分付各該司,而永寧殿,依前例,同日遣大臣行祭事,知委,何如?傳曰,允。
又啓曰,宗廟大祭親行時,王世子行亞獻禮者,乃是禮文所載,今當依此磨鍊以入乎?敢稟。傳曰,勿爲磨鍊。以上禮曹謄錄
御製,否德承丕基,于今卄九稔,歲連痒稼穡,民屢奪餬飪,國事維其棘,天災日又甚,休提稱慶說,但自夙宵懍。出議政府謄錄
咸鏡監司洪萬朝,留待引見時所啓,他無稟定之事,而咸鏡中軍,例自兵曹差送,今番,則纔設獨鎭,爲任不輕矣。前中軍安弘敏受由於監司,不待臣之下去,徑先上京,事例則駭然,而瓜期已迫,彼間事勢,亦甚緊急,安弘敏改差,其代,令兵曹,擇差促送,何如?上曰,依爲之。以上兵曹謄錄
有政。兵批,以鄭希先爲司禦,鄭澔爲同知,李順坤爲羽林將,金世雄爲黑山島別將,韓永祚爲文兼,李夏源爲副護軍,李思永·韓聖佑·任胤元·閔鎭厚·宋相琦爲副司直,成碩夔·金相稷爲司果,南相夏·李大成·洪泳爲副司果,李眞儉爲副司正。
吏批,以任埅爲掌令,金萬埰·趙泰東·申銋爲承旨,李世載爲刑曹參判,尹世紀爲禮曹判書,姜履相爲司書,李健命爲大司成,朴熙晉爲文學,兪命凝爲兼文學,李禎翊爲開城經歷,姜鋧爲刑曹判書,宋相琦爲兵曹參判,南至熏爲寧海府使,任胤元爲工曹參議,鄭載恒爲公州牧使,閔鎭遠爲兵曹參議,李徵龜爲兵曹參知。
上在昌德宮。停常參·經筵。
忠淸假都事書目,領中樞府事南九萬,月廩米太,辭而不受事。啓。傳曰,更爲輸送事,回諭。
京畿都事書目,高陽呈,以吏曹參議李晩成辭職上疏上送事。啓。答曰,省疏具悉。爾其勿辭,從速上來察職。
謝恩,右承旨趙泰東,左副承旨金萬埰,同副承旨申銋,文學朴熙晉。
政院啓曰,卽者左議政,以錄事送言于院中,寧陵奉審之行,明日當發,而禮曹堂上,昨政俱皆移職,無進去之員,參判·參議有闕之代,必須今日內變通差出云。令該曹卽爲口傳差出,而工曹亦無進去之堂上,而新除授參議任胤元,時未出肅,竝卽牌招察任,何如?傳曰,允。
又啓曰,來十一日,輪對日次,取稟。傳曰,爲之。
又啓曰,憲府無行公之員,監察茶時,已過一望,事體極爲未安,除在外及未署經外,呈告未肅拜人員,竝卽牌招察任,何如?傳曰,允。
謝恩,工曹參議任胤元。
傳曰,明日晝講爲之。
吏曹口傳政事,禮曹參判兪集一,參議韓聖佑,爲之。
左參贊趙相愚上疏。大槪,臣於大臣筵奏,慙駭悚慄,有不敢一刻抗顔於邇列者,不得不悉暴危懇,仰籲於宸嚴之下,伏乞亟削臣職,仍勘臣罪事。入啓。
參知李徵龜上疏。大槪,騎省新命,出於千萬夢寐之外,當此僚位不齊之日,固當出肅供職之不暇,而第伏聞,日昨筵中大臣,以臣前日所達金泰潤事,指謂事體不可,臣於是不勝瞿然惶悚之至。且於伊日,所證申命圭事,不無錯認誤達之失,以此以彼,俱不可淟涊行公,請遞臣職,仍治臣罪,以爲妄言者之戒事。入啓。答曰,爾其勿辭,從速察職。
司書姜履相上疏。大槪,胄筵新命,遽及於負釁之身,臣誠驚惶感激,罔知攸措,嚴召之下,分義是懼,不得不趨詣禁扃之外,而臣於重臣筵奏,有不可終默苟冒者,玆敢仰暴於日月之明。伏乞聖慈,亟賜遞改,以安私分事。入啓。答曰,省疏具悉。爾其勿辭,從速察職。
掌令任埅上疏。大槪,臣於病伏危懍之中,新命忽降,召牌繼臨,嚴畏分義,不得不趨詣闕外,而彈墨未乾,決難冒進,敢陳血懇,冀蒙鐫遞事。入啓。答曰,省疏具悉。爾其勿辭,從速察職。
謝恩,參知李徵龜。以上朝報
上在昌德宮。停常參·經筵。
答左參贊趙相愚疏曰,省卿疏辭,詳知委折,而伊時處義,未見其未盡也。安心勿辭,速出行公。
謝恩,司書姜履相。
兵曹參判宋相琦上疏。大槪,臣負犯甚重,方在席藁俟命之中,千萬意外,忽叨騎曹新除,驚惶感激,罔知攸措。在臣分義,固當趨走祗謝之不暇,而罪名未勘,情勢危迫,萬無抗顔就列之望,昨日嚴召之下,亦不敢祗赴,臣罪至此,尤合萬戮。玆敢冒死自列,請伏鈇鉞之誅,伏乞亟削臣職,仍下司敗,治臣罪犯,以正王法,以礪臣義事。入啓。答曰,省疏具悉。卿其勿辭,從速察職。
京畿假都事尹東魯,落後入來。以上朝報
禁衛營啓曰,海西別驍衛,自三月上番事,已爲定奪於榻前矣。來三四月當四五番別驍衛,依例次第調送之意,分付本道,何如?傳曰,允。以上禁營謄錄
上在昌德宮。停常參·經筵。
傳曰,大臣·備局堂上引見。
今日引見時,大司諫李廷謙所啓,自古帝王,以民爲天,而民則以食爲天,故王政之本,莫大於養民,養民之道,不外乎樂其業·安其生而已矣。今者唐津·泰安等邑牧場,一則故牧場,一則廢牧場,而國朝以來,陳荒棄置之地,則民之耕食,亦已久矣。勤力起懇,傳爲世業,已過數百年之後,一朝見失,豈不冤痛乎?一夫含怨,古人猶病,此牧場居民,幾至數千云,數千之民,流離失所,其怨不貲,此豈非在上者所宜惻然動念處耶?馬政,固是國家之所重,而國之所以爲國者,在民而不在馬,國朝以來,曾無收拾此牧場,而未聞馬政之有所損也。況且近來,人多土少,聖上軫念民事,牧場之不緊處,許民耕食者頗有之,則何獨靳此久廢牧場,任其赤子之失,而莫之恤乎?古之聖賢,貴人賤畜,故孔子問人而不問馬,孟子以廐有肥馬,民有飢色,謂之率獸食人,其重輕人畜,保養邦本者,豈非後世之所當取則者乎?以臣愚見,牧馬之政,決不及於牧民,訴冤之徒,未知其爲奸民,以聖上恤民隱之盛德,前因諫臣陳啓,夬許還給,凡在聽聞,莫不欽仰,而今以司僕覆啓,旋又還屬,政令之顚倒,莫此爲甚,而失信於民,貽累且大,請寢呈狀民人等嚴刑之命,唐津·泰安等邑舊廢牧場田地,還給民人等處。上曰,勿煩。又所啓,本院以東郊尼舍毁撤事,有所論啓矣。聖批,以城外異於城內,何可撤毁然後,方可祛邪爲敎。臣竊以爲不然。僧尼爲道,儻曰非邪,則雖是城內,元無可撤之理,旣曰非正,則豈可以城之內外謂有間,而不爲之撤去耶?尼之爲物,亦異於僧,淫亂之風,潛慝之行,眩俗惑衆,罔有紀極,都城及畿甸之孀居者,失行者·背夫者·叛主者,其他惑邪說女兒之徒,奔波輻湊,作一怪鬼之藪,傷風亂俗,莫此爲甚,決不可一日留在,任其作慝也。昔唐祖,因傅奕一言,沙汰天下僧尼,道士狄仁傑,奉使江南,毁破淫祠七百餘所,古史書之以爲美事,先王朝,特命毁撤尼舍者,實不尋常,殿下豈以城內外爲敎,而不卽許毁,有若一毫愛惜於此輩者然,而致臣民之惑哉?如彼淫邪幻慝之類,不可不痛絶而塞其源,請令京兆,斯速毁撤尼舍,俾得人其人,而各歸其所。上曰,勿煩。又所啓,臣伏見備忘記,有司諫崔啓翁罷職不敍之敎,臣竊爲聖明惜此擧措也。夫啓翁,以疎遠之踪,任耳目之責,直斥大臣,不避忌諱。凡有所聞,悉陳無隱,其志誠可尙,雖其遣辭之際,全不擇發,疎野讜樸之言,每多如此,此何足爲罪,而今殿下,半夜前席,詰責備至,特遞之擧,實爲過當,而輾轉層加,又復譴罷,震壓摧折,不少假借,是豈大聖人優容之道歟?且國家所以置臺閣者,將以糾劾官邪,匡輔闕遺,而今乃一言,觸犯大臣,不諒本情,輒以擠陷二字,斷爲罪案,朝家重言路之意,果安在哉?聽聞所及,莫不駭惑,請還收司諫崔啓翁罷職不敍之命。上曰,勿煩。又所啓,臣伏見禮曹判書閔鎭厚疏本,以爲,吳斗宬在縣時,元無繡衣廉問之擧,果如其言,則斗宬之賂米御史一款,自歸虛套,又可謂金德基自解之明證,而德基爰辭中,亦無廉問時守令,非斗宬之語,人皆疑訝,莫知其故,重臣告君之辭,如或一毫差爽,則不可無規警之道,請前禮曹判書閔鎭厚,從重推考。上曰,依啓。又所啓,新除授正言兪命凝,時在江原道平康縣任所,請斯速乘馹上來事,下諭。上曰,依啓。
刑曹判書姜鋧辭職上疏,入啓。答曰,省疏具悉。卿其勿辭,從速察職。
大司成李健命辭職上疏,入啓。答曰,省疏具悉。金吾之任,當許遞,卿其勿辭,從速察職。
政院啓曰,今日賓廳日次,兩司當爲入侍,而卽今無行公之員,除在外及呈辭入啓未署經外,未肅拜呈告人員,竝卽牌招,以爲入侍之地,何如?傳曰,允。
又啓曰,卽者備邊司郞廳,以大臣意來言,江華留守李寅燁狀啓中,試才日期,定於今月十二日,而試才御史李肇,昨已入城,卽爲牌招,仍爲發送事,自本院啓稟,宜當云。試才御史李肇,卽爲牌招,使之今日內下直,何如?傳曰,允。
副校理李肇謝恩後,江華試才御史出去。
今日引見時,司直閔鎭厚牌招,備局賑廳察任事,及大司成李健命牌招察任事,榻前定奪。
司直閔鎭厚上疏,入啓。答曰,省疏具悉。卿其勿辭,安心行公。
大臣·備局堂上引見入侍時,大司諫李廷謙所啓,前忠淸監司李濟事,諸臣前後陳達,今使刑曹査覈,而聞刑曹判書徐宗泰亦以爲,若見其行私之迹,則不但罷職而止,若不行私,則以方伯之任,用例刑一次,適然致斃,終至坐罷,則此後爲方伯者,無以號令一道矣。新方伯,姑未知那時到任,而非久似當交替,新舊方伯交替之時,道內人民,多聚營門,若以方伯用刑道內之人,故罷職而歸云爾,則恐有駭於聽聞,而威令不伸矣。朝家旣知無行私之端,則新舊未替之前,還收罷職,似爲得宜矣。兵曹判書兪得一曰,臣於李濟事,未詳顚末之如何,而以事體言之,監司,卽古方岳之任,徒流以下,旣令自斷,則職任之重,此可見矣。蓋聞杖斃之人,係是士族,則雖有不遜之言,容忍施罪,固可也,而一次之刑,元非欲殺之意,以此罪罷方伯,則自此按道之臣,無以號令於士民,諫臣所達,是矣。左副承旨金萬埰曰,雖方伯之任,挾私殺人,則豈無其罪,而臣入院之後,得見李哥擊錚原情,則其所謂挾私蹊逕,雖甚微妙,誠極可笑矣。李廷謙曰,李哥所云,不復不葬之說,誠極肆然,如此之類,宜有斟酌論罪之事矣。校理趙道彬曰,臣之叔父臣泰采,至擧臣名,而進達於前席,故臣於頃日陪講之時,略陳委折,而蓋方岳之任,旣畀一道之權。若其干犯甚重,罪在應死,則雖日殺十人,有何可論?此則因一訟場間言語之失,輕加刑訊,至於殞斃,非但人命之至重,且聞杖斃之人,係是士族,聽聞所及,皆以爲駭。臣在諫職時,欲爲論劾,而遠外風聞,易致差爽,故更欲詳審而未果矣。朝家,若以此謂之濫殺人命,施以重罰,則固或有弊,而罷職薄罰,元非大段,方岳之權,因此益輕之說,臣實未曉也。李廷謙曰,李濟之用刑,此人不但以侵斥訟官而已,蓋其僞造文書,有關風敎云,以此用刑,似非異事矣。趙道彬曰,臣當初,亦不以挾私爲言,而但當方農之節,委諸本邑,未爲不可,而必使上營覈治,以至致斃,此爲未盡,而至於李仁栽不復不葬之說,殊甚肆然矣。李廷謙曰,當初下詢之時,兵曹參判宋相琦,亦有請罷之言,而厥後歸覲湖中,細聞實狀,今則亦以爲,李濟罷職過當云矣。頃日臺臣,疏請仍任,則自上以爲,姑觀秋曹査覈而處之爲敎,李濟之蒙敍早晩,非所煩陳,而以監司之任,殺一罪人,至於罷職,終有乖於事體,敢此仰達矣。上曰,新方伯使之促送,而李濟罷職,待秋曹査覈,欲爲處分矣。今聞,刑判移職,故公事不得入啓,而諫臣旣悉査案之實狀云,李濟勿爲罷職,可也。以上朝報
右議政李濡所啓,此乃南兵使尹就五狀啓也,上年秋操,旣已設行,春操設行與否,有所陳稟矣。飢荒之餘,纔行秋操,卽今農節不遠,春操不必行之,只令營將巡點,似可矣。上曰,依爲之。又所啓,此乃南兵使尹就五狀啓也,每年三月初一日,虞侯以禁蔘事,入注三·甲,而今年有閏朔,蔘節尙早,趁四月初一日退限入送事,有所陳稟矣。在外時,聞兵曹判書兪得一之言,則雖非有閏之年,三·甲地方,積雪未消,蔘苗未萌,虞侯之留滯,其弊甚多。以四月退限入送,固無所妨云,勿論閏朔有無,今後則以四月定式施行,似可矣。兪得一曰,三·甲,乃是國中別域,三月以前,積雪未消,四月草始生,蔘苗萌長,而後可採也。虞侯留防,弊旣不貲,五日輪點,民無休息,農業之暇,雖出於防禁不得已之政,而邊民形勢,實爲矜愍也。頃者持平李廷濟,以按覈御史,自北關還朝,以此通議于臣,要以陳達于筵席,三·甲事,實誠如此矣。雖非有閏之歲,今侯虞候入坊,以四月定式施行,何如?上曰,依爲之。又所啓,葛頭山可合設鎭之狀,前已陳達,而因其養松之蟲損,自賑廳下送差人,今方斫伐發賣,措備賑穀矣。蓋聞此地,乃是海防賊路最緊之處,邊將在所不已,而各邑戰船,例多虛疎,以靈巖戰船移給,則形勢亦甚便宜。詢問利害於本道,則亦以爲,可合設鎭,故廟堂之議,已爲完定,而設鎭事體不輕,不可以報狀施行,使之具由啓聞,當待其啓聞,定奪差出僉使,而康津·海南等處,設倉儲穀,以備濟州移轉事,旣有所定奪,而兩邑之去濟州,水路之便順,皆不如葛頭山,倉舍林木,亦難辦出云。自賑廳,爲先分付於下去別將,以其蟲損之木,造作倉舍,而穀物每每推移入送,似爲未易。上年濟州移轉穀中,數千石,使本州,從民願,以魚藿代捧,出送于葛頭山,而換穀儲置,値凶歲輸送,則事涉着實,依此擧行之意,分付,何如?上曰,依爲之。又所啓,此乃江華留守李寅燁狀啓也。今此觀武才時,本府之人,亦有不係軍籍之類,如兩班子枝及閑散之輩,旣無屬處,鐵串·井浦兩鎭水軍各營,募入各寺僧徒,雖爲有所屬,旣非本府所管,而曾前則皆入試取之中矣。備局關文中,旣擧南漢,只許軍籍之例,以防外營之來赴,故此類皆懷落莫。願屬軍官,以參試才,逐日呼訴,各廳軍官,亦一士卒,因此許錄,則中間落漏閑遊之輩,擧歸團束,其在朝家,有益無害云。本府所居之民,雖非係於軍籍者,一體許赴試才,致令武藝鍊習,則臨急皆可爲拒守禦敵之用,前日之以南漢爲言者,只論別營將校之許赴一款,不宜異同之意也。此類則依前例許赴,因此歸之團束,亦涉便宜矣。上曰,依爲之。又所啓,頃因守禦使閔鎭厚陳達,廣州府中軍給料,有令廟堂稟處之命矣。水原府使中軍軍官,旣自該曹,有給料之規,則廣州事體,與水原不爲異同,使之一體給料,何如?上曰,依爲之。
兪得一所啓,軍兵逃亡,有公文滿十年後,代定頉下,乃是朝家事目,故如無公文,則雖至數十年,不得代定。以此侵族侵隣,其弊罔有紀極,雖出於爲防奸民避役逃逋之弊,而飢饉疾疫之餘,流播死亡,且無親族,不得成出公文者,亦多有之。上年則不得不遵奉事目,使之受布,一邊現出,而各邑,則實無推現之勢,民間呼冤,以此益深。雖無渠等呈官公文,如有里任之報各邑踏印着署文狀,及各邑之頉報上司,已滿十年者,分付諸道,使之搜出上送,憑考許施,代定頉下,則可以少抒窮民冤告之弊,故敢此仰達矣。上曰,依爲之。以上備局謄錄
韓城君李基夏所啓,砲保價布,乃是侍衛軍兵衣資布,故趁十月內,盡數畢納,自是朝家事目,而近來各邑守令,多不着實奉行,每至過限上納,已極可駭,而多數未收,至今不納,事之可駭,莫此爲甚。甲申條,各邑未收二百六十一同四十三匹,自庚辰至癸未,未收五百二十三同三十三匹,以此合而計之,則五年諸道各邑不納之數,至於七百八十餘同,而其中甲申條,尤甚未收各邑抄出,則京畿三邑,江原道七邑,忠淸道二邑,黃海道十七邑矣。該邑守令,所當依例請罷,而許多守令,一時竝罷,則當此農務迫近之日,迎送之弊,亦不可不慮,今姑從重推考,次知監色,拿致本道監營,各別嚴刑,未收價布,使之督納,而如是申飭之後,猶踵前習,不勤奉行守令,摘發科罪,何如?兵曹判書兪得一曰,以臣所管言之,兵曹及禁營,軍額最多,所捧米布,近因災荒荐臻,積逋無數,雖未及一一査出,而外方守令,或不能盡心奉公,延拖過春,以至農節,不可不停止,此弊已不可言,而亦有已捧而不爲上納,色吏頭目輩中間偸食者,豈非可駭之甚乎?査出前後未收,監色則令本道兵使拿治,守令則姑先從重推考,更加嚴飭,如是而未收數多之邑,入啓論罪,何如?左尹金錫衍曰,禦營廳亦然,一體爲之,何如?右議政李濡曰,各邑軍布之有積逋者,蓋緣連歲荐飢之致,而其間亦多有奸弊,旣已收捧於軍卒者等牌,色吏輩偸食,不爲上納,而爲守令者不明,則終不能覺察,或有覺察,而事係前官,則仍爲掩置,泛稱難捧,以爲延拖之計者,比比有之,自本官收捧上送之後,京主人從中偸食,以致未收者,亦或有之,如此之弊,不可不詳査,得其實狀而處之矣。上曰,大臣所達是矣,竝依此爲之,可也。以上御營謄錄
上在昌德宮。停常參·經筵。
政院啓曰,戶曹判書趙泰采,疏批已下之後,一向引入,無意行公,刑曹以詞訟重地,首席久曠,而判書姜鋧,陳疏承批之後,尙未出肅,兩曹緊務之積滯,俱極可慮。戶曹判書趙泰采,刑曹判書姜鋧,竝卽牌招察任,何如?傳曰,允。
又啓曰,四學合製通讀,必於數日內設行,可付於監試·會試,而大司成李健命,昨已違牌,今日亦不出肅,殊無陳白差出之意,更爲牌招,以爲趁卽擧行之地,何如?傳曰,允。
又啓曰,來十五日,儒生殿講日次,取稟。傳曰,爲之。
謝恩,刑曹判書姜鋧,大司成李健命。
平川君申琓箚子。大槪,仰遵聖旨,不得不舁疾入城,而病情尙且沈痼,情勢亦復難安,所帶內局太僕提調,乞命爲先遞改。且治臣前後失對妄言之罪,以安愚分事。入啓。答曰,省卿箚辭,知卿入城,良用欣幸,而兼帶祈免,已涉太過,一時酬酢,本無深意,何至引嫌?卿其須體至意,安心行公。仍傳曰,遣史官傳諭。
慶尙監司書目,臣於諫臣之疏,論諸道査事,有不能自安者。玆敢陳章請罷事,上疏上送事。啓。答曰,省疏具悉。卿其勿辭,從速察職。
司書姜履相上疏。大槪,臣於重臣之疏,有不可冒居於榮次者,玆敢留疏徑出,伏乞先治臣擅離直所之罪,仍削臣職,以肅朝綱,以安私分事。入啓。答曰,省疏具悉。爾其勿辭,從速察職。以上朝報
上在昌德宮。停常參·經筵。
下直,開寧縣監李命相,龍仁縣令魚史周。
傳曰,明日晝講爲之。
兵曹參判宋相琦初度呈辭。入啓。給由。
掌令任埅三度呈辭。入啓。遞差。
戶曹啓曰,卽接廣興倉所報,則平川君申琓,今已入城,故依前傳敎,去甲申十二月朔,及今乙酉正月二月朔祿俸,倉官領去于本家,則以爲軍職時未肅謝,不爲領受云。係是大臣祿俸,何以爲之?敢稟。傳曰,更爲輸送。
靈順君浟上疏。大槪,病伏垂死中,敢陳祝聖之忱,祈蒙裁察事。入啓。
政院啓曰,卽者靈順君浟,來呈一疏,觀其措語,則上款所陳稱慶之事,實是今日廷臣所共顒望者,宗臣之疏,亦出於忠愛之誠,故敢此捧入,而若其下款辭說,率多猥雜,至請恩賞,其在事體,殊涉猥越,靈順君浟,推考,何如?傳曰,勿推。
吏曹啓曰,臺諫有闕,政事,取稟。傳曰,明日爲之。
答靈順君浟疏曰,省疏具悉。上款陳請,決難允從,而他餘事,令該曹稟處。
戶曹判書趙泰采辭職上疏。入啓。答曰,省疏具悉卿懇。卿其須體前後開釋之旨,安心勿辭,速出行公,毋曠職務。
忠淸假都事書目,延豐呈,以執義李箕洪辭職上疏上送事。啓。答曰,省疏具悉。爾其勿辭,從速上來察職。以上朝報
王世子上疏,伏以,臣庸質不敏,冒叨儲闈,臨淵履氷,夙夜憂懼,學識魯莾,而猶有一端秉彝之性,愚衷所激,不能自抑,冒萬死,仰陳冕旒之下,伏願聖明,夬賜許施焉。臣考諸前史,歷代帝王,已多稱慶之禮,而至於我朝,亦有已行之典,仰惟聖上,以聰明睿智,累朝闕典畢擧,惟明明上天,於皇祖宗,默佑聖躬,降之秩秩無疆之休,臨御三十有一年,身致太平,八路寧謐,黎民安業,此實前古罕有也。曾於在廷之臣陳請,在野之儒,相繼封章,聖批撝謙,終不允命,臣於此不勝抑鬱之至。噫,尊崇君父,臣子之至情,有不能自已也。伏願聖明,俯從群下顒望之情,宗社幸甚,臣民幸甚。答曰,覽爾疏辭,雖出於人子之至情,而但念稱慶,是何等禮,今日是何等時耶?災異之荐臻,國勢之岌嶪,生民之困窮,罔不由於涼德,慄慄危懼,錦玉靡安,顧予何心,作此豫大之擧乎?決不可從也。以上進宴廳儀軌
上在昌德宮。停常參,只晝講。
大司憲黃欽初度呈辭,入啓。給由。
吏曹判書徐宗泰上疏。大槪,嚴命之下,不敢偃伏,舁疾忍死,來伏城外,而廉義之重,決無冒進之理,且因臣疏語,添有難安之端,伏乞亟罷臣職,仍治臣妄言之罪事。及禮曹判書尹世紀上疏。大槪,新授職名,決非滓穢如臣所可承當,且臣觸冒風寒,長途撼頓之餘,宿病添劇,昏倒不省,無望復起爲人,伏乞聖慈,亟遞臣職,仍治臣罪,以肅朝綱,以安微分事。入啓。
政院啓曰,今日爲政事,命下,而判書徐宗泰陳疏,參判金宇杭病不來,參議李晩成在外,不得開政云。徐宗泰辭疏,纔已入啓矣,待批下後,判書徐宗泰,參判金宇杭,竝卽牌招開政,何如?傳曰,允。
答吏曹判書徐宗泰,禮曹判書尹世紀疏曰,省疏具悉。卿勿過辭,安心行公。
戶曹啓曰,卽接廣興倉所報,則平川君申琓,去甲申年十二月朔及今乙酉正月二月朔祿俸,依傳敎,令倉官更爲領去,則以爲,前此三朔祿俸,旣未行公,今已遞職,軍職則未肅拜,又不領受云。係是大臣祿俸,何以爲之?敢稟。傳曰,出肅後輸送。
忠淸假都事書目,永同呈,以敦寧都正宋基泰,病重上去不得事。啓遞差。
傳曰,明日晝講爲之。
晝講入侍,同知事兪得一,特進官李基夏,承旨南致熏,玉堂趙道彬·南就明,假注書趙聖復,史官李縡·洪禹瑞,武臣南五星,領事右議政李濡,亦爲入侍。
今日晝講時,戶曹判書趙泰采,禮曹判書尹世紀,南學兼敎授金興慶,牌招察任事,榻前定奪。
漢城參軍成揆憲上疏。大槪,敢陳區區所懷,以備裁察事。入啓。
左參贊趙相愚上疏。大槪,臣於大臣之箚,尤有所驚惶崩迫者,不避煩猥,更暴抑塞之忱於天地父母之前。伏乞聖明,曲察危悃,俯諒微懇,亟削臣職,仍正臣罪事。入啓。
今日,晝講入侍時,忠淸都事李宜晩,全羅都事李相成,除朝辭赴任事,榻前定奪。
答左參贊趙相愚疏曰,省疏具悉。卿之心事,予已洞知,須勿過嫌,安心行公。
答漢城參軍成揆憲疏曰,省疏具悉。上款所陳,決難允許。下款事,大計已定,不必更改也。
晝講時,右議政李濡所啓,故都事朴鼎元,曾在昏朝,爲南平縣監時,道內儒生累百人,來會本縣鄕校,方議廢母之疏,鼎元使之驅逐,不得接迹於境內。又禁本縣儒生,俾不得參疏,故凶徒移往他縣,拜疏上京,而其指語,慘不忍見。臺疏以鼎元驅逐疏儒,論啓削去仕版矣。癸亥反正後,其時疏儒則正刑,鼎元則除授平安都事,未及顯用而死,至今士論歎惜。當彝倫斁絶,時勢危怖之日,不以利害動心,其爲氣節,有足可尙,如此之人,宜有褒贈之典,故敢達。上曰,止於都事而死耶?特爲褒贈,可也。右相曰,未及爲淸職,而止於都事而死,在前如此之類,例以臺職贈之矣。上曰,分付該曹,使之依此擧行,可也。
又所啓,前判書權是經,今年八十一歲,正卿之年過八十者,世所罕有,是經曾以金吾堂上時事被譴,仍爲退伏田里,而今其年如此,似當有優老之典,故敢達。上曰,如此之人,自前有變品之規,特爲變品超資,可也。
又所啓,頃者,政院以刪煩節目,別單啓下矣。其後臺臣以爻周論啓,而蓋其新頒節目,不過據先輩之論,刪去其煩複文書,以省調攝中不緊酬應,而臺啓不諒其本意,有若取舊章而變更者然,誠爲過矣。第其中試官牌不進者,罔論職之高下,限出榜拿囚一款,外議皆以爲不當。近來科事,易致人言,故爲試官者,率皆厭避,臨時違牌者多,則變通塡差之際,或至徹宵,不但事體苟簡,此亦有妨於聖躬調攝之一端。政院之意,欲防此弊,而或拿或罷,惟在自上觀其違牌時事狀,輕重之如何,處之而已,至於限出榜間囚禁,有欠於待下之道。外議之以爲不當者,亦然矣。此一款,則節目中刪去爲宜,故敢達。上曰,試官拿推事,節目中爻周,可也。以上朝報
有政。兵批,以李濟·宋基泰·任埅·權始經爲副護軍,李思永爲司直,韓永祚爲副司果,河海雲爲僉知。
吏批,以任衛爲安陵參奉,申采華爲平康縣令,金栽爲京畿都事,李湛爲京畿左水運判官,李夏源爲掌令,李世載爲京畿監司,鄭澔爲知義禁,沈廷輔爲司僕僉正,尹海翊爲刑曹佐郞,崔昌大爲司書,李彦經爲輔德,李秀憲爲工曹佐郞,徐宗泰爲判義禁。
上在昌德宮。停常參·經筵。
夜一更,月入軒轅星。五更,月有重暈,內暈有兩珥,暈上有冠,暈下有履,外暈上有背,色內赤外靑,白虹貫月。
明日,儒生殿講時,考官二,姜鋧·李光迪,參考官四,李徵龜·李國芳·朴台東·洪泳。
參知李徵龜上疏。大槪,臣新入騎省,未諳規例,入啓文字,不能詳審,致有還出給之命,臣之昏謬不察之失,實無所逃,惶恐悶蹙,有不敢晏然於職次。伏乞聖慈,亟賜遞改臣職名,仍治臣罪,以警具僚,以安微分事。入啓。答曰,省疏具悉。爾其勿辭察職。
政院啓曰,明日仁政殿儒生殿講時,命官,何大臣進去乎?敢稟。傳曰,右相進去。
又啓曰,玉堂官員,只有校理趙道彬,副校理南就明,而趙道彬則以東學兼官,因成均館草記,四學合製時,有使之進參之命,故今方晝仕出去。今日晝講,玉堂無推移入參之員,何以爲之?敢稟。傳曰,停。
左議政李畬,禮曹參判兪集一,佐郞鄭贇,工曹參議任胤元,繕工假監役尹商明,寧陵陵上莎草枯損處,奉審後入來。以上朝報
戶曹參判金鎭圭疏曰,伏以,臣以兼管典設司,日昨陪進黃帳房於大報壇,肄習其排設,而仍爲審視,則黃帳及幕,有數處水漏所汚之痕。臣問其故於郞官,以爲,黃帳房製造之後,禮官以將藏置太常,而太常庫舍之未繕修,姑付本司郞官,而本司狹窄,其所權置,未能得宜,遂至於此。此雖事勢之所致,然而其不能隨處善護,使莫重儀物,有此漏汚,龜玉毁櫝中之責,有不可逃,故其典守隷人,已自本司笞罰,又移秋曹科罪,而郞官亦旣直宿,則恐不可以事出意外,置而不論,似當有參酌警責之擧矣。且臣忝叨提擧之任,則不宜以身不在司中,只責郞官,而不自請其不能檢飭之罪,伏願聖明,命攸司竝勘臣罪,不勝幸甚。仍念黃帳房之所漏汚旣如此,事體所關,不可仍用,故將改其汚處,而且伊日肄習排設之際,適値有風,而地勢又高,不但他帳幕之飄蕩,黃帳房則以其柱之豎於壇上,飄蕩尤甚,人雖挽執,而亦不得定。風不甚而尙爾,設令疾風驟雨,竝萃於享祀之時,則必有難言之患。其在備預之道,凡係防禦之具,不可無措置,故臣與郞廳講究,若以體大之木,略倣閾闑之制,爲其機而鑿穴,揷黃帳之柱,又施鐵飾,使相關綴,則保不得風雨所搖撼,庶可無虞,而此乃大明會典制度之所無,則不可不稟定而變通,故竊擬入侍講筵,面白上所云云者,而顧臣諸疾患相埏,症涉可疑,臣以老母之來在臣家,爲其戒愼,身之不往視者,雖踰月,而自外伻問聲息,亦不能察焉。其於薰沐齋潔之道,亦恐有未盡,遽爾昵侍前席,不無未安,欲進還止,謹此離私次詣公廨,略具短疏,悉陳所欲面白,惟聖明竝垂諒察而採施焉。答曰,省疏具悉。直宿郞官,推考警責。下款事,依施,卿其勿待罪。出典設司謄錄
王世子再疏,伏以,臣於日昨,敢陳至情,仰干天聰,伏承聖批,上畏天戒,下恤民困,終不允許,丁寧開示,臣於是尤不勝惶感悶鬱之至。玆將前懇,不避煩瀆,更申於天地父母之前,仰惟聖上,英明出天,洞貫古今,而至於稱慶一事,深自撝謙,臣達宵耿耿,若無所容,而群下之缺望者,又以如何也?噫,稱慶之禮,古今行之,不翅明白,則此豈出於豫大之擧而然哉?誠以一國顒望,不可不勉從故也。況三十年治平,前史所罕,水旱災異,盛世恒有,奈何以此,聖上過執謙讓之德,以拂大同之輿情乎?伏願聖明,俯察微誠,夬賜允許,以副擧國臣民之望,千萬幸甚。答曰,日昨之批,非出撝謙,須勿强請,以安予心。出進宴廳儀軌
延礽君等上疏,伏以,臣等俱以瑣質,忝屬璿派,涵育聖澤,保有榮貴,若其事有關於國家,而永有辭於後世者,則豈容含默不自陳暴,以負我聖明也哉?臣等竊伏惟,我殿下,以上聖之資,統承丕緖,于今三十有一載矣。敬奉宗社而聖孝著,撫育黎元而人心悅,間或有水旱飢饉之災,夙夜憂勤,若恫在躬,其所警懼拯濟之策,靡不用極,環東土含生之類,咸被其澤,各安其所,此實我國家億萬年無疆之休矣。臣等考諸往牒,參以時勢,稱慶之擧,斷不可少緩。前後韋布士疏請,近日廷臣之陳白,蓋放皇朝故事,亦遵我兩朝已行之典,則此固終不可强咈者,而伏見昨日王世子,瀝血陳章,辭旨懇摯,誠孝之出天,有足以感動神人,擧國臣民,莫不懽忻鼓舞,思見盛禮之亟擧,而批旨撝謙,不賜允命,以殿下止慈之聖,何不諒春宮抑鬱之懷耶?群下之缺望,至此而極矣。噫,謙謙聖德,固不敢容議,而尊崇君父,是臣子愛戴之至情,臣等不避猥越,敢引先朝盛典,相率仰籲,伏願殿下,亟從王世子肝膈之懇,以副臣民顒望之忱,不勝幸甚。答曰,省疏具悉。予以無德,遭玆多艱,恒切憂懼,不遑寧處矣。萬萬不敢當之請,前後繼至,只自慙恧,無以爲喩,決不可允從也。仍傳曰,遣史官傳諭。出宗親府謄錄
上在昌德宮。停常參·經筵。
卯時,日暈兩珥。
忠淸假都事書目,結城呈,以領府事南九萬,二月朔月廩米太,又辭而不受事。啓。傳曰,更爲輸送事,回諭。
大司憲黃欽三度呈辭。入啓。遞差。
今日殿講時,生員田霦,進士金胄,幼學文夢程·柳鳳鳴,易略,幼學李必芳,易純通,崔天柱,易粗。
政院啓曰,都目大政之至今遷就,已極未安,禁府罪囚之積月多滯,委屬可慮,而吏曹判書徐宗泰,尙不出肅,卽爲牌招察任,何如?傳曰,允。
備邊司啓曰,本司堂上之不齊,未有甚於近日,開坐出令,不得備員而還寢者,非止一二,其在事體,極爲未安。吏曹判書徐宗泰,戶曹判書趙泰采,禮曹判書尹世紀,司直閔鎭厚,竝卽牌招察任,何如?傳曰,允。
備忘記,居首幼學李必芳,直赴會試,之次生員田霦,進士金胄,幼學文夢程·柳鳳鳴,各給一分。
戶曹判書趙泰采,牌不進。
吏曹啓曰,臺諫有闕,政事,取稟。傳曰,過國忌後爲之。
京畿監司李世載上疏。大槪,畿輔重任,決非已試蔑效者所可堪承,且臣疾病,日漸沈痼,委頓牀席,斷無自力之望。伏乞聖慈,亟遞新授職名,無曠重任,俾便調治事。入啓。答曰,省疏具悉。卿其勿辭,從速察職。
吏曹判書徐宗泰,牌不進後上疏。大槪,惶蹙俟罪之中,陞拜金吾之命,出於夢寐之外,驚惶霣越,置身無地,冒萬死,敢陳不敢堪之實狀,且請違逋之罪。伏乞亟命還收新除,竝鐫資秩,本職亦賜遞改,以幸國事事。入啓。答曰,省疏具悉卿懇。今玆陞擢,實循公議,安心勿辭,從速行公。
左議政李畬,右議政李濡箚子。大槪,敢陳危悃,乞賜策免,以答天譴事。入啓。答曰,省箚具悉卿懇。災異之作,亶由否德,憂懼之心,曷有其極?推咎輔臣,元非美事,卿等安心論道,以濟時艱。仍傳曰,遣史官傳諭。
觀象監,卯時,日暈兩珥,暈上有背,色內赤外靑。自辰時至午時,日暈。酉時,日暈右珥。啓。以上朝報
上在昌德宮。停常參·經筵。
謝恩,右副承旨金致龍。
假注書李眞儉改,代徐命遇受點。
觀象監,夜二更三更,月暈。朝報
上在昌德宮。停常參·經筵。
戶曹啓曰,卽接廣興倉所報,則平川君申琓,今已出肅,故去甲申年十二月朔,今乙酉正月二月朔祿俸,依傳敎,倉官領去,則以爲,未行公之祿,旣不可受,而軍職今雖肅謝,付職未久,竝爲不受云。係是大臣祿俸,何以爲之?敢稟。傳曰,更爲輸送。
王世子三疏。入啓。答曰,省疏具悉。前後疏請,已諭予意,斷無允從之理也。
王世子三疏,伏以,臣再上疏章,冀蒙照燭,而天聽邈然,至以須勿强請,以安予心爲敎。臣徊徨憫塞,益無所容措。噫,人之所欲,天必從之。仰惟聖上,以天地之仁,日月之明,猶不察其至情,而遂其衷懇,此罔不由於臣之誠意淺薄,不能感回天心而然也。臣雖至愚,豈不知一向煩瀆之爲未安,而至情所激,不能自外於仁覆之天,更申呼籲於宸嚴之下,伏願聖明,恕其僭猥,而更加省察焉。夫尊崇之節,於前史有可據之文,在今日爲必行之禮,而尙此遲延,迄未得請,抑或以重其事而然歟?惟其重也,故廷臣援例陳請,韋布亦曰可行,則人情所在,此而可見。睿鑑孔昭,臣不必贅陳,而輿情不可終拂,群望不可終孤也,明矣。惟我聖上,孜孜圖治三十年,功被八路,萬品得所,此豈非祖宗積德累仁之基歟?邦國之慶,無過於此,稱慶之典,決不可已,伏乞聖明,速許允兪,上以慰祖宗默佑之靈,下以答臣民顒若之望,千萬幸甚。答曰,省疏具悉。前後陳請,已諭予意,斷無允從之理也。出進宴廳儀軌
上在昌德宮。停常參·經筵。
昧爽,流星出巽方,入天際,狀如拳,尾長三四尺許,色赤。夜自二更至四更,月暈。
下直,黃州牧使李寅錫。
兵曹參判宋相琦三度呈辭。入啓。只遞本職。
傳曰,明日晝講爲之。
慶尙監司書目,居昌縣監李重昌,今月初六日,父在喪事。
政院啓曰,卽者吏曹郞廳來言,判書徐宗泰未肅拜,參判金宇杭呈辭,參議李晩成在外,不得開政云。政事命下之後,趁未擧行,事體極爲未安,判書徐宗泰,參判金宇杭,竝卽牌招開政,何如?傳曰,允。
吏曹參判金宇杭,牌不進。
政院啓曰,來二十一日輪對日次,取稟。傳曰,爲之。
戶曹啓曰,卽接廣興倉所報,則平川君申琓,去甲申年十二月朔及今乙酉年正二月朔祿俸,倉官領去,則以爲,今二月朔,軍職祿俸,依例捧入,甲申十二月朔及今乙酉正月朔祿俸,旣已遞職,不爲領受云。係是大臣祿俸,何以爲之?敢稟。傳曰,以難强迫,置之。
賓廳啓曰,今此祝聖稱慶,固國朝之所曾行,環域之所同情,而臣等伏見王世子邸下連章上請,藹然忱誠,溢於辭表,有足以感動神人者。聖明於此,寧有不鑑燭於春宮誠孝之出天,而過自謙挹,固靳聽許,群下之抑鬱,至此而極矣。惟我聖上,光臨寶位,夙宵憂勤,群生涵育,邦內乂安,自天申休,景命無疆,于今三十有一年矣。求諸前牒,實所罕覩,此其爲東方莫大之慶,雖窮閻下隷,亦皆能言之,而臣等竊伏見聖上前後撝謙之敎,發於聖心克讓之美,尤爲有光,實非唐宋諸君所可比,竝不勝欽仰感歎,未敢輒有陳請矣。今者,上焉而春宮章疏,若是懇切,下焉而率土氓庶,普深企祝,貳極懇祈之誠,何可終孤,擧國顒望之情,何可終遏,而陳慶稱賀,旣有中·宣兩朝,已行之禮,則此豈有損於揖遜之聖德乎?稽諸成例,參以群情,決不可一向牢拒。臣等玆敢齊詣賓廳,仰暴衷懇,伏願聖明,亟降兪音,考例擧行,以副一國上下祈祝之心。答曰,日昨草野之疏,以此事陳請也,竭所蘊而諭之,仍以頃年書懷者出示。夫詩,言志,苟有一毫勉從之意,必無此述作,雖有述作,必不須示群下矣。世子三疏懇請,而又不許矣。卿等,於此可想予志之牢定,而猶且陳請不已,竊自愧情志之不孚也。且啓辭中所引中·宣兩朝事,尤有所萬萬不敢當者。噫,惟我聖祖,業煥中興,功存社稷,而以台小子之薄德,猥自尊大,安而受之,則古今天下,寧有是理?自有此請以來,忘寢與食,殆不自定,而今日上天之示警,亦安知不由於此耶?卿等體予肝膈之意,亟停無益之請,使予心少安。
兼司書崔昌大上疏。大槪,臣於頃日重臣之疏,有萬分難安之勢,無一日帶職之理,而職是郞署,不敢陳疏自鳴,只得泯然縮伏,以俟公朝之處分矣。不意玆者,乃有春宮兼任之除,而臣之情地,固無以抗顔朝端,玆敢不避煩瀆,具陳前後事實,伏乞聖明,先削臣本兼諸職,以安微分,明賜勘處,以正國體事。入啓。答曰,省疏具悉。氣色疑人,固知非出於和平矣。今其爲言,旣歸爽實,爾無可嫌,勿辭察職。
京畿監司書目,高陽呈,以吏曹參議李晩成,辭職上疏上送事。啓。傳曰,還出給。
又書目,高陽呈,以獻納李晩堅,辭職上疏上送事。啓。答曰,省疏具悉。疏中所陳,正合予意,可不聽納焉?爾其勿辭,上來察職。
開城留守書目,掌令李正臣辭職上疏上送事。啓。答曰,省疏具悉。爾其勿辭,上來察職。
禮曹參議韓聖佑上疏。大槪,職忝禮官之末,適値國有大議,敢陳愚見,以備裁擇事。入啓。答曰,省疏具悉。縷縷疏陳,出於忠,愛寡躬務歸至當之意,予甚嘉納焉。
司書姜履相上疏。大槪,臣於直廬,賤疾猝劇,人鬼不分。當此春宮開筵之日,末由起動,無望入侍,且於禁中,亦難調治。玆敢疾聲呼籲於天地父母之前,伏乞聖玆,俯賜矜憐,亟許鐫遞臣職名,以尋生路事。入啓。答曰,省疏具悉。爾其勿辭,調理察職。
輔德李彦經上疏。大槪,臣頃忝諫職,妄觸時諱,旋遭立仗之斥,坐速如屋之嗔,杜門屛迹,自分爲淸朝之棄物矣,忽聞意外新命,復畀春坊舊銜,臣誠惝怳震悸,不知置身之所也。所宜感激洪私,竭蹶趨承之不暇,而顧臣所遭反攻之言,連章累牘,謬辱備至,以此情地,決不可抗顔於邇列,玆敢冒萬死,仰暴危悃,以冀諒察,兼陳病谻濱死之狀,懇乞亟許鐫遞臣職名,仍勅選部,勿復檢擧,以謝人言,以快人心事。入啓。答曰,省疏具悉。爾其勿辭,從速察職。
吏曹判書徐宗泰,牌不進。
政院啓曰,吏曹參判金宇杭牌不進,推考傳旨,今已捧入矣。判書徐宗泰,卽者來詣闕外陳疏,循例退却之後,又爲退去,將不得開政,事體至爲未安。判書徐宗泰,參判金宇杭,竝卽更爲牌招,使之開政,何如?傳曰,允。
謝恩,吏曹判書徐宗泰。
戶曹參判金鎭圭上疏。大槪,臣曾侍講筵,以聖上之謙讓稱慶,仰陳將順之意,故今於公卿之合辭啓請,不敢變改前見,强從末議,席藁闕下,冒死自列,冀被愚妄之罪事。入啓。答曰,省疏具悉。今玆疏語,卽去年筵奏之意,予甚嘉尙焉。卿其勿待罪。
前咸鏡監司鄭澔上疏。大槪,臣於中路,重得類中之症,僅僅舁到城外,所受密符,謹令臣軍官替納,臣罪至此,尤無所逃。兼陳臣情勢萬分難安者,乞將臣金吾新命,亟賜遞改,以便公私事。入啓。答曰,省疏具悉。卿其勿辭,從速察職。
傳曰,前輔德洪重夏·李光佐·尹憲柱,文學李大成·韓重熙,修撰朴弼明,南學敎授金興慶,掌令權詹,正言朴鳳齡·沈宅賢·宋正明,說書洪重休,佐郞李㙫,竝敍用。以上朝報
有政。兵批,以閔泳·韓命相·崔斗炡·南迪明,爲副護軍,黃欽·宋相琦爲副司直,李濟爲副司果。
吏批,以李泰耉爲安州牧使,李焌爲監察,洪受瀗爲工曹判書,權尙夏爲大司憲,具志禎爲公州牧使,朴權爲戶曹參議,姜銑爲知義禁,黃欽爲兵曹參判,朴弼明爲修撰,盧世夏爲居昌縣監,尹世紀爲左賓客,閔鎭厚爲判尹,李基夏爲刑曹參判。
上在昌德宮。停常參·只晝講。
歸厚別提李山齡,加定官金斗星,卒右議政金構禮葬事,忠州地出去。
下直,會寧府使柳星樞,晉州牧使李翼年。
傳曰,明日晝講爲之。
左副承旨金萬埰初度呈辭。入啓。給由。
政院啓曰,左右相來詣請對矣。傳曰,引見。
晝講入侍時,知事閔鎭厚,特進官金錫衍,承旨金致龍,玉堂趙道彬·南就明,假注書徐命遇,史官李縡,兼春秋洪大猷,武臣閔最重。
承文博士沈尙尹,卒判府事尹趾善題主後,入來。
試官李健命·宋相琦·洪受瀗,牌不進。
謝恩,禮曹參議韓聖佑,護軍任埅,輔德李彦經。
明日監試·覆試,一所試官二,姜鋧·李光迪,參試官三,權持·任埅·李大成。二所試官二,閔鎭厚·金鎭圭,參試官三,任胤元·洪泳·申鐔。
左右相請對入侍時,左議政李畬所啓,昨者臣等,援據中·宣兩朝故事,以陳賀稱慶之意,有所啓請,初非重大之節,而伏承聖批,撝謙太過,大異於臣等所望,不勝抑鬱之至,敢此請對矣。小臣雖甚無狀,旣伏見前後聖敎,又承日者言志之章,聖上謙揖之德,明如日月,垂之後世,實爲有光。小臣旣在此位,與他臣有異,欣慶之心雖切,將順之意尤重,聖意所在,寧有不知,而批旨中,有情志不孚之敎。聖上果認爲如此,則臣等之罪無限矣。帝王家三十年臨御,堯·舜以後,史不多見。雖以我朝列聖言之,惟世宗·中宗·宣祖三朝,歷年過三十,此豈非古今稀有之慶哉?三十年之中,無外寇兵革之變,生民得以安業,此爲尤罕。今日擧國之情,上自朝紳,下至窮閻婦嬬之賤,莫不歡悅頌祝,此實大同之心也,何可防塞耶?我朝故實,文書不備,知者蓋鮮,祖宗朝久遠之事,史閣祕藏外,更無可考,只傳中·宣兩朝,有三十年·四十年陳賀稱慶之事,而所謂稱慶節目,未能詳知,皆認爲有上尊號之擧。頃年禮官陳稟之時,小臣雖不在朝參聞,至昨年區區忻抃之心,豈一時忘,而意在將順君上美德,惶恐不敢發端矣。日昨草野疏出之後,小臣則以寧陵奉審事重,欲及望前往還,只見其疏本而行矣。及臣還朝,則東宮之疏,已再上矣。臣等更欲詳知兩朝故事,取考列聖誌狀及璿源譜略,則中·宣兩朝,曾無三十年·四十年所上徽號,又得私家所藏宣廟朝四十年稱慶時日記,則王世子,率百官陳賀進宴,告廟頒赦,設科取人,此是其時節目也。以一國歡慶之心,行賀禮,此豈有損於謙揖之德,而雖曰時屈,因東宮至情,獻一宴,豈所可已乎?臣等啓請之意,不過如此,而批旨太過,實出群情之外。得非啓辭未瑩,聖明有未下燭,本情而然耶?上曰,近因此事,連日陳請,聽之每覺不安也。頃年禮官之以稱慶陳達也,亦且牢拒,而比來章奏間辭語不一,至有萬萬不敢當之請,此則決難允許矣。昨者賓廳之啓,又引祖宗朝事,予旣未詳其時事實之如何,或慮啓辭主意,又如章奏間所云云者,故批旨然矣。左相曰,內間亦無祖宗朝故事所錄可考者耶?上曰,然矣。左相曰,臣等所請,實擧國之同情也。聖明雖以徽美之典,謙揖不居,至於陳賀稱慶,旣有中·宣兩朝已行之事,則遵例擧行,烏可已乎?宣廟朝,則該曹及三公,率東西璧,再啓後,命考出中廟朝實錄,仍以許之,而今則東宮三上疏,臣等與卿宰諸臣,合辭陳請,而一向牢拒,不亦過乎?上曰,列聖故事,旣無可考,諸人陳請,語意多端,賓廳啓辭,若又如此,則實是萬萬不敢當者,昨日批旨中,果示此意矣。左相曰,自初群下,皆誤認前例,小臣亦以其節目重大之故,因聖上謙揖之敎,不敢輕請,若早知節目之如此,則初豈趑趄?到今,聖上旣知故例之後,又安有留難之事乎?臣等啓辭,未達本意,此則臣等之罪也。右議政李濡曰,年前禮官,以陳賀事稟達時,臣亦以有故事,則宜考出擧行爲言,而自上謙抑不許。卽位三十年,實是前古罕有之慶,而殿下憂勤一念,終是不懈,每當災荒之歲,凡所以優恤救濟者,發於至誠,惟恐一民之不獲其所,此聖德之高出百王,有光祖宗者也。頃者儒疏中,有稱慶上號之語,而批旨與御製辭意,又極其謙抑,故群下莫不欽仰感歎。臣適入侍,乃以區區贊頌謙德之意,有所陳達,槪以爲在前議者,或云上號,或云進宴,而聖上謙損之美,旣如此,則雖不敢有言,至於進宴一節,以春宮誠孝,在所當行,此則前頭恐不可牢拒云云矣。其後春宮上章陳請,臣之前日所達者,在於進宴一節,故又於入侍陳達時,以不賜允兪,爲抑鬱矣。至於近日,遍考可據文字,始知中·宣兩朝故實,爲宣廟朝四十年稱慶時,只有王世子,率百官陳賀進宴等節目,無上號之擧,故啓辭中,以中·宣兩朝已行之例,爲言者,此也。今承聖敎,內間亦無文書之可據者,以致聖批之過重。蓋群下擧皆以中·宣兩朝稱慶之說,爲兼有上號之事,謂之援例陳請,此出於未詳前事而然也。自上亦未俯燭賓廳啓辭之以中·宣兩朝援例之意,而因疏章中,雜出上號之說,有此過重之批,則以此以彼,蓋可見謙謙之至意,庸何傷乎?今旣明知宣廟朝,陳賀進宴已行之例,則惟當依此擧行,聖上不宜竝與此而過謙。若不準許,則春宮懇祈之誠,臣民企望之情,豈不缺然乎?陳賀一節,金鎭圭所論似過,此則烏可已乎?左相曰,韓聖佑之疏,似全不知臣等啓請本意,元無可論,而金鎭圭之疏語,有若宣廟固拒不從者然,此亦不知其時事實而然也。宣廟則於該曹三啓,許其陳賀矣。今以其時宣廟答批見之,以不知前例,命考出實錄。今亦令該曹,考出舊例陳稟則似宜,而私家日記所謄者,則臣旣持入,其時首末如此矣。左承旨南致熏曰,中·宣兩朝,有陳賀稱慶之事,人皆意稱慶,爲上尊號,蓋我朝無可考之事實故也。今始考出於私家散錄,則只是陳賀進宴。此乃兩朝已行之事,而春宮再三疏請,大臣縷縷陳達,此實擧國臣民之所同顒望,殿下於此,亦豈可終始執謙乎?右相曰,聖敎雖如此,宣廟,旣據前例而爲之,則依此擧行,無損於執謙之聖德,而卽祚三十年之內,一念憂勤,德洽生民,若無一番稱慶陳賀之擧,則一國氓庶,祝聖感戴之誠,安得少伸乎?請勿持難焉。上曰,陳賀,雖與徽號有異,此時此擧,豈安於心乎?致熏曰,宣廟朝陳賀時,尙在貞陵洞行宮,亂離甫定,八路創殘。宣廟以此不安於受賀,而群情所同,不得已勉從矣。況今時則異於其時,三十年之內,雖有飢饉癘疫之患,而萬姓安堵,邦內乂安,此莫非殿下生成之澤也。群下之情,豈無一番陳賀之意,而殿下固不可强拂也。左相曰,人情之所不可已者,卽天理之所存,自有東宮之疏,中外聳動,莫不延頸以待。今若竝獻賀進宴而不許,則不惟四方人心之缺望,其在東宮情理,當如何也?臣等不得請,則終不可止,伏願特諒下情,許其擧行,敢此冒陳矣。右相曰,君上若有逸豫之意,則爲臣子者,固不敢導之,而値此罕有之慶,遵依祖宗朝故事,擧而行之,實是天理人情之所不可已者,快從所請,然後群情可以胥悅矣。上曰,中·宣兩朝,設有三十年·四十年上號之例,以寡昧薄德,斷無承當之理,此則雖經年閱歲,終難允從。韓聖佑之疏,正符予意,故亦及於批旨矣。今者大臣,以先朝故例,再三陳請,世子亦三疏懇祈,人子情理,不可强抑,且念一時病患之平復,亦有稱慶陳賀之擧,槪以群下忻抃之誠,不容不允副也。所請兩款中,陳賀一節,萬萬不得已,參酌許勉焉。
知事閔鎭厚所啓,兵曹判書兪得一,爲宗廟提調時,以春秋奉審,則依前例爲之,而修改,則限年擧行之意,陳達允下矣。判府事徐文重以爲,奉審之後,不爲修改,事體未安,且限年修改之際,亦不無弊端,況與永禧殿·永昭殿·敬寧殿,不宜有所異同,令禮曹,更爲稟定而未及矣。勿論是非之如何,事係太廟,不可不愼重,分付該曹,取得一前日所達擧行條件,收議于諸大臣而稟處,何如?上曰,依爲之。
禮曹判書尹世紀上疏,入啓。答曰,省疏具悉。卿其勿辭,安心行公。
試官崔昌大,牌不進,依承傳罷職傳旨,傳曰,只推勿罷。以上朝報
晝講入侍時,知事閔鎭厚所啓,我國素無硫黃。昔年始得黃脈於晉州,其採得者,朝家別爲論賞,而今守禦廳,句管設店矣。故判書臣金鎭龜,爲巡撫使時,以智異山脈鑿破,各邑弊端頗多之故,馳啓罷店,而其實則元非智異山脈也。似聞鎭龜,頗悔其偏信守令之言云。舊店之下,去智異山尤遠處,黃脈頗多,而人不敢採。硫黃,是軍器最緊用者,産於我土而等棄之,非計之得也。近自釐正廳,減除守禦廳店軍,只以三百名定額。若以此三百名,採取硫黃,而勿復增額,則本官亦必無弊端,發遣解事將校,詳察形勢,更爲設店,何如?上曰,依爲之。以上備局謄錄
又所啓,大報壇,每朔大尾箒六柄,蘆箕四部進排事,次知內官,先啓手本,故今朔則已爲進排,而但社稷,每朔中尾箒一柄,蘆箕一部,永寧殿·永禧殿,每朔中尾箒各二柄,蘆箕各二部進排者,乃是規例,蓋殿宇,與壇所稍異故也。今此大報壇進排,當如社稷之例,設或加數,豈至於六箒四箕耶?以此送言于政府,則以爲,旣已啓下,難於變通云,故雖甚微細,敢此仰達。自今參酌減數而進排,何如?上曰,依爲之。以上宣惠廳謄錄
又所啓,守禦廳,素乏物力,至於魚鹽,尤無得用之路。似聞戶曹有湖西貿鹽,每年送人賣來,其差人不無作弊之事,故因御史書啓,令本官以價上納,鹽漢輩,又以納價爲難,故自本官,又使他人防納,其弊無異於前云。今若自守禦廳,取用其鹽,而每年送其價於戶曹,則無損於戶曹,大益於軍門,弊端亦似稍減矣。臣與戶曹判書臣趙泰采相議,則亦以爲好,而但係是啓下公事,不可不陳達於筵中云,故敢此仰稟。上曰,似爲便好,依此爲之,可也。以上守禦廳謄錄
上在昌德宮。停常參,只晝講。
兵曹參議閔鎭遠,妻父歸葬後,入來。
傳曰,明日晝講爲之。
左副承旨金萬埰再度呈辭。入啓。加給由。
明日輪對官落點,刑曹正郞李鼎華,司議李楙,奉常主簿金南賮,義盈主簿慶德昌,司畜別提李晩徵。
晝講入侍,知事徐宗泰,特進官金錫衍,承旨金致龍,玉堂趙道彬·南就明,假注書徐命遇,兼春秋洪大猷,史官李縡,武臣李碩寬。
同知鄭澔,忠州地掃墳呈辭。入啓。給由。
大司成李健命上疏。大槪,臣復被人詆斥,情勢危蹙,昨犯違慢之科,一倍惶隕,病勢且苦,無望供職,略暴情實,乞蒙鐫削臣職,仍治臣罪,以安微分事。入啓。答曰,省疏具悉。卿其勿辭,從速察職。
司書姜履相,兼司書崔昌大,牌不進,依承傳罷職。
吏曹正郞崔昌大,文臣朔試射時,稱病不進,依承傳罷職。
晝講入侍時,知事徐宗泰所啓,近日玉堂差出苟簡,昨政雖有別敍,而無以備擬,只出一員矣。柳鳳輝,自外任,纔移諫職,而以解由拘礙,不得擬望,雖是令典,玉堂異於他官,自前多有解由勿拘之例,似當變通,故敢稟。上曰,解由勿拘,可也。
又所啓,日昨聞泮水堂庭中,有竹筒埋置之事,實爲驚心,科場變怪,無所不有,而此尤無前極凶極巧之事,聞者以爲,宜有査治之請矣。得見本館草記,以難於査得,只請詳察日後試場,未知其所埋之狀,久近如何,査得似難,而第此必非一二人一時所爲之事,泮中物情,豈無聞知者?若加嚴治,則當有現發之端,且如此凶駭之事,何可置而不深究覈,使奸惡之人,無所懲畏乎?泮水堂亦有典守,先令本館,問於守僕以下應問各人等,以可疑人,捉送刑曹,窮覈而處之,爲當矣。上曰,先使本館,査問可疑之人,移送刑曹,以爲嚴治之地,可也。朝報
上在昌德宮。停常參·只晝講。
錦川君榰上疏。大槪,敢陳愚見,冀蒙裁察事。入啓。答曰,省疏具悉。已諭予意於筵中矣,不宜煩請也。
左副承旨金萬埰三度呈辭。入啓。遞差。
晝講入侍,知事尹世紀,特進官金宇杭,承旨趙泰東,玉堂趙道彬·南就明,假注書徐命遇,史官李縡·洪禹瑞,武臣柳漢明。
兵曹參判黃欽辭職上疏。入啓。答曰,省疏具悉。卿其勿辭,從速察職。
傳曰,史官一員待命,騎馬三匹,卜馬二匹立之。
歸厚別提閔又騫,加定官鄭倬,卒判府事尹趾善,禮葬後入來。
禮曹啓曰,今二月十九日,以左議政李畬,右議政李濡,請對入侍時,陳達陳賀·進宴·告廟·頒赦·設科等事。上曰,中·宣兩廟,設有三十年·四十年上號之例,以寡昧薄德,斷無承當之理,此則雖經年閱歲,終難允從,韓聖佑之疏,正符予意,故已及於批旨矣。今者大臣,以宣廟朝古例,再三陳請,世子亦三疏懇祈,人子情理,不可强抑,且念一時病患之平復,亦有稱慶陳賀之擧,槪以群下忻抃之誠,不容不允副也。所請兩款中,陳賀一節,萬萬不得已參酌勉許事,命下矣。今此陳賀,實是一國莫重莫大之慶,則告廟頒敎,進宴設科,自有次第擧行之事,而旣係累朝稀闊之盛典,臣曹久遠謄錄,無可考據者,不敢循例磨鍊以入,令春秋館,斯速考出實錄後擧行,何如?傳曰,允。
吏曹啓曰,承旨有闕,政事,取稟。傳曰,當日爲之。
工曹判書洪受瀗上疏。大槪,臣於崔昌大·李彦經之疏,有不敢一刻晏然者,乞賜鐫罷臣本兼諸任,仍治臣玩法循私,誣人罔上之罪,以正國法,以謝公議事。入啓。
忠淸監司書目,結城呈,以領府事南九萬上疏上送事。啓。答曰,省疏具悉卿懇。旣往之事,不必追咎,至於月廩,尤無可辭之義,安心領受,上來行公。仍傳曰,遣史官傳諭。
觀象監,未時,太白見於巳地。啓。
晝講入侍時,同知事尹世紀所啓,日者大臣以下,齊會賓廳,啓辭陳請,大臣又爲請對,詳達陳賀一節,幸得蒙允,此在臣曹,卽當擧行,而第王世子連疏祈懇,上自大臣,下至婦孺輿儓之賤,而孰不感嘆歡抃哉?今若循例陳賀而已,則決知其未安,且兩朝已行之例,儀節謄錄,散失無存,士夫間或有私記之可考,而非公家文書,亦難考實,故以令春秋館,考出實錄之意,纔已草記蒙允,而此是曠世之擧,不但陳賀一節,宜有進宴設科,次第擧行者,而至於進宴,則臣不必强引他事,閭巷間雖甚貧匱之人,爲父母一番獻酌者,人情之所同,三十年卽位,是何等大慶,而終不許進宴之擧乎?王世子誠孝,藹然出天,中外民心,莫不聳動,而終若靳許,草草陳賀,則不如不爲之爲愈,進宴等事,宜勿留難也。上曰,旣已勉許陳賀,頒赦·設科,自在應行,而至於進宴之不許,意有存焉,依前敎,只行陳賀,可也。世紀曰,進宴,非無前之事,五禮儀及大典,俱載四中朔進宴之節,又有王世子率百官進宴之文,而壬辰以後,物力蕩殘,以致闕而不行,而如此莫重莫大之慶,出於常例,則一番進宴,烏可已乎?特進官金宇杭曰,此是儀曹所當擧行者,故尹世紀,有此陳達矣。以春宮止孝之誠,懇祈至三,擧國臣民,顒望深切,雖聖明謙謙之德,有所揖損,而據兩朝已行之典,一番進宴,似不必靳許也。上曰,旣已參酌,許之矣。參贊官趙泰東曰,禮官之縷縷陳達,非出一人之言,實循擧國顒望之情,而聖明獨許陳賀,而不從進宴,蓋謂時勢之異昔,豫大之可戒,而第近來年事,雖不豐登,其視先祖朝兵火搶攘之餘,不亦稍勝乎?以世子止孝之誠,宜欲一番進宴,而今若無此一節,則非但擧國人心之絶望,王世子缺然之情,益何可言?此非循例陳請,實循擧國之情而言也。終若不兪,則大有欠於稱慶之道,惟願體諒而快許焉。世紀曰,宣祖朝,則當兵戈搶攘之後,豈今時之比,而猶允該曹之請,況此無前莫大之慶,上焉世子之祈懇藹然,下焉民情之顒望愈切,自上或慮其豐亨豫大之擧,而第進宴,異於豐呈,靡費亦不至大段,此則不須過慮也。此若不許,則廷臣,必將準請乃已也。殿下,亦何忍强拂世子之至情乎?上曰,兩款中勉許陳賀,旣有其意,進宴一節,雖爲不行,何害之有?世紀曰,臣等若請無前之擧,則自上容或持難,而三十年稱慶,在今日爲何等稀闊之事耶?殿下終若不許,則世子之情,如何,臣民之心,如何?惟願亟遵兩朝已行之典,快賜允從焉。泰東曰,進宴旣已豐呈,而値無前之大慶,慮浮費之少弊,終不允許,則以東宮止孝之誠,豈不缺然乎?臣民之情,雖不俯諒,而爲念春宮,特爲允許,在所不已,玆敢惶恐更達。上曰,陳賀旣出於勉從,而大臣諸臣,又如是固請進宴,不得已勉許,十分從略行之,可也。以上朝報
禮曹啓曰,十分參酌,從略進宴事,命下矣。纔以考出實錄之意,啓稟蒙允,凡干擧行之事,考出後,當爲磨鍊,而取考前例,則進宴與豐呈有異,豐呈則有設都監之例,進宴則只設廳號,有差出提調郞廳之例,今亦依此,令吏曹,急速差出,以爲及時擧行之地,何如?傳曰,允。以上進宴廳謄錄
有政。兵批,以李彦綱·成瓘·金重器·權瑍·趙湜·李順坤爲副護軍,黃欽爲司直,金萬埰·宋相琦爲副司直,洪泳·任埅·南迪明爲副司果,李師尙·韓命相爲司果,洪九疇爲副司正,金明殷·李湛爲副司勇。
吏批,以黃欽爲同春秋,洪重休爲說書,鄭亨晉爲敦寧參奉,朴乃貞爲兵曹正郞,韓重熙爲司書,任胤元爲承旨,李㙫爲文學,崔昌大爲吏曹正郞。望筒
司直宋相琦上疏。大槪,冒萬死敢暴危懇,乞解所帶諸任,歸省父病,以伸至情事。入啓。答曰,省疏具悉。一時未安之批,不必深嫌,卿其勿辭往省,俟病少間,上來察職。已上朝報
上在昌德宮。停常參·經筵。
輔德李彦經初度呈辭。入啓。給由。
昨日政院啓曰,以禮曹草記,陳賀進宴節目,令春秋館,考出實錄後擧行事,命下矣。實錄考出,事係緊急,而卽今春秋館堂上四員內,二員,以監試·覆試試官,入試所,一員則未差,只有吏曹判書徐宗泰,而都目大政,當前,勢難出外,同知事未差之代,令該曹,卽爲口傳差出,牌招肅拜,趁明日下送,江都史閣,以爲考出之地,何如?傳曰,允。
傳曰,史官二員待命,騎馬六匹立之,監試一二所內摘奸。
假注書趙聖復出使,代黃翼再受點。
謝恩,兵曹參判黃欽。
同春秋黃欽,奉敎李縡,實錄考出事,江華府出去。朝報
上在昌德宮。停常參·經筵。
夜五更,月暈。
假注書李景說出使,代李眞儉受點。
輔德李彦經再度呈辭,以國忌齋戒,留政院。朝報
上在昌德宮。停常參·經筵。
卯時辰時,有霧氣。
政院啓曰,因禮曹草記,進宴廳堂·郞,今當差出,而考見謄錄,則其中堂上·郞廳各一員,例以掌樂院提調及正差出,而卽今本院提調·正,皆有闕未差,卽令該曹,口傳差出,何如?傳曰,允。
吏曹口傳政事,掌樂提調二,趙相愚·金鎭圭,正,李光佐。朝報
上在昌德宮。停常參·經筵。
卯時至午時,日暈。
輔德李彦經再度呈辭。入啓。加給由。
景陽察訪黃燦,差使員,上來。
吏曹,進宴廳堂上三,趙泰采·尹世紀·趙相愚,郞廳四,李光佐·李晩堅·洪禹鼎·朴始采。啓。
監試·覆試一二所,出榜次詣闕。
吏曹判書徐宗泰上疏。大槪,昨政,差出銓郞春坊兼任也。臣有違誤之失,何敢叨居政地?伏乞先遞本職事。入啓。答曰,省疏具悉。偶未覺察,元非大段,安心行公。
弼善朴台東上疏。大槪,臣於直中,伏聞老母宿病之外,猝患癨亂,泄瀉兼發,眞元澌削,氣息綿綴云,臣驚惶焦煎,神魂靡定,急於將護,不得已留疏徑出,揆以分義,罪合萬死。伏乞聖慈,俯垂矜察,亟遞臣職,得以專意救護,仍治臣擅離禁直之罪,以肅朝綱事。入啓。答曰,省疏具悉。爾其勿辭,救護母病。
吏曹啓曰,來二十八日,都目政事爲之之意,敢啓。傳曰,知道。
謝恩,左副承旨任胤元。朝報
上在昌德宮。停常參·經筵。
下直,居昌縣監盧世夏。
正言柳鳳輝再度呈辭。入啓。加給由。
輔德李彦經三度呈辭。入啓。遞差。
長水察訪尹拙,差使員,上來。
吏曹參議李晩成上疏。大槪,病速違逋,罪在罔赦,辭本還給之命,益增震越,一息未泯,他不暇計,纔敢舁到城外,恭俟誅譴。伏乞聖明,諒臣情病決難冒出,將臣職名,亟許鐫免,仍勘前後負犯,以嚴朝綱事。入啓。答曰,省疏具悉。爾其勿辭,從速察職。
判尹閔鎭厚上疏。大槪,迫於嚴召,冒恥出仕,而晩見輔德李彦經之疏,恚怒譏嘲,視前尤加,揆以廉義,決難仍居職次,乞賜鐫罷,以幸公私事。入啓。答曰,省疏具悉。卿勿過辭,安心行公。
吏曹啓曰,本曹正郞崔昌大,別敍除授之後,不爲行公,以大政不遠之故,累度催促,而出在果川地呈狀,辭意,以情地惶恐,心事未暴之前,不敢行公爲言,至今無意上來,昌大卽今難安之端,有難一向强迫,今此大政時,不可無實郞廳,崔昌大,今姑改差,卽爲口傳差出,何如?傳曰,允。
吏曹口傳政事,吏曹正郞趙道彬。
政院啓曰,因侍講院草記,輔德有闕之代,令本院,稟旨變通差出,仍卽牌招,以爲推移入直事,允下矣。日勢已晩,待明朝,政官牌招,開政差出,何如?傳曰,允。
平川君申琓箚子。大槪,敢陳情病,內局·太僕兩處提調,乞賜遞改,以安微分事。入啓。答曰,省箚具悉卿懇。原任之兼帶內局提調之任,已有古例,土豪之罪,自當按治,則太僕提擧,不宜固辭,須體至意,安心行公。仍傳曰,遣史官傳諭。以上朝報
禮曹啓曰,今月十九日晝講入侍時,知事閔鎭厚所啓,兵曹判書兪得一,爲宗廟提調時,以春秋奉審則依前例爲之,而修改則限年擧行之意,陳達允下矣。行判中樞府事徐文重以爲,奉審之後,不爲修改,事體未安,且限年修改之際,亦不無弊端,況與永禧殿·永昭殿·敬寧殿,不宜有所異同,令禮曹,更爲稟定而未及矣。勿論是非之如何,事係太廟,不可不愼重,分付該曹,取兪得一前日所達擧行條件,收議于諸大臣而稟處,何如?上曰,依啓事命下矣。議于大臣,則行判中樞府事徐文重以爲,春秋修其祖廟,自是三代之制,而我朝之所通行也,今不可以些少之弊,廢閣舊規,惟在有司之臣,嚴飭擧行而已,不必變改,伏惟上裁。左議政李畬以爲,太廟,至嚴至敬之地,因簾席片片補綴,致有喧雜之端,則誠爲未安,本署提調所陳之言,固出於此,然念祖宗朝以來,春秋奉審後,不爲全改,必隨毁隨補者,可見昭儉之至意,恐非所當改,若於修補之時,別爲定法,勿令多人雜入,從其傷處,酌定市人匠手之數,抄擇供役,嚴禁喧擾,則亦宜不至於未安,臣意毋論新定式事體弊端之如何,勿變舊規,恐爲得宜,伏惟上裁。右議政李濡以爲,太廟奉審修改,事體至重,隨其報頉,輒卽補綴,雖有喧擾欠敬之端,旣已執頉之後,修改一款,限年遲待,恐涉未安,惟當嚴加申飭,毋使喧擾而已。不必輕改舊規,伏惟上裁。平川君申琓,與判中樞府事徐文重議同,領中樞府事南九萬,行判中樞府事柳尙運,行判中樞府事崔錫鼎在外,不得收議,大臣之意如此,上裁,何如?傳曰,依徐判府事議,施行。以上宗廟謄錄
禮曹啓曰,今二月十九日晝講入侍時,知事閔鎭厚所啓,臣待罪禮曹時,有欲稟定而未及者,不可以移職而終默,敢此仰達。頃因承旨南致熏,疏論大報壇告廟事,自該曹,以禮無可據,事多難便,擬於筵中稟處之意,覆啓允下矣。至今稽延,事體未安,分付禮曹,收議于大臣而處之,未知何如?上曰,依爲之事,命下矣。議于大臣,則行判中樞府事徐文重以爲,禁中壇祭,自是大禮,不欲以張大儀節,則告廟頒敎之典,恐不宜輕議,伏惟上裁。平川君申琓以爲,今此一年一度之祭,只寓追思不忘之誠,則雖立廟,猶不當告廟頒敎,況禁中設壇,自是省禮,此等儀節,亦有妨於當初本意,故曾以此意,酬酢於時任大臣,無容別議,伏惟上裁。左議政李畬以爲,國有大事則告,固禮也,初若立廟,則祭告太廟,布諭八方,豈不爲應行之節,而此則不然,事勢所拘,禮有未準,正是上下隱痛處也。旣不過設置空壇,一年一度,望而祭之,以寓不忘之誠而已,則與立廟,事體不同,恐無必告之義,伏惟上裁。右議政李濡以爲,設壇禁中,一年一祭,只欲寓其誠,而有不能準禮者,旣出於事勢之難便,則今行告廟頒敎之節,實與當初本意相妨,恐不可輕議,伏惟上裁。領中樞府事南九萬,行判中樞府事尹趾完,行判中樞府事柳尙運,行判中樞府事崔錫鼎在外,不得收議,大臣之意如此,上裁,何如?傳曰,依議,施行。以上禮曹謄錄
上在昌德宮。停常參·經筵。
正言柳鳳輝三度呈辭。入啓。遞差。
右尹南弼星初度呈辭。入啓。給由。
金化縣監宋廷英,差使員,上來。
江原監司書目,襄陽府使梁重夏,以其身病,受由上京,累次呈狀,還任無期,當此春務方開,累朔曠官,民事可慮,不可一向等待其還任,不得已罷黜事。
吏曹參判金宇杭,牌不進。
吏曹參議李晩成,牌不進,依承傳罷職傳旨。傳曰,只推勿罷。
同春秋黃欽,待敎李縡,實錄考出後,入來,
政院啓曰,都承旨李墪,連日病不仕進矣。卽者送人於院中以爲,夜來症情,十分危惡,不省人事,手脚戰掉,不得親自構疏,須自本院,陳稟變通云,都目大政,只隔一日,而都承旨實病如此,何以爲之?敢稟。傳曰,改差。
副修撰柳鳳輝,牌不進,依承傳罷職傳旨。傳曰,只推勿罷。
吏曹啓曰,承旨及臺諫有闕,政事,取稟。傳曰,都目政差出。以上朝報
有政。兵批,以李彦經爲副護軍,李遂大爲副司勇,李眞儉爲副司正。
吏批,李晩堅爲校理,柳鳳輝爲修撰,李軒佐爲監察。
上在昌德宮。停常參·經筵
卯時,日有重暈,內暈上有冠。自辰時至未時,日暈。
政院啓曰,憲府無行公之員,監察茶時,今已閱月,事體極爲未安,持平朴彙登,昨已入來,尙不肅謝,卽爲牌招察任,何如?傳曰,允。
又啓曰,進宴廳堂上·郞廳,差下已累日,尙不會同開坐,使緊急莫大之事,久不擧行,其在事體,殊涉未安,戶曹判書趙泰采,禮曹判書尹世紀,掌樂提調趙相愚,卽爲牌招察任,何如?傳曰,允。
謝恩,吏曹正郞趙道彬,持平朴彙登。
同副承旨申銋上疏。大槪,疾病危谻,斷無供職之勢,亟賜鐫遞,以延殘喘,以便公私事。入啓。遞差。
副修撰柳鳳輝上疏。大槪,纔遞前任,繼有新除,惝悅難狀,坐違嚴召,一味惶蹙,方俟鈇鉞之加,勿罷之命,旣出格外,兩日之內,召牌荐降,分義所在,不得不趨詣闕外,而揣量才分,環顧職名,一毫不似,萬分難堪,若其揑扤之情,沈痼之病,有不暇言者,伏乞聖慈,俯賜諒察,將臣新除職名,亟賜遞改,以重名器,以安私分事。入啓。答曰,省疏具悉。爾其勿辭,從速察職。
左參贊趙相愚初度呈辭。入啓。右承旨趙泰東,楊州地加土呈辭。入啓。給由。
吏曹參議李晩成,牌不進,依承傳罷職。
黃海監司書目,殷栗縣監兪崇,身病沈痼,曠廢公務,已至三朔,不得已罷黜事。
政院啓曰,卽者靈愼君瀅·鄕儒李仁華等,陳疏到院,觀其措語,則皆請上尊號事也。頃當蘇德器之疏請也,聖上特下批旨,仍降宸章,藹然揖遜之意,溢於辭表,瞻聆所及,孰不欽仰聖德之光明也哉?凡在臣隣,非無將順德美之意,而至於陳賀進宴,卽中·宣兩朝之所已行者,大臣諸臣,感貳極懇祈之誠,順輿人抃祝之情,相繼筵請,幸蒙允可,處分已定,無容別議,而今瀅·仁華等,不體聖上參酌勉副之至意,全昧先朝曾無進號之故實,紛紜投疏,事體未安,此上疏,竝爲還給,使中外,曉然知聖意所在,恐合事宜,臣等旣有區區所懷,敢此仰達。傳曰,依爲之。
文學朴熙晉上疏。大槪,臣於直廬,宿患胸脅之痛,觸寒重發,飮啖全却,呼吸難通,實有頃刻莫保之慮,今日書延,致令上番,獨爲入侍,臣罪至此,萬殞猶輕,玆敢疾聲呼籲於天地父母之前。伏乞聖明,俯諒病重實狀,亟命遞改,俾得舁還私次,登時調治,以尋生路事。入啓。答曰,省疏具悉。爾其勿辭,調理察職。
謝恩,都承旨姜銑,同副承旨閔鎭遠,副修撰柳鳳輝。
禁府,盧尙績拿囚。啓。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島折受之命。措辭見上請今番東堂文二所初試,亟命罷榜。措辭見上日昨上候未寧時,因筵臣陳達,有節目刪定啓下之事,其所刪改,率多煩文末節,雖非大段關係,而旣係變通,則亦不可以一時所見,草草輕改。試官禁推一款,雖因大臣稟定,纔已刪減,而其餘條件,亦不無有妨事勢者,請令廟堂,另加商量,更爲稟定。新除授大司憲權尙夏,時在忠淸道淸風地,掌令李夏源,時在忠州地,請竝斯速乘馹上來事,下諭。答曰,不允。下諭事,依啓。前啓,兼文學李㙫遞差事,停啓。
吏曹,進宴廳堂上趙相愚,呈辭受由,代金鎭圭。啓。
正言兪命凝上疏。大槪,待罪下邑,忽叨薇垣新除,聞命惶悸,若無所容,扶策病體,僅抵城外,其在分義,宜卽祗謝,而第臣頃年所遭,不比尋常,決難復廁於臺端,玆暴情實,敢瀆宸嚴,伏乞聖慈,亟遞臣職名,以安微分事。入啓。答曰,省疏具悉。爾其勿辭,從速察職。朝報
進宴廳堂上請對時,戶曹判書趙泰采所啓,進宴節目,今當磨鍊,而只有進豐呈內宴謄錄,他無可據,而王世子,旣以率百官陳賀進宴,則內宴,自當次第設行,設宴處所,不可不及時定奪矣。禮曹判書尹世紀曰,進宴時內宴之一體設行,五禮儀·樂學軌範,明有可據,而至於女樂,則用於內宴,外宴則無明白可證,而五禮儀軌範論儀節處,外宴亦有用女樂之事,依此爲之乎?且前例,外宴,則二品以上知製敎·三司及侍衛諸臣,皆爲進參,而內宴,則府夫人·王子大君夫人及公·翁主,皆以外命婦進參,而五禮儀,則大臣及六曹承旨之妻,亦以外命婦進參,今則依丁巳年例擧行乎?至若進宴處所,則似於正殿設行,而此非群下之所可擅定,惟在聖上處分矣。泰采曰,宣廟朝,則纔經兵戈,移御別宮,而設宴之所,無可合處,故以西廳設行,今則異於其時,且與循例進宴有異,似當設行於正殿,故禮判以此意陳達,而內外設宴處所,必須預定,然後各司自當擧行矣。上曰,雖以宣廟朝觀之,進宴不得已許之,而至於內宴,則不許設行,今亦勿設內宴,可也。泰采曰,陳賀進宴,旣已勉從,則內宴,自是次第應行之節,今承此敎,臣等不勝抑鬱之至,聖意蓋以先朝所不行,有所持難而然,而此則有不然者矣。宣廟朝,則纔終亂離,百度草創,終始牢拒,蓋以此也,而今則邦內又安,不可比而同之於先朝時勢,而有此意外下敎,王世子缺望之懷,臣民抑鬱之情,當復如何?王世子,率百官,陳賀·進宴之後,則內宴,斷不可已矣。世紀曰,卽今時勢,比於先朝,則不可同日而語矣,豈可諉之於先朝所不行,而有所持難於今日耶?似此聖敎,亦莫非過執謙挹之意,而東宮止孝之誠,不可不俯循,群下顒望之情,不可以終咈,特加諒察,亟賜允兪,千萬幸甚矣。上曰,先朝所不行之事,到今許設,終爲未安矣。世紀曰,聖上每於凡事,謙謙自持,聖意所在,孰不欽仰,而第旣設外宴,獨於內宴,終不設行,則不但事體情禮之有所不然,東宮情理,當何如也?若於此終靳允兪,則反不如不設進宴之爲愈矣。同副承旨閔鎭遠曰,聖上若有一毫豐亨豫大之念,以爲,今日比之宣廟朝,則可謂昇平,欲爲逸遊宴樂之擧,則聖德之傷損,有不可言,而今此設宴之事,旣出於勉從世子之情理,則內外宴,似不宜異同矣。上曰,中宗朝,亦無設行內宴之事矣。世紀曰,中宗朝實錄,只曰設宴,而無內外區別之語矣。東宮累度上疏,誠孝藹然,進宴之節,固當致隆,而聖上以十分從略爲敎,故不敢以豐呈陳請,只請進宴,此特其末減,而今於內宴,又不允從,則其爲缺望,不可勝達矣。臣纔以此意,議于大臣,則皆以爲,此是應行之節,自上必無不從之理云,大臣之意,旣如此,群下之情,又如此,而終靳允兪,實非臣等之所曾料者矣。泰采曰,謙謙自持,實是聖德事,而內宴一節,豈爲豫大之擧乎?宣廟朝,則干戈甫定,庶事草創,至有請改交倚之擧,其時形勢,推此可想,而猶請進宴,終至勉副,蓋以群情所同,不可終咈故也。伏願亟賜兪音,以伸王世子至情,臣等區區之望也。上曰,宣廟朝則當兵燹創殘之後,故不許內宴者,或未必不由於此,而其時之所未行,今何可竝設耶?世紀曰,以先朝搶攘餘時勢,群下猶且力請,不得已勉從,而少無損於先朝儉德,況今三十年之內,國無兵革之變,域內乂安,此是莫重莫大之慶,上自王世子,下至韋布,陳疏力請,可見群情之所同然,而今於應行之節,如是持難,臣等雖極無狀,若有損於聖德,則何敢若是縷縷陳達乎?泰采曰,內外宴需,一時辦備,則浮費亦不至大段矣。鎭遠曰,重臣之縷縷陳達,意有所在,王世子誕降之後,始見莫大之慶,而旣設外宴,不設內宴,則世子情理之缺然,當復如何?宣廟朝,則出於群下之陳請,今番則出於世子之所祈懇,事體與宣廟朝不同矣。且外宴旣設,則內宴自是應行節目,而此又靳許,終至於擧朝力爭而後勉從,則亦似太過矣。泰采曰,雖以私家言之,設酌之禮,不可使內外有異,而今於應行之節,如是靳兪,實是臣等意慮之外也。上曰,宣廟朝所不行之內宴,今日許設,實有所未安,而諸臣所達,若是縷縷,不得已勉從焉,十分從略爲之,可也。泰采曰,今承聖敎,不勝喜幸之至,外宴設行於何處乎?上曰,設行于仁政殿,可也。泰采曰,內宴則考見謄錄,設行通明殿矣,今則設行於何處乎?上曰,設行于通明殿,可也。世紀曰,內外進宴,一日之內,竝難設行,外宴翌日,設行內宴,不但前例如此,事勢亦然,當令日官,依此卜日稟定矣。上曰,依爲之。世紀曰,內宴則外命婦進參一款,當依丁巳年定奪例擧行,而外宴則某品以上進參乎?上曰,與大臣相議,參酌稟定,可也。
都政。兵批,以全百祿爲忠淸水使,趙德隣爲文兼,尹世紀爲副摠管,南五星爲同知,申澤萬·趙泰來爲兼五衛將,尹世贇爲訓鍊習讀,權瑍爲同知,李基夏爲知訓鍊,李遂良爲全羅虞侯,許慶爲訓鍊僉正,李必益爲忠淸虞侯,朴溟羽爲訓鍊判官,愼聖任爲都摠都事,金洙爲都摠都事,李世祥爲兼內乘,李漢桂爲忠州營將,李圭成爲永宗僉使,高相說爲訓鍊判官,洪以徵爲訓鍊副正,尹以莘爲訓鍊判官,許慶爲都摠經歷,尹慤爲兼司僕將,朴溟爲都摠都事,具文翼爲高嶺僉使,李仁成爲忠翊將,李後晟爲兼五衛將,郭泰來爲曹司衛將,金洙爲都摠經歷,金鼎三爲訓鍊主簿,申琔·李成廈爲訓鍊判官,申命相爲訓鍊僉正,睦慶賢爲訓鍊主簿,楊憲奭爲內將,朴葵爲都摠都事,兪世謙爲蒜山僉使,洪夏績爲椒島僉使,睦天翼爲滿浦僉使,魏赫萬爲臨淄僉使,張鵬翼爲全州營將,李末揆爲慶福假衛將,李汝平爲梨津萬戶,安禹錫爲木浦萬戶,李之翰爲防踏僉使,庾時慶爲薺浦萬戶,吳興良爲月松萬戶,李克泰爲吾又浦僉使,李惟胤爲訓鍊主簿,鄭夏濟爲宣傳官,柳惠章爲鉢浦萬戶,安瓛爲宣傳官,李蕃爲光山萬戶,黃廷卨爲宣傳官,李說爲都摠都事,沈澍爲訓鍊副正,邢翊賓爲訓鍊主簿,金盤爲部將,丁是翼爲宣傳官,洪元翼爲宣傳官,崔必蕃·李震相爲宣傳官,金鼎三爲楸坡萬戶,李鳳祥爲都摠經歷,洪禹載·李遇春爲武兼,李夏柱爲部將,李彙天爲武兼,金義萬爲洪州營將,文禮伯爲訓鍊判官,李彦馨爲訓鍊主簿,張萬翔爲抗寇〈尾〉僉使,李墪·李世祥·李漢珪爲副護軍,趙德隣·李㙫·金興慶爲副司果,申銋爲副司直,趙相周爲安東營將,李晩堅爲北評事。
吏批,以姜銑·閔鎭遠爲承旨,沈若潢爲社稷令,尹海翊爲魚川察訪,李泌爲新寧縣監,洪大猷爲遂安郡守,李楙爲沔川郡守,李世松爲陽川縣監,趙道輔爲禮賓主簿,吳挺奭爲明川府使,林再茂爲居山察訪,尹憲周爲嘉山郡守,辛錫祿爲長連縣監,辛彙爲宗廟直長,李彦瓀爲龍川府使,朴希說爲橫城縣監,田萬最爲柒原縣監,金敏行爲引儀,李瀗爲朔州府使,李汲爲殷栗縣監,趙泰億爲正言,尹廷舟爲龜城府使,鄭履祥爲永興府使,李㙫爲獻納,徐宗積爲典獄奉事,朴見聖爲掌苑別提,徐文澤爲平市直長,李萬鍾爲長淵府使,李碩寬爲宣川府使,羅重器爲金川郡守,許鉉爲監察,金翊遠爲碧沙察訪,宋徵殷爲輔德,李宜章爲禮曹正郞,李藎爲司宰主簿,李增華爲司䆃直長,金敏行爲禁府都事,崔星瑞爲廣興奉事,李志奭爲刑曹佐郞,尹扶爲戶曹正郞,李泓爲工曹正郞,徐命世爲工曹佐郞,崔雲龍爲典籍,洪受渼爲監察,元萬敵爲安奇察訪,崔重鼎爲司宰奉事,洪重範爲廣興主簿,洪九鼎爲尙衣直長,韓配義爲戶曹佐郞,金重九爲金山郡守,權斗紀爲典籍,李浚爲襄陽府使,李誠中爲義盈奉事,李遇輝爲漢城庶尹,李震殷爲谷山府使,南五熏爲順興府使,柳載和爲禮賓直長,朴思敦爲慈山府使,宋光澤爲平市令,李溥爲北部主簿,黃應一爲刑曹正郞,柳沺爲軍器僉正,權㥔爲長興主簿,李濟爲兵曹參議,具夏柱爲義盈直長,尹景績爲禮賓奉事,吳時翊爲熙川郡守,楊世徵爲熊川縣監,柳漢明爲江界府使,鄭琳爲茂山府使,車義轔爲渭原郡守。
上在昌德宮。停常參·經筵。
右尹南弼星再度呈辭。入啓。加給由。
禮曹啓曰,以卽位三十年稱慶,告宗廟·社稷,陳賀·頒敎等事,旣已定奪於榻前,而事體重大,欲待實錄考出後擧行矣。伏見考出別單,則陳賀·進宴等事,明有宣廟朝已行之例,次第當爲擧行,而至於告廟陳賀,不可不趁速擧行,故令日官推擇,則來三月初三日爲吉云,而受誓戒,在於初二日,旣受誓戒之後,則陳賀時,例有陳樂,與勿聽樂之意,恐或有妨,更問於日官,則初三日外,開月望前,無他吉日云。取議諸大臣,則大庭法樂,與宴會之樂有異,以初三日定行,宜無不可云。今此告廟社陳賀,實一國莫大之慶,不容少緩,來初三日曉頭,遣大臣先行告祭,巳時頒敎,王世子,率百官進箋·進賀,而中宮殿,依例一體陳賀,宜當,以此日時,知委擧行,何如?傳曰,允。
副校理南就明辭職上疏。入啓。答曰,省疏具悉。爾其勿辭,調理察職。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島折受之命。措辭見上請今番東堂文二所初試,亟命罷榜。措辭見上日昨上候未寧時,因筵臣陳達,有節目刪定啓下之事,其所刪改,率多煩文末節,雖非大段關係,而旣係變通,則亦不可以一時所見,草草輕改,試官禁推一款,雖因大臣稟定,纔已刪減,而其餘條件,亦不無有妨事勢者,請令廟堂,另加商量,更爲稟定。答曰,勿煩。
左議政李畬,禮曹參判兪集一,佐郞韓在垣,工曹參判李光迪,繕工假監役李萬貞,翼陵陵上莎草枯損處奉審事,出去。
京畿都事金栽,左議政陪行事,出去。
進宴廳堂上趙泰采·尹世紀,請對入侍。
謝恩,副摠管尹世紀。
吏曹判書徐宗泰,兵曹判書兪得一,初度呈辭。入啓。給由。
觀象監,卯時辰時,日暈兩珥。酉時,日暈。啓。
政院啓曰,卽伏見禮曹所進陳賀節目,則以權停例判下,臣等竊以爲未安也。今此陳賀稱慶之節,殿下旣已俯諒世子懇迫之誠,臣民顒望之情,而特賜允許,則親臨寶座,光臨大庭,俾東宮百僚,仰瞻耿光,山呼上壽者,典禮允宜,情理無缺,豈可使莫重莫大之慶,略其儀文,有若循例獻賀者然乎?宣廟朝陳賀時,大臣喉司,亦嘗力請親臨,其時諸臣,豈欲導君上以非禮哉?應行之儀,猶且靳許,則貳極之缺望,群情之抑鬱,當復如何?乞寢權停之命,亟許親臨受賀,不勝幸甚,臣等待罪近密,區區所懷,惶恐敢啓。傳曰,不允。
又啓曰,臣等敢以親臨受賀之意,略陳所懷矣。伏承聖批,以不允爲敎,臣等不勝悶鬱焉,豈聖意或以宣廟朝所不行,有所持難耶?伊時十年兵戈,回鑾屬耳。瘡痍未起,百度草創,不許親臨,聖心有在,而群下之情,猶望其快覩耿光,相繼陳請,至再至三,今日時勢,與宣廟朝絶異,則東宮切至之誠,其可不俯循乎,臣民顒望之情,其可以終咈乎?顧玆稱慶獻賀之節,實出於擧國大同之願,始殿下過執謙挹,終乃迫於群情,勉賜允兪,則親臨一款,自是應行之儀文,而猶此牢拒,豈不大失中外之望耶?更加三思,亟許親臨受賀,不勝幸甚,臣等不避瀆擾,敢此申請,無任惶恐之至。傳曰,權停例無妨矣。
進宴廳堂上請對入侍時,來三月初三日陳賀時,親臨事,榻前下敎。朝報
都政。兵批,以卞緯爲阿耳僉使,余廷碩爲部將,申繼爲僉知,李震芳爲伐登萬戶,方弘稷爲寅火堡萬戶,趙命周爲部將,趙隨爲訓鍊僉正,李時擢·張漢紀·崔相爲部將,文禮伯爲都摠都事,文俊凝爲長津柵別將,李必晩爲永達萬戶,陳漢相爲阿山萬戶,韓爾溫爲景德假衛將,睦慶賢爲羅暖萬戶,李萬枝·尹任大·李以濟爲守門將,權世胤爲都摠經歷,玄至元爲知世浦萬戶,河涉爲宣傳官,張好德爲訓鍊判官,景之星爲玉浦萬戶,金大亨爲平山浦萬戶,張鵬翼爲碧團僉使,朴相根爲龜山僉使,朴世春爲武兼,李嵂爲僉知,林萬芳爲守門將,金壽萬爲忠壯將,成稷童爲訓鍊判官,方有雄爲德津萬戶,崔一陞爲都摠都事,吳壽天爲楊下萬戶,權以明爲仇寧萬戶,金聲屹爲豐山萬戶,朴楨爲豐德浦別將,方以鉅爲訓鍊主簿,李瑋爲部將,睦昌胤爲宣傳官,高三元爲在德萬戶,李世安·吳世周爲守門將,李箕燦爲訓鍊主簿,金善逸爲守門將,金尙爲訓鍊主簿,權詢·鄭碩賓·兪命雄·金永宗·沈廷彙·洪以度·李相·李泰長·南崙·尹淑·李命徵·李嵂爲副護軍,崔重泰爲僉知。
吏批,以李彦緯爲刑曹佐郞,洪禹鼎爲戶曹正郞,崔祥爲司䆃主簿,金萬埰爲工曹參議,都永夏爲直講,洪可相爲內贍奉事,鄭贇爲保安察訪,朴葵爲監察,張震煥爲司饔直長,李禎億爲典籍,趙泰壽爲儀賓都事,李喜聃爲漢城判官,閔厚重爲瓦署別提,鄭瑞河爲長興直長,趙道輔爲禁府都事,姜銑爲江原監司,李秀賢爲司饔奉事,朴見聖爲臨察,李彦經爲宗簿正,朴守義爲軍資主簿,洪重亨爲掌樂主簿,李蓋爲司評,鄭一寧爲戶曹佐郞,白以成爲敦寧奉事,李翊文爲司宰直長,黃欽爲承旨,閔厚重爲禁府都事,李晩夏爲內資主簿,金鎭泰爲尙衣別提,鄭東後爲軍資奉事,鄭赫先爲尙瑞直長,李德運爲禮曹正郞,黃夏弼爲內贍主簿,李衡佐爲典設別提,李廷晳爲司饔直長,李泂爲司饔奉事,李明淵爲活人別提,李志達爲掌苑別提,洪洵爲工曹佐郞,朴弼純爲司宰主簿,徐夢良爲司僕主簿,黃鍍爲典牲主簿,韓重熙爲兵曹佐郞,李明觀爲尙瑞直長,方震夔爲引儀,文東道爲昌陵參奉,申錫華爲氷庫別檢,申潚爲造紙別提,李熙疇爲莊陵參奉,閔魯重爲引儀,尹志大爲永禧殿參奉,閔昌夏爲思陵參奉,金鼎臣爲掌隷院司議,李構爲繕工監役,李萬貞爲繕工監役,洪萬迪爲典設別提,趙泰來爲敦寧都正,朴鳳齡爲司書,南宅夏爲廣興守,洪重休爲禮曹佐郞,金鎭圭爲兵曹參判,尹憲柱爲軍資正,李菑爲童蒙敎官,李徵成爲永昭殿參奉,尹世紀爲知義禁,黃鏻爲司圃奉事,李濰爲金泉察訪,呂必咸爲禮賓主簿,洪致中爲禁府都事,尹行敎爲校理,梁處濟爲童蒙敎官,金時澤爲氷庫別提,洪一源爲瓦署別提,柳龜徵爲奉常正,韓世緯爲省峴察訪,崔昌敏爲崇陵奉事,鄭熙章爲靖陵參奉,鄭齊斗爲宗簿主簿,金興慶爲修撰,尹春敎爲濟用奉事,權聖重爲顯陵參奉,韓配休爲康陵參奉,李相如爲孝陵參奉,宋秀良爲繕工假監役,鄭以規·李震亨爲典籍,洪重夏爲司成,李慶休爲康陵參奉,成僴爲繕工假監役,崔祥爲禁府都事,李相休爲光陵參奉,宋夏錫爲司䆃主簿,李萬植爲慶基殿參奉,趙徵爲恭陵參奉。
上在昌德宮。停常參·經筵。
假注書李景說書啓,臣承命馳往于忠淸道結城縣北面古木山龍臥里領府事南九萬所住處,傳諭聖批,則以爲,恩出非分,事越常格,宣諭累及,罪戾益深,驚惶震悸,罔知攸措,謹當更陳歷血之章,以請瀆冒之誅云矣,敢啓。傳曰,知道。
左參贊趙相愚再度呈辭。入啓。加給由。
修撰金興慶,牌不進,依承傳罷職傳旨。傳曰,只推勿罷。
京畿都事金栽,落後入來。
謝恩,司書朴鳳齡。
刑曹啓曰,今正月十五日,大臣·備局堂上引見時,左議政李畬所啓,前忠淸監司李濟之施刑曲折,及連家挾私與否,令該曹先爲査稟事,命下矣。李相翼之當初受刑,出於言辭之不恭,挾私一款,則彼此蹊逕,皆涉微渺,兩邊連姻寸數,纔已査稟於李仁栽原情回啓中,此外更無可覈之事,敢啓。傳曰,知道。
都承旨黃欽上疏。大槪,臣情勢之外,病狀危苦,決無奔走供仕之望,昨日嚴召之下,未克祗赴,罪積違逋,無所逃免,玆敢不避煩猥,悉暴情實,乞蒙遞改新授職名,以便公私,不勝幸甚事。入啓。答曰,省疏具悉。卿其勿辭,從速察職。
江原監司姜銑上疏。大槪,關臬新命,決非所堪,冒陳肝膈至懇,冀蒙鐫遞事。入啓。答曰,省疏具悉。卿其勿辭,速往欽哉。
左議政李畬,禮曹參判兪集一,佐郞韓在垣,工曹參判李光迪,繕工假監役李萬貞,翼陵陵上莎草枯損處奉審後,入來。
修撰金興慶上疏。大槪,臣彈墨未乾,猥叨新除之命,坐違嚴命,自速逋慢之誅,而特命只推,又復宣召,含恩怵分,趨詣闕外,而顧臣情地,決難冒進,玆敢略暴危懇,徑歸私次,乞命鐫罷臣職,以肅朝綱,以安賤分事。入啓。答曰,省疏具悉。爾其勿辭察職。
政院啓曰,再昨靈愼君瀅,以請上尊號之意,投進一疏,自本院,啓稟還出給矣。今者又爲來呈,而末端以內懷吾君不能之心等語,罵辱喉司,無所不至,其言雖甚狂悖,旣斥本院,則有難退却,不得已捧入之意,敢啓。傳曰,還出給。以上朝報郞廳黃仁儉校正。日記廳郞廳李仁默書。
上在昌德宮。停常參·經筵。
章敬王后忌辰齋戒。
江華試才御史李肇,入來。
修撰金興慶牌不進,依承傳罷職。
兵曹參判金鎭圭上疏。大槪,臣於日昨,大臣筵奏所斥,有不可不辯,乞命考覈事實,勘治臣引用差爽之罪。且陳賀時,兩文字之竝屬於臣,事體苟簡,薄才難遍,請依例分屬於前任文衡之人,又以方忝樂院別職,代右僚差宴廳之任,而有不便於體例廉義者,請遞臣職,還屬廳任於右僚,而仍附執藝之義,冒陳愚衷,以冀裁處事。入啓。答曰,省疏具悉。勉從進宴,本非樂爲,而疏辭如此,令該廳稟處,頒敎文,當令曾經主文之臣製進,卿其勿辭察職。
兵曹參議李濟上疏。大槪,臣在湖藩,慘被道民之構誣,幸蒙聖明諒察,公議快賜昭雪,收敍未久,恩除遽降,驚惶感激,罔知措躬之所,顧臣釁負至重,不可以該曹査覈之已經辯明,而晏然復玷於周行,況此宿衛重地,尤非所可一日冒據,玆敢畢暴情悃,仰瀆宸嚴,伏乞聖慈,亟命削臣職名,治臣罪犯,以存國體,以安私分事。入啓。答曰,省疏具悉。爾其勿辭察職。
獻納李㙫上疏。大槪,臣之向來所曹,有非尋常,新除之下,決難冒沒承當,至於所叨兼任,尤有不敢一刻仍帶者,伏乞亟賜鐫削臣本兼職名,以安賤分事。入啓。答曰,省疏具悉。爾其勿辭,從速察職。
禮曹啓曰,進宴吉日,令日官推擇,四月,則大殿進宴二十日,中宮殿進宴二十一日爲吉,閏四月,則大殿進宴初九日,中宮殿進宴十五日,爲吉云,以何日定行乎?敢稟。傳曰,以二十日·二十一日,定行。
政院啓曰,頒敎文,使曾經主文之臣,製進事,命下矣。卽今曾經主文之臣,只有吏曹判書徐宗泰,明日待開門牌招,使之製進,何如?傳曰,允。
獻納李㙫牌不進,依承傳罷職傳旨。傳曰,只推勿罷。以上朝報
上在昌德宮。停常參·經筵。
章敬王后忌辰。
政院啓曰,明日陳賀時頒敎文,以前大提學徐宗泰,製進事命下,而前大提學徐宗泰,昨日以旣有時任提學,則不可越俎代撰之意,陳疏到院,以齋戒不得捧入矣。今日出牌,亦爲不進,推考傳旨,今方捧入,而頒敎文,必須今日內製進,可無窘急之患,而過引不當引之嫌,尙不應命,殊涉未安,徐宗泰,更卽牌招,何如?傳曰,允。
又啓曰,以侍講院草記,今此陳賀時,宮官不可不備員,令政院,稟旨變通事,允下矣。在前如此之時,雖値國忌,有政官牌招開政之規,宮官未差之代,卽爲牌招政官開政,以在京無故人差出,輔德宋徵殷,在外陳疏,縣道上送,以國忌留政院,而明日賀禮,勢未及上來,合有變通之道,何以爲之?敢稟。傳曰,依啓。輔德宋徵殷改差。
兼文學李㙫,牌不進,依承傳罷職。
明日仁政殿陳賀時,大殿出宮初嚴,辰正二刻,二嚴,巳初一刻,三嚴,巳正初刻。王世子出宮正時,巳初一刻,開門差早。
同副承旨閔鎭遠,兼春秋減下肅拜。
政院啓曰,明日親臨受賀,實是稀闊之盛擧,則侍衛之臣,不可不備員,而兵曹判書兪得一,方在呈告中,明日待開門牌招,以爲進參之地,何如?傳曰,允。
兼司書趙道彬牌不進,依承傳罷職傳旨。傳曰,只推勿罷。以上朝報
有政。吏批,判書徐宗泰不進,參判金宇杭進,參議未差,都承旨黃欽進。
吏批啓曰,判書徐宗泰,以頒敎文製述進,參議未差,小臣獨政未安,何以爲之?敢稟。傳曰,仍爲之。以金相稷爲輔德,朴弼明爲獻納,趙道彬爲兼司書,李商雨爲承文校檢,宋相琦爲戶曹參判,崔有漢單付成均博士。
兵批,判書兪得一呈辭,受由,參判金鎭圭未肅拜,參議李濟未肅拜,參知李徵龜進,左承旨南致熏進。以宋徵殷爲副司直,申善浣爲副司果。
領中樞府事南九萬疏,伏以,臣之當死而不死,是殿下再生之也。此下數行缺伏乞聖明,諒臣慙懼之至情,念臣嚴畏於公議,收還賤臣月廩賜給之命,千萬幸甚。答曰,省疏具悉卿懇。卿其宜遵前旨,安心領收焉。仍傳曰,遣史官傳諭。以上燼餘
成均館官員,以同知館事意啓曰,今三月初三日,儒生課試,當爲設行,而大提學宋相琦,受由在外,限內不得設行,今月內無故日退行之意,敢啓。傳曰,知道。
吏批,以鄭聽爲猉獜察訪,李裕民爲洪州牧使。以政事載錄
上在昌德宮。停常參·經筵。
申時,日暈兩珥。
傳曰,頒赦,百官加爲之。
政院啓曰,頒赦,百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
吏曹啓曰,在前頒赦之時,則例有別歲抄之事,今則何以爲之?敢稟。傳曰,書入。
又啓曰,別歲抄爲之事,命下矣。准期不敍·災傷·罷黜·褒貶·居中居下,竝爲書入乎?敢稟。傳曰,依爲之。
又啓曰,別歲抄爲之事,命下矣。永不敍用,過三年後稟旨書入事,曾有成命,書入乎?敢稟。傳曰,依爲之。
左參贊趙相愚三度呈辭。入啓。只遞本職。
右尹南弼星三度呈辭。入啓。遞差。
今日陳賀時,殿坐正時,巳正二刻,王世子出宮正時,巳正初刻,改啓下。
大司諫李廷謙啓曰,新除授獻納朴弼明,時在忠淸道淸州地,正言趙泰億,時在京畿果川地,請竝斯速乘馹上來事,下諭。答曰,依啓。
吏曹啓曰,百官加下批政事,取稟。傳曰,當日爲之。
禮曹啓曰,卽位三十年,實爲宗社莫大之慶,依先朝舊例,旣行告廟·頒敎·陳賀等應行之節,設科同慶,亦當依例次第擧行,取考前例,則中宗朝,以卽位三十年,別試,試取李秫等十一人,宣廟朝,則以卽位四十年,增廣別試,試取梁應洛等三十三人,直赴三人,合三十六人,有特命講經,三經中自願一書,四書中抽栍一書,取粗以上,詩賦表策,中·宣兩朝,前例各異,似當依宣廟朝近例擧行,而臣曹有難擅便,何以爲之?敢稟。傳曰,依爲之。
左承旨南致熏,右承旨趙泰東,左副承旨任胤元,右副承旨金致龍上疏。大槪,臣等旣被靈愼君瀅之疏斥,決不可一刻晏然,適値大禮,今始露章自列,乞遞臣等之職,以安私分事。入啓。答曰,省疏具悉。爾等勿辭察職。以上朝報
巳時,上御仁政殿,樂奏,王世子率百官,序列四拜。
南致熏,前疏請宣敎,校理南就明,讀敎文。王若曰,猥荷上天之申休,臨扆卅載,勉循群庶之稱慶,播綸四方,寔出奉遵乎故常,非敢自多於景福,言念眇眇之涼德,叨承丕丕之洪基,祗畏夙宵,常欲祈天而永命,若涉淵氷,曷以鞏業而綿圖,慕聖王享國之久長,必本無逸,念祖宗遺躬之艱大,靡敢懷安,居然三十一年之間,托乎億兆斯民之上,顧艱虞之日棘,不啻綴旒,若歷年則稍多,頗罕簡策,儲嗣累牘而有請,誠切稱揚,廷臣叩陛而建言,意出歡忭,思慰孝在於愛日,爰命禮止於呼嵩,實賴宗社陰隲之庥,豈由寡昧昭格之效,短篇有述,始斥熙代之彌文,衆情難違,式追聖祖之舊典,旣祗告於淸廟,仍伸賀於大庭,雖乖謙挹之初意,庶答顒望之群情,曠典斯擧,非爲豫大之觀,邦禮雖行,豈忘戒懼之念?臨御日久,念時象而彌慙,歲月川流,望治效而愈遠,大德必壽,敢言聖哲之休禧,萬年惟王,可見臣民之齊祝,値玆稀闊之擧,合遵曠蕩之規,霈澤而咸囿竝生,推恩而嘉與同慶。自本月初三日昧爽以前,除謀叛,大逆謀叛,子孫謀殺祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所,未至配所,已發覺,未發覺,已決定,未決定,咸宥除之,敢以宥旨前事相告言者,以其罪罪之,在官者,各加一資,資窮者,代加。於戱,人或拭目,予實靦顔,咸頌嘉泰之祥,屬三陽之方煦,益恢靈長之運,與八域而維新。故玆敎示,想宜知悉。
王世子,率百官,山呼如儀。
副修撰柳鳳輝,進讀王世子賀箋。
又進讀左議政李畬等賀箋。
通禮前伏,奏禮畢,上還大內,王世子,率百官,陳賀于中宮殿,如初儀。燼餘
有政。吏批,參判金宇杭進,右承旨趙泰東進。兵批,參議李濟進,右承旨趙泰東進。
吏批啓曰,判書徐宗泰病不來,參議未差,小臣獨政未安,何以爲之?敢稟。傳曰,仍爲之。以金澋爲右尹,敦寧奉事白以成,濟用奉事李澳相換,以洪禹瑞單付待敎,邊玉明單付校書博士,百官加下批。
兵批,以趙相愚·南弼星付副護軍,沈壽賢付副司正。燼餘
戶曹啓曰,端宗大王·定順王后思陵,愼妃祠宇墓所,啓聖祠祭物,以奉常寺元貢,封進矣。大報壇又爲加出,而本寺元貢不敷,推移進排之際,事甚苟簡,不可無變通之道,各位加出祭物加定後價本,本曹及宣惠廳,依例磨鍊上下,何如?傳曰,允。以上宣惠廳謄錄
上在昌德宮。停常參·經筵。
閔鎭遠啓曰,明日常參·經筵,取稟。傳曰,只晝講。
任胤元,以義禁府言啓曰,今日頒赦後,本府所管罪人放未放修啓以入,而放歸田里罪人趙大壽,與判事臣徐宗泰,有同姓四寸妹夫應避之嫌,不得擧論之意,敢啓。傳曰,仍。燼餘
司饔奉事李泂,磁器燔造事,廣州地出去。
副校理李肇,副修撰柳鳳輝,文學朴熙晉,司書朴鳳齡,奉敎李縡,加資肅拜。
假注書徐命遇出使,代沈壽賢受點。
禮曹,謝恩使拜表吉日,來七月二十四日辰時,方物封裹,同月二十一日推擇。啓。
傳曰,明日晝講爲之。
持平朴彙登啓曰,大臣誤事之罪,不可不論,一國公共之論,不可不伸,臣以此事,欲爲合辭論啓,以中學一會之意,發簡於諫院,則大司諫李廷謙,以曾入筵中,目見計窮之狀,而不能論啓,今難隨人參啓爲答。正言兪命凝,以情勢難安,方在呈告中爲言,而初不折簡,無意來會,此無非臣,平日言行見輕於同朝之致,其何敢晏然仍冒於臺次乎?請命遞斥臣職。答曰,大臣前後所陳,皆出於爲國深長之慮,而乃以疑亂脅持無忌彈等語,恣意構誣,誠可駭然也。勿辭,退待物論。
大司諫李廷謙啓曰,昨者憲臣,以大臣論啓事發簡,臣不以其言爲不是,而亦有所不可隨參者,措語回答矣。今見避辭,乃謂之見輕,臣實未曉也。向日筵中,大臣仰陳之意,臣心知其不可,而臣於左議政臣李畬,族義强近,有所嫌礙,略及謀事不臧之失,而亦不爲質言顯斥矣。今於合啓之論,嫌難參涉,與前無異,若謂之法外之嫌,則當論不論之失,尤無以自解,何可一刻冒居於臺席乎?請命遞斥臣職。答曰,勿辭,退待物論。
政院啓曰,明日乃親祭隷儀,視事當爲頉稟,而未能覺察,循例取稟,以致晝講,命下,不勝惶恐,仍爲頉稟之意,敢啓。傳曰,知道。
政院啓曰,卽者左議政李畬,以持平朴彙登之避嫌,出往江村,還納命召,何以爲之?敢稟。傳曰,令史官傳授,遣承旨敦諭。
玉堂箚子。大槪,敢陳進宴時省約之意,仍附陳戒之辭,以備裁察事。入啓。答曰,省箚具悉。爾等之箚語,是矣。今玆進宴之勉從,不過使世子率群臣,少伸情禮而已。若有一毫弊及於民,則斷非勉許之本意,於予心,安乎否乎?令該曹,宴需特減其半,務從省約,而外方求請,一切停止,樂院鍾鼓,自足成禮,勿用妓樂,內外進宴,終有不安,依前下敎,只行外宴,箚末陳戒,尤爲切至,可不留心焉?
正言兪命凝啓曰,臣之情迹臲卼,有不可抗顔復廁於臺端者,陳章乞免,而未蒙恩遞,呈單而見阻喉司,一倍惶悶,靡所容措,適値國有大慶,擧朝歡抃之日,區區私義,有不暇顧,玆不得不冒沒出肅,仍參賀班,此非出於仍因供仕之計也。昨於闕中,逢見憲臣,則憲臣,以大臣論啓事,發言於席上,臣亦以爲,當國大臣,顚倒差誤之失,所宜糾劾,而自念情地難安,不可參啓,故臣以此意,有所酬酢,而急於呈告,未果坼見其簡問矣。卽伏見憲臣避辭,則至以見輕爲言,此亦臣之言行,不見信於同朝之致,尤何可一刻仍冒於臺次乎?請命遞斥臣職。答曰,勿辭,退待物論。
政院啓曰,臣等卽伏見禁府時囚放未放單子,則罪人李振海·尹濟萬,以削職放送判下,臣等竊惑焉。我國贓法不嚴,貪吏無所懲畏,此小民之所以日困,而紀綱之所以日墜也。況頒赦文中,旣曰,贓汚綱常外,咸宥除之云,而況此兩人所犯,俱係贓汚,姑未辨別,而徑先削職放送者,大有乖於治贓之道,臣等區區所懷,惶恐敢啓。傳曰,遇赦酌處,未爲不可矣。以上朝報
上在昌德宮。停常參·經筵。
閔鎭遠啓曰,卽者左議政李畬,又令錄事,還納命召,何以爲之?敢稟。傳曰,更令史官傳授。
南致熏,以弘文館言啓曰,本館上番副校理臣南就明,大報壇親祭時,以大祝,今日隷儀,晝仕出去之意,敢啓。傳曰,知道。
閔鎭遠,以工曹言啓曰,本曹所管各津津船中,廣津津船改槊船三隻,松坡津船改槊船二隻,漢江津船改槊船三隻,新造船一隻,楊花渡津船改槊船二隻,新造船一隻,今當改造,而許多材木,量其容入,依事目,出給價物於各津別將,使之入峽貿得,待其流下,卽爲改造之意,敢啓。傳曰,知道。
又啓曰,大報壇親祭之期,只隔三日,祭文必須前期製進,可無臨時窘急之患,藝文提學金鎭圭,明日待開門牌招,使之製進,何如?傳曰,允。
又以漢城府言啓曰,北部監董官主簿金世興瓜滿,代新除授主簿李溥,改付標以入之意,敢啓。傳曰,知道。
任胤元啓曰,臣承命馳往于豆毛浦左議政李畬所住處,敦諭聖旨,則以爲,臣罪名至重,誅殛猶輕,出伏城外,祗俟刑章,不自意聖度寬容,謬恩不輟,史官承宣,隔日狎至,旣還授命召,又諭以開釋之旨,反復丁寧,敦勉備至,以臣無狀,以臣釁負,何以厚誤隆知,一至於此?臣惶怖感激,伏地涕泣,莫知所以自措也。臣猥居重任,謬贊大計,畢竟顚沛,何莫非臣罪,而臺臣所論,直置之奸回罔上欺天之科,聖明雖以簪履之舊,不欲遽加棄絶,王法至嚴,理難終貰,卽今合啓未發,律名未勘,臣方俟命郊村,鈇鉞是甘,其不容復立於朝列,則聖明亦豈不俯諒哉?恩旨之下,罪戾尤重,席藁隕越,不知所達云矣,敢啓。傳曰,卿以元老大臣,體國誠深,寡昧之平日,倚毗冞篤矣。不料敲撼之計,出於臺閣之上,而其所臚列,罔非抑勒,致令大臣,蒼黃迸出,愕然之極,無以爲懷,卽遣承宣,諭予至意矣。情志不孚,莫回卿心,益用慙恧,如失左右手也。卿其須體如渴之旨,卽日入城事,更往傳諭。
閔鎭遠啓曰,左議政處,更往傳諭事,命下矣。日勢已暮,遠在江頭,明日待開門,傳諭之意,敢啓。傳曰,知道。
副校理李肇,副修撰柳鳳輝箚曰,竝引嫌而退,隨事糾劾,臺體當然,諫院參差,在我何嫌?法外族誼,非所當引,初未顯斥,到今何嫌?初不折簡,旣緣呈告,見輕之言,何必爲嫌?請持平朴彙登,大司諫李廷謙,正言兪命凝,竝命出仕。答曰,修築之議,出於爲國,而構捏成罪,欲惹不靖,揆以事體,殊未穩當,竝遞差。
金致龍啓曰,臺官爲人主耳目,責任不輕,雖有過激之論,必須優容而寬假之,非爲臺官地也,乃所以重其職也。今者兩司之避,初有勿辭之命,乃於處置之啓,至有竝遞之敎,臣竊以爲未安也。臺官目見國計之失着,有此所論,下語之際,不少稱停,此則臣亦病之,而原其本情,出於有懷無隱之忱,則三臺臣一時特遞,終有乖於大聖人包容之道,請加三思,還收臺臣竝遞之命,臣待罪近密,適忝該房,區區所懷,惶恐敢啓。傳曰,不允。燼餘
禁府,蒙宥放歸田里罪人沈季良,時囚罪人尹泓·高可寅·尹寔·洪遂績,未及拿來罪人趙遠朋,竝放送,李振海·尹濟萬,削職放送。
傳,前牧使高應文·申漢章·柳鳳徵·鄭載恒,監司李震休,承旨金德基·許玧·洪璛,參議趙泰耉·權尙游·李晩成,府使金洵·宋相哲·趙九畹·申奎·權世恒·梁重廈·李蕃·朴行義,縣監李松齊·尹濂·李宖·吳命羲·崔益望·閔挺梅·朴安道·兪崇·李漢宗·安弘錫·李景華·崔國亮,判官李世恒,司書李台佐·姜履相,都事柳述,別檢李顧,參奉李東魯,佐郞李肇源,司藝金萬胄,縣令尹以寬·尹志任,察訪安節,郡守張孝源·李畛·吳遂雄,正字李遂大,修撰金興慶,獻納李㙫,內官韓景相,折衝南世泰,虞侯李壽民,僉使朴壽雄,護軍張錫韓等,竝敍用。前牧使李喜泰·高應文·李衡祥·李㙫,縣監孟養浩·李學標·鄭斗平·鄭治·韓原正樞,判官宋墁,察訪金時瑞,縣令李廈成,僉使朴壽雄,護軍閔遠重,哨官韓一愈,職牒還給,去癸未年春夏秋冬等,甲申年春夏秋冬等,褒貶居中居下,勿論事,下吏兵曹。
副校理李肇上疏。大槪,臣之病母,方在鄕廬,救視無人,臣情勢迫急,方寸錯亂,一日淹滯,萬分難强,伏乞亟遞臣職,俾得歸省,以伸人子至情,兼陳血懇,冀蒙矜惻事。入啓。答曰,省疏具悉。疏辭,令該曹稟處,爾其勿辭察職。
都承旨黃欽上疏。大槪,臣之情迹,理難叨據近班,而適値稀闊之慶,義不敢退伏,冒昧一出,得近耿光,獲覩盛擧,而前患脚部濕瘡,添傷於駿奔之餘,潰爛流汁,旣涉不潔,齋沐陪從,斷無其路,伏乞早賜處分,亟許出代,俾無臨時窘急之患事。入啓。答曰,省疏具悉。卿其勿辭,從速察職。
明日生·進放榜時,開門差早。
禮曹參議韓聖佑上疏。大槪,臣於靈愼君瀅之疏,驚駭震悚,有不敢自安於職次者,伏乞亟遞臣職,以謝人言事。入啓。答曰,省疏具悉。爾其勿辭,從速察職。
戶曹判書趙泰采,禮曹判書尹世紀上疏。大槪,臣等於儒臣之箚,有不敢晏然仍冒於該廳提擧之任者,乞賜遞改,仍治臣等不能將順之罪,以謝公議,以安私分事。入啓。答曰,省疏具悉。卿等勿辭,從速察職。
京畿監司書目,果川呈,以判府事崔錫鼎上疏上送事。啓。答曰,省疏具悉卿懇。有疾未參,別無所傷,卿其安心勿辭,亦勿待罪。仍傳曰,遣史官傳諭。
吏曹判書徐宗泰上疏。大槪,臣於金吾重獄,深有嫌礙,而不敢參涉,則決無仍冒之理,伏乞亟命先遞判金吾兼任,以便公私,且陳注擬錯誤之罪,乞遞本職事。入啓。答曰,省疏具悉。泰英獄事,令次官,備員按覈,未爲不可,下款引嫌,非係大段,卿其安心勿辭,從速行公。
兵曹參判金鎭圭上疏。大槪,敢陳舊例,重〈?〉事體,移屬親祭文製述之任於前任文衡,以便公私事。入啓。答曰,省疏具悉。疏辭,令政院,依此擧行。以上朝報
上在昌德宮。停常參·經筵。
金致龍啓曰,大司憲權尙夏,執義李箕洪,掌令李夏源·李正臣在外,持平李廷濟未署經,持平一員未差,今日以監察茶時之意,敢啓。傳曰,知道。
又啓曰,卽者生·進放榜之際,進士一等第四人張世良,旣已入庭之後,一等諸人以爲,世良是秩卑之人,不可與同率榜,使之出去,則世良終不出去,其下諸生,皆不入庭,壯元亦欲還爲出去,不爲應榜,使四館累度曉喩,亦不聽從,日勢已晩,尙未唱榜,此是前所未有之事,秩卑之人,不爲一等,元非法典所載,不過流來舊規,而朝家以文藝取人,放榜於大庭,則此非儒生所可干涉,而諸生强執己見,如是相持,極爲未安,當該四館,不能整齊之責,在所難免,爲先推考,更以朝家事體,不當如是之意,使之明白曉諭,卽爲循次入庭,何如?傳曰,允。
金致龍啓曰,玉堂處置箚子批下後,副修撰柳鳳輝,以情勢難安,陳疏徑出,元疏則以齋戒不得捧入,而擅離禁直,事甚未安,副修撰柳鳳輝,推考,何如?傳曰,允。
假注書黃翼再啓曰,臣承命馳往于果川盤浦村行判中樞府事崔錫鼎所住處,傳諭聖批,則以爲,臣淹病畸蟄,未參稱賀大禮,冒昧封章,方俟鈇鉞之加,不意史官遠來,傳宣批旨,諭以安心勿待罪,惶感隕越,不知所達云矣,敢啓。傳曰,知道。
任胤元啓曰,臣承命馳往于豆毛浦左議政李畬所住處,傳諭聖批,則以爲,無狀賤臣,負罪至深,席藁城外,鈇鉞是俟,昨於敦諭之下,略暴危懍之情,庶幾天日之明,照燭無餘,而微誠未格,誤恩愈隆,近侍復臨,傳宣天札,反復開釋,逈越尋常,必欲援臣於衆謬之中,還臣於平地之上,臣雖至愚,尙異木石,奉讀綸音,寧不感泣?臣之罪戾,臣固自知,負乘致寇,理宜必至,群情激發,臺議森嚴,狼藉臚列,無非邦憲之所不容,人臣負此罪名,尙何復立於天地之間哉?臣之遲留於京口,亦非所安,而未及勘律之前,不敢退去,祗伏郊村,以待刑章,聖明於此,亦豈不下諒,而徒使承宣之臣,連日辱臨,聖旨愈勤,臣罪愈重,惟願速就司敗,以嚴邦憲,伏地震怖,但有涕泣云矣,敢啓。傳曰,知道。
南致熏,以司饔院官員,以都提調·提調意啓曰,以本院進宴時,沙器別燔所用白土,宣川·楊口等地,別卜定草記。傳曰,從略磨鍊事,命下矣。此事無近來可據之例,欲待實錄考出後,參酌磨鍊啓稟矣。今聞實錄,亦無顯出處,進宴日期不遠,勢甚窘迫,燔役似急,不可遲待,前日宣川白土八十斗中,減五十斗,楊口白土五十石中,減三十石後,餘存數,依前啓下,急速上送事,兩道監司處,分付,何如?傳曰,允。
假注書黃翼再病,代金東弼受點。
閔鎭遠,以兵曹言啓曰,今三月初九日,大報壇親臨行祭時,各樣差備軍四百七十七名計除,不足三百二十名,他無推移之路,依例給價次,坊民調用之意,敢啓。傳曰,知道。以上燼餘
政院啓曰,藝文提學金鎭圭疏中,引乙卯故例,親祭祭文,請令前大提學製進,而令政院,依此擧行事,批下矣。取考乙卯四月親祭時日記,則其時大提學,弘文提學未差,藝文提學受由下鄕,故該房承旨,以此稟達於榻前,則大臣以爲,親祭祭文,令知製敎製進,事涉未妥,仍有令曾經大提學製進之命矣。今番則旣有時任提學,與乙卯年不同,而令前任文衡製進,似或未安,何以爲之?敢稟。傳曰,然則令時任提學製進。
吏曹啓曰,臺諫有闕,政事,取稟。傳曰,過齋戒後爲之。
政院啓曰,親祭祭文,以時任藝文提學製進事,命下矣。今日已暮,明日待開門,藝文提學金鎭圭,牌招製進,何如?傳曰,允。
又啓曰,左議政李畬,又令錄事,還納命召,何以爲之?敢稟。傳曰,令史官,更爲傳授。朝報
上在昌德宮。停常參·經筵。
進宴廳啓目,粘連啓下是白有亦,議于大臣,則行判中樞府事徐文重以爲,國有大慶,則上壽稱賀,乃臣子歡抃之至情,自昔帝王,莫不行之,今日東宮,屢疏陳懇,群下同辭仰請而不止,雖以聖上不自滿之盛德,終乃允從者此也。至於內外宴女樂等事,且有宣廟朝已行之儀,不必遠引前事,今依從略之敎,惟當省略而行之而已,不必下詢,第臣適有區區所懷,敢此附陳,方今朝家,撤懸未復,三南賑政方張,而乃徵女樂於外方,恐非其時,乃者大禮已成,赦令方行,群生欣欣有更生之心,今此進宴,雖或少遲,待秋擧行,嘉與八方,同享和樂之慶,亦無過時之慮,伏惟上裁。平川君申琓以爲,今此陳慶獻宴,本出於爲東宮至懇,雖以聖上挹損之德,不得不勉從耳。値前古罕有之慶,遵祖宗已行之典,以成貳極祈祝之孝心,揆之天理人情,實非可已,則其於敬天勤民之道,庶不至於相妨,故當初陳啓,旣以考例擧行爲請。又於兩大臣,筵中申建此意,今不容更議,旣有應行之禮,則陳賀之後,便是次第事,宣廟仍未寧之候,退待秋節,則恐非可援於今日,內宴之竝設,在東宮情與禮,固非所可闕,而嬪宮私制之未盡除,誠有妨礙之端,然公朝之事體,恐不可以此竝廢外宴,旣有外宴,則獨停內宴,得無不安於東宮之心乎?今若許嬪宮不與宴,則不害爲一時權宜之道,而因此停退,則今秋亦不可行,恐未免於太遲。至於外宴女樂當否,國朝法宴之廢久矣,可據者,只有樂學軌範之禮宴,唐鄕樂則呈才禱祝,皆用妓女。又此宗朝會禮宴,九獻所奏,雅俗樂則專用工師·舞童。且見宣廟朝實錄所謄,四十年稱慶時,禮曹啓辭,則外宴該用男樂,內宴當用女樂云,得非祖宗盛時禮宴,或用女樂,或用男樂,而喪亂之後,停廢京妓,外殿法宴之規,不復用女樂而然歟,臣意,外宴雖不用妓女呈才,如可成樂,則依宣廟朝所定之儀,以男樂磨鍊,凡諸需費,竝令該廳,務從省約,庶合於聖敎從略之至意,伏惟上裁。右議政李濡,與平川君申琓議同,領府事南九萬,判府事柳尙運·尹趾完·崔錫鼎在外,左議政李畬,待罪城外,不得收議,大臣之意如此,上裁,何如?啓。內宴已令停止,而他餘事,依平川君·右議政議,施行。
右議政李濡箚子。大槪,敢陳危悃,乞蒙譴何事。入啓。答曰,省箚具悉卿懇。宗臣之疏,臺臣之避,俱未穩當,有何所嫌?卿其安心勿辭,亦勿待罪,卽起視事,以副予望。仍傳曰,遣史官傳諭。
政院啓曰,親祭只隔一日,而禮儀使尹世紀,紙牓書寫官趙相愚,謂有難安情勢,皆不行公,事體極爲未安,明日待開門,竝卽牌招察任,何如?傳曰,允。朝報
上在昌德宮。停常參·經筵。
謝恩,護軍趙相愚。
政院啓曰,親祭擧動,在於明日,而兵曹判書兪得一,連日呈告,尙不出仕,卽爲牌招察任,何如?傳曰,允。
明日親祭時,出宮正時,三更二點,王世子出宮正時,三更一點,祭正時,四更一點,開門二更三點。
政院啓曰,近來非常之災,式月斯生,前月陰虹貫月之變,已極可愕,而今又季春之月,連日下雪,無異隆冬,臣等聚首憂嘆,誠不知,殿下有何闕失,而天之警告,若是其丁寧也。臣等竊覵殿下,聰明出天,英睿冠古,敬天非不至矣,夏民非不切矣,聽政非不勤矣,而或多文具浮華之習,有欠惻怛眞切之誠,臣等請冒死謁之。噫,居常對越之心,已多間斷,遇災警懼之念,漸至解弛,時下罪己之敎,必曰,寧丁我躬,尙寐無訛,無非哀痛苦切之語,而夷考其實,卒無大驚動·大振作之擧,況數年以來,竝與罪己求言等文具末節,亦或廢而不擧,是殿下敬天之無其實矣。荐歲飢荒,八路阻飢,軫念之敎,勤恤之意,累發於絲綸,而未見節用愛民之實,侵漁多門,而莫之蠲革,奢侈成風,而莫之禁止,獄訟之滯,或至累年,而疎決無期,征斂之害,至及隣族,而逃散相繼,按藩奉使之臣,條奏民瘼,則循例下廟堂,閱歲無從,違而作一無用之休紙,親民在於守令,守令之畏戢,莫如繡衣之廉問,而年來久廢簡遣之擧,是殿下憂民之無其實矣。五日引接,有名無實,法筵勸講,一曝十寒,至於持公事入侍及召對夜對之停廢,亦已久矣。賢士大夫,進見之時絶少,而所與處者,只宦官宮妾而已,則聖心安得不怠肆,庶事安得不叢脞哉?是殿下聽政之無其實矣。今此稱慶進宴之節,專由於勉循貳極之誠孝,群情之顒望,本非殿下之所樂爲,而如有一毫豫肆之念,雜於方寸,則上帝鬼神,臨之質之,豈不可畏也哉?臣等待罪近密之班,不勝憂愛之忱,敢以草草數語妄效箴戒。伏願殿下,克謹天戒,反求諸己,無忸於變異之頻作,無忽於修省之實德,俾臻轉災爲祥之休,則實宗社臣民之幸也。答曰,非時之雪,極可驚心,陳戒切至,可不留心,而進宴決不可以前定日爲之,待秋退行。以上朝報
侍講院啓曰,今日王世子出宮,過宜春門外石橋之際,雨傘差備,不愼行步,猝然跌足,致令所持雨傘,觸於冕旒,其爲驚惶,有不可言,不可無別樣懲治之道,當該雨傘差備,令攸司囚禁,從重科罪,何如?傳曰,允。以上刑曹謄錄
上在昌德宮。停常參·經筵。
去夜,大駕·王世子,詣祭所後,藥房·政院·玉堂問安。答曰,知道。
祭罷後,王世子,藥房·政院·玉堂·二品以上·六曹問安。答曰,知道。
右議政李濡箚子。大槪,情病俱劇,竟未趨參於陪祭之班,惶恐待罪事。入啓。答曰,省箚具悉卿懇。日昨箚批,已諭予意,而卿胡不諒,連章祈免,若是其太過耶?心甚愕然,無以爲諭,災咎之非常,職由涼德,輔弼之臣,何至引咎?卿其須體至意,安心視事,弘濟時艱。仍傳曰,遣史官傳諭。以上朝報
傳曰,繡衣可合人,令備局抄啓。以上備局謄錄
上在昌德宮。停常參·經筵。
未時,太白見於巳地。
繕工奉事邊震一,康陵石物塗灰事,出去。
下直,慶基殿參奉李萬植,橫城縣監朴希說,薺浦萬戶庾時慶。
工曹參議金萬埰上疏。大槪,冒萬死敢陳崩迫私悃,伏乞聖慈,亟遞臣職,俾卽往省丘墓,以遂人子至情事。入啓。答曰,省疏具悉。爾其勿辭,往來焉。
兵曹參議李濟上疏。大槪,臣荐被擊錚人構誣,不可晏然於職次,且於忠淸道褒貶封進事,有不敢承當者,伏乞聖慈,亟遞臣所帶之職,以安賤分,收臣殿最之命,以重事體事。入啓。答曰,省疏具悉。爾其勿辭,從速封進。
判尹閔鎭厚上疏。大槪,臣於大臣被論之事,實有獨免之恥,冒死首實,乞伏刑章事。入啓。答曰,省疏具悉卿懇。意外人言,不必深嫌。卿其勿辭,安心行公。
備忘記,噫,事作於下,象動於上,自古災異之作,皆由人事之失,而莫非上天仁愛之心也。爲人君者,遇災而不知自省,則禍亂隨之,可不懼哉?自予忝位以來,非常之變,式月斯生,夙夜危懍,不遑寧處矣。正當季春之月,生氣方盛,陽氣發泄,句者萌者,畢出盡達,而大雪彌日,日候寒凜,殆同閉藏之氣象,春行冬令,其應不佳,未知何樣禍機,伏於冥冥,而天之警告,若是其丁寧也。究厥所由,亶由否德,倍切憂懼,若涉春氷也。噫,今玆咎徵,自有所召,惟當反躬改愆之不暇,而第念目今切急之憂,莫大於朝論之潰裂,故前後飭勵,出於至誠,而積痼之疾,救藥未易,若此不已,聚精會神,專意國事,査無其望,豈非可憫之甚者乎?噫,上下雷同,非國家之福,則予非以此責望也。大凡論事之際,各執公心,可否相濟,而痛祛傾軋之習,則朝著和靖,而岌嶪之國勢,庶可挽回矣。予之冀望,實在於此也。咨爾大小臣僚,體予交修之意,務盡寅協之道,少答天戒。
政院啓曰,臣等伏覩備忘記,十行絲綸,丁寧懇惻,其遇災反省,不遑寧處之意,藹然於言意之表,轉災爲祥,庶其在此,臣等莊誦再三,不勝感激之至。此與尋常敎令有異,不可循例分付,宣旨政府,使之頒布中外,以爲仰體聖意,交相勉勵之地,何如?傳曰,允。
假注書金東弼,改代申受點。
政院啓曰,卽者吏曹郞廳來言,今日爲政事命下,而判書徐宗泰,參判金宇杭,俱在呈告中,參議未差,不得開政云。判書徐宗泰,參判金宇杭,卽爲牌招開政,何如?傳曰,允。
政院啓曰,吏曹判書徐宗泰,參判金宇杭,牌招不進,推考傳旨,今方捧入,而開政命下之後,不卽擧行,事甚未安,更爲牌招,何如?傳曰,允。
政院啓曰,吏曹判書徐宗泰,參判金宇杭,再招不進,推考傳旨,今方捧入,而開政命下之後,尙未擧行,事甚未安,而一日三牌,有傷事體,何以爲之?敢稟。傳曰,明日開政。
京畿監司書目,果川呈,以正言趙泰億辭職上疏上送事。啓。答曰,省疏具悉。旣往之事,不必追提。爾其勿辭,上來察職。
同副承旨閔鎭遠上疏。大槪,卽伏見正言趙泰億之疏,決難一刻晏然於榮次,玆敢投疏退出,乞削臣職,以伸公議,以謝人言事。入啓。答曰,省疏具悉。爾其勿辭,從速察職。
右承旨趙泰東上疏。入啓。踏啓字
江華留守書目,辭職上疏上送事。啓。答曰,省疏具悉。卿辭至此,本職,當許遞焉。
禮曹啓曰,卽接四館所牒報,則今式年東堂二所初試罷榜事,臺諫今方論啓未究竟之前,二所參榜儒生,似不得應講赴試,而大典家禮開講,只隔數日,自本曹變通云,臺啓未結末之前,不可徑先開講,而入格擧子,咸萃京師,試期亦難退行,臣曹不敢擅便,何以爲之?敢稟。傳曰,試期不必退行,以前定日爲之。
平川君申琓箚子。大槪,備陳情病,乞賜勘罪,以謝臺議,以安私分事。入啓。答曰,省箚具悉卿懇。兼帶祈免,固已太過,不韙之論,尤無可嫌,卿其須體至意,安心勿辭,亦勿待罪。仍傳曰,遣史官傳諭。
傳曰,明日晝講爲之。朝報
上在昌德宮。停常參,只晝講。
司饔奉事李志尹,捉魚事,安山地出去。
下直,阿山萬戶陳漢相,碧沙察訪金翊遠。
傳曰,明日晝講爲之。
政院啓曰,卽者吏曹郞廳來言,今日開政事命下,而判書徐宗泰,參判金宇杭,俱以病不來,參議未差,不得開政云,判書徐宗泰,參判金宇杭,卽爲牌招開政,何如?傳曰,允。
晝講入侍,知事趙泰采,特進官姜鋧,承旨閔鎭遠,玉堂李肇·柳鳳輝,假注書申,史官李縡·洪禹瑞,武臣楊憲奭。
政院啓曰,吏曹判書徐宗泰,參判金宇杭,竝牌不進,推考傳旨,今方捧入,而開政命下,已至兩日,尙不擧行,雖未知病勢輕重之如何,而事體極爲未安,竝更爲牌招,以爲開政之地,何如?傳曰,允。
禮曹判書尹世紀上疏。大槪,臣於大臣被論之事,亦不敢晏然於職次,伏乞聖慈,亟遞臣職,仍勘臣罪,以謝臺議事。入啓。答曰,省疏具悉卿懇。意外臺論,不必爲嫌,卿其勿辭,安心行公。
京畿監司書目,龍仁呈,以獻納朴弼明辭職上疏上送事。啓。答曰,省疏具悉。爾其勿辭,上來察職。
吏曹判書徐宗泰上疏。大槪,席藁俟罪之中,嚴召復降,惶懼罔措,不得不舁疾祗詣於淸案之外,而情病俱劇,萬萬不當冒恥復出,乞命先遞政曹職名,仍治臣罪事。入啓。答曰,省疏具悉卿懇。卿勿固辭,安心行公。
弼善朴台東上疏。大槪,臣自數日前,素患胸膈之痛,挾感重發,勢難供職,而適値僚員不齊,忍死就直矣。朝有召對之令,不得不進詣於習講之所,而病勢益苦,末由侍讀,至使在外僚員,蒼黃入來,其爲事體之未安,爲何如哉?玆敢露章請譴。伏乞聖慈,察臣病勢之難强,亟賜遞免,仍治臣罪,以肅朝綱,以尋生路事。入啓。答曰,省疏具悉。爾其勿辭察職。
政院啓曰,吏曹參判金宇杭,再招不進,不可更請三牌,而判書徐宗泰,陳疏批下,日勢雖暮,臺諫之一空,玉堂之缺直,事體未安,本院出納之地,僚員亦甚苟簡,判書徐宗泰,更爲牌招,使之卽爲開政,何如?傳曰,允。
晝講入侍時,知事趙泰采所啓,頃日備局引見時,除死罪外,在謫在囚之遭親喪者,許令歸葬定式事傳敎,故濟州定配罪人朴泰晦,則已爲發關分付,使之歸見其母葬,而至於承重孫之在謫遭喪者,無明白定奪之事,金泰潤,以金德遠之承重孫,許令歸葬,則罪人朴弼渭,亦是承重代喪者,而獨不得歸葬,事涉不均矣。擧條中,只有遭親喪者歸葬之語,則此指親子而謂也。承重孫,則無擧論之事,此後如有在謫遭喪者,則只許親子之歸葬,而承重者,不許歸葬乎?宜有明白定奪,然後可以定式奉行,故敢此仰達。上曰,承重代喪者,一體許令歸葬,可也。
參贊官閔鎭遠所啓,小臣方待罪槐院提擧,故敢以本院分館事仰達矣。昨年秋榜,尙不分館,頃因大臣陳達,各別催促,而亦無擧行之事,故招問院吏,則以爲,官員中,有以親病在鄕者,待其上來爲之,故遷延至此云。旣以親病下去,則不可等待其上來,況在京無故之員,亦非不足,而一向遷就,事甚未安,當該行首官推考後,使之勿爲遲待在鄕僚員,必於數日內分館,何如?上曰,依此各別催促,可也。
又所啓,故儒賢鄭汝昌之後孫東里爲名者,頃年登第之後,以居在遐方之故,分館之時,誤屬於校書館,渠以此稱冤,仍不免新云。故臣詳探其門地,則東里曾祖,爲禁府都事,未及行公,而死於痘疫,卽今婚娶,皆是鄕族兩班,元非中人庶孽之類云,其所稱冤,固宜矣。曾在乙亥年,鄭東虎,以士夫地閥,誤屬於校書館,其時領議政南九萬,以此陳白筵中以爲,改分館,極爲重難,若差送槐院·成均館參下窠·察訪,仍爲陞六,則似好云,仍蒙允可,臣以史官入侍,故詳知之矣。東里之先祖,旣是腏食文廟之儒賢,而且非秩卑之人,則不可仍置於藝閣,旣有鄭東虎之前例,似當有變通調敍之道,故敢達。上曰,似當用鄭東虎之前例,令該曹稟處,可也。
觀象監,夜一更至四更,月暈。啓。以上朝報
守禦廳啓曰,南漢軍器所上火藥,元數不多,京廳新設別破陣,中日試射時所用火藥,亦甚難繼,故欲爲煮取焰硝,纔已設廳於京中矣。煮取醎土,勿論諸宮家·士夫家,許令掘取,而不許掘土者,士夫家則家長罷職,庶人則全家徙邊事,依訓局軍器寺例,捧承傳施行,何如?傳曰,允。以上守禦廳謄錄
禁府啓曰,日昨本府月令醫員手本內,時囚罪人泰英,囚擊冬獄之後,素患胸痛之症,累月彌留,其他諸症,亦多危重云,而係是重囚,有難容易保放,使之更加救療矣。月令醫員鄭萬年,再次手本內,泰英前症,數日內一向無減云,在前病勢如此,則或有保放救療之規,敢此仰稟。傳曰,依爲之。以上禁府謄錄
有政。吏批,以左議政李畬爲御營都提調,趙泰耉爲吏曹參議,崔錫鼎爲軍器都提調,南九萬爲軍資都提調,趙泰東爲大司諫,李㙫爲修撰,尹星駿爲校理,李寅燁爲左參贊,韓永祚爲正言,洪泳爲持平,許墀爲承旨。
上在昌德宮。停常參·經筵。
卯時,日有重暈,內暈有兩珥。巳時午時,日暈。夜自一更至三更,月暈。
禮曹參議韓聖佑,佐郞朴始采康陵石物塗灰事,典牲主簿黃鍍楊根地,內贍主簿黃夏弼廣州地,柴場監刈事,左水運判官李湛漕運事,出去。
下直,高城郡守朴尙一,公州牧使具知禎,知世浦萬戶玄至元。
奉敎李縡,待敎洪禹瑞,加資肅拜。
右尹金澋上疏。大槪,臣於歲初,得蒙陞秩之寵,臣卽當感激,祗謝之不暇,而適於其時,重得喉塞之症,勺水不下,咳逆又作,一謝恩命,尙今闕焉。臣子分義,固已虧缺,而況獻賀之日,親祀之時,皆不得進參,臣罪至此,亦無所逃。至於京兆新命,旣是詞訟重地,非臣衰病所可堪勝,伏乞聖慈,亟許遞改,以安微分事。入啓。答曰,省疏具悉。卿其勿辭,調理察職。
去甲申秋冬等褒貶,韓山郡守韓宗建,禮山縣監鄭鎬,延豐縣監李萬亨,木川縣監南宮欽,連源察訪李浣,以上中,恩津縣監李碩亨,下。
政院啓曰,今日晝講爲之事命下,而玉堂時無上番,昨日政新除授人員,亦皆在外,無推移入侍之人,何以爲之?敢稟。傳曰,停。
吏曹參判金宇杭上疏。大槪,賤疾危苦,不能運身,兩日之內,四違召命,分義掃地,罪合萬殞,席藁哀籲,恭俟嚴誅,懇乞先遞臣職,仍治臣罪,俾得安意調治,以尋生路事。入啓。答曰,省疏具悉。卿其勿辭,調理察職。
都承旨黃欽三度呈辭。入啓。只遞本職。
假注書徐命遇書啓,臣承命馳往于忠淸道結城縣龍臥里領府事南九萬所住處,傳諭聖批,則以爲螻蟻微誠,無以上格,今承聖批,猶未準請,窮迫之極,唯有呼天呼父母而已,謹當更陳血忱,以干瀆擾之誅云矣,敢啓。傳曰,知道。
政院啓曰,弘文館草記,上番闕直,已至兩日,令政院稟旨變通事,命下矣。政官卽爲牌招開政,闕員差出,仍卽牌招入直,何如?傳曰,允。
謝恩,右承旨任胤元。
政院啓曰,吏曹判書徐宗泰,牌不進,推考傳旨,今方捧入,而開政命下之後,不卽擧行,事甚未安,參判金宇杭,陳疏受由,參議趙泰耉在外,判書徐宗泰,更爲牌招開政,何如?傳曰,允。
又啓曰,今此十五日,文武科試所,兩司各有四員,然後方可分排進參,而卽今在京人,只有大司諫趙泰東,正言趙泰億,持平李廷濟,而李廷濟,方在未署經中,大司憲權尙夏,執義李箕洪,掌令李正臣·李夏源,持平洪泳,獻納朴弼明,正言韓永祚,皆在外,司諫崔啓翁,方有罷職還收之啓,在前如此之時,有變通之規,何以爲之?敢稟。傳曰,執義李箕洪,掌令李正臣·李夏源,持平李廷濟,獻納朴弼明,正言韓永祚,竝改差。
判尹閔鎭厚上疏。大槪,臣於諫臣縣道之疏,情勢尤益難安,冒死哀籲,乞被譴罰事。入啓。答曰,省疏具悉。卿勿過辭,從速行公。
傳曰,左議政李畬處,遣承旨敦諭。以上朝報
戶曹啓曰,故花昌君沇,以翼陵守陵官恩賜田結,尙未準受矣。黃海道安岳郡,無主空閑處田畓,竝四結九十九負九束,自本家望呈願受,依例折給,何如?傳曰,允。以上戶曹謄錄
有政。吏批,以柳近爲昌陵參奉,李㙫爲獻納,李斗齡爲工曹佐郞,李墪爲都承旨,李彦經爲執義,馬格爲開城敎授,張溟羽單付奉常參奉,姜履相爲持平,柳述爲正言,趙道彬爲修撰,成碩夔爲掌令,朴弼明爲副修撰,明廷耉爲連原察訪,洪洵爲恩津縣監,權詹爲掌令。
上在昌德宮。停常參·經筵。
正言趙泰億啓曰,臣之情迹,萬無復玷淸朝之勢,日昨縣道封疏,悉暴危悃,冀蒙矜許,微誠未格,溫批反降,一倍惶悶,靡所容措。再疏有禁,進退路窮,昨始來伏輦下,擬上申籲之章,冀得罷免乃已。此際臣之從兄臣泰東,新除本院之長,揆以法式,臣固當遞,抗顔出肅,雖極靦然,一日虛帶,亦所不敢,冒沒詣臺,引例自列,至於承宣重臣之疏,亦不無可卞之言,而向日疏批,旣以往事,不必追提爲敎,則臣何敢更有所呶呶,以益煩瀆之罪於應遞之日乎?請命遞斥臣職。答曰,勿辭,退待物論。
大司成李健命上疏。大槪,臣於諫臣之疏,有不敢自安者,兼附區區私懇,乞蒙鐫罷,以謝人言,以遂至情事。入啓。答曰,省疏具悉。卿其勿辭,將毋往來。
左承旨南致熏上疏。大槪,過濫之賞,遽及於夢寐之外,惝怳震悸,罔知攸措,懇乞亟許收回成命,以重賞典,以安微分事。及護軍黃欽上疏。大槪,乞收加資之命,以重賞典,以安微分事。入啓。答曰,省疏具悉,今玆賞典,意非偶然,卿其勿辭焉。
傳曰,明日晝講爲之。
政院啓曰,憲府無行公之員,連日監察茶時,事甚未安,新除授掌令成碩夔,卽爲牌招察任,何如?傳曰,允。
又啓曰,昨日政新除授執義李彦經,掌令權詹,持平姜履相,獻納李㙫,正言柳述,俱在外,文·武科開場,在於再明,而無以推移進參,殊無變通差出之意,何以爲之?敢稟。傳曰,竝改差。
又啓曰,在外臺官五員,竝改差事,命下矣。有闕之代,政官卽爲牌招,開政差出,仍卽牌招察任,何如?傳曰,允。
同副承旨閔鎭遠書啓,臣承命馳往于豆毛浦,左議政李畬所住處,敦諭聖旨,則以爲臣之所被罪名,非尋常論劾之比,揆以王法,萬戮猶輕,祗伏郊村,不敢徑退,以待臺議之勘律矣。謬恩愈深,近待復臨,開釋敦勉,反覆諄切,責臣以罔念艱虞,諭臣以卽日造朝,臣奉讀綸音,不覺精爽震越,五內抑塞,但有伏地涕泣而已。且臣之罪戾,固難悉數,冒沒重任,觸事謬誤,畢竟僨敗,臣本自料,而卽今臺閣所論,不但在於謀事不減,疑亂脅持等說,實爲人臣之極罪,聖明雖欲曲貰,公議必不但已,旣爲三司重發之論,特未及合啓耳。臣雖無狀,其不敢復入脩門,則豈以天日之明,有未下燭?恩諭之下,益增死罪,惟願速就司敗,以嚴邦憲,席藁隕越,不知所達云矣。敢啓。傳曰,知道。
修撰趙道彬,謝恩後上疏。大槪,臣父宿患,添劇於閱月侍病之餘,少觸風寒,輒又作苦,連事藥餌,未見差效,而猶不至委頓之域,召命之下,義難坐違,不計私情,强勉就直矣。卽聞將攝失宜,病勢猝重,殆不省事云,人子至情,不忍晷刻在直。且於明日開筵命下,而猥陳血懇,徑出禁門,臣罪至此,萬殞猶輕,乞賜遞改臣職名,俾專救護事。入啓。答曰,省疏具悉。爾其勿辭,救護父病。
吏曹參議趙泰耉上疏。大槪,臣於春初,忝叨本職,情迹臲卼,病勢沈淹,一日之內,再違嚴召,負犯旣重,萬戮猶甘,而聖度寬假,罪至例罷,含恩畏義,一味悚蹙,不意今者,恩敍未幾,新命復加,臣是何人,蒙此異數?驚惶感激,罔知攸措。臣之情勢,與前無異,而又遭夭慘,病狀益劇,而不敢更犯違傲,僅僅擔舁,進詣闕門之外,而以此病情,萬無祗肅之望,咫尺天陛,終不得趨承,臣罪至此,萬殞難贖。伏乞天地父母,俯諒臣危迫之懇,亟遞臣新授職名,仍治臣前後慢命之罪,以靖私義,以便調息事。入啓。答曰,省疏具悉。爾其勿辭,從速察職。
江原監司書目,原州呈,以戶曹參議朴權辭職上疏上送事。啓。答曰,省疏具悉。爾勿過辭,上來察職。
校理尹星駿上疏。大槪,積罪病伏之中,忽蒙湔拂之恩,玉署寵命,遽下於夢寐之外,臣誠感激震駴,不知死罪,顧臣向來所遭,實是淸朝之羞,決不可抗顔朝端,冒居榮次,狗馬賤疾,又復積年沈淹,尤無一分强策之望。玆敢哀籲於仁覆之下,伏乞特垂哀憐,將臣職名,亟許遞免,以便公私,不勝幸甚事。入啓。答曰,省疏具悉。爾其勿辭察職。
觀象監,未時,日有兩珥。夜一更至五更,月暈。啓。以上朝報
政院啓曰,全羅監司徐文裕,以衙舍失火,所受密兵符及各管鎭兵符,多數傷燒,所燒密兵符十介封進,而請令政院,稟旨處置事,馳啓矣。密兵符傷燒,雖出意外,事係重大,非政院所可處置,令備邊司稟處,所傷密兵符十介及所失兵符六介,自本院,卽爲新造下送,何如?傳曰,允。以上備局謄錄
有政。吏批,以金相稷爲執義,韓重熙爲正言,趙道彬爲獻納,金斗南爲掌令,朴乃貞爲持平,李㙫爲修撰。
上在昌德宮。停常參·經筵。
卯時,日暈兩珥,自辰時至午時,日暈,未時,日暈兩珥。
閔鎭遠啓曰,明日,望闕禮習儀,相値視事,頉稟。傳曰,知道。
又以禮曹言啓曰,今此文科講經試官,今方磨鍊,而二品以上及堂下中,無故可擬之人乏少,不得已依近例,以堂上官,通融擬望之意,敢啓。傳曰,知道。
又以禮曹言啓曰,今此式年東堂覆試,設場於本曹,上直郞廳,依前例,闕門外朝房直宿之意,敢啓,傳曰,知道。
又啓曰,執義金相稷,牌不進後,旣有只推之命,試期隔宵,臺諫不備,更爲牌招,何如?傳曰,允。
南致熏啓曰,今日晝講爲之事,命下矣。玉堂上番,無入侍之員,每以講官不備,停廢法筵,極爲未安,校理尹星駿,疏批已下,卽爲牌招,以爲入侍之地,何如?傳曰,允。
閔鎭遠啓曰,校理尹星駿,牌不進,罷職傳旨,今方捧入,而今日晝講時,玉堂上番,無入侍之員,何以爲之?敢稟。傳曰,停。
又以侍講院言啓曰,本院多官,或有闕未差,或親病受由,或下鄕未還,上番輔德金相稷,下番弼善朴台東,姑降入直矣。輔德金相稷,昨日政移拜憲職,他無入直之員,輔德有闕之代,今政院稟旨開政,以在京無故人差出,卽爲牌招察任,何如?傳曰,允。
又啓曰,以侍講院草記,令政院稟旨開政事,命下矣。政官卽爲牌招,闕員差出,仍卽牌招入直,何如?傳曰,允。
又啓曰,監試官望單子,當與試官望,一時捧入,而大司憲權尙夏在外,執義金相稷,方有再招之命,掌令成碩夔呈辭,持平洪泳在外,持平朴乃貞,以長陵典祀官,受香在外,大司諫趙泰東,未肅拜,獻納趙道彬,方詣闕下構疏,正言趙泰億,引避退待,卽今承牌詣闕者,只有掌令金斗南,正言韓重熙二人,故望單子,姑不得捧入,而持平洪泳·朴乃貞,今日內還朝,有不可必,試期隔宵,似當有及時變通之道,何以爲之?敢稟。傳曰,持平朴乃貞,正言趙泰億,竝改差。
又以弘文館言啓曰,新除授修撰李㙫,時在忠淸道海美地,經筵入番事緊,請乘馹上來事,下諭,本館僚員,或受由下鄕,或在外未上來,上番闕直,今已累日,事體未安,闕員今日政差出,仍卽牌招入直,何如?傳曰,允。
金致龍,以義禁府言啓曰,以黃海監司啓本,刑曹粘目,長連前縣監鄭斗平,移本府處置事,允下矣。鄭斗平,今方待命,卽爲拿囚之意,敢啓。傳曰,知道。
以右議政李濡箚子,傳于閔鎭遠曰,遣承旨敦諭。
閔鎭遠啓曰,右議政處,遣承旨敦諭事,命下矣。諸承旨,皆已申退,臣致熏,吏·兵批兼進,廳中只有同副承旨閔鎭遠,右副承旨金致龍,卽爲牌招,以爲推移進去之地,何如?傳曰,允。
又以兵曹言啓曰,江華試才時,直赴會試十人,所當許赴於今式年會試,故取考謄錄,則近來武士,直赴會試之擧,皆許赴於式年增廣會試,而孝廟朝授敎中,軍兵等賞格直赴會試者,勿拘儒生例,付式年之規,許赴無講經之科,刊載輯錄,則未有定奪之前,循例混赴於有講經之科者,事有違於授敎本意。且江都直赴人等,啓下分付之後,未及上來云,式年會試,只隔一宵,亦或有未及赴試之弊,依授敎擧行,似合事宜,故惶恐敢稟。傳曰,依爲之。
又啓曰,抗寇尾新設僉使,所佩兵符,旣已造成,監水營所上各左一隻,本鎭所授右一隻,依例定禁軍,給馬齎送,而忠淸監司處,以此下諭,何如?傳曰,允。
又以弘文館言啓曰,新除授修撰金興慶,時在忠淸道瑞山地,經筵入番事緊,請斯速乘馹上來事,下諭,何如?傳曰,允。
有政。吏批,行判書徐宗泰牌招不進,參判金宇杭牌不進,參議趙泰耉進,左承旨南致熏進。
吏批啓曰,行判書徐宗泰,參判金宇杭,竝牌不進,小臣獨政未安,何以爲之,敢稟。傳曰,只出緊任。
又啓曰,春坊及臺諫多窠,今當差出,而擬望之人乏少,相避外任竝擬,何如?傳曰,允。
吏批,以李彦經爲執義,宋徵殷爲輔德,李大成爲持平,李台佐爲正言,金興慶爲修撰,李師尙爲兵曹正郞,洪重休爲兵曹佐郞。
兵批,判書兪得一病,參判金鎭圭受由在外,參議李濟病,參知李徵龜進,左承旨南致熏進,以朴乃貞單付副司直,趙泰億單付副司果。
以正言李台佐牌不進,罷職傳旨,傳于金致龍曰,推考傳旨捧入。
金致龍啓曰,正言李台佐,旣有只推之命,更爲牌招,何如?傳曰,允。
閔鎭遠啓曰,臣敬奉聖旨,敦諭于右議政李濡,則以爲臣敢將危悃,屢瀆宸嚴,猥蒙寬假荐降溫批,今又特遣承宣,敦諭聖旨,十行絲綸,反復丁寧,此豈負罪賤臣之所當得者?惶隕感激,不知死所。顧臣情勢,旣無冒出之理,卽今病勢,亦無自力之望,承此格外之恩數,亦不敢爲趨走應命之計,只自悚慄,靡所容措,方在委頓昏憒之中,俟得精神少定,謹當以一疏,更請鈇鉞之誅云矣。敢啓,傳曰,知道。
又啓曰,因弘文館草記,今日政新除授人員,竝卽牌招事,允下矣。修撰金興慶在外,不得牌招之意,敢啓。傳曰,知道。以上燼餘
承文正字金始鎭,卒右議政金構題主官,忠州地出去。
左承旨南致熏,加資肅拜。
謝恩,掌令金斗南,正言韓重熙。
禮曹參議韓聖佑,佐郞朴始采,繕工奉事邊震一,康陵石物塗灰後,入來。
謝恩,吏曹參議趙泰耉,獻納趙道彬。
校理尹星駿牌不進,依承傳罷職。
都承旨李墪上疏。大槪,臣於病中,忽承銀臺新命,咸激惶隕,不知所措。卽今病情,萬無自力供仕之望,乞賜遞免,俾垂死之喘,得以少延,出納之地,無至久曠事。入啓。答曰,省疏具悉。卿其勿辭,調理察職。
刑曹判書姜鋧上疏。大槪,今當奉命遠出,刑獄重地,不可久曠,且於擊錚人回啓,有不敢參涉者,冒瀝危懇,冀蒙恩遞,仍陳私悃,乞於實錄奉安還歸之路,歷省丘墓事。入啓。答曰,省疏具悉。卿其勿辭,依疏辭往省焉。
謝恩,大司諫趙泰東,護軍黃欽·南弼星,都摠經歷權世胤,宣傳官睦昌胤。
明日,東堂文〈科〉一所試官三,黃欽·權持·金萬埰,參試官四,李廷濟·任埅·金一鏡·韓,二所試官三,趙相愚·李濟·許玧,參試官四,尹憲柱·呂必重·宋儒龍·尹天成,武科一所試官三,趙泰采·南弼星·李宇恒·元德徽,參試官三,鄭宇柱·沈澍·李亨命,二所試官三,元振洙·柳星彩,參試官三,閔震元·洪以徵·李撰,武一所試官南弼星,二所進。
正言李台佐,牌不進,依承傳罷職傳旨。傳曰,只推勿罷。
政院啓曰,正言李台佐,旣有只推勿罷之命,更爲牌招,何如?傳曰,允。
試官洪重夏,牌不進,依承傳罷職。
監試官,文一所趙泰東·李大成,二所李彦經·李台佐,武一所金斗南·韓重熙,二所成碩夔·趙道彬。
輔德宋徵殷上疏。大槪,釁累微臣,歸自下邑,杜門屛蟄,分甘廢捐,前後恩除之下,不敢趨承,罪積逋慢,一味悚蹙,不料春坊新命,又下夢寐之外,驚惶感激,罔知攸措。庚牌降臨,分義是懼,不得不來詣禁局之外,而情地危蹙,萬無祗肅之路。伏乞聖慈,亟削臣職,仍命選部,勿復檢擧,以謝公議,以安賤分事。入啓。答曰,省疏具悉。爾其勿辭,從速察職。
執義金相稷,再招不進,依承傳罷職。
謝恩,正言李台佐。朝報
上在昌德宮。停常參·經筵。
巳時午時,日暈。
下直,玉浦萬戶景之星。
閔鎭遠啓曰,明日常參·經筵,取稟。傳曰,停。
又啓曰,備邊司郞廳來言,今日賓廳坐起日次,而大臣有故,不得來會云矣。敢啓。傳曰,知道。
南致熏啓曰,小臣望闕禮習儀,議政府進去下直。傳曰,知道。
金致龍啓曰,大司憲權尙夏,持平洪泳在外,執義李彦經,掌令成碩夔·金斗南,持平李大成,監試官進去,今日以監察茶時之意,敢啓。傳曰,知道。
又以都摠府言啓曰,副摠管全山君深,除標信,聖節望闕禮習儀,議政府進去之意,敢啓。傳曰,知道。
又以兵曹言啓曰,今日望闕禮習儀,本曹堂上一員,當以侍衛進去,而判書臣兪得一,以身病呈告,參判臣金鎭圭,以掃墳受由下鄕,參議臣李濟,以試官進去文一所,臣徵龜獨爲入直,無他進參習儀之員。今聞參判臣金鎭圭,昨夕還歸云,判書·參判,似當牌招,以爲推移進參之地,而拘於事體,不得請招,何以爲之?敢稟。傳曰,牌招。
又啓曰,左副承旨許墀,勿爲下諭事,傳敎矣。今聞許墀,陵所行祭後,仍往其先山云,斯速乘馹上來事,下諭,何如?傳曰,允。
閔鎭遠啓曰,宗廟·永寧殿·永禧殿·永昭殿·敬寧殿五處,春奉審告祭時,監察各一員,當以臺監進參,而監察十三員之內,二員,武科兩所量箭官進去,六員未署經,一員受由在外,卽今行公之人,只有四員,五處祭享,無以推移備員,在前如此之時,未署經人員,或有變通之規,何以爲之?敢稟。傳曰,未署經進參。
又以侍講院言啓曰,昨日政新除授輔德宋徵殷,承牌來詣闕外,陳疏退去,上番終至闕直,事甚未安矣。疏批已下,更爲牌招察任,何如?傳曰,允。
又以侍講院言啓曰,輔德宋徵殷,今又違牌不進,上番將未免連日闕直,事體極爲未安,而旣有勿罷之命,輔德宋徵殷,更爲牌招入直,何如?傳曰,允。
又以戶曹言啓曰,去二月二十二日,輪對官引見時,輪對官司畜署別提李晩徵所啓,本署固多弊端,而有不敢煩屑仰達,但稱以官署,而旣無官舍,不成貌樣,遽此可知矣。右承旨趙泰東曰,元無官廨,則其不成貌樣,勢所固然,戶曹必有屬公家舍之餘存者,許給若干間架,使之構成,則似可矣。上曰,問于該曹,稟處可也事,命下矣。本署素無官舍,不成貌樣,誠如本署官員之所陳,似當構成以給,而他無可合之處,趙嗣基籍沒之家,在於崇禮門外,旣有略干家舍,地垈廣闊,可以留養畜物,數字缺樣,以此劃給,何如?傳曰,允。
以輔德宋徵殷,牌不進,罷職傳旨,傳于閔鎭遠曰,推考傳旨捧入。
金致龍啓曰,卽伏見忠淸監司李壄啓本,則誤書處,至於五字,殊涉不察,忠淸監司李壄,推考,何如?傳曰,允。以上燼餘
知春秋姜鋧,奉敎李縡,實錄奉安事,茂州地出去。
吏曹參判金宇杭上疏。大槪,臣之病勢,日益沈綿,貼席涔涔,死生未分,昨日又違再牌,積此逋慢,誅殛亦甘,玆敢不避瀆擾,席藁申籲,伏乞聖慈,亟遞臣職,仍勘臣前後違傲之罪事。入啓。答曰,省疏具悉。卿其勿辭,調理察職。
左尹金錫衍上疏。入啓。答曰,省疏具悉。卿勿固辭,調理察職。
平安監司書目,義州呈,以冬至使先來,出來事。
輔德宋徵殷上疏。大槪,昨陳辭疏,未蒙恩遞,溫批旣宣,嚴召繼辱,而情迹危蹙,母病且重,坐犯違逋,恭俟譴何,只推之命,旣出格外,一日之內,庚牌荐降,怵迫分義,來詣闕外,而老母宿患,挾感增劇,卽今情理,尤無離側供仕之望,乞蒙鐫遞,俾得專意救護事。入啓。答曰,省疏具悉。爾其勿辭,救護母病。
吏曹啓目,粘連啓下是白有亦,觀此副校理李肇上疏,則□□□□□□□□□□□□□□□□□□□□駭也。李濡曰,閫帥安敢狀啓辭職乎?此乃輕蔑朝廷之故也。上曰,此若置之,則有關後弊,拿問,可也。又所啓,此乃濟州牧使宋廷奎狀啓也,前後試才御史之行,皆秋來春去,今番御史,若於歲前入來,春末回還,則不妨農時,且得風便云,頃者李師尙,差下御史,旋卽遞差之後,尙未出代矣。本州牧使狀啓如此,御史則雖預爲差出,使之趁冬前入去,待歲後出來,似合事宜矣。上曰,依爲之。又所啓,此則全羅監司徐文裕狀啓也。小臣曾以葛頭山可合設鎭之意,有所陳達,仍令備局,分付本道,使水使,看審形便啓聞矣。今此狀啓,枚擧水使所報,以爲果合設鎭云,令兵曹差出僉使,磨鍊節目,而此地曾前長養船材之木,盡被蟲損,設鎭後山腰以上,則定其界限,更爲養松,本官靈嚴戰船藏泊守護之道,多有疎虞之端,移屬本鎭,似爲着實。且令賑廳,料理聚穀之道,設倉留置,以備凶歲,濟州移粟,俾無臨時窘迫之弊事,亦已定奪分付矣。使僉使,兼管賑廳所設倉穀,亦涉便當,故敢達。上曰,事甚便當,以此分付爲之,可也。李濡曰,曾自賑廳差送別將金弘績,發賣蟲損木,聚穀設倉,亦多募民入居,成效已著,且其人嘗爲道臣之褒啓,至於陞資,又有邊將除授承傳,令若以此人,仍差僉使,似愈於付之生手矣。兵曹判書兪得一曰,向日抗寇尾僉使,初以久勤擬差矣。大臣以新設之地,不可不擇差以送,故啓遞後,以曾經內禁將有聲績者,差出矣。今此賑廳所送別將,臣未知其人之如何,而葛頭山,旣以海防要衝之地,設置僉使,且管賑廳所置倉穀,則其爲責任不輕,士夫·武弁中,擇差以送,似當矣。李濡曰,抗寇尾設鎭事,從前議者,多以爲可合移設水營,而此則有難輕易爲之,先設一鎭,觀其形勢而處之,似爲得宜。當初因御史書啓,覆啓定奪之意,蓋出於此,故新差僉使,不可不擇送,而今此葛頭山,則賑廳別將,旣已下去,造作倉舍,募入民人,幾成頭緖,今雖設鎭,更無大段措置之端,與抗寇尾事勢有異,以其別將,仍差僉使,恐無不可矣。上曰,此與抗寇尾,輕重有異,仍以前去別將,差出僉使,可也。兪得一曰,因大臣陳達,旣令賑廳前日下送之人,仍差僉使,則以單望啓下乎?雖有成命,其在政體,似當備三望受點矣。李濡曰,今雖定奪於榻前,以政體言之,似當以三望備擬矣。上曰,以三望備擬,可也。又所啓,此乃全羅左水使申燦,以南桃浦漂船物貨未得拯出之意,啓聞者也。蓋其拯出之難,勢固然矣,而聞南來人言,則或不能着實爲之云,此言雖不可準信,或自軍門,定送解事之人,更爲拯出,未知何如?兵曹判書兪得一曰,異國之人,沈沒許多物貨,空手以歸,朝家使之拯出者,蓋欲還給彼人,而珍島,素多定配無賴之人,似不無潛自拯出之弊,沈沒旣久,亦必腐傷,今雖自軍門送人,難保其善爲拯出,設或有若干拯得之物,朽腐不可以入送彼國,則反有難處之事,臣意則輟罷守直,棄置之,似爲得宜。禮曹判書尹世紀曰,得一棄置之言,是矣。沈沒旣久,浦民輩,必有昏夜拯出之弊,設或若干拯出,旣拯之後,又有傷破之則,運送難便,自公家用之不可,初不如善處之爲宜矣。李濡曰,檣竹鐵釘等物,旣皆留置于南桃浦,而其所沈之船,仍爲守直,若不更令拯出,則必有分付而後,可無等待之弊矣。上曰,兵·禮判所達,是矣。沈沒旣久,設或拯出,必皆腐朽,仍罷守直,勿爲拯出,可也。又所啓,北評事李晩堅,有八十餘歲老母,且以其所後前母,死於丙子兵禍之故,有所嫌礙於兼管淸差開市之任,以此呈狀備局,已久矣。其爲情理,有難强赴,揆以法例,亦宜許遞,敢此仰達。兵曹判書兪得一曰,北評事,例以吏曹郞官或玉堂中差遣,而南就明,雖是無故之人,以一人累次首擬,其在政理,極涉未安。此外無他可擬之人,不得不以銓郞出入之臣擬差,而李晩堅,有八十四歲老母,且有嫌礙於接待淸差之任,則法當許遞,而卽今玉堂空虛,無人入直,曾經銓郞之人,皆有老親,實無擬差之道。在前或以兩司遴擇差送,下詢于大臣而處之,何如?上曰,近來則以玉堂差送評事之時,稀罕矣。李濡曰,李東彦,亦以兩司差送矣。卽今玉堂,曠直已久,經筵重地,不得備員如此,亦難暇及於評事矣。上曰,李晩堅,則許遞,以兩司中擇擬,可也。備局謄錄
有政。吏批,以金相稷·沈宅賢,爲持平。
兵批,以洪璛爲副護軍,韓永祚爲副司直,金後光爲副司果,洪尙賓爲副司正,鄭來周爲副司正。
上在昌德宮。停常參·經筵。
閔鎭遠啓曰,明日常參·經筵,取稟。傳曰,停。
金致龍啓曰,大司憲權尙夏,持平洪泳,在外,執義李彦經,掌令成碩夔·金斗南,持平李大成,監試官進去,今日以監察茶時之意,敢啓。傳曰,知道。
事變假注書李眞儉出使,代徐命遇受點。
前司果權尙夏疏曰,伏以,臣於前秋,伏蒙聖慈,特垂□□許遞本職,眞所謂人之所欲□必從之者,此也。區區私□□□少安,感祝生成之大恩,惟□□□爲期,不意玆者,□□□□□召命臨門,促臣就道。噫,臺憲之長,國之重任,乃以不似□□苟然充備,是何異僬僥之九鼎哉?臣誠惶駴震越,不知措身之所也。伏念臣以糞土之賤,幸逢聖明之世,受恩深重,如海如山,粉骨縻身,亦有所不辭,況此寵榮之下,何憚而圖避哉?只以臣之情勢,誠有所萬萬危迫者。前後數十年之間,一向違逋,辜恩背德,莫此爲甚,論臣罪戾,萬死猶輕,雖聖度天大,曲加寬貸,而臣實自悼,不如無生也。是以,聞命以來,益復焦憂,食飮不甘,夢寐亦驚,實無一息之安歇,寧欲舁到輦下,待罪司敗,而狗馬之疾,轉益沈篤,凜凜朝夕,起身無計,瞻望雲宵,但有涕淚而已。嗚呼,陽春布和,草來欣欣,聖澤旁流,黎庶熙熙,而垂死孤臣,窮迫至此,斯豈非命也?伏乞天地父母,俯察至懇,將臣職名,俾臣得以安心畢命,千萬幸甚。答曰,省疏具悉。風憲之長,不宜久曠,念寡昧之思想,趁此春和,幡然上來,以補不逮。以上燼餘
下直,幽谷察訪許溥。
都摠管鄭載崙王度呈辭。入啓。遞差。
兵曹判書兪得一上疏。大槪,臣於病伏中,情勢難安,復尋辭單,以爲亟遞之計,而見阻喉司,方切憫蹙,昨日召牌之下,又犯違慢之科,惶悚窘迫,冒萬死,敢暴血懇,乞遞臣本兼諸任,仍勘臣罪,以謝臺議,以安私分事。入啓。答曰,省疏具悉卿懇。不韙之論,何必深嫌?南五星事,誠可駭然。特罷其職,以警其自便之習,卿其安心勿辭,從速行公。
右承旨任胤元上疏。大槪,臣積傷之餘,重得寒感,委身牀席,晝夜叫痛,旬望之間,萬無復起爲人之望,喉司緊任,不可曠日虛帶,乞遞職名,以尋生路事。入啓。踏啓字
忠淸監司書目,結城呈,以領府事南九萬上疏上送事。啓。答曰,省疏具悉卿懇。不腆月廩,固辭至此,心甚缺然,無以爲諭,卿其須體至意,安心領受焉。仍傳曰,遣史官傳諭。
兵曹參判金鎭圭上疏。大槪,敢陳悶迫情理,乞遞職名,俾便公私,仍卞枉被抑勒構誣之狀,冀蒙按覈事。入啓。答曰,省疏具悉。意外非斥,不必爲嫌,卿其勿辭,救護母病。仍傳曰,西原君府夫人家,遣御醫看病。以上朝報
上在昌德宮。停常參·經筵。
下直,寅火堡萬戶方弘稷,梨津萬戶李汝平。
閔鎭遠啓曰,明日宗廟修改相値,視事,頉稟。傳曰,知道。
又啓曰,來二十一日,輪對日次,取稟。傳曰,爲之。
金致龍啓曰,大司憲權尙夏,持平洪泳,在外,執義李彦經,掌令成碩夔·金斗南,持平李大成,監試官進去,今日以監察茶時之意,敢啓。傳曰,知道。
閔鎭遠啓曰,明日聖節望闕禮,依近例爲之之意,敢啓。傳曰,知道。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。以上燼餘
京畿監司書目,抱川縣監沈廷耉,陽城縣監權益隆,因其査官時事,無意還任,罷黜,楊根郡守魚史衡,以病上來,將欲棄官是如,闔境來訴,令該曹催促還任事。
江原監司姜銑上疏。大槪,冒死陳懇,乞於未辭陛之前,往省父母丘墓事。入啓。答曰,省疏具悉。卿其依疏辭,往省焉。
工曹參判李光迪上疏。大槪,敢陳危懇,冀蒙忘言之罪事。入啓。答曰,省疏具悉。日昨臺避,實涉不韙,卿無可嫌,勿辭察職。
右議政李濡箚子。大槪,更申危懇,乞遞職名,仍請日昨違拒明命之罪事。入啓。答曰,省箚具悉卿懇。批旨三宣,而辭箚四上,是何情志之不孚,一至於此耶?愕然且慙,無以爲諭。噫,臺避中云云,豈非抑勒構捏之甚者,而其不出於公平,斷可知矣。左揆之蒼黃出城,已是意慮之外,而卿又一向引入,袖手恝視,予將疇與爲國乎?目今廟堂殆空,機務多滯,卿若不出,使予抑鬱之極,必生疾恙也。卿其體寡昧之思想,念時事之多艱,勿以小嫌介懷,卽起視事,用副至望。仍傳曰,遣史官傳諭。
工曹判書洪受瀗上疏。大槪,臣於頃日臺臣之疏,有不容終默者,玆敢不避煩猥,申暴情實,伏乞亟賜鐫免臣職,仍勘臣罪,以伸臺議,以安私分事。入啓。答曰,省疏具悉。卿勿過辭,安心行公。
武二所,出榜詣闕。
院前啓,日暮姑停。
京畿監司書目,果川呈,以判府事崔錫鼎上疏上送事。啓。答曰,省疏具悉卿懇。武庫提擧,自是大臣之兼帶,卿其安心勿辭焉。仍傳曰,遣史官傳諭。朝報
上在昌德宮。停常參·經筵。
夜一更,月暈右珥。二更,月暈左珥。自三更至五更,月暈。
下直,洪州牧使李裕民,金川郡守羅重器,德津萬戶方有雄。
閔鎭遠啓曰,明日常參·經筵,取稟。傳曰,停。
金致龍啓曰,大司憲權尙夏,持平洪泳,在外,執義李彦經,掌令金斗南,持平李大成,監試官進去,掌令成碩夔式暇,今日以監察茶時之意,敢啓。傳曰,知道。
又啓曰,今日政,新除授承旨權持牌招事,允下,而方入試所,不得牌招之意,敢啓。傳曰,知道。
又以都摠府言啓曰,今日入直軍士試射,請出標信。傳曰,知道。
閔鎭遠啓曰,吏曹郞廳來言,今日爲政事命下,而判書參議病不來,參判陳疏受由,不得開政,判書徐宗泰,參議趙泰耉,卽爲牌招開政,何如?傳曰,允。
南致熏啓曰,廳中,位甚不齊,出納之地,極爲苟艱,今日政,新差承旨,卽爲牌招察任,何如?傳曰,允。
金致龍,以兵曹言啓曰,當日騎兵孔成代稱名人,自宣仁門入來,差備門外擊錚,極爲駭愕,令攸司囚禁治罪,同門守門將李萬枝,常時不能禁斷雜人,以致闌入,亦難免其責,推考,何如?傳曰,允。
以忠淸監司狀啓,領中樞府事南九萬,三月朔月廩不受事,傳于閔鎭遠曰,更爲輸送事,回諭。
又以忠淸監司狀啓,兼同知義禁府事鄭澔,病重上去不得事,傳于閔鎭遠曰,卿其勿辭,上來察職事,回諭。
閔鎭遠啓曰,卽者,左議政李畬,使錄事,還納命召,而送言于本院曰,留在江村,以待合啓勘律矣。合啓旣未卽發,久淹京口,實不自安,欲歸鄕俟命,今日發行,令錄事,還納命召,而不敢露章自陳云。且聞錄事之言,則旣自豆毛浦,發船向驪江云。此命召,何以爲之?敢稟。
備忘記,傳于閔鎭遠曰,頃者,憲臣之構罪體國之大臣,專出於傾軋之計,致令卿不安,蒼黃迸出,國事由是而日非,朝論由是而日乖,此豈但卿之不幸而已?實國家之不幸也。然而卿之心事,予已洞燭,前後敦諭,不啻勤懇,而只緣情志未孚,決意長往,棄予如遺,愕然失圖,無以爲喩。噫,卿之憂國愛君之血誠,可質神明,則今乃以不韙之題目,肆然勒加,寧不寒心,而以卿休休之量,何足介意乎?所納命召,卽令史官還授,卿其體寡昧之思想,念國勢之岌嶪,亟回遐心,幡然造朝,毋孤虛佇之望事,遣承旨,傳諭于左相。
金致龍啓曰,左議政處,遣承旨敦諭事命下,而日勢已暮,明日待開門出去之意,敢稟。傳曰,知道。
又啓曰,左議政所納命召,令史官還授事,命下矣。今已日暮,史官,當於明日出去,而命召,留置本院乎,姑爲還入乎?傳曰,留置本院,明日出給。
又以弘文館言啓曰,新除授校理朴弼明,時在京畿□□地,經筵入番事緊,請斯速乘馹上來事,下諭。傳曰,依啓。
金致龍,以訓鍊都監郞廳,以都提調意啓曰,軍門將官,他軍門不得相奪,前後定奪,非止一再,雖或有緊重任使之事,必須相議於本軍門,然後有所移差者,非但事體爲然,亦出於相敬之道也。今者,守禦廳,以都監馬兵別將金重三,移差其中軍,都監事體,與他軍門自別,守禦廳,乃是外任,而不復相議,任自啓下,事體極爲不當,決不可創開無前之規,以損事體,以貽後弊,金重三守禦中軍,卽爲改差,仍察訓局別將之任,何如?傳曰,允。
有政。吏批,以權持爲承旨,郭萬績爲陽城縣監,鄭維升爲抱川縣監,朴弼明爲校理。
兵批,以鄭弘佐爲禁軍別將。
金致龍啓曰,兵曹郞廳來言,闕內各處,入直軍士,夜巡檢云矣。傳曰,知道。以上燼餘
武科一所,出榜詣闕。
謝恩,左副承旨金致龍。以上朝報
上在昌德宮。停常參·經筵。
金致龍啓曰,大司憲權尙夏,持平洪泳在外,執義李彦經,持平李大成,監試官進,掌令成碩夔·金斗南呈辭,今日以監察茶時之意,敢啓。傳曰,知道。
以明日視事,取稟,傳于金致龍曰,停。玉堂不備,連日停筵,殊甚未安,在近畿人員,別爲催促,可也。
金致龍啓曰,諫院未署經守令十一員,監察六員,遠地夫馬,久滯可慮,各處分臺,亦甚苟簡。獻納趙道彬,正言韓重熙,自試所復命後,仍爲呈告,竝卽牌招,使之今日內署經,何如?傳曰,允。
金致龍,以禮曹言啓曰,宗廟夏享大祭親行事,已爲啓下矣。禮文內,有大祀後陳賀訖,飮福宴之文,而近年以來,竝爲停止矣。今此親行時,陳賀·飮福宴等節目,何以爲之?敢稟。傳曰,權停。
又以扈衛廳別將,以大將判中樞府事·領敦寧府事意啓曰,本廳軍官,每年別試射,旣有啓下定式,故初試則已令本廳別將等設行,三廳各取五十員矣。今二十日,將行覆試於慕華館,臣文重,臣柱臣,同會開坐,而大將平川君臣申琓,方有服制,不得來會。其所帶軍官,臣等,當兼察試取,闕內入直軍官,初試入格人員,依前例除標信出試後,還入直之意,敢啓。傳曰,知道。
又以兵曹言啓曰,今此謝恩使一行赴京時,所把驛馬,必須前期分定,可無未及之患,應把驛馬三十五匹內,忠淸道五匹,全羅道八匹,慶尙道十三匹,來六月二十五日,京中逢點,江原道五匹,咸鏡道四匹,同月二十九日,直送安州逢點之意,各道監司處,知委,何如?傳曰,允。
金致龍啓曰,吏曹郞廳來言,承旨有闕,政事,何以爲之?取稟。傳曰,明日爲之。
掌令金斗南啓曰,臣昨者出榜詣臺之後,有難强之疾,難冒之勢,不得不尋單以出矣。今聞物議,頃者三臺臣特遞之命,實有歉於優容言路,而以臣之不請還收,大失臺體,爲非云。臣不勝瞿然,而第臣區區私義,有難參涉於此者。臣於工曹參判臣李光迪,實有師生之分,而旣以臺避,至於陳章引嫌,臣之不敢容喙於其間也,明矣。不發還收之論,蓋以此也,而旣聞非斥之議,理難仍冒於臺次。請命遞斥臣職。答曰,勿辭。
金致龍啓曰,掌令金斗南,再啓煩瀆,退待物論矣。傳曰,知道。以上燼餘
下直,金泉察訪李濰。
去甲申年秋冬等褒貶,所斤僉使朴昌由,中。
禮曹,今此增廣別試,鄕·漢城試進士初試八月初九日,生員初試同月十一日,文武科初試同月二十八日,雜科初試九月初六日,進士覆試十月初一日,生員覆試同月初三日,生進放榜同月十八日辰時,文科講經及武科覆試同月二十日,文科會試講畢後,間一日,文·武科殿試十一月初六日,文武科放榜同月十六日辰時,雜科覆試同月十九日,放榜同月二十八日卯時,推擇。啓。
都承旨李墪三度呈辭。入啓。遞差。以上朝報
上在昌德宮。停常參·經筵。
夜三更,月暈。四更五更,月暈兩珥。
下直,遂安郡守洪大猷。
閔鎭遠啓曰,明日常參·經筵,取稟。傳曰,停。
金致龍啓曰,備邊司郞廳來言,今日,賓廳坐起日次,而大臣有故,不得來會云矣。敢啓。傳曰,知道。
閔鎭遠啓曰,臣承命馳往于楊州平丘驛前江,左議政李畬舟行所到處,傳宣聖旨則以爲,臣事君無狀,得罪公議,臺章激發,狼藉臚列。揆以邦憲,斷無容貸之理,而適因臺閣有故,合啓尙遲,臣待命半月,永死無所。一向淹留於京口,亦有所不敢,冒納命召,仍就鄕路,臣情孔艱,而臣罪益大。不意史官承宣,相繼追及於舟次,旣還授命召,又傳以天札,慰藉敦勉,夐越尋常,萬非負釁賤臣所可承當。臣實不自知,何以得此於君父?感激惶慄,但有涕零如兩。臣雖至愚,豈不知聖恩之罔極,分義之無所逃,而顧念所處者,大臣之任也,所遭者,三司之公論也。當此惠文論刑之日,不惟臣不敢但恃恩數之優異,自若無罪,亦恐聖明不宜虛煩寵諭,以重傷國體也。臣之此行,實出於窮隘之極,萬不獲已,豈以日月之明,猶有所未燭哉?臣孤負隆知,罪戾山積,一心所期,惟在結草之報,跡近逋遁,無所逃刑,伏地震越,只俟鈇鉞之誅云,而仍爲發船前進矣,敢啓。傳曰,心腹之辭,已竭於昨者別諭,而誠意未孚,遐心莫回,益用缺然,如失左右手也。允若玆,罔或改圖,甚非所望於元老,而其在同休共戚之義,亦豈忍恝然乎?予不多誥,卿勿困我,安心上來,勉副至望事,更往傳諭。
有政。吏批,以鄭澔爲承旨,朴弼純爲禁府都事。行都承旨鄭澔。
兵批,以李墪單付副司直,趙世成·李墇·盧振伯單付僉知。
南致熏啓曰,新除授都承旨鄭澔,時在忠淸道忠州地,斯速乘馹上來事,下諭,何如?傳曰,允。
掌令成碩夔啓曰,臣於本府前啓,有不敢參涉之嫌,且賤疾添劇於試所往來之餘,不得已尋單縮伏矣。卽者同僚,以三臺臣特遞之命,不請還收,致有物議,引嫌退待,處置歸於臣身。臣之忝叨本職,亦有日矣,不請還收之失,與同僚無異,則有難可否於其間,請命遞斥臣職。答曰,勿辭。
金致龍啓曰,掌令成碩夔,再啓煩瀆,退待物論矣。傳曰,知道。以上燼餘
下直,省峴察訪韓世緯。
判尹閔鎭厚上疏。大槪,敢陳病重實狀,乞遞兼任事。入啓。答曰,省疏具悉。卿勿過辭,安心行公。以上朝報
吏批,以洪萬迪爲戶曹佐郞,李廷謙爲刑曹參議。以上政事載錄
上在昌德宮。停常參·經筵。
卯時辰時,日有重暈,內暈有兩珥。三更,東方有氣如火光。
下直,安州牧使李泰龜,明川府使吳廷奭,木浦萬戶安禹錫,魚川察訪尹海翊,平康縣監申采華。
輔德宋徵殷三度呈辭。入啓。遞差。
政院啓曰,憲府多官,引避退待,處置經宿,事甚未安。獻納趙道彬,正言韓重熙,卽爲牌招,以爲處置之地,何如?傳曰,允
判府事徐文重箚子。大槪,略陳所懷,以備裁處事。入啓。
文科一所,出榜詣闕。
司果趙泰億,文臣朔試射時,稱病不進,依承傳罷職。
正言韓重熙上疏。大槪,臣於本職,情病俱難堪承,而適値試期,繼因署坐,前後嚴召之下,怵迫分義,黽勉冒出矣。及見憲臣避辭,則以特遞三臺臣之不請還收,自爲引嫌之端。臣之所叨之職,卽前正言兪命凝之代,而命凝,卽三臺中一人也。還收之論,旣有物議,則臣不可仍據其代也,決矣。迸出退伏,亦不敢尋單,只俟公議而已,今以憲府處置,喉司混請牌招,而顧臣情迹,萬無復進臺端之理。玆敢來詣闕外,略暴微悃,乞賜諒察,亟許遞改,以安賤分事。入啓。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,斯速毁撤尼舍,俾得人其人而各歸其所。措辭見上竝引嫌而退。當初臺避,旣涉不韙,則到今還收,非所可論,而托有物議,强引爲嫌,其在臺體,殊甚苟且,所謂物議,非出公心,則僚臺之避,在我何嫌,而前啓有礙,元非大段,不可以此輕遞言官。請掌令金斗南遞差,掌令成碩夔出仕。答曰,不允。處置事依啓。前啓,司諫崔繼翁罷職不敍還收事,及前忠淸水使南崙罷職不敍事,及諸道守令捉虎者,勿許陞資事,停啓。
大司諫趙泰東上疏。大槪,臣於憲臣之避,有不敢一刻仍冒者,且有當避不避之失,來伏闕外,竝此呼籲,伏乞聖明,鐫削臣職,以重臺議,以安微分事。入啓。
持平李大成啓曰,臣於言責之任,萬萬不似,自知甚明,而又有情勢之萬萬難安者。頃有春坊除命也,晩承牌招,進伏闕下,構得短疏,擬暴情實,章未及上,而閽已閉矣。不得已違牌坐罷,不意柏府新命,遞下於夢寐之外。以試院監臺,庚牌繼臨,其在分義,不敢坐違,乃詣禁扃之外,復呈前所未徹之疏,以冀日月之明,有以俯燭矣,喉司不諒,終至退却。開講隔宵,勢難徑退,不得不冒沒祗肅,仍詣試院,而臣之頃年所遭,不比尋常,一言才發,衆怒紛起,抑勒之言,情外之斥,有不容不辨者。其後春坊祈免之疏,略有所及,自辨之語,反有以拂其意而增其怒,拳踼交加,僇辱備至,至於李觀命之疏而極矣。湊合文字,變幻語脈,集千古宵人之題目,快一時噴簿之口業,遣辭危怕,不少顧藉,見之者爲臣代怖。儻微聖明,特加寬貸,臣安得保有今日也?時移事過之後,臣不欲逐條進提,以犯呶呶之戒,而第伊時聖上,慰諭大臣之批,辭旨極嚴,至以飾非務勝,殆同鬪狼,無復士夫貌樣爲敎。臣自聞此敎,羞愧欲死。噫,人臣得此罪名於君父,將何顔面,復廁周行,自同平人,都喪一身之廉義,以貽縉紳之深恥哉?況向者崔重泰之疏,激惱於臺諫之一語,乃以終無駁正之擧爲言。雖緣時月已久,幸免譴罰,此亦臣難冒之一端也。在臣之道,惟當杜門屛迹,自省愆尤而已,夫安敢復玷臺閣之職,揚揚出入於榮塗乎?適當試期已迫,不得不黽勉承命,而竣事之後,冒沒仍據,斷無其理。且行司直趙相愚,大司諫趙泰東,俱是臣同姓從妹夫也。法有應避之文,而倉卒承牌,矇不覺察,監試官望單子,書入之際,相避懸錄,全然忘却,及其承命而詣試院也,徒知試官之可避,不復致察於監試官之亦有互避之例,舍三所而就一所,仍與趙泰東,同檢試事矣。今聞物議,則法文雖無兩司通避之規,旣與之同入試院,則宜有嫌避之端云。臣之昏謬不察之失,在所難免,尤何可晏然於臺次乎?請命遞斥臣職。答曰,勿辭。退待物論。
答大司諫趙泰東,正言韓重熙疏曰,省疏具悉。爾其勿辭,從速察職。
答判府事徐文重箚曰,省疏具悉卿懇。試射時,用奸至此,則比前減等賞格,終涉苟艱,竝置之,以杜後弊焉。
掌令成碩夔就職後啓曰,臣於言責,萬不近似,前後忝竊,徒事冥墑,而本府前啓中,嫌難參涉,尋單縮伏,泯默度日矣。頃者三臺臣特遞之命,實有歉於優容言路,其在臺體,卽當還收,而臣情勢難安,未暇論罰,則物議之非斥,與同僚無異,故臣於同僚之避,不敢可否而引避矣。今玆諫臣之處置也,立落相懸,有若所避不同者然,臣實未曉也。見非物議,旣無異同,則或出或遞,似無其理。同僚旣已見遞,臣以同避之人,何可獨爲晏然於臺次乎?請命遞斥臣職。答曰,勿辭。退待物論。
文二所,出榜詣闕。
吏曹啓曰,臺諫有闕,政事,取稟。傳曰,明日爲之。
玉堂箚子。大槪,請獻納趙道彬遞差事。入啓。答曰,諫臣處置,未見乖當,而費辭請遞,予實未曉也。以上朝報
上在昌德宮。停常參·經筵。
下直,阿耳僉使卞緯,臨淄僉使魏赫萬,權島僉使洪夏績,吾叉浦僉使李克泰,蒜山僉使兪世謙,殷栗縣監李汲,仇寧萬戶權以明,在德萬戶高三元,平山萬戶金大亨,越松萬戶吳興良。
謝恩,右承旨許墀。
政院啓曰,吏曹郞廳來言,今日爲政事命下,而判書徐宗泰,參議趙泰耉,具以病不來,參判金宇杭,呈辭受由,不得開政云。判書·參議,卽爲牌招,使之開政,何如?傳曰,允。
副修撰柳鳳輝上疏。大槪,臣有妄言之罪,至承未安之敎,惶恐戰灼,不得不更陳請譴之章。乞蒙亟削臣職,仍治臣罪,以警具僚事。入啓。答曰,省疏具悉。爾其勿辭察職。
正言李台佐上疏。大槪,以臣罪累之蹤,決不敢抗顔於朝端,而因試期隔宵,嚴召再降,辭疏未徹,逃遁不得,黽勉祗肅,耐過試役,而實非有仍因蹲冒之計也。玆敢略暴危忱,仰瀆宸嚴,伏乞聖明,亟削臣職,以謝公議,以安私分事。入啓。答曰,省疏具悉。爾其勿辭察職。
府啓,請還收炤兄弟,放歸田里之命,亟命絶島定配。措辭見上請還收禁衛營所屬所安島折受之命事。措辭見上請節目刪定,令廟堂另加商量,更爲稟定。措辭見上臺閣之臣,受殿下耳目之寄,隨事論劾,乃其職耳。向日三臺引避之事,雖有輕重詳略之不同,若其大體,則未嘗崖異,而論思之地,處置請出,則公議之大抵通同,可知矣。設令其言,有所不槪於聖心,亦宜優容而寬假之,以大開不諱之門,而今乃以事關大臣,輒加摧折,斥之以不靖,繼之以特遞,不啻有訑訑之色而已,其累聖德而防言路,爲如何也?適値臺地多故,論執無人,過中之擧,迄未救正,物議久而益激。臺體不容亶已,請還收前大司諫李廷謙,持平朴彙登,正言兪命凝特遞之命。竝引嫌而退。旣往之事,不必追嫌,而試院通避,偶未詳審,揆以臺體,勢難仍在。特遞還收,旣知當論,而前啓有拘,其勢則然,立落相懸,在我何妨?請持平李大成遞差,掌令成碩夔出仕。答曰,不允。處置事依啓。前啓,今番東堂文二所,初試罷榜事,停啓。
謝恩,司諫任埅,掌令朴台東。
掌令成碩夔就職。
明日式年東堂文科會試,試官三,李光迪·任胤元·許玧,參試官四,柳龜徵·尹憲柱·呂必重·申鐔。
監試官獻納趙道彬,正言李台佐,牌不進,依承傳罷職傳旨。傳曰,只推勿罷。朝報
扈衛別將,以兩大將意啓曰,臣等,今日以軍官試射事,開場於慕華館時,招入差備官等,從公監的之意,各別嚴飭,臣等亦且銘心看檢矣。平川君申琓廳軍官試記中,有內乘具爀,每當入射之時,適在臣等所坐之前,而以其有名稱,故欲其得中,有意詳察,而實中矢數,初不滿十,不復慮及於得參矣。畢射後,取考其試記,則虛載中數,以准三十之數,且其兩冊所錄,有不同處,極爲驚訝,招問監的言告箭官等,則皆以爲,所中不過數箭云,果與臣等所見相符。專是執冊官等,白地虛錄,欲爲瞞過臣等,以爲僥倖得參之計。目前咫尺之地,恣行奸狀,誠極痛駭,不可尋常處之。具爀及當該差備官等,令攸司拿致,依律科罪,何如?傳曰,允。以上刑曹謄錄
有政。吏批,以朴台東爲掌令,任埅爲司諫,李墪爲知義禁。
副修撰柳鳳輝疏曰,伏以,臣竊不自量其萬萬不似,妄謂旣在其職,宜思其責,敢以處置間事,有所論列矣,伏承聖批,不惟不賜允兪,至下未安之敎,臣不勝惶恐戰灼之至。第念臺閣之臣,必以自處爲先,雖微事,無不引嫌,而至於物議,大加重爲,臺體然矣。日者憲臣之避,固當置之落科,而若諫臣,則雖以其物議,謂不足恤,先陳所見,仍附不敢是非之意,可也。冒當處置,已爲失體,而況其措語之間,多不擇發,此臣所以略加規警者也。今臣所論,在於體例上,聖批所敎,在於立落間,此亦臣辭不達意之致,尤切慙三字缺所容。臣前旣以三臣處置事,不敢自安,徑情退出,至被推緘數字缺員未備,替直無人,未有處分之前,遽離直次七八字缺禁廬,猥陳乞譴之章,臣罪尤萬萬矣。伏乞聖慈,亟命鐫削〈臣〉名,仍治臣妄言之罪,以警具僚,不勝幸甚云云。出燼餘疏批見上。
上在昌德宮。停常參·經筵。
金致龍啓曰,吏曹郞廳來言,臺諫有闕,政事,取稟。傳曰,過國忌後爲之。朝報
上在昌德宮。停常參·經筵。
政院啓曰,玉堂尙未備員,而視事,則連日敢稟矣。取考前例,則曾前上下番未備之時,有頉稟之規。今亦依此,備員間頉稟之意,敢啓。傳曰,知道。又啓曰,因玉堂之不備,侍講停廢,已至多日,至有視事頉稟之擧,其爲未安,莫此爲甚。頃因聖敎,時在近畿之人,旣已各別催促,而尙不入來。未知其疾病事故之如何,而其在事體,極爲未妥,其他散在各處,無意上來者,其數亦多,勿論道里遠近,其爲怠慢則一也。不可無警責之道,卽今玉堂在外人員,竝從重推考,分付本館,使之一體催促,何如?傳曰,允。
歸厚別提李山齡,加定官金斗星,卒右議政金構禮葬後入來。
政院啓曰,近來,義禁府·刑曹·漢城府·兵曹堂上,或在外,或引入,今已日久,獄訟多滯,軍務久廢,俱涉可慮。卽今堂上中,在京人員,待明朝,竝爲牌招察任,何如?傳曰,允。以上朝報
上在昌德宮。停常參·經筵。
下直,順興府使南五熏,永宗僉使李奎成,渭源郡守車義轔,開城敎授馬格,楊下萬戶吳壽天。
尙衣直長沈泰元,柴場摘奸事,楊根地出去。
平安監司書目,義州呈,以冬至使一行,今月二十一日,還渡江事。
江原監司書目,都事韓以原,今月十八日,母在喪事。
同副承旨閔鎭遠書啓,臣承命馳往于驪州州北杯谷村,左議政李畬所寓處,傳宣聖旨則以爲,臣罪名至重,未卽受誅,遲回京口,益增危蹙,疾病兼苦,急於歸死,投身故里,實出於萬不獲已,庶幾日月之明,有以矜其窮而恕其情矣。日昨中路宣諭之旨,隆重諄懇,已非所當施於負釁待勘之賤臣者。不意誤恩愈深,承宣之臣,跋來於畿服二百里之遠,荐降天札,辭旨益勤,有若臣忘休戚之義,無故去朝者然,前後,輒以情志誠意之未孚爲敎,令臣安心上來,臣感泣之餘,惶隕罔措,惟願速就刑章,而不能得也。噫,犬馬猶知戀主,臣受恩罔極,河海難量,豈獨無知遇之感,圖報之誠,而謬當重任,但積咎愆,卒之以心事,見疑於淸朝公議之地,狼藉聲罪,無非小人奸欺之目,邦法必誅之科。臣之偸息至今,其頑已甚矣,尙可仰恃隆眷,自安其心,以復入脩門乎?臣人雖微末,職忝大臣,其於進退之際,有關國體。當此臺議方興之日,猥加優異之恩,適增違拒之罪,亦豈不有傷於天地生成之澤,終始禮使之義乎?臣露章陳暴,亦有不敢,席藁頓地,祗俟嚴誅,瞻望京闕,但有涕淚縱橫云矣,敢啓。傳曰,知道。
禮曹,行司直柳之發,當日卒逝云。弔祭致賻,依法例擧行,何如?啓依所啓施行。
右議政李濡箚子。大槪,日者聖批懃懇,特出尋常,不勝感泣之中,病勢近益添苦,情勢又益難安,冒死更申危懇,亟許遞免事。答曰,省箚具悉卿懇。日昨箚批,備悉至意,復何多誥?卿其念君臣之大義,勿以小嫌爲辭,速出視事,勉副如渴之望。仍傳曰,遣史官傳諭。
忠淸監司書目,懷德呈,以戶曹參判宋相琦,辭職上疏上送事。啓。答曰,省疏具悉。卿其勿辭,俟父病間,上來察職。
假注書李眞儉書啓,臣承命馳往于結城縣加次山面夏亭里,領府事南九萬所寓處,傳宣聖批則以爲,今此月稟之恩賜,在臣私分,千萬不敢當,而數百里之外,聖諭三及,史官織路,臣之罪戾,日益層加,伏地頓首,無辭可達云矣,敢啓。傳曰,知道。
政院啓曰,卽者傳諭史官李眞儉,來言于院中曰,今番奉命南下時,到水原地,逢着井邑縣監任敾於路上,史官之前導,累次呵禁,不卽下馬,而使其使令,以杖歐下奉諭書校生,立於泥塗中。史官不勝驚駭,使之捉致其隨陪,欲詰問曲折,則敾又捉去史官所帶政院使令,捽髮曳入,稱以爲吾亦箋文差使員,史官之捉去隨陪,可異云。政院使令,以事體,據理言之,則敾始使之斥退,史官更令捉來隨陪,則敾盡出一行下人,歐打所送使令,使不得下手,故史官終無奈何,不得已棄去。身爲史官,以致辱名,惶恐待罪云。史官奉命,事體至重,敾雖藉重於箋文,箋文,卽藩臣封進之文字,諭書,卽君上宣諭大臣之綸綍,彼此輕重,不啻較然,而初旣歐下奉諭書之校生,辱之泥塗,又復捽曳史官所帶政院使令,事之驚駭,莫此爲甚。此實前所未聞之駭擧,不可無罪責之道,而本院請推之外,無他論罪之規,井邑縣監任敾,從重推考,何如?傳曰,事甚可駭,先罷後推。
校理朴弼明上疏。大槪,臣久滯鄕曲,三承除旨,而病狀難强,旣不能聞命卽趨,有事先壠,又未免力疾迤往,迹涉違慢,罪合萬殞。不料玆者,旣有陞授右職之命,繼下別爲催促之敎,不敢不擔舁作行,來伏私次,而又伏聞政院啓稟,至有問備之罰,臣於此,驚惶震越,置身無地。宜卽趨謝恩命,而顧臣疾病危篤,旣無陳力就列之望,情地難安,亦無晏然苟冒之理。玆敢冒死陳暴於宸嚴之下,乞賜鐫削臣職,仍治臣罪,以快人心,以安微分事。入啓。答曰,省疏具悉。爾其勿辭,從速察職。
傳曰,史官二員待命,騎馬六匹立之。
傳曰,史官三員待命,騎馬九匹立之。津船內摘奸。
觀象監,自昧爽,至辰時沈霧。以上朝報
有政。吏批,以朴乃貞爲持平,尹憲柱爲輔德,金斗南爲弼善,李㙫爲兼文學。
兵批,以李大成單付副司直。燼餘
戶曹啓曰,故內官宋相殷,以徽陵侍陵官,恩賜田結,尙未准受矣。全羅道寶城郡數外官屯田畓,竝四結二十八負五束,自本家望呈願受,依例折給,何如?傳曰,允。以上戶曹謄錄
上在昌德宮。停常參·經筵。
夜一更,流星出大角星上,入南方天際,狀如拳,尾長四五尺許,色赤。
下直,長淵府使李萬鍾,豐山萬戶金聲屹。
許墀啓曰,明日常參·經筵,取稟。傳曰,只晝講。
又啓曰,校理朴弼明疏批已下,卽爲牌招入直,何如?傳曰,允。
以備忘記,傳于權持曰,今下弓矢,豐山萬戶金聲屹處給送。
假注書沈壽賢病,代李景說受點。
閔鎭遠啓曰,假注書李景說,時無職名,付軍職,冠帶常仕,何如?傳曰,允。
又以戶曹意啓曰,卽接廣興倉所報,則右議政李濡,來四月朔祿俸,依傳敎倉官領去,則以爲,未行公之前,祿俸不敢祗受,不爲領受云。係是大臣祿俸,何以爲之?敢稟。傳曰,更爲輸送。
又以戶曹意啓曰,上年因傳敎,咸鏡道上納,大口魚價米,依丁丑年例,減半補賑後,供上及宣飯所用大口魚,限一年減半封進矣。定限已盡,來四月初一日爲始,復舊封進之意,敢啓。傳曰,知道。
權持,以禁衛營意啓曰,四番左部中司屬,忠淸道五哨軍兵六百三十五名,五番海西別驍衛五十六名,步軍標下一名,已爲點閱整齊,來四月初一日,與內外各處,入直馬步軍兵等,依例替代後,舊軍放送之意,敢啓。傳曰,知道。
又以觀象監官員,以提調意啓曰,本監以掌曆授時之衙門,曆書所印鑄字,常患剜缺,故五年改鑄,例也。每於改鑄之時,則自本監,所入物力及工匠料布,一從前規,磨鍊入啓之後,戶·兵曹,依例上下矣。今年則自二月,始役鑄字,而兵曹元定助役軍八名,山役軍七名,使令一名,守直軍士二名,全數減除,無一人定送者。空設機器,立役無人,工匠袖手,計無所爲,莫重進上曆書,印出一日爲急,生事可慮。役軍等,依舊例上下事,捧承傳施行,何如?傳曰,允。以上燼餘
京畿監司李世載,道內各陵奉審事,出去。
兵曹判書兪得一辭職上疏。入啓。答曰,省疏具悉卿懇。卿勿撕捱,從速行公。
政院啓曰,近日憲府,無行公之員,連以監察茶時,事甚未安。除在外人及監試官外,呈告未肅拜人員,竝牌招察任,何如?傳曰,允。
謝思,校理朴弼明,持平朴乃貞。
護軍尹淑,永宗僉使遞來。
文科會試,出榜詣闕。
謝恩,輔德尹憲柱。
府啓,請還收炤兄弟,放歸田里之命,亟命絶島定配。措辭見上請還收禁衛營所屬所安島折受之命。措辭竝見上請節目刪定,令廟堂另加商量,更爲稟定。措辭見上請還收前大司諫李廷謙,持平朴彙登,正言兪命凝特遞之命。措辭見上科場用奸,未有甚於近日,至於換皮封而極矣。國綱解弛,王法不嚴,泮庭埋繩之徒,又從而發,究其情狀,極爲陰巧,推治累月,尙未得端緖,輿情憤惋,莫不爲駭。數十間許,穿庭鑿墻之擧,決非一人之所可獨爲,則典守之輩,必無不知之理。此而緩治,將無以嚴科場杜奸計,請令該曹,守僕以下,一倂捉囚,各別究覈,期於得情。朞服未葬前,不得赴擧,自有法例,情理所在,亦不當冒入,而司諫任埅,朞服未成服前,違越禮制,冒赴科場,出身之初,物議之譁然,極矣。曾未幾何,躐取淸班,趨附時論,無所顧忌,頃在憲職也。以申女事,有所論啓,而直以先離後査爲請。其所持論,旣未得當,及其按問之後,事多不實,則一番自列,在所不已,而連入臺省,厭然自掩,至於多臺處置,恐其立落之不如意,挺身擔當,不恤公議,玉堂之陳箚請遞,蓋以此也。傷損臺體,莫此爲甚,如此冒沒之人,決不可置之言責之地,請司諫院司諫任埅罷職。答曰,不允。第五件事,依啓。
戶曹判書趙泰采上疏。大槪,臣之老母,纔經重病,尙在沈頓之中,又自昨日,猝患吐瀉之症,一夜之間,氣息如縷,顧臣情理,決無蹔刻離捨之望。所帶本兼,俱係緊重,不可虛帶,乞賜憐察,亟命許遞,俾得專意救護,以伸至情事。入啓。答曰,省疏具悉。卿其勿辭,救護母病。以上朝報
侍講院啓曰,敬寧殿夏享大祭,王世子親行事,下令矣。分付該曹擧行,何如?傳曰,允。以上禮曹謄錄
上在昌德宮。停常參·經筵。
下直,谷山府使李震殷,慈山府使朴思敦,成川府使鄭悏,沔川郡守李楙,永興府使鄭履祥,碧團僉使張鵬翼,防踏僉使李之翰。
以備忘記,傳于金致龍曰,今下弓矢,碧團僉使張鵬翼處給送。
閔鎭遠啓曰,明日,國忌齋戒,明明日,正日,此兩日,視事,頉稟。傳曰,知道。
又啓曰,來四月初一日,輪對日次,取稟。傳曰,停。
許墀啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
又啓曰,今日晝講時,豫備史官,當爲待令,而兼春秋李德運,身有實病,屢度催促,終不得入來,例兼春秋判校崔敬中,受由在外,宗簿正未差,他無推移之員。李德運兼春秋之任,卽爲減下,其代,令該曹口傳差出,何如?傳曰,允。
又啓曰,今日晝講事命下,而經筵官吏曹判書徐宗泰,兵曹判書兪得一,漢城府判尹閔鎭厚,戶曹判書趙泰采,竝皆牌不進,推考傳旨,今方捧入,而經筵官,無他推移入侍之人,時刻又迫,何以爲之?敢稟。傳曰,停。
吏曹口傳政事,兼春秋韓在垣。
閔鎭遠,以戶曹意啓曰,卽接廣興倉所報,則右議政李濡,來四月朔祿俸,依傳敎,倉官更爲領去則以爲,再次輸送,雖極惶恐,而未行公之前,終不敢冒受,又不領受云。係是大臣祿俸,何以爲之?敢稟。傳曰,更爲輸送。
傳于許墀曰,召對爲之。
權持,以兵曹意啓曰,當日納粟察訪金萬昌,驛吏權輿平等,自宣仁門入來,差備門外擊錚,極爲駭愕,竝令攸司,囚禁治罪,同門守門將李世安,常時不能禁斷雜人,以致闌入,亦難免其責,推考,何如?傳曰,允。以上燼餘
吏曹參判金宇杭,正言李台佐,三度呈辭。入啓。遞差。
禮曹判書尹世紀辭職上疏。入啓。答曰,省疏具悉。卿勿過辭,從速行公。
右議政李濡箚子。大槪,縮伏祈免之中,不敢冒受公廩,乞收輸送之命,以安私分事。入啓。答曰,省箚具悉卿懇。不腆常廩,不宜過辭。卿其安心領受,卽起視事,以副予望。仍傳曰,遣史官傳諭。
掌令朴台東啓曰,臣於昨日詣臺,論劾任埅也,以朞制未成服前,違越禮制,冒赴科場爲言矣。退出之後,得聞物議則以爲,朞服葬前,冒入科場,雖果違法,而未成服云者,非其實狀,而朞服葬前,不得赴擧,自有法例,則未葬未服,元無異同,而只憑曾前所聞,下語之際,不復詳審,致有此差爽之擧,臣之論人,率爾之失,著矣。何敢一刻仍冒於臺次乎?請命遞斥臣職。答曰,勿辭。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請刪定節目,令廟堂另加商量,更爲稟定。措辭竝見上請還收前大司諫李廷謙,持平朴彙登,正言兪命凝特遞之命。措語竝見上請司諫任埅罷職。措辭見上答曰,勿煩。
忠淸監司書目,公州呈,以校理尹待敎辭職上疏上送事。啓。答曰,省疏具悉。爾其勿辭,上來察職。
吏曹判書徐宗泰上疏。大槪,臣病劇,又未能趨命。近來違牌之弊,莫可矯正,臣嘗憂慨於此,而萬不獲已,身犯疊積,不勝席藁惶隕之至。講筵頉稟,金吾廢坐,俱極悚憫,臣於本職廉義,決不可出。儻蒙朝家,早賜處分,而病或少間,則臣於兼務,庶幾無礙,而有所自盡矣。情窮勢極,求死不得,崩迫之衷,冒昧出此,伏地祗俟重譴事。入啓。答曰,省疏具悉卿懇。銓衡重任,決難輕遞,須勿固辭,安心行公。朝報
申時,上御熙政堂。召對入侍時,參贊官權持,侍讀官朴弼明,檢討官柳鳳輝,假注書李景說,記事官尹樟·洪禹瑞。弼明,讀東國通鑑,自穆宗宣讓王元年篇,至穀字讀曰斛。上曰,音乃的也。弼明曰,字彙,釋此音矣。上曰,春秋音,謂之的也。至二月己丑,大良院君卽位篇,上曰,下番讀之。鳳輝讀,自二月至于癸亥,召還河拱辰篇,上曰,承旨讀之。權持讀,自辛未王南行時,至蔡忠順爲禮部尙書篇,上曰,下番翰林讀之。禹瑞讀,自太子詹事禎卒,讀未畢,上命小黃門,使之少退。諸臣退出熙政堂庭前,而已更命還入,諸臣趨入。禹瑞,讀畢退坐。弼明曰,鄭又玄,上封事,論時政忤旨,會宰相議曰,又玄,敢越職論事,罪之,如何?皆曰唯命,獨徐熙曰,古者諫無官,越職何罪?臣以不才,謬居宰輔,事多可言。又玄論事,甚合時病,是臣可罪,而又玄可賞也云,而成宗,感而悟之,以又玄,拜監察御史,賜徐熙鞍馬酒果。成宗,可謂此下缺上曰,此雖諸候王之言,甚可嘉也,亦可法也。此下缺弼明曰,冬十一月,穆宗敎曰,予忝承祖業,不敢遑寧,乃者秋霧爲災。避殿減膳,引咎責躬,夙夜匪懈,終始不渝云者,可聳群下。穆宗,雖非賢君,以是觀敎之,則實爲君人之言,足以爲監戒者矣。上曰,唯。鳳輝曰,康兆,弑前王於積城縣,而臣民,莫不痛憤,新主,莫之知也。至契丹,興師問罪而後,乃知康兆之弑主,且康兆弑主之罪已著,然後終不明討其罪,而終有丹兵問罪之擧,豈不憤痛之甚者乎?上曰,唯。初不知康兆弑主之罪,而終至於契丹問罪後,以致禍亂,此事,實未可知也。弼明曰,成宗之時,廢八關會而不行矣,至是,顯宗,更復之,此缺顯宗之失德也。蓋燃燈·八關,卽釋氏誕妄之敎,故成宗,知其不經而廢,二十有餘年而後,今復尊崇,擧而行之。當是時,亂賊,內訌缺寇外熾,顧乃汲汲於張皇釋氏之敎,以招禍亂,豈不爲初政之大累乎?上曰,然矣。鳳輝曰,顯宗,當契丹之亂,南行之時,扈從將士,皆托尋妻子,四散逃去,獨智蔡文一人,終始隨行,得返其國,可謂忠良之佐也。顯宗,特賜蔡文田三十結,以賞其羈靮之勞。雖云賜賞,以賞較功,則無乃人君酬勞之典,太薄乎?深可惜也。上曰,其時扈從之臣,道多逃亡,而獨蔡文一人,終始隨去,其功可賞矣。此下缺上曰,太祖榟宮,移安于員兒山香林寺,至是還葬顯陵。以此觀之,則可知其崇佛矣。鳳輝曰,是皆崇佛之致,其時習俗皆然。尊尙寂滅,莫知其非,轉相倣效,良可寒心矣。弼明曰,敎諸宰曰,將焉用彼相?惟木從繩則正,后從諫則聖。且夙夜懼兢,思免厥愆,卿等勉補不逮云者,此君臣相勉之義也。可謂深且切矣。此後世人君人臣,可以監戒爲法者也。伏願聖明,其鑑于茲。上曰,然矣。上掩卷。諸臣,遂以次罷退。燼餘
上在昌德宮。停常參·經筵。
貞熹王后忌辰齋戒。
權持啓曰,大司憲權尙夏,持平洪泳,在外,執義李彦經,掌令成碩夔·朴台東,持平朴乃貞呈辭,今日以監察茶時之意,敢啓。傳曰,知道。
兵曹口傳政事,副司直,吳命峻·梁重廈·柳鳳徵·金始慶·權宇亨·朴萬普,副司果,李禎·趙以進·李喜泰·李龜齡。以上朝報
成均館官員,以同知館事意啓曰,今三月初三日,儒生課製,今月內,無故日退行事,曾已啓達矣,大提學宋相琦,大司成李健命,俱以在外,不得爲之之意,敢啓。傳曰,知道。以上節製謄錄
上在昌德宮。停常參·經筵。
貞熹王后忌辰。
權持啓曰,大司憲權尙夏,持平洪泳,在外,執義李彦經,掌令成碩夔·朴台東,持平朴乃貞呈辭,今日以監察茶時之意,敢啓。傳曰,知道。
許墀啓曰,明日常參·經筵,取稟。傳曰,知道。
金致龍啓曰,備邊司郞廳來言,今日,賓廳坐起日次,而國忌相値,不得來會云矣。敢啓。傳曰,知道。燼餘郞廳黃仁儉校正。日記廳郞廳李仁默書。
上在昌德宮。停常參·經筵。
未時,太白見於巳地。
下直,龜城府使尹廷舟,長連縣監辛錫祿,忠淸兵虞候李必益,嘉山郡守申憲周,柒原縣監田萬最,陽川縣令李世松。
左承旨南致熏三度呈辭。入啓。遞差。
禮曹判書尹世紀初度呈辭。入啓。傳曰,還出給。
左尹金錫衍辭職上疏。入啓。答曰,省疏具悉。卿其安意勿辭,從速察職。
傳曰,明日晝講爲之。
政院啓曰,憲府之官,或在外,或呈辭,連日監察茶時,事甚未安。除在外人外,呈告人員,竝卽牌招察任,何如?傳曰,允。
謝恩,左承旨許墀,右承旨金致龍,左副承旨權持,右副承旨閔鎭遠,同副承旨李彦經。
判尹閔鎭厚上疏。大槪,更申危懇,乞伏逋慢之誅事。入啓。答曰,省疏具悉。卿勿固辭,從速行公。
兵曹口傳政事,副司直,南致熏·金萬胄·崔昌太·李會元,副司果,金世瑛。以上朝報
上在昌德宮。停常參,只晝講。
下直,龍川府使李彦瓀,襄陽府使李浚,新寧縣監李泌。
獻納趙道彬三度呈辭。入啓。只遞本職。
忠淸監司書目,道內各邑,去月初一日以後,連次下雨,秋牟向茂,春牟立苗,早稻則間或付種,而初七日夜,雨雪交下,山谷間,雪積如冬,至於堤川,則雨雹繼作,大如鳥卵。此時雹雪,亦係異常事。
慶尙監司書目,三月二十四日,雨雪交下,山麓盡白,經午不消,係是異常。玄風縣則怪疾猝發,作痛數三日,連續物故,民事可虞事。
晝講入侍,知事趙泰來,特進官趙相愚,承旨閔鎭遠,玉堂朴弼明·柳鳳輝,假注書李景說,兼春秋尹樟,史官洪禹瑞,武臣尹遇進。
今日晝講時,視事,縕繹間頉稟事,榻前定奪。
右議政處,遣承旨敦諭事,榻前下敎。
修撰李㙫上疏。大槪,臣爲省墓,在湖中,除書遠降,惶感無措,因病淹滯,今始來伏輦下,而情地危隘,決不容抗顔朝端,且臣老母,宿患添傷,尤無離側供仕之勢。乞蒙鐫罷臣本兼職名,以靖私義,以便救護事。入啓。答曰,省疏具悉。爾其勿辭,從速察職。
吏曹啓曰,臺諫有闕,政事,取稟。傳曰,明日爲之。
晝講入侍時,閔鎭遠所啓,頃日筵中,小臣,以槐院分館事陳達,特推行首官,仍令不待在鄕僚員,斯速分館事下敎,而尙未擧行云,故臣使本院下人,問於行首官黃翼再則以爲,僚員李遂大,雖曰以親病不得上來,卽今親病已差,頻頻出入城市,故必待其入來後分館,以此相持,遷就至今云云。李遂大之托稱親病,必欲謀避,果如其言,則殊涉可惡,而朝家旣令在京無故人,斯速分館,則拘於一員之不來,尙未擧行之狀,極爲未安,而本院請推之外,無他可請之罰,似當有別樣論責之擧矣。知事趙泰采曰,臣亦待罪承文院提擧,故亦知此事矣。李遂大,以親病不得來參云,故朝家旣令在京無故者,斯速分館,則必待其人入來云者,極爲不當。前秋科後,尙不得分館,揆以事體,豈容如是?大政時,博士黃翼再,不得陞六者,蓋以未及分館故也。在前如此之時,例有各別申飭之道,行首掌務官,似當有拿推催促之擧矣。上曰,旣有成命,而尙今遷就,極爲未安。行首掌務官,拿推,可也。
又所啓,科場之文,自有定式,少違程式,有司黜之,例也。近來文體漸變,不有程式,昔年領府事南九萬,爲大提學時,陳達於筵中,以爲疑似論,賦似詩,申飭嚴禁。蓋其時,監試初試,入格試券中,賦一篇初頭,有君不見,又不見等文字,疑初頭,有曷嘗觀夫文字故也。今番監試覆試一所,疑題有曰,聖人之相人,與相人之相人,同歟異歟?此雖曰出自東萊博議,而疑題,顯用外家文字,係是創見,有非程式,而況以聖人與相人,比較優劣,似有欠於尊畏聖人之道,已極未安。且其優等入格之文起頭,引用荀子相人篇云。四書疑之引用外家文字,曾所未見,大段駭異,而此文置之高等,則非但前頭文體,將必大變,科文程式,亦從而蕩然無餘,所關非細矣。此後則疑題及入格之文,勿用外家文字事,添入於科場事目,以爲定式施行之地,何如?上曰,承旨所達甚是,依此爲之。
觀象監,卯時辰時,有霧氣。
有政。兵批,以金宇杭爲副司直,李台佐爲副司果,李景說爲副司正,南致熏·金萬胄·崔昌太·李會元爲副司直,金世瑛爲副司果,李斗望爲同知。軍職,已見昨日口傳政事,今又疊錄
工曹啓曰,本曹所掌,宗社以下,各陵殿·諸山川,祭時所用,各樣鍮鑄·水鐵·木祭器,及祭官所着祭冠·帶鞋等,隨破隨改之役絡繹。此則有若干料布題給之事,而至於皮匠,則各殿排設及典設司油遮日,赴京使臣,齎去方物所藏,油芚紙帒等造作之役,旣甚浩多,此外諸上司各衙門,各樣鋪陳造作時,造繩匠定送事捧甘,無日無之,元無糧料。在前工匠數多之時,猶患不足矣,戊巳大亂之後,死亡過半,餘存無幾,每當國役,未及周旋,致有生事。其中又有所難堪者,匠人啓單子中,所居里役,切勿侵責,專爲國役事,明有啓下事目,而凡干坊役,與他閑遊人,一體差定,貧殘工匠輩,勢難保存。且有許多私匠,而謀避國役,竝改投屬於各軍門,使本曹,旣不得啓下,亦不敢出用。且鍼線婢,元數只是十名,而此亦有頉者居多,時存者鮮少。凡於國役之外,諸上司各衙門,創出無前之規,種種役事,每每推捉,囚禁刑杖,罔有紀極。若無別樣變通之擧,則工匠等,將有離散難保之弊。自今以後,諸色工匠及鍼線婢等,國役之外,諸上司各衙門之役,切勿定送,所居里役,一依尙衣院·繕工監例,勿爲差定,私匠等,使各軍門,勿許濫雜募入,以爲自本曹使役之地,而諸處役事料布,亦令戶·兵曹,依例計其立役日數,磨鍊上下事,捧承傳施行,何如?傳曰,允。禁營謄錄
上在昌德宮。停常參·經筵。
下直,江界府使柳漢明,熙川郡守吳時翊,熊川縣監楊世徵。
同副承旨李彦經書啓,臣承命馳往于右議政李濡處,傳宣聖旨則以爲,臣雖愚蠢,豈不知前後恩數之爲感激,而猶且未克承命者,實由於病勢情勢之萬不獲已也。進退路窮,亦不敢爲連章冒瀆之計,祗自縮伏,以俟處分者,有日矣。今者,特遣承宣,敦諭聖旨,又出於千萬意外,臣誠驚惶震惕,益無所答。若使臣,有一分可進之望,則蒙此非常之寵握,臣子分義,不宜一向違拒。矧當太廟親享日期已迫之時,尤何敢偃臥私次,自速罪戾乎?不但臺議未伸,物情愈激,卽今賤疾,決難起動,竟未免復陷逋慢之誅,伏地戰慄,不知所達。謹當以一疏,申暴危悃云矣,敢啓。傳曰,知道。
拿推現告,承文院行首官黃翼再,掌務官李遂大。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,斯速毁撤尼舍,俾得人其人而各歸其所,以爲祛邪正俗之地。措辭見上答曰,勿煩。
兵曹,式年武科殿試規矩,柳葉箭一巡,落點。
工曹參判李光迪,左副承旨權持上疏。大槪,臣等伏聞,昨日筵席,筵臣以科題事,深加非斥者。臣等以其時試官,俱有所不可晏然於職次者。懇乞亟遞臣等之職,以安微分事。入啓。答曰,省疏具悉。卿等,勿辭察職。
禁府,黃翼再·李遂大,拿囚。啓。
謝恩,兼西學敎授柳鳳輝,兼南學敎授朴弼明。
全羅監司書目,南原府使金昌錫,母病危重,還任無期,不得已罷黜事。
兵批,以趙道彬爲副司直。
禮曹啓曰,卽接永禧殿參奉牒呈,則本殿東墻內,柳木一株,今朝忽然雷震,半邊破折云。寢殿至近之地,有此雷震之變,極爲驚駭。慰安祭,不卜日,來初五日設行之意,知委,何如?傳曰,允。禮曹謄錄
又啓曰,卽接長陵假官李孝源牒報,則守僕洪丁彦,今月初二日酉初,望見主山南邊外靑龍外深峽中,煙氣猝發,急呼守直軍人等,假官,親率急往救止,而計其步數,則自曲墻後,二百十步許大焚,廣三十六尺,長四十五尺,而適値地濕,火未炎起,故落葉燒燼,樹木段宛然,別無傷害。救火之後,日已昏暮,一邊領率軍人等,達夜窺察火巢內外,而頓無人跡云。相考前例,則陵上稍遠處,失火之患,不至大段,則無慰安,而只有發遣本曹郞廳摘奸之規。今亦依此例,發遣郞廳,失火處,摘奸書啓後,稟處,何如?傳曰,允。禮曹謄錄
上在昌德宮。停常參·經筵。
掌令成碩夔三度呈辭。入啓。遞差。
政院啓曰,憲府無行公之員,連日監察茶時,事甚未安。除在外及呈告受由外,未肅拜人員,竝卽牌招察任,何如?傳曰,允。
禮曹啓曰,己卯十二月,賜柑製述居首生員李澤,有直赴殿試之命,而壬午式年殿試時,身在喪中,故許赴後式年事,入啓蒙允。甲申正月,賜柑製述居首進士尹世綏,甲申七月,儒生別製居首幼學吳命恒,甲申十月,親臨儒生殿講居首幼學尹就殷·閔泰東,甲申十一月,到記儒生別製居首生員李承源,甲申十二月,賜柑製述居首幼學鄭來周,有直赴殿試之命矣。李澤等七人,竝爲許赴於今乙酉式年文科殿試,而幼學都重鼎,己卯會試入格之後,連遭生養母之喪,己卯·壬午兩式年殿試時,不得赴擧矣。今已闋服云,一體許赴於今式年殿試,何如?傳曰,允。
右副承旨閔鎭遠上疏。大槪,臣有奏對差爽之失,敢此露章首實,伏乞聖明,治臣妄言之罪,仍收成命,以警他人,以淸仕路事。入啓。答曰,省疏具悉。疏辭,令該曹依施,勿辭察職。
刑曹判書姜鋧上疏。大槪,昨夕,自赤裳史閣,始得入來,方欲復命之際,伏聞筵臣所達,極其嚴峻,席藁私次,冒死請譴,乞治臣罪,以嚴科法事。入啓。答曰,省疏具悉。卿其勿辭,安心行公。
吏曹啓曰,臺諫有闕,政事,取稟。傳曰,明日爲之。
右議政李濡箚子。大槪,違命惶悚之中,亦有難安之端,亟遞臣職,仍治臣罪事。入啓。答曰,省箚具悉卿懇。前後敦勉,亶出心腹,而誠意未孚,造朝無期,言念國事,憂鬱殊甚。豈特太廟親祀時,大臣不參,事體未安而已?此時望卿出而視事,不啻若大旱雲霓,而至於重臣疏語,不必深嫌,卿勿困我,速出論道,用副虛佇之望。仍傳曰,遣史官傳諭。
合啓,請左議政李畬罷職事。入啓。答曰,日者臺避,極涉不韙,而爾等竟發請罷之論,欲售傾軋之計,良可慨惋也。亟停勿煩。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請刪定節目,令廟堂另加商量,更爲稟定。措辭見上請還收大司諫李廷謙,持平朴彙登,正言兪命凝特遞之命。措辭見上請司諫院司諫任埅罷職。措辭見上新除授執義宋徵殷,時在京畿楊州地,請斯速乘馹上來事,下諭。答曰,不允。下諭事,依啓。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,斯速毁撤尼舍,俾得人其人而各歸其所。措辭見上答曰,勿煩。
吏曹口傳政事,以李廷濟爲兵曹佐郞。
持平朴乃貞,正言姜履相,避嫌。大槪,臣等於嚴旨之下,有不可一刻苟冒者,請遞事。入啓。答曰,勿辭。退待物論。
上在昌德宮。停常參·經筵。
巳時午時,日暈。未時申時,日有重暈。
知春秋姜鋧,實錄奉安後,入來。
禮曹佐郞朴始來,長陵主山失火處,摘奸事,出去。
掌令朴台東避嫌。大槪,臣於昨日批旨之下,有不敢獨自晏然於臺次者,請遞事。入啓。答曰,勿辭。退待物論。
吏曹判書徐宗泰上疏。大槪,臣於鄭東里事,有泛然回啓之失,觸事昏謬,理難仍處政地,乞賜遞改事。入啓。答曰,省疏具悉卿懇。卿勿過辭,安心行公。
兼司書趙道彬上疏。大槪,臣之日昨所遭,非比尋常,決無一分冒進之勢,今於召牌之下,分義是懼,雖不得不趨詣闕外,而廉義所關,實難自壞,玆敢露章徑退,臣罪至此,萬殞猶輕。乞賜鐫罷臣職名,以謝時議,以安賤分事。入啓。答曰,省疏具悉。爾無可嫌,勿辭察職。
副修撰柳鳳輝上疏。大槪,臣於前獻納趙道彬之疏,有不容一刻仍處於禁直者,不得不陳章徑退,伏乞亟命削臣職名,仍治臣罪,以警具僚事。入啓。答曰,省疏具悉。爾其勿辭察職。
輔德尹憲柱,兼文學李㙫,牌不進,罷職傳旨。傳曰,只推勿罷。
玉堂箚子。大槪,請持平朴乃貞,正言姜履相,掌令朴台東,出仕事。入啓。答曰,依啓。
大司憲趙相愚辭職上疏。入啓。答曰,省疏具悉卿懇。卿勿過辭,安心行公。
黃海監司書目,金川呈,以回還冬至使李頤命,辭職上疏上送事。啓。答曰,省疏具悉卿懇。不靖之論,何足介懷?卿其勿辭,安心反命。
兵批,以成碩夔爲副司直。以上朝報
禮曹啓曰,寧陵大王陵,莎草修補吉日,今四月十六日,始役初九日,翼陵陵上莎草修補吉日,四月十九日,始役十四日,曾已啓下,故寧陵始役事,本曹郞廳以下,今將進去,而卽今政府,只有右議政,而以身病不得進去云。旣無政府,則勢難仍行,兩陵修補吉日,不得不改擇日退行。且寧陵丁字閣,樑上塗灰修改之由,亦於初九日始役,告祭兼行後擧行事,前已啓下矣。本陵莎草修補,旣已退行,則續續告由,似涉煩瀆,塗灰之役,亦爲退行於莎草修補時,何如?傳曰,允。禮曹謄錄
上在昌德宮。停常參·經筵。
回還冬至正·副使·書狀官,留待引見時,右承旨金致龍所啓,數日之內,違牌紛紜,未知諸臣情勢之如何,而王世子親祭日期,只隔二日,而春坊諸執事,將無以備員,殊甚可慮也。兼文學李㙫,無他情勢,只以金栽疏中,蹊田奪牛等語,尙今引嫌,以至違牌云。臣於此事,有區區所懷,敢此仰達。當初李㙫所論,不過新通人當否而已,何嘗有意於攘取銓任,直以蹊田奪牛,勒加於人?淸朝臺閣之上,曾未聞有如此風習。玆事是非,聖明旣已洞燭,而不可不一番辨破,故如是仰達矣。上曰,當初金栽疏語,極爲無據,士夫風習,豈容如是?李㙫之終始引嫌,殊涉太過,以此意開釋,使之從速行公,可也。朝報
兵批,以鄭澔爲副護軍,李師尙爲副司直。
申時,上御熙政堂。回還冬至使,留待引見入侍時,正使李頤命,副使李喜茂,書狀官李明浚,右承旨金致龍,假注書李景說,記事官韓在垣·洪禹瑞。頤命,拜跪而前,上曰,萬里行役,無事往返,誠爲多幸矣。頤命曰,萬里行役,多人無死傷之弊,無事往還,此莫非國恩也。上曰,別單之外,更無別樣所聞者乎?頤命曰,別單悉記所聞,更無他說話矣。求得彼中文書與分別虛實甚難。頃者,謝恩使,出來後,臣欲知海賊的報與否,問於譯官,欲得文書,則文書所得處,只禮部序班譯官,故欲探其虛實,則序班輩答曰,當初李後勉,欲知張飛虎虛實,故盡諱不言。以下缺
李頤命所啓,今番歲弊方物,行中多用賂物,僅得無事順受,而至於鹿皮·虎豹皮,多縫造之痕,㺚皮,不刳其腹背毛,摺處損傷,腰刀,制樣不精,內務官,多以爲言,終示德色而受之,再三申戒云。皮物封裹時,臣等,亦詣戶曹,眼同捧上,而多用米粉,塗混縫痕,初未覺察,日久遠輸,粉落痕生,以致如此。三種皮物及腰刀,申飭該曹,此後各別擇送,何如?上曰,依爲之。出擧條
又所啓,慶賀表箋,彼國旣令頒式,而方物表箋,則獨無頒式,且謝恩表箋,亦當隨事改換。此事,不可不於彼中定奪,故上馬宴時,問于押宴侍郞漢人王齡,則答曰,此在頒式之外,貴國,自是文翰之邦,方物表箋,或逐年改換,或一定其式,竝無不可,自此必無管攝之事,至於謝恩表箋,果難定式,而俱非該部所可指揮,惟在貴國從宜變通云。蓋彼國諸王,各省雖有賀表,本無方物進呈之事,故方物無表箋之式矣。此後冬至·正朝·聖節方物表箋,逐年改換,或一定其式與否,令承文院稟旨定奪,何如?上曰,依爲之。出擧條
又所啓,臣等行到東八站,護行章京及通官文二善,言于譯官軍官曰,義州刷馬驅人文淵者,戊寅年,李彦綱上使時入來,禮部下馬宴日,偸出銀楪,受刑於使行。以此含怨,到柵門出卜馱時,潛告于甲軍曰,使行多持禁書,可以搜驗。甲卒,乃搜出卜馱,以致生事。此人今何以更來乎?決不可入送北京云,故自瀋陽還送,而移文義州,使之嚴囚,以待渡江後,臣卽以此事,刑推窮問,文淵,抵死牢諱,臣移文本府,使之報巡營處置矣。燕行下卒,陰告使臣之事於彼人,情狀萬分痛惡。雖與謁國機事者有間,此路不可不嚴防,而或云徒以彼人所言,致法於人,事當詳審。但章京通官輩,與此人曾無嫌怨,年久之後,何必指名相告?戊寅受刑,文淵,亦不敢諱,情迹無疑,若不待承款,徑先處決,有非法意,令該曹齊意稟定後,行移本道,何如?上曰,通官輩,與此人曾無嫌怨,而所言如此,似是實狀,文淵所爲,極可痛惡。令該曹稟定處置,可也。
又所啓,彼中衙譯輩,丙·丁被虜人皆死,卽今通官,皆是其子孫之學習者,言語生澁,多未通情,我國譯官,能言者絶少,皆以賣買爲心,不復留意於言語。且淸語·華語相雜,官話·鄕話各異,通語漸難,若不各別勸奬,前頭傳語之路,殊甚可慮。今行淸學譯官李碩材,買得新刊備漢切要者,將欲納于本院,臣取看其書,則彼國,亦慮兩語相雜,以漢語解淸語,以淸語飜漢語,極爲分曉。若令該院,飜以我國諺文,用之於課試,則誠爲有益。且李碩材之留心買書,亦可尙,令該院,取其書,用於課試,買書人,優等等第施賞,以爲激勸之地,何如?上曰,依爲之。
又所啓,臣行過海西地,處處人民來訴,皆以庚辰·辛巳·壬午·癸未四年身役,三分捧一,爲萬分難堪,山郡上年設賑四邑,尤以延安·江都,兩年移轉,一時督捧爲切悶,一道民情,反以上年少稔爲怨。饑饉死亡之餘,僅得一歲之稍稔,猶復怨咨,其情可謂戚矣。以身役言之,則當年所捧,已不無害及於隣族者,而四年以來,流亡者亦多,一時竝徵,毒遍九族,以移轉言之,則本年所食,已不貲,而萬死餘民,傾資竭産,無以充償,官吏,㤼於朝令,日施鞭撻,方春棄田業而流散者,甚多云。此等疾苦,朝家不可不軫念,本道身役,四年內減年數,移轉亦許退捧,似爲得宜。竝令廟堂稟處,何如?上曰,依爲之。以上燼餘備局謄錄
上在昌德宮。停常參·經筵。
謝恩,弼善成碩夔。
平川君申琓箚子。大槪,情勢難安,縮伏俟譴。淸廟動駕,只隔一日,而末由冒沒於班行之後,不敢泯默,露章請譴,乞先勘罪,以伸臺議,以安私分事。入啓。答曰,省箚具悉卿懇。過激之論,不必深嫌,卿其須體至意,安心勿辭,速出行公。仍傳曰,遣史官傳諭。
掌令金斗南啓曰,如臣樸遬,濫蒙洪造,兩旬之間,再叨風憲,臣誠感激惶悚,無所容措,而所患賤疾,適且添劇,恩命之下,未卽祗謝矣。伏見兼司書趙道彬疏本,發怒於駁遞之儒臣,而揷入臣名,盛加詆斥,乃以初詣臺廳,何不提論,而經宿之後,强爲引避,爲持臣大柄,誠未滿一哂也。夫三臺臣,引避下語,雖或有一二過中者,一倂特遞之命,實乖優容之道,則凡在臺閣者,孰不知爭執之爲當,而臣旣有嫌礙,有難參涉,則詣臺而未論,皆以此也。及其公議大激,斥以失體,則據實而自列,其可已乎?此則臺體之所當然,而未覺其苟且,惟其還收二字,大觸其忌,改擊排抑,不遺餘力,而于何掇拾之說,顯示僇辱之意?其亦可笑而不足怒也。且前日處置中,有曰所謂物議,非出公心,此有一言而可辨者。當初喉司之臣,旣已覆逆,新除諫省之長,亦嫌其代,至於陳疏違牌,則此亦一物議也,一公心也。曲護大臣,力沮言路,如諫臣之爲,然後方可謂公心物議耶?臣實未曉也。臣旣被其無限詆斥,不可一刻仍冒於臺次,請命遞斥臣職。答曰,勿辭。退待物論。
政院啓曰,今此太廟擧動時,不可無本兵之長,而昨日再牌,終不出仕,其在事體,極爲未安。兵曹判書兪得一,卽爲牌招,何如?傳曰,允。
右議政李濡箚子。大槪,淸廟動駕,只隔一日,雖在席藁俟譴之中,不得不冒陳危迫之悃,冀蒙亟賜處分,無使朝儀未成,國體有損,仍命勘臣罪律,以伸臺議事。入啓。答曰,省箚具悉卿懇。過激之論,不必爲嫌,卿其克遵前旨,安心勿辭,卽起視事,以副如渴之望。仍傳曰,遣史官傳諭。
明日宗廟擧動,出宮正時,卯正初刻,王世子祗送時,出宮正時,卯初一刻,詣敬寧殿齋室時刻,祗送後隨時,開門,罷漏後。
政院啓曰,弘文館草記,下番闕直,已過兩日,無他推移之員,令政院稟旨變通事,允下矣。如此緊急之窠,齋戒日開政,亦有近例。政官卽爲牌招,開政差出,仍卽牌招察任,何如?傳曰,允。
兵曹口傳政事,以姜鋧·南致熏·李宇恒爲都摠管,柳星彩爲副摠管。
奉敎李縡,實錄奉安後,禮曹佐郞朴始采,長陵主山摘奸後,入來。
府啓,引嫌而退。不請還收,致有物議,其所引避,臺體則然,意外侵斥,何必爲嫌?請掌令金斗南出仕。答曰,依啓。
兼司書趙道彬,牌不進,依承傳罷職。朝報
上在昌德宮。停常參·經筵。
掌令金斗南就職。
大駕,詣宗廟入齋室後,藥房·政院·玉堂問安。答曰,知道。
望廟禮後,藥房·政院·玉堂問安。答曰,知道。
明日親祭正時,四更一點,開門,二更二點。
傳曰,文廟酌獻禮爲之事,分付。朝報
上在昌德宮。停常參·經筵。
巳時午時,日暈。
親祭罷後,藥房·政院·玉堂·二品以上·六曹問安。答曰,知道。
大駕還宮正時,卯正二刻。還宮後,大殿·世子宮,藥房·政院·玉堂問安。答曰,知道。
禮曹啓曰,文廟酌獻禮爲之事,命下矣。酌獻禮吉日,以何間推擇,而酌獻禮後,親臨試士,已成近例,今番則何以爲之乎?敢稟。傳曰,當依例試士,而今番則增廣不遠,依古例勿爲知委,似無所妨,未知如何?
政院啓曰,明日慕華館,式年武科殿試時,命官,何大臣進去乎?敢稟。傳曰,徐判府事進去。
又啓曰,明日慕華館,式年武科殿試時,兩司進參事,城上所牌招言送之意,敢啓。傳曰,知道。
禮曹啓曰,命下矣。舊例謁聖取人時,元無知委外方之事,而乃是近來新創之規,則當此京外同慶設科迫頭之時,不必知委外方,誠如聖敎,依舊例不爲知委外方,吉日,以今月晦間,開月旬前,推擇,何如?傳曰,允。
明日文科殿試時開門,罷漏時。
明日仁政殿,文科殿試時,讀卷官三,趙泰采·金鎭圭·南致熏,對讀官四,趙泰耉·李喜茂·朴弼明·朴熙晉,慕華館武科殿試,試官三,姜鋧·李宇恒·元振洙,參試官三,宋儒龍·李鳳祥·李潚。
禮曹啓曰,文廟酌獻禮吉日,令日官推擇,則今四月二十八日,閏四月初四日爲吉云。此兩日中,以何日定行乎?敢稟。傳曰,以二十八日定行。以上朝報
禮曹啓曰,傳曰,今日宗廟寶冊,親爲奉審,則第九室·第十室·第十一室外,皆有寶而無冊。此蓋由於前後兵燹之中,閪失之致。今雖猝難追補,而寶亦無匣,只以袱子奉裹,所見未安,其令該曹稟處事,命下矣。莫重太廟奉安玉冊,閪失於兵燹,如是之多,到今追補,事體重大,誠如聖敎,而自上奉審之後,仍置不補,亦涉欠缺,議大臣稟處,恐不可已。至於寶匣,尤宜急時造成,分付該曹,從速擧行,何如?傳曰,允。宗廟修改謄錄
禮曹啓曰,今四月二十八日,謁聖酌獻禮時,依前例,啓聖祠遣官奠酌事,分付,何如?傳曰,允。禮曹謄錄
上在昌德宮。停常參·經筵。
卯時,日暈兩珥。辰時,日暈兩珥,暈上有冠,色皆內赤外靑,白氣如虹,出自兩珥,逶迤指北,良久乃滅。
下直,江原監司姜銑,陽城縣監郭萬績。
左尹金錫衍上疏。大槪,臣之疾病,日就危篤,太廟親祭時,未能趨詣陣上,罪合萬死,且有難安情勢,乞遞臣本兼諸任,仍治臣罪事。入啓。答曰,省疏具悉。卿勿固辭,安意察職。
禮曹判書尹世紀上疏。大槪,賤疾添劇,無望復起供職,且合啓未收殺之前,臣亦未勘罪之人,尤無冒沒蹲據之理。伏乞聖慈,亟遞臣本兼諸任,仍治臣罪,以謝公議,以延殘喘,公私萬幸事。入啓。答曰,省疏具悉。卿其勿辭,安心行公。
都承旨兪集一上疏。入啓。答曰,省疏具悉。卿其勿辭,從速察職。
知事李頤命上疏。大槪,情勢病勢,實難冒出,昨日召命之下,竟未祗赴。乞遞臣本兼諸任,仍治臣前後罪犯,以謝人言,以警具僚事。入啓。答曰,省疏具悉。疏末事,令備局依施,卿勿過辭,安心行公。
合啓,請左議政李畬罷職事。入啓。答曰,勿煩。
府啓,請還收炤兄弟,放歸田里之命,亟命絶島定配。措辭見上請節目刪定,令廟堂另加商量,更爲稟定。措辭見上請還收前大司諫李廷謙,持平朴彙登,正言兪命凝特遞之命。措辭見上請司諫院司諫任埅罷職。措辭見上答曰,勿煩。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,毁撤尼舍,俾得人其人而各歸其所。措辭見上日者大霈,有放歸田里罪人沈季良放送之命,臣竊以爲不可也。季良,負犯甚重,情狀絶痛,罪止遠配,已是失刑,因赦宥還,使之偃息田廬,亦云幸矣。此而全釋,則將何以嚴懲惡而重討罪乎?請還收放歸田里罪人沈季良放送之命。大興郡守李震相,爲人癡騃,全不曉事,目不識丁,適緣軍門之辟,濫畀字牧之任,到任以來,文簿不能自決,擧措率多可駭,吏卒輕侮,隣境笑罵,家在靑陽,距郡至近,請托公行,怨聲載路,小民之言,至曰京師無人歟?何至差送如許人,莅吾土而虐吾民也?此而仍置,則將無以淸仕路而除民害,請大興郡守李震相罷職不敍。囚人之特許奔哭親喪,實出於聖朝仁恕體下之政,凡在聽聞,莫不聳感欽歎,而第此等事,固當恩出於上,若自下煩請,則終不免爲市恩之歸,而大有關於後弊。頃者諸臣之以減死定配罪人,一體許令歸葬爲請者,殊未知其得當。事過之後,雖不可追論,罪人之給暇歸葬者,不可任其久離配所,引日稽滯,請令攸司,定其日限,分付該道,去來啓聞。答曰,不允。末端事,依啓。
兵曹,謁聖武科初試,來十六日,分兩所各取五十人,而規矩則柳葉箭一巡二中,騎芻一次二中,講書,武經七書中,除吳子,自願一書取粗,以上三技,取二技,落點。朝報
上在昌德宮。停常參·經筵。
京畿監司書目,朔寧郡守金鎭瑞,以其親病,受由上來,累呈辭狀,還任無期,不得已罷黜事。
吏曹啓曰,新恩政事,取稟。傳曰,當日爲之。
合啓,請左議政李畬罷職。答曰,勿煩。
府啓,請還收炤兄弟,放歸田里之命,亟命絶島定配。措辭見上請還收禁衛營所屬,所安島宮家折受之命。措辭見上請節目刪定,令廟堂另加商量,更爲稟定。措辭見上請還收前大司諫李廷謙,持平朴彙登,正言兪命凝特遞之命。措辭見上請司諫院司諫任埅罷職。措辭見上答曰,勿煩。
院啓,請還寢呈狀民人等嚴刑之命,唐津·泰安等,舊廢牧場,還給民人等處。措辭見上請令京兆,斯速毁撤尼舍,俾得人其人而各歸其所。措辭見上請還收放歸田里罪人沈季良放送之命。措辭見上大興郡守李震相,爲人癡騃,目不識丁,適緣軍門之辟,濫畀字牧之任,到任以後,文簿不能自決,大小公事,專委於奸吏之手,性耽麯孽,醒日無多,交結土豪,賄賂公行,家在靑陽,距郡至近,請托狼藉,怨聲載路,小民之言,至曰京師無人歟?曷送如許人,莅吾土而虐吾民也?且其邑村,有靑年寡女,而土豪一人,欲爲奪志,請囑震相,捉致强杖,誓死不從,仍而囚禁,萬端威脅,則厥女,持刀自刺,身無完膚,震相,親造獄門,百端誘喝,其擧措之怪悖,聽聞之駭愕,莫此爲甚。如此之人,決不可仍置,以貽窮民之害,請大興郡守李震相罷職不敍。答曰,不允。末端事,依啓。
傳曰,謁聖武科初試,旣已定日,規矩亦已啓下,前頭日子不遠,而尙無節目啓下之事。此是兵判引入之致耶?卽爲問啓。
政院啓曰,問啓事,命下矣。兵曹下吏,今始來呈節目,問其遲滯之由則以爲,判書雖在引入之中,今此節目,不可不及時啓下,故入直堂上,參考前例,磨鍊書啓之際,自致日晩云矣。敢啓。傳曰,知道。
傳曰,明日晝講爲之。
有政。兵批,以河沃·李國馨爲副司正。朝報
義禁府啓曰,富平居幼學閔喜甲,以其父震標,因富平官逼脅,以致自斃事擊錚,京居幼學李元龍,以其父振海,爲洪原縣監時,因本道狀聞囚推事擊錚,啓目,竝自刑曹,移來本府,幼學朴弼咸,以閔震標致死時,其父泰遠,身在京中,元無干豫事上言,閔喜甲,亦以前事上言,竝啓下本府,而久未回啓矣。上項擊錚上言內辭緣,俱出於爲父訟冤,而或因赦蒙放,或照律勘處,則今無覆啓之事,竝置之,何如?傳曰,允。禁府謄錄
禁府啓曰,因備邊司啓辭,犯越罪人處斷事,北京咨文,旣已出來,監兵使以下勘罪者,令攸司照驗擧行事,允下矣。前慶源府使朴錫昌,前慶興府使柳必興,前阿衙地萬戶鄭世胄,當初充軍定配,而今此回咨中,旣許免發遣,卽爲放送之意,分付本道,何如?傳曰,允。禁府謄錄
上在昌德宮。停常參,只晝講。
下直,宣川府使李碩寬,滿浦僉使睦天翊。
假注書徐命遇受由,代沈壽賢受點。
傳曰,連因大臣引入,機務積滯,事多可慮,而近見外方啓聞,則亦多時急回啓擧行之事。此等時急公事,卽速回啓事,分付擧行。
政院啓曰,今此文廟酌獻禮,親臨試士時,本館之官,主文之臣,多有主管擧行之事,而大提學知館事宋相琦,大司成李健命,俱在外,趁期上來之意,別爲下諭催促,何如?傳曰,允。
傳曰,明日晝講爲之。
晝講入侍,知事趙泰采,特進官金鎭圭,承旨李彦經,玉堂朴弼明·李㙫,假注書李景說,兼春秋尹樟,史官洪禹瑞,武臣李斗望。
傳曰,明朝,右相命招卜相。
參知李徵龜辭職上疏。入啓。答曰,省疏具悉。爾其勿辭察職。
假注書申改,代宋思翊受點。
右議政李濡箚子。大槪,縮伏俟譴之中,斷無酬應公務之理,聖敎之下,未得奉行,略暴惶隕之私,乞速許遞臣職,改卜賢德,以濟國事事。入啓。答曰,省箚具悉卿懇。昨日下政院之敎,爲慮機務之積滯,卿其體予至意,須速擧行,安心視事,毋孤如渴之望。仍傳曰,遣史官傳諭。
禁府啓目,承文院行首官黃翼再,掌務官李遂大等,元情云云,旣已遲晩。竝只照律,何如?啓依允。
又啓目,前縣監鄭斗平,元情云云,泛稱遲晩。刑推得情,何如?啓除刑推議處。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,斯速毁撤尼舍,俾得人其人而各歸其所。措辭見上請還收放歸田里罪人沈季良放送之命。措辭見上答曰,勿煩。
禁府,趙隨·申命相·柳澨·申垸·李重昌·曺應斗·南弘璛·黃鐸·李星耉·具爀拿囚。啓。
京畿監司李世載,東南道各陵奉審後,入來。
晝講時,兵曹判書兪得一牌招,祿都目政事爲之事,榻前下敎。
京畿監司書目,楊州呈,以執義宋徵殷辭職上疏上送事。啓。答曰,省疏具悉。爾其勿辭,從速上來察職。
晝講時,侍讀官朴弼明所啓,臣有區區所懷,敢此仰達。頃年趙泰一之陳疏引嫌,欲盡自處之義,非有他意於其間,而大臣不諒,以浮薄喜事等語,上煩天聽,至有特補外邑之命。臣未知事體之如何,而泰一補外,已經兩年,況今館直,苟簡如此,似不當一向廢棄。宜卽召還,而當初補外,旣出特命,則自該曹似不敢循例備擬。且臣怵迫分義,冒沒行公,而常有不安於心者,欲爲陳達,惶恐未果,今始敢達。檢討官李㙫曰,趙泰一當初疏語,本非喜事之意,況其補外,今已經年,當此經幄乏人之日,宜有召還之道矣。上曰,泰一之當初疏語不是,故姑示警責之意,而豈可久棄乎?弼明曰,李海朝補外之後,諸臣旣已備陳,臣不敢爲疊牀之語,而海朝之補外,亦已久矣。當此館直苟簡之日,似宜一體召還,故敢達。上曰,所達然矣。李彦經曰,泰一·海朝,當一體召還乎?上曰,依爲之。參贊官李彦經所啓,今番式年文二所初試罷榜之啓,未得蒙允,而會講已迫,仍不許赴,則皮之不存,毛將爲傅,故臣待罪憲職時,卽停其論,該曹亦以此榜,詔在應罷之中,不復擧論矣。今聞一種外議以爲,其啓已停,則其榜尙在,必須一經稟裁,然後處分,方可明白云,故敢達。上曰,式年殿試已過,更無可付處,或有前例可考者耶?知事趙泰采曰,喪病之外,元無陳試之規。此榜臺啓,初則請罷,會試後停論,不可無明白定奪,令該曹考例稟處,似宜矣。彦經曰,此榜如可仍存,則當初會講,退其期日,猶或可也,而到今試事已畢,以此移付於後科,決知其不可也。凡試官擧子,罪各有歸,律不相蒙,而此則試官,固有罪矣。開場之前,預題已播,則擧子之聞風預構,安保其必無也?科事如是不正,而仍存不罷,則苟且甚矣。上曰,當初罷榜之啓,蓋出於嚴科場,大意則固好,而恐有後弊,不爲允兪矣。會講之必行於定日者,以方外擧子,皆已來集,有難退行故也。今則殿試已過,許赴於後式年,事體苟簡,置之,可也。彦經曰,然則以削罷之意,頒布,何如?上曰,依爲之。又所啓,同知權瑍辭疏,旣已批下矣。瑍之當初被論,實坐海州芙蓉堂懸板撤破事,而其板上之文,歷敍先王事蹟,則其不敢輕加毁傷也,明矣。直以深疾作文之人,乘忿妄作,有此駭擧,此其時臺啓之所以重發也。到今自明之疏,意在務勝,語且不擇,見者皆以爲駭,而職是宰秩,疏自縣道,故臣以該房,不得不捧入矣。特進官金鎭圭曰,承旨,以芙蓉堂懸板事陳達,而臣亦於此,有所懷敢達矣。蓋芙蓉堂,在海州,而宣祖大王,丁酉去邠時,駐蹕於此,故先正臣宋時烈,作其記文,而以宣祖駐蹕事起頭,以臣子之於君父,尊慕愛敬之心,自有不能已爲主意,又以孝宗大王末年,特褒羅星斗之善治尼山,擢除海州牧使,星斗,感恩益礪,仍重修此堂,求記文於時烈。時烈與星斗,皆受知於孝廟,而此文之作,在於庚子,故有喬山草樹之語,而結之以涕血掩泣云云矣。此文所記載者,實兩朝之事,有非尋常題詠之比,權瑍,雖以其私感,媢嫉時烈,不欲懸文字於所居之官舍,如有尊敬祖宗之心,則宜有所顧藉,而乃敢毁燒,故甲戌臺啓,以此聲罪,而引鐵鉉濟南城,太祖皇帝神牌事爲喩矣。渠今則收敍之後,當以惶悚之意爲疏辭,而猶且務勝,乃敢以同不同當不當等語,隱然爲飾非之計,良可寒心。且時烈,其時雖被禍,今爲朝家所尊尙之儒賢,則亦不當以罪死人,目之於奏御文字。況此文,乃稱頌祖宗之文,而瑍前後所爲之放肆如此,自上宜下燭其情狀矣。知事趙泰采曰,臣得見其記文,則專以宣廟駐蹕時事實爲辭,非如耽勝寓興之作,而瑍以一時媢嫉之心,撤毁投火,其爲悖妄,莫此爲甚,今此疏中,下語文字,頗有務勝之意,亦極駭然。其記文,鎭圭持來,自上下覽,則可以俯悉矣。上曰,其文持來,則出讀,可也。鎭圭曰,臣果有記文謄本,而未及繕寫,以此呈上未安,而今有下敎,故出呈耳。承旨讀畢,鎭圭曰,宋蔡卞,議毁司馬光所著資治通鑑,而以神宗親製序文,不敢毁之。序文與資治通鑑,非一段文字,而以顧藉親製之故,竝置資治而不毁之。然則蔡卞輩之所不敢爲,而瑍乃敢爲之,又從而務勝飾非,誠可駭然。上曰,當初臺啓則泛看矣,記文今始見之,有異泛然文字,而疏語猶且務勝,誠甚可惡。罷職,可也。
特進官金鎭圭所啓,臣頃忝監試試官,故因試事,敢達所懷。生進壯元則榜下,往見於其家而進前拜,路逢則下馬,其所以待之甚尊,故自祖宗朝以來,不專取其文,亦必擇有地望者,至於一等,則以兩班爲之,不許卑微者,元無令甲,不過坼榜時,所從便處之者也。故在前,亦不無卑微者,得參一等,而同榜之人,未嘗羞與爲伍矣。今番進士一等張世良之父祖,以皮封所書見之,未知其爲庶孽,故臣等選置一等矣。及至放榜之日,一等諸人,以世良之入庭,不肯與之同列應榜,必欲其出去,相持半日,以致四館施罰於世良而迫逐之後,始乃應榜,此實曾所未有之擧也。放榜,乃君命,則旣入大庭,何敢以同列之間,庶孽,不肯應榜乎?士習之不美如此,誠可寒心。旣往,雖不必追論,而他日試官,不知擧子家世之卑微,而置之一等,難保其必不如今番。此後同榜之人,如或復有如此之擧,則令館官施罰事,定式申飭,何如?知事趙泰采曰,辛喜季,以文翰爲一等,此外無表表者,且一等之人,自擇榜色,故一等甚擇也。今番則年少儒生,蓋以創見之故,爭之如此,若有施罰之事,則後弊亦可慮矣。鎭奎曰,辛酉監試,宋來柏爲一等,而其卑微,甚於庶孽,丁卯監試,鄭元龜爲一等,而亦係庶孽,然其時同榜,不爲如此之擧矣。今番進士一等,若不欲與庶孽同列,不赴榜會,猶或可也,而何敢於殿庭,爲此擧乎?臣意,亦非欲追罪此輩,蓋欲申飭日後耳。上曰,自前生進放榜之時,未聞有如此之習。今番則旣入殿庭,而不爲應榜,爭執至午,至有承旨啓辭之擧。放榜是君命,何敢乃爾?予欲爲處分而未果矣。所達誠是,此後則各別申飭,可也。
上在昌德宮。停常參·經筵,只晝講。
下直,朔州府使李瀗,恩津縣監洪洵,抱川縣監鄭維升,保安察訪李秀英。
右議政李濡,命招不進後箚子。大槪,情跡,萬無冒出之理,坐孤嚴命,惶恐待罪事。入啓。答曰,省箚具悉卿懇。卿勿過辭,安心卜入。仍傳曰,遣史官傳諭。
右議政李濡,命招不進。傳曰,更爲命招。
順興幼學李東佐上疏。大槪,目見無前之慶,敢陳狂瞽之說,冀推好生之澤事。入啓。答曰,省疏具悉。陳戒之說,予用嘉之。刑獄事,令該曹稟處。
晝講入侍,知事趙泰采,特進官姜鋧,承旨許墀,玉堂朴弼明·李㙫,假注書宋思翊,兼春秋尹樟,史官洪禹瑞,武臣李基泰。
政院啓曰,昨日榻前,祿都目政事爲之事,定奪,而兵曹判書兪得一,違牌不進,殊甚未安。更爲牌招,何如?傳曰,允。
右議政李濡再招不進。傳曰,前望單子,入之。
傳曰,今日開政事,分付。
晝講時,兵曹判書兪得一,再招不進,今又三牌,事體未安,祿陞降政事,令次官擧行事,榻前下敎。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,斯速毁撤尼舍,俾得人其人而各歸其所。措辭見上請還收放歸田里罪人沈季良放送之命。措辭見上新啓,請訓鍊大將李基夏罷職不敍。答曰,勿煩。
平安監司書目,泰川縣監朴萬恒,以其親病,受由歸家,久不還任,不得已罷黜事。
掌令金斗南上疏。大槪,敢陳難冒之狀,以冀鐫遞,兼附愚淺之見,以備裁察事。入啓。答曰,省疏具悉。疏陳之事,大意固好,而不少拘礙之說,殊涉太過也。方伯·守令論罪事,令該曹稟處,爾其勿辭察職。
政院啓曰,新拜領議政崔錫鼎,時在京畿果川地。上來事,依例遣史官傳諭,上來時,給馬事,京畿監司處,亦爲下諭,何如?傳曰,允。以上朝報
晝講入侍時,知事趙泰采所啓,南桃浦漂漢人,敗船拯物,使之輸致,其中蘇木,多至五萬五千斤,而我國用度不廣,經費之外,竝與雜物除出許賣,以充其浮費之數,似宜,故敢此仰達。上曰,依爲之。備局謄錄
兵批,以南五星爲副護軍,沈壽賢爲副司正。
禮曹啓曰,宗廟八室以上,各室寶匣造成事,啓下矣。卽接工曹移文,則寶匣,自弊曹造成,而其制度及數爻,詳知然後,可以及時擧行,斯速變通回移云。莫重寶匣,制度大小及數爻,不可不趁卽詳知,然後可以造成,誠如移關內辭意,臣曹與本署提調·工曹堂上,眼同奉審後,稟處,何如?傳曰,允。禮曹謄錄
上在昌德宮。停常參·經筵。
初昏,流星出大角星下,入南方天際,狀如拳,尾長三四尺許,色白。
政院啓曰,憲府無行公之員,連日監察茶時,事甚未安。掌令金斗南,持平朴乃貞,竝卽牌招察任,何如?傳曰,允。
黃海監司書目,安岳呈,以金義廷妻,一胎三子,係是異常事。
江原監司書目,道內各邑,農事形止,及三月下雪,事係變異事。
假注書李景說書啓,臣承命馳往于果川盤浦村,領議政崔錫鼎所住處,傳宣有旨則以爲,臣於田廬屛伏之中,冒承重卜之命,史官遠來,傳宣召旨,聞命驚惶,五情震越,罔知所以自措也。臣之不才無狀,固不當復玷台司,況釁累餘蹤,自分泯伏於丘壑,實無趨走班行之望,陳章控懇,亦有所不敢,徊徨憫蹙,不知所達云矣,敢啓。傳曰,知道。
持平朴乃貞,牌不進,依承傳罷職傳旨,傳曰,只推勿罷。
僉知崔重泰,江原監司遞來。朝報
上在昌德宮。停常參·經筵。
巳時至酉時,日暈。
明日,謁聖武科初試,一所試官三,金宇杭·柳星彩·元德徽,參試官三,呂必重·金洙·睦昌胤,二所試官三,南致熏·鄭弘佐·元振洙,參試官三,柳述·李亨命·李橏。試官李翊漢,牌不進,依承傳罷職。
監試官,一所,金斗南·姜履相,二所,朴乃貞·權詹。朝報
上在昌德宮。停常參·經筵。
下直,茂山府使鄭琳。
傳曰,明日晝講爲之。
吏曹參議趙泰耉上疏。大槪,臣於憲臣之疏,有不敢晏然仍冒於銓地者,不得不冒昧陳暴,伏乞聖明,俯賜諒察,亟許遞臣職名,以謝臺議,以安微分事。入啓。答曰,省疏具悉。爾其勿辭,從速察職。
大司憲趙相愚三度呈辭。入啓。只遞本職。
吏曹判書徐宗泰上疏。大槪,重被臺斥,尤無冒處政地之理,乞賜罷免,仍治臣遏塞公議之罪事。入啓。答曰,省疏具悉。卿其勿辭,安心行公。
吏曹啓曰,來十八日,祿都目政事爲之之意,敢啓。傳曰,知道。以上朝報
禮曹啓曰,臣欽進詣宗廟,與本署都提調臣徐文重,工曹參議臣金萬埰,眼同奉審各室,寶盝·寶匣·朱筒·朱匣與內外袱,當爲新備之類,別單書入,以備睿覽,而第七室安寶之欌,內狹屬小,新匣造成之後,則無以推移奉安,勢當改備新欌,而十室十一室冊寶匣,具鎖鑰,九室以上寶匣,只有釵釘而無鎖鑰。此雖微細之事,有所同異,亦涉未安,竝與新造之匣,而一例具鎖鑰,恐爲得當。奉審後,計其新造之數,則事役浩大,只令工曹,擔當造成,有欠事體,令戶·工曹,堂上郞廳各一員,主管董役,亦合事宜。各室寶冊奉安之欌內塗紙,年久渝色,今此新匣奉安之時,一倂改塗,亦似得當。以此分付擧行,何如?傳曰,依啓。各室寶綬,或無或斷絶,竝以新備磨鍊耶?玉寶中,有龜頭缺落者,所見極爲未安,補缺似不可已。且永寧殿,亦無寶匣,奉審後,一體新造,可也。
上在昌德宮。停常參,只晝講。
都承旨兪集一三度呈辭。入啓。遞差。
傳曰,領議政處,遣承旨敦諭。
吏曹啓曰,臺諫有闕,政事,取稟。傳曰,明日祿都目政事,兼行。
政院啓曰,今日晝講事,命下,而經筵官,或呈告,或陳疏,或在外,只有知事趙泰采·徐宗泰,而又爲稱病不來。徐宗泰·趙泰采,卽爲牌招,使之推移入侍,何如?傳曰,允。
又啓曰,卽者,議政府錄事,以左議政意,來言以爲,命召,非負罪歸鄕之人,所可暫時奉留,而初旣四次還納,未蒙開許,發行之後,聖明又未諒察,至遣史官,傳授於中路,非有陳籲,無路還納,理勢窮極,不得不受來,若固宜有,尤增悚慄。今則合啓已發,方在朝夕待命中,聖明亦必下諒,故玆敢招致錄事,今奉納命召云,而命召,方到院,何以爲之?敢稟。傳曰,遣史官傳授。
晝講入侍,知事徐宗泰,特進官姜鋧,承旨閔鎭遠,玉堂朴弼明·李㙫,假注書宋思翊,史官李縡·洪禹瑞,武臣金重三。
明日文武科放榜時,開門差早。
晝講時,副校理南就明,牌招察任事,榻前下敎。文廟酌獻禮,日期不遠,泮村近處染病,頻頻摘奸,一一出送之意,各別嚴飭于京兆當部事,榻前下敎。
晝講入侍,知事徐宗泰所啓,濟州試才御史,自前以侍從中擇差,臣不知李師尙之有老母,而以其有文望,且在閑散,故擬望受點矣。師尙,連爲呈狀吏曹,以七十餘歲偏母,宿病沈綿,朝夕難支,越海之役,揆以分義,雖不敢辭,而情理實有所不忍捨去者,孝理之下,宜有矜察爲言。御史事體,與他差遣不同,本曹則不敢有所稟達變通,故使之呈於備局矣。師尙情理如此,以聖上體下之仁,似宜有特賜處分,而備局久未開坐,已過兩月,而未有啓稟之事,御史行期不遠,必當預出,事涉可慮矣。上曰,越海之役,與他奉命有異,而情理如此,改差出代,可也。又所啓,凡臣僚言事者,言雖有過差,或有不槪於聖心,而若其出於匡救闕失,而意實無他,則豈可一向深咎,不爲寬解也?頃年尹趾仁,前席所達,雖未知伊時事勢,汎以道理言之,未嘗爲過,尹德駿則疏語有失,雖欠婉曲,而兩臣者,原其本意,皆出於有懷必陳,豈有他哉?因頃日有特下嚴敎,該曹不敢擧擬於淸望矣。今歲月旣久,而皆在外職,當此人才乏少之時,事當復擬於舊聯,仰冀聖明,俯察兩臣本情。惶恐敢達。上曰,當初兩人之事,誠甚不是,故頃年,以備望責銓官,而予意亦欲於歲月稍久,斟量用之,原非永棄之意。第以二人事言之,尹趾仁筵席陳奏,在於初頭,其時曲折,外廷容有不及知者,而尹德駿疏陳,似在於十月間,親鞫已過,情節彰露之後,猶以親鞫爲非,其語尤爲非矣。尹趾仁則先爲收用,而尹德駿則漸次用之,可也。以上朝報
又所啓,以犯越事,彼國回咨中,有觀察使李震休,節度使李弘述,照原擬革職之語,而自彼革職之人,自前例不入於歲抄書啓中,而自彼更無指揮矣。罷職,旣有敍命,則李震休等,似當如前擬望,而革職一款,未審其前例如何考之,而未得明白可據。或謂革職之人,只拘於往彼文書,而任職如常云。當有稟達而後調用,故敢達。上曰,旣不入於歲抄中,別無更爲敍用之事,循例調用,可也。
參贊官閔鎭遠所啓,小臣年來,久在外方,以外方田稅事,每欲陳達,而惶恐未敢矣。蓋田案,有一等至六等者,以土地之饒瘠而差等也,每年年分時,有上之上至下之下九等者,以當年之災實高下也。下之下則每結捧四斗,下之中則捧六斗,次次加數,以至上之上則所捧過二十斗,此是大典之法也。近來三南則土田稍饒,故每年年分,例有下之中·下之下,京畿,瘠薄,故只有下之下一等。以立法之意言之,每年踏驗時,必須詳審災實之高下,然後某田下中,某田下下,可以明白載錄,而境內許多田畓,以一守令,不能遍審,且其所穫之多少,無甚懸絶,故各邑,例於年分文書中,假如充數一千結,則就其中,以三百結爲下之中,七百結爲下之下,粧撰文書,而其實則某田之下中,某田之下下,初不分別,故每當捧稅之時,以下之中·下之下所捧之數,摠而計之,分徵於各結,以此各結所納,過於下下四斗之數,而不及於下中六斗之數,分徵磨鍊之時,守令,不能親自擔算計數,勢須委之該吏,而旣無元定之數,只令下吏,推移磨鍊,則其間用奸,不問可知,而且元稅外,又有斛上加升,人情雜費,作紙役價等,各色名目,許多般樣,而此等名目,皆無一定之數,每年隨其元稅多少,而爲之加減,至於作紙,則元稅之納一倉者,其數少,分納二三倉者,其數倍多。分倉,乃戶曹一時之令,非外方所可預知,各邑下吏,只依本邑規例,與元數,一體磨鍊於各結,而所謂規例,不但各邑各異,專出於下吏之口,有難取信,況就其規例中,又有用奸?蓋每結,或一合一夕之加算,而通計一邑所納之數,所竊幾何?至於凶歲,則該曹,不許給災於下之中,故下之下則以災減數,而下之中則每結,依舊分徵,磨鍊之際,出米之數,自多於豐年,此亦其勢然矣。小民不知曲折,只依官令備納,而輒曰田稅,年年加出,是何故也云。臣之愚意,下中·下下之分等,雖是法典,其弊如此,自戶曹勿論某等元稅,斗數一體酌定,京外所用雜費,亦以每結幾升酌定,勿論豐凶,每結所捧,無過某斗某升之意,明白頒布於外方後,裝載時,負石價·空石價·差員支供價,則就所捧雜費中除給,及其上納時,元數幾石,雜費幾石,竝令京官,着實捧納,而雜費則分給應受之人,則奸吏不敢盜竊,小民不至眩亂,而漕軍無面之弊,亦可少除矣。蓋納稅時,人情·役價等雜費,貢物人及各司下人,私自收捧於船頭,故橫溢特甚,一石之捧,過於二石,以致多數無面,無以充償,漕軍,以此流散相繼,此亦所宜軫念也。臣之愚見,雖不敢任其可用,而試令廟堂,商確稟定,何如?上曰,令廟堂稟處。備局謄錄
禮曹啓曰,以本曹宗廟寶匣奉審後,別單書入事草記,傳曰,依啓。各室寶綬,或無或斷絶,竝以新備磨鍊耶?玉寶中,有龜頭缺落者,所見極爲未安,補缺似不可已,且永寧殿,亦無寶匣,奉審後,一體新造可也事,命下矣。昨日奉審時,永寧殿寶匣,欲爲一時奉審,以爲新匣造成之地,而當初備忘中,只爲宗廟八室以上,寶匣造成之敎,故永寧殿寶匣造成一款,未及稟定,徑先奉審,事體未安,欲爲追後稟請矣。聖敎如此,當與本署提調及戶·工曹堂上,眼同奉審,而寶綬則新備之匣,皆以改備磨鍊,尺量長短,分付工曹,而前入別單中,未及詳察,以致遺漏,不勝惶恐。至於玉寶中,或有龜頭缺落者,或有四面傷缺者,金寶,亦有隅傷者,所見之未安,誠如聖敎。都提調臣徐文重,亦以此再三商確,而第金玉之傷缺者,不可補缺,改備之外,無他善策,故不爲竝稟,今承補缺之敎,卽當擧行,而玉寶改備,事體重難,臣曹不敢擅斷,議大臣稟處,何如?傳曰,允。宗廟修改謄錄
上在昌德宮。停常參·經筵。
副摠管雲興君三度呈辭。入啓。遞差。
忠淸監司書目,懷德呈,以戶曹參判宋相琦,辭職上疏上送事。啓。答曰,省疏具悉。卿勿固辭,從速上來察職。
傳曰,明日晝講爲之。
吏曹口傳政事,兼春秋尹就履。
政院啓曰,來二十一日,輪對日次,取稟。傳曰,爲之。
假注書李景說出使,代鄭纘先受點。
忠淸監司書目,道內各邑,今月初六日下雨,或得一犂,或過犂限,早稻黍粟,趁期付種,秋牟今方發穗,天安等邑,今初三日,雨雹交下,係是變異事。
平川君申琓箚子。大槪,縮伏俟罪之中,又被臺疏之斥,乞賜罷斥,以謝人言事。入啓。
武二所,試官元振洙病,代李天根改落點。
左副承旨權持書啓,臣承命馳往于果川盤浦村,領議政崔錫鼎所住處,敦諭聖旨則以爲,臣千萬意想之外,猥承不敢當之恩命,方此縮伏田間,以俟公議之刺擧,危厲薰心,彌日不釋,乃者特遣近侍,下布敦召之旨,十行天札,詞意丁寧,諭以貴相知心,責以袖手傍觀,使之從速就途。臣拜手莊誦,精爽隕越,不知涕血之交迸也。念臣向來所遭,實非等閑彈糾,至今追思,餘悸尙存。斷斷本情,雖蒙天日之洞燭,區區廉義,未忍笑罵之從他,臣之今日踪地,豈有復入朝堂之理?優閑田野,涵泳聖澤,是臣之至幸,此外更何所望,自非然者,其何敢恝視國事,自虧分義,以爲私便之圖哉?虛辱聖眷,未克欽承,罪積逋慢,無以自惜也。當以一疏,瀝盡衷款,仰請斧鉞之誅云矣。敢啓。傳曰,知道。
禁府啓目,粘連忠淸監司啓本云云。本府所管定配罪人,皆置放秩是白有置,依啓聞施行之意回移,而他餘罪人乙良,令各該衙門,稟處,何如?啓依允。又啓目,粘連前縣監鄭斗平議處云云。還上反作,便同虛錄,依此照律是白乎矣,係是今年三月初三日宥旨前事,上裁,何如?啓勿論。又啓目,前內乘具爀,訓鍊僉正趙隨·申命相,判官柳澨,主簿李重昌·曺應斗,奉事南弘璛等原情云云。泛稱遲晩,竝只刑推得情,何如?啓除刑推議處。又照目,承文院行首官黃翼再,掌務官李遂大等矣,朝家旣已在京無故人,斯速分館,則尙不擧行,罪各杖八十收贖,竝只奪告身三等,私罪。啓依允。功減一等,只贖,俾卽分館。
政院啓曰,晝講事命下,而永寧殿奉審相値,頉稟之意,敢啓。傳曰,知道。
答平川君申琓箚曰,省箚具悉卿懇。玆事曲折,予已知之,卿其安心勿待罪。仍傳曰,遣史官傳諭。
左承旨許墀上疏。大槪,臣之冒兼廚院提調,只緣都承旨於相院之有相避故耳。到今首席無故,例所應兼,臣不當一日仍據於不當處之地。伏乞將臣所冒提調之任,亟賜免改,以安微分事。入啓。答曰,省疏具悉。爾其勿辭察任。
有政。兵批,以丁萬興爲訓鍊習讀,金智傳·崔時昌·金繼興爲習讀,兪集一爲副司直,趙相愚·李震休爲司直。朝報
上在昌德宮。停常參·經筵。
下直,江華經歷李晩成,伐登萬戶李震芳。
傳曰,明日晝講爲之。
都承旨李震休上疏。大槪,臣罪罷之餘,忽蒙新除,驚惶感激。宜卽祗謝,而情迹不安,病狀且苦,無望供職,冒死陳懇,乞蒙恩遞,以便公私事。入啓。答曰,省疏具悉。卿其勿辭,從速察職。
京畿監司書目,果川呈,以領議政崔錫鼎辭職上疏上送事。啓。答曰,省疏具悉卿懇。台司之重卜,可以想倚毗之篤,承宣之敦諭,可以見思想之切,而情志未孚,巽牘繼至,愕然且慙,無以爲諭。旣往之事,備盡開釋,則過當之臺疏,不宜一向引嫌,矧今郞廟殆空,國事泮渙,以卿體國之誠,尤不可袖手恝視也,明矣。須勿撝謙,卽日就道,無孤如渴之望。仍傳曰,遣史官傳諭。
忠淸監司書目,淸風呈,以吏曹參判權尙夏辭職上疏上送事。啓。答曰,省疏具悉卿懇。天官佐貳,靡卿其誰?安心勿辭,從速就道,以副予望。又書目,德山呈,以修撰金興慶辭職上疏上送事。啓。答曰,省疏具悉。爾其勿辭,上來察職。以上朝報
禮曹啓曰,臣聖佑,進詣永寧殿,與本署都提調臣徐文重,戶曹判書趙泰采,工曹參議金萬埰,眼同奉審各室,寶盝·寶匣·朱筒·朱匣與內外袱,當爲新備之類,別單書入,以備睿覽。正殿四位,元無冊寶之具,而八室九室,皆備寶匣與朱筒,則前排欌內狹少,勢難推移奉安,當爲改備新欌。第九室章順嬪鐵印,異於金銀,年久腐傷,僅存形體,印綬偸色,似當改排,而新貫之際,恐有破碎之慮,此外各室寶綬,雖或體存,俱爲渝色,皆在改備之中。第十一室,只有王后金寶,而大王位則全無金寶,此必於兵燹之際,以致閪失,而當此各室寶匣諸具修補之日,大王位金寶之未備,實爲欠典,故竝此仰稟。傳曰,依啓。第十一室大王位金寶,追補當否,議大臣稟處。
上在昌德宮。停常參,只晝講。
下直,全羅左水虞候李遂良。
京畿監司書目,都事金栽,旣遭臺疏,廉隅亦重,則不可强令察任,罷黜事。
傳曰,明日晝講爲之。
大司憲黃欽避嫌。大槪,臣於本府三臺臣特遞,還收之啓,兩司合啓之論,有不可苟同者,請遞事。入啓。答曰,勿辭。退待物論。
明日輪對官落點,禮賓主簿呂必咸,司僕僉正沈廷輔,中樞經歷李潚,宗廟令申拱華,社稷令沈若潢。
晝講入侍,知事趙泰采,特進官李墪,承旨權持,玉堂南就明·李㙫,假注書鄭纘先,史官李縡·洪禹瑞,武臣趙世成。
輔德尹憲柱初度呈辭。入啓。傳曰,還出給。
假注書沈壽賢書啓,臣承命馳往于果川盤浦村,領議政崔錫鼎所住處,傳宣聖批則以爲,臣情地危蹙,未赴敦召之命,冒上辭疏,冀蒙宸鑑之矜燭,乃者史官跋來,傳宣御批,一札溫綸,詞意諄至,備示倚毗思想之切,仍令卽日就道,臣承命兢兢,且惶且感,益不知所以容措也。臣之區區情曲,亶在於自處之廉義,聖心之虛佇,非敢慢也,國勢之泮渙,非不念也。旣遭無限橫逆,誠不容再玷於匪據耳。聖明不諒,視以例辭之常套,諭以情志未孚,責以袖手恝視,臣於此,一倍惶憫,水火交中。謹當更治文字,以暴愚衷云矣,敢啓。傳曰,知道。
司直兪集一上疏。大槪,敢陳膚淺之見,以備裁察事。入啓。答曰,省疏具悉。疏辭,令廟堂稟處,卿其勿辭察任。
同副承旨李彦經上疏。大槪,臣於憲長之避,有不敢晏然在職者,敢暴微懇,冀蒙恩遞,以謝人言事。入啓。答曰,省疏具悉。爾其勿辭察職。
修撰李㙫上疏。大槪,臣耐病淹直,漸覺危綴,今日入侍退出之後,痛勢添㞃,實有頃刻難支之形,冒死煩瀆,罪無所逃。乞削臣職,俾得及時療治,以延殘命事。入啓。答曰,省疏具悉。爾其勿辭,調理察職。朝報
晝講入侍時,戶曹判書趙泰采所啓,永寧殿第十一室,無大王金寶。此必閪失於兵燹之際,而且寶匣內外袱,或以潞紗紬,或以紬爲之。本署都提調,意以爲,袱則不可不一體改造云矣。上曰,不特袱也,金寶之逸缺者,玉龜頭之剝落者,若皆改造,則事體重大,不可只令戶·工曹爲之,當依丁卯年萬壽殿回牌後改寶時例,亦設都監矣。姑觀前頭收議,一倂稟處,可也。泰采曰,各室,東宮時及冊嬪時寶印,異於大王·王后金玉之寶。寶匣,雖當一體造成,而至於朱匣,則似不宜竝造。且第八室有銀印,書孝婦粹嬪四字,體小若圖書,篆刻非方篆。此似出於先朝褒嘉之意,恐非冊封時寶,則不必竝爲寶匣,以樻奉藏爲當,故敢此仰達。上曰,東宮時冊嬪時寶印,則朱匣不必爲之,第八室銀印,亦不必爲匣,以袱裹置樻中,宜矣。宗廟修改謄錄
上在昌德宮。停常參,只晝講。
傳曰,明日晝講爲之。
咸鏡監司書目,咸興判官李夏亨,身病甚重,委頓廢衙,已至六朔,受由上京,無意還任,罷黜事。
江原監司書目,原州呈,以戶曹參議朴權,病重上去不得事。啓遞差。
假注書宋思翊改,代李澤受點。
晝講入侍,知事徐宗泰,特進官趙相愚,承旨金致龍,玉堂朴弼明·南就明,假注書李澤,史官李縡·洪禹瑞,武臣沈欞。
今日晝講時,侍讀官朴弼明所啓,引嫌而退。費辭引嫌,崖異重論,揆以臺體,勢難仍在,請大司憲黃欽遞差。上曰,依啓。
吏曹啓曰,守令有闕,政事,取稟。傳曰,明日爲之。
觀象監,卯時辰時,有霧氣,申時,雨雹,狀如豆。啓。朝報
吏曹啓曰,今四月初六日,回還冬至使,正·副使·書狀官,留待引見入侍時,正使李頤命所啓,彼中文書,購得曲折,旣已陳達,而譯官朴世和·安自新·韓興五三人,前後所出私財,每人各八十兩。大槪文書購得,此外無他道,此路不可斷絶,而各人所費,亦不貲,又是文書眞本,不可不施賞,令該曹考例稟處,何如?上曰,依爲之事,命下矣。近來燕行時,朝家旣無如前給送之物,而彼中緊重文書,不可不購得,故累次論賞,以開其路,則今此朴世和等,旣費私財,購得眞本文書,則似當依李仁楷等近例,施以加資之賞,事係恩典,上裁,何如?傳曰,竝加資。禮曹謄錄
上在昌德宮。停常參,只晝講。
晝講入侍,知事趙泰采,特進官金鎭圭,承旨李彦經,玉堂朴弼明·南就明,假注書李澤,史官李縡·洪禹瑞,武臣楊憲奭。
黃海監司書目,延安縣監魚史徽,以其親病,受由上京,累呈辭狀,無意還任,罷黜事。
政院啓曰,吏曹郞廳來言,今日爲政事命下,而判書徐宗泰,參議趙泰耉,俱以病不來,參判權尙夏在外,不得開政云。判書徐宗泰,參議趙泰耉,竝卽牌招,使之開政,何如?傳曰,允。
禁府啓目,前郡守黃鐸·李星耉,元情云云,泛稱遲晩。竝只刑推得情,何如?啓除刑推議處。
今日晝講時,視事,縕繹間頉稟事,榻前定奪。
武二所,出榜詣闕。
京畿監司書目,果川呈,以領議政崔錫鼎上疏上送事。啓。傳曰,遣承旨敦諭。
獻納權詹避嫌。大槪,臣於日昨憲長之避,有不可晏然者,請遞事。及持平朴乃貞避嫌。大槪,臣於憲長之避,有不可晏然仍冒者,請遞事。入啓。答曰,勿辭。退待物論。
兵批,以兪集一·金宇杭·南致熏爲司直,黃欽爲副司直,鄭纘先·李澤爲副司正。以上朝報
晝講入侍時,特進官金鎭圭所啓,祿政事,因長官違牌,又有令次官替行之命,故臣不敢每每辭避,不得已擧行,而其中有稟定事,敢達。大典遞兒條曰,祿毋越階,兒隨下階云,而禁衛營,以標下軍付祿事移文,其中一人,當付副司果者,觀其資級,則乃展力副尉也。展力,從九品階,副司果,從六品祿遞兒,其高下相懸,故問諸該吏則以爲,在前如此之類,本曹,從遞兒相准之階,增加以書於單子而啓下云,臣意不然。凡軍兵等資級,本多冒濫,渠輩所自爲之虛僞,雖不能一一査出,今本曹,旣知其非,而越累品,增加其資級以書,則實爲不可,故姑置之矣。未知一依法典,隨其資級,降付祿遞兒乎?抑不拘於此,以卑階付高品料乎?稟定而後,方可行之矣。上曰,戶判,曾經禁衛大將,此事規例,何如?知事趙泰采曰,軍兵等,階雖卑,隨其取才,高下付料,故付之高品,自前然矣。鎭圭曰,大典旣有祿無越階之文,故臣之姑不付料者此也。今以展力而准副司果祿品,增加其階,書秉節校尉,成給敎旨,則渠必因以此階施行,此輩雖微末,恐有乖於綜核之道矣。上曰,依前付祿,可也。鎭圭曰,下敎如此,當從其祿品,增書其階,而此階,只可用之於付祿時,不可因爲施行,以此申飭各軍門,何如?上曰,依爲之。禁營謄錄
上在昌德宮。停常參·經筵。
辰時至申時,日暈。
禮曹正郞李宜章,在外大臣處問議事,安山等地出去。
禁府啓目,粘連京畿監司放未放啓本云云,本府所管定配罪人,皆置放秩,依啓聞施行,他餘罪人乙良,令該曹稟處,何如?啓依允。
又啓目,慶尙監司放未放啓本云云,稟秩罪人張天綱等,竝爲仍配,他餘罪人乙良,令該曹稟處,何如?啓依允。
右承旨金致龍書啓,臣承命馳往于果川盤浦村,領議政崔錫鼎所住處,敦諭聖旨則以爲,臣不避累瀆,冒上辭本,以暴難進之衷,謂宜少垂矜察,早賜處分矣。不意承宣辱臨,重加恩諭,首以時象國勢,無一可恃爲憂,繼以年往事過,不宜每每提起爲敎,開示敦勉,不啻丁寧懇至,臣奉讀綸音,怳接尺五之天威,感惕交竝,不知所出。臣雖無狀,粗識分義,一端憂愛之誠,豈後於人,而唯是從前所遭,匪如薄物細故,誠不敢以累煩開釋自恕,荐被恩遇自恃,惟有竭辭畢愚,以效區區自處之義,雖蒙寵諭之頻繁,未克趨走而祗承,積有違慢,臣罪萬死。謹當更入文字,申罄微悰云矣。敢啓。傳曰,知道。
武科一所,出榜詣闕。
謝恩,禮曹參判金宇杭。
正言姜履相避嫌。大槪,臣於憲長之避,有不可晏然者,請遞事。入啓。答曰,勿辭。退待物論。
兵曹,謁聖武科殿試規矩,柳葉箭一巡二中,落點。已上朝報
釐整廳啓曰,本廳專屬軍保次,外方軍摠,今已修正,憑準於京衙門所上都案出,已上分秩成冊,而莫重軍額所錄之冊,不可不踏印,而在前京外往復文書,借用備局之印,卽今則逐日使印,每日借來,事甚苟簡,堂上郞廳印信各一顆,限軍役間輸送事,分付該曹,何如?答曰,允。以上備局謄錄
閔鎭遠啓曰,大司憲李墪,持平洪泳,未肅拜,執義宋徵殷呈辭,掌令朴台東受由在外,掌令金斗南,武一所監試官進,持平朴乃貞,避嫌退待,今日以監察茶時之意,敢啓。傳曰,知道。
閔鎭遠,以禮曹意啓曰,文廟酌獻禮時,王世子隨駕取稟草記,傳曰,勿爲磨鍊事,命下矣。還宮時,王世子,敦化門外祗迎,何以爲之?敢稟。傳曰,磨鍊,可也。燼餘
上在昌德宮。停常參·經筵。
假注書鄭纘先改,代吳命恒受點。
政院啓曰,兩司無行公之員,處置經宿,監察茶時,俱甚未安。大司憲李墪,掌令金斗南,竝卽牌招察任,何如?傳曰,允。
禮曹啓曰,雜科覆試,今月二十二日,當爲開場,而二十八日謁聖前,勢未及畢試,雜科覆試,差退於開月初,何如?傳曰,允。
左尹金錫衍上疏。大槪,臣之疾病,日就沈篤,前頭聖廟擧動時,萬無自力之勢。伏乞聖明,將臣所帶將任,先賜遞免,以幸公私事。入啓。答曰,省疏具悉。卿勿固辭,安意察職。
掌令金斗南啓曰,臣昨自試院復命之後,蓋緣病勢添劇,尋單以退矣。今因多官處置,承牌來詣,而第臣於此,有不可冒當者。三臺還收之請,兩司合辭之請,爲今日共公之論,而臣旣有嫌礙之端,頃忝本職,以此自列。及今復叨,亦未參涉,則其何敢晏然可否於處置立落之際乎?理難仍冒臺端,請命遞斥臣職。答曰,勿辭。退待物論。
大司憲李墪,牌不進後上疏。大槪,新除憲長之命,萬萬不敢承當,召牌之下,未克祗赴。乞命遞改,仍治臣罪,以重名器,以安微分,不勝幸甚事。入啓。答曰,省疏具悉。卿其勿辭,從速察職。
全羅監司書目,臣之情勢,終不敢晏然仍據本職,乞遞臣職,仍勘臣罪事,上疏上送事。啓。答曰,省疏具悉。卿其勿辭,從速察職。
又書目,茂朱兼任鎭安呈,以大司成李健命辭職上疏上送事。啓。答曰,省疏具悉。卿辭至此,本職當許遞焉。朝報
義禁府啓曰,今四月二十八日謁聖時,明倫堂五門禁亂官五員,射壇左右考喧二員,貫革左右禁亂官二員,本府留司一員,當直一員,合以十一員分差,而都事十員內,一員未差,九員竝皆赴擧。假都事十一員,令該曹差出,仍以爲大駕還宮時,各差備隨行之地,何如?傳曰,允。禁府謄錄
上在昌德宮。停常參·經筵。
辰時巳時,日暈。未時,日暈。
下直,永達萬戶李必晩。
戶曹啓曰,卽接廣興倉所報,則來閏四月朔頒料次,倉官,進去于右議政李濡家,請受祿牌則以爲,方在待罪中,不敢受祿,祿牌不爲出給云。係是大臣祿俸,何以爲之?敢稟。傳曰,令倉官輸送。
政院啓曰,大司成李健命,旣已遞職矣。當此親任視學之日,似當差出其代,而姑無開政之事,且値散齋,何以爲之?敢稟。傳曰,開政差出。
又啓曰,今此謁聖時,對讀官,多至二十人,而堂下三司出入之人,或在罷散中,或有未付職者,無故在京尠少,似宜有變通之道,何以爲之?敢稟。傳曰,罷職人員,令該曹別單書入,未付職者,亦爲口傳付軍職。
又啓曰,今此謁聖時,帳殿至近之處,村閭不淨,染癘出送者,至於五名之多。頃日筵中,臣鎭遠,以此時親行酌獻,實爲未安,如不得已,則酌獻後,還御春塘臺,試士之意,有所陳達,而未蒙允許矣。臣等依聖敎,嚴飭漢城府,連日摘奸,則姑無繼痛者云,而終非乾淨之地,竟日臨御,恐欠謹愼之道,況還宮時,路由其前,則群下之情,尤爲憫迫。從前酌獻後,試士春塘臺,非止一再,今亦依此例擧行,實爲便當。臣等待罪近密,區區所懷,惶恐敢稟。傳曰,卿等勿爲過慮。
玉堂箚子。大槪,請獻納權詹,持平朴乃貞,正言姜履相,掌令金斗南竝命出仕事。入啓。答曰,依啓。
領議政崔錫鼎上疏。大槪,累瀆危懇,未蒙開許,荐紆敦召之至,惶蹙罔措。臣之情迹,決無冒玷班行之望,更申瀝血之章,冀垂反汗之音,道臣出巡,封疏直呈事。入啓。答曰,省疏具悉卿懇。如渴之志,已竭於前後疏批矣,更何多誥?卿其念君臣之大義,勿以旣往之事,過自引嫌,安心造朝,用副至望。仍傳曰,遣史官傳諭。
傳,前司果洪重夏,兼司書趙道彬,校理尹星駿·柳鳳輝,執義金相稷,司果趙泰億·李翊漢竝敍用。朝報
有政。兵批,以李健命爲副司直,李弘述爲副司直,朴權爲副司果,吳命恒爲副司正,李遂大爲副司勇,金相稷·朴行義·權世恒·梁重廈·李禎翊·洪重夏·趙道彬·尹星駿·吳命峻·崔昌大·李台佐爲副司直,柳鳳輝·趙泰億·李翊漢·沈樘爲副司果。
上在昌德宮。停常參·經筵。
兵曹口傳政事,以金相稷·朴行義·權世恒·梁重廈·李禎翊·洪重夏·趙道彬·尹星駿·吳命駿·崔昌太·李台佐爲副司直,柳鳳輝·趙泰億·李翊漢·沈樘爲副司果。
掌令金斗南,持平朴乃貞,牌不進,依承傳罷職。
獻納權詹,正言姜履相就職。
掌令朴台東避嫌。大槪,臣於由限,旣犯應遞之科,又於前大司憲黃欽之避,有不敢獨爲晏然者,請遞事。入啓。答曰,勿辭。退待物論。
政院啓曰,今此親享擧動,只隔一日,本兵多有擧行之事,而判書兪得一,尙今引入,事甚未安。卽爲牌招察任,何如?傳曰,允。
政院啓曰,兵曹判書兪得一,牌不進,推考傳旨,今方捧入,而莫重擧動,不可無本兵之長,而一向引入,無意出仕,其在事體,殊極未安。更爲牌招,何如?傳曰,允。
獻納權詹,正言姜履相啓曰,卽者憲臣,以被斥於前大司憲黃欽,引避退待,處置歸於本院,而臣等於日昨,亦以此自列,則其何可可否於其間乎?不宜仍冒於臺次,請命遞斥臣職。答曰,勿辭。退待物論。
政院啓曰,因成均館草記,大司成李晩成,卽速上來事,令政院稟旨擧行事,允下矣。今方分付館吏,使卽趁期上來,而晩成所住,旣是郊外,明日內,入來肅謝,有未可必,何以爲之?敢稟。傳曰,改差。
又啓曰,大司成李晩成改差事,命下矣。其代,不可不差出,而方値齋戒,開政未易,分付該曹,以在京無故人,卽爲口傳差出,牌招察任,何如?傳曰,允。
吏曹啓曰,臺諫有闕,政事,取稟。傳曰,過齋戒後爲之。
政院啓曰,兵曹判書兪得一,再招不進,非但日勢已暮,一日三牌,亦涉未安。明日待開門牌招,使之察任,何如?傳曰,允。
吏曹口傳政事,以金宇杭爲大司成。朝報
上在昌德宮。停常參·經筵。
政院啓曰,行大司成金宇杭,牌不進矣。推考傳旨,今方捧入,而變通差出,意有所在,而如是違牌,事甚未安。更卽牌招察任,何如?傳曰,允。
假注書吳命恒書啓,臣承命馳往于果川盤浦村,領議政崔錫鼎所住處,傳宣聖批則以爲,臣情地憫蹙,累瀆宸聰,方俟開允之音,伏奉聖批,一向敦勉,至以念君臣之大義,勿以旣往之事,過自引嫌爲敎,臣益不勝兢駴悚慄之至。臣雖不佞,粗有一端知識,君臣大義,夫豈至於全昧,而惟是區區廉愧,誠有不可遽自媟棄者,旣失其身,何以事君?臣之向來所遭,苟不至於萬分危臲,則當此國勢岌嶪之秋,何敢苦拒嚴命,自虧臣子之義也哉?違慢增積,臣罪萬死,到此地頭,惟有泯默俟譴而已。伏聞臨雍效駕,日期迫近,臣帶相職,亦不得趨參,分義尤缺,伏地戰越,不知所達云矣。敢啓。傳曰,知道。
假注書李澤服制,代崔宗周受點。
大司憲李墪啓曰,竝引嫌而退。有病踰限,不須過引,而意外侵詆,尤無可嫌,一事被斥,前旣自列,則不得處置,其勢固然。請掌令朴台東,獻納權詹,正言姜履相,竝命出仕。答曰,依啓。
明日謁聖擧動時,大駕出宮正時,四更一點,酌獻禮正時,五更一點,開門,二更二點。
兵曹口傳政事,以李弘述爲副摠管。
判府事徐文重箚子。大槪,敢陳顚仆之狀,乞賜拔去姓名於試官望單子中,俾無臨時窘急之患事。入啓。答曰,省箚具悉卿懇。夜來病勢,如得小間,則進參於射壇,是所望也。仍傳曰,遣史官傳諭。
謝恩,大司成金宇杭。
明日謁聖文科,讀卷官十,徐宗泰·趙泰采·姜鋧·趙相愚·尹世紀·黃欽·金鎭圭·金宇杭·兪集一·南致熏,對讀官二十,趙泰耉·韓聖佑·金萬埰·任胤元·崔重泰·李國芳·許玧·朴弼明·尹行敎·南就明·李㙫·吳命峻·洪重夏·呂必重·朴鳳齡·李台佐·朴行義·宋正明·沈宅賢·洪重休,武科參試官三,兪得一·李弘述·柳星彩,參考官三,李大成·金洙·睦昌胤。
文科試官尹世紀·趙泰采·黃欽·崔重泰·李㙫·吳命峻不進,代南弼星·李光迪·李徵龜·韓命相·金相稷·李廷濟改落點。
謝恩,副摠管李弘述。
正言姜履相,獻納權詹,掌令朴台東就職。朝報
上在昌德宮。停常參·經筵。
大駕詣文廟,入幕次後,藥房·政院·玉堂問安。答曰,知道。
大駕還宮正時,戌初初刻。
僉知崔重泰,兵曹正郞李明浚,修撰李㙫,司直吳命峻,試官不進,依承傳罷職。
謁聖時,合啓請左議政李畬罷職事。上曰,亟停勿煩。掌令朴台東所啓,請還收炤兄弟,放歸田里之命,亟命絶島定配。措辭見上上曰,勿煩。又所啓,請還收禁衛營所屬所安島宮家折受之命。措辭見上上曰,勿煩。又所啓,請節目刪定,令廟堂別加商量,更爲稟定。請還收前大司諫李廷謙,持平朴彙登,正言兪命凝特遞之命。措辭竝見上上曰,勿煩。前啓,司諫任埅罷職事,停啓。正言姜履相所啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上上曰,勿煩。又所啓,請令京兆,毁撤東郊尼舍,俾得人其人而各歸其所。措辭見上上曰,勿煩。又所啓,請還收放歸田里罪人沈季良放送之命。措辭見上上曰,勿煩。又所啓,請訓鍊大將李基夏罷職不敍事。上曰,勿煩。
有政。兵批,以李健命爲副司直,以李晩成爲司果,洪九疇爲司正。朝報
謁聖入侍時,兵曹判書兪得一所啓,日昨鳳山人金德源,來訴於臣,以爲,渠於壬午謁聖武科初試入格後,卽以父在喪陳試,今旣闋服,請爲許赴於今番謁聖,故臣取考壬午謁聖試冊等文書,則試冊三件中,金德源,以五矢皆不書塡,而入門官報狀,及承旨魚史徽榻前所啓,德源,皆以在喪懸頉,渠之陳試公文中,入門官,照訖着名,則似無在喪冒赴之理,而有罪無罪間,所當明覈處之,故已自兵曹,捉囚德源,而臣於今日參試時見之,諸試官,雖皆盡詳察,紛聒傳呼之際,猶有試冊誤錄之事,壬午謁聖試冊之誤書,可以推知矣。其時擧子李翼海,亦以在喪陳試,而試冊中,初以五不書塡,而追書在喪。以此觀之,德源之事,似不無冤狀矣。德源及入門官,竝當拿問覈處,而入門官六人中,一人則身死,二人則方在邊將。如其無罪,則亦不可徑先拿來,令攸司姑先明覈德源在喪年月而稟處,何如?上曰,令攸司覈處,可也。刑曹謄錄
上在昌德宮。停常參·經筵。
下直,居山察訪林再茂。
中殿·世子宮·嬪宮,藥房問安。答曰,知道。
藥房啓曰,冒夜臨雍,徹曉將事,盡日帳前,抵暮還宮。伏未審夜來聖體,若何?臣不勝區區之慮,敢來問安。答曰,知道。無事矣。
文學朴熙晉上疏。大槪,賤疾,閱旬彌留,斷無供仕之望,而乃因下番之缺直,不得已姑降替直矣。承令於起居之禮,觸傷於風露之冷,僵臥直廬,痛勢倍重,春宮祗迎之時,竟不得陪從書筵,侍講之列,又末由趨造,臣罪至此,萬殞難贖。伏乞聖明,特諒病重實狀,速賜鐫罷,俾得安意調治,以安微分事。入啓。答曰,省疏具悉。爾其勿辭,調理察職。
校理尹行敎上疏。大槪,嚴召之下,不敢在外連章,不得不來肅恩命,而顧臣前疏所陳昔日事,終有不敢苟然者,且於頃日問備之命,尤不敢仍冒,而區區私情,亦有所不敢在京從仕者,適値淸齋,未敢瀆撓,玆敢冒萬死略暴情實,退伏旅次,乞賜鐫削,千萬幸甚事。入啓。答曰,省疏具悉。爾勿過辭,從速察職。
吏曹,龍宮縣令金萬謹身死,曾經臺侍。啓別致賻。
慶尙監司書目,尙州牧使元聖兪受由上京,情勢之外,病勢實難運動,曠廢公務,不得已罷黜事。
忠淸監司書目,懷德呈,以戶曹參判宋相琦辭職上疏上送事。啓。答曰,省疏具悉。卿其勿辭,俟父病間,上來察職。
咸鏡監司書目,鍾城府使李萬齡,病勢已痼,全廢坐衙,不得已罷黜事。
院啓,請還收呈狀民人等嚴刑之命,唐津·泰安等邑,舊癈牧場田地,還給民人等處事。請東郊尼舍毁撤事。請還收放歸田里罪人沈季良放送之命事。請訓鍊大將李基夏罷職不敍事。措辭竝見上答曰,勿煩。
司書朴鳳齡,牌不進,依承傳罷職。以上朝報
禁衛營啓曰,五番左部右司屬,忠淸道五哨軍兵六百三十四名,六番海西別驍衛五十五名,步軍標下一名,已爲點閱整齊,來閏四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又啓曰,來六月當京畿軍兵,當爲次第上番,而六七月,係是農月,故依事目,六番中部前司五哨則六月一朔立番,左司五哨則七月一朔立番,當其番次,每於前月二十五日京中逢點,八九番海西別驍衛,一體調送,逐朔立番之意,兩道監·兵使處,預爲知委,何如?傳曰,允。禁營謄錄
上在昌德宮。停常參·經筵。
吏曹判書徐宗泰上疏。大槪,臣於日昨泮宮出題時,事例所在,不得不與館閣之臣,互陳於天臨之下,以致節次淹遲,還御侵宵,重負罪戾,實深惶恐。乞命罷職,以安私分事。入啓。答曰,省疏具悉。卿其勿辭,安心行公。
司諫任埅再度呈辭,及執義宋徵殷三度呈辭。入啓。遞差。
政院啓曰,伏見黃海監司孟萬澤啓本,則去季朔留獄罪人,始囚年月日,拷訊次數,開坐後錄,而其中殺人罪人,凡七名,在囚或過十餘年,或至五六年,而考訊次數通計,每年不過二三次。當該同推官怠慢之習,殊甚駭然,而監司之不爲嚴飭檢察,極爲非矣。近來外方獄囚之淹滯,已成難救之弊,誠可寒心。不可無警責之道,庚午八月以後,監司竝推考,何如?傳曰,允。又啓曰,卽伏見咸鏡監司洪萬朝狀啓,則鍾城府使李萬齡,病重罷黜矣。邊上守令,係是厭避之任,雖有疾病,不得啓罷者,例也,而今此李萬齡,雖曰病重,馳啓請罷,殊涉率爾。此路一開,則日後厭避之弊,難以防塞,請咸鏡監司洪萬朝推考。傳曰,依啓。李萬齡,勿罷仍任。
戶曹啓曰,卽接廣興倉所報,則右議政李濡,來閏四月朔祿俸,依傳敎令倉官領去則以爲,方在待罪中,不敢受料,不爲領受云。係是大臣祿俸,何以爲之?敢稟。傳曰,更爲輸送。
傳曰,領議政處,更遣承旨敦諭。
院啓,請寢呈狀民人等嚴刑之命,唐津·泰安等邑,牧場田地,還給民人等處。措辭見上請令京兆,毁撤東郊尼舍,俾得人其人而各歸其所。措辭見上請還收放歸田里罪人沈季良放送之命。措辭見上請訓鍊大將李基夏罷職不敍事。有國所重,莫尙於科選,朝家得人用材之道,士子拔身事君之階,罔不由於是。苟不嚴加隄防,杜絶私逕,則其何以服人心而定士趨乎?不幸近來,人心不古,私意橫流,科場之不嚴,至己卯換封事而極矣,科事之不公,至壬午謁聖榜而極矣。有識竊歎,皆以爲,麗季紅粉榜,不幸近之,將必爲亡國之兆。自有科擧以來,人心之疑惑,輿情之憤鬱,未始有若此榜者也。一榜九人,考官親屬之得參者,至於七人之多,而試紙打印之臨科變通也,對讀官二十擬望之際,以二十二人備望,而其不得受點者,二人也,合考之際,只得命官主文及提學同坐,而不許他對讀官之同參也,俱異常例,安得無人心之疑惑乎?崔世鎰,人雖無狀,言非構虛,而刑訊而流竄之,諸臣章疏之間,語有稍涉科業者,則輒皆錮廢而擯斥之,三四年來,箝制臺閣,使不得一言,安得無輿情之憤鬱乎?在昔仁廟朝丙寅別試,初取十六人,而以考官親屬四人之得參,因臺啓命削其榜。此可見我祖宗朝立法之至嚴,臺議之得行,而雖以近事言之,李鼎命·柳鳳輝等,亦旣見拔矣。一人之得參者,雖謂之偶中,容或有辭,而輒皆拔去,多人之得參者,仍置不拔,則非特前後政令之矛盾,將至於氣勢所壓,人不敢言,則其流之害,豈但在於科試之不公而已?公議久鬱而未已,士論齊憤而益激,其在嚴科場杜後弊之道,決不可仍置,請壬午謁聖榜,考官相避得參者,竝爲拔去。日昨京營近處,冷井洞口大路上,有殺越人之賊變,不得其尸云。國家若有紀律,則輦下至近之地,姦宄何敢若是肆行,至於刺殺賊害而莫之禁乎?常時不能禁飭之失,在所難免,請當該部官·漢城府堂上郞廳,及當該捕盜大將從事官,竝從重推考,犯人,自捕廳別爲刻期跟捕,依律科罪。新除授司憲府掌令南相夏,時在忠淸道溫陽地,請斯速乘馹上來事,下諭。答曰,不允。末端事,及下諭事,依啓。拔去事,極其無嚴,當面諭矣。
傳曰,今日臺啓臺諫引見。
尼山幼學權益平上疏。大槪,敢陳瞽說,以備財擇事。呈政院。
政院啓曰,卽者幼學權益平稱名人,投呈一疏,而觀其措語,則首斥廷臣不請徽號之非,終言時弊數條,中間揷入義理倫紀等說,至謂之綱紐漸弛,任用失宜,隱然有探試熒惑之意。近來此輩,托以儒疏,惎間上下,壞亂朝廷者,未必盡出於渠手,故招致廳中,試令讀之,則句讀字音,多不曉解,至於徽號之徽字,讀以微字。其不能自心說出,較然無疑,其爲情勢,殊極絶痛。所當還給其疏,直請究治,而鬼蜮之狀,自當罔逃於聖鑑之下,故敢此捧入,以俟處分之意,敢啓。傳曰,上款所陳,顯有眩亂之態,至於侵攻首相,不遺餘力,誠可駭然。權益平停擧,此疏還出給。
吏曹啓曰,臺諫有闕,政事,取稟。傳曰,明日爲之。
傳曰,敬寧殿再朞後,不得一番親臨,每念疇昔,予懷悽然。奠酌禮吉日以開月旬前,推擇以入,而自內步輦出入之際,門狹不便。當由明政門入齋室,出還宮,以仁政殿磨鍊事,竝爲分付該曹。朝報
兵曹啓曰,卽接二所巡將監軍牒報,則今二十九日,監軍,受牌,行到于惠廳橋,前排呵禁,則有一靑衣黑笠者,歐打引路使令,所見驚駭,使之捉來,則自稱掖庭別監,卽爲放送矣。一瞬之間,聚儻數人,扶曳巡卒,無數亂打,突入巡廳,攘臂作亂,辱及官員,無所不至,欲避一時之辱,略笞巡軍,始乃退去。巡將監軍,旣是奉命之人,則事體至重,而御牌衙門,無限受辱於一常漢,豈不寒心?此而不治,則後弊難防,作挐人朱斗星等三人,自本曹入啓重治云。斗星等,雖是掖庭別監,發怒於受牌監軍前導之呵禁,聚黨歐打,已極可駭,而御牌衙門,突入作挐,至於凌辱監軍,實是無前之事。不可不究覈重處,以懲惡習,朱斗星等三人,令該曹囚禁科罪,巡將兪商弼,監軍元百揆,不能嚴加禁戢,任其攔入橫挐者,已極疲軟,而反治巡卒,尤爲失體,竝推考警責,何如?傳曰,允。刑曹謄錄郞廳黃仁儉校正。日記廳郞廳李仁默書。
上在昌德宮。停常參·經筵。
陳啓臺官引見時,獻納權詹所啓,臣以壬午謁聖科,考官相避得參者拔去事,有所論列,伏承聖批,至以無嚴爲敎,臣不勝瞿然之至。臺閣所論,雖係君上闕失,斥以無嚴者,實爲過重之敎。今臣所論,蓋出於嚴科場杜後弊,則有何不爲嚴畏之意,而聖明不諒,有此情外之敎?至於面諭之命,冞增惶惑,而旣入前席,天語溫諄,有若慈父之詔子,愚衷自激,不敢不悉陳所懷,且就本院前啓,逐條陳列,而咫尺天威,自不覺煩複之歸,臣之罪戾,益無所逃。其何敢抗顔於臺次乎?請命遞斥臣職。上曰,勿辭。退待物論。
禮曹,呂陽君炯愉,去三十日卒逝云。弔祭致賻,依法例擧行,禮葬,時未復舊,棺槨·役軍,令該曹題給,何如?啓依所啓施行。
禮曹啓曰,敬寧殿親臨奠酌禮吉日,卽令日官推擇,則閏四月初七日平吉,初十日爲吉云。此兩日中,以何日定行乎?敢稟。傳曰,以初七日定行。又啓曰,敬寧殿親臨奠酌禮時,王世子陪祭磨鍊乎?敢稟。傳曰,依爲之。
戶曹啓曰,卽接廣興倉所報,則右議政李濡,來閏四月朔祿俸,依傳敎倉官更爲領去則以爲,方在待罪中,不敢受料,又不領受云。係是大臣祿俸,何以爲之?敢稟。傳曰,更爲輸送。
輔德尹憲柱上疏。大槪,賤疾苦劇,遍脚艾灸,僵臥直廬,寸步難運,昨日書筵,旣未能趨造,今日講席,又末由入侍,臣罪至此,萬殞猶輕。伏乞聖慈,諒臣實病難强之狀,亟賜遞免,以幸公私事。入啓。遞差。
左承旨許墀書啓,臣承命馳往于果川盤浦村,領議崔錫鼎所住處,敦諭聖旨則以爲,臣累違嚴命,縮伏俟譴,集木之衷,久而靡釋,不意玆者,近侍遠辱,布宣綸音,開示益切,責勵彌深,蓬蓽之間,寵諭三至,臣拜稽莊誦,惶感交懷,誠不知所以措處。臣之前後章封,瀝陳哀懇,出於情勢之萬不獲已,非敢悻悻自守區區自潔,而罔念事君之大義,以辜我聖明也。且臣才聞鄕儒疏中,復提當日爻周之敎,語意尤怕云,一倍駴慄,心骨俱悚,方俟處分之加,不敢繼有控辭,泯伏慞惶,不知所達云矣。敢啓。傳曰,知道。
京畿監司李世載,西道各陵奉審後,入來。
正言姜履相啓曰,臣以壬午謁聖榜,考官相避得參者,拔去事,與同僚相議論啓矣,昨伏承聖批,以無嚴爲敎,臣不勝惶悚之至。夫臺閣所爭,雖有觸忤於聖意,固當優容寬假,而今臣等所論,不過出於嚴公議杜私逕之意,反有此未安之敎,豈以天日之明,猶有所未燭而然耶?當初榜出之後,全榜九人,考官親屬,多至七人,人心疑惑,國言沸騰,而猶且一意周遮,箝制衆論,至於疏儒,刑訊流配之擧,適足以快私忿,而輿情之憤惋,久而愈激,此臣等所以不得不論列,而聖明不諒臣等本心,至下情外之敎也。昨日旣已逐條陳白於入侍之時,則臣不必復提其事,以爲疊牀之語,而嚴敎之下,難冒之勢,與同僚無異,其何敢一刻仍居於臺次乎?請命遞斥臣職。答曰,勿辭。退待物論。
大司憲李墪,請對入侍。
傳曰,右副承旨閔鎭遠引見。引見時,壬午謁聖諸試官,勿爲待命事,榻前下敎。
政院啓曰,今日筵中,有大司憲李墪遠竄,左副承旨權持罷職,領府事南九萬,判府事柳尙運罷職之命。臣鎭遠,以處分太重之意,有所陳達,而未蒙允許。臣等反復思之,今日此擧,終不免爲過當之歸矣。李墪職在憲長,欲陳所懷,雖其奏對之際,辭不達意,有所不槪於聖心者,以聖明恢廓之量,明示是非,提誨義理,豈不有光於聖德,而雷威遽震,譴罰隨至,始命削黜,旋又竄配,已有乖於優容之道,而權持則欲有所陳,言不出口,遽爾斥罷,至於兩大臣,當初收敍,實出於不棄簪履之盛意,而因此轉輾,又有追罷之命,景象愁慘,聽聞駭惑。此豈所望於聖明者哉?請加三思,還收大司憲李墪遠竄,左副承旨權持罷職,兩大臣罷職之命。臣等忝在近密,區區所懷,惶恐敢啓。答曰,勿煩。
文學朴熙晉,牌不進,依承傳罷職。
左承旨許墀上疏。大槪,臣於今日,以次當入侍之人,私請同僚,替臣入侍,使同僚,無端替受其罪,其在廉隅,決不可晏然於職次,乞罷臣職,使伸處僚友之義,仍陳區區所懷,以備裁察事。入啓。答曰,省疏具悉。爾其勿辭察職。
玉堂請對入侍。入侍時,左副承旨權持罷職還收事,榻前下敎。
右副承旨閔鎭遠引見時,今此敬寧殿奠酌禮祭文,自內當親製以下,以此分付事,榻前下敎。
大司憲李墪請對時所啓,臣有區區慨惋之忱,敢此請對。卽聞有權益平稱名人,投疏假托義理,隱然有探試熒惑之意,而疏中句讀字音,亦不解讀云,其受人陰嗾,欲亂朝廷之狀,明若觀火,殊甚痛駭。近年以來,屛逐忠賢,皆以名義爲穽,臣請溯本而言之。所謂義理,非强名者,卽天理人心之所安者是也。甲戌希賊之貸死也,南九萬之長慮苦心,斷無他腸,至於數年後,宮闈之變,何以預料,而託以名義,使鄕曲無識之輩,連續投疏,使不安於朝,畢竟竝與柳尙運,合啓論罪。至於領相崔錫鼎,則當辛巳妖變之獄,其時群下之遑遑深慮,莫不在於世子之情事罔極,而崔錫鼎,以首相,不勝深憂隱慮,三箚陳忠而不知止者,豈其一身之計哉?斷斷赤心,宜爲上下所見諒,而終乃以此爲罪,此數臣者,豈於義理倫紀上,見不到而然哉?事過之後,或咎其過慮則可矣,而直以名義之罪,驅之於罪網,豈不至冤極痛,而亦何以服人心乎?年前錫鼎之重卜,蓋出於聖上察其忠悃之無他,而金普澤,又以此迎擊之,其心所在,灼然可知,其時李觀命·金興慶·兪彦明諸人,亦斥無據矣。今又指嗾無賴,投疏嘗試,使不得入朝,此不過怪鬼輩,潛藏隱伏,敎誘而然。以其不能解讀疏本見之,則情狀無可疑者矣。若不嚴懲,日後必有接迹而起者矣。豈可施以儒罰而止哉?請明燭其情狀而痛懲之,幸甚。上曰,此事所關重大。南九萬,心雖無他,其時處事乖宜,其後業同獄事,柳尙運,請對而緩治之,故馴致宮闈罔極之變。伊時事,至今思之,尙可流涕痛心矣。當此明陵宿草未乾之日,爲臣子者,何敢以至冤極痛,屛逐忠良等語,護黨伸救乎?此而仍置,則將不免義理晦塞,國不爲國,不可不嚴加隄防。大司憲李墪,削奪官爵,門外黜送。左副承旨權持曰,臣亦欲陳所懷矣。上曰,入侍承旨權持,亦爲削奪官爵,門外黜送。仍傳曰,右副承旨閔鎭遠,使之入侍。閔鎭遠入侍時,上曰,大司憲李墪請對,敢以至冤極痛等語,營護兩相臣,爲臣子者,何敢乃爾?兩臣當初,本心雖無他,而貸死希賊,緩治業同,使兇逆之輩,無所畏忌,馴致辛巳之慘變,至今追思,予心不覺嗚咽。臣子雖無狀,苟有一分義理之心,當此明陵草未宿之日,何敢以至冤極痛,屛逐忠良等語,肆然請對,以濟其護黨伸救之私乎?不可不嚴加隄防,大司憲李墪,極邊遠竄,可也。如李台佐等收用,故有此弊矣。謂之至冤極痛,有若全然無罪,被構揑者然。兩臣之罪,予豈不知,而特以年久之故,牽復收敍,緣予隄防不嚴,以致如此。毋事明陵之臣,苟有人心,則此等說話,何敢萌於心而發於口乎?鎭遠曰,下敎極爲嚴正矣。蓋南九萬之頃年事,輿情孰不憤鬱,而第究其本情,則只出於謀國之際,思慮誤入,群非衆攻,終不能回悟。其情不無可恕之端,而向來臺啓措語,有若有意護逆者然,營救之論,以此爲冤。今此李墪之言,意必如此,而至於極邊遠竄,則用罰太過矣。上曰,只遠竄,勿配極邊。鎭遠曰,遠竄亦過矣。上曰,遠竄,豈是過中之罰乎?鎭遠曰,權持,雖不知陳達何事,而此亦不過目見憲長之被罪,前席欲陳所懷而已。以此削黜,豈不過中乎?上曰,罷職,可也。上又曰,罪關名義之人,以年久之故,漸次收敍,處分寬緩,此輩因此興起,以予爲柔軟,至以此等語,敢發於筵中,不可不嚴加隄防,以杜後弊。南九萬·柳尙運,竝罷職。
大司憲李墪,請對入侍時所啓,請還收炤兄弟,放歸田里之命,亟命絶島定配。措辭見上上曰,勿煩。請還收禁衛營所屬所安島宮家折受之命。措辭見上上曰,勿煩。請節目刪定,令廟堂別加商量,更爲稟定。措辭見上上曰,勿煩。請還收前大司諫李廷謙,持平朴彙登,正言兪命凝特遞之命。措辭見上上曰,勿煩。朝報
有政。吏批,以韓配夏爲兵曹佐郞,金相稷爲司諫,李光佐爲尙州牧使,李台佐爲司書,洪重夏爲執義,李世勉爲漢城判官。
禮曹啓曰,卽接宗廟署牒報,則今日大風,典祀廳近處,生松二株顚仆,北神門近處,枯松一株,御齋室近處,生松三株,工人廳近處,雜木腰折。取考前例,則上年兩殿十餘間之地,生枯松二十四株拔折,而不設慰安,直爲斫去。今亦依此例斫去之意,分付,何如?傳曰,允。宗廟謄錄
上在昌德宮。停常參·經筵。
下直,大興郡守姜琂。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請還收前大司諫李廷謙,持平朴彙登,正言兪命凝特遞之命。措辭竝見上臣伏聞昨日筵中,有大司憲李墪遠竄,承旨權持特罷之命。筵席語祕,雖未得其詳,威怒太遽,聽聞俱惑,實有乖於大聖人包容之道。未知聖明,緣何激惱,而有此無前過中之擧耶?持則因承旨陳白,旋降反汗之命,日月之更,孰不欽仰也?至於李墪,職在憲長,有懷必陳。雖其所達之語,不摡於聖心,以殿下河海之量,何不優容寬假,開釋是非,若慈父之詔子,而今乃不少舒究,先加摧折,前席未罷,譴責隨至,始命削黜,繼又竄逐,不但殿下待臺閣太薄,其爲聖德之累如何哉?氣像愁沮,衆情危駴,請加三思,還收大司憲李墪遠竄之命。領府事南九萬,判府事柳尙運特罷之命,出於千萬意慮之外,臣不勝訝惑之至。兩大臣之被罪,今已累年,向日收敍,實出於軫念簪履之德,溫音屢降,顯示開釋,殿下優禮大臣之恩,孰不欽仰,而今因憲長激惱之語,有此轉加之擧,此豈平日所望於聖明者哉?旣敍還罷,處分太遽,其傷損聖德,當復如何?請還收領府事南九萬,判府事柳尙運罷職之命。竝引嫌而退。拔去之論,欲嚴科場,意外聖批,何必爲嫌?請獻納權詹,正言姜履相,竝命出仕。新除授執義洪重夏,時在忠淸道忠州地,請斯速乘馹上來事,下諭。答曰,不允。曾以謁聖科事,反覆究覈,處分已定,而拔去之論,大是意外。言雖托於科場,意實在於傾軋,喜事之輩,決難仍置。獻納權詹,正言姜履相竝遞差。下諭事,依啓。
政院啓曰,以侍講院草記,闕員稟旨變通事,允下矣。政官卽爲牌招,有闕之代,開政差出,仍卽牌招,使之入直,何如?傳曰,允。
假注書吳命恒改,代黃龜河受點。
吏曹參議趙泰耉,牌不進,依承傳罷職。
右副承旨閔鎭遠上疏。大槪,臣累朔供劇之餘,宿疾添劇,症情危苦,夙夜之役,決無堪任之勢。且本院,臺諫接待,臺啓捧入之際,臣以該房,實有萬萬難便之端。伏乞聖明,察臣病情實狀,亟遞臣職,以延殘喘,以安私分事。入啓。答曰,省疏具悉。爾其勿辭,從速察職。
政院啓曰,爲政事命下,而吏曹判書徐宗泰,牌不進,推考傳旨,纔已捧入,而參議趙泰耉,旣已違牌坐罷。判書徐宗泰,更爲牌招,使之開政,何如?傳曰,允。
校理尹行敎·朴弼明,副校理南就明上疏。大槪,召牌降臨,不得不來詣闕外,而臣等於昨日嚴命之下,終不敢冒居職次,陳章徑退,尤增死罪。乞削臣等之職,仍治臣等之罪,以警具僚事。入啓。答曰,省疏具悉。爾等勿辭察職。
吏曹判書徐宗泰,再招不進後上疏。大槪,力疾供職之餘,宿患痰火,挾感重發,伏席叫痛,人鬼未分。此際召牌荐降,而終不能自力趨承,席藁震越,祗俟嚴誅。乞罷臣本兼職名,以安私分事。入啓。答曰,省疏具悉。卿其勿辭,從速行公。
左副承旨權持上疏。大槪,臣昨於前席,重觸天威,罪止削黜,亦云幸矣,旋下只推之命,繼叨牽復之恩,臣誠跼蹐兢惶,靡所容措。召牌之下,不得不趨詣闕外,而顧臣踪跡,決無抗顔仍冒之理,乞遞臣職,仍治臣罪事。及兵曹參議李濟上疏。大槪,臣以待罪湖藩時事,慘被儒疏之斥,不敢晏然於職次,伏乞亟命遞臣職名,仍治臣干民譽,欺朝廷之罪事。及同副承旨李彦經上疏。大槪,敢陳病重,決難供職之狀,兼暴難安情勢,懇乞遞改職名,以延殘喘,以安微分事。入啓。答曰,省疏具悉。爾其勿辭察職。
政院啓曰,吏曹判書徐宗泰,再招不進,推考傳旨,今方捧入,而開政命下之後,尙不擧行,事甚未安,而一日三招,亦傷事體,何以爲之?敢稟。傳曰,明日開政。
司書李台佐,牌不進,依承傳罷職。
校理尹行敎·朴弼明,副校理南就明,牌不進,依承傳罷職。
政院啓曰,領府事南九萬,判府事柳尙運罷職傳旨,及大司憲李墪遠竄傳旨,今當捧入,而臺諫方以還收論啓,不得捧傳旨之意,敢啓。傳曰,知道。朝報
上在昌德宮。停常參·經筵。
政院啓曰,大司憲李墪請對入侍時,陳達前啓四件事,而入侍承旨,被罪退出,當該注書,新入生疏,尙不書入,極爲可駭。憲府書吏,不卽來告之罪,自本院今方推治,而假注書崔宗周,難免疏漏之責,推考警責,何如?傳曰,允。
禮曹啓曰,今乙酉式年雜科覆試,今月初七日設行事,旣已啓下矣。與敬寧殿親臨奠酌禮相値,依例退行之意,敢啓。傳曰,知道。
掌令朴台東啓曰,今此諫臣所論,雖出於年久之後,人言沸騰,久而愈激。其所臚列爭執,莫非嚴科場杜後弊之意,則處置請出,臺體當然,而及承聖批,疑之以傾軋喜事,至有兩臺特遞之命,臣不勝瞿然也。臣所請出之人,旣被嚴旨見遞,則不但臣處置失當而已,傾軋喜事之罪,臣安得獨免?卽者詣臺後,又伏聞再昨筵中,自上有嚴斥合啓諸臣之敎。筵說嚴祕,傳聞未詳,臣不敢一一爭辨,而臣旣合啓之人,則難冒之勢,又加一層。以此以彼,其何敢晏然於臺次乎?昨日承批,卽當自列,而日已昏黑,今始來避,所失尤大。請命遞斥臣職。答曰,勿辭。退待物論。
左副承旨權持上疏。大槪,臣於昨日,承牌詣闕,陳疏徑退,恭俟罪譴,及承溫批,臣誠驚惶震駭,無地自容。在臣分義,惟當蹶趨承之不暇,而所患河魚之痛,自昨增㞃,症情十分危惡,萬無起動之望。懇乞亟遞職名,俾臣得以調治,以尋生路事。入啓。遞差。
政院啓曰,卽者吏曹郞廳來言,今日開政事命下,而判書徐宗泰病不來,參判權尙夏在外,參議未差,不得開政云。判書徐宗泰,卽爲牌招,何如?傳曰,允。
濟州牧使書目,大靜縣監金弘瑞,病重罷黜事。
政院啓曰,吏曹判書徐宗泰,牌不進,推考傳旨,今方捧入,而開政命下,已至兩日,一向違牌,殊涉未安。更爲牌招開政,何如?傳曰,允。
護軍李尙,宣川府使遞來。
修撰金興慶,牌不進,依承傳罷職傳旨,傳曰,只推勿罷。
吏曹判書徐宗泰上疏。大槪,伏聞日昨聖敎極嚴,以頃年論救兩大臣之臺臣,爲不顧名義之重,臣於是心骨俱悚,置身無地。今又嚴召屢降,力疾來伏於闕外,而負此罪名,雖被重誅,決無冒進之理。乞命鐫削臣職,仍勘臣罪,以嚴朝綱事。入啓。答曰,省疏具悉。前席下敎,出於明是非之意而已。須勿過辭,速出行公。
左承旨許墀上疏。大槪,臣於昨日傳諭之行,中傷毒霧,寒疾大作,兼以素患痰厥之症,一時俱作,頭部如碎,胸膈亦窒,氣息奄奄,若將朝夕且盡。玆將病重實狀,涕泣呼籲於天地父母之前,伏乞特許鐫免本職,俾得安意調治,以尋生路事。入啓。遞差。
修撰金興慶,再招不進,依承傳罷職。
政院啓曰,吏曹判書徐宗泰,疏批已下,所當更爲牌招,而日勢已暮,何以爲之?敢稟。傳曰,明日開政。朝報
上在昌德宮。停常參·經筵。
都承旨李震休三度呈辭。入啓。遞差。
政院啓曰,卽者吏曹郞廳來言,今日開政事命下,而判書徐宗泰病不來,參判權尙夏在外,參議未差,不得開政云。判書徐宗泰,卽爲牌招開政,何如?傳曰,允。
又啓曰,掌令朴台東引避退待,今已經宿,而大司憲未差,執義洪重夏,掌令南相夏在外,持平韓永祚被論,持平洪泳,大司諫趙泰東,正言韓重熙,方有前任還收之啓,司諫金相稷未肅拜,獻納及正言一員未差,玉堂之官,亦皆一空,無處置之人。司諫金相稷,卽爲牌招肅拜,以爲處置之地,何如?傳曰,允。
司諫金相稷避嫌。大槪,臣於合啓及壬午科榜拔榜之論,意見有難苟同,且有應避之嫌,請遞事。入啓。答曰,勿辭。退待物論。
政院啓曰,卽者吏曹判書徐宗泰,承牌來詣闕外,又以前事,陳疏到院,還爲出給,則自闕外直詣金吾門外待命云。開政命下,已至三日,尙未擧行,何以爲之?敢稟。傳曰,更爲牌招。
備忘記,前月宗廟夏享大祭親行後,翌日藥房問安,以三提調皆有故,不得爲之之意,掌務官來告于差備。其時副提調兪集一,雖曰情勢難安,旣已出肅陪從,則過問安後,或疏或單,亦未晩矣,而有此頉啓,事體未安。不可以事在旣往,而終無警責之道,前副提調兪集一推考。
政院啓曰,吏曹判書徐宗泰,再招不進,推考傳旨,今方捧入,而一日三牌,事體未安。卽今玉堂·春坊之闕直,已至累日,本院及兩司,亦幾空虛,而擧動只隔兩日,將不得成樣,事體之苟簡,事勢之窘迫,極爲憫慮。何以爲之?敢稟。傳曰,緊窠不可不急速差出,明朝更爲牌招。朝報
上在昌德宮。停常參·經筵。
黃海監司書目,載寧郡守金昌國,以其身病,受由上京,無意還任,罷黜事。
吏曹判書徐宗泰,牌不進後上疏。大槪,嚴召荐臨於待罪之中,而臣罪名旣重,雖被誅殛,萬無冒進之理,席藁震慄,覓死不得。伏乞亟命鐫削,以嚴邦憲事。入啓。傳曰,還出給。
假注書崔宗周病,代洪廷弼受點。
政院啓曰,卽者戶曹郞廳來呈草記,以算員崔鎭華,令攸司囚禁嚴刑科罪爲請。問其曲折於該吏則以爲,昨夕自差備下傳敎,令本曹以此意草記。草記措語,一遵傳敎,不敢添刪云,而凡罪人推治之規,先觀供辭,如有詐僞之端,則嚴刑究問,例也,未捧招之前,先施嚴刑,係是法外。況該曹草記之直請嚴刑,尤爲未安,此草記還出給,使之改其措語以入之意,敢啓。
備忘記,大造殿地衣簾帳,年久破傷處,昨招算員,使之改備矣。隔窓殿坐之地,惟當卽速磨鍊出去,告于堂上而已,非渠之所敢疑而疑之,非渠之所敢問而問之。情狀痛駭,故卽招該吏,俾令本曹啓請囚禁嚴刑科罪矣。所謂嚴刑,或有違端現露,而嚴刑究問者,或有情狀可惡,而嚴刑懲治者,其規不一,則承旨啓辭中,法外之說,已極未安,而傳敎辭意,任欲改之,至請還給。承旨雖還給,該曹其將擅改耶?此前所未有之事,其在事體,極可寒心。不可問備而止,右副承旨閔鎭遠,姑先從重推考。
政院啓曰,吏曹判書徐宗泰,牌不進,推考傳旨,今方捧入,而開政命下,已至累日,亦多有緊急之窠,而尙未差出,極爲悶慮。更爲牌招,何如?傳曰,吏判情勢,雖曰難安,卽今銓地,旣無推移進參之人,擧動迫近,緊窠不可不及時差出,則出參政席,從容自處,亦未晩矣,而一向違命,殊涉未安。推考,牌招開政。
政院啓曰,吏曹判書徐宗泰,再招不進,推考傳旨,今又捧入,而政事如是遷就,何以爲之?敢稟。傳曰,吏曹參議前望單子,入之。
京畿監司書目,砥平呈,以知事李頤命辭職上疏上送事。啓。答曰,省疏具悉。卿其勿辭,安心上來行公。又書目,金浦郡守朴泰翊,今月初五日,母在喪事。
傳曰,吏曹參議前望單子中,首末望在京耶?問啓。
政院口傳啓曰,首望朴權,末望權尙游,在鄕云矣。
傳曰,趙泰耉敍用,復授前職。
政院啓曰,擧動只隔一日,緊窠差出,一時爲急。新除授吏曹參議趙泰耉,待明朝牌招察任,何如?傳曰,允。朝報
上在昌德宮。停常參·經筵。
參知李徵龜上疏。大槪,前患風眩之症,猝然復發,四肢不能運用,言語亦甚艱澁,作一未冷之尸,斷無回甦之望,明日擧動時,末由趨參於侍衛之列。伏乞聖明,亟遞臣職,俾無環衛缺員之弊事。入啓。遞差。
政院啓曰,吏曹參議趙泰耉,待開門牌招事命下,而吏曹下人來言,趙泰耉昨日適以事出往郊外高陽地云,去夜卽使本曹下人,罔夜催促,而今日內入來,有未可必。擧動隔宵,開政未易,事多窘急,極爲憫慮。事勢如此,姑不得出牌之意,敢啓。傳曰,別爲催促。
明日敬寧殿奠酌禮時,大駕出宮正時,卯正初刻,王世子出宮正時,卯初三刻,開門,差早。
右承旨金致龍請對入侍。入侍時,吏曹參判權尙夏姑爲改差,其代行大司成金宇杭除授,卽爲牌招,今日內開政事及吏曹判書徐宗泰,勿爲待命事及兵曹判書兪得一,牌招察任事及玉堂罷散人員,別單書入事,榻前下敎。
忠淸監司書目,道內各邑,自去月十六日至二十日,連次下雨,無論高下,擧皆周洽,晩稻畓方爲付種,平地兩麥,亦皆茂盛,而薄田牟麥段,發穗不實,春牟段置,因雨水之連下,立苗稀疏,間或萎黃,誠爲可慮。至於忠州等邑,夏節雨雹,事係變異事。
江華留守書目,本府農事形止及非時雨雹,事係異常事。
吏曹參議趙泰耉上疏。大槪,臣於日昨筵席嚴敎,亦有凜惕不敢自安者,開政命下,而有難冒進,違召坐罷,隕越靡容,不意恩敍旋下,舊秩仍復。臣是何人,蒙此異數?驚惶感激,不知死所。昨緣瘞夭,出往畿郊,半日之頃,催召荐降。在臣分義,他不暇顧,不得不趨詣於禁扃之外,而第臣情迹,終有所不容冒沒者,親祭擧動隔宵,緊窠多缺,而廉義所關,決無抗顔趨造之理。玆敢悉暴危悃,冀俟嚴命之加,伏乞聖明,俯賜諒察,鐫削臣職,以靖私義,仍治臣罪,以警具僚事。入啓。答曰,省疏具悉。爾勿過辭,從速察職。
政院啓曰,兵曹判書兪得一,牌不進,推考傳旨,今方捧入,而明日擧動時,侍衛不可不備員,更爲牌招,何如?傳曰,允。
傳,前校理朴弼明·南就明·吳命峻·柳鳳輝,修撰金興慶·李㙫竝敍用。朝報
有政。吏批,以權尙夏爲贊善,姜載後爲學諭,沈玹爲金浦郡守,李大成爲文學,柳述爲正言,李萬選爲獻納,黃欽爲都承旨,金萬埰爲左承旨,許玧爲左副承旨,金相稷爲同副承旨,南就明爲校理,李晩成爲戶曹參議,洪禹錫爲典設別提,宋光澤爲載寧郡守,兪集一爲禮曹參判,金舜臣爲大靜縣監,朴弼明爲校理,沈宅賢爲司書,宋炳翼爲司議,李喜茂爲兵曹參知,金興慶爲修撰,宋徵殷爲輔德,金宇杭爲吏曹參判。
上在昌德宮。停常參·經筵。
謝恩,都承旨黃欽,同副承旨金相稷。
大駕·王世子,詣敬寧殿,入齋室後,藥房·政院問安。答曰,知道。
奠酌禮正時,辰初三刻。
奠酌禮後,大殿·世子宮,藥房·政院·二品以上·六曹問安。答曰,知道。
大駕還宮正時,巳初一刻,王世子還宮正時,巳初初刻。
大駕·王世子,還宮後,藥房·政院問安。答曰,知道。
政院啓曰,掌令朴台東引避累日,尙未處置。昨日政,新除授正言柳述,卽爲牌招,使之處置,何如?傳曰,允。
吏曹啓曰,臺諫有闕,政事,取稟。傳曰,明日爲之。
右副承旨閔鎭遠上疏。大槪,敢陳情病,決難仍冒之狀,乞蒙鐫罷,附陳愚衷,冀幸澄省事。入啓。答曰,省疏具悉。爾其勿辭。
文學李大成上疏。大槪,臣之情勢,實有萬萬難冒於榮次者,前後控免,寔出崩迫之悃,而迺者春坊新命,又出於夢寐之外,親祀迫臨,不暇他顧,黽勉出肅,而顧臣情迹,終不可晏然仍據。且臣素患昏眩之症,猝劇於陪衛駿奔之餘,暈倒不省人事,直自班行,不得不扶曳退出,玆敢疾聲哀籲於天地父母之前,伏乞聖慈,諒臣情病之俱難冒出,亟許遞改,以便公私事。入啓。答曰,省疏具悉。爾其勿辭察職。
禮曹正郞李宜章,在外大臣處,收議後入來。
參知李喜茂上疏。大槪,臣之病狀方苦,情勢難安,乞蒙恩遞,以便公私事。入啓。答曰,省疏具悉。爾其勿辭察職。
都承旨黃欽上疏。大槪,臣於縮伏之中,猝承銀臺新命,召牌繼至。擧動已迫,辭避無暇,不得不冒昧趨承,仍參駿奔之列,而顧臣情迹,決無抗顔邇列之理,賤疾兼苦,又無陳力供仕之望。伏乞聖慈,亟許遞改臣新授職名,以安私分事。入啓。答曰,省疏具悉。於卿少無可嫌,勿辭,從速察職。
正言柳述,牌不進,依承傳罷職。
文學李大成,牌不進,依承傳罷職傳旨,傳曰,只推勿罷。
觀象監,夜一更,月入軒轅星。啓。朝報
上在昌德宮。停常參·經筵。
自辰時至申時,日暈。夜一更二更,月暈。
下直,南原府使林淨。
假注書黃龜河病代,申受點。
政院啓曰,卽者吏曹郞廳來言,今日爲政事命下,而判書徐宗泰,參判金宇杭病不來,參議趙泰耉未肅拜,不得開政云。判書·參判·參議,竝卽牌招,何如?傳曰,允。
政院啓曰,吏曹判書徐宗泰,參判金宇杭,參議趙泰耉,牌招開政事命下矣,竝違牌不進。判書徐宗泰,參判金宇杭推考傳旨及參議趙泰耉罷職傳旨,依例捧入,而開政命下,而尙不擧行,事甚未安。判書徐宗泰,參判金宇杭,更爲牌招開政,何如?傳曰,允。
又啓曰,吏曹堂上更爲請牌時,趙泰耉則罷職傳旨,方爲捧入,故不爲請牌矣,今有只推之命,一體牌招之意,敢啓。傳曰,知道。
吏曹參議趙泰耉,牌不進,依承傳罷職傳旨,傳曰,只推勿罷。
左副承旨許玧上疏。大槪,銀臺新命,遽降於淹病蟄伏之中,驚惶感激,罔知攸措。昨緣擧動臨迫,不敢違牌,黽勉出肅,而顧臣情勢,終有所不敢晏然於職次,乞命鐫削,以便公私事。入啓。答曰,省疏具悉。爾其勿辭,從速察職。
吏曹參議趙泰耉,再招不進,依承傳,罷職傳旨。傳曰,只推勿罷。
政院啓曰,吏曹判書徐宗泰,參判金宇杭,再招不進,參議趙泰耉,則闕外陳疏不捧,仍爲退去。一日三牌,有傷事體,何以爲之?敢稟。傳曰,明日開政。
禮曹參判兪集一上疏。大槪,罪律未勘,新命遽降,無狀如臣,何以得此於聖明?驚惶震惕,罔知攸措。且於己卯科啓,有萬分難冒職次者。伏乞聖明,亟遞臣職,仍治臣罪事。入啓。答曰,省疏具悉。卿其勿辭,從速察職。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。鄕儒疏語,實涉可駭,筵席下敎,自有所指。須勿引嫌,安心就道,以副虛佇之望。仍傳曰,遣史官傳諭。朝報
上在昌德宮。停常參·經筵。
夜一更,月入太微平垣內。
禮曹參議韓聖佑,佐郞吳守經,獻陵石物塗灰事出去。
禮曹正郞李熊徵,更往問議事,果川地出去。
下直,中和府使洪禹績。
都承旨黃欽初度呈辭。入啓。傳曰,還出給。
政院啓曰,吏曹郞廳來言,判書徐宗泰,參判金宇杭病不來,參議趙泰耉未肅拜,不得開政云。判書·參判·參議,竝卽牌招開政,何如?傳曰,允。
右副承旨閔鎭遠辭職上疏。入啓。遞差。
宣惠廳啓曰,本廳所納大同米,以可食之米收捧,乃是事目,而今年天安郡上納米六百八十石,太半租粒相雜,此實前所未有之事,極爲駭然。當該郡守崔寔,依例罷黜,次知監色,令刑曹刑推科罪,以爲懲礪之地,何如?傳曰,允。
吏曹參議趙泰耉,牌不進,依承傳罷職。
右承旨金致龍上疏。大槪,臣累月供劇之餘,病狀苦劇,尋單乞免,蓋非獲已,而見阻喉司,一味惶悚。不料此際,召牌降臨,怵分畏義,玆敢舁進闕外,而病旣濱死,欲起還仆,咫尺天陛,致身無階。伏乞聖慈,俯諒病重實狀,亟許鐫遞,以尋生路事。入啓。答曰,省疏具悉。爾其勿辭,調理察職。
謝恩,右承旨金萬埰,右副承旨許玧,副校理李㙫。朝報
有政。吏批,以金世瑛爲典籍,尹憲柱爲司諫,李齊尙爲平市令,金泰重爲典籍,申銋爲工曹參議,朴行義爲宗簿正,姜楧爲兵曹正郞,李志奭爲刑曹正郞,廉公吾爲瓦署別提,宋宅相爲正言,金洵爲海州牧使,李㙫爲校理,李百謙爲天安郡守,洪璛爲左承旨,姜載後爲養賢庫奉事。
上在昌德宮。停常參·經筵。
下直,慶尙都事李德運。
假注書洪廷弼改代,金東弼受點。
副校理李㙫上疏。大槪,老母近患非時毒痢,症勢危重,藥餌扶將,未忍離捨。昨蒙新除,繼辱嚴召,分義所在,不敢坐違。夜漏已下,倉卒趨命,朝聞病情,一樣無減,情理煎迫,決無在直之勢。陳章退出,恭俟誅譴,乞削臣職,仍勘臣罪事。入啓。答曰,省疏具悉。爾其勿辭,救護母病。
記事官尹就履書啓,臣承命,馳往于果川盤浦村領議政崔錫鼎所住處,傳宣聖批,則以爲,臣累疏控免,誠未格天,近日情地,一倍危蹙,陳章請譴,計非獲已。乃者史官遠來,傳宣批旨,曲加分釋,諭以安心就道。旣逭邦憲,又被縕音,臣感泣徊徨,不省攸處。區區蹤跡,旣無冒沒趨朝之望,而當遞未遞,罪積撕捱,欲以文字,罄竭衷蘊,而非惟惶猥不敢,所患賤疾,挾感增劇,方在涔淹中,當俟神氣稍間,更暴難冒之實狀,以請嚴誅云矣,敢啓。傳曰,知道。
政院啓曰,掌令朴台東引避退待,不得處置,已經多日,而大司憲李墪有遠竄之命,臺諫方請還收,未出其代。執義洪重夏,掌令南相夏,司諫尹憲柱俱在外,獻納李萬選,正言宋宅相方在任所。大司諫趙泰東,正言韓重熙,持平洪泳,以前任遞差還收之請,不得行公。持平韓永祚以壬午榜拔去之啓,方在被論中,出仕無期。副校理李㙫,昨纔入直,今朝陳疏出去。若不變通,則他無推移處置之路,何以爲之?敢稟。傳曰,掌令南相夏改差。
禮曹正郞李熊徵,在外大臣處,問議後入來。
禮曹參議韓聖佑,佐郞吳守經,繕工監役宋秀良,獻陵石物塗灰後,入來。
吏曹啓曰,臺諫有闕,政事,取稟。傳曰,明日爲之。以上朝報
政院啓曰,觀此北兵使金重元淸人去來狀啓,則紙尾無踏啓字餘地,難免不察之失,推考警責,何如?傳曰,允。備局謄錄
上在昌德宮。停常參·經筵。
夜自一更至三更,月暈。
謝恩,刑曹佐郞李禎億,兼春秋姜楧。
司書沈宅賢,牌不進,依承傳罷職傳旨。傳曰,禁推。
禁府,沈宅賢拿囚。啓。以上朝報
許玧啓曰,大司憲·掌令一員未差,執義洪重夏在外,掌令朴台東避嫌退待,持平韓永祚·洪泳未肅拜。今日以監察茶時之意,敢啓。傳曰,知道。
有政。吏批,以李禎翊爲掌令,趙以進爲龍岡縣令,李禎億爲刑曹佐郞,趙正萬爲工曹正郞,南相夏爲副護軍,金東弼爲副司正,兼春秋單姜楧·李禎億。
以司書沈宅賢,牌不進傳旨,傳于金相稷曰,禁推傳旨捧入。
金相稷,以侍講院言啓曰,近日僚員不齊,下番無推移之勢,以上番姑降入直,已至累日,事體未安。今聞司書沈宅賢入來云,卽爲牌招入直,何如?傳曰,允。
又以禮曹言啓曰,宗廟奉安有頉金玉寶追補等事,在外大臣收議,傳曰,領相處更往問議事,命下矣。發遣郞廳,更往問議于領議政崔錫鼎則以爲,禮祭服弊則改之,而遺衣則因而不補,祭器弊則新之,而宗器則存而不修,爲其祖宗舊藏,貴在能守,不可追有修補故耳。今此太廟所藏印章金寶之或傷或缺,由於歲月之滋久,此固理勢之致,然而數百年先代故物,至今存留,豈非尤可貴重?今若嫌其體貌之不完,而易以新造,則外觀雖美,有乖於保守宗器之訓。揆以事體,實涉未安,因以存之,謹其藏護,恐合禮意。且念事雖一例,隨其輕重而差殊。各室寶冊諸物,經亂不存者頗多,今不可一一追補,而至於上諡金寶,事體較重,而不幸亡失與器存而傷缺者有別,則明宗大王金寶,別爲改造奉安,恐合事宜。數行缺定宗·端宗兩室,始具寶匣·寶盝,事又自別,不可一槪定論,則因其舊制,勿拘於前後式樣之稍異,亦不悖於禮從宜之義,伏惟上裁。臣素蔑禮學,且方悶伏俟命,而再詢之下,不敢終默,略貢管見,尤增惶恐云矣,敢啓。傳曰,金玉寶與鐵印傷缺者,初欲改備矣,更爲思惟,太廟舊藏,到今追補,終涉未安。因以存之,謹其藏護之說,誠爲得宜。永寧殿第一室上諡金寶,不可不改造奉安,都監都提調以下,令該曹卽速差出,以爲擧行之地,而永寧殿各室金玉寶,只具內匣,宗廟第七室玉寶,藏之庫中者,埋安,可也。燼餘
上在昌德宮。停常參·經筵。
自卯時至申時,日暈。
假注書沈壽賢改代,洪尙賓受點。
吏曹,金寶改造都監都提調徐文重,提調三,洪受瀗·趙泰采·尹世紀,郞廳八,崔昌大·李㙫·洪禹鼎·金萬胄·李志奭·趙正萬·金道濟·李廷濟。
護軍任堂,江界府使遞來。
咸鏡監司書目,臣於臺臣請罪之疏,已極不安,而且於秋曹行査之啓,尤有所不敢參涉者,乞賜譴罷事,上疏上送事。啓。答曰,省疏具悉。卿其勿辭察職。以上朝報
金相稷,以禮曹言啓曰,寧陵大王陵上及翼陵陵上,莎草修補之役,待大臣出仕後,擧行事,曾已定奪矣。卽今大臣雖已出仕,節候已晩,日氣漸熱,今雖修補,新莎未及着根,不無旋切枯死之慮。待秋退行,似不可已,而莫重陵上之役,臣曹有難斷定,何以爲之?敢稟。傳曰,依爲之。燼餘
上在昌德宮。停常參·經筵。
下直,江原都事權斗紀。
政院啓曰,玉堂上下番闕直已久,事甚未安,而副校理李㙫陳疏受由,今至四日,牌招入直。校理朴弼明,副校理李肇,修撰金興慶,或馹承召命,或受由下去。皆在一日之程,而當此館直一空之時,久不上來,殊甚未便,別爲催促,使之趁卽上來。校理南就明下往之地,雖似稍遠,下諭亦久,竝一體催促,何如?傳曰,允。
副校理李㙫,牌不進,依承傳罷職。
判府事徐文重箚子。大槪,敢陳病廢實狀,乞遞都監都提調之任,以便公私事。入啓。答曰,省箚具悉卿懇。卿其安心,勿辭行公。
傳曰,朴台東引避退待,已過一旬,尙未處置,事之未安,莫此爲甚。不可無變通之道,正言宋宅相改差,明日開政差出,牌招察任。
備忘記,前持平朴彙登鏡城判官,前獻納權詹孟山縣監,前正言姜履相陽德縣監除授,竝卽發送。時任判官權慜,縣監崔鼎來,縣監金志道,竝遞付京職。
政院啓曰,臣卽見下本院備忘記,則前持平朴彙登鏡城判官,前獻納權詹孟山縣監,前正言姜履相陽德縣監除授之命,臣竊以爲太過也。夫三臣惹起不韙之論,至使朝著一空,此聖上所以有此處分,而第伏念,三臺臣之一時遠補,實有歉於大聖人優容言者之道,特加三思,還收三臺臣遠補之命。臣忝在近密,適有區區所懷,惶恐敢啓。答曰,勿煩。朝報
上在昌德宮。停常參·經筵。
夜二更三更,月暈。
左副承旨金致龍三度呈辭。入啓。遞差。
政院啓曰,前獻納權詹,前正言姜履相補外傳旨,今方捧入,而前持平朴彙登,則臺諫方以特遞還收論啓,補外傳旨,不得捧入之意,敢啓。傳曰,知道。
謝恩,孟山縣監權詹,陽德縣監姜履相。
傳曰,孟山縣監權詹,陽德縣監姜履相,仍爲辭朝,給馬發送事,分付。
禮曹啓曰,雜科覆試,擧動相値,以今月十五日退行矣。卽今兩司臺官無行公之員,各其司提調,或以臺論,引入不出。試日迫近,勢難設場,不得已姑爲退行之意,敢啓。傳曰,知道。
下直,孟山縣監權詹,陽德縣監姜履相。
判決事李國芳上疏。大槪,臣於諫院拔榜之啓,有不敢晏然於職次者,縮伏多日,恭俟處分矣。卽今臺啓,收殺未易,不得不冒死陳暴,伏乞聖慈,勘臣罪名,以謝臺議事。入啓。答曰,省疏具悉。爾其勿辭,從速察職。
謝恩,正言成碩夔。
院啓,請寢呈狀民人等嚴刑之命,唐津·泰安等邑,舊廢牧場田地,還給民人等處。措辭見上請令京兆,毁撤東郊尼舍,俾得人其人,而各歸其所。措辭見上請還收放歸田里罪人沈季良放送之命。措辭見上請訓鍊大將李基夏罷職事。措辭見上請壬午謁聖榜,考官相避得參者,竝爲拔去。措辭見上臣伏見備忘記,有三臺臣斥補遠邑之命,臣竊以爲過當也。夫三臺臣所發之論,雖不無過激之失,而乃其本心,則實逌於耗財勞民之慮,而若其削榜之啓,亦出於嚴科場之意也。因此轉輾,鼎席不安,朝著殆空,聖上有此處分,實出於慰安鎭定之道,而一時竝黜,氣像愁慘,實有歉於大聖人優容言者之德也。請加三思,還收三臺臣斥補之命。新除授司諫尹憲柱,時在京畿安山地,獻納李萬選,時在黃海道海州牧任所,司憲府掌令李禎翊,時在開城府經歷任所,請竝斯速乘馹上來事下諭。引嫌而退。論雖後時,欲嚴科場,置諸立科,臺體則然,請掌令朴台東出仕。答曰,不允。下諭事,依啓。處置乖當,而强請出仕,予實未曉也。掌令朴台東,遞差。
弼善朴行義,牌不進,依承傳罷職傳旨傳曰,只推勿罷。
弼善朴行義上疏。大槪,千萬意外,復叨淸選,固當銜恩感激,踼蹶趨承,而年來病勢沈痼,昨又落馬重傷,未免坐違召命矣。半日之內,庚牌荐降,分義所在,不敢退伏私次。玆敢擔舁,來到禁扃之外,而病狀如許,咫尺天陛,無路入謝。伏乞聖慈,亟許遞改新授職名,以安私分,以尋生路,仍治臣違慢之罪,以肅朝綱事。入啓。答曰,省疏具悉。爾其勿辭,從速察職。
京畿監司書目,楊州呈,以輔德宋徵殷辭職上疏上送事。啓。答曰,省疏具悉。爾其勿辭,上來察職。朝報
有政。吏批,以金龜瑞爲開城經歷,成碩夔爲正言,以任胤元爲左承旨,朴行義爲弼善。
義禁府啓曰,卽接月令醫員姜渭聘手本,則保放罪人泰英,病勢今已向差云,卽爲還囚之意,敢啓。傳曰,知道。禁府謄錄
上在昌德宮。停常參·經筵。
政院啓曰,卽者金寶改造都監都提調徐文重,送言于本院,以爲明日會同坐起出令,而提調工曹判書洪受瀗,戶曹判書趙泰采,禮曹判書尹世紀,皆引入不爲行公,勢難開坐,令本院稟旨變通云。洪受瀗·趙泰采·尹世紀,皆以臺啓引入,則當此臺啓未收殺之前,似不當强令行公。莫重都監之役,亦不可任其遷就,何以爲之?敢稟。傳曰,都監之役,不可遷就,明朝竝牌招,可也。
政院啓曰,都監提調洪受瀗·趙泰采·尹世紀,牌不進,推考傳旨,今方捧入。都監事體,至重且大,會同之坐,不可遲延。卽當更請牌招,以爲及時開坐之地,而臺啓方張,三臣之不得承命,誠出於情勢萬不獲已,一向强迫,亦傷事體,何以爲之?敢稟。傳曰,令都監稟處。
吏曹判書徐宗泰三度呈辭。入啓。只遞本職。
謝恩,左承旨任胤元,弼善朴行義。
正言成碩夔啓曰,今此壬午榜拔去之啓,旣爲嚴科場杜後弊而發,則雖有未安之敎,不宜以此遞職,故憲臣之處置請出,誠得臺體,而聖明不諒,特遞諫臣,憲臣之引嫌,槪以此也。臣敢於處置之際,又復請出憲臣矣,及承聖批,以處置乖當,而强令出仕爲敎,臣竊不勝瞿然,而繼之以慨惋也。凡臺閣所論,一循公議,若或畏拂天意,而故誤其立落,則此眞所謂乖當而大有失於臺體矣。殿下旣責憲臣之乖當,而至於特遞,則臣之乖當,亦與憲臣無異,何敢一刻仍冒於臺次乎?昨緣夜深,今始來避,所失尤大,請命遞斥臣職。答曰,勿辭,退待物論。
吏曹啓曰,本曹判書及臺諫有闕,政事,取稟。傳曰,明日爲之。
備忘記,玉堂之空虛,爲日已久,事之未安,孰有大於此乎?校理朴弼明,副校理李肇,修撰金興慶等,皆在近畿。召旨頻繁,而不念禁直之重,一向牢臥,無意上來,其在事體,豈容若是?不可無警責之道,竝從重推考,更爲催促。
司直趙相愚上疏。大槪,前席下敎,嚴於斧鉞,俟罪半月,未有處分,陳章自列,亦知不敢,而第臣所帶軍銜兼帶之外,賓客之任,尤不容一向瘝曠以益其罪戾,不得不冒死呼籲。乞削臣所帶軍銜賓客諸任,仍勘臣罪,以伸王法事。入啓。答曰,省疏具悉。卿其勿辭,安心行公。
禮曹判書尹世紀上疏。大槪,臣之情勢病勢,俱難復廁周行,而日者太廟與敬寧殿親祀,適値僚寀不備,無推移之處,不得不忍死扶將,冒昧出參矣。乃者都監堂上差除之命,遽下於縮伏俟罪之中,召牌繼降,臣雖無似,亦知分義之至嚴,固當趨承之不暇,而卽今合啓方張,罪名未勘,賤疾添劇,無望自力,終未免坐速違慢之誅。臣罪至此,萬殞猶輕,伏乞聖明,亟遞臣本兼諸任,仍治臣罪,以肅朝綱,以延殘喘,不勝幸甚事。入啓。答曰,省疏具悉卿懇。卿其勿辭,安心行公。
政院啓曰,卽者吏曹郞廳來言,本曹判書有闕之代,問于右議政李濡,則以爲,方在縮伏俟罪之中,不得望薦云矣,敢啓。傳曰,知道。以上朝報
上在昌德宮。停常參·經筵。
政院啓曰,昨因金寶改造都監草記,姑待諸臣或陳疏自列,更令政院稟處,以爲趁卽開坐之地事,允下矣。都監堂上中,禮曹判書尹世紀,旣已陳疏承批,爲先牌招,使之進參都監之坐,何如?傳曰,允。
政院啓曰,昨因金寶改造都監草記,以引入諸臣待其陳疏自列後,令政院稟處定奪,而三提調中,禮曹判書尹世紀,陳疏承批,故更請牌招矣。尹世紀以情勢難安,到闕外陳疏,自本院還給,則違牌徑退。推考傳旨,今方捧入,而都監始役,不可遲延,更爲牌招察任,何如?傳曰,允。
京畿監司書目,楊根呈,以知事李頤命病重,上去不得事。啓。傳曰,此狀啓還出給。
又書目,廣州呈,以修撰金興慶辭職上疏上送事。啓。答曰,省疏具悉。爾其勿辭,從速上來察職。朝報
有政。吏批,以趙九畹爲宗簿正,呂必重爲成均司藝,鄭必東爲掌令,閔鎭遠爲大司成。
上在昌德宮。停常參·經筵。
政院啓曰,禮曹判書尹世紀,昨日再招不進。雖出於情勢之難安,而都監始役,不容少緩。陳疏承批之後,一向撕捱,亦涉未安,更爲牌招察任,何如?傳曰,允。
政院啓曰,禮曹判書尹世紀,牌招不進,推考傳旨,今方捧入,而尹世紀以情勢引嫌,初非不知,而都監旣以陳疏自列後,稟處定奪。世紀又陳疏承批,都監會同之坐,遷就至此,極涉未安,故連請牌招矣。兩日之內,至於三違召命,一向强迫,亦傷事體,何以爲之?敢稟。傳曰,都監之役,如是遷就,不可無變通之道。堂上中,工曹判書洪受瀗,本職今姑改差,其代以無故人差出,都監提調啓下後,仍卽牌招,以爲開坐之地,可也。
又啓曰,金寶都監提調工曹判書洪受瀗,本職今姑改差,其代以無故人差出,都監提調啓下後,仍卽牌招,以爲開坐之地事,命下矣。政官卽爲牌招,開政差出,何如?傳曰,允。
校理朴弼明上疏。大槪,臣情迹危蹙,違牌坐罷,適遭私慽,出去畿鄕,忽於此際,特蒙甄敍,除命遠降,馹召繼至。且伏聞有問備催促之命,尤增悚蹙,無地自容。顧念分義,不敢不來伏私次,而顧臣無狀,不能見信於君父,致有萬萬情外之嚴敎,惶怖慙恧,久猶未已,決不可抗顔更入於論思之地。且於姜履相補外之命,亦有所不敢自安者,伏乞聖明,俯諒危懇,亟許鐫削臣職,仍令選部,勿復檢擧,俾臣得以自靖私義事。入啓。答曰,省疏具悉。爾其勿辭察職。
京畿都事書目,果川呈,以領議政崔錫鼎上疏上送事。啓。傳曰,遣承旨敦諭。又書目,廣州呈,以執義洪重夏辭職上疏上送事。啓。答曰,省疏具悉。爾其勿辭,上來察職。朝報
有政。吏批,以柳沺爲順川郡守,徐宗泰爲工曹判書,南世珍爲成均直講,沈欞爲仁同府使。
上在昌德宮。停常參·經筵。
政院啓曰,都監提調行工曹判書徐宗泰,牌招不進,推考傳旨,今方捧入,而都監會同之坐,遷就至此,事之未安,莫此爲甚,更爲牌招察任,何如?傳曰,允。
江原監司書目,道內各邑農事形止及春川等六邑,今月初一日,雹雪交下,各穀損傷,事係變異事。
工曹判書徐宗泰,再招不進後上疏。大槪,兩任未遞,悚悶罔措,意外承新命,而旣無復玷朝行之理,且都監提調,事體極有所難安,決不敢祗承。再違召命,罪合萬死,伏乞本兼諸任亟賜鐫改,仍治臣罪,俾無重務稽淹之患事。入啓。傳曰,此上疏還出給。
校理朴弼明,牌不進,依承傳罷職傳旨,傳曰,只推勿罷。
校理朴弼明,再招不進,依承傳罷職。朝報
上在昌德宮。停常參·經筵。
同副承旨金相稷書啓,臣承命,馳往于果川盤浦里領議政崔錫鼎所住處,敦諭聖旨,則以爲,臣於頃者陳章請譴,未承裁許之音,涔淹泯默,又已浹旬,不宜一向縮伏,故猥有控瀝,備陳萬不堪任之狀,冀垂天鑑之憐察矣,不意承宣儼臨,荐加溫諭,開示誨責,益復諄切。莊誦再三,感涕自零,念臣當遞之職,未卽解免,難安之勢,日甚一日。非但慢命癏官之爲罪而已,雖蒙累次敦召之旨,未有一分轉身之路,徊徨跼蹐,不知所出。連累章牘,亦有惶恐不敢者,惟當抑心抱愚,以俟處分,虛辱寵命,倍增隕越云矣,敢啓。傳曰,知道。
政院啓曰,行工曹判書徐宗泰,昨日辭疏,旣有還給之命,而今日又不出肅。都監會同之坐,如是遷就,殊甚未安,徐宗泰卽爲牌招察任,何如?傳曰,允。
全羅監司書目,康津縣監吳命增,今月初九日,遭祖母喪事。
大司成閔鎭遠辭職上疏。入啓。答曰,省疏具悉。爾其勿辭,從速察職。
政院啓曰,行工曹判書徐宗泰,今又違牌,殊無爲都監特命變通之意,更卽牌招察任,何如?傳曰,所謂情勢之難安,業已開示於筵席,則一向引嫌,終涉太過。權設衙門,元無嫌礙之可論,而不念變通差出之意,連日違召,使都監會同之坐,遷就至此,其在事體,殊甚未安。工曹判書徐宗泰推考,更卽牌招察任,可也。
開城留守書目,掌令李禎翊辭職上疏上送事。啓。答曰,省疏具悉。爾其勿辭,上來察職。
工曹判書徐宗泰,再招不進。朝報
上在昌德宮。停常參·經筵。
自辰時至午時,日暈。夜二更,流星出紫微垣下,入東方天際,狀如鉢,尾長二四尺許,色白。
開城留守書目,本月十三日以後,連得雨澤,而洽過一鋤許,方當十餘日不雨,各穀焦枯之時,得此甘雨,雖未得周洽,亦甚多幸事。
政院啓曰,都監提調行工曹判書徐宗泰,昨日聖敎,開釋備至,仍降特推之命,而不卽承牌,今又不爲出肅,事體極涉未安,更爲牌招察任,何如?傳曰,允。
吏曹參判金宇杭上疏。大槪,敢陳危悃,乞賜鐫遞,略附所懷,以備裁處事。入啓。答曰,省疏具悉。噫,今日國事朝象,乃至如此,雖微卿疏,曷堪中夜之憂歎?天官之長,缺闕已久,非不欲速出其代,而大臣旣不得薦望,欲用前望,而議薦皆是引入之人,故尙未差出,觸處拘礙,專由臺啓。噫,喜事輩病國之罪,可勝言哉?出入三司之人,方在罷散者,別單書入,而持平韓永祚,卽今情勢,似難行公,姑許遞改,以無故人差出,亦合於變通之道也。卿其勿辭,從速察職。
政院啓曰,都監提調行工曹判書徐宗泰,承牌來詣闕外,陳疏入送。觀其措語,其所引嫌,不過前疏自列兩款事,此皆昨日聖敎所已開釋,故不敢捧入,還爲出給,則自闕下,直往金吾門外待命云。待命金吾之人,更請牌招,事體亦涉未安,何以爲之?敢稟。傳曰,昨已開釋,特推警責,而今又陳疏,無意應命。身居宰列,分義之嚴,事體之重,全不顧念,則年少輩違牌之弊,何以矯正乎?事之未安,莫此爲甚,從重推考,更爲牌招察任。朝報
上在昌德宮。停常參·經筵。
自辰時至未時,日暈。
司果崔昌大,文臣朔試射時,稱病不進,依承傳罷職。
政院啓曰,正言成碩夔,引避累日,尙未處置,事甚未安。昨日吏曹參判金宇杭疏批,持平韓永祚遞改,以無故人差出事,命下矣。政官卽爲牌招,開政,何如?傳曰,允。
又啓曰,金寶都監提調行工曹判書徐宗泰辭疏,特命還給之後,累次開釋,再下特推牌招之命,而終未祗承,待命金吾門外。前後違牌,至於六度,揆以事體,自本院今不可更爲請牌,而都監開坐之遷就,亦甚未安,不可無變通之道,何以爲之?敢稟。傳曰,本職改差。
傳,前司直崔昌大,副校理李㙫,校理朴弼明,掌令金斗南,持平朴乃貞,正郞李明浚,文學朴熙晉,司書朴鳳齡·李台佐,正言柳述,都事金栽,竝敍用。
京畿監司書目,高陽呈,以戶曹參議李晩成辭職上疏上送事。啓。答曰,省疏具悉。爾其勿辭,上來察職。
又書目,安山呈,以司諫尹憲柱辭職上疏上送事。啓。答曰,省疏具悉。爾其勿辭,上來察職。
副修撰趙泰一上疏。大槪,臣伏蒙恩譴,待罪下邑,省愆追尤,望絶生還,不料徵書遠降,更畀舊踐,聞命惶感,不覺涕血之交倂也。舁疾長途,昨始來伏私次,而顧臣情勢之外,所患渴病,已至無可奈何之境,澌頓奄奄,朝夕難保。以此病狀,決無陳力趨造之勢。且臣有冒禁乘轎之罪,乞命先治臣罪,仍許刊名朝籍,永勿檢擧,俾安濱死之喘,千萬幸甚事。入啓。答曰,省疏具悉。追提前事,語欠和平,良可異也。勿辭察職。
吏曹,金寶改造都監提調宋昌。啓。
政院啓曰,工曹判書宋昌,金寶改造都監提調,旣已啓下,卽當牌招,而日勢已暮,待明朝牌招,使之進參於都監會同之坐,何如?傳曰,允。
又啓曰,正言韓重熙遷轉之代,所當差出,而臺諫方以前官特遞還收事論啓,不得差出之意,敢啓。傳曰,知道。
校理李㙫,牌不進,依承傳罷職傳旨,傳曰,只推勿罷。朝報
有政。吏批,韓重熙爲持平,吳遂一爲宗親府典簿,李㙫爲校理,宋昌爲工曹判書,金重呂爲康津縣監,慶明會爲刑曹正郞。
上在昌德宮。停常參·經筵。
下直,南平縣監兪相基。
政院啓曰,近來連以監察茶時,已極未安,而引避臺諫,久不處置。新除授持平韓重熙牌招察任,何如?傳曰,允。
工曹判書宋昌上疏。大槪,意外忽叨新命,召牌繼降,嚴畏分義,不得不舁進闕外,而顧此都監,事務緊重,以此奄奄氣力,決無奔走監董之望。猥陳老病實狀,乞賜遞免,以便公私事。及同副承旨金相稷上疏。大槪,臣於儒臣之疏,有不敢晏然冒居於邇列者,亟命遞改職名,以安微分,以謝人言事。及持平韓重熙上疏。大槪,臣於縮伏之中,柏府新命,忽及於千萬夢寐之外,召牌繼降,分義是懼,不得不趨詣闕外,而顧臣病狀,萬無入謝之路。玆敢哀籲於紸纊之下,冀蒙恩遞,俾尋生路,兼附瞽說,以備裁察事。及都承旨黃欽上疏。大槪,臣於儒臣之疏,有不敢晏然者,乞命鐫罷職名,以安私分事。及校理李㙫上疏。大槪,臣之母病,尙在沈重之域,臣亦三感寒疾,症情危惡,委頓牀簀,斷無復起之望。昨違嚴召,又承只推之命,惶感悶蹙,不知所出,玆敢冒死仰瀆,冀蒙恩遞,以延殘喘事。入啓。
答工曹判書宋昌疏曰,省疏具悉。卿其勿辭,從速行公。
答持平韓重熙疏曰,省疏具悉。疏辭誠甚得宜,下款所陳,開坐未易,特爲放送,俾卽察任,爾其勿辭,從速察職。
答都承旨黃欽疏曰,省疏具悉。卿其勿辭,從速察職。
答校理李㙫疏曰,省疏具悉。爾其勿辭,調理察職。
副修撰趙泰一,牌不進,依承傳,罷職傳旨,傳曰,只推勿罷。
吏曹參判金宇杭上疏。大槪,臣於儒臣之疏,有不敢晏然於職次者,乞罷臣職,仍治臣罪,以謝人言,以安私分事。入啓。答曰,省疏具悉。卿無可嫌之事,勿辭,從速察職。
副修撰趙泰一,再招不進,依承傳罷職。
忠淸監司書目,泰安郡守丁道復,以其父病,受由上京,累次呈狀,還任無期,罷黜事。
大司成閔鎭遠,辭職上疏。入啓。答曰,省疏具悉。爾勿過辭,從速察職。朝報
上在昌德宮。停常參·經筵。
政院啓曰,持平韓重熙,辭疏入啓之後,仍卽退去,今已批下,而不爲出肅。監察之連日茶時,諫院之久不處置,俱涉未安,卽爲牌招,何如?傳曰,允。
又啓曰,金寶都監提調工曹判書宋昌,疏批已下,今日又不肅謝。都監會同之坐,一時爲急,工曹判書宋昌,卽爲牌招,使之察任,何如?傳曰,允。
謝恩,工曹判書宋昌,持平韓重熙。
修撰金興慶,牌不進,依承傳罷職傳旨,傳曰,只推勿罷。
都承旨黃欽,左承旨任胤元,左副承旨金萬埰,右副承旨許玧,同副承旨金相稷上疏。大槪,臣等於憲臣之疏,有不敢晏然者,乞遞臣等之職,以重臺議,以安微分事。入啓。答曰,省疏具悉。卿等勿辭察職。
金寶都監郞廳,以都提調意啓曰,臣與工曹判書宋昌,方爲會同坐起,而不得備員,事體未安。且禮曹判書尹世紀,其所引嫌,元非大段,今日不爲參坐,殊甚過當。令政院卽爲牌招,同參坐起,何如?傳曰,允。
謝恩,司書沈宅賢。
修撰金興慶,再招不進,依承傳罷職傳旨,傳曰,只推勿罷。
楊州幼學金聲五上疏。大槪,臣先祖贈領議政臣漢佑祠宇營建事,不得不更有仰陳者,不避煩猥,敢此呼籲,祈蒙特賜矜察事。入啓。傳曰,上年此人以贈領議政金漢佑祠宇改建事陳疏,故自內司使之改建,在渠之道,惟當感激國恩,塗排牀卓地衣等物,所當徐徐私自措備,而今又以備給之意,種種陳疏,至於墓直代給事,亦爲附陳,俱極猥濫。此上疏還出給,幼學金聲五,令攸司囚禁科罪。今此金聲五之疏,極其猥濫,而政院矇然捧入,亦爲無據。當該捧入承旨,姑先從重推考。以上朝報
上在昌德宮。停常參·經筵。
政院啓曰,憲府久無行公之員,監察茶時,殆將一朔。引避臺諫,尙不處置,俱涉未安,而昨日持平韓重熙,承牌出肅,今日又呈辭單,卽爲牌招察任,何如?傳曰,允。
又啓曰,守令未署經者,至於五員之多,其中或有除授過一朔者。農月夫馬之留滯京中,其弊不貲,而兩司之備員開坐,姑未易期,似當有變通之道,何以爲之?敢稟。傳曰,除署經發送。
左承旨任胤元,左副承旨金萬埰,右副承旨許玧上疏。大槪,臣等於該房問備之命,有不可晏然於職次者,乞賜遞改,以安私分事。入啓。答曰,省疏具悉。爾等勿辭察職。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請節目刪定,令廟堂別加商量,更爲稟定。措辭見上領府事南九萬,判府事柳尙運,頃年負犯,實非細故,則向日特赦,亦云寬典,而蓋出於不忘簪履之舊也。今於旣敍之後,遽因他人申救之言,復施罷職之罰,其在處分,終未免爲過當之歸。請還收領府事南九萬,判府事柳尙運罷職之命。新除授掌令鄭必東,時在慶尙道仁同府任所,請斯速乘馹上來事,下諭。引嫌而退。曲循傾險之論,請出乖當之人,公議所在,不可仍置,請正言成碩夔遞差。答曰,不允。下諭事及處置事,依啓。前啓,大司憲李墪遠竄之命還收事及前大司諫李廷謙,持平朴彙登,正言兪命凝,特遞還收事,停啓。
修撰金興慶,牌不進,依承傳罷職。
兵曹口傳政事,以崔昌大爲副司果,李浣·申聖夏·李眞養爲副司勇。
吏曹啓曰,臺諫有闕,政事,取稟。傳曰,明日爲之。朝報
上在昌德宮。停常參·經筵。
夜三更,流星出天津星上,入北方天際,狀如拳,尾長三四尺許,色赤。
下直,金浦郡守沈玹,高嶺僉使具文翼。
大司諫趙泰東三度呈辭。入啓。遞差。
忠淸監司書目,溫陽呈,以校理南就明辭職上疏上送事。啓。答曰,省疏具悉。爾其勿辭,上來察職。
政院啓曰,卽者吏曹郞廳來言,今日爲政事命下,而參判金宇杭病不來,不得開政云。金宇杭牌招,開政,何如?傳曰,允。
政院啓曰,吏曹參判金宇杭,牌不進,推考傳旨,今方捧入,而政事命下之後,趁不開政,事甚未安,更爲牌招,何如?傳曰,允。
右承旨洪璛上疏。大槪,病勢情勢,俱無供職之望,而嚴召之下,不敢坐違,忍死扶曳闕外,疾聲呼籲於天地父母之前,乞蒙鐫遞,以幸公私事。入啓。答曰,省疏具悉。爾無可嫌,勿辭察職。
司書沈宅賢上疏。大槪,臣於屢日處濕之餘,宿疾添劇,實無作氣供仕之望,而迫於分義,不得不忍死就直矣。自昨日添得感傷之疾,達夜叫苦,昏眩欲絶,頃刻之間,實有汚穢禁庭之慮。玆敢疾聲呼籲於天地父母之前,乞賜鐫改臣職名,使垂死殘喘,得以專意調息事。入啓。答曰,省疏具悉。爾其勿辭,調理察職。
都承旨黃欽上疏。大槪,得蒙恩暇,今方發行,而顧臣所叨本職,兼任藥院提調,俱係緊重,決不可仍帶往來。玆敢臨行封疏,仰瀆宸嚴,伏乞聖明,亟許遞改臣職名,以便公私事。入啓。答曰,省疏具悉。卿其勿辭往來焉。
政院啓曰,吏曹參判金宇杭,再招不進,推考傳旨,今方捧入,更請牌招,而一日三牌,有傷事體,今日政事,何以爲之?敢稟。傳曰,明日開政。以上朝報
政院啓曰,昨夕備邊司郞廳,以右議政意來言曰,自前犯越人勘斷後,例爲先送齎咨官於謝恩使行之前矣。今番則大臣與備局堂上,無一行公之員,尙未定奪,遷就可慮,而方在縮伏俟罪之中,有不敢直爲啓稟。事係緊急,不得不送言,自本院以此陳達云,何以爲之?敢稟。傳曰,依例擧行。備局謄錄
上在昌德宮。停常參·經筵。
自辰時至申時,日暈。
有政。吏批,以權尙游爲大司成,金時澤爲禁府都事,沈宅賢爲正言,李徵龜爲承旨,權尙夏爲大司憲,朴熙晉爲正言,朴斗望爲氷庫別提,李廷濟爲司書,沈益三爲監察,李澤爲泰安郡守,呂必重爲宗簿正,朴弼明爲修撰,朴彙登爲鏡城判官。
上在昌德宮。停常參·經筵。
有政。吏批,以任埅爲司成,李㙫爲副校理,金興慶爲副修撰,李頤命爲左參贊,徐宗泰爲知敦寧,金斗南爲掌樂正,李奎年爲兵曹佐郞。
上在昌德宮。停常參·經筵。
政院啓曰,漢城府判尹閔鎭厚,刑曹判書姜鋧,昨日皆牌招不進,而至於姜鋧,則疏批已下,尙不出仕。詞訟重地,一向曠廢,事甚可慮,竝卽更爲牌招察任,而兵曹判書兪得一,臺啓旣已收殺,而連呈辭單,亦不行公,本兵機務,積滯已久,亦爲牌招察任,何如?傳曰,允。
刑曹參判李基夏上疏。大槪,猥參廟算,妄贊大計,公議果激,彈劾隨發,席藁私次,刑章是俟,不意罪律未勘,臺啓旋停,一倍惶忸,不知所措。以臣所遭,決無因仍盤礴,以益其尸職之罪。昨日嚴召之下,情勢窮蹙,竟至坐違,罪積逋慢,實合萬殞。玆敢疾聲呼籲於天地父母之前,乞命罷削臣諸任,勘臣罪名,以謝臺議,以肅朝綱事。入啓。答曰,省疏具悉。傾軋之論,不必爲嫌,卿其勿辭,從速察職。
校理李㙫,修撰金興慶,牌不進,依承傳罷職傳旨,傳曰,禁推。
謝恩,司書李廷濟。
持平韓重熙啓曰,臣於日昨承牌出肅也,以合啓左議政李畬罷職事,書出姑停,而其後卽與諫臣相議,停啓矣。今聞物議以臣姑停爲非云,臣實瞿然。夫以臺閣常格言之,則凡隨參合啓者,或値兩司之不備,則書出姑停,例也。若其意見,不合於合啓,則立異引避,亦例也。此等格例,臣非不知,而至於伊日之事,抑有所不然者。向來請罪大臣之啓,專出於用意構陷,苟非喜事傾軋之輩,則孰不欲卽停其論,而諫院旣無行公之員,有非臣一人之所可獨停,且其發論之人,皆已出補外邑,處分得當。是非旣定,則其言之捏誣,今不足多卞,而徒事引避,亦甚疲劣。直待他日諫官之出仕,欲與之收殺,而仍以姑停書出者此也。臣之意見,蓋自如此,而今之物議,有所云云,則臣安得晏然自是,而仍冒臺列乎?請命遞斥臣職。答曰,勿辭,退待物論。
吏曹啓目,粘連啓下是白有亦,龍岡以道內難治之邑,遞易頻數,凋弊日甚,縣令宋宅相,盡心修擧,聲績已著,有回蘇之望矣。移拜臺職,民情無不惜去是白乎矣,言責重任,不敢請仍是白如乎,所帶之職,今已見遞,特爲仍任,俾責成效亦爲白有臥乎所,近來臺望苟簡,不得已啓請外任備擬受點是白如乎,宋宅相旣遞臺職之後,農節迎送之弊,不可不慮,依狀啓施行,何如?啓依允。
判尹閔鎭厚上疏。大槪,嚴召荐降,不得不趨詣闕外,而情勢危蹙,終難冒出,不免投疏徑歸,乞命削臣官銜,勘臣罪名,仍許退伏田里,以卒天地生成之澤事。及兵曹判書兪得一上疏。大槪,屛蟄惶蹙之中,恩召忽降,義當感激趨承,而臣之踪迹,不可以臺啓之停輟,而晏然冒出,悉暴情病纔分,決難仍據之狀,兼陳前日注擬失誤之罪,冀蒙鐫遞職名,仍勘郵罰,以幸公私事。入啓。
答判尹閔鎭厚疏曰,省疏具悉卿懇。傾軋之論,不必爲嫌,安心勿辭,從速行公。
答兵曹判書兪得一疏曰,省疏具悉卿懇。傾軋之論,何必爲嫌?偶未覺察,尤無所傷,安心勿辭,速出行公。
禁府,李㙫·金興慶拿囚。啓。
右議政李濡箚子。大槪,敢陳危悃,冀賜譴斥事。入啓。答曰,省箚具悉卿懇。昨於史官傳宣之批,已諭至意,卿胡不諒,陳章乞免,以孤虛佇之誠乎?下款所陳,尤不足介懷。卿須念國事,安心勿辭,卽起視事,勉副如渴之望。仍傳曰,遣史官傳諭。朝報
上在昌德宮。停常參·經筵。
輔德宋徵殷三度呈辭。入啓。遞差。
禁府照目,副校理李㙫,副修撰金興慶等矣,牌不進罪,笞五十贖,解見任別敍,私罪。啓依允,功減一等,金興慶勿解見任。
掌令李禎翊上疏。大槪,臣私情切至之外,復有所情勢之萬分難强者,不得不更陳危懇,而昨年儒臣之疏斥,實非尋常醜辱,提起十年前事,勒驅之於汚衊之科,臣不欲呶呶自取分疏之譏,而身名一汚,恥辱莫大,擧何顔面,復廁周行?且於前冬,目見科場之不嚴,妄陳一言,致有詰問之擧,至下無謂之敎,追惟至今,餘悸在心。以此以彼,決不可抗顔於臺端,伏乞聖慈,亟賜遞罷,以安私分,以謝人言,不勝幸甚事。入啓。答曰,省疏具悉。爾其勿辭察職。
副校理李㙫,副修撰金興慶,牌不進,依承傳罷職。
正言朴熙晉上疏。大槪,素患胸脅之痛,閱朔苦劇,眞元頓削,添得暴瀉之症,生意都盡,鬼事將迫,不意恩敍荐降,除命繼辱,臣誠驚惶感激,罔知攸措。卽宜竭蹶趨承,以謝恩命,而所患諸症,一向沈篤,貼身牀席,隨人扶持,旬月之間,斷無復起爲人之望。言責重地,不宜緣臣久曠,懇乞亟命鐫削臣職,俾得安意調治,以延殘喘,兼附區區所懷,以備裁察事。入啓。答曰,省疏具悉。兩司所論,用意不美,還收之請,出於護黨,則相議了當,臺體則然,而今以收殺二字,顯有不平底意,侵斥停啓之臺臣,不遺餘力,其心所在,實未可曉也。勿辭察職。
開城留守書目,獻納李萬選辭職上疏上送事。啓。答曰,省疏具悉。爾其勿辭,上來察職。
禁府,金德三拿囚。啓。以上朝報
義禁府啓曰,全羅監司狀啓,金甲島萬戶金德三,京畿監司啓本,前宣傳官閔挺健等,以刑曹粘目,移本府處置事,允下矣。金德三今方待命,卽爲拿囚,而閔挺健時在長湍地本家云,依例發遣府書吏,拿來,何如?傳曰,允。禁府謄錄郞廳黃仁儉校正。日記廳郞廳李仁默書。
上在昌德宮。停常參·經筵。
執義洪重夏三度呈辭。入啓。遞差。
傳曰,史官一員待命,騎馬三匹,卜馬二匹立之。
政院啓曰,持平韓重熙,引避退待,已經數日,而兩司之官,或在外,或呈辭受由,或未肅拜,無一行公之員,處置遷延,事甚未安。除在外外,司諫尹憲柱,掌令李禎翊,正言朴熙晉·沈宅賢,竝卽牌招,使之處置,何如?傳曰,允。
金寶都監都提調以下,請對入侍時,玉堂罷散人員竝敍用,政官牌招,開政差出,副提學亦爲差出事,及前奉敎李縡,待敎洪禹瑞敍用,口傳付軍職事,榻前下敎。
正言沈宅賢上疏。大槪,臣於淹病垂死之中,忽叨薇垣新命,召牌繼降,嚴畏分義,不得不詣伏闕外,而顧臣病狀,決難自力。且臣得見僚臺之疏,以臣置對見釋事,大加譏斥,至以不恤法例,徑請變通爲言,臣之向來罪犯,實合萬殞,而囚繫多日,未及勘律,遽因臺疏,旋蒙特宥,屈法之失,臣猶自知,物情之未快,固其宜也。雖欲冒昧趨承,其於壞廉義辱臺閣,何哉?伏乞亟命更下臣司敗,勘臣罪名,以謝臺議事。入啓。答曰,省疏具悉。爾其勿辭察職。
司諫尹憲柱啓曰,臣之病勢情勢,決難復厠臺端,而縣道陳懇,未蒙矜許,一向違逋,有所不敢,不得不驅策入城,而適當臺閣一空之時,召牌下降,扶曳病軀,黽勉詣臺。此雖出於嚴畏分義,而臣之從前遜避之義,終莫之遂,環顧慙恧,若無所容矣。卽伏見正言朴熙晉之疏,盛論伊日停啓之事,侵攻詬罵,不遺餘力,臣不勝惶悚,而繼之以駭惑也。夫優容言者,固是聖世之美事,而假竊言柄,用意傾陷,則辨別是非,明示好惡者,實關世道,何可諉以言者,而有所寬假乎?今此三臺臣之避與啓,或憑藉城役之事,勒成罪案,或掇拾世鎰之論,疑亂天聽,要其歸趣,直爲構陷朝紳,一網打盡之計。聖上一時出補,臣未見其過當,則豈可以將順爲嫌,而强爲論執,以長其傾軋之習耶?朴熙晉疏中,所謂磯激不中云者,未知持何爲說,而當初兩啓之發也,數三善事之輩,自相鼓煽,乘時闖發,無所畏忌之事,則有何磯激之端,而熙晉亦有是非之心矣。此等情狀,非不知之,而蔽於所好,强欲營救,而不得其說,則姑置本事之是非,做此不近之題目,有若直截之士,言事不中而獲罪者然,良可笑也。臣猝當是非交爭之時,一日供職,受此無限詆斥,難冒之勢,又加一層,決不可一刻苟蹲於臺次,請命遞斥臣職。答曰,勿辭,退待物論。
政院啓曰,以玉堂曠直之故,政官牌招,闕員差出事,命下矣。吏曹參判金宇杭,違牌不進,推考傳旨,今方捧入,而不卽開政,事甚未安。金宇杭更爲牌招,何如?傳曰,允。
掌令李禎翊,正言朴熙晉,牌不進,依承傳罷職。
吏曹參判金宇杭,再招不進後上疏。大槪,臣又被臺臣之疏斥,不可晏然於職次,情勢危蹙,再違召命,分義掃地,臣罪萬死。席藁私次,冒昧呼籲,乞遞臣職,以謝臺議,以安微分事。入啓。答曰,省疏具悉。意外侵斥,不必爲嫌,卿其勿辭,從速察職。
政院啓曰,吏曹參判金宇杭,再招不進,推考傳旨,今方捧入,而日勢已暮,一日三牌,有傷事體,何以爲之?敢稟。傳曰,每於政官牌招開政之時,連次違牌,則以一日三招,有傷事體等語頉稟,尤損事體。況今日開政,專爲差出玉堂闕直,卽爲開政事,分付。
兵曹口傳政事,以洪重夏·宋徵殷爲副司直。
傳,前副校理李㙫,修撰趙泰一·金興慶竝敍用。
戶曹判書趙泰采上疏。大槪,臣於諫臣之疏,有不敢自安者,乞蒙遞改,以安微分事。入啓。答曰,省疏具悉卿懇。諫臣之疏,非出公心,須勿過嫌,安心行公。
政院啓曰,因傳敎,開政事分付矣。卽者吏曹郞廳來言,參判金宇杭以爲,疏批雖下,臺疏侵斥,不是尋常,情勢萬分難安,席藁私次,惶恐待罪,不敢冒沒趨承云。不爲入來,今日政事,何以爲之?敢稟。傳曰,疏批旣已開釋,則不宜一向過嫌,卽爲開政事,分付。
金寶都監都提調以下請對入侍時,都廳崔昌太·李㙫竝改差,前執義洪重夏,前輔德宋徵殷,竝口傳付軍職察任事,榻前定奪。
觀象監,卯時有霧氣,辰時日暈。啓。
金寶改造都監都提調以下請對時,禮曹判書尹世紀所啓,卽位三十年稱慶增廣,一依宣廟朝謄錄,而稟定矣。第聞方外諸議,皆以增廣本無講經,若因一時特敎,仍以爲例,似未妥當云。蓋宣廟朝,經亂之餘,爲慮經學之久廢,有此特敎云。且伏聞,故相臣鄭太和之外祖黃謹中,以講經得生畫,特命直赴,因此設講,取粗以上云,而此皆流傳之語,臣曹無可據文書,考閱榜目,則黃謹中果參此科矣。臣曹凡事,一遵前例稟定,故當初雖有所聞之說,不敢煩陳,定奪之後,外議如此,不得不仰達,而朝家,以經費匱竭,應行泮宮圓點,亦且停廢,則今且講經,宜有變通之道矣。上曰,除講經,設行,可也。朝報
有政。吏批,以李縡爲奉敎,洪禹瑞爲待敎,南相夏爲掌令,鄭澔爲副提學,李箕洪爲執義,洪重休爲正言,金興慶爲修撰,趙道彬爲校理。
上在昌德宮。停常參·經筵。
繕工直長李培,昭顯墓丁字閣有頉處修改事,出去。
下直,延安縣監宋儒龍,龍宮縣監宋茂錫。
假注書洪尙賓出使,代李澤受點。
黃海監司書目,道內各邑,去月十三日始雨,十六日乃霽,而或一鋤許,或一犁許,畓穀雖未周洽,黍粟等穀,則庶有向茂之漸,而春秋牟麥枯者已多,終未免失稔之歸,民事誠爲可慮事。
咸鏡監司書目,開春以後,通道內,久靳雨澤,立苗之穀,因旱被傷之餘,去四月十六日之雨,遍及一道,或有田畓俱洽之處,誠爲多幸,而富寧則終未得雨,將至失時之擧,誠甚可慮。永興之山面橫川社,甲山·三水等邑,四月之下雪,茂山之雨雹,俱係異常事。
禮曹判書尹世紀上疏。大槪,臣於諫臣之疏,有難冒居職次者,伏乞聖慈,亟遞臣本兼諸任,以謝人言,以安微分事。入啓。答曰,省疏具悉卿懇。諫臣之疏,非出公心,卿勿過辭,安心行公。
同副承旨李徵龜上疏。大槪,臣素患風眩之症,添劇於數日供職之餘,手足麻痺,不善運用,精神昏憒,殆不省事,飮啖專却,氣息綿綴,僵臥牀席,奄奄若將垂盡。不得不悉暴病狀,疾聲呼籲,伏乞亟賜遞免,以尋生路事。入啓。遞差。
政院啓曰,兩司之官,相繼引避,尙不處置,事甚未安。正言沈宅賢·洪重休,竝卽牌招,使之處置,何如?傳曰,允。
又啓曰,本兵重地,詞訟劇務,俱不可久曠,而兵曹判書兪得一,判尹閔鎭厚,違牌之下,陳疏批下,而連呈辭單,尙不行公,竝卽牌招察任,何如?傳曰,允。
修撰金興慶,牌不進,依承傳罷職傳旨,傳曰,只推勿罷。
謝恩,正言洪重休·沈宅賢。
判尹閔鎭厚,牌不進後上疏。大槪,數日之內,三違召命,臣之罪戾,萬殞猶輕。乞命有司勘處,以警廷紳事。入啓。答曰,省疏具悉卿懇。諫臣疏斥,非出公心,卿勿過辭,安心行公。
江原監司書目,江陵府使李東郁,病重罷黜,其代卽速差出事。
正言洪重休啓曰,本院方有放歸田里罪人沈季良放釋還收之啓,而臣與季良,有婚家應避之嫌,勢難冒居於臺次,請命遞斥臣職。答曰,勿辭,退待物論。
兵曹判書兪得一上疏。大槪,跧蟄四朔,違牌已過十數,而罪罰不加,恩召又降,惶感嚴畏,不得不輿疾趨詣於禁扃之外,而臣於日昨諫臣之疏,情勢之難安,又添一科。且臣病狀沈綴,尤無以奔走供職,懇乞亟先鐫遞臣本職,俾臣解卸重負,保全危喘,以畢天地覆幬之恩,不勝幸甚事。入啓。答曰,省疏具悉卿懇。諫臣疏斥,非出公心,卿勿過辭,安心行公。
正言沈宅賢啓曰,臣情勢臲卼,病狀危苦,略暴血懇,未蒙恩遞,悶蹙抑塞之中,嚴召之命,今又荐降,畏分怵義,黽勉祗謝,而臣之情迹,終無一刻蹲冒之理。頃臣違召就理也,因持平韓重熙之疏請,徑先蒙放,而前正言朴熙晉之提起請放一款,大加詆斥,則在臣廉義,理難苟冒在職。況今重熙避嫌處置,臣當爲之,而重熙旣已被斥於熙晉,則於其立落,臣不敢參涉。以此以彼,決不可冒沒仍據,請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,過國忌後爲之。
修撰金興慶,再招不進,依承傳罷職傳旨,傳曰,前後召命之下,輒事違牌,累次推考,別爲開釋,又經禁推,則情勢雖曰難安,分義不得不顧。館直久曠,亦極未安,而特敍差出之後,又此再度違牌,無意出肅,事體豈容如是?一日之內,不可三牌,金興慶推考,明朝更爲牌招。
兵曹參判金鎭圭上疏。大槪,臣於諫院壬午科考官親屬,拔榜之啓,誠有所危怖者。胥命司敗,猥蒙恩諭,歸伏私次。昨今以藝苑職事,嚴召荐降,在臣廉義,固不可以其啓已停,晏然冒進,而諫官之疏,又增不安之端。伏乞亟命有司,就臺啓與臣疏,明白按究,如有彷彿於人言者,以法誅臣,使公法擧,而私義安事。入啓。答曰,省疏具悉。傾軋之論,不必爲嫌,卿其勿辭,從速察職。以上朝報
禮曹啓曰,傳曰金氏爲淑媛事,命下矣。淑媛房宣飯所用,一應雜物,依例進排事,令各該司,分付,何如?傳曰,允。禮曹謄錄
上在昌德宮。停常參·經筵。
政院啓曰,新除授奉敎李縡,時在京畿龍仁地,待敎洪禹瑞,時在積城地,竝斯速乘馹上來事,下諭,何如?傳曰,允。
謝恩,修撰金興慶。
政院啓曰,以端午帖,出韻科次事,藝文提學請牌矣。卽者金鎭圭纔到闕外,陳疏退去,推考傳旨,今方捧入,而觀其疏語,則以前正言朴熙晉,疏斥停啓之諸臺爲嫌,顧其情勢,不無難安之端。姑待玉堂處置,引避之諸臣,更爲牌招,何如?傳曰,允。
玉堂箚子。大槪,請持平韓重熙遞差,司諫尹憲柱,正言洪重休·沈宅賢,竝命出仕事。入啓。答曰,依啓。
右議政李濡箚子。大槪,瀝血申籲,冀蒙亟許鐫免,改卜賢德,以濟國事事。入啓。答曰,省箚具悉卿懇。前後勉諭,亶出心腹,而今因不公之臺疏,連呈祈免,若是其太過,心甚愕然,無以爲諭。卿其須念國事之泮渙,安心卽起視事,少慰思想之心。仍傳曰,遣史官傳諭。
司諫尹憲柱,文學李大成,牌不進,依承傳罷職。朝報
上在昌德宮。停常參·經筵。
四更,流星出天中淡雲間,入北方天際,狀如拳,尾長三四尺許,色赤,光照地。
假注書申改代,鄭楷受點。
政院啓曰,明日端午,藥房進上封進時,提調多有擧行之事,而提調閔鎭厚,臺啓收殺之後,尙不出仕,事甚未安,卽爲牌招察任,何如?傳曰,允。
又啓曰,以侍講院草記,上番闕直,事體未安,令政院稟旨事,允下矣。今日政官所當卽爲牌招開政,而今日乃國忌正日,旣有明日開政之命,何以爲之?敢稟。傳曰,當日開政。
禁府,閔挺健拿囚。啓。
寧陵忌辰祭所內摘奸。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。旣往之事,已盡開釋,前席之敎,元非過嫌,而不體予勤懇之志,連上巽牘,造朝漠然,只自愧恧,無以爲諭。予志牢定,一向祈免,少無益於准請,大有損於事體。卿無困我,卽日就途,用副如渴之望。仍傳曰,遣史官傳諭。
謝恩,同副承旨許玧。朝報
有政。吏批,以李禎億爲兵曹佐郞,韓永祚爲持平,洪重夏爲輔德,任埅爲司諫,韓命相爲江陵府使,韓重熙爲文學,金致龍爲承旨。
上在昌德宮。停常參·經筵。
下直,咸興判官李喜聃。
忠淸監司書目,懷德呈,以戶曹參判宋相琦辭職上疏上送事。啓。答曰,省疏具悉。卿勿固辭,上來察職。
輔德洪重夏,文學韓重熙,牌不進,依承傳罷職傳旨,傳曰,只推勿罷。
全羅監司書目,伏聞日者筵中聖敎至嚴,一倍震惕,置身無地,玆敢冒昧仰籲於天地日月之下,乞削臣職,仍勘臣罪,以安微分事,上疏上送事。啓。答曰,省疏具悉。卿其勿辭,從速察職。
吏曹口傳政事,以尹就履爲兼春秋。
假注書金東弼書啓,臣承命,馳往于果川盤浦村領議政崔錫鼎所住處,傳宣聖批,則以爲,臣猥承不敢當之別諭,仰暴不敢出之私懇,方俟兪音之夬降,乃者史官遠來,傳宣批旨,不賜准許,反加敦勉,詞意諄切,責諭丁寧,眷遇之隆,逈出常格。臣是何人,叨此異數,惶感之極,涕淚自零。臣之情地病狀,雖無陳力之望,一向退坐,虛辱寵命,實非分義之所安。前進輦下,亦可以畢陳衷款,而卽今賤疾,遇暑添劇,無以趁卽趨詣,尤增死罪,不知所達云矣,敢啓。傳曰,知道。
文學韓重熙上疏。大槪,臺斥旣峻,恩除未幾,春坊新命,旋下於千萬夢寐之外,臣誠惶恐,罔知攸措,而顧臣情勢,萬無冒出之理,召牌之下,竟未祗赴,臣罪至此,尤無所逃,而只推之命,旣出常格,再召之旨,又及於席藁俟譴之中,分義所在,不得不進伏闕外,而踪跡危蹙,終難承當,咫尺天陛,末由入謝。玆瀝血懇,冒瀆宸嚴,乞賜諒察,亟命鐫削,以謝人言,以安賤分事。入啓。答曰,省疏具悉。意外疏斥,不必爲嫌,爾其勿辭,從速察職。
司直洪受瀗上疏。大槪,臣於壬午科拔榜之論,有不容一刻晏然者,而臺啓未收殺之前,亦不敢陳疏辨暴,縮伏累月,今始自列,臣罪萬死。伏乞聖明,俯賜諒察,亟將臣所帶軍銜及兼官諸任,竝賜遞免,仍令刊名朝籍,俾得歸死田里,不勝大願事。入啓。答曰,省疏具悉卿懇。傾險之論,何足爲嫌?卿其勿辭,安心行公。
輔德洪重夏,再招不進,依承傳罷職。以上朝報
戶曹啓曰,錦平尉朴弼成,甲戌年以奏請正使,恩賜田結,尙未准受矣。慶尙道安東府數外官屯田,三結三十一負八束,自本家望呈願受,依例折給,何如?傳曰,允。戶曹謄錄
又啓曰,工曹判書宋昌,以己卯年內醫院副提調,恩賜田結,尙未准受矣。黃海道信川郡數外官屯田畓竝四結,自本家望呈願受,依例折給,何如?傳曰,允。戶曹謄錄
上在昌德宮。停常參·經筵。
自辰時至酉時,日暈。
下直,海州牧使金洵。
傳曰,史官一員待命,騎馬三匹,卜馬二匹立之。
兵曹參判金鎭圭辭職上疏。入啓。答曰,省疏具悉。卿勿過辭,從速察職。
禮曹參判兪集一上疏。大槪,統帥李昌肇之前後啓聞,罔非遁辭瞞語,欲售濟私之計。頃於臣疏,略有所論列,仍此發怒,張皇馳啓,恣意侵詆,有若臺臣與宰相爭論辨斥者然,此實前所未有者,輕朝廷壞體統,莫此爲甚。臣雖無似,奉承聖敎,稟議廟堂,有此講定,則雖有難便之端,固宜遜辭啓稟,以俟朝命,而不待覆奏,馳啓非斥,偃然辭職,今日武臣之驕悖,可謂極矣。緣臣無狀,貽辱朝廷,決不可仍冒此任,以益簪紳之羞。伏乞聖明,亟命遞臣釐正之任,更擇地望可以彈壓邊閫之人,以完重事,以存體統,不勝幸甚事。入啓。答曰,省疏具悉。張皇狀聞,殊涉可駭,何足爲嫌?勿辭察職。
京畿監司書目,楊州呈,以左參贊李頤命辭職上疏上送事。啓。答曰,省疏具悉。卿其勿辭,上來行公。
謝恩,右副承旨金致龍,文學韓重熙。
司書李廷濟上疏。大槪,敢暴至懇,冀蒙矜遞,歸護病母,俾伸至情事。入啓。答曰,省疏具悉。爾其勿辭,救護母病。
備忘記,廊廟之空虛,機務之積滯,凡幾月矣。此時望卿造朝,不啻大旱雲霓,而臺啓收殺,是非已定之後,一向引入,若是恝然,甚非所望於輔臣者也。卿其體前後勤懇之旨,卽起視事,毋孤至意事。遣史官傳諭于右相,與之偕來。
繕工直長李培,昭顯墓丁字閣奉審後,入來。
左副承旨金萬埰初度呈辭。入啓。給由。
政院啓曰,假注書李澤,承命馳往右議政李濡處,傳諭偕來之意,則以爲,謹當承命趨詣云,故先爲入來之意,敢啓。傳曰,知道。
兵曹口傳政事,以洪重夏爲副司直。
政院啓曰,右議政李濡來詣賓廳矣,敢啓。傳曰,引見。
政院啓曰,以侍講院草記,下番將未免闕直,令政院稟旨變通事,允下矣。政官所當牌招開政,而今日則日勢已暮,明日則國忌齋戒,何以爲之?敢稟。傳曰,明日開政。
右議政李濡引見時,翰林上下番,嚴加責諭,別樣催促,使之察任事,榻前下敎。朝報
上在昌德宮。停常參·經筵。
夜一更,月入太微西垣內。
傳曰,左議政處,遣承旨敦諭。
副校理李㙫,牌不進,依承傳罷職。
金寶改造都監提調尹世紀,請對入侍。朝報
有政。吏批,尹行敎爲輔德,李㙫爲副校理,鄭東後爲刑曹佐郞,南迪明爲司僕正,閔鎭遠爲江華留守。
兵批,以崔萬相爲忠壯將,金胄寬爲武兼宣傳官,李自興爲訓鍊主簿,李象隨爲景福宮假衛將,姜錫範爲僉知,吳伯周爲忠翊將,申思永爲洗馬,李命徵爲抗寇尾僉使,朴仲徵爲訓鍊僉正,金錫保爲訓鍊判官,李世馨爲訓鍊主簿,趙重廉爲武兼,李濂爲洗馬,崔擎宇爲順天營將,李彦馨爲羅暖萬戶,盧省來爲訓鍊判官,孫命大爲訓鍊判官,鄭會爲訓鍊主簿,林重爲訓鍊主簿,權枰爲蟾津別將,沈澍爲訓鍊正,申命仁爲羅州營將,崔斗炡爲內禁將,洪夏錫爲都摠都事,申聖夏爲侍直,金有鉉爲知中樞府事,閔任重爲五衛將,臨陽君桓爲都摠管,池日賓爲五衛將,孟淑夏爲衛率,徐宗愈爲侍直,沈搢爲司僕將,洪重夏爲副司直。
上在昌德宮。停常參·經筵。
長陵忌辰祭所內摘奸。
政院啓曰,大司憲權尙夏,執義李箕洪,掌令鄭必東·南相夏,持平洪泳皆在外,持平韓永祚未肅拜,連以監察茶時,事甚未安。持平韓永祚,卽爲牌招察任,何如?傳曰,允。
持平韓永祚,牌不進,依承傳罷職傳旨,傳曰,只推勿罷。
政院啓曰,以侍講院草記,實兼官有闕之代,令本院稟旨變通事,允下矣。實官則時無窠闕,兼官亦無在京無故可擬之人,昨日政旣不得差出,他無變通之道。司書李廷濟,受由已經數日,卽爲牌招察任,何如?傳曰,允。
司書李廷濟,牌不進,依承傳罷職傳旨,傳曰,只推勿罷。朝報
上在昌德宮。停常參·經筵。
戶曹啓曰,右議政李濡,今已出仕,故去閏四月朔及今五月朔祿俸,依例輸送,則五月朔祿俸領收,而閏四月朔祿俸,以在於未出仕前,辭而不受云。係是大臣祿俸,何以爲之?敢稟。傳曰,更爲輸送。朝報
上在昌德宮。停常參·經筵。
夜一更二更,月暈。
政院啓曰,因侍講院草記,下番闕直,令本院稟旨變通事,允下,而今日乃國忌正日,日勢亦晩。待明朝,政官牌招,以爲闕員差出之地,何如?傳曰,允。
忠淸監司書目,道內各邑,去月十三日十五日,小雨之後,一向旱乾,點雨不下,焦乾龜坼,不得除草。公州等八邑,今月初二日,驟雨旋霽,有若焦釜沃水,姑未知道內均霑與否,而方當移秧根耕之時,終靳一霈,民事渴悶事。朝報
上在昌德宮。停常參·經筵。
自辰時至未時,日暈。
正言沈宅賢三度呈辭。入啓。遞差。
持平韓永祚上疏。大槪,臣之所遭,決無冒沒承命之理,嚴召之下,自犯違慢之罪,而只推之命,出於格外。臣於是,益復惶悚悶蹙,不得不冒死呼籲,伏乞聖明,亟命攸司,就諫臣啓辭,窮覈虛實,以正國法,以伸私冤事。入啓。答曰,省疏具悉。傾險之論,何足爲嫌?爾其勿辭,從速察職。
司直李思永上疏。大槪,頃日筵席,前獻納權詹,單擧臣名,亦謂之周旋,臣之罪狀,尤重於考官,而朝家未有處分,臺啓今已收殺,臣之惶悚,猶有甚焉。乞命攸司,明覈臣周旋之狀,以正臣罪事。入啓。答曰,省疏具悉。傾險之論,不足深嫌。卿其勿辭,從速察職。
司書李廷濟上疏。入啓。答曰,省疏具悉。爾其勿辭,救護母病。
忠淸監司書目,石城呈,以持平洪泳辭職上疏上送事。啓。答曰,省疏具悉。爾其勿辭,上來察職。
江華留守閔鎭遠上疏。大槪,居留寵擢之命,遽及於千萬夢寐之外,驚惶震越,靡所容措,揣量才分,決無一毫承當之理。側聽累日,迄無駁正之擧,不得不冒死仰籲於宸嚴之下,伏乞聖明,亟命改正臣新除職名,回授可堪之人,以重國事,以安微分事。入啓。答曰,省疏具悉。卿其勿辭,從速察職。
吏曹判書洪受瀗,牌不進後上疏。大槪,臣自被慘劾,爲世僇人,復汚銓地,斷無是理,恩召屢降,竟未祗承,益增惶隕,靡所容措。乞賜鐫罷臣職,仍勘臣逋慢之罪,以肅朝綱,以安微分事。入啓。答曰,省疏具悉。卿其安心勿辭,從速行公。
奉敎李縡上疏。大槪,臣之所遭,極其汚衊,斷無抗顔朝端之理,而久稽召命,亦有所不敢,來伏城外,冒陳血懇,冀賜矜許,以靖私義事。入啓。答曰,省疏具悉。傾險之論,不足深嫌。爾其勿辭,從速察職。
校理南就明,牌不進,依承傳罷職傳旨,傳曰,只推勿罷。
京畿監司書目,楊根郡守魚史衡,親病受由,還官無期,麻田郡守徐文淑,以其身病,累度呈辭,全無察任之意,竝只罷黜事。朝報
有政。吏批,許諧爲軍器僉正,李延休爲引儀,李海朝爲司書,李健命爲大司成,李聖佐爲典籍,洪柱震爲司成,李明浚爲正言,尹星駿爲副校理。
兵批,以吳遂雄爲訓鍊僉正,南延年爲訓鍊判官,金時陟爲同知,申湜爲僉知,柳興瑞爲訓鍊主簿,洪夏明爲同知,金益亮爲訓鍊習讀,張櫟爲鷹師牌頭,李楗爲忠壯將,曺廷善爲文兼,朴震圭爲訓鍊判官,洪命興爲宣沙浦僉使,龐有覺爲慶德〈宮〉假衛將,朴權爲僉知,柳以彬爲登山僉使,盧振伯爲天摩僉使,朴文雄爲慶德宮假衛將,韓後愈爲多慶萬戶。
上在昌德宮。停常參·經筵。
夜一更二更,月暈。
副校理李肇上疏。大槪,臣於受由下鄕之後,母病一向危苦,人子情理,未忍離舍,臣之賤疾,又復沈篤,屢阽危殆,生意殆盡。特敎之下,未卽趨承,逋慢之罪,實無所逃。且於鏡城判官朴彙登之斥補,臣亦有情勢之不敢自安者,玆敢來伏城外,露章自列,乞命勘治臣前後之罪,以肅朝綱,以安私分事。入啓。答曰,省疏具悉。爾其勿辭察職。
左副承旨金萬埰三度呈辭。入啓。遞差。
兵曹參判金鎭圭辭職上疏。入啓。答曰,省疏具悉。卿其勿辭察職。
京畿監司書目,廣州等二十邑,本月初二日初五日,驟雨不過一鋤,而卽今雨意邈然,極爲悶慮。坡州牧蟲災,亦甚可慮,廣州等六邑雨雹,亦係災異緣由事。
副校理尹星駿上疏。大槪,玉署寵命,遽下於杜門省愆之中,臣誠感激惶隕,不知死所。固當竭蹶趨謝,一瞻天日之光,少伸犬馬之誠,而顧臣病狀沈淹,情地危蹙,實無陳力就列之路。玆敢披瀝肝血,仰籲於仁覆之下,伏乞聖明,特垂矜憐,亟遞臣職,仍治臣罪,以安私分,以肅朝綱事。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。
校理南就明,牌不進,依承傳罷職傳旨,傳曰,禁推。
奉敎李縡,牌不進,依承傳罷職傳旨,傳曰,只推勿罷。
備邊司粘目,黃海監司狀啓云云,安岳郡守任舜元,先罷後推,何如?啓依允。
政院啓曰,以侍講院草記,令本院稟旨變通事,允下矣。輔德尹行敎,兼司書李海朝俱在外,弼善朴行義受由在外,司書李廷濟以親病受由,以致下番累日闕直,而在外諸臣,上來遲速,有難預料,合有變通之道,何以爲之?敢稟。傳曰,輔德尹行敎,改差。
同副承旨許玧書啓,臣敬奉聖旨,馳往于京畿驪州北面睡谷村左議政李畬所住處敦諭,則以爲,臣釁負層積,終逭刑章,益增懍怖,無地自容,不敢以臺啓之停,便卽露章陳控。旋聞諫臣之疏果發,一味悚伏,以俟公議,不意聖慈曲庇,誤恩愈深,至辱近侍之臣遠臨蓬蔀之下,十行綸音,夐越尋常,委曲開釋,反覆慰勉,令臣勿以芥懷,卽日就途。不知以臣無狀,以臣賤汚,何以得此於君父,惝怳驚感,但有涕汗之交瀉也。噫,臣所被人言,何等罪名,理宜究覈情實,明正典刑,王法至嚴,衆怒難抑,聖明雖欲終貰,恐不可得,尙可抗顔復齒於搢紳之列,以立朝事君乎?此宜不待臣辭之畢,而聖鑑靡有不燭也。臣之罪釁旣極,疾病兼苦,方在昏昏垂盡中,稍俟心身少定,謹當以一疏,仰暴危懇云矣,敢啓。傳曰,知道。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。予意已竭,而巽牘又至,自愧誠淺,無以爲諭。君臣之間,貴在知心,須勿以情勢,過自引嫌,卽日就道,勉副虛佇之望。仍傳曰,遣史官傳諭,與之偕來。
奉敎李縡,再招不進,依承傳罷職傳旨,傳曰,禁推。
待敎洪禹瑞上疏。大槪,臣慘被僇辱,決不可抗顔周行,而罪罷未幾,恩敍遽下,馹召之旨,遠辱於病滯鄕廬之日,驚惶跼蹐,無地自容,不敢久逋嚴命,昨纔來伏私次。以臣所遭控籲,亦甚猥越,而急於請譴,冒萬死敢申疾痛之呼,伏乞聖慈,諒臣血懇,亟命刊除朝籍,勿復檢擧,俾遂其區區自靖之義,不勝幸甚事。入啓。答曰,省疏具悉。危險之論,何足爲嫌?爾其勿辭,從速察職。
副校理尹星駿·李肇,牌不進,依承傳罷職傳旨,傳曰,禁推。
禁府,南就明·李縡拿囚。啓。以上朝報
政院啓曰,摠戎使李宇恒,父母墳加土事,楊州地下去,其所佩密符及左邊捕盜大將命召大將牌·傳令牌,來詣還納,而考見前例,則亦有仍佩往來之時,今則何以爲之?敢稟。傳曰,仍佩往來。摠戎廳謄錄
上在昌德宮。停常參·經筵。
修撰金興慶上疏。大槪,臣於直廬中得聞,老母猝得左邊不仁之症,臂脚刺痛,半身不遂云。臣神魂飛越,方寸交亂,至情所迫,不忍仍在直次,冒死呼籲於天地父母之前,而急於歸護,徑出禁門。乞遞臣職,俾得專意救護,仍治臣徑離禁直之罪,以警具僚事。入啓。答曰,省疏具悉。爾其勿辭,救護母病。
政院啓曰,卽者吏曹郞廳來言,今日爲政事,命下,而判書洪受瀗未肅拜,參判金宇杭呈辭,參議未差,不得開政云。判書洪受瀗,參判金宇杭卽爲牌招,察任,何如?傳曰,允。
假注書金東弼病,代李承源受點。
傳,前輔德洪重夏,司諫尹憲柱,校理李㙫,文學李大成,掌令李禎翊,正言朴熙晉竝敍用。
慶尙監司書目,前月十三日犁雨後,殆至一朔,點雨不下。加以颶風逐日掀簸,川渠縮斷,井泉亦枯,若干移秧處,盡爲龜拆,豆太黍粟,出土撲地,擧皆焦枯。民事渴悶,祈雨祭設行事。
江華留守書目,本府境內,前月十七日,小雨之後,一向旱乾,烈日杲杲,田野龜拆,禾穀萎黃,浦畓禾苗消融,蟲災間或熾發,黍粟木花,亦被枯損,民事誠爲渴悶事。
平安監司書目,本道農事,自春至夏,一無霈澤,間雖得雨,不過一犁。自閏四月望後,至今二十餘日,點雨不下,凄風連吹。宣川·慈山等十二邑,雨雹交下,新生軟苗,無不被傷。前頭民事,誠極悶慮事。
待敎洪禹瑞,牌不進,依承傳罷職傳旨,傳曰,只推勿罷。
謝恩,輔德尹憲柱。
待敎洪禹瑞,再招不進,依承傳罷職傳旨,傳曰,禁推。
觀象監,辰時·巳時,日暈。啓。朝報
有政。吏批,以尹憲柱爲輔德,成至敏爲麻田郡守,丁道徽爲楊根郡守,李㙫爲副修撰,柳德玉爲安岳郡守,許墀爲承旨。兵批,以徐必華·宋瑞熙爲訓鍊習讀。
上在昌德宮。停常參·經筵。
謝恩,左副承旨許墀。
假注書鄭楷出使,代鄭來周受點。
持平韓永祚三度呈辭。入啓。遞差。
禮曹啓曰,今年春夏以來,雨澤雖不周洽,或有小雨,不至全然旱乾,故有所等待矣。節近季夏,凄風連吹,雨意漠然,前頭農事,誠爲可慮。祈禱之擧,不容少緩,依上年定奪,初次祈雨祭,三角山·木覓山·漢江等處,遣三品官,不卜日,來十七日,設行之意,知委,何如?傳曰,允。
正言李明浚上疏。大槪,病伏之中,猥叨恩除,而薇垣淸班,實難堪承,素患賤疾,遇暑且劇,萬無自力供職之望。伏乞聖慈,特許遞改,以安私分,附陳蕘說,以備裁處事。入啓。答曰,省疏具悉。斥補遠邑,曾未幾何,有此請移,殊未穩當也。爾其勿辭察職。
吏曹啓曰,臺諫有闕,政事,取稟。傳曰,明日爲之。
京畿監司書目,楊州呈,以修撰朴弼明辭職上疏上送事。啓。答曰,省疏具悉。爾其勿辭,上來察職。
又書目,廣州呈,以修撰李海朝辭職上疏上送事。啓。答曰,省疏具悉。傾險之論,何足爲嫌?爾其勿辭,上來察職。朝報
上在昌德宮。停常參·經筵。
假注書李澤改,代申受點。
京畿監司書目,驪州兼任陰竹呈,以左議政李畬上疏上送事。啓。答曰,省疏具悉卿懇。日昨特遣承宣敦諭,意非偶然,而遐心莫回,巽牘繼至,不覺愕然失圖也。噫,今玆臺論,專出於構罪大臣,一網打盡之計,世道至此,寧不寒心?然而卿之心事,照燭無餘,則少無難安之端,而不體勤懇之旨,陳章乞免,必欲釋負,是豈所望於卿者乎?所納命召,更令史官傳授,安心領受,卽日就途,用副虛佇之望。仍傳曰,遣史官傳諭。
禁府照目,校理南就明,副校理李肇·尹星駿,奉敎李縡,待敎洪禹瑞等矣,再招不進罪,各笞五十贖,解見任別敍,私罪。啓依允。功減一等。
全羅監司書目,正當移秧之節,亢旱此酷,凄風連吹,雨意愈邈,五六日內,若不得霈澤,則前頭民事,誠爲渴悶事。
右承旨洪璛上疏。大槪,强疾供劇之餘,又自再昨,重得暑感,方在昏倒委頓之中,乞賜憐察,亟命鐫解職名事。入啓。遞差。
政院啓曰,卽者吏曹郞廳來言,今日爲政事,命下,而判書洪受瀗未肅拜,參判金宇杭病不來,參議未差,不得開政云。判書洪受瀗,參判金宇杭,竝卽牌招開政,何如?傳曰,允。又啓曰,今日賓廳日次,兩司當爲入侍,而憲府則持平一員未差,其餘俱在外,諫院則大司諫權尙游在外,司諫任埅,獻納李萬選,正言李明浚未肅拜,正言洪重休呈告,無推移入侍之員。諫院呈告未肅拜人員,竝卽牌招,何如?傳曰,允。
副校理李肇上疏。大槪,臣病母猝患暑瘧,症情危急,頃刻難保,昨今之間,續得急報,臣精爽飛越,不能淹滯蹔時,召牌之下,未克祗承,玆從闕下,敢陳危懇,徑尋鄕路。乞命遞削臣職名,俾得安意歸護,以伸至情事。入啓。答曰,省疏具悉。爾其勿辭,往省焉。
謝恩,正言李明浚。
司諫任埅,獻納李萬選,正言洪重休,牌不進,依承傳罷職傳旨,傳曰,只推勿罷。
政院啓曰,吏曹判書洪受瀗,參判金宇杭,牌不進,推考傳旨,今方捧入,而開政命下之後,每致遷就,不但事體未安,明日乃雜科覆試,兩司各一員,當爲進參,而憲府之官皆在外,持平一員有闕之代,必於今日內差出,然後可以及期出仕赴試。政官之不念事勢,亦甚未穩。判書洪受瀗,參判金宇杭,竝卽牌招,以爲趁今日開政之地,何如?傳曰,允。
修撰金興慶,校理南就明,副校理尹星駿,依承傳罷職傳旨,傳曰,只推勿罷。
傳曰,大臣·備局堂上引見。引見時,判義禁徐宗泰,吏曹判書洪受瀗,牌招察任事,榻前定奪。奉敎李縡,待敎洪禹瑞,從重推考,牌招察任事,榻前下敎。
正言李明浚所啓,臣以庸陋之質,累叨言責之地,絲毫莫補,愧懼徒增。昨因辭章,略陳一言,而聖上不賜允兪,至以殊未穩當爲敎,臣於此,不勝瞿然之至。夫臺閣之臣,以言獲罪,固非淸朝之美事,至於朴彙登,則其情理,實有所悶惻者,而臣之本意,非敢請其全釋,欲移他邑。如近日金萬謹事,使得母子相見,似合於聖朝錫類之典,故敢以草草數語,仰干宸聽矣。臣誠未格天,致勤未安之敎,更何顔面,一刻冒居於臺次乎?請命遞斥臣職。上曰,勿辭,退待物論。
吏曹判書洪受瀗上疏。大槪,臣屢違恩命,罪戾山積,血懇申籲,見阻喉司,縮伏私次,恭俟嚴譴。今以雜科試官,又有特召之命,一日三違,分義惶恐,不得不來詣闕下,而顧臣負犯,萬無冒出之勢,咫尺天陛,終不敢趨謝恩命,伏乞亟賜鐫免臣職,仍治臣罪,不勝大願事。入啓。傳曰,還出給。
兵曹參判金鎭圭上疏。大槪,日昨副校理尹星駿之疏,不但盛加詬罵,至有不考事實爲言者,不容泯默,復此仰籲,伏願遞免臣職,屛退臣身,俾孤危之蹤,得保於積謗事。入啓。答曰,省疏具悉。卿其勿辭察職。
政院啓曰,明日雜科覆試時,兩司各一員,例爲進參,而憲府則持平沈宅賢,旣已差出,諫院則司諫任埅,獻納李萬選,正言洪重休,旣有勿罷之命。待明朝,竝卽牌招,使之推移進參,何如?傳曰,允。
奉敎李縡,待敎洪禹瑞,牌不進,依承傳罷職。
京畿監司書目,楊州呈,以左參贊李頤命辭職上疏上送事。啓。傳曰,還出給。朝報
引見時,右議政李濡所啓,此乃高山察訪沈枋狀啓也。稱以本驛有藩臣守令,非理決訟,枉殺人命者,糾察事目,而歷擧前監司鄭澔誤決枉殺之罪,有此馳啓,自刑曹覆啓,令廟堂稟處矣。所謂事目,未知緣何曲折,而問于該曹及備局,皆無現存文書。本驛雖有此謄錄,如大典之法,亦有古行而今廢者,一時事目,未必爲今日之所可行,而以下官直爲啓聞罪狀上官,實非尋常擧措。鄭澔之所犯,設若狀啓所論,徑先査問本道,關係體統。本驛所在事目,爲先取來考見後稟處,似當矣。上曰,事固然矣。依爲之。上曰,咸鏡監司洪萬朝,査事未行,行公未易,殊涉可慮矣。右議政李濡曰,誠如聖敎矣。似聞臺諫所論妓生事,乃是本營之妓,出送之責,歸於監司,故前日辭疏,只自引罪,不敢徑陳曲折。蓋其出送者,妓生之母,在京有病,因其所訴,泛然給由,而與監司內行相値也,非有相鬨之事,以其不能遠避之故,捉來治罪云。監司之泛然給由,不能執法之失,固有之矣。此非本道所可行査啓聞者,自朝廷有所處分則可矣,而旣非文書憑覈之事,則直爲推考,觀其緘辭而處之,似爲得宜矣。上曰,此非文書査覈之事,直爲推考,觀其緘辭而處之,可也。刑曹判書姜鋧所啓,近來外方疑獄狀啓甚多,次第回啓,而京中疑獄,亦多有之。有一良人子,年纔十二歲者,以打殺同學兒伴,今方囚推。年過十歲,則法用刑訊,故已加訊問,而屍帳中,雖以被傷致死懸錄,而大抵此獄,旣無看證,終難成獄矣。就議大臣,則大臣亦以爲,當有疏釋之端云,而殺獄甚重,臣曹不敢擅便,敢此仰達。上曰,何如?右議政李濡曰,臣亦略聞其曲折矣。逢打重傷,九日而致死,死後始爲發狀,而旣無他看證之人,被打於某兒,必爲復讐之說,亦無參聽之人云。未死前九日之間,果爲明言被打於某兒,則爲父母者,必無全不發說於隣里族屬之理,今乃曰無參聽之人者,實涉虛疏,此一款,似當爲此獄肯綮處矣。姜鋧曰,被殺者臨絶時,願爲報讐云,而屍親之外,無他參聽者,亦難取信矣。上曰,無看證,只以屍親言,成獄,難矣。李濡曰,凡被打致傷者,預爲告官,則囚禁其人,待其死生,或償命,或用傷人律,而此則死後始爲發狀,亦無參證憑問之端,成獄,似難矣。上曰,此獄可疑,終難成獄,疏釋,可也。右議政李濡所啓,泮水堂埋筒之跡,又出於換封之餘,人心之奸巧,誠不勝痛惋,不可不嚴覈摘發,明正其罪。臺諫之請囚守僕,蓋以此也,而以事體言之,則聖廟守僕,其人雖賤,爲任甚重。若於聖廟之內有變,則無論其知情與否,而爲先究問。如陵寢有變,推治守護軍之例,可也,此則不然,竹筒埋置之處,旣是泮水堂之內,則泮水堂直及軍士輩無論其知情與否,自有不謹守直之責,雖加刑杖,固無不可,而若於堂直輩鉤問之際,或有辭連守僕者,則憑覈刑杖,亦治獄之次第也。旣非守直之地,又無辭連之事,而聖廟守僕,一倂囚禁,直爲刑推,未知其得當。雖是逆獄,必得端緖之後,始爲訊問,此乃列朝治獄之道,克盡明愼者也。自有此事,輿情莫不駭憤,故臺啓主於嚴峻,自上亦爲允從,而刑官則所當察其情僞而處之,不宜輕請刑推,而如許無前之獄,若不從重治之,則易被人言,故不得不如此,而其有欠於明愼之道則大矣,關係後弊,亦且非細矣。刑曹判書姜鋧曰,大臣之言至此,不勝惶恐,而今此治獄,亦云難矣。埋筒之擧,極其兇巧,實是前所未有之變,必欲鉤得,而旣不知某年某月某人所爲,端緖未露,刑官亦無下手之處矣。治獄之道,捧招平問之後,繼請訊問,自是獄體,若非干證,則元無不請刑而平問之罪囚。今此守僕,則初非本曹之直請囚治者也。臺諫以嚴加究問啓請,旣已允下之後,則在有司之道,亦難一向仍囚,而終不一番請刑,非以爲守僕輩,必有所犯也。聖廟至近之地,守僕堂直之外,外人則不得出入,究問守僕者,或冀有端緖之透露矣。兵曹判書兪得一曰,臣嘗待罪國子之長,亦知泮宮之事,故敢達矣。守僕則雖曰泮中首任,只是守直聖廟之人,自上臨雍視學之日,亦皆執事於廟庭之內,與首奴輩有異,故雖本館堂上,除名後方可治罪矣。且泮水堂則別有守直之隷,元不干涉。臺啓中雖以究問守僕爲請,而秋曹之無疑端,而徑請刑訊於守僕,恐有乖於審愼之道,大臣所達,是矣。上曰,竹筒之事,初發於本館草記,而因徐宗泰有此究問之擧,而但穿地埋筒,覆瓦連繩事,乃是昏夜所爲,非白晝衆目所覩時爲之者也。旣不知某年某人之所爲,到今推覈,有同鑿空,査出誠難矣。姜鋧曰,守僕中尙俊一人,則因其子擊錚,旣有停刑仍囚之敎,差任日淺者之子,又爲擊錚,纔已疏釋,而堂直中一人,亦有差任數日,旋卽除下者,其日淺則與守僕無異,似難與守僕異同,亦當有疏釋之道矣。禮曹判書尹世紀曰,所埋之竹,或朽或新,非一朝一夕之事故,似是負木齋直輩所爲也。上曰,此事極其奸巧矣。必欲懲礪,使之究覈者,意或有透露之端,而終無所指摘,獄情之得實,誠難矣。姜鋧曰,方外議論,亦如此,而鉤得誠難。或自軍門懸賞購募,則庶可究得云,此言何如?兪得一曰,此豈自軍門懸賞鉤得之事乎?科事嚴重,雖不可容易論斷,深夜潛爲之事,誠難覈得矣。第念國家用人,只由於科目,文武將相,皆從此出,而近來科場,變怪層生,武科亦多人言,將不得設科,其爲國家之憂,可勝言哉?臣之此言,雖似迂愚,聖上必須端本出治,敎導章甫,勤學好讀,訓養武士,鍊習弓馬,然後可無作奸犯科於場屋之事矣。姜鋧曰,罪人館儒李翊亮,本以輕率之人,因言語間失着,軍士嫌其語及於己,終至緩引,而旣無現捉之端,且與軍士,一處面質,則軍士頗似語屈,終無可問之端,獄事未究竟之故,今姑仍囚矣。聞其病狀甚重,月令累上手本,徑斃可慮,宜有疏釋之道,而獄體甚重,自下不敢直請矣。尹世紀曰,泮水堂守直輩,亦安得無罪?知情則固無可論,而雖不知情,不善看守,是亦罪也。正言李明浚曰,如堂直輩,則雖以不謹守直之罪罪之,安得全然無罪乎?上曰,雖欲更爲究問,而終無得實之路,此實難處矣。姜鋧曰,堂直日淺者,當依守僕例放送,而李翊亮等,何以處之?右副承旨許玧曰,守僕旣曰不當究問,則仍囚以待,何時出場乎?至於李翊亮,雖曰冤枉,軍士旣已推諉,姑未究竟其虛實,則翊亮之徑先疏釋,未知如何。右議政李濡曰,李翊亮與軍士憑覈曲折,自本曹詳細論列,啓稟處之宜當,而守僕及堂直之日淺者,不可不爲先疏釋,其他泮水堂直與軍卒等,雖未知其知情與否,而旣異於外人,獄體重大,事有次第,姑難一時徑釋矣。上曰,只守僕等及堂直日淺者竝放送,其餘姑爲仍囚,可也。以上朝報
右議政李濡所啓,此乃東萊府使黃一夏狀啓也。以爲,館守倭言,關伯無子,年踰六十,去年冬,以其兄之子繼後,立爲儲君,將欲退休傳位,其在隣好之道,不可不告知,故出送大差倭云,而仍請京接武官,預爲差送。禮曹以將欲二字,殊不分明,更宜詰問於館守倭,而事係邊情,令廟堂稟處之意,覆啓矣。曾於壬申年,以對馬島主平義眞之傳位右京事,差倭出來時,差送京接慰官。今此關伯傳位告慶,差倭之來,固當差送京接慰官,而將欲二字,語欠分明云者,誠如該曹覆啓,使之更問于館守倭,啓聞後稟處,何如?上曰,依爲之。備局謄錄
又所啓,全羅監司徐文裕,以密兵符燒火待罪事狀啓,而政院以令廟堂稟處之意啓稟,允下矣。密兵遺失者,例以公罪照勘,今此意外燒火,亦是公罪,而事體重大,似當推考,以爲依法勘處之地矣。上曰,依爲之。
又所啓,謝恩使入送事,稟定之時,參以前例,雖未知其必可送,而通官之言以爲,不可不送云,此亦不可準信,而蓋初不送査勅者,出於特恩,故旣已謝恩後,因該部議奏,而循例判下,則又爲謝恩,似涉太過,而事在可不可之間,則從其重者而爲之,恐無所妨,故以入送,爲定矣。得聞前後使臣之言,則或以爲,不必入送云,而旣已差出,且於今番咨文中,亦及將欲陳謝之意,則有難中止,至於行期遲速,則無甚緊關。自前別無以此執頉之弊,差退數月,兼行於冬至使,似爲便當。外議亦多如此,故敢達。上曰,齎咨官去時,只及謝恩之意,不言使行之期,則差遲數箇月,似無所妨。以冬至使,兼差以送,可也。李濡曰,齎咨官未渡江之前,以此意急速分付,亦宜矣。上曰,依爲之。
又所啓,統制使李昌肇,因兪集一疏論之語,有所馳啓,首尾辭氣,都是忿懥所發,極爲可駭。朝家欲除白骨·隣族之弊,設廳釐正,經年講究,頒下節目,而猶慮其或有窒礙之端,許令條陳利病,則帥臣者所當詳細論列,反覆詳覈,務歸至當,而泛稱土卒擧將渙散,有欲恐動者然,故兪集一之疏,所以發也。設有過當之言,不快於其心者,何可馳啓而辨乎?況此釐正廳節目,乃是廟堂之所共議定,則狀中所謂豈敢與廟堂訏謨之臣,抗論是非,反有若良法美制,沮戱阻搪者然等說,無非出於譏切朝廷之意。今日紀綱,雖曰解弛,爲帥臣者,安敢乃爾?從前閫帥之慘被臺覈,至加以貪婪不法之目者何限,而或不准請,停論之後,未聞有狀啓爭辨,仍爲辭職,如今日昌肇之所爲者。藩臣之體,比諸閫帥則有別,而亦未見凌蔑廟堂有如此者。此若不爲嚴加處分,則日後爲閫帥者,必將效尤,而恬不爲怪,體統益壞,莫可收拾,豈不寒心哉?上曰,狀啓中,廟堂大議,節節譏議,至於辭職,此實曾所未有之事,殊可以下缺
上在昌德宮。停常參·經筵。
假注書李承源出使,代洪尙賓受點。
政院啓曰,今日雜科覆試開場日也。試官吏曹判書洪受瀗,昨日陳疏,自上旣已還出給矣。更卽牌招,使之進參,何如?傳曰,允。
謝恩,吏曹判書洪受瀗,同副承旨金相稷,獻納李萬選,持平沈宅賢。
院啓,引嫌而退。有懷必達,臺體卽然,未穩之敎,何必爲嫌?請正言李明浚出仕。答曰,依啓。
司諫任埅,正言洪重休,牌不進,依承□□□。
傳曰,史官二員待命,騎馬六匹立之。祈雨祭等所內摘奸。
修撰金興慶,牌不進,依承傳,罷職傳旨。傳曰,只推勿罷。
校理南就明,副校理尹星駿,弼善朴行義,牌不進,依承傳,罷職傳旨。傳曰,禁推。
吏曹啓曰,臺諫有闕,政事,取稟。傳曰,明日爲之。
禁府,朴行義·南就明·尹星駿拿囚。啓。朝報
上在昌德宮。停常參·經筵。
咸鏡監司書目,安邊等二十一邑,雨澤周洽,而至於慶興段,霖雨連仍,不得除草者,已至浹旬。鏡城之久靳雨澤,各穀不得向長,吉州之毒霧地蟲,實是害穀之災,誠爲可慮。安邊·茂山等邑雨雹,甲山·三水等邑霜降,俱是非常事。
京畿監司書目,道內旱災,大抵同然,而長湍等兩邑蟲災,亦爲熾盛,言念民事,誠爲渴悶。永平縣雨雹,係是變異事。
修撰金興慶上疏。大槪,臣母所患,一向危篤,不仁之症,無減一分。昨日違召,實出於萬不獲已,而逋慢之罪,自知難逭,只推之命,特出格外。臣非木石,寧不知感?揆以分義,卽當進詣,而顧臣情理,不忍離側就直。不避瀆擾之誅,敢申疾痛之呼,乞遞臣職,俾得安意救護,以伸人子至情事。入啓。答曰,省疏具悉。爾其勿辭,救護母病。
判義禁徐宗泰辭職上疏。入啓。答曰,省疏具悉。卿勿固辭,速出行公。朝報
有政。吏批,以朴鳳齡爲正言,尹憲柱爲司諫。
禮曹啓曰,今日雜科試講時,辰字擧子應講之際,譯官金商錡,以無差備之人,公然攔入,擧子所講之書不通之處,隱身柱後,披冊潛示,爲兩司現捉。如此之人,不可不依法重治,以杜後弊。擧子及譯官金商錡,令攸司囚禁,考律處置,何如?傳曰,允。刑曹謄錄
上在昌德宮。停常參·經筵。
下直,大靜縣監金舜臣。
江原監司書目,道內各邑,農事形止及橫城雪災,事係變異事。
禮曹,再次祈雨祭,龍山·江楮子島,遣宰臣,不卜日來二十一日設行事,知委,何如?啓依所啓施行。
假注書李承源書啓,臣承命,馳往于驪州睡谷村左議政李畬所住處,傳宣聖批,仍授命召,則以爲,無狀賤臣,負罪罔極,冒陳危懇,乞伏刑章,席藁頓地,顒俟處分,而聖鑑不諒,史官又臨,十行天札,反復諄切,謂臣少無難安之端,令臣卽日登途,所納命召,又命還授,臣益增惶蹙,但有涕泗縱橫而已。噫,臣是僇人也。顧念三司齊發之論,在國體何如?臣前後所被罪名,在王法何如?臣之容息田廬,仰戴天日,已不勝悚恧。其不容抗顔復立於周行,則聖明亦豈不下諒哉?聖旨愈勤,臣罪愈深,萬死之外,無復可達。命召則不敢於史官之回便復還納,而當更以文字,申暴崩隕之情云矣,敢啓。傳曰,知道。以上朝報
戶曹啓曰,禮曹啓,傳曰,金氏爲淑媛事,命下矣。淑媛房宣飯所用一應雜物,令各該司,依例進排事,分付,何如?傳曰,允事,命下矣。金淑媛房宣飯·衣纏等物,自封爵日爲始,進排之意,分付各該司,田莊買得價銀四千兩及添補太一百石,依前例,自本曹竝爲輸送,而添補米,則令宣惠廳輸送,何如?傳曰,允。戶曹謄錄
上在昌德宮。停常參·經筵。
副摠管李弘述三度呈辭。入啓。遞差。
參知李喜茂,牌不進,依承傳罷職。
京畿監司書目,果川呈,以領議政崔錫鼎上疏上送事。啓。傳曰,遣承旨敦諭。
又書目,楊州牧使尹趾仁,身病深痼,三呈辭狀,還官無期,不得已罷黜事。朝報
禮曹啓曰,淸學擧子,三譯摠解寫字科次之際,本學參試官韓允普,申之泳等,字標第次,以十字爲十三日,以二十爲二十三。科場考課,何等重事,而一處差違,雖似無情,至於兩處之多,則難免弄奸之罪。令攸司囚禁,依律定罪,何如?傳曰,允。刑曹謄錄
上在昌德宮。停常參·經筵。
江華留守書目,本府境內,旱暵太甚,田畓各穀,日就萎黃,民間遑遑,景象愁慘,今方祈雨祭設行事。
傳曰,史官二員待命,騎馬六匹立之。祈雨祭等所內摘奸。
同副承旨金相稷書啓,臣承命,馳往于果川盤浦里領議政崔錫鼎所住處敦諭,則以爲,臣猥承催召之旨,而未克趨造,敢申懇迫之忱,仰祈宸聽之矜納矣。乃者承宣辱臨,荐加恩諭,十行綸音,詞意切至,聖眷如天,愈往愈隆,臣於此十分惶感,繼以怵惕。聖明前旣敎之曰,君臣之間,貴在知心,須勿以情勢,過自引嫌。今又諭之曰,予之前後開釋,已盡無餘,則意外人言,不必每每引嫌。噫,臣之所被人言,旣非薄物細故之比,則非敢以不當引之情勢,强引而爲嫌也。聖批之開釋本情,前後備至,則非敢謂賤臣之心事,有未盡暴白也。惟是區區處己之義,自與庶官末僚有別,而旣遭無限恥辱,誠不容淟涊委蛇,抗顔冒進,壞身名而羞朝廷。敦諭之下,又未免違逋,臣罪萬死,在臣私義,惟有盡誠號呼,以期格回天心而已。伏地震越,不知所達云矣,敢啓。傳曰,知道。以上朝報
政院啓曰,今番頒赦後,各道放未放狀啓,皆已上來。慶尙道·忠淸道·京畿,則自義禁府先爲回啓,而其餘各道,未及回啓。首堂上今方引入,前頭開坐遲速,姑未可期。刑曹各該司所管罪人回啓,亦以此遷就,事甚可慮。各道放未放未及回啓文書,爲先移送刑曹,使之趁速擧行後,還送禁府之意,分付,何如?傳曰,允。刑曹謄錄
上在昌德宮。停常參·經筵。
嬪宮生辰,政院·玉堂問安。答曰,知道。
刑曹參議李廷謙再度呈辭。入啓。遞差。
忠淸監司書目,延豐呈,以副提學鄭澔辭職上疏上送事。啓。答曰,省疏具悉。卿其勿辭,從速上來察職。
忠淸監司書目,道內各邑。一向旱乾,移秧根耕,漸至愆期,雨意愈邈,祈雨祭設行事,分付各邑,淸安縣雨雹,亦係變異事。
禮曹,增廣別試文武科會試,以十月二十四日,文武科放榜,十一月十六日,改啓下事。
禁府照目,弼善朴行義,校理南就明,副校理尹星駿等矣,牌不進罪,各笞五十贖,解見任別敍,私罪。啓依允,功減一等。
司書李廷濟上疏。大槪,臣於副提學鄭澔之疏,有不敢晏然於職次者,玆不得不陳章徑出。伏乞聖明,亟遞臣職,仍治臣罪,以安私分,以肅朝綱事。入啓。答曰,省疏具悉。爾其勿辭,從速察職。朝報
上在昌德宮。停常參·經筵。
黃海監司書目,道內各邑,浹月暵乾,烈炎轉酷,凄風日吹,雨意愈邈,田畓各穀,竝皆枯損,春秋牟亦爲不實。兩麥收穫之後,田疇堅硬,不得着犁,根耕,亦未免愆期之患,民事極爲渴悶事。
政院啓曰,憲府無行公之員,監察茶時,已至累日,本府未署經監察,多至四員,事甚未安。除在外外,呈告未肅拜人員,竝卽牌招察任,何如?傳曰,允。
兵曹口傳政事,以睦昌胤爲副司果。
持平洪泳,謝恩後啓曰,庸陋如臣,屢玷匪據,絲毫蔑效,愧恧徒切。今此所叨之職,卽是特遞臺官之代,而還收之請旣發,則便是虛假之官,臺啓未收殺之前,亦不敢徑先自處,憫默恭俟,奄過累月。虛帶官銜,已極不安,而臣之老母,往在臣兄臣洵恩津縣任所,宿病之外,又添別症,症情十分苦劇云。自聞此報,精爽飛越,欲爲呈告,則嫌於以其職自居,欲俟出場,則難抑至情之煎迫,他不暇顧,蒼黃下去。臺啓旣停之後,亦未卽自列陳疏請譴,反承溫批,惶感踧踖,罔知攸處。俟得母病之少間,今始上來,而炎程中暍,不卽入謝,辭疏見却,方切悶縮。不意此際,召牌遽降,分義是懼,黽勉秪肅,而身帶憲職,任自下鄕,旣犯蔑法之科,勢難一刻仍在,請命遞斥臣職。答曰,勿辭,退待物論。
校理南就明,副校理尹星駿,牌不進,依承傳罷職傳旨。傳曰,禁推。
備忘記,前奉敎李縡,待敎洪禹瑞,竝敍用。
禮曹,三次祈雨祭,風雲雷雨山川雩祀,遣宰臣,不卜日,來二十五日設行事,知委,何如?啓,依所啓施行。
禁府,南就明·尹星駿拿囚。啓。
吏曹口傳政事,奉敎單李縡,待敎單洪禹瑞。朝報
禁衛營啓曰,昨日本營哨官李琦弘才落代差出之時,前監察成南奎之奎字,誤以前判官成南敎之敎,書入啓下。莫重入啓單子,昏未覺察,如是誤書,不勝惶恐。原單子中,改付標以入之意,敢啓。傳曰,知道。禁營謄錄
上在昌德宮。停常參·經筵。
政院啓曰,持平洪泳,引避退待,而憲府多官皆在外,無處置之員,獻納李萬選,正言李明浚,卽爲牌招,使之處置,何如?傳曰,允。
又啓曰,禁府首堂上,不爲行公,已至累月,獄囚之滯,誠極可悶。判義禁徐宗泰,頃日引見時,大臣以牌招察任之意,陳達稟定,而一向引入,無意出仕。今日雖是國忌齋戒,更爲牌招,使之出仕,何如?大臣之意如此,故敢啓。傳曰,依爲之。
傳曰,史官一員待命,騎馬三匹立之。健元陵忌辰祭所內摘奸。
院啓,引嫌而退。帶職下鄕,雖緣親病,旣冒法禁,勢難仍在,請持平洪泳遞差。答曰,依啓。
京畿監司書目,驪州呈,以左議政李畬上疏上送事。啓。傳曰,遣承旨敦諭。
政院啓曰,新除授奉敎李縡,時在高陽地,待敎洪禹瑞,時在陽川地,竝斯速乘馹上來事,下諭,何如?傳曰,允。朝報
上在昌德宮。停常參·經筵。
傳曰,史官二員待命,騎馬六匹立之。祈雨祭等所內摘奸。
吏曹啓曰,臺諫有闕,政事,取稟。傳曰,明日爲之。
慶尙監司書目,本道前月十三日以後,一向旱乾,秧苗枯損,凄風日吹,終無雨澤,移秧根耕,幾至愆期,誠爲可慮事。
江原監司書目,道內各邑,旱災太甚,靈驗處,祈雨祭設行,而旌善郡五月飛霜,事係變異事。朝報
上在昌德宮。停常參·經筵。
政院啓曰,吏曹郞廳來言,今日爲政事,命下,而判書洪受瀗,參判金宇杭,俱以病不來,參議未差,不得開政云。判書洪受瀗,參判金宇杭,竝卽牌招開政,何如?傳曰,允。
護軍南崙,忠淸水使遞來。
修撰金興慶辭職上疏。入啓。答曰,省疏具悉。爾其勿辭,調理察職。
禁府照目,校理南就明,副校理尹星駿等矣,牌不進罪,各笞五十贖,解見任別敍,私罪。啓依允,功減一等。
京畿監司書目,長湍府使趙爾重,身爲訟官,旣有決訟循私之失,又有分付面任,使五十丁,致此八日赴役之弊,事甚無據,爲先罷黜事。又書目,道內振威等十九邑,本月二十三日驟雨,或一犁,或一鋤,或浥塵而止。已涸水田,無望沾足,兩麥根耕,亦將愆期,民事渴悶是白乎等以,畿內靈驗處,依朝家定式,使各其地方官,香祝祭需,各別精備,虔誠祈禱之意,分付事。
謝恩,參知李濟,副校理尹星駿。
副校理尹星駿上疏。大槪,螻蟻微臣,積罪如山,聖度天大,特寬刑章,圓扉纔脫,嚴召繼降。顧念分義,不敢一向退伏,不得不扶舁病骸,祗肅恩命,小伸狗馬之戀,而第臣痿躄癃痼之疾,決無自力就列之望。且有情勢之萬分難冒者,尤不宜一刻晏然。玆敢瀝血哀籲,徑出闕門,臣罪至此,實合萬殞。伏乞聖慈,特垂憐察,亟遞臣職,仍治臣罪,以安私分,以警具僚事。入啓。答曰,省疏具悉。爾其勿辭,從速察職。
校理南就明,牌不進,依承傳罷職。
忠淸監司書目,猝被擊錚人構誣,其侵辱之語,不一而足,決不可晏然仍冒,乞命遞罷,以安微分事。上疏上送事。啓。答曰,省疏具悉。誣詆之言,不必爲嫌。卿其勿辭,從速察職。又書目,忠州兼任陰城呈,以掌令鄭必東辭職上疏上送事。啓。答曰,省疏具悉。爾其勿辭,上來察職。
禮曹,四次祈雨祭,北郊遣宰臣,社稷遣重臣,不卜日,來二十八日設行事,知委,何如?啓依所啓施行。朝報
有政。吏批,以趙泰東爲兵曹參知,李宜顯爲持平,朴權爲刑曹參議,金重三爲楊州牧使,鄭道積爲興陽縣監,李世勉爲錦山郡守。
兵批,以李尙爲統制使,尹行敎爲副司果。
上在昌德宮。停常參·經筵。
下直,金甲島萬戶鄭時雨。
持平沈宅賢三度呈辭。入啓。遞差。
政院啓曰,今日大臣·備局堂上,來會賓廳云。如有引見之命,則兩司當爲來待,而卽今無行公之員,除在外及呈辭入啓外,呈告未肅拜人員,竝卽牌招,何如?傳曰,允。
謝恩,司諫尹憲柱,正言朴鳳齡。
持平李宜顯,牌不進,依承傳罷職。
傳曰,大臣·備局堂上引見。
副校理尹星駿,牌不進,依承傳罷職。
引見入侍時,知敦寧徐宗泰兼帶判義禁之任,今姑改差,訓鍊大將李基夏刑曹參判之任,亦爲改差事,及政官牌招開政,差出判義禁事,榻前定奪。司諫尹憲柱所啓,請令京兆,毁撤東郊尼舍,俾得人其人,而各歸其所。措辭見上上曰,勿煩。請還收放歸田里罪人沈季良放送之命。措辭見上上曰,勿煩。又所啓,新除授大司諫權尙游,司憲府大司憲權尙夏,時在忠淸道淸風地,執義李箕洪,時在延豐地,掌令南相夏,時在溫陽地,請竝斯速乘馹上來事,下諭。上曰,依啓。判尹閔鎭厚所啓,大同事目中,各邑捉得虎豹毛品,可合國用,則許減虎贖木,而毛品不合者,則不減矣。昨年兵曹新定捉虎節目,有捉虎邑減贖之語,而毛品好否,無區別之事,故全羅監司徐文裕,以珍山郡捉虎事馳啓,而其毛品不合,已爲退送矣。今後則一從大同事目,毛品可合國用之外,勿減贖木爲宜。問于大臣,則亦以爲然,故敢達。上曰,依爲之。又所啓,昨年釐正廳以漕舡事變通之後,其中舡隻,或有未及烙印者,故今番漕穀上來後,出送郞廳于江頭,使之烙印,則舡人來訴郞廳曰,判官所率馬頭,稱以人情,侵徵米石,不勝支當云,而江邊卸置米穀果多,故郞廳雖非職掌,亦不可任他恝視。試爲招問馬頭,則無辭遲晩,故卽已移送刑曹,自該曹當爲照法處置矣。兼判官李相成,雖非身犯之事,宜不免不能檢下之責,況漕舡體樣頗大,所載石數,曾有磨鍊分付之事,而判官任自減載,反以餘米尙多,賃載私舡,有違越定式之罪,亦不可置而不論,下詢大臣而處之,何如?右議政李濡曰,漕舡事,纔已變通之後,海運下人輩,舊習猶存,多有侵徵之弊,而爲官員者,不能檢飭,且以私舡賃載,則違越事目之罪,在所難免,宜有拿問之擧矣。上曰,拿問,可也。兵曹判書兪得一所啓,故相臣洪命夏·李厚源妻,自朝家皆賜月廩,而故相臣金壽興妻,年今八十,其子昌說,方在虛錄廢錮之中。旣無祿俸,菽水不繼云,朝家之待大臣,事體自別。其在聖朝念舊之道,似當有顧恤之政,而大臣則有親嫌,月廩等事,是戶曹所管,下詢于戶曹判書趙泰采而處之,何如?戶曹判書趙泰采曰,昨日因其一家人問之,則其家素貧,只有一子,亦在十年禁錮之中,菽水不繼云。大臣之妻,窮乏若是,宜有軫恤之道,依故相臣洪命夏·李厚源妻例,亦賜月廩,似宜矣。上曰,一體賜以月廩,可也。戶曹判書趙泰采所啓,昨年三南田結,比常年大減,卽今稅入,僅七萬餘石,計一年恒用之數不足者,將至萬石。各倉舊遺在,亦不過三萬餘石,而太半是流來逋欠。以此繼用,其勢誠難,國計可謂哀痛,宜有別樣惜費之道矣。至如內醫院,有付厚料四五窠,每朔移送之擧,蓋在仁顯王后議藥廳時,丁時悌以罷散人,付軍職直宿,其時都提調以秩高醫官,晝夜勤勞,例給之料甚薄,宜付厚料之意,陳達蒙允。此乃一時變通之事,而其後仍爲例窠,卽今則醫官堂上中四五人,皆以付厚料移送。醫官自有本祿,而嫌其本祿之不豐,有此厚料圖付之擧,事甚未妥。曾以此事,移文于內局者,亦已屢矣,而因循至今。如此權設之料,不當仍存,以致耗費,故敢達矣。右議政李濡曰,卽今經費之匱竭,甚矣。而旱災又復如此,數日之內,若不得雨,則更無可望,前頭國計,尤爲罔措,所當一切省減浮費,而醫官付厚料之規,出於一時別設,元非舊例,則罷之,是矣。國家自有定制,一踰其限,則便爲濫觴之歸。所謂節用者亦無他,無論大小,各隨定制,俾勿踰限,則自然有實效矣。非但此一事而已,如此之弊,固多有之,自上宜可惕念矣。上曰,勿爲付厚料,可也。以上朝報
兵曹判書兪得一所啓,卽今久勤之外,有承傳而未除職者,其數無限。聚首都下,懸望未差,則反爲歸怨於國家。無窠則政官亦無奈何,而此最可憫矣。兩南召募別將,則皆自兵曹差送,而兩西別將,則或有自本道自辟,通議于本曹者,或有自本道,直爲差送,而通議之規,近亦廢却。自本道差送之人,監司遞易,則雖在數月之間,別將亦隨而遞改,且其所差者,與朝家差送之人,公私有異,只爲渠輩衣食之地,則亦何以得力於緩急之際耶?自今兩西·首陽·長壽·九月·大峴及德池筒·正方諸山城六處別將,差自本曹,以久勤及承傳人,差送久任,則在公必有所益,下詢于大臣,處之,何如?右議政李濡曰,卽今久勤之類,漸至增加,有難一一塡差,亦難猝然革罷。西路山城別將數三窠有無,雖不足損益於其間,而監司以其軍官差定,故監司若遞,則別將不問其能否,輒卽出代,其所遞易無常。以此專無着實責效之道,自兵曹勿管,依他召募別將之例,以久勤中擇送,則似好矣。漢城府判尹閔鎭厚曰,年前右議政李濡爲兵判時,亦以此事陳達,其時大臣以爲,朝家差送,則事體與前差別糧料及帶率人,必將加數,此不可不慮云,而防塞之矣。今欲變通,則此等需用,似當預爲磨鍊,知其無掣肘之患,然後可以行之矣。得一曰,兩西召募別將,自朝家差送久任,則似當有公私損益之別,而別將所在處,皆有軍器·軍糧供億之需,使役之人,亦皆有之,則今雖不爲加數定給,亦可以如前支過矣。李濡曰,小臣待罪本兵時,果以此陳達,則大臣爲慮糜費之多,有所防塞,而臣之所見,本來如此,且其別將規模粗定,似無大段糜費之弊,故今於兪得一之言,不以爲不可者,此也。上曰,規模別無加定之事,遞易亦無頻數之弊,自兵曹差送,可也。燼餘
判尹閔鎭厚所啓,臣之猥兼釐正廳堂上,今已累年,而迄未就緖,尋常愧懼。近始以均役等一二事,稟議廟堂,方將入啓,而臣本孤陋,同僚只有兪集一一人,其在事體,甚爲苟簡。下詢大臣,他堂上加數差下,以爲同議凡事之地,何如?右議政李濡曰,釐正廳所關,皆係軍國莫重之事,反覆商確之間,其勢遲延,而卽今堂上數少,當初李寅燁亦以本廳堂上,因其出外而見遞矣。今將還朝,更爲差下,宜當。兵曹判書則旣掌軍國重務,亦不可不兼此任,李寅燁·兪得一兩人,竝爲啓下本廳堂上,以爲相議速完之地,何如?上曰,依爲之。鎭厚曰,大臣以兵曹判書,不可不兼此任爲言,此後則本兵之長,例兼釐正廳堂上事,仍爲定式,何如?上曰,依爲之。燼餘又所啓,黃海道水軍處所捧,正草薍價布,例自宣惠廳收捧,用於鴨島草薍刈取之價矣。因防禦使狀啓,廟堂覆啓減除。今後則鴨島草薍刈取之價,將以何樣布給之乎?合有變通之道,令廟堂稟處,何如?上曰,依爲之。燼餘
右議政李濡所啓,永宗之作爲重鎭,設置行宮者,蓋爲江都如或蹉跌,則此爲依歸之所,而凡事尙多未備,前後爲僉使者,不能措手,朝家亦無所指揮矣。卽今僉使李奎成銳意修擧,方營官舍,而備將島中事勢,來言於臣,聞其人丁,則雖以御營軍作哨,而別無上番之事,田土則曾罷牧場,許民耕食,收捧其稅,而自備局句管云。當其新設之時,不爲專屬本鎭,殊涉虛疏。軍兵田結,爲先使本鎭主管,一以爲鍊習之地,一以爲需用之資,似爲得宜。諸臣之意亦如此,故敢達。漢城判尹閔鎭厚曰,臣於永宗事,嘗有所慨然者,今因大臣之言,請略陳之。朝家以永宗爲要衝之地,特置防禦使,且罷牧場,許民起墾者,其意實非偶然,而似聞京中士夫家,因此爭相占得,作爲私庄,故耕食之人,竝公私兩處納稅,不但事體不當,官稅之不敷,職由於此。且黃州蒜山設鎭之時,亦自朝家築堰以給,而至買宮家土,竝入其中,使民起墾納稅,則士夫家亦皆占得,私自收稅云,極可寒心。臣於年前,以永柔德池筒事,陳達榻前,每年起墾收稅之數,一一報知備局,穀物則備置於慈母山城,令本道作爲節目,而行之矣。取考其成冊,則加墾及收稅之數,逐年增加,屯田之利,有如此者。今此永宗·蒜山兩鎭屯田,皆依德池筒例爲之,而永宗穀,則仍置本鎭,以其耗穀,用於軍宦員役之朔料,蒜山穀,則輸置于正方山城,以爲緩急之用,而士夫家私占之弊,一切防禁,則必大有效矣。李基夏曰,蒜山所屬大也洞,乃是都監費力築筒者,而自朝家設鎭處也。至於永宗鎭,御營軍旣無上番之事,移給本鎭,似宜矣。兪得一曰,鎭厚所達,誠是矣。士夫家給價買得,或費力起墾者,則雖不可全奪,而夤緣占得,私自捧稅者,所當嚴禁,以屬本鎭矣,以蒜山言之,初無殘鎭,而公不勝私,漸益凋弊云,永宗·蒜山屯田之穀,竝令納稅於本鎭,則可以得力於緩急矣。李濡曰,當初罷牧場,許民耕食者,欲令島中之民安保,以重其保障之意,而爲形勢家所占得,便爲私庄,事甚無謂。今宜屬之本鎭,作爲屯田,如德池筒之例,使之屯作,則島民生理,軍需補用,俱可以着實。雖有費財起墾之人,數十年所收,足當其費,而還作公田之後,亦當依他屯作,至於仍作私庄,任其專利,則不可矣。鎭厚曰,此非士夫家世傳之田土,則今不可謂之還奪,而如以呼冤爲慮,則劃給若干,以償其起墾之勞,亦或一道,何可使之作爲私庄,舡粟於京家乎?從容商確,講定節目而行之,則似爲得宜。大抵許耕幾年,所儲之米,不過六百餘石,其虛疏之弊,此可知矣。禮曹判書尹世紀曰,永宗鎭形勢,自朝家各別顧見,然後可成貌樣,而當初罷牧場時,若如江都例,只許都民,不許他人,則可無京鄕士民,費財開墾之弊,而此則不然,勿論京外,旣許開墾,年久之後,猝然奪屬官屯,事涉罔民。雖以法典言之,亦有陳荒處起耕者爲主之文。今若收其輸納公家之稅,移給本鎭則便好,而奪作公屯,則決知其不可矣。至於蒜山鎭,故相臣金錫胄之所建白,設置者也。蓋慮直路有洞仙嶺,而賊若自黃州,由蒜山作路,則無所障礙處。以此,該鎭當初以石築城,中輟不成,至今基地宛然。朝家本意,雖未築城,長養樹木,以爲設險之計,而厥後則不但差除非人,朝家亦無申飭顧護之事,卽今濯濯無可恃者。朝家凡事,多不如設施之初,漸底解弛,此實可憫。今此永宗·蒜山兩處,似當各別留意,可爲他日得力之地矣。趙泰采曰,卽今本鎭軍官料米,他無出處,自戶曹劃給水原會付穀,逐年上下,此亦不足,又爲劃給仁川會付,而不過數年,亦不得繼,事勢誠難。今若厚捧地稅,則軍官之料,亦從此中出。第京外士夫之費財耕墾者,互相買賣者,一倂奪取,民怨必多,此不可不慮矣。上曰,御營軍移屬事及蒜山事,依所達爲之,而永宗屯田事,更加商議稟處,可也。出擧條燼餘
閔鎭厚所啓,臣妄與都城修築之議,以致臺議峻發,縮伏屢月,恭俟威譴,終又迫於朝令,冒昧行公,而區區愚衷不已,玆敢更陳所懷焉。臺臣之所論列者,臣不敢一一辨柝,而效死勿去之義,古人所重。雖以壬辰事言之,其時形勢,決不可守城,而猶有以死力爭者。不料今日,敵兵未至,而棄城不守之議,已發於臺閣之上也。然人言之不齊如此,自上如以爲終不可築,則雖前功可惜,亦當置之,不復提起,而不然,而聖志堅定,無撓於浮議,則宜明白下敎,使群下有以奉行。今當盛熱,雖不可擧役,亦可以預爲措置料理,待秋改築,何可使已運之石,棄置於城底,仍作無用之物耶?財力之浪費,固不足言,而朝家擧措,事體決不當如此。下詢大臣而處之,何如?李濡曰,小臣亦欲以此事仰稟,而未及矣。當初定計之後,臣每以徐徐完築,俾無民怨之意,有所陳達,至末梢又請姑停遠處運石之役,以其旣已運入之石,爲先修補毁傷處而已,元無停役之語矣。向日臺啓,自上雖不允從,物議旣如彼,則其在事體,自下有不敢直爲動役,一經稟旨後,可以擧行矣。兪得一曰,都城繕築事,自上未有撤罷之敎,廟堂亦無請停之言,而各軍門捧甘時,以隨毁隨補爲辭,故外間謂之停役,至於臺啓峻發,臣亦伊時待罪之人,固不敢一二辨論,而訓局·摠廳以備局句管米布,若干劃給,使之存本補役之外,元無外方財貨取用之事,而諸路鉅萬之財,枵然無餘云者,大是虛妄之言。且都城乃宗社所在之處,効死勿去,古今常談,而棄城不可守之論,出於臺啓,誠可駭然也。不築墩臺·雉城於鞍峴等處,則今雖修築,都城似難守禦,而古人有囊沙而禦賊者。我國壬辰之亂,李廷馣以延安數尺之城,能抗强寇,終至勝捷。以此論之,自上堅定聖志,期於完築,則當爲宗社萬年之計矣。臣於前席,曾已陳達,而今日之事,不但牽制於强隣,朝議之紛亂如此,恐無着手做工之日矣。今當盛熱,固不可擧役,而大臣中,只有右相入侍,從容詢問而處之,何如?趙泰采曰,都城繕築,國之大計,財力之費,固不足恤,而向時所取用者,只是關西百餘同木,則此豈爲耗財之歸,而臺啓至謂京外之財,枵然耗渴,此豈誠實之言乎?築城之計已定,則決不可撓動於浮議,而中止已始之役矣。仍令修築,斷不可已,若令隨毁隨補,則一兵曹郞官,足矣。何必使諸軍門主管乎?盤庚遷都之時,浮言胥動,而終不撓改,使殷民奠居,此事宜爲可監矣。卽今城底居民,恐撤其家,雖有此浮議,豈可因此中止,不爲修築乎?使諸軍門分掌責成,則數年之間,可以完築矣。尹世紀曰,當初下詢時,臣待罪本兵,亦以守城當否,非愚賤之見,所可的知,而都城年久毁傷,則守城與否,姑舍勿論,其在事體,不可不堅固更築之意,陳達矣。第今日朝廷紀律解弛,頃因臺議峻發,因使擧朝殆空,此習誠甚不美。廟堂諸臣熟講定奪之事,一臺沮戱,則寢而不行,如此則何事可做乎?李基夏曰,臣雖以奏聞始役之言,重被臺論,迷滯之見,終不自已。蓋以築城之役,若如兵曹逐年修補之例,則終必難守,何必令各軍門分掌改築乎?若欲爲堅完可守之地,則必爲奏聞擧役,然後似乎萬全矣。得一曰,李基夏奏聞之言,不無意見,而春間登對時,聖上不可奏聞之敎,誠爲至當。自當初雖有此議,臣亦考見咨文謄錄,誠有難言之憂,奏聞則決不可爲也。新築墩臺於彼人往來所見之地,恐不無嘖言,而都城修築,論以事理,似無可慮矣。泰采曰,奏聞之事,不必擧論。世紀曰,所謂在於約條中者,似指外方城池之謂也。王都毁頹,則何可不爲改築乎?雖使彼人知之,亦何可爲非耶?李濡曰,稟知聖旨之後,則自當擧役,而卽今正當盛熱,旱炎之慘又如此,姑爲待秋觀勢爲之,似可矣。鎭厚曰,此事上下講論,經年乃定,則今不必更詢諸臣。臣之所陳達者,只欲知聖志之堅定與否耳。聖上如有一毫不必爲底意思,則前日所費財力,雖甚可惜,及今停止,猶可不重費財力。如以爲,此皆浮議,不足動撓,則明敎諸軍門,使之拮据諸具,隨時繕築,爲宜矣。上曰,累年講論,終以都城定計,則何可以沮戱之言,有所撓改耶?依前分付,仍爲改築,可也。得一曰,諸臣與大臣,料理講究,待秋更爲始役,似可矣。鎭厚曰,雖秋節之後,諸軍門不必一時擧役,隨其財力之措備,改築其所分受處,爲好矣。上曰,然矣。燼餘
有政。吏批,以趙泰采除授判義禁,李徵龜爲長湍府使,洪泳爲持平,韓重熙爲持平,李思永爲刑曹參判,鄭勖先爲漢城判官。
兵批,以洪璛爲京畿水使,朴慶後爲副司直,李廷謙·洪泳·沈宅賢·朴泰蔓爲副司果,閔鎭厚爲副摠管。
大臣·備局堂上引見入侍時,兵曹判書兪得一所啓,近來文武恬嬉,殆至於莫可收拾,宜有奮勵振刷之政,而以武臣不習弓馬,則將何得力於緩急之際乎?將官朔試射,其規甚嚴,闕內領軍入直將官,除標信替代進參,與中日相値,則中日射後,亦爲代直出射。先朝壬子年間,受由及呈病不參者,因本曹啓辭,批以事甚駭愕,捉來一時試取,今後竝令勿許雜頉,當宁受敎。判書有故,令參判代行,參判有故,則稟啓,使之逐朔擧行。朝家之所以勸課者,若是勤摯,而將官輩,自便成習,全廢操弓,每當試期,輒請退試,且緣本曹長官有故,昨年十月後,今番始行朔試射,才落之人,視前最多,此實由於久抛不習之致。臣爲此之慮,稱病追射之類,一切不許,而國家用武之道,雖以射藝爲重,亦當觀其人品才識,而用之矣。朔試射,四十九矢未滿四中者,固可謂無才之甚,而神氣不調,則雖平日善射之人,亦或不中,不可以一時才落,不爲調用。一邊嚴飭勸課,一邊隨才牽復,似合於激勸之道。今後則依受敎,判書有故,令次官代行,逐朔試才,而在外新除未上來外,其餘雜頉,竝勿許施入啓,受由下鄕不射者,摠府·訓院·內三廳·各軍門退試者,雖遷他職,竝令追射,而六月·臘月,則時當盛暑·隆寒,且與都目大政相値,此兩朔則勿令試射事,更爲定式,申明擧行,何如?上曰,朔試射時,常時不能善射之類,恐有才落之患,故每每懸頉矣。至於都監將校中,有僅中十一矢者,豈不駭然也?所達皆是,依此擧行,可也。御營謄錄
漢城判尹閔鎭厚所啓,宣惠廳所有皮物,其數頗多,而年久之故,皮毛剝落,可合國用者無幾,今若仍置,則將爲無用之歸。其中剝落者,折價發賣,以補需用,似無所妨。大臣之意亦然,而此雖微細,旣入於御覽會計,故敢達。上曰,依爲之。宣惠廳謄錄
大臣·備局堂上引見入侍時,戶曹判書趙泰采所啓,解由拘礙之法,甚爲嚴重,雖三司之宦,自守令內遷,則例拘解由,不得受祿俸矣。近來武弁中,未出解由之前,得爲軍門將校者,則自軍門移文戶曹,許給散料。旣曰未解由,而不受祿,則自經費,又從而給料,實非解由拘礙之本意。此規未知出於何時,而或自各軍門給料,則宜矣,自戶曹給料,終涉不可。入侍大臣處,下詢而處之,何如?右議政李濡曰,未解由前,例不得除職。軍門將校,異於實職罷散之人,亦且爲之,而未解由之類,自戶曹給料,實有乖於立法之意,自軍門別爲給料,則可矣。兵曹判書兪得一曰,旣已解由拘礙,則自戶曹別給散料不可,而朝家之待軍門將校,有異於他,但未知此規創自何間也。判尹閔鎭厚曰,臣之所帶守禦廳,在諸軍門,最爲疲弊矣。然堂上將官,未出解由者,皆自本廳給料,則禁衛·御營,豈至於力綿難給耶?自戶曹給料,誠無所據矣。刑曹參判李基夏曰,趙泰采所達,是矣。然而都監則有掣肘之事,諸軍門則各有軍餉,可以推移給料,而至於都監,則元無出處,誠可悶矣。趙泰采曰,此則想不過二三窠,豈無推移給料之道乎?別營係是都監軍兵給料之倉,自別營給料,則似可矣。兪得一曰,解由拘礙之人,不許給料,此出用罰警惕之意,則不可獨給於訓局矣,戶曹則似當一體防塞矣。上曰,戶判所達,是矣。自經費不爲給料,可也。禁營謄錄
兵曹判書兪得一所啓,大政不遠,本曹有稟定之事,故敢此仰達。近來久勤漸多,窠闕甚窄。去都目首久勤,無闕未差者,尙有七八人矣。蓋久勤遷轉,有同法典,今不可變通,而禁衛營都提調軍官一人,曾前每都目遷轉者,初出於本曹堂上軍官久勤,一例擧行之致,而都提調堂上軍官久勤之階,已斷遷轉之事。且訓局·御營兩軍門都提調軍官,皆定五員,則有不可異同,禁衛·都提調軍官久勤一窠,今當革罷。扈衛三大將所任軍官以久勤,每都目移送,而從其久勤苦歇,隨闕塡差,故如扈衛軍官閑歇之任,雖不得每每遷轉,當此窠窄苟簡之日,三廳中一人,計其久勤,輪回移送,似可矣。臣以此問議于禁衛·訓局都提調,則大臣之意,亦以爲可,故敢達。上曰,所達是矣。依此定行,可也。禁府謄錄
禁衛營啓曰,六番中部前司屬,京畿五哨軍兵六百三十三名,八番海西別驍衛五十五名,步軍標下一名,已爲點閱整齊,來六月初一日,與內外各處入直馬步軍兵等,依例替代後,舊軍放送之意,敢啓。傳曰,允。又啓曰,來八月當七番中部中司屬,京畿四哨,江原道一哨,合五哨軍兵,來七月二十五日,京中逢點,依例准二朔立番。十番十一番海西別驍衛,一體調送,逐朔立番之意,三道監兵使處,預爲知委,何如?傳曰,允。禁營謄錄
五月十六日,大臣·備局堂上引見入侍時,右議政李濡所啓,慶尙道放未放啓本,日昨自備局覆啓時,其中稟秩罪人小成·車先同,自刑曹以事係犯越,令廟堂稟處之意,覆啓允下,而未能覺察,以致落漏,不勝惶恐。此罪人,罪名旣重,仍配之意,分付,何如?上曰,依爲之。刑曹謄錄
判尹閔鎭厚所啓,參知李濟,爲忠淸監司辭朝,引見以受敎中,龍虎內養山處,過爲闊大,則訟官臨時參酌決定事,及置標置塚者,當以先後,定其主客,而旣已入葬,則置標雖在先,以入葬者爲主等事陳達,自刑曹移送漢城府,而事係重大,不敢循例回啓,敢此仰稟。大典只有步數之法,而其後以龍虎內養山處,禁人入葬事,定式矣。人家葬山龍虎,或有過四五百步者,故又有訟官臨時參酌之敎,訟官難於參酌,益致紛紜,此李濟之所以陳達者也。臣之愚意,旣以龍虎切近,禁人入葬,則百步太近,宜以二百步爲限,而雖是龍虎之內,若過二百步,則許人入葬,雖是二百步內,若是襯身龍虎之外,則亦許人入葬,而至於養山,則或有新葬未及養山者,或有無形勢,而不可養山者。毋論養山與不養山,必以二百步爲限,則似合於參酌之道,下詢于大臣而處之,何如?置塚雖在先入葬者爲主一款,李濟之言誠是,當依此定式矣。右議政李濡曰,法典則定其步數,雖大臣無過於九十步者,蓋慮葬山之有限,而廣占之有弊也。然而累代入葬養山之處,一切論以步數,而許他人入葬,參以人情,恐涉太迫,故歷朝受敎,有所變改,或以養山爲主,而禁斷矣。有勢力之家,廣占養山,至於五里·十里之遠,則其弊亦不可不慮,故當宁受敎,以內龍虎養山處爲限,內龍虎之外,則雖養山,許人入葬者,實出於折衷參酌之意,而山形有萬不同,雖有內龍虎,遠近懸殊,近者固無難斷之事,遠者或在累百步之外,其中亦或元無內外龍虎之可以指的者有之,此所以有可定步數之議,而但以二百步,改定步數,龍虎闊遠之處,可以行之,而如內龍虎,形體分明處,相距不過二百餘步,而以其二百步定限,故自二百步外一步之內,便當爲他人入葬之地,而此則太迫,有違於內龍虎參酌受敎之本意,又有乖於祖宗朝一定步數之舊法,以臣淺見,有難容易臆斷。此乃永久遵行之事,亦不可草草議定,似當問于諸大臣而處之矣。上曰,法制一定之後,永爲遵行之規,不可不細加商量矣。鎭厚曰,聖敎允當,問議于諸大臣而稟處,何如?上曰,依爲之。刑曹謄錄
上在昌德宮。停常參·經筵。
傳曰,史官二員待命,騎馬六匹立之。祈雨祭所內摘奸。
左副承旨金致龍書啓,臣承命,馳往于驪州睡谷村左議政李畬所住處敦諭,則以爲,臣之不敢復立周行,其在國體私義,事理分明,無可復論。再疏申懇,悉暴情悃,庶幾日月之明,照燭無餘,而不意又遣承宣之臣,辱臨經宿之地,敦勉彌勤,反覆諄切,臣惶恐感泣之餘,不勝窘蹙隘塞,惟萬死是甘而已。噫,聖明不知臣無狀,謬加以不世之恩遇,至於群非衆怒,爲世大僇,而昭其心事,釋其釁負,必欲拔臣於坑塹之中,還臣於平地之上,臣非木石,寧不知感?隕首結草,無以仰酬其萬一,而至於棄捐禮義,冒沒承命,復進於具瞻之位,則不惟臣不敢以此爲恭,亦恐聖朝任使之道,不宜以此爲恩也。臣分溢,災沴疾病兼劇,氣息奄奄,朝夕垂盡,稍俟少定,擬以文字更籲,而目今精神迷昧,亦難自遂,伏地隕越,不知所達云矣,敢啓。傳曰,知道。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。卿之頃年所遭,實出意外,而連章巽讓,愈久愈懇,一向敦迫,非所以待大臣之道,故不得不勉副矣。今玆重卜,意非偶然,前後開示,傾悉無餘,則每提往事,必欲釋負,決知其太過也。至於一鄕儒之疏,尤不足介懷,而況旣斥其言,又施儒罰,則何可以此爲難進之端乎?目今亢旱彌月,民事孔艱,鼎席不備,右揆獨賢。此時望卿造朝,不啻大旱雲霓,卿毋困我,須速偕來,共濟國事。仍傳曰,此批答,偕來史官,使之傳諭。以上朝報
政院啓曰,卽見觀象監草記,則以乙酉十一月十二月,大小差誤,請改正,而當該曆官,則不必深咎爲辭矣。曆書關係至重,必須精加推算,俾無差誤者,乃其職責耳。當初雖因文書冊之有訛,致有大小差誤之事,及至淸曆出來,始覺其相左,至於御覽曆書改修以入之擧,當該曆官,令攸司科罪,何如?傳曰,允。刑曹謄錄
上在昌德宮。停常參·經筵。
下直,順川郡守柳沺,康津縣監金重呂。
全羅監司書目,道內旱乾,一向太甚,移秧愆期,民事誠爲渴悶。同福縣雨雹,事係變異事。
領議政崔錫鼎處偕來史官狀啓,臣秪受領議政崔錫鼎疏批,卽爲傳諭,則以爲,臣未趨恩命,冒上辭章,方俟矜允之音,乃者批旨遠辱,開示縷縷,儘出心腹之諭,繼以責勵之勤摯,臣雖頑愚,寧不知感?拜稽銜鏤,不省所喩。噫,區區去就,實係士夫風紀,亦關朝廷事體,有不容遽爾虧壞者。臣之當遞,不惟自定於私心,行道之人,亦必知之。十章懇辭,亶出至心,而猶未蒙君父之開許,是臣樹立之素汚,誠意之未格,慙悚之極,無以仰達。目今旱乾斯酷,民命近止,鼎席未備,國事多虞,誠有如聖敎者,正宜亟遞當遞之人,毋致職務之久曠,事體之重損,何可一向敦迫於萬不堪之一賤臣,責以濟艱之效乎?臣衷情抑塞,病狀且痼,草草數語,未盡愚款,徐當畢陳未盡之蘊,以冀淵鑑之垂照云。大臣尙無造朝之意,臣旣承偕來之命,仍爲留在之意,竝以馳啓事。啓下。
禮曹,五次祈雨祭,宗廟遣重臣,不卜日,來初一日設行事,知委,何如?啓依允。遣大臣設行。
司書李廷濟上疏。大槪,略陳書筵進講之節,以備裁擇。仍暴情私,冀蒙矜許事。入啓。
吏曹口傳政事,以李禎億爲兼春秋。
謝恩,兼春秋李禎億。
兵曹參判金鎭圭上疏。大槪,因臣前疏之據實歷陳,儒臣大生慍憾,連章詬罵,往而彌加,又藉此嫌,終至自罷,臣之情地廉義,實難晏然。伏乞遞罷臣職,開其從仕之路,紓臣難安之勢事。入啓。以上朝報
軍器寺啓曰,本寺方有御甲縫造之事,而監造郞廳僉正表膺瑞,以其各色段裁餘小片,出給皮匠,使裝女喪襲鞋,以聽其親舊之請,故傳說頗多,聞來驚駭。招問匠人及邊首等處,一邊推見其所謂襲鞋,則乃膺瑞所親尹姓人,爲其老母壽具,請於膺瑞而造得,而匠人等所供,亦相符合。此雖與當喪所用有異,敢以供御餘物,移造私家凶具,則事之寒心,莫此爲甚。僉正表膺瑞,爲先汰去,而各色緞裁餘之片,旣已用於凶具,則本色段之仍用進御之甲,終有所未安,自本寺燒火後,改用他段,而表膺瑞罪狀,令攸司推治,何如?傳曰,依啓。勿爲改備。刑曹謄錄
上在昌德宮。停常參·經筵。
院啓,請還收放歸田里罪人沈季良放送之命。措辭見上向者靈愼君瀅,托以尊號,投進一疏,用意非常,遣辭危怕。乃敢以內懷吾君不能,與春宮角立等語,肆然筆之於書,欲驅今日廷臣於罔測之科,噫嘻,此何言也?當初王世子三疏陳請,實出於尊親之至孝,而我聖上終始撝謙,益可見高出百王之盛節,則在廷臣僚之考出舊例,只擧賀典者,蓋欲遵用祖宗之故事,將順聖明之美德,而瀅乃做此絶悖之言,欲售惎間之計,其心所在,灼然難掩,公議咸憤,久而益激。請靈愼君瀅,削奪官爵,門外黜送。鄕曲怪鬼之輩,受人指嗾,迭投章疏,或計出傾軋,或意在探試,如崔世鎰之類,前後相繼,識者之憂,固已深矣。至如向日權益平者,本以牟利嗜訟之人,全昧句讀字音之辨,假托儒名,肆然投疏,專意媚悅之語,顯有眩亂之態,其爲情跡,誠極痛惡。夫以幺麼一鄕士,而干預朝議,略無顧忌,此豈停擧薄罰,所可懲礪者?若不別樣嚴治,日後之弊,有難勝言。請投疏人權益平定配。向日合啓,專出於排擯大臣之計,而前掌令朴台東之前後處事,尤爲可笑。夫修改建議,旣已經年,台東入臺,非至一再,而亦嘗緘口於前席稟議之日,乃反攘臂於追後搆罪之論,隨時俯仰,情習可惡。公議所在,不可不論,請前掌令朴台東罷職。日者有戶曹判書趙泰采,判義禁特除之命,臣竊以爲不當也。夫中批授職,本非聖世之美事,況泰采位躋卿月,亦且未久,而不待廟堂之僉擧,遽有寵擢之特旨,旣乖政例,又關後弊,請還收戶曹判書趙泰采判義禁特除之命。答曰,不允。第三件事及罷職事,依啓。靈愼君罷職。前啓司僕郞廳推考事,及東郊尼舍毁撤事,停啓。
政院啓曰,憲府無行公之員,連日監察茶時,事甚未安。除在外外,未肅拜人員,卽爲牌招察任,何如?傳曰,允。
江華留守閔鎭遠上疏。大槪,伏聞漢城參軍成揆憲,投進一疏,以臣頃日筵奏,爲阿好兩相臣,至請亟正邦刑。末以今日旱災,由臣之尙逭刑章爲言云。人臣負此罪名,何敢一刻容息於覆載之間哉?原疏雖爲喉司之所却,終不敢以未徹爲諉,而厭然自掩,玆敢席藁私次,露章呼籲。伏乞聖明,亟命有司,勘定臣罪,以嚴邦憲,以答天譴事。入啓。
刑曹參判李思永上疏。大槪,敢陳病重實狀,乞蒙鐫遞,以幸公私事。呈政院,還出給。
謝恩,持平洪泳。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請節目刪定,令廟堂另加商量,更爲稟定。措辭見上請還收領府事南九萬,判府事柳尙運罷職之命。措辭見上答曰,勿煩。
答司書李廷濟疏曰,省疏具悉。今玆疏陳,出於爲春宮眷眷之誠,予甚嘉尙,而質問文義,自是書筵當務之急,何必別爲定日乎?至於以心經,定爲繼講之冊者,予意亦自如此。自本院問于師傅賓客,以爲稟定之地,似乎得當也。爾其勿辭察職。
答兵曹參判金鎭圭疏曰,省疏具悉。被人侵斥,烏得無辨,而卿之前後陳章,辭語不簡,頗欠稱停,予實病之。勿辭察職。
答江華留守閔鎭遠疏曰,省疏具悉。此等狂妄之說,何足介懷?卿其勿辭,安意察職。
持平韓重熙,牌不進,依承傳,罷職傳旨。傳曰,只推勿罷。
禁府,李相成拿囚。啓。
義禁府啓曰,以京畿監司狀啓,刑曹粘目,前長湍府使趙爾重,移本府處置事,允下矣。趙爾重時在任所,依例發遣府書史,交代後拿來,何如?傳曰,允。禁府謄錄
上在昌德宮。停常參·經筵。
政院啓曰,靈愼君瀅罷職事,命下矣。臺諫方以削奪官爵,門外黜送論啓,罷職傳旨,不得捧入之意,敢啓。傳曰,知道。
禁府,表膺瑞拿囚。啓。
政院啓曰,以侍講院草記,下番變通事,令政院稟旨擧行事,允下矣。政官卽當牌招開政,而今日非但祈雨祭齋戒相値,日勢已暮,牌招開政差出之際,必致夜深。明日待開門,政官牌招開政,差出闕員,仍卽牌招察任,何如?傳曰,允。
備忘記,憫旱禱雨,已至五次,而雨意愈邈,憂心如惔。親禱南郊,不容少緩,其令禮官,不卜日,來初四日定行。以上朝報
釐正廳啓曰,軍布均役節目及海西水軍節目,臣等相議磨鍊,稟證廟堂,別單書入之意,敢啓。傳曰,知道。又啓曰,本廳郞廳八員內,或作闕,或有故,卽今行公者,只是五員,文書修整之際,每患苟簡。備邊司郞廳李汝迪,使之兼察本廳郞廳之任,何如?答曰,知道。以上備局謄錄郞廳黃仁儉校正。日記廳郞廳李仁默書。
上在昌德宮。停常參·經筵。
傳,前府使李善溥·李東郁·金昌錫,參議趙泰耉,參知李喜茂,承旨李彦經,縣監魚史徽·金弘瑞·沈廷耉·權益隆·任歚·朴萬恒·鄭東虎·李學標·鄭斗平,牧使元聖兪·尹趾仁·朴星錫·李喜泰·李衡祥·高應文,察訪李萬協分差,敎授李秀徵,郡守金鎭端·丁道復·徐文淑·魚史衡·金昌國·沈齊賢·李震相,判官李夏亨·宋墁,司諫任埅,正言洪重休,校理南就明,副校理尹星駿,持平李宜顯·韓原副正樞,同知南五星,僉使朴壽雄·姜碩望·尹陽遇,僉知崔重泰,別將劉漢英等敍用,牧使朴星錫,府使河重圖·李斗千,郡守崔錫瑞·趙愿·安績,正郞洪重禹,監察朴泰三,訓導洪夏濟,博士鄭運亨,察訪李萬協·李相周等職牒還授事,下吏·兵曹。
政院啓曰,今日爲政事,命下矣。吏曹判書洪受瀗,參判金宇杭,皆違牌不進,事甚未安。竝卽牌招開政,何如?傳曰,允。
傳曰,親祭時薦俎官,戶曹判書爲之,而判書趙泰采,以判義禁方在臺啓中,不得出肅。在前判書有故,則參判例爲代行,而卽今參判在外,只有參議一員,不可無變通之道。參判宋相琦,改差,今日政,以在京無故人,差出其代。
傳曰,道路·溝渠,坊坊曲曲,各別淨潔修治事,分付于漢城府。
政院啓曰,初四日,南郊親行祈雨祭事,命下矣。藝文提學金鎭圭,明日待開門牌招,使之製進祭文,何如?傳曰,依啓。罪己之意,使之添入。又啓曰,今日以祈雨親祭齋戒,凡公事旣已還下,而諫院之官方爲詣臺欲爲傳啓。凡臺啓雖當親祭齋戒,且有與正日,連三日姑停之規,而朝者凡公事,旣令還下,臺啓雖與凡公事有異,亦不敢循例捧入,何以爲之?敢稟。傳曰,捧入。
院啓,請靈愼君瀅,削奪官爵,門外黜送。措辭見上請還收戶曹判書趙泰采判義禁特除之命。措辭見上答曰,勿煩。前啓,放歸田里罪人沈季良放送之命還收事,停啓。
謝恩,文學沈宅賢。
輔德洪重夏,牌不進,依承傳罷職傳旨。傳曰,只推勿罷。朝報
有政。吏批,以李遂大單付承文正字,沈宅賢爲文學,柳星一爲軍器僉正,李禎爲左通禮,南就明爲副校理,李寅燁爲知義禁,洪重夏爲輔德,李震休爲戶曹參判,李㙫爲校理。
兵批,以南五星·朴壽雄·尹陽遇·劉漢英爲副護軍,崔重泰爲副司直。
禮曹啓曰,取考謄錄,則丁丑年南郊祈雨親祭時,上於二更初動駕,出城詣壇所,仍爲行祭還宮,而無野次經宿之規矣。出宮時刻,今亦依此擧行,而祭官執事,初三日質明,先詣祭所,與中使及近侍,依例竝爲私習,俾無失儀事,知委,何如?傳曰,允,禮曹謄錄又啓曰,今初四日,南郊祈雨親祭時,王世子闕門外,秪迎秪送之禮及亞獻之禮,竝爲磨鍊乎?敢稟。傳曰,依啓。旣已隨駕,則秪送一節,不當磨鍊矣。禮曹謄錄又啓曰,今初四日,南郊祈雨親祭事,命下矣。在前南郊親祭時,壇上修理修補事,別遣戶工曹郞廳及本曹郞廳,眼同看檢。今亦依此擧行,亦令繕工監,別定監役官,急速修理事,分付,何如?傳曰,允。禮曹謄錄
上在昌德宮。停常參·經筵。
政院啓曰,久旱之餘,得此甘霈,誠極喜幸,而卽今雨勢不止,南郊親禱,姑爲差退,以觀前頭,恐合事宜,大臣之意如此,皇恐敢啓。傳曰,依啓。
輔德洪重夏,牌不進,依承傳罷職。
府啓,請還收炤兄弟放歸田里之命,亟命絶島定配。措辭見上請還收禁衛營所屬所安島宮家折受之命。措辭見上請節目刪定,令廟堂另加商量,更爲稟定。措辭見上請還收領府事南九萬,判府事柳尙運罷職之命。措辭見上答曰,勿煩。
忠淸監司書目,道內各邑,一向旱乾,其間或得驟雨之處,而一境之內,亦不均霑,卽今初伏已過,節序太晩,言念民事,罔知攸措事。
謝恩,副校理南就明。
忠淸監司書目,木川呈,以校理趙道彬辭職上疏上送事。啓。答曰,省疏具悉。危險之論,不足深嫌。爾其勿辭,從速上來察職。朝報
上在昌德宮。停常參·經筵。
下直,楊州牧使金重三。
京畿監司書目,驪州呈,以左議政李畬上疏上送事。啓。答曰,省疏具悉卿懇。勤懇之旨屢宣,而只緣情志不孚,遐心莫回,缺然且慙,無以爲諭。卿其念君臣之大義,浮薄之說,勿之介懷,安心就途,用副虛貯之望。仍傳曰,遣史官傳諭。
刑曹,權益平海州牧定配。啓。
禮曹,謝恩兼冬至使拜表吉日,來十月三十日辰時,方物封裹,同月二十七日推擇。啓。
禁府,鄭擔·金志道拿囚。啓。
兵曹判書兪得一辭職上疏。入啓。答曰,省疏具悉。卿勿過辭,安心行公。
院啓,請靈愼君瀅,削奪官爵,門外黜送。請還收戶曹判書趙泰采判義禁特除之命。措辭竝見上漢城參軍成揆憲,本以癡騃麤悖之人,濫廁仕路,居官任職,擧措怪駭,僚員恥與爲伍,吏胥莫不嗤點,其汚辱衣冠,固已深矣。日昨投進一疏,極詆前領府事南九萬,判府事柳尙運及江華留守閔鎭遠,竝以亟正邦刑爲言,辭意絶悖,萬目俱駭。夫論劾宰輔,事體甚重,雖臺閣之臣,必須商確可否,論議歸一而後,乃可啓請。今玆揆憲,特一幺麼一蔭官,乃敢肆然投疏,竝與大臣·宰臣而直驅之於罔測之科,構成罪案,略無顧忌,雖其原疏見却於喉司,未得上徹,其輕朝廷壞體統,爲如何哉?如此無識狂妄之輩,不可置而不論,請漢城參軍成揆憲,汰去。答曰,不允。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請還收領府事南九萬,判府事柳尙運罷職之命。措辭見上討捕使之任,專管治盜,苟不擇人,必多濫殺,不可不愼簡也,明矣。礪山討捕使金鼎鳴,性本狂悖,專事殘酷,到任以後,別造十斤栗木棍杖,無罪杖斃者,前後非一,凡出於賊招者,所當文移本邑,待其捉送而訊覈,例也,而一出賊援,則無論緊歇,多發人丁,乘夜突入,不分曲直,一竝結縛,士夫·婦女,亦多橫罹,給賂於搜捕者,則有罪者幸免,貧不給賂,則無辜者,亦多不免。至於他道他官,則尤不可直爲捕捉,而別定私人,多率軍丁,乘夜掩捕,一如管下之邑,及到營門,暴施酷刑,虛實未分之前,多有殞斃者,列邑良民,莫不恐㤼,奔竄山谷,田野皆空,至廢耕耘,民心騷擾,如經兵亂,率畜妖妾,大開納賂之門,以白丁爲軍牢,軍牢羞與爲列,等狀控訴,則杖其狀頭,終至殞命,推奴,非討捕使之任,而爲其私親之推奴,侵及寺僧,捉到酷刑,殞斃者亦二人。其他種種絶悖之事,難以毛擧,如此無知妄悖蔑法之人,不可仍畀討捕使之任,以貽一方之弊。請礪山討捕使金鼎鳴,拿問定罪。答曰,不允。前啓,新定節目,更爲稟定事,停啓。
禁府,柳鳳輝拿囚。啓。朝報
上在昌德宮。停常參·經筵。
都摠管臨陽君桓三度呈辭。入啓。遞差。
禁府啓目,海運判官李相成,軍器僉正表膺瑞等元情云云。泛稱遲晩,刑推得情,何如?啓除刑推議處。
京畿監司書目,道內廣州等九邑,本月初一日所得之雨,雖有多少之不同,亢旱孔棘之中,得此甘霈,失時根耕未移秧畓,已無可望,而此外水田旱田,庶有回蘇茂盛之望,民事萬分多幸事。
慶尙監司書目,五月十六日,七日二十一日,二日,若干邑,雖得驟雨,有水根處外,尙未移秧,中道以上各邑,則旱乾尤甚,未移秧之數,比之上年,亦且有倍,年事已判大歉,安陰縣雨雹,亦係非常,凄風連次,盛暑如秋,時氣乖舛緣由事。
開城留守書目,今月初一日申時,大雨注下,初三日寅時開霽,谷畓有水根處,擧皆盈溢,野畓則雖未周洽,而焦枯之苗,亦皆回蘇,久旱之餘,得此霈澤,誠極多幸事。
假注書鄭來周出使,代沈壽賢受點。
院啓,請靈愼君瀅,削奪官爵,門外黜送。請漢城參軍成揆憲,汰去。措辭竝見上答曰,削奪官爵末端事,依啓。前啓,戶曹判書趙泰采,判義禁特除還收事,停啓。
兵曹口傳政事,以洪重夏爲副司直。
傳曰,五次祈雨祭獻官以下,竝書啓。
備忘記,宗廟五次祈雨祭,獻官右議政李濡,熟馬一匹,典祀官僉正朴俊蕃,大祝佐郞朴始采,兒馬一匹,監察以下諸執事,各上弦弓一張賜給。朝報
上在昌德宮。停常參·經筵。
政院啓曰,靈愼君瀅削奪官爵事,命下矣。臺諫,方以門外黜送,論啓,削奪宮爵傳旨,不得捧入之意,敢啓。傳曰,知道。
義禁府啓曰,平安監司崔錫恒,黃海監司孟萬澤,京畿監司李世載狀啓。據上年還上及移轉未捧居末,前陽德縣監金志道,金川郡守鄭擔,龍仁縣令柳鳳輝,因備局回啓,旣已囚禁,所當依事目決杖,而係是宥旨前事,似當勿論,上裁,何如?傳曰,依爲之。
戶曹判書趙泰采上疏。大槪,金吾長席特除之命,出於千萬夢寐之外,驚惶踧踖,罔知容措,臺啓雖停,私分愈蹙,不得不冒昧陳懇,乞收誤恩,回授可堪之人,以重名器,以謝公議事。入啓。答曰,省疏具悉卿懇。今玆陞擢,意非偶然,卿其安心勿辭,從速行公。
戶曹參判李震休辭職上疏。入啓。答曰,省疏具悉。卿其勿辭,從速察職。
傳曰,召對爲之。入侍,承旨金相稷,玉堂南就明·金興慶,假注書沈壽賢,兼春秋李禎億·鄭東後。
持平洪泳啓曰,臣於日昨,以礪山討捕使金鼎鳴拿問定罪事,有所論啓矣。伏聞大臣,以爲鼎鳴,方任劇賊譏捕之責,多有設施之事,此際臺評適發,必是眩惑於奸黨煸動之說,有此啓也。至以誤了事機,爲慮云,臣不勝瞿然之至。夫治盜去害,本出於爲民,而以治盜反害良民,則不可不先去害民者,臣之頃在湖中也。稔聞鼎鳴殘酷濫刑,越法枉殺之狀,因人得聞者,猶可諉之於風聞之或爽,而其中不無目擊之事。益信其轉說之不誣,據實請拿矣。大臣,至以誤了事機,爲慮,則臣何敢自以爲是,而晏然仍冒於臺次乎?請命遞斥臣職。答曰,勿辭,退待物論。
右議政李濡箚子。大槪,敢暴衷懇,乞收賜馬之命。附陳所懷,以備裁察事。入啓。答曰,省疏具悉卿懇。賜馬之典,出於志喜,箚中所陳,正符予意,故玆於筵中,有所下敎矣。卿其安心領受,從容善攝。仍傳曰,遣史官傳諭。
召對時,吏曹判書洪受瀗,判義禁趙泰采,江華留守閔鎭遠,待明朝牌招察任事,榻前下敎。京畿水使洪璛,令該曹催促發送事,榻前定奪。朝報
上在昌德宮。停常參·經筵。
政院啓曰,憲府無行公之員,連日監察茶時,事甚未安,除在外多官外,牌招察任,何如?傳曰,允。
謝恩,持平韓重熙。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請礪山討捕使拿問定罪。措辭見上引嫌而退。據實請拿,旣因目擊,大臣過慮,何必爲嫌?請持平洪泳出仕。答曰,不允,處置事,依啓。前啓領府事南九萬,判府事柳尙運,罷職之命還收事,停啓。
備忘記,吏曹判書洪受瀗,情勢雖曰難安,予已洞燭其事狀,開示筵中,則分義所在,不宜撕捱,而出而應命,旋又引入,使莫重都政,漸至遷就,殊涉未安。判義禁趙泰采,江華留守閔鎭遠,尤無深引過嫌之義,而臺啓停止,批旨開釋之後,一倂違召,揆以事體,豈容如是?不可無警責之道,竝推考,更卽牌招。
持平洪泳就職。
謝恩,判義禁趙泰采。
弼善朴行義,文學沈宅賢,牌不進,依承傳罷職。
政院啓曰,侍講院弼善朴行義,文學沈宅賢罷職事,命下矣。本院無他推移入直之員,上下番俱空,曾所稀有,政官所當牌招,差出其代,而今已日暮,闕門將閉,牌招開政之際,必致夜深,明日待開門,政官牌招,春坊闕員,竝爲差出,仍卽牌招入直,何如?傳曰,允。以上朝報
金寶都監郞廳,以都提調意啓曰,今此永寧殿第十一室金寶改造之外,宗廟,永寧殿各室寶朱盝等,各樣諸具新備之役,今已完畢矣。奉安吉日,令該曹推擇啓下,以爲擧行之地,何如?傳曰,允。宗廟修改謄錄
上在昌德宮。停常參·經筵。
修撰金興慶上疏。大槪,臣於直中,得聞母病危劇,冒死陳懇,蒼黃徑出,乞罷臣職,俾得專意救護,仍正臣罪,以警具僚事。入啓。答曰,省疏具悉。爾其勿辭,救護母病。
院啓,靈愼君瀅,不可削奪官爵而止,請靈愼君瀅,門外黜送。措辭見上兩大臣特罷還收之請,初發於憲府,而此非一人之言也。頃日聖上處分,終不免爲過中失當之歸,喉司違覆於前,相臣陳白於後者,豈盡爲兩大臣地也?蓋慮夫君德之有失,而國體之有損也。身居言責者,所宜終始力爭,期於準請而後已,而持平韓重熙,以前後數三之啓,爲一時塞責之地,瞰其僚臺之退待,汲汲然獨自停論,其專行私意,壞損臺體,莫此爲甚。請持平韓重熙遞差。凡國家用罰之道,雖其心與迹,俱有所犯者,一經勘罪之後,漸次昭釋,法理之所當然,未聞旣敍之後,轉輾層激,復置之於罪籍也。況此兩大臣心事之無他,業已聖明之所洞燭,積年罪廢之餘,特命甄敍,更畀祿位者,豈非眷係簪履,不欲終棄之盛意耶?伊日憲長之筵奏,豈不槪於聖心?惟彼屛蟄之兩大臣,顧何與於此事,不料移乙之怒,復加滌瑕之餘?政令之顚倒,未有過於此者,諸臣爭執,一兪終靳,憲府草草之啓,又從而遽停,過擧不可終成,輿論不可終抑,請還收前領府事南九萬,判府事柳尙運罷職之命。答曰,不允。
政院啓曰,以宗廟署草記,提調宋相琦,令政院稟處事,允下矣。當此宗廟有事之日,本署提調,不可不備員,而他無推移之道,宋相琦,似當有變通之道,何以爲之?敢稟。傳曰,改差。
吏曹口傳政事,以李頤命爲宗廟提調。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。已諭至意,更何多誥?卿其亟斷巽牘,安心就途,以副予望。仍傳曰,此批答,使偕來史官傳諭。以上朝報
有政。吏批,以權世恒爲弼善,李宜顯爲副修撰,洪重休爲文學,李頤命爲宗廟提調。
兵批,以李東郁爲副司直,趙泰耉·李喜茂·尹趾仁·元聖兪·李衡祥·崔重泰·魚史徽·李彦經爲副司果,沈壽賢爲副司正,宗廟提調疊書
義禁府啓曰,諫院啓辭,罪人之給暇歸葬者,不可任其久離配所,令攸司定其日限事,蒙允矣。士夫家葬限,自有三月之制,以此爲限,定式施行,何如?傳曰,允。禁府謄錄
上在昌德宮。停常參·經筵。
假注書鄭來周書啓,臣承命馳往于驪州北面睡谷村左議政李畬所住處,傳宣聖批,則以爲,臣三章瀆龥,誠出於萬不獲已,庶幾日月之明,臨燭情悃,而不意史官又臨,傳宣天札,誨諭冞切,不賜矜允,每以情志未孚,爲敎,臣伏地悚慄,萬死猶輕。臣雖愚迷,豈不知聖恩之至厚,殊眷之難孤?而顧念忝在百僚之首,身被大僇,其爲朝廷之辱,已甚矣。若又捐棄禮義,不自知恥,復進周行,則其貽羞聖世,尤當如何哉?此不惟臣不敢自以其身之賤微,冒沒承命。亦恐聖朝任使之道,不宜以此强之也。臣理勢窮極,莫知所措,疾病昏昧,惟願速死,謹當更進一疏,以請嚴誅云矣。敢啓。傳曰,知道。
持平洪泳啓曰,臣病伏尋單中,伏見諫院啓辭,則劾遞僚臺。仍請還收兩大臣特罷之命,而其措語中,以本府前啓,謂之草草,臣不勝瞿然之至。臺閣論事,所宜委曲開陳,冀回天聽。臣忝本職,亦已多日,數次傳啓,略加刪改,而終不免爲草草之歸。諫臣譏斥,臣亦難免,何敢晏然仍冒?昨緣賤疾轉苦,今始來避,所失尤大,請命遞斥臣職。答曰,勿辭,退待物論。
政院啓曰,以侍講院草記,上番闕直未安,令本院稟旨變通事,允下矣。兼實官有闕之代,開政差出之外,無他變通之道。政官卽爲牌招,以在京無故人差出,卽爲牌招入直,何如?傳曰,允。
禁府啓目,前郡守黃鐸·李星耉等議處云云,似當勿論,上裁,何如?啓勿論。又啓目,前萬戶金德三議處云云,道臣旣已啓聞罷出,則似當有分揀之道,上裁,何如?啓分揀。又啓目,前郡守洪天敍,不爲捧單,誠有不察之罪,今當仍前定配,而大慶霈澤之餘,似當有寬釋之典,上裁。李善溥,旣已蒙宥,今無可論。處女家長論罪一款,令該曹稟處,何如?啓依允。洪天敍乙良,置之。又啓目,全羅監司放未放啓本云云,其中金泰潤,趙衛漢等,當初罪名,雖皆深重,當此大霈之日,道臣旣置稟秩,似當有參量酌處之道,上裁,何如?啓依允。金泰潤·趙衛漢等乙良,竝量移。
全羅監司書目,去月三十日始雨,今月初一日終日注下,高燥之處,無不周洽,久旱之餘,得此甘霈,雖是晩雨,誠爲多幸事。
江華留守書目,本府境內,本月初一日始雨,初五日開霽,谷畓無不周洽,野畓則雖未浹洽,亢旱之餘,得此甘霈,禾穀黍粟木花,庶有向茂之望,根耕豆太,亦爲立苗,民事誠爲多幸事。
禁府啓目,粘連泰英再次推問之下,一向發明,考覈情僞,旣無其路,大臣獻議中,以其所告之事,更爲憑問,揆以名分,非若以妻證夫之語,亦有所執,兪正基,拿囚憑問後稟處,何如?啓依允。同府,兪正基拿囚。啓。
正言朴鳳齡上疏。大槪,臣偏母,積年沈痼之疾,近復挾感添劇,而自昨夕又有別症,症情危篤,顧臣卽今情理,斷無離側供職之望,伏乞亟賜鐫遞,俾得專意救護事。入啓。答曰,省疏具悉。爾其勿辭,救護母病。朝報
有政。吏批,以宋徵殷爲輔德,李澳爲漢城參軍,李㙫爲吏曹正郞,李萬堅爲兼文學,柳鳳逸爲義盈奉事。
上在昌德宮。停常參·經筵。
下直,江華留守閔鎭遠,長湍府使李徵龜。
傳曰,江華留守閔鎭遠,留待引見。
政院啓曰,持平洪泳,引避退待,處置歸於諫院,而大司諫權尙游,在外,獻納李萬選,呈辭受由,正言朴鳳齡,以親病陳疏受由,司諫尹憲柱,正言李明浚,竝卽牌招,使之處置,何如?傳曰,允。
都承旨黃欽,獻納李萬選三度呈辭。入啓。遞差。
京畿監司書目,楊州呈,以校理李㙫辭職上疏上送事。啓。答曰,省疏具悉。爾其勿辭,從速上來察職。
假注書鄭楷狀啓,臣於當日,祗受領議政疏批,卽爲傳諭,則以爲,臣頃承優異之批,不勝銜鏤之忱,而區區私義,又有未盡陳暴者,輒敢冒瀆於仁天之下,方俟譴何之加。卽者批旨遠宣,不惟不罪,乃諭以亟斷巽牘,安心就途,臣誠兢惶感激,繼之以悶蹙也。十章遜辭,猶未準請,一向偃伏,分義未安,徐欲前詣輦下,畢誠祈免,而卽今病狀淹苦,添以暑症,閉戶涔涔,斷無一分轉身之望,進退路窮,不知所達云。大臣暑病方劇,似難趁速前進。臣旣承偕來之命,仍爲留住之意,竝以馳啓事。啓下。
刑曹判書姜鋧上疏。大槪,積月供劇之餘,素患吐血之症,挾暑重發,委席奄奄,人鬼未分,刑獄劇務,決難久曠,且於擊錚回啓,有不敢參涉之嫌,宜有變通之擧,冒死呼籲,乞蒙鐫遞事。入啓。答曰,省疏具悉。擊錚人元情議處,令次官擧行。安心勿辭,調理行公。
輔德宋徵殷,牌不進,依承傳罷職傳旨。傳曰,只推勿罷。
司諫尹憲柱啓曰,臣宿病癃痼之中,又添暑症,委頓涔涔,無望供職,不得不尋單請急,而見阻喉司,方切悶蹙矣。今以憲臣處置,嚴牌辱臨,臣分義是懼,扶舁病軀,忍死秪詣於闕中,而臣於本院新啓兩件事,意見不同,有不可苟然隨參者。頃年兩大臣論劾之啓,臣旣參涉,而今此還罷之命,在聖上處分,不無遷怒之嫌,居言責者,一時論執,未爲不可,故臣曾與憲臣,會於臺廳,以大意固好,而亦不必一向爭執之意,有所酬酢,則到今停論,臣未知其不可矣。今者僚臺,只劾憲臣,繼發其啓,實非臣意慮之所到也。其何可强屈己意,苟同僚議乎?請命遞斥臣職。答曰,勿辭,退待物論。
正言李明浚啓曰,臣猥以無似,屢叨匪據,絲毫莫補,愧惧常切,目見聖上處分之過中,臺閣體例之壞損,敢以草草數語,有所論列矣。卽者右僚,以不可强屈己意,苟同僚議等語,引以爲嫌,臣於此不勝瞿然,繼以訝惑也。今此還收之請,固非一人之見,實是公共之論,而憲臣不思力請,遽以停論者,抑何意哉?其失不可不糾,公議不可不伸,此臣之所以劾正其人,而復發其論者。噫,處臺閣任言責者,將順君父之過擧,不顧一世之是非,惟以一向爭執爲難,而汲汲乘隙,擅停重論,然後方可合於事理耶?如許臺體,臣未之聞也。且憲臣處置,歸於本院,而其所引避者,卽臣日昨啓辭中語也,則臣何敢容議於其間乎?以此以彼,俱難仍冒於臺次。請命遞斥臣職。答曰,勿辭,退待物論。
輔德宋徵殷上疏。大槪,滓穢賤臣,決難復廁於淸班,前後除命之下,輒不得趨承,而都監董役之任,屢辭不獲,迫於分義,黽勉供仕,不料新除遽降,嚴召繼臨,坐犯逋慢之科,猥承勿罷之命。一日之內,庚牌狎至,不得不趨詣禁扃之外,而顧臣情勢,旣難冒進,況臣老母跌傷之餘,添得暑感,症情危篤,有難頃刻違捨。玆敢疾聲呼籲,伏乞聖慈,亟遞臣職,以伸至情事。入啓。傳曰,還出給。
吏曹判書洪受瀗上疏,再呈。入啓。
吏曹啓曰,承旨及臺諫有闕,政事,取稟。傳曰,明日爲之。
江華留守閔鎭遠引見時,奉敎李縡,待敎洪禹瑞,竝從重推考,各別催促上來事,榻前下敎。以上朝報
江華留守閔鎭遠引見入侍時所啓,南原蛟龍山城,在於府西五里餘,周回十五里,地勢絶險,處於要衝之地,壬辰之亂,故臣權慄,爲都元帥,始築此城,將爲邑城猗角之勢,以圖他日必守之計矣。丁酉之亂,唐將楊元,以爲當於野城,以鐵騎蹂躪,何用山城?且慮其爲賊所據,卽令毁撤,以致邑城陷沒,忠臣·義士殉節者多,士民慘被屠戮之禍,南土之人,至今歸咎於元矣。小臣巡歷時,往見基址,則險阻形便,果如所聞,且得見故相臣李恒福文集,則亦以爲三南要害,當以蛟龍爲第一,其言必可信,故臣於在任時,啓請修築,而役軍則請以南原鎭所屬束伍軍,除習操二日赴役,不足則以僧軍調發赴役,則廟堂皆許之。臣之遞歸後,聞已畢築,誠可幸也。但聞門樓·倉庫·官舍·寺刹等役,必須漸次經始,然後可成貌樣。本邑,曾屬於潭陽金城山城,而金城則處地僻在,本邑之相距稍遠,每年糶糴之軍餉,幾至三千石,以此民弊不貲,故臣於狀啓中,請以此穀,仍爲移屬於蛟龍山城,每年以其耗穀,料理取用於門樓等役,則廟堂亦許之,而國家凡事,旣始之後,鮮能着實成就,必須自朝家另加申飭,然後可無廢弛之患。且臣之狀啓中,以守堞軍官五百名,以良役之民,欲避兼役者,募得入屬,則廟堂亦許之矣。卽者南原前府使金昌錫,來見臣,臣問以此事,則昌錫以爲,守牒軍官,募得最易,而但五百太小,若以本邑僧徒,限五百名,許除義僧及各樣軍役,而專屬此城,以備守堞之用,宜令赴役於城堞修補及城中各役,則其效必多云,其言似然。臣是當初建請之人,故敢此仰達矣。上曰,所達然矣。令廟堂稟處。以上備局謄錄
金寶改造都監郞廳,以都提調意啓曰,都監各房工役,纔已完畢,入啓矣。第當初磨鍊時,寶匣朱盝外,各寶朱匣粧飾,在前竝皆鍍金,而今番奉審時,臣等目見年久所藏處有渝變,不知有金色,似不如銅錫之鮮明,故竝與各寶鎖鑰,以豆錫造成之意,定奪擧行矣。旣已畢役,適値陰雨累日,外面粧飭黃色,漸至暗晦,臣等不勝錯愕,詳問其由,則匠人等以爲銅錫性,甚忌醎澁,而寶匣外面所塗黍皮熟正時,交用鹽磻,有醎酸之味,故今此豆錫,連爲陰濕所透染,有此變色,使之更加洗拭取色,則鮮明如故,而此非日後修改之事,不可仍存,奉安日子,姑爲差退數日,寶朱匣粧飾,竝爲鍍金改粧排後,更令擇日擧行,臣等,素昧此等事役,而工匠輩,亦不先告其由,幾誤大事,臣等,俱在敦匠之任,不勝惶恐之意,敢啓。傳曰,依啓。勿待罪。宗廟修改謄錄
禮曹啓曰,卽接永昭殿參奉所報,則今此霖雨,正殿前面東邊二處及中排廳北邊一處,南邊一處雨濕,正殿簷下內,亦爲雨漏云,依例本曹堂上郞廳進去奉審後,稟處之意,敢啓。傳曰,知道。宗廟修改謄錄
禮曹啓曰,臣世紀,進詣永昭殿,奉審雨漏處,則正殿前面東邊二處及中排廳北邊一處,南邊一處雨漏,正殿簷下,亦爲雨漏,一如參奉所報。雨漏等處,卽當卜日修改,而十九日以前,乃是土王用事,令日官推擇,則今六月二十日卯時爲吉云。先告事由祭,同日曉頭行移安,同日同時,還安及還安祭,事畢後臨時設行。所用雜物,令各該司急速磨鍊上下,亦令繕工監別定監役官,趁卽擧行事,分付,何如?傳曰,允。宗廟改修謄錄
上在昌德宮。停常參·經筵。
下直,安岳郡守柳德玉。
答吏曹判書洪受瀗疏曰,省疏具悉卿懇。卿勿固辭,安心行公。
政院啓曰,今日賓廳日次,兩司當爲來待,而卽今兩司之官,或在外,或引避退待,或未差,或被論,只有正言朴鳳齡陳疏受由,已過數日,卽爲牌招察任,何如?傳曰,允。
正言朴鳳齡,牌不進,依承傳罷職。
傳曰,大臣·備局堂上引見。
輔德宋徵殷,牌不進,依承傳罷職傳旨。傳曰,只推勿罷。
兵曹判書兪得一上疏。大槪,控免新兼,方切兢悶,今於春坊請罪之啓,尤有所不敢晏然者,乞遞臣本職及釐正之任,無誤國事,以謝人言事。入啓。
引見時,右議政李濡所啓,此乃平安監司崔錫恒狀啓也。前者還上蕩滌時虛減者,使之更査,而各邑守令之以無加減牒報者,至於三十一人之多,朝家申飭之後,猶且不以實告,論其罪,則不可施以薄罰,而係是赦前事,問于入侍諸臣而處之,何如?判尹閔鎭厚曰,此比虛錄,其罪爲重矣。蓋其時流亡絶戶還上蕩滌之命,實是曠罕之盛擧,而爲守令者,不體朝家德意,因此有減,至於三十餘萬石之多,誠爲痛惋。及有更査之命,不復詳覈,皆以無加減牒報,亦甚可惡。前日回啓時,大臣,屬筆於臣,而大臣之意,欲竝爲拿問,臣以爲數多之人,一時竝拿爲難,請以爲先令本道,指名啓聞,則大臣許之矣。今此入於査啓中者,未知幾許,而拿問終似紛紜,亦不可全然無罪,似當參酌罷職矣。禮曹判書尹世紀曰,朝家發覺之後,始乃自首,則罪重於虛錄,而三十一人中,似有區別輕重論罪之道矣。兵曹判書兪得一曰,閔鎭厚所達,是矣。朝家蕩滌,德意甚盛,爲守令者,所當感激體承,而更問之後,又爲欺瞞,人臣事君之道,豈容若是?如此而不罪,法令恐不行於外方,何爲推考而止哉?左尹金錫衍曰,更査之後,不爲首實,參酌施罰,似宜矣。左副承旨金致龍曰,臣於待罪西邑時,略聞此事,蓋各邑虛減,不無異同,或有不察文書,而見欺下吏者,或有發覺而移補民役者,至於淸北守令中無識者,或有托公而私用者云。論其情犯,似有輕重矣。右議政李濡曰,臣意則已經大赦,勿論,似當矣。得一曰,律有赦前三月·赦後三月之文。雖過赦令,此則不可不罪也。李濡曰,臣則以爲不但守令之數多,赦令後論罪,終涉不當矣。鎭厚曰,律有勿揀赦前之文,如此之事,何可置而不問乎?參酌論罰,恐爲得宜矣。世紀曰,情狀雖如此,三十餘人中,不無輕重之別,出外後與大臣商確,更爲稟處,何如?得一曰,再次査問之後,有何更論之事乎?臣於在外時,簿書浩多,奏御文書,不能詳察,豈勝惶恐,而取見査啓後錄,則慶恩府院君,亦在其中,國舅與大臣,體貌相同,則其在事體,何可與他同論乎?李濡曰,國舅則雖在其中,豈可擧論乎?上曰,國舅事體自別,混同請拿請罷,可乎?大臣之言,全無區別之事,豈容如是?此事啓下已久,備局堂上,必已考見,而兪得一之言,有若今得見者然,殊甚未安,從重推考,査啓中守令,竝勿論。禮曹判書尹世紀所啓,進宴待秋擧行事,旣有成命,而秋節不遠,今當預爲擇日,然後凡事可以措置,故敢達矣。上曰,前頭姑觀秋事稟定,可也。世紀曰,雖因政院啓辭,有退行之命,而旣以莫大之慶,有此設宴之擧,則此與例宴有異,秋事吉凶,姑不可預知,姑先擇日之後,豈無變通之道乎?右議政李濡曰,以前事觀之,進宴旣定之後,或因災異,改月而行之。今番進宴,退行閏月之間,亦無所妨,而臣於其時,蟄伏度日,不敢陳其意見矣。今此禮官,欲爲預定日期,俾無臨時窘急之弊者,其言誠然。且旣設外宴,則內宴不可獨廢,故臣於獻議時,已有所論列,前頭進宴時竝行內宴,似不可已矣。上曰,內宴則旣令停止,今不必更論,而進宴則姑觀來月稟定,可也。判尹閔鎭厚所啓,故縣監李之菡,卽宣祖朝聞人也。先正臣趙憲疏中,與先正臣李珥·成渾,竝稱以爲,三人學問所就,雖不同,其淸心寡欲,至行範世則同。且擧從祀諸先賢褒奬之例,請以贈爵賜諡,以敦薄俗,以立懦夫云。萬曆戊寅年政院及經筵官洪迪,亦請贈爵,三公啓請施行,而時以國家多事未遑云者,見於先輩著錄矣。如此之人,尙未褒贈,實是聖朝欠典,下詢大臣而處之,何如?上曰,大臣之意,何如?右議政李濡曰,如此之人,以其無建白者,而褒贈之典,闕而不擧,今若許令施行,則豈不有光於聖朝乎?閔鎭厚曰,李之菡,官止縣監,而實是高世之人,其奇異之蹟,至今多有流傳者,且以趙憲之賢,平生小許可,而其所稱道,至於如此,此亦可知其爲名賢,豈無可褒贈之擧乎?上曰,分付該曹擧行,可也。
右議政李濡所啓,此乃釐正廳堂上兪集一之疏,而以水軍節目頒布後,閫帥輩,多稱不便,故辨破其曲折者也。統制使及水使,皆以爲水軍給代之布,猝然太減,士卒擧懷渙散之心云。慶尙監司,亦以此枚擧狀聞,而其節目,姑未頒布,欲俟朝家更爲指揮云云。向者李昌肇之事,非以論列利害爲非,只爲其壞損體統,而有此拿命矣。祖宗朝設置水軍時,風和八十名,風高四十名,定數入防,而其後法制漸弛,元軍則不入防,直爲收布,以各營各鎭下所居之人雇立,稱爲給代,與京中騎兵雇立之規無異,烏合之常時代立者,何足爲緩急之用乎?此甚疏虞。今番釐正廳節目主意,專在於以鎭下土卒,擇其健實者,自爲團束,如束伍軍之制,作爲軍案,隨闕代定,而其中所謂給代者,乃是騶率使喚之類,隨其營鎭大小,參酌多寡而定數,如湖西詳定之例,以其餘布留置,以備不時之需,而統帥以下,泛稱士卒,將有渙散之弊,必欲仍存舊套,殊甚駭然,而其言旣如彼,則亦不可不更加商量處之。自釐正廳,分付各營鎭,給代不足之數,使之一從實狀,成冊上送于本廳,以爲參酌加給之地,似爲得宜矣。閔鎭厚曰,臣亦猥忝釐正廳,凡於海防事,足目未到,雖不敢有所可否,而文簿之間,終始參涉矣。當初節目啓下之後,慮或有不便之端,使之商確回報,則只以渙散等語,恐動馳報,而終不指論其變通之策,故又爲行關,問其何以則便當,而一向如前,有若自前竝皆入防者然,此豈誠實之道耶?諸閫帥,宜有警責之道矣。然諸道形勢不同,亦不可一準湖西之例而爲之,所當更加申飭,使之從實牒報,參量事勢,更爲增減,俾無掣肘之患,而兪集一上疏,久未回啓,故姑不分付矣,大臣所達,誠合事宜。且忠淸水營詳定中,以其餘布,報于兵曹者,非欲剋減帥臣之所用,蓋欲知嬴餘之數,以備不時之需而已。此一款則依兪集一之疏,一從湖西例爲之,似好矣。上曰,依爲之。
又所啓,頃者東萊府使狀啓中,日本關伯繼後,將欲傳位事,告慶差倭出來云,而將欲二字,殊不分明,故詰問於館守倭之意,定奪分付矣。今見東萊府使狀啓,以爲詰問于館守倭,則今番差倭,專爲嗣子告慶出來云。又曰,前關伯,定其嗣子,未及告知,因病卒逝,告知差倭,兼帶兩件事而來云云。取考庚申年謄錄,則其時只以告訃·承襲兩件事送差,而有若兼帶定嗣告慶而來者然,有欠誠實。旣無前例,則不可輕許,更以此使之責諭,似當矣。禮曹判書尹世紀曰,關伯定儲嗣之後,有差告慶之例,則接慰官,不可不送,而不但元無此例,所謂庚申年關伯繼後之後,未及告慶而因病卒逝,不爲別送差倭,兼陳兩事於告知差倭云者,取考庚申謄錄,則措語中元無是事,其詐僞,可痛也。以事體言之,則對馬島主承襲送差時,亦有接慰官差送之例,關伯將欲傳位,立其儲嗣告慶,則下送接慰官,似無害於隣好之道,而無前例之事,隨其所請,輒卽聽施,有關後弊,姑爲防塞,以觀其所答而許施,誠如大臣所達,以此意更爲詰問於館守倭處,何如?上曰,依爲之。
漢城府判尹閔鎭厚所啓,各軍門,皆有所謂焰焇廳,而獨守禦廳,以殘弊之故,尙未設置矣。守禦所需,莫急於守城之具,而守城之具,莫過於火藥,此於軍器中,最爲緊切,故臣僅得拮据,自今春新設焰焇廳,而閭閻間醎土,未易求得,似聞曾前將臣,以空闕醎土,陳達取用云。卽今慶德宮,亦必有醎土,依前例取用,何如?惶恐敢稟。上曰,自前累有此例,依爲之。鎭厚曰,摠戎廳設置焰焇廳後,自朝家爲慮其物力之不逮,每年劃給十同木矣。守禦廳亦無木綿出處,若無顧助之擧,難以終始成就。依摠戎廳例劃給事,令廟堂稟處,何如?上曰,依爲之。
右議政李濡所啓,此乃平安監司崔錫恒狀啓也。各邑鎭屯,虛減還實穀,或有畢捧者,或有未準捧,全未捧者。上年關西,農事稱優於三南,而不有朝令,慢不擧行,分輕重參酌定罪,或推考或決杖,何如?上曰,依爲之。又所啓,此乃京畿監司李世載狀啓也。舊還積逋,終至蕩滌,爲弊甚矣。不可不一番査正,故有所分付矣。今此狀啓,以爲卽今査覈極難,須待秋捧之時,方可區別云。朝家下令,已過半年之久,以各邑守令之難於査覈,而還爲停止,則不當,其中或有文書見失,莫可指的者,如此之類,直爲據實査報,可也。雖至秋捧之時,亦何能區別乎?左副承旨金致龍曰,臣頃以大臣敦諭事,往來驪州,聞畿邑守令之言,則亦以爲秋冬間捧糶時,査出似易,而卽今農時,實難知其虛實云矣。判尹閔鎭厚曰,自有査問之擧,民皆以爲入於捐徵無處中,則必蒙蕩滌之命,虛實混雜,紛紜莫甚,守令之意在詳審者,多言此事,必須推捉隣族,反覆究覈,方農之節,不可爲此,若待秋捧時爲之,則似勝云云。李濡曰,然則姑令待秋査出乎?上曰,待秋査出事,分付,可也。以上備局謄錄
有政。吏批,以韓永祚爲正言,任埅爲掌樂正,尹商明爲繕工監役,金澋爲掌苑提調,趙道彬爲獻納,尹殷瑞爲敦寧奉事。
兵批,以李尙白爲馬醫司僕,許坫爲蔚山監牧官,安弘錫爲興陽監牧官。
大臣·備局堂上引見入侍時,判尹閔鎭厚所啓,莊陵復位之後,當時被罪諸臣,或命立祠致祭,或命褒贈,此實千古曠罕之盛擧,凡在群下,孰不欽聳?但金宗瑞·皇甫仁,尙在罪籍之中,宜有昭雪之擧。臣久欲陳達,而或慮世祖大王策勳,由於此事,惶恐不敢發言矣。竊聞世祖大王御諱,不在策勳中云,若然則兩人之冤,至今婦孺亦皆知之,何可終不伸雪耶?皇甫仁子孫有無,臣未聞知,而金宗瑞後裔,則居在湖西,孱微莫甚云,尙不得訢冤於朝家者,似由於此矣。或詢問大臣,或斷自宸衷,特爲伸雪復爵,則尤有光於聖德,故極知惶悚,敢此仰達。上曰,策勳時,果無相礙之事云耶?鎭厚曰,其時勳籍,在於忠勳府云,而臣不得目見,但世祖大王御諱,不在策勳中之事,聞之頗詳矣。累百年飮冤泉下,尙不得伸雪,且卽今事體,異於前日,故敢達區區所懷矣。上曰,然矣。大臣所見,何如?右議政李濡曰,其時事,有不敢輕議,而端宗大王復位之後,則此等事,亦當次第參酌擧行矣。但事體重大,不可以入侍諸臣之言決定。或詢于在外大臣,或斷自宸衷,似宜矣。上曰,問于諸大臣後稟處。鎭厚曰,自何司當爲問議乎?事係伸雪,令禁府擧行乎?上曰,此非贈職之事,係其伸雪,令禁府問議,可也。行判中樞府事徐文重以爲,年代久遠之事,未聞其詳,而亦有所不敢明言者,一時飮冤而死,不特金宗瑞·皇甫仁兩臣而已。亦有趙克寬諸人,則今之所論,抑有所區別耶?此與成三問等,名義不同。宗瑞之死,且由世廟親行,而名爲討逆,告廟策勳,則到今丹書洗滌,事多難便。惟當先考實錄及勳府文案,然後方可容議,伏惟上裁。右議政李濡以爲,臣於榻前,旣以事體重大,不可不廣詢之意,略有所陳達矣。今依原任大臣獻議中所論,先考實錄及策勳文案後,參酌處分,似爲得宜,伏惟上裁。平川君申琓,病不收議,領議政崔錫鼎,左議政李畬,判中樞府事尹趾完,竝在外不得收議,大臣之意如此,上裁,何如?判付內,依議施行。禁府謄錄
大臣·備局堂上引見入侍時,禮曹判書尹世紀所啓,觀象監,乃臣曹之屬司,故頃日本監,以改印曆書兩張,頒布八路事,有所論報,臣於此事,實甚駭訝,敢此仰達矣。今年曆書中,有十一月·十二月大小易次之失,故當初本監,啓請拿囚當該日官,使之詳細推算,則小無差謬,國曆爲是,淸曆似誤云,而其後更考久遠置簿冊,則淸曆,果是,因本冊中四字之誤印處,有此差誤之致云。前後所言,大相違拂,其䌤縫周遮,欲掩其不謹之狀,昭不可掩,雖因政院啓辭,旣施杖八十收贖之罪。以書傳所載象日月星辰,敬授人時,與羲和尸厥官,昏迷天象,先時者殺無赦,不及時者殺無赦之義,觀之,其罪之重若是,決不可薄罰而止。且改印曆書,頒布八路,實是曾所未有之擧,大駭聽聞,似當論以重律後,頒布,爲宜。下詢于大臣而處之,何如?上曰,大臣之意,何如?與先時·不及時殺無赦者,有差異矣。右議政李濡曰,近來曆官,善算者絶無,故曆書之欠精,蓋由於此,推算造曆,敬授人時,豈不重且大哉?不知而誤算者,公罪也,知之而不能致謹者,其罪不輕。雖不可擬以殺無赦之律,從重論罪,以爲懲後之道,似宜矣。上曰,曾於國恤望祭時,予適仰觀,則有月食之變,而觀象監則矇然不知,此政與先時不及時者,無異,而其時擬以何律,年久未能記憶矣。李濡曰,其時事,臣未能記得,而所見不明,以致差誤者,有可恕之道,若其不謹之罪,則重矣。參酌徒配,似可,而申飭該監,務盡勸奬之方,亦可矣。世紀曰,觀象監,乃司天臺也。何等重地,而以其涼薄,所謂官員,不成貌樣,且測候處有瞻星臺,而只樹風旗,未嘗有輪回登臺,仰觀天象之事,誠爲寒心,小臣於今番雜科時見之,則得參初試者,率皆庸碌無識之類,十人中一人,僅得參榜,本監凡事,推此可知矣。以中朝事論之,則曆書差誤之罪甚重,不可施以薄罰矣。上曰,參酌徒配,可也。刑曹謄錄
漢城判尹閔鎭厚所啓,上年楊州牧,以書院位田則免稅,而鄕校位田則不許免稅,事體未安之意,報于宣惠廳。其時右議政李濡,以從當定奪分付,題送矣。頃者本州,又以此申牒,似宜有定式之事,大臣今方入侍,下詢而處之,何如?上曰,何如?李濡曰,以事體言之,則鄕校爲重,書院次之,書院位田,旣已免稅,則鄕校位田,似當一體免稅,而未知免稅結數之幾許,若不定限,則必有濫觴之弊,公家所失,多矣。且鄕校位田,曾無免稅之規,而獨於書院免稅,亦未知其果,何如?不可參酌定式矣。上曰,他道亦如此耶?鎭厚曰,他道皆然云矣。蓋書院則敬差官啓聞中,直以免稅懸錄,而鄕校位田,則無此規,此必由於書院,創始於中間而然矣。雖出於崇儒重道之意,而書院,反重於鄕校,誠爲未安。大臣所陳,宜定結數者,亦然,不可無定式分付之擧矣。右副承旨金致龍曰,他道似不當如此,當爲詳問而處之矣。上曰,他道同然與否,更爲詳問後稟處,可也。學校謄錄
判尹閔鎭厚所啓,處女入籍之事,前後申飭,非止一再,而國綱解弛,人不畏法,今番戶籍,亦多落漏者云,事極寒心,帳籍完畢後,凡行婚之家,該部一一牒報於漢城府,自漢城府憑考帳籍,如有落漏者,則其家長,當入啓處置之意,纔已捧甘知委於五部,而此非前規,故以如是立法之意,敢此仰達矣。上曰,屢度申飭,而又復如此,則誠極可駭。終始隱慝而現露者,別爲重究,可也。漢城府謄錄
上在昌德宮。停常參·經筵。
下直,楊根郡守丁道徽。
答兵曹判書兪得一疏曰,省疏具悉。卿其勿辭,從速行公。
左參贊李頤命辭職上疏。入啓。答曰,省疏具悉。卿其勿辭,從速行公。
兵曹參判金鎭圭辭職上疏。入啓。答曰,省疏具悉。卿其勿辭,從速察職。
禁府,申潾拿囚。啓。
司書李廷濟,牌不進,依承傳罷職。
政院啓曰,來十五日儒生殿講日次,取稟。傳曰,依爲之。
又啓曰,侍講院司書李廷濟,旣已違牌坐罷矣。弼善權世恒,文學洪重休,兼文學李晩堅,兼司書李海朝,皆在外,只有輔德宋徵殷一人,而親病果爲危急,勢難就直。卽今上下番俱空,無以推移入直,在外人負,合有變通之道,自本院不敢直請,司書有闕之代,爲先政官牌招,開政差出,仍卽牌招入直,何如?傳曰,依啓。文學洪重休改差。
忠淸監司書目,今月初一日爲始下雨,翌日旋卽開霽,至初五日大雨滂霈,毋論高下,無不周洽,大旱之餘,得此甘雨,誠爲多幸,而節序已晩,卽今移秧之畓,決難保其成熟,前頭民事,極爲可慮事。
開城留守書目,本月初三日以後,連有雨澤,或灑或注,初八日夕時,始爲開霽,而高下之畓,無不盈溢,早晩田穀,日向茂盛事。
判義禁趙泰采上疏。大槪,臣於關西放未放啓本,有不敢議讞之嫌,乞賜遞免事。入啓。答曰,省疏具悉。當令次官覈奏,卿其勿辭焉。
京畿監司書目,高陽呈,以奉敎李縡辭職上疏上送事。啓。傳曰,初疏旣已批下,又爲特敎,催促上來矣。今又以縣道辭疏上送,須涉未安。此疏還出給。
又書目,楊州呈,以副修撰李宜顯辭職上疏上送事。啓。答曰,省疏具悉。爾其勿辭,從速上來察職。
文學李禎翊,司書柳泰明,牌招肅拜。朝報
有政。吏批,以黃欽爲刑曹參判,柳泰明爲司書,李禎翊爲文學,以李晩堅,李宜顯爲兼漢學敎授。
兵批,以李晩堅爲副司果,洪重休爲副司直。
上在昌德宮。停常參·經筵。
政院啓曰,兩司多官,引避退待,處置歸於玉堂,而副校理南就明,與持平洪泳,有應避之嫌,修撰金興慶,以親病受由,處置遷就,事甚未安,新除授正言韓永祚,卽爲牌招,使之處置,何如?傳曰,允。
左參贊李寅燁,江華留守遞來。
禮曹參判兪集一,兼帶釐正堂上,辭免上疏。入啓。答曰,省疏具悉。卿勿過辭,從速察任。
正言韓永祚,牌不進,罷職傳旨。傳曰,只推勿罷。
京畿監司書目,陽川呈,以待敎洪禹瑞辭職上疏上送事。
政院啓曰,待敎洪禹瑞辭疏,因縣道來到,而疏辭,與昨日奉敎李縡之疏,一樣矣。李縡之疏,自上旣已還出給,則此疏似不當循例捧入,何以爲之?敢稟。傳曰,還出給。
禁府照目,前內乘具爀,前僉正趙隨·申命相,前判官柳澨·申錠,主簿李重昌·曺應斗·南弘璛等矣,三廳試射,旣有直赴之例,則此與科場無異,竝只以科擧用情之律,照斷罪,邊遠充軍,告身盡行追奪,竝勿揀赦前,私罪。啓依允。又照目,前僉正表膺瑞矣,誤毁御物罪,決杖七十,徒一年半,告身盡行追奪,私罪。啓依允。又照目,全羅都事海運判官李相成矣,馬頭稱以情債,索賂各船,不啻狼藉,則其不能檢下之責,自有所歸,而京江新買舡,體樣稍大於鄕舡,則隨其舡體,量宜加載,以遵新頒事目,事體當然,而分載之際,任自減載,至賃私船,其違越事目之罪,從重杖一百收贖,告身盡行追奪,私罪。啓功減一等。又啓目,兪正基元情云云。觀此所供,則逐條辨破之說,與泰英發明之辭,節節相反,而其中汚穢祭酒一款,其家人兪厚基,亦爲參見是如爲白去乎,同兪厚基,爲先拿問後稟處,何如?啓依允。又啓目,前長湍府使趙爾重元情云云。承服不,前谷城縣監申潾元情云云。泛稱遲晩,竝只刑推得情,何如?啓除刑推議處。
禁府,兪厚基拿囚。啓。以上朝報
備邊司啓曰,本司武郞廳都摠府經歷李鳳祥,奔走勤仕,已滿十五朔,依例陞敍,或守令除授事,捧承傳施行,何如?傳曰,允。備局謄錄
禁衛營啓曰,前文學沈宅賢,本營郞廳,已爲啓下,而方在罷散中,時無職名,令該曹,依例付軍職,官帶常仕,何如?傳曰,允。禁營謄錄
上在昌德宮。停常參·經筵。
右參贊李寅燁上疏。大槪,臣之宿疾,遇暑添劇,急於納符,不得不叩謝恩命,而本職有應遞之嫌,兼帶有難冒之勢,乞命一迸鐫遞,使國體毋誤,殘喘少延事。入啓。答曰,省疏具悉。本職,令該曹稟處。安心勿辭,從速行公。
禁府,表膺瑞,楊州延曙驛徒一年半定配,具爀郭山郡,趙隨雲山郡,申命相熙川郡,柳澨寧邊府,申錠扶安縣,李重昌靈巖郡,曺應斗長城府,南弘璛龜城府,邊遠充軍。啓。
玉堂箚子。大槪,請持平洪泳,司諫尹憲柱出仕,正言李明浚遞差事。入啓。答曰,依啓。
吏曹啓曰,臺諫有闕,政事,取稟。傳曰,明日爲之。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。卿其體寡昧虛佇之誠,須勿撝謙,安心就途,用副至望。
又書目,淸風呈,以大司諫權尙游辭職上疏上送事。啓。答曰,省疏具悉。傾險之論,何足爲嫌?爾其勿辭,從速上來察職。
又書目,延豐呈,以副提學鄭澔病重上去不得事。啓。傳曰,卿勿過辭,從速上來察職事,回諭。
又書目,延豐呈,以執義李箕洪辭職上疏上送事。啓。答曰,省疏具悉爾懇。爾其勿辭,從速上來察職。
京畿監司書目,富平呈,以弼善權世恒辭職上疏上送事。啓。答曰,省疏具悉。爾其勿辭,上來察職。以上朝報
禮曹啓曰,金寶改造都監啓辭,寶朱匣改粧飾工役,今已完畢,令該曹,擇日擧行事,啓下矣。奉安吉日,更令日官推擇,則今六月十七日卯時爲吉云,以此日時擧行,而原單子中,改付標以入之意,敢啓。傳曰,知道。宗廟改修謄錄
上在昌德宮。停常參·經筵。
江原監司書目,道內各邑,閱月亢旱之餘,自今月初一日,連得雨澤,時未開霽,田畓各穀,無不周洽,誠爲多幸,而襄陽等八邑,蟲災尙未止息,民事可慮事。
政院啓曰,大司憲權尙夏,執義李箕洪,掌令南相夏在外,持平韓重熙被論,監察茶時,已至多日,事甚未安。掌令鄭必東,持平洪泳,竝卽牌招察任,何如?傳曰,允。
又啓曰,明日仁政殿儒生殿講時,命官,何大臣進去乎,敢稟。傳曰,右相進去。
明日儒生殿講時,考官二,閔鎭厚,李健命。參考官四,李晩成,李國芳,南就明,金一鏡。
掌令鄭必東,牌不進,依承傳罷職傳旨。傳曰,只推勿罷。
謝恩,兼春秋朴始采。
吏曹啓目粘連,觀此右參贊李寅燁上疏,則本職,與領議政崔錫鼎,有應避之嫌,令該曹,照例稟處亦爲白有臥乎所,相避之法,在下當遞是白乎矣,重臣進退,臣曹不敢擅便,上裁,何如?啓依所啓施行。
兵曹判書兪得一上疏。大槪,敢陳危懇,乞罷本兼諸任,以礪臣節,以安愚分事。入啓。答曰,省疏具悉。日昨下敎,非有深竟,安心勿辭,從速行公。
右議政李濡箚子。大槪,敢陳危悃,乞賜譴斥事。入啓。答曰,省疏具悉。日昨下敎,不過欲存事體之意,何用過自引咎,安心勿辭,亦勿待罪,仍傳曰,遣史官傳諭。
知敦寧徐宗泰辭職上疏。入啓。答曰,省疏具悉。卿勿固辭,從速行公。
副修撰李宜顯,牌不進,依承傳罷職傳旨。傳曰,只推勿罷。朝報
有政。吏批,以朴權爲吏曹參議,南世珍爲全羅都事,李行泰爲童蒙敎官,尹世綏爲正言。
上在昌德宮。停常參·經筵。
司書柳泰明上疏。大槪,臣於直廬病伏昏倒之中,卽聞年深老母,自去夜猝得暑泄,宿疾添劇,氣息萎苶云,情理所迫,不得不冒死疾呼,伏乞亟賜遞改,俾得及時救護,以伸至情事。入啓。答曰,省疏具悉。爾其勿辭,救護母病。
京畿監司書目,驪州呈,以左議政李畬上疏上送事。啓。傳曰,遣承旨敦諭。
禁府啓目,兪厚基元情云云。所供內各頃辭緣及兪厚基汚穢祭酒一款,泰英處,更爲推問後,處之。兪厚基段,或不無憑問之端,泰英更推間,仍囚,何如?啓依允。又啓目,前府使趙爾重議處云云,煙軍調用,縷縷發明,所當更爲査問後處之,而係是宥旨前事,上裁,何如?啓勿論。又啓目,前縣監申潾議處云云。其矣先山,有此偸葬之變,則必欲禁斷,其勢固然,而燒火瓮家,毁破灰隔,納汚壙中等說,俱出於李俔之招,而査官所報,亦無看證,則元隻之言,不宜準信,爲救其弟,反被毆打,則此亦橫逆之來,不可以相鬪論斷,合有參恕之道,上裁,何如?啓分揀。
今日儒生殿講時,幼學全載大,易純通,崔憲柱,易通,進士金錫九,幼學吳日三,閔鼎錫,易略,生員李弘選,易粗。
備忘記,居首幼學全載大,直赴會試,之次幼學崔憲柱,給二分,進士金錫九,幼學吳日三,閔鼎錫,各給一分。
領敦寧府事金柱臣上疏。大槪,緣臣奉職無狀,致有責及宰臣,臣罪尤大,悚懍靡措,臣敢冒萬死,略暴事實,恭俟譴罰,伏乞亟命勘臣慢行朝令之罪,以肅頹綱,不勝萬幸事。入啓。答曰,省疏具悉卿懇。於卿少無不安之事,安心勿待罪。仍傳曰,遣史官傳諭。
副修撰李宜顯,牌不進,依承傳罷職。
政院啓曰,今此金寶奉安時,宗廟提調,不可不備員,頃日變通差出,意有所在。奉安在於再明,而提調李頤命,以本職未肅拜,尙未行公,事甚未安,卽爲牌招察任,何如?傳曰,允。
謝恩,左參贊李頤命。
輔德宋徵殷,牌不進,依承傳罷職傳旨。傳曰,只推勿罷。朝報
上在昌德宮。停常參·經筵。
下直,錦山郡守李世勉。
政院啓曰,卽伏見平安監司崔錫恒,黃海監司孟萬澤,京畿水使李尙,全羅右水使申璨,慶尙左水使洪時疇等邊將褒貶啓下,無一人居下,殊無嚴明殿最之意,竝推考,何如?傳曰,允。又啓曰,咸鏡監司洪萬朝,稱以推勘未畢,而今春夏等褒貶,限內不得爲之之意,使都事,馳啓。凡褒貶,以推勘未畢,啓聞退行,此實曾所未聞之事,殊涉未采。咸鏡監司洪萬朝,從重推考。褒貶等第,斯速磨勘上送之意,令該曹,分付本道,何如?傳曰,允。又啓曰,卽伏見忠淸監司李壄褒貶啓本,則都事李宜晩,題目之下,不書等第,致有點下,莫重殿最文書,專不致察。又伏見慶尙監司金演褒貶啓本,則以柒谷府使李光輔,政昧益下,爲其題目,旣示貶意,而置之上考,亦無嚴明殿最之意,竝推考警責,何如?傳曰,允。
輔德宋徵殷上疏。大槪,屢違嚴召,洊承只推之命,陳章控籲,至有還給之敎,一味惶感,措躬無地。昨夕庚牌之下,豈不欲乍進天陛,一謝恩命,而臣母所患,轉輾危劇,奄奄在垂盡之境者,今已屢日,情理煎迫,不忍暫離。旣不得詣闕秪肅,又未得進參於金寶陪進之日,臣罪至此,萬殞猶輕,玆敢冒死哀籲,乞蒙鐫遞,俾便救護,以伸至情事。入啓。答曰,省疏具悉。爾其勿辭,救護母病。
政院啓曰,伏見兵曹今春夏等褒貶啓本,則其中郞廳等第啓本,分書兩張,此乃前所未有之事。雖未知,其曲折之如何,事異常規,兵曹當該堂上,竝推考,何如?傳曰,允。朝報
上在昌德宮。停常參·經筵。
政院啓曰,大司憲權尙夏,執義李箕洪,掌令南相夏,在外,持平韓重熙,被論,持平洪泳,呈辭受由,連日監察茶時,事甚未安。掌令鄭必東,卽爲牌招察任,何如?傳曰,允。
傳曰,金寶改造都監都提調以下,及員役工匠等,竝書啓。
掌令鄭必東,牌不進,依承傳罷職。
京畿監司書目,果川呈,以領議政崔錫鼎上疏上送事。啓。傳曰,遣承旨敦諭。
吏曹啓曰,臺諫有闕,政事,取稟。傳曰,明明日爲之。朝報
上在昌德宮。停常參·經筵。
京畿都事李正臣,道內儒生試取事,出去。
備忘記,金寶改造都監都提調,判中樞府事徐文重,鞍具馬一匹。提調判書趙泰采·宋昌·尹世紀,各熟馬一匹賜給。都廳副司直洪重夏,輔德宋徵殷,竝加資。校理南就明,勿論。郞廳正郞洪禹鼎·金萬胄·趙正萬,竝陞敍。監造官副司猛李浣·李眞養,侍直申聖夏,別工作監役官尹商明,竝六品遷轉。奏時官及別監員役工匠等,令該曹,米布分等磨鍊題給。
備忘記,金寶篆文書寫官參判金鎭圭·金寶及寶朱匣內入時左副承旨任胤元,各熟馬一匹。記事官李禎億,假注書洪尙賓,金寶差備官正郞姜楧,佐郞李奎年,各兒馬一匹賜給。宗廟一室寶匣差備官正郞尹扶以下及永寧殿六室寶匣差備官守南宅夏以下及禮貌官等,各加一資,資窮者代加。
備忘記,金寶及寶朱匣內入時尙傳金起聲,半熟馬一匹,金寶差備鄭時僑·呂起陽,各兒馬一匹賜給。寶匣差備安泳以下,各加一資,資窮者代加。司謁池溟達,上弦弓一張賜給。
左副承旨任胤元書啓,臣承命馳往于果川盤浦村領議政崔錫鼎所住處敦諭,則以爲,臣懇辭不獲,進退路窮,而情地病狀,實無自致於朝行,不得不復尋章牘,冀蒙淵鑑之矜燭矣。不意承宣遠辱,溫諭荐降,一札十行,詞旨丁寧,慰勉敦責,有踰於前,臣跪捧莊誦,不知感涕之橫集也。噫,無狀如臣,受恩深厚,國事之艱危,憂非不切也,求助之誠篤,念非不至也。只以循省情迹,揣量時勢,決無一分堪承之望,藉令迫於嚴威,出而承命,毫無裨補之效,適成僨誤之歸,此臣之所大懼也。至於衰癃委廢之狀,近侍史官之所諳悉,亦何敢託病圖便,以爲袖手傍觀之計乎?恩命重沓,未克欽承,逋慢至此,死有餘罪,容俟神氣稍間,更以文字仰申微款云矣,敢啓。傳曰,知道。
判府事徐文重箚子,大槪,敢陳奉職不察之失,乞收鞍馬之賜,以爲人臣不職之戒,更陳愚見,恭俟處分事。入啓。答曰,省箚具悉卿懇。神懿王后玉寶,不可不一體改造奉安。卿其安心,勿待罪,領受焉。
觀象監,夜五更,流星出天中淡雲間,入東方天際,狀如鉢,尾長三四尺許,色赤。啓。朝報
上在昌德宮。停常參·經筵。
下直,江陵府使韓命相。
右承旨許墀書啓,臣承命馳往于驪州睡谷村左議政李畬所住處敦諭,則以爲,臣控籲之辭已竭,違逋之罪已積,而臣之情迹,則終無冒進之理,日昨封章之後,晝夜顒祝,佇蒙矜諒,而天聽愈邈,一向靳固,承宣又臨,敦勉彌切,臣益增悚隕,無地自措,但有撫心涕泣而已。今聖明,召臣以大臣,則臣固不敢不以大臣去就自勉,古今寧有以大臣,被慘刻仍據舊席,自以恩寵爲榮,而不復知恥者乎?其身則雖不足恤,其羞辱朝廷,果何如哉?臣理窮勢極,惟願速就嚴誅,使國體不至重損,而卽今疾病垂盡,精神迷茫,不省所言,稍待小定,當復冒上請譴之疏云矣,敢啓。傳曰,知道。
左參贊李頤命箚子。大槪,臣於太廟金寶追造之事,敢陳愚見,以備裁察事。入啓。答曰,省箚具悉。箚辭,令都監稟處。
謝恩,弼善權世恒。
判尹閔鎭厚,左尹金錫衍辭職上疏。入啓。答曰,省疏具悉。卿其勿辭,從速行公。朝報
有政。吏批,以趙泰耉爲刑曹參議,趙正萬爲平壤庶尹,李禎翊爲掌令,徐宗泰爲右參替。
禁府啓曰,本府皁隷,使羅卒輩,開見密封,該色郞廳主管發牌,推捉充定,自是流來之規。頃日坐起時,下吏,以羅將推捉牌字,請爲成貼,故許令踏印矣。厥後因扈衛廳啓辭,始知其推捉之曲折,而方有自該曹査治之擧,姑爲等待其結末矣。昨見該曹推覈公事,羅卒輩,不敢指斥其官員,雖以密封樣,飾辭納招,而聞其實狀,則扈衛軍官徐重選之題名勒定,果是都事元命龜之所爲云。命龜之受人敎嗾,橫侵賤役於不當侵之人,極爲無據,該色都事南徽,不用密封之規,只聽同僚之囑,瞞告堂上,發牌推捉之狀,亦甚可駭,後弊所關,不可置之。都事元命龜·南徽,竝汰去,何如?傳曰,允。禁府謄錄
上在昌德宮。停常參·經筵。
假注書沈壽賢病代,李深受點。
中殿·世子宮·嬪宮,藥房問安。答曰,知道。
藥房啓曰,潦雨支離,蒸炎此酷,伏未審聖候,若何?中宮殿氣候及王世子嬪宮氣候,亦何如?臣等無任區區仰慮,敢來問安。答曰,知道。無事,內殿氣候無事,世子·嬪宮氣候平穩矣。
傳曰,今此金寶改造都監都提調以下賞典,旣已啓下,而以神懿王后金寶改造事,仍設都監,則以一事而不宜疊施,賞典,更無擧行之事,分付。
政院啓曰,大司憲權尙夏,執義李箕洪,俱在外,持平韓重熙,被論,洪泳,呈辭受由,連日監察茶時,事甚苟簡。且新除監察四員,已至屢朔,未經本府署經,尤極未安,掌令南相夏·李禎翊,竝卽牌招察任,何如?傳曰,允。
持平洪泳三度呈辭。入啓。遞差。
掌令南相夏,謝恩後避嫌。大槪,臣旣犯冒法下鄕之科,且有違令乘轎之罪,請遞事。呈政院,還出給。
平川君申琓箚子。大槪,疾病沈痼,不得進參於循例起居之班,俟罪萬萬,將臣內局都提調之任,爲先遞改,仍治臣不能奉職之罪事。入啓。答曰,省疏具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣御醫看病。
兵曹參判金鎭圭上疏。大槪,嚴召之下,黽勉趨詣,而臣母脚病甚苦,在臣情理,不忍違側,乞遞臣職,以專公私事。入啓。答曰,省疏具悉。卿其勿辭,救護母病。仍傳曰,西原府夫人家,遣御醫看病。
刑曹參判黃欽辭職上疏。入啓。答曰,省疏具悉。卿其勿待罪。
京畿監司書目,旣有情勢之難安,冒死呼籲,乞蒙恩遞事,上疏上送事。啓。答曰,省疏具悉。卿其勿辭,從速察職。
左副承旨金致龍上疏。大槪,臣於向日筵說擧條,有不能照檢之失,乞蒙恩遞,以安微分,以重記注事體事。入啓。答曰,省疏具悉。注書注錄差爽之失,合有警責,進考改入,宜矣。勿辭察職。
吏曹啓曰,臺諫有闕,政事,取稟。傳曰,明日爲之。
司果宋正明·鄭栻,文臣朔試射時,稱病不進,依承傳罷職。以上朝報
禮曹啓曰,卽接敬寧殿參奉牒報,則今番霾雨後,本殿殿內御間北邊兩處,渗漏,至於黃花鋪席,一則破傷,一則渝色,殿外西邊椽頭兩處,渗漏,東邊浮椽板,漏濕朽破,西邊女防草一張,東邊女防草二張,女瓦一張,破傷,內外行閣渗漏致傷,多至五六處,本曹堂上郞廳,進去奉審後稟處之意,敢啓。傳曰,知道。宗廟修改謄錄
禮曹啓曰,臣聖佑,進詣敬寧殿,奉審雨漏處,則殿內御間北邊兩處,渗漏,至於黃花鋪席,一處則二寸許致傷,一處則顯有渝色,殿外西邊椽頭兩處,渗漏,東邊浮椽板,漏濕朽傷,西邊女防草一張,東邊女防草二張,女瓦一張,破傷,內外行閣,渗漏,所傷多至五六處,果如參奉所報處。雨漏等處修治吉日,令日官推擇,則今六月二十六日卯時爲吉云,先告事由祭,同日曉頭行,移安,同日同時,還安及還安祭,事畢後臨時設行,所用雜物,令各該司,急速磨鍊上下,亦令繕工監,別定監役官,趁卽擧行事,分付,何如?傳曰,允。宗廟修補謄錄
上在昌德宮。停常參·經筵。
下直,京畿水使洪璛。
傳曰,藩臣狀聞,事體不輕,雖在罷職之中,不敢代行,而咸鏡監司洪萬朝,連以推緘未勘,謂有難安,使都事代行馳啓,此前所未有之事,殊涉未便,從重推考。
禮曹判書尹世紀上疏。大槪,臣於日昨筵席嚴敎之下,難安之勢,與諸宰無異,而泯默屢日,未卽請譴,臣罪尤大。且於賜馬之典,亦有不敢晏然冒受者,乞遞臣本兼諸任,仍治臣罪,收還恩賞之命,以警朝紳,以重賞典事。入啓。答曰,省疏具悉。卿其勿辭,從速行公。
傳,前輔德洪重夏,弼善朴行義,文學沈宅賢,正言朴鳳齡,司書李廷濟,副修撰李宜顯,掌令鄭必東,司果宋正明·鄭栻,竝敍用。兼校書校理李光佐,司直李晩堅,司果宋正明·鄭栻·尹行敎·李夏源等,今春夏等褒貶居中,竝勿論。
參知李濟上疏。大槪,臣在直得疾,症狀危惡,適値中日試才,而不得進參,以致喉司之啓稟變通,替出舁還,調治僅甦,而餘症尙苦,宿病兼劇,旬月之間,決無差復之望,宿衛重地,不容暫曠,敢暴情悃,冀蒙鐫免事。及兵曹判書兪得一上疏。大槪,臣之病狀情地,俱難供職,昨違嚴召,一倍兢惕,今於承宣之疏請警責,堂后付標擧條,尤有所不可仍冒者,乞遞本兼諸任,無使大政久稽,微分粗安事。及右尹金澋上疏。大槪,臣於待罪成川時,還上査報之事,有昏謬不察之失,不可以苟免罪罰,爲幸,伏乞聖明,亟削臣職,以安微分事。入啓。
文學李大成上疏。大槪,臣於頃日,因兵曹參判金鎭圭之疏,有不得自安者,陳疏見却,竟犯違慢之科,惶懼之忱,至今未已。不意玆者,春坊新命,又下於夢寐之外,庚牌繼臨,分義是懼,不得不來詣禁扃之外,而第鎭圭再疏,緣臣未徹之疏,盛加譏嘲,其所爲言,率多抑勒,臣之難安之勢,轉加一層。且臣宿患消渴之症,遇暑添劇,實無一分供職之望,伏乞聖明,諒臣情病俱難冒進,亟賜遞改臣職名,使私分粗安,殘喘少延,不勝幸甚事。入啓。答曰,省疏具悉。爾其勿辭,從速察職。朝報
有政。吏批,以洪萬迪爲工曹正郞,沈宅賢爲持平,朴璿爲直講,尹星駿爲校理,李宜顯爲校理,李成佐爲濟原察訪,李大成爲文學,金鎭泰爲禁府都事,南道揆爲禁府都事,尹行敎爲輔德。
兵批,以洪泳爲副司直,李深爲副司正。
上在昌德宮。停常參·經筵。
咸鏡都事書目,利城縣監金益輝,本月十四日身死事。
忠淸監司書目,道內各邑,得雨雖晩,擧皆移秧,水沈覆沙浦落等處,已無可望,而田畓各穀,日漸向茂,前頭若退風霜,則庶有成熟之望,多幸事。
全羅監司書目,全州等十一邑,今月初五日辰時量地震,事係變異事。
慶尙監司書目,昌原等官呈,以今月初五日地震,事係變異事。
戶曹判書趙泰采,禮曹判書尹世紀,聯名上疏。大槪,臣等於京畿監司李世載之疏,有不敢晏然者,乞遞臣等之職,以謝人言,以安微分事。入啓。答曰,省疏具悉。議讞得當,侵斥何嫌?卿等勿辭,從速行公。
掌令李禎翊上疏。大槪,臣頃在春坊直廬,忽叨掌憲新命,不敢徑退,隨例出謝,而顧臣情勢,終有所萬分難强者,不避煩猥,敢陳危懇,伏乞亟命遞改,以安私分,不勝幸甚,而兼附區區所懷,以備裁察事。入啓。答曰,省疏具悉。今玆疏陳,大意固好,而遣辭之際,或有全無斟量者,未免太過。至於侵斥首相,略不顧藉,殊欠和平也。勿辭察職。
謝恩,文學李大成。
校理尹星駿,李宜顯,牌不進,依承傳罷職傳旨。傳曰,禁推。
禁府,尹星駿·李宜顯拿囚。啓。
觀象監,卯時辰時,有霧氣。夜五更,金星入東井星。啓。朝報
義禁府啓曰,以兵曹啓辭,刑曹啓目,內官金贊益,移本府處置事,允下矣。金贊益,今方拘留於典獄署,卽爲移囚之意,敢啓。傳曰,知道。禁府謄錄
上在昌德宮。停常參·經筵。
吏曹參判金宇杭三度呈辭。入啓。只遞本職。
政院啓曰,大司憲權尙夏,執義李箕洪,俱在外,掌令南相夏,李禎翊,呈辭,持平韓重熙,被論,持平沈宅賢,未肅拜,連日監察茶時,已極苟簡。新除監察四員,本府未署經者,已至三四朔,尤極未安。在外被論外,呈告未肅拜人員,竝卽牌招察任,何如?傳曰,允。
禁府,柳文燧·金贊翊拿囚。啓。
左副承旨金致龍上疏。大槪,臣於憲臣之疏,有難晏然,乞遞職名,以安愚分,以謝臺議事。入啓。答曰,省疏具悉。爾其勿辭察職。
謝恩,持平沈宅賢。
掌令南相夏,牌不進,依承傳罷職。
假注書洪尙賓病代,申混受點。
掌令李禎翊啓曰,臣以無似,猥忝掌憲,昨於祈免之章,略暴無隱之忱,及奉聖旨,旣加奬許,又勤誨責,謂臣之所遣辭,全無斟量,未免太過,謂臣之論首相,略不顧藉,有欠和平。臣於是悚惶旣深,慨惋亦切。夫臣前疏所陳,蓋竊痛夫倫常名義,至重且大,而殿下雖明之於上,異言每晦之於下,泯泯棼棼,將底斁敗之地,故悉具本末而言之,冀以爲挽回救正之資,則其言辭之激切,固其勢也,而然其所激切者,在於論義理之是非,若乃其人之罪過,則自謂不甚暴揚,稍加參酌,而今聖敎乃如此,臣不敢知兩大臣之誤事,果有可恕,而憲長之營救兩大臣,果無可罪耶?至於銓官筵席陳白,汲引私黨,此亦果爲得當,而臣之所論列,果爲不斟量而太過也耶?此實臣愚之所終未能曉也。若乃首相前箚中云云語,非獨臣所痛惋,實係輿人之所駭嘆,蓋己巳之事,臣子之所叩心泣血者,目之以憐之,語不尊敬,意亦歇後,此豈臣子之所宜言耶?且其情跡,與其師之得罪公議者,條貫相連,在其自處之義,何可諉以爲師,晏然力辨耶?臣疏所論,固有倫脊,且其爲言,不啻寬緩,無所迫切,則聖敎所謂不顧藉,欠和平,豈不是情外哉?且臣繼得見承旨金致龍疏本,以聖上處分,歸之過重,猶且自是如此,而至加以非斥之目,在臣難安之勢,又加一層。噫,比來義理不明,媕婀成習,倫常名義,將就斁敗,而受朝廷言責之任者,無一人爲殿下論辨,故愚忠所激,妄有所言,而上以承未安之敎,下而被反斥之言,其在廉隅,決不可靦然仍居於臺次,請命遞斥臣職。答曰,勿辭,退待物論。
長湍幼學朴尙初上疏。大槪,草野之臣,不勝忠憤之忱,敢陳明義理正倫常之說,以贊聖斷事,呈政院。政院啓曰,卽者長湍幼學朴尙初,來呈一疏,而原其大意,與日昨成揆憲疏一樣,而辭意之危怕,文字之煩多,比成揆憲疏,尤加一層,揆憲之疏,旣自本院還給,則此疏亦當還給,而第其疏中,以本院退却揆憲之疏,有所侵斥,至謂之無端退却,恣意壅蔽云,則亦不敢一向退却,不得已捧入之意,敢啓。傳曰,還出給。
京畿監司書目,金吾兩堂上之疏斥,情勢之窮蹙,有倍於前日,而終不可晏然在職,冀蒙斥罷事上疏上送事。啓。答曰,省疏具悉。卿其勿辭察職。
吏曹啓曰,臺諫有闕,政事,取稟。傳曰,明日爲之。
副校理南就明,牌不進,依承傳,罷職傳旨。傳曰,禁推。朝報
上在昌德宮。停常參·經筵。
下直,宣沙浦僉使洪命興。
京畿監司書目,驪州呈,以左議政李畬上疏上送事。啓。答曰,省疏具悉卿懇。前後勉諭,傾悉予意,謂卿體諒,不日還朝矣。巽議之章,至於五上而不止,此莫非予情志未孚之致,愕然且慙,無以爲喩。向日合啓,專出於二三喜事輩,假托公議,排擯大臣之計,則到今是非旣明,處分已定之後,寧有不可進之嫌,而一向撕捱,以孤虛佇之誠耶?殊非所望於體國元老者也。噫,艱虞溢目,而鼎席不備,此時思想,不啻飢食渴飮而已。卿毋困我,卽日就途,用副至望。仍傳曰,遣史官傳論。
持平沈宅賢啓曰,臣情勢窮蹙,理難冒進,疾病沈痼,望絶從仕,略暴危懇,見阻喉司,嚴召之下,不敢坐違,强勉出肅,少伸分義,而第臣於僚臺處置,有不敢參涉之嫌,蓋其避辭中一篇所論,率是被罪大臣之事,而臣旣有嫌礙之端,曾不得可否於此論,則今不可前後異同。且其所謂銓官之筵席陳白,汲引私黨者,卽指左參贊臣徐宗泰也。臣與宗泰,有連姻應避之嫌,尤不可冒當處置。以此以彼,臣何敢苟然仍據於臺次乎?請命遞斥臣職。答曰,勿辭,退待物論。
右承旨許墀上疏。大槪,臣於臺疏之追咎覆逆,臣亦有不安於心者,敢陳自劾之章,見閡僚席,已不勝悶蹙之切,而況當論議方生之日,隨處臲卼,其何敢因仍苟冒於出納之地乎?且臣中暍甚重,嘔泄癨亂,方在人鬼關頭,伏乞聖明,俯諒其情病之難强,亟許遞臣職名,以安微分,以尋生路事。入啓。答曰,省疏具悉。爾其勿辭察職。
禁府,南就明拿囚。啓。
司諫尹憲柱啓曰,臣宿病癃痼,又添毒痢,浹月調治,藥未見效,眞元大脫,氣息如縷,已阽難醫之境,萬無供職之望,日尋辭單,冀蒙恩遞,而喉司不諒,一向退却,方切悶蹙之情,惟俟癏曠之罪矣。伏見掌令李禎翊避辭,則歷論倫常名義,言辭激切,至以處朝廷言責之任者,無一人爲殿下論辨爲言,此未必專指臣身,而臣之出入言地,爲日最久,則譏斥之言,已難自解。又伏見鄕儒朴尙初之疏,以臺閣之不論閔鎭遠,極意侵攻,臣不勝瞿然,而繼之以駭惑。伊日鎭遠筵奏,過於推恕,未免失對,而元非用意營救,則請罪之論,非臣意慮之所及,而人之爲言,乃至於此,豈可諉之於鄕生之妄言,而晏然而已?以此以彼,俱不可一刻苟冒於臺次,請命遞斥臣職。答曰,勿辭,退待物論。朝報
有政。吏批,以權世恒爲掌令,車萬里爲利城縣監,宋正明爲兵曹正郞,徐宗穉爲繕工假監役,李衡佐爲戶曹佐郞。
兵批,以金宇杭爲副司直,申混爲副司正。
上在昌德宮。停常參·經筵。
統制使李尙,京畿水使遞來。
修撰金興慶辭職上疏。入啓。答曰,省疏具悉。爾其勿辭察職。
假注書申出使代,金東弼受點。
禁府照目,校理尹星駿,李宜顯,副校理南就明等矣,牌不進罪,各笞五十贖,解見任別敍,私罪。啓功減一等。又啓目,柳文燧元情云云。泛稱遲晩,刑推得情,何如?啓除刑推議處。
校理尹星駿上疏。大槪,臣之情勢,實有不可一日冒據者,昨已仰悉於供辭,而銓曹長席,因此待罪,雖在微官末僚,不宜冒沒,必期遞卸而後已。顧臣所叨,係是淸班,揆以事體廉義,尤何敢頃刻苟冒乎?玆敢仰籲於仁覆之下,伏乞聖明,特垂諒察,亟命選部,考例鐫遞,以存政體,以安私分事。入啓。下該曹。
副校理南就明上疏。大槪,嚴召之下,來詣闕外,而顧臣情勢,萬無供職之望,伏乞聖明,亟許鐫斥臣職,仍治臣罪,以爲忘廉冒進者之戒事。入啓。答曰,省疏具悉。爾其勿辭察職。
校理李宜顯上疏。大槪,圓扉纔脫,恩召踵至,積逋之餘,不敢坐違,不得不來伏禁門之外,而竊有懇迫情理,輒敢冒死陳暴,冀蒙矜諒,亟賜鐫改,俾伸至情事。入啓。答曰,省疏具悉。爾其勿辭,救護母病。朝報
上在昌德宮。停常參·經筵。
巳時,太白見於未地。
政院啓曰,大司憲權尙夏,執義李箕洪,在外,掌令李禎翊,持平沈宅賢,引避退待,持平韓重熙,被論。連日監察茶時,事甚未安。掌令權世恒,牌招察任,何如?傳曰,允。
副校理南就明,掌令權世恒,牌不進,依承傳罷職。
假注書李深改代,尹徵三受點。
吏曹啓曰,臺諫有闕,政事,取稟。
政院啓曰,卽聞領議政崔錫鼎處偕來史官鄭楷,親病極重云,在前偕來史官有故,則有代送他史官之例,今亦他史官代送後,鄭楷則入來之意,分付,何如?傳曰,允。又啓曰,因弘文館草記,上番闕直,令本院稟旨變通事,允下矣。雖是國忌齋戒,在前有政官牌招開政之時,而日勢已暮,明日待開門政官牌招,開政差出闕員,仍卽牌招察任,何如?傳曰,允。
假注書尹徵三出使代,安時相受點。朝報
上在昌德宮。停常參·經筵。
司饔奉事李泂,磁器燔造事,廣州地出去。朝報
有政。吏批,以李遇輝爲淳昌郡守,崔鼎來爲成歡察訪,朴行義爲弼善,柳鳳輝爲副修撰,李㙫爲副校理,李聖肇爲掌令。
兵批,以金東弼·安時相爲副司正。
上在昌德宮。停常參·經筵。
巳時,太白見於未地。
奉敎李縡,待敎洪禹瑞,牌不進,依承傳,罷職傳旨。傳曰,禁推。
假注書申混書啓,臣承命馳往于驪州睡谷村左議政李畬所住處,傳宣聖批則以爲,臣五疏煩籲,極知瀆冒爲罪,而情隘勢窮,不暇擇聲,惟萬殞是俟矣,聖度天涵,威罰不行,溫批又降,史官遠臨,十行丁寧,辭旨益勤,誨責之諄切,敦勉之隆重,有加於前,臣奉讀未了,不覺涕泗之交頤。臣雖至愚,尙異木石,苟使臣有一分可進之理,而不念眷遇之非常,分義之至嚴,孤負隆私,但以違拒爲事,則臣雖萬被戮,固有餘罪矣。噫,以臣所遭,其得免於誅殛,已多矣。三司之論,關係甚重,今若都歸之喜事,謂其言不足恤,處之自若,仍據於百僚之首,則其於國體士節,果何如哉?羞恥之心,人皆有之,具瞻之位,又異庶僚,此臣所以寧甘一身之誅,而不敢壞聖朝禮義之風也。臣受恩罔極,無階報答,積罪如山,尙逭刑章,跼蹐天地,靡所自容,加以疾病沈綿,昏仆床褥,承命抑塞,恨不速滅,勢當更以文字控籲,請就常刑,而心神迷錯,姑難自力,伏地震越,不知所達云矣,敢啓。傳曰,知道。朝報
上在昌德宮。停常參·經筵。
右水運判官李涑,漕運後入來。
政院啓曰,兩司之官,或在外或引避或被論,無一行公之員,監察茶時,已過四日,事甚未安,掌令李聖肇,牌招察任,何如?傳曰,允。
平安監司書目,昌城府使李日觀,今月二十二日身死事。
全羅監司書目,羅州呈,以安置罪人李鳳徵物故事。又書目,淳昌郡守李蓍徵,今月十八日遭母喪事。
掌令李聖肇,謝恩後啓曰,如臣無似,屢玷言地,絲毫無補,顚躓隨至,尋常愧懼,若隕淵谷,不料新除有命,召牌荐降,含恩畏義,黽勉趨肅,而自顧慙恧,人謂斯何?今者諸臺引避,處置歸於臣身,而第臣於頃年兩大臣合辭請罪之啓,意見差異,見斥時議,伊後聖敎,屢下筵席,辭旨極嚴,責誨備至,有若慈父之詔子,臣誠惶懍震惕,靡所容措,只俟譴何,自訟之不暇矣。諸臺避辭,復提兩大臣之事,則臣何敢容喙可否於其聞哉?其不可一刻仍冒於臺席也,決矣。請命遞斥臣職。答曰,勿辭,退待物論。
吏曹啓目粘連,觀此校理尹星駿上疏,則以爲,違例注擬,謬被恩點,論以法例,不當仍存是如爲白有臥乎所,當初注擬之際,相避有無,未及覺察,矇然擬入,則星駿之據例請遞,其勢固然,今姑依疏辭許遞,何如?啓依允。
忠淸監司書目,臣敢陳病重實狀,冀蒙恩遞事,上疏上送事。啓。答曰,省疏具悉。卿其勿辭,調理察職。
校理李宜顯上疏。大槪,嚴召又下,不得不冒沒趨詣,而母病猶未全愈,情理實甚悶迫,更申哀籲,冀蒙鐫遞事。入啓。答曰,省疏具悉。爾其勿辭,救護母病。
謝恩,弼善朴行義。
慶尙監司書目,臣於西邑之事,有罪幸逭,且於水軍之制,虛假而恐動論其負犯,罪在罔赦,又被弼善權世恒之意外侵詆,情勢難安,病狀且重,敢上辭疏,乞賜斥退事上疏上送事。啓。答曰,省疏具悉。疏中可以議處者,令廟堂稟處。卿其勿辭,從速察職。
忠淸監司書目,懷德呈,以大提學宋相琦辭職上疏上送事。啓。答曰,省疏具悉。文衡重任,決難許改,須勿過辭,俟父病間,上來察職。
江原監司書目,原州呈,以吏曹參議朴權辭職上疏上送事。啓。答曰,省疏具悉。爾其勿辭,從速上來察職。朝報郞廳黃仁儉校正。日記廳郞廳李仁默書。
上在昌德宮。停常參·經筵。
政院啓曰,兩司多官,引避退待,已經累日,尙未處置,事甚未安,除在外諸臺外,獻納趙道彬,正言韓永祚,竝卽牌招,使之處置,何如?傳曰,允。
獻納趙道彬,正言韓永祚,牌不進,依承傳罷職傳旨。傳曰,只推勿罷。
禮曹啓曰,太廟省拜,春秋定式擧行事,曾已下敎矣。今秋展謁吉日,以何間推擇乎?敢稟。傳曰,以念後推擇,可也。又啓曰,太廟展謁吉日,以念後推擇事,命下矣。卽令日官推擇,則今七月二十五日爲吉,二十九日平吉云,此兩日中,以何日定行乎?敢稟。傳曰,以二十五日定行。又啓曰,今此太廟展謁時,王世子闕門外秪迎秪送之節,當爲磨鍊,而隨駕一節,何以爲之?敢稟。傳曰,隨駕,可也。朝報
上在昌德宮。停常參·經筵。
下直,羅暖萬戶李彦馨。
吏曹參判李健命辭職上疏。入啓。答曰,省疏具悉。卿其勿辭,從速察職。
政院啓曰,兩司多官之引避退待,已至累日,卽今臺閣,無無故行公之員,處置一向遷就,事甚未安,獻納趙道彬,正言韓永祚,旣有勿罷之命,更爲牌招,使之處置,何如?傳曰,允。
獻納趙道彬,正言韓永祚,牌不進,依承傳,罷職傳旨。傳曰,只推勿罷。
傳曰,故井邑縣監權益興妻金氏,卽明聖王后同氣之親也。家甚貧窶,宜有軫念之道,其令該曹,題給月廩。
弼善朴行義,牌不進,依承傳罷職傳旨。傳曰禁推。
禁府,朴行義拿囚。啓。朝報
上在昌德宮。停常參·經筵。
下直,天摩僉使盧振伯。
巳時,太白見於未地。
政院啓曰,兩司多官,引嫌退待,已過累日,而兩司及玉堂,無無故處置之人,校理李宜顯,陳疏受由已久,卽爲牌招,使之處置,何如?傳曰,允。
獻納趙道彬上疏。大槪,情地危苦,踪跡窮蹙,冒控免章,終阻喉司,連尋長單,一味踧踖,不意嚴召,再辱於兩日之內,坐犯違慢,恭俟誅譴,而只推之命,連下格外,臣誠一倍震惕,容措無地。情勢難安,有不暇論,而且臣私情,萬分懇迫,雖不得不自陷於逋命之科,若論邦憲,死有餘罪,伏乞聖明,亟賜鐫遞臣職名,仍命選部,勿復檢擧,且治臣前後違傲之罪,以肅朝綱,以安賤分,不勝幸甚事。入啓。答曰,省疏具悉。爾其勿辭,救護父病。
謝恩,校理李宜顯。
玉堂箚子,大槪,請掌令李禎翊,持平沈宅賢,司諫尹憲柱,掌令李聖肇,竝命出仕事。入啓。答曰,依啓。
掌令李禎翊,持平沈宅賢,就職。
司諫尹憲柱,牌不進,依承傳罷職。
觀象監,自昧爽至辰時,有霧氣,巳時,日暈。啓。朝報
上在昌德宮。停常參·經筵。
吏曹啓曰,臺諫有闕,政事,取稟。傳曰,過齋戒後爲之。
江華留守閔鎭遠上疏。大槪,臣以廟堂稟議事,數日前來到京城,而途間伏聞臺臣鄕儒之疏,相繼論斥。臺臣之言,雖似泛論,鄕儒之疏,醜辱狼藉,決不可諉以情外橫逆,而有所晏然。況又以揚揚復出,輿儓唾罵爲言,則尤不當冒恥抗顔,更廁周行,玆敢縮伏私次,仰申血懇,乞蒙鐫遞,仍命勘罪,以謝人言,以安私分事。入啓。答曰,省疏具悉。鄕儒疏斥,尤不足深嫌,宜遵前旨,安意察職。
禮曹,司果閔暹,今月初三日卒逝云,已行從二品實職,弔祭致賻,依法例擧行,何如?啓依所啓施行。
刑曹參議趙泰耉上疏。大槪,臣於頃者,積逋嚴命,罪在罔赦,雖緣情勢之萬不獲已,而私心惶隕,至今未已,不意恩敍未幾,除命復降,在臣私分,固當含恩畏義,竭蹶趨承之不暇,而第臣入夏以來,中暍頗重,病勢淹甚,無望自力。且於掌令李禎翊之疏,有難安之端,尤不可晏然職次,不得不冒死呼籲於宸嚴之下,伏乞聖明,亟命鐫削臣新授職名,以便調息,以謝臺議事。入啓。答曰,省疏具悉。爾其勿辭,從速察職。
傳曰召對爲之。入侍,承旨許墀,玉堂李宜顯。金興慶,假注書安時相,兼春秋鄭東後,朴始來。
承文院官員,以都提調意啓曰,日者本院之官,開坐分館,而式年榜圓點計劃之際,應參一人,有見漏者,互相爭論,至於罷坐云,故依朝家定式,仍爲移送文書于該曹,未及分館,而今年謁聖榜,亦卽開坐完點事,旣已入啓允下矣。今聞式年榜,則依朝令磨勘文書,而以謁聖榜分館事,多官連次開坐,其中一人,稱以情勢難安,終不進參云,成命之下,猶且托故遷就,不卽擧行,事甚可駭,不能檢下之當該行首掌務官,及托故不參之員,竝拿問處置,何如?傳曰,允。
拿問現告,行首官黃翼再,掌務官李遂大,托故不參官趙聖復。
禁府,黃翼再·李遂大·趙聖復拿囚。啓。朝報
上在昌德宮。停常參·經筵。
政院啓曰,今日乃處暑,視事當爲取稟,而老炎尙酷,新涼未生,姑觀前頭日候,更稟之意,敢啓。傳曰,知道。
傳曰,史官二員待命,騎馬六匹立之,秋享大祭等所內摘奸。朝報
上在昌德宮。停常參·經筵。
掌令李禎翊啓曰,臣妄進一言,致勤責誨,引避自列,冀蒙斥退,處置請出,出於意外,尋單縮伏,一味惶隕矣。伏見刑曹參議趙泰耉疏本,則擧臣前疏中所論銓官,而不諒臣疏指意,費辭分疏,縷縷爭辨,至無限詬罵爲言,誠不勝訝惑之至。向來數臣之見枳淸塗,或緣瑕累,或係名義,其所負犯,非比細故,若使朝廷,少有公議,則豈敢容易檢擧乎?伊日銓長之筵奏伸白,恣意汲引,已是大拂群情,則臣所論列,只出於此,非指佐貳之循例擬望者,而泰耉,强以爲嫌,過自引咎,實未知其故也。雖然旣被其議斥,理難仍冒臺端,昨緣賤疾猝劇,今始來避,所失尤大,請命遞斥臣職。答曰,勿辭,退待物論。
政院啓曰,吏曹郞廳來言,今日爲政事,命下,而判書洪受瀗病不來,參判李健命未肅拜,參議朴權在外,不得開政云。判書洪受瀗,參判李健命,牌招開政,何如?傳曰,允。
謝恩,吏曹參判李健命。
傳曰,兵曹判書兪得一,陳疏承批之後,一向引入,無意行公,實涉太過,卽爲牌招察任,毋使大政,漸至遷就。
成均館官員,以同知館事意啓曰,今七月初七日,儒生上旬輪次,當爲設行,而大提學宋相琦,受由在外,大司成未差,不得爲之,今月內無故日退行之意,敢啓。傳曰,知道。
觀象監,辰時日暈,夜一更,流星出南斗星下,入巽方天際,狀如拳,尾長三四尺許,色赤。啓。以上朝報
備邊司啓曰,本司堂上,員數雖多,無故行公者少,開坐出令,以致還止者,數矣。行副護軍李寅燁,本司堂上差下,使之察任,何如?傳曰,允。備局謄錄此段疊錄於初七日
有政。吏批,以益寧都正梯爲司饔副提調,光山都正河爲司饔副提調,趙世成爲昌城府使,任埅爲司諫,崔昌大爲吏曹正郞,李徵楫爲漢城庶尹,尹星駿爲校理,趙泰耉爲大司成。
兵批,以尹星駿爲副司直,朴鳳齡爲副司果。
上在昌德宮。停常參·經筵。
左副承旨金致龍三度呈辭。入啓。遞差。
備邊司啓曰,本司堂上,員數雖多,無故行公者少,開坐出令,不得備員,以致還止者,數矣。事涉苟簡,行副護軍李寅燁,本司堂上差下,使之察任,何如?傳曰,允。
平安監司書目,道內農事形止,早黍粟段,今已向熟,中黍粟及稷唐,今方發穗,前頭若無大段災異,則可期成熟是白遣,水畓段,初被旱災,不害長養,晩雖得雨,已無西成之望,而堤堰貯水處及有水根洞畓段,今方向茂,不無可望,民事多幸事。
江華留守書目,本府境內,去月二十九日,大雨快注,畓庫無不周洽,黍粟,木花豆太,仍此向茂,民事誠爲多幸事。
慶尙監司書目,道內農事,早移秧段,惡風連吹,秧苗枯傷,不善發穗,晩移秧段,日候凄冷,趁未着根。田穀段,潦雨久不開霽,趁未得除草,雜草茂盛,本穀蹲縮,無望西成,而慶山等六邑,蟲災最爲切迫,豐基郡人物壓死,亦極驚慘事。
校理李宜顯上疏。大槪,臣卽聞母病復劇,方寸煎灼,不能自定,露章陳籲,徑出禁門,伏乞亟賜鐫改,俾得專意救護,仍治臣擅離直次之罪,以肅朝綱事。入啓。答曰,省疏具悉。爾其勿辭,救護母病。
政院啓曰,掌令李禎翊,引避退待,處置經宿,事甚未安,掌令李聖肇,持平沈宅賢,卽爲牌招處置,何如?傳曰,允。
右承旨許墀上疏。大槪,臣於閱月供劇之餘,忽得卒暴之病,一日三絶,症情危惡,縱幸而不卽死,斷無旬月復起爲人之望,伏乞天地父母,憐臣病狀,亟許遞臣職名,俾得安意就盡事。入啓。遞差。
持平沈宅賢,牌不進,依承傳罷職。
府啓,引嫌而退。當初疏論,殊極不韙,旣斥銓地,强分長貳,疏辭矛盾,尤涉苟且,揆以臺體,勢難仍在,請掌令李禎翊,遞差。答曰,依啓。李禎翊疏語,雖欠稱停,而不韙之斥,予實未曉也。
禁府啓目,承文博士黃翼再,正字李遂大,副正字趙聖復等元情云云。泛稱遲晩,刑推得情,何如?啓除刑推議處。又啓目,弼善朴行義,奉敎李縡,待敎洪禹瑞等矣,牌不進罪,笞五十贖,解見任別敍,私罪。啓功議各減一等。
京畿都事李正臣,道內儒生試取後入來。
吏曹啓曰,承旨及臺諫有闕,政事,取稟。傳曰,明日爲之。
兵曹判書兪得一上疏。大槪,連上疏單,竝皆見格於喉司,難安之情,亦無以上徹於宸聽,縮伏窘悶,靡所容措,昨日宣召,出於特敎,惶感雖深,而斷無冒進察任之理,玆敢坐違嚴命,更暴血懇,伏乞聖明,亟遞臣本兼諸職,使大政無至遷就,微分得以粗安事。入啓。答曰,省疏具悉。卿勿固辭,速出行公。
弼善朴行義上疏。大槪,才得脫獄,旋辱恩召,一倍惶感,固當竭蹶趨承之不暇,而家有偏母,病勢甚重,臣以獨身無兄弟之人,不忍暫刻離側,故玆敢來詣闕外,仰籲於孝理之下,而臣之所叨,卽是書筵重地,決不可一時虛曠,伏乞聖明,俯垂諒察,亟許遞改臣所帶職名,俾得專意救護,以伸至情事。入啓。答曰,省疏具悉。爾其勿辭,救護母病。
掌令李聖肇啓曰,臣於病伏尋單之中,嚴召遽降,分義是懼,不得不黽勉趨詣,處置僚臺矣。及承聖批,雖允臣啓,而以李禎翊疏語,雖欠稱停,而不韙之斥,予實未曉,爲敎。臣於啓辭,初不能明辨其不韙之語,而只將草草數句之說,致勤聖敎,臣不勝瞿然惶悚,繼之以訝惑也。臣不敢知殿下,以禎翊之疏語,但欠稱停而已乎?臣所謂不韙二字,亦歇後語也。其疏葛藤荒雜之說,雖不必一一打破,而撮其中用意不韙者,爲殿下陳之。夫天下之義理無窮,事變難測,向者兩大臣之所遭,誠不幸耳。聖明之頃年靳兪於合辭之啓,往者牽復於宥罪之後者,非但爲簪履之舊臣,實出於洞燭其心事之斷斷無他,而因一憲臣之筵奏,遽有追罷過當之擧,其於銀臺覆逆兩臣還收之啓,公議可見,而今其疏曰,只知利害禍福之地,而不知倫常名義之斁敗,言之無倫,胡至此也。噫,白首老臣,不顧一身之目前顚沛,而當日之誤了獄事,亶出於爲國家深憂過慮,則未知何樣禍福,別有切已者,而樂自陷於斁倫敗義之罪耶?頃歲合啓,若恕其心情,而只論誤事之失,則凡厥在廷之臣,孰不扼腕從風,而敢有岐貳之論哉?惟其不然而攻之者,專論其心,而務爲深刻,救之者,太加推原,而謂全無罪,甲乙相爭,轉成黨議,臣竊痛之。噫,兩相臣之罪,有何一毫近似於干名犯義滅倫敗常之目?乃加之以禍福利害之說,置兩臣於罔測之科,不但置兩臣於罔測之科,竝與其伸暴心事諸臣,而一切直驅之於汚衊之名,假借名義二字,作一禦人之柄,使諸臣不得接迹於朝,其心所在,灼然可知。至於首相之重卜,可見聖意之有在,而媢嫉之輩,前後迭出,雄唱雌和,拈出箚中一句之語,斷以全昧毋事之義,而費盡心力,必欲擊去,此非不韙而何耶?且其扶抑銓地之長貳,而疏避之矛盾,臺體苟且,固不足責也,而向來數臣之復擬舊踐,陳達收用,實爲疏通淹滯,甄用人才之方。今其爲言,責銓官以恣意,欲竝擯棄而牢塞,其於聖朝無棄物之道,何如也?其所用心,殆近於傾陷一世,不韙之目,亦是等閒下語,而緣臣無狀,不能見信於君父之前,承此未安之敎,臣何敢自以爲是,一刻晏然於職次乎?請命遞斥臣職。答曰,勿辭,退待物論。
觀象監,巳時,太白見於未地。啓。朝報
政院啓曰,以宗臣連五次居首加資事,有所啓稟,而曾前連五次居首者,必改純通以後,加資耶?問于本司以啓事,命下矣。招問本司郞廳,且考本司謄錄,則密昌君樴,以乙亥秋冬等通七略一,丙子春夏等通七,秋冬等通三略一,丁丑春夏等通八,秋冬等通六,戊寅春夏等通十一略一,而以連六次居首加資,咸陵君極,以己卯春夏等通十一,秋冬等通八,庚辰春夏等通九略一,秋冬等通七略一,壬午秋冬等通七,癸未春夏等通八,而亦以連六次居首加資,此外更無可考之事云矣,敢啓,傳曰,登對時稟處。備局謄錄
上在昌德宮。停常參·經筵。
正言韓永祚三度呈辭。入啓。遞差。
左參贊徐宗泰三度呈辭。入啓。只遞本職。
全羅監司書目,靈巖等四邑段,自去月十六日至十九日,連次海溢,龍潭縣段,去月二十二日雨雹交下,大如鳥卵,俱係變異事。又書目,臣所患痰火,遇暑深重,時月之間,難望蘇完,乞蒙天恩,解歸田廬,以延殘喘事,上疏上送事。啓。答曰,省疏具悉。卿勿過辭,從速察職。
奉敎李縡,待敎洪禹瑞,牌不進,依承傳罷職傳旨。傳曰,只推勿罷。
玉堂箚子。大槪,請掌令李聖肇遞差事。入啓。答曰,依啓。
司諫任埅上疏。大槪,臣重被汚衊,實是稀世之大僇,曲加昭雪,荐蒙曠古之鴻造,惶隕感激,糜粉難酬,而滓辱之蹤,決不可抗顔更進,前後恩除,終不敢秪承,再犯違慢,萬殞是甘,而旣罷旋敍,收錄不已,薇垣新命,又下於夢寐之外,驚悚震越,無地措躬,顧臣情迹,斷無復廁周行之理,玆敢冒死仰暴,伏乞天地父母,亟鐫臣職,仍命刊名朝籍,永勿檢擧,以靖私義,以淸仕路事。入啓。答曰,省疏具悉。媢嫉輩傾險之論,何足深嫌?爾其勿辭,從速察職。
禮曹啓曰,進宴,姑觀來月稟定可也事,前月初十日引見時,旣有成命矣。卽今秋節已屆,西成不遠,必須預定日期,庶無各該司窘急之患,令日官推擇吉日,則來九月十三日,十六日爲吉云,以何日擇定乎?敢稟。傳曰,以十三日定行。
奉敎李縡,待敎洪禹瑞再招不進,依承傳罷職傳旨。傳曰,只推勿罷。
京畿監司書目,驪州呈,以左議政李畬上疏上送事。啓。傳曰,遣承旨敦諭。
吏曹啓曰,臺諫有闕,政事,取稟。傳曰,過國忌後爲之。
左副承旨崔重泰上疏。大槪,臣之情勢臲卼,有不敢復玷於榮次者,乞蒙鐫斥,俾令追省,以卒生成之澤,不勝幸甚事。入啓。答曰,省疏具悉。意外人言,何必深嫌,爾其勿辭,從速察職。朝報
有政。吏批,以尹就履爲黃海都事,以李周徵·崔重泰爲承旨,申奎爲平安都事,尹天成爲工曹正郞,李喬岳爲持平,李夏源爲掌令,李禎翊爲正言,李喜茂爲刑曹參議。
兵批,以許墀·李禎翊爲副護軍,金致龍爲副司直。
上在昌德宮。停常參·經筵。
司饔奉事柳長麟,白土掘取事,海美地出去。
政院啓曰,都目大政,因本兵有故,尙至遷就,事甚未安,而兵曹判書兪得一,特招不進,陳疏承批之後,一向引入,無意出仕,其在事體,尤涉未安。兵曹判書兪得一,卽爲牌招察任,何如?傳曰,允。
謝恩,左副承旨崔重泰。
右承旨李周徵,牌不進,依承傳罷職傳旨。傳曰,只推勿罷。
吏曹啓曰,今日本曹褒貶時,各道等第題目,開坼考見,則慶尙道守令褒貶啓本中,柒谷府使李光輔,以政昧益下,數遞可慮爲目,而置之上考,數遞雖曰有弊,旣昧益下,則不可仍置,以益民害,柒谷府使李光輔罷黜,何如?傳曰,允。
奉敎李縡,待敎洪禹瑞,牌不進,依承傳罷職傳旨。傳曰,只推勿罷。
進宴廳堂上三,趙泰采·尹世紀·金鎭圭,郞廳三,李蕃·尹扶·朴始采。啓。
外各司內摘奸。朝報
上在昌德宮。停常參·經筵。
咸鏡監司書目,安邊等邑呈,以早晩各穀,方當發穗之時,慘被懷襄之災,田疇洗滌,便成赤地,其他各邑段,蝗蟲復熾,莖葉旣傷之田,則耗損方生之穗,通道內皆然,而富寧,以風旱之災,比他邑尤慘,前頭民事,誠爲憫慮事。
黃海監司書目,道內各邑,去六月十一日始雨,十九日乃止,正當黍粟發穗,豆太向茂之時,連次得雨,民事極爲多幸事。
忠淸監司書目,道內各邑,早付種早移秧,及黍粟,可期成熟,木花,頗爲茂盛結顆,晩移秧與豆太,元不茂盛,難望成實,而保寧等四邑之蟲災,韓山等十一邑海溢之災,又復如此,民事節節可慮事。
護軍李寅燁上疏。大槪,臣於釐正廳事,敢陳膚淺之見,以備財察事。以國忌留政院。
傳曰,典獄摘奸,輕囚放釋。
奉敎李縡,待敎洪禹瑞,牌不進,依承傳罷職。
傳曰,奉敎李縡,待敎洪禹瑞,連次違牌,不但史局之爲重,神懿王后金寶改造都監,待實錄考出後,方可擧行,若待翰林出仕後,發遣考出,則宗廟莫重之事,將至稽緩,若使兼春秋代行,則事體未安,以曾經翰林之人,別兼春秋啓下,使與春秋館堂上,斯速出去,實錄考來事,分付于春秋館,使之稟處。
兵曹參判金鎭圭上疏。大槪,敢因史館職事,冒進愚見,以備睿裁事。以國忌留政院。朝報
上在昌德宮。停常參·經筵。
下直,濟源察訪李聖佐。
政院啓曰,兩司無行公之員,闕啓已久,且今日雖非日次,大臣·備局堂上,方來會賓廳,或有引對之命,則臺諫不可不預爲來待,而憲府則大司憲權尙夏,執義李箕洪,掌令李夏源,持平李喬岳,皆在外,掌令一員未差,持平韓重熙,被論。諫院則大司諫權尙游,正言尹世綏,皆在外,獻納趙道彬,呈辭入啓,只有司諫任埅,正言李禎翊,而俱未肅拜,竝卽牌招,何如?傳曰,允。
春秋館郞廳,以監事意啓曰,命下矣。翰林二人,旣已累次違牌,無意行公,終至坐罷而後已,則莫重都監考出實錄之事,一向稽延,極爲未安。在前如此之時,以曾經翰林之人,別兼春秋啓下,使之代行,自有已行之例,今亦依此,令該曹,卽爲差出別兼春秋與本館堂上,趁速下去考出以來,何如?傳曰,允。
右承旨李周徵上疏。大槪,疾病沈淹,鬼事日迫,只俟命物之處分矣。乃者銀臺新命,忽及於垂死之賤臣,自惟樗散之質,百無一能,而前後剪拂,實荷洪造,一身毛髮,罔非君賜,糜粉爲期,少效涓埃者,此臣微悃之耿結,而顧此病狀,旣無陳力之望,筋力,又無秪肅之勢,猥陳一疏,冒死祈免,而封章未徹,庚牌遄降,臣一倍惶蹙,五情靡定,臣雖至愚,亦知不俟駕之義,而百爾料度,萬無趨造承命之力,乃敢坐違嚴召,反速逋慢,病裏惶霣,至發於枕上之囈語矣。只推之命,又出於格外之恩典,臣是何狀,乃敢得此於聖明哉?惶感之極,涕淚無從也。今雖顚斃於闕外,固不敢更爲干瀆,而危綴之喘,奄奄將盡,疾痛之呼,不敢遂已,乃復籲號於天地父母之前,臣罪萬死。伏乞聖明,特垂憐察,亟許遞免,俾得安意就盡,不勝幸甚事。入啓。遞差。
政院啓曰,備邊司郞廳,以大臣意來言,今日雖非日次,久未入對,且多有稟裁之事,方與諸堂上,來詣賓廳云矣,敢啓。傳曰,知道。引見。
禮曹,密豐君朴啓昌,去五月二十日卒逝云,弔祭致賻,依法例擧行,何如?啓依所啓施行。
正言李禎翊上疏。大槪,臣,頃忝憲職,妄進一言,譏怒四至,酬應亦勞,處置見遞,分甘咋舌,不意旣遞旋除,恩私荐降,惶隕悶蹙之中,今因賓廳引見,召牌遽降,分義是懼,不得不趨詣闕外,而第前掌令李聖肇之避,旣被其無限醜罵,則其在廉義,決不敢抗顔復廁臺端,咫尺天陛,末由入謝,臣罪至此,尤無所逃,伏乞亟削臣職名,以安私分,以謝人言,仍治臣逋慢之罪事。入啓。答曰,省疏具悉。爾無所嫌,勿辭察職。
司諫任埅,牌不進,依承傳罷職傳旨。傳曰,只推勿罷。
今日引見時,統制使李尙,數日內催促下送事,及咸鏡北道,則都事往試,南道,則京試官卽爲差出下送事,榻前定奪。別兼春秋趙泰億減下,以曾經翰林人中,無故可往之人,卽爲口傳啓下事,及兵曹判書兪得一牌招察任事,榻前下敎。
謝恩,右承旨崔重泰,左副承旨許玧。
慶尙監司書目,玄風縣監朴尙淳,以其母病危篤,久未還任,罷黜事。
護軍李寅燁上疏。入啓。答曰,省疏具悉。疏辭,令該曹稟處。
忠淸監司書目,尼山呈,以輔德尹行敎辭職上疏上送事。啓遞差。
兵曹參判金鎭圭上疏。入啓。傳曰,所進之事,旣已定奪,還爲出給。
江華留守閔鎭遠辭職上疏。入啓。傳曰,還出給。
引見時,全羅左水使李暉罷職事,榻前定奪。左副承旨崔重泰所啓,上年臺啓中,金德基·韓永徽·李東彦三臣罪狀,實爲狼藉,朝家爲覈其虛實,行査本道,及其査案齊到之後,事皆歸虛,金吾,旣據査案而覆奏,銓曹,亦依政例而擧擬,此其事體政例之所當然,而其後發論臺官之疏,又申前說,極其張皇,就其中緊要處言之。其於金德基事,則曰抱川事肯綮,只在於柳姓兩吏,而査官請囚,道臣旋放,其能望査事之得實乎?其於韓永徽事,則曰鄭麟瑞,亦嘗明言於士夫,而置對之際,糢糊爲說。其於李東彦,則曰坡州護喪時,人有以臣疏,無一爽實之語,質言於搢紳間云云。此等人,固皆前日査覈時,所已究問者,而臺疏據證,又復緊的,此則有非囫圇爲說之比也。卽今朝議中,或以爲,査案白脫之後,不可隨疏疊覈,或以爲,臺疏有指證,則一番更覈,在所不已云。若使三臣罪狀,眞如臺論,則其罪固不出於削板,如其不然,則亦不可仍置於疑晦晻昧之間,朝家擧措,必須明白是非,方可以鎭定論議,處置得宜,而顧此三人事,關係非細,宜有別白之道,下詢于大臣諸臣而處之,何如?上曰,此事,何如?右議政李濡曰,當初趙泰億之劾三臣者,皆是人理所不容之罪,物議以爲年少氣銳之人,論人若是慘刻,事歸無實,則宜施補外之罰云矣。其後行査,三臣白脫,則銓曹之復擬淸望,政例則然,而泰億補外一款,未及行之矣。頃者吏曹判書洪受瀗陳疏,守其前見,有所論列,而及其泰億之疏出,則更提三臣事,有明白指斥之語,故朝著間是非,又復多端,銓曹,姑置不爲擧論者,此也。臣意則世間遭意外浮謗者,何限,聽者不察,勿論輕重虛實,而一倂謄諸文字,加之以罪目,則人誰得免?如此之風,固宜有裁抑之道,而但泰億之所論,旣聞人言而發,則非白地做作之比,而已至經年之久,則補外之罰,不必追施,只其疏所指斥者,不是泛然,則更査之擧,雖云有損於國體,亦不可置之暗昧,而終不能明覈,則承旨之言,是也。更査而實有其罪,則自當依法處之矣。戶曹判書趙泰采曰,泰億,卽臣四寸弟也,不敢容議矣。判尹閔鎭厚曰,臣於其時,以禁府堂上,不善査啓,致有人言,得免譴罰,亦云幸矣。其時禁府,則一從査覈讞奏,而及見泰億疏本,則語有指的,有難仍置,臣欲一者陳達而未果矣。泰億疏中,有曰偶然目見,又曰無異親覩,至於抱川事,其所査啓,本不分明,元無繡衣廉問之事云者,亦未免差爽,如許等事,亦頗顯著,不可仍置,更爲査覈,爲宜矣。禮曹判書尹世紀曰,以朝家事體言之,則旣經査覈,處分已定之後,又因臺疏,續續更査,決知其不可。臣意則不爲更査,依前收用爲當,而第其臺疏中,有偶然目見,無異親覩等語,至有援證之人,有若現著之事者然,銓曹,以此亦不擧論云,不得不更以臺疏査出後,三臣可以用之矣。李濡曰,用不用,非所可論矣。校理李宜顯曰,用與不用,姑不必擧論,而旣是出入侍從之人,罪名且非尋常,則經査淸脫之後,彼又有言,而朝家不復査問,置之暗昧之間,其在國體,恐不當如是矣。上曰,臺疏所指證諸人,令本道,更爲査問。重泰曰,臺疏所謂抱川柳姓兩吏,坡州護喪時諸人,皆是近畿之人,令京司拿致究覈,鄭麟瑞,亦爲一體推問,似可矣。上曰,令該曹,査問,可也。校理李宜顯所啓,臣有所懷,敢此仰達。數日前伏見前掌令李聖肇避辭,滿紙張皇,譸張眩幻之態,有不忍正視者,其所爲說,無非詖辭遁語,則不待臣一二辨破,聖鑑必已洞燭,而其中假借名義,作爲禦人之柄云者,與李墪名義爲穽之說,同一串來,尤極無狀矣。近來論議岐貳,同異之論,雖不能無,而如此大是非,乃於國是旣定後,乃敢肆然立幟,若是乎?且其初避,旣以立異合啓,屢被嚴敎,今不敢容喙可否爲言,而末乃冒當處置,不恤前後矛盾,殊極放縱無嚴,循例遞差,未足懲礪,不可不明示好惡,故敢達。上曰,儒臣所達,是矣。當初李禎翊之疏,雖欠稱停,至於不韙之斥,殊甚未便,禎翊之避嫌,蓋由於趙泰耉之疏,而處置則因其事而爲之,故泛然看過,而若其殊極不韙等語,固爲無據,略施未安之意矣。其所謂假借名義,禦人等說,極爲無狀,避嫌之批,初欲有所處分,而姑爲批下,以俟公議矣。儒臣之言,誠是,如此之類,不可不痛懲。李聖肇,削奪官爵。戶曹判書趙泰采所啓,進宴擇日後,昨已會同開坐,凡干擧行之事,當爲磨鍊矣。小臣極知惶悚,而旣有所懷,敢此仰達。春間進宴設廳時,與禮曹判書尹世紀,請對,敢請內宴竝設之意而蒙允矣。旋因玉堂箚,自上特令勿設,臣等,當爲更請,而外宴旣有退行之敎,故姑待秋間擇日,不敢煩請,今則進宴日子,旣已推擇,玆敢仰達,以冀允許矣。外議皆以內宴竝行爲當,而兵曹參判金鎭圭以爲,世子嬪方在心制中,內宴時,獻酌有妨,不可設行云,此則有不然者,今此內宴,事理當然,則嬪宮雖不得參,似無所妨,雖以私家事言之,人子之於父母,豈可分而二之乎?若設內宴,有傷於節損之德,則臣雖無狀,豈敢煩達,而考見前例,則內宴不過七十牀矣。設行內宴,旣無大段浮費之事,其在王世子及在廷臣僚之情理,決不可不竝設,更詢入侍諸臣,而特許設行,何如?禮曹判書尹世紀曰,頃伏承內宴勿設之敎,在廷臣僚,孰不缺然於不設內宴之擧乎?王世子情理,非但缺然,以糜費言之,七十餘牀所入,其費幾何?自上,外宴旣令節減,內宴亦令省費,而竝設,允合情理矣。右議政李濡曰,臣於頃日,旣以不可不設內宴之意,備盡陳達矣。諸臣之請,又如此,只望允許,以副群情。判尹閔鎭厚曰,今此進宴,初非聖上樂爲豐亨豫大之擧,特以王世子及臣民喁望之情,有所勉從矣。王世子與臣民之仰戴於殿下及中宮殿下者,豈有差等哉?世子嬪私服,拘礙一款,尤有不然者,殿下之所以許之者,雖由於王世子至情之難拂,而王世子,有不敢自專之嫌,則何可以嬪宮之心制,遂廢內宴耶?李濡曰,前玉堂箚子中,有取用羨餘之說,極涉苟且,經費雖曰不足,旣是應行之盛擧,則其在道理事體,何可如是?勿設內宴之敎,雖出於其時,終不可仍而不行矣。左副承旨崔重泰曰,臣忝守藩任時,傳聞有進宴之奇,深用喜幸,俄有內宴不設之命,不覺愕然抑鬰,進宴之請,旣出於王世子再三至懇之疏,一國臣僚,罔不同聲欣賀,此誠千載一時之慶也。凡今日滿廷臣僚,擧國民庶,莫非殿下之臣子,一喜一懼之誠,謂可小伸於一時稱慶,而內宴一款,終至靳許,則臣民之缺望,姑捨勿論,其在王世子止孝之誠,豈不大可悶迫,而亦豈非欠缺之典耶?殿下,旣命外宴,務從省約,則今於內宴,亦令節約,而竝擧則其爲糜費,亦幾許也。稱慶之誠,顧何別於我殿下我坤聖,而終有此區別乎?內宴勿設之論,出於章箚云,臣實未曉其可也。至於嬪宮私服拘礙之說,今此諸臣,皆有所打破而陳白,嬪宮,設或未參,亦何可以此爲妨,不擧內宴乎?校理李宜顯曰,今此進宴,非出於豐亨豫大之擧,只是王世子至誠陳請,終不容强拂故也。今旣設外宴,而獨於內宴,牢拒群請,則念我春宮情禮,恐必有缺然者矣。上曰,宣廟,旣不許設內宴,則今此之擧,心甚不安,予之所以勿設內宴者,意固有在矣。戶曹判書趙泰采曰,宣廟朝,則何等時也?干戈甫定,瘡痍未起,然而在廷之臣,猶請內宴,其時臣子,亦豈不知道理,而敢有所請乎?今日臣子之請行內宴,亦非出於豫大之擧,則聖上之終始靳許,恐爲過中矣。尹世紀曰,其時之不許內宴者,或傳以其處所之不便也。干戈初定,不成貌樣,而猶且請行,則在今時,豈可不請行乎?旣有外宴從簡之命,則內宴亦宜從簡行之,若不允從,則不但在廷臣僚之缺望,輿情亦當抑鬰矣。重泰曰,凡事,有行於今而不得行於古者,若不合於事理,則無容議爲,而果合於事理,則豈可以古之不行而今可廢之乎?國家昇平,將來稱慶之盛擧,亦未知其又有幾番,而卽今千載一時之慶,終不許竝擧內宴,則此豈不爲欠典之歸乎?一國臣民之聳望,宜不可强拂矣。李濡曰,宣廟朝,雖不許內宴,古今時勢,有異,且觀事理,當行則行之,卽今群議,皆以爲內宴,不可不竝設,若不允從,則實爲缺望矣。閔鎭厚曰,卽今邦內粗安,雖不至於宣廟干戈搶攘之餘,而在殿下臨深履薄之心,何可以此而爲過侈之擧哉?然宣廟朝及殿下勉許設宴者,只爲群情之難遏,不設則已,設則何可獨廢內宴耶?宣廟朝不設內宴,或由於事勢之妨礙,而未必以其不合於道理也。重泰曰,臣之在藩時,道內守令,固多往來營門,得聞勿設內宴之奇,莫不膽落,人情此可見矣。天理自寓於人情之中,情理所在,殿下宜不必强拂矣。鎭厚曰,君臣父子,固有恩義之不能盡同處,況閭巷之事,尤不敢擬於今日,而人子之有父母者,爲設壽酌,而設於外,不設於內,則殿下,其以爲何如也?上曰,宣廟朝雖有諸臣之陳請,而曾不允許,今日內宴之設行,終爲未安,決難允從矣。尹世紀曰,時勢有古今之異,若使殿下,當宣廟之時,則必當竝與外宴而不許,宣廟若當今時,則亦必許內宴矣。泰采曰,卽今外間諸議,皆以爲當行,而以事理當行之事,草草陳白,未得蒙許,而遽爲退出,則群下之情,擧皆缺然矣。李濡曰,若是不合於事理者,則群下,豈敢强請乎,宣廟朝,外宴遷就未行,故內宴無連次力請之擧者,似或以此矣。今旣定日,上敎雖如此,終必期於得請而後已矣。鎭厚曰,宣廟朝事,又有不可準例者,其時群臣,請設內宴,未蒙兪而旋止者,似由於期日之差退,雖以今番事言之,春間已發內宴之議,而到今如是苦口力爭者,蓋以期日已迫之故也。宣廟朝,若果設宴,則未必終拂群情也。泰采曰,其時右相金謹思,與禮官來詣賓廳,而陳啓以其時事勢,而亦請內外宴者,只以事體之當然故也。玉堂箚語,不爲稱量,今不須追辨,而事體當行者,則所入多寡,何可擧論乎?今日若不允從,則明日復當陳請,必欲稟定而退矣。尹世紀曰,三十年設宴稱慶,實是群情,殿下之持難至此,似出於向日玉堂之箚也。鎭圭,雖以嬪宮方在心制,適有所見,疏陳所懷,至於玉堂箚羨餘之說,終涉苟且,今雖竝設內宴,似無如此之論矣。上曰,外宴之請,亦甚不安,而重違群下之請,不得已勉從,何必內外宴,俱設而後,可也?鎭厚曰,事理似當如此,故敢此縷陳,夫豈以非義,導殿下哉?若以浮費爲慮,則外宴凡事,務從省約,而竝設內宴,尤無所妨矣。世紀曰,鎭厚之言,最爲襯切矣。雖以士夫家事言之,爲親之人,或値周甲而設酌,則只供其外,而不設內酌,其於道理,何如也?重泰曰,一國臣民,奉殿下三十年來,幸無敵國外患,而王世子與大小臣僚,咸請一時稱慶者,固出於情禮之當然,而至於內宴一節,終若沮抑,則大是欠缺之典,豈不貽抑鬰之嘆乎?言者,設或以糜費爲戒,今聞有司之言,數十排牀,其費幾何?伏願俯察王世子及大小臣僚之至情所在,勉許群下之請焉。上曰,當初外宴之勉許也,宴需亦令減半者,予意實有所在也。今日大臣諸臣,若是其苦口陳請,不得不强從,而必須十分節損,內外兩宴所入之需,使之無過一宴之需,可也。禮曹判書尹世紀所啓,進宴時入參人員品數,古例則以文武官六品以上,磨鍊矣。竝宗班,則三百餘人,又有三司翰注曾經參議承旨在軍銜者,分楹內外入參,而似爲太多,又有文武宗班二品以上入參之前例,而此則似涉太草草,若以文武官實職正三品以上,宗班都正以上,曾經承旨參議知製敎三司侍從侍講院官員,此外以執事應參者磨鍊,則當爲二百餘人矣。上曰,六品以上,則太多矣。尹世紀曰,六品以上,分楹內外入參者,乃是五禮儀正至會議謄錄,曾於宣廟朝庚辰年,考出實錄,磨鍊啓稟,則有自本曹參酌爲之之命,本曹謄錄中,又有文武二品以上入參之前例,何以爲之?上曰,二品以上,太小乎?戶曹判書趙泰采曰,文武官二品以上,員數極爲零星,若以二品以上爲限,則太小矣。右議政李濡曰,二品以上,則其數太小,似涉埋沒矣。上曰,以堂上正三品以上磨鍊,可也。戶曹判書趙泰采所啓,義州充軍罪人李世禎,因其子上言,金吾覆啓中,有登對時稟處之敎,故敢此仰達。上曰,此事何如?右議政李濡曰,勿定賤役之法,非可容議於犯罪充軍,前日禁府之防啓,是矣,而此乃科場時事,朝家處置,主於嚴重,故其所以防啓者,蓋亦以此也。上曰,此乃借述而充軍者也。泰采曰,借述與換封賊科者,雖似有間,而旣因犯罪充軍,則其以大王子孫殘微,充定賤役者,比而論之,事甚不當,以文法言之,則不可援用其律而赦之也。禮曹判書尹世紀曰,此與換封,有異矣。上曰,使之登對時稟處者,欲問其可否也。李濡曰,借述充軍之類,雖云或有見放者,此則不可輕放矣。上曰,借述者,元無終身充軍之理矣。判尹閔鎭厚曰,法文中,亦無赦前勿揀之文矣。泰采曰,旣有如許受敎,則自下有不敢容易擧論矣。上曰,特爲放送。校理李宜顯曰,世禎,卽科場用奸發覺之罪人,非尋常罪犯,特爲放送,決知其不當矣。上曰,儒臣之言,是矣,而此出特敎,何妨也?宜顯曰,近來科場不嚴,繩以重律,亦難保其防奸,若復緩之,則前頭奸細之輩,實無以懲畏矣。上曰,自下所達,則固是執法之論,而出於特敎,放之何妨?特爲放送,可也。右議政李濡所啓,自春朝著殆空,卽今猶未成樣,鼎席之不備,亦已久矣。憒憒如臣,獨自酬應機務,夙夜憂懼,有不可言,都目大政,每有過時之弊,今亦尙此遷延,殊甚可慮,秋事方急,褒貶居下守令,不可不依前變通之例,爲先差出,催促下送矣。左副承旨崔重泰曰,似聞吏曹,則別無他故,而兵曹判書兪得一,久爲引入之故,以致遷就云矣。上曰,兵判至今不出,其事,何如?李濡曰,兪得一陳疏之後,自上措辭爲批,又復特命牌招,而不爲趨承者,蓋出於惶恐不敢出之義也。臣子之於君父,或承匪怒之敎,宜無一向引入之理,而得一所遭,有非尋常則其惶恐不敢出,勢固然矣。君臣之分,如天地,而至於情意交孚,則猶父子也。凡有所懷,何敢不盡?其時事,皆臣之罪,古人於入對時,必宿齋預戒,深思所陳之事,臣則精神消亡,在外不能與諸臣有所講論,此臣之罪也。更入之後,臣雖見其後錄而覺知,以其主意,在於經赦勿論之故,不能先爲區別,以聞於上,亦臣之罪也。其後諸臣之疏,皆以初不詳察文書爲辭,非獨得一爲然,苟非實狀,則爲諸臣者,亦何至於以此掩諱乎?以外面觀之,自上宜以爲必見其狀啓,而或未盡俯燭下情矣。今若不可更令出而行公,則大政不容遷就,似當有處置之道,惶恐敢啓。上曰,國舅事體自別,而初無區別之事,混同請罪者,非矣。意謂兵判在外時,與備局諸臣,同見其狀啓,故有未安之敎矣。及見其疏,則果是未見之致,若與見之,則豈有欺罔君父之臣乎?雖有一時未安之敎,旣已悉燭其情實之後,不宜一向引入,特命行公之敎,可知予非有深意矣。更爲牌招察任,可也。李濡曰,臣於其日來詣閤門之後,以其狀啓大意發端,以爲旣經大赦,似當勿論云,而仍問其數幾何,則得一,以似是十餘人,泛然答之,見其不能詳知之狀,臣欲使之披見之際,引見之命遽下,故顚倒入侍矣。今承悉燭情實之敎,不勝感激,聖敎旣如此,則前日未安之敎,亦宜還收,復此惶恐敢達。上曰,旣知其不見狀啓之實狀,推考還收,可也。李濡曰,臣之所達者,乃經赦勿論之意,而末終上敎,似亦如此矣。注書,送示擧行條件草,而無經赦二字,故疑其落漏,使之更考添入矣,及見擧條之啓下者,則無添入之事,或恐臣之聽瑩,而府院君,則事體自別,固當勿論,他守令,則不宜如是,必有經赦勿論之語,然後處分明白,不可不改付標矣。上曰,其時下敎中經赦二字,有之,而見漏擧條,故欲令付標,而上段,旣有經赦等說,則雖不擧論,可以知之,故置之矣。以經赦勿論之意,付標,可也。又所啓,以實錄考出,昨有別兼春秋差出事,稟處之命,故自春秋館,以此旣已入啓定奪矣。卽見政目,則以趙泰億啓下,泰億,曾在翰苑,不爲行公,今此別兼春秋之任,必不趁卽擧行云,且翰林,只在罷職之中,則與見存無異,至於奪告身而後,別兼春秋新薦等事,方可爲之,自前規例如此云,卽今翰林二人,罷職而已,則此亦不無拘礙之端矣。莫重時急之事,自上前後,或命拿推,或連次只推勿罷,必欲其出於行公,而終始違拒,極爲不當,此雖出於情勢之難安,壬午科事,聖鑑洞燭無餘,向日臺啓,處分亦已大定,則宜無以此自廢之理,若曰科事可疑,則雖典籍,不可爲也。若以臺臣云云之語,爲嫌,必遞翰林之任,則亦有所不然者,見帶之職,旣罷旋除,或拿或推,非止一二,其於廉隅,非不盡矣,而臺官所云,亦不過執言擊去之計,非謂其爲人之本不合於翰苑,則尤不當一向避辭也明矣。因此而不加催促,仍而置之,則更無可出之期,故敢達矣。上曰,壬午科事,旣經査覈,已盡昭雪,而臺諫所論,掇拾崔世鎰之餘論,此非別件事,而以試紙等不成之說,爲傾軋之計,故今已斥補,處分已定矣。史局重任,不可曠廢,今番催促之下,旣經禁推,而又爲推考,則此乃必欲其行公之意,而終不出仕,使臣之道,有不可威迫,雖欲更爲牌招,趁時出仕,不可預期,如是之際,徒損事體,且宗廟事重,實錄考來,一時爲急,姑令別兼春秋,代行考來,而且觀前頭,更爲收敍而勉出,爲宜,予之本意如此,非謂翰林,終不可行公之意也。李濡曰,前後聖敎累勤,只推勿罷之命,凡幾何,而一向違拒,其在事體,極爲不當,今此莫重實錄考出之事,若不督令下送,以別兼春秋代行,則渠輩,必因此而終無出仕之意,故臣之所達者,此也。上曰,其時權詹之啓,有曰拔榜之說,出已久矣,而聞若不聞,晏然行公云者,只是憎嫉之言,傾軋之意,而元非不合於翰苑,別加侵斥之比,則到今實無不可出之理,故禁推只推,而終不出仕,姑未知何時出仕,故予所處分之意,如此矣。李濡曰,自上洞燭辨釋之後,固無自廢之義,朝家亦不宜任其所爲,而史局旣重,實錄考出,尤爲緊急,今若更下嚴敎,別爲催促,則亦何敢不出乎?猶且拒違君命,宜出而終不出,則損傷國體,莫此爲甚,其罪不但罷職而止,特令奪告身後,代送別兼春秋,似當矣。上曰,此有不然者,若翰林不可爲新薦,則削職,可矣,而今則有異,只爲實錄考出而已,未知事體何如也。李濡曰,史局規例,時任翰林,只在罷職,則待之以史官,必奪告身,然後乃可出別兼春秋云,卽今翰林,特令削職,前頭或別爲收敍,宜矣。都監莫重之役,因渠輩之徒守廉隅,不遵君命,以致實錄考出之擧,遷就至此,人臣分義,豈容如是?其在國體,亦不可不削職,以嚴警責之意,此非但爲其史局規例而然也。上曰,諸臣所見何如?戶曹判書趙泰采曰,臣則以其時考官,不敢容喙是非,而雖朝家處分之後,諸臣之一二次違牌,固可容恕,而禁推只推,非止一再,而又爲坐罷,誠甚未安矣。其時臺官,以翰苑銓曹,惟意所欲爲言者,未知指何,而旣發於臺官之口,則上敎雖嚴,在下廉隅,豈不顧哉?若其科事可疑,則實如大臣之言,雖典籍,固不可行公,而朝家已盡辨釋,自上亦已洞燭,則必無自廢之義,姑未知前頭去就之如何,而至於史局規例,則別兼春秋,以曾經翰林者爲之,而翰林只在罷職,則不得代行云矣。上曰,已有前例云,未知,何時,以何事代行耶?李濡曰,向時李玄祚,以別兼春秋,考來實錄云矣。判尹閔鎭厚曰,奉敎李縡,卽臣甥姪也。詢問之下,惶恐不敢達。禮曹判書尹世紀曰,臺端,旣已論之一榜,自處之道,豈不如是?其在禮待之道,不宜强迫,而近來分義不嚴,廉隅太勝,召命之下,一二次違拒,尋常爲之,今翰林等,若欲因此自廢,則未知,如何,而自上開釋,公議已定之後,一向不出,誠爲非矣。別兼春秋之差出,只緣都監事重,而翰林,只在罷職之中,則別兼春秋,例不得代行云。且趙泰億,曾在翰苑,不爲行公云,今此春秋之任,亦無行公之理,今如大臣所達,別加嚴督,使之勉出,如其不然,則更加罪罰,期於督出爲宜,二者之外,似無他道矣。李濡曰,屢次只推勿罷之後,終始不出,事甚非矣。今若收敍而更不行公,則事體尤傷,在今處分之道,不若直爲削職也。上曰,臺官之言,專出於傾軋之計,而此與指摘疵累,爲人不合於史局者,有異,到今洞釋之後,終無自廢之義,而更加催促,若又不出,則徒傷事體,且實錄考出,甚爲緊急,今姑削職,差出別兼春秋,可也,而趙泰億之差出,反爲歸虛,分付吏曹,改以可往之人,差送,可也。右議政李濡所啓,守令殿最,惟觀其治績之如何,而近來監司,或以體例間微細之事,置之下考,殊甚不當矣。今番殿最,忠淸道啓本中,保寧縣監趙之重,以受由歸家,久不還任,爲目,趙之重,以關西文官,律已善治,多有譽聲,遐方之人,乃能如此,誠爲可貴。慶尙道啓本中,比安縣監權益震,以無意還任,爲目,此亦有善治之績云,所坐,不過罷黜之事,而俱置下考,有非考績之本意,宜有所申飭矣。上曰,依爲之。判尹閔鎭厚曰,然則監司,宜有警責之道矣。李濡曰,兩道監司,竝推考,何如?上曰,依爲之。以上朝報
右議政李濡所啓,白翎島,設爲大鎭,罷牧場,募民起耕,移其馬於大靑島事,曾已定奪分付,爲先移放五十餘匹之馬矣。其後因備局郞廳之以點馬往來者,詳聞其形勢,則白翎地勢平易,無非船泊處,大靑則頗爲險阻云。雖以江都言之,以其船泊處變改之故,尙且憂其難守,況此海外絶島,四面受敵之地,豈有捍禦之望乎?馬群之移放他島,亦有傷斃之慮,似聞大靑土品,與白翎無異,今若設鎭于大靑,而仍存其馬於白翎,則似爲兩便,更問于本道監司及防禦使,知其彼此形便後,稟處,何如?上曰,依爲之。又所啓,東萊金井山城,使慶尙左水使洪時疇,看審後啓聞稟處事,曾已定奪分付矣。今見其狀啓,則大意以爲,南北兩城,闊大難守,宜築中城,而自姑母峯放砲,則過中城百餘步云。東萊旣無他山城,金井築城之議,從前有之,雖或有未盡之處,旣築之後,棄之可惜,今若別築中城,而又設墩臺一二處於姑母峯,則似爲完備,措置物力,從便漸築之意,分付于本道監司處,何如?上曰,頃日趙泰東入侍時,有所詢問,而又見洪時疇啓本,如此,旣築之城,棄之,誠爲可惜,依所達分付,可也。又所啓,今年農事,晩得雨澤,始爲移秧,更無災害,則或可成熟,而以各道狀聞觀之,嶺南及北道,似甚不實,誠爲可慮矣。然上年三南,間間被災,不至於大歉,而守令監司,不能十分詳察,虛實相蒙,以致稅入大縮,聞地部經用,僅可支明春二月云,極爲寒心,今年則不可無別樣申飭之道,前頭發遣暗行御史時,自上留意,使之廉問,如有濫報災結而現露者,不但守令之從重科罪,監司亦宜加責,以此預爲分付,則必有警惕之心矣。上曰,依爲之。守令之濫報,其責亦在於監司,各道監司,各別嚴飭,則災實可精矣。
戶曹判書趙泰采所啓,上年災結過多,稅入大縮事,大臣旣已陳達,臣不敢更有所煩陳矣。常年稅入,至於十三萬石,而今年所捧,不過七萬三千石零,比常年半減,且近年以來,稅入雖縮,或至九萬石,或至十萬餘石,而猶不能支過周年,每以一萬石取用於宣惠廳矣。今年則姑不取用,而卽今舊穀遺在三萬餘石,半是無面,竝計新殼而撙節磨鍊,則僅至明年二月,三手米,則乃止於來十月,本曹事勢,誠甚可慮。在前如此之時,有江都米取用之例,以此就議廟堂,則江都米,乃軍餉也,事體重大,姑爲取用於賑恤廳,姑觀前頭有不足之患,則取用宜當云,敢此仰達。閔鎭厚曰,江都米,乃軍餉也。事體重大,且貸來之後,還報未易,賑恤廳穀物,姑爲推移取用,而江都米,則待迫不得已後取用,爲好矣。上曰,先爲取用於賑恤廳,可也。以上備局謄錄
有政,吏批,以金興慶爲別兼春秋,李頤命爲左參贊,閔鎭厚爲右參贊,李奎年爲兼春秋,李裕民爲掌令,韓爲成均直講,鄭東後爲兵曹佐郞,申潚爲順安縣令,李濟爲承旨。
大臣·備局堂上引見入侍時,禁府,內官擊錚回啓,令次官擧行事,榻前下敎。禁府謄錄
右議政李濡所啓,先正臣文純公朴世采,葬山在於長湍地,今將移窆於平山地云。非但本家零替,不能營辦,旣是平日禮待之儒相,且有大臣遷葬時,葬需軍丁特爲題給之前例,故敢此仰達。上曰,依前例分付,可也。李濡曰,葬需軍丁,當爲題給乎?上曰,依爲之。禮曹謄錄
上在昌德宮。停常參·經筵。
謝恩,右副承旨李濟,別兼春秋金興慶。
吏曹口傳政事,兼春秋吳守經。
修撰金興慶上疏。大槪,臣於別兼春秋之任,有難冒當,略陳不敢越俎之狀,冀蒙財處事。入啓。答曰,省疏具悉。爾其勿辭察任。
忠淸監司書目,淸風呈,以大司憲權尙夏病重上去不得事。啓。傳曰,須勿固辭,安心就途,用副虛佇之望事,回諭。
又書目,大司諫權尙游辭職上疏上送事。啓。答曰,省疏具悉。爾其勿辭,從速上來察職。
又書目,臣所患賤疾,日漸沈重,斷無回甦之望,冀蒙恩遞事上疏上送事。啓。答曰,省疏具悉。卿勿過辭,從速察職。
兵曹判書兪得一上疏。大槪,昨日筵敎之下,義當感激趨承,而顧臣疾狀危苦,斷無陳力答恩之望,三違宣召,萬殞猶輕,玆敢冒死更暴血懇,乞命將臣本職,亟先鐫遞,使大政無至遷就,微命得以保全,公私幸甚事。入啓。傳曰,還出給。
上在昌德宮。停常參·經筵。
自昧爽至辰時,有霧氣。酉時,日暈。夜一更二更,月暈。
禮曹啓曰,大殿進宴,以春塘臺爲之事,已爲定奪矣。內殿設宴處所,以何殿爲之乎?敢稟。傳曰,定於通明殿。
都承旨李思永,禮曹參議韓聖佑,獻納趙道彬三度呈辭。入啓。遞差。
同副承旨金相稷書啓,臣承命馳往于驪州睡谷村左議政李畬所住處敦諭,則以爲,臣違逋已積矣,猥瀆已極矣。然其不可復進,則決矣。雖萬被誅戮,斷無冒承之理,六疏煩控,非不知罪,而庶幾日月之明,終有以下諒矣。不料承宣之臣,又辱臨於田廬,反復誨責,愈往愈勤,有若臣可進而不進者然,奉讀綸音,皆臣死罪,臣惶駭震怖,莫省所出,但有伏地涕泣而已。噫,戀恩畏威,人之常情,臣豈獨不然,而誠以羞恥發於天理,廉義係於綱維,非此則無以爲人,亦無以爲國,此臣所以甘就虞人之死,而不敢爲趨命之計,寧有一毫便身圖而然哉?臣事君無狀,誠未上格,辭已罄而天聽愈邈,罪已重而聖渥愈深,每一陳籲,但令寵諭虛辱,近侍狎至,上下相持,恩威竝損,其有傷於國體,莫此爲甚。跼蹐天地,靡所自容,今臣仰首鳴呼,亦有不敢,加以疾病垂盡,昏昏迷督,臣情抑塞,不知所對,席藁隕越,惟鈇鉞是俟云矣,敢啓。傳曰,知道。
政院啓曰,兵曹判書兪得一辭疏,自上旣已還出給,卽爲牌招察任,何如?傳曰,允。
左參贊李頤命請對入侍時,國初實錄,勿爲考出,別兼春秋,亦爲減下事,榻前下敎。
傳曰,召對爲之。入侍承旨金相稷,玉堂李宜顯·金興慶,假注書金東弼,兼春秋李奎年·吳守經。
吏曹啓曰,承旨及臺諫有闕,政事,取稟。傳曰,明日爲之。
兵曹參判金鎭圭上疏。大槪,臣於銓曹所謬差宴廳堂上之任,違例越次之嫌,有加於春間,且再昨筵臣之非斥,亦有所難安者。伏乞先遞宴任,回受右僚,仍勘臣獨貳群議,敢爲怪異之論於盛擧之罪,以存體例,以謝人言事。入啓。
政院啓曰,章陵慰安祭,明日當爲受香,而知製敎李晩成處,祭文分排之後,終日催促,稱以有病,終不製進,故事勢急迫,自本院送言于藝文提學金鎭圭,使之改付標,則鎭圭,堅執不聽。今則日勢昏暮,而李晩成,居在城外,萬無及期製進之勢,李晩成則推考,使藝文館改付標以入,何如?傳曰,依啓。殊甚駭然,罷職。以上朝報
左參贊李頤命所啓,臣於燕行,見大小城砦,皆以甎築。其破毁處,雖有穴成門,其上下左右,則堅固不圮,外面如削,比我國累石作城,落一石而城盡毁者,其優劣,不可同日語也。且閭里墻壁庭階,亦皆用甎,其燔造之法,功省費少,故易成多造云。曾前各軍門,多送人欲學其法,而終不能善傳,歸試多不成,蓋非匠人故耳。臣意,擇瓦署匠人中稍解事者一人,以赴京奴名目,送于使行,到燔甓設窰處,稱有病留置而去。使行回還時帶來,使於其間留住,助役學習,則必能善傳其法,此意分付使行及平安道,何如?上曰,中原城池,皆以甓築,故甚爲堅固,前頭使行時,偕送瓦匠,使之學得燔甓之方,可也。
右議政李畬所啓,此乃全羅監司徐文裕狀啓,而濟州官婢昆生擊錚事,非本道所可査覈,令廟堂稟處云矣。蓋聞濟州前牧使李喜泰,據一境大小民人等齊訴,推治昆生之五母女,其中三人杖斃。所謂昆生之女,以妓生,皆有姿色,爲前後官員之所眄,妖惡之罪,不一而足,人皆憤惋,而以其干連官家之故,不敢發言。至於李喜泰,因其不近女色,遂乃相率呈狀,有此推治之擧,而三邑守令,眼同刑推,推案俱存云。以此觀之,則其中雖有受刑致斃者,元非出於私喜怒,而其時亦以昆生母女之生存者,定配陸地,以絶其奸之意,論報備局,則可見其初無濫殺隱諱之跡也。濟州牧使事面,與監司無異,而絶島愚氓,不識體統之嚴截,輒生告愬之計,則其害尤不可言,而旣云濫殺,則不可不問其曲折而後,處之矣。禮曹判書尹世紀曰,臣之先臣,曾經濟州牧使,故本州之事,有聞知之便矣。濟州,在於絶域,故朝家待之之道,無異監司。此事詳聞之,則官婢輩,分黨傾軋,其來已久。此邊得寵,則此女作亂,彼邊得寵,則彼女作亂,實多害及民間者矣。喜泰則元無親近女色之事,故近千之民,齊聲告訴,三邑守令,同會刑推云。此與以一時私怨,無端杖斃者,有異矣。且島中女人,元無上京之事,而何以越海上來而擊錚耶?甚可怪而固未可知也。喜泰,雖緣私嫌杖殺,而其罪,不過奪告身罷職之罰。若因其一官婢之擊錚,而論罪其新遞之官,非但事體之不當,其流之弊,有不可勝言矣。判尹閔鎭厚曰,濟州人,元無上來之事,而女人出來,故怪而問之,則傳言以爲,渠以至冤,訴于新倅,則交承之間,勢難聽理,必欲伸枉,則擊錚之外,別無他道云。受由上來云,而女人之出來,實爲異常矣。李濡曰,濟州妓生之私自出陸,至於擊錚於闕庭,實是曾所未有之事。其所防禁之嚴,比諸西北官妓,尤嚴,則雖或有抱冤之端,自本州覈實啓聞,可也,何可任其出往乎?此路一開,則爲官員及軍官輩所眄之妓生,托以訴冤而出陸者,必多有之,牧使果爲許送,則殊極非矣。第其擊錚之事,令新牧使査啓,則必以交承爲嫌,使御史按覈,則事涉太重矣。聞李喜泰,以推案謄本,呈納于刑曹云,故臣亦取見,則濟妓妖惡之狀,俱在其中。此則比公家文書,雖不足憑信,本州所在推案,令該曹,卽爲取來,査考後稟處,似當矣。上曰,試令刑曹,取考文書後稟處,可也。以上備局謄錄
李頤命所啓,小臣方待罪瓦署提調之任,本署有弊端,敢此仰達。國初,京畿·江原·湖西·海西四道,分定元貢吐木,六十餘萬斤。其後經亂,漸次權減,餘存僅四分之一二。去甲戌年間,加定三萬餘斤於京畿·江原兩道,卽今行用,十九萬一千餘斤。此爲七朔月課所用,七朔月課所燔瓦子,僅爲九十八訥,而陵寢·廟社·宮闕·各司年年雨漏所補,猶且不足。若有營繕,則一年所用,或至四五百訥,故自戶曹別燔,或至三十餘朔,工役每當其時,臨急給價,貢物人等,不及貿得水上吐木。匠人不及燔造,耗費倍蓰,窘急生事,不但渠等呼冤,國事亦爲苟簡。且近來蟲災熾盛,吐木亦絶貴,若不預爲貿得於山郡,則難以猝辦。以公家事言之,每年別造之數,倍於常定月課,其給價之費,則與復舊無異。近來奉常寺·典牲署等諸司貢物,多因弊端,有復舊之事云。本署難支之弊,旣如此,公家費價之道,無異復舊,今若變通,四道元貢中未復故者,限七朔工役,特爲復舊,則公家無所損,渠輩無呼冤,且無臨急生事之患矣。七朔加給之後,亦不足則可以別燔,有餘則可以儲置,備後年之用,似爲便當。令戶曹·宣惠廳相議,限七朔復舊,何如?上曰,令該廳及諸曹,稟處,可也。宣惠廳謄錄
上在昌德宮。停常參·經筵。
開城留守書目,今月初十日,自初昏至曉頭,風雨大作,樹木折拔,鳥雀墜死,各穀摧傷剝落,有同蹂躪,更無回蘇之望。今此風災,前所罕有,前頭民事,極爲可慮事。
禁府啓目,柳文燧議處云云。兩年條未捧之穀,査正之時,卽爲准納,則此與無緣虛錄,有異兺不喩,事係宥旨前事,似當勿論,上裁,何如?啓。勿論。
答兵曹參判金鎭圭疏曰,省疏具悉。宴廳堂上,令該曹稟處,卿其勿待罪。
江原監司書目,原州呈,以吏曹參議朴權病重上去不得事。啓。傳曰,此狀啓還出給。
政院啓曰,吏曹郞廳來言,今日爲政事,命下,而判書洪受瀗,參判李健命,俱以病不來,參議朴權在外,不得開政云。判書洪受瀗,參判李健命,竝卽牌招開政,何如?傳曰,允。
吏曹判書洪受瀗,參判李健命上疏。大槪,臣等,旣被宰臣之疏斥,理難晏然,玆於嚴召之下,來詣闕外,略暴微忱,乞蒙鐫遞臣等之職,以安私分事。入啓。答曰,省疏具悉。卿等勿辭,從速行公。
禮曹啓曰,內殿進宴吉日,令日官推擇,則來九月十四日爲吉云,以此日定行,何如?傳曰,允。
政院啓曰,兵曹判書兪得一,引入已久,不但事務之積滯,大政一向遷就,祿都目政事,亦以過限,而不得爲之,卽爲牌招,何如?傳曰,允。
戶曹判書趙泰采上疏。大槪,臣於宰臣之疏,有不敢晏然者,乞遞宴廳堂上之任,以便公私事。入啓。
兵曹判書兪得一,牌不進。
政院啓曰,今日爲政事命下,而判書洪受瀗,參判李健命,承牌詣闕,陳疏批下之後,不爲入來開政,竝卽牌招開政,何如?傳曰,明日開政。朝報
王世子上疏,伏以春間稱慶之請,終蒙允許,而進宴一款,未擧卽行,此固知挹遜之盛德,而至情所在,不勝缺望矣。頃因禮官之進請,始得蒙允,此不但臣之微誠獲伸也。蓋出於擧國顒望之情,則在廷之臣,宜無異辭,而金鎭圭,獨陳其不可,旋寢其內宴,臣卽當更請,而煩瀆是懼,尙此遲待矣。日昨大臣諸臣,苦口筵奏,內宴亦許竝設,吉日以涓,盛禮將擧,竊不勝欣幸,庶可少伸區區之情,而今者金鎭圭,又爲提起,强執前見,必欲沮戱而後已。昔我宣廟朝,進宴一款,初雖謙讓不許,而其時未聞有如許沮戱之論。今鎭圭,托於私制之小節,欲沮稀有之盛禮,臣不敢知此人意見,必高於古昔諸臣而然耶?臣竊慨然也。爲親之心,無貴賤一也。雖以閭家常情言之,稱觴獻壽,不能竝設於兩親,則於其心安乎?情之所在,禮或隨變,故壓屈隆殺之道,聖賢亦有時而用之,此所謂權而不失其正者也。伏願聖明,俯察臣疏及大臣諸臣之懇,無撓於橫生之論,仍許內宴,以舒至情,不勝幸甚。答曰,省覽疏辭。固知出於至情,而金鎭圭之疏,不過意見之不同而已,豈有沮戱之意也。進宴儀軌
上在昌德宮。停常參·經筵。
刑曹判書姜鋧三度呈辭。入啓。遞差。
假注書申混病代,吳命恒受點。
全羅監司書目,本道農事,六月十一二日以後,連被水災·風災,多有沈腐摧折之患。又被海溢雹蟲之災,前頭民事,誠爲渴悶事。
京畿監司書目,衿川呈,以校理尹星駿辭職上疏上送事。啓。答曰,省疏具悉。爾其勿辭,上來察職。
傳曰,今觀兵批政官書啓,則參判金鎭圭,有待命禁府之事,勿待命事,分付。
答戶曹判書趙泰采疏曰,省疏具悉。卿其勿辭,安心行公。
謝恩,弼善柳泰明。
吏曹啓目粘連,觀此兵曹參判金鎭圭上疏,則以宴廳堂上越次謬差,難於冒當。如是縷縷辭免爲白有臥乎所,凡大小邦禮,提調差遣之時,別無區別一二提調之例,則今此累次固辭,不欲自當者,誠爲過中是白乎乃。偏執己見,每以越次爲嫌,則亦不可一向强迫,宴廳堂上之任,姑許減下,宜當是白乎矣。宰臣進退,臣曹不敢擅便,上裁,何如?啓依回啓施行。
傳曰,因掌樂院提調金鎭圭上疏回啓,宴廳堂上,纔已減下矣。雖以他提調,差下宴廳堂上,而旣有嫌礙,則將來行公,亦未可必。其在下提調,卽爲改差,而差出他提調,宴廳堂上,仍爲差下事,分付。
吏曹,進宴廳堂上金柱臣。啓。
校理李宜顯上疏。大槪,母病又復添劇,情理決難違離,冀蒙遞解,俾得專意救護,仍治臣牽係私情,屢瀆宸嚴之罪,以肅朝綱事。入啓。答曰,省疏具悉。爾其勿辭,救護母病。
左副承旨崔重泰上疏。大槪,情勢難安,決無蹲仍近密之班,玆敢冒控懇籲,乞賜遞改臣職,以安賤分事。入啓。答曰,省疏具悉。爾其勿辭,從速察職。
禮曹判書尹世紀上疏。大槪,臣於兵曹參判金鎭圭之疏,有不敢晏然冒居於職次者,伏乞聖慈,亟遞臣本兼諸任,仍治臣妄言之罪,以快人言,以安微分事。入啓。答曰,省疏具悉。卿其勿辭,安心行公。朝報
有政。吏批,以柳泰明爲弼善,徐宗泰爲漢城判尹,金澥爲玄風縣監,李喜茂爲禮曹參議,李海朝爲獻納,申銋爲兵曹參知,李萬春爲刑曹佐郞,以黃欽爲都承旨,朴鳳齡爲司書,金柱臣爲掌樂提調,南致熏爲刑曹參判,李萬春爲兼春秋。
兵批,以尹行敎爲副護軍,李思永·李周徵·韓聖佑·趙道彬爲副司直。
戶曹啓曰,右議政鄭維城,以己亥年告訃上使恩賜田結,尙未准受矣。忠淸道鎭川縣無后奴婢屬公田畓,竝一結三十五負八束,自本家望呈願受,依例折給,何如?傳曰,允。戶曹謄錄
上在昌德宮。停常參·經筵。
政院啓曰,臣卽伏見今十一日引見時擧行條件,則有義州充軍罪人李世禎放送之命,臣竊以爲不然也。世禎之借述占科,情節絶痛,當初定罪,實遵成法,則因其子之冒呈上言,而遽施特宥,終有乖於嚴科場信法令之意,臣待罪該房,區區所懷,惶恐敢達。伏願更加深思,還收成命。答曰,勿煩。
右議政李濡箚子。大槪,敢陳難安情勢,乞賜鐫免事。入啓。答曰,省箚具悉卿懇。於卿別無所嫌,安心勿辭,速出行公。仍傳曰,遣史官傳諭。
京畿監司書目,楊州呈,以校理李㙫辭職上疏上送事。啓。傳曰,還爲下送。以上朝報
義禁府啓曰,富平居幼學閔喜甲,以其父震標,因富平官逼脅,以致自斃事,前已擊錚,啓下本府,而以旣經勘處,今無覆啓之意,啓辭勿施矣。喜甲,夏間又爲擊錚,自刑曹移送啓目,而擊錚內辭緣,與前無異,曾自本府啓請勿施,則到今更無可論之事,置之,何如?傳曰,允。禁府謄錄
上在昌德宮。停常參·經筵。
禮曹正郞李宜章,在外大臣處,金寶追補當否收議事,果川等地出去,掌苑別提李忠逵,果園摘奸事,江華等地出去。
修撰金興慶,別兼春秋減下肅拜。
左承旨任胤元三度呈辭。入啓。遞差。
忠淸監司書目,延豐呈,以執義李箕洪辭職上疏上送事。啓。答曰,省疏具悉。爾勿過辭,從速上來察職。
吏曹啓曰,承旨有闕,政事,取稟。傳曰,明日爲之。
假注書吳命恒病代,李景說受點。
江華留守書目,本月初十日戌時量,大風振作,達夜不止,樹木折拔,家舍頹壓。田畓各穀,酷被傷損,莖葉摧折,斷無結實之望,民皆呼泣田野,景色愁慘。官船十四隻,私船五隻,往來商賈船十隻,破碎或飄失,人物二名渰死事。
京畿監司書目,道內各邑,本月初十日夜,大風振作,折木拔屋,雨雹交作。田畓各穀,酷被其害,田野之間,人多呼哭,生意索然,景像愁慘。此實前所未有之災異,況今秋節已屆,冷雨不止,一分餘存之穀,似難成熟。言念民事,渴悶緣由,爲先馳啓事。
忠淸監司書目,本道今年穡事,已判大歉,救民之策,不可不預先料理,而況試期且迫,兩所試官,無以推移,今番貶下守令之代,不待大政,令該曹擇差,催促發送事。朝報
上在昌德宮。停常參·經筵。
禁府照目,承文博士黃翼再,正字李遂大,副正字趙聖復等矣分館之時,公議齊許之人,如有見漏之事,則所當反覆消詳,務歸周完,而不思善處,徑先罷坐,已涉未安,不待歸一,勘送文書,未免徑遽。以此起鬧,不卽開坐,致令莫重分館,漸至稽延,違拒朝令之罪,在所難免,各杖一百收贖,竝只告身,盡行追奪,私罪。啓依允。功減一等。
政院啓曰,近來兩司,無行公之員,闕啓已久,且新除授在外未下諭臺官,至於五員之多,其中除授最久臺官,殆至一朔,此則前所未有之事,而監察茶時,亦已多日,前頭又無限下諭一款,尤甚緊急,而卽今兩司,無無故在京之人,只有正言李禎翊一人,而連日呈告,不爲肅謝,卽爲牌招察任,何如?傳曰,允。
謝恩,正言李禎翊。
院啓,日昨筵中,有義州充軍罪人李世禎放釋之命,臣竊以爲不可也。世禎當初所坐,旣犯科場用情之罪,而其借述之際,計甚陰密,奸狀絶痛,當此嚴科場之日,不可以其子之訴冤,動撓成法,有所輕易寬貸。請還收義州充軍罪人李世禎特令放釋之命。新除授獻納李海朝,時在京畿廣州地,正言尹世綏,時在平安道平壤庶尹任所,司憲府掌令李夏源,時在忠淸道忠州地,掌令李裕民,時在忠淸道洪州牧任所,持平李喬岳,時在平安道順安縣任所,請竝斯速乘馹上來事,下諭。答曰,不允。下諭事,依啓。前啓,靈愼君瀅,門外黜送事,及持平韓重熙遞差事,及領府事南九萬,判府事柳尙運罷職還收事,停啓。
校理李宜顯,牌不進,依承傳罷職傳旨。傳曰,只推勿罷。
全羅監司書目,光山縣監金鎭華,今月初九日,遭母喪事。
右議政李濡箚子。大槪,敢陳所懷,冀蒙裁處事。入啓。答曰,省箚具悉卿懇。日昨風災之慘,實是近古之所無,言念民事,不覺氣短也。箚中所陳及仍任事,可不依施焉。仍傳曰,遣史官傳諭。
校理李宜顯,再招不進,依承傳罷職傳旨。傳曰,只推勿罷。
京畿監司書目,廣州呈,以右參贊閔鎭厚辭職上疏上送事。啓。答曰,省疏具悉。卿其勿辭,安心行公。朝報
有政。吏批,以洪泳·洪重休爲持平,金萬胄·姜楧爲監察,孫騎龍單付校書著作,李寅燁爲刑曹判書,韓聖佑爲刑曹參議,金鍰爲梁山郡守,李廷濟爲兵曹佐郞,許墀爲承旨。
兵批,以姜鋧·任胤元爲副司直,沈宅賢爲副司果,李景說爲副司正。
上在昌德宮。停常參·經筵。
巳時,太白見於未地。
下直,平壤庶尹趙正萬。
忠淸監司書目,延豐呈,以副提學鄭澔辭職上疏上送事。啓。答曰,省疏具悉。玆事旣已處分,尤無所嫌,須勿固辭,上來察職,
院啓,請還收義州充軍罪人李世禎特令放釋之命。措語見上答曰,勿煩。
吏曹啓曰,臺諫及守令多窠,政事,取稟。傳曰,當日爲之。
左副承旨許玧上疏。大槪,累月供劇之餘,重得嘔泄之患,症勢沈篤,無望起動,出納重地,不容蹔曠。伏乞亟許遞改,無廢職事,俾便調治,公私不勝幸甚事。入啓。遞差。
禁府,澳澈拿囚。啓。
傳,前掌令南相夏·權世恒,校理南就明,司諫尹憲柱,弼善朴行義,持平沈宅賢竝敍用。
今春夏等褒貶,鍾城府使李萬齡,洪原縣監鄭文益,以上中。穩城府使沈益晉,高原郡守張相漢,以上下。朝報
有政。吏批,以韓在恒爲保寧縣監,李藎爲新昌縣監,金泰重爲陰城縣監,李延休爲定山縣監,金時澤爲比安縣監,李肇爲庇仁縣監,朴濬爲海美縣監,李秀實爲淸道郡守,李萬枝爲宣川府使,安壽鼎爲連山縣監,李軒佐爲新寧縣監,金致龍爲承旨,洪一源爲蔚珍縣令,慶明會爲光山縣監,徐名世爲安陰縣監,柳廷喬爲良才察訪,池日賓爲豐川府使,李世祥爲長興府使,洪處武爲伊川府使,金南賮爲陰竹縣監,韓配夏爲茂長縣監,金錫順爲松羅察訪,南就明爲副修撰,尹徵商爲谷城縣監,朴弼純爲禮山縣監,吳伯周爲高原郡守,成稷童爲固城縣令,崔斗炡爲穩城府使,南相夏爲掌令,洪九範爲沙斤察訪,鄭翊周爲柒谷府使,梁益茂爲熙川郡守。
兵批,以尹趾完爲領中樞府事,許墀爲副護軍。
上在昌德宮。停常參·經筵。
夜自三更至五更,月暈廻木星。
司諫任埅三度呈辭。入啓。遞差。
傳曰,大臣·備局堂上引見。
引見時,兵曹判書兪得一牌招察任事,及興陽縣監鄭道積,除諫院署經,催促下送事,榻前下敎。昨日政新除授守令,各別催促,今月內不爲下直,則政院啓稟論罪事,及江華留守閔鎭遠,自政院催促下送事,及承文博士黃翼再,正字李遂大,副正字趙聖復,竝敍用,使之斯速分館事,榻前定奪。正言李禎翊所啓,請還收義州充軍罪人李世禎特令放釋之命。措辭見上上曰,勿煩。又所啓,新除授司憲府掌令南相夏,時在京畿果川地,請斯速乘馹上來事,下諭。上曰,依啓。
政院啓曰,邊上守令,不得任意遞罷,法意有在,而前日咸鏡監司洪萬朝,以鍾城府使李萬齡病重罷黜事,馳啓。伊時自本院請推,仍有李萬齡勿罷仍任之命矣。方過數朔,又置中考,以遂其必遞之計,揆以事體道理,俱極未便,而李萬齡中考,旣已特命勿施,則本道監司,不可無警責之道,咸鏡監司洪萬朝,推考,何如?傳曰,允。
吏曹啓曰,臺諫有闕,政事,取稟。傳曰,明日爲之。
慶尙監司書目,臣情勢病勢,終難仍據藩任,玆敢冒死仰籲於宸嚴之下,乞賜遞罷,以便公私事上疏上送事。啓。答曰,省疏具悉。卿勿過辭,從速察職。
引見時,右議政李濡所啓,江華留守閔鎭遠,因儒疏引嫌,至於再疏還給之後,猶且不出。向日成揆憲之疏,則無他曲折,而今此儒疏語意,不比尋常,則鎭遠之尤爲不安,必欲辭遞者,勢固然也,而在朝家事體,不可以一鄕儒之疏,許遞重任,保障之地,曠廢已久,亦涉可慮,催促下送,何如?上曰,頃以成揆憲之疏,不安,故特推牌招,俾卽察任,而此與其疏語意一串,不必如是引嫌,使之催促下送,可也。又所啓,各樣身布解由拘礙之規,曾有參酌定式之事矣。其間亦有窒礙難行之端,各邑當年條,應納之外,久未收,亦且數多之處,雖或准捧當年條,而至於久未收,決難准捧,則毋論多少,其見拘解由,則一也。惟其如是,故爲守令者,不欲費心力督捧,竝與當年條而不爲准捧,惟思十朔前圖遞徑歸,因此漸成弊邑,久未收之漸加,亦由於此。且當年條全未捧之守令,圖遞徑歸之後,或値年凶退捧之時,則乘其間隙而成出解由,後官則替受前官未收之責,見拘解由,其於用罰之道,亦甚乖宜。臣意則卽今各樣未收之數,未知其幾許,而自今定式,當年條則雖一疋未收,當該守令,拘礙解由,雖値退捧之時,不許成出。如是則當年應捧之布,必有盡心准捧之效,而數遞與未收之弊,亦可除矣。且旣往未收,或以五分之一,或以十分之一,參酌定限,逐年上納。假令一邑之未收,至於一百同,則十分之一,當爲十同,定限之數,比元數旣甚減少,或有指徵無處者,自官家不無推移充補之路矣。各軍門與戶兵曹商確稟處,似合事宜,故敢達。上曰,依爲之。又所啓,頃年平安監司狀啓,虛減穀,使之待秋准捧,而或全未捧,或未准捧之守令,分輕重決杖推考事,定奪,分付矣。監司,以經赦一款,有所稟啓,元還上未捧居末之類,旣以赦前事勿論,則此亦一體施行,似當矣。上曰,依爲之。又所啓,頃日風災,實是前古所無,各穀慘被損傷,民憂之餘,關係變異,非常矣。秋事方急,此時守令,必須急速赴任,稍知頭緖之後,田政等事,亦可以着實致察。日昨政新差守令,不可不催促發送,而近來紀綱解弛,朝令之下,多不動念,惟以遷就爲事,各別申飭,使之今月內辭朝,而如或不然,則政院啓稟論罪,宜矣。上曰,依爲之。以上朝報
右議政李濡所啓,萬機酬應,有妨於調攝之中,故文書間刪煩節目,自政院先爲磨鍊啓下後,又自備局,欲爲商確稟定,旣已出草,而適因臺啓,姑置之矣。今當書入之意,敢達。上曰,依爲之。
戶曹判書趙泰采所啓,贓汚守令文書,送于備局,使之抄出,而自禁府行査白脫者,亦爲一體移送乎?上曰,經査而未脫者,移送,似宜矣。右議政李濡曰,此事雖有當初定奪,其間或不無稱冤之端矣。外方査覈之十分眞的,有未可知,而旣已白脫之後,則不可混同移送矣。泰采曰,微細之事,不可續續陳達,而春間囚禁罪人査前,有因赦削職放送者,數日後文書上來,而慶興前府使尹濟萬,以五十石穀貿布等事,全歸孟浪,而旣因赦蒙放,該府例不回啓,故歲抄時,每以其罪目書入云。參酌處分之後,査啓上來,歸於白脫,而特以未回啓之故,仍以贓汚施行,事涉不可。如此等事,宜有變通之道,然後似無拘礙之端矣。李濡曰,移送備局抄出之擧,固是嚴贓汚之意,其中或因赦特施曠蕩之恩,而未分其虛實,混入於移送,仍以贓汚施行,則朝家用罰之道,似爲未盡。雖因赦見釋之後,其罪犯贓汚一款,則不可仍爲行査而處之矣。泰采曰,大興前郡守尹泓,分揀於赦前,濟萬則過赦翌日,査啓入來,亦爲白脫,而每以其罪目書入,似涉冤痛,此後則査狀上來者,仍爲回啓,未知,何如?上曰,行査白脫者,不必移送,雖因赦處分者,諸道査啓所脫之類,則禁府,因其査啓而回啓,有所處分,宜矣。右副承旨李濟曰,然則尹濟萬事,當爲回啓乎?上曰,削職後査啓上來,故判義禁所達,如此矣。李濡曰,尹濟萬事,亦須回啓,方可爲區別處分之道,而自今爲始,如此之類,依此定式施行,似可矣。上曰,此後則仍爲定式,而査事非一,關係重者,則更爲回啓,可也。
右議政李濡所啓,所江防禦使李汝柱,在任身死,本道監司,以喪出客館,宜有顧恤之意,報于備局,而此與設行大同之處,不同,故無喪需題給之規矣。旣已在任身死,本鎭亦非兵水營有物力之比,則其在朝家軫恤之道,似當依兩湖營將喪需題給之例,許令以本鎭留布,參酌題給,而自備局不敢擅便,敢此仰達。上曰,依爲之。又所啓,頃因平安監司狀啓,還上虛減穀,使之待秋准捧,而或全未捧,或未准捧之守令,分輕重決杖推考事,定奪,分付矣。監司,以經赦一款,有所稟啓,元還上未捧居末之類,旣以赦前事勿論,則此亦一體施行,似當矣。上曰,依爲之。旣以朝報,書於當日,此又疊錄
韓城君李基夏所啓,近年以來,連値凶歉,各邑砲保價布裁減之數,三百五十一同零。此則當自戶兵曹充給,而該曹,每以遺儲不敷,趁不備送。自庚辰至甲申五年內,或有因朝令而停捧者,或有應納而不納者,摠計未收,亦至六百六同零。都監遺儲之逐年匱乏,軍兵衣資之過時不給,皆由於此。甲申條尤甚未納守令,推考,監色治罪事,曾已陳達分付矣。各邑未收,今方稍稍來納,前後所捧,僅至二百餘同,而軍兵一巡衣資應下之數,必准三百五十同,然後方可分給,故夏等衣資,趁不上下,軍兵之缺望,莫甚。頃以二百餘同,爲先分給,而不足之數,至於一百餘同之多。且春秋中旬,亦因乏儲,不得設行者,已至兩年,軍兵落莫呼怨,有不可勝言。裁減代木,宜自戶兵曹,依定式充給,而得聞戶兵判之言,則兩曹所儲不多,勢難一時盡散云,而軍兵等衣資分給,則一日爲急,今年備局,句管關西木二百同,前頭收捧,卽時移充於戶兵曹,而戶兵曹所儲之木各一百同,爲先取用於衣資不足之數,且爲中旬賞布之資,則似爲兩便,故就議於廟堂,則大臣之意,亦以爲然,分付戶兵曹,何如?右議政李濡曰,訓局軍兵事體,與他自別,雖以國儲之耗費,或有變通之議,而旣爲仍存,則凡所接濟之道,何可有虧缺?以致呼冤之弊乎?戶兵曹經用,亦患難繼,每有移送,其勢誠難。臣意則以備局句管木,不但一番推移充給而已,加得餘丁限五六百同之木,收捧留儲,以備訓局裁減布削給之地,似涉便宜。久欲以此陳白而未果,今因李基夏之言,敢此仰達矣。上曰,依此爲之,似好矣。
左參贊李頤命所啓,頃以北京送瓦匠事,有所陳達矣。刷馬已令西路給送,而旣以國事出去,盤纏,亦有題給之道,令該曹,參酌題給,何如?上曰,依爲之。以上備局謄錄
上在昌德宮。停常參·經筵。
咸鏡監司書目,咸興·定平等官呈,以今月初十日夜,狂風大作,暴雨如注,田畓各穀,盡爲摧折,其中成實者,則隕落殆盡,前頭民事,更無可望事。
慶尙監司書目,本道農事,連傷旱澇,移種愆期之中,惡風連吹,日候凄冷,亦多傍坼,不善發穗,晩移之秧,實無成熟登場之望,田種各穀,無一成樣。河陽·熊川等官呈,以蟲災亦甚,民事可慮事。
禁府,鄭麟瑞拿囚。啓。
右議政李濡箚子。大槪,敢陳前席誤奏之失,乞賜鐫免事。入啓。答曰,省疏具悉卿懇。偶然錯認,元非大段,卿其安心勿辭,亦勿待罪。仍傳曰,遣史官傳諭。朝報
有政。吏批,以黃翼再,單付奉常直長,李遂大爲承文正字,趙聖復爲承文副正字,黃翼再〈爲〉兼承文博士,朴鳳齡爲兵曹正郞,申銋爲戶曹參議,李焌爲禮曹佐郞,尹憲柱爲司諫,金萬埰爲工曹參議,韓信哲爲鐵山府使,宋昌兼〈爲〉知義禁,李志逵爲禁府都事,李湛爲軍資判官,趙道彬爲副校理,李萬夏爲刑曹正郞,朴守義爲禁府都事,黃夏弼爲工曹佐郞。
兵批,以任埅爲副護軍。
上在昌德宮。停常參·經筵。
禮曹判書尹世紀三度呈辭。入啓。只遞本職。
吏曹啓曰,來二十三日祿都目政事爲之之意,敢啓。傳曰,知道。
忠淸監司書目,瑞山等三十四邑,今月初十日,獰風暴雨大作,樹木摧折,屋瓦飛散,閭巷處處頹壓,田畓各穀,慘被傷損,至於早稻·黍粟·木花,只存空莖,年事之凶歉,不待秋成而已判,其中沔川郡段,禽鳥墜斃,禮山縣段,雨雹交下,大如鳥卵,亦係變異事。
政院啓曰,新除授守令,今月內不爲辭朝,則自本院入啓請罪事,大臣旣已定奪於筵中矣。今明日署經,然後可以催促,而諫院之官,或未肅拜,或呈告。司諫尹憲柱,正言李禎翊,竝卽牌招,以爲爲先開坐署經之地,憲府則雖未得備員,開坐署經,而連日監察茶時,事甚未安。掌令南相夏,昨已上來,亦爲牌招,何如?傳曰,允。
謝恩,司諫尹憲柱,掌令南相夏。
全羅監司書目,臣之病勢,日漸添劇,決無起動爲人之望。玆敢冒萬死更籲於天地父母之前,乞蒙恩遞,俾得歸死畿廬事,上疏上送事。啓。答曰,省疏具悉。卿勿固辭,從速察職。
院啓,請還收義州充軍罪人李世禎特令放釋之命。措辭見上槐院參下,乃新進初程,分館之際,不可不詳審於取舍之間。乃者式年分館圈點時,或有公議齊許之人見漏者,或有一二不合之人而冒參者,取考該官等置對爰辭,則亦可知其取舍之不公,決不可諉以文書之已送而置之。請令槐院官員,式年一榜,斯速改分館。日昨禁府覆啓,有定配罪人金泰潤量移之命,臣等,竊不勝駭惑之至。泰潤,締結兇徒,埋兇妖惡之狀,於方燦祭文事而綻露無餘,雖以渠之爰辭觀之,亦不能自隱,而其時獄事,輕施寬緩之典,至於貸死,物情之駭憤,至今未已。今又輕議於赦典,有若尋常罪配者然,誠可寒心,不可以事過而置之。請還收定配罪人金泰潤量移之命。答曰,不允。改分館事,令該院稟處。以上朝報
禁衛營啓曰,前頭城役時炊飯木,難以繼用,今此外南山近處風落木,依各軍門例,本月二十二日出番軍一百名,定將校領送,與該道監役,眼同斫取之意敢啓。傳曰,知道。禁府謄錄
上在昌德宮。停常參·經筵。
政院啓曰,都事·守令應爲署經者,至於十三員之多,諫院則昨已署經,而憲府則掌令南相夏外,皆在外,備員開坐,姑無可期,而今月內辭朝,旣有成命,何以爲之?敢稟。傳曰,諫院旣已署經,催促發送。
院啓,請還收義州充軍罪人李世禎放釋之命。請還收定配罪人金泰潤量移之命。措辭見上答曰,勿煩。前啓,槐院改分館事,稟處間姑停。
謝恩,參知趙泰東,司書申鐔。
兵曹參判金鎭圭上疏。大槪,春宮疏辭旣勤,聖批之開釋,又降勿待命之恩諭,惶感之餘,不敢更煩請罪,而前禮曹判書尹世紀之所構謗至深,有不容不辨者。伏願亟命司敗,按臣前後所論宴事之出於公心與否,以辨枉直事。入啓。答曰,省疏具悉。卿其勿辭察職。
禮曹啓曰,卽今節屆仲秋,凄風連吹,涼雨不止,正當萬穀發穗成實之際,多有損傷之患云。如此之時,例有祈晴祭設行之擧,故臣曹方啓稟,而大臣之意亦如此,依前例四門禜祭,不卜日來二十五日爲始,三日而止事,知委擧行,何如?傳曰,允。
京畿監司書目,廣州呈,以修撰柳鳳輝辭職上疏上送事。啓。答曰,省疏具悉。爾其勿辭,上來察職。朝報
有政。吏批,以任胤元爲兵曹參知,趙泰東降兵曹參知,任胤元陞兵曹參議,宋徵奎爲禁府都事,閔鎭厚爲禮曹判書,申鐔爲司書,金楚寶爲奉常主簿。
兵批,以李尙爲所江僉使,李墇爲順天營將,林原君杓·礪城君楫爲副摠管,崔天柱爲順天監牧官,李弘述爲都摠管,尹聖瑀爲司禦,金昌國爲翊贊,趙正誼爲衛率,尹世紀·姜鋧·李思永爲司直,任胤元·許玧·任埅爲司果。
上在昌德宮。停常參·經筵。
下直,統制使李尙,淳昌郡守李遇輝,平安都事申奎,利城縣監車萬里。
禁府都事閔厚重,前統制使李昌肇拿來事,出去。
大司成趙泰耉三度呈辭。入啓。遞差。
吏曹啓曰,來二十八日都目政事爲之之意,敢啓。傳曰,知道。
平安監司書目,田穀黍粟,初旣茂盛,又善發穗,庶有豐稔之望矣。自本月初九日,大雨如注,惡風兼作,通晝夜不止,十一日朝始爲少霽。田野各穀,慘被損傷,前頭民事,萬分悶慮事。
備邊司啓曰,江華留守閔鎭遠上來之後,被鄕儒疏斥,一向引入,無意還任,故日昨陳達榻前,旣有開釋催促之敎,而尙無出而承命之擧,殊甚未安,而事體與他外方自別,亦不可直爲催促下送,閔鎭遠牌招,使之察任,何如?傳曰,允。
明日宗廟展謁擧動時,大駕出宮正時,辰初一刻,王世子出宮正時,卯正二刻,開門差早。
忠淸監司書目,臣所患諸症,日漸添劇,委頓空館,鬼事將迫,不得不更冒萬死,疾聲哀籲於宸嚴之下。伏乞速賜處分,俾殘喘得以少延,公務毋至稽滯,公私不勝萬幸事,上疏上送事。啓。答曰,省疏具悉。卿辭至此,令廟堂稟處。
前監役趙時普等上疏。大槪,臣等竊伏見臣祖父,以仁廟朝丙寅科事,枉被宰臣疏提於八十年之後,其所醜辱,不遺餘力。玆不勝刻骨腐心,抑鬱痛迫之忱,相率呼籲於天地父母之前,伏乞聖慈,俯賜省察,無使旣骨之人,抱怨於泉臺之下,不勝幸甚事。入啓。答曰,省疏具悉。疏辭知道。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。卿之本心之無他,予已洞知,須勿以臺疏爲嫌,安心就途,用副至望。仍傳曰,此批答,下送于偕來史官,使之傳諭後,史官則姑爲上來之意,分付,可也。朝報
義禁府啓曰,今此宗廟擧動敎是時,大駕各差備都事九員,王世子左右考喧都事二員,當以十一員分差,而本府都事十員內,一員本府入直,都事閔厚重,前統制使李昌肇拿來事,出去,新除授都事李志逵,前任掌苑別提,以果苑摘奸事,出去。他無推移之路,假都事四員,令該曹差出,以爲分差之地,何如?傳曰,允。禁府謄錄
上在昌德宮。停常參·經筵。
大駕詣宗廟,入齋室後,王世子問安。答曰,知道。
藥房·政院·玉堂問安。答曰,知道。王世子入齋室後,藥房·政院·玉堂問安。答曰,知道。大駕·王世子展謁後,藥房·政院·玉堂問安。答曰,知道。大駕還宮正時,未初一刻。王世子還宮正時,未初初刻。
政院啓曰,卽者王世子出幕次時,相禮,有前導錯誤之失,事極未安。當該相禮,從重推考,通禮院書員,令攸司囚禁科罪,何如?傳曰,依啓。
大駕·王世子,還宮後,藥房·政院·玉堂問安。答曰,知道。
吏曹口傳政事,以李宜顯爲吏曹佐郞。
承文院官員,以都提調意啓曰,因諫院啓辭,今式年榜改分館事,令該院稟處事,命下矣。在前分館之時,當其取舍,互相爭論,率多罪坐之弊,故革罷完議之規,直爲圈點計畫之際,雖或有一二人當參而見漏者,使之仍爲移送文書者,曾有定式矣。直圈,又不能無弊,今乃有罷坐之擧,不遵朝令之狀,殊甚可駭。當該官員,請推,仍令依定式移送文書者,蓋出於此,而分館事體重大,前後變通定式,意亦有在,則決不可續續撓改,而今此臺啓,旣以不公爲言,至請改分館,則有難苟然仍存。且於丁丑庭試榜,因如此之事,亦有改分館之例,依此擧行之意,分付,何如?傳曰,允。
京畿監司書目,廣州呈,以獻納李海朝辭職上疏上送事。啓。答曰,省疏具悉。爾其勿辭,從速上來察職。朝報
上在昌德宮。停常參·經筵。
申時,日暈。
繕工直長李培,靖陵紅箭門修改後,入來。
平安南道京試官姜楧,慶尙左道京試官金萬胄,咸鏡南道京試官洪重休,出去。
下直,茂長縣監韓配夏,谷城縣監尹徵商。
持平韓重熙三度呈辭。入啓。遞差。
禮曹正郞李宜章,宗廟金寶追補當否,在外大臣處收議後,入來。
假注書尹徵三書啓,臣伏奉有旨,傳諭于領議政崔錫鼎處,則以爲,臣之情迹,轉益臲卼,縮伏數旬,未有臺啓之劾正,不得不上章自陳,方俟罪譴之加。乃者伏奉聖批,荐示開釋之旨,仍諭以勿以臺疏爲嫌,安心就途,臣誠感隕惶蹙,益不知所以措處也。噫,區區蹤地之難安,雖微人言,固無一分自進之勢。況此臺疏所論,又非等閑彈劾,則去就更無可言,當以文字,更暴危踪,以俟淵鑑之回照云。臣旣承姑爲上來之命,今姑上來之意,竝此敢啓。傳曰,知道。
京畿監司書目,廣州呈,以獻納李海朝辭職上疏上送事。啓。答曰,省疏具悉。爾其勿辭,從速上來察職。疊書
參知趙泰東上疏。大槪,略陳金井事宜,以備睿覽,請詢廟堂,亟加處分事。入啓。
吏曹啓曰,臺諫有闕,政事,取稟。傳曰,都目政差出。
江原監司書目,鐵原府使鄭來祥,病重罷黜,而道內各邑守令文官,無多。前頭大小科試官,無以備員,令該曹以文官差出,數日內催促下送,俾及監試試期事。
司直尹世紀上疏。再呈。入啓。以上朝報
御營廳啓曰,今此下番軍兵別破陣,射砲用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。御營謄錄
御營廳啓曰,本廳屬海西別馬隊,因年凶限今秋停番事,曾已定奪矣。一番別馬隊五十名,來八月二十五日本廳逢點,九月初一日爲始立番次,趁期調送事,本道兵使處,依前知會之意,敢啓。傳曰,知道。御營謄錄
上在昌德宮。停常參·經筵。
禮曹正郞李宜章,德·安兩陵莎草修改事,出去。
下直,安陰縣監徐名世,陰城縣監金泰重。
江原監司書目,道內各邑,今七月初十日暴雨之餘,東南風大作,折木拔屋,達夜掀簸。原州一境,則雨雹交下,大如鳩卵,田畓各穀,蕩然如洗,田野間景像愁慘,前頭民事渴悶事。
答參知趙泰東疏曰,省疏具悉。疏辭,令廟堂稟處。
江華留守書目,本府境內田畓各穀,慘被風災之餘,風雨連仍,又有海溢之災,前頭民事,萬分渴悶事。
開城留守書目,自十四日至十九日,冷雨連下,惡風日吹,傷損各穀,改色無望,民事可慮事。
掌令南相夏辭職上疏。入啓。答曰,省疏具悉。爾其勿辭往來焉。
答司直尹世紀疏曰,省疏具悉。卿勿過嫌,安心行公。
判尹徐宗泰上疏。大槪,釁深病劇,本難廁迹周行,而重被臺言詆罵,臣不欲與卞,泯默以處,而情地益無冒進之理。日昨擧動時,虛帶職名,未得趨參於陪衛之列,惶隕無地,晩始冒死自列,乞命亟罷臣職,仍治臣罪事。入啓。答曰,省疏具悉卿懇。卿其安心勿辭,從速行公。
京畿監司書目,驪州呈,以右議政李畬上疏上送事。啓。答曰,省疏具悉卿懇。予意已竭,而巽讓愈懇,此無非情志不孚之致,曷勝慙恧?惟當益篤誠禮,期回遐心而已,更何多誥?卿其念國事之多艱,亟斷來章,幡然就途,以副虛佇之望。仍傳曰,遣史官傳諭。朝報
上在昌德宮。停常參·經筵。
政院啓曰,江華留守閔鎭遠,以情勢難安,引入,久不下去。頃因大臣筵中陳白,自本院屢度催促,又以備局啓辭,有牌招之擧,而無意應命,陳疏不已,朝家旣已洞悉,前後敦迫無餘,而一向引嫌,殊涉太過,莫重保障之地,不可任其曠職。江華留守閔鎭遠,卽爲牌招,何如?傳曰,允。
弼善柳泰明上疏。大槪,臣於鎖直中,聞年深病母,近緣膝下病憂,日夜焦慮,飮啖全廢,氣息綿綴云,藥餌調治,不容少緩。玆敢呼籲於仁覆之下,伏乞亟許鐫免,俾得歸護母病事。入啓。答曰,省疏具悉。爾其勿辭,救護母病。
府啓,請還收炤兄弟放歸田里之命。請還收禁衛營所屬所安島宮家折受之命。措辭竝見上答曰,勿煩。前啓,礪山討捕使金鼎鳴拿問定罪事,停啓。
判府事徐文重箚子。大槪,敢陳病狀,乞遞都監都提調之任,兼陳所懷,以備裁察事。入啓。答曰,省疏具悉。太廟寶冊,屢經兵亂,不得備具,而至於四祖室寶與冊,全無,儀文之欠缺,豈非未安之甚者乎?玉冊追補,事多拘礙,固無可議,而諡寶則與此有異,到今追上,允合事體,其在追遠之誠,決不可已也。卿其安心勿辭,調理行公。
繕工監役李構,厚陵紅箭門修改後,入來。
備忘記,前奉敎李縡,待敎洪禹瑞竝敍用。以上朝報
備邊司啓曰,曾因藥房啓辭,令廟堂取入啓文書中,不緊者,務從省約,以便睿覽事,命下矣。我國各司文簿,雖循例應行之事,皆經稟奏,節目雖詳,大體或損,其中尤甚不緊,而不入於政院所稟定者,別單抄錄,而本司文書,則曾在辛巳間,旣已定式減省,故今玆抄錄者,只是一條,而未及淨寫,以臺啓中止,今始書入。竊伏念宵旰酬應之勞,宜不係於循例文書之若干增減。京外狀啓,結辭起頭,近例雖以黃紙付籤,如刑獄査案之類,曲折屢變,辭語極繁,只以結辭付籤,恐難領要。言事疏章文書,亦多蔓長,凡大小論事疏章,逐節標題,付籤以入,庶可便於省覽,故因辛巳所定付籤式,更加條目,謹此附陳,竝令依此擧行,何如?傳曰,允。備局謄錄
都政。吏批,以任埅爲掌樂正,黃燦爲典籍,尹世紀爲右參贊,李廷晳爲義盈主簿,李志尹爲漢城參軍,李喜泰爲直講,吳羽進爲司藝,趙泰壽爲兼京畿左水運判官,孫命大爲珍島郡守,崔錫鼎爲軍資都提調,朴世楨爲德源府使,元萬衡爲溫陽郡守,尹趾慶爲仁川府使,朴俊蕃爲信川郡守,許玧爲慶州府尹,閔鎭東爲氷庫別提,鄭祥龍爲儀賓都事,李培爲尙衣別提,李萬夏爲醴泉郡守,洪重範爲掌隷院司評,李涵爲司饔奉事,洪禹道爲景陽察訪,李鼎佐爲司饔直長,以金命衡·尹徵三·金晉來爲典籍,安重弼爲司饔奉事,鄭赫先爲典設別提,柳長麟爲繕工直長,兪命健爲司宰主簿,南國翰爲監察,李晩堅爲校理,申瓛爲尙衣僉正,李泰顯爲奉常僉正,李漢佐爲尙瑞副直長,趙道彬爲兼校書校理,丁道烜爲禮賓別提,金混爲廣興主簿,洪重衍爲軍資主簿,朴璟爲典籍,崔東濟爲校書校理,鄭赫先爲監察,崔日陞爲監察,李斗齡爲刑曹正郞,李明觀爲尙瑞直長,曹夏奇爲司䆃主簿,李宜行爲司饔奉事,康友諒爲奉常判官,李宜顯爲西學敎授,尹志源爲工曹佐郞,李海朝爲中學敎授,崔雲翼爲廣興副奉事,崔昌大爲兼校書校理,李命尹爲司畜別提,吳道東爲引儀,鄭恪爲監察,宋禹錫爲兼引儀,金自光爲內贍主簿,徐挺勳爲中部主簿,閔鎭東爲監察,沈宅賢爲持平,金定五爲掌苑奉事,朴權爲平安監司,韓聖佑爲開城留守,金致龍爲義州府尹。
兵批,以元德徽爲平安兵使,陳澤爲植松萬戶,宋時雄爲黔毛浦萬戶,權碩爲美錢鎭僉使,李世復爲井浦萬戶,金弘績爲葛頭山僉使,李基泰爲兼內乘,邢翊賓爲訓鍊判官,李訖爲都摠經歷,許慶爲宣傳官,韓圭爲宣傳官,韓以重爲訓鍊主簿,姜鏽爲武兼宣傳官,曺國相爲都摠都事,金錫保爲訓鍊僉正,徐文行爲白峙僉使,閔銑爲潼關僉使,朴行健爲麟山僉使,李九齡爲委曲僉使,尹以泰·朴震圭爲都摠都事,洪夏錫·河涉爲都摠經歷,金洙爲訓鍊副正,元徽爲曹司衛將,魚史徽爲曹司衛將,朴萬普爲文兼,權擇爲慶尙左水使,白時耉爲全羅左水使,崔昌業爲昌洲僉使,崔世珪爲惠山僉使,鄭碩道爲訓鍊判官,吳遂雄爲都摠經歷,黃儁期爲訓鍊判官,李說爲訓鍊僉正,申鳴漢爲宣傳官,閔鎭斗爲宣傳官,安相漢爲訓鍊主簿,李世翊爲同知,李思晟爲訓鍊主簿,韓洸爲文兼,洪夏爲訓鍊僉正,洪以徵爲訓鍊正,李聖恒爲武兼宣傳官,申湜爲尙州營將,安績爲內禁將,李亨命爲黃海虞候,愼聖任爲忠淸虞候,尹遇聘爲全羅虞候,李錠爲三道統虞候,洪時疇爲黃海虞候,沈澍爲慶州營將,韓永祚爲文兼,南延年爲中樞府都事,金錫保爲都摠都事,林重爲訓鍊判官,曺夏卿爲僉知,元徽爲五衛將,魚史徽爲五衛將,李橏爲中樞府經歷,李鳳祥爲訓鍊副正,蔡時相爲僉知,金遇說·朴尙道爲守門將,李奎禎·金守長爲部將,康濟河爲守門將,洪錫胤爲訓戎僉使,方以矩爲首陽山城別將,鄭會·林重爲都摠都事,李喜泰爲武兼宣傳官,朴仲徵爲宣傳官,金聲澄爲武兼宣傳官,田萬春爲訓鍊僉正,李志雲爲部將,崔仡爲鹿島萬戶,劉泰雄爲智島萬戶,李時華爲朱乙溫萬戶,石柱燦爲恃寨萬戶,文震厚爲玉江萬戶,金益傳爲水口萬戶,金琦爲彌串僉使,金澤南爲會寧浦萬戶,洪世雄爲新塘萬戶,李斗相爲靑水萬戶,金礪爲方山萬戶,金周鼎爲訓鍊主簿,林重榮·金世甲爲武兼宣傳官。
政院啓曰,新除授右邊捕盜大將李□□,卽爲牌招,命召及大將牌·傳令牌,傳受之意,敢啓。傳曰,知道。
上在昌德宮。停常參·經筵。
夜一更,流星出織女星下,入南方天際,狀如拳,尾長三四尺許,色白。
下直,黃海都事尹就履,淸道郡守李秀實,昌城府使趙世成,固城縣令成稷童,伊川府使洪處茂,保寧縣監韓在垣,高原郡守吳伯周,鐵山府使韓信哲,順安縣令申潚,梁山郡守金鍰,玄風縣監金澥,新寧縣監李軒佐,蔚珍縣監洪一源,比安縣監金時澤,光山縣監慶明會,庇仁縣監李肇,全羅都事南世珍,熙川郡守梁益茂,禮山縣監朴弼純,柒谷府使鄭翊周,連山縣監安壽鼎。
正言李禎翊,文學李大成三度呈辭。入啓。遞差。
備邊司啓目,粘連忠淸監司李壄上疏云云。李壄,四年在外,而旣爲水土之所傷,又多勞悴於劇地,以致病廢於積敗之餘,今此連章祈免,可見其萬分難强之勢,當此農事慘被災害之日,前頭巡審分等之擧,不容少緩,而因病稽延,不得以時擧行,則公私狼狽之患,有不可言。今姑許遞,其代,令該曹差出,催促發送,何如?啓依允。
咸鏡監司書目,道內各邑農事,旱蝗風水之災,迭現疊出,而至於南關各邑,今月初十日風雨所傷,大都同然,已斷西成之望,穩城雹災,亦極非常,民事節節罔措事。
謝恩,知義禁宋昌,兼春秋申鐔,兼西學敎授李宜顯,兼南學敎授金興慶。
右副承旨李三碩,牌不進,依承傳罷職傳旨。傳曰,只推勿罷。
謝恩,文學李廷濟。
校理尹星駿,奉敎李縡,待敎洪禹瑞,牌不進,依承傳罷職傳旨。傳曰,禁推。
都政。吏批,以吳重卨爲掌苑別提,曹夏奇爲司僕主簿,李海朝爲吏曹正郞,李濟爲黃海監司,李海朝爲兼校書校理,李景華爲直講,李廷哲爲宗簿主簿,金宇杭爲大司成,朴世集爲氷庫別提,朴泰恒爲忠淸監司,李晩堅爲文學,金園皓爲典籍,鄭翊時爲典籍,柳萬齡爲典設別提,南彦昌爲平山府使,李國芳爲刑曹參議,李廷濟爲文學,崔慶湜爲正言,李鳳祥爲朔州府使,尹行敎爲輔德,李世澤爲義盈主簿,朴弼明爲獻納,韓泰相爲司䆃主簿,朴弼明爲兼東學敎授,金興慶兼南學敎授,朴省己爲引儀,權持·李三碩爲承旨,金道浹爲典設別檢,朴汝興爲慶基殿參奉,曹一桂爲貞陵參奉,李益慶爲西部參奉,金濎爲徽陵參奉,洪是祥爲順陵參奉,李師中爲健元陵參奉,柳奎廷爲穆陵參奉,李天嗜爲齊陵參奉,李宜著爲宣陵參奉,尹行敎爲修撰,韓重熙爲兵曹佐郞,金儁相爲判決事,洪重福爲氷庫別檢,李世芳爲假引儀,趙泰耉爲吏曹參議,李世俊今加嘉善,金盛最今加通政加資事,承傳。
兵批,以趙國彬·林有麒·卞爾賚爲守門將,崔廷益·金德重爲部將,鄭緬·朴換爲守門將,呂必時爲四山監役,申璲·吳德標爲部將,李翼海·李徵休爲宣傳官,吳斗相爲訓鍊判官,李梫爲訓鍊主簿,尹淑爲五衛將,睦昌胤爲都摠經歷,洪彪爲訓鍊副正,趙儐·李樺爲武兼宣傳官,南澤爲訓鍊僉正,趙泰億爲北評事,李震恒爲蒜山僉使,吳必英爲大峴山城召募別將,崔琥爲惠山僉使,趙泰興爲僉知,金起俊爲部將,朴溟羽爲訓鍊僉正,文禮伯爲慶尙左虞候,李斗望爲三陟營將,元世楠爲九月山城別將,李基亨爲德池洞別將,劉廷佐爲正方山城別將,安漢英爲菁川別將,白漢相爲慶尙左虞候,李鳴夏爲平安虞候,鄭善綱爲公州營將,金滿泓爲長壽山城別將,李悌望·金重九爲宣傳官,韓以重爲從浦萬戶,張萬翔爲忠翊將,尹以華爲中樞府都事,兪世謙爲咸鏡南虞候,趙重廉爲訓鍊判官,鄭陽復爲同知,卞弘寶爲長木浦別將,鄭次雄爲舊所非浦別將,宋繼商·安弘敏爲僉知,權詢爲五衛將,李震彩·金致煥·安世澄爲武兼宣傳官,南延年爲都摠都事,鄭道三爲訓鍊判官,嚴緝·兪命弘爲副護軍。
上在昌德宮。停常參·經筵。
黃海監司書目,信川等官呈,以今月初十日大風暴雨,人家之漂沒三十戶,魚舡敗沒十餘隻,人物渰死壓死,亦至四十八人之多,極爲驚慘事。
忠淸監司書目,公州等官呈,以今月十五日戌時量,地震,至於屋宇掀動,事係變異事。
禁府,尹星駿·李縡·洪禹瑞拿囚。啓。
政院啓曰,新除授左副承旨權持,時在京畿廣州地,斯速乘馹上來事,下諭,何如?傳曰,允。
吏曹口傳政事,禮曹正郞二,朴萬恒·曺廷善。
右議政李濡箚子。大槪,敢陳危悃,乞賜鐫免事。入啓。答曰,省箚具悉卿懇。所患如此,予用慮念。箚末引嫌,實涉太過,卿其安心勿辭,俟間行公,以副予望。仍傳曰,遣史官傳諭。朝報
有政。吏批,以曺廷善爲禮曹正郞。疊書郞廳黃仁儉校正。日記廳郞廳李仁默書。
上在昌德宮。停常參·經筵。
全羅左道京試官洪泳,出去。
江原監司書目,道內各邑,今七月初十日暴雨大風之災,近古所無,各穀之已發穗,始發穗者,擧皆摧折消融,斷無更蘇之望,今年穡事,已判大歉,前頭民事,誠爲渴悶事。
禮曹啓曰,各陵展謁,只稟秋幸事,曾已下敎矣。今秋展謁,定於何陵,而擇日於何間乎?敢此仰稟。傳曰,當展謁於貞陵,以今月旬間推擇以入,而道路孔邇,勿設晝停,只限城內植炬,可也。又啓曰,命下矣。問於日官,則今月十一日平吉,而其前皆有拘忌云,以此日定行乎?敢稟。傳曰,拘忌日書入。又啓曰,今此貞陵展謁,王世子隨駕一節,亦爲磨鍊乎?敢稟。傳曰,闕門外祗送祗迎,可也。又啓曰,命下矣。問於日官,則今月初七日十惡,初八日曆註,不宜出行,初九日忌出行,初十日聖算云矣,敢啓。傳曰,以初九日定行。
副修撰南就明,牌不進,依承傳罷職傳旨。傳曰,禁推。朝報
政院啓曰,各道守令,前月晦日內,不爲辭朝,則自本院入啓請罪事,曾已定奪,故新除守令,皆已辭朝下去,而其中穩城府使崔斗炡,獨不辭朝。蓋六鎭,俱是絶塞,而除授纔過一旬,治裝之際,自致遲延云,原其形勢,果與他地有間,論罪一款,何以爲之?敢稟。傳曰,置之。備局謄錄
傳曰,陵幸後軍兵犒饋,依前爲之事,分付。禁營謄錄傳曰,今番陵幸時,以御營軍留都事,分付。禁營謄錄
上在昌德宮。停常參·經筵。
司書申鐔上疏,臣於直廬,宿患風喎,挾感重發,陳章請急,冀蒙恩遞,而適値私忌,不得上徹。昨日書筵,忍死出入之後,諸症一倍添㞃,達宵呼痛,氣息欲絶,卽今病狀,十分危劇,實無入直侍講之望,不得不疾聲呼籲於仁覆之下。伏乞亟許鐫遞職名,俾得退歸私次,及時醫治,以尋生路事。入啓。答曰,省疏具悉。爾其勿辭,調理察職。
假注書安時相書啓,臣承命馳往于驪州睡谷村左議政李畬所住處,傳宣聖批,則以爲,臣違拒明旨,瀆冒嚴威,至於七疏煩控,而爲罪極矣。竊謂聖明,若不賜矜允,則臣罪宜不免於誅譴,日夜懍悚,佇蒙處分矣。誠不自意,史官又臨,天札愈勤,旣責以情志不孚,而猶不加以威罰,德意隆厚,恩數優異,而臣之窮蹙,則益甚矣。臣感泣之餘,惶怖無地,惟願速就刑章,而不能得也。臣之衷悃,業已悉陳於前後之疏矣。使臣苟有一分可進之理,則初何敢不念分義,重觸邦憲,一至於此哉?臣疾病垂盡,不能歸身司敗,以請嚴誅,尤增死罪,情溢辭竭,莫知所對。伏地震越,惟萬死是俟云矣,敢啓。傳曰,知道。
禁府,南就明拿囚。啓。
禮曹啓曰,以王世子隨駕取稟草記,傳曰,闕門外祗送祗迎可也事,命下矣。自前陵行時,王世子,例爲祗送於闕門外,祗迎於城門外,今亦以此磨鍊,何如?傳曰,允。
禮曹,同知洪夏明,七月二十八日卒逝云,弔祭致賻,依法例擧行,何如?啓依所啓施行。
右副承旨李三碩辭職上疏。入啓。遞差。
禮曹參議李喜茂上疏。大槪,敢陳區區憂愛之忱,以備裁省事。入啓。
中部參奉趙匡漢上疏。大槪,敢陳古先王嚴恭無荒,敬天恤民之說,冀罷進宴之擧,以光聖德事。入啓。
江華留守閔鎭遠上疏。大槪,臣前旣被詆於鄕儒,今又見輕於喉司,誠無顔面復立朝班,乞命勘正臣罪名,收還臣職秩,以安微分,以淸朝著事。入啓。
左承旨許墀,同副承旨金相稷上疏。大槪,臣等,旣被部官·宰臣之疏斥,不可一刻晏然於近密之地。伏乞聖慈,亟命先遞臣等之職,仍治臣等之罪,以謝人言,以安私分事。入啓。答曰,省疏具悉。爾等勿辭察職。
掌樂正任埅上疏。大槪,竊附執藝之義,不避出位之誅,敢陳瞽說,以備裁擇事。入啓。
前正郞吳命羲上疏。大槪,臣目見天災民事之孔慘,不勝區區憂愛之忱,敢陳所懷,冀蒙裁察事。入啓。
開城留守韓聖佑上疏。大槪,舊都居留之命,出於千萬夢寐之外,臣誠驚惶震惕,罔知攸措。顧此衰耗病敗之身,決無堪承重任之理,伏乞聖慈,察臣由中之懇,亟收新授之資,以重名器,以安賤分事。入啓。
政院啓曰,今番都目未署經守令,至於二員,而監察之未署經者,亦至七員之多。諫院之官,除在外外,呈告·未肅拜人員,爲先牌招,以爲署經之地,何如?傳曰,允。
吏曹啓曰,承旨有闕,政事,取稟。傳曰,明日爲之。
都承旨黃欽上疏。大槪,臣於參奉趙匡漢之疏,已不可晏然,而又於江華留守閔鎭遠,請加警飭之言,尤不堪一刻冒據於出納之地。伏乞聖明,亟賜鐫罷臣職名,以謝人言,以安微分事。入啓。
兵曹參判金鎭圭辭職上疏。入啓。答曰,省疏具悉。卿其勿辭察職。
答掌樂正任埅疏曰,省疏具悉。今玆進宴,非予樂爲,而況今風災孔慘,稼穡卒痒,此時此擧,尤豈敢安,方欲停止矣,爾疏適至,實合予意,特令停罷焉。
答禮曹參議李喜茂,前正郞吳命羲疏曰,省疏具悉。予意已諭於任埅疏批矣。
答都承旨黃欽疏曰,省疏具悉。卿其勿辭察職。
答開城留守韓聖佑疏曰,省疏具悉。卿其勿辭,從速察職。
司諫尹憲柱,正言尹世綏,牌不進,依承傳罷職傳旨。傳曰,只推勿罷。
觀象監,夜五更,流星出參星上,入南方天際,狀如拳,尾長三四尺許,色赤。啓。朝報
上在昌德宮。停常參·經筵。
忠淸左道京試官李明浚,出去。
答中部參奉趙匡漢疏曰,省疏具悉。進宴,已令停罷,而第因災請寢,固無不可,乃以不韙之題目,勒加諸臣,予實未曉也。
答江華留守閔鎭遠疏曰,省疏具悉。卿之引嫌,終涉太過,疏末屍職欺謾等說,未知其穩當也。從速察職。
判決事金鐫相辭職上疏。入啓。答曰,省疏具悉。爾其勿辭察職。
備邊司啓曰,鐵原府使鄭來祥,自本道旣已病重罷黜矣。邑民相率來訴於本司,而來祥,久有善治之聲,且聞其病勢,猶可以調理察任云。當此被災之餘,秋事方急之日,善治守令,不宜輕遞,而本道狀聞中,雖以試官苟簡,必以文官爲請,道內文官守令,足以推移,亦不必以此爲慮。鐵原府使鄭來祥,特爲仍任,何如?傳曰,允。
假注書徐命遇病,代李澤受點。
戶曹判書趙泰采上疏。大槪,臣慘被部官之疏辱,不可諉以其人之賤卑,其言之悖謬,而晏然仍據於職次,乞賜斥黜,以安微分事。入啓。
右承旨崔重泰上疏。大槪,受人詬詆,已不可蹲仍,以辱邇列,且臣卽今疾病,十分危㞃,陵行期迫,萬無陪從之望,若不及今變通,則將有臨時窘急之弊,懇乞卽賜遞改臣職,俾尋生路,兼謝人言事。入啓。
修撰金興慶上疏。大槪,臣於部官之疏,有難晏然,玆敢略暴危悃,迸出禁門,乞罷臣職,以謝人言事。入啓。
平安監司朴權上疏。大槪,縣道陳章,遽承還給之命,惶恐震越,曳疾上來,西關藩臬之際,又及此際,顧臣滓穢之跡,沈痼之疾,萬無冒昧堪承之路。伏乞聖明,俯加諒察,所授職名資級,一倂收還,仍治臣前後違慢之罪,以警臣僚事。入啓。
弼善柳泰明上疏。大槪,臣有情理之萬分懇迫者,略暴實狀,冀蒙矜遞事。入啓。
司諫尹憲柱啓曰,臣脚病彌痼,殆作病廢之人,毒痢兼劇,萬無供職之望,尋單見阻,常切悶蹙。昨於嚴召之下,不敢坐違,扶舁病軀,僅到闕門之外,得見僚臺疏槪,則以被斥於趙匡漢事,陳疏徑退,匡漢原疏,雖未及見,僚臺,旣以此引咎,至於違牌,則臣以同臺之人,理難異同,不得不陳章退去。逋慢之罪,實所難逃,而勿罷之命,出於格外,臣誠惶隕震惕,不知所措矣。始伏見匡漢疏本,則侵攻三司,不遺餘力,至以終無一言半辭,以陳戒進忠於殿下者,爲言,臣不勝瞿然之至。其所侵斥之言,雖非專指臣身,而臣亦三司中一人,何可一刻晏然於臺次乎?請命遞斥臣職。答曰,勿辭,退待物論。
答修撰金興慶疏曰,省疏具悉卿懇。趙匡漢疏語之多不擇發,予已知之,安心勿辭,從速行公。
答右承旨崔重泰疏曰,省疏具悉。爾無可嫌,勿辭察職。
答平安監司朴權疏曰,省疏具悉。卿其勿辭速往欽哉。
答弼善柳泰明疏曰,省疏具悉。爾其勿辭,往省焉。
京畿監司書目,廣州呈,以左副承旨權持辭職上疏上送事。啓。答曰,省疏具悉。爾其勿辭,上來察職。
兼司書李海朝,修撰金興慶,牌不進,依承傳罷職傳旨。傳曰,只推勿罷。朝報
有政。吏批,以張梡爲忠勳都事,李彦經爲承旨。鄭來祥鐵原府使仍任事,承傳。
兵批,以金時說爲水原監牧官,金萬秋爲晉州監牧官,李三碩爲副護軍,李萬協爲副司果,李惠疇·鄭陽復·趙泰興·李尙文爲副護軍,
上在昌德宮。停常參·經筵。
都承旨黃欽再度呈辭。入啓。傳曰,還出給。
政院啓曰,右副承旨李彦經,時在京畿廣州地,斯速乘馹上來事,下諭,何如?傳曰,允。又啓曰,憲府無行公之員,連日監察茶時,事甚未安。除在外外,未肅拜人員,牌招察任,何如?傳曰,允。
右承旨崔重泰,牌不進,依承傳罷職傳旨。傳曰,只推勿罷。
禮曹判書閔鎭厚上疏。大槪,難冒之勢,非止一二,敢陳危懇,乞蒙遞職勘罪事。入啓。答曰,省疏具悉卿懇。已諭於戶判疏批矣。安心勿辭,從速行公。
右參贊尹世紀上疏。大槪,臣於宰臣之疏詆,部官之構辱,決不可一日抗顔於朝端。伏乞聖慈,亟削臣所帶職名,下臣司敗,勘正罪狀事。入啓。答曰,省疏具悉卿懇。昨者戶判疏批,已諭予意,而金鎭圭疏中,自任云者,不成說話。大抵玆事,自人臣而言之,則意見差殊,直陳可也,元非如是慍怒之事也。卿無可嫌,安心行公。
司書申鐔,牌不進,依承傳罷職。
持平沈宅賢謝恩後啓曰,臣病入膏肓,望絶從仕,蟄伏涔涔,與死爲隣。此際又有柏府新命,庚牌繼降,嚴畏分義,不得不擔曳祗謝,而顧此癃病之狀,斷無作氣供職之勢。且臣伏見參奉趙匡漢之疏,極言宴事之非時,深斥三司之無言,臣於是竊不勝瞿然也。今玆進宴之擧,實出於勉從春宮之至情,群下之顒望,而不幸天災孔棘,八路被災,民有顚連之憂,而國擧鍾鼓之樂,纔有歉於敬天恤民之意,則凡在可言之地者,安得免負職之罪乎?今臣入臺,亦有日矣,一日在職,當盡一日之責,而不言之咎,臣實有之,臣何敢一刻晏然,仍據於臺次乎?請命遞斥臣職。答曰,勿辭,退待物論。
京畿監司書目,衿川呈,以副校理趙道彬辭職上疏上送事。啓。答曰,省疏具悉。爾勿過辭,從速上來察職。
以江華留守閔鎭遠,長寧殿修改,定日內不得擧行,待罪事,狀啓,傳曰,昨已陳疏批下,縮伏京城,無俟譴之事,此狀啓還出給,斯速下去事,分付。
兼司書李海朝,牌不進,依承傳罷職。
政院啓曰,以侍講院草記,闕員未差之代,令政院稟旨變通事,允下矣。卽今日勢已暮,明日待開門,政官牌招,開政差出,何如?傳曰,允。朝報
傳曰,今番陵行時,以御營軍留都事,分付。疊書於初一日備局謄錄
上在昌德宮。停常參·經筵。
禮曹參議李喜茂,德·安兩陵莎草修改事,出去。
政院啓曰,兩司之官,引避退待,處置經宿,事甚未安。除在外外,正言尹世綏,卽爲牌招察任,何如?傳曰,允。
都承旨黃欽上疏。大槪,臣之情病,俱無冒出之勢,而辭單還給之命,出於意外,驚惶震惕,罔知攸處。惟當卽起供職,不計一身之廉義,而卽今病狀,一倍危劇,不得不冒萬死,復此哀籲於天地父母之前,乞蒙恩遞,仍令治臣前後瀆擾之罪,以延殘喘,以肅朝綱事。入啓。答曰,省疏具悉。卿其勿辭,從速察職。
兵曹判書兪得一上疏。大槪,臣於病伏控免中,三度加由之命,出於格外,惶感窘悶,靡所容措。見今謁陵之期迫近,而顧臣賤疾沈頓,實無隨綴班行,環衛法駕之望。玆敢干冒嚴威,輒抒危悃,乞命亟遞臣本任,俾臣得免於罪戾,職事無至於抛棄,公私萬幸事。及吏曹判書洪受瀗上疏。大槪,三度加由之餘,嚴牌繼降,驚惶震惕,罔知攸措。臣之情勢,萬無冒出之理,終未免坐違恩命,自速逋慢之誅。仰暴情實,有此疾痛之呼,伏乞亟遞臣職名,以安微分,仍勘臣罪律,以肅朝綱事。入啓。
正言尹世綏,牌不進,依承傳罷職。
答吏曹判書洪受瀗,兵曹判書兪得一疏曰,省疏具悉卿懇。卿其勿辭,安心行公。
右承旨崔重泰上疏,再呈。入啓。答曰,省疏具悉。爾其勿辭,調理察職。朝報
有政。吏批,以趙道彬爲兼司書,李禎翊爲司書。
兵批,以金萬胄·金重兼爲副司果,李澤爲副司正,徐文永爲副司正。
上在昌德宮。停常參·經筵。
巳時,太白見於未地。夜一更,流星出尾星下,入坤方天際,狀如拳,尾長二三尺許,色赤。
吏曹啓曰,臺諫有闕,政事,取稟。傳曰,過齋戒後,爲之。
傳曰,史官一員待命,騎馬三匹立之。社稷大祭所內摘奸。
吏曹口傳政事,以趙鳴謙爲貞陵參奉。
政院啓曰,陵幸擧動,只隔二日,本兵之長,不宜引入,而兵曹判書兪得一,陳疏批下之後,尙不出仕,明日待開門牌招察任,何如?傳曰,允。又啓曰,今此陵幸時,兩司各二員,當爲陪從,而憲府則大司憲權尙夏,執義李箕洪,掌令南相夏·李夏源,持平李喬岳,皆在外,持平沈宅賢,引避退待,諫院則大司諫權尙游,獻納朴弼明,正言崔慶湜,皆在外,司諫尹憲柱,引避退待,正言一員未差,憲府之官,將無以備員,不可隨駕,在外人員中,合有變通之道。且引避臺諫處置,玉堂引嫌,不爲處置,正言未差之窠,所當開政差出,趁卽處置。自前如此之時,雖値齋戒,亦有開政之規,政官待明朝牌招,開政差出,仍卽牌招,以爲處置之地,何如?傳曰,依啓。掌令南相夏改差。
司書李禎翊,牌不進,依承傳罷職傳旨。傳曰,只推勿罷。朝報
有政。吏批,以趙鳴謙爲貞陵參奉。疊書於當日
上在昌德宮。停常參·經筵。
巳時,太白見於未地。
謝恩,右副承旨李彦經。
右議政李濡箚子。大槪,敢陳難安情勢,乞賜斥退,以謝人言事。入啓。答曰,省箚具悉卿懇。予意已諭於諸臣疏批中矣,卿其安心勿辭,速爲行公。仍傳曰,遣史官傳諭。
政院啓曰,兵曹判書兪得一,牌不進,擧動只隔一宵,更爲牌招察任,何如?傳曰,允。
兵曹判書兪得一,身病出仕。
正言宋正明謝恩後啓曰,素患阿睹之疾,添劇於喪慽悲疚之餘,郞署之職,亦不得行公,受暇調治,已有日矣。適於此際,忽叨薇垣新命,繼以召牌臨門,嚴畏分義,不敢不黽勉祗肅,而第臣與獻納朴弼明,有婚家應避之嫌,理難仍冒於職次,請命遞斥臣職。答曰,勿辭,退待物論。
掌令李正臣,輔德洪重夏,牌不進,依承傳罷職傳旨。傳曰,只推勿罷。朝報
有政。吏批,以洪重夏爲輔德,金昌集爲知敦寧,李正臣爲掌令,李方岳爲典獄主簿,宋正明爲正言。
兵批,以金昌集·金昌協·鄭習·李萬樞·南相夏爲副護軍。
上在昌德宮。停常參·經筵。
夜五更,流星出北河星下,入艮方天際,狀如鉢,尾長三四尺許,色白
吏曹口傳政事,以朴熙晉爲兵曹正郞。
政院啓曰,兩司引避退待,尙未處置,明日擧動時,不可不備員,掌令李正臣,旣有只推之命,更爲牌招察任,何如?傳曰,允。
又啓曰,同副承旨金相稷,卽聞其父病猝然危劇,蒼黃出去,擧動隔宵,事勢急迫,合有變通之道,何以爲之?敢稟。傳曰,改差。又啓曰,同副承旨改差事,命下矣。自前如此之時,雖値齋戒,有開政之例。政官除在外外,竝牌招開政,以在京無故人差出,仍卽牌招,何如?傳曰,允。
掌令李正臣,牌不進,依承傳罷職。
明日陵幸時,大駕出宮正時,卯初三刻,王世子敦化門祗送時,出宮正時,卯初初刻,開門罷漏後。
政院啓曰,明日陵幸擧動時,漢城府堂上一員,當爲導駕,而判尹徐宗泰呈辭,左尹金錫衍,以御營大將留都,右尹金澋,卽今身病猝重,方在昏倒中,勢不得導駕。判尹徐宗泰,卽爲牌招察任,何如?傳曰,允。
兵曹口傳政事,以朴行義·權世恒·鄭必東爲司直,金栽·鄭栻爲司果。
政院啓曰,掌令李正臣,旣已罷職,其代今日政,以無故人差出,仍卽牌招,以爲引避臺諫處置之地,何如?傳曰,允。
政院啓曰,判尹徐宗泰,牌不進,推考傳旨,今方捧入,而本府堂上,無他推移導駕之員,判尹徐宗泰,更爲牌招察任,何如?傳曰,允。
謝恩,右副承旨權持,左副承旨崔重泰,同副承旨李彦經,輔德洪重夏。
謝恩,司書李禎翊,內禁將趙囿春·安斗齡,兼司僕將元徽,右承旨金萬埰,五衛將元聖兪。
政院啓曰,漢城判尹徐宗泰,再招不進,一日三牌,亦涉未安,而左尹金錫衍,以御營大將留都,右尹金澋,身病旣如彼猝重,萬無起動導駕之勢。擧動隔宵,事極窘急,不可無及時變通之道,何以爲之?敢稟。傳曰,右尹金澋改差,口傳差出。
謝恩,掌令鄭必東。
吏曹口傳政事,以李思永爲右尹。
府啓,竝引嫌而退。或爭或否,各有意見,則意外人言,何必深嫌?相避之法,在下當遞,則揆以法例,勢難仍在。請司諫尹憲柱,持平沈宅賢出仕,正言宋正明遞差。答曰,依啓。
明日監試初試,一所試官三,申銋·魚史徽·權世恒,二所試官三,元聖兪·李萬選·鄭栻,一所監試官李遇春,二所監試官南國翰。
試官李大成·李宜顯,牌不進,依承傳罷職。朝報
有政。吏批,以鄭必東爲掌令,金萬埰爲承旨,韓永祚爲京畿都事,朴熙晉爲兵曹正郞,李思永爲右尹。
兵批,以金相稷爲副司直,朴行義·權世恒·鄭必東爲副司直,金栽·鄭栻爲副司果,元聖兪爲五衛將,元徽爲兼司僕將,趙囿春爲內禁衛將,宋相哲爲五衛將,安斗齡爲內禁衛將,鄭習爲五衛將。
上在昌德宮。停常參·經筵。
吏曹啓曰,臺諫有闕,政事,取稟。傳曰,過齋戒後,爲之。
大駕詣貞陵,入幕次後,藥房·政院·玉堂問安。答曰,知道。
政院啓曰,日傘差備,不能整齊,以致不勤奉持,兵曹難免不能檢飭之失。當該堂上·郞廳,竝推考,何如?傳曰,推考。在前雖遠陵行幸時,日傘差備之不實,未嘗如此。今此近陵行幸時,日傘軍呼吸喘促,不能蔽日,日傘頻犯頭冕,事甚可駭,政院問啓。又啓曰,命下矣。卽爲査問于兵曹,則遠陵經宿之地,例以驛卒奉持,近陵一日回還之地,則以京正兵十六名恒定,常時鍊習,而奉持云矣,敢啓。傳曰,日傘差備,定立何官次知乎?問啓。又啓曰,問于兵曹,則一軍色郞廳次知云矣,敢啓。傳曰,日傘奉持,雖曰每站以京正兵八名,分運定立,而今番奉持之人,氣急乞代,而終無一人之替奉者,餘軍之不爲待令可知。當該郞廳,拿問定罪,該色下吏及八名中未待令者,竝令兵曹,從重決棍。今後則輦輿擧動,以京正兵奉持,若以馬裝行幸,則雖近地,以驛卒奉持之意,定式施行。
拿問現告,兵曹正郞朴鳳齡。
大駕展謁後,藥房·政院·玉堂·二品以上·六曹問安。答曰,知道。大駕還宮正時,未初初刻。
傳曰,百官揷羽。傳曰,自陵洞口至關王廟,捧上言事,分付。
大駕·王世子還宮後,藥房·政院·玉堂·二品以上·六曹問安。答曰,知道。
禁府,朴鳳齡拿囚。啓。朝報
兵曹啓曰,自上辭陵時,有從左岡上去之人,壓臨版位,事甚驚駭。令結束吏捉來拘留,不可以自本曹,決棍而止,令攸司囚禁科罪,何如?傳曰,允。刑曹謄錄
今八月初九日,貞陵親幸時,陵上奉審後,右議政李濡所啓,臣等承命,進詣陵上奉審,則莎草枯損處,與春間監司奉審書啓尺量,大略不差,而其中不無萌生者矣,此外亦有間間枯損處,非止一二。若欲改之,勢將盡改,而但枯損不至大段,則續續改莎之際,反有驚動未安之慮,此亦重大矣。上曰,間間枯損,不至大段,而西邊最大矣。禮曹判書閔鎭厚曰,監司書啓中尺量處,詳細奉審,則亦不至全然枯死,或有靑芽之萌者。此外小小枯損處亦多,而因此改莎,事體重大。且新莎亦未必一一茂盛,若令陵官,善爲播種補缺,待明春一向枯損,則更議改莎與否,似亦未晩矣。上曰,陵上事體至重,禮判所達,是矣。爲其間間枯損,續續改莎,似涉未安,依所達爲之。閔鎭厚曰,然則當以此,分付陵官矣。上曰,然矣。李濡曰,臣有所懷,欲爲稟定而未果,今因言端,敢此仰達。各陵莎草枯損處,雖非大段,以事體至重之故,因陵官之報,輒卽奉審改莎矣。今春有兩陵寢應爲改莎之役,而有故久未擧行,問于陵官,則或有幾盡萌生者云,從當更爲奉審定奪,而此後則各陵莎草,間間枯損處,使之先爲播種,觀其萌生與否而處之,勿爲續續改莎事,一體定式分付,似爲得宜矣。上曰,依所達爲之,可也。禮曹謄錄
上在昌德宮。停常參·經筵。
申時,日暈兩珥,暈上有背,色內赤外靑。
大殿·世子宮,藥房·政院·玉堂·二品以上·六曹問安。答曰,知道。中宮殿·嬪宮,藥房·政院·玉堂問安。答曰,知道。藥房啓曰,秋炎尙苦,伏未審夜來,聖候,若何?昨日展謁喬陵,向夕還宮,登降驅馳之餘,聖躬不瑕勞傷,而王世子城外迎駕勞動之餘,氣候,亦復何如?臣等無任區區仰慮,敢來問安。答曰,無事,世子氣候平穩矣。
政院啓曰,今日爲政事,命下矣。卽者吏曹郞廳來言,判書洪受瀗呈辭,參判李健命身病,參議趙泰耉在外,不得開政云。判書洪受瀗,參判李健命,竝卽牌招,使之開政,何如?傳曰,允。
慶尙監司書目,陜川郡守鄭復先,以其親病,受由上京,而母病深重,勢難還任云,罷黜事。
政院啓曰,今日爲政事命下,而吏曹判書洪受瀗,參判李健命,俱違牌不進,推考傳旨,今方捧入,而更爲牌招,使之趁卽開政,何如?傳曰,允。
監試二所應辦官,以試官意啓曰,今日擧子入門者,比前倍多,試券踏印之數,無慮萬餘張,自朝至昏,終日踏印,無暫時休息,而不爲印出。非但試券之過多,擧子之突入者,充滿階上,以些少軍卒,不能禁抑,以致乍踏乍撤,終不得從容印給。卽今試券之堆積階上者,尙且累千張,日勢已暮,實無盡踏之勢,而擧子輩,紛挐爭先,千百爲群,或毆打軍卒,或突入廳上,怪駭之擧,不一而足。卽今形勢,萬無鎭定試取之望,臣等百爾思量,不得已四館所印信一顆取用,一時竝踏,以爲得免罷場之地,而事出急遽,創出無前之規,惶恐待罪之意,敢啓。傳曰,勿待罪。又啓曰,才以踏印之未畢,紛鬧先起,不得已借用四館印之意,詮次啓聞,而兩印竝踏,趁日未暮,幾盡踏給之際,士子輩爭先取去,突入廳中,互相鬪鬨,作一戰場。以此,雖已踏之券,堆積於前,吏輩不得呼名,擧子不得推出,蹙踏毆打,無所不至。似此景像,實是前古所無之變,打傷之患,將及於試官,故臣等不得已退入房中,以避其鋒。今日士習,雖曰無狀,豈知至於此極哉?到此地頭,罷場之外,更無他道,而試券之先已踏印者,其數甚多,故儒生之製呈作軸及堆積未作軸者,合以計之,三千餘張,而此外踏印相爭,見失紛挐,未及踏印,又不知其幾許。若以此出榜,則必有不均稱冤之端,事勢至此,罔知所爲。臣等奉職無狀,致此無前之變,惶恐待罪,以俟處分。傳曰,令該曹稟處。
都承旨黃欽上疏。大槪,臣屢控哀籲,未蒙矜允,不得不力疾就列,趨參陪從之列,而今曉詣闕之路,重得再感,症情一倍添劇,望斷陳力。復此仰瀆,伏乞聖明,俯垂諒察,亟許遞改臣職名,以便公私事。入啓。
忠淸監司書目,忠州兼任槐山呈,以掌令李夏源辭職上疏上送事。啓。答曰,省疏具悉。爾其勿辭,上來察職。
黃海監司李濟辭職上疏。入啓。答曰,省疏具悉。卿其勿辭,速往欽哉。
全羅監司書目,臣再陳瀝血,未蒙矜許,徊徨窮蹙,不知所措。各邑巡審之行,只隔一月,以臣病狀,決無自力起動之勢。玆敢不避煩瀆之誅,疾聲呼籲於天地父母之前,亟賜鐫改臣職,俾遂首丘之願事,上疏上送事。啓。答曰,省疏具悉。卿辭至此,令廟堂稟處。
慶尙監司書目,更申病勢沈篤,公務曠廢之狀,冀蒙恩遞事,上疏上送事。啓。答曰,省疏具悉。卿辭至此,令廟堂稟處。
臨昌君焜上疏。大槪,陵幸時,宗室每品差送之事,有昏謬不察之失,亟遞臣有司堂上之任,仍勘臣罪事。入啓。答曰,省疏具悉。每品各減一員,旣有庚辰稟奪,則卿無所失,安心行公。
右承旨金萬埰上疏。大槪,冒萬死,敢陳病勢·情勢之難安,伏乞聖慈,俯垂諒察,亟許遞改,以安微分事。入啓。遞差。
司書李禎翊上疏。大槪,臣之母病,一向沈綿,藥餌未效,氣息危綴。再昨召命之下,迫於情理之萬不獲已,竟至坐違,罪積逋慢,惶隕憫蹙矣。只惟之命,出於格外,而展謁動駕,且當此際,職在宮僚,不敢言私,强抑至情,出謝恩命,而卽今母病,決無暫時離側之勢。玆敢冒死更申至懇,伏乞亟賜遞罷,以伸至情,且治臣瀆撓之罪事。入啓。答曰,省疏具悉。爾其勿辭,救護母病。
禮曹啓曰,命下矣。近來士習,日益渝薄,每當設科,輒有雜亂之弊,而至於今此二所作挐之事,實是前所未聞之事,誠極寒心。作拏儒生,如有現露者,令攸司各別科罪,旣已作軸之試券,不可因此,而不爲出榜。其所謂不均稱冤之說,似是過慮,而科場事體重大,臣曹有不敢擅便,議于諸大臣稟處,明日則用兩印,自朝竝踏,俾無如前紛擾之患事,分付,何如?傳曰,允。
政院啓曰,卽伏見監試初試二所草記,則以爲,踏印之際,擧子作亂,試券堆積,勢難盡踏,四館印信,取來竝踏,而猶有未能盡踏者云。科場作拏,士習則可駭,而試官之不能鎭定,已難免其責。至於印信借用一款,遽創無前之規,殊無防奸之意,事涉輕率,且關後弊。監試初試二所試官·監試官,竝從重推考,何如?傳曰,允。
吏曹參判李健命上疏。大槪,臣旣被臺臣之疏斥,不可晏然職次,而嚴召荐降,不敢屢違,來詣闕外,略暴危苦之辭,伏乞聖慈,亟許遞改,以安私分,以謝臺議事。入啓。答曰,省疏具悉。卿其勿辭,從速察職。
答都承旨黃欽疏曰,省疏具悉。卿疏至此,本職許遞焉。
京畿監司書目,果川呈,以領議政崔錫鼎上疏上送事。啓。答曰,省疏具悉卿懇。予意已竭,而卿辭愈懇,終難强迫。本職今姑勉副,卿其安心上來,用副至意。仍傳曰,遣史官傳諭。
又書目,驪州呈,以左議政李畬上疏上送事。啓。答曰,省疏具悉卿懇。前後傳宣之批,罄悉至意,更何多誥?附陳事,其時事狀,方始詳知,而始晉等之欺謾,誠可駭然也。卿其須念國事之孔艱,亟斷巽牘,安心就途,以副如渴之望。仍傳曰,遣史官傳諭。
輔德洪重夏牌不進,依承傳罷職傳旨。傳曰,只推勿罷。
政院啓曰,今日爲政事命下,而判書洪受瀗,再招不進,推考傳旨,今方捧入,參判李健命,承牌來到,自闕下陳疏,故才已捧入矣。判書洪受瀗,更爲請牌,而一日三牌,有傷事體,何以爲之?敢稟。傳曰,明日開政。朝報
上在昌德宮。停常參·經筵。
夜自一更至四更,月暈。五更,電光。
下直,沙斤察訪洪九範,智島萬戶劉泰雄,井浦萬戶李世復,黔毛浦萬戶宋時雄。
禮曹啓曰,因本曹草記,監試初試二所作軸試券考次當否,議大臣稟處事,允下矣。議于大臣,則行判府事徐文重以爲,科場之變,出於意外,終場隔宵,無他變通之道。其所已捧試券,果至於屢千張,而俱合格式,則亦足以考次出榜,國朝故事,且有已行之規。該曹啓辭,似爲得宜,依此施行之外,無容他議,伏惟上裁。右議政李濡以爲,士習之不正,蓋已久矣,在前或有試所作拏之事,而亦無如今日之特甚者,誠極寒心。若論其大體,則罷場固似正當,而罪在試官,則罪試官,罪在擧子,則罪擧子,勿爲罷榜,旣有祖宗朝受敎,此出於慮後弊之深意也。罷場與罷榜無異,而曾於戊寅年監試,初試二所擧子輩,闌入廳上,或手自踏印,或以試券亂投廳上,試官至於奔避,混淆雜遝,成一亂場。因臺啓,收議諸大臣,皆以罷場爲重難,故終命不罷,而仍爲出榜矣。紛拏之際,雖有試券之見失者,已收之券,至於三千餘張云爾,則其所作拏,必多隨從之無賴,其所製呈者,似是無故之實才,而一竝棄而不爲出榜,則不均稱冤之端,自有輕重之別,而今若罷其初場,則事勢之節節難處者,亦多有之。依前定制勿罷,而擧子作拏之罪,隨其現發,各別科斷,試官不能鎭定之失,姑待出榜後,亦爲參酌處置,似或得宜,伏惟上裁。平川君申琓,病不收議,領府事尹趾完,領議政崔錫鼎,左議政李畬,在外不得收議。大臣之意如此,上裁,何如?啓。傳曰,依徐判府事議施行。
傳曰,史官二員待命,騎馬六匹立之,監試初試一二所內摘奸。
兵曹判書兪得一辭職疏。入啓。答曰,省疏具悉。卿其勿辭,安心行公。
左承旨許墀上疏。大槪,臣之情勢病勢,實不容一日苟冒於職次者。伏乞天地父母,特加矜察,亟許鐫遞,俾尋生路,以安微分事。入啓。
政院啓曰,今日爲政事,命下矣。吏曹郞廳來言,判書洪受瀗,參判李健命,病不來,參判趙泰耉在外,不得開政云。判書·參判,竝卽牌招,使之開政,何如?傳曰,允。
禁府啓目,益平令澈,韓山副令澳等元情云云。泛稱遲晩,澈段承服不盡,刑推得情,何如?啓除刑推議處。又啓目,兵曹正郞朴鳳齡元情云云。泛稱遲晩,刑推得情,何如?啓除刑推照律。又啓目,校理尹星駿,副修撰南就明,奉敎李縡,待敎洪禹瑞等,牌不進罪,各笞五十贖,竝只解見任別敍,私罪。啓功儀各減一等。
假注書李景說書啓,臣承命馳往于果川盤浦村,領議政崔錫鼎所住處,傳宣聖批,則以爲,臣情迹旣甚危蹙,疾病又且沈篤,自列之章,至於數十,而不知止,方俟違命之誅。乃者史官遠來宣布批旨,曲垂矜諒,夬賜准許,前之復煩收召,不忘簪履,固聖恩也。今之特許釋負,俾安素分,亦聖恩也。終始眷念,罔非洪造,惟有瞻天拜叩,感激涕泣而已。相職旣解,踪地稍安,宜卽進詣城闕,以謝恩命,而賤疾方且苦劇,無以自遂,又添違慢之罪,伏增惶恐云矣,敢啓。傳曰,知道。
吏曹判書洪受瀗上疏。大槪,臣情地迫隘,疾病危惡,二日之內,三違召命,臣罪至此,萬殞猶輕,乞罷臣職,仍治臣罪,以謝臺議事。入啓。答曰,省疏具悉卿懇。卿其安心勿辭,從速行公。
刑曹參判南致熏上疏。大槪,擊錚罪人原情中,有侵及本曹之語,不可晏然,乞遞職名,以安私分事。入啓。答曰,省疏具悉。卿無所嫌,勿辭察職。
謝恩,左副承旨權持,右副承旨李彦經,副修撰南就明。
校理尹星駿,奉敎李縡,待敎洪禹瑞,牌不進,依承傳罷職傳旨。傳曰,只推勿罷。
答左承旨許墀疏曰,省疏具悉。爾其勿辭察職。
兵曹參判金鎭圭辭職上疏。入啓。答曰,省疏具悉。進宴之擧,非予所欲,且係自己事,故措語之間,雖或欠當,一切優容,而第自初自任等語,有若創開無前之事,獨自擔當者然,辭氣不平,批旨中不成說話,元非慍怒之敎,本非勒加也。卿之凡被斥於人,疏卞支離,久而不捨,此固病痛,而今玆批旨中云云,與章疏自別,其在事體,決不可逐句爭卞如諸臣相較之爲也。至於豈以此二字,出自重臣疏中,因以有敎之說,全不擇發,予實寒心也。朝報
有政。吏批,以韓重熙爲正言,沈潗爲陜川郡守,李震休·孟萬澤爲承旨。
兵批,以崔錫鼎爲判中樞府事,黃欽爲副護軍,金澋·金萬埰爲副司直,宋正明爲司果。
上在昌德宮。停常參·經筵。
自辰時至午時,雷動。夜自一更至五更,月暈。
政院啓曰,新除授同副承旨孟萬澤,時在黃海道監營任所,斯速乘馹上來事,下諭,何如?傳曰,交龜後,自當上來,勿爲下諭。
忠淸監司書目,懷德呈,以大提學宋相琦辭職上疏上送事。啓。答曰,省疏具悉。陳戒殊切,可不留心,而疏辭令廟堂稟處。又書目,淸州牧使鄭推,身病危重,已至難醫之域。曠廢公務,殆過累月,不得已罷黜事。
政院啓曰,奉敎李縡,待敎洪禹瑞,旣有只推之命,史局重地,不可一向曠闕。奉敎李縡,待敎洪禹瑞,竝更爲牌招察任,何如?傳曰,李縡等所被誣衊,已盡昭雪,頃者臺論之專出於擠陷,亦予之所洞燭也。處分旣定,是非已明,則必欲自廢,不惟太過,況縷縷開釋,非止一再,則其在分義,固當卽出應命,而徒事撕捱,無意行公,此莫非紀綱解弛,廉隅太勝之致,極涉未便。竝從重推考,更爲牌招察任,無使史局久曠,而自今以後,以壬午科事,一向不安,陳疏呈單者,切勿捧入,以爲安意於職事之地。
傳曰,永昭殿去年才行親祭,遲待數年,而更欲爲之矣。忽於昨今之夢,會合如平昔,覺來不覺悽然于心。欲一親臨,其令該曹,奠酌禮吉日,以今月念間,推擇以入。
禮曹啓曰,命下矣。永昭殿奠酌禮吉日,令日官推擇,則今月十九日·二十日爲吉云。此兩日中,以何日定行乎?敢稟。傳曰,以二十日定行。又啓曰,今此永昭殿奠酌禮時,王世子隨駕磨鍊乎?敢稟。傳曰,依爲之。
兵曹口傳政事,以李浣爲副司勇。
政院啓曰,判府事崔錫鼎處傳諭史官來言,卽今所患苦重云。係是大臣病患,敢啓。傳曰,遣御醫看病,連續書啓。朝報
上在昌德宮。停常參·經筵。
申時酉時,日暈左珥。夜自二更至五更,月暈。
傳曰,史官一員待命,騎馬三匹立之,明陵忌辰祭所內摘奸。朝報
上在昌德宮。停常參·經筵。
夜一更,月暈右珥。二更三更,月暈。
政院啓曰,近日連以監察茶時,事甚未安,且今日則行公監察,盡爲差祭,無推移茶時之員。憲府除在外人員外,掌令鄭必東,持平沈宅賢,竝卽牌招察任,何如?傳曰,允。又啓曰,明日誕日陳賀時,兩司當爲來參,而無一行公之人。憲府則因茶時,才已請牌矣。諫院除在外外,呈告未肅拜人員,竝卽牌招察任,何如?傳曰,允。
明日大殿誕日陳賀時,開門差早。
獻納朴弼明,正言韓重熙,牌不進,依承傳罷職傳旨。傳曰,只推勿罷。
記事官吳守經書啓,臣承命馳往于驪州睡谷村左議政李畬所住處,傳宣聖批,則以爲,臣罄瀝肝血,八疏煩控,分義都虧,萬殞是甘。庶幾日月之明,俯察崩迫之懇,而伏奉聖批,又不賜開許,史官遠臨,恩禮冞勤,臣感泣之餘,不勝悚慄抑塞,莫知所容。臣罪戾已積,而尙逭誅譴,情地窮隘,而未蒙體諒,每一陳籲,但致隆命虛辱,國體重傷,求死之外,更無所達,伏地震怖,只俟鈇鉞之加云矣,敢啓。傳曰,知道。朝報
上在昌德宮。停常參·經筵。
大殿誕日,大殿·中殿·世子宮·嬪宮,政院·玉堂問安。答曰,知道。朝報郞廳黃仁儉校。郞廳李仁默書。
上在昌德宮。停常參·經筵。
右承旨崔重泰□度呈辭。入啓。遞差。
副校理李㙫,牌招肅拜。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上近來設科之時,輒有可駭之擧,此實由於士習之渝薄,國綱之解弛,而至如今番監試初試二所亂場之事,實前古所無之變,則其在嚴科場之道,不可不罷榜,而該曹之□□勿罷爲請,臣竊以爲不可也。雖以試所啓辭觀之,場屋之雜亂,已可知矣。擧子輩突入橫挐之際,作一鬪鬨之場,試官走匿房內,軍卒竄伏廳下,各自避鋒,莫敢出頭,堆積試券,任其所爲,則其景象之駭慘,有不可言,而其間奸私,亦何所不至乎?此而不罷,仍爲出榜,則不但事體之苟簡,科場之不嚴,從此益甚。請監試初試二所初場,亟命罷榜。科場雜亂,雖由於士習之不美,而鎭定禁斷,固在於試官之善處。今番監試二所亂場之事,初因踏印之遲滯,轉至鬪鬨之境,爲其掌試之任者,不能嚴加禁遏,乃反避匿之不暇,致令莫重試院,一任擧子之橫挐,不職之失,在所難免,而至於借用印信之擧,尤有乖於防奸之意。試事不嚴,聽聞俱駭。請監試初試二所試官及監試官,竝命罷職。槐院乃參下淸選,而今番取舍不公,頃因臺啓,式年榜則旣有改分館之命,而昨年春塘臺榜中,李景說素以名稱未聞之人,遽參圈點之中,公議不叶,物情未允。請李景說汰去於槐院之選。新除授司諫院正言崔慶湜,時在慶尙道大丘地,請斯速乘馹上來事,下諭。答曰,不允。下諭事,依啓。
政院啓曰,今二十日擧動已迫,且卽今廳中僚員不齊,苟簡莫甚,而前頭連値齋戒,開政未易。今日右承旨崔重泰遞差之代,政官牌招開政,以在京無故人差出,仍卽牌招察任,何如?傳曰,允。
備邊司啓目,粘連,觀此全羅監司徐文裕上疏,則疏陳病重實狀,乞遞職名亦爲白有臥乎所。湖南年事,荐歲失稔,明春賑政,措置方急,此時方伯之任,實難輕遞是白乎矣,徐文裕本來孱病,同朝之所共知,而久居劇地,病情添苦,決無酬應事務之勢云。實病如此,則不可强令察任,今姑許遞,何如?啓依允。又啓目,觀此慶尙監司金演上疏,則備陳病重實狀,乞遞職名亦爲白有臥乎所,嶺南荐歲失稔,明春賑政,實有切急之憂,而金演莅任旣久,措置有方。當此之時,決難輕易許遞,付之生手兺不喩,聞其病勢,猶不至於委頓,調治之暇,亦可以酬應文簿,今姑使之仍爲察任,何如?啓依允。
工曹判書宋昌上疏。大槪,冒萬死,敢陳病重實狀,乞命都監卽速變通,使莫重監董之任,無缺員曠職之弊事。入啓。答曰,省疏具悉。卿其勿辭,調理行公。
右副承旨李彦經上疏。大槪,敢陳情勢病勢,決難仍冒之狀,懇乞鐫遞臣職,以安賤分,以延病喘事。入啓。遞差。
校理尹星駿,牌不進,依承傳罷職。
獻納朴弼明辭職上疏。入啓。答曰,省疏具悉。爾其勿辭察職。
正言韓重熙辭職上疏。入啓。答曰,省疏具悉。爾無所失,勿辭察職。
仁川幼學李訥上疏。大槪,草野之臣,不勝區區忠愛之忱,敢陳瞽說,以備裁處事。入啓。答曰,省疏具悉。處分已定之後,不宜煩請也。
觀象監,夜五更,金星入軒轅右角星內。啓。朝報
有政。吏批,以朴始采爲兵曹佐郞,李廷謙·金相稷爲承旨,金昌錫爲淸州牧使。
兵批,以李彦經·崔重泰爲副司直,趙世垕爲副司正。
兵曹啓曰,陵幸後,軍兵犒饋,依前爲之事,命下矣。相考前例,本曹所屬禁軍及各軍門所屬軍兵,只饋隨駕將士。癸未·甲申兩年陵幸時,禁營·訓局則只饋隨駕軍士,本曹所管則闕內外八門入直禁軍,竝爲磨鍊,與隨駕將士,一體犒饋於行伍之中,而不入於書啓擧條云。此出於一時破格之事,殊有乖於隨駕軍兵犒饋之本意,而其時中使史官,旣與本曹判書,眼同設饋,則便成兩年已行之例,且將士犒饋,事體重大,自下有難擅便。禁營·訓局亦不可異同,留都軍兵犒饋與否,宜有一番定式之事,何以爲之?敢稟。傳曰,只饋隨駕將士,可也。禁營謄錄
上在昌德宮。停常參·經筵。
京畿監司李世載,判府事崔錫鼎上來時迎候事,出去。
傳曰,史官一員待命,騎馬三匹立之,崇陵忌辰祭所內摘奸。
京畿監司李世載,因分付先爲入來。
同副承旨金相稷牌不進,依承傳罷職傳旨。傳曰,只推勿罷。
京畿監司書目,廣州等八邑段,本月初四日或初五日·六日霜降,驪州等十七邑段,今月初五日或初九日·十二日雨雹交下,向熟禾穀,慘被傷損,而年分事目,尙未頒下,災實區別之事,亦爲可慮事。
政院啓曰,卽聞崔判府事今日入來京裏云。係是大臣去就,敢啓。傳曰,知道。朝報
上在昌德宮。停常參·經筵。
假注書李景說病,代趙世垕受點。
政院啓曰,永昭殿奠酌禮擧動,只隔一日,本兵之長,不可不隨駕,而兵曹判書兪得一,呈辭引入,不爲行公,卽爲牌招察任,何如?傳曰,允。又啓曰,凡災年年分事目,必須趁早磨鍊頒布,然後各邑方可擧行,踏驗災實,庶無後時相蒙之弊矣。今年年事之被災,與他常年尤異,則事目磨鍊,一日爲急,而度支之長,呈告引入,久不行公,秋節已深,尙無擧行之事,殊涉未便。戶曹判書趙泰采,卽爲牌招,使之磨鍊事目,急速頒布,何如?傳曰,允。又啓曰,左承旨李廷謙,時在京畿楊州地,斯速乘馹上來事,下諭,何如?傳曰,允。
政院啓曰,兵曹判書兪得一,牌不進,推考傳旨,今方捧入,而擧動之時,不可無本兵之長,更爲牌招,何如?傳曰,允。又啓曰,戶曹判書趙泰采,牌不進,推考傳旨,今方捧入,而不但本曹事務,積滯可慮,年分事目,今已過時,不可一向遷就,更爲牌招,何如?傳曰,允。又啓曰,今二十日永昭殿擧動,只隔一日,承旨不可不備員,而右副承旨孟萬澤,時在前任任所,交龜尙遲。左承旨李廷謙在外,上來遲速,姑未可知。同副承旨金相稷,親病尙劇,勢難行公云,似當俱有變通之道,何以爲之?敢稟。傳曰,竝改差。
政院啓曰,承旨有闕之代,卽當差出,而今日則日勢將暮,明日待開門,政官牌招開政,以在京無故人差出,卽爲牌招察任,何如?傳曰,允。又啓曰,戶曹判書趙泰采,兵曹判書兪得一,再招不進矣。一日三牌,事體未安,明日待開門,竝更爲牌招察任,何如?傳曰,允。朝報
上在昌德宮。停常參·經筵。
下直,開城留守韓聖佑,全羅兵虞候尹遇聘,慶尙左兵虞候白漢相,恃寨僉使石柱燦,委曲僉使李九齡,葛頭山僉使金弘績,彌串僉使金琦,水口萬戶金益傳,濟物萬戶李東培。
判尹徐宗泰再度呈辭。入啓。傳曰,還出給。
全羅監司書目,本道去七月初十日以後,惡風霪霖,近古所無,田畓各穀,慘被傷損,望斷西成,言念民事,罔知攸爲事。
副校理趙道彬,牌不進,依承傳罷職傳旨。傳曰,只推勿罷。
明日永昭殿奠酌禮擧動時,大駕出宮正時辰正二刻,王世子出宮正時辰初三刻,開門差早。
今春夏等褒貶,德津萬戶方有雄,花島別將李後甲以上,中,長串別將安繼敏,下。
校理李㙫上疏。大槪,臣母病添重,決無離側在直之勢。伏乞亟遞臣職,仍治臣前後瀆擾之罪事。入啓。答曰,省疏具悉。爾其勿辭,救護母病。
謝恩,右副承旨權持,同副承旨尹憲柱。
忠淸監司書目,懷德縣監許堟,今月十四日身死事。又書目,大興呈,以吏曹參議趙泰耉辭職上疏上送事。啓。答曰,省疏具悉。爾其勿辭,從速上來察職。又書目,淸安呈,以刑曹判書李寅燁辭職上疏上送事。啓。答曰,省疏具悉卿懇。卿其勿辭,從速上來行公,毋曠劇務。
政院啓曰,新除授左副承旨崔重泰,時在楊州地云。擧動只隔一宵,勢未及下諭上來,而擧動時承旨,不可不備員,何以爲之?敢稟。傳曰,改差。又啓曰,左副承旨有闕之代,必於今日內差出。政官卽又牌招開政,以在京無故人差出,仍卽牌招察任,何如?傳曰,允。
持平李喬岳辭職上疏。入啓。答曰,省疏具悉。爾其勿辭,從速察職。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請監試初試二所初場,亟命罷場。請監試初試二所試官及監試官竝命罷職。請李景說汰去於槐院之選。措辭竝見上德源府使朴世挺,本以癡騃無識之人,不合字牧之任。曾在雲山,專事剝割,數處宏傑之屋,屋下膏腴之土,皆從掊克中出,西民怨讟,至今未已。且於人家倫常大獄,甘心作證,其行己之無狀,此亦可見。及授本職,物情大騰,臣方欲論劾,故來要下直,而斥而不見矣。渠乃自知,翌朝辭陛,如恐不及,到處囑及,請簡紛如,其蔑臺閣喪廉恥,甚矣。如此之人,不可復畀北路雄邑,重貽生民之害,請德源府使朴世挺罷職不敍。答曰,不允。李景說事,依啓。
左承旨李國芳上疏。大槪,曾忝本職,已試僨敗,而意外新命,遽下夢寐之外,嚴召繼降,不得不趨詣闕外,而顧臣情勢之外,以隷院時事,被人詆辱,亦不可晏然,亟命遞改,以便公私事。入啓。答曰,省疏具悉。爾其勿辭察職。
謝恩,左副承旨權持,注書洪禹瑞。
右議政李濡箚子。大槪,敢陳所懷,冀蒙裁處事。入啓。答曰,省箚具悉卿懇。民部事務之煩劇,不宜久曠,況年分事目之頒布,不容少緩,而一向違召,無意擧行,殊涉未安。推考警責,更爲牌招察任,而三道監司中在京者,令政院牌招,在外者則別爲下諭,俾卽上來。箚末事,可不依施焉?
江華留守書目,辭職上疏上送事。啓。答曰,省疏具悉。卿勿撕捱,從速察職。
知敦寧金昌集辭職上疏。入啓。答曰,省疏具悉。伊時曲折,予已知之,於卿少無所嫌,安心行公。
平安監司朴權辭職上疏。入啓。答曰,省疏具悉。卿之承牌參政,出於事勢不得已,而政席才罷,繼呈辭單,自處之道,少無未盡。患失之斥,實甚無謂,伊時委折,予所洞知。今玆陞擢,亦循公議,則一向引嫌,必欲自廢,寧有是理哉?須勿固辭,速往欽哉。
政院啓曰,明日擧動時,兩司不可不隨駕,而諫院時無行公之員,除在外外,呈告·未肅拜人員,待明朝,竝卽牌招察任,何如?傳曰,允。
校理趙道彬,再招不進,依承傳罷職傳旨。傳曰,只推勿罷。朝報
有政。吏批,以李國芳·崔重泰·尹憲柱爲承旨,尹東魯爲禮曹佐郞,黃欽爲戶曹參判,南宮埞爲懷德縣監,洪重夏爲司諫,趙仲明爲延曙察訪,洪禹瑞爲注書,李彦經爲承旨,洪重衍爲刑曹佐郞。
兵批,以梁億齡·高斗翼爲習讀。
義禁府啓曰,今此永昭殿奠酌禮親臨擧動時,大駕各差備都事九員,王世子考喧左右都事二員,合十一員,當爲分差,而本府都事十員內,一員,留司,一員,前統制使李昌肇拿來事,奉命在外,二員,以監試一二所禁亂官進去。假都事五員,令該曹差出,以爲分把之地,何如?傳曰,允。禁府謄錄
上在昌德宮。停常參·經筵。
昧爽,下霜。巳時,太白見於未地。
謝恩,黃海監司李濟,正言韓重熙,副校理趙道彬。
司諫洪重夏,牌不進,依承傳罷職傳旨。傳曰,只推勿罷。
獻納朴弼明,牌不進,依承傳罷職。
大駕詣慶德宮,入齋殿後,王世子問安。答曰,知道。大殿·世子宮,藥房·政院·玉堂問安。答曰,知道。
奠酌禮正時,午初三刻。
奠酌後,大殿·世子宮,藥房·政院·玉堂·二品以上·六曹問安。答曰,知道。
大駕還宮時正時,申初初刻,王世子還宮正時,未正三刻。
大駕·王世子還宮後,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,過國忌後,爲之。
判府事崔錫鼎箚子。大槪,疾病危篤,爲就便調治之計,擔舁入來,而旣有闕禮稽謝之罪,又未克趨參於陪從之班,分義虧缺,實合萬殞。力具短章,喁俟嚴誅,仍乞收回致祿之命,以幸公私事。入啓。答曰,省箚具悉卿懇。昨聞卿之入城,欣慰則深,而所患彌留,予念未已也。不得進參,別無所傷,至於常廩,不宜過辭,安心勿待罪領受,從容善攝。仍傳曰,遣史官傳諭。
謝恩,平安監司朴權。
監試初試一所,出榜詣闕。
戶曹參議申銋上疏。大槪,臣膏肓之疾,老而益深,頃因差祭社壇,受戒行祀,再犯夜深,罷歸翌日,備擬於考官之望,仍以受點,不得已忍死來赴,勞悴已極,食飮專廢。宿患諸症,乘時重發,痛風之症,尤爲苦劇,氣息煩促,昏昏不省。名爲掌試,全不關攝,不職之罪,無以自逭。今當出榜,不得不扶腋來伏於闕下,而腰脚之痛,如折如碎,寸步無計運行,拜跪之節,萬無成樣之望,不得與諸試官,趨詣復命,臣罪至此,益無所逃。玆敢冒死呼籲,伏乞亟命鐫罷臣職,仍勘臣罪,以肅朝綱,以安賤分事。入啓。答曰,省疏具悉。爾其勿辭,調理察職。
全羅監司書目,羅州呈,以忠淸監司朴泰恒辭職上疏上送事。啓。答曰,省疏具悉。當此災荒孔棘之日,區劃賑政,寧容暫緩?卿勿過辭,速往欽哉。
京畿監司書目,高陽呈,以校理李晩堅辭職上疏上送事。啓。答曰,省疏具悉。爾其勿辭,從速上來察職。朝報
上在昌德宮。停常參·經筵。
戶曹啓曰,判中樞府事崔錫鼎,今八月朔祿俸,令倉官輸送,則以爲,未及肅謝之前,先受祿俸,事體未安,辭而不受云。係是大臣祿俸,何以爲之?敢稟。傳曰,更爲輸送。
假注書金東弼病,代黃龜河受點。
領敦寧府事金柱臣上疏。大槪,敢陳私懇,冀蒙垂察事。入啓。答曰,省疏具悉卿懇。卿其安心,勿辭往來焉。仍傳曰,給由馬,澆奠床備給,令御醫持藥物隨往。朝報
上在昌德宮。停常參·經筵。
禁府,都事閔厚重,前統制使李昌肇拿來。
副校理趙道彬,牌不進,依承傳罷職傳旨。傳曰,只推勿罷。
傳曰,明日晝講爲之。
假注書黃龜河病,代吳命恒受點。
監試初試二所,出榜詣闕。
咸鏡監司書目,道內農事,已斷西成之望,而各邑霜降之報,連續來到,目今流離轉徙,相望道路,前頭民事,罔知攸措事。
明日晝講正時,午正初刻。
副校理李㙫,牌不進,依承傳罷職傳旨。傳曰,只推勿罷。
禁府,李昌肇拿囚。啓。朝報
上在昌德宮。停常參,只晝講。
安東府使尹德駿,寶篆書寫後,還下去。
政院啓曰,連日監察茶時,事甚未安。憲府除在外外,呈告·未肅拜人員,竝牌招察任,何如?傳曰,允。
傳曰,明日晝講爲之。
晝講入侍,知事趙泰采,特進官李頤命,承旨尹憲柱,玉堂南就明·金興慶,假注書趙世垕,兼春秋李萬春,史官李縡,武臣洪以度。講春秋集傳第十六篇,自二十有九年,止惡著矣。
晝講時,今年災傷敬差官姑勿差送事,及三司出入罷散人員別單書入事,及副校理李㙫,牌招察任事,榻前下敎。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請監試初試二所初場,亟命罷榜。請監試初試二所試官及監試官,亟命罷職。請德源府使朴世挺,罷職不敍。措辭竝見上答曰,不允。
持平李喬岳,副校理李㙫,牌不進,依承傳罷職。
礪城君楫上疏。大槪,臣頃在直中,聞母病猝重,情勢所迫,陳疏徑出,罪實難逭,而只推之命,出於意外,臣誠惶感,置身無地。卽今母病,一向危篤,決無離側供仕之望。乞遞臣摠管之任,仍治臣擅離之罪事。入啓。答曰,省疏具悉。卿其勿辭,救護母病。
謝恩,待敎洪禹瑞。
吏曹啓曰,臺諫有闕,政事,取稟。傳曰,明日爲之。
司書李禎翊上疏。大槪,臣在直中,聞老母宿患,添重寒感,達宵叫痛,症情危劇云,臣五內煎灼,不能自定,其在切迫私情,不暇他顧,不得不陳疏徑出,臣罪萬死。伏乞特垂哀憐,亟賜遞罷,以伸至情,仍治臣前後瀆擾之罪事。入啓。答曰,省疏具悉。爾其勿辭,救護母病。
兼司書趙道彬,牌不進,依承傳罷職傳旨。傳曰,只推勿罷。
右議政李濡箚子。大槪,敢陳情病難强之狀,冀蒙亟許鐫免,俾得退守愚分事。入啓。答曰,省箚具悉卿懇。伊時委折,予所詳知,鄕儒疏斥,不必爲嫌。卿其安心勿辭,速出行公,以副至望。仍傳曰,遣史官傳諭。
忠淸監司書目,尼山呈,以校理尹行敎辭職上疏上送事。啓。答曰,省疏具悉。爾其勿辭,上來察職。又書目,忠州呈,以副提學鄭澔病重,上去不得事。啓。傳曰,此狀啓,還爲下送于本道。
傳〈曰〉,前正郞李海朝,佐郞李宜顯,校理尹星駿,獻納朴弼明,司書申鐔,正言尹世綏,掌令李正臣,持平李喬岳,司果李大成竝敍用。
晝講時,知事趙泰采所啓,災傷敬差官之差遣,其來已久,而踏驗之際,全無實效,徒貽弊端。各邑供億之費,都出於田結,臣亦曾經此任,詳知其弊,當此諸道失稔之時,列邑之弊,不可不慮。今年則勿爲差送,令監司都事,專管災實,而自地部比年知委,則監司·守令,亦必惕念奉行,似無虛實相蒙,實結減縮之弊矣。大臣之意如此,故敢此仰達。檢討官金興慶曰,此乃廟堂議定之事,而第敬差官之差送,卽故例也,決不可輕易革罷。凶歲則尤當着實檢田,以爲分等給災之地,豈可以一時些少之弊,不爲差送乎?特進官李頤命曰,玉堂之言似是,而敬差官實爲無益有弊,荒年除弊,無過於此矣。泰采曰,非爲永廢,只今年勿爲差出,何如?上曰,今年則勿爲差送。又所啓,頃日大臣以催促新除授監司在京及在外者,斯速下送事陳箚,而卽今兩西監司,才已出肅,而治行之際,自爾遲滯。忠淸監司朴泰恒,在鄕身有實病,今月晦間,或可上來云。全羅監司今日政差出,而亦在鄕,上來遲速,有不可知。當此年事失稔之日,年分踏驗,不容少緩。若待新監司下去後擧行,則不但有後時之慮,本道農形,未及詳知,似不無虛實相蒙之弊。使舊監司仍行磨勘文書,似爲便當。大臣之意亦如此,故敢達。上曰,使前監司仍行,似爲着實矣。朝報又所啓,今番漂漢人敗船雜物,因全羅監司狀啓,勿令拯出矣。卽者本道居人,來告臣曹以爲,浦民之善泅者,拯出黑角四十桶,蘇木累千斤,而本道收其什二之稅,且多有未拯出者,欲爲盡數拯出,而旣無朝家分付,恐有日後之慮,願得地部公文云。朝家分付之時,則諉以不得拯出,及其置之之後,私自拯出,至於本道之收稅,事涉不當。爲先自臣曹成給公文,使之拯出,其未拯之物,亦爲査問於本道而處之,何如?上曰,依爲之。備局謄錄
有政。吏批,以鄭棟隆爲典籍,權尙游爲全羅監司,柳一運爲軍資主簿,崔重泰爲刑曹參議,趙道彬爲獻納,李壄爲工曹參議,金萬埰爲大司諫,洪禹瑞爲待敎,元始亨爲德源府使。
兵批,以金盛節爲多大浦僉使,金昌翕爲翊衛,趙泰興爲曹司衛將,李升來爲僉知,張孝一爲部將,金壽基爲武兼宣傳官,鄭德徵·洪禹平爲武兼宣傳官,曺夏榮爲文兼,尹世綏爲文兼。
晝講入侍時,知事趙泰采所啓,臣於所兼司,有可達之事,敢此仰達。司畜署比他各司,尤甚廢殘,所屬貢物,只有四五名。凡公會差祭之時,不成官員貌樣,且無止接官舍,故無入直省記之事矣。頃因承旨所達,出給籍沒家舍,本曹題給物力,料理改搆,而官員雖欲直宿,柴油等物,無路辦出。且書員處所,授羊豕之無面者,今已徵出,欲依典牲署留羊之例,飼於新造之司,而庫直一名外,守直無人。柴油債及守直軍二名,令兵曹磨鍊以給,何如?上曰,依爲之。兵曹謄錄
上在昌德宮。停常參,只晝講。
夜一更,流星出天棓星下,入乾方天際,狀如鉢,尾長三四尺許,色赤。
下直,忠淸水虞候愼聖任,麟山僉使朴行健,從浦萬戶韓以重,景陽察訪洪禹道。
政院啓曰,吏曹郞廳來言,今日爲政事命下,而判書洪受瀗,參判李健命,俱以病不來,參議趙泰耉在外,不得開政云。判書洪受瀗,參判李健命,竝卽牌招開政,何如?傳曰,允。
江華留守書目,本府境內,本月二十日霜降風災後,些少各穀,更無成實之望,民事節節可慮事。又書目,本府境內,各樣果木,新葉復生,仍爲開花,或爲結子,霜後始落,事係變異事。
黃海監司書目,道內各邑,自今月初三日至初六日,大風連吹,雨雹交下,積地寸餘,田畓各穀,無不被害。兔山段,今初六日,更爲霜降,民事節節渴悶事。
注書洪禹瑞遷轉,代假注書崔宗周受點。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請監試初試二所初場,亟命罷榜。請監試初試二所試官及監試官,竝命罷職。請德源府使朴世挺罷職不敍。措辭竝見上初入仕極擇之敎,非不申明,而今番都政,多不擇人,至如西部參奉李益慶,以凶疏人胤慶之弟,不齒人類久矣。除目之下,物情爲駭,銓官旣令自處,而晏然行公,無意呈遞。如此之人,不可置諸衣冠之列,請西部參奉李益慶汰去。答曰,不允。末端兩件事,依啓。
晝講入侍,知事閔鎭厚,特進官黃欽,承旨權持,玉堂金興慶·南就明,假注書崔宗周,史官李縡·洪禹瑞,武臣南崙。講春秋集傳,自衛侯鄭,止以見罪惡。
高陽幼學金重呂上疏。大槪,敢陳忠慨之事。入啓。答曰,省疏具悉。處分已定,而如是瀆擾,殊未穩當。疏中至有侵逼大臣之語,尤未可曉也。
平安監司朴權上疏。大槪,乞得恩暇,往省父母丘墓事。入啓。答曰,省疏具悉。卿其依疏辭往來焉。
禁府啓目,兵曹正郞朴鳳齡矣,日傘差備,雖曰每站,以京正兵八名,分運定立,而擧動時,日傘奉持軍,氣急乞代,而無趁卽替奉者,餘軍之不爲整待可知,殊甚可駭。罪杖一百贖,告身盡行追奪,私罪。啓議減一等。又啓目,前統制使李昌肇元情云云。泛稱遲晩,刑推得情,何如?啓除刑推議處。
晝講時,兩司呈告·未肅拜人員,竝卽牌招,守令及監察使之署經事,榻前下敎。平山府使白時耉仍任事,榻前定奪。
謝恩,獻納趙道彬。
黃海監司書目,海州呈,以良女崔召史,一胎一男二女,事係變異事。
大司諫金萬埰,牌不進,依承傳罷職。
晝講時,知事閔鎭厚所啓,今年農事,大抵失稔,國儲蕩竭,將無以賑救,罔知所措矣。此時守令不宜輕易遷動,至於平山,乃是弊邑,尤不可遞易,而府使白時耉,除授全羅水使,以其有八十老親,將不得赴任云。旣不可赴任,而徒貽迎送之弊,實爲可惜。臣聞兵曹判書兪得一之言,則擬差閫任之後,始聞其有老親,欲陳達仍任,而不得入侍,未果云矣。白時耉今姑許遞水使,而仍任平山府使,何如?上曰,仍任,可也。特進官黃欽所啓,臣有所懷,敢此仰達。宗戚之臣,年滿七十,則因其子上言,或陳疏,有加資之例矣。檜原君倫,年今七十,而宣廟朝王孫,只有此一人,且其謹愼儉素,爲世稱道者也。其子咸平君泓,欲爲陳疏乞恩,而倫禁抑,使不敢言云。在聖朝優待宗臣之道,似當特施優老之典矣。上曰,所達誠然,令該曹加資,可也。知事閔鎭厚曰,此外亦或有年滿七十之人,而外朝無以盡知,令宗簿寺一體施行,似宜矣。上曰,令宗簿寺抄啓,可也。知事閔鎭厚所啓,臣於昨年,待罪京兆時,伏承四山禁界,依大典,限十里酌定之命,而未幾移拜他職,其後判尹久無行公者,尙未擧行,極爲未安。今春臣復叨判尹之後,卽爲親自看審,則西邊舊禁界,洽滿十里,其或有稍過者,蓋由於以山川爲限。此則當以舊禁界仍存,至於東邊,則有地名加五里者,似以禁界外,又加五里之故,而加五里之內,亦過十五里,此則宜有減定之道。庚辰年定限,則遠或至於三四十里,此則不可不變通矣。臣謹依聖敎,略加酌定,而其時又有改作圖以進之命,故令畵員圖作一障子。今雖已離其任,而曾旣親奉聖旨,卽今判尹又不行公,不得不敢此持納,以備睿覽,圖形以朱劃表其禁界處,又以地名,詳錄於上頭,仍及禁葬與禁松不謹之意矣。上曰,唯。鎭厚曰,禁限內埋葬者,曾有勿爲掘移,只毁石物之命,故常漢塚石物,盡爲毁去,而其中或有士夫塚,未知當初緣何入葬,其石物亦當一體毁去乎?上曰,自今禁其繼葬,而石物則勿爲毁去,可也。鎭厚曰,花山君渷家墓山及尙宮尹氏之墳,亦在禁界之內,係是恩賜之地云,此則何以爲之?上曰,勿爲毁去,而尹尙宮卽保母,故特命入葬矣。其石物亦勿毁去,可也。鎭厚曰,雖是恩賜之地,此後則毋敢繼葬之意,似當嚴飭矣。上曰,繼葬則禁斷,可也。鎭厚曰,禁界內冒葬之墳,似若新葬處,間間有之,問之則輒稱改莎草,故如此云。朝家雖特推仁恩,使勿掘移,渠輩何敢任自改莎草,有若尋常守護之爲哉?今後則改莎草者新葬,一體禁斷,宜矣。上曰,依爲之。朝報
閔鎭厚所啓,江都則每年軍餉還上,以八千石定式分給,不足則必啓聞蒙許,然後加給,其耗穀則皆令本府取用,而廣州則無此規,故還上分給之數,常患太過,本府殘弊莫甚,而耗米無一升許給者,府尹無可措手處,庫中鼠縮,亦不得充補,以致無面漸多云。忠州之楊津倉,牙山之貢稅倉,亦以其耗米,題給本官,況保障之地,何可獨不題給乎?臣嘗議於大臣,則亦以爲,宜有變通之道。還上則定數,耗米則劃給等事,依江都例,參酌定式似好,亦令廟堂稟處,何如?上曰,令廟堂稟處,可也。又所啓,南漢軍餉甚少,朝家每以爲慮,而難於推移劃給矣。廣州春秋大同米,其數零星,而若依江都例,每年捧留本邑,營需磨鍊時,亦勿擧論,則似有一分之益,下詢廟堂而處之,何如?京畿收米用處,常患不足,貸用於他廳,事甚苟簡,而軍餉爲重,他不暇顧,故敢此仰達。上曰,令廟堂稟處,可也。
備邊司啓曰,國綱解弛,士習偸薄,今番監試二所初場儒生作挐之變,誠不勝其寒心,而此蓋出於隨從無賴之輩,恣意闌入之致,而當其入門之際,禁亂官亦不嚴加摘發,以至如此,殊甚可駭。今此東堂初試時,別爲嚴禁之意申飭,而如是分付之後,或有如前亂雜之弊,則當該禁亂官及次知下人等,從重科罪,何如?傳曰,允。又啓曰,在前設科之時,若値歉歲,則京外試所凡事,另加節省之意,定奪申飭,非止一二矣。今年農事,種種被災,以各道狀啓,參以所聞,終未免大段凶荒。初因試期之迫近,雖不得不仍行,而到今凡係節省之道,則所當各別申飭,以爲一分除弊之地,而外方則勢未及一體分付,京中試場,依前災歲已行之例,應入物力,務從減損,宜當。以此分付該曹,何如?傳曰,允。
閔鎭厚所啓,臣於巡審南漢山城時,見其有異制大砲,問於將校輩,則蓋所謂南蠻砲,而昔年漂海人留置而去,故朝家仍送於山城。故判書金佐明爲守禦使時,取其一坐,塡藥試放,則盡爲裂破,故以其餘鐵,鑄得佛浪機,而今尙餘一坐云。設令此砲可以試放,猶不如佛浪機玄字砲之爲緊要,況不知其試放之法,而留此無用之物,一任兒童之所琢,實無意義,故臣召匠問之,則此砲以水鐵·正鐵相雜而鑄成,今可以鎔作他砲云。若改作佛浪機玄字砲,則似爲得宜,而有難擅便,敢此仰達。上曰,依所達改鑄,可也。備局謄錄
有政。吏批,以李海朝爲副校理,李宜顯爲副校理,申鐔爲持平。
晝講入侍時,知事閔鎭厚所啓,事係宗廟,極知惶恐,而旣有所懷,敢此仰達。春秋奉審修改時,舊排之件,一倂燒火,此必由慮爲褻慢之用,殿外所用遮帳·席子等物,亦何必盡爲燒火乎?臣非敢惜費,恐其無義矣。若令戶曹,勿用於汚穢處,則似無未安之事,何以爲之?上曰,舊件盡爲燒火耶?鎭厚曰,鞋服·樂器等物,亦皆燒火,燒火之際,所見極爲未安矣。神榻所排舊件,固當燒火,而遮帳等物,何必燒火耶?或下詢大臣,或參酌睿裁,似無所妨矣。上曰,殿內所用則燒火,其餘則勿爲燒火,而使之勿用於褻處,可也。宗廟謄錄
上在昌德宮。停常參·經筵。
傳曰,史官一員待命,騎馬三匹立之,徽陵忌辰祭所內摘奸。
吏曹啓曰,臺諫有闕,政事,取稟。傳曰,過國忌後,爲之。朝報
上在昌德宮。停常參·經筵。
掌令李夏源啓曰,拙訥如臣,累玷言地,朝論是非,非惟不能知,亦所不欲知,時政可否,非惟不能言,亦所不敢言。加以賤疾在身,無望供世,自顧私分,宜在斥退者,久矣。乃者承乏,旣無分寸之可取,靜思厥由,似是噤默之效,故敢以自訟之意,縣道陳章,以祈其鐫免,而遣辭之間,略涉卽景者,不過欲暴微臣之庸碌苟容,慙恧難進焉耳。銓官之因此陳疏,曾是意外,而至以辭遜意密,汲淺鉤深等語,頗示慍色,臣於此,尤不勝瞿然之至。近來注擬臺窠之際,每患苟艱者,實由於分別之太詳,分別之太詳,蓋亦慮異論之或生,而有妨於姑息之計耳。此固衆目之所共覩,而不可掩者,則臣疏中數句文字,有何含蓄難見底意思,而初無所汲,又安用鉤之,言之至淺,見之何太深耶?其意所在,實非臣之所敢度也,而務爲不遜之辭,以失相敬之風,臣雖無狀,亦不願爲此也。噫,有則改之,無則加勉,自是美事,而一言不相合,輒加疑怒,臣竊爲今日世道病之。臣旣未蒙恩遞,徒積逋慢,不敢不擔舁上來,黽勉出肅,而重臣之疏,譏詆備至,則次不可一刻晏然於臺席。請命遞斥臣職。答曰,勿辭,退待物論。以上朝報
金寶改造都監郞廳,以都提調意啓曰,今此都監金寶及寶盝諸具,幾盡完畢矣。金寶自都監詣闕時應行節目,令該曹卽速磨鍊,而奉安吉日,亦爲推擇啓下,以爲擧行,何如?傳曰,允。宗廟謄錄
上在昌德宮。停常參·經筵。
下直,美錢僉使權碩,靑水萬戶李斗望,朱乙溫萬戶李時華。
兵曹參判金鎭圭再度呈辭。入啓。只遞本職。
司諫洪重夏再度呈辭。入啓。遞差。
全羅監司書目,雲峯等十三邑,今八月初六日,初八日,初十日,霜降,未成實各穀,更無所望,被災之慘,有甚於上年。明春設賑之策,令賑廳區劃稟處,推奴·徵債等事一倂停止事,令該曹稟旨分付事。
忠淸監司書目,洪州等邑,七月初十日大風,浦人二百四十六名渰死,林川等官,過涉溺死者,亦過十名,極爲驚慘事。
禮曹參判兪集一上疏。大槪,臣之所兼釐正之任,自在應遞,虛帶瘝曠,今已半載,賤疾且痼,無望供職。且臣姓名,入於囚人供辭,不得不略暴梗槪。伏乞聖明,治臣瘝曠之罪,遞臣本兼兩任,以完重事,俾安愚分事。入啓。答曰,省疏具悉。卿無所嫌,勿辭察職。
正言韓重熙上疏。大槪,敢陳病重實狀,冀蒙恩遞,兼附區區所懷,以備裁察事。及臨陽君桓上疏。大槪,乞於璿錄奉安竣事歸路,得蒙恩由,俾遂私願,不勝至幸事。入啓。答正言韓重熙疏曰,省疏具悉。罷榜之擧,終涉重難,試官·主掌官·禁亂官竝罷職,掌試之任擇差事,申飭該曹,而司寇之長,自當上來,京兆之長,更爲牌招,趁卽察任,可以議處事,令該曹稟處。爾其勿辭,從速察職。答臨陽君桓疏曰,省疏具悉。卿其依疏辭,安心往來焉。
政院啓曰,今日爲政事命下,而吏曹判書洪受瀗,久不行公,參判李健命,因臺避陳疏,適値宗廟修改,還爲出給矣。試官擬望,日勢已挽,判書洪受瀗,參判李健命,竝卽牌招開政,何如?傳曰,明日開政。又啓曰,昨者掌令李夏源,引避退待,而不卽處置,以致經宿,事甚未安。憲府,除在外及呈告入啓外,呈告·未肅拜人員,竝卽牌招,使之處置,何如?傳曰,允。又啓曰,卽因本院稟啓,有明日開政之命,而增廣別試試期,只隔一宵,試官望則趁卽擬入。吏曹判書洪受瀗,參判李健命,俱陳辭疏,日勢向晩,尙不擧行,竝卽牌招察任,何如?傳曰,允。
吏曹判書洪受瀗上疏。大槪,悉暴難冒之情勢,兼陳病重之實狀,冀蒙罪斥,以安微分,以謝臺議事。入啓。答曰,省疏具悉。卿勿過辭,安心行公。
禮曹參議李喜茂,正郞李宜章,德·安兩陵莎草修改後,入來。
持平申鐔上疏。大槪,柏府新命,遽及於惶隕俟罪之中,以同僚處置,召牌繼降,嚴畏分義,不得不祗詣禁門之下,而臣於諫臣·憲臣相繼坐罷之事,已極不安,況此僚臺避辭,有不敢參涉可否之嫌。玆敢陳疏徑退,亟賜鐫遞,以謝人言,仍治逋慢之罪,以肅朝綱事。入啓。答曰,省疏具悉。爾其勿辭,從速察職。
掌令鄭必東啓曰,臣蹤跡畸危,情勢窮蹙,纔犯違慢之科,復荷拂拭之恩。適當國陵動駕之際,兩司俱避,處置無人,日暮之後,始承庚牌,怵分畏義,不敢逃遁,黽勉出肅,仍參陪從之班,而顧臣滓穢之蹤,終無仍因冒據之理,尋章請急,蓋出於萬不獲已,而喉司一向退却,累請牌招,輒違嚴召,尤有所惶猥者。承牌而入,呈單而出,進退無據,廉隅都喪,縮伏私次,方俟譴罰之加矣。今以處置僚臺,又有召命,而觀其避辭,專攻近來臺擬之苟艱,至謂之分別太詳,慮異論之或生,臣誠莫知其意之所在,而如臣無似,亦忝臺端,則何可冒苟艱之譏,而有所是非於其間乎?以此以彼,俱難一刻晏然於職次,請命遞斥臣職。答曰,勿辭,退待物論。
右議政李濡箚子。大槪,情迹日益危蹙,瀝血申籲,冀速斥免事。入啓。答曰,省箚具悉卿懇。前箚之批,已諭予意,意外侵斥,何必深嫌?卿其安心勿辭,速出行公。仍傳曰,遣史官傳諭。
副修撰柳鳳輝,牌不進,依承傳罷職。
獻納趙道彬啓曰,臣宿病纏繞,已就膏盲,加以吐血之症,兼復發作,實無一分自力之望,而四日之內,六違嚴召,積犯逋慢,罪合萬戮,而只推之命,每下格外,分義所在,死生難顧,忍痛祗謝,堇堇就直矣。卽者憲府處置,歸於本院,而憲臣疏避,槪論近來臺擬之苟簡也。臣於近日,亦忝臺端,已不可晏然參涉,況臣之表叔臣前正言尹世綏,亦其通擬中一人,則今於處置之際,尤何敢可否於其間乎?請命遞斥臣職。答曰,勿辭,退待物論。
明日增廣別試初試,文科一所試官四,兪集一·魚史徽·金一鏡,尹世綏,二所試官四,李光迪·徐宗憲·宋正明·李喬岳,武科一所試官,李頤命,參試官三,任埅·吳遂雄·柳仲徵,二所試官,李基夏,參試官三,閔震元·金洙·南澤。
兵曹口傳政事,以金栽·李喬岳·尹世綏爲副司果。
監試官,文一所李遇春,二所申義命。武一所許鉉,二所沈益三。
兵曹口傳政事,以金鎭圭爲副司直。
政院啓曰,增廣別試上試官,以嘉善備擬,蓋重事體,已成近例。今日兩所上試官堂上四員,竝違牌不進,推考傳旨,今方捧入,而莫重試院,事甚苟簡,何以爲之?敢稟。傳曰,更爲牌招。
司書李禎翊上疏。入啓。答曰,省疏具悉。爾其勿辭。
江華留守書目,辭職上疏上送事。啓。傳曰,還出給。
觀象監,夜三更,流星出卷舌星下,入西方天際,狀如鉢,尾長三四尺許,色赤。啓。以上朝報
義禁府啓曰,今此增廣別試時,都事十員內,九員赴擧,一員本府入直,公事交代都事,及文武科四所禁亂都事,他無推移之道,假都事六員,令該曹差出,以爲分差之地,何如?傳曰,允。禁府謄錄
上在昌德宮。停常參·經筵。
下直,黃海兵虞候李亨命。
政院啓曰,來初一曰,輪對日次,取稟。傳曰,爲之。又啓曰,今日爲政事命下,而吏曹郞廳來言,判書洪受瀗,參判李健命,俱以病不來,參議趙泰耉在外,不得開政云。判書·參判,竝卽牌招開政,何如?傳曰,允。
戶曹啓曰,卽接廣興倉所報,則來九月朔頒料次,倉官,進去于右議政李濡家,請受祿牌,則以爲有難安情勢,方將呈辭,祿牌不爲出給云。係是大臣祿俸,何以爲之?敢稟。傳曰,令倉官輸送。
罷職現告,監試初試二所試官元聖兪·李萬選·鄭栻,主掌官姜載後,禁亂官洪致中。
傳曰,明日晝講爲之。
吏曹參判李健命上疏。大槪,屢被臺斥,次難蹲據,玆詣象魏之下,略暴危苦之懇,乞蒙鐫遞,以謝人言事。入啓。答曰,省疏具悉。卿其勿辭,從速察職。
傳曰,史官二員待命,騎馬六匹立之,文科一二所內摘奸。
政院啓曰,吏曹判書洪受瀗,牌不進,參判李健命,來到闕外,陳疏退去,疏批已下,所當更爲牌招,而今日日勢向暮,明日待開門,竝牌招開政,何如?傳曰,允。
司書李禎翊,牌不進,依承傳罷職。
觀象監,夜一更,流星出墳墓星下,入巽方天際,狀如鉢,尾長三四尺許,色赤。五更,流星出左梗星上,入坤方天際,狀如鉢,尾長二三尺許,色赤。啓。以上朝報
御營廳啓曰,都城圮毁處,自分授軍門,措備物力,待秋修築事,曾已定奪矣。本廳分授內,圮毁處尺量,則七十五步,今月三十日,始役改築,而今番役處浩多,上番軍五哨內一哨,則依前東營入直,新營入直一哨,則分半以五十名輪回入直,以其出番軍,當爲調用於築城之役,習操等事,限完築間姑爲停止,城址撤毁未築之前,不可無守直之擧,使三所牌將,領率五十名,每夜輪回守直之意,敢啓。傳曰,知道。御營謄錄
上在昌德宮。停常參,只晝講。
下直,蒜山僉使李震恒,白峙僉使徐文恒。
傳曰,明日晝講爲之。
晝講入侍,知事尹世紀,特進官姜鋧,承旨許墀,玉堂南就明·金興慶,假注書崔宗周,史官李縡·洪禹瑞,武臣元徽。講春秋集傳,自三十有一年,止所得爲也。
全羅監司書目,全州判官李坦,母病深重,不可强迫還任,靈光郡守林濩,身病沈重,還任無期,不得已罷黜事。
判尹徐宗泰上疏。大槪,情病俱劇,又未克趨承嚴召,席藁震越,且被人專擅之斥,罪名至重,何可一一仍處官聯?伏乞亟命鐫削臣職名,重賜處分,以礪臣義,以謝人言事。入啓。答曰,省疏具悉卿懇。過激之論,不必深嫌,安心勿辭,從速行公。
晝講時,今番監試初試二所監試官與試官,一體罷職事,榻前定奪。
政院啓曰,兩司多官,引避退待,已經累日,尙未處置,事甚未安。正言韓重熙,卽爲牌招,使之處置,何如?傳曰,允。
正言韓重熙啓曰,臣情勢之外,疾病且劇,委頓澌綴,萬無陳力之望,不得已連尋長單,而見阻喉司,昨進辭疏,而未蒙恩遞,伏枕涔涔,一倍惶悶矣。卽以兩司處置,庚牌臨門,分義是懼,忍死趨詣,而第伏見當初憲臣避辭,則專以近來臺擬之苟艱,深加譏切,而諸臺之不得處置,相繼引避者,亦以此也。顧念臣之無似,最居人下,而承乏忝竊,前後非一,則今於譏斥之言,方且自引之不暇,又安敢有所可否於立落之際乎?且緣臣疏中所論,得蒙允兪,監試二所試官及主掌官·禁亂官,皆罷職,而監試官,獨漏焉。蓋臣本意,憲府之啓,旣以試官·監試官,竝請罷職,而臣因斯啓,重申其請,則擧試官,而監試官,亦當在其中,故偶不及監試官三字者,蓋以是也,非於爲可恕而故拔之耳。然由臣言事之疏漏,下語之不察,致令有同罪獨免之擧,臣之昏謬做錯之失,爲如何哉?臣旣以主掌官及禁亂官,漏於啓辭,責之憲府,而其於監試官,亦未免自漏。臣實反顧,不勝慙悚,以此以彼,不可一日冒據也,決矣。昨緣賤疾益苦,今始承牌來避,所失尤大,請命遞斥臣職。答曰,勿辭,退待物論。
罷職現告,監試初試二所監試官南國翰。
右議政李濡箚子。大槪,縮伏祈免之中,不敢冒受公廩,乞收祿俸輸送之命,以安賤分事。入啓。答曰,省箚具悉卿懇。不腆常廩,何用過辭,卿其安心領受,卽起視事,毋孤予望。仍傳曰,遣史官傳諭。
晝講時,知事尹世紀所啓,外方之人,上來京師者,雖無故留滯,尙有艱楚難堪之弊,況以罪囚滯獄者乎?似聞刑判在鄕之故,金德基·韓永徽·李東彦等三人査事所係坡州·抱川之人上來者,其數殆至三十云。當此秋事未登之時,其飢餒矜悶之狀,有不可勝言。雖無判書,旣有以次官代行之例,況是一番査問可決之事,閱月囚係,實爲可慮,依近例以次官代行,未知何如。上曰,判書姑無上來之期耶?世紀曰,似聞姑無上來之期云矣。上曰,次官,使之備員査問,可也。朝報
有政。吏批,以南致熏爲兵曹參判,權世恒爲司書,李衡祥爲靈光郡守,崔錫恒爲大司諫,尹天成爲兵曹正郞,尹星駿爲校理,尹行敎爲司諫,呂光周爲全州判官。
兵批,以南彦昌·洪重夏爲副司果,李基泰·尹世綏爲副司果。
禮曹啓曰,麗王諸陵,有限三年摘奸之規矣。今年當次,依前例發遣本曹郞廳,摘奸書啓,何如?傳曰,允。禮曹謄錄
禮曹啓曰,纛所春秋朔祭,例以驚蟄·霜降日設行,故來九月初七日行之之意,旣已啓下矣。曾前受香時,必自禮曹大門作路,而今番則適値文科開場,禮曹大門,將不得開閉,似當以禮曹西邊小路,陪香作行,而此後或値如此之時,則仍用此例,何如?傳曰,允。禮曹謄錄
上在昌德宮。停常參,只晝講。
傳曰,明日晝講爲之。
明日輪對官落點,禁府都事趙道輔,校檢李商雨,掌樂主簿洪重亨,尙衣別提李培,司宰直長李翊文。
晝講入待,知事閔鎭厚,特進官金宇杭,承旨李震休,玉堂金興慶·南就明,假注書崔宗周,史官李縡·洪禹瑞,武臣尹遇進。講春秋集傳,自秋七月,止存天理也。
咸鏡監司書目,臣之情勢病勢,斷不可一刻苟冒,而緘辭未勘之前,不敢輒先煩籲,尙此悶默矣。賤疾猝劇,漸至危苦之境,不得不悉暴病狀,仰暴仁覆之下,伏乞先遞臣職。將臣前後所犯,速行勘律事上疏上送事。啓。答曰,省疏具悉。卿其勿辭,調理察職。
文學李廷濟上疏。大槪,敢暴微懇,冀蒙矜許,以伸至情事。入啓。答曰,省疏具悉。爾其勿辭,救護母病。
晝講時,檢討官金興慶所啓,竝引嫌而退。請掌令李夏源遞差,掌令鄭必東,獻納趙道彬,正言韓重熙竝命出仕。上曰,依啓。
戶曹啓曰,依傳敎,右議政李濡,來九月朔祿俸,令倉官輸送,則以爲,方在陳箚中,不爲領受云。係是大臣祿俸,何以爲之?敢稟。傳曰,更爲輸送。朝報
晝講入侍時,特進官金宇杭所啓,本館奴婢貢之使委差捧納者,其來已久。辛亥年間,因御史書啓,以委差有弊,故自各其邑,定色吏·頭目,收捧上納,而三四年之間,稱以物故逃亡,納貢之數,逐年漸縮,癸未條收貢奴婢,甲申年,以逃故懸頉者,百餘口矣。一年之內,逃故若是數多,而生産則絶無,此由於各官色吏·頭目,與奴婢等,符同用奸之致。本館委差下送時,則渠輩,自有聞見搜括之道,故欺隱稱頉,不如是之甚矣。若此不已,則本館奴婢,不久將盡失,而養士之需,無以成樣,誠非細慮也。當初雖以委差有弊,有此變通,而聞色吏·頭目之作弊,反有甚於委差云。作弊則一樣,而實數則年年大縮,今若依前規,差送委差,而作弊之類,則各邑,摘發論報,以爲懲治之地,則似可得宜。自今年,依舊例,奴婢身貢,使本館委差徵納,何如?上曰,貽弊則同,而養士之需,因此不足,則依所達爲之,可也。又所啓,全羅道蝟島,屬之本館,自本館收稅,以補供士之費者,久矣。辛酉年間,設鎭本島之後,廟堂,使本鎭收稅,直納於本館,以其嬴餘,補助軍需。近因漁産絶乏,收稅零星,故還屬本館矣,春間始送館吏,則漁稅果不如前,而本道監營,亦且收稅云。不但漁夫之難支,事體亦甚未安,旣已還屬本館之後,則監營勿爲撗侵事,定式知委,何如?上曰,依爲之。備局謄錄
知事閔鎭厚所啓,廣州府尹,雖例兼營將,而若當臨亂,則號令軍兵,策應凡事之際,似有掣肘之端,故今番釐正廳節目中,以府尹有故,則以中軍,代行營將之意,定式。但臨亂變通,終不若常時預定之爲愈,且於凶年,不行習操,則營將,可以巡點屬邑軍兵,而廣州府尹,似不可離次,此亦難處矣。臣意則廣州中軍,令守禦使與兵曹相議,極擇差送,而依江華·平壤·咸興例,以望筒啓下,兼行營將之事,恐或得宜,故曾議於大臣,則亦以爲便,而近來久未行賓廳次對,不得定奪矣。此事,令廟堂稟處,何如?上曰,依爲之。備局謄錄
有政。吏批,以朴萬恒爲禮曹正郞。
晝講入侍時,知事閔鎭厚所啓,戊辰年間,行判中樞府事徐文重,爲宣惠廳堂上時,各司貢物價私賣事,定奪防塞,而近來則還開此路,蓋由於繼其任者,未知有受敎而然也。臣偶見文書,更令防塞,而其間亦不無難便者,貢物自有當受年條,預先私賣,誠甚不當,而若値凶年,外方,以當納京司者,留置補賑,而買得貢物年條,代納京司,則大有所益。此等事,有難一切防塞,本廳詳察形勢,以稍近年條,間間許賣,似無所妨矣。此事不翅細瑣,而初由於大臣筵奏,不敢擅自變通,略陳曲折焉。上曰,依爲之。宣惠廳謄錄
知事閔鎭厚所啓,進宴時女樂用否,曾有令禮曹與進宴廳相議稟定之命,而以進宴停止之故,不得稟定矣。臣於玆事,有區區所懷,敢此仰達。伏見列聖誌狀,世宗朝會禮,始不用女樂,此實盛德事,故特書於紀載功烈之文,而其後成宗朝,亦有用女樂之事云。豈世宗朝,雖不用之,而歲月稍久,偶未照檢而然耶?或以爲,祝聖之宴,不可不用女樂,而此則有大不然者,臣子之祝聖,豈以進宴與正至會,而有所差別哉?五禮儀正至會議,元無用女樂之語,雖以樂學軌範見之,雅·俗樂,亦足以分排於九爵,而雅樂學文字,又有祝聖之意,何必用女樂而後,方可盡祝聖之誠耶?不但世宗朝遺訓,必可遵守,正殿法筵君臣慶會之時,何可用不正之色,非禮之音乎?進宴之擧,今雖姑寢,明秋則可以設行,且以此永爲定式,俾作萬世法程,則尤有光於聖德,願聖上之留念焉。上曰,卿之所達,極是。用女樂,實爲不當,勿用於外宴事,定式,可也。掌樂院謄錄郞廳黃仁儉校正。日記廳郞廳李仁默書。
上在昌德宮。停常參,只晝講。
夜四更,電光。
右參贊尹世紀上疏。大槪,臣於再昨筵中,有奏事不審之失,伏乞聖明,亟遞臣職,仍治臣罪事。入啓。答曰,省疏具悉。偶然錯認,非係大段,勿辭行公。
稷山幼學崔光宇上疏。大槪,目擊時事,無任憂憤激切之至,敢陳蕘說,以冀財察事。入啓。答曰,省疏具悉。外托進言,內懷傾軋,首尾語意,無非醜詆搢紳,而或爲藏頭,或爲顯斥,不少顧籍,極其危險,予不忍正視也。
吏曹啓曰,臺諫有闕,政事,取稟。傳曰,明日爲之。
晝講,入侍知事閔鎭厚,特進官姜鋧,承旨李彦經,玉堂南就明·金興慶,假注書崔宗周,史官李縡·洪禹瑞,武臣李基泰。講春秋集傳,自癸巳,止鄭人伐許。
傳曰,朝家處分已定之後,畿儒之陳疏紛紜,殊甚未安,今後此等疏章,勿爲捧入。
備邊司啓曰,凡公家需用落幅紙,皆自本司酬應,而常有難繼之患,前後申飭,非止一再,而猶且塞責分送,不可無一番定式之道。故今番監試開場時,以落幅中三分一,則自試所區處,三分二,則輸送本司之意,捧甘試所,且招憲府吏,別樣申飭矣。榜出之後,輸送本司之數,僅爲四五分之一,無論大小事,自廟堂定式分付之後,苟有紀綱,何敢乃爾?事體所在,殊極寒心。今番監試一二所監試官,竝罷職,當該書吏,令攸司囚禁科罪,何如?傳曰,允。
罷職現告,一所監試官李遇春,二所監試官南國翰。
京畿監司書目,驪州呈,以左議政李畬上疏上送事。啓。答曰,省疏具悉卿懇。八疏之批,罄盡至懇,辭已竭矣,意亦窮矣,而巽讓不止,造朝無期,是何情志之不孚,一至於此耶?愕然慙恧,無以爲喩。噫,朝家之待大臣,事體自別,心知其慘被誣衊,而迫於屢疏,終許解免,寧有是哉?畿儒之煩聒於處分已定之後者,實涉未便,其所侵斥,何足介懷?卿其須體至意,安心勿辭,卽速就途,用副如渴之望。仍傳曰,遣史官傳諭。
晝講時,視事溫繹間停止事,榻前定奪,幼學尹浚解停事,榻前下敎。
判決事金儁相辭職上疏。入啓。遞差。以上朝報
晝講入侍時,知事閔鎭厚所啓,御前停擧,不定限年,則有特命然後解罰者,例也。儒生尹浚所犯,不至甚重,被罪亦已累年,似當有寬貸之道,故惶恐敢達。上曰,解停,可也。禮曹謄錄
上在昌德宮。停常參·經筵。
檜原君倫,加資肅拜。
下直,慶州府尹許玧,仁川府使尹趾慶。
傳曰,今初九日,延齡君,當爲肅謝,而親王子謝恩,事體自別,曾前延礽君肅謝時,有吏曹實郞廳,傳授敎旨之規矣。今番亦當依前例爲之,吏曹正郞崔昌大,及期出仕事,分付。
戶曹參議申銋上疏。大槪,臣伏承恩暇,調治屢日,未見差道,陳疏乞遞,見阻喉司,方切悶蹙,而又於監試官罷職事,有不敢自安者,亟賜鐫罷,以便調息,以安微分事。入啓。答曰,省疏具悉。爾其勿辭察職。
黃海監司李濟上疏。大槪,臣父母丘墓,在於廣州地,乞於未辭陛前,得暇往省,以伸至情事。入啓。答曰,省疏具悉。卿其依疏辭往省焉。
假注書趙世垕出使,代安時相受點。
慶尙監司書目,大丘呈,以正言崔慶湜辭職上疏上送事。啓。答曰,省疏具悉。爾其勿辭,上來察職。
黃海監司書目,本道年分之替當磨勘者,旣無古例,則終涉苟簡,而且臣宿病危苦,方在沈淹之中,亟命有司,待新監司擧行,以重田政,以延殘喘事,上疏上送事。啓。答曰,省疏具悉。卿其勿辭,從速擧行。
謝恩,兼漢學敎授趙道彬,修撰南就明。
輔德李正臣上疏。大槪,新除春坊之職,地望自別,決非如臣庸魯者所可苟然承當。且臣以亡師之被罪,自分見棄於名塗,前後臺省之除,輒皆引義控免,則今雖欲冒進,其勢末由。況臣祖母,九耋之年,新經䐉後毒瘇,眞元之耗敗,更無餘地,躬親扶護,夙夜焦煎,以此情理,萬無離側供仕之望,而嚴召之下,逋慢是懼,不得不來詣禁扃之外,而咫尺天陛,末由入謝,臣罪至此,萬殞猶輕。伏乞聖明,諒臣懇迫之情,特許鐫免臣職,俾得專意救護事。入啓。答曰,省疏具悉。爾其勿辭救護焉。朝報
有政。吏批,以趙道彬爲兼漢學敎授,鄭勖先爲工曹正郞,鄭啓章爲監察,南就明爲修撰,吳命禧爲監察,朴熙晉爲鎭安縣監,孟萬澤爲判決事,南弼星爲刑曹參判,尹星駿爲掌令,任鎭元爲杆城郡守,李正臣爲輔德。
兵批,以金儁相·李夏源爲副護軍,沈宅賢爲副司直。
上在昌德宮。停常參·經筵。
上在昌德宮。停常參·經筵。
自巳時至未時,日暈。
下直,德源府使元始亨,珍島郡守孫命大。
兵曹判書兪得一辭職上疏。入啓。答曰,省疏具悉。卿勿固辭,速出行公。
正言韓重熙,三度呈辭。入啓。遞差。
江原監司書目,杆城郡守趙正紳,去月二十四日身死事。
咸鏡監司書目,永興府使鄭履祥,病勢沈痼,五朔廢衙,不得已罷黜,其代,令該曹擇差下送事。
京畿監司書目,富平呈,以司書權世恒辭職上疏上送事。啓。答曰,省疏具悉。爾其勿辭,上來察職。
政院啓曰,吏曹郞廳來言,今日爲政事命下,而判書洪受瀗病不來,參判李健命受由出去,參議趙泰耉在外,不得開政云。判書洪受瀗,卽爲牌招開政,何如?傳曰,允。
政院啓曰,吏曹判書洪受瀗,牌不進,推考傳旨,今方捧入,而開政命下之後,趁不擧行,事甚未安。判書洪受瀗,更爲牌招,何如?傳曰,允。
政院啓曰,吏曹判書洪受瀗,再招不進,推考傳旨,今方捧入,而一日三牌,有傷事體,日勢且晩。明日待開門,牌招開政,何如?傳曰,允。
平川君申琓箚子。大槪,敢陳疾病難强之狀,乞遞舌院提擧之任,兼陳所懷,以備裁處事。入啓。答曰,省疏具悉卿懇。提調中許改醫司提擧,差出其代,則自可推移,卿其安心勿辭,從容善攝,箚末所陳,誠甚得宜,可不依施。而軍兵衣資,尙未計給,殊涉未便,申飭有司,俾卽擧行焉。仍傳曰,遣史官傳諭。
右議政李濡箚子。大槪,敢申危悃,乞賜退斥,以謝人言,俾守愚分事,入啓。答曰,省箚具悉卿懇。光宇之疏,用意危險,令人有不忍正視者,以卿休休之量,何足介懷,而陳章祈免,若是其太過乎?心竊愕然,無以爲諭,卿其須念國事,速出論道,勉副至望。仍傳曰,遣史官傳諭。
武一所試官李頤命病,代李宇恒改落點。
文學李廷濟,牌不進,依承傳罷職。朝報
全城君混疏曰,伏以臣於病伏中,伏見前後進言於殿下者,爭欲上殿下之徽稱,而無一人請顯廟之徽號者,臣於是,伏不勝慨然痛惜之悃,玆敢以平生胸中之所蘊者,仰塵四聰之下,惟聖明之留神焉。臣竊伏念,顯宗大王,以仁孝之德行,不忍之政,自監御以來,朝野妥帖,上下和協,十五六年之間,無匹夫匹婦之不獲其所者,究其德化,則雖謂之竝駕堯·舜,亦不過也。況且帝王之孝,莫大於報本追遠,而斷自宸衷,追復神德王后之位號,獨行三百年未遑之典,其爲太祖廟庭之光,何如哉?臣民無祿,弓劍遽遺,昇遐之日,深山窮谷,莫不有如喪考妣之痛。臣於是時,意謂廷臣,必有以先王德化至孝之卓越,請上號者,而猶至今未也。臣竊悼之,昔我成宗大王,卽位未幾,以太平,錄佐理功,先王之身致太平,無愧於成廟之太平,而矧至十六年之久,則仁心之入人者深矣,仁聲之及遠者久矣。仁心仁聞,亹亹不已,烏可無追上徽號之擧也?臣非不知追提先王之事,惕我殿下之心,而愚衷所激,不能自抑,語之至者,敢載之書。伏乞殿下,亟上尊號,以副一國上下之望。殿下於癸亥年間,未有儲嗣,民心危懼之際,玉體患痘,大小臣民,莫不遑遑血禱,冀保聖躬,而幸賴慈聖保護之功,祖宗默佑之力,玉候收勿藥之效,皇穹强無疆之休,以基我億萬年不拔之業,雖謂之邦國之再造,亦可也。今之爲殿下上尊號者,只擧三十年在位之盛,而不擧癸亥年聖痘之慶,以爲之言,夫三十年在位,帝王之盛德事也。朝臣之請,蓋出於忠愛之忱,而殿下,執撝謙之德,終始靳允,臣則曰朝臣之請,殿下之不許,可謂君臣之俱得其道,而至於聖痘之慶,臣未知萬古帝王,亦或有如此大節之慶者耶?有如此前古所無之慶,而又享三十一年太平之治,春宮之至再至三之疏,豈專爲殿下三十年太平之慶也哉?臣以慈聖守陵官,久在闕中,故相臣金錫胄,驪陽府院君臣閔維重,來見臣曰,今此聖痘之慶,合有錄勳之擧。故慈聖,大有冊功之意,而不幸賓天,有意未果,臣民之痛,曷有其已?其言猶在臣耳。伏乞殿下,仰體慈聖有意未果之聖心,勉副臣下顒望。臣聞春雨潤木,自慕流根,鷗號恤叨,愛子及室,宣祖之遺大投艱,以至于殿下之躬者,實基于德興大院誕聖之功。易名之典,尙今未遑,奚但子孫之慨惜而已哉?殿下亦必有慊然于心者矣。自前宗臣·朝臣之易名者,苟有卓異之行,則不待其家請諡之狀,尙有直諡之擧。況於大院君之以宣廟爲子,以元廟爲孫,而殿下,以有道曾孫,方享太平之治者乎?伏乞殿下,直擧易名之曲,以盡報本之孝云云。答曰,省疏具悉。追上徽號之請,豈非人子之至願,而玆事至重且大,宜令禮官稟處,錄勳事,伊時問于大臣,厚加錫賚,則到今更議,實非意慮之所及也。疏末三件事,令該曹稟旨處之。出禮曹謄錄
上在昌德宮。停常參·經筵。
夜自一更至三更,電光。四更,流星出參星下,入巽方天際,狀如鉢,尾長三四尺許,色赤。五更,電光。
下直,全州判官呂光周。
假注書趙世垕書啓,臣承命馳往于驪州睡谷村左議政李畬所住處,傳宣聖批,則以爲,臣逋命八朔,罪戾日深,而尙逭刑章,席藁冒籲,顒俟處分,而史官又臨,恩批愈溫,十行如綸,誨責丁寧,臣益增惶悸窘迫,但有涕零如雨而已。聖批,以朝家之待大臣,事體自別爲敎,惟其與庶僚不同,故必以禮進退之,使勿自失其身,然後可以重其任也。若上但以不許去,爲重大臣之道,雖慘被汚辱,而一向拘執,下但以不敢退,爲事君父之義,雖捐棄廉義,而無復顧忌,則其於爲國之體,果何如哉?臣固萬萬庸下,而終不敢以是而承君命,臣罪至此,萬殞何贖?臣理勢旣極,冒死煩控之外,更無他道,而疾病又劇,昏仆床褥,心神迷塞,姑無以自遂,伏地震越,不知所達云矣,敢啓。傳曰,知道。
禮曹判書閔鎭厚上疏。大槪,臣於全城君混之疏,竊有私情之痛傷者,不敢參涉可否,乞遞本職,移授他人,俾得以斯速覆奏事。入啓。答曰,省疏具悉。卿其安心勿辭,從速行公。
吏曹判書洪受瀗箚子。大槪,敢陳區區所懷,以備裁察事。入啓。答曰,省箚具悉。李海朝,雖云旣有所遭,義同往役,則違牌坐罷,已極未安,而至於李大成·申鐔兩人之相繼圖罷,顯有厭避之意。今日紀綱,雖曰解弛,安敢乃爾?平時如此,臨危可知,不可不別樣論責,以勵他人,故欲處分而未果矣。今觀卿箚,正合予意,李大成·申鐔,竝拿問定罪,耽羅御史,不宜隨罷隨差,徒損事體,仍以當初受點人差送焉。
禁府,李大成·申鐔拿囚。啓。朝報
有政。吏批,以趙尙健爲禁府都事,沈宅賢爲文學,李瀅爲漢城判官,宋後錫爲尙衣直長,李奎年爲兵曹正郞,趙泰采爲典醫監提調,宋正明爲持平,洪重休爲正言,元徽爲永興府使,李海朝爲吏曹正郞。
兵批,以韓重熙爲副司果,宋時相爲副司正。
上在昌德宮。停常參·經筵。
司圃直長趙尙迪,位田收稅事,開城府等地,出去。
禁府,金遇說·卞爾賚拿囚。啓。
忠淸監司書目,文義縣令黃啓河,以其母病,受由歸家,連呈辭狀,有難强令還任,不得已罷黜。其代,令該曹擇差,催促下送事。
奉敎李縡上疏。大槪,母病猝重,情理煎迫,乞蒙恩遞,得專救護事。入啓。答曰,省疏具悉。爾其勿辭,救護母病。
吏曹,濟州試才御史李海朝,仍爲差送事,傳敎。
傳曰,金寶改造都監都提調以下,書寫官及員役工匠等,竝書啓。
謝恩,輔德李正臣。
戶曹判書趙泰采上疏。大槪,旣有難强之疾,且有難安之勢,乞賜遞臣本兼諸任,以便公私事。入啓。答曰,省疏具悉。分等磨勘,使舊監司擧行,似爲便好矣。卿其勿辭,從速行公。朝報
上在昌德宮。停常參·經筵。
夜五更,金星入太微星西垣右掖門內。
備忘記,今觀濟州牧使宋廷奎啓本,前牧使李喜泰所爲,節節無狀矣。噫,人命至重,雖以君上之尊,三覆死囚,求生必死,則喜泰是何狀人,而敢以私怒,別造大杖,二日之內,酷施六次之刑,撲殺多人之命,若是其無忌憚乎?況其發狀,不過五人,而預書侤音,勒捧着名,有若齊聲告訴者然,而仍又瞞報備局,欲爲藉口之資,其所用意,尤極奸譎,而頃間前席,全羅監司狀啓稟奪時,入侍諸臣,相繼伸救,喜泰可謂有勢力之人也。論其罪狀,萬萬絶痛,此而若不別樣處斷,則挾其私怒,濫殺無辜,及稍有勢力,公然白脫之弊,無以防禁。李喜泰,卽爲拿囚,嚴問定罪。
禁府,李喜泰拿囚。啓。
禮曹啓目粘連,觀此全城君混上疏,則顯宗大王,以仁厚之德行,不忍之政,雖謂之竝駕堯·舜,亦不過也。追復神德王后位號,獨行三百年未遑之典,烏可無追上徽號之擧是如爲白有旀,宣廟之遺大投艱,至于殿下之躬者,實基于德興大院君誕聖之功。直擧易名之典,以盡報本之效是如爲白有臥乎所,上款事,至重且大,誠如聖敎是白在如中,曾在癸亥年,因領府事宋時烈疏請,追上尊號於太祖大王,自上特命時任原任大臣二品以上三司,竝命招會議于賓廳敎是白置,今亦依此擧行是白乎矣,此非臣曹所敢仰請,上裁敎是白乎旀,下款事,贈諡之規,必稱某公,則追加公字於大院君,有非致隆之道,而反爲猥降之歸,自祖宗朝以來,只稱大院君,而不擧易名之典者,意必有在,似非未遑而然是在果,係是莫重之事,臣曹亦不敢擅便,議于諸大臣後稟處,何如?啓依回啓施行。
政院啓曰,因禮曹回啓,時任原任大臣二品以上三司,竝命招會議事,允下,而今日,乃國忌齋戒,明日卽正日,不敢循例請牌,何以爲之?敢稟。傳曰,初十日會議。
政院啓曰,因吏曹草記,本曹正郞崔昌大,令本院催促,使之趁明日出肅事,允下矣。卽招本曹下吏,以明日出肅之意,分付,則下吏回言,其親病近日復劇,決無離側出肅之望云。崔昌大卽今情勢,有難强迫,延齡君肅謝日期已迫,合有變通之道,何以爲之?敢稟。傳曰,改差,以無故人,卽爲口傳差出。
吏曹口傳政事,以李海朝爲吏曹正郞。
傳曰,今觀政院啓辭,崔昌大親病復劇云,崔判府事家,遣御醫看病,連爲書啓事,分付。朝報
上在昌德宮。停常參·經筵。
吏曹口傳政事,以趙道彬爲吏曹正郞。
傳曰,吏曹正郞趙道彬,今日內肅拜事,分付。
政院啓曰,科場事體,極其嚴重,內外截然,雖有朞功之喪,亦不得通訃,明有定式矣。卽見文一所草記,則試官兪集一,聞其姪女之訃,引入房中,不爲考試云。外工房自外傳訃,已違禁令,至如試官·監試官,初不申嚴,致使外言傳入,主試之人,引入不出,參試官之草記,啓稟。其在嚴科場重事體之道,俱涉不當,文一所試官·監試官及禁亂官·應辦官,竝推考,何如?傳曰,允。
宗廟提調李頤命,請對入侍。
備忘記,金寶改造都監都提調判府事徐文重,鞍具馬一匹賜給,判書趙泰采·宋昌,右參贊尹世紀,各熟馬一匹賜給。都廳副司直洪重夏,輔德宋徵殷,修撰南就明,竝加資。郞廳正郞洪禹鼎·金萬胄·趙正萬·尹扶·李奎年·李泓,竝陞敍。監造官副司猛李浣·李眞養,侍直申聖夏,別工作監役官尹商明,竝六品遷轉。奏時官別監以下及守僕·員役·工匠等,令該曹,米布分等磨鍊題給。
備忘記,金寶篆文書寫官參判金鎭圭,都承旨李震休,府使尹德駿,副司果李徵夏,副正趙泰基,翊贊金昌國,金寶及寶朱匣內入時,左承旨任胤元,右承旨許墀,各熟馬一匹,記事官李縡·李禎億,假注書崔宗周·洪尙賓·金寶差備官直講李景華,主簿黃鍍正·柳鳳徵,典籍鄭翊時,佐郞李衡佐,主簿金混·李廷晳,佐郞黃夏弼·鄭一寧·尹志源,正郞李鼎華,主簿徐夢良,令李齊尙,正郞申處華·尹世緯·洪禹鼎·曺廷善,佐郞朴始采,正郞姜楧,佐郞李奎年,各兒馬一匹賜給。宗廟一室寶匣差備官正郞尹扶以下朱匣差備官正郞李志奭,及永寧殿六室寶匣差備官守南宅夏以下,及禮貌官等,各加一資,資窮者,代加。
備忘記,金寶及寶朱匣內入時,尙傳金起聲,半熟馬一匹。金寶差備官安泳·金錀·洪萬徵·裵孝益·李翰榮·李震杓·李濬·金正輝·申碩輅·龍順翼·羅星緯·金光瀅·許有章·韓鐸·權有聖·朴枝益·洪有九·全以忠·鄭時僑·呂起陽,各兒馬一匹賜給。寶匣差備安泳以下,及朱匣差備吳時札,各加一資,資窮者,代加。司謁池溟達·李徵誠,各上弦弓一張賜給。
傳曰,前下金寶都監都提調以下賞格傳旨,還入爻周,以今下賞格備忘,捧傳旨施行。
吏曹啓曰,臺諫有闕,政事,取稟。傳曰,明明日爲之。朝報
宗廟提調李頤命所啓,玉冊則宗廟第九室以下,始備,追上諡號之室,亦有之,而其他各室,兵燹以後,竝不設藏矣。莊烈王后玉冊中,有罪死宗室杭之筆迹,外議或以爲,不可以罪人之書,仍置穆淸之地,或以爲,年久奉安之冊,改之似爲重難。伏聞何陵碑表,有罪死人楨之筆迹,故特命改書云。以事體言之,陵上碑表,廟中玉冊,似無異同,而事係重大,其當改與否,令該曹問議大臣而稟處,何如?上曰,楨書寧陵表石,而有改立之事矣。稟處事,依爲之。又所啓,臣曾請宗廟新寶奉安後,本署郞廳,奉審各室冊寶,以爲修整大謄錄之地矣。今番奉安後,都提調徐文重,則老病之人,兩日奔走,筋力難强。故臣獨與諸郞官,奉審兩殿各室冊寶,以舊謄錄一一巡檢,則金寶載於謄錄,而見失者,凡九顆矣。上曰,何室何寶?頤命曰,永寧殿,第五定宗室溫仁恭勇順孝大王上諡金寶一,第九睿宗室仁惠明懿大王大妃上尊號金寶一,第十仁宗室世子時銀寶一,仁聖王后上諡金寶一。第十一明宗室仁順王后上諡金寶一,宗廟,第二太宗室聖德神功文武光孝大王上諡金寶一,第三世宗室宣仁齊聖昭憲王后上諡金寶一,第六中宗室章敬王后上諡金寶一,第七宣祖室章聖王后上尊號金寶一矣。上曰,其中上諡寶,尊號寶,各幾何?頤命曰,大王上諡寶二,世子時寶一,王后上諡寶四,尊號寶二矣。蓋前日都監奉審時,只爲盝匣有無,寶樣大小,意不在於金寶有無,明宗室及神懿王后室,偶然覺察而啓達,再設都監。故臣於再設都監時箚請,更爲奉審者,正慮有今日之事也,而都監,以再經奉審,不許之矣。旣往莫追,而見失之多,至於此,未知將何以處之耶?臣卽有司之臣,寢廟儀章,一有不備,只當請補,且事係重大,不可輕議,而第有所懷,何敢不盡?伏見禮曹文書,丙丁兵燹,所失亡盝匣,至孝宗朝,猶未備,甲午年,始有造成之議,旋因客使之行而命停。其後祖宗朝,則雖於此等事,亦且難行如此。今年災荒孔慘,百事停廢,亦當愛惜財力,都監再設纔罷,今又三擧,則事勢煩複,亦涉顚倒。且伏念四王室及神懿王后室,元無一寶,故聖上,必命新造,今此各室,則所失之外,亦有他寶章奉安者,所失雖若欠缺,不至如元無一室之寶。設令終不可不補,亦宜姑徐,以俟後日,臣又獨爲奉審,亦不可保無前日之慮,誠宜更令大臣·禮官稟處,似爲得宜,惶恐敢達矣。上曰,前日卿箚,曾有奉審之請,而都監,以再經奉審不許,予意亦然,到今觀之,卿言是矣。伊時若以謄錄,更爲巡檢,則事極完備,豈有如許之事也?今不可咎諸都監,而恨不得一時詳審爲之也。四王室及神懿王后室,元無寶,故雖不得不補,今此各室,亦有他寶。都監三設,事體煩複,每告太廟,亦涉煩瀆,從容更議爲之,可也。頤命曰,令禮官稟處乎?上曰,依爲之。禮曹謄錄
上在昌德宮。停常參·經筵。
夜一更,月暈。流星出織女星下,入西方天際,狀如鉢,尾長四五尺許,色赤。二更,月暈。五更,電光。
京畿監司李世載,東南道各陵奉審,及農形親審事,出去。
傳曰,今番吏曹郞官,口傳差出,使卽肅謝,蓋爲王子肅拜時,傳授敎旨也。今日世子肅謝,而郞廳,偃然在家,不早來待,以致王子庭跪良久,雖以大臣肅謝言之,不可使移時跪坐。況親王子,事體自別者乎?渠雖名官,何敢輕侮王子,如是也?事極無據,吏曹正郞趙道彬,姑先罷職,當該下吏,令攸司囚禁從重科罪。
參知趙泰東,三度呈辭。入啓。遞差。
政院啓曰,刑曹査事,旣有令次官備員擧行之命,而參議崔重泰,連日呈告,尙不出仕,殊甚未便,更爲牌招,使之察任,何如?傳曰,允。又啓曰,吏曹郞廳口傳差出,專爲王子肅謝時,傳授敎旨。故昨日昏暮,啓請發牌,催促肅謝,則今日不早來待,曾是意慮之所不到,及至錄事來言之後,始知郞廳之不爲來待,不勝驚駭。一邊催促,一邊捉囚下吏,仍以郞廳推考事,纔已仰請,而臣等,未能預先申飭,以致臨時顚倒,惶恐待罪。答曰,勿待罪。
禮曹判書閔鎭厚上疏。大槪,臣於濟州牧使宋廷奎啓聞事,亦有不可晏然者,敢此陳章,乞蒙罷斥事。及右參贊尹世紀上疏。大槪,臣有輕信傳說,率爾誤達筵中之罪。伏乞聖明,亟遞臣本兼諸任,仍下司敗,勘正臣罪,以肅朝綱事。入啓。答曰,省疏具悉。卿其勿辭行公。
京畿監司書目,楊州呈,以副校理李宜顯辭職上疏上送事。啓。答曰,省疏具悉。爾其勿辭,上來察職。
政院啓曰,明日賓廳會議,事體至重且大,兩司多官,不可不備員進參,而諫院,則大司諫崔錫恒,司諫尹行敎,正言崔慶湜·洪重休,俱在外,獻納未差,憲府,則大司憲權尙夏,執義李箕洪,掌令尹星駿,持平金萬胄,俱在外,掌令鄭必東,呈辭受由,持平宋正明,以試官在試院。在前如此之時,在外人員,或有變通之例,今番則何以爲之?敢稟。傳曰,兩司長官及在試院者外,呈告受由人員,竝改差。又啓曰,明日爲政事,命下,而兩司多官,差出牌招之際,日勢必晩,會議進參,慮或有窘急之弊,何以爲之?敢稟。傳曰,當日爲之。
右議政李濡箚子。大槪,嚴旨之下,惶悚無地,冒陳危悃,乞賜譴斥事。入啓。答曰,省箚具悉。卿之引嫌,實涉太過,須體予意,安心勿辭,亦勿待罪,速出行公。
政院啓曰,賓廳會議,時任·原任大臣及二品以上·三司,明日待開門命招之意,敢啓。傳日,知道。朝報
政院啓曰,卽伏見咸鏡監司洪萬朝今九月初三日各陵殿慰安祭設行後獻官姓名開坐啓本,則末端粘連踏印處,割去其空紙,只存粘連餘片。且外裹破席,內無裹紙,此必遞傳撥軍之所爲,莫重啓聞文書,有此拆封割幅之事,事之驚駭,莫此爲甚。今此來呈者,卽楊州撥軍,而自犯與否,有難勒斷,姑爲放送,沿路撥所,次次嚴査,必得犯人,各別重處。此後則另加申飭,俾無如許之弊事,令備局嚴關分付于三道監司處,何如?傳曰,允。備局謄錄
有政。吏批,以李海朝爲獻納,李廷謙爲兵曹參知,朴弼明爲持平,尹星駿爲執義,李禎爲正言,洪萬迪爲文義縣令,鄭必東爲正言,李夏源爲掌令,金栽爲掌令。
兵批,以安時相爲副司正,趙泰東·尹行敎·李箕洪·尹星駿·鄭必東爲副護軍,金萬胄爲副司直,崔慶湜·洪重休爲副司果。
今九月初九日二王子延齡君肅謝時,傳曰,宗親府,居上司之首,而最甚殘弊,故曾有下敎之事矣。近來稍成貌樣耶。其令本府,回啓。宗親府謄錄
上在昌德宮。停常參·經筵。
夜四更,電光。五更,流星出北河星下,入西方天際,狀如拳,尾長四五尺許,色赤,電光。
成均館官員,以同知館事意啓曰,今九月初九日儒生課試,當爲設行,而大提學宋相琦,在外未上來,不得爲之,今月內無故日,退行之意,敢啓。傳曰,知道。
司書權世恒上疏。大槪,臣在鄕廬,病勢深劇,急於就醫,舁還私次。顧今症情,轉至危域,萬無自力出肅之望,而且於監試一所監試官罷職,有不可晏然苟冒者。乞賜遞改,以便調將,以安愚分事。入啓。答曰,省疏具悉。爾其勿辭察職。
武一所參試官任埅臺諫代,曹廷善改落點。
掌令金栽,牌不進,依承傳罷職。
謝恩,正言鄭必東。
政院啓曰,今日會議時,兩司不可不備員進參,故因本院啓稟,在外及呈告人員,竝變通。昨日政,差出其代,而新除授執義尹星駿,掌令李夏源,持平朴弼明,獻納李海朝,皆在外。正言李禎億,未署經,司諫任埅,以武一所試官,纔以付標入啓,俱不得出牌。掌令金栽,牌不進,罷職傳旨,亦已捧入矣。憲府無一行公之員,殊無變通差出之意,何以爲之?敢稟。傳曰,罷職之代,卽爲開政差出。
慶尙監司書目,丹城縣監鄭重胤,以其母病,受由上京,病勢一向深重,連呈辭狀,情理決難還任云。當此秋務方殷之日,事多可慮,不得已罷黜事。
謝恩,司諫任埅,掌令李正臣。
判府事崔錫鼎,命招不進後箚子。大槪,賤疾危篤,今日賓廳會議時,不得進參,逋慢之咎,無以自贖,惶恐待罪事。入啓。答曰,省疏具悉。有疾未參,別無所傷,安心勿待罪。仍傳曰,遣史官傳諭。
謝恩,司書權世恒。
武二所出榜,詣闕。
全羅監司書目,本道年分,待新監司到界,巡審磨勘,俾無虛實相蒙之弊事,上疏上送事。啓。答曰,省疏具悉。卿其勿辭,從速擧行。又書目,務安縣監金潤海,以母病沈重,累度呈狀,還任無期,不得已罷黜事。朝報
有政。吏批,以李正臣爲掌令。
賓廳啓曰,臣文重·臣琓·臣濡等之意,則竊觀自古帝王諡號之法,功德勳烈,竝包於數字之中,未嘗以一事,各爲別諡,歷代以來,莫不皆然。以本朝言之,列聖諡號字數,除臨御時所已上之徽稱,俱用八字之法。至于仁祖大王大行之後,臣有以加上爲請者,孝廟議于諸大臣,以非先王之志而不許焉。惟我顯宗大王,以堯·舜之聖,有曾·閔之行,盛德至仁,高出百王,深恩厚澤,浹人肌骨。凡在一國臣民,孰無沒世不忘之思,摹天畫日之心哉?當先王禮陟議諡之日,其所上八字,盡善極美,固已靡所不包,如復貞陵一事,尤帝王莫大之孝,而亦不出於彰孝二字之外,自當輝前暎後,永垂無極,恐無可以加於此者。臣等久抱遺弓之痛,思所以闡明稱揚者,誠無量,而事係至重且大,非臣等陋見,所敢斷定,惟在聖明,博詢審處,務歸至當而已。答曰,日者宗臣,以追上徽號事,有所陳請,益切予攀慕之痛,而第昔日孝廟,答獻議諸臣之批,此正子孫之所宜法者,蓋欲追聖祖繼述之志,光先王撝謙之德也。啓辭出議政府謄錄批答以內下記草載錄
上在昌德宮。停常參·經筵。
左尹金錫衍,三度呈辭。入啓。只遞本職。
禁府啓目,前統制使李昌肇議處云云,譏切朝廷一款,縷縷發明爲白有在果,新頒節目,如或不便,則直陳意見,未爲不可。遣辭之際,多不擇發,不免爲語逼廟堂之歸,旣無可據之律,上裁,何如?啓罷職放送。又啓目,澈·澳等議處云云,各項辭緣,費辭發明,而身爲宗班,違法鄕居,侵虐浦民,勒使公船之罪,不可不懲,以此照律,何如?啓。澈·澳等所犯,雖一如本官所報,三朔繫獄,足懲其罪,竝只分揀爲乎矣。仁川官之發牌捕捉,專出於侵辱之計,不但其習可惡,後弊所關,不可置之,當該府使罷職。又啓目,前府使李喜泰元情云云,泛稱遲晩,刑推得情,何如?啓。不近女色等說,不過前日伸救之言,則此何足爲發明之端是旀,其他納供,無非飾辭是在如中,桂貞等,果有可殺之罪,則究覈得情,自有法例,何必酷施六次之淫刑於二日之內而後,方可合於治獄之道耶?其不出於公心,而出於私怒,斷然可知兺不喩,雖以渠之供辭觀之,九月初九日,初十日,各施一次之刑是如爲臥乎所,治逆之外,元無連日用刑之規,則用意撲殺,至於三人之多。此而若不重究,則日後酷吏之憑一時之怒,擅殺無辜之弊,決難防塞,爲先議,啓。又啓目,前府使尹濟萬査啓云云,三件罪名,竝皆白脫,削職之罰,似當有分揀之道,上裁,何如?啓分揀。又啓目,前試才御史李大成·申鐔,守門將卞爾賚·金遇說等元情云云,泛稱遲晩,竝只刑推得情,何如?啓除刑推議處。又啓目,閔挺健査啓云云,各項罪名,或有淸脫者,或有未脫者,其中無識之事,不足深責。若其橫行閭里,侵虐峽民,多行非理之事,至於僧徒,亦被其害,豪强之習,不可不懲,參酌徒配,何如?啓依允。
傳曰,明日晝講爲之。
禁府,閔挺健,鐵原豐田驛,徒三年定配。啓。
掌令李正臣上疏。大槪,臣之祖母,以九耋之年,疾病沈篤,萬無離側供仕之勢,前後辭疏,畢陳無餘,而頃日春坊除命,又下於違牌坐罷之餘,一招再招,情窮勢蹙,不得不出謝恩命,數日就直,而昨見家人所報,則祖母,又得暴泄之症,度數無算,症情添劇云。得聞此報,心神迷錯,卽欲留疏退出之際,移拜憲職,國有大議,不敢言私,黽勉隨參。還歸診視,則昏昏床席,奄奄若盡,憂遑煎泣,罔知攸措。以此情理,決難供職,伏乞聖明,亟遞臣職,俾得專意救護事。入啓。答曰,省疏具悉。爾其勿辭救護。
瀛昌君沈上疏。大槪,臣於全城君混疏末事,有不敢自安者,略暴私悃,乞命該曹,勿爲擧論於覆啓中,以安愚分事。入啓。答曰,省疏具悉。卿其安心勿辭焉。
文科一所及武科一所出榜,詣闕。
慶尙監司書目,永川郡守呂必寬,老母宿患,自夏徂秋,久在沈淹中,爲其醫治,將率上京,有此呈狀,其爲情理,勢難違離還任。災邑秋務可慮,不得已罷黜事。
禮曹,同知李世翊,今日卒逝云,弔祭致賻,依法例擧行,何如?啓依所啓施行。
戶曹判書趙泰采上疏。大槪,臣於泰英獄事,有不可參涉之嫌,乞賜處分,仍遞臣兼任,以重獄體事。入啓。答曰,省疏具悉。罪人招辭,極其放肆,何足爲嫌?卿其勿辭,從速覆奏。朝報
備邊司啓曰,本司武郞廳訓鍊院主簿李思晟,奔走勤仕,已滿十五朔,依例陞敍,或守令除授事,奉承傳施行,何如?傳曰,允。備局謄錄又啓曰,每年各道還上,必待災結分等啓聞後,參酌定式收捧者,乃是規例,而今年農事之失稔,諸道大抵同然。今者賑資,專靠於還穀,新分給還上,無論尤甚之次邑,必須准數收捧,可以繼給種糧。且必趁早出令,亦可收捧於民間,穀物未散之前,新還上爲先准捧之意,行會於諸道,而舊還上,則待災實啓本上來後,更爲稟處,何如?傳曰,允。備局謄錄
禮曹啓曰,云云事,命下矣。議于大臣,則行判中樞府事徐文重以爲,陵寢太廟文字書進之後,或犯罪死,則竝皆追改,已有前事。今此莊烈王后玉冊,旣是罪死人所書,不可以年久仍置,改造奉安之擧,在所不已,伏惟上裁。平川君申琓以爲,太廟事體,與陵寢無異,寧陵碑石,以其罪死人所書,故特命他人改書,則今此莊烈王后玉冊,不可仍置,改造奉安之事,事體當然,伏惟上裁。行判中樞府事崔錫鼎,右議政李濡,病不收議,領中樞府事尹趾完,右議政李畬,在外不得收議,大臣之意如此,上裁,何如?傳曰,依議施行。禮曹謄錄
上在昌德宮。停常參,只晝講。
禮曹正郞李宜章,繕工監役尹商明,寧陵莎草修改事,出去。
假注書崔宗周服制,代李承源受點。
左承旨李國芳,再度呈辭。入啓。遞差。
傳曰,明日晝講爲之。
晝講,入侍知事趙泰采,特進官金昌集,承旨尹憲柱,玉堂南就明·金興慶,假注書李承源,史官李縡·洪禹瑞,武臣閔任重。講春秋集傳第十七篇,自元年,止非正也。
全羅監司權尙游上疏。大槪,病伏田廬,久違嚴召,罪積逋慢,方俟誅譴,湖臬新命,出於夢寐之外,驚惶震惕,萬無承當之理,而嚴畏分義,不敢一向偃伏,忍死登程,來詣輦下,罄陳衷悃,冒死哀籲。乞蒙亟遞新授職名,以重藩任,仍勘前後慢命之罪,以警具僚事。入啓。答曰,省疏具悉。卿其勿辭,速往欽哉。
禮曹啓目粘連,全城君混上疏云云,議于大臣,則行判府事徐文重以爲,朝家於大院君之廟,尊其位號,致其崇奉,已閱累朝,而未有易名之議者,事非未遑,先朝定制之意,自有所在,此非膚淺之見,所敢追議,伏惟上裁。平川君申琓以爲,朝家於大院君,尊其位號,極其崇奉者,蓋出於不敢臣之意,閱累朝而未有易名之議者,亦出於不敢追加公字之意者。誠如該曹之啓,非出於未遑之致,則先朝已定之制,必有所在,到今有難輕議,伏惟上裁。行判府事崔錫鼎,右議政李濡,病不收議,領府事尹趾完,左議政李畬,在外不得收議,大臣之意如此,上裁,何如?啓該曹之啓,大臣之意,正與予意相符,依議施行。
平安監司書目,龍崗縣令宋宅相,以親病受由之後,久不還任,不得已罷黜事。
吏曹啓曰,承旨及守令有闕,政事,取稟。傳曰,當日爲之,
文二所出榜,詣闕。
禁府啓目,前府使李喜泰議啓云云,不遵常制,逐日酷刑,致使三人之命,殞斃一時,而況桂貞等罪名,旣係黯黮難明之事,則不待承款,汲汲撲殺,渠雖以不挾私怒,費辭自明。以兩邑守令之俱不着押觀之,其非僉同之議,亦可推知,而縷縷發明,末乃泛稱遲晩,本府之依例請刑,槪遵常規,未及承款之前,不敢直斷,仍前請刑之外,無容別議,伏惟上裁,啓嚴刑得情。
謝恩,持平宋正明。
司諫任埅,正言鄭必東啓曰,臣等,於再昨,進參賓廳會議,待批之際,仍至夜深,俱以身病,只尋長單而退。臣等之意,蓋以傳啓,不但過時,且已尋單,則自當無傳啓之事矣。政院不許呼望,以致辭單,未出於朝報。今聞物議,以長僚及同僚,下諭之啓,非前啓之比,而無端闕啓,爲非云。臣等處事疏謬,有失臺例,卽當自列,而昨緣賤疾俱苦,今始來避,所失尤大。決不可一刻仍冒於臺次,請命遞斥臣職。答曰,勿辭,退待物論。
持平宋正明啓曰,臣之病勢,決無從宦之望,而試院之役,義難辭避,黽勉趨承。今纔罷出,柏府新命,又及此際,急於反命,不得不舁疾來肅,而臣與持平朴弼明,旣有婚家之嫌,在例應避,與前無異,請命遞斥臣職。答曰,勿辭,退待物論。
晝講時,今年濟州試才御史,待明秋差送事,榻前下敎。
禁府啓目,卞爾賚等議處云云,金致煥,拿來憑問後稟處,何如?啓依允。又啓目,李大成·申鐔等議處云云,身帶越海之任,不顧規避之嫌,其在事體,殊涉未便,竝只照律,何如?啓依允。禁府,金致煥拿囚,啓。
晝講時,知事趙泰采所啓,臣於沈廷玉獄事,有應避之嫌,不敢覆奏,依前例令次官奏讞,何如?上曰,令次官爲之,可也。朝報
有政。吏批,以趙泰興爲永川郡守,許琡爲工曹正郞,都永夏爲務安縣監,蔡彭胤爲龍崗縣令,宋相琦爲左尹,黃夏弼爲丹城縣監,任埅爲承旨,尹行敎爲司諫。
兵批,以金錫衍·李國芳·李承源爲副司直,李壽民爲司僕將,尹淑爲慶尙左水使,金昌集爲副摠管,尹遇進爲全羅左水使,李惟馨爲五衛將,柳星彩爲慶尙左兵使。
宗親府啓曰,傳曰,宗親府,居上司之首,而最甚疲弊,故曾有下敎之事矣。近來稍成貌樣耶,其令本府回啓事,命下矣。本府本無折受之地,只有若干奴婢,而世代久遠,累經兵亂,不能收拾。故名雖上司,其爲疲弊,反不如該司之甚矣。頃年自上,特爲軫念,曾所權減,幾盡復舊成樣,而凶歲相仍,收捧不實,年例需用,尙患難繼。凡干苟簡,不一而足,自上恩賜,則非不裕矣,而職由臣等不能修擧之致,不勝惶恐之意,敢啓。答曰,空閑處,參酌望呈。宗親府謄錄
上在昌德宮。停常參,只晝講。
忠淸監司書目,淸安呈,以刑曹判書李寅燁辭職上疏上送事。啓。答曰,省疏具悉。卿辭至此,本職今姑勉副焉。
傳曰,明日晝講爲之。
右議政李濡,初度呈辭。入啓。傳曰,不允批答。
晝講,入侍同知事兪得一,特進官李頤命,承旨權持,玉堂南就明·金興慶,假注書李承源,史官李縡·洪禹瑞,武臣金俶。講春秋集傳,自晉侯,止公孫敖如齊。
掌令李正臣啓曰,臣於三昨賓廳會議時,趨參末議,及至批下之後,尋單退出。故本府,亦有前啓及下諭之啓,而未及傳啓矣。昨見諫臣避辭,則以下諭之啓,非前啓之比,而無端闕啓,致物議云。臣處事疏謬之失,與諫臣無異,則臣何敢一刻苟冒於臺次乎?昨緣日暮,今始來避,所失尤大,請命遞斥臣職。答曰,勿辭,退待物論。
黃海監司書目,臣於本月初五日,伏承聖批,將以旬後,發向屬邑計矣。賤疾猝然添劇,累日昏窒,尙在奄奄之中,不得不復申前懇。伏乞亟命有司,急速變通,使田政無滯,危喘獲延,以幸公私事,上疏上送事。啓。答曰,省疏具悉。疏辭令該曹,稟處。
謝恩,同副承旨任埅。
禮曹啓曰,命下矣。議于大臣,則判府事徐文重以爲,陵寢太廟文字,書進之後,或犯罪死,則竝皆追改,已有前事。今此莊烈王后玉冊,旣是罪死人所書,不可以年久仍置,改造奉安之擧,在所不已,伏惟上裁。平川君申琓以爲,太廟事體,與陵寢有異,寧陵碑石,亦以其罪死人所書。故特命他人改書,則今此莊烈王后冊玉,不可仍置,改造奉安之擧,事體當然,伏惟上裁。判府事崔錫鼎,右議政李濡,病不收議,領府事尹趾完,左議政李畬在外,不得收議,大臣之議如此,上裁,何如?啓依議施行。
晝講時,檢討官南就明所啓,竝引嫌而退,旣呈辭單,闕啓何傷?相避之法,在下當遞。請正言鄭必東,掌令李正臣出仕,持平宋正明遞差。上曰,依啓。玉冊改造都監姑爲停止事,榻前定奪。
謝恩,僉知李聖時。
晝講時,同知事兪得一所啓,向因筵臣陳達,宗班中年滿七十人員,令宗簿寺抄啓加資事,命下矣。論移宗親府,年滿七十未及加資之員,使之抄送,則寧平正泗,年七十五,而時未蒙恩典。行靈昌副正翼哲,行帶安監重胤,行錦洲副守惟亨,皆已七十加資,而時年或八十歲,或九十歲,此四臣,似當有陞資之典,而自下不敢直請,恭俟睿裁。烏城君炯淵,年今八十五歲,而已於七八十歲,再次加資。綾豐君純謙,花坪君時憲,齊安監重繼,丹川監良憲,年皆七十六七歲,而已於七十,皆加資。此五臣,俱不當擧論,竝此仰稟。上曰,寧平正以下四臣,加資,可也。知事閔鎭厚所啓,自今春以來,備局開坐絶少,以致事務積滯,誠可悶慮。備局回啓,雖諸堂上着名,而大臣,必爲主管,故大臣有故,則尋常回啓,亦不得爲之,而卽今凶荒如此,凡係賑救等事,萬分切急,當此之時,不可膠守常規。使有司堂上,就議于大臣家,緊急之事,趁卽回啓,則似爲得宜,而非有特敎,自下不敢擅改舊例,故惶恐敢達。上曰,依此爲之,可也。又所啓,上年東堂二所初試罷榜之啓,至會試設場之日而不停。故入格擧子,自知罷榜,而其中,有恩賜給分二人,以其付於二所之故,不得應講於會試云,實爲冤抑矣。向年金一鏡,以別科入格,唱名於罷榜之科,而朝家,特別改付於後科,此二人,亦依金一鏡例,許付後式年會試,恐宜矣。上曰,依爲之。朝報
晝講入侍時,同知事兪得一所啓,各軍門軍制釐正廳啓下後,小臣所管禁衛軍,所當改修軍案,而臣之情病難强,春夏以後,連在引蟄控免之中,且多有稟定事,而久未登對,未得陳達矣。適有書筵入侍之事,問議于本營都提調及廟堂大臣,故敢此仰達。禁衛舊軍一百三十六哨內,減去十一哨,官資保竝計,則所減者四十四哨,改團束時存軍兵一百二十五哨。此爲五部一營之制,而時存一百二十五哨,是六萬八千一百二十五名也。此外京標下別驍衛別破陣,三色保人未充定者一萬三百七十八名,合計七萬八千五百三名內,老弱一千二百三十一名,竝入其中,而舊軍中逃故除出,則不足二千六百十六名內,逃亡未准年限,不許代定者一萬六百七十名,物故未代定者四十二名。今年正月後,自各邑事目外代定牒報,不許者八百九十四名,合二千六百六名。還入定數,則不足者十名。故癸未年,備局,査頉逃故,以餘軍充給事,曾有朝令,而各邑,未考文簿,誤爲代定者十名,亦置而不許矣。上項事目及朝令外,請爲代定者,自下不敢擅便。故臣於待罪本職後,竝皆靳許,而減去四十四哨,改定軍制之後,逃故雜頉之仍存者,尙至二千六百十餘名。軍政之疏虞,誠極寒心,事目朝令外,自各邑代定不許者九百四名,欲爲塡充於元額。其本之逃故者,抄錄於別件成冊,留置本營,以爲日後從容稟處之計。以此往復,則大臣之意,亦以爲可,故玆敢仰稟矣。上曰,所達似然,依爲之。得一曰,小臣言語短拙,自上難以解聽,軍制改定後,此等條目,別單書入,以便睿覽,何如?上曰,依爲之。
特進官李頤命所啓,瓦匠人入送於使行事,定奪,而其盤纏數疋木,則自戶曹已給,而赴京路費糧資,使行無接濟之道云。令平安監營,特爲優數磨鍊給送,俾無不足之患,何如?上曰,依爲之。備局謄錄
晝講入侍時,同知事兪得一所啓,禁衛營,曾無吹鐵之地。癸酉秋,以長淵地佛陀山周廻三十里處,定爲本營吹鐵之所。以本府人金南澄,差出別將,定給募軍三十名,薪鐵二千斤,及募軍保米十八石,釜鼎·沙器等物,使之逐年上納,申明定式,前後嚴飭,而自癸酉至去歲,十二年間,所納薪鐵,不過九百五斤,未收至於二萬三千九十五斤,米亦二百二十石,其他釜鼎·沙器等物,全無所納。故上年冬,捉致金南澄於本營,各年未收各種,今年五月內,沒數備納之意,捧招下送。故臣於待罪本任後,聞有此事,極爲痛駭,自春間,再度發關于本府,使之起送,而以病頉報,尙無形影,朝家若有一分紀綱,則何敢乃爾耶?周圍三十里山野,耕菑及鑄鐵陶器之地,割以付之於一猾人,侵虐土民,爲渠舞奸潤橐之資,事之寒心,莫甚於此。臣意則罷募民,以其地還屬,以薪鐵一千斤減數,年年捧納於本營,釜鼎雜物,一倂蠲減,以祛民弊,似合於事體矣。金南澄,論其罪犯,實合梟示,而以聖上好生之德,重其人命,則施以減死絶島定配之律,籍其家舍田畓,多少間以充其薪鐵未收之數,以補軍門之需,何如?上曰,金南澄,絶島定配,可也。兪得一曰,佛陀山吹鐵所,還屬本曹等事,何以處之耶?上曰,依所達爲之。禁營謄錄又所啓,辛未年間,閔宗道爲兵判時,禁衛軍,以良丁難得,守令解由,成出無路之意,陳達榻前,兒弱充定事,定奪頒布。故厥後各邑,或以五六歲三四歲稚兒充定,其弊漸滋矣。騎·步兵諸色軍兵,則未滿十一歲充定者,守令或杖或罷,載在事目,而禁衛正軍,獨以兒弱充定,事甚無謂,且當減額定制之日,與前有異。今後則皆以丁壯,隨闕充定事,定式擧行,何如?上曰,依爲之。禁營謄錄
禮曹啓曰,莊烈王后室玉冊改書時,旣已命下矣。都監堂上·郞廳,令該曹卽爲差出,以爲考例擧行之地,何如?傳曰,允。
晝講入侍時,特進官李頤命所啓,莊烈王后室玉冊,因大臣所達,以該曹草記,有都監堂郞差出之命云。旣有成命,事係重大,又有陳稟,極爲惶恐,而昨日各室追補之擧,聖敎以三設都監,事體顚倒,告由宗廟,亦甚煩瀆。姑令停止,以俟後日,則今此玉冊,亦宜與金寶,同時更爲稟定改造,故敢達矣。上曰,筵臣所達,似然,今姑停止,可也。
禮曹啓曰,因宗廟署提調李頤命所啓,永寧殿·宗廟各室金寶,大臣·禮官會同奉審事,有令禮官稟處之命矣。各室金寶見存之數,與謄錄所載,多所差違,則不可無詳細奉審之擧。今十八日,本曹堂上,與時任大臣·該署兩提調,奉審後書啓,何如?傳曰,允。
晝講入侍時,特進官李頤命所啓,宗廟儀軌修正事,曾請考出實錄矣。不但廟宇創建年月已而,亦多可以考出者,前頭列錄當考之事,作爲別單啓下,送于春秋館,何如?上曰,依爲之。以上禮曹謄錄
上在昌德宮。停常參,只晝講。
掌令李正臣,正言鄭必東,就職。
政院啓曰,近來常漢輩,呈上言,祈請老職者,率多增年冒錄,事極寒心。頃年,因筵臣所達,令該曹移文漢城府,詳考初入籍,與今戶口,不相違誤,然後回啓事,蒙允捧承傳,該曹所當依此擧行,而今番上言,則不曾移文於京兆,直爲回啓,該曹不察,殊涉未便。自今以後,必使先考初入籍,年歲不差後,始令回啓,如有增年現發者,則從重科罪事,嚴明分付,定式施行,何如?傳曰,允。又啓曰,務安縣監都永夏,今日肅拜單子入啓之後,稱以落馬重傷,不卽入來肅謝,殊涉未安,推考,何如?傳曰,允。
吏曹啓曰,臺諫有闕,政事,取稟。傳曰,當日爲之。
晝講,入侍知事閔鎭厚,特進官李思永,承旨任埅,玉堂南就明·金興慶,假注書李承源,史官李縡·洪禹瑞,武臣李升來。講春秋集傳,自二年春王二月,止自此始矣。
院啓,請還收義州充軍罪人李世禎特令放釋之命。請還收定配罪人金泰潤量移之命。措辭竝見上宗班之不得與聞朝議,自是國法,而至於太廟典禮,至重且大,尤不當干涉也,決矣。日者全城君混,敢論追上徽號之事,事下該曹,至有賓廳會議之擧,幸賴聖上克盡奉先之孝,洞察無稽之言,乃以追聖祖繼述之志,光先王撝謙之德爲敎,大哉王言。凡厥臣民,孰不欽仰感歎,而混濫猥之罪,至此而益無所逃矣。雖以己丑事言之,禮曹參判許啓之請加仁廟徽號者,實在於廞衛未啓之前,則禮官儀禮,旣非侵官,當時疏請,亦不過時,而臺論峻發,孝廟竟允罷職之請,聖祖重廟禮懲妄言之聖德,誠可爲後世之法也。今混,以宗臣,乃敢追論廟禮於三十年之後,其言之謬妄,有浮於許啓,而況其疏末所請,無非猥雜之說,則決不可以處分已定,置而不論。請全城君混罷職不敍。新除授大司諫崔錫恒,時在平安道監營任所,司諫尹行敎,時在忠淸道尼山地,獻納李海朝,時在京畿廣州地,請竝斯速乘馹上來事,下諭。前啓,式年榜改分館事,停啓。答曰,不允。第三件事及下諭事,依啓。崔錫恒,交龜後,自當上來,勿爲下諭。
府啓,請還收炤兄弟放歸田里之命,亟命絶島定配,請還收禁衛營所屬所安島宮家折受之命,請監試初試二所初場亟命罷榜。措辭竝見上新除授掌令李夏源,特在忠淸道淸州地,持平朴弼明,時在京畿漣川地,請竝斯速乘馹上來事,下諭。前啓,監試初試二所試官及監試官罷職事,停啓。答曰,不允。下諭事,依啓。
右議政李濡初度呈辭。不允批答。王若曰,鼎席殆空,獨倚卿而爲理。巽牘遽至,胡棄予之若遺?抑未深思,肆庸敷告。惟卿,資性淵慤,才識周遍,粤自先朝,已晉塗之大闢,酷似其舅,喜典刑之猶存。寢著忠勤之誠,冞篤眷注之念。作司馬而詰戎政,克壯王猷,自天曹而入台扉,允協時望。密勿筵席,眷眷無黨之言。端委廟堂,休休有容之量。不料釋負之請,遽及仰成之辰,伊兩生譏誣之章,無足介意。顧一時策勵之敎,何至引嫌?毋乃寡人倚毗之誠,有未盡者,其在大臣休戚之義,不可恝然。矧惟今日之艱危,未堪中夜之憂歎。穡事連歲告歉,若爲賙賑之方。天災式月斯生,罔知消弭之策。雖上下協心而圖事,尙懼顚隮,繄輔相接踵而丐閑,疇克匡濟。須念百責之攸萃,勿以微恙而爲辭。袖手傍觀,非予意之所望。奉身決退,在卿心而詎安。素知其憂國如家,何妨乎臥閤論道?於戱,君臣猶父子,要須情志之交孚。進退係安危,所冀股肱之夾輔。庶回邁邁之志,亟效謇謇之忠。所辭宜不允,故玆敎示,想宜知悉。知製敎金興慶製進。
禁府啓目,前牧使李喜泰刑問一次,施威次問目內辭緣,旣已承款,所當照律啓請,而當初起獄,旣有挾私之迹,酷刑濫殺,至於三人之多,則大明律殺一家三人條。凡殺一家非死罪三人之律,蓋指凡人之犯罪者,則其爲情狀,殊甚絶痛。喜泰卽官吏,桂貞是官婢,亦不當直用此律,本府旣無他可據之法文,不敢擅斷,議大臣處之,何如?啓依允。
左尹李思永上疏。大槪,臣年老病深,難堪劇務,而且與右尹臣宋相琦,有姻家應避之嫌,乞遞臣職,以便公私事。入啓。答曰,省疏具悉。疏辭,令該曹,稟處。
晝講時,寧陵改莎草,原任大臣進去事,榻前下敎。
戶曹判書趙泰采上疏,再呈。入啓。答曰,省疏具悉。卿其勿辭,從速行公。
吏曹啓曰,新除授務安縣監都永夏呈狀內,重得傷寒,多般治療,有加無減,症情危惡,斷無赴任之望,罷黜,何如?朝報
晝講入侍時,知事閔鎭厚所啓,全羅監司,以陸操停止事狀啓,咸鏡監司,以歲抄停止事狀啓,而今未回啓矣。卽到閤門外見之,則江原監司,又以秋操及邊將取才停止事狀啓。此等事,皆已許施於他道,不待回啓,爲先以依狀啓施行之意分付,恐爲無妨矣。上曰,他道皆已停止,一體停止事,分付,可也。又所啓,自今春以後,備局開坐絶少,以致事務積滯,誠可憫慮。備局回啓,雖諸堂上着名,大臣必爲主管,故大臣有故,則尋常回啓,亦不得爲之,而卽今凶荒如此,凡係賑救等事,萬分切急。當此之時,不可膠守常規,使有司堂上,就議于大臣家,緊急之事,趁卽回啓,則似爲得宜,而非有特敎,自下不敢擅改舊例,故惶恐,敢達。上曰,依此爲之,可也。備局謄錄,旣以朝報所出,書於十三日,此又疊錄
有政。吏批,以金遇華爲兵曹佐郞,尹世綏爲持平,鄭壽期爲內資奉事,宋道涵爲直講,韓重熙爲兵曹佐郞,成壽雄爲工曹佐郞,金昌集爲刑曹判書。
兵批,以李寅燁爲副護軍。
晝講入侍時,知事閔鎭厚所啓,朝家爲慮市民之難保,諸上司諸宮家,如有先上及勒買之事,則平市提調,入啓處置事,曾已受敎,而近來法令解弛,此弊漸多。上年延礽君婚禮時,本家甚貧,無以成樣,取用於市民,殆直千金,至今未償,市民呼冤不已,此雖出於形勢之不獲已,而亦非受敎本意也。蓋受敎已久,或未詳知而然,今後各別申飭於諸衙門及諸宗班家,使之無踵前習,何如?上曰,申飭,可也。御營謄錄又所啓,昨因大臣收議,有莊烈王后玉冊改造之命,而竊聞丙辰年明聖王后尊崇時玉寶,亦是罪死人楨之所書云。寧陵碑石,旣已改之,則廟中所欌,似不可不改,故敢此仰達。上曰,一體改之。又所啓,因宗廟提調李頤命所達,有大臣禮官奉審寶盝之擧,而都提調徐文重送言,玆事重大,時任大臣,不可不同往,故草記中,以此添入矣。右議政李濡,方爲呈告,待其出仕而更稟乎?都提調進參,則仍以前定日爲之乎?上曰,都提調,乃是大臣,雖無時任大臣,仍以前定日爲之,可也。以上禮曹謄錄
晝講入侍時,知事閔鎭厚所啓,臣適與捕盜大將李弘述,伴直摠府,聞向來所謂割人陰陽之賊,因臺啓反覆究覈,而被囚之兒,年纔十三,言無指的,終不得端緖,論以獄體,所當放釋,而旣煩天聽,有不敢遽爾擅斷,捕廳規例,雖承款賊人,啓目外,未嘗直爲入啓,以此趑趄云。今此獄事,似當有別爲草記之擧,此後凡係啓下公事,竝自本廳草記事,定式施行,恐好矣。特進官李思永曰,此則臣待罪畿營時事也。如此者凡五人,而事皆無實,此則楊根郡守報狀以爲,十三歲兒童,欲割人陽莖云。故捉送捕廳,自捕廳捉囚推覈,而尙未得端緖,至今滯獄云矣。鎭厚曰,爲先使捕廳,具由入啓,而今後,仍爲定式乎?上曰,依爲之。
上在昌德宮。停常參·經筵。
夜一更,流星出紫微西垣下,入西方天際,狀如鉢,尾長四五尺許,色白。五更,金星犯太微左執法星。
禮曹正郞尹東魯,高麗王諸陵摘奸事,開城府,出去。
下直,朔州府使李鳳祥。
右議政李濡,再度呈辭。入啓。傳曰,不允批答。
院啓,請還收充軍罪人李世禎特令放釋之命。請還收定配罪人金泰潤量移之命。措辭竝見上答曰,勿煩。
禁府啓目,前文學李大成,前持平申鐔等矣,身帶越海之任,不顧規避之嫌,罪各決杖一百,告身盡行追奪,罷職不敍,私罪啓,功儀各減一等。又啓目,守門將卞爾賚矣,兵曹元取才文書中,以取才入格樣,冒赴別取才,擬望受點,其情狀殊極可駭。罪決杖一百,徒三年,告身盡行追奪,私罪啓,功減一等。又啓目,武兼金致煥元情云云,金遇說段置,與致煥符同,別取才擬望受點,其詐不以實之罪,在所難免,竝只照律,何如?啓依允。
平安南道京試官姜楧,入來。
禁府,卞爾賚寶城郡可申驛,徒二年半定配。啓。朝報
戶曹啓曰,醫員趙錫孚,己卯年王世子痘患平復後,恩賜田結,尙未准受矣。京畿安城郡數外官屯田畓,竝一結九十七負九束,望呈願受,依例折給,何如?傳曰,允。戶曹謄錄
上在昌德宮。停常參·經筵。
繕工直長柳長麟,英陵石物塗灰事,出去。
右議政李濡再度呈辭。不允批答。王若曰,勉諭纔宣,謂遐心之或改,沖挹彌固,又遜辭之繼陳。予用愕然,卿胡迺爾。惟卿,係分天派,望隆台扉。風猷凝厚,弗以皎皎爲高。資性純忱,祗欲勤勤盡節。古所謂集衆思廣忠益,殆其庶幾。苟可以革一弊利國家,靡不彈竭。故篤眷倚,益著猷爲。予欲綜核庶工,則卿務纖悉。予欲調劑衆論,則卿主和平。上下旣孚,所貴匡其不及。君臣相勉,亦望圖惟厥終。方虛已而仰成,輒援故而求退。引咎之箚始上,殊非所期。移病之單荐尋,實涉太過。豈禮貌未盡,有所靡安?抑時象孔艱,誠爲難計。諸路之狀聞相繼,非盜賊則凶瘥。司天之警奏頻仍,兼風雹與星祲。憂災之衷懍若,賑窮之策茫如。廟堂俱虛,寡人疇與匡濟?社稷若是,諸公合思昇平。此誠安危所關,宜審進退之際。獨賢而任責者,奚暇遠嫌。過計而圖全者,未必合宜。毋引微,以副眷懷。於戱,三事竝退郊畿,誰從作室?百度以至泮渙,予實寒心。毋滯細規,勉思大體,所辭宜不允。故玆敎示,想宜知悉。知製敎南就明製進
傳曰,明日晝講爲之。
漢城府啓曰,尼山居幼學慶晃,以墳山事擊錚,刑曹回啓判下內,放送爲乎矣。其矣稱冤至此,不可不明覈處之,令京兆發遣公正郞官,詳細摘奸,書啓稟處事,命下矣。本府郞廳一員,今方發送,郞廳及書吏所騎馬,令該曹依例題給,何如?傳曰,依啓。六月判下之事,置之何處,今始發送乎?殊甚駭然,本府當該堂上·郞廳,竝從重推考。
吏曹啓目粘連,觀此漢城左尹李思永上疏,則新除授右尹宋相琦,有姻家應避之嫌,乞賜遞免亦爲白有臥乎所,相避之法,在下應遞,右尹宋相琦,當爲遞改是白乎矣。宰臣進退,臣曹不敢擅便,上裁,何如?啓依回啓施行。
院啓,請還收充軍罪人李世禎放釋之命。請還收定配罪人金泰潤量移之命。措辭竝見上軍威縣監李仁壽,爲人昏闒,文算且短,簿書吏牘,都不通曉。至如詞訟糶糴之政,一委下吏之手,夤緣作弊,罔有紀極,闔境之民,久在嗷嗷中。當此凶歲,將講賑政,不可以活民之責,仍畀如此尸職之人,請軍威縣監李仁壽罷職。校書校理崔東濟,本以賤孽,性甚悖惡,挾其科名,凌辱嫡黨,多有傷風敗俗之行,鄕里之人,不以人類齒之。且於曾宰島邑時,肆其貪婪之慾,鬃帽充滿歸橐,駿馬多數牽來,以爲鬻販肥己之資,見者唾罵,至今喧藉。其在正風敎淸仕路之道,不可以人賤職卑而置之,請校書校理崔東濟削去仕版。答曰,不允。朝報
上在昌德宮。停常參,只晝講。
右議政李濡,三度呈辭。入啓。傳曰,不允批答。
判尹徐宗泰,三度呈辭。入啓。只遞本職。
平安監司書目,敢陳衰病實狀,亟賜鐫改,兼附區區私情,冀蒙矜許事,上疏上送事。啓。答曰,省疏具悉。疏辭,令廟堂稟處,卿其勿辭察職。
京畿監司書目,龍仁呈,以文學沈宅賢辭職上疏上送事。啓。答曰,省疏具悉。爾其勿辭,上來察職。
政院啓曰,以侍講院草記,上番將未免闕直,令政院稟旨變通事,允下矣。輔德·兼輔德·兼弼善未差之代,政官卽爲牌招,開政差出,仍卽牌招入直,何如?傳曰,允。
晝講,入侍知事閔鎭厚,特進官李頤命,承旨李彦經,玉堂南就明·金興慶,假注書李承源,史官李縡·洪禹瑞,武臣楊憲奭。講春秋集傳,自八月丁卯,止本之以正也。
忠淸監司朴泰恒上疏。大槪,猥承恩批,跋涉遠途,來詣城外,而所患泄痢之症,添㞃於行役撼頓之餘,負席呻痛,若將自盡,咫尺禁局,無計趨謝。且夫湖西一道,凶歉特甚,賙賑一節,事係緊重,如臣手段生疏之人,決難冒當,病勢情勢,俱極悶縮。伏乞聖明,亟遞臣所授職名,仍治臣罪,以肅朝綱事。入啓。傳曰,還出給。
院啓,請還收充軍罪人李世禎放釋之命。請還收定配罪人金泰潤量移之命。請軍威縣監李仁壽罷職。請校書校理崔東濟削去仕版。措辭竝見上近來朝廷之上,體統大壞,微末蔭官,相繼投疏,僇辱卿宰,致令朝著不靖,其漸不可使之長矣。日者中部參奉趙匡漢,遇災陳章,請停進宴,大意則固好,而託以進言,詬辱搢紳,上自大臣,下至從班,極口醜詆,略無顧忌,事關綱紀,誠可寒心。如此之輩,若諉以言路,而置而不論,則將無以明等威而鎭浮囂,請中部參奉趙匡漢汰去。永興府使元徽,以素負罪累之人,遽授北路雄府,題目之下,物情俱駭。且曾在軍門之任,以臺論危險等語,筆之於呈狀之中,其蔑公議而輕臺閣,尤極放肆。如此愚悖之人,不可復畀字牧之任,請永興府使元徽罷職不敍。答曰,不允。削版事,依啓。
刑曹判書金昌集上疏。大槪,新授職名,決非如臣,衰耗空疏者,所可堪任,懇乞亟許遞改,以便公私事。入啓。答曰,省疏具悉。卿其勿辭,安心行公。
晝講時,釐正廳堂上兪得一·兪集一,竝卽牌招察任事,榻前下敎,依戶曹,覆啓。諸道新監司催促下送事,榻前定奪。
獻納李海朝上疏。大槪,臣頃在鄕廬,忝叨館職,而素患脚痿之症,日漸沈苦,不得不冒法,就浴於延豐地溫井矣。中路,聞有濟州御史換差之命,違牌諸人,一倂就理,驚悚罔措,蒼黃徑返,行到廣州地,始聞試才之行,特命退定於明秋。又有諫職新命,一倍惶感,不敢退在郊外,偃然投疏,力疾前進,來伏城裏,而臣以兼職違命,曾非一二,則向日不得承召者,誠非厭避遠役,有意圖免之計,而政官之疏,辭意切峻,聖批極嚴,責之以未安,前後違牌之人,至於被拿坐罷,則臣安得獨爲幸免,而當初嚴命之下,亦不卽奔走俟罪於金吾之外,臣罪至此,萬殞難贖,席藁私次,仰請鈇鉞之誅。乞遞臣職名,下臣司敗,仍勘臣帶職擅行之律,違牌圖遞之罪,以肅朝綱,以謝公議事。入啓。答曰,省疏具悉。爾其勿辭察職。
判義禁趙泰采,知義禁尹世紀,同義禁金宇杭上疏。大槪,臣等,於金琓還囚京獄事,有不敢晏然者,乞遞臣等之職,以重獄體,以安私分事。入啓。答曰,省疏具悉。金琓情狀,雖曰絶痛,移送鄕獄,實關後弊,筵臣陳白,是矣。卿等勿辭,從速行公。
吏曹參議趙泰耉上疏。大槪,臣縣道封章,未蒙恩遞,再疏有禁,進退路窮,不得不擔舁病軀,來伏私次,而臣之情勢,萬無出肅之望,乞賜鐫免,以安私義,兼附沿路民事,以備裁處事。入啓。答曰,省疏具悉。今歲災荒,至於此極,言念民事,不覺心寒,賙賑之政,正宜汲汲講究,爾之陳疏,是也。其令廟堂,稟處,須勿過辭,從速察職。
晝講時,上曰,父母之前,不敢涕唾,而禮曹判書閔鎭厚,入侍筵中,頻數欬唾,殊甚未安,推考。朝報
晝講入侍時,知事閔鎭厚所啓,臣於日昨筵中,以備局事務積滯,時急公事,則就議大臣,趁卽回啓之意,稟定矣。臣謹依聖敎,往議于右議政李濡,則以爲,備局回啓,雖使堂上着署,大臣必爲主管,呈告之中,決不敢爲此云。卽今事勢切急,故臣不得已,以私相酬酢停當之語,敢此仰達。因黃海監司孟萬澤上疏,戶曹,以諸道新監司催促發送之意,覆啓,而仍請令廟堂稟處,此蓋爲藩任事體之不輕,而該曹覆啓之外,無容他議。況田政磨勘一款,實多掣肘,新監司交代,一日爲急,令政院別爲催促,不多日內發送,何如?上曰,依爲之。鎭厚曰,平安監司崔錫恒上疏,纔下備局,旣有催促發送之命,則此疏不必回啓矣。上曰,依爲之。又所啓,慶尙監司金演,江原監司姜銑,以校生考講停止事,馳啓矣。若依新節目,校案中落漏者,一倂搜出,則當此凶歲,誠不無擾騷之慮。今年則只以校案入錄者,依前考講,而落漏人收布一款,則以新節目擧行,似宜矣。以此分付,何如?上曰,依爲之。又所啓,江原監司姜銑狀啓中,以往未收還上,及各樣移轉諸般身役,無可捧之勢,只俟朝家處分爲言,而此則待災實分等啓聞後,朝家自當有定奪分付之擧,校生講·習操·取才,旣已稟定,賑廳錢布一款,亦當隨其啓請,參酌相濟,今則別無回啓之事矣。上曰,依爲之。又所啓,此卽義州出身安濟世上言也。以灣上軍官累件弊端呼籲,自本司未易回啓,使行迫頭,宜速變通。特進官李頤命,纔經使行,必稔知此等事,下詢而處之,何如?其一款,則軍牢·驛卒·書員之輩,皆有騎馹刷馬之事,而獨灣上軍官,自備馬以行,如是稱冤,而蓋當初京商,利於赴京,假名入去,且不憚私持馬。故仍成規例,不許給馬,其來已久,渠雖稱冤,許給似難。頤命曰,灣上軍官,苦役最甚,所謂詔路察院,廢棄已久,難於寄宿。必得私下處經宿,而此輩,奔走三使臣下處,責應放料等事,勤勞甚多,而至於不給馬,其來已久,不可輕許矣。參贊官李彦經曰,臣亦纔經使行,備諳此弊,而至於給馬,則自京差送,別灣上軍官,亦自備所騎,則有難輕易許馬,而其他稱冤之端頗多,似有軫念變通之事矣。上曰,給馬事,安徐,可也。鎭厚曰,其一款,則彼國賞賜,例以正官三十員定額,而灣上軍官,則二人合受一人之賞,名爲軍官,而反不及於書員之均受賞給,故以此稱冤矣。頤命曰,彼中賞賜,只給三十人,而行中員役,過此數,則自行中,平均分給,而灣上軍官二人,則前例以一人之賞,合給二人,渠之稱冤,固也。此則每人各給,似宜矣。上曰,依爲之。鎭厚曰,其一款,所謂別灣上,稱謂學習漢語,而其實則牟利入往,本無灣上義意。故今此上言中,願爲革罷別灣上遞兒,以本府人,差出其代,一人管下處,一人管放料,可以支堪云,而此則似難許施矣。頤命曰,別灣上,卽譯官,初爲學習漢語而差送,則與灣上人有異。今若奪此而與彼,則必有稱冤之端,且非勸課之本意矣。上曰,置之,可也。鎭厚曰,其一款,則燕行所用飯白米,專爲支供使臣,而中年以來,一行中十八人,旣食乾糧。又食於灣上,雇馬之加數,職由於此,緣此卜重,刷馬致斃者甚多。故不得已出債於淸人處,雇馬以載,此亦不可不變通云矣。頤命曰,此等所訴,實爲煩屑,而使行正·副供饋者,則勿令灣上疊給,似宜矣。上曰,依爲之。鎭厚曰,其一款,則盤纏正銀元數通計二百六十兩,而管餉銀減除之後,餘存之數,僅至一百八十兩矣。一番赴京人馬之數,幾至三百,以盤纏之銀,分計於三百之數,則一名路費,不過六錢,雖遇彼中豐年,尙患不足,況連値凶歉者乎?以此之故,負債山積,萬無支堪之路,所減八十兩,願爲加給云矣。頤命曰,彼中豐登之時,則雖不加給盤纏,似無不足之患,而近年,則彼中連値凶歉,使行一日所用,幾至十兩,聞回還齎咨官之言,則今年,又未免失稔云。如此之時,則所減八十兩,特爲加給,豐年則減之,似爲得宜。臣亦同見其負債之狀如此矣。彦經曰,此輩因此,而破産丐乞者居多,臣亦目擊此弊,彼中年事之豐歉,有難懸度而知,量宜加給,則似好矣。頤命曰,彼中凶歉,義州似無不知之理,府尹與使臣臨定,詳知彼中凶歉,然後加給似宜,而運餉庫,大不如前,若令逐年加給,則實爲難支矣。上曰,審知彼中豐凶,而或給或減,可也。鎭厚曰,其一款,則前使行,到瀋陽,灣上刷馬,仍把北京十八九馱矣。故判書尹以濟赴燕時,減爲四匹,故許多糧米,無路載去,願復元定刷馬之數云矣。頤命曰,買穀處不多,動輒須買運去,且載刑杖諸具,故四匹果爲不足矣。十餘匹之說,誠爲過濫,而加給數三匹,似宜矣。上曰,依爲之。鎭厚曰,給三匹乎?給二匹乎?宜有定數分付之擧矣。頤命曰,二匹太少,給三匹,似好矣。上曰,給三匹,可也。又所啓,京畿監司李世載以爲,勿爲分等,遍給分災於列邑,收租實數,上年參酌磨勘事,狀啓矣。問于戶曹,則纔因正言韓重熙上疏,旣以如是爲之之意,覆啓云。一依此狀啓施行之意,更爲分付,何如?上曰,依爲之。鎭厚曰,忠淸監司李壄,亦以稍實之次邑竝給災事狀啓,而若依京畿例,自本道參酌給災於列邑,收租實數,勿減於比較之年,則似爲便好,不特湖西,一體分付於諸道,何如?上曰,依爲之。鎭厚曰,李壄狀啓中,又請水沈覆沙海溢等災,而問于戶曹判書趙泰采,則此等災,自當入於全不掛鎌中,故初不別爲擧論云。以此分付諸道,何如?上曰,一體給災,可也。又所啓,濟州牧使宋廷奎狀啓,盛陳本州大無之狀,條陳賑救之策,而其中第一條,以爲丙寅年,朝家以萬餘石穀入送,今則必倍得此數,然後可以救活云矣。連歲飢饉,積蓄蕩竭,湖南沿海,亦無餘穀,而絶島凶荒如此,不所不別樣顧恤,雖不得盡如所請之數,勢當料理鳩聚,連續入送矣。上曰,當送幾許石耶?鎭厚曰,曾前不無經意措置之穀,而其數不多,姑未詳其必爲幾許,而欲以七八千石,先爲入送矣。上曰,絶島異於他處,必滿萬石入送,好矣。鎭厚曰,苟可容力,雖過萬石,亦何所惜耶?聖敎如此,當限萬石,某條料理入送矣。上曰,依爲之。鎭厚曰,其狀啓中,又請免賤帖文二十五張成送,而補充隊價木,依近例作米補賑矣。依此啓施行之意,分付該曹,該院,何如?上曰,依爲之。鎭厚曰,戶曹稅鹽五百石,依丙寅年例,康津·海南所在者劃送事,亦爲分付該曹,何如?上曰,依爲之。鎭厚曰,舊還上,停捧,新還奴婢貢米,量度形勢,分等捧上事,使之依狀啓施行,何如?上曰,依爲之。鎭厚曰,狀啓中三件事,係司僕寺,令本寺急速回啓,何如?上曰,令本寺回啓,可也。鎭厚曰,判官金錫民箇滿之代,明年四月間,以武臣極擇差送,及其餘諸事,竝依狀啓施行,何如?上曰,依爲之。又所啓,濟州各司奴婢,則一年身貢,不過二斗米,而每過凶年,或減半,或全減。內司奴婢,則所納大鹿皮·長髢·長席·藿蔈·全鰒,凶年亦無裁減之事,極爲冤抑,合有變通之道。本土雜役,則束伍·城丁等役外,一切頉免云矣。本土雜役,固當依狀啓頉減,而所謂身役,亦宜有變通之道矣。上曰,宜乎稱冤,變通,可也。鎭厚曰,今內司,更稟應減之數乎?抑直爲減半乎?上曰,減半,可也。備局謄錄
有政。吏批,以金昌協爲右尹,宋道涵爲務安縣監,吳翼瑞爲禧陵參奉,李㙫爲校理,尹以豐爲重林察訪,金栽爲輔德,趙相愚爲判尹。
兵批,以徐宗泰·宋相琦爲副護軍。
上在昌德宮。停常參·經筵。
右議政李濡三度呈辭。不允批答。王若曰,予旣一諭二諭,冀回卿心。卿胡再辭三辭,不諒予意。予其無賴,卿亦何安。惟卿茂材,爲予良弼。居鼎軸者兩載,德望已彰。佩安危於一身,勤勞冞著。惟其倚毗之斯篤,是以匡救之實多。知無不言,蓋出忠愛之危悃。事有難處,又藉裁決之英猷。不料請急之章,遽上仰成之際。夙夜匪懈,抑亦微恙之或乘。筋骸不衰,可占昔疾之今愈。輔相之任,百責攸萃。去就不輕,君臣之義。一體相須,情志罔間。矧惟民困之已極,重以天怒之孔殷。修省之念徒勤,愧欠應災之實。釐整之政方講,宜察擾民之端。雖寡人待遇之誠,或有未盡。顧大臣引告不已,無乃太過。當內外歷試之辰,不憚效力。在休戚與共之日,曷忍棄予?卿可深思,予不多誥。於戱,忘私循國,庶竭鞠躬之忠。辭榮就閑,詎懷便身之計。所辭宜,不允。故玆敎示,想宜知悉。知製敎李廷謙製進
政院啓曰,連日監察茶時,旣甚未安,且監試會試,日期已迫,文監察二員,尙未署經,勢難推移進參,憲府,除在外及呈告受由外,陳疏呈告人員,竝卽牌招,以爲開坐署經之地,何如?傳曰,允。
輔德金栽上疏。大槪,臣之情迹危蹙,決難復廁朝端,而嚴召之下,不敢每每坐違,來到闕門之外,陳章徑還,至若所叨職名,萬萬不似之狀,不暇煩暴,臣罪至此,萬殞猶輕。伏乞天地父母,曲加矜諒,亟許遞改,仍命銓部,刊名朝籍,更勿檢擧,以安微分事。入啓。答曰,省疏具悉。爾其勿辭察職。
校書著作孫騎龍上疏。大槪,適忝香室之直,目見弊事,心竊慨惋,敢陳區區所懷,以備裁察事。入啓。答曰,省疏具悉。疏辭,令該曹稟處。
執義尹星駿,持平尹世綏,牌不進,依承傳罷職傳旨。傳曰,只推勿罷。
咸鏡監司書目,更申病重實狀,祈蒙矜許事,上疏上送事。啓。答曰,省疏具悉。災實分等,賑政區別,不容暫緩,須勿過辭,從速察職。朝報
禮曹啓曰,臣鎭厚,臣喜茂,謹依聖敎,詆詣宗廟,與本署都提調徐文重,提調李頤命,奉審永寧殿各室寶冊。以本署所藏謄錄,一一考准其現存及失缺之數,別單書入,而日者,臣鎭厚,以莊烈王后室丙辰尊崇玉寶追改之意,陳達,蒙允矣。今此奉審時,詳閱文書,則丙辰年罪人楨之所書,乃是明聖王后玉寶篆文也。錯認誤達,誠極惶恐,擧行條件中,令政院改付標以入,何如?傳曰,允。禮曹謄錄
上在昌德宮。停常參·經筵。
寧平正泗,加資肅拜。
掌令李正臣,三度呈辭。入啓。遞差。
政院啓曰,連日監察茶時,已極未安,監察署經,亦甚緊急。執義尹星駿,持平尹世綏,旣有勿罷之命,更爲牌招察任。且諫院無行公之員,闕啓未安,除在外,呈告未肅拜人員,竝卽牌招,何如?傳曰,允。
謝恩,執義尹星駿。
右議政李濡四度呈辭。入啓。傳曰,連觀卿請急之章,不覺愕然失圖也。噫,卿試看今日之國事,可謂岌岌乎殆哉。天心未豫,災異荐臻,朝論岐貳,和靖無期,已不勝其夙夜憂歎,而加以歲惡民饑,八路同然,顚連之患,迫在朝夕,而國儲罄竭,濟活無策。噫嘻,此何等時耶?君臣上下,雖協心圖事,猶懼不免,況身佩安危。憂國如家之大臣,遽因一時策勵之敎,必欲奉身而退,則疇克胥匡?甚非所望於卿者,勞悴之餘,縱有榮衛之小愆,筋力不衰,想已昔疾之今愈,卿其體寡昧之至意。念鼎席之空虛,亟斷巽牘,安心視事,弘濟時艱。仍傳曰,遣承旨傳諭。
持平尹世綏上疏。大槪,臣之情勢,萬分難安,昨於嚴召之下,終未免陳章徑退,而只推之敎,旣出格外,再招之命,又及於惶隕俟罪之中,畏分怵義,不得不又復趨詣於禁扃之外,顧臣蹤跡,決無因仍苟蹲之理。伏乞聖慈,亟遞臣職,仍治臣罪,以重名器,以安私分事。入啓。答曰,省疏具悉。爾其勿辭察職。
輔德金栽,獻納李海朝,正言李禎億,牌不進,依承傳罷職。
判尹趙相愚上疏。大槪,久逭金木之誅,尙處散秩,已極惶懍,而京兆新命,遽及此際,臣誠一倍震惕,無地自容,區區情地之外,賤疾添重於大庭會議之日,症情危厲,若將難保。寧陵改莎之役,期日已迫,職忝雲觀,今當進參,而萬無跋涉進詣之勢,玆敢冒死仰籲。乞遞臣新授職名及雲觀諸兼,俾無公私狼狽之患事。入啓。答曰,省疏具悉。卿其勿辭,安心行公。
禮曹啓曰,臣鎭厚,臣喜茂,謹依聖敎,祗詣宗廟,與本署都提調徐文重,提調李頤命,奉審宗廟,永寧殿各室寶冊。以本署所藏謄錄,一一考准其見存及失缺之數,別單書入,而日者,臣鎭厚,以莊烈王后寶丙辰尊崇玉寶追改之意,陳達,蒙允矣。今此奉審時,詳閱文書,則丙辰年罪人楨之所書,乃是明聖王后玉寶篆文也。錯認誤達,誠極惶恐,擧行條件中,令政院改付標以入,何如?傳曰,允。
禁府啓目粘連啓下,議于大臣,則判府事徐文重議以爲,李喜泰之酷刑崑生五母女,二日之內,撲殺三人,係是法外,無論事之公私,殊極駭慘。朝家懲治之道,固宜重處,而法典內,官吏濫刑殺人,及管下打殺,竝罪止永不敍用,而不係於人命之多少,以此勘斷,似爲太歇。大明律,殺一家三人,非指公家用刑之事,則亦非此罪當施之律,金吾奏讞,誠有所執,難容別議,惟在參酌情法而處之,何如?伏惟上裁。平川君申琓議以爲,官家用刑,自有法例,而李喜泰,身爲官吏,濫施法外之刑,崑生等五母女,連日酷刑,二日之內,撲殺三人,毋論公私是非,其爲罪狀,誠爲痛駭。其在朝家懲治之道,不可不重治,而法典,旣無襯着之律,輕之則涉於太歇,重之則亦關後弊。今此金吾議讞,誠有意見,參酌情法,適重適輕,惟在聖明,臣無容別議,伏惟上裁。右議政李濡,方在惶蹙俟譴中,不得收議,判府事崔錫鼎,病不收議,領府事尹趾完,左議政李畬,竝在外,不得收議,大臣之意如此,上裁,何如?啓極邊定配。
校理李㙫上疏。大槪,臣之所遭,詬辱非常,決難抗顔於周行,冒陳危懇,冀蒙斥罷事。入啓。答曰,省疏具悉。伊時金栽之避,辭氣忿忿,而今乃以反詈之敎,莫知其故爲言,殊涉未便矣。爾其勿辭,從速察職。
左副承旨李彦經上疏。大槪,臣於輔德金栽之疏,有不敢晏然在職者,懇乞亟許遞免,以快人心事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。朝報
禮曹啓曰,莊烈王后室寶冊修改時,都監堂上·郞廳,令該曹差出事,曾已啓下,而旋因筵臣所達,有金寶奉審後,更爲稟定之命矣。金寶旣已奉審,都監堂·郞差出事,何以爲之乎?敢稟。傳曰,登對時,稟處。禮曹謄錄
上在昌德宮。停常參·經筵。
平川君申琓,繕工提調洪受瀗,禮曹判書閔鎭厚,寧陵莎草修改事,出去。
政院啓曰,吏曹郞廳來言,今日爲政事命下,而判書洪受瀗,以寧陵改莎草事,出去,參判李健命,受由在外,參議趙泰耉,未肅拜,不得開政云。參議趙泰耉,卽爲牌招開政,何如?傳曰,允。
右副承旨尹憲柱書啓,臣承命馳往于右議政李濡所住處,傳宣聖批,則以爲,臣情迹杌陧,病勢深重,尋單請急,日望兪音。千萬夢寐之外,特遣承宣,傳諭聖旨,十行天札,丁寧懇摯,臣誠驚惶感激,不覺涕泗之交頤也。臣雖無狀,豈敢以一時匪怒之敎,便懷決退之計,而不念君臣之大義乎?只緣忝叨匪據以來,蔑效涓埃,徒積譏謗,加以衰敗日甚,宿患轉痼,更無陳力就列之望。故區區至願,實在於得釋重負,以全公私,而不惟未蒙矜許。反紆此慰勉之隆眷,狼狽悶蹙,罔知攸處,姑俟精神小定,謹當以文字,仰暴危悃云矣,敢啓。傳曰,知道。
吏曹參議趙泰耉,牌不進,依承傳罷職。
政院啓曰,今日爲政事命下,而吏曹判書洪受瀗,寧陵改莎草事出去,參判李健命,受由在外,參議趙泰耉,違牌坐罷,不得開政云,何以爲之?敢稟。傳曰,參議罷職之代,問于大臣差出。
禁府,李喜泰,義州府極邊定配。啓。
慶尙左道京試官金萬胄,入來。
執義尹星駿上疏。大槪,昨犯違傲之罪,幸逭誅譴之加,格外只推,庚牌狎臨,顧念分義,不敢偃伏,忍死趨詣,祗肅恩命,小伸區區犬馬之戀,而病情沈痼,決無陳力之望,且於金栽之疏,有不可晏然之端,玆敢披瀝哀籲。伏乞聖慈,俯賜矜察,臣職名,亟許遞免,以快人心事。入啓。答曰,省疏具悉。爾其勿辭察職。
副司直崔昌大,承文博士沈尙尹,著作徐命遇·尹植,副正字趙聖復,文臣朔試射時,稱病不進,依承傳罷職。
政院啓曰,卽者吏曹郞廳來言,參議罷職之代,問于大臣差出事,命下,而大臣以爲,方在呈告中,不得備擬云,何以爲之?敢稟。傳曰,斯速備擬。又啓曰,吏曹郞廳來言,以參議斯速備擬事,依傳敎,更問于大臣,則以爲,方在呈告中,終不敢薦望云,何以爲之?敢稟。傳曰,明日更爲薦望。
右議政李濡箚子。大槪,昨於別諭之下,病未趨承,不勝惶悚,敢陳危悃,乞遞臣職,仍治臣罪事。入啓。答曰,省箚具悉卿懇。昨者傳宣之批,已諭至意,更何多誥?卿其須念國事,亟斷來章,卽起視事,安心薦望,以副如渴之望。仍傳曰,遣史官傳諭。朝報
上在昌德宮。停常參·經筵。
下直,多大浦僉使金盛節,惠山僉使崔琥。
吏曹參議薦望,李喜茂受點。
政院啓曰,開政事,命下已久,而尙未開政,事甚未安,今日新除授吏曹參議李喜茂,卽爲牌招開政,何如?傳曰,允。
忠淸監司書目,今此災實分等文書磨勘,終有所大段難便者,不得不冒昧陳暴,亟令該曹,卽速稟處事,上疏上送事。啓。傳曰,筵中旣已定奪矣。此上疏,還爲出給。
吏曹參議李喜茂,校理李㙫,牌不進,依承傳罷職傳旨。傳曰,只推勿罷。
戶曹參判黃欽上疏。大槪,臣於前輔德金栽,校理李㙫互相爭辨之疏,有不敢晏然者,乞遞臣職,以安私分事。入啓。答曰,省疏具悉。卿其勿辭,從速察職。
政院啓曰,吏曹參議李喜茂,旣有勿罷之命,更爲牌招,何如?傳曰,允。
司書權世恒上疏。大槪,臣於直廬中,聞老母病劇,情理煎迫,不得不留疏徑出,乞賜斥免,以便救護事。入啓。答曰,省疏具悉。爾其勿辭,救護母病。
京畿監司書目,驪州呈,以左議政李畬上疏上送事。啓。傳曰,遣承旨敦諭。
吏曹參議李喜茂上疏。大槪,臣之新授職名,萬無堪承之理,乞蒙恩遞,以重官方,以安微分事。入啓。答曰,省疏具悉。爾其勿辭,從速察職。朝報
有政。吏批,以李喜茂爲吏曹參議。
上在昌德宮。停常參·經筵。
初昏,流星出婁星上,入王良星下,狀如拳,尾長三四尺許,色白。五更,月入軒轅星,月暈,回木星。
右議政李濡,五度呈辭。入啓。傳曰,安心調理。
咸鏡監司書目,慶源府使崔元緖,怒其監任之査問孽弟之推捉,張皇呈狀,侵斥營門,體統所關,不可置之上項崔元緖,爲先罷黜,其罪狀,令攸司稟處事。
政院啓曰,開政事,命下,已至累日,而吏曹參議李喜茂,亦已陳疏承批,卽宜牌招開政,而今日國忌齋戒相値,何以爲之?敢稟。傳曰,開政。又啓曰,今日開政事命下,而吏曹參議李喜茂,陳疏承批之後,尙未出肅,卽爲牌招開政,何如?傳曰,允。
謝恩,吏曹參議李喜茂。
全羅左道京試官洪泳,入來。
吏曹啓曰,來二十四日,祿都目政事爲之之意,敢啓。傳曰,知道。
輔德李正臣,牌不進,依承傳罷職傳旨。傳曰,只推勿罷。朝報
有政。吏批,以李明浚爲正言,李正臣爲輔德,金萬胄爲掌令,白世傳爲慶源府使,李師尙爲龍崗縣令,李宜顯爲獻納。
兵批,以李正臣爲副護軍。
上在昌德宮。停常參·經筵。
自卯時至未時,日暈。夜一更,有霧氣。
右議政李濡,六度呈辭。入啓。傳曰,安心調理。
政院啓曰,連日監察茶時,事甚未安,除自外外,呈告未肅拜人員,竝牌招察任,何如?傳曰,允。又啓曰,侍講院輔德李正臣,司書權世恒,俱有親病,或承勿罷之命,或以救護受由,聞其親病,一向危重,勢難出仕。弼善柳泰明,文學沈宅賢,兼文學李晩堅,皆在外。兼輔德·兼弼善·兼司書·說書·兼說書,竝未差。時無行公之員,書筵停講,春坊曠直,已至累日,極爲未安,合有變通之道,何以爲之?敢稟。傳曰,兼文學李晩堅,司書權世恒,竝改差。
謝恩,持平尹世綏。
政院啓曰,兼文學李晩堅,司書權世恒,竝改差事,命下矣。春坊闕直,已至累日,政官卽當牌招,開政差出,而今日國忌正日相値,何以爲之?敢稟。傳曰,開政。
執義尹星駿,掌令金萬胄,牌不進,依承傳罷職。
護軍李惠疇,平安兵使遞來。
司書李明浚,牌招肅拜。
兼文學李㙫,牌不進,依承傳罷職傳旨。傳曰,只推勿罷。朝報
有政。吏批,以李㙫爲文學,李明浚爲司書,朴行義爲掌令,李世弼爲執義。
兵批,以權世恒爲副司果。
上在昌德宮。停常參·經筵。
夜二更,流星出天溷星上,入巽方天際,狀如拳,尾長三四尺許,色赤。五更,月入太微西垣內,有暈。
下直,平安監司朴權。
右議政李濡,七度呈辭。入啓。傳曰,安心調理。
平安監司書目,龍川府使李彦瓀,定配罪人沈璐,法外給由,致令物故於他境,不得已罷黜事。啓。傳曰,只推勿罷。
傳曰,平安監司朴權留待。
政院啓曰,漢城府判尹趙相愚,右尹李思永呈告,左尹金昌協在外,詞訟重地,累日曠官,事甚可慮。判尹趙相愚,右尹李思永,竝卽牌招察任,何如?傳曰,允。
忠淸監司書目,槐山兼任延豐呈,以放歸田里罪人柳命天,去月三十日身死事。
右承旨權持上疏。大槪,敢暴血懇,冀蒙矜察事。入啓。答曰,省疏具悉。疏辭,令該曹稟處。
兼文學李㙫上疏。大槪,臣前旣被人詆罵,又遭宰臣之疏斥,情勢危蹙,轉加一層,坐違召命。輒承格外之恩,惶隕震越,不知所措,天牌復臨,分義是懼,進詣闕外,敢暴微悃而退,乞罷臣職,以安賤分事。入啓。答曰,省疏具悉。爾其勿辭察職。
傳曰,平安監司,使之留待矣。自數日來,有小癤,生於不便殿坐之處,至于今日,日晩後,似尤妨害於殿坐,勿爲留待事,分付。
大殿·中殿·世子宮·嬪宮,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房啓曰,卽伏見下政院小癤妨於殿坐之敎,伏不勝驚慮之至,卽與諸御醫等入診後,可以議定當進之藥,敢來問安,竝此仰稟。答曰,醫官旣已診察矣。勿爲入診。
司書李明浚上疏。大槪,臣被人詬辱,情迹難安,賤疾且劇,供職無路,玆敢疾聲仰籲於天地父母之前。伏乞亟削臣職,以快人心,以尋生路事。入啓。答曰,省疏具悉。爾其勿辭察職。
藥房再啓曰,卽伏聞入侍醫官金有鉉·崔聖任·權聖徵所傳之言,自數日前,聖體右邊臀上結核處,按之堅硬,微有赤暈,去夜且有寒縮之候,今日水刺,亦爲厭進云。臣不勝憂慮之至,仍與諸御鍼醫等商議,則皆以爲,荊防敗毒散,加黃柏鹽酒炒,葛色各一錢,連進三貼,金銀花茶,調牛黃,時時兼進,以爲淸熱發散之地,消毒膏,亦爲貼付於當處,宜當云。此等藥,竝爲劑入之意,敢啓。答曰,知道。
全罷監司權尙游上疏。大槪,敢陳區區私悃於孝理之下,乞蒙矜許事。入啓。答曰,省疏具悉。卿其依疏辭歷省焉。朝報
有政。吏批,以李蕃爲三陟府使,柳鳳輝爲修撰。
兵批,以金繼重爲遮歸萬戶,金南獻爲水山萬戶,宋廷奎·金致龍·黃一夏爲副司直,徐宗泰·李寅燁·宋相琦·金鎭圭·金錫衍·權聖徵·趙錫孚爲副司直,朴崑爲部將,李世進爲許沙僉使,林潪爲武兼宣傳官,林世弼爲文兼,李厚栽爲訓鍊習讀,李東卨爲武兼宣傳官,韓廷柱爲武兼宣傳官,鄭以振爲草芝萬戶,任敾爲翊衛,李簹爲侍直,沈榗爲五衛將,閔致龍爲文兼,崔瑋爲同知,洪以度爲宣傳官,韓彬爲五衛將,柳東起爲武兼宣傳官,李弘述爲同知,李惠疇爲副摠管,李基命爲景福宮假衛將,張錫漢爲羽林將,尹趾仁爲五衛將,高應文爲五衛將。
上在昌德宮。停常參·經筵。
下直,義州府尹金致龍。
戶曹啓曰,卽接廣興倉所報,來十月朔頒料次,倉官,進去于右議政李濡家,請受祿牌,則以爲,方在呈告中,祿牌不爲出給云。係是大臣祿捧,何以爲之?敢稟。傳曰,令倉官輸送。
右議政李濡,八度呈辭。入啓。傳曰,安心調理。
正言宋正明啓曰,臣與司諫尹行敎,有婚家應避之嫌,新除之下,宜卽自列,而疾勢沈劇,稽謝累日,今始來避,所失尤大,請命遞斥臣職。答曰,勿辭,退待物論。
政院啓曰,判義禁趙泰采,連呈辭疏,久不行公,王獄滯囚,事甚可慮,卽爲牌招察任,何如?傳曰,允。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入之藥,其已進御,而消毒膏,亦爲貼付乎?臣與諸御鍼醫等,趁早入診,詳知症候加減,宜當。通宥憂慮,敢來問安,竝此仰稟。答曰,知道。症候已言于醫官矣。勿爲入診。
兼文學李㙫,牌不進,依承傳罷職。
刑曹,賊人鄭太白,當日西小門外行刑。啓。朝報
上在昌德宮。停常參·經筵。
下直,全羅監司權尙游,黃海監司李濟。
禮曹判書閔鎭厚,繕工直長柳長麟,寧陵莎草修改後,入來。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞昨夕入侍醫官金有鉉·崔聖任等所傳之言,則去夜微有寒氣,水刺一樣厭進,腫處堅硬,與前無異云。臣等伏不勝憂慮之至,湯劑其已進御,而消毒膏,連續貼付耶?臣等終宵耿耿,敢來問安。答曰,知道。症候已言于醫官矣。
平川君申琓,繕工提調洪受瀗,監察尹商明,寧陵改莎草後,入來。
右議政李濡,九度呈辭。入啓。傳曰,安心調理。
政院啓曰,兩司闕啓,已過累日。正言宋正明,引避退待,亦至經宿,且連日監察茶時,俱涉未安。兩司,除在外外,呈告未肅拜人員,竝卽牌招察任,何如?傳曰,允。
又啓曰,以侍講院草記,實兼官有闕之代,令本院稟旨,開政差出事,允下矣。政官卽爲牌招,開政差出,何如?傳曰,允。
掌令朴行義謝恩後啓曰,臣以積年廢斥之蹤,荷聖明拂拭之恩,數月之內,連忝胄筵,無復裨補,只積逋慢,自顧媿悚,人謂斯何?況此臺憲之職,尤非滓穢之臣,所敢承當者,一倍惶蹙,靡所容措,而近又重得寒感,伏枕涔涔,無望供職矣。意外宣召忽降,分義所在,不敢退伏,僅僅舁疾祗謝,而本府,方以監試二所初試罷榜事論啓,臣之甥姪一人,參其榜,則旣有應避之嫌,何可冒據於臺次乎?請命遞斥臣職。答曰,勿辭,退待物論。
獻納李宜顯,牌不進,依承傳罷職傳旨。傳曰,只推勿罷。
同副承旨任埅書啓,臣承命馳往于驪州睡谷村左議政李畬所住處敦諭,則以爲,臣理勢窮隘,十上血疏,席藁悚伏,佇俟處分。乃者,又辱承宣之臣,臨諭敦勉之旨,反覆諄切,愈往愈勤,聖恩冞隆,臣罪益深,臣惶怖感泣,莫知所出,直欲循墻鑽地而不能得也。臣之不敢冒進,不但以一身廉隅而已。實恐國家大體,由臣而重傷也。違逋至此,萬殞是甘,而終無承命之路,惟願速就刑章,以正邦憲。臣非不知瀆冒已極,一向煩控,誠有不敢,而到此地頭,更無他道,惟當復陳一疏,以請嚴誅云矣,敢啓。傳曰,知道。
兼司書李宜顯,牌招肅拜,輔德尹星駿,兼文學李海朝,牌不進,依承傳罷職傳旨。傳曰,禁推。
禁府,尹星駿·李海朝拿囚。啓。
觀象監,夜一更,流星出五帝內座星下,入北方天際,狀如鉢,尾長三四尺許,色赤。啓。朝報
有政。吏批,以李禎翊爲掌樂正,尹星駿爲輔德,李海朝爲文學,李宜顯爲司書,韓世億爲直講,朴來慶爲校理,金相稷爲禮曹參議,金昌國爲掌樂僉正。
御營廳啓曰,各軍門外中日沒技人賜馬事,曾已定奪矣。本廳敎鍊官金就甲,哨官吳相武,中日時,沒技各技得中數,別單書入之意,敢啓。傳曰,依定式擧行。
上在昌德宮。停常參·經筵。
下直,鎭安縣監朴熙晉,文義縣令洪萬迪。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?湯劑連日進御,消毒膏,連次貼付後,症候加減,比昨,何如?休聞昨夕入侍醫官等所傳之言,水刺稍勝,寒氣更不發作,腫處堅硬赤暈,有加於前,不無成膿之漸。臣等伏不勝憂慮之至,今日與諸御醫等,趁早入診,宜當,敢來問安,竝此仰稟。答曰,知道。症候與昨一樣矣。
戶曹啓曰,依傳敎,右議政李濡,來十月朔祿俸,令倉官輸送,則以爲,方在呈辭中,不爲領受云。係是大臣祿俸,何以爲之?敢稟。傳曰,更爲輸送。
政院啓曰,掌令朴行義,引避退待,處置經宿,連日監察茶時,俱涉未安,而憲府之官,皆在外,只有持平尹世綏,連呈辭單,不爲行公,卽爲牌招察任,何如?傳曰,允。
右議政李濡,十度呈辭。入啓。傳曰,安心調理。
獻納李宜顯啓曰,臣病滯鄕廬,未赴召命,封章祈籲,聖批靳許,擬待病勢稍間,卽爲登途,而積傷之餘,蘇痊未易,淹潛數旬,近始小歇,才於日前,舁載入京,則其間又移諫職矣。恩命荐疊,跼蹐靡定,而積逋之罪,益無所逃,方將披瀝陳懇,以冀解免。忽自昨朝,腹痛猝劇,宛轉叫苦,殆不省事,頃刻之間,若將隕絶,此際嚴召適降,而牀簀危喘,萬無自力之勢,終未免重犯違慢之科。罪戾至深,誅譴是俟,不料反下只推之命,繼有春坊新兼,天牌又復狎至,臣含恩畏義,不得不曳疾入謝,仍遂持被,而第本院,方有金泰潤量移還收之啓,觀其措語,則以輕施寬典,至於貸死,物情駭憤,至今未已爲言,是不特論今日移配之不可而已。竝與當初勘罪而追咎之也。伊時獄事,先臣,實以大臣參鞫,則臣於此啓,有不可參涉之嫌。且臣以被斥於趙匡漢,前旣自列,則今於彈劾之論,理難隨參,以此以彼,俱不容苟然仍冒,昨緣夜深,喉司不許捧入,今始來避,請命遞斥臣職。答曰,勿辭,退待物論。
吏曹啓目粘連,觀此右承旨權持上疏,其母今年七十有五,而家素貧窶,菽水不繼,及今專城,小報餘日,亦縷縷陳懇爲白有臥乎所。其爲情理,實爲切急,孝理之下,似當許施是白乎矣,近密之臣,出補外邑,事體不輕,上裁,何如?啓依回啓施行。
京畿監司書目,楊州呈,以左尹金昌協辭職上疏上送事。啓。答曰,省疏具悉。卿其勿辭,從速上來察職。
藥房入診時,提調閔鎭厚所啓,今番監試二所初試初場,以士子作亂之故,有罷榜之啓,而連因臺官有故,尙未收殺,會試只隔數日,而不可無變通之擧。就一所初場入格人,從下割半,移送於二所,勢不可已,故敢此仰達。李震休曰,如或罷榜,則割半分送,曾有前例云矣。鎭厚曰,所謂前例,出於傳聞,亦無可據之文迹,而此外實無他道理矣。頃日東堂初試,因臺啓終未收殺,自至罷榜,今又如此,論以國體,誠甚未安,而事勢急迫,不可不變通矣。平川君申琓曰,未知前例何如,而科場亂雜,豈有如今番監試者乎?卽今事勢,此外無他道矣。震休曰,科場紛挐,未有甚於今科,外間諸議,皆曰可罷矣。鎭厚曰,外間或有合所之議,而此則尤爲苟且,終不如割送之爲愈,榜之可罷與否,亦不須論矣。震休曰,二所一百三十人減去,則初場榜中,無居京者,而事甚不均,必須分送,然後可爲均適矣。上曰,卽今別無他道,一所初場,劃半移送二所,可也。鎭厚曰,應送二所人中,或有兩場俱入者,勢將仍留一所,其代則一從榜目,次次移送,何如?上曰,依爲之。又所啓,近來士習不美,每當設科,輒有亂雜之事。今番監試初試時,兩所俱爲錄名者甚多云。故取來錄名冊,令郞官査考,則疊錄者,多至六百餘人。且錄名於二所,而終場日,稱以入門,疊錄於一所者有之,錄名於一所,而終場,則稱以入門,疊錄於二所者有之,一所錄名者,或入格於二所,二所錄名者,或入格於一所。如此之類,誠極駭然。雖不可一一罪之,而亦宜有別樣嚴禁之道,蓋儒生錄名時,例爲呈單,而四館拘於顔情,不受單子,私自書錄,故以致如此,監試兩所當該錄名官,爲先推考警責。今後則必須捧單錄名,而出榜後,以其錄名冊及單子,輸送於禮曹,一一詳考。如有違端者,竝爲入啓施罰,而雖入格之人,亦皆拔去事,定式施行,何如?上曰,依爲之。朝報
藥房都提調申琓,提調閔鎭厚,副提調李震休入診入侍時,閔鎭厚所啓,靜攝中煩稟,有所不敢,而區區所懷,敢此仰達。臣於日昨往來驪州時,目見民事,雖不如乙亥之甚,而實非尋常凶歉矣。新還上,必須准捧,然後明春可以賑活。故曾自朝家,別爲申飭,此則今無可論,而舊還上及舊未收身布,以諸道分等狀啓,未及齊到之故,廟堂姑無指揮之事,而今年年事,大抵同然,所謂稍實,之次與尤甚,似無相遠。舊年條還上·身布,一倂停捧之意,預爲分付,則庶可以慰悅民情矣。上曰,形勢似難盡捧,勿論稍實,之次尤甚,舊還上·身布,一倂停捧,可也。申琓曰,今年諸道狀聞,皆以甚於乙·丙爲言,此則過矣,而臣於今行,聞歷路守令之言,則畿甸上年,畓穀雖失稔,田穀稍登,故民賴爲生矣。今年則畓穀之失稔,如上年,而田穀,因水旱風震之災,成實處甚少。故民皆以此遑遑,無以聊生,歷路之民,擧皆擁馬號訴,新還上及身役,竝令停捧爲請,新還上若不捧,則明春賑資,何從辦出乎?此則小民迷劣之致,而舊還及舊未收,則以卽今形勢,決無收捧之理,徒爲騷擾之歸矣。臣曾於待罪廟堂之時,常以爲連歲荐飢之餘,民生方在倒懸之中,若以一年稍稔之故,督捧累年未收,則民不得保存,故民皆不願豐年云者,實是悲苦之語也。舊未收則姑欲停捧,而因群議不一,不得不定年條收捧,而終無其效,徒致騷擾之弊耳。新還則先令收捧,而舊還則未有擧論之事,故民間疑惑,以舊還停捧之意,頒布於諸道,則民情似得稍安矣。鎭厚曰,諸道凶歉,雖有彼善於此者,大抵無甚異同云,以此一體分付,何如?上曰,一體停捧,可也。申琓曰,諸道雖不得目擊,而似聞北道及嶺東尤甚,全羅道嶺下,慶尙左道稍優云,而不過彼善於此而已。槪以論之,則終未免爲凶年,區別似難,一體爲之,似可矣。李震休曰,雖曰稍勝之處,不及常年,而凶歉大抵同然,不甚懸絶云矣。鎭厚曰,所謂兩南稍勝處,皆不及於上年,獨關西·淸北,不至凶荒云,而以不當有所分別,一體停捧,以示朝家德意,恐爲得宜矣。上曰,諸道一體停捧,可也。申琓曰,舊還則雖爲停捧,新分給則不可不着實收捧,以此申飭於諸道,似當矣。上曰,新分給則准捧,然後可備賑資,着實收捧事,更加申飭,可也。閔鎭厚所啓,京倉·江都·南漢穀,曾前移轉於各邑,而今春未及收納者,令於秋後輸納矣。不幸年事如此,明春似當又有移轉之擧,無寧捧留此穀於各其邑,以補明秋竝耗還納於本所,則亦可爲一分除弊之道,以此分付,何如?申琓曰,移轉乃是軍餉,而自前各邑守令,皆請捧留,得請之後,皆不着實收捧,其習可惡。故臣之今行,逢着京畿監司李世載,與之相議,則收捧之後,發遣軍官,一一摘奸,則必不得瞞報云。若果如此,則以今年形勢,實難准捧輸納,與其不得收捧,徒致騷擾,無寧捧留本邑,以觀明春民間形勢而處之,爲當矣。鎭厚曰,許令留賑,而申飭准捧,則似不無所益矣。上曰,依所達施行,可也。備局謄錄
上在昌德宮。停常參·經筵。
戶曹啓曰,右議政李濡,來十月朔祿俸,更爲輸送,則以爲,方在呈辭中云,又不領受,係是大臣祿俸,何以爲之?敢稟。傳曰,更爲輸送。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞夜間入侍醫官金有鉉·崔聖任·權聖徵等之言,則腫處疼痛之候,赤暈堅硬之氣,比昨有加,氣候亦不舒暢云。臣等卽與諸御醫等商議,則以爲,前劑入荊防敗毒散,已盡於昨日,內托羌活湯,最合於卽今症候。本方,加皁角刺炒一錢,宜進三貼,以爲托裏消毒之地云,此藥卽爲劑入,宜當。臣等無任區區憂慮,敢來問安。答曰,知道。症候一樣矣。
政院啓曰,監察茶時,處置經宿,俱涉未安。故昨日持平尹世綏,請命牌招矣。世綏,承牌詣臺,以前事引嫌,而觀其措語,則頃日疏中,旣已備陳而承批者,故退却不捧,則旋又尋單出去。兩司多官,退待有日,尙未處置,持平尹世綏,卽爲牌招察任,何如?傳曰,允。
右議政李濡箚子。大槪,乞收祿俸輸送之命,仍許鐫遞職名事。入啓。答曰,省箚具悉卿懇。固辭常廩,無已太過,卿其安心領受,卽起視事,以副至望。仍傳曰,遣史官傳諭。
持平尹世綏啓曰,臣情迹狼狽,屢辱恩召,乍出旋入,進退無據,非不知分義之至嚴,瀆擾之爲罪,而顧臣終始難冒之端,不獨爲向日憲臣之疏避,銓官之引嫌而已。與臣情勢一體之人,旣以此礙掣,終至顚沛,則臣獨晏然冒進,斷無他道理。故昨於召命之下,不得不詣臺自列,而見阻喉司,尋單徑退矣。不意此際,庚牌又降,諸臺處置,皆歸臣身,而臣於此,又有所不敢冒當者。獻納李宜顯引避中,金泰潤事,則臣兄世紀,以金吾堂上,參涉於伊時回啓,趙匡漢事,則臣兄,亦以有司之臣,同在被詆之中。今當處置之際,臣何敢可否於其間,以此以彼,決不可一刻仍據於臺次,請命遞斥臣職。答曰,勿辭,退待物論。
持平朴弼明上疏。大槪,病伏田里,猥承除旨,不敢在鄕控辭,才得來詣輦下,而第臣於平安監司朴權疏批,旣極惶悚慙恧,有難唐突復廁言議之地。且被金栽反詈之辱,無復餘地。在臣廉義,尤不容一日帶臺憲之職,以貽搢紳之羞,敢將崩迫之懇,仰于鈇鉞之威。乞命鐫削臣職,仍勘臣罪,以肅朝綱,以安賤分事。入啓。答曰,省疏具悉。爾其勿辭察職。
玉堂箚子。大槪,請正言宋正明遞差,掌令朴行義,獻納李宜顯,持平尹世綏竝命出仕事。入啓。答曰,依啓。
忠淸監司書目,尼山呈,以司諫尹行敎辭職上疏上送事,啓。答曰,省疏具悉。爾其勿辭察職。朝報
上在昌德宮。停常參·經筵。
下直,全羅左水使尹遇進,慶尙左水使尹淑。
右議政李濡,十一度呈辭。入啓。傳曰,安心調理。
戶曹啓曰,依傳敎,右議政李濡,來十月朔祿俸,更爲輸送,則以爲,方在呈辭中,不爲領受云。係是大臣祿俸,何以爲之?敢稟。傳曰,箚批已下,更爲輸送。
中殿誕日,大殿·中殿·世子宮,政院·玉堂·二品以上·六曹問安。答曰,知道。嬪宮,政院·玉堂問安。答曰,知道。大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞昨夜入侍醫官等所傳之言,則昨入湯劑,已爲進御,而腫處赤暈,浮高焮痛,比前有加,顯有成膿之形云,臣等不勝憂慮之至。今日臣等,與諸御醫等,趁早入診,宜當,敢來問安,竝比仰稟。答曰,知道。入診事,依啓。
禁府啓目粘連,泰英更推云云,辭多自明之言,與兪正基招辭,大相逕庭是白在如中,自壬戌至戊辰七年之間,連生子女事,及借入泰英本家一款,似當更爲憑問於正基是白乎旀。兪厚基招內,汚穢祭酒,目見是如之說,亦爲無據是如爲白有置,此亦一體更推於厚基後,稟處,何如?啓依允。又啓目,金致煥·金遇說等矣,金致煥段,所謂薦記,乃本廳可考之文書,則謂之草文書,而分付入錄云者,已是飾詐之言,而況被薦人金昌華之名,暗然塗改,加書遇說二字,旣非書員之所爲,符同用奸之迹,昭著難掩。金遇說段置,旣與致煥符同,自謂被薦,冒赴別取才,擬望受點,其詐不以實之罪。各決杖一百,徒三年竝只,告身盡行追奪,私罪,啓依允。又啓目,輔德尹星駿,兼文學李海朝等矣。牌不進罪各笞五十,贖,解見任,別敍,私罪,啓功減一等。又啓目粘連,朴氏上言云云,士夫子支,逆家之外,曾無爲奴之法,而今此科獄罪人等負犯,誠爲絶痛,當初酌處之時,以爲奴勘律者,蓋出於別樣深治之意爲白如乎,朴氏,大王外孫,而世系,入於其夫賤籍中,則揆以事體,果爲未安,似當有變通之道是白乎矣。李秀哲,罪名深重,有難輕議,上言內辭緣,置之何如?啓特除爲奴,同府,金致煥,海南錄山驛,金遇說,樂安樂昇驛,徒三年定配。啓。
政院啓曰,卽伏見爲奴罪人李秀哲妻朴氏上言禁府回啓判付內,有特除爲奴之命,此雖出於聖上敦親之至意,而臣竊以爲不然也。當初秀哲,罪名至重,減死爲奴,已是寬典,則不可以其妻之所訴,輕勘其夫已勘之罪名。且得罪爲奴之人,或減或否,則未免罪同而罰異,朝家用法,豈容若是斑駁乎?臣等待罪該房,區區所懷,惶恐敢啓。傳曰,特除爲奴,意有所在,未知其斑駁也。
明日監試覆試一所試官二,兪得一·金宇杭,參試官三,李廷謙·李㙫·金興慶,二所試官二,李頤命·李思永,參試官三,李喜茂·洪重夏·李喬岳。
謝恩,判府事崔錫鼎。
大殿受鍼後,大殿·中殿,世子宮,藥房,政院,玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
入診時,藥房三提調,竝爲直宿事,及上候平復間,緊急公事外,閑漫文書,姑勿捧入事,榻前定奪。
兵曹口傳政事,以崔昌大·金萬胄·金栽·李海朝·李喬岳爲副司直,李㙫·蔡彭胤爲司果。
吏曹啓曰,臺諫有闕,政事,取稟。傳曰,過齋戒後爲之。
監試官,一所吳命羲,二所申義命。
試官崔昌大·尹星駿·李海朝·蔡彭胤,牌不進,依承傳罷職。
大殿·中殿·世子宮·嬪宮,藥房·政院·玉堂夕問安。答曰,知道。
藥房入診時,前劑入內托羌活湯,加入皁角刺一錢,撥去,加人蔘一錢煎入事,榻前定奪。朝報郞廳黃仁儉校正。日記廳郞廳李仁默書。
上在昌德宮。停常參·經筵。
右議政李濡,身病出仕。
下直,杆城郡守任鎭元。
大殿·中殿·世子宮,政院·玉堂·二品以上·六曹問安。答曰,知道。中殿·世子宮,藥房問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨日受鍼之後,腫處浮高,焮痛等症,頗似差減乎?煎入湯劑,其已進御,而水刺寢睡等節,與昨亦復,何如?臣等無任憂慮之至,敢此問安。答曰,知道。腫處受鍼後,頗似差減矣。
禁府,金琓拿囚。啓。
判決事孟萬澤,黃海監司遞來。
禮曹佐郞尹東魯,高麗王諸陵摘奸後,入來。
大殿·中殿·世子宮·嬪宮,藥房·政院·玉堂夕問安。答曰,知道。朝報
上在昌德宮。停常參·經筵。
夜五更,流星出郞將星上,入東方天際,狀如鉢,尾長四五尺許,色白,光照地,有霧氣。
大殿·中殿·世子宮,政院·玉堂·二品以上·六曹問安。答曰,知道。中殿·世子宮,藥房問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?腫處諸症,日漸差勝,而水刺寢睡,亦復何如?煎入湯劑,已盡於昨日,諸醫等皆以爲,此藥最合於卽今症候,當爲加進二貼云。連續煎入,而臣等方在直宿之中,連日不得入侍,今日與諸醫,趁早入診,宜當,敢此問安,竝爲仰稟。答曰,知道。腫處諸症,漸有差勝之效,水刺猶未如常矣。輪回直宿。
大殿·中殿·世子宮·嬪宮,藥房·政院·玉堂夕問安。答曰,知道。
藥房入診時,提調閔鎭厚所啓,承文院分館事,屢度成命之下,一向遷就,尙不擧行,殊極寒心。卽今多官,皆以朔試射不進,罷職,使行當前,事多苟簡,自本院將以隷習官啓下,而分館則亦不可不爲矣。自下雖不敢請敍,而似當有變通之道,敢此仰達。上曰,竝敍用,可也。鎭厚曰,旣有敍用之命,則斯速分館之意,亦當別樣嚴飭矣。上曰,依爲之。朝報
有政。吏批,以韓重熙爲正言,南部主簿崔尙熽,瓦署別提廉公吾,相換。
兵批,以張錫韓爲副護軍,李㙫·李喬岳爲副司果。
上在昌德宮。停常參·經筵。
巳時午時,日暈。
大殿,政院·玉堂·二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?腫處濃汁順出,浮高之氣,日漸消減,而夜間糯米飯再次換貼之際,寢睡或未安穩否。諸御醫等皆以爲,煎入湯劑,已盡四貼,當此水刺猶未復常之時,苦口湯劑,不必連進,姑爲停止一兩日,宜當云。故今日則不爲煎入,而臣等憂慮未已,敢此問安。答曰,知道。症候已言于醫官矣。
政院啓曰,司憲府大司憲權尙夏,執義李世弼,掌令李夏源,竝在外,掌令朴行義,持平尹世綏,竝呈辭,持平朴弼明,未肅拜。連以監察茶時,事甚未安,除在外外,呈告未肅拜人員,竝牌招察任,何如?傳曰,允。
政府翰林取才,李眞儉·李澤,綱目粗。
江華留守書目,頃者辭疏還給之命,出於意外,一倍惶隕,無地措躬。廢務縮伏,恭俟誅譴,今過三朔,尙無處分,敢冒萬死復此馳啓。乞遞職名,仍勘罪名事,狀啓上送事。
政院啓曰,卽伏見江華留守閔鎭遠狀啓,則首尾措語,有同辭疏,蓋因向日辭疏還給之後,不敢再疏,有此狀啓祈免之擧,而狀啓辭免,有傷事體,自上旣已處分,使之察任,而每引不當引之嫌,一向撕捱,專抛職事,使保障重地,機務曠廢,至於奄過三旬之久。揆以分義,亦甚未安,此狀啓,事異常規,所當還爲下送,而其無意行公,官事可慮之狀,自上無以俯燭,故狀啓,則不得不捧入,而不可無糾警之道,江華留守閔鎭遠,推考,何如?傳曰,依啓。每引不當引之嫌,無意行公,殊甚未安,此狀啓,還爲下送,俾卽察職。
京畿監司李世載,道內各陵奉審及農形親審後,入來。
持平朴弼明,牌不進,依承傳罷職。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上新除授執義李世弼,時在京畿果川地,司諫院正言韓重熙,時在京畿陽智地,請竝斯速乘馹上來事,下諭。答曰,不允。下諭事,依啓。前啓監試初試二所初場罷榜事,停啓。
傳,前承文博士沈尙尹,著作徐命遇·尹植,副正字趙聖復,竝敍用。
大殿·中殿·世子宮·嬪宮,藥房·政院·玉堂夕問安。答曰,知道。
吏曹啓曰,臺諫有闕,政事,取稟。傳曰,明日爲之。朝報
上在昌德宮。停常參·經筵。
大殿,政院·玉堂問安。答曰,知道。中殿·世子宮·嬪官,藥房·政院·玉堂問安。答曰,知道。藥房啓曰,伏未審夜來,聖候調攝,若何?腫處濃汁,一向順出,浮高之氣,日漸消減,而水刺寢睡,比昨亦復,何如?臣等憂慮未已,敢此問安。答曰,知道。症候,已言于醫官矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
宗簿直長嚴慶遇,璿源錄奉安後,入來。
謝恩,檢閱李眞儉。
大殿·中殿·世子宮·嬪宮,藥房·政院·玉堂夕問安。答曰,知道。
工曹參判李光迪上疏。大槪,猥陳私悃,乞蒙恩遞,以幸公私事。入啓。答曰,省疏具悉。卿其勿辭往來焉。朝報
有政。吏批,以李熊徵爲禮曹正郞,李㙫爲副校理,崔慶湜爲持平,李眞儉單付檢閱,沈尙尹單付承文博士,李遂大·徐命遇單付承文著作,趙聖復單付承文副正字,張溟羽單付校書著作,鄭翊時爲兵曹佐郞,李觀命爲校理。
上在昌德宮。停常參·經筵。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖候調攝,若何?腫處浮高之氣,幾盡消減,而水刺寢睡,亦復何如?湯劑停止,已過兩日,諸御醫等皆以爲,補元托裏之劑,不可不進御於此時云。臣等,今日與諸御醫等,趁早入診後,議定當進之藥,宜當,敢此問安,竝爲仰稟。答曰,知道。入診事,依啓。
承文院官員,以都提調意啓曰,本院參下官,以朔試射不進罷職者,因筵臣陳達,有敍用之命,而蒙敍四人之中,前著作尹植,則卽今無相當窠,勢難付職,隷習官啓下付軍職,冠帶常仕,前副正字金始鑌,曾以受由過限罷職,而落漏於筵中陳達之時,亦一體敍用,以爲備員分館之地,何如?傳曰,允。
雲興君上疏。大槪,今因泰命擊錚回啓,有特許立後之命,臣不勝驚惶痛迫之至。玆敢觸冒鈇鉞,疾聲哀籲於天地父母之前,伏乞聖慈,俯察繼後法例之萬萬有違,微臣情理之萬萬痛迫,亟收成命,俾臣父子,得蒙終始生成之澤事。入啓。答曰,省疏具悉。疏辭令該曹稟處。
監試覆試一二所出榜次,詣闕。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上新除授持平崔慶湜,時在慶尙道大丘地,請斯速乘馹上來事,下諭。答曰,不允。下諭事,依啓。
大殿·中殿·世子宮·嬪宮,藥房·政院·玉堂夕問安。答曰,知道。
藥房再啓曰,臣等入診退出之後,與金有鉉·崔聖任等諸御醫商議,則皆以爲,卽今上候腫處,則日漸差勝,而水刺尙未如常,脈度右關,亦似微弱,托裏消毒飮元方,金銀花,代羌活五分,加黃柏酒炒褐色五分,連進五貼,以爲排濃生肌淸熱補元之地,宜當云。此藥連續煎入之意,敢啓。答曰,知道。
謝恩,副校理李㙫。
京畿監司書目,驪州呈,以左議政李畬上疏上送事。啓。答曰,省疏具悉卿懇。十疏敦勉,罄悉至意,而情志不孚,巽讓至此,只增漸恧,無以爲諭,非不欲益加勉諭,期回遐心,而第一向强迫,亦有歉於待大臣之道,本職不得已今姑勉副,卿其須體此意,安心上來,以副至望。仍傳曰,遣史官傳諭。
觀象監,昧爽至巳時,沈霧。啓。
藥房入診時,提調閔鎭厚所啓,臣頃以儒生錄名事陳達,而所謂疊錄者,幾至七百人,有難盡罪,且事目中,亦無定律,故只以此後申飭之意,仰請而蒙允矣。竊聞外議,多以爲太緩云,蓋疊錄兩所,迹涉殊常,而至於旣錄於二所,而又錄於一所終場之日,旣錄於一所,而又錄於二所終場之日,一所錄名者,入格於二所,二所錄名者,入格於一所,如此之類,尤爲可疑。與元不錄名者,猶有所間,故臣敢參酌定奪,而宜乎外議之以爲太緩矣。今以大小科初試榜目,參考錄名冊,則不錄名而入格者,東堂一所二人,監試一所十四人,二所三十人,而其中嚴漢明錄名,誤書以漢明,權敦錄名,誤書以墪云。此兩人,似當勿論,而其餘尙爲四十四人矣。似聞此輩,或未詳法令,致此犯禁,或因循謬例,請錄於四館,而未免落漏,或書呈單子於紛擾之中,四館不得致察云,而毋論曲折之如何,事目內不錄名闌入者,當爲充定水軍,則旣已現露之後,不可置之,令刑曹詳査實狀,依法處置,何如?上曰,依爲之。閔鎭厚曰,科擧事目以爲,畢錄名後,以錄名冊,入送試所,榜出後,還爲取出考準,以防入門錄名之弊云,故今番監試,自禮曹,亦爲申飭於四館所矣。及見錄名冊,則大小科入門錄名,其數甚多,問其曲折,則以爲,外方士子,或有臨期上來者,稟於試所,則許令錄名,故以致如此云,而其不遵事目之罪,在所難免,東堂及監試初試錄名官罪狀,竝令攸司稟處,何如?上曰,依爲之。都提調申琓曰,鄕儒之臨時赴擧,入門錄名,亦無足怪,而近來士習不美,雖在京者,或有入門錄名者,或有錄名於兩所者,此則情狀尤爲痛恧,而以其意慮所不到,故曾無定律,從今以往,使禮曹,別爲議定當律,以爲日後遵行,似當矣。副提調李震休曰,必須定其律名,添載科擧事目,然後庶有所懲畏矣。鎭厚曰,不錄名人,充定水軍,亦似太重,而凡係科事,皆用用情之律,故如此矣。今番疊錄之類,亦宜有罪,而其數幾至七百,曾前女子漏籍者,旣査之後,示以其數多分揀,且疊錄等條,不載於事目中,故以此後定式論罪之意,定奪。所謂論罪者,自當用科場用奸之律,與不錄名者,一體充定水軍而已,有何別爲定律之事耶?上曰,然矣。此當與科場用奸,同律也。鎭厚曰,東堂一所錄名冊中,安䋊·安相元·閔鎭東·洪裕度等,及他人名字,多以濃墨追後抹改,極爲駭然。問於四館,以爲畢錄後卽授書吏,其間曲折,不能知之。本曹參判兪集一,亦謂試官時,取見錄名冊,此人等名字,分明記認,而其時元無濃抹之事云。錄名何等太重,而下吏有此追改,不可不嚴覈處之,令刑曹査治,何如?上曰,依爲之。又所啓,法令之不行,未必專由於紀綱之不嚴,年月稍久,官員數遞,未能詳知,仍致廢閣者,亦或有之矣。臣常依俙得聞遷葬時,勿許禮葬事,曾有受敎云,而近來大臣遷葬時,連有軍丁價啓下之事,故問於宣惠廳·兵曹,則皆無捧承傳文書,臣意以爲,傳聞之差誤矣。自直宿藥房以來,與都承旨李震休同處,得見戊寅年政院日記,則此事果有聖敎,旣往已無可論,而今後更爲申明,使諸臣,毋敢以此等事陳請,雖或不知而仰達,自上亦泛然允從,政院,必須啓稟還收之意,分付,何如?上曰,予則前有此事矣。其時柳尙運·尹趾善入侍,言及遷葬之弊,予以爲,近來士夫家,多行遷葬,專由惑信地術,仍擧章陵事曰,地師輩論議,雖甚多端,而予終不撓改,若使士夫家當此,則必已遷動久矣。朝家於此,宜有防禁之擧,而其或三四次遷葬者,尤不當每每顧見,今後則勳戚大臣遷葬時,勿爲禮葬事,分付矣。其後果有陳達者,予雖以其事係大臣·儒相,與他臣僚有別,故不得已勉從,而常慮定式之墮壞矣。鎭厚曰,臣亦嘗以此事,陳達於筵中,及見日記,實不勝惶恐驚駭之至。蓋右議政李濡,其時以戶曹判書入侍,因論駙馬遷葬事,以今後雖勳戚大臣,亦勿許葬需爲言,而自上有勿爲禮葬之命,意者,遷葬時,雖行恩典,猶與禮葬有間,故認爲不入於定式中而然耶?抑其時政院,不察擧行條件,終不頒布於兵曹·惠廳而然耶?今若以毋論禮葬之需,凡係遷葬,切勿許施恩典之意,更爲明白定式,則似可以行之永久矣。上曰,當予先分付,而右相啓達,果以禮葬及葬需,竝爲防塞之意,定式矣。副提調李震休曰,上敎誠爲允當矣。考見日記,則以擧行條件,分明載錄,而廢閣不行,人不知有此定式,自今更爲申飭,宜當矣。鎭厚曰,初不定式則已,旣以勳戚大臣,勿爲禮葬之意定式,則雖大臣遷葬,何可遽爾撓改耶?此事實爲未安,不可不更出擧行條件,明白申飭矣。上曰,依爲之。以上朝報
藥房入診時,都提調申琓所啓,臣方帶訓局都提調之任,以訓局事,有所稟定,故敢達。南城雨水臺,有一間許頹圮處,大將,欲以此事,一者仰稟,而適値上候未寧之時,未得入侍,故送言於臣矣。城堞圮毁處,例自兵曹,分付繕工修補,而令本兵眼同監董矣。諸軍門,爲始役於東城,而西·南城,則不過諸軍門巡審時,私相議定,而時無從某至某定界,定奪榻前之事。且因小臣箚陳,東城,亦以凶歉,姑爲停役,而今因小小築役。東城之役未畢,更築南城,勢所不便,故欲令兵曹,今姑因前,使繕工修築,開春則東城畢役之後,卽爲移就南城,而兵曹以爲,大臣,曾以定奪之事,非有上命,則不可更改云。兵曹之言,不無所勢,而以事勢言之,則頹圮之處,不過一間,基址則如舊,而不過若干石子墜落而已。今若改築其處,有所動役,則左右多有動退之處,幾三十餘步,亦將盡爲改築,當此凍節,亦難始役,宜令繕工,從略修築,宜當,故問於左相,則意亦如此,何以爲之乎?閔鎭厚曰,其間曲折之如何,臣固未知,而都城修築,何等重事,而圮毁已久,一向抛置耶?設令訓局非其分授之地,所當卽告廟堂,有所變通,而不此之爲,今幾半年,終不擧行,豈有如此駭異之事乎?然卽今冬候乖常,雖不寒冷,前頭日氣,有不可知。況恢拓改築之際,似不可只修已毁之處,役事必致浩大,姑令兵曹·繕工,略加修補,而明春則不可不着實完築之意,嚴飭都監,恐爲得宜矣。申琓曰,此非彼此互相推諉之致,以其曾已定奪之事,故更欲一番定奪,而有所遷就耳。始役之難,如前所陳,姑令繕工,略加修築,以待東城之畢役,似宜矣。上曰,姑置之,待明春修築,可也。鎭厚曰,然則圮毁之處,姑令兵曹,依前修補乎?上曰,依爲之。閔鎭厚所啓,守令遞易,多有弊端,況當凶歲,其弊益甚,至於保障之地,尤宜久任責成矣。廣州府尹鄭是先,到任以後,修擧職事,而瓜期已滿,遞歸不遠,明春賑救,不可付諸生手。城池修築之事,亦有未及完訖者,限明年麥秋仍任,恐爲得宜矣。令廟堂稟處,何如?上曰,依爲之。備局謄錄
上在昌德宮。停常參·經筵。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖候調攝,若何?昨日煎入湯劑進御之後,水刺其有差勝之效,而腫處瘙癢之候,比昨,亦復如何?臣等憂慮未弛,敢此問安。答曰,知道。水刺姑無差勝之效,腫處時時瘙癢矣。
吏曹啓曰,大臣處置政事,取稟。傳曰,明日爲之。
傳曰,史官二員待命,騎馬六匹立之,冬享大祭等所內摘奸。
大殿·中殿·世子宮·嬪宮,藥房·政院·玉堂夕問安。答曰,知道。藥房再啓曰,卽伏聞入侍醫官等之言。瘡口下邊結核處,尙未消散,今日則似加云,臣等伏不勝憂慮之至。卽與諸御醫等商議,則以爲,或散鍼當處,或小寬瘡口,洩其毒氣,爲當云。臣等與諸御醫等,卽爲入侍診察,議定受鍼當否,宜當,敢此仰稟。答曰,知道。
大殿受鍼後,大殿·中殿·世子宮·嬪宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
政院啓曰,判義禁徐宗泰,疏批已下,卽爲牌招察任,何如?傳曰,允。朝報
上在昌德宮。停常參·經筵。
巳時午時,日暈。日入時,營頭星出天中,入艮方,狀如甁,尾長三四尺許,色蒼白。夜五更,流星出南河星下,入巽方天際,狀如鉢,尾長四五尺許,色白。
下直,忠淸監司朴泰恒,許沙僉使李世進。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖候調攝,若何?昨日腫口受鍼之後,濃汁一向順出,結核亦漸消散,而湯劑連日進御,水刺亦復有差勝之效乎?臣等憂慮未已,敢此問安。答曰,知道。症候已言于醫官矣。
平安監司書目,咸從縣令朴世重,本月初三日身死事。
假注書吳命恒出使,代鄭來周受點。
京畿監司書目,加平縣監許源,老母宿患,沈綿已久,有難久離親側是如,無意還任,不得已罷黜事。
大司諫崔錫恒,平安監司遞來肅拜。
判府事崔錫鼎箚子。大槪,病狀添苦,累闕起居之禮,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪。
大殿·中殿·世子宮·嬪宮,藥房·政院·玉堂夕問安。答曰,知道。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上安岳郡守柳德玉,爲人愚悖,行若狗彘。頃年,其兄客死京邸,乃於治喪之際,偶因銀片之遺失,要索其叔父之袖中。其叔,不得已解衣脫襪,至於免其巾帽以示之,猶未釋疑,其叔無以自明,遂作訴天文,以暴其心,傳說藉藉,聞者掩耳,其不齒人類,固已久矣。及授本職,物情大駭,其時臺官,欲爲擧劾,言于渠之所親,使不得赴任,而適緣臺官有故引入,未卽論啓,德玉,乃敢不有公議,汲汲辭朝,其蔑臺閣喪廉恥,尤極可駭。如此之人,決不可仍置朝籍,請安岳郡守柳德玉削去仕版。近來搢紳間,風習不古,少有嫌芥,輒相訾謷,有識之竊歎久矣。敦寧都正李弘逸,前持平朴乃貞,兩家嫌怨,雖未知因何,而往來互詆之言,極其噂,其中尤可駭惋者。弘逸,以乃貞之祖,曾參昏朝癸丑兇疏,到處傳說,至擧疏錄而證之,一世喧藉,遠邇皆聞。弘逸·乃貞,卽宰臣與侍從也。弘逸之言,若其虛妄,則誣人之罪,不可不懲。果是實狀,則世累之人,亦不可廁諸淸班,而乃貞,尙無辨暴之擧,朝家又無査處之事,物情疑惑,公議難遏。請敦寧都正李弘逸,前持平朴乃貞,竝拿問覈處。答曰,不允。朝報
有政。吏批,洪重夏爲承旨,權持爲茂朱府使,李浣爲典籍,吳羽進爲咸從縣令,金始鑌單付承文副正字,鄭東里單付校書著作。
兵批,以李昌肇爲副護軍,李畬爲判中樞府事,丁時悌爲忠翊將,鄭纘輝爲翊贊,趙正禮爲四山監役,申命尹爲全州營將,柳濂·李應星爲武兼宣傳官,金錫衍爲同知,趙泰謙爲五衛將,尹趾仁爲曹司衛將。
上在昌德宮。停常參·經筵。
夜一更,月暈。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?腫處濃汁,幾盡流出,更無瘙癢之候,而湯劑連日進御之後,水刺亦復,何如?臣等憂慮未弛,敢此問安。答曰,知道。腫處日漸差減,水刺比昨差勝矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請安岳郡守柳德玉削去仕版。請敦寧都正李弘逸,前持平朴乃貞竝拿問覈處。措辭竝見上答曰,不允。
政院啓曰,新拜行判中樞府事李畬,時在京畿驪州地,乘馹上來事,依例遣史官下諭之意,敢啓。傳曰,知道。
假注書李承源出使,代沈壽賢受點。
大殿,藥房·政院·玉堂夕問安。答曰,知道。勿爲問安。中殿·世子宮·嬪宮,藥房·政院·玉堂夕問安。答曰,知道。
咸鏡監司書目,賤疾危篤,職事曠廢,不得不更申崩迫之懇,冀蒙恩遞事,上疏上送事。啓。傳曰,此上疏,還爲下送。
觀象監,卯時,日有左珥。夜一更,流星出五車星上,入北方天際,狀如拳,尾長三四尺許,色赤。啓。朝報
上在昌德宮。停常參·經筵。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖候調攝,若何?昨伏承問安之批,以腫處差減,水刺差勝爲敎,臣等伏不勝喜幸之至。湯劑連進,瘡口,槐花膏貼付之後,濃汁已淨,水刺所進,亦復何如?臣等憂慮未已,敢此問安。答曰,知道。腫處夜來,瘙癢頗甚,水刺差勝後一樣矣。
刑曹啓曰,今年年事,未免凶歉,中外擾民之事,一切停寢,外方推奴徵債,及京兆徵債,竝皆禁斷,本曹推奴一事,亦爲停止,何如?傳曰,允。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請安岳郡守柳德玉削去仕版。請敦寧都正李弘逸,前持平朴乃貞竝拿問覈處。答曰,不允。末端兩件事,依啓。
藥房再啓曰,卽伏承問安之批,以腫處瘙癢頗甚爲敎,臣等卽與諸御醫商議,則皆以爲,此是合瘡時例症,略施散鍼,以洩餘毒云。臣等與諸御醫,卽爲入侍診察後,議定宜當,敢此仰稟。答曰,知道。
大殿受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
入診時,前劑入托裏消毒飮,已盡五貼,今姑停止事,丹城縣監黃夏弼除署經發送事,榻前定奪。
禁府,李弘逸·朴乃貞拿囚。啓。
觀象監,夜一更,月暈。啓。以上朝報
禮曹啓曰,卽見接慰官呂必重移文,則差倭等以爲,書契文字,有未盡處,不可受去,故令差備譯官等詰問,則差倭等,以庚申·癸亥兩年書契傳謄之紙,及文字未盡處,抄出小紙出示曰,今此差倭,爲立儲而來,貴國書契中,立儲之儲字,不當連書。庚申·癸亥書契,大君儲副等文字,皆於朝鮮·日本,高一字書之,今獨不然,決不可受去。自告慶時,答例有曷任欣喜等語,而今獨闕之,不可不添入,專价等語,必是將送信使之意,俺等出來時,關伯未嘗語及,而貴國先爲提起,關伯,必以俺等輕易發說,有所疑慮。雖以兩國事勢言之,以立儲事,入送信使,前頭傳位後,又送信使,其弊甚鉅。此等文字,亦宜刪改,參判書契,有盛貺謹領四字,而參議書契,獨無此語,只希自玉一語,實是厚待我國之意,不勝感祝,而領受一款,必須揷入云云。任譯等,以朝家,旣以詳愼下語,不必强爭,至於儲字,不可連書事,雖有所據,書於朝鮮·日本之上,殊極不當之意,累次開諭,終不回聽。東萊府所在庚申以後謄錄相考,則日本國,呈我國書中,貴大君·儲君,皆書極行,而辛酉九月我國抵彼書中,貴大君則極行,儲嗣·令嗣等字則中行,書札辭緣則平行,分三層書之,其後答書,亦多如此。以事理推之,語及他國儲嗣,宜上不宜連,彼之爭執,不是異事。欣喜字添入之說,未滿一哂,而似非可爭之端,領受一款,恐是初不仔細點檢之致,依其言揷入,似當。專价之說,彼以連送信使爲慮,有此刪去之請,聽之無妨。書契二度,及差倭所呈謄錄二度,小紙一片,同封上送,倭書則考覽後還爲下送,而措語改否,一一裁斷,依前例禁軍罔夜齎送,以爲三四日內得達萊府之地云。儲嗣等字,依辛酉以後例,當書於中行,領受一款,不可不添入。至於欣喜字之揷入,信使字之刪去,俱非難事,亦當聽許,而此非臣曹所可擅便,令廟堂急速稟處,何如?傳曰,允。備局謄錄
藥房入診入侍時,都提調申琓所啓,事有關於體統,故敢達。近來廉隅太勝,分義不嚴,少有嫌礙,輒至違牌,三司之人,行公者絶少,已極寒心,臣嘗慨惋,而其習亦及於武臣。至於兵使李碩根,乃以諫臣疏中,有不近之語,而擧國公議,知其不然,故同入疏中,二三武臣,皆依前調用,亦不敢以此引嫌,而獨碩根,頃者差都監別將及千摠,皆不察任,又爲扈衛廳兵房軍官,呈病不出,伊時,臣欲陳達請罪,而皆是實病,故未果矣。近聞病已差歇,方差禁衛千摠,而連次呈病,尙今不出云,誠爲駭然矣。武臣處身,與文官有異,軍門事體,亦自有別,渠何敢乃爾?平時尙然,臨亂可知,武將驕悍之習,誠不可長。令本營爲先決棍後,使之仍爲任使,何如?上曰,依爲之。禁營謄錄
上在昌德宮。停常參·經筵。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖候調攝,若何?腫處,昨日散鍼之後,瘙癢之候,更不發作,而水刺所進,比昨亦復,何如?臣等憂慮未弛,敢此問安。答曰,知道。瘙癢之候,時時發作,水刺日漸差勝矣。勿爲直宿。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
左承旨許墀上疏。大槪,臣之待罪本院,旣積月日,而素患痰厥,挾感而發,卽今轉成傷寒,危症敗兆,疊現層生。頭疼胸痞,都喪神精,昏倒直次,作一僵屍,不得不將此病狀。乃敢瀆擾於靜攝之中,臣罪萬死,伏乞聖明,俯垂諒察,亟遞臣職,俾尋生路事。入啓。答曰,省疏具悉。爾其勿辭,調理察職。以上朝報
備邊司啓曰,因禮曹啓辭,差倭回答書契中儲嗣等字,依辛酉以後例,當書於中行,領受一款,不可不添入。至於欣喜字之揷入,信使字之刪去,俱非難事,亦當聽許,令廟堂急速稟處事,允下矣。辛酉以後,回答書契中,儲嗣等字,皆書於中行,而今番則貴國二字,旣書中行,故連書於其下。信使一款,依二去癸未年生子告慶時回答之例而爲辭,領受與欣喜等語,或未照檢,或非關係,而今此差倭之言,旣如彼,則俱不必防塞,竝依該曹啓辭施行,宜當。令承文院,以此各條,一一添刪,就當初原單子中,改付標啓下,仍卽別定禁軍,罔夜齎送,何如?傳曰,允。備局謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。藥房啓曰,寒雨連朝,日氣陰濕,伏未審夜來,聖候調攝,若何?昨日紫草膏貼付之後,瘡口近處瘙癢之候,其能有效,而水刺所進,日漸復常乎?臣等憂慮未弛,敢來問安。答曰,知道。瘡口近處,時時瘙癢,水刺日漸差勝矣。
吏曹,司成洪柱震,身死,曾經臺侍。啓別致賻。
備邊司啓曰,今年諸道失稔,大抵同然,而近來所聞,有甚於初頭。中外蓄積殆空,實無推移接濟之道,卽今急務,惟在於還上之着實收捧,無失其時,而其責亦專在於守令矣。在前凶歲,隨其有闕,卽爲口傳差出,催促發送,曾有已行之例。今亦令該曹,依此爲之,且於差出之後,尤甚邑則給馬,其餘則使之貰馬,必於三日內發送事,嚴飭施行,何如?傳曰,允。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
東平尉鄭載崙上疏。大槪,乞於未出疆之前,得蒙恩暇,往省父母丘墓事。入啓。答曰,省疏具悉。卿其安心往來焉。仍傳曰,給由馬,澆奠牀備給。
禮曹,烏昌君炯涵,今月初十日卒逝云。弔祭乙良,依法例擧行,而禮葬時未復舊棺槨役軍,令該曹題給,何如?啓依所啓施行。
忠淸監司書目,懷德兼任沃川呈,以大提學宋相琦辭職上疏上送事。啓。答曰,省疏具悉。卿勿固辭,俟父病問,上來察職。
吏曹口傳政事,安岳郡守南彦昌,加平縣監李涑,受點。朝報
上在昌德宮。停常參·經筵。
夜一更,有霧氣。五更,流星出天中淡雲間,入西方天際,狀如拳,尾長三四尺許,色白。
中殿·世子宮·嬪宮,藥房問安。答曰,知道。藥房啓曰,伏未審夜來,聖候調攝,若何?腫口近處瘙癢之候,比昨頗勝,而水刺所進,亦復,何如?臣等憂慮未已,敢來問安。答曰,知道。瘙癢之候,比昨頗勝,而水刺猶未復常矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上自前年事稍歉時,若當設科放榜之日,則輒禁遊街者,蓋出於警災省費之意也。況今以災荒已定之進宴,旣已停罷,則凡係公私浮費之事,固宜次第寢止,以盡節損之道。請今番大·小科遊街設慶等事,一倂禁斷。答曰,不允。末端事,依啓。
假注書吳命恒書啓,臣承命馳往于驪州睡谷村判府事李畬所住處,傳宣聖批,則以爲,臣理勢窮隘,干冒天威,十疏不止。又有煩籲,罪戾日深,萬死是甘,幸蒙天地父母,特賜矜諒,許免重任,威罰不加,溫諭丁寧。史官遠臨,德意隆厚,臣於疾病垂盡之中,伏奉綸音,如得更生,雖便就溘滅,亦可瞑目,感激涕泣,不知死所。噫,犬馬戀主,物性則然,違遠城闕,豈臣本情?聖明旣許所辭,又令安心上來,臣以滓穢之蹤,雖不敢冒廁朝班,固當仰承恩旨,進詣輦下,而遇寒之後,病勢添劇,昏委床褥,跬步末由自致,瞻望宸極,只有悼歎,稍俟神氣小定,謹當以文字,仰籲哀悃云矣,敢啓。傳曰,知道。
備忘記,嗚呼,自予否德,忝位以來,饑厲相仍,殆無虛歲,生民凋瘵,邦本杌陧,夙夜兢業,惟不克負荷是懼,曷嘗有南面之藥乎?嗚呼,今歲大侵,亦孔之慘矣。水旱蟲雹風霜之災,凡可以損穀者,無有不備,八路狀聞,罔非傷心。方當秋冬之節,民間已患口食之乏絶,來春之事,可推而知,將何以爲卒歲之資,若何以供粟米之稅乎?惟彼無辜之萬姓,飢餒顑頷,將塡溝壑,而公私赤立,府庫如洗,欲賑其飢,無粟可貸,欲施其惠,力有不逮。念及於此,若之何其?寢不安席,食不下咽,怛焉疚懷,若已恫癏。然而民之於君,猶子之於父母也,其所以拯救之方,宜無所不用其極,豈可諉之於無可奈何,而立視其死乎?噫,方伯之職,在於承流宣化,守令之職,在於分憂共理,休戚所係,固不自輕,而矧當民命近止之日,盍鬼各殫其職責耶?爲道臣者,正宜晝思夜度,汲汲區畫,一面申飭,一面面議,苟有利於救民,須勿憚於條奏。爲守令者,固當竭力盡心,多般拮据,至誠濟活,一意撫摩,勸諭蓋藏,升斗相資,無或有流散,無或有捐瘠。至若閫帥·邊將·郵官,亦自有管下軍卒,宜各賙賑,俾免顚隮。予俟賑政之垂畢,分遣繡衣,廣察勤慢,以明黜陟之典,而或有貪官汚吏,偸竊賑穀,肆然入已者,繩以重律,斷不饒貸焉。噫,竊發之患,儉歲尤甚,此患不除,良民不保,治盜之政,在所申明,而第治盜,太急則害及良民,太緩則徒黨漏網,不可不反覆審愼,無玉石俱焚之歎也。嗚呼,惟天作之君作之師者,蓋所以爲民也。予不能盡撫綏字育之責,使吾民困頓至此,寔予之咎也,予實痛之。咨爾按道之臣,明聽心腹之誥,劃卽宣布,着實遵奉,毋負予委任策勵之至意事,下諭于諸道監司,仍念八路中災荒最酷之處,不可不別遣監賑御史,用示朝家另加軫恤之意,而兩南·江原道朔膳·物膳,及京畿·咸鏡道物膳,依前凶歲裁減,付標啓下,限明秋姑減,咸鏡道進上白大口價米,亦依去年例擧行。
副校理李㙫上疏。大槪,臣母病添劇,情理煎迫,乞蒙恩遞,以伸至情事。入啓。答曰,省疏具悉。爾其勿辭,救護母病。
刑曹判書金昌集上疏。大槪,敢陳愚見,冀蒙裁處,仍乞遞臣職名事。入啓。答曰,省疏具悉。疏中所論,儘有意見,依此施行,而竝限三年停擧焉,下款事,須勿過辭,宜速擧行。
副修撰柳鳳輝上疏。大槪,頃自鄕廬,進詣城外,以爲小伸分義之計,而旣不得入謝恩命,方在陳章縮伏之中矣。乃於此際,召牌下臨,不敢坐違,竭蹶趨詣於闕下,而嫌礙之端,不容一日在職,略暴情實,徑自退歸。伏乞聖明,俯賜諒察,亟遞臣職,仍治臣罪,以肅朝綱事。入啓。答曰,省疏具悉。爾其勿辭,從速察職。
刑曹,罪人韓道章,當日堂古介行刑。啓。
院啓,請還收充軍罪人李世禎特令放釋之命。請還收定配罪人金泰潤量移之命。請軍威縣監李仁壽罷職。請中部參奉趙匡漢汰去。請永興府使元徽罷職不敍。措辭竝見上答曰,不允。李仁壽推考。
京畿監司書目,楊州呈,以左尹金昌協辭職上疏上送事。啓。答曰,省疏具悉。詞訟之地,不宜久曠,況必致乃已之志牢定,卿雖固辭,奈予之不許何?須念君臣之大義,卽速上來察職。朝報
上在昌德宮。停常參·經筵。
下直,永川郡守趙泰興。
京畿監司李世載,西道各陵奉審及道內各邑巡審事,出去。
中殿·世子宮·嬪宮,藥房問安。答曰,知道。藥房啓曰,伏未審夜來,聖候調攝,若何?腫口近處瘙癢之候,更不發作,而水刺所進,比昨益復差勝乎?臣等憂慮未已,敢來問安。答曰,知道。瘙癢之候,姑不發作,水刺比昨差勝矣。
政院啓曰,軍威縣監李仁壽推考事,命下矣。臺諫,方以罷職論啓,推考傳旨,不得捧入之意,敢啓。傳曰,知道。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
假注書安時相改,代鄭楷受點。
假注書李承源書啓,臣承命馳往于驪州睡谷村判府事李畬所住處,傳宣有旨,則以爲,臣昨奉聖批,許免重任,俾安賤分,仍有上來之敎,感祝天恩之餘,方以趨命無路,惶懼靡措矣。兩日之內,史官押至,申以西樞馹召之旨,臣益不勝悚慄之至。固當竭蹶起程,進詣輦下,以請進退,而病勢沈淹,委身床褥,已過半年,實無復起之望,末由仰承恩旨,小伸分義。伏地震越,莫知所對,但有涕零如雨而已云矣,敢啓。傳曰,知道。
院啓,請還收充軍罪人李世禎特命放釋之命。請還收定配罪人金泰潤量移之命。軍威縣監李仁壽,推考薄罰,不足懲礪,請軍威縣監李仁壽罷職。請中部參奉趙匡漢汰去。請永興府使元徽罷職不敍。答曰,勿煩。以上朝報
戶曹啓曰,醫員鄭斗俊,癸亥年恩賜田結,尙未准受矣。京畿道安城郡數外官屯田五負二束,望呈願受,依例折給,何如?傳曰,允。戶曹謄錄
禁衛營啓曰,本營千摠李碩根,依傳敎決棍十五度,仍卽察任之意,敢啓。傳曰,知道。禁營謄錄
上在昌德宮。停常參·經筵。
自巳時至申時,日暈兩珥。
下直,安岳郡守南彦昌。
中殿·世子宮·嬪宮,藥房問安。答曰,知道。
藥房啓曰,雨後風氣稍勁,伏未審夜來,聖候調攝,若何?瘡口旣盡完合,而水刺所進,日益差勝乎?臣等憂慮未已,敢來問安。答曰,知道。水刺,日漸差勝矣。勿爲逐日問安。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。固辭至此,有難强迫,本職今姑勉副,卿其體予思想之志,幡然登途,以補不逮。
慶尙監司書目,熊川縣監楊世徵,虛張災結,瞞報營門,而及其摘奸之日,周遮稱托,災處不能指示,故罷黜罪狀,令攸司稟處事。
府啓,請還收炤兄弟放歸田里之命,亟命絶島定配。請禁衛營所屬所安島宮家折受之命。措辭竝見上近來外方獄囚之淹滯,刑法之紊舛,已成痼弊,雖有窮天痛冤之事,多有不卽快洩者。日昨茶坐時,天安居幼學朴㦥妻李氏,親自哀哭,呈狀本府,以爲上年八月,其夫見斫於賊徒五六人。斫之際,其夫,尙認其中同里常漢太永石只爲名者,臨絶之時,至以願報其讐爲言,言訖而殞,故卽呈本官,捉囚太永石只,因又搜得血灑一布袴而盤問,則其妻以爲蛭血,其父以爲葛水所染,而渠則又以爲斃馬去皮時血染云。至引白丁及同里常漢數人爲證,而渠之父與妻及渠之招辭,箇箇相左,援引各人之招,亦多逕庭,其間辭說之變幻,情狀之敗露,不一其端,而前後推官,或有規避者,或有護賊者。道臣,至今刑訊看證之白丁,而游辭緩報,終不訊問,延拖至今,至痛莫洩。此蓋由於賊人等,締結官吏,賄賂公行,以爲死中求生之計,而推官輩,急於掩護,不知復讐之大義,不得不跋涉來訴,冀雪戴天之讐云。雖未知其間事狀之一如所訴,姑以其各人供辭,及道臣題辭,推官報狀觀之,太永石只賊殺朴㦥之狀,昭昭不可掩,而推官之至今延拖時月,緩治周遮,誠極可駭。李氏之沫血哀訴,亶出至情,請當該前後推官,竝姑先從重推考,令本道別定剛明官,嚴刑究覈,從速處斷,以伸王法。答曰,不允。末端事,依啓。
院啓,請還收充軍罪人李世禎特令放釋之命。請還收定配罪人金泰潤量移之命。請軍威縣監李仁壽罷職。請永興府使元徽罷職不敍。措辭竝見上答曰,勿煩。前啓中部參奉趙匡漢汰去事,停啓。
吏曹啓曰,臺諫有闕,政事,取稟。傳曰,明日爲之。
漢城府啓目,粘連參軍李澳摘奸書啓云云。慶晃稱冤,情理當然,當初訟官顚倒妄率之失,在所難免,而非本府所可請罪,此一款,今姑置之,何如?啓觀此京兆郞官摘奸書啓及山圖,則一局內左右前後,皆是慶晃田場舊居家垈是去乙,李端彦之持强凌弱,必欲冒占之狀,誠極痛駭,而本府覆啓措語,糢糊莫甚。禁人不當禁之地,使端彦增氣,見屈者抱冤,實涉未便是置,所爭山,決給於慶晃處爲乎矣,訟官所爲,難免循私之迹,罷職。
京畿監司書目,陽智呈,以正言韓重熙辭職上疏上送事。啓。答曰,省疏具悉。爾其勿辭,從速上來察職。
平安監司書目,臣於持平朴弼明之疏,有不敢晏然於職次者,辭職上疏上送事。啓。答曰,省疏具悉。深刻之論,何足介意?卿其勿辭,從速察職。朝報
上在昌德宮。停常參·經筵。
下直,龍崗縣令李師尙,三陟府使李蕃,咸從縣令吳羽進,丹城縣監黃夏弼,務安縣監宋道涵。
宗簿提調臨陽君桓,璿源錄奉安後,入來。
判決事孟萬澤三度呈辭。入啓。遞差。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
院啓,請還收充軍罪人李世禎放釋之命。請還收定配罪人金泰潤量移之命。措辭竝見上答曰,勿煩。前啓,軍威縣監李仁壽罷職事,及永興府使元徽罷職不敍事,停啓。
傳〈曰〉,前司直崔昌大·李海朝·李萬選,輔德尹星駿,判官李坦,持平朴弼明,正郞趙道彬,縣監宋宅相,司果鄭栻,竝敍用。
司果李周徵上疏。大槪,臣病勢危劇,朝暮將絶,冒陳至懇,乞蒙矜許事。入啓。答曰,省疏具悉。疏辭,令該曹稟處。
全羅監司書目,茂朱呈,以吏曹參判李健命辭職上疏上送事。啓。答曰,省疏具悉。卿其勿辭,將母上來。
判尹趙相愚,右尹李思永上疏。大槪,請治臣等誤決之罪,以伸公法事。入啓。答曰,省疏具悉。卿等勿辭行公。
傳曰,近因大提學在外,儒生上旬輪次,廢閣久矣。明朝,藝文提學命招。
備忘記,士習之渝薄,未有甚於近日。大小場屋,曾無一番安靜之時,泮宮賜柑,輒有爭相攫取之弊,此或由於隨從濫雜之致,而士習之不古,亦可推而知矣。噫,爲人上者,敎化大行,則濟濟之美,雖不敢望,今日士習,必不至此,厥咎誰執?予甚恧焉。其令大司成,思盡敎胄之責,稍變士子之習。
京畿監司書目,水原府使趙泰老陳弊上疏上送事。啓。答曰,省疏具悉。疏辭,令該廳稟處。朝報
有政。吏批,以李萬選爲獻納,李奎年爲司藝,李宜顯爲副校理,宋奎濂爲大司憲,權尙夏爲贊善,沈廷老爲京畿右水運判官,朴蔡爲熊川縣監。
兵批,以南五星·趙泰謙爲副司果,鄭來周爲副司正,申命尹爲司正,鄭楷·沈壽賢爲副司正,李萬根·李萬枝爲副司勇。
政院啓曰,傳曰,今此物膳·朔膳單子,以元數書入耶?以裁減數書入耶?問啓事,命下矣。問于該曹則以爲,物膳·朔膳單子,以未裁減前封進元數,書入云矣,敢啓。傳曰,此單子,以封進元數書入,今若始爲裁減,則固當如是書入,而備忘中,旣已依前凶歲裁減,付標啓下之意爲敎,則此與備忘辭意有異。此單子,還爲出給,依前裁減數書入事,分付。禮曹謄錄
禮曹啓曰,命下矣。從前裁減之時,以封進元數,一倂書入,則自內以黃籤,或書仍字,或書減半字,付標以下,而今番備忘記中,亦有付標啓下之敎,以元數書入,致勤聖敎,不勝惶恐。今若只以裁減數書入,則仍存之數,恐欠詳悉,故原單子中,就曾前裁減物種上,付標以入,而至於京畿物膳,則曾於壬申年,特命裁減,而其時本曹長官,啓請仍存,厥後更無裁減之事,故不得付標之意,敢啓。傳曰,知道。京畿物膳,付標以下矣。禮曹謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。藥房啓曰,日氣寒冷,伏未審此時,聖候調攝,若何?瘡處今已完合,而水刺所進,亦幾復常乎?臣等憂慮未已,敢來問安。答曰,知道。腫口近處,時或瘙癢,而不至大段,水刺日益差勝矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上新除授行大司憲宋奎濂,時在忠淸道懷德地,請斯速乘馹上來事,下諭。答曰,不允。下諭事,依啓。
政院啓曰,今日藝文提學牌招之命,似有泮宮試士之擧,而卽伏見刑曹單子,則承服罪人,當日行刑矣。罪人行刑之日,百司廢坐,例也,故都摠府中日,亦爲頉啓,今日泮製,何以爲之?敢稟。傳曰,明日牌招。
刑曹,賊人柳忠立·李尙建,當日西小門外行刑。啓。
謝恩,副校理李宜顯。
司直金鎭圭上疏。大槪,罪戾深重,違逋稠疊,惶蹙之中,召牌又降,而顧臣情勢之不可冒進,非止一端,玆敢仰暴衷悃於象魏之下。伏乞亟遞臣提學之任,仍治臣累拒召命之罪,使朝綱擧而私分安事。入啓。答曰,省疏具悉。卿其勿辭,從速察任。朝報
上在昌德宮。停常參·經筵。
下直,慶尙左兵使柳星彩,加平縣監李涑。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
政院啓曰,藝文提學金鎭圭,承牌來詣矣,敢啓。傳曰,書題書入。傳曰,都承旨,持此書題,與提學偕往泮宮,儒生等製述以來。
明日生進放榜時,開門差早。
獻納李萬選上疏。大槪,屛伏追愆,自分爲淸朝之棄物,千萬夢寐之外,恩敍遽下,除命繼至,臣誠惶隕震駴,靡所容措也。罪名旣重,衅累未除,外間是非,姑舍勿論,中心愧恧,曷有其已?臣之卽今情勢,決難復廁朝端,以重罪戾,伏乞聖明,亟許鐫罷,以安私分事。入啓。答曰,省疏具悉。爾其勿辭察任。
右議政李濡箚子。大槪,敢申終難冒據之狀,冀蒙亟許鐫免事。入啓。答曰,省疏具悉卿懇。自卿引入,日夕思想,如失左右手矣。卿不我遐棄,幡然造朝,心之欣喜,曷有其已?年久之事,偶未記得,何至不安而乞免耶?卿其須念國勢之岌嶪,安心視事,勉副至望。仍傳曰,遣史官傳諭。
傳曰,日寒如此,薄衣軍士,襦衣題給。傳曰,日寒如此,宿衛軍士,空石題給。
司直金鎭圭,廣州地加土呈辭。入啓。給由。仍傳曰,澆奠牀備給。朝報
上在昌德宮。停常參·經筵。
下直,永興府使元徽。
中殿·世子宮·嬪宮,藥房問安。答曰,知道。
藥房啓曰,雪後風寒陟緊,伏未審此時,聖候調攝,若何?伏聞昨夕入侍醫官等之言,則腫處雖已完合,前日未及散鍼之處,稍似堅硬,且有瘙癢之候,此是餘毒,猶未盡散之致,似當略施散鍼,以洩其氣云。今日臣等,率諸醫入診,議定受鍼當否,宜當,敢來問安,竝此仰稟。答曰,知道。入診事,依啓。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
大殿受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
備忘記,居首進士李耘好,直赴會試,之次幼學沈尙馨,進士鄭亨益·任守迪·洪尙容,生員吳遂元·鄭翊周·李堯臣,各給二分。
大司成金宇杭上疏。大槪,臣於此任,萬萬不似,而辭不獲免,黽勉行公矣。日昨聖敎之下,益復惶汗震駭,不知所以措躬也。敢將血懇,冒死悉暴,伏乞聖明,亟命鐫削臣職,回授可堪之人,使敎化無閼,而士習大變,不勝幸甚。仍附區區淺見,以備裁處事。入啓。答曰,省疏具悉。疊錄不錄,均有其罪,一體施罰,未爲不可,而大小科疊錄者,若或過千,則三年錮廢,亦涉過重,令該曹畢査後稟處之。疏末所陳,可不留心焉?卿其勿辭,從速察職,用副勸勵之意。朝報
上在昌德宮。停常參·經筵。
下直,濬源殿參奉梁濟商。
中殿·世子宮·嬪宮,藥房問安。答曰,知道。藥房啓曰,日氣陰冷,伏不審夜來,聖候調攝,若何?昨日受鍼之後,堅硬之處,其有消減之漸,而痛癢之候,比昨加減,何如?臣等憂慮未已,敢來問安。答曰,知道。堅硬之處,有消減之漸,而痛癢之候,比昨頗減矣。
戶曹判書趙泰采上疏。大槪,臣於金吾兼帶之任,有不可因仍蹲冒者,前敢據實陳暴,乞賜遞改,以便公私事。入啓。答曰,省疏具悉。卿其勿辭,從速行公。
藥房再啓曰,卽伏聞入侍醫官等之言,則自上微有頭疼薰熱之候,左邊脈度,緊數有力云,伏不勝驚慮之至。卽與諸御醫等入診,詳知症候,然後可以議定當進之藥,敢來問安,竝此仰稟。答曰,知道。問于入侍醫官,議藥,勿爲入診。大殿·中殿·世子宮·嬪宮,政院·玉堂問安。答曰,知道。
藥房三啓曰,臣等,卽與入侍諸御醫等商議,則皆以爲,自上腫患未及平復之中,有此頭疼脈數薰熱之候,明是微感之致。荊防敗毒散,加乾葛·黃芩各一錢,連進三貼,以爲發散之地,宜當云。此藥卽爲劑入之意,敢啓。答曰,知道。
京畿監司書目,驪州呈,以判府事李畬上疏上送事。啓。答曰,省疏具悉卿懇。卿之去國,倏過半載,缺然思想,曷有其已?卿其須體至意,安心勿辭,宜速就途。仍傳曰,遣史官傳諭。
夜自三更至五更,月暈,廻木星。啓。朝報
上在昌德宮。停常參·經筵。
下直,草芝萬戶鄭以振。
掌令朴行義三度呈辭。入啓。遞差。
忠淸監司書目,公州呈,以司諫尹行敎辭職上疏上送事。啓遞差。
大殿,政院·玉堂問安。答曰,知道。中殿,世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨日劑入湯劑,其已進御,頭疼薰熱等症,其有差減之效,而結核處堅硬隱痛之候,比昨亦復何如?今日臣等,與諸御醫趁早入侍,診察症候,宜當,敢來問安,竝此仰稟。答曰,知道。頭疼薰熱等症,比昨差減,結核處堅硬隱痛之候,一樣矣。
吏曹啓曰,臺諫有闕,政事,取稟。傳曰,明日爲之。
假注書鄭楷出使,代洪尙賓受點。
以刑曹啓目判付內,陳疏臺臣處,自政院問啓,政院啓曰,命下矣。陳疏臺臣趙泰億,方以北評事,未肅拜,似當依例發牌問啓,而外官牌招,有異常規,何以爲之?敢稟。傳曰,使之卽爲出肅。
謝恩,北評事趙泰億。朝報
上在昌德宮。停常參·經筵。
大殿,政院·玉堂問安。答曰,知道。中殿,世子宮·嬪宮,藥房·政院·玉堂問安。答曰,知道。
藥房啓曰,雨後風寒轉嚴,伏未審夜來,聖候調攝,若何?湯劑連進之後,外感之候,其已差減,而結核處堅硬隱痛之氣,比昨,亦復何如?臣等憂慮未已,敢來問安。答曰,知道。外感之候差減,而隱痛之氣,比昨減歇矣。
副修撰柳鳳輝三度呈辭。入啓。遞差。
政院啓曰,吏曹郞廳來言,今日爲政事,命下,而判書洪受瀗,參議李喜茂,俱以病不來,參判李健命,受由在外,不得開政云。判書洪受瀗,參議李喜茂,卽爲牌招開政,何如?傳曰,允。吏曹參議李喜茂,牌不進,依承傳罷職傳旨。傳曰,只推勿罷。
政院啓曰,增廣別試會試,只隔數日,兩司各三員,當分進文科及武科一二所,而行大司憲宋奎濂,執義李世弼,掌令李夏源,持平崔慶湜,竝在外,只有持平尹世綏,司諫·掌令未差之代,雖於今日政差出,猶未備三員,在外人員,似當有變通之道。且監察未署經,至於五員之多,兩司之官,皆以在京無故人差出,卽爲牌招,使之署經,仍令分送於文武試所,何如?傳曰,依啓。持平崔慶湜改差。又啓曰,吏曹判書洪受瀗,參議李喜茂,皆違牌不進,而李喜茂,有勿罷之敎矣。開政命下之後,趁未擧行,事甚未安,竝卽牌招,何如?傳曰,明日開政。
藥房再啓曰,卽伏聞入侍醫官等之言,則結核處,自昨日,濃汁小有渗出之氣,而瘡口挾窄,不能順出,以小鍼寬其孔,以順其流,且洩其氣,宜當云。臣等與諸御醫等,卽爲入侍診察後,議定受鍼當否,何如?答曰,依啓。
大殿受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
京畿監司書目,楊州呈,以左尹金昌協辭職上疏上送事。啓。傳曰,還出給。
副校理李㙫,文臣朔試射時,稱病不進,依承傳罷職。朝報
上在昌德宮。停常參·經筵。
大殿·中殿·世子宮,政院·玉堂·二品以上·六曹·大司諫問安。答曰,知道。中殿·世子宮,藥房問安。答曰,知道。嬪宮,藥房·政院·玉堂問安。答曰,知道。
藥房啓曰,連日風寒甚緊,伏未審夜來,聖候調攝,若何?昨日受鍼之後,濃汁一樣順出,堅硬隱痛之症,亦已消減,而前入湯劑,已盡於昨日。諸御醫等皆以爲,卽今外感之候,已盡和解,水刺亦漸差勝,苦口發散之劑,不必連進云。此藥今姑停止,宜當。臣等憂慮未已,敢來問安。答曰,知道。隱痛等症候,差減矣。
政院啓曰,以刑曹啓目,陳疏臺臣處,自政院問啓事,判下矣。問于北評事趙泰億,則以爲,臣前後入臺,或啓或疏,觸忤當路,擧世怨怒,必欲驅臣於誣陷之科,一査之不足,至於再査,再査之不足,又有此發問之擧,緣臣妄言,貽辱臺閣,至於如此,此臣之罪也。臣雖疲劣,係是論事之臺官,則其在事體,宜不當指名現告,臚列言根,而今若終始泯默,不爲開陳,則持臣者,又以無指的,斷爲誣陷之一證,且君父有問,不敢不以正對,玆敢條陳所聞,以備睿察焉。東彦在喪之初,已有如許說話,旣久之後,猶且喧騰不止,臣之論劾,蓋採輿人之所傳,而及至厥後,所聞愈益明白,故今春陳疏,有所云云矣。臣疏中所謂坡州往來之人,公傳道之云者,進士金錫禹,卽前牧使斗明之子也。前年臣啓旣發之後,偶逢錫禹於一處,則錫禹曰,君何以詳知坡州事如此?臣曰,風傳狼藉,久愈不止,不得不擧劾云爾,則錫禹曰,家親遞坡州後,李世茂爲交代,不久身死,其喪時消息,仔細聞之。世茂喪,出於衙內某房,東彦則在於某處,飯含一節,果使官奴輩替行,而東彦則實不預焉云矣。及至今春,又逢錫禹則曰,近者,吾適以事,下去坡州,更問之,所謂替含官奴,卽江牀伊爲名者云。金錫禹,本是往來坡州之人,又是舊倅之子,其間說話,宜無不詳知而細悉矣。於是乎益信,前日所聞之非,泛然風聞之比也。今秋臨津居士人李奎適,訪臣,語及坡州事,則奎適曰,此等事,近來誠難開口,亦何能盡知,而所謂飯含官奴,則人以江牀者目之云,此與錫禹之言,不謀而相符矣。前安岳郡守柳德玉,春間來見臣曰,戊寅冬,以使臣軍官,行過坡州,則世茂喪出,已累日,而喪人,尙不入喪次云。前縣監李振海言,聞閔某之言,則閔家奴子,爲其棺槨匠,其間事狀,無不見知,今若訊問厥漢,可以得情云。德玉當喪,卽聞之說,閔哥因奴詳聞之言,必不至全然孟浪矣。所謂護喪人,質言于搢紳間云者,前秋,故府使朴泰淳,自長湍還京,臣偶然往訪,則泰淳曰,君亦聞安糾之言否?臣答以不聞,則泰淳曰,兪參判集一,往韓參議聖佑家,言坡州護喪人安糾者,以臺啓無一爽實云。韓參議之孫進士韓師範,卽吾甥姪,以其所聞,來言於朝家,若嚴訊安糾,則可以得情云。臣曰,此言不是等閑,令監果詳聞乎?泰淳笑曰,吾聞吾姪之言,復有何疑耶?泰淳,今雖作故,伊時參坐之人尙在,焉可誣也?安糾者,於抱川應査時,所對不甚明白,至於替含一款則曰,揆以天理人情,寧有是理耶?此不過臆度之言,已極可訝,而搢紳間傳播之言,至於如此,則其私吐公呑,不肯明言,可知也。聞糾亦自知此言之傳播,今則到處發明云,若不嚴訊,何以得其實狀乎?臣又聞兪集一一家人之言,則安姓人云云之說,亦因集一而得聞云,此與朴泰淳所傳之言,爲一絡脈耳。凡此所聞,皆有指的,臣豈有一毫誣陷之端乎?大抵前年査事,萬分矇矓,觸處破綻,有不可掩,及臣疏出之後,更査之論,果亦有之,痛前査之不嚴,欲爲更査而覈實者,公共之論也。嫌臣疏之指的,欲藉更査而彌縫者,爲私之言也。今此更査之請,爲公乎,爲私乎?査後更用之說,方且雜進於請査之日,夫意在明正其罪而査之,尙難保其得實,況先議其更用而査之,則朝論所在,遠近皆知,孰敢明言顯陳,以拂時議也哉?聖敎則令本道査覈,而筵臣,必請令京司査問者,蓋慮外方査事,或不如意也。該曹參議,卽歸於請査之承宣,以致人言之譁然,又恐判書李寅燁之或來當之,臺疏筵奏,迭出交發,畢竟以初不就囚之抱·坡各人,謂之滯獄,至請令次官擧行,參判之移差注擬,又復多費心機,如是而亦能明査事而服人心乎?況聞鄭麟瑞,嘗爲崔重泰關東時幕裨云,重泰建白麟瑞納供,亦可見其綢繆矣。且臣於刑曹推案結辭,深有所慨然者。坡州之所供,一如前招,無有加減,所當請刑嚴覈之不暇,而乃反詰問於言者,此豈不知獄體·臺體之不當然而然哉?蓋慮若加嚴訊,則實迹易露,且疑臣之所聞,或出風傳,有難指陳,捨當問之各人,驅迫臣身,直欲納之誣陷之科而後已,其亦異矣。至於恐有更査,上京探伺一款,臣疏,本指坡州人事,則宜問於坡人,而乃問於不當問之抱吏,按獄之體,亦不當如是忽慢,良可笑也。由前而觀,則有循私操蹤之跡,由後而觀,則其無誠實明査之意,據此而亦可見矣。如許刑官,雖日行十査,恐無得實之理也。且柳姓兩吏,當初渠以元無繡衣等語,誣罔納招,至今更査,乃反變辭以爲,雖有御史,初不與知云,其前後變幻,節節破綻之狀,違端之中,又添違端,而不復盤詰,謂之無可更問,如此査體,臣未之見也。鄭麟瑞明言於士夫家之說,臣果亦有所聞,而此則不須多言。伊時監司洪萬朝處,若一緘問,則虛實眞僞,可以立辨矣。臣疏所謂貽辱家廟云者,初非虛罔,況麟瑞,亦不能掩,其傳授之說,則所謂節節相反云者,未知何所據而云耶?抑臣今日更査,又有未可曉者。如以前年之査,爲無未盡,則宜不當更査,若欲更査,則所當更就臣當初啓辭,逐節發問,一倂究覈,而今欲只就每一人一事,草草彌縫而止,豈以此外諸段罪名,已盡昭雪,無一毫可問之端而然耶?噫,近來黨同成風,公論不行,凡所左右,率示好惡,而三臣罪犯,若是其難掩,則意謂當路諸臣,必當以勇士斷腕爲心,不至有紛爭,鬧擾之端矣。今乃有不然者,彼年少承望之徒,固不足言,惟是數三名宰,年位俱隆,自視何如,而偏護數箇無狀之輩,徒懷匿非之私意,掩覆遮餙,惟意所欲,金吾·司寇,前後一套,自不覺其爲玩國法·欺天聰之歸,甘與彼三人者,同流合汚,而莫之憚,臣恐天下有識,誦宵雅卿士多僻之句而竊譏之也。臣以畸危之迹,困多口之咻,處置斥補,朝夕是俟,塞幕擇差,實出意外,況當更査,勢又揑扤,求遞四朔,進退維谷,今承特命,黽勉出肅,而所遭非常,惶惕倍切,情隘辭溢,不知所裁,臣尤死罪死罪云矣,敢啓。傳曰,昨觀刑曹更査各人之招,旣不明白,該曹結辭,亦甚糢糊,與尹世紀所陳,不過一問,卽放之語,隱然相符,殊無更査之意也。該曹所爲,委屬可駭,而今觀書啓,明有指的,決不容但已,其令該曹,應問人,竝爲囚禁,除尋常,各別嚴覈,期於得實。
京畿監司李世載,西道各陵奉審及道內農形看審後,入來。
政院啓曰,今日爲政事命下,而吏曹判書·參議,俱以病不來,參判李健命,受由在外,不得開政云。判書洪受瀗,參議李喜茂,卽爲牌招開政,何如?傳曰,允。
禮曹判書閔鎭厚上疏。大槪,昨見北評事趙泰億政院所對之辭,復提前歲金吾之査,搆捏罵辱,無所不至。卽擬席藁私次,以俟威命,而適値玉候違豫,連次受鍼之時,身在保護之地,不敢徑退,纔始露章自列。乞命有司,勘臣罪犯,以爲玩法欺天者之戒事。入啓。答曰,省疏具悉。卿其勿辭,從速行公。
吏曹判書洪受瀗上疏。大槪,臣於趙泰億書啓,有不容自安者,荐召之下,終不得祗赴,臣罪萬死,乞遞臣職,仍勘臣玩國法·欺天聰之罪事。入啓。答曰,省疏具悉。卿其勿辭,從速行公。朝報
有政。吏批,以尹星駿爲司諫,李命尹爲平丘察訪,李明浚爲兵曹正郞,趙道彬爲副修撰,南就明爲副校理,沈極爲判決事,李東卨爲監察,李禎翊爲掌令,金遇華爲高山察訪。
兵批,以孟萬澤·尹行敎·朴行義爲副護軍。
上在昌德宮。停常參·經筵。
午時未時,日暈。日入後,赤雲一道如氣,起自西方,直指天中,長四五丈,廣尺許,須曳乃滅。夜二更,西方有氣,如火光。
大殿,政院·玉堂·二品以上·六曹·大司諫問安。答曰,知道。中殿,世子宮·藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,寒威彌酷,伏未審夜來,聖候調攝,若何?卽伏聞昨夜入侍醫官等之言,則結核處受鍼之後,諸症幾盡差減,而腫口上邊,堅硬,猶未盡消,瘙癢頗甚云。此是毒血未盡出之致,略施散鍼,在所不已。今日臣等,與諸御醫等,入侍診察,議定受鍼當否,敢來問安,竝此仰稟。答曰,知道。入診事,依啓。
京畿監司書目,陰竹呈,以副提學鄭澔辭職上疏上送事。啓。答曰,省疏具悉。北關査事,纔已出場,於卿小無所嫌,從速上來察職。
領敦寧金柱臣上疏。大槪,臣賤疾猝劇,久闕起居之禮,方切惶隕俟譴,而旬月之間,無望起動,伏乞遞臣摠管之任,以幸公私事。入啓。答曰,省疏具悉卿懇。所患如此,深用慮念,未得進參,有何所傷?卿其安心勿辭,從容善攝。
文學沈宅賢上疏。大槪,臣於直廬,聞母病添劇,情理煎迫,不得不留疏徑歸,乞蒙恩遞,俾得專意救護事。入啓。答曰,省疏具悉。爾其勿辭,救護母病。
政院啓曰,明日文武科會試,兩司各三員,當爲分進,而憲府則行大司憲宋奎濂,執義李世弼,掌令李夏源,昨日政新除授掌令李禎翊,皆在外,諫院則獻納李萬選,呈辭受由,正言韓重熙,昨日政新除授司諫尹星駿,皆在外,兩司俱未備三員,合有變通之道,何以爲之?敢稟。傳曰,掌令李禎翊,改差。又啓曰,臺諫有闕之代,必須今日內差出,可以分進文武科試所,政官,卽爲牌招開政,何如?傳曰,允。
獻納李萬選三度呈辭。入啓。遞差。
持平李喬岳上疏。大槪,匪據荐加,庚牌復降,嚴畏分義,不得不趨詣禁門之外,而第同時竝擬之數臣,相繼違牌,或至見罷,則臣以情勢一體之人,何可晏然冒出,以貽臺端之羞也哉?臣之踪地,決無承當之理,玆敢瀆擾於玉候靜攝之中,臣罪至此,尤無所逃。伏乞聖明,亟命鐫削臣新授職名,以重名器,以安私分事。入啓。答曰,省疏具悉。爾其勿辭,從速察職。
刑曹判書金昌集上疏。大槪,臣於嚴旨之下,有不容一日晏然於職次,玆敢冒死請譴,亟命下臣司敗,勘臣罪律,以爲玩法者之戒事。及刑曹參議崔重泰上疏。大槪,被人無限詆斥,理難耐恥蹲據,杜門縮伏,恭俟威命,起居之列,旣不能趨參,靜攝之日,又不免瀆擾,臣罪至此,尤無所逃,乞賜鐫遞臣職,以安愚分事。及右參贊尹世紀上疏。大槪,臣伏見趙泰億問啓判付內,聖敎嚴峻,臣誠惶隕,不知容措也。乞遞臣本兼諸任,仍治臣罪,以爲人臣偏護遮餙者之戒事。及刑曹參判南弼星上疏。大槪,臣於北評事趙泰億書啓判付,嚴旨之下,伏不勝驚惶隕越之至。玆敢席藁封章,仰請鈇鉞之誅,伏乞聖明,削臣之職,勘臣之罪,以嚴國體事。及禮曹參判兪集一上疏。大槪,臣於萬萬意外,被人援證,其爲羞辱,無大於此,不得還肅天陛,敢陳危懇,乞命鐫罷臣職名,以存朝家事體事。入啓。
明日增廣會試,武科一所試官三,趙泰采·李基夏·李天根,參試官三,成碩夔·洪彪·吳遂雄,二所試官三,李惠疇·李宇恒·金重器,參試官三,鄭宇柱·金洙·南澤,文科試官三,趙相愚·金鎭圭·金宇杭,參試官四,李壄·李國芳·李廷謙·李明浚。
兵曹口傳政事,以崔昌大·朴弼明爲副司直。
藥房入診時,提調閔鎭厚,牌招察任事,榻前定奪。
謝恩,司書李廷濟,獻納李宜顯,兵曹正郞李明浚。
藥房再啓曰,臣等,入診退出後,與崔聖任·金有鉉等商議,則皆以爲,卽今上候結核堅硬之氣,頗似消減,不必急施散鍼,而脈度沈數,微有咳嗽失音之候,手足稍冷,氣不舒暢。此固近日日氣猝寒,有所感傷之致,參蘇飮,加柴胡·黃芩·貝母各一錢,連進三貼,以爲和解之地,宜當云。此藥卽爲劑入之意,敢啓。答曰,知道。
輔德李萬選,正言鄭必東,牌不進,依承傳罷職傳旨。傳曰,只推勿罷。
謝恩,掌令朴行義。
政院啓曰,正言鄭必東,牌招不進,罷職傳旨,今方捧入,而文武科三所監試官,無以推移,何以爲之?敢稟。傳曰,才下只推之命,更爲牌招。
監試官,文所朴行義·鄭必東,武一所李宜顯·李喬岳,武二所崔錫恒·尹世綏。
試官朴弼明·崔昌大·李坦·孟萬澤,牌不進,依承傳罷職。朝報
有政。吏批,以李萬選爲輔德,朴行義爲掌令,李宜顯爲獻納,李焌爲兵曹佐郞,李廷濟爲司書。
兵批,以李禎翊爲副護軍,李萬選爲副司直,崔昌大·朴弼明爲副司直,孟萬澤·尹行敎·朴行義爲司果,崔慶湜·柳鳳輝·宋正明爲副司果,洪尙賓爲副司正。
未時,上御熙政堂。藥房入診入侍,都提調申琓,副提調李震休,假注書沈壽賢,記事官洪禹瑞·李眞儉,醫官金有鉉·崔聖任·丁時梯·權聖徵·白光璘·崔尙熽·卞三彬·李得英。申琓曰,伏聞醫官所傳之言,則受鍼處堅硬之候,尙未消減,此是餘毒未解之致,更施散鍼,宜當云矣。上曰,堅硬之候未減,而且有失音咳嗽之候矣。申琓曰,此殿疏冷,不合調攝之所,伏不勝憂慮之至。震休曰,伏聞有外感之候,不勝驚慮。未知有頭疼之候乎?上曰,頭疼則不至大段,而身若縮縮矣。有鉉曰,未知自今日始,有此等症候乎?上曰,自數日前,已有咳嗽之氣矣。失音則自今日始矣。震休曰,口味,如何?姑無惡寒之候乎?上曰,手足時時寒冷,不無惡寒之候矣。聖任曰,亦有感寒之氣矣。上曰,此必是外感之候矣。時梯曰,脈候緊數,而外有寒縮之氣,內有熱候矣。上曰,然矣。申琓曰,必是有微感而然矣。臣等出外後,當議和解之劑矣。震休曰,今有感冒之候,而尙着網巾,恐有添傷之患,臣等引接之時,不必斂髮整冠矣。申琓曰,梳洗之際,易以添傷,調攝之時,不必如此。震休曰,玉候未寧之時,不緊公事,觀勢捧入之意,敢達矣。上曰,依爲之。聖任曰,感冒未和解之前,姑停受鍼,似宜矣。時梯曰,脈度縮澁,必是外感之候,受鍼則姑停,和解之劑,進御,如何?聖徵曰,腫處,糯米飯,連爲貼付乎?上曰,夜間所付,明後改易矣。腫處診察後,復貼糯飯。聖徵曰,今日則毒氣消減,不必散鍼,而自可消解矣。尙熽曰,今日則堅硬之處稍解,一日三次貼付糯飯,則自當快愈矣。聖徵曰,卽今則不必受鍼,而上邊小核,頗爲硬硬,糯飯頻頻貼付,宜當矣。申琓曰,玉候未寧之時,不宜受鍼,今姑停止,糯飯頻頻貼付,宜當,而醫官之頻數出入,有弊,自內改付,無妨矣。震休曰,糯飯,冷則無效,溫氣小減,則卽爲改易,宜矣。申琓曰,提調閔鎭厚,陳疏承批之後,尙不行公,上候未寧之時,身居保護之地,何可退在乎?卽爲牌招,何如?上曰,依爲之。遂罷出。
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。中宮殿,藥房問安。答曰,知道。大殿,朝廷·二品以上·六曹單子問安。答曰,知道。中宮殿,口傳問安。答曰,知道。
任埅啓曰,行大司憲宋奎濂,執義李世弼,掌令李夏源在外,掌令朴行義文所進,持平李喬岳武一所進,尹世綏武二所進,今日以監察茶時之意,敢啓。傳曰,知道。
藥房都提調申琓,提調閔鎭厚,副提調李震休啓曰,日氣陰寒,伏未審夜來,聖候調攝,若何?昨入湯劑進御之後,外感之候,其有和解之效,而結核處濃汁,今幾淨盡,堅硬之氣,益復消減,而水刺所進,比昨,何如?臣等憂慮未已,敢來問安。答曰,知道。外感之候,口味淡然,水刺厭進,與昨一樣,而氣頗困惱,濃汁,猶未淨盡矣。
洪重夏啓曰,凡有實職者,自吏曹入啓給由,然後乃可以發行,而日昨李禎翊,以掌樂正,不待受由,徑先下鄕,及拜臺職,致有啓稟變通之擧,事甚不當,有關後弊,副護軍李禎翊,推考,何如?傳曰,允。
傳曰,禮曹參判兪集一疏,還入。
以備忘記,傳于洪重夏曰,今觀禮曹參判兪集一疏本,以北評事趙泰億政院問啓之辭,專然歸之於虛誕,固已駭訝矣。繼見開城留守韓聖佑上疏,李東彦家飯含之人,非及唱,乃是通引之說,果出於集一之口,而入於聖佑之耳。聽之者,尙今明白記得,則言之者,獨未記得,萬無此理也。況傍聽之韓師範,謂之旣不在座,竝與此而諱之。噫,人君之所惡者,莫甚於欺罔,人臣之負犯,亦莫大於欺罔,而身居宰列,肆然欺罔,厥罪尤重於庶官也。以其所說道者,據實直陳,元非難事,而猶尙如此,大事可知,極可痛心。參判兪集一,拿問處之。
禮曹參判兪集一上疏,伏以,臣伏蒙恩暇,展拜先壠,感極不知所言。卽當還肅天陛,進參起居之班,而伏見趙泰億政院問啓之辭,以臣攙入於援證之中,不勝駭訝之至。泰億,歷擧許多人,指陳言根,則質言搢紳之事,有同筌蹄,而猶且耽耽擧臣不干之人,爲此題外之語,實未曉其意之所在也。泰億,論啓三臣之後,上自朝著,下至輿儓,有口孰不言,有耳孰不聞乎?臣於去年夏間,適過卽今開城留守韓聖佑家,聖佑數字缺方伯,故偶以韓永徽事,有所酬酢,李東彦之事,未知缺發於言端,而偶然一時之閑說話,到今思之,實未記得矣。第有一言可破者,所謂安糾,臣素所不識其何狀人,其所云云之說,曾未有聞,則豈有對人說道之事耶?至於韓師範,亦無一面之分,與其祖對話之時,旣不在座,有何一毫得聞於臣者耶?未知年少之人,聞一世人人喧傳之言,燕書郢說,錯記湊合,誤傳於其舅朴泰淳否?泰淳已故,今不可問,而擧此一款,尤可知證臣之虛誕也。泰億又以爲,聞臣一家之言,與泰淳所傳之言,爲一絡脈云,而反覆思之,未知誰某。臣之一家,與東彦有嫌怨,世所共知,豈有質言其事於發論臺臣乎?揆諸人事,萬不近似,無實之言,固不足多辨,而臣雖無似,職忝宰列,被人援證,騰人齒吻,其爲朝紳之羞辱,大矣。伏乞聖明,亟罷臣職名,以存國家事體,不勝幸甚。答曰,省疏具悉。卿其勿辭察職。以上燼餘
下直,魚川察訪李宜章。
政院啓曰,卽伏見全羅監司權尙游狀啓,則以茂朱府使李觀命,移拜弘文館校理,盛稱民情事勢,請令該曹,稟旨仍任矣。經幄之任,事體自別,道臣之以此馳啓,殊涉未安,全羅監司權尙游,推考,何如?傳曰,允。
京畿監司書目,果川呈,以執義李世弼辭職上疏上送事。啓。答曰,省疏具悉。爾其勿辭,從速上來察職。
禮曹啓曰,因大司成金宇杭上疏,有令該曹畢査後稟處之命矣。監試初試疊錄·不錄之類,曾已依聖敎,限三年停擧,而東堂初試疊錄之類,今始査出,則一百七十六人矣。通前後當爲停擧者,八百餘人,則以八百餘人之三年錮廢,誠似過重,而不錄名,旣免充軍之律,疊錄·換錄之人,不施停擧之罰,則恐無以懲渝習杜後弊。金宇杭疏中所論,未知其合宜,而此非臣曹所敢擅便,上裁,何如?啓一體施罰。
平安監司書目,寧邊呈,以私奴芿金妻連玉,一胎生三男,事係變異事。
答刑曹判書金昌集,右參贊尹世紀疏曰,省疏具悉。卿其勿辭,從速行公。答刑曹參議崔重泰疏曰,省疏具悉。爾其勿辭察職。答刑曹參判南弼星疏曰,省疏具悉。卿其勿辭察職。
開城留守書目,伏聞北評事趙泰億問啓中,有援臣名之說,不勝驚駭慙恧。玆暴實狀,仰干天聽,兼陳不安情勢,敢乞遞臣職名,俾安賤分事,上疏上送事。啓。答曰,省疏具悉。卿其勿辭,從速察職。
禁府,兪集一拿囚。啓。朝報
上在昌德宮。停常參·經筵。
仁敬王后忌辰齋戒。
申時,日有兩珥。夜一更,流星出天津星上,入坤方天際,狀如鉢,尾長五六尺許,色赤。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。大殿,朝廷·二品以上·六曹單子問安。答曰,知道。中宮殿,口傳問安。答曰,知道。中宮殿,藥房問安。答曰,知道。
藥房都提調申琓,提調閔鎭厚,副提調李震休啓曰,伏未審夜來,聖候調攝,若何?湯劑連進之後,咳嗽困惱,水刺厭進等症,其有差減之效,而結核處堅硬之氣,幾盡消減乎?臣等憂慮未已,敢來問安。答曰,知道。咳嗽困惱之候,比昨差減,堅硬之氣,日漸消減,而水刺厭進,一樣矣。
任埅啓曰,備邊司郞廳,以大臣意來言,今日賓廳坐起日次,而國忌齋戒相値,上候方在未寧中,不得來會云矣,敢啓。傳曰,知道。
又啓曰,大司憲宋奎濂,執義李世弼,掌令李夏源在外,掌令朴行義文所進,持平尹世綏武二所進,李喬岳武一所進,今日以監察茶時之意,敢啓。傳曰,知道。
任埅,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
以備忘記,傳于任埅曰,北評事趙泰億書啓中應問人,令該曹竝爲囚禁事,命下矣。已爲囚禁耶?問啓。
以備忘記,傳于李彦經曰,史官一員待命,騎馬三匹立之。
任埅,以備邊司言啓曰,今年各道災荒,雖曰大抵同然,其間亦不無彼此輕重之差,而朝家特加軫恤,無論各道稍實·之次·尤甚,只令準捧新還上外,舊還上及舊未收身布,一倂停捧之意,不待分等狀啓,爲先定奪分付矣。在前凶歲災減之規,隨其分等,還上·身布當年條與舊未收,參酌定分數收捧,而今年則舊還上·身布,旣已一倂停捧,當年條還上,竝令準捧者,意有所在,而至於當年條諸般身役身貢,未及擧論,亦當有量宜裁減之道。畿甸及關東·三南尤甚邑,減三分之一,咸鏡道及嶺東九邑,被災最甚,特爲半減,而咸鏡北道與南道,有間云,此則姑待本道分等狀啓,更爲稟處,兩西則一道農形,大體差勝於他道,雖是尤甚邑,當年條身布,不可不準捧。軍餉則與他還上,事體自別,在前曾無舊未收全不擧論之時,而江都舊未收之許令停捧者,旣出於不拘前例,特示優恤之意,則南漢及外方各山城,亦依此一體施行。只當年條,尤甚邑,則捧留本邑,稍實之次邑,則輸納本所,而咸鏡道及嶺東九邑移轉穀,則竝隨力捧留本邑,宜當。以此分付諸道及各該衙門,何如?答曰,依啓。畿甸·關東之次邑當年條身役身貢,不可不量減,兩西雖曰差勝,尤甚邑身布,亦不可不量減,議處。
任埅啓曰,傳敎矣。北評事趙泰億書啓中,應問人囚禁事,招問刑曹郞廳則以爲,命下之後,當初査問人護喪有司安糾·李之莢,座首安壽昌,鄕所崔世恒·安時常,醫員沈弘澤,及唱奴萬根,抱川吏柳萬相·柳萬根,折衝鄭麟瑞等十人段,今二十一日,卽爲着枷囚禁。趙泰億今番書啓追出各人等段,其中或有朝官,自本曹必先啓稟,然後可以區別囚禁,而本曹三堂上,皆陳疏引入,無行公之員,姑未擧行云矣,敢啓。傳曰,自刑曹可以囚禁者,卽爲擧行。
假注書鄭楷書啓,臣承命馳往于驪州睡谷村行判中樞府事李畬所住處,傳宣聖批,則以爲,臣遇寒之後,病益沈頓,昏委牀褥,與死爲隣。日昨哀籲,亶出衷悃,旻天至仁,廣蒙矜諒,得免爲負罪之鬼,而不意又煩史官辱臨,傳宣聖批,諭以思想之意,臣每奉綸音,不覺涕泗之被面也。臣雖愚迷,不至全昧分義,聖敎至此,臣何敢復有盤桓之意哉?臣之情迹,亦不暇論,卽今病狀,斷無復起爲人,承命就途之望,誠恐溘先朝露,永負國恩。伏地隕越,不知所達云矣,敢啓。傳曰,知道。
任埅啓曰,兵曹郞廳來言,闕門各處,入直軍士,夜巡檢云矣,敢啓。傳曰,知道。燼餘
上在昌德宮。停常參·經筵。
大殿,政院·玉堂問安。答曰,知道。二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?結核處堅硬之氣,日漸消減,咳嗽困惱等症,亦有差歇之效,而水刺所進,比昨,何如?前入湯劑,已盡於昨日,臣等今日,率諸御醫,趁早入診,議定繼進之藥,宜當。臣等憂慮未已,敢來問安,竝此仰稟。答曰,知道。堅硬之氣,日漸消減,咳嗽與昨一樣,水刺差勝矣。問于入侍醫官議藥,勿爲入診。再啓曰,臣等,卽與入侍醫官金有鉉·崔聖任等諸御醫商議,則皆以爲,卽今上候結核處,幾盡消減,外感亦已和解,困惱之候,比前差勝,水刺所進,亦勝於前,而咳嗽則一樣無減,此由於上焦餘熱,猶未盡祛之致。柴胡六君子湯,加知母酒炒,貝母薑炒,麥門冬各一錢,連進五貼,以爲淸熱·補裨·潤肺·止嗽之地,宜當,此藥卽爲劑入之意,敢啓。答曰,知道。
武一所試官趙泰采病,代元振洙改落點。以上朝報
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。中宮殿,藥房問安。答曰,知道。
許墀啓曰,小臣,議政府方物封裹進去,下直。傳曰,知道。
藥房都提調申琓,提調閔鎭厚,副提調李震休啓曰,風寒凜烈,伏未審夜來,聖候調攝,若何?昨入湯劑進御之後,咳嗽其有差歇之效,而結核處堅硬,幾盡消減,水刺所進,比昨,亦復何如?臣等憂慮未已,敢來問安。答曰,知道。咳嗽,一樣無減,水刺,比昨差勝矣。
李彦經,以弘文館言啓曰,本館下番修撰金興慶,以御營廳郞廳,今日坐起時,晝仕出去之意,敢啓。傳曰,知道。
任埅,以御營廳言啓曰,本廳屬黃海道三番別馬隊五十名,已爲逢點整齊矣。來十一月初一日,與本營入直二番別馬隊替代後,舊軍放送之意,敢啓。傳曰,知道。
任埅,以御營廳言啓曰,今此下番別破陣·別馬隊等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,十三番海西別驍衛五十六名,步軍標下一名,已爲點閱整齊,十一月初一日,與本營入直別驍衛,依例替代後,舊軍放送之意,敢啓。傳曰,知道。
又以兵曹言啓曰,今十月二十五日,閑良金士吉稱名人,自宣仁門入來,差備門外擊錚,極爲駭愕,令攸司囚禁治罪,同門守門將李以濟,常時不能禁斷雜人,以致闌入,亦難免其責,推考,何如?傳曰,允。
任埅啓曰,近因禁府·刑曹堂上有故,久不得開坐,當此嚴沍之節,獄囚多滯,議讞無期,事甚可慮。判義禁趙泰采,不但有身病,昨遭其同生兄喪,同義禁金宇杭,方在文科試所。知義禁尹世紀,刑曹判書金昌集,參判南弼星,參議崔重泰,雖有難安情勢,旣已陳疏承批之後,不可一向引入,竝卽牌招察任,何如?傳曰,允。
洪重夏啓曰,凡外方之馳啓,必以請令稟處,爲結辭者,例也。伏見慶尙監司金演狀啓,卽金海·義興·鎭海三邑守令仍任事,而末稍,直請令該曹施行,有異常規,且涉不察。慶尙監司金演,推考,何如?傳曰,允。
任埅啓曰,今秋大雨,崇禮門南邊城一間許頹落處,本曹郞廳與繕工監四山監役官,眼同畢築之意,敢啓。傳曰,知道。
又啓曰,卽者刑曹郞廳來言,北評事趙泰億書啓中,應問人閔奴棺槨匠,聞見搜捕矣。其姓名,旣不現出,終未捕得,此是李振海所傳者,則姑待李振海元情,指名現告然後,當爲捉囚云矣,敢啓。傳曰,知道。以上燼餘
慶尙監司書目,大丘等官呈,以九月初五日地震,事係變異事。
武一二所,出榜詣闕。
忠淸監司書目,本道凶荒特甚,敢陳所懷,冀紓民力事,上疏上送事。啓。答曰,省疏具悉。疏辭令該司,稟處。出朝報
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。中宮殿,藥房問安。答曰,知道。王世子誕日,大殿,政院·玉堂問安。答曰,知道。中宮殿問安。答曰,知道。世子宮,單子問安。答曰,知道。嬪宮,口傳問安。答曰,知道。
任埅啓曰,行大司憲宋奎濂,執義李世弼,掌令李夏源在外,掌令朴行義文所進,持平李喬岳·尹世綏呈辭,今日以監察茶時之意,敢啓。傳曰,知道。
藥房都提調申琓,提調閔鎭厚,副提調李震休啓曰,日氣一向寒凜,伏未審夜來,聖候調攝,若何?湯劑連進之後,咳嗽其有差減之效,而結核處堅硬之氣,已盡消減,水刺所進,比昨益復差勝乎?臣等憂慮未已,敢來問安。答曰,知道。咳嗽,一樣,水刺,日益差勝矣。
尹憲柱,以都摠府言啓曰,今日入直軍士,當爲中日習射,而王世子生辰相値,不得爲之之意,敢啓。傳曰,知道。
任埅,以弘文館言啓曰,本館下番無故行公之員,只有修撰金興慶一人矣。今以親病,陳疏受由,下番他無推移之道,副校理南就明,姑降入直,何如?傳曰,允。
李彦經啓曰,卽伏見濟州牧使宋廷奎啓本,則增廣文科初試入格儒生成冊上送事,而本道監司科日行會關文謄啓中,文武科會試,以十二月二十四日,改啓下云。此似由於文移謄出之際,添書二字於十字之下,以致傳訛,而入格儒生,因此錯認試期,不得來赴於會試,則事涉不察。濟州牧使宋廷奎,推考,何如?傳曰,允。
又啓曰,卽者弘文館修撰金興慶,聞其母病猝重,陳疏徑出,所當直捧禁推,而此與無端擅離者有異,推考,何如?傳曰,允。
以江華留守狀啓,本府校生金尙廷等九名渰死事,傳于許墀曰,令本府恤典擧行。以上燼餘
刑曹判書金昌集上疏。大槪,臣之情勢·病勢,斷無冒出之理,召牌之下,竟未祗赴,亟命下臣司敗,竝與前後罪犯而勘處,以嚴邦憲,以安愚分事。入啓。答曰,省疏具悉。卿辭至此,本職當勉副焉。
副修撰金興慶上疏。大槪,臣母病危劇,不忍淹直,冒陳血懇,徑出禁門,乞遞臣職,俾令救護,仍治臣罪,以肅朝綱事。入啓。答曰,省疏具悉。爾其勿辭,救護母病。
正言韓重熙上疏。大槪,病伏鄕廬,叨承除書,縣道陳章,未蒙恩遞,分義所在,不敢一向違逋,擔曳作行,寸寸前進,纔得來抵私次,而重觸風寒,病勢越添,負席涔涔,殆不省事。旬月之內,斷無復起爲人之望。且於北評事趙泰億問啓中,所謂臺諫之說,情勢難安,有不可晏然在職者。敢此冒死瀆擾於靜攝之中,乞賜矜諒,亟許遞改,以安愚分,以謝人言事。入啓。答曰,省疏具悉。爾其勿辭察職。
右副承旨任埅上疏。大槪,臣以該房請牌,今被重臣之疏斥,理難晏然,乞賜鐫遞,以安微分事。入啓。爾其勿辭察職。
右參贊尹世紀辭職上疏。入啓。答曰,省疏具悉。卿辭至此,金吾之任,當勉副焉。朝報
上在昌德宮。停常參·經筵。
昧爽,沈霧。
下直,慶源府使白世傳,茂朱府使權持。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。中宮殿,藥房問安。答曰,知道。
任埅啓曰,行大司憲宋奎濂,執義李世弼,掌令李夏源在外,掌令朴行義文所進,持平李喬岳,尹世綏呈辭,今日以監察茶時之意,敢啓。傳曰,知道。
藥房都提調申琓,副提調李震休啓曰,伏未審夜來,聖候調攝,若何?結核處堅硬之氣,已盡消減,腫口亦旣完合,而水刺所進,比昨,何如?前入湯劑,連進三貼,而咳嗽尙無顯效,臣等無任憂慮之至。今日與諸御醫,趁早入侍,診察卽今症候然後,更議他藥,宜當,敢來問安,竝此仰稟。答曰,知道。咳嗽姑無顯效,水刺,差勝後一樣矣,勿爲入診。噫,火與元氣,本不兩立也。予之大症,向衰益痼,五六年之間,頓覺肌膚之日就消鑠,其勢必漸至焦枯也。噫,凡人死生所關,孰無顧惜之心乎?昨年藥院批答,寫盡切迫之實狀,知我者,爲我深憂,不知我者,謂我倦怠,而此非些少文書之省減,所可得力,亦非區區陳根腐草之所可責效也。若不遵依祖宗朝古事,居閑調養,則實有難言之憂,予之有此志,固已久矣,而至于今日而益決也。
藥房再啓曰,臣等,伏見下本院之批,奉讀驚惶,焦煎憫鬱,誠不知所以仰對也。今此咳嗽之候,雖由於外感風寒,究其根柢,則實出於氣升火盛之致。從前治火之方,非不盡心,而以其積久之故,逐年轉加,且緣萬機酬應之際,勤苦勞悴,以至於轉展沈痼,故臣等,曾以淸心省事,頤養精神之意,縷縷陳達於榻前者,非止一再矣。凡治火之法,以調息爲主,輔之以湯丸,而若諉以陳根腐草之不可奏效,全廢藥餌,則亦非治病之道。昨入湯劑,雖是潤肺止嗽之劑,若論其專治咳嗽之功,則淸肺湯,似爲當劑,亦是前日屢次收效之藥。昨日入侍醫官等,皆以爲,今當繼用此藥,而加柴胡·知母各一錢,紫菀酒洗七分,先進五貼,宜當云,故欲率諸醫入侍,更爲議定,而遽有勿爲入診之敎,方爲憫慮之際,聞大臣,方有請對之事,臣等,欲爲隨入仰陳,而又聞有書入之敎,故不得已敢此陳啓。淸肺湯,卽爲劑入,何如?答曰,依啓。
以備忘記,傳于任埅曰,今下弓矢,慶源府使白世傳處,給送。
任埅,以都摠府言啓曰,副摠管李宇恒,除標信,捕盜廳坐起,進去之意,敢啓。傳曰,知道。
又以兵曹言啓曰,今日將官朔試射時,闕內入直訓鍊都監把摠·哨官及禁衛營哨官等,依前日榻前定奪,以他員代直出射之意,敢啓。傳曰,知道。
許墀啓曰,今日左副承旨尹憲柱,同副承旨洪重夏,俱以病不來,廳中位不齊,出納苟簡,竝卽牌招察任,何如?傳曰,允。
傳于李彦經曰,自今日大小公事,留院。
李彦經啓曰,右議政李濡,今此使行時,有稟定之事,藥房入診時,欲爲入侍,來詣請對矣。傳曰,書入。
李震休啓曰,本院·玉堂請對矣。傳曰,書入。
李彦經啓曰,謝恩兼冬至使齎去表咨文·寶押·補畫,看品次到院,而自今日,有大小公事,竝留院之敎,何以爲之?敢稟。傳曰,禮房承旨看檢。
尹憲柱啓曰,軍號單子外面,例踏啓字以下矣。今日所踏下,非啓字,此是曾所未有之事,不敢直下於該曹,還入之意,惶恐敢啓。傳曰,知道。
政院啓曰,臣等,卽伏見下藥房之批,臣等,聚首驚惶,不覺相顧失色也。自上違豫,今已踰月,一日萬機,恐有妨於靜攝之道,臣等,憂慮煎灼,夙宵靡弛,邇間未寧之候,漸向平善,竊不勝區區抃祝之私矣。今此下敎,以火症之益痼,肥膚之日鑠,謂非藥餌之所可責效,至欲遵依祖宗朝古事,居閑調養,未知殿下,何爲而發此敎也。聖體愆度,固有源委,雖非時月所可祛,而淸心省事,益加將攝,則自可臻於勿藥之喜,聖明之有此志,豈非臣民萬萬意慮之外耶?聖敎中祖宗朝古事,雖未知於何援據,而古今時勢,自相不同,恐不宜擬議於今日。且伏念聖上卽今春秋,雖異鼎盛之時,亦非倦勤之年,殿下何遽有此志也,何遽發此敎也?臣等於此,戃怳震駭,罔知攸措。相率請對,欲陳微衷,而今承書入之敎,玆敢唐突仰暴。伏乞聖明,更加睿念,收還批旨,以副群下之望。答曰,藥房啓辭之批,已諭予意矣。
弘文館校理李晩堅,副校理南就明啓曰,臣等,伏見下藥院之批,聚首驚惶,誠莫知所措也。殿下臨御三紀,一心憂勤,春秋雖已向衰,比諸大堯倦勤之年則尙遠矣。祖宗之付畀我殿下,何如,臣民之仰戴我殿下,何如,而奈何一朝,遽降此敎乎?殿下,雖以居閑調養爲敎,而卽今玉候,幾底平復之域,今若克盡治心之工,以爲保嗇之道,則一日萬機之煩,固不足爲慮,祖宗古事,是豈今日之所可援者乎?臣等職忝帷幄,自聞此敎,憂慮薰心,竊欲面陳,而遽承書入之命,玆敢略暴所懷,伏願聖明,亟加三思,收還批旨,以副群下之望。答曰,藥房啓辭之批,已諭予意矣。
右議政李濡啓曰,冬至正使東平尉鄭載崙箚批中,有第一,第三件事,當議處之敎矣。第一件事,則雖未知彼人之必問與否,臣與原任大臣及廟堂諸臣商議,則或以爲,出疆專對,自是使臣之責,隨機應變之事,有難懸度指揮云,或以爲,若有意外詰問之擧,則亦不可全諱,而觀其語勢之緊歇,方便善辭,亦在於使臣云。此非自下所可折衷,亦非文字所可煩達,而使行離發,迫在明日,故欲爲入對稟定矣。伏承書入之命,敢此書進,而至於第三件事,則依箚辭行之,似無妨矣,敢啓。答曰,依啓。或有意外詰問,則不可全諱,觀其語勢緊歇,方便善辭之說,最合予意,依此爲之。
以備忘記,傳于任埅曰,禪位,國之重事,宜有節目,其令禮官擧行。
任埅啓曰,本院·玉堂,進詣閤門外請對矣。傳曰,書入。
又啓曰,兩司臺官,來詣闕外請對,而闕門已閉,有難稟請於深夜靜攝之中,而臺諫事體自別,何以爲之?敢稟。傳曰,明日請對。
又啓曰,兩司再次請對矣。傳曰,書入。
又啓曰,時任大臣·原任大臣,來詣闕外請對,而闕門已閉,何以爲之?敢稟。傳曰,書入。
政院啓曰,臣等,伏見下藥院之批,不勝驚惶震駭之忱,敢以草草數語,仰暴微衷,而誠未格天,不賜允兪。方切憫鬱抑塞之際,繼伏見備忘記,有禪位節目,令禮官擧行之敎,臣等伏地涕泣,益不知所以爲措。欲以區區微誠,仰陳於前席,進伏於閤門之外,敢請賜對,而亦未蒙許,臣等徊徨戰灼,決不敢奉承傳旨,冒萬死封還之意,惶恐敢啓。答曰,此乃列聖已行之事,依備忘擧行。
弘文館校理李晩堅,副校理南就明啓曰,臣等才於藥院批旨之下,不勝驚惶之忱,敢以草草數語,仰請還收,而誠意淺薄,文辭拙澁,不足有摡於聖心,天聽莫回,兪音終閟。臣等方切煎迫抑塞之際,繼伏見備忘記,有禪位節目,令禮官擧行之敎,噫噫,此何敎也?聖上違豫之候,雖出於積勞之餘,淸心省事,自可有頤養之道,豈可遽下此臣子所不敢聞之敎耶?雖以祖宗朝古事言之,禪授之禮,皆在於中身之後,殿下春秋未高,治化方興,何可以一時微恙,輒思脫屣萬幾耶?群情遑遑,中外波蕩,請加三思,亟寢成命。答曰,已諭於政院啓辭之批矣。
行大司諫崔錫恒,持平李喬岳·尹世綏,獻納李宜顯啓曰,臣等,伏見答藥院之批,繼又伏承公事留院之敎,驚惶震惕,相率來詣,方欲請對之際,又伏聞備忘記,有臣子不敢聞之下敎,聚首愕然,罔知所措。噫,以殿下勵精圖治之至誠,受祖宗付托之重,酬應萬幾,一味勞悴,于今三十有一年,而春秋方富,宵旰匪懈,設有一時微恙,從容調攝,勿藥可期,而今此下敎,遽下於萬萬意慮之外,擧國臣民,惶駴煎迫,有死而已。決不敢奉承,亟命還收令禮官擧行之敎,以副群下悶迫之情。答曰,已諭於政院啓辭之批矣。
政院啓曰,臣等伏見備忘記,不勝驚惶戰灼之忱,不敢奉承,冒死封還矣。伏承聖批,乃以此乃列聖已行之事,依備忘擧行爲敎,臣等血涕相顧,益不勝抑鬱煎迫之至。設有祖宗朝故事,固非今日之可援,而況我殿下,春秋方富,治化日隆,則玉候愆度,雖有源委,淸心省事,自可復常,豈意今日,遽下萬萬不敢聞之敎耶?臣等,雖萬被誅罰,決不敢奉行,玆又封還之意,惶恐敢啓。答曰,已諭勿煩。
行判中樞府事徐文重·崔錫鼎,平川君申琓,右議政李濡啓曰,伏見備忘記,臣等,聚首錯愕,罔知所措。惟我聖上,春秋未到倦勤之年,近日違豫之候,亦漸臻康復之境,雖有火熱上升之氣,頤神養性,自當有淸泰之福,而遽下居閑調養之敎,繼又有節目擧行之命,非徒臣等之遑遑罔極,一國萬姓之心,莫不失色而缺望矣。雖以祖宗朝故事言之,太宗大王禪位之日,聖壽五十有二,世宗受禪之年,已至二十有二,我殿下,旣未及太宗禪位之年,春宮亦未及世宗受禪之歲,則今玆聖敎,豈不有乖於遵祖宗故事之意哉?臣等,不勝痛迫,相率來詣請對矣。伏承書入之敎,敢此瀝血陳悃,伏乞亟收成命,以副臣民之至望,敢啓。答曰,噫,今日此擧,實出於萬萬不得已也,豈樂爲哉?夫火之爲症,異於他病,而逐年增加,反覆沈痼,若不決意居閑,頤養精神,則實有難言之憂。今日此敎,亦云晩矣,君臣猶父子,何語可隱?今玆禪位,凡再草藁而再焚藁,蓋世子年幼,有所遲待故也。今則世子年旣長成,而予之火症,漸就難醫,强以行之,則必有後悔,欲專意調養,則有妨公務,到此地頭,釋位之外,更無他道,此非特顧惜一身而已,乃所以爲國事也。如其不然,何所苦而必欲屣脫萬乘乎?所引祖宗朝故事,有所不然者。使予苟無沈痼之疾,雖過知命之年,不必禪位,豈可以年歲之早晩爲言哉?願卿等,哀予而動念也。自再昨,左邊又有結核之候,勢將成膿,而達曉酬應,氣頗不平矣。
禮曹判書閔鎭厚上疏,伏以,臣舊患左臂不仁之症,自再昨觸寒添劇,達宵刺痛,全未運用,昨日藥房承批之後,扶曳歸家,昏倒牀席,此實同僚諸醫之所共目見也。當此聖候違豫,未及復常之日,忝在保護之地,獨不得進參於起居之班,臣之惶隕,固不可言,而其在國體,亦宜趁速變通。伏乞聖明,將臣所兼內局提調之任,先許遞改,以便公私,千萬幸甚。答曰,省疏具悉。卿其勿辭察任。燼餘
輔德李萬選,弼善柳泰明,文學沈宅賢,司書李廷濟,兼司書李宜顯上疏。大槪,臣等,職在春宮輔導之地,目睹春宮遭此非常之事,玆敢聚首疾籲,冀還成命事。入啓。答曰,省疏具悉。予意已諭於賓廳啓辭之批矣。朝報
上在昌德宮。停常參·經筵。
大殿,政院·玉堂問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。中宮殿,藥房問安。答曰,知道。
藥房都提調申琓,副提調李震休啓曰,伏未審夜來,聖候調攝,若何?昨入湯劑進御之後,咳嗽其有差減之效,水刺所進,亦復何如?伏聞夜間入侍醫官等之言,則長强宂左邊近處,頗有堅硬之氣云。且伏承賓廳啓辭之批,以左邊結核,有成膿之漸爲敎,臣等,伏不勝悶慮之至。今日與諸醫,趁早入侍,診察症勢,議定塗付之藥,宜當,敢來問安,竝此仰稟。答曰,知道。咳嗽,日漸差減,而水刺,猶未復常矣。問于入侍醫官,議定塗付之藥,勿爲入診。
藥房再啓曰,臣等,卽與昨夜入侍醫官等商議,則皆以爲,卽今結核處,若不得消散,則前頭或不無成膿之慮,而凡干膏藥,有難貼付,姑以熊氷膏,頻頻塗之,以爲消毒之地,宜當云。此藥卽爲劑入之意,敢啓。傳曰,知道。
政院啓曰,臣等,承臣子不敢聞之敎,遭今古所罕有之擧,神魂飛越,情志抑塞,閤門深更,屢瀆宸嚴,而忱誠淺薄,未格天心,臣等到此地頭,不知所出,直欲無生而不可得也。至於下賓廳之批,勤勤懇懇,開示無遺。臣等,雖至愚無識,豈不知聖意之專在於靜養,而垂拱淸穆,從容調攝,亦足以酬酢萬幾,何必挹遜就閑,脫屣萬乘,上以孤宗社之托,下以負臣民之望乎?臣等百爾思惟,斷無奉承之理,玆又干冒斧鉞,繳還備忘,伏乞聖明,更加三思,亟賜一兪,以副擧國之望。答曰,斷無允從之理,而每每繳還,殊未穩當矣。
政院又啓曰,臣等,辭已窮矣,意已竭矣。微誠未格,天聽愈邈,至以斷無允從之理,而每每繳還,殊未穩當爲敎,臣等遑遑罔極,忽若無生。我殿下今日之擧,在下者,儻有一分可以奉承者,則何至三司伏閤,百僚造庭,徹曉終朝,大聲疾籲,而不知止也。況我王世子,浹月嘗藥之餘,遭此非常境界,憂惶煎迫,罔知攸處。以聖明止慈之仁,豈不念及於此耶?臣等之連次封還,極知惶恐猥越,而此敎一下,此事便成,臣等,寧萬被誅罰,決不敢仰承,又此還入之意,敢啓。答曰,毋庸瀆擾。
李震休啓曰,臣等,於日昨大小公事留院之敎,伏不勝悶鬱焉。當此靜攝之中,凡諸汗漫公事,固不可隨卽登徹,以益煩惱,而至於廟享重事,軍門緊務及時急差除,有不可一刻稽滯者,未免續續啓稟,事體尤涉未安。依頃日入診時定奪,自本院區別,緩急緊歇,次第入啓,俾無機務壅閼之弊,未知,何如?答曰,不允。
政院啓曰,臣等,瀝血陳請,已至五次,而不避誅罰,輒復封還者,誠以不敢聞之聖敎,決不可頃刻留院也。凡臺閣之臣,論一微事,如未準請,則雖有自上處分,猶不得奉承,況今日之擧,何等重大,而三司百僚,今辭力爭,宗臣散班,齊聲疾籲,則當此之時,居喉司者,何敢奉承此敎,以宣布中外乎?臣等,誠未格天,累承嚴敎,而不得不冒萬死復此封入,違拒之誅,實所甘心。伏乞聖慈,更加三思,亟收備忘,以安群情。臣等,無任聚首遑遑悶鬱之至,敢啓。答曰,勿煩。
行大司諫崔錫恒,持平李喬岳·尹世綏,獻納李宜顯,校理李晩堅,副校理南就明,正言韓重熙啓曰,去夜臣等,以備忘還收事,合辭仰請矣。伏承聖批,以諭於政院之批爲敎,臣等,奉讀未半,心神飛越,繼之以涕泣也。噫,殿下,以天縱明睿之資,受祖宗艱大之業,一念圖治,三紀于玆,況今春秋方富,非帝堯倦勤之年,夙夜靡懈,有周文不遑之德,設有一時未寧之候,若能淸心省事,益加善攝,則勿藥之喜,屈指可期,而乃於此際,遽下臣子不敢聞之敎,不詢老成耆舊之臣,不計群下煎迫之心,斷然行之,曾不留難,非但大小臣民,驚惶震惕,以春宮篤孝之誠,自聞此敎,當作何懷?雖臣等短拙之言,不摡聖心,惟我王世子痛迫之情,獨不體念乎?若不得請,則雖死不敢退。請加三思,亟命還收令禮官擧行之敎,以副群下臣僚憫鬱之忱。答曰,前後批旨,罄悉予意矣。須勿瀆擾。
行判中樞府事徐文重·崔錫鼎,平川君申琓,右議政李濡等,率百官啓曰,臣等,昨於聖敎之下,不計深夜,敢請入對,欲陳群下驚惶煎灼之意,及承聖批,不但不賜允兪,十行溫言,反覆開示,辭旨懇摯,誠有臣子之所不敢聞者。臣等,聚首相顧,心焉如割,若其父子君臣之諭,誠意藹然,奉讀未半,不覺涕淚之交頤也。今日諸臣,苟可以仰承明命者,其何敢更有一言,而臣等雖甚無狀,亦何忍將順過擧,使一國含生之屬,擧懷罔極之恨也?臣等有死而已,決不敢奉承,惟聖明垂察焉。聖敎每以疾病爲辭,臣等不暇遠引前事。恭惟我先大王,沈年疢疾,寧日恒少,豈不欲謝絶萬機,逍遙晩歲,而上念宗廟付托之重,下軫聖明之沖年,又不欲遺大投艱,以妨緝熙之學,故倦勤之意,終不形于色辭,勤民敬天,十五年如一日,此所以盛德至善,沒世不能忘者也。若夫祖宗朝故事,則或創業垂統,大命方新,或治成制定,邦內乂安,雖復脫屣千乘,超然自在,而軍國大事,尙多稟決,若使虞憂溢目,國勢危弱,有如今日者,太祖·太宗,必無是事矣。嗚呼,天怒民窮,正有救焚拯溺之憂,殿下雖欲相忘,必不可得,旣不能忘,而徒有其名,亦何益於聖躬哉?又況國事愈急,則殿下,其可曰,我已養閑而不知乎?天地祖宗,其可爲殿下垂恕乎?惟彼顚連溝壑之民,亦且望絶於乳哺之仁,相與飮恨而死矣。此豈我先王付托之意,又豈擧國臣民仰戴之望也?噫,勞而思逸,人情所同然,疾病之際,尤難耐事,聖上今日之敎,亦或由此,臣等,每瞻天容,非復昔時區區之憂,曷有其極?常願聖明,淸心省事,保攝神精,而不幸國內薦瘥,朝著多故,細務冗言,常苦煩瀆,聖心亦憂勞過分,激惱多端,或夜分不寐,過時忘食,本源之地,或未澄澈,榮衛之損,日覺遷謝,不免躬自憂傷,屢詔於保護之臣,臣等,每聞此敎,心肝若墜,臣等,俱以無狀,忝居股肱輔弼之地,使吾君,獨憂而成病,其罪雖萬死,何惜也?然而人君,以一人之身,下應萬事,苟不能居簡以制煩,鮮或不至於心勞之拙之患,況精力有限,亦何能不困弊凋耗也?是以秦皇之衡石程書,隋帝之衛士傳餐,前史譏之,古昔聖王之鷄鳴待朝,日中不遑者,亦豈爲煩文細故,枉勞心神也?其所以無大疾病,歷年長久者,正得治心之術也。苟心志不固,則不可以自强而耐煩,至於陰陽之患,似若無與於此,而古人,以洞房深宮,爲寒熱之媒,善乎?子産之言曰,君子有四時,朝以聽政,晝以訪問,夕以修令,夜以安身,於是乎節宣其氣,不使有所壅閉湫底,有忠慮於其君者,憂疾病之言如此。聖明,誠能澄治聖心,常如止水明鏡,物來順應,無所將迎,疏通豁達,節宣氣血,治心治病,兩得其道,細故煩文在所當略,事雖少滯,神疲則止,凡可以咈心衡慮者,無使惉滯宴息,飮食不失其時,則必不至於勞心生火,氣血交傷矣。又何必過自憂歎,遽有此擧也?自有此敎,大小驚駭,萬姓奔走,一夜之間,滿城鼎沸,人心之所驚愕,卽天意之所不安。夫以聖上之明睿所照,豈可上達天意,下咈人心,獨行而不顧,以負此萬姓百工,若離父母之心也?伏乞聖明,上念天位之重,俯察群下之情,亟許收還昨日藥房之批旨及節目擧行之備忘,宗社幸甚,生民幸甚。答曰,予則本無治心之功,而常見士夫之多兼劇務者,必致傷敗,此亦無治心之功而然耶?凡疾病之中,最難治者,火症也。積歲沈痼,肌膚消鑠,而終得全安者,未之聞也。予則實有死生之憂,而卿等之言,若是悠泛,反疑予之過慮,噫,臣之於君,猶子之於父,寧有如許道理耶?
臨昌君焜,率諸宗啓曰,臣等,伏見下藥院之批,繼伏聞備忘記,有臣子所不敢聞之敎,臣等相顧,震惕驚惶,罔知所以爲措也。噫,以殿下聰明睿智之聖,臨御圖治,于今三十有一年矣。宵旰憂勤之餘,縱有一時之違豫,聖壽不至倦勤,玉候幾臻勿藥,而遽有此萬萬意慮所不到之下敎,至令閭巷媍孺之微,含生之類,莫不掩泣奔走,幾欲無生。以殿下之聖明,何不上念祖宗付托之重,下恤萬姓仰戴之誠,强拂群情,忍爲此非常之擧乎?臣等忝居璿籍,遭此煎迫之境,玆敢相率瀝血,呼籲於宸嚴之下,伏乞聖慈,亟收成命,快從廷議,以副擧國臣民之望。答曰,已諭於賓廳之批矣。
行大司諫崔錫恒,司諫尹星駿,持平李喬岳·尹世綏,獻納李宜顯,校理李晩堅,副校理南就明,正言韓重熙啓曰,臣等,刳瀝肝血,仰籲於閤門之外,冀蒙聖上,翻然回聽,快降兪音,而及捧批諭,辭旨邈然,不賜開納,臣等聚首悶邈,愈不知所出。玆敢不避瀆擾,畢陳忱款,伏願聖明,少垂察焉。夫此等重大之擧,蓋自三代以後,絶罕於史策,皇朝三百年來,亦未有玆事。今就聖敎所及國朝事言之,列聖已行之故實,以臣等謏聞蒙學,未及博考,而竊伏聞太宗朝,初欲傳位世宗,而群臣,以死力陳,屢發屢止,其時朝綱國事,與卽今時勢,逈然不同,而留難持重,猶且如此,況今日是何等時耶?天災地異,疊現層出,八路大歉,民將盡劉,艱虞溢目,若不保朝夕,此正殿下,益加警動,奮發振作之一大機會也,而今此下敎,出於萬萬意慮之外,大小臣民,莫不奔走失色,惝怳罔措。以殿下察理之明,慮事之熟,獨不念及於此耶?雖以頤養之道言之,節約繁亂,摠持大體,察其緩急,隨事應變,穆然端拱於九重之中,自可措國勢於泰山盤石之安,而其在調病養性之方,恐不外此也。仍竊伏念,以春宮出天之孝,遭此境界,憂遑煎迫,當復如何?只此一款,豈非殿下深加體念處乎?此臣等所以以死力爭,不得請則不敢退者也。請加三思,亟命收還令禮官擧行之敎。答曰,毋庸瀆擾。
三司又座目上同啓曰,臣等,披肝瀝血,再瀆宸嚴,天聽愈邈,兪音尙閟,惶悶抑塞,不知所以仰對也。竊伏惟念,爲國之道,莫善於總攬綱維,而規規細事,特其酬酢之末務,治病之要,莫急於澄淸本源,而區區養閑,亦非調護之良方。今我聖上,偶因玉體之諐和,有此臣子不敢聞之下敎,深夜倉卒,處分輕遽,上自大臣卿宰,下至韋布輿儓,莫不奔走悲號,遑遑煎灼,喉司覆逆,三司伏閤,百官廷請,人心所在,天意可見,而殿下,上不念祖宗付托之重,下不體春宮痛悶之情,一例批諭,終無開納之意,此臣等所以相率叫閽,泣涕而不知止者也。請勿留難,亟回成命,宗社幸甚,臣民幸甚。答曰,亟停勿煩。
行大司諫崔錫恒,司諫尹星駿,獻納李宜顯,正言韓重熙啓曰,喉司主出納之任,雖尋常未安之敎,若有覆爭之擧,則不得謄出於朝報,自是通行之例也。去夜備忘,所關至重,而一邊覆逆,一邊謄出於諸司朝報,雖未知其間委折之如何,而其不能詳察審愼之失,大矣。不可無規警之道,請當該承旨從重推考。答曰,依啓。
校理李晩堅,副校理南就明等箚曰,伏以,臣等再請賜對,竟阻淸光,屢瀝血懇,未蒙開許,相視抆涕,方寸如灼,直欲無生,而不可得也。嗚呼,自古帝王,雖有此擧,而皆出於耄期倦勤之時,今我聖上,春秋正富,大猷方升,三十年憂勤,弗懈終始,億兆民願戴,愈久益切,此政無疆休大有爲之會也。豈可以一時諐度,遽思就閑,上以負祖宗之托,下以孤臣民之望乎?目今時事扤捏,百度泮渙,天怒民怨,實有累碁之危。聖明,雖宵旰勵精,一意圖治,猶懼其不濟,今乃不諒時勢,過自遜避,視國事如弁髦,而莫之顧乎?此臣等所以終宵耿耿,叩心沫血,至再至三,而不知止者。伏乞聖慈,俯垂鑑察,亟回天意,以副群情,千萬幸甚。答曰,省箚具悉。予之此擧,實爲國事,須勿煩請,以安予意。
政院啓曰,臣等,干冒威嚴,屢還聖旨,伏地惶隕,斧鉞是俟,聖慈曲貰,不以深罪,乃以勿煩爲敎,臣等,感激涕零,不知所以仰對也。臣等,雖萬被戮,此敎之終不可承受,聖明亦必俯諒矣。卽伏見王世子身親封章,辭旨懇惻,有足以感動天心者,不待臣等草草數語,而想必翻然改圖,卽寢成命,故玆又旋卽封進,以俟處分,敢啓。答曰,須勿瀆擾。燼餘
輔德李萬選,弼善柳泰明,文學沈宅賢,司書李廷濟,兼司書李宜顯等上疏。大槪,更申前請,冀蒙矜許事。入啓。答曰,省疏具悉。予意牢定,決難允從也。
前參議趙泰耉等上疏。大槪,去夜下政院之敎,實出於萬萬意慮之外,臣等驚惶罔措,而俱在罷散之中,不得進參於大庭呼籲之班。玆敢齊進闕下,同聲叫閤,伏乞亟收成命,以副神人之望,宗社臣民幸甚事。入啓。答曰,省疏具悉。賓廳啓辭之批,已諭予意矣。
藝文館箚子。大槪,臣等,職忝簪筆,未與造庭之請,尤不勝區區煎灼之忱,相率呼籲,冀蒙察納事。入啓。答曰,省疏具悉。賓廳啓辭之批,已諭予意矣。
謝恩,兼冬至正使鄭載崙,副使黃欽,書狀官南迪明,赴京出去。
咸鏡道京試官洪重休,入來。朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?湯劑連日進御,而結核處,熊氷膏連塗之後,一樣無減,□□□所進,比□□□□□等,憂慮未已,敢來問安。答曰,知道。咳嗽幾盡差愈,結核亦頗消減,而水刺猶未復常矣。
前牧使沈最良等上疏。大槪,臣等於節目擧行之敎,不勝驚惶煎灼之忱。旣阻大庭之班,來伏闕門之下,玆敢疾聲,仰瀆宸嚴,伏乞聖明,亟寢成命,以副臣民之望事。入啓。
府啓,藥院之必置承宣,意實有在,苟有命令之或未妥當,則隨事封駁,乃其職也。再昨,下藥房之批,雖與追下備忘有間,旣有遵體祖宗朝故事之敎,則其在出納惟允之道,所當啓稟繳還之不暇,而視若循例批旨,矇然奉承,不可無警責之擧。請當該承旨,從重推考。答曰,不允。
三司伏閤啓曰,臣等,昨日齊聲呼籲,至再至三,而天聽愈邈,竟靳一兪,憂遑煎迫,達宵耿耿。伏惟聖上之牢拒群情,尙此留難者,雖出於養閑治火之意,而此亦有大不然者,聖上玉體違和,殆無虛歲,轉輾彌苦,或至旬月,雖微聖敎之勤摯,凡在臣隣,孰無憂灼之心,而抑臣等,竊恐此或緣攝養之未盡其要,不必專由於事務之叢積,今若收拾身心,保惜精神,使本源之地,澄淸凝定,自底恬和康泰之域,則調護之方,亦不外是矣。舍此不圖,乃欲屣脫萬乘,專意優閑,是將壅閉湫底,祗益其惉懘之患,非所以養攝疢疾,安聖躬之道也。伏乞聖明,更加三思,亟寢節目擧行之命,以副臣民血祝之忱。答曰,纔於庭請之批,罄盡肝膈,惟願卿等之體諒焉。批答以記草載錄
大臣,率百官,伏閤啓曰,臣等,昨率百僚,祗伏閤門之外,敢陳群下憂憫煎灼之情,伏承聖批,未蒙開許,又下未安之敎,臣等,不勝驚惶悚慄,求死不得,欲更申區區之懇,則恐重觸天威,且緣日勢已暮,連事瀆擾於靜攝之中,至於夜深,以貽酬應之勞,則尤有所不敢,故姑退,而席藁俟譴於闕下,終宵耿耿,心焉若焦,而遭此國家莫重莫大之擧,因聖敎之未安,遂乃泯縮,不思所以竭誠格回,則亦非臣子道理。故輒復相率進詣,瀝血哀籲,以冀聖明之恕察焉。臣等,雖極無狀,俱忝股肱之列,又嘗待罪於保護之地,則豈不知聖躬病源之不淺?至於今日居閑調養之意,則決知其不可奉行。故敢以罔極之忱,慌忙草啓之際,辭不達意,亦涉支蔓,此固臣等之罪,而是豈出於悠泛而然哉?誠如此敎,則臣等,雖萬戮猶輕,聖明平心舒究,則亦必矜諒臣等之心矣。伏乞聖明,亟命收還日昨備忘,上以副皇天祖宗付托之意,下以慰百僚萬姓崩迫之請,幸甚。敢啓。答曰,禪位是何等大事也。如非萬萬不得已,予何敢輕易發此言耶?隱忍遲待,思之熟矣。噫予雖釋位,一意閑養,有若秦越,非予本意也。今若事無大小,必皆稟行,則事務,自可無稽滯之患,而予亦可以收拾精神,優遊晩年,斯豈非兩得其宜乎?言出肝膈,若得卿等體諒,俾遂至願,豈勝幸甚?
大臣請對。傳曰,書入。又傳曰,大臣引見。正卿以上,微稟入侍。三司請對入侍。王世子上疏。入啓。答曰,省疏具悉。昨者之批,已諭予意矣。朝報
大臣請對時筵說。以上缺李濡曰,今日入對,不得準請,則決難退去,伏乞商量事勢義理,收還成命,從容講究調養之道,千萬幸甚矣。上曰,若出於一時未安之敎,激惱之事,則豈無不平之心,而臣下之爭執,分義亦然,予豈不知乎?實由於萬萬不得已,而小無相持之意矣。泰采曰,今雖夜深,不承兪音,則不可退去矣。若是可已之事,豈敢如是乎?卽今都城萬民,軍門將校,塡滿闕下,以至門外,江村之民,莫不奔走駴遑云矣。世紀曰,人心向背,天意可知,卽今軍門將校,五部坊民,塡街溢巷,莫不駴遑,將欲陳疏,聚會闕下者,無慮數萬餘人,而雖愚夫愚婦,無一安寢之人云矣。得一曰,今此下敎,實出於萬分切迫,而臣民之情如此,不可不早賜允兪矣。殿下,今有疢疾矣。易曰,嚮晦入宴息,深夜煩擾,靜攝之不安,臣等,亦豈不知乎?世紀曰,就便調養之道,實不在此,若是奉承之事,臣等,何敢苦爭,百姓,何能如是乎?得一曰,定宗朝,雖□十後傳位,而春秋早晩,今不暇論矣。卽今時勢國勢,無一可恃,此正轉否回泰之期,決非優閑就便之時,伏望亟收成命。申琓曰,臣等,雖愚迷,豈不知聖躬調攝之爲急乎?若是有益於聖躬之事,豈敢如是乎?此則決不可奉承矣。得一曰,父母有病,或有割肉者,聖躬之所患如此,臣子之憂,曷有極哉?此敎則決難奉承矣。雖是有益於調養之道,不可不深念國家事矣。頤命曰,人君,莅至尊之正位,察人心之所在,良有不得自由者,今日之人心如此。殿下,豈可越視而圖便就閑乎?宗泰曰,今承肥膚消鑠之敎,在下之情,當復如何?凡人,水火交濟而後,一身安穩,而水涸則火益盛,其理當然。今此上候之消瘦,皆由於火盛而心煩矣。凡人,中年以後,淸心寡慾,保嗇精神,則榮衛不愆,肌膚自完,豈徒以居閑調養,有所益乎?今當積衰之運,環顧中外,無一可恃,而只緣宗社之福靈長,聖明在上,享國長久,閱歷萬事,仁澤之入人者深,故得以扶持,而興拔挽回之責,惟在殿下矣。春宮,英睿夙彰,而甫離沖年,若使遽當萬幾,則殿下,雖欲以托付得宜,而忘憂亦難,一以優閑爲念,則伏想聖上憂勞,必與前一樣矣。況中外人心如此,雖是堅定事,改之爲貴,伏望更加思量。相愚曰,殿下,雖以付托春宮,居閑調養爲心,而卽今天災時變,民憂國計,已到十分地頭。殿下,雖欲釋負就閑,豈能安於心耶?春宮,尙在沖年,傳禪之後,設或有差誤之事,殿下,其可隨事而改之乎?得一曰,世子英明,必不奉承此敎,而摠攬權綱,豈如殿下乎?相愚曰,春宮,聖學高明,蔑以加矣。然纔及弱冠,明習國事,豈如殿下乎?凡干機務裁決之時,使春宮效法,則自然明習,豈不休哉?泰采曰,今雖夜深,有妨靜攝,此則準請乃己之事,一日二日,雖逾月過歲,臣子道理,決難奉承矣。文重曰,如臣庸劣,亦忝在大臣之列矣。卽今大臣·正卿·三司,皆得入侍,竭盡心肝,而上下相持,夜漏已深,靜攝有妨,伏望速賜允兪。濡曰,一堂君臣,誠意藹然,而夜漏已深,靜攝有妨,伏望速賜裁處。錫鼎曰,聽言之道,非一,上心雖已堅定,群下陳達,亦有所執,二字缺血誠,以至千萬人之言,不謀而同,豈非公論所在乎?不可不從矣。若以一時堅定,牢拒不聽,則上下否隔,情志不孚,國事罔涯矣。幸望不以聖念之前定爲主,回心聽納,至望至望。文重曰,夜氣淸明,思慮正宜澄淸,古人有三思而行者,請加三思,速賜允兪。許墀曰,臣等雖被重誅,今此備忘,萬無奉行之理矣。數日以來,國體之損傷太甚,爲今日殿下臣子者,決無奉承之理矣。殿下,以火症爲敎,而凡火之爲病,激惱則發,憂勞則發矣。諸臣無良,不能盡其職事,而日事疏章,紛紛瀆擾,殿下之激惱憂勞,皆在於此,而實是諸臣之罪也。殿下,以事無大小,稟行爲批,若然則雖在傳禪之後,安有就閑省事之本意乎?況一自下敎之後,擧國遑遑,莫有底定,人心如此,殿下,何可强而行之乎?琓曰,人心不可威制,殿下雖欲行之,實無可爲之勢。上下相阻,朝廷之命脈不通者,今以屢屢,殿下,豈不念及於此乎?頤命曰,聖敎以事務酬應,爲妨調養,而日日煩惱者,不過疏箚而已,此後何許臣子,豈敢以如此事煩瀆哉?其他酬應之道,亦可講究省減矣。得一曰,頤命之言,是矣。雖不勞心於細務,自有好樣道理矣。錫恒曰,不緊疏箚,勿復捧入,則豈有妨於調養之道乎?世紀曰,人有極痛極驚之事,則必有生病之道矣。下此批旨之後,世子之心如何?事必不行,而徒傷世子之心矣。且疾病治療之道,端本淸源,爲上矣。震休曰,臣待罪出納之地,雖微細之事,若涉於君父過擧,則唯當隨事覆逆,況此莫重莫大之擧乎?有死而已,決不敢奉承矣。埅曰,大臣·諸臣,縷縷陳達,終未得請,誠不勝痛迫,臣職在出納,有死而已,備忘則決難奉承矣。頤命曰,定宗朝事,非可援例,中宗朝,因賢大臣,力請而中止,今之大臣,雖不及古之大臣,而此事則亦不奉行矣。宜顯曰,域內人心如此,更爲遲延二字缺則無以收拾人心矣。世綏曰,臣等,有死而已,決不敢奉承矣。宗泰曰,雖不如此事,人主,不能以獨見行之,況如此大事乎?喬岳曰,今日,幸有引對之擧,群臣相賀,世子聞此,亦望群臣之庶回天聽矣。頤命曰,玉漏丁東,夜氣淸明,只冀聖明之開悟矣。喬岳曰,世子,當此深夜,繞壁彷徨,切望聖心之回悟矣,伏望速賜允兪。臣等,有死而已,決不敢退矣。錫恒曰,如此莫重莫大之事,爲殿下臣子者,不得請,則何敢退去乎?必東曰,臣待罪諫職,不賜兪音,則當死於此所,實無退出之理矣。頤命曰,祖宗朝,有常參·朝講·晝講·夕講之規,而豈如今日事務之煩劇乎?惟當刪去煩務,以便調養之道矣。濡曰,中宗朝,以聖傳聖,而因賢相之力請,而終得停止矣。臣等雖甚無狀,聖明,豈可不法中廟乎?頤命曰,不遠復三字,自是聖人之事,奚待數月乎?得一曰,中廟朝,終能停止矣。卽今時勢,有異中廟時,而備局百司之廢坐,已至累日,終始相持,則大事出矣。頤命曰,舍己從人,自是盛德事,豈可終始牢拒,徒勞聖慮乎?琓曰,夜已深矣,終若不允,則雖十日,當守闕爭執矣。上曰,備盡於前後批旨及前席之諭,更無可言矣。此實出於萬不獲已,惟望卿等之體諒焉。泰采曰,君上之病,無異父母之病,臣等,豈不憂念乎?然而此敎,則決無奉承之理矣。琓顧謂諸臣曰,夜已深矣,今日姑退,待明陳請,未爲不可矣。頤命曰,一日不從,則有一日之害,二日不從,則有二日之害矣。宜顯曰,不得請則不敢退矣。彦經曰,此事,終始不可行矣。聖心雖一時堅定,豈可以改圖爲嫌乎?今若因諸臣血誠陳懇,夬賜允從,則實有光於聖德矣。頤命曰,雖常時堅定事,爲下所强而勉從者,實非慊然之道矣。舍己從人,則聖德益光矣。泰采曰,此非威令,所可制矣。重夏曰,君臣一堂,酬酢如響,此時速賜允從,則諸臣可退,何待後日乎?玉體勞傷,臣等,亦非不知也。錫恒曰,咫尺天威,大臣·諸臣,苦口力爭,而終不允兪,則以何面目,出去乎?得一曰,臣等罔極,姑舍勿論,祖宗在天之靈,亦且有感於冥冥之中矣。頤命曰,人臣受國厚恩,無端退去則誤矣。聖上,受皇天祖宗之付托,豈可容易退閑乎?得一曰,此豈聖明退坐之時乎?觀命曰,大臣諸臣之請,速賜允兪,宜矣。必東曰,小臣待罪諫職,不得兪音,則雖死,何可退去乎?就明曰,深夜瀆擾,有妨靜攝,而兪音未聽之前,決不可退矣。重夏曰,上下相持,有妨靜攝,今日,聽臣等之言,從容講究頤養之道,宜矣。頤命曰,上意,蓋出於謝事就閑,而今日酬應,不亦難乎?宗泰曰,病患調攝中,如是違忤,極知惶恐,而臣子憂愛聖躬之心,無異人子憂愛父母之心,而此則決不可奉行,伏惟諒察焉。世紀曰,人君,君臨一國,而人心終不可拂,此事終不可行矣。速賜允許,一以安世子之心,一以從群下請,幸甚。語曰,過則勿憚改,殿下今日之擧,過則過矣,決不可不改矣。上曰,終難允從矣。喬岳曰,大臣·諸臣之言,出於□誠,而自上,以決難允從爲敎,實非臣意慮之所到也。頤命曰,君臣一堂,酬酢從容,可賜允兪於此時,不必允許於文字間也。必東曰,小臣,官以諫爲名,今夜,當碎首於玉陛矣。錫鼎曰,今夜使之登對,冀有一分感回之道,欣欣相告而入矣。前席懇達如此,而不賜允兪,上下情志不通,臣等之落莫,當復如何?濡曰,若有一分奉承之道,豈敢如是乎?行義曰,雖遺大投艱之後,殿下豈以優閑而不憂國事乎?喬岳曰,天顔溫粹,酬酢如響,而兪音尙靳,臣竊悶之。得一曰,惟望聖明之翻然覺悟矣。頤命曰,春宮再疏,今方捧入,若賜允兪於此疏,則尤切臣民之慶祝矣。濡曰,頤命之言,好矣。上曰,若他□□可從,此則終難允從矣。泰采曰,臣等雖盡死,豈可奉承乎?宗泰曰,豈有奉承之臣子乎?泰采曰,終無可行之理,當置國事何地乎?濡曰,罔涯矣。上曰,大小公事,留院有意,而當此大無之年,八路之民事可慮,民事所關狀啓,入之可也。民事豈可須臾忘也?泰采曰,公事雖有入之之敎,而誰敢入之,誰敢回啓乎?許墀曰,無非公事之積滯者,而不賜允兪之前,何等臣子,留意公事乎?冬節已深,八路之民事罔極。今日批旨,有大小公事稟行之敎,而大小公事,旣已稟行,則亦豈不妨於調養乎?今日大臣·諸臣,相率力爭,而不賜允兪,他日又不許賜對,只以書入爲敎,不允爲批,本院所下批旨,封入旋下,臣等,將置備忘於何地乎?今日固當力爭,大臣何可退去乎?頤命曰,許墀之言,是也。文書雖有入之之敎,百僚方在遑遑,誰敢入之乎?當此之時,孰無是心,而許墀之言,獨能如此,誠爲可嘉。墀曰,封還之批旨,退出之後,又爲還下,則臣等,以寂寥之文,何望回悟,而將置備忘於何地乎?因垂涕曰,世子,吾君之子也。固當事之,而殿下春秋,今幾許年紀,而遽欲遠群臣,群臣之事殿下,亦幾許年紀,而豈欲一朝捨殿下乎?宗泰曰,殿下纔逾盛年,遽欲釋位,臣下何敢奉承乎?濡曰,上候調攝中,如是瀆擾,以至夜深,極爲惶恐,伏望更爲思量。墀曰,大臣,何以退去乎?退出之後,請對不許,又以書入爲敎,則大臣,將若之何?宗泰曰,殿下臨御三十餘年,而尙未向衰,春宮甫離沖年,今日國事,殿下,誠不可釋手矣。臣下,亦何敢奉承乎?墀曰,人君爲國之道,□順民心,違拂民心,而爲治者,未之有也。卽今大臣·百官·百姓之心如此,殿下,雖有此志者久,而何可輕議至此乎?臣等,今日瀆擾,以致夜深,此則臣等之罪也。爲殿下臣子者,當以義理守死而已。頤命曰,只在二字缺間,何乃靳許若是耶?文重曰,靜夜思量,則庶有回悟之□,臣等專恃聖德,今日姑退矣。墀曰,明日·再明,不許賜對,則大臣將若之何?喬岳曰,君臣,猶父子也。群下之出於至誠,而終不允從,則於事理何如乎?殿下,深居九重,猶未盡察外間遑遑狀矣。必東曰,臣在諫職,不得請則有死不退矣。行義曰,群臣中,至有流涕者,出於血誠矣。喬岳曰,凡爲臣子者,孰不血誠爭執乎?世紀曰,蚩蚩之民,或有發聲欲哭者,故禁而止之,而凡事有不可不止之事,此事,一日不止,則有一日之害,二日不止,則有二日之害矣。得一曰,遭此罔極之事,有人形者,孰無痛迫之懷乎?一星落天,天色陰晦,猶且憂慮,況有此敎,民生豈有生意乎?世紀曰,此事雖經年閱歲,決不可奉承矣。必東曰,一堂之間,不得蒙允,則固當退爭於閤門之外,而以草草數語,何望回天乎?大臣·正卿,以此退出,而三司仍留。重夏曰,大臣·諸臣,特以妨於靜攝退出,而今當上下酬酢如響之時,臣等何可遽退乎?必東曰,雖經年閱歲,群下之請不止矣。上曰,決難允從,須勿强煩。必東曰,伏聞決難允從四字之敎,五內崩迫矣。小臣,官以諫爲名,雖死決難奉承矣。喬岳曰,聖敎如此,群下之悶迫,如何?實非所望於殿下也。重熙曰,不得兪音,則以何面目,出見民人乎?錫恒曰,大臣則爲慮靜攝之有妨,雖已姑退,而臣等,職忝言地,不敢徑退矣。大凡,血脈不通則人病,言路不通則國病,此理之常也。目今上下否塞,事務積滯,此亦聖上不可不念處也。上曰,不必煩議矣。必東曰,夜間,穆然深思,則庶可覺悟矣。錫恒曰,夜氣淸明中,更加思量,則豈不惕然改圖乎?更鼓已深,不得不姑退,而明當更爲請對矣。上無發落。政院·三司諸臣,亦以次退出,夜已三更三點矣。燼餘
上在昌德宮。停常參·經筵。
夜一更,有霧氣。
中殿·世子宮·嬪宮,藥房問安。答曰,知道。
藥房都提調申琓,提調閔鎭厚,右承旨李彦經啓曰,伏未審夜來,聖候調攝,若何?湯劑連進之後,咳嗽日有差勝之效,結核處漸至消減,而水刺所進,比昨亦復何如?昨日引接臣僚,夜分始罷,靜攝之中,不瑕有勞傷之患乎?臣等,憂慮未已,敢來問安。答曰,知道。咳嗽今已差愈,結核處,與昨一樣,水刺幾盡復常矣。
京畿監司書目,高陽呈,以戶曹參判黃欽,上疏上送事。啓。答曰,省疏具悉。予意已定,決難允從也。疏末事,令該曹稟處。
又書目,臣等,官守有限,不得趨進於大庭叩額之列,驚惶悶鬱,無任罔極。敢以區區煎灼之忱,與都事守令以下察訪諸臣,相率封章,仰干宸嚴,伏乞聖明,亟收成命,以副中外臣民之望事,上疏上送事。啓。答曰,省疏具悉。必不勉從之事,不宜强聒也。
前參議趙泰耉等上疏。大槪,敢申呼號罔極之懇,仰冀亟允庭臣之請,以副擧國顒顒血祝之請事。及前參議李晩成等上疏。大槪,伏見下政院之敎,出於意慮之所不到,凡在含生之倫,莫不驚遑。以冀竭誠回天,而臣等,俱以罷散,屛處郊外,旣不得與於大庭齊籲之列,又未及參於散班陳請之時,今始相率叫呼,以副臣民之望事。入啓。答曰,省疏具悉。玆事,必無勉從之理,須勿强聒也。
五部坊民金承望等上疏。大槪,敢陳血懇,請還收下政院之命事。入啓。答曰,省疏具悉。爾等之陳疏,予嘉其誠,而今日之事,固已牢定,決不可從也。
領府事尹趾完上疏。大槪,伏聞有臣子不敢聞之命,不勝震駭。敢以短疏,略暴危悃,而縣道封章,恐有遲滯之患,玆遣家人,直呈政院事。入啓。答曰,省疏具悉卿懇。今日此擧,亶出於萬萬不得已,惟願卿之體諒焉。仍傳曰,遣史官傳諭。
大臣,率百官,伏閤啓曰,臣等,於昨夜,幸蒙賜對之命,與諸臣,獲近咫尺之淸光,天語溫諄,酬答如響,凡在前席者,孰不感涕,而微誠淺薄,未蒙允兪,夜漏旣深,且當靜攝之中,不得不黽勉徑退,不特臣等,忱情抑塞,終宵悶泣,盈庭百僚,莫不錯愕失望。今日此擧,終不可以瀆擾爲懼,而遽自泯默,玆敢更率群僚,以申前說,惟聖明深察焉。噫,殿下,旣以君臣父子爲敎,臣等,請以此仰復。今臣民,愛戴我聖明,無異於父母,孩提赤子,方恃父母之顧復,而父母不諒,遽爾捨去,則無論其子,號呼戀慕,此果父母之所可忍爲耶?況禪傳之事,固天下莫重莫大者。是以,古昔帝王,雖或年高有疾,而三代·兩漢及皇明,未聞有此內禪,獨唐之睿宗,宋之高宗行之,而此皆有由而然,則非可擬議於今日也。至若國朝時事,臣等前已論之矣。其後則世宗·世祖·中宗大王,臨御多年,文宗·睿宗·仁宗,育德春宮,而皆未嘗遽行此事,至於長陵季年,則恒在違豫,非特卽今聖候之比。孝廟春秋,不啻過於我貳極,而亦無此擧。噫,四聖,夫豈不欲捨事務便調養,而誠以禪傳事體,至重且大故也。且殿下,雖欲違衆行之,爲殿下臣子者,誰敢奉行?在喉司者,不得繳還則必不止,在言地者,不得爭執則必不止,在庭群僚,亦當以死力爭,不準許則不退,以至大小耆老軍民,莫不奔駢聚集於闕下,掩泣哀號,冀聽兪音。夫衆心所在,有非威勢所可奪,而況臣等,伏見春宮疏本,至誠懇辭,遑遑煎迫之意,有足感動神明。伏想聖明,雖欲必行己志,以春宮止孝之心,必涕泣而不從,聖明,若俯察於此,則亦可知此擧,終不可得行也。伏願聖明,收還前下批旨及備忘記,以慰一國臣民抑鬱崩迫之情,不勝幸甚。答曰,決難允從之意,昨己面諭矣。
行大司諫崔錫恒,掌令朴行義,持平李喬岳·尹世綏,獻納李宜顯,校理李觀命·李晩堅,副校理南就明,正言鄭必東·韓重熙啓曰,臣等,昨隨大臣之後,獲近尺五之天,冒死血籲,未蒙兪音,則義不敢退,而聖候方在靜攝之中,深夜酬酢之際,恐致勞傷之患,黽勉姑退,以俟今日之碎首申懇,此雖出於憂慮之忱,而失古人牽裾之義,誠無顔面。伏見在庭喁望之群僚,忸怩抑塞,達宵彷徨,早詣寢門之外,更申前席未盡之懷,惟聖明垂諒焉。殿下,去夜引對之時,雖未降允兪之音,天顔溫粹,酬答如響,君臣之間,情志藹然,不以臣等之言爲非,此蓋聖明,俯燭群下之情,想必有惻然感悟之端矣。臣等,固知今日此擧,亶由於病源已深,藥餌無效,隱憂過慮,乃爲此萬萬非常之擧,而抑臣等,膚淺之見,恐非調護之方,而反益煩惱之端,當此災異荐臻,虞憂溢目之秋,殿下雖在釋位居閑之中,國計民憂之日急,不得不關念人心朝論之日非,不得不嬰懷,到此地頭,雖欲優遊晩節,頤養心神,恐不可得也。仍竊伏念,帝王安養之道,與士庶不同,享國長久之本,係於勤逸之如何,是以周公之告成王,眷眷於所無逸之道,光武之答太子,諭之以不知疲之意。今我聖上,春秋鼎盛,非文王受命之年,國事委靡,異建武昇平之世,如許至重至大之擧,豈萌於聖慮,發於聖敎乎?今況聖人作事,必順人情,衆允悔亡,大易所訓,謀及庶人,洪範所戒,今也,上自股肱輔弼,下至閭閻賤隷,莫不驚惶悶泣,波蕩洶擾,人情所同,天意可見。伏乞聖明,上念祖宗付托之重,下察臣民煎灼之忱,更加三思,亟命還收藥院批旨及節目擧行之敎,宗社幸甚,臣民幸甚。答曰,必不允從之事,連日煩請,使予徒增抑鬱之懷也。
府啓,請藥院承旨,從重推考。措辭見上今日伏閤,是何等痛迫之擧,而司諫尹星駿,身在臺閣之列,謂以未及聞知,緩緩來到,已極可駭,而昨日一番參啓之後,徑先出去,諸臣引接之際,旣不入參,三啓批下之時,亦不留待,星駿之素有疾病,雖是人所共知,而旣已入參之後,則決不當任自退去,其偃便不職之責,在所難免。請司諫尹星駿罷職。答曰,不允。罷職事,依啓。
前統制使李昌肇等上疏。大槪,臣等,俱以駑賤武夫,目見聖朝非常之擧,不勝驚惶震駭之忱。玆敢相率呼籲,亟收成命,以副涕泣祈懇之望事。入啓。答曰,省疏具悉。玆事,必無允從之理,不宜强聒也。
藝文館箚子。大槪,更申血懇,冀蒙開許事。入啓。答曰,省箚具悉。爾等,體諒前席之敎,勿爲煩請。
幼學崔命相等上疏。大槪,臣等,俱在章甫之列,伏聞臣子不忍聞之敎,不勝驚惶悶迫之忱。不暇隨例廁簉於館學叫閽之後,不得不疾呼於象魏之下,伏乞亟收成命,俯循一國臣民之望事。入啓。答曰,省疏具悉。前後批旨,備悉予意矣。批答出內下記草
館學儒生趙鼎彬等上疏。大槪,臣等,於日昨備忘,竊不勝驚惶煎迫之忱,玆敢倡率多士,齊聲呼籲,伏乞亟收令禮官擧行之命,以安春宮之心,以副擧國臣民之望事。入啓。答曰,省疏具悉。前後批旨,備悉予意矣。批答出內下記草
前縣監朴尙夏等上疏。大槪,臣等,伏見備忘,不勝驚惶,涕泣哀籲,伏乞亟收備忘,以慰臣民之望事。入啓。答曰,省疏具悉。玆於前席之批,已諭矣。朝報
政院書吏廉守儉等,大殿別監李時迪等,司謁池溟達等,將校·禁旅軍兵·畫員·算員·別軍職·譯官·政院使令·各司書吏·飯監,五部防民等疏批,則承旨親承批旨,出去頒布。以內下記草載錄
大臣及正卿·三司請對時,藝文提學金鎭圭,亦爲請對。傳曰,引見。傳曰,政事明日爲之。
政院啓曰,三司入侍時,臣等亦爲入侍之意,敢啓。傳曰,依爲之。王世子上疏。入啓。答曰,省疏具悉。爾之情事,不可不念,而大小臣僚,積誠陳請,終不可孤也,故纔已勉從矣。
大臣·正卿及政院·三司請對時,上曰,予意已悉於前後批旨矣。今日之擧,非出於厭苦萬機而然,所患漸至沈痼,已甚切迫,竊欲釋位就閑,優游晩年矣。蓋禪傳之擧,事極重大,旣始之後,則固宜斷然行之,而昨今前席,大臣諸臣之請,發於至誠,予以否德,忝居大位,歷年雖多,寧有德澤之及民者,而上自股肱輔弼,下至耆老·軍民,皆不忍捨予,君臣之間,分義雖曰截然,豈無感動之心乎?予亦自不覺泫然也。八路大無,賑事方急,若因此擧,曠延時日,不能及時講究拯濟,則是益予之過也。以此,勉從群下之請。朝報
藝文館奉敎李縡,待敎洪禹瑞,檢閱李貞儉箚曰,伏以臣等,昨陳短箚,顒望兪音,及奉聖批,諭之以決難允從,抑塞涕泣,尤不知所出,連章瀆浼,亦甚惶猥,泯默一日,方寸如灼,玆不得不更申愚衷,以冀萬一之察納焉。噫,古之聖君,必稱文王,而厥享國五十年,非不久也,至日中不遑食,非不勤且勞也。且以武王爲子,夫復何憂,而迄五十載之間,未聞有傳禪之擧者,豈不以心在乎宗社萬民,不自知其勞苦也。今殿下,憂勤誠至,而未有加於日昃之不遑,御極多年,而猶未及乎五十之享國,乃欲爲文王之所不爲,甚非平日所期於我聖后者也。竊瞷,聖意槪以疾病爲憂,調養爲急,臣等,久侍香案,屢聽天語,固已審夫聖躬病源之不淺,區區憂煎,豈有窮已,而第惟殿下,雖有一時諐度,天地神祗之所隲佑,億兆生靈之所禱祝,自當有勿藥之喜,顧不足以煩聖慮,而至若受病之本,則殿下,能反而求之,恒若曰,我誠有病矣,而其不能耐煩者,抑由火勝而不能制心歟?平思靜慮,湛如止水,物來順應,無所㥈懘,則萬幾之煩,自不足擾吾靈臺,節宣咸宜,天和日臻,無疆之慶,於千萬年,如或少忽焦火之戒,不念省欲之工,此心難持,此病長存,則雖超脫於事爲之外,端拱乎燕閑之居,亦何益於頤精嗇神之道也?殿下,頃以本無治心之功,爲敎,此固出於聖上自謙之辭,而醫疾之方,應物之道,捨治心而不可他求,則玆豈非殿下勉勵處耶?此下數行缺,況中外臣庶之戴恩含戀,呼號不止者,不翅如乳兒之失慈母,以殿下子育之仁,亦胡忍邁邁不顧乎?殿下,幸於靜攝之餘,穆然深思,則庶或有不移晷,而翻然改圖者矣。伏乞聖明,亟允群下之請,以慰神人之望,宗社幸甚,臣民幸甚。取進止。批答見上
領府事尹趾完上疏,伏以臣,千萬意外,伏聞殿下,猝下臣子不敢聞之命,噫噫,此何擧措也?惟我殿下,春秋鼎盛,距文王受命之歲,尙有數年之未及,一國臣民咸戴聖明,冀萬世太平之化,而乃於一朝,忽有此命,何殿下不曾稽諸神人,不曾謀及卿士,而徑情直行,若是其獨運歟?中外人心之震駭糜潰,有不暇言。仰惟春宮仁孝之誠,遭此驚憂罔措之事,或恐有傷天和,不無生病之慮,念及於此,五內如崩,伏見答賓廳啓辭之批,丁寧懇惻之旨,一字一淚,爲臣子者,孰敢恝然於君父之患候,不思所以保護之方乎?第今日之擧,萬萬不可,群下之苦口力爭,固不得不爾也。臣自聞此報,中夜不寐,左思右想,自謂有一得之愚慮。若令世子,龍樓問寢之餘,聽覽政事,大事則從容稟定,小事則詢問裁決,聖躬,享頤養之福,庶務,無廢弛之憂,而況殿下,隨事而敎,大有進益,不啻遇物之誨而已,世子明習之效,又何可勝言哉?如是則事理正當,群情妥帖,宗社無疆之慶,實基於此矣。禪以大位,震驚四方,非惟不當爲,亦不必爲也。垂死殘喘,昏無知識,區區憂愛之誠,不能自己,敢以草草短疏,略暴愚悃,而縣道封章,恐有遲滯之患。玆遣家人,直呈於政院,伏乞聖明,俯賜諒察,曲加思量,亟收已下之命,更究善處之道,千萬幸甚。批答見上
京畿監司李世載,都事韓永祚,良才察訪柳廷喬,慶安察訪李需命,桃源察訪具泰柱上疏,伏以今日聖上處分,出於意慮之所不到,臣等,固已驚惶罔措,而繼伏見政院·三司·大臣伏閤之批,天聽邈然,聖兪尙靳,臣等,聚首相顧,抑塞失色,而繼之涕泣也。竊伏念,三百年宗社之重,惟在殿下一身,其所以全付之責,爲如何哉?我殿下,臨御卅載,一心憂勤,治化之隆,卓越前古,環東土億萬生靈,歡欣鼓舞,擧祝無疆之休,而不幸近年以來,災荒荐臻,艱虞溢目,國勢之岌嶪,若不保朝夕,此正殿下,益加警惕奮發振作之時,而遽有此萬萬意外之敎,此豈臣子之所敢聞者乎?矧我聖上春秋,未到倦勤之時,近日違豫之候,漸至康福之境,則淸心省慮,自是養性之道,以簡制煩,亦有應物之方,以聖上察理之明,何不念及於此耶?自有此敎以來,上自卿士大夫,下至輿儓賤品,擧皆奔走遑遑,竭誠號籲,而臣等,官守有限,不得趨造於大閽叩額之列,彷徨悶鬱,靡所罔極。敢以區區煎灼之忱,相率封章,仰干宸聽,伏乞聖明,亟收成命,以副中外臣民之望,不勝幸甚。批答見上
前參議李晩成,前大司諫金萬埰,前僉正鄭載道,前郡守金萬㘽·金鎭瑞,前經歷李光祖,前郡守魚史衡,前縣監權尙珩,前判官金昌說,前縣監李·李命熙,前主簿李箕明,前縣監崔愼,前別檢李箕獻,前察訪柳亨運·李喜昌,前奉事洪萬宗,前參奉李晩祥,行司勇金時獻,前縣監李碩亨·朴泰成,前輔德金栽,及第安垕等上疏,伏以,殿下今日之事,此何擧措,此何景像耶?上而王世子,驚惶煎灼,瀝血陳懇,下而文武宗戚·百官,咸聚內庭,疾聲呼籲,以至軍民之衆,輿儓之賤,凡厥含生之類,莫不失色奔走於街衢之間,此何擧措,此何景像耶?臣等,適在罷散之中,不得從百官之後,而爲殿下臣子,終無一言於今日之事,非臣等之所可忍也。玆敢相率而仰陳焉,恭惟我殿下一身,上爲祖宗之所托付,下爲億兆之所仰望,則奈何一朝,爲此事乎?殿下,雖敎以祖宗故事,而此亦有可言者,我朝太祖·定宗·太宗三聖,實皆內禪,而俱非今日所可擬議者,自是厥後,累聖相承,而未嘗行之,臣等不暇遠引,請以近代祖宗之事言之,仁祖臨御多年,孝廟養德春宮,至於三十,而未嘗有今日之事,先大王季年,我殿下已長成,而亦未嘗有今日之事,蓋以祖宗之付托,不可以輕釋,億兆之仰望,不可以遽舍也。何殿下,不法仁祖與先大王,而必欲行國初所不同之故事耶?至若玉體之勞傷,群下非不憂念,而聖人之志氣,不隨氣血而竝衰,誠能自强於治心之術,不弛于攝生之節,以簡制煩,以靜制動,則雖萬務至多,而所以應之者,自有其道,四時之所節宣,六氣之所舒暢,顧何至於勞悴而生疾,況今鼎成之聖算,非及倦勤之年,一時感傷,當底勿藥之慶者耶?殿下,雖欲强拂擧國臣庶之情,在我王世子止孝之心,必涕泣而不敢承,喉司必繳還而後已,三司必準請而後已,文武宗戚·百官,擧皆碎首庭墀,不得請則不止,殿下,其能獨行已意乎?且人情之所同,天心可見。今者下民之愛戴我殿下,如赤子之有慈母,皇天之所以眷顧我殿下,從可知耳。殿下雖欲割慈於東土之赤子,獨不念皇天之眷顧乎?殿下,若慮及於此,則宜必渙然釋悟於淵衷,而方且堅拒牢塞,尙靳兪音,是豈所期於聖明者哉?伏願聖明,上念皇天祖宗之眷顧付畀,下察大小臣民之仰望愛戴,亟賜允從,一國幸甚。答曰,省疏具悉。玆事必無勉從之理,須勿强聒。
前牧使沈最良,前正言鄭思孝,前牧使洪景濂,前府使沈樘,前郡守沈得元,前持平李相周,前察訪沈枋,前正郞洪重禹,前縣令蔡彭胤,前正言柳述,前縣監成瑍,前都事李龜齡,前縣監金夢瑞,前郡守李,前縣監申必源,前縣令李翼齡,前縣監韓宗老,前監役蔡壽胤,前都事趙九鼎·朴壽仁,前縣監崔鍌,前佐郞崔泰厚·趙以進,前郡守權世泰,前通禮金始慶,前僉正韓後相,前佐郞李溭,前參奉鄭行五,前郡守丁道復,前判官丁道明,前典籍鄭建周,前縣監朴慶承,前郡守權德潤,前佐郞睦林最,前察訪睦天祥,前別檢安玖,前典籍安瑞羽,前都事盧思齊,前縣監權處經,前都事李徵,前府使柳憲章,前主簿李延挺,前直長尹萬慶,前參奉權應經等上疏,伏以,臣等伏聞藥院之批,有不敢聞之敎,繼降節目擧行之命,喉舌之地,封還不止,耳目之班,刳瀝己殫,大臣請對而不得,百僚庭籲而莫回,莫不奔走震越,相率而號泣,臣等,雖在罷散之中,亦何敢自阻於仁愛之天,不暴其崩迫之悃乎?惟我殿下,臨莅寶位,一心宵旰,于今三十有一年矣。德敎隆洽,疆域乂安,擧國含生,咸仰億萬歲無疆之休,今春秋向暮,而未及乎倦勤,玉候有愆,而漸臻乎復常,奈何一朝,遽欲釋艱大之寄,而爲頤養之圖乎?況今日,是何等時也?民飢於下而賙活方急,天警於上而災殄層見,此正聖明,側身勵精,以究至治之日,夫豈脫屣千乘,居閑就靜之時乎?在庭群臣,孰不念萬幾之憂勞,有以致傷於聖躬,而以殿下之聰明睿智,裁斷聽察,自不至於憊神疲精,減損沖和,若其摠攬之道,宴息之節,亦豈無所以弛張者乎?殿下一身,祖宗天地之所付托,億兆臣民之所仰賴,雖欲超然於事務之外,有不得自由者矣。觀聽駭慌,外內洶洶,一日二日,景像愁沮,人心如此,天意可見。伏願殿下,亟收成命,以副神人之望,宗社幸甚,生民幸甚。答曰,省疏具悉。玆事,必無勉從之理,須勿强聒。
前參議趙泰耉,前府使徐宗憲,前護軍元聖兪,前判決事孟萬澤,前正郞崔昌大,前校理吳命峻·李㙫,前持平朴弼明,前判官李坦,前修撰趙泰一,前司書李台佐,及第李聖肇·朴鳳齡·申鐔·梁聖揆,前縣監宋宅相,前掌令李翊漢,前正言金斗南,前郡守李寅熺,前縣監尹濂,前郡守尹泓,前司正金東弼·黃龜河,前縣監崔昌演,前都事元命龜,前監役朴泰春,前縣監權益震·權益隆·柳綄·呂渭良,前郡守李會元·呂必寬·鄭復先,前司正李澤,前縣監李夏輔,前郡守李世瑜·徐文淑,前縣令尹志任·李廈成,前衛率趙裕壽,前文學鄭栻,及第李相成,前主簿宋夏錫,前判官李夏亨,前縣監尹明運,及第李大成,前縣令洪萬迪,前縣監林世儉,前府使徐敬祖,前直長李廷師,前郡守鄭重基,前縣監鄭重萬,前參奉鄭志寧,前司正李承源,前縣監沈廷耉,參奉韓祉,參奉趙泰耆,前縣監柳光廷,前司議金鼎臣,前縣監沈頊,前博士洪夏濟,前縣監趙鳴鳳,前正郞吳命羲,前主簿鄭健一等上疏,伏以臣等,昨將號呼罔極之懇,仰干宸嚴之聽,或蒙聖鑑之回照,以副群下顒顒祝望之忱矣。及承聖批,以決難允從爲敎,臣等,聚首遑遑,尤不勝悶迫涕泣之至。嗚呼,我殿下,誕膺天命之眷佑,祗承祖宗之付托,神靈之所祈嚮,八域臣民之所仰戴,而春秋未暮,志業冞廣,景命方隆,其維新。一心圖理,三十年如一日,雖災荒溢目,國事多艱,而尙賴側修之誠,弘濟之功,不底於顚擠傾覆之域,群下之所望者,方在於益恢奮勵之圖,挽回衰否之運,匹休於先王,登世於大猷。嗚呼,殿下,何爲而有是心,何遽而發此言也?殿下,每以疾患爲辭,疾病之來,固所難强,調攝之中,尤難耐煩,聖意之欲加靜養之功,專心於保嗇之方,誠亦恒情之所共有也。雖然,澄心養痾,自有其道,又何可以榮衛之稍損,興居之或愆,遽欲釋天位而捨大寶,以孤負宗社之重寄,神人之厚望哉?傳禪之事,固千百代曠絶之擧,而豈嘗聞以彊盛之年,因一時疾恙,而爲此者乎?此實殿下,非常之過擧,天下後世,謂其斯何?今日群臣有死而已,其孰敢奉令而承敎哉?且伏念,接應之煩,縱或有妨調攝,而治病養心之本,亦不在於屛絶事物。昔朱子,嘗於病中,接應不倦,門人請少節之,不許其言而厲聲誨責之,夫君子所愼,齋戰疾也。酬接事爲,果可以添恙而損性,則以朱子之大賢,豈專忽於所當愼之地乎?藉令人君之臨莅萬幾,眞有害於攝疾,固不可輕議此擧,伏況圖政出治,本不貴於聰察,所守者要道耳,所摠者大綱耳。群言雜進,而折之於理,衆務叢委,而裁之於義,物來無滯,我自澄然,顧何有於乖節宣之方,而失宴息之宜也哉?夫殿下,任情直行,猝然爲變常之事,强拂輿情,牢拒群請者,其謂臣僚民庶,怵嚴威而畏明命,容可以黽勉而承順乎哉?殿下,試觀於禁庭之內,闕門之外,股肱輔弼之臣,率百僚而號呼,耆老吏胥之輩,亦莫不蒼黃奔走,相守而不能去,是殿下,雖欲斷行,不顧威制而力勝之,其勢亦有不可得矣。此猶其小者,仄聞我王世子,自有此敎,驚憂罔措,寢食殆廢,席藁號泣,曉夜遑遑,以殿下,止慈之仁,惟疾之憂,獨不少恤於斯乎?伏乞聖明,仰念宗社之至重,俯察臣民之血悃,亟允庭臣罔極之懇,以副擧國齊籲之誠,宗社幸甚,臣民幸甚。批答見上
戶曹參判黃欽上疏,伏以臣,再昨夜,猝伏聞下政院備忘,驚惶煎迫,罔知攸處,繞壁彷徨,通宵耿耿。晨詣闕下,擬參大政齊請之班,而適會出疆,不敢小淹,黽勉辭陛,抑情出郊,中心菀結,不能自已,玆敢俯瀝愚衷,仰備睿察。恭惟我殿下,受祖宗艱大之投應,一日萬幾之煩,夙夜憂勤三十餘年矣。積勞所祟,以致玉候之欠安,頤養之敎,所以發也。第念淸心寡慾,物來順應,自是大聖人攝生之道,必以釋去寶位,擺脫機務,爲調養之方者,非臣之所敢知也。況殿下不及唐堯倦勤之年,尙遠矣,而發此意外之敎,不少留難者,何哉?雖以祖宗朝故事,爲今日遵依之端,而此亦有大不然者。昔我太宗大王內禪之日,年逾文王之中身,我殿下今日,卽春秋方富,銳意爲治之時也。祗緣一時之愆和,遽欲援以爲例,有若監先王成憲者然,尤非臣意慮之所敢到也。自有此敎,在庭臣僚,滿城輿儓,莫不奔遑失措,驚擾靡定,顧此群情,已不强拂,而臣於拜辭之際,伏聞春宮邸下,將有伏閤之擧,竊想春宮出天之誠孝,其怵迫悶塞之情,當復何如哉?殿下念及於玆,則以殿下止慈之仁,寧不惕然感動,思所以安春宮之心,而副群下之望哉?伏乞聖明,特加三思,亟允群請焉。臣本至愚極陋,無所比數,而受恩隆重,致位至此,糜身粉骨,固臣所自期者,今於備忘之下,旣不得碎首天陞,冀回聖聽,而徒以奉命爲重,徑出國門,漸向前路,孤負盛渥,死有餘罪,臨疏涕泣,不知所達。且臣所帶地部佐貳,春秋兼任,俱係緊務,在例應遞。伏願聖慈,竝許解免,不勝幸甚。批答見上
前統制使李昌肇,前兵使李碩寬,前府使李夔·黃鑌·李瀗,前虞候呂謙齊·趙修·崔燾中·李汝澤,前水使朴宣興,前郡守鄭智·朴琳·趙相殷·閔聖基·鄭擔·朴東樞,前縣監崔濡·趙鼎期,前司果張佑漢,前僉使李行昌·趙廷元·尹商益·李晩雄,前萬戶吳瑞弼·吳萬元·韓五相·呂必矩·金尙·金錫悌,前司果李興相·金震華·梁禹岌·林挺桂·李後球·李再興·李明輝,前虞候鄭昌周,前經歷鄭泰英·金晉鼎·成楚俊,前府使李岐,前郡守徐宗望·李萬葉·李·李震華·鄭道微,前僉正朴世衡,前都事李商任,前縣監李之㰒·柳重碩·金·魚景亮·崔東溟·洪以周,前縣令尹必昌,前僉使李太古·李汝嚴·趙鳳錫·高後良·宋賢逸·韓弼榮,前部將盧道弘·朴敏道,前主簿金世興,前宣傳官申烒,前司果柳袨·李時熙·李時傑·梁時俊·鄭尙傑·金世輝·劉濟漢·曺慶昌,前萬戶都大亨·方以直,前別將孫希俊·申檳,前僉使鄭弼周·趙挺立·朴世楨·李君錫·魚史忠,前郡守劉大老,前縣監韓廷弼·朴廷元,前監察李廷周,前僉使趙鑑·吳震熻·朴之屛·全汝胄·李敦五,前宣傳官柳就章,前萬戶卞廷華·文孝成·尹選,前司果白興祚·邊相詡·房斗齡·洪世宏·鄭以泰·趙麟錫,前主簿朴尙糾,前虞候李贇,前權管金俊命,前司果洪璟·金兌鼎·金竚漢·崔尙季·李枝元等上疏,伏以臣等,俱以駑賤,沐浴淸化者,久矣。區區仰戴之忱,自期不後於人,目見聖朝非常之擧,不勝憂遑震駴之至,方在散班,不敢廁跡於百僚齊籲之列,玆敢相率露章,仰瀆於宸嚴之下,惟聖明,勿以人微而廢言。惟我王世子,睿質天成,令德彰聞,凡在一國之臣庶,孰不延頸,而今殿下春秋未暮,聰明睿智,高出百王,臨御三紀,萬化淸明,雖因宵旰之憂勤,以致一時之痾恙,淸心養靜,自可勿藥,而今於萬萬意外,有此臣子不敢聞之下敎,臣等,聚首驚愕,不知所出。仍竊伏念,春宮邸下,以出天之誠孝,一朝承此非常特敎,其驚遑震越,尤當如何也?伏願聖明,俯察群下之至懇,且念春宮之誠孝,亟命還寢成命。批答見上
成均館進士趙鼎彬·洪啓迪·申晳·白時輝·李廷熽·徐宗亮·李翊誠·權諴·曺錫振·李梓年·安重仁·李養大·柳雲瑞·李弘栽·金·李廷弼·李挺周·李文祥·李日三·朴㻐·南一明·姜啓傳·朴泰協·金壽錫·成胤光·柳熙運·申輶·鄭墀·朴尙彧·尹志·尹東卨·徐宗業·李敏·柳敏廷·柳昌寅·辛致復·李興元·任遭·朴昌瑞·張植·魚有龜·徐宗集·李泰岳·尹東奭·金百明,生員盧斗望·沈益海·李錫鳳·曺昌億·朴鏛·李煜·柳光翼·李雲開·李珹·崔敏恕·李天楷·金重鎰·具適·柳春榮·趙泰東·蔡膺福·洪重泰·吳瑞暉·金翰運·林益彬·李章運·韓敬徵·李正華·李秉常·柳重榮·李秉鼎·蔡奎章·權熀·金龍慶·金相岳·申軫·申輅·洪鉉輔·李重協·兪守一·李弘選·徐宗賢·禹伯圭·李誠一·尹師敎·韓榮世·呂鳴震·嚴漢重·金時彦·趙榮祿·洪渲·張世吉·李翊良,幼學李顯應·李顯徵·魚有鵬·趙命徽·朴弼莘·朴炫·李仁濟·李世昌·沈澈·李世泰·李世敎·高道泰·高道說·高道原·尹鳳九·尹鳳五·高道弘·李秉文·李秉一·柳慶佑·申致遠·李鉉佐·李鉉弼·尹曙·尹百和·金泰珍·鄭順一·李箕年·成震齡·宋逢源·柳大徽·柳讓·柳謙·柳諶·金濈·沈尙喆·沈㙫·林柱國·閔鼎錫·金益敏·權始萬·權亨萬·權彙萬·申思奭·申思說·申思迪·申思顯·申思聖·申思定·李泰陽·李鎭垕·金晶麗·兪懋臣·任述·任達·韓鳴震·金道洽·趙奎彬·洪義人·金彦熙·白尙瑜·李震昌·朴思聖·張震龍·全聖后·權舜元·尹弼殷·尹元甲·朴尙華·崔震龍·金挺華·鄭重泰·李昌錫·崔泰垕·李泰休·盧昌世·朴守東·金一鑑·尹侙·李夏榮·李碩英·李基壽·李道顯·李道謙·李道翼·李道善·鄭弘壽·朴思淹·康永運·成夢齡·金龜老·趙始剛·鞠命殷·朴廷珪·文彩大·金世輔·金是鍵·李震陽·李宜壽·閔應洙·李相俰·李晳·李智·趙興彬·趙觀彬·南鶴擧·趙彦臣·李時聖·李時範·宋徵華·閔承洙·申思遠·安相徵·安相英·安允命·黃禹夏·柳謙明·柳復命·柳震明·柳恒明·趙榮時·趙榮宗·趙榮祖·李垿·尹津·朴壽漢·沈師哲·李德海·尹鼎柱·尹恒輔·申揆·金碩恒·李慶錫·李綮·具弘復·金壽鏶·金致謙·尹宗柱·金聖集·韓禧·朴昌齡·李德載·趙謙彬·李匡福·李賓興·李匡佑·李聖興·李禎興·金岱壽·尹泌·尹得一·黃奎河·黃瑞河·洪重成·韓祺·宋相普等上疏,伏以,日昨備忘,出於千萬意慮之外,聖旨纔下於半夜之間,擧國若在於波蕩之中,上自大小臣僚,下至氓隷輿儓,莫不奔趨於闕庭,聚首愕眙,罔知攸措,而況我王世子仁孝之誠,出於天性,承此非常之敎,其徊徨煎迫之情,尤當如何哉?臣等伏見王世子封章瀝血之辭,由中之懇,有可以感動聖心,而兪音尙靳,天聽愈邈,殿下縱不恤臣庶顒望之忱,獨不念王世子悶迫之心乎?雖以閭巷間事言之,主家之人,病不至於不堪幹事之境,不至於有妨聽察之日,而居然以當家之任,擧以委之於其子,子何安於心,爲其僕隷者,亦何忍無顧戀瞻歎之心乎?臣等於此,有不勝抑鬱號泣之至也。且臣等,竊伏見前後聖敎,以疾病爲慮,以調養爲辭,蓋近來玉體之違和,不過是一時旡妄之疾,擧國臣民,亦知不日之間,且有勿藥之喜。殿下,若專以此爲敎,則臣等,恐上下臣民之心,愈往而愈鬱也,王世子驚遑之衷,愈久而愈切也。且其將理調護,自有其道,以聖人愼疾之心,體古賢養性之訓,加意本源,保鍊神思,則庶幾淸明在躬,志氣和泰,酬應事務,固將沛然,榮衛之愆,自非所慮。豈可以一時微,遽思就閑,乃爲此莫重莫大之擧,而不少留難耶?臣等忝居首善之地,目見國家擧措之非常,誠不勝驚遑煎迫之忱。玆敢倡率多士,齊聲仰籲於紸纊之下,伏願聖明,亟回令禮官擧行之命,以安春宮悶切之心,以副擧國臣民之望,不勝萬幸。批答見上
幼學崔命相·尹烒·李命新·李馨遠·尹休耕·李著遠·安宗海·呂慶先·呂慶年·李命稷·朴晦根·李烒·李熻·沈重賢·成九齡·宋徵台·韓聖昌·崔命遇·鄭師相,進士尹志,幼學李晳·李智·尹涉·李普臣·趙震彦·趙泰彦·崔命傑·崔命迪·李蓍贊·李琛·趙正楷·李德新·沈箕賢·李廣義·宋熲·呂應賢·權恒萬·權師萬等上疏,伏以臣等,伏覩日昨藥院之批,繼伏見備忘記,有禪位節目,令禮官擧行之命,臣等,聚首驚遑,惝惶悶迫,誠不能自定也。夫聖人之大寶,國家之神器,聖子神孫,繼繼承承者,自是天地之常經,而至於內禪一節,則自三代以下,尠有聞者,豈不以授受之際,情禮事體,有所至重而然耶?降及漢唐以後,雖或當國家危急之秋,爲一時權宜之計,間有不得已而行之者,後世猶不能無議,則此事之不爲百世不易之常典者,於此益較然矣。我朝之崇奉遵放,莫如皇朝,而皇朝數百年間,曾無此擧,則以聖上從周之義,何獨擧皇朝所未行之事,而斷然行之耶?聖敎中,以祖宗朝故事,援以爲證,此則尤有所不然者,太宗朝國勢時勢,方當綦隆之會,非如今日之扤隉,則一時達權之擧,容有所以,而目今天災荐臻,民命近止,國事無一可恃,艱虞之象,日甚一日,此正我殿下,惕礪淬拂,灑然振作之大機會也。今因一時之違和,遽有非常之擧,此豈惟天惟祖宗,所以付任我殿下之意,亦豈一國臣子,所嘗祝聖而顒望者哉?殿下,雖以調養之節有敎,而此亦臣等之所竊惑者。惟我先王,臨御十六年之間,玉候常愆,曾無一歲之康寧,而政由已出,庶績咸凝,深仁厚澤,浹于遠邇,民到于今,頌先王之德不衰者,豈不以帝王之治,不在於庶獄庶言庶愼?惟以一心之精,制萬幾之煩,湛然虛明之中,萬里洞澈,不必膠擾汨亂,區區於動作云爲之末,而治無不張,事無不擧故也,以殿下繼述之孝,惟當近法先王,益加意於本源之地,紹聖祖精一之訓,念古昔無逸之道,內而爲治心養性之本,外而爲應物做事之機,恬乎其靜而能制其動,澹然以靖而能御衆務,深拱於穆淸之中,而玄化可以潛孚,治化可以徯志,奈何纔過不惑之年,未及倦勤之歲,乃有此意外之敎耶?伏惟我殿下,三紀敦臨,一心圖治,宵旰憂勤,未嘗一日暇豫,重以累經事變,洊遭災荒,雖以今春,下政院之聖製見之,邇來三十年之間,凡所以拂亂聖心,屢愆天和者,不專在於六氣之所感,而惟我王世子,春秋鼎盛,德器已成,仁孝遠聞,謳歌普勝,則聖上今日之擧,亦出於付托無㙳之至意,今此丁寧惻怛之敎,爲今日臣子者,孰不知聖意之所存,而第伏念三代揖遜之風,旣非季世之所可徑行,祖宗已行之故實,又非今日時勢之可摸擬,而保攝節宣之方,尤不在於屛去事務,穆淸無爲也,決矣。何殿下,不念付畀之重,輕懷脫屣之志,不詢於大臣,不謀於衆庶,只因藥院問安之啓,遽下臣子不敢聞之敎耶?噫,禪傳之禮,何等重大,而忙急簡率,略無愼重之意,中外駭遑,擧國奔波,雖輿儓之賤,婦孺之微,亦莫不抑鬱而悶塞,況以我春宮出天之孝,當此喜懼之日,經月嘗藥之餘,遽聞此敎,其所以涕泣悶迫,遑遑罔措者,庸有極乎?一國群情,雖不可恤,以殿下止慈之心,獨不念春宮之至懇至情乎?臣等俱以章甫之列,目見前古所無之事,不勝震駴悶切之忱,而事係變常,不暇隨例廁簉於館學叫閤之後。玆敢疾聲哀籲於象魏之下,伏願聖明,俯察一國公共之議,諒臣子罔極之情,特加三思,亟收成命。批答見上。
五部耆老·軍民·折衝金承望等,八百八十人等上疏,伏以臣等,俱以坊民,無預朝廷事,而居在輦轂之下,偏蒙雨露之澤,太平萬歲之願,方切于中,竊伏聞有下政院之敎,臣等驚心疚懷,寧欲痛哭而靡從也。殿下卽位雖久,而尙未及倦勤之時,則何遽今日,乃下此敎於臣民意慮之外乎?雖以古事言之,堯立七十二年,乃禪於舜,則今殿下纔二字缺十年矣。以本朝事言之,則太宗大王,春秋過五十後,始有禪位之命,則今殿下,尙未滿五十矣。古之聖王,莫如帝堯,本朝之聖君,亦莫如太宗,則殿下之所當法者,非帝堯與太宗乎?臣等,及聞此敎,驚遑罔措,相率而來,大聲疾呼於闕門之外,伏望殿下,俯察輿情,亟收成命,國家幸甚,臣民幸甚。批答見上以上燼餘
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?左邊結核處,日漸消減,而水刺所進,亦復何如?連夜引接臣僚,夜深乃罷,靜攝之中,不瑕有勞傷乎?臣等,憂慮未已,敢來問安。答曰,知道。結核處,未盡消減,水刺幾盡復常矣。
禮曹啓曰,今此禪位備忘還收之擧,實是東方莫大之慶,不可無陳賀之擧。昨於前席,重臣旣已仰達,而退聞諸議,莫不同然。不卜日,今日內,王世子,率百官,奉箋陳賀於大殿,中宮殿致詞陳賀,亦爲依例擧行,而上候方在靜攝中,權停例磨鍊儀註,何如?傳曰,不必擧行。
院啓,請還收充軍罪人李世禎,特令放釋之命。請還收定配罪人金泰潤,量移之命。措辭竝見上答曰,勿煩。
備邊司郞廳,以大臣意啓曰,今此還收傳禪之命,實係宗社莫大之慶,大小臣僚,擧切懽忭之忱。王世子,率百官陳賀,其在情禮事體,有不容但已者。伏聞禮曹啓辭之批,以不必擧行爲敎,此固出於謙挹之盛德,而群下之情,不勝缺然。百僚,已在庭,儀物亦旣備陳,今若仍寢不擧,則無以慰一國臣民欣祝之心,請依該曹啓辭,仍爲擧行,何如?傳曰,卿等之請至此,依啓辭爲之。
都承旨李震休上疏。大槪,日昨藥院之批,事出倉卒,莫揣聖意,未及繳還,見非物議,至被臺評,其啓雖停,勢難仍冒。今當貳極率百官鰲抃之日,身居邇列,獨阻虎拜之班,病狀自苦,無望供職,乞蒙恩遞,以謝臺議事。入啓。答曰,省疏具悉。卿其勿辭,從速察職。傳曰,頒赦,百官加爲之。
政院啓曰,頒赦,百官加爲之事,命下矣。某罪以下,宥之乎?敢稟。傳曰,雜犯死罪以下,竝宥。
陳賀時,王世子出宮正時,未正初刻,申正二刻,改啓下。
府啓,請還收炤兄弟放歸田里之命。請還收禁衛營所屬,所安島宮家折受之命。措辭竝見上答曰,勿煩。前啓,當該承旨,從重推考事,停啓。
內官金起聲等上疏。大槪,目見下藥院非常之敎,竊自附於有懷必達之義,敢進瞽說,仰冀裁察事。入啓。答曰,省疏具悉。纔於前席之批,已諭矣。
執義李世弼上疏。大槪,臣伏見備忘辭旨,不勝驚惶悶泣之沈。敢暴血懇,仰冀夬允群下之請,以副擧國之喁望,而急於登徹,使家僮直呈,事異常規,尤增罪戾事。留政院。以上朝報
義禁府啓曰,頒赦事,命下矣。本府時囚罪人,及未及拿來罪人等,當爲分秩書啓,而判義禁臣趙泰采,方在服制中。此事,非次官所可擧行,待判義禁出仕後,書入之意,敢啓。傳曰,問于判義禁,書入。禁府謄錄
禮曹啓曰,凡陳賀時,例有方物物膳封進之規矣。今此禪位備忘還收陳賀時,亦當有方物物膳封進之擧,大殿·中宮殿·世子宮,依冬至物目數封進,而日子急迫,勢難及時封進,亦依近例,隨所備封進之意,分付諸道及開城府,何如?傳曰,此時方物物膳,決不可封進,竝特爲停止,可也。禮曹謄錄
禮曹啓曰,頒赦,百官加爲之事,命下矣。在前頒赦時,例有告廟之擧,而今番陳賀,與常例有異,且告廟之禮,必於其日曉頭先行,而今則旣已過時,何以爲之?敢稟。傳曰,告廟之禮,勿爲擧行,宜當,雖不行告廟之禮,亦有頒赦之例耶?如無可據之例,則只行頒赦,如何?禮曹謄錄
禮曹啓曰,命下矣。今此陳賀,實是無前之盛擧,而特命頒赦,尤可見慰悅民情之聖意,則告廟與否,前例有無,皆不必爲拘,仍行頒赦,恐爲得宜。上裁何如?傳曰,仍爲之。禮曹謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?伏聞昨夜入侍醫官等之言,左邊結核,與前一樣,且有隱痛之候,不無成膿之漸云。臣等,伏不勝憂慮之至。前入湯劑,已盡於昨日,咳嗽差勝後,不必連進。今日臣等,與諸御醫,趁早入診,議定鍼藥當否,宜當,敢來問安,竝此仰稟。答曰,知道。入診事,依啓。
敎,王若曰,疾病之來,所難免,思就優閒,神人之望,不可孤,勉副敦請。玆永守乎丕緖,用誕告于八方。顧予菲薄之資,叨承艱大之業。臨深履薄,不懈祗懼者卅年,旰食宵衣,益多憂勞於庶務。雖年齡不至晩暮,奈榮衛自致損傷?旣痾之久淹,若爲將攝,幸儲嗣之漸長,可責繼承。故下禪授之音,要便頤養之道。非敢忽聖訓於無逸,蓋欲遵列祖之攸行,而公卿搢紳之庭爭,累日懇迫,曁軍民章甫之疏籲,滿城沸騰。自愧德化之未孚,寔感愛戴之冞極。況祖宗付托之重,有不敢終忘,抑皇天眷顧之深,有不敢輕釋。以至民憂國計之方急,不容講究拯濟之蹔稽。豈以一身之求安,莫恤萬幾之有曠。爰推轉圜之義,特降反汗之號。念大位之仍臨,曷副丕責?因群情之難抑,勉改初心。固知臣庶之歡欣,益切寡昧之憂懍。肆颺綸綍,庸示衷情。已於本月初二日,還收禪位節目擧行之命,自初三日昧爽已前,雜犯死罪以下,咸宥除之,在官者,各加一資,資窮者代加。於戱,勵精圖治,自今日而更始,滌瑕蕩垢,囿群品而咸寧。故玆敎示,想宜知悉。藝文提學金鎭圭製進
吏曹啓曰,別歲抄爲之事,命下矣。褒貶居中·居下,竝書入乎?敢稟。傳曰,竝書入。
答執義李世弼疏曰,省疏具悉。縷縷陳戒,亶出憂愛,可不留心焉?
府啓,請還收炤兄弟放歸田里之命。請還收禁衛營所屬,所安島宮家折受之命。措辭竝見上答曰,勿煩。
戶曹判書趙泰采上疏。大槪,臣於今日頒赦之後,卽當開坐金吾,稟決罪囚,而纔遭慘慽,服制未盡,且於罪囚中,有不可參涉議讞之嫌,緣臣有故,不卽擧行,其事體之未安,爲如何哉?乞賜諒察,亟許遞臣兼帶金吾之任,以幸公私事。入啓。答曰,省疏具悉。卿辭至此,判義禁之任,今姑勉副焉。
政院啓曰,禁府·刑曹,久不開坐,獄囚多滯,事務可慮。且赦令旣下,多有趁卽擧行之事,新除授判義禁徐宗泰,知義禁趙相愚,刑曹判書姜鋧,竝卽牌招察任,何如?傳曰,允。
政院啓曰,判義禁徐宗泰,牌不進,推考傳旨,今方捧入,而赦令之下,放未放,尙未擧行,事甚未安。更爲牌招察任,何如?傳曰,允。
大司成金宇杭上疏。大槪,臣於金吾罪囚議讞之際,有不敢參涉之嫌,乞遞兼帶同義禁之任,以便公私事。入啓。答曰,省疏具悉。卿其勿辭察任。
謝恩,刑曹判書姜鋧,知義禁趙相愚。
司書李廷濟,加資肅拜。
藥房入診時,提調閔鎭厚所啓,錄名冊中,追後塗改,極可驚駭,故四館所書吏,自刑曹究覈之意,曾已陳達蒙允矣。近聞,其書吏,納供之後,旋爲贖放,而塗改曲折,終未覈得,蓋其塗改之事,泛然論之,則似出於士子輩,欲避疊錄之罪,用情追改之致,故其中,頗有知名者,深以爲冤云,此事,不可不更加明査而處之矣。副提調李震休曰,刑曹之只贖放送,似涉寬緩矣。科後錄名冊,付於該吏之手,有此塗改之擧,嚴問於典守者,則庶可覈得其實狀矣。上曰,更査則可得其實狀乎?鎭厚曰,或云此事,由於四館之罪,而亦何可詳知乎?大槪錄名冊,四館所書吏,實主之,渠雖不手犯,其塗改之人,必無不知之理,今若別樣嚴覈,則似可得端緖矣。上曰,更令刑曹推覈,可也。
又所啓,疊錄名儒生,依聖敎一體施罰,而其中,或有同名而混入者,則査出拔去,且有以一人而變其稱號者,此則雖是當初抄啓之數外,而倂爲停擧矣。敢以其曲折仰達。上曰,依爲之。朝報
有政。吏批,以徐宗泰爲判義禁,尹行敎爲司諫,姜鋧爲刑曹判書,趙相愚爲知義禁。
兵批,以金昌集爲副司直,李禎翊·金遇華爲司果。
上在昌德宮。停常參·經筵。
夜一更二更,有霧氣。
中殿·世子宮·嬪宮,藥房問安。答曰,知道。
藥房啓曰,日氣沈陰,伏未審夜來,聖候調攝,若何?結核處,堅硬隱痛之候,比昨稍勝,而水刺寢睡等節,亦復何如?臣等憂慮未已,敢來問安。答曰,知道。結核處隱痛之候,水刺厭進一樣,寢睡比昨稍安矣。
判義禁徐宗泰上疏。大槪,當此擧國欣慶之日,臣猥叨新命,情病俱劇,坐違嚴召,罪當萬死。伏乞罷削職名,毋誤國事事。入啓。答曰,省疏具悉卿懇。卿其安心勿辭,從速行公。
吏曹啓曰,別歲抄爲之事,命下矣。褒貶居中·居下,竝爲書入乎?敢稟。傳曰,竝書入。
兵曹啓曰,在前別歲抄書入事,命下,則災傷差錯,准期不敍,居中·居下,竝爲書入之意,自吏曹,啓稟允下後,臣曹則依此書入,而今番吏曹啓稟草記中,准期不敍人員,不爲擧論矣。西班罷散中,方有准期不敍之人,何以爲之?敢稟。傳曰,竝書入。
假注書沈壽賢書啓,臣承命馳往于安山瓦里面元堂里領中樞府事尹趾完所住處,傳宣聖批,則以爲,臣伏奉史官傳宣之批旨,天聽邈然,自愧誠意淺薄,不能感回,繼伏聞已允群下之請,喜極而悲,不禁涕淚云矣,敢啓。傳曰,知道。
奉敎李縡,假注書洪尙賓·鄭來周·尹植,獻納李宜顯,加資肅拜。
吏曹啓目,粘連啓下是白有亦,觀此謝恩副使黃欽上疏,則今方奉使出疆,本職兼帶春秋之任,亟許解免亦爲白有臥乎所,所帶地曹佐貳之任,係是緊務,所當許遞是白遣,同春秋則時無緊急之事,曾有仍帶往來之例是白乎矣,宰臣進退,臣曹不敢擅便,上裁,何如?啓依回啓施行。
武科殿試試官三,兪得一·李基夏·李惠疇,參試官三,李明浚·吳遂雄·洪夏錫。
文科殿試,讀券官三,崔錫鼎·李頤命·姜鋧,對讀官四,趙泰東·兪命弘·李觀命·洪泳。
政院啓曰,明日慕華館增廣殿試時,兩司當爲進參,城上所,牌招言送之意,敢啓。傳曰,知道。又啓曰,慕華館增廣武科殿試時,命官,何大臣進去乎?敢稟。傳曰,右相進去。
護軍蔡以章,慶尙左兵使遞來。
京畿監司書目,利川呈,以判府事李畬上疏上送事。啓。答曰,省疏具悉卿懇。憂愛戒誨,實出丹忱,可不加意焉,卿其亟遵前旨,安心就途,以副予望。仍傳曰,遣史官傳諭。
同副承旨洪重夏上疏。大槪,卽於直中,聞母病猝重,心神飛越,不能自定。急於救護,不得不留疏出去,乞賜鐫遞,仍治臣擅離之罪,以肅朝綱事。入啓。答曰,省疏具悉。爾其勿辭,救護母病。
政院啓曰,備邊司郞廳,以大臣意,來言,今日賓廳坐起日次,而上候方在靜攝之中,不得來會云矣,敢啓。傳曰,久未引接,必有稟定之事,右相,來詣賓廳。
工曹判書宋昌,參判李光迪,參議李壄,聯名上疏。入啓。答曰,省疏具悉。卿等,勿辭察職。
政院啓曰,判義禁徐宗泰疏批已下,卽爲牌招察任,何如?傳曰,允。
開城留守書目,敢陳情勢病勢,俱難冒居之狀,冀蒙亟遞職名,俾安賤分事,上疏上送事。啓。答曰,省疏具悉。卿其勿辭察職。
政院啓曰,右議政李濡,來詣賓廳矣,敢啓。傳曰,引見。
掌令朴行義上疏。大槪,敢陳病重實狀,冀蒙恩遞,兼附區區所懷,以備裁察事。入啓。答曰,省疏具悉。昔者,漢之文帝,更以十七年,爲元年,治汾陰廟,皆用新垣平之言,而明年平伏誅,則此豈可援於今日者乎?殊未可曉也。勿辭察職。
判義禁徐宗泰,知義禁趙相愚上疏。大槪,臣等,開坐本府,放未放公事,當爲議啓,而放歸田里罪人趙大壽,於臣等,俱有應避之嫌,不得擧論,旣於議啓嫌礙,則有不敢冒居職次,乞遞金吾之任,以便公私事。入啓。答曰,省疏具悉。趙大壽,令次官擧行,卿等,勿辭行公。
京畿監司書目,楊州呈,以左尹金昌協辭職上疏上送事。啓。答曰,省疏具悉。卿勿固辭,從速上來察職。
右議政李濡引見入侍時,刑曹參判南弼星,參議崔重泰,竝遞差事,榻前定奪。
引見入侍時,右議政李濡所啓,鏡城判官朴彙登,曾被特命斥補,而渠有八十老母云。鏡城雖是邊邑,在昔則或有受由往來之規,而近來防塞矣。彙登所坐,雖云不輕,若移他邑,以開歸覲之路,則恐合於孝理之政,故敢達。上曰,以朴彙登事,疏章間,曾有言之者,而其時屬耳,不爲聽從矣,今大臣所達如此,特令移除他邑,可也。
又所啓,收拾人才,實是爲國之急務。西北人,則朝家,累有收用之命,至於通淸,故人心聳動,他道則不然。嶺南,人才之府庫,而以其論議最甚之故,坐此廢棄者多矣。其中,亦豈無無故人之人乎?收用之後,若或犯科者,退斥宜矣,而一倂廢棄,全不收錄,有欠於聖朝疏通滯鬱之道。臣於待罪銓曹時,非不留念於此,而聞見孤陋,未及收拾矣。今當國有大慶,咸與維新之日,尤宜甄別調用,以此申飭銓曹矣。上曰,嶺南,人才府庫也。近雖爲論議之所誤,收用之意,申飭銓曹,可也。以上朝報
右議政李濡引見入侍時所啓,使行時刷馬驅人,自義州給價責立,而當初,以三十兩給價,其後減定十五兩,而亦以雜物,苟充預下,故臨時不足,以資裝,以致入去彼境之後,飢寒竝至,乞食胡人,借着胡服,所見駭慘。我人之疲弊如此,不但爲彼人之所笑,亦不無可慮之端,此事久有變通之議,而未得善處之道矣。雇馬之價,若給前定十五兩,且以有根着之人,抄擇成案,輪回入送,所給之價,又不盡數預下,臨時出給,則庶可救此弊,自今番使行爲始,使之依此擧行。且義州團鍊使,入瀋陽時,以府尹所帶軍官差送,而商賈處,收斂之數,漸至濫觴,致有呼冤之弊,今若以義州境內所在邊將,輪定領去,俾不得如前侵徵,使商賈,直爲納稅於本府,以其收稅之銀,推移充給雇馬之價,則公私可以俱便,而稅銀則以四五兩,參酌定數爲當云,依此擧行之意,亦爲分付義州,何如?上曰,以此分付,可也。又所啓,頃因備局草記,有京畿·關東之次邑,兩西尤甚邑,身役量減之敎,而適緣國有大事,且有逃故雜頉停捧之議,未及完定更稟矣。上曰,京畿,根本之地,關東,亦宜軫念,其之次邑,似當竝爲量減,兩西雖云差勝,其尤甚邑,亦不可不量減,故有所下敎矣。李濡曰,逃故雜頉之類,旣有特令停捧之擧,則分等量減之事,似有參酌處置之道,從當商議更稟矣。上曰,依爲之。又所啓,近來紀綱解弛,命令不行,諸道方伯,適緣遞易者多,爲慮新監司交代之過時,災實分等,使前監司仍行者,出於朝家軫念民事之意,而至於年分磨勘,例在深冬,此則雖難等待,不過隨其所聞所見,爲先啓聞,有何難事,而平安監司崔錫恒一人外,竝皆廢閣,終不擧行,此必旣遞之官,嫌其追議善不善而然也。其在事體,極涉未安,不可無警責之道。當該舊監司之不爲分等者,竝從重推考,何如?上曰,分等,有何難事而不爲耶?竝從重推考,可也。
左承旨許墀所啓,自上,惟以民事爲急,日昨聖敎,敎之曰,若因此擧,淹延時日,不能及時講究拯濟,則是益予之過也。聖敎之下,孰不感泣乎?玉候雖在未寧中,而慮有稟定之事,又有此引接大臣之擧,聖上之孜孜憂勤,至於此極,則爲今日備局諸臣,所當仰體聖意,相與齊心講究之不暇,而今聞諸臣,皆以病不赴坐起云,悠泛如此,其何能爲國乎?今日坐起進不進單子,以病懸頉諸臣,竝推考,以示警責,何如?上曰,竝推考,可也。備局謄錄
右議政李濡所啓,日昨之事,實是國家莫大之擧,而聖明,上念宗社之重,俯察臣民之情,勉賜允從,始之憂遑罔措者,變爲懽忻鼓舞,旣已陳賀頒赦,一國含生之類,孰不感涕?不幸飢饉,八路同然,前頭救民之策,固當及時講究,以盡慰悅之道,而國儲蕩竭,無策可以賙賑,誠爲憫慮。今年分災,無論尤甚稍實,一體均給,舊還上·舊身布,亦皆停捧,此則可謂民蒙實惠,而至於各樣身役,逃故·雜頉·隣族被侵之類,最爲積痼難堪之弊,今雖就其尤甚邑,減分收捧,猶是白徵。京畿·黃海監司狀啓以爲,無故生存者,當年身布,不必減捧,逃故·雜頉,竝許停捧,則足爲大惠云。諸臣之意,或慮其虛實相蒙,而曾於壬午年,有各道逃故査覈成冊之捧留備局者,依此査案,使之停捧,壬午以後逃故,有公文未代定隣族被侵者,亦令査出停捧,則似無虛實相蒙之端,以此分付諸道,而生存者當年身布,則不必減捧矣。蓋外方分等之事,例難詳盡,多有不均之歎,今若勿拘分等之目,而許其逃故身布之停捧,則方可謂均是天澤,而其如慰悅民心之道,亦大故,敢達。上曰,外方則可依此施行,而予又有所思,都民愛戴之誠,如彼其切,何以則可以慰悅其心耶?李濡曰,都民無他可蠲之役,又無可以題給之物,倉卒未能思得可施之道,當退而商議更達矣。上曰,外方事,依所達爲之,而都民事,則商議稟定,可也。
又所啓,前以釐正廳,所變通兩南水軍事,李寅燁陳疏論列,亦有道臣·帥臣狀聞,而連因多事,未及稟定矣。當初水軍之制,定爲輪番入防者,固出於重待變之意,而法久弊生,收布於元水軍,雇立鎭下烏合之輩,稱以給代者,有若騎兵之除上番收布雇立,平時則雖以此立番,脫有緩急,無得力之理,事極虛疎,故必以鎭下所居之人,擇其稍有根着者,定其一戰船應入之數,別爲團束,常加撫恤,俾知其臨亂,則乘船赴敵,不但爲無事時受食代布,爲渠生計而已。今此變通本意,實在於此,而至於給代一款,則亦依湖西詳定之例,參酌磨鍊,作爲一定之式,以防科外侵徵之端,而積弊難變,流言胥動。嶺南則姑未擧行,湖南則雖云擧行,而皆稱其不便,至以爲土卒,將有渙散之慮,如此之言,雖不足准信,而節目所磨鍊者,亦安知其鑿鑿中窾乎?當此凶歲,凡係擾民之事,一切減省,則雖是良法,誠難强行。待明春擇送御史,使之詳審各鎭形勢利病然後,更加斟酌損益,且觀來秋年事而稟行,似爲得宜,作隊事,則使之依節目着實爲之,給代等事,則今姑依前爲之之意,分付,何如?上曰,卽今事勢,誠如大臣所達,依爲之。備局謄錄
上在昌德宮。停常參·經筵。
夜一更,月暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何,而水刺寢睡等節,比昨,亦復何如?伏聞昨夜入侍醫官等之言,結核處堅硬隱痛之候,雖似稍減,而濃血已聚,且有瘙癢之氣,不可不趁時受鍼云。今日臣等,率諸御醫,趁早入診,議定下鍼當否,宜當,臣等憂慮未已,敢來問安,竝此仰稟。答曰,知道。寢睡安穩,水刺與昨一樣矣。
假注書鄭來周出使,代金遇秋受點。
吏曹參判李健命上疏。大槪,臣之情勢,決難供職,而當此玉候靜攝之日,瀆擾是懼,悶默累日,今始仰籲,伏乞聖慈,亟賜遞改臣職,仍令攸司,勘臣罪名,以嚴國法,以謝人言事。入啓。答曰,省疏具悉。卿其勿辭,從速察職。
黃海監司書目,臣於湖邑訟官罷職之命,有不可獨爲幸免者,亟命罷斥臣職事,上疏上送事。啓。答曰,省疏具悉。親考書啓,旣已決給,則其在事體,不宜如是張皇也。勿辭察職。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉。卿其安心勿辭,上來行公。
府啓,請還收炤兄弟放歸田里之命。請還收禁衛營所屬所安島宮家折受之命。措辭竝見上答曰,勿煩。
院啓,請還收充軍罪人李世禎,特令放釋之命。請還收定配罪人金泰潤,量移之命。措辭竝見上新除授司諫尹行敎,時在忠淸道尼山地,請斯速乘馹上來事,下諭。答曰,不允。下諭事,依啓。
掌令朴行義啓曰,譾劣如臣,學識空疎,累叨匪據,無所裨補,而惟其願忠之心,根於秉彝之天,故當國家無前之慶,敢將導達和氣之意,略陳於乞免之章矣。引諭失當,致勤聖敎,臣不勝惶隕愧恧之至。第臣意,則此殿下更始之日也。光臨寶位,歷年雖久,迓續天命,咸與維新之化,則實肇於今日,敢以後元年三字提及,遣辭之際,而且其時,有大酺之事,故以更始大赦之意,有所云云矣。緣臣之病伏昏昏,不能更加考閱,以致錯認而然也。不以辭害義,雖有古語,而莫重奏御文字,不審至此,謬妄之罪,在所難免,臣何敢晏然冒據於臺次?請命遞斥臣職。答曰,勿辭。退待物論。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
司直金鎭圭上疏。大槪,昨於封章請罪之際,値辱嚴召,隨牌拜疏闕下,見阻喉司,今又席藁私室,干瀆宸嚴,伏乞亟命司敗,勘臣前後罪犯,以爲妄言與違命者之戒事。入啓。答曰,省疏具悉。卿其勿辭察職。以上朝報
上在昌德宮。停常參·經筵。
大殿·中殿·世子宮,政院·玉堂·二品以上·六曹,冬至問安。答曰,知道。
嬪宮,政院·王堂,冬至問安。答曰,知道。中殿·世子宮·嬪宮,藥房問安。答曰,知道。
傳曰,明朝,右相命招,使之卜相。傳曰,明日開政事,分付。
吏曹啓曰,新恩政事,取稟。傳曰,明日開政,兼爲之。
藥房啓曰,伏未審夜來,聖候調攝,若何?昨日受鍼之後,結核處,頗爲消減,濃汁一向順出,而水刺寢睡,亦復何如?臣等,與金有鉉·崔聖任等諸御醫商議,則皆以爲,自上湯劑停止,今已累日,此時宜用淸熱之劑,托理消毒飮,加羌活一錢,黃連酒炒,黃柏鹽水炒褐色各七分,連進十餘貼,宜當云。此藥五貼,爲先劑入,何如?敢來問安,竝此仰稟。答曰,知道。結核處,受鍼後,頗爲消減,水刺,比昨差勝,寢睡安穩矣。
文學沈宅賢三度呈辭。入啓。遞差。
府啓,請還收炤兄弟放歸田里之命。請還收禁衛營所屬所安島宮家折受之命。措辭竝見上引嫌而退。强引古事,語極乖謬,揆以臺體,不可仍在,請掌令朴行義遞差。答曰,不允。處置事,依啓。
傳,時囚罪人李弘逸·朴乃貞·兪集一·李振海,放歸田里罪人柳命堅,定配未蒙放身死罪人柳榮徵·盧瑀·姜世龜·沈璐·愼之逸,未及拿來罪人崔元緖·柳德玉,竝放送。
右承旨李彦經上疏。大槪,敢陳難安情勢,乞蒙鐫遞,以尋生路,以安私分事。入啓。答曰,省疏具悉。爾其勿辭,調理察職。
政院啓曰,卽者平安監司朴權,上疏到院,觀其措語,蓋論日昨備忘還收事也。藩臣事體自別,所當捧入,而處分旣定之後,更不當以此事,每每煩瀆,此上疏,還爲下送,而今後如此之疏,亦皆還送,何如?敢稟。傳曰,依爲之。
傳,前護軍洪震碩·崔擎宇·金義萬·張鵬翼,中軍姜泰相,虞候閔聖濬,水使李暉,副司果元聖兪·李坦,司勇嚴廣威·沈鳳翼·張用漢,副護軍孟萬澤·閔遠重,權管文興世,哨官韓一愈,司直李相周,萬戶成熙疇·金德三,司果蔡彭胤,副司直朴弼明·崔昌大,全城君混,西陵都正煜,府使尹濟萬·李光輔·鄭履祥·趙爾重·朴世挺·朴聖錫·河重圖·李斗千,郡守任舜元·林濩·崔寔·權龜老·鄭復先·呂必寬,參議李晩成·趙泰耉,大司諫金萬埰,郡守崔錫瑞·趙·安續,都事洪致中,司諫崔啓翁,持平申鐔,掌令朴台東,著作池欽,察訪李萬協·安翼齡·沈枋·金時瑞·李震葉,監察南國翰·李宇春·朴泰三,縣令朴尙純,縣監崔斗極·黃啓河·鄭重胤·金潤海·許源·鄭治·李廈成·孟養浩,縣令都永夏,校理李㙫,司諫尹星駿,西成守焯,星昌守濡,正郞洪重禹,訓導洪夏濟,博士鄭運亨等,竝敍用。前靈愼君瀅,府使尹濟萬·姜世輔·李夏禎,郡守宋墁·洪天敍,縣監朴泰遠,都事李相成,持平申鐔,文學李大成,察訪李震葉,奉事洪禹行等,竝職牒還給。去甲申年秋冬等褒貶居中·居下,今乙酉春夏等褒貶居中·居下,竝勿論。
藥房口傳啓曰,伏聞入侍醫官等之言,結核受鍼之處,腫口狹窄,濃汁不爲順出,頗有停蓄之患云。故臣等,當率諸御醫入診後,以小鍼少寬腫口,而日勢已晩,故敢此口傳仰稟。答曰,知道。
大殿受鍼後,大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
副提學鄭澔上疏。大槪,臣病伏田廬,累違嚴召,罪合萬死,及聞玉候違豫,蒼黃就途,來伏城底,而不但情迹臲卼,勢難抗顔於朝端,長路撼頓之餘,賤疾添劇,實無自力出肅之望。伏乞亟削臣職,仍治臣前後違慢之罪事。入啓。
全羅監司書目,全州呈,以十月二十四日亥時量天動,事係變異事。朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞夜間入侍醫官等之言,受鍼之後,腫口自合,膿血不得順出,致有牽引作痛之候云,未知卽今加減何如,而湯劑,其已進御,水刺寢睡,亦復何如?臣等憂慮未已,敢來問安。答曰,知道。症候,已言于醫官,而水刺,日漸差勝矣。
大司諫崔錫恒三度呈辭。入啓。遞差。
府啓,請還收炤兄弟放歸田里之命。請還收禁衛營所屬所安島宮家折受之命。措辭竝見上答曰,勿煩。
掌令李夏源啓曰,臣家有母病,久稽趨召,方且惶隕悶蹙之中,伏聞聖上,遽下非常之敎,在廷諸臣,疾聲齊籲。臣職名在身,亦不敢晷刻退伏,不計私情之煎迫,蒼黃上來,行到中路,又伏聞聖心感悟,成命已寢,臣雖不及於大庭叩額之班,而區區懽忭之忱,曷有其極?昨始入城,今方出肅,而第臣母病,累月沈痼,其在情理,不忍蹔離,恩命之下,淹緩至此,逋慢之誅,已無所逃,而且臣有違犯禁令之罪。近來畿驛凋弊,馬額多闕,而適値星行之紛紜,未免有絶站之患,起程所把之馬,無以遞易,仍爲至京。此雖出於事勢之萬不獲已,而身爲法官,重違朝禁,其何敢厭然掩置,一刻仍冒乎?請命遞斥臣職。答曰,勿辭。退待物論。
政院啓曰,啓覆文書,因刑曹堂上有故,不能修正,雖未及詳覆,吉日,令日官,爲先推擇事,允下矣。令日官推擇,則初覆,今月二十四日,再覆,同月二十六日,三覆,十二月初一日爲吉云。以此分付該曹,何如?傳曰,允。
賓廳啓曰,枚卜,事體重大,至於新卜,古例,非首相不敢卜入。今此加卜,小臣不敢獨爲卜入,惶恐敢啓。傳曰,安心,卜入。
同副承旨洪重夏牌不進,依承傳罷職傳旨。傳曰,只推勿罷。
賓廳,卜相封入。傳曰,加卜。加卜,傳曰,加卜。右議政李濡請對入侍後,加卜封入,傳曰,卜相當於後日爲之,政事罷之。備忘記,枚卜,國之重事也。再下加卜之命,出於考愼其相之意,而乃以偃臥田廬,全昧分義之人,欲置具瞻之位,今日枚卜,已極寒心。末卜之人,自是予之累次超擢者,匪曰不合枚卜,雖只以久次論之,不無其人,則今玆枚卜,極涉不公,政院知悉。
政院啓曰,臣等,卽伏見下本院備忘,辭旨極嚴,至以寒心不公爲敎,臣等,不勝惶惑之至。今玆累次加卜之命,蓋出於聖上愼重之意,則大臣於此,寧有一毫他意於其間哉?設有不槪於聖心,其在禮遇大臣之道,恐不當若是其迫切,實非平日所望於聖明者。請卽收還,以存體貌,不勝幸甚。臣等,待罪近密之地,區區所懷,惶恐敢啓。傳曰,爾等,徒知阿好大臣,有此收還之請,良可笑也。
同副承旨洪重夏上疏。入啓。遞差。朝報
有政。吏批,以兪命雄爲刑曹參議,南相夏爲掌令,徐文裕爲刑曹參判,宋正明爲文學,李宜顯爲副校理,兪命健爲監察,金世瑛爲禮曹佐郞,金昌協爲大司諫,朴弼明爲修撰,孫德升爲高山察訪,嚴慶遇爲司畜別提,李縡爲說書,許混爲司宰主簿,李海朝爲獻納,李觀命爲輔德,林象德爲典籍,安鍊石爲宗簿直長,李世德爲典牲直長,崔相圭爲引儀,崔錫恒爲左尹。
兵批,黃欽·南弼星爲副護軍,崔錫恒·崔重泰·朴行義·沈宅賢爲副司直,金遇秋爲副司正。
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?湯劑連進,試付竹筒之後,腫口膿汁,更無停蓄之患,時時作痛之候,結核處,漸向差歇,而水刺寢睡等節,比昨亦復何如?臣等,憂慮未已,敢來問安。答曰,知道。症候當言于醫官,而左邊結核處破腫,與右邊再次受鍼之時有異,則破腫後,卽當啓請提調直宿,而循例應行之事,無端廢閣,國家之設置藥院,豈徒然哉?事體未安,不得不言之也。
左承旨許墀,左副承旨尹憲柱上疏。大槪,臣等,於嚴旨之下,不敢仍居近密之地,迸出闕外,席藁露章。伏乞聖慈,亟罷臣等之職,仍治臣等之罪,不勝幸甚事。入啓。遞差。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上
新除授掌令南相夏,時在忠淸道溫陽地,司諫院大司諫金昌協,時在京畿楊州地,獻納李海朝,時在京畿廣州地。請竝斯速乘馹上來事,下諭。引嫌而退,稽謝恩命,姑置勿論,旣犯禁令,勢難仍在。請掌令李夏源遞差。答曰,不允。下諭事及處置事,依啓。
政院啓曰,同副承旨洪重夏,左承旨許墀,左副承旨尹憲柱,竝陳疏遞職,廳中殆空,事甚可慮,政官卽爲牌招開政,差出闕員,仍卽招察任,何如?傳曰,允。
政院啓曰,卽者右議政李濡,出往城外待罪,使錄事,來納命召于本院。何以爲之?敢稟。傳曰,還授。
慶尙監司書目,鎭安呈,以驛保朴武生妻許召史,一胎生三男,事係異常事。
吏曹參議李喜茂牌不進,依承傳罷職傳旨。傳曰,推考傳旨捧入。
平川君申琓,禮曹判書閔鎭厚,都承旨李震休上疏。大槪,嚴旨之下,驚惶罔措,迸出闕門,席藁俟譴。乞遞臣等之職,仍勘臣等之罪,以重事體,以嚴邦憲事。入啓。答曰,省疏具悉。卿等,勿待罪。
政院啓曰,今日爲政事命下,而判書洪受瀗,參判李健命,參議李喜茂,俱違牌不進,推考傳旨,今方捧入,而日勢向晩,不得不及時開政,竝卽更爲牌招,何如?傳曰,允。
藥房口傳啓曰,臣等,自今日,竝爲直宿之意,敢啓。傳曰,輪回直宿。
大殿·中殿·世子宮·嬪宮,藥房·政院·玉堂夕問安。答曰,知道。
玉堂箚子。大槪,敢陳芻說,以備裁察事。入啓。答曰,省箚具悉。昨日備忘,不公寒心之敎,誠非過激之語,而卿等救解至此,予實未曉也。
有政。吏批,以李澤爲檢閱,丁道復爲掌令,李壄·李廷謙·兪命雄爲承旨。
兵批,尹憲柱·李夏源爲副護軍,許墀·洪重夏爲副司直。
上在昌德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞昨夜入侍醫官等之言,連貼糯米飯,且付竹筒吸毒之後,腫口淸汁,幾盡流出,結核處,亦頗消減,更無牽痛之候,而水刺亦勝於前云,伏未知夜間寢睡,比昨何如?臣等憂慮未已,敢來問安。答曰,知道。寢睡稍安矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上臣伏見再昨下政院備忘,不勝駭惑之至。夫國之重事,在於枚卜,則大臣累次封入之時,有何一毫他意於其間,而殿下不賜舒究,遽下萬萬意外之敎,辭旨極嚴,有如叱呵者然,噫,以殿下平日禮待之意,何若是其迫切耶?擬卜之際,設有不槪於聖心者,惟當少賜假借,以存體貌,而嚴辭峻斥,曾不顧藉,臣竊爲殿下惜此擧措也。請加三思,還收下政院備忘記。答曰,勿煩。
司直徐宗泰辭職上疏。入啓。答曰,省疏具悉卿懇。次官按獄,已有成命,安心勿辭,從速行公。
假注書尹植病,代金始鑌受點。
傳曰,八道狀聞中,賑政一款,必有急時擧行之事,卽爲分付備局有司堂上,使之面議於原任大臣,斯速稟定。
大殿·中殿·世子宮·嬪宮,藥房·政院·玉堂夕問安。答曰,知道。
刑曹參判徐文裕上疏。大槪,臣病遞藩任,扶曳入來,而撼頓行路,症情添苦,方在危綴之中,秋曹新命,決無堪承之望,且於上言人誣詆,及本曹覆啓之事,有不敢晏然於本職者。乞賜遞改,以便公私事。入啓。答曰,省疏具悉。卿其勿辭,從速察職。
政院啓曰,右議政李濡命召,又使錄事,還納本院,何以爲之?敢稟。傳曰,還授。以上朝報
政院啓曰,卽者,承文院郞廳來言,謝恩使狀啓,表箋文字當改事,啓下備局,而大臣方在城外,未卽覆啓,備局·槐院諸堂上,皆以爲,依狀啓改送,宜當。原單子,所當改付標以入,依前例,改寫表箋,別定禁軍,罔夜下送於使行未渡江之前,而本院無都提調,不得啓稟,自政院,宜卽變通云。事勢忙急,不容少緩,何以爲之?敢稟。傳曰,依爲之。備局謄錄
上在昌德宮。停常參·經筵。
假注書鄭來周書啓,臣承命馳往于利川府行判府事李畬所住處,傳宣聖批,則以爲,臣疾病增苦,昏仆中路,不能趲程前進,冒貢愚忱,亦未及時,祗伏旅次,萬殞是甘。伏奉聖批,丁寧諄切,史官遠臨,恩意優渥,旣不廢芹曝之誠,許以加意,又令安心就途,臣扶起稽頓,自不禁感淚之交迸也。臣本擬奔詣廷班,旣首京路,則仍進象魏之下,承聞起居,少伸犬馬之悃,然後退塡溝壑,豈非至願,而驚遑顚頓之餘,病勢一倍危綴,若將頃刻便盡,自力趨命,實無其路,分義虧缺,罪戾益重。謹當更陳一疏,仰暴危悰云矣,敢啓。傳曰,知道。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?伏聞昨日入侍醫官等之言,則左邊腫處,幾盡消減,而右邊又有小核,方貼寸金黃云,夜間,加減何如?諸醫等或以爲,當試散鍼,以洩毒氣云,而前入湯劑,亦當盡於今日。臣等,率諸御醫,趁早入診,議定鍼藥當否,宜當。臣等,憂慮未已,敢來問安,竝此仰稟。答曰,知道。右邊小核,頗似消減矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上請還收下政院備忘記。措辭見上答曰,亟停勿煩。
藥房再啓曰,臣等,入診退出之後,與金有鉉·崔聖任等諸御醫商議,則皆以爲,自上左邊瘡口,幾至完合之境,右邊小核,亦有消減,而今此患候,由於下焦濕熱,蘊結不散,以致瘡腫,連續發作。治本澄源之劑,不可不連用,而前日進御內托羌活湯,只進五貼,未足以責效,當加黃連酒炒,皁角刺炒各一錢,更進五貼,宜當云。此一藥貼,爲先劑入之意,敢啓。答曰,知道。
大殿,藥房·政院·玉堂夕問安。答曰,知道。勿爲問安。
中殿·世子宮·嬪宮,藥房·政院·玉堂夕問安。答曰,知道。
藥房入診時,提調閔鎭厚所啓,頃日右議政李濡,因京畿·黃海兩道監司狀啓,當年條身布,除逃故外,盡爲收捧之意,諸道一體分付事,定奪矣。咸鏡南道及嶺東九郡,以凶荒最甚之故,曾有身布減半之令,此亦與他道一體施行乎?抑逃故外,生存者身布,亦爲特許減半乎?敢稟。上曰,特爲減半,可也。鎭厚曰,見咸鏡監司狀啓,則南北道被災,無甚異同云。北道身布,亦爲一體減半乎?上曰,一體減半,可也。鎭厚曰,江原道之次邑身布,曾有量減之特敎,而諸議以爲,此則與嶺東九郡有間,似當依諸道例爲之云,敢稟。上曰,何如?都提調申琓曰,咸鏡道之次邑,與嶺東九郡有異,不可無區別之道,量宜差減,宜矣。鎭厚曰,他道尤甚邑,皆無蠲減之事,則江原道雖曰最甚,其之次邑,豈有加於他道之尤甚邑乎?然聖意必欲量減,則比之嶺東九郡,亦似有區別之道,當只減三分之一矣。上曰,三分之一減之,可也。鎭厚曰,畿甸·關西尤甚邑,亦有量減之特敎,而此則當與他道一體擧行,今無擧論之事矣。上曰,然矣。以上朝報
又所啓,此咸鏡監司洪萬朝,分等狀啓中,竝請身役田賦蠲減事也。身役則旣已定奪,而北路田賦,無甚關緊,故大臣,曾以許減之意,欲爲回啓,而未及分付該曹,使之蠲減,何如?上曰,蠲減,可也。又所啓,黃海監司李濟狀啓,以尤甚之尤甚·尤甚·之次,分三等區別矣。在前外方,或有如是分等者,而朝家以不可創出新規,尤甚之尤甚,論以尤甚,尤甚用之次例。今番則何以爲之乎?李震休曰,小臣,癸未年待罪北藩也,得見前監司黃欽分等狀啓,則以尤甚之尤甚及尤甚,分而二之,自廟堂覆啓,以尤甚之尤甚,改爲尤甚,尤甚則降爲之次矣。申琓曰,此是臣待罪廟堂時,所覆奏者也。朝家定式,只是稍實·之次·尤甚三等,而近來,又有尤甚之尤甚之例,有非朝家定式,故其時以此,請推道臣矣。上曰,一依前例,尤甚論以之次,尤甚之尤甚,論以尤甚,可也。又所啓,黃海監司李濟狀啓,盛陳凶歉之狀,請減五斗收米矣。上曰,曾前本道,每以此事,爲言矣。鎭厚曰,五斗收米,係是他道所無之役,故海西之民,常以爲冤云。曾於凶歲,或有全減之時,或有減半之時,而今年雖曰凶荒,似不至於癸未之甚,尤甚邑五斗米中,除減二斗,何如?諸大臣之意,皆以爲然矣。申琓曰,此亦臣待罪廟堂時事也。其時道臣狀聞,收米五斗內二斗,果爲覆奏減給矣。上曰,五斗內減二斗,可也。閔鎭厚曰,身布軍餉等事,旣已定奪,今無可論,還穀代捧,焰硝停止,龍岡敗船米捧留等事,竝當依狀啓施行,而至於江都米請得事,不但軍餉不敷,還償之際,亦多弊端,大臣曾亦以爲,不可許施矣。上曰,依爲之。又所啓,江原道分等狀啓中,舊未收還上移轉,軍布身貢等事,旣已定奪分付,今無可論,而平陵·祥雲兩驛所納,平丘·銀溪入居木全減事,曾有已行之例,依此施行,何如?上曰,依爲之。又所啓,此則京畿監司李世載狀啓,而新還上畢捧,逃故身布之變通事,皆已定奪分付,今無回啓之事矣。上曰,然矣。又所啓,因京畿監司李世載狀啓,平安道德地筒租一萬石劃給事,自廟堂許施,而以皮穀,不實船隻多入之故,本道沿海邑所在某樣米四千石裝載上送,其代則以德屯租換給事,草成回啓,將爲入啓矣。今年年事,大抵凶歉,而關西比他道少勝,故久欲移轉其穀物,而本道累經饑荒之餘,又有移轉之擧,則必不無弊端,故姑欲觀勢爲之矣。卽今京廳,穀物不多,而畿邑請得之報,日至來會,都下亦當有給糶賣穀之事,若致匱竭,事甚狼狽。因此京畿劃給之時,限一萬石船運,四千石則給京畿,六千石則自京廳用之,而六千石之代,以賑廳穀散在道內各邑者,推移充給,則似無所妨,敢此仰達。上曰,事甚便好,依爲之。備局謄錄又所啓,此亦咸鏡監司狀啓,而請得開市用餘稅鹽,以補賑資矣。曾前凶歲,皆許取用,今亦分付該曹,劃給,何如?上曰,其數三百餘石耶?鎭厚曰,然矣。上曰,分付許給,可也。備局謄錄
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨入湯劑,其已進御,而左邊腫口,今幾完合,右邊小核,亦漸消減,水刺寢睡,皆已復常乎?臣等憂慮未已,敢來問安。答曰,知道。右邊小核,日漸消減,寢睡安穩,水刺猶未復常矣,勿爲直宿。
持平李喬岳啓曰,庸陋如臣,猥忝言地,目見過中之擧,不勝憂愛之忱,敢以草草數語,略效匡救之義,而伏聞昨日筵中聖敎極嚴,有非臣子所敢聞。臣於是,不勝惶悚震越之至。夫大臣,於累次加卜之際,雖有不槪於聖心者,其在優容禮遇之道,惟當小賜寬假,以重體貌,而嚴敎遄降,不少顧藉。臣之還收之請,亶出於爲聖明存事面,則夫豈有一毫阿好底意,而殿下不復舒究,驟下萬萬情外之敎?此無非如臣無似,誠淺言拙,不能見信於君父之致,誠無顔面一刻冒據於臺次,而筵席語祕,未卽聞知,今始來避於經宿之後,所失尤大。請命遞斥臣職。答曰,勿辭。退待物論。
傳曰,曾前賑恤時,私賑人,相當職除授事,定奪矣。未及除授者,今有幾人耶?問啓。
備邊司郞廳,以原任大臣意啓曰,外方時急狀啓,有司堂上,面議原任大臣,斯速稟定事,命下矣。原任大臣,雖曰與聞朝議,不參籌司之坐,只以公事及啓草來示,其或從所見論難,固亦有之,而體例事面,與時相懸殊。傳敎之下,便卽奉行,旣無前例,且涉苟簡,仍令有司堂上,往議於右相處,登對稟處,似合事宜,敢啓。傳曰,知道。
大提學宋相琦上疏。大槪,臣於日昨,始伏見前月三十日備忘記,蒼黃作行,行到中路,又伏聞聖上還寢成命,不勝區區慶忭之誠。義當前進輦下,以伸微悃,而父病添劇,情理煎迫,有不忍遠離者,玆敢瀝血封章,退歸私次,兼陳所懷,以冀澄省。臣旣罪積逋慢,急於自列,而縣道封章,例多稽緩,玆令隷人,直呈喉司,尤增猥越死罪之至。伏乞聖慈,治臣負犯,鐫臣職名,以遂至情,以肅朝綱,千萬幸甚事。入啓。答曰,省疏具悉。反覆陳戒,出於憂愛之誠,可不留心焉?卿其勿辭,稍俟父病小間,上來察職。
副提學鄭澔,校理李觀命·李晩堅上疏。大槪,臣等,於昨日筵中嚴敎,有不敢晏然於職次者,乞命鐫削臣等之職事。入啓。答曰,省疏具悉。今玆枚卜,決非一時做錯之比,則卿等雖欲救解,不可得也。以上朝報
政院啓曰,別監之犯夜者,諸軍門及捕盜廳,必先啓達,然後治罪事,曾有本院定奪,而昨夜別監金祉錫·金終錫等,見捉於捕盜大將親巡之時,先爲結棍,始呈草記。此與被捉於邏卒者有間,而旣有曾前定奪,則不爲進來,徑先治罪,有違前例。更爲申飭,一體定奪施行,何如?傳曰,依啓。當該大將推考。御營謄錄
上在昌德宮。停常參·經筵。
下直,熊川縣監朴葵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?湯劑連日進御,瘡口,幾盡完合,小核,亦幾消減,而水刺所進,比昨何如?臣等憂慮未已,敢來問安。答曰,知道。小核幾盡消減,而水刺比昨差勝矣。
政院啓曰,持平李喬岳引避退待,今已經宿,尙未處置,監察茶時,亦涉未安。憲府除在外人員外,呈告未肅拜人員,竝卽牌招察任,何如?傳曰,允。
右副承旨李彦經三度呈辭。入啓。遞差。
禮曹佐郞吳守經,先正臣文正公宋浚吉書院,賜額致祭後,入來。
吏曹參議李喜茂辭職上疏。入啓。答曰,省疏具悉。爾其勿辭察職。
持平尹世綏上疏。大槪,臣於朴乃貞未徹之供辭,慘遭反噬之辱,臣不勝痛裂崩迫,而乃貞徑蒙放釋,爰辭未登公案,臣不敢先自呶呶,而顧臣情勢,終不可晏然於臺次。嚴召之下,不得不趨詣闕外,陳疏退歸,乞蒙鐫遞臣職,以快人心事。入啓。答曰,省疏具悉。爾其勿辭,從速察職。
院啓,請還收充軍罪人李世禎特令放釋之命。請還收定配罪人金泰潤量移之命。措辭竝見上答曰,勿煩。
吏曹啓曰,承旨有闕,政事,取稟。傳曰,過國忌後爲之。
掌令丁道復牌不進,依承傳罷職。
備邊司有司堂上禮曹判書閔鎭厚,兵曹判書兪得一,請對入侍。
修撰朴弼明牌不進,依承傳罷職傳旨。傳曰,禁推。以上朝報
備邊司堂上請對入侍時,閔鎭厚所啓,臣頃以黃海監司李濟狀啓稟定,而措語繁多,故其中歲抄停止一事,未免落漏,不勝惶恐。江原監司姜銑狀啓,亦論此事,而歲抄若或停止,則不但軍擁虛簿,事多疎虞,日後之弊,反有甚焉。纔者開城留守狀啓定奪時,已爲詳達,而但嶺東九邑,凶歉最甚,凡事皆從寬恤,此則特令停止,似好,至於道內他邑,有難竝許矣。上曰,嶺東九邑歲抄,許令停止,可也。鎭厚曰,黃海道則使之依例歲抄乎?上曰,依爲之。又所啓,江原監司姜銑狀啓,以鷹價木·次歲幣·月課弓槊木,自前凶歉之時,例有蠲減之事,而前日狀聞中,未及覺察,不得竝請,爲言矣。此等事,皆不大段,且有前例,竝爲依狀啓施行,何如?上曰,依爲之。又所啓,此卽慶尙監司金演狀啓,而北路所送賑廳換給之穀,雖不可不送,移轉八千石,特許停止,湖南沿海邑米租一萬石,特爲劃給嶺南等事也。上曰,湖南穀移轉之請,已再次矣。鎭厚曰,曾以此事馳啓,而湖南亦有濟州移轉之事,故廟堂回啓防塞矣。近年北路荐飢,嶺南偏被其害,誠可矜悶,而北路元無生穀之道,若非嶺南穀物,則決難救濟。移轉之擧,實出於不得已,湖南米租,亦無推移之勢,當依前廟堂覆啓,此外,事係賑政者,可以拔例顧見,而今此狀啓,則皆難許施矣。上曰,湖南穀移轉之請,已至再次,如有移轉之道,豈不念及,而湖南形勢,實無波及他道。至於北關移轉,朝家非不知其切憫,而北關無生穀之道,故有此不得已之擧,一依朝令擧行事,分付,可也。又所啓,開城留守韓聖佑,曾以軍兵闕額,待六七年後充定事,狀啓,廟堂覆啓,使之開錄名數,以爲參酌分付之地矣。及見韓聖佑再度狀啓,則物故者過七百,逃亡者亦幾二百。軍之疎虞,誠爲可慮,而舊都,與他地自別,故大臣行公時,以新物故四十二名代定之意,草成回啓之後,兵曹判書兪得一,意見不合,姑置之矣。臣與兪得一,更爲相議,則鷹師物故三十三名,盡數代定,其餘物故,限五分之一代定,逃亡者則姑勿擧論,似當。此與賑政有間,而事係緊急,故敢此仰達。兪得一曰,臣以此事,亦嘗往復于大臣,而歲抄,異於捧糴,不可每每遷就矣。還上則因凶停捧,以待年事之稍稔者,固是仁政,而軍額簽丁,累年抛廢,使之一時塡充,則反益民間騷擾之弊,且以軍政言之,闕額無限,徒擁虛簿,誠可寒心矣。觀此狀啓,物故之數,亦至於七百餘名之多。舊都,與他地有別,而亦不可一任停廢也,鷹師,係是御供所需,戶保物故,盡數代定,其他,依閔鎭厚所達,限五分之一充定,似可矣。上曰,只充四十二名,似爲太少。鷹師物故之代,則盡數代定,其餘物故,則五分之一簽補事,分付,可也。又所啓,臣於兪得一省約文書之言,亦有所欲陳者矣。廣州留守上京時,例爲狀啓,事甚煩瀆,故大臣,考出當初曲折於政院日記,則因南漢木同閪失之事,始有此例。大臣以爲,廣州府尹·水原府使,俱是將兵之任,而廣州則狀啓,水原則任意往來,似未妥當。今後廣州·水原,皆於離次之時,報知備局,而狀啓一款,減省爲宜,欲稟定於榻前,而未及爲之。且臣,昨於藥房見之,則臘藥所用金箔之數,亦有啓下,此是每年應行之事,自有定數,移文取用,亦無不可,何必以此,至煩天聽乎?此外必多有如此者,而此二事,爲先減省,似宜矣。上曰,竝減省,可也。備局謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,風寒凜烈,伏未審夜來,聖候調攝,若何?湯劑連進之後,瘡口今已完合,小核亦盡消減,水刺所進,比昨益勝乎?臣等憂慮未已,敢來問安。答曰,知道。小核幾盡消減,水刺日益差勝矣。勿爲逐日問安。
政院啓曰,持平李喬岳引避退待,今至三日,尙未處置,連日監察茶時,事甚未安。持平尹世綏,卽爲牌招察任,何如?傳曰,允。
持平尹世綏牌不進,依承傳罷職。
政院啓曰,賑恤時私賑人相當職除授事,定奪矣。未及除授者,今有幾人耶,問啓事,命下矣。問于吏兵曹,則吏曹未及收用者,京畿幼學崔頲,忠淸道士人李淑,前參奉鄭道鳴,幼學趙碩輔·金斗一,禦侮梁以樟,幼學趙玏,慶尙道前參奉梁應華,全羅道幼學黃世鏡,江原道幼學沈材·康爾休·金善鳴,咸鏡道生員姜世熙等十三人,兵曹未及收用者,開城府前僉使韓相,江原道出身辛聖河,忠淸道出身延世堅·李之夏·張元,前宣傳官邊緝,咸鏡道出身朴渫,前權管朴泰洋,前哨官李致仁·李英直,嘉善金承尹,黃海道出身李濟衡·金重寶·金郁昌等十四人云矣,敢啓。傳曰,卽今方講賑政,曾前私賑人,相當職承傳,而未及收用者,至於二十七人之多,甚非激勸之道也。其令兩銓,着實收用。
院啓,引嫌而退,還收之請,欲存事面,情外嚴敎,何必爲嫌?請持平李喬岳出仕。答曰,還收之請,極涉謬戾,遞差。
政院啓曰,臣等,卽伏見諫院處置啓辭之批,以還收之請,極涉謬戾爲敎,至下遞差之命。臣等相顧愕然,不勝惶惑之至。憲臣還收之請,只恐有聖明過中之擧,自附於匡救之義,夫豈有爲大臣營救之意哉?旣聞嚴旨有所引避,則處置請出,臺體則然,而聖明不諒,至下特遞,其在優容臺閣之道,恐不當若是其太薄也。請加三思,還收持平李喬岳特遞之命,不勝幸甚。臣等,待罪近密之地,區區所懷,惶恐敢啓。傳曰,勿煩。
正言韓重熙啓曰,臣於持平李喬岳之引避也,適當處置,置諸立科矣。伏承聖批,以還收之請,極涉謬戾,遞差爲敎。臣於此,不勝瞿然惶惑之至。喬岳職在臺閣,目見聖明待大臣之際,譴責太嚴,辭氣太薄,有歉於大聖人包容之道,隨事論列,欲效匡救之義,則夫豈有他意於其間,而遽因嚴旨,引避退待。臣之請出,實是臺體之當然,而今者批旨,乃至於此,摧折言路,不少寬假,此豈平日所望於聖明者哉?然而殿下,旣以憲臣謂之謬戾,而至令特遞,則臣之處置,自不免乖當,何敢一刻仍冒於臺次乎?請命遞斥臣職。答曰,勿辭,退待物論。朝報
上在昌德宮。停常參·經筵。
明日放榜時,開門差早。
政院啓曰,正言韓重熙,引避退待,而大司諫金昌協,司諫尹行敎,獻納李海朝,俱在外,只有正言鄭必東,連日呈單,不爲行公。正言鄭必東,卽爲牌招,使之處置,何如?傳曰,允。
院啓,引嫌而退,處置請出,旣得臺體,則意外特遞,何必爲嫌?請正言韓重熙出仕。答曰,處置乖當,而强請出仕,予實未曉也。依啓。
正言鄭必東啓曰,臣跡畸而情危,稟孱而病痼,日尋長單,惟俟譴罰,召牌忽降,不敢退伏,扶病來詣,冒當處置,竊見同僚之避,實無可遞之義,故敢請出仕,以存臺例矣,及奉聖批,以處置乖當,而强請出仕,予實未曉爲敎。臣於此,不勝惶惑之至。日昨憲臣論啓,只欲匡救聖上過中之擧,寧有一毫阿好營救之意?而反承責諭,至於引避。同僚之處置請出,允合公議,而特遞之命,遽下於意外,雖以此不敢自安,引避退待,初旣無損於臺體,豈可置之於落科?以殿下之聖明,非不俯諒乎此,而一向疑阻,又有未曉之敎,臣誠悚慄,繼之以慨然也。朝家之待大臣·臺閣,比之於股肱耳目,大臣,事或過誤,不宜輕示疑怒,以傷禮遇之義,臺臣,言雖不槪,亦不宜遽加聲色,有乖優容之道,而今殿下,厭薄大臣,無復顧藉,摧折臺諫,不少寬假,此豈平日所望於恢弘之聖量者耶?然旣勤嚴敎,有不可一刻仍冒於臺端,請命遞斥臣職。答曰,勿辭。退待物論。
正言韓重熙,牌不進,依承傳罷職。朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審此時,聖候調攝,若何?瘡口今已完合,小核亦已消減,而水刺日益差勝乎?前入內托羌活湯,已盡於昨日矣。諸醫等皆以爲,今當加進五貼云,卽爲劑入,何如?臣等憂慮未已,敢來問安。答曰,知道。瘡口完合,小核消減,水刺幾盡復常矣。
玉堂箚子。大槪,請正言鄭必東出仕事。入啓。答曰,依啓。
政院啓曰,今日爲政事命下,而吏曹郞廳來言,判書·參判·參議,俱以病不來,不得開政云。吏曹判書洪受瀗,參判李健命,參議李喜茂,竝卽牌招開政,何如?傳曰,允。
正言鄭必東就職。
江原監司書目,金城呈,以十月初七日酉時,天動後,星隕爲石,事係變異事。
院啓,請還收充軍罪人李世禎特令放釋之命。請還收定配罪人金泰潤量移之命。措辭竝見上日昨持平李喬岳,還收備忘之請,只恐聖上處分,未免過中而已,夫豈有一毫阿好大臣之意,而筵席之敎,旣甚嚴峻,及其引嫌處置也,又斥以謬戾而特遞之。摧折言官,不少寬假,甚非淸朝之美事,聽聞俱駭,氣象不佳。請加三思,還收持平李喬岳遞差之命。答曰,勿煩。
判尹趙相愚上疏。大槪,臣於京兆回啓,有不察錯誤之失,致勤聖敎,雖有更爲議處之命,決難承當。玆敢露章自列,乞治臣罪,仍遞臣職,以安私分,以重官方事。入啓。答曰,省疏具悉。卿其勿辭,從速察職。
政院啓曰,吏曹判書洪受瀗,參判李健命,參議李喜茂,竝違牌不進,推考與罷職傳旨,今方捧入,而開政命下之後,不可不趁卽擧行。判書·參判,更爲牌招,何如?傳曰,明日開政。
傳曰,明朝弘文提學命招。
吏曹參判李健命上疏。大槪,臣於縮伏之中,伏聞頃日筵中,聖敎嚴峻,惶隕震惕,罔知攸措。陳章自列,亦有所不敢,席藁私次,譴罰是俟,不意召牌下降,而無望趨承,今始仰首哀籲,伏乞聖明,亟遞臣職,仍治臣罪,以爲人臣循私蔑公者之戒事。入啓。答曰,省疏具悉。卿其勿辭察職。
吏曹判書洪受瀗上疏。大槪,伏聞日昨筵中,以銓曹不公,責諭至嚴,臣汗慄危惕,求死不得。陳章自列,亦所不敢,日尋長單,惟俟誅責之加矣,今以開政有命,召牌儼降,臣益復惶隕,罔省容措。顧臣情勢,萬無趨承之理,不得不坐違恩旨,自添罪戾,乞賜鐫斥臣職,仍勘臣罪,以爲人臣不公者之戒事。入啓。答曰,省疏具悉。卿其勿辭行公。
黃海監司書目,敢陳情病難强之狀,乞蒙罷斥事,上疏上送事。啓。答曰,省疏具悉。卿其勿辭,從速察職。
京畿監司書目,楊州呈,以大司諫金昌協,辭職上疏上送事。啓。答曰,省疏具悉。卿其勿辭,從速上來察職。朝報
義禁府啓曰,今初三日頒赦後,本府議啓時,定配·放歸田里·門黜未蒙放身死之類,權愭等二十二人,別單書入,則柳榮徵等五人,黃籤付標蒙放矣。追後覺得,詳考本府文書,則曾在己卯正月二十六日,王世子痘患平復後頒赦之時,備忘記,有士大夫被謫未蒙宥而身死者,皆還給職牒之命,自本府,以定配未蒙放身死,金邦杰·鄭善鳴·睦昌明·權愭·尹以亨·柳榮徵·張炫·盧瑀,門黜未蒙放身死,朴相馨·睦林儒等十人書入,踏啓字以下矣。金邦杰等十人,旣已蒙放,而其後癸未六月初二日·十二日,再次頒赦之時,本府別單中,張炫·朴相馨·睦林儒,誤爲書入,今三月頒赦後議啓時,盧瑀,又誤爲書入,今番議啓時,金邦杰等十人,又誤爲全數書入,而柳榮徵·盧瑀二人蒙放矣。歲月稍久之後,文書繁夥,每當怱遽之際,未得參互考准,莫重奏御文書,不能致察,致有如此大段錯誤之事,臣等不勝惶恐待罪。當該下吏等,殊甚不謹,令攸司,從重治罪,而金邦杰等十人,則以己卯正月已啓下單子中,蒙放施行之意,敢啓。傳曰,知道。勿待罪。禁府謄錄
上在昌德宮。停常參·經筵。
政院啓曰,今日開政事命下,而吏曹郞廳來言,判書洪受瀗呈辭入啓,參判李健命,參議李喜茂,俱以病不來,不得開政云。李健命·李喜茂,竝卽牌招開政,何如?傳曰,允。又啓曰,弘文提學李頤命,承牌來詣賓廳矣,敢啓。傳曰,書題書入。傳曰,都承旨持此書題,與弘文提學,偕往泮宮,儒生等試取以來。
政院啓曰,吏曹參判李健命,參議李喜茂,俱違牌不進矣。推考罷職傳旨,今方捧入,而開政命下之後,尙未擧行,事甚未安。參判李健命,更爲牌招開政,何如?傳曰,允。
吏曹參議李喜茂,牌不進,依承傳罷職。
司直李寅燁辭職上疏。入啓。答曰,省疏具悉。卿其安心,勿待罪。
禁府,洪錫九拿囚。啓。
政院啓曰,卽者吏曹參判李健命,承牌來詣闕外,陳疏退却後,稱以情勢難安,仍爲退去。推考傳旨,今方捧入,而開政命下之後,尙未擧行,一日三牌,亦傷事體,何以爲之?敢稟。傳曰,一日三牌,不但有傷事體。判書呈辭,參議違牌,則必不欲獨爲行公,一向牌招,似有乖於以禮使臣之道,姑待處分,可也。
京畿監司書目,廣州呈,以獻納李海朝辭職上疏上送事。啓。答曰,省疏具悉。爾其勿辭,從速上來察職。朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雨餘日氣陰濕,伏未審此時,聖候調攝,若何?湯劑連日進御,而右邊小核,其已快減乎?伏聞醫官等所傳之言,左邊又有小癤,初則有妨於殿坐,而旋頗有消減之漸云,卽今加減,何如?臣等憂慮未已,敢來問安。答曰,知道。小核今已消減,小癤亦漸消減矣。
副提學鄭澔再度呈辭。入啓。遞差。
掌令南相夏辭職上疏。入啓。答曰,省疏具悉。爾其勿辭,救護父病。
備忘記,居首進士李眞儒,直赴殿試,之次幼學朴弼夢,進士李喜涵·任守迪,直赴會試。
政院啓曰,明日雜科覆試,兩司當爲進參,而大司諫金昌協,司諫尹行敎,獻納李海朝,大司憲宋奎濂,執義李世弼,皆在外,持平李喬岳,特遞之後,方有還收之啓,掌令·持平·正言各一員未差,正言鄭必東,方在呈辭中。明朝當爲牌招,使之進參,而掌令南相夏,則以父病陳疏,纔承救護之命,憲府則無推移之員,何以爲之?敢稟。傳曰,一體牌招。
吏曹參判李健命上疏。大槪,昨伏見答政院之敎,感激惶隕,惟當縮伏,以俟處分,而臣以應遞之人,一日虛帶,罪戾益重。玆敢不避瀆擾,更申微懇,乞賜鐫遞,以幸公私事。入啓。答曰,省疏具悉。卿辭至此,本職今姑許遞焉。朝報
上在昌德宮。停常參·經筵。
吏曹判書洪受瀗再度呈辭。入啓。只遞本職。
政院啓曰,掌令南相夏牌不進,罷職傳旨,纔已捧入,而今日雜科覆試,憲府無進參之員,何以爲之?敢稟。傳曰,吏曹判書前望單子還入。落點,吏曹判書李寅燁。
掌令南相夏牌不進,依承傳罷職。
政院啓曰,新除授吏曹判書李寅燁,卽爲牌招開政,何如?傳曰,允。
政院啓曰,吏曹判書李寅燁,牌不進,推考傳旨今方捧入,而開政爲急,更爲牌招,何如?傳曰,允。
吏曹判書李寅燁上疏。大槪,千萬夢寐之外,謬膺銓衡之除,驚惑惝怳,罔知所措,揣量才分,萬無承當之望,存召之下,竟未祗赴,臣罪萬死。懇乞亟收成命,回授可堪之人,以幸公私事。入啓。答曰省疏具悉卿懇。卿其安心勿辭,從速行公。
政院啓曰,吏曹判書李寅燁,再招不進,推考傳旨今方捧入,而臺諫有闕之代,尙未差出,雜科,勢未及開場,事甚可慮。一日三牌,有傷事體,何以爲之?敢稟。傳曰,明朝更爲牌招。
修撰朴弼明牌不進,依承傳罷職傳旨。傳曰,只推勿罷。朝報
上在昌德宮。停常參·經筵。
夜四更,月入太微西垣內。
中殿·世子宮·嬪宮,藥房問安。答曰,知道。
藥房啓曰,日氣陰寒,伏未審此時,聖候調攝,若何?伏聞昨夕入侍醫官等之言,左邊小癤,稍大於前時,或有微疼云,夜間加減,何如?前入湯劑,當盡於今日,臣等,率諸御醫,趁早入侍診察後,議定繼進之藥,宜當。臣等憂慮未已,敢來問安,竝此仰稟。答曰,知道。小癤,與昨一樣矣。
修撰金興慶上疏。大槪,臣母病危劇,已浹兩旬,憂遑煎泣,不忍離側,頃日庭呼之列,竟未趨參,臣之罪戾,萬殞難贖,而陳章請譴,念亦未暇,泯默縮伏,以至于今,而臣母所患,一向沈篤,決無離違從宦之勢。乞遞臣職,俾得救護,仍治臣罪,以警具僚事。入啓。答曰,省疏具悉。爾其勿辭,救護母病。
假注書洪尙賓病,代申靖夏,金始鑌病,代李萬維受點。
政院啓曰,吏曹判書李寅燁,今日又爲違牌,推考傳旨,今方捧入,而其在事體,殊甚未安,更爲牌招開政,何如?傳曰,允。
謝恩,吏曹判書李寅燁。
校理李觀命再度呈辭。入啓。只遞本職。
文學宋正明再度呈辭。入啓。遞差。
弘文館啓曰,修撰朴弼明,旣有只推之命,卽爲牌招入直,何如?傳曰,依啓。其在分義,不宜一向撕捱,從速察任,可也。
藥房入診時,因上候未寧,今年啓覆停止事,榻前定奪。
藥房再啓曰,臣等,入診退出之後,與金有鉉·崔聖任諸御醫等商議,則皆以爲,自上癤患連綿,久未快愈者,皆由於下焦濕熱,蘊結不散之致,當歸羌活湯元方中,黃連·黃芩減五分,加乾地黃酒洗一錢,先進五貼,以爲涼血淸火之地,宜當云。此藥,待明朝劑入之意,敢啓。傳曰,知道。
謝恩,修撰朴弼明,右副承旨李廷謙。
京畿監司書目,果川呈,以執義李世弼,辭職上疏上送事。啓。遞差。朝報
今月二十日,藥房入診時,都提調申琓所啓,小臣嘗有慨然之事,敢此仰達,賜柑時,士子紛挐之弊,誠爲可駭。頃下備忘,各別申飭,士子等,宜自飭勵,無踵前習,而聞今番則反甚於前。士子輩,若以士子之道自處,則宜待之以士,而如此不敬君賜之物,至於蹴盤攫取之類,不可以士而待之,別樣重治,可矣。近來士子,只以論議爲事,無復勤學之人,所謂儷文,泛然觀之,則對偶綴簾,似乎難矣,而鳩聚東人及類聚,積成卷軸,題出之後,東西補綴,拾成一篇文字於頃刻之內,似爲敏速,而以其無實地,而只爲補綴成文,故所作,不過數句,而亦不成文脈。出身之後,絶無文翰見稱者,職此之由也,誠可寒心。臣於待罪春曹,屢陳此意於筵席,聖明想或記之矣。臣意,人日·三日·七日·九日等四節製,載於法典,而近因大提學及大司成有故,設行旣罕,每以其月內,退行定奪,而月盡之後,又未得設行,仍爲頉稟,此非勸奬作成之本意。此後則着實申飭設行,觀其製述之善者,而特命賜第,則或不無所益矣,至於賜柑,則雖數年停止,固無所妨,而士子輩,亦必有惕慮自修之道矣。副提調李震休曰,臣今番奉命,親見攫拿之狀,誠極寒心。前歲柑製,旣不目覩,雖未知與前如何,而捉得三人,付四館停擧矣。如此無識悖慢之輩,不可以士子待之,只施儒罰,似涉太歇矣。申琓曰,其中多所逃免者,只罪見捉之人,似涉不均,而渠輩,不知尊敬君賜,有此作拿之擧,豈可以士子待之乎?不可不隨現重究,令該曹,論入場屋作拿之律,以爲懲礪之地,似宜矣。提調閔鎭厚曰,雖有倖免者,何可以此而緩治被捉者乎?停擧太歇,似當繩以科場闌入之律矣。上曰,依大臣所達,重究,可也。
有政。吏批,以李宜顯爲兼漢學敎授,權世恒爲掌令,吳命峻爲文學,李明浚爲持平,洪泳爲正言,李夏源爲掌令,任舜元爲承旨。
兵批,以辛聖昌爲副司直。
傳曰,世子宮,濟州冬至方物,無復舊之事。世子宮封進單子,還爲下送。禮曹謄錄
藥房入診時,提調閔鎭厚所啓,卽伏見下禮曹傳敎,則有濟州方物,世子宮封進單子,還給之敎矣。考見文書,則乙亥年方物權減時,本曹,以濟州結弓獐皮,依前例封進之意,入啓,允下。今後則此亦權減乎?竊恐睿照,偶未省察,敢此仰達。上曰,濟州之不入權減,予未思得矣。還入,可也。禮曹謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,風寒凜冽,伏未審夜來,聖候調攝,若何?癤患消毒膏貼付之後,堅硬隱疼之候,比昨加減,何如?臣等無任憂慮,敢來問安。答曰,知道。癤患堅硬隱疼之候,一樣矣。
校理李晩堅,司果洪泳·沈宅賢,承文著作李遂大,文臣朔試射時,稱病不進,依承傳罷職。
傳曰,典獄摘奸,輕囚放釋。
傳曰,日寒如此,薄衣軍士,襦衣題給。
吏曹啓曰,臺諫有闕,政事,取稟。傳曰,當日爲之。
政院啓曰,新除授左副承旨任舜元,時在京畿廣州地,斯速乘馹上來事,下諭,何如?傳曰,允。又啓曰,今番雜科覆試,因憲府不備,不得開場矣。昨日新除憲府之官,除在外外,掌令權世恒,持平李明浚,竝卽牌招察任,何如?傳曰,允。
文學吳命峻上疏。大槪,臣於積年罪廢之餘,忽叨講院新命,驚惶震越,感涕無從。嚴召之下,不敢偃伏,不得不强進淸禁之外,仰瀆於靜攝之中,臣罪尤萬死萬死。伏乞亟削臣所叨職名,仍命選部,永勿檢擧,以肅朝綱,以安微分事。入啓。答曰,省疏具悉。爾其勿辭,從速察職。
謝恩,掌令權世恒,持平李明浚。
政院啓曰,今日爲政事命下,而吏曹判書李寅燁,陳疏到院,觀其措語,則與初疏無異,故退却矣。卽者吏曹郞廳來言,判書病不來,參判·參議未差,不得開政云。判書李寅燁,所當牌招,而今日日勢已暮,政事,何以爲之?敢稟。傳曰,明日開政。
京畿監司書目,驪州呈,以判府事李畬上疏上送事。啓。答曰,省疏具悉卿懇。卿其安心勿辭,俟病少間,從容就途,以副予望。仍傳曰,遣史官傳諭。朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,連日陰寒,伏未審夜來,聖候調攝,若何?伏聞昨夕入侍醫官等之言,左邊小癤,堅硬隱疼之候,一樣無減,而當頭處,有團聚之氣,略施小鍼,以泄其毒氣,爲當云。臣等,今日率諸御醫趁早入診,議定受鍼當否,宜當。臣等憂慮未已,敢來問安,竝比仰稟。答曰,知道。入診事,依啓。
政院啓曰,卽者吏曹郎廳來言,今日爲政事命下,而判書李寅燁病不來,參判·參議未差,不得開政云。判書李寅燁,卽爲牌招開政,何如?傳曰,允。
右副承旨李廷謙書啓,臣承命馳往于典獄署,點閱罪囚,則承傳罪人二十二名,啓覆罪人一名,刑曹罪人十三名,咀呪罪人十二名,來關罪人六名,各司罪人一名內,大旗手全戒崇,禁衛營關,以其父有霖,以旗手,無端闕直,逃走不現,現身間囚禁事也,私奴貴萬,別肉現捉事也,婢尙代,擊錚事也,進士金錫禹,北評事趙泰億書啓中援引事也。戒崇·貴萬二人罪名,不至重大,婢尙代,該曹旣已捧招,在於應放之中,而原情未及入啓,不卽見放,故仰體聖上欽恤之意,竝卽放送,進士金錫禹,旣係啓下罪人,則不當擧論,而身病方劇,氣息奄奄,凍獄徑死,亦甚可慮,姑爲保放於獄門外,而錫禹一人之外,被援外方諸見囚者亦多。該曹之一向遲延,不爲査啓,以致滯獄,殊甚未妥,宜有警飭之道。此外罪人,或犯殺獄,或犯咀呪,或犯御寶僞造,或犯私鑄錢文,或犯偸取公物,或犯墓寇,罪名俱係緊重,有難輕議,故卽爲仍囚,而臣見諸囚,露處凍地,衣不掩身,凍死之患,勢所必至。臣推問兩倉所送空石之數,則一年所送,例不過六十立云。元數如此些少,而諸久囚,晝夜寢處,破毁之後,無以繼給,嚴寒凍死可慮,使兩倉例送之外,參酌加給。令該曹,斯速稟決,此外刑曹諸處,拘留罪人,亦爲放送之意,分付,何如?傳曰,依啓。
輔德李觀命,文學吳命峻,牌不進,依承傳罷職傳旨。傳曰,只推勿罷。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房口傳啓曰,臣等,自今日爲始,直宿之意,敢稟。傳曰,不至大段,勿爲直宿。
弼善呂必重,牌不進,依承傳罷職傳旨。傳曰,只推勿罷。以上朝報
藥房入診時,提調閔鎭厚所啓,東萊府使黃一夏,以公作米·圖書等事狀啓,下備局,而覆啓無期矣。聞接慰官呂必重之言,則不但差倭久留,其弊不貲,至於公作米一款,必待朝家頒布然後,米木間,方可收捧於民間,故各邑,極以爲悶云,其勢誠然矣。雖以事係邊情之故,啓下備局,而接待倭人,本是禮曹所管,若以其狀啓,移送禮曹,問議諸大臣後,仰稟睿裁,恐無所妨,惶恐敢達。上曰,依爲之。備局謄錄
有政。吏批,以李健命爲戶曹參判,趙泰一爲校理,呂必重爲弼善,尹星駿爲執義,李廷濟爲正言,柳鳳輝爲副修撰,李熊徵爲兵曹正郞,趙泰耉爲吏曹參議,趙泰東爲兵曹參知,魚史徽爲刑曹參議,徐宗泰爲知敦寧,趙泰東爲大司諫。義禁府都事趙尙健,繕工監役李萬貞,相換。
兵批,以李世弼爲副護軍,崔重泰·尹憲柱·許墀·柳泰明爲副司果,黃欽爲護軍,洪受瀗·南弼星·李健命·鄭澔爲副司直,洪重夏·李彦經爲司果,林濩·朴行義·李觀命·李坦·宋正明爲副司果,申靖夏爲司正,李萬維爲副司正。
上在昌德宮。停常參·經筵。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,雪後風寒愈厲,伏未審夜來,聖候調攝,若何?昨日受鍼之後,癤患結核處,頗似消減,而更無隱疼之候乎?臣等憂慮未已,敢來問安。答曰,知道。結核,頗似消減,亦無隱疼之候矣。
政院啓曰,連日監察茶時,事甚未安,且明日雜科覆試,兩司當爲進參,而兩司時無行公之員。除在外外,呈告未肅拜人員,竝卽牌招察任,何如?傳曰,允。又啓曰,刑曹三臣査事,至今遷就。獄囚久滯,委屬可慮。判書雖已行公,而以佐貳不備之故,不爲行査云。參判徐文裕,參議魚史徽,竝卽牌招察任,何如?傳曰,允。
謝恩,大司諫趙泰東,正言李廷濟,刑曹參判徐文裕,刑曹參議魚史徽,校理趙泰一。
假注書金遇秋出使,代宋成明受點。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上新除授掌令李夏源,時在忠淸道忠州地,請斯速乘馹上來事,下諭。答曰,不允。下諭事,依啓。前啓,日昨下政院備忘還收事,停啓。
弼善呂必重上疏。大槪,春坊新命,遽下於惶蹙俟罪之餘,嚴召荐降,含恩畏義,不敢不趨詣禁門之外,而顧臣情勢,決不可冒廁榮塗。伏乞聖慈,亟遞臣職,以安微分,以謝人言事。入啓。答曰,省疏具悉。追提往事,凌踏重臣,不遺餘力,殊未穩當也。勿辭察職。
兼輔德李觀命,文學吳命峻,牌不進,依承傳罷職傳旨。傳曰,禁推。
禁府,李觀命·吳命峻拿囚。啓。朝報
上在昌德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,寒威彌酷,伏未審夜來,聖候調攝,若何?湯劑連日進御,癤患受鍼之後,幾盡完合,結核處已盡消減乎?臣等憂慮未已,敢來問安。答曰,知道。結核處,日漸消減矣。勿爲逐日問安。
政院啓曰,今日雜科覆試開埸,而諫院之官,昨日承牌後,今又呈告,無進參之員。所當一體請牌,而大司諫趙泰東,與試官有相避,正言李廷濟未署經。正言鄭必東,卽爲牌招進參,何如?傳曰,允。
正言鄭必東牌不進,依承傳罷職。
政院啓曰,正言鄭必東,違牌坐罷,今日雜科覆試,將不得開埸,事甚未安。政官卽爲牌招開政,差出其代,以爲牌招進參之地,何如?傳曰,允。
吏曹參議趙泰耉,正言鄭栻,牌不進,依承傳罷職傳旨,傳曰,只推勿罷。
忠淸監司書目,尼山呈,以司諫尹行敎辭職上疏上送事。啓。答曰,省疏具悉。爾其勿辭,上來察職。
政院啓曰,右議政李濡,命召,使錄事來納,何以爲之?敢稟。傳曰,還授。
右議政李濡上疏。大槪,身負罔赦之罪,席藁城外,而久無處分,尙逭刑章。不敢一向泯默,冒萬死仰請鈇鉞之誅,亟命下臣司敗,以正王法事。入啓。答曰,省疏具悉。卿其勿待罪。
同副承旨任埅上疏。大槪,臣於昨日弼善呂必重之疏,有不敢晏然者,徑出禁門,恭俟罷斥,不意召牌下降,不得不來詣闕下,陳疏自列而退。乞賜鐫削臣職,以謝人言事。入啓。答曰,省疏具悉。爾其勿辭,從速察職。
戶曹判書趙泰采上疏。大槪,臣受人齮齕,亦甚支離,決不可一向蹲冒,重傷廉義。乞賜斥退,以安微分,以快人心事。入啓。答曰,省疏具悉卿懇。意外侵凌,不必深嫌,安心勿辭,從速行公。朝報
有政。吏批,以李㙫爲副修撰,李彦經爲兵曹參知,鄭翊時爲禮曹正郞,鄭栻爲正言,李台佐爲司書,李晩成爲工曹參議。
兵批,以沈必沂爲副護軍,李世弼爲司果,宋成明爲副司正,趙尙健爲司勇。
上在昌德宮。停常參·經筵。
初昏,有霧氣。五更,北方有氣如火光。
禮曹參議金相稷上疏。大槪,臣父所患,一向彌留,顧臣情理,實難離側供仕,而且於宮僚之疏,有不可晏然者。乞蒙恩遞,俾得救護,仍治妄言之罪,以安賤分事。入啓。答曰,省疏具悉。爾其勿辭,救護父病。
戶曹啓曰,卽接廣興倉所報,來十二月朔頒料次,倉官進去于右議政李濡所住處往十里,請受祿牌,則以爲方在待罪中,不敢受祿,祿牌不爲出給云。係是大臣祿俸,何以爲之?敢稟。傳曰,令倉官輸送。
執義尹星駿辭職上疏。入啓。答曰,省疏具悉。爾其勿辭,從速察職。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
謝恩,修撰李㙫。
禁府啓目,兼輔德李觀命,文學吳命峻等矣,牌不進罪,笞五十,贖,解見任別敍,私罪。啓功議各減一等。又啓目,兪正基·泰英等,議處云云。正基之於泰英,已絶夫婦之義是白乎矣,所謂離異,非本府所可議者,又無他可議之律,議大臣處之。兪正基叚,身爲家長,不能齊家之罪,在所難免,以此勘罪,兪厚基·禮一等,更無可問之事,竝只放送,何如?啓依允。又啓目,議于大臣,則平川君申琓以爲,泰英之夜行,旣不可論以失行,厚基之立證,亦不可謂之公證,而性行之乖戾如此,則絶與不絶,惟在兪家,而離異,旣非國典,奏讞,亦無當律,則以其現發於前後招辭中悖惡之言,爲其罪而議罪,似當。伏惟上裁。判府事徐文重以爲,前日旣以親嫌,不得獻議,今無異同。伏惟上裁。右議政李濡,方在城外待罪中,不得獻議。判府事崔錫鼎,病不收議,領府事尹趾完,判府事李畬,在外不得收議。大臣之意如此,上裁,何如?啓依議施行。
正言鄭栻上疏。大槪,臣於廢斥俟罪之中,忽承薇垣新命,驚惶感激,靡所容措,而情勢危蹙,坐違嚴召,只推之命,出於格外。在臣分義,惟當一謝恩命,少伸銘鏤之忱,而顧此罪累之蹤,終有所不敢冒進者。不得不疾聲呼籲於靜攝之中,懇乞亟許鐫臣職名,刊去朝籍,以伸公法,以安愚分事。入啓。答曰,省疏具悉。爾其勿辭,從速察職。
京畿監司書目,廣州呈,以左副承旨任舜元辭職上疏上送事。啓。答曰,省疏具悉。爾其勿辭,上來察職。朝報
上在昌德宮。停常參·經筵。
昧爽,有霧氣。
下直,黃海兵使洪時疇。
中宮·世子宮·嬪宮,藥房問安。答曰,知道。
藥房啓曰,連日陰寒,伏未審此時,聖候調攝,若何?鹽湯浸洗之後,結核已盡消散乎?前入當歸羌活湯五貼,已盡於昨日。諸醫等皆以爲,此藥最宜於卽今症患,不可不加進五貼云,此藥卽爲劑入,宜當。臣等憂慮未已,敢來問安。答曰,知道。結核處,日益消減矣。
政院啓曰,雜科覆試,因臺諫不備,至於再次退定,事體極爲未安,且正言李廷濟,除授已久,尙未署經。兩司除在外呈告未肅拜人員,竝卽牌招察任,何如?傳曰,允。又啓曰,卽者錄事來言,右議政李濡,上疏承批之後,轉往楊州蘆原村,仍令來納命召。何以爲之?敢稟。傳曰,還授。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
戶曹啓曰,依傳敎,右議政李濡,來十二月朔祿俸,令倉官輸送則以爲,負罪待命中,決難捧受,不爲領受云。係是大臣祿俸,何以爲之?敢稟。傳曰,姑待下敎輸送。
左參贊李頤命上疏。大槪,病勢情勢,實無晏然供職之望,乞遞本兼諸任,以全廉義,以謝人言事。入啓。答曰,省疏具悉。卿其勿辭,安心行公。
謝恩,正言鄭栻。
吏曹參議趙泰耉辭職上疏。入啓。答曰,省疏具悉。爾其勿辭,從速察職。
執義尹星駿,牌不進,依承傳罷職傳旨,傳曰,只推物罷。
刑曹啓目,進士金錫禹等原情云云。各人等招辭是白有亦。金錫禹則以爲,上年七月初二日,矣身適逢趙泰億於一處,泰億曰,坡州事,君必有聞是如爲白去乙,其矣身,以蓋其喪出衙內東上房,喪人在房外,而至於替含之說,吾未之聞是如爲白乎旀。及至今春,矣身,以省墓之行,往坡州,投宿于本州人白時夏家,言語之際,偶及此事,時夏曰,替含之說,果有云云,而所謂官奴,人或以江床指之是如爲白去乙,還京之後,適又逢着趙泰億,果以聞於時夏者,泛然答之是如爲白有置。上項白時夏,捉來一處,對辨嚴覈爲白乎旀。李奎叚,初招則只以官奴之名江床是如。泛然納招爲白有如可,及其更招之時,以爲飯含推覈之事,囚禁往來者江床,故江床之名,果爲言及是如爲白有臥乎所,言甚糢糊,似有隱情,刑推得情爲白乎旀。韓師範叚以爲,去年夏間,禮曹參判兪集一,來訪其矣祖父之日,其矣身,在於隔窓之房內,得聞集一所傳,非及唱,乃通引之說,往其矣表叔故府使朴泰淳家,偶以集一之言傳說,而至於安糾所謂,臺啓無少差爽之語,旣無所聞是如爲白有臥乎所,所供與書啓,不無相左之端,集一處,所當緘問是白乎矣,宰臣緘問,事體重大,本曹有難擅便是白乎旀。安糾叚以爲,其矣身,與兪參判,元無一面之分是白遣,其矣身,初無所聞,又無酬酢之事是如爲白乎旀。萬根叚以爲,江床,果是其矣初名是白乎旀,替行飯含之說,千萬知不得是如爲白有臥乎所,其矣等自明之言,不可取信,各人等推覈間,竝只仍囚爲白乎旀。柳萬相段以爲。其矣身,戊寅四月,得罪巡營,重被刑罰,同年九月,始乃回甦,則御史雖過,萬無與知是如爲白乎旀。柳萬根叚以爲,戊寅正月,染病出幕,仍遭父喪,十月晦間,始爲立役,繡衣過去與否,實無與聞是如爲白有臥乎所,當初査覈時叚以爲,元無繡衣之行是如爲白有如可,到今以未及聞知是如爲白有臥乎所,前後所供,如是不同,刑推得情爲白乎旀。鄭麟瑞叚以爲,其時主將,使其矣身,傳致封裹之物於判官,則其矣所幹,不過傳受傳給一番使喚而已,元無明言於士夫家之事是如爲白有臥乎所,封裹傳受之物,亦當緘問於洪萬朝處是白乎矣,藩臣事體重大,本曹亦難擅便,上裁敎是〈是〉白乎旀。書啓中以爲,前郡守柳德玉,春間往見臺諫,戊寅冬,以使臣軍官,行過坡州,則世茂喪出屢日,喪人尙不入喪次是如爲白乎旀。前縣監李振海,聞閔某之言,則閔家奴子,爲其棺槨匠,其間事狀,無不見知是如爲白有置。柳德玉·李振海等,纔因赦令,未及捧招而蒙放,所當推問是白乎矣,係是朝官,移義禁府處置,何如?啓依允。兪集一·洪萬朝處,緘問。
假注書金遇秋書啓,臣承命馳往于驪州睡谷村判府事李畬所住處,傳宣聖批則以爲,臣疾病沈綿,罪積違逋,縷息猶存,萬死是甘,伏蒙聖慈涵容,天札溫諄,寬臣罪戾,許臣俟間就途,史官遠臨,恩召彌隆,臣於床簀垂死之中,跪頓祗受,不覺涕泗之盈襟也。臣病已至此,實無復起爲人之望,便就溘滅,永負國恩,伏地悲泣,不知所達云矣。敢啓。傳曰,知道。
司諫院啓曰,正言李廷濟,除授有日,尙未署經。臺諫署經,備三員爲之者,自是古例,而司諫尹行敎,獻納李海朝,俱在外,只有大司諫臣趙泰東,正言鄭栻。在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。
司憲府啓曰,正言李廷濟,除授已久,尙未署經。臺諫署經,備三員爲之者,自是古例,而大司憲宋奎濂,掌令李夏源在外,執義尹星駿違牌,持平一員未差,只有掌令臣權世恒,持平臣李明浚。在前如此之時,亦有二員開坐,啓請署經之規。今亦依此例,開坐署經之意,敢啓。傳曰,知道。
假注書李萬維受由,代尹鳳朝。
尹鳳朝在外,代李世德受點。
禁府,朴乃貞·柳德玉·李振海拿囚。啓。朝報
戶曹啓曰,工曹判書宋昌,以己卯年內醫院副提調,恩賜田結,尙未准受矣。平安道慈山府,數外官屯田參結捌負捌束,自本家,望呈願受,依例折給,何如?傳曰,允。戶曹謄錄
上在昌德宮。停常參·經筵。
弼善呂必重再度呈辭。入啓。遞差。
校理趙泰一辭職上疏。入啓。答曰,省疏具悉。爾其勿辭,調理察職。
假注書申靖夏病,代嚴慶遂受點。
禮曹,慶尙右兵使李行成,今月二十日卒逝云。弔祭致賻,依法例擧行,何如?啓依所啓施行。
咸鏡監司書目,臣之病勢情勢,俱不可一刻苟冒,累陳血懇,終靳恩遞,黽勉蹲據,只俟該曹之勘律矣。今於赦令之下,臣之推緘,竝入於勿論之中,不得不冒死首實,冀蒙嚴誅,且於兩臣疏啓,實有難安之端。伏乞先遞臣職名,亟命攸司,仍勘臣罪事,上疏上送事。啓。答曰,省疏具悉。此非深嫌之事。卿其勿辭,從速察職。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。以上朝報
御營廳啓曰,本廳軍器所上弓箭,年久破傷,故臣金□□受任後,黑角帿弓一百四十張,交子長弓八百八十張,長箭一百部,片箭五十五部,火藥桶一千介,每介火藥三斤式入盛,生皮鉛丸帒一千部,每部鉛丸三百介式入盛,監官折衝李基命,監董畢造。係是軍器見樣,黑角帿弓三張,交子長弓七張,依例別單封進之意,敢啓。傳曰,知道。監董官,令該曹考例稟處。御營謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審此時,聖候調攝,若何?伏聞昨夕入侍醫官等之言,則湯劑連日進御,鹽湯亦爲連續浸洗,而右邊又生小癤,漸至成核,小有妨於殿坐云。夜間加減,何如?臣等憂慮未已,敢來問安。答曰,知道。右邊小癤,與昨一樣矣。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
謝恩,左副承旨任舜元。
司書李台佐上疏。大槪,臣於病蟄省愆之中,忽叨講院新命,臣誠驚惶感隕,不知所以爲措也。嚴召之下,不敢坐違,謹詣闕外,而顧臣踪地,萬無冒進之理。情迫勢隘,不得不瀆擾於靜攝之中,辜恩蔑分,觸處皆罪。伏乞聖慈,亟遞臣職,以安私分事。入啓。答曰,省疏具悉。爾其勿辭,從速察職。
京畿監司書目,楊州呈,以右議政李濡上疏上送事。啓。答曰,省疏具悉。趑趄之說,曾不發於咫尺前席,而今始云云,尤有所未曉也。卿辭至此,本職勉副焉。
文學吳命峻,牌不進,依承傳罷職傳旨,傳曰,只推勿罷。
吏曹啓曰,大臣置處政事,取稟。傳曰,明日爲之。以上朝報
禮曹啓曰,今十一月二十二日,藥房入診入侍時,提調閔鎭厚所啓,東萊府使黃一夏,以公作米·圖書等事狀啓,下備局,而覆啓無期矣。聞接慰官呂必重之言,則不但差倭久留,其弊不貲,至於公作米一款,必待朝令頒布然後,米木間方可收捧於民間,故各邑極以爲憫云,其勢誠然矣。雖以事係邊情之故,啓下備局,而接待倭人,本是禮曹所管,若以其狀啓,移送禮曹,問議諸大臣後,仰稟睿裁,恐無所妨。惶恐敢達。上曰,依爲之事,命下矣。問于大臣,則行判中樞府事徐文重以爲,一時變通之事,轉至寖加,今爲百年巨弊。朝家雖或限年,而生理所關,懇請不已,差倭淹關,閱歲相持,虧損事體,不但供給之弊而已。然此非約條所載與定奪,在我今日之事,亦且有辭。八路飢荒,賑事方始,此時以米與人,勢所不贍。乙酉條公作米,不得不以本木出給之意,擧其實狀,嚴辭防塞,宜當。至於圖書事,其所爭執,殊甚無理。當初島主承襲之後,仍給兒名圖書,已出一時格外之恩,且有後勿爲例之敎,則非但倭人,已知其不可復有所望,朝家固不敢更議先朝己定之事。況義方承襲之後,迫請兒時未言之次郞圖書,無據甚矣,不足說破,而乃以九送使減數爲言者,尤可見其語窮。凡送使之規,有圖書則有船,豈有爲其送使,成給不當受之圖書也?況交隣誠信,不在於送使之多少,此理甚明。惟在邊吏,嚴飭譯舌,峻斥差倭,從速還送,宜當。伏惟上裁。平川君申琓,與行判中樞府事徐文重議同,行判中樞府事崔錫鼎,病不收議,領中樞府事尹趾完,行判中樞府事李畬,右議政李濡在外,不得收議。大臣之意如此,上裁,何如?傳曰,圖書事,大臣獻議,正合予意,依議施行,而公作米事,病不收議及在外大臣處,問議以啓。備局謄錄
上在昌德宮。停常參·經筵。
政院啓曰,今日爲政事命下,而吏曹郞廳來言,判書李寅燁病不來,參判金昌協在外,參議趙泰耉未肅拜,不得開政云。判書李寅燁,參議趙泰耉,竝卽牌招開政,何如?傳曰,允。
戶曹判書趙泰采辭職上疏。入啓。答曰,省疏具悉。獻官,令該曹推移變通,卿其勿辭,安心行公。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
平安監司書目,義州呈,以冬至使一行,今月二十五日渡江入去事。
謝恩,兼春秋李宜顯。
政院啓曰,明日雜科覆試時,兩司當爲進參,而諫院則司諫尹行敎,獻納李海朝俱在外,大司諫趙泰東,與試官有相避,正言鄭栻·李廷濟,以式暇不爲行公云。凡科擧,有除服制式暇之規。正言鄭栻·李廷濟,待明朝竝牌招,以爲推移進參之地,何如?傳曰,允。又啓曰,新拜右議政徐宗泰,時在京畿長湍地,判府事李濡,時在京畿楊州地。竝乘馹上來事,遣史官傳諭,上來時給馬事,本道監司處,亦爲下諭,何如?傳曰,允。朝報
有政。吏批,以右議政徐宗泰爲承文都提調,李宜顯兼春秋館記注官,林象德爲兵曹佐郞,吳命峻爲校理,柳泰明爲弼善。
兵批,以呂必重·沈宅賢爲副司果,嚴慶遂爲副司正,李濡爲判中樞府事。
傳曰,空望桶內入,知敦寧徐宗泰拜相。議政府謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,連日陰寒,伏未審此時,聖候調攝,若何?伏聞昨夜人侍醫官等之言,右邊小核,幾盡消散,更無所妨於起居之節云,臣等伏不勝喜幸之至。前入當歸羌活湯,當盡於今日,而諸醫等皆以爲,卽今患候幾盡平復之境,雖有些少餘毒,自是瘡後之例症,而亦不至大段,苦寒之劑,不必連進,今姑停止,宜當云矣。臣等猶切耿耿之懷,敢來問安。答曰,知道。勿爲問安。
正言鄭栻上疏。大槪,臣之一謝恩命,只欲粗伸分義,非敢有因仍冒據之計也,尋單見阻,一味惶蹙矣,卽因雜科開埸,召牌又降。不得不祗詣闕下,而顧臣情勢之外,老母宿患,近又添劇,臣之情理,尤無離側供職之望。懇乞亟許遞臣職名,俾得專意救護事。入啓。答曰,省疏具悉。爾其勿辭,救護母病。
江華留守閔鎭遠上疏。大槪,臣以廟堂稟議事,昨入京城,始伏聞璿源錄奉安之行,當於數日內,發向本府,而冒寒行役之餘,感傷甚重,委席叫痛,無計起動,迎候陪衛之節,將未免廢閣,惶隕震惕,席藁待罪。伏乞聖明,亟罷臣職,仍治臣罪,以尊事體,以安微分事。入啓。答曰,省疏具悉。卿其勿辭察職。
校理吳命峻牌不進,依承傳罷職傳旨,傳曰,只推勿罷。
吏曹判書李寅燁辭職上疏。入啓。答曰,省疏具悉卿懇。天曹長席,非卿莫可。一時錯認,元非大段,安心勿辭,從速行公。
忠淸監司書目,懷德呈,以大司憲宋奎濂,病重上去不得事。啓。傳曰,更加調理,上來行公事,回諭。
同副承旨任埅上疏。大槪,臣賤疾危劇,僵臥直廬,無望供職。乞賜鐫遞,俾尋生路,兼陳區區愚妄之懷,以備裁察事。入啓。答曰,省疏具悉。有懷疏陳,大意則好,而應文之斥,大是情外,竝與他人而責之之說,有若無端而疑人於不當疑者然,良可異也。勿辭察職。
兼輔德李觀命上疏再呈。入啓。遞差。朝報日記廳郞廳李仁默書。郞廳黃仁儉校正。
上在昌德宮。停常參·經筵。
宗簿提調臨陽君桓,主簿李廷晳,璿源錄奉安事,江華府出去。
備忘記,前兼輔德李觀命,永柔縣令除授,當日內給馬發送,時任縣令尹澤,遞付京職。
傳曰,永柔縣令,卽爲催促辭朝事,分付。
傳〈曰〉,前參議李喜茂,府使尹濟萬·姜世輔,奉事洪禹行,掌令丁道復·南相夏,持平尹世綏,正言韓重熙·鄭必東,校理李晩堅,著作李遂大,判官宋墁,縣監朴泰遠,都事李相成,郡守洪天敍,察訪李震葉,統制使李昌肇,司果洪泳·沈宅賢等,竝敍用事,下吏兵曹。
假注書宋成明書啓,臣承命行到延曙驛,聞右議政徐宗泰,歸自長湍,方抵本驛村舍,仍詣其所住處,傳宣有旨則以爲,千萬夢寐之外,有特授相職之命,史官遠臨,傳宣聖旨,下諭以乘馹上來。臣聞命震駭,五情爽失。臣以萬萬無狀,當此艱虞之會,猥叨萬萬不敢當之恩。自古以來,安有非僉擧違輿望,而誤辱大恩,冒進具瞻之任者?逃遁無地,只有求死而已矣。臣伏蒙恩暇,省墓而還,玆於路次,伏承有旨,不敢不略以文字仰達,而公議所在,必有駁正之擧,惟當歸伏田間,祗俟而已云矣。敢啓。傳曰,知道。
永柔縣令李觀命,謝恩後,仍爲下直。
政院啓曰,臣卽伏見下本院備忘記,則有前兼輔德李觀命永柔縣令除授之命。臣竊以爲太過也。觀命之疏,蓋因情迹之不安,有所陳暴而已,則措語之間,雖有不槪於聖心者,所當優容寬假,而遽爾斥補於下邑,至有當日發送之命,處分過中,聽聞俱駭。請加三思,還收李觀命永柔縣令除授之命。臣待罪近密之地,區區所懷,惶恐敢啓。答曰,不公寒心等敎,不過用示未安之意而已,有何凌踏之事,而敢於辭職之疏,辭氣勃然,略無忌憚?斥補外邑,亦云末減也。
刑曹參議魚史徽上疏。大槪,父病沈重,情理煎迫,乞遞職名,以便救護事。入啓。答曰,省疏具悉。爾其勿辭,救護父病。
謝恩,弼善柳泰明。
玉堂箚子。大槪,敢陳愚悃,以備裁察事。入啓。答曰,省箚具悉。今玆斥補,元非過激,則還收之請,未可曉也。
大司成金宇杭三度呈辭。入啓。遞差。朝報
上在昌德宮。停常參·經筵。
辰時,有霧氣。申時,日暈兩珥。
政院啓曰,雜科覆試,自再昨,旣已開埸,醫科今日當次,而本監提調趙泰采,方在呈告中,卽爲牌招,以爲進參之地,何如?傳曰,允。
護軍李溶,黃海兵使遞來。
賑恤廳啓曰,近因連歲荐飢,坊市民藏氷米,自賑廳及戶曹,分半上下矣。今年年事大侵,都下民人,方在飢窘之中,尤宜賑恤,而適緣大臣在外,藏氷,今旣始役,尙無處分,殊甚可慮。上項坊市民藏氷米價,依前自本廳及戶曹,分半上下,以除都民一分之弊,何如?傳曰,允。
傳曰,今番未寧時,藥房都提調以下,竝書啓。
平川君申琓箚子。大槪,臣於承宣之疏,有不敢晏然者,乞正臣罪,以謝人言事。入啓。答曰,省箚具悉卿懇。任埅之疏論,或出於情外,或陳於前席,則俱無可嫌,安心勿待罪。仍傳曰,遣史官傳諭。朝報
上在昌德宮。停常參·經筵。
右參賢尹世紀三度呈辭。入啓。只遞本職,
京畿監司書目,高陽呈,以工曹參議李晩成辭職上疏上送事。啓。答曰,省疏具悉。爾其勿辭,上來察職。
大司諫趙泰東上疏。大槪,臣之病狀,經月彌苦,萬無陳力供仕之望。乞蒙恩遞,以尋生路,兼陳區區所懷,以備裁察事。入啓。答曰,省疏具悉。斥補之罰,終未知其過中,則豈有收還之理乎?爾其勿辭,從速察職。
判府事崔錫鼎箚子。大槪,臣於承旨任埅之疏,有不容晏然者,乞削臣職,仍勘臣罪,以謝人言事。入啓。答曰,省箚具悉卿懇。情外之斥,往復之事,俱無可嫌,安心勿辭,亦勿待罪。仍傳曰,遣史官傳諭。朝報
上在昌德宮。停常參·經筵。
假注書嚴慶遂病,代趙翼命受點。趙翼命病,代李濟受點。
中殿·世子宮·嬪宮,藥房問安。答曰,知道。
藥房啓曰,節屆窮臘,日氣陰寒,伏未審此時,聖候調攝,若何?癤患差復之後,水刺寢睡,一向安穩,而中宮殿·王世子·嬪宮氣候,亦復何如?臣等累日未得承候,不任耿耿之忱,敢來問安。答曰,知道。無事。內殿氣候無事,世子·嬪宮氣候平穩矣。
傳曰,史官一員待命,騎馬三匹立之,崇陵忌辰祭所內摘奸。
備忘記,未寧時,藥房都提調平川君申琓,鞍具馬一匹賜給。提調判書閔鎭厚,副提調都承旨李震休,竝加資,待敎洪禹瑞,半熟馬一匹,檢閱李眞儉,兒馬一匹,奉敎李縡,假注書安時相,上弦弓一張,假注書洪尙賓,不粧弓一張賜給。鍼醫權聖徵加資。鍼醫朴星瑞·白光璘·崔尙熽·吳重卨,各熟馬一匹面給。御醫崔聖任·鄭斗俊,議藥同參金有鉉·丁時悌,各熟馬一匹,鍼醫李應斗,半熟馬一匹,議藥同參崔萬尙·趙慶基·方震夔·鄭麟祥,掌務官趙興瑀·金垕,各兒馬一匹,議藥同參韓俊興·柳諶·金慶華·玄萬運·全悌望·尹聖輔·李重蕃·李時弼·李長白,內醫金國賓·申熙溟·李道元·鄭文益·玄信綱·韓再愈,鍼醫玄孝綱·李敏夏·卞三彬·白興銓·玄悌綱·李得英·崔命錫·崔後甲,議藥同參洪晥·李時聖·崔鼎和·金自光·趙錫孚,各上弦弓一張賜給。別監中禁書員及下人等,令該曹米布分等磨鍊題給。
備忘記,入侍內官元萬始·朴東亮,竝加資。金起聲·金成輝·申晐·金善弼·金信豪·車天義·金斗光·劉起漢·朴世華·韓信國·曹漢卿·李重蔓·金碩輝·宋國良·辛錫祚·金正基,各半熟馬一匹,司謁池溟達·李徵誠,上弦弓一張賜給。備忘記,癸未年內殿未寧時,執鍼醫女承禮,從自願免賤,入侍醫女,令該曹米布從優磨鍊題給,其餘醫女等,米布題給。
傳曰,史官四員待命,騎馬十二匹立之,臘享大祭等所內摘奸。
政院啓曰,臣等伏見禮曹草記批答,有告廟陳賀,勿爲擧行之敎。臣等固知聖意之出於沖挹,而第念今番玉候未寧,彌留三朔,群下之憂遑煎迫,曷有其極?幸賴皇天之默佑,已臻平復之境,此實宗社無疆之休,臣民莫大之慶。取考前例,則不但祖宗朝皆有已行之規,且以近事言之,乙亥丙子年,上候平復之後,皆有告廟陳賀之擧。該曹啓稟,寔遵舊章,則今何獨不爲擧行,以孤擧國臣民皷舞忭祝之誠乎?輿情喁望,中外同辭,有不容但已者。臣等不避煩猥,敢此申請,伏乞亟命有司,涓吉擧行。臣等參在近密,不任區區之忱,惶恐敢啓。傳曰,此非謙挹之辭,勿爲擧行。
判府事徐文重箚子。大槪,伏乞亟許斥退,以全晩節事。入啓。答曰,省箚具悉卿懇。情外之斥,不必爲嫌,安心勿辭焉。仍傳曰,遣史官傳諭。朝報
上在昌德宮。停常參·經筵。
刑曹啓目,粘連云云。兪集一段以爲,所謂師範·糾,平生所昩之人,與聖佑對坐時,師範亦不在坐哛不喩,東彦家飯含事,雖發於言端,而至於臺啓不爽之說,曾不發口是如爲白乎旀。非及唱是通引之說,旣非書啓中所援之辭,又有嫌礙之端,初不臚列是白如乎,上年夏間,故參判洪受疇,適爲來訪,譚間,偶及泰億論啓事,受疇曰,吾於頃日,爲見親舊返魂,出往西郊,歷入洪于海家,任大仲繼至,會話之際,畿營吏來謁是白去乙,問坡州飯含之人,今已査出耶?或云非及唱,乃通引云,果然否?其吏曰,前後査官屢遞,報狀未及來到,飯含之人,未知誰某云。鄙職謂受疇曰,臺啓則謂之官奴台之所聞,非及唱,是通引云,一人之喪,飯含者何其多也?誠可笑也。相笑而罷是如乎,其後適過聖佑家,乃以聞於受疇者,發於酬酢之間爲白如乎,師範祖孫,皆以此爲言,此實不愼樞機,傳一笑談,至於如此,雖欲捫舌,有不可得是在果,所謂于海,卽前奉事洪萬宗之字,大仲,卽承旨任埅之字是如爲白有臥乎所,師範·糾,旣是素昧之人,而師範只聞隔壁之言是如。師範及糾之招,亦無異同,則其不親自酬酢於師範及糾,似有可證是白乎旀。通引及唱之說,雖以偶聞於人者,傳說是白乎乃,洪受疇今已作故,則雖欲質問其言根,有不可得,韓師範則今姑放送。金錫禹段以爲,聞之於白時夏是如乙仍于,同時夏,發關捉來推問,則時夏叚以爲,上年三月分,適往官門是白如可,歸時遭雨,避入於場三巨里喪輿假家,則本州吏吳天輝,先已避入是白如乎,天輝指謂江床曰,李牧使奉祀孫是如爲去乙,其矣身,笑問天輝曰,是何言耶?天輝曰,此是李牧使喪時飯含者,所謂奉祀孫也。江床揮手笑叱是如乎,今年春,偶然言說於金錫禹是如爲白去乙,同天輝乙,發關推捉,則坡州牧使申必淸牒報內,同天輝,以其時護喪吏,上年六月良中,身死是如爲白臥乎所,天輝旣己身死,憑問無處,白時夏與江床,一處面質爲白乎旀。金錫禹段,只傳時夏之言,則更無可問之端,放送爲白乎旀。柳萬相等段,忍杖不服,加刑得情爲白乎旀。李奎段,刑問施威次,飯含官奴之說,果聞於洞內居兪樀是如爲白是置。同兪樀,發關捉來推問爲白乎旀。木手丁世雄段,今方在囚,待兪樀上來,一處憑問後稟處,何如?啓依允。
平川君申琓箚子。大槪,乞收賜馬之命,以重賞典,以安微分事。入啓。答曰,省箚具悉卿懇。今玆賞典,實循舊章,安心領受焉。
禮曹正郞曺廷善,在外大臣處,收議後入來。朝報
上在昌德宮。停常參·經筵。
政院啓曰,近來金吾堂上不齊,久不開坐,凍獄滯囚之弊,極爲可慮。知義禁宋昌,陳疏不爲行公,卽爲牌招,以爲備員開坐之地,同義禁金宇杭,本職遞差之後,時無職名,不得進參,卽令該曹,口傳付軍職,仍卽牌招,使之進參,何如?傳曰,允。
兵曹口傳政事,以金宇杭爲副司直。
賑恤廳堂上兪得一·閔鎭厚,江華留守閔鎭遠,請對入侍。
侍講院啓曰,永昭殿春享大祭,王世子親行事下令矣,分付該曹擧行,何如?傳曰,允。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上人君聽納之道,貴在包容,近臣斥逐之擧,元非美事,而日昨前兼輔德李觀命,遽因一疏,黜補外邑,臣竊以爲過中也。夫其疏中所論,雖有不擇之語,原其本情,略暴難安之端,自附無隱之義而已,聖上不少恕諒,遽爾外補,此豈平日所望於聖明者乎?請加三思,還收李觀命補外之命。答曰,不允。
院啓,請還收充軍罪人李世禎特令放釋之命。請還收定配罪人金泰潤量移之命。措辭竝見上處置立落,職在臺閣,或當或乖,自有公議,聖旨特遞,終非美規。請還收持平李喬岳遞差之命。請韓城君李基夏罷職。請上疏捧入承旨,從重推考。答曰,不允。
同副承旨任埅上疏。大槪,臣於諸大臣之箚,情迹危懍,已難晏然,而又伏見刑曹査啓,臣之姓名,被人援證,此亦臣之一不幸也。且臣,四朔供劇,積傷之餘,感寒甚重,僵倒直廬,人鬼莫分,玆敢扶舁出去,陳疏哀籲,伏蒙鐫遞,以全生成之澤事。人啓。遞差。
前知敦寧徐宗泰上疏。大槪,中旨特擢,出於物情之外,驚惶震灼,置身無地,公論泯然,始敢自列。伏乞鐫遞新授議政職資,以愼邦政,以重國體事。入啓。答曰,省疏具悉卿懇。卿之文學雅望,允協台司,今玆大拜,亦云晩矣。何用撝謙?若曰其太過乎?須念國事,安心勿辭,速出論道,以副至望。仍傳曰,遣史官傳諭。
賑廳堂上請對時,釐正廳革罷事,及以上候平復,告廟陳賀事,榻前定奪。
都承旨李震休上疏。大槪,亟命收還新授資級,以重賞典,以安私分事。入啓。答曰,省疏具悉。今玆賞典,實循舊章,卿其勿辭焉。
傳曰,史官二員待命,騎馬六匹立之,外各司內摘奸。
修撰金興慶辭職上疏。入啓。答曰,省疏具悉。情外之斥,何必深嫌?爾其勿辭,從速察職。
禮曹判書閔鎭厚,兵曹判書兪得一,江華留守閔鎭遠,請對入侍時,閔鎭厚所啓,故司諫河緯地,伸冤復官,實是盛擧,凡在聽聞,孰不欽歎?第有一事,玆敢仰達。緯地無子,欲以其弟紹地子兒名龜童之人爲後,在獄中時,列書家莊於一紙,而其下,書龜童及字,仍着署押,他人亦有着署押者,蓋欲以爲龜童之冠名,仍爲繼後,有若成文之爲矣。遭禍之後,其家不敢繼後,緯地妻金氏,托龜童於其外家,累入危境,僅得免禍,而龜童兄弟行,皆以石邊作名,畏約之故,不敢以爲名,改以源字,仍奉緯地之祀。緯地之墓,在於善山,今至八九代,不替香火,而旣無繼後之事,不得稱以子孫云。向年大臣筵臣,以乙巳名臣金䃴立後事,陳達榻前,令該曹稟處,則該曹據法防塞,而自上特命繼絶。今此河緯地事,與金䃴事,絶相類,而朝家之所以待之,則尤似有別。若依金䃴例,無論代數之遠近,而特用恩典,以河源爲緯地之嗣,則益有光於聖德矣。臣待罪禮曹,固當遵守法典,仰請特恩,極知惶恐,而見其文迹,不勝愴然,敢此略陳所懷。上曰,六臣,與他有別,何可不爲繼絶乎?依所達特施,可也。以上朝報
禮曹啓曰,因本曹議大臣草記,傳曰,公作米事,病不收議大臣及在外大臣,問議以啓事,命下矣。問議于病不收議大臣及在外大臣,則行判中樞府事崔錫鼎以爲,臣病未蘇完,堇堇趨走,比日以來,寒疾添劇,詢問之下,未能仰對,致有再詢之命,不勝惶悚。今此倭供公作米,以米代給,出於中間倭人之懇請,朝家不得已限年許給,次次退行,遂成謬例。以事體言之,則倭人之請米,初非約條所載,因循謬例,每每許給,有若應行之故事,事未妥當,而第念交隣之道,貴在處置之得宜。馬島形勢,生理甚艱,多賴我邦之米穀。曾前送差來請也,非不知據理嚴塞之爲快,而未免許副,其後限滿更請也,亦不得一切防塞,實出於通好之厚意,而初不明約束,以致續續來請。今若牢守不許,則倭人之絶望而懷憾,勢所必至,差倭之久滯館所,一向相持,大有損於事體,特爲參量,今姑許施,而約定年限,毋過數年,仍以後勿更請之意,嚴加約束,一以慰遠人懸望之心,一以杜將來紛爭之弊,似合事宜。伏惟上裁。領中樞府事尹趾完以爲,臣於昔年,奉使日本,還到馬島,乘船之後,見通事倭頗伶俐,臣謂曰,今見此島形勢,絶無生穀之土,汝輩何以生活耶?對以未得朝鮮米穀之前,則民之生子者,不忍見其長而餓死,輒皆投水,今則生子皆擧,島中因此蕃盛。小人等,名雖日本之人,實則無異朝鮮之邊民云云。復命之日,登對前席,略陳彼中事情,仍達此言,伏想記在聖念中矣。公作米許給之事,論以國計,大段誤着。嚴辭防塞,事體當然,而彼人之情,得此米與否,便係生子擧不擧之間,抵死固爭,勢所必有。如或轉至於難處之境,而終復不得不許,則恐不免爲重損國體之歸。判府事崔錫鼎獻議,似爲得之。伏惟上裁。行判中樞府事李畬以爲,臣之情勢,難復以大臣自居,病且沈苦,精神迷昩,殆無所省識,不敢冒與於廟議者,而事係邊情,詢問至及於遠外,不得不略貢所見。倭供木作米,本非約條所載,因一時特許,每請退限,今成謬例,則嚴加防塞,固似得宜,而馬島生理,專仰我國之米穀,我國所以懷柔羈縻者,亦以此爲資,自孝廟朝以後,旣開此路,不曾堅塞,豈無深意哉?到今恐難一切拒塞,頓絶其望。臣之愚意,與判府事崔錫鼎所獻議者同。伏惟上裁。行判中樞府事李濡以爲,方在待罪中,不敢獻議云,右議政徐宗泰以爲,縮伏江郊,不敢與於廟議之列云。大臣之意如此,上裁,何如?傳曰,公木作米,本非約條所載,而因一時之特許,每請退限,倭人情狀,殊甚可惡,生理所關,有難一切牢塞,今姑限五年,以米許給,而今後毋敢更生希望之心事,嚴加約條,可也。備局謄錄
禮曹判書閔鎭厚,兵曹判書兪得一,江華留守閔鎭遠,請對入侍時,閔鎭遠所啓,小臣到任已半年,而連在待罪中,不得察任,近纔行公,雖未及詳察本府物情之如何,而欲有稟裁之事,上來矣,廟堂無大臣,備局次對未易,敢來請對矣。本府辛未年間,三軍門所築四十里土城,漸至頹圯。臣曾聞朝議,多以爲地勢泥濘,隨築隨毁,雖欲修築,徒費物力,終無其效,不如棄置爲宜云,故臣亦意其如此矣,到任之後,詳察形勢,則大有所不然。蓋泥濘之地,石築最易傷毁,故月串鎭近處石築者,則已盡崩頹,其他土築處,則體城皆完固,間或有頹圮處,而不至大段,只土築之上,所排女墻,幾盡破壞。此則當初不能善築而然,非地勢泥濘之致也。丁卯年,故判書臣申晸爲留守時,所築土城,則體城女墻,皆完固如新築,而其後辛未年所築者,則崩頹如此,此豈可歸咎於地勢乎?當初,以築城後十年內,則自各其軍門,隨毁隨補,十年後,則自本府,隨毁隨補事定奪,而十年內崩頹處,各軍門,無意修築,十年後,則本府又以爲,十年內,多有崩頹處,當責於軍門,軍門本府,互相推諉,以致逐歲崩頹,尙無修築之擧。前留守李寅燁,以分屬六鎭邊將,使之監董修築,而三軍門,各以物力相助,本府擔當修築之意,啓聞蒙允,而未及擧役矣。今若又經明年夏秋霖潦,則完固之體城,亦將漸次崩頹,豈不可惜耶?凶歲擧役,雖曰重難,赴役之民夫,若皆給糧雇立,則兼可爲賑政臣意,自朝家劃給財力,使之待明春始役,似好,故敢達。上曰,又過明年霖雨,必將益致頹圮,事甚可慮。依此爲之,可也。鎭遠曰,臣取考謄錄,自前本府,如有大役,則以本府所在軍餉米,隨入取用,畢役後,計數啓聞後會減矣。今此城役時雇軍價,匠手功役價,石灰價,鐵物價,炭價等各項所入,以會外米,爲先用之,而不足則取用軍餉,畢役後,依例計數啓聞會減,何如?軍餉雖重,城役時則不可不用,故敢達。上曰,依爲之。鎭遠曰,丁卯年申晸所築土城,其女墻,皆以甓排築,故最爲堅固。李寅燁爲留守時,留意於此,燔甓頗多,臣之到任後,亦有若干繼燔者,而築多甓少,勢將參以雜石,此固可憫。伏聞通津·瑞山·登山等處,故淸城府院君金錫胄生時,有燔置之甓。通津所置者,文殊築城時,幾盡取用,而猶有若干滓甓,瑞山·登山,其數頗多云,今此城役時,盡爲取用,何如?鎭厚曰,此事,雖無文書,而似聞本爲江都取用而燔之云矣。上曰,依所達取用,可也。鎭遠曰,李寅燁,曾以三軍門各出物力相助事,啓請蒙允矣。役糧石灰等物,自備局,定數分付於各軍門,使之依定奪相助,何如?兪得一曰,他軍門則未知如何,而卽今禁營餘儲不敷,前頭都城修築分授處,當爲料理始役,且本營軍器,虧疎莫甚,亦當修造,而物力方患不贍,江都築城時,似難容力相助矣。鎭遠曰,軍門形勢如此,則雖不能多助,若令隨力相助,則似好矣。上曰,三軍門,隨力顧見,可也。鎭厚曰,軍門相助之數,使之報于備局,以考其勤慢,則似爲着實矣。上曰,依爲之。鎭遠曰,今此城堞修築之役,月串鎭近處,最爲浩大,而月串僉使金濬,爲人精詳,且其到任已久,熟諳物情,聞其瓜期已滿云。如此大役,不可付之生手,金濬限城役完畢間仍任,何如?上曰,依爲之。備局謄錄
禮曹判書閔鎭厚所啓,大臣出仕,遲速難期,而臣等續續請對未安。今後,事係賑政,而啓下備局者,限大臣出仕間,移送賑廳,趁卽回啓,何如?上曰,大臣出仕間,移送賑廳,回啓,可也。
又所啓,釐正廳設置,實非偶然,而如臣無似,亦忝堂上之任,累年尸居,了無設施,只以諸軍門軍制,略有變通,至於漕水軍事,則臣專昩利病之如何,而水軍,因大臣所達,仍用舊制,漕軍,似亦不無其效云。此外左右水站,弊端最甚,故臣作爲節目,以示大臣,驛保,亦方商議酌定,而俱未及停當矣,當此凶歲,或不無騷擾之慮。判府事李濡,爲右相時,與臣相議,欲以姑罷廳號,移送文書於備局,從容講究之意,陳達於榻前,而適堂上兪集一,因事取稟,故待其結末之際,未及陳達。今則大臣皆有故,行公遲速,姑未可期,而郞廳吏胥輩,朔料米布,亦不無所費,今姑停罷,前頭又有變通之事,則或還設廳號,或自備局爲之,似爲無妨。此廳設罷,事體重大,非臣所敢容議,而形勢如此,故惶恐敢達。兪得一曰,小臣則本廳堂上啓下後,一家兄弟,竝據不安,累次陳疏,未得一日行公,而今日國事,固難一一變通矣。論議雖不成,固不須言,而如給代等事,雖不知利病之如何,經年講磨,今又使之依前擧行,則殊涉顚倒,而今大臣無行公之員,堂上皆有故,久未開坐,別無大段施措,而徒費戶兵曹米布,似當停罷,故臣於向日,以賑事往問大臣之日,以此事,私相問議,則諸大臣之意亦然,而趑趄未及陳達矣。今者閔鎭厚所達如此,停罷,固當,而設廳罷廳,事體重大,大臣亦不入侍,臣意則姑令撤罷,而廳號則待大臣登對,永罷,似可矣。左副承旨任舜元曰,凡係變通之事,備局自可爲之,故當初釐正廳設立時,諸臣章奏中,多有設廳不可之議矣。今則設廳數年,少無實效,反有弊端云,速罷似可矣。鎭厚曰,若紀綱不立,則雖日行良法,亦無其效。臣曾以此意,累度仰達,伏想聖聰,亦或記有矣。軍制變通之後,餘軍頗多,而諸軍門,尙不移送於釐正廳,只以守禦御營軍官之在各邑者,出給本道,俾充逃故闕額。此亦頗有所益云,而當初變通之意,豈慮止此而已哉?今聞兪得一之言,則蓋有曲折云,而不可不更爲申飭矣。大抵卽今形勢,莫如姑罷也。得一曰,臣雖素昧事務,伏見啓下節目,軍制變通,減兵爲好。此似有益於各邑簽丁之弊,而啓下後,自夏初,始役改團束,盡心糾檢,而九萬餘軍,團束修正,自致未易。今幾完畢,可以啓達,而釐正廳,則今無別樣設施之事,姑爲停罷,以待他日年事稍稔,如有更加變通之事,則或自廟堂講究,或出才識之臣,別爲議定,俱無不可矣。上曰,廳則撤罷,文書,移送備局,講究,可也。兵曹判書兪得一所啓,禁營·兵曹,亦有數件稟裁事,敢達。各軍門軍制,自釐正廳定制啓下時,禁營御營兩營,如漢之南北軍,均一其制,則將校多少,不宜異同,而御營軍官,則本廳出身·別抄竝一千二百餘人,禁衛軍官,則只以十五人啓下,厥後又五員,移送都提調幕下。軍門大將之只率十軍官,非但體貌未備,脫有事變,則將何以成樣乎?若以外方閑丁充補,則決不可爲,而卽今都下武士,無屬處者甚多,雖不必盡如御營之數,限一百員,以堂上四十人,堂下六十人,勿論士夫庶泒,抄擇啓下,限二十員試射,自本營給料,似爲便當,故問議于都提調臣徐文重,則亦以爲可。以此定制,何如?閔鎭厚曰,釐正廳定制時,只就各軍門見在軍額,而有所增減,禁衛營,元無軍官,故不爲磨鍊矣。外方閑良軍官,旣有朝禁,而若以出身前銜及京居人入屬,則似無所妨矣。上曰,所達似是,待大臣出仕,稟處,可也。
又所啓,禁衛營軍中凡事,實多疎虞。輜重,最爲軍行重事,而一哨軍兵一百二十七名,只有卜馬軍九名,布帳機械等物,堇堇載運於露梁習操,而至於輜重卜馬,則曾無一名定屬,故陵幸之時,則每患苟簡,尙何望運致軍糧軍器於緩急之際耶?深思遠慮,則實爲寒心。軍兵則固可減,而輜重則不可無也。臣於軍制改團束時,考見釐正節目,則御營廳輜重卜馬軍仍存者一百五十名,各給四保,此外以舊制減除者,尙有一百五十餘名,元軍亦與禁營有異,一哨之軍,或至一百五六十名,以此改定之後,餘軍千有餘數云。輜重卜馬軍,則一依御營廳例,一百五十名,各給四保,以御營餘軍移定之意,問議于都提調,敢此仰稟。令廟堂稟旨施行,何如?上曰,一體令廟堂稟處。
閔鎭厚所啓,新拜大臣,行公未易,曾有緊急之事,問議原任大臣之敎,而原任大臣,亦以不得奉行之意陳啓,臣等無可稟定之處,極知惶恐,而玆敢仰請睿裁矣。此卽全羅監司權尙游狀啓,而山城穀物,勿論之次尤甚,竝請捧留邑倉事也。當初廟堂,非不知此,而軍餉關係重大,且諸道被災,亦不無輕重之別,故有此分等定奪之事矣。卽見此狀啓,形勢誠然,特許依施,恐爲合宜。但外方,稱以捧留,而或有元不捧者云,令本道監司,各別申飭,俾無此弊,何如?兪得一曰,朝令之每每變改,誠爲未安。不但湖南如此,他道亦然,而在外時,旣與閔鎭厚相議,今番則事當姑許矣。閔鎭厚曰,畿邑則曾因臣之所達,勿論之次尤甚,竝許捧留本邑,今何可不許於湖南乎?似當依狀啓施行,而必須盡數捧留之意,不可不申飭矣。上曰,狀啓,予亦見之矣。所達誠是,依爲之。閔鎭遠曰,湖南山城米捧糴之規,輸納山城則減耗,捧留本邑則每石捧耗一斗。今年旣許捧留,則耗穀,亦當有區處分付之事矣。閔鎭厚曰,此則自有定式,可以依例會錄矣。上曰,然矣。又所啓,此江原監司姜銑狀啓也。嶺東九邑被災尤甚處,騎步兵減布減番事,請依乙亥年淮陽等邑例施行,而此事,已自兵曹,入啓變通云,今無可論矣。兪得一曰,騎步兵身布,例不入於裁減之中,而仰體聖上恤民之意,嶺東九邑騎步兵,已自兵曹入啓減布。身布旣減其半,則亦當減番,故使之一朔除番矣。上曰,然矣。又所啓,此卽咸鏡監司洪萬朝狀啓,而儒校生考講,請退於明秋矣。本道異於他道,校生數少,故曾自廟堂,使之考講,而旣以凶年民弊爲言,使之依狀啓退行,何如?上曰,依爲之。
又所啓,此卽慶尙監司金演狀啓也。前者京畿監司李世載,黃海監司李濟,以勿爲分等蠲減,而只減逃故身布事狀啓,故大臣陳達依施,而他道竝用此例矣。其後聞之,則三南異於京畿·海西,逃故闕額無多,故民不得蒙澤,反不如分等蠲減之時云矣。今此狀啓,果以是爲言。朝令之數數變改,誠甚未安,而旣知其民情之稱冤,亦何可不爲之變通乎?然嶺南,猶與北路·嶺東有間,尤甚邑身布,許減三分之一,似當,敢此仰稟。兪得一曰,此等事,每緣未卽稟定,致有後時之弊,且數數變改,則朝令不一,惠澤未究於下民,而反爲中間花消之資。此甚未安,而只以辛巳査案,逃故身布,使之停捧,則此類無多。二南逃故闕額,視他道本來差少,下民之蒙惠,實不如分等蠲減之事。臣於當初,與閔鎭厚,以此亦嘗往復于廟堂矣。道臣狀啓,蓋出於此,而以臣所管兵曹禁營言之,嶺南各邑,亦有准納者,到今變通,殊涉難便。且湖南·湖西兩道,別無異同,而今若只減嶺南,則誠有不均之歎。臣意則京司經費,雖患不足,三南尤甚邑,一體許減三分之一,已納者,使之移施於明年身布,各邑亦有收捧,而不納京司者,隨聞別爲論罪,似可矣。閔鎭厚曰,監司之啓如此,而猶不聽從,則實爲未安。他道雖難一倂變通,嶺南則不可不依狀啓施行矣。兪得一曰,臣意,亦非必欲勿施,朝家惠澤,宜令普被。不可以狀聞之先後,有所異同矣。京畿·海西,則道臣旣以逃故狀請,嶺東·關北,則朝家亦爲別爲處分,三南尤甚邑,當爲一體許減,而逃故身布停捧一款,似當勿施矣。閔鎭厚曰,兪得一之言,是矣。臣亦聞兩湖民情,與嶺南同然,而姑無本道狀聞之事,故不敢仰請矣,實狀如此,則一體施行,豈不好哉?上曰,三南尤甚邑身布,一體減三分之一,可也。閔鎭厚曰,狀啓中,又以田結之比准於癸未爲言,而此則今已後時,似無可論,至於聞慶等十二邑稅米,陸運之弊,臣亦稔知而,惟正之供,事體重大,今若一許作木,後弊必大。當初廟堂之防塞,意有所在,似難輕易變通矣。兪得一曰,此弊,言之久矣,而事係惟正之供,自古以來運納,則到今誠難變通矣。上曰,此則置之,可也。閔鎭厚曰,狀啓中,又請劃給戶曹稅鹽,以補賑資,而戶曹經費匱竭,實難全奪。本道累度狀請,亦不可每每防塞,若自賑廳,移鹽價於戶曹,使本道以其鹽補賑,而切勿白給,必以本邑,待秋還充,會錄賑廳,以爲料理報本之地,則似爲便當矣。上曰,是則便好,依爲之。閔鎭厚曰,狀啓中,請得折衝主簿察訪空名帖,而朝家,以主簿察訪,係是實職之故,防塞不許,已成近例。今難猝然變改,姑以折衝帖五百張,先爲成送,何如?上曰,只以折衝帖五百張,依狀啓成送,可也。
江華留守閔鎭遠所啓,本府軍政疎虞之狀,曾已啓聞,而臣於頃者,一番點閱,則太半尺童乞兒,或有以藁草裹身,凍餒不能行者。如此軍兵,何以責辦其服色器機,亦何望其防守關隘耶?臣熟察其病源,則專由於義旅軍官其數太多之致也。蓋本府軍兵,元無尺布斗粟之徭,而所謂武學,則當初事目,以兩班子入屬,待之有別,實是八道所無歇役也。然猶以備伍爲苦,民皆投入於義旅軍官。義旅軍官,初則要不過數百人,而漸次增加,今則殆至四千人,其勢安得不然也?且軍官名目,多至六七。當初設立之意,則皆有差等,而今則混雜紊亂,故兩班子枝,不欲入屬。以此,兩班子枝之勤習弓馬者絶少。臣意,則義旅軍官,雖曰旣已作隊,與軍卒輩無異,而常時勞逸旣殊,臨亂得力自別,不可不略示變通,義旅則減其額數,有闕勿補,軍官則再次試射,無分者降定武學,武學之善射優等者,陞遷軍官,且就軍官名目中,一番釐正,使兩班子枝,有所激勸,則軍政庶可着實。此等事,作爲節目,上送備局,以爲啓下定式之地,何如?上曰,作爲節目啓下,可也。又所啓,本府待變船中,可合賃載者,過十餘隻,而賃載未易,什物及修改之資,無他出處,待變戰器,無以收拾,故前留守李寅燁,以此啓聞,春則分定於湖西·海西各邑,秋則分定於京畿各邑,使之許載,而本府船未載前,勿許載於他船事,作爲事目嚴飭,而各邑視若尋常,絶不許載,船人持船下去,率皆狼狽,或轉往他道,仍爲棄置船隻,而由陸徑還,卽今棄置湖南者三隻,棄置公州者一隻,棄置陽城者一隻矣。各邑之不遵朝令至此,誠可寒心。各其棄置船,使其地方官,明春上納穀物,必令許載,而船隻如有傷破處,使該道水使及地方官,許給木物,着實修補上送,而此後再次往復,終不許載之邑,自臣營,捉致監色推問,何如?閔鎭厚曰,外方多以船人之不良,不肯許載。試以卽今事言之,湖西若不許載上來,可也,何可違朝令,而轉往湖南乎?此亦可見船人之頑悍矣。如果有可載之穀,而不給於江都船,以私船賃載,則不但監色之自江華推治而已,其守令,亦當自備局論責,而必須詳察事實而處之矣。上曰,依爲之。
又所啓,辛未年城役時,三軍門貸用本府軍餉米一萬石,至今十五年,無一石還償,極爲未安。軍門形勢,雖難一時盡償,若能念念不忘,每年勿拘多少,隨力備償,亦豈有至今未償之理耶?終不還償,則或以軍器等物,支計還償,此亦爲難,毋寧蕩減,去其虛簿,似可矣。兪得一曰,纔者小臣所達者此事,而卽今江都修築時,亦有餉穀貸用之事,三軍門城役時貸用之米,禁營亦至三千石,實難還償矣。上曰,令廟堂稟處。閔鎭厚曰,此事,曾自朝家,屢次分付,而軍門終不奉行,只當申飭而已,似無稟處之事矣。兪得一曰,上敎,似因蕩減事,而使之稟處矣。上曰,然矣。又所啓,還上耗米,許給本府,使備軍中需用租耗,以粘米酌定,亦給本府,而太耗則無許給本府之規。一年所捧稅太,僅足於放料,而不足於待變醬沈造之數矣。外方各邑,則例有會付穀所出耗,定其分數,許給本邑之規,本府亦依他邑例,劃給,何如?上曰,依爲之。鎭厚曰,令廟堂稟處乎?或以限幾石取用事,直爲分付乎?上曰,令廟堂稟處,可也。鎭厚曰,軍餉則太不如米,而賑資則米太無異。自本府,措備軍餉米,限數百石會錄後,以太依折定數換用於賑資,何如?上曰,依爲之。又所啓,本府凶歉,比之乙亥,則雖曰稍勝,卽今數萬石還上,尙未准捧,各面流散之報日至,明春不可不設賑,而賑資元無出處,且前留守李寅燁在任時,以本府倉庫滲漏,穀物易傷,欲新建一梗倉舍於司倉東邊,以爲前頭糶時,次次移出舊庫穀物,而察視其內,以爲修改之地,所入材瓦,已爲料理,而亦必有役料然後,可以始役。此亦無他下手處,軍餉米限二千石,若命許貸,則除出取用後,或與賑廳相議料理,或自本府,拮据貸下之數,似爲便當。臣非不知此擧,極爲重難,而百計無策,出此不得已之計,就議於原任大臣及前留守李寅燁,則皆以爲此外,無他道理云,故敢達。上曰,依爲之。又所啓,史閣待今秋移建事,前留守李寅燁在任時,旣已定奪,而小臣久未行公之故,廟堂又以待明秋移建事,啓下行會,以材瓦自本府料理爲辭。臣曾見茂朱史閣,有修改處,則自巡營,分定雜物於列邑,而今欲以本府一邑,獨當料理,其勢實難。臣就議於原任諸大臣,則皆以爲材瓦,自本府獨當,事體亦甚不當,材木分定峽邑,瓦則自瓦署下送,爲當云,故敢達。上曰,自京下送,未知何如?閔鎭厚曰,自京下送,恐未穩當,若分定附近邑,而以儲置米劃給其價,則似勝矣。閔鎭遠曰,分定,似有弊,瓦署在水邊,自本府,送船取來,似便矣。兪得一曰,臣於癸未冬,以璿源錄奉安事,下去奉審,則璿源閣,在於史閣之傍,而間架低狹,奉安璿牒,多有漏濕之患,且又難容,久欲陳達而未果矣。閔鎭遠必已奉審,而事體至爲未安,不可不一時修改矣。閔鎭遠曰,璿源閣亦當毁改,而但卽今一間奉安,狹窄未安,當添造一間矣。閔鎭厚曰,自京備送,終覺難便。無寧劃給物力於本府,使之料理修改,可矣。上曰,依爲之。又所啓,今年七月大風時,船隻閪失者,至於四隻。近來朝家,爲軫外方之弊,不許分定三南,而此四隻,則不可不充上,以各邑·各鎭舊退戰兵船劃給,使之改槊上送。不然,則限一二隻,依前分定三南,何如?上曰,令廟堂稟處。又所啓,辛酉年,故參判李選爲留守時,以濟州三邑精造交子弓一百張,間三年輸送江都事,啓聞定奪,而其後二十五年之間,只一番造送而已,更無來納之事。自備局申飭,明年則必令造送,何如?上曰,各別申飭,可也。又所啓,今年還上,極爲難捧。民間或有願爲代納者,而臣不敢啓請矣。近伏聞諸道監司,啓請代捧,旣已蒙允云。本府亦一體代捧,何如?上曰,軍餉穀代捧,有前規耶?鎭遠曰,本府代穀之規,臣未及知之,而軍餉元穀,則當以本色收捧矣。閔鎭厚曰,軍餉代捧,誠未得當,而與其全未收捧,無寧代穀之爲愈。待明年還作本色,則別無所妨矣。上曰,形勢似難,依爲之,可也。又所啓,臣曾與許墀,同爲承旨。聞許墀之言,則義州有名不知火砲,其數甚多,其火藥容入及試放之法,皆鑄刻於外面。人傳林慶業伐椵島時所得云,而此物在義州,別無用處云。運致於江都及南漢,似好矣。閔鎭厚曰,許墀之言雖如此,其後之事,有難詳知。爲先自備局行關,問於義州,知其事實而取來,似宜矣。上曰,問於本州,詳知其數而稟處,可也。
兵曹判書兪得一所啓,釐正廳節目中,諸道落講校生贖布,自監營句管,以補白骨徵布蠲減之數,故今年爲始,落講校生,不屬於兵曹餘丁矣。昨年以前,餘丁時存者,二千四百二十三名,各捧二疋,其數九十六同四十六疋。以此,出給於禁軍春秋馬草價五十餘同,江都給代八十四同,永宗給代八同,京司大臣宗班以下,諸處皁隷及員役朔布,摠戎廳吐木價五十餘同,內氷庫修理價三同,合計一百九十五同,則雖准捧九十同,不足者殆至於一百同,或貸下於他色,或不得趁時覓給,而今則落講餘丁,不屬於本曹,前在餘丁,自無代定之役,老除物故,則漸至減縮,無以爲計。從今江都給代八十四同,自廟堂,逐年計給落講贖布於江都,使之給代,其餘本曹餘丁色所給之數,計其舊餘丁時存多少,亦自廟堂,移送每年落講贖布於兵曹,似可矣。閔鎭厚曰,此非釐正廳所變通者,大臣陳達榻前,自釐正廳啓下節目而已。然臣亦念及於此,問于大臣則以爲,落講儒生收布之後,當以兵曹餘丁色一年需用之數,許給云矣。此亦令廟堂稟處,何如?上曰,依爲之。又所啓,今秋,因大臣陳達,能麼兒郞廳,全昧兵書,自今革罷,以武臣曉達兵書者擇差,以親庶孽,通用於假引儀事,定奪矣。庶孽調用之路在前,且於吏文學官,能麼兒郞廳差下陞遷,而旣防吏文學官,又塞能麼兒郞廳,則聖朝隨才用人之政,恐不當如是不廣。假引儀,例以中人及庶孽代盡者爲之,今若以親庶孽通用,則此類亦失望矣。且能麼兒郞廳四員中,武臣兼習讀二人,從前差定,而若不擇差,則雖武臣,豈能盡解兵書耶?其時戶曹判書趙泰采,誤以新差,陳達於詢問之下,自上以旣是新差,則不可仍存爲敎,而朴萬亨則甲申秋見差,申瑩則今年春見差,無故汰去,亦涉冤憫。臣意則仍存其窠,俾通庶孽入仕之路,雖欲革罷,亦當待闕變通矣。上曰,兵判所達,不無意見矣。閔鎭厚曰,大臣所達,以武臣擇差者,亦有意見,今何可數數變改耶?更詢廟堂而處之,恐爲得宜矣。上曰,然矣。令廟堂稟處。閔鎭厚曰,兩班筮仕之規,則以生進三十歲,幼學四十歲爲限,而庶孽之有形勢者,則年未弱冠,不識文字者,皆爲此任,作爲入仕之倖門,極爲無據矣。此事,非臣之所可干涉,而尋常慨然,故敢達矣。兪得一曰,此言則是矣。若非聰敏能文之人,則不可差出也。上曰,亦爲稟處,可也。
閔鎭遠所啓,本府,以小邑,設大衙門,需用甚繁。朝家,本府所出田稅大同,專屬本府,使備需用,他邑則每結一年大同米十二斗,而本府則減其四斗,每年所捧,常年則爲二千餘石。此不爲不多,而朝家軫念保障之地,民結元無雜物收捧之規,以此,官中日用百物,皆貿易而用之,一年放料應下之數,爲一千餘石,各種貿易之價,又至一千餘石。雖在常年,官用苟艱,堇堇支過,絶無剩餘留儲之數,或値凶荒,稅入減縮,則輒不免煩請於朝廷。臣取考前後謄錄,則朝家計其常年應捧之數,而計給會付米者,一次參酌,以三百石劃給者,三次矣。今年凶荒至此,稅入大縮,依前例,以三百石劃給,使之補用於官需,何如?此事,極知煩屑惶恐,而計無所出,且有前例,故敢達。上曰,依爲之。備局謄錄
上在昌德宮。停常參·經筵。
執義尹星駿三度呈辭。入啓。遞差。
京畿監司書目,楊州呈,以吏曹參判金昌協,病重上去不得事。啓。傳曰,須勿引疾,從速上來察職事,回諭。
吏曹啓曰,承旨有闕,政事,取稟。傳曰,當日爲之。
傳曰,史官一員待命,騎馬三匹,卜馬二匹立之,長陵忌辰祭所內摘奸。
禮曹啓曰,上候平復,告廟陳賀事,榻前定奪矣。告廟吉日,令日官推擇,則今十二月初十日爲吉云。同日曉頭,依前例遣大臣,宗廟·永寧殿·社稷,先行告祭後,同日午時頒敎,王世子率百官,進箋陳賀,中宮殿,一體陳賀事,知委擧行,而節目亦依前例,以權停例磨鍊,何如?傳曰,允。
弼善柳泰明上疏。大槪,臣於直廬,聞母病深重,玆敢冒死呼籲,乞蒙鐫改,俾卽救護事。入啓。答曰,省疏具悉。爾其勿辭,救護母病。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請還收李觀命補外之命。措辭竝見上答曰,勿煩。
院啓,請還收充軍罪人李世禎放釋之命。請還收定配罪人金泰潤量移之命。措辭竝見上將臣之職,不輕而重,常時,使不得留宿於城外者,意有所在。況訓局元戎,自非諸帥之比,亡妻歸葬,固異父母遷窆,而訓鍊大將李基夏,前期請由,遠出畿鄕,今至七日而不返,使三軍之衆,主閫無人。時雖昇平,事實可虞,紀律所關,不可不懲,請訓鍊大將李基夏罷職。將臣請由,雖曰有例,期日隔遠,徑先捧疏,使親兵宿衛之地,久無主將,當該承旨,難免矇然之失,請上疏捧入承旨,從重推考。非常之批,才收,勿藥之慶,旋集,光迓天休,八方同歡,更化之會,實在今日。正宜大小臣僚,洗滌心腑,恢公祛私,勿生黨伐之論,仰贊新化之不暇,而日者,前承旨任埅之疏,强提後時情外之事,言出深文,末論前頭簡卜之道,語涉嘗試,至於論判府事李濡之事,力攻於厭薄之後,恐非常情所及,首尾游辭,閃焂莫測。未知有何機括於其間,而此等風習,若不深斥,則朝著之協和,無時可期。衆論俱激,斷不可置之,請前承旨任埅罷職不敍。答曰,不允。末端三件事,依啓。前啓,持平李喬岳遞差還收事,停啓。
禮曹判書閔鎭厚上疏。大槪,乞收賞典,以安微分事。入啓。答曰,省疏具悉。今玆賞典,實循舊章,卿其勿辭焉。以上朝報
政院啓曰,訓鍊大將李基夏,因臺啓,旣已罷職,其代,不可不趁卽差出,而卽者,備邊司郞廳來言,以訓鍊大將擬望事,進往于右議政徐宗泰所住處,則方在陳疏辭免中,不得備擬云。何以爲之?敢稟。傳曰,都提調,姑爲摠察,可也。備局謄錄
有政。吏批,以李萬選爲執義,洪重夏爲承旨,尹星駿爲弼善,金昌集爲左賓客,金夏明爲獻陵參奉,李晩堅爲文學,尹星駿爲掌樂正,南致明爲宗簿正,洪受瀗爲右參贊,洪泳爲文學,李晩堅爲吏曹正郞,權慜爲相禮,鄭載禧爲判義禁,尹世綏爲持平,金昌集爲兼知經筵。
兵批,以尹世紀·任埅·尹濟萬·尹星駿爲副護軍,李喬岳爲副司直,尹世綏爲副司果,李喜茂爲副司果,尹聖時爲司正,李昌肇爲副護軍,咸平君泓爲都摠管,李惠疇爲同知,趙爾重爲副摠管,朴世重爲訓鍊習讀,李天根爲慶尙右兵使。
上在昌德宮。停常參·經筵。
都承旨李震休,加資肅拜
謝恩,修撰柳鳳輝,文學洪泳,司書李台佐,校理吳命峻。
政院啓曰,新除授同副承旨洪重夏,時在京畿衿川地,斯速乘馹上來事,下諭,何如?傳曰,允。
假注書李濟出仕,代金尙奎受點。朝報
義禁府啓曰,以全羅監司狀啓,刑曹粘目,前僉使金瑀·文以翼等,移本府處置事,允下矣。金㻦,方今待命於本府,卽爲拿囚,而文以翼,以全羅監司軍官,時在全州地云。依例發遣府書吏,拿來,何如?傳曰,允。禁府謄錄
賑恤廳啓曰,近因連歲荐飢,坊市民藏氷價米,自賑恤廳及戶曹,分半上下矣。今年年事大侵,都下民人,方在飢窘之中,尤宜軫恤,而適緣大臣在外,藏氷今旣始役,尙無處分,殊甚可慮。上項坊市民藏氷價米,依前自本廳及戶曹,分半上下,以除都民一分之弊,何如?旣以朝報所出,書於初二日,此又疊錄,傳曰,允。禮曹謄錄
禮曹啓曰,陳賀時,例有方物物膳封進之事。今此上候平復陳賀時,大殿·中宮殿·世子宮,當依冬至物目數封進,而日子不遠,勢難及期。依近例,隨所備封進之意,分付諸道及開城府,何如?傳曰,竝勿封進。禮曹謄錄
上在昌德宮。停常參·經筵。
明日陳賀時,王世子出宮正時,午初一刻。
前知敦寧徐宗泰上疏。大槪,批旨之下,震越無地,冒萬死申暴才劣望淺之實,乞收新命,以重國體事。入啓。答曰,省疏具悉卿懇。日昨疏批,罄悉予意,更何多誥?趑趄之言,非出公心,愼擇之說,用意不美,則以此爲嫌,決知其太過也。卿其須體虛佇之意,安心勿辭,速出論道,以副朝野之望。仍傳曰,遣史官傳諭。朝報
上在昌德宮。停常參·經筵。
掌令權世恒辭職上疏。入啓。答曰,省疏具悉。爾其勿辭,救護母病。
禁府,金瑀拿囚。啓。
謝恩,兼弼善尹星駿。
宗簿提調臨陽君桓,主簿李梃晢,璿源錄奉安後,入來。
今日陳賀時,王世子出宮正時,午正三刻,改啓下。
敎。王若曰,淹疢疾於時月,屬有違豫之憂,荷保佑於神明,聿迓遄損之慶。迫飭喜之群請,擧敷號之彛章。言念寡躬,叨承丕緖。惟皇天付托之重,何敢自輕,抑四時節宣之宜,恒所深戒。適緣榮衛之有閉,以致癰癤之相仍。祟非臺駘,詎卜兆之可問,世無扁鵲,疇夢游之能知?豈但累試於砭鍼,殆至久妨於眠食。晉接之儀遂闊,實多曠隳,優閑之願益深,爲便調養。雖勉從於聽政,尙貽慮於在廷。何幸新禧之鼎來,居然昔疾之夬去。災除六沴,與窮陰而咸消,節逼三陽,導元氣而漸旺。心神淸而身體健,可御機務之煩,夏旃闢而簡冊親,期見緝熙之益。況因新瘳於沈瘵,自驗感發於善端,痛庠備嘗,愍疲氓之疾苦,瞑眩奏效,思拂士之箴規。庶幾勵精圖理之功,繇此旡妄有喜之象。肆屈撝謙之素志,勉受獻賀之縟儀。慰祖考之惟憂,旣廌芬苾,要臣庶之同慶,爰降絲綸。須知渙汗之音,匪出豫大之意。於戱,病常加於少愈,寧忽保身之方,時正値於多艱,更求醫國之策。故玆敎示,想宜知悉。藝文提學金鎭圭製進
戶曹判書趙泰采上疏。大槪,臣於囚人供辭,有不敢晏然者,乞遞職名,以安私分事。入啓。答曰,省疏具悉。卿無可嫌,勿辭行公。
持平尹世綏上疏。大槪,臣坐罷未幾,旋蒙新除,感激恩私。義當竭蹶趨謝之不暇,而第臣於囚人朴乃貞,前後醜辱,不勝痛迫駭惋,不得不露章辨暴。伏乞聖明,亟遞臣職,仍刊臣名朝籍,俾伸誣枉,以重臺體事。入啓。答曰,省爾疏辭,朴乃貞之招,可知巧飾也。爾其勿辭,從速察職。
文學洪泳,恩津地病親呈辭。入啓。給由出去。朝報
上在昌德宮。停常參·經筵。
忠淸監司書目,懷德呈,以大提學宋相琦辭職上疏上送事。啓。答曰,省疏具悉。卿辭至此,文衡之任,今姑許遞焉。
工曹判書宋昌辭職上疏。入啓。答曰,省疏具悉。卿其勿辭,調理行公。
傳曰,召對爲之。入侍,承旨洪重夏,玉堂吳命峻·柳鳳輝,假注書尹鳳朝,史官李眞儉·李澤。
京畿監司書目,果川呈,以判義禁鄭載禧辭職上疏上送事。啓。答曰,省疏具悉。卿其安心勿辭,上來行公。
司饔僉正尹世綱等上疏。大槪,敢陳先祖慘被誣辱之狀,冀蒙天日之洞燭,俾伸泉壤之冤事。入啓。答曰,省疏具悉。辨誣之事,業已洞燭矣。朝報
上在昌德宮。停常參·經筵。
夜二更,月入東井星。
政院啓曰,來十五日,儒生殿講日次,取稟。傳曰,爲之。又啓曰,憲府無行公之員,連日監察茶時未安,除在外及呈辭入啓人外,呈告未肅拜人員,竝卽牌招察任,何如?傳曰,允。
謝恩,執義李萬選。
持平尹世綏牌不進,罷職傳旨。傳曰,只推勿罷。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請還收李觀命補外之命。措辭竝見上蔭仕之猥雜,未有甚於近日。慶基殿參奉朴汝興,本以無識之人,多行悖惡之事。年前奪人女子,率畜家中,而被逮秋曹,編配遠方,及其蒙宥之後,乞憐當道,濫通仕籍,物情大駭,久而愈激。如此之人,不可置之衣冠之列,請慶基殿參奉朴汝興削去仕版。西部主簿李時燦,本以賤流,濫廁仕籍。頃聞閭巷,有浮誕不近之說,稍有知識者,宜無足動聽,而時燦,勒令洞任,使之摘奸於士夫婦女家,助成訛言,惑亂衆聽,事之可駭,莫此爲甚。請西部主簿李時燦汰去。答曰,不允。末端兩件事,依啓。朝報
上在昌德宮。停常參·經筵。
下直,慶尙左兵使李天根。
左參贊洪受瀗上疏。大槪,臣負犯旣重,無以自逭,疾病且劇,亦難自强,不得不悉暴情實,冒死哀籲,伏乞聖慈,亟賜鐫斥臣職,仍命有司,勘臣罪名,以重國法,以安微分事。入啓。答曰,省疏具悉。卿其勿辭,從速行公。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。前啓,前輔德李觀命補外還收事,停啓。
前知敦寧徐宗泰上疏。大槪,敢申情勢,決難冒進之義,乞收新命,以答公議事。入啓。答曰,省疏具悉卿懇。如渴之旨再宣,而巽讓之章三至,自愧誠淺,無以爲諭。噫,八路飢荒,憂虞溢目,而廊廟空虛,機務多滯,此時望卿造朝,不啻大旱雲霓也。卿其體予至意,勿以情勢疾病爲辭,速出論道,弘濟時艱。仍傳曰,遣史官傳諭。
禮曹判書閔鎭厚,請對入侍時所啓,陳賀頒敎後,設科取人,例也。頃者備忘還收之擧,實千古稀有之慶,而其時,有勿行告廟之命,只爲設科,事體未安,不敢啓稟矣。今因玉候平復,旣已告廟陳賀,則設科,自是應行之典,而取考前例,則丙午丙寅兩年,皆以重試,對擧別試,合慶而爲六百。別試欲以依此擧行之意,問議於在京原任大臣,則平川君申琓,以爲便好,而判府事徐文重·崔錫鼎,以爲値此大慶,何可遲待來秋?若於春間,先設庭試,而丙年別試,行於秋後爲當云。時任大臣尙未出仕,而原任大臣之議,亦爲參差,臣曹不敢循例草記。非不知頻數請對之未安,而敢此請對仰達矣。上曰,明年,乃重試當次,而曾前累有合設之事矣。鎭厚曰,丙年別試初試,只取三百,而合慶則取六百人,前例固如是,而兩大臣之意,蓋以太遲爲未安。雖當凶歲,庭試則似無大段弊端,不可不先行於春間云,故敢請睿裁。上曰,雖無前例,合設無妨,而旣有前例,而凶荒又如此,合行於明秋別試,宜矣。鎭厚曰,然則初試會試,竝當以明秋擇日擧行矣。上曰,依爲之。又所啓,頃日錄名塗改者,誠爲殊常,而其中亦有知名之士,不可不明覈處之,故曾以四館處推問之意,陳達矣。今聞其四館,雖不盡爲吐實,而韓宗老等二名字,旣已塗改,則其餘他人之塗改者,亦可知出於其手矣。況其塗改之處,亦或踏印,此豈非四館之所爲乎?至如安䋊,渠若用奸塗改,則所當塗改於他所錄名中,今乃塗改於參榜之所,其非士子之用奸,尤爲昭然矣。蓋聞士子輩,欲爲移往他所者,請割其名於錄名冊中,則四館許之,而紛擾之際,未及割去,及聞有朝家査覈之擧,乃自塗改其名,有若二人者然,欲使得免疊錄之罪,雖非干係於自己事,而殊甚無狀矣。旣知其罪在四館,則士子等,宜有容恕之道。塗改者十七人,則似當解停,故敢此仰達。上曰,解停,可也。以上朝報
禮曹判書閔鎭厚請對入侍時,訓鍊都提調申琓牌招,命召傳授事,榻前下敎。備局謄錄
閔鎭厚所啓,外方狀啓,有當自賑廳回啓者,而適値請對,敢此面陳。慶尙監司金演,以民事切急之狀,又爲狀啓,而以募粟帖減半,有若朝廷,不爲顧恤者然,且以賑廳,將何以區劃爲言,而請速指揮矣。賣爵,雖非美政,當此凶歲,有難膠守常規,故旣已許之,而但所請之數,多至六千張,故姑爲折半成送。如或不足,則更爲請得,可也,何可以此,而有不平之言耶?外方形勢,非賑廳所可遙度,待本道狀請,其中可施者施之而已,豈有區畫指揮之事,而今其言如此,亦未可知也。至於北路移轉事,朝家非不知嶺南難堪之弊,而北道與他道有別,故有此不得已之擧,前日聖敎,不啻丁寧,則爲藩臣者,所當仰體聖意,趁卽擧行,以致共濟之義,而累度煩啓,又請還寢,誠甚未便。依前分付入送之意,更爲嚴飭,何如?上曰,如是之際,輸運漸遲,北路事,誠可慮也。鎭厚曰,趁春船運,猶可及救,遲延不必深慮,而事體極爲不當矣。上曰,當初非不念嶺南形勢,而北道,實無生穀之道,特令移轉,則累度煩請,誠甚未安。依前分付,斯速輸送事,申飭,可也。鎭厚曰,移轉之際,船隻,最爲有弊,故今年則廟堂,令咸鏡道運去,咸鏡道又以事力難逮之意,論報備局,故試令嶺南,折半船運以給矣,今此狀啓,盛陳浦民難支之弊。蓋聞其弊,實有如狀啓所陳者,似當有變通之道。臣意,嶺南有兵船,與戰船稍別,故自備局,或有因事出用之時。今若以兵船,限平海輸運,而平海以下,自咸鏡道受去,則兵船不至於越境,而兩道之弊,俱可以小除,未知何如?上曰,依此爲之,則似爲便好矣。鎭厚曰,狀啓中,又以身布裁減事爲言,而此則旣已定奪分付,更無可論矣。上曰,然矣。又所啓,忠淸監司朴泰恒,備陳本道凶荒之狀,請得空名帖矣。他道旣已許之,則所當依狀啓施行,而但其年限,不可容易許減。頃因咸鏡監司狀啓,雖有限四十許募之命,而蓋以北路形勢,與他道絶異故也。今若更許於湖西,則他道亦必紛紜竝請,其弊似大,有難許施矣。上曰,此則不可許施矣。鎭厚曰,營上舊帖,則使之依狀啓分給,所請新帖,亦宜成送,而通政·贈通政·折衝,折衝護軍·折衝司直·折衝僉知·嘉善同知·贈嘉善等帖外,其餘則近來朝家,防塞不許,今難開路矣。上曰,狀啓後錄太多,只以近來所許於他道者,成送可也。鎭厚曰,張數則一依所錄成送,何如?上曰,依狀請成送,可也。鎭厚曰,狀啓中,請以沿海各邑所在,各衙門諸宮家漁鹽,及瑞·泰兩邑稅鹽,一倂劃給,而自賑廳代給矣。曾因本道狀啓,各衙門諸宮家漁鹽,使自本道,與本郞相議買得,瑞·泰稅鹽,則已爲許給於軍門,而旣請補賑,何可不給乎?然賑廳代給一款,有難許施。若本道財力不逮,則自賑廳,爲先料理備給,而其漁鹽,切勿白給,必以本色,待秋會錄於賑廳,以爲充還其本之地,宜當。頃日嶺南,亦以此分付矣。上曰,依爲之。又所啓,平安監司朴權,以道內穀物甚少,而朝家旣以年事稍勝爲言,故北道移轉,則方欲擧行,而又因京畿監司狀啓,德池屯租代,沿邑米四千石移轉,且有六千石京運之擧,請以他屯租二萬石船運,分給京畿及京廳矣。皮穀運來之際,船隻,比米穀多入,一船之費,亦且不貲,故使以沿邑米換送,而賑廳米,在於本道沿邑者五千餘石,山郡所在,亦累千石,而曾前劃給各邑,使備賑資者,亦過四千石,故賑廳所管之米,欲盡取來,而慮有掣肘之端,令本道隨便還送矣。凡移轉之規,通道內,次次推移分給,德屯租則當使本邑或傍邑受去,而沿邑米代,則又當以各其邑傍近處劃給,豈有七八日五六日程往來之弊耶?至於作米則當春給租,待秋作米收捧,而許減其耗者,自有定例,則民必無稱冤之端,今此狀啓,似由於未詳曲折而然矣。然本道形勢,亦不可不慮,京運六千石中折半,以三千石上送,而京畿所給四千石,則依前定奪,趁卽輸送之意,分付,何如?上曰,依爲之。備局謄錄
上在昌德宮。停常參·經筵。
掌令權世恒三度呈辭。入啓。遞差。
明日仁政殿儒生殿講時,考官二,李頤命·崔錫恒,參考官四,沈極·金相稷·南就明·李宜顯。
政院啓曰,明日仁政殿儒生殿講時,命官,何大臣進去乎?敢稟。傳曰,平川君進去。
禮曹參判兪集一辭職上疏。入啓。答曰,省疏具悉。卿其勿辭察職。
傳曰,召對爲之。入侍,承旨兪命雄,玉堂吳命峻·柳鳳輝,假注書尹鳳朝,史官李眞儉·李澤。
吏曹啓曰,臺諫有闕,政事,取稟。傳曰,明明日爲之。
召對時,玉堂東壁及副提學,後日政差出,速爲新錄事,榻前定奪。朝報
義禁府啓曰,本府郞廳今秋冬等褒貶,當爲等第,而判義禁臣鄭載禧,在外未肅拜,限內不得磨勘之意,敢啓。傳曰,知道。禁府謄錄
宗親府啓曰,頃因傳敎,本府回啓批答,空閑之處,參酌望呈事,命下矣。近來外方,無主空閑處絶少,故僅以訪問,則忠淸道忠州嚴政面,沃川遠北,安邑南面,黃海道谷山刀三面,金川大小南面等處,伏在元田外,量無加耕火田,時無屬處云。今年爲始,依例折受免稅,隨起收稅,以爲補用之地。且本府屬金浦通津漁採處,已爲有頉,長興得寧島,移屬宮家矣。其代延安羅津浦,及舒川莊巖叱音草漁箭,亦爲望呈,竝屬本府之意,分付該曹,何如?傳曰,允。宗親府謄錄
上在昌德宮。停常參·經筵。
正言鄭栻,修撰金興慶三度呈辭。入啓。遞差。
今日儒生殿講時,生員崔文海易通,進士成胤光易略,生員禹白圭,幼學李世綱·鄭重泰易粗。
弼善柳泰明上疏。大槪,臣於日昨,母病添重,猥陳情懇,聖恩天大,特許歸護,而院僚不備,缺直未安,才過數日,旋就直廬矣。卽聞母病所苦,又復添劇,情理煎迫,更此瀆擾,臣罪至此,實無所逃。乞蒙鐫遞,俾卽歸護母病,不勝幸甚事。入啓。答曰,省疏具悉。爾其勿辭,救護母病。
正言李廷濟上疏。大槪,母病彌日,而不敢輒煩疏籲,尋單請急,出於不得已也。自去夜,母病一倍加劇,胸胃刺痛,氣息沈綴,人子情理,實無一分供仕之望。乞蒙鐫遞,俾得專意救護事。入啓。答曰,省疏具悉。爾其勿辭,救護母病。
備忘記,居首生員崔文海,給二分,之次進士成胤光,給一分。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
假注書金尙奎病,代趙翼命受點。以上朝報
議政府啓曰,本府今秋冬等褒貶,當爲等第,而大臣只有右議政臣徐宗泰,時未肅謝,限內不得磨勘之意,敢啓。傳曰,知道。議政府謄錄
上在昌德宮。停常參·經筵。
京畿監司書目,楊州呈,以吏曹參判金昌協辭職上疏上送事。入啓。答曰,省疏具悉。卿勿過辭,從速上來察職。
忠淸監司書目,公州呈,以司諫尹行敎辭職上疏上送事。啓。答曰,省疏具悉。陳戒切至,愛我誠深,予甚嘉尙。可不留心焉?爾其勿辭,從速上來察職。
假注書尹聖時改,代洪尙賓受點。
政院啓曰,卽伏見平安監司朴權守令褒貶啓本,則慈山府使朴思敦,以疵謗頗多,數遞可悶爲題目。旣云疵謗,而反置上考,致有點下之擧,中和府使洪禹績,以弛緩宜警,遞易有弊爲目。此乃中考題目,而又置之上考,不察之責,在所難免。且京畿監司李世載,全羅監司權尙游,守令褒貶,無一人居下,俱無嚴明殿最之意,竝推考,何如?傳曰,允。又啓曰,卽伏見北兵使金重元褒貶等第,則高嶺僉使具文翼,不無疵謗,姑責來效,爲其題目,旣示貶意,而置之上考。且平安監司朴權,黃海監司李濟,京畿水使洪璛,忠淸水使全百祿,江華留守閔鎭遠,全羅右水使申璨,邊將褒貶,無一人居下,殊無嚴明殿最之意,竝推考,何如?傳曰,允。
謝恩,輔德南就明,司書鄭栻。
京畿監司書目,果川呈,以判義禁鄭載禧辭職上疏上送事。啓。答曰,省疏具悉。卿勿固辭,上來行公,毋使獄囚久滯。
觀象監,夜二更,月入軒轅左角星。以上朝報
政院啓曰,卽者刑曹草記以爲,新定節目中,放未放啓本,待諸司畢回後,粘連啓下,未免稽滯,似當有變通之擧,令本院稟旨擧行事,允下矣。放未放啓本,則異他啓本,待諸各司畢回後,粘連啓下,則稽滯可慮,且各司所稟,各自不同,而都合啓下,一時判付,終有所塞礙,該曹所稟,誠爲得體。放未放啓本,則依前各各入啓事,更爲定式分付,何如?傳曰,允。備局謄錄
有政。吏批,以南就明爲輔德,鄭栻爲司書,金興慶爲正言,南相夏爲掌令,朴萬恒爲司藝,尙輝周爲西部主簿,李健命爲大司成,呂命擧爲典籍,李㙫爲吏曹正郞,李遂大爲承文著作,金始鑌爲承文正字。
兵批,以李喬岳爲副司果,權世恒爲副護軍,鄭機·金興慶·李台佐爲副司果,尹澤爲副司果,尹鳳朝·趙翼命·洪尙賓爲副司正。
宗親府啓曰,本府草場田,在於慶尙道金海·昌原兩邑,故每年刈草,發賣取用矣。今聞近來所居民人等,多有起墾耕食云。令兩邑別定監色,場內量無主加耕處,從實打量,仍爲免稅,以爲收稅補用之事,分付該曹,何如?傳曰,允。宗親府謄錄
上在昌德宮。停常參·經筵。
夜五更,月入太微西垣內。
吏曹啓曰,來十九日,祿都目政事爲之之意,敢啓。傳曰,知道。
同副承旨洪重夏,牌不進,依承傳罷職傳旨,傳曰,只推勿罷。
前知敦寧徐宗泰上疏。大槪,冒死復申崩迫之懇,亟賜鐫改,俾無曠日虛擔職名事。入啓。傳曰,遣承旨敦諭。朝報
訓都都監郞廳,以都提調意啓曰,因慶尙監司金演狀啓,備局以各軍門身布,亦令本道,作米補用於賑資,其價則自賑廳,准數移送之意,覆啓分付矣。都監軍卒,乃是輦下親兵,與他軍門不同,而凡在行伍之類,無他資生之路,只以所受身布,以爲糊口庇身之資,故雖在凶荒之歲,砲保價布,則不入於裁減中者,意有所在矣。近因連歲荐飢,砲保倂爲混入於裁減中,故軍兵等衣資,每於過時之後,堇得受出,而今又以其身布作米,則軍兵呼冤,必多矣。道臣之啓請,雖出於補賑之意,其在事體及軍情,似不當許施,而且聞本道砲保價布,旣已捧置,而今方觀望其災頉之與否,不卽上送云,事未妥當。都監砲保價布,則勿爲作米,竝以已捧之本木,從速上送,宜當。以此意,賑廳及慶尙監司處,分付之意,敢達。傳曰,知道。又所啓,都監三年糧,載運待變船九隻,而若或限滿腐傷,如有改槊之船,則分送於全羅左右水營,使之改送,例也。其中一隻,則以順天穀物載運事,下去于靈光地,一隻,以興陽穀物載來,行到扶安,竝爲全船致敗,而此外二隻,亦滿改槊之限。致敗及改槊船隻,依例分送於全羅左右水營,完固改造之意,令備局發關分付,何如?傳曰,允。備局謄錄
上在昌德宮。停常參·經筵。
禮曹粘目,上候平復,重試對擧,合設別試,文武科初試,來八月二十七日,文科講經十月初二日,文武科殿試十月十八日,文武官重試十月二十七日,別試及重試放榜十一月初四日,推擇。啓。
禁府,文以翼拿囚。啓。
政院啓曰,近日憲府無行公之員,連日監察茶時,事甚未安。除在外人外,憲府多官,竝卽牌招察任,何如?傳曰,允。
謝恩,掌令李夏源·南相夏。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
持平尹世綏,牌不進,依承傳罷職。
執義李萬選啓曰,臣以無似,忝居言責,黽勉行公,亦有日矣。今十四日,卽臣曾祖母忌也。當日本府茶時座目中,以式暇懸頉事,分付該吏,而翌日出仕詣臺矣,旋聞該吏,不以式暇懸頉,而以服制懸頉,致令入啓文書,有此差爽之失。決不可諉諸下吏之罪,晏然在職,而頃日詣臺時,矇不覺察,未卽引嫌,其後寒疾猝劇,委頓不省,遷延累日,今始來避,所失尤大。請命遞斥臣職。答曰,勿辭,退待物論。
同副承旨洪重夏上疏。大槪,齒痛猝劇,右頰浮高,寒疾兼作,渾身戰掉,痛苦難忍,昏倒不省,昨於召牌之下,自速違慢之科,而勿罷之命,恩出格外,惶隕感激,無地措躬。顧此賤疾,感傷非細,求汗不得,疾勢危惡,決無自力供職之望,而多事之任,不宜緣臣而久曠,乞賜遞改,以便公私,仍治臣罪,以肅朝綱事。入啓。答曰,省疏具悉。爾其勿辭,調理察職。
右副承旨李廷謙書啓,臣承命馳往于西氷庫村舍右議政徐宗泰所住處,敦諭聖旨則以爲,臣情悃迫隘,冒死屢瀆,跼蹐惶恐,祗俟威命,乃於千萬意外,承宣降臨,恩綍諄諄,責諭之旨,益復隆摰,此豈愚賤之臣所敢承者?臣於是,膽慄魄,不知身之在地。臣於今日除命,自省才分,萬無堪承之望,而顧其廉義之重,尤有萬萬所不敢冒出者,旣屢次陳聞矣。臣非不知每疏,語涉廟堂之爲深所未安,而一世之公議可見,微臣之罪戾益著,此爲臣嚴畏自處之大段,而庶蒙聖鑑之矜許,亦在於此,誠出於不得已也。廉恥之節,關係甚重,一有虧喪,何以抗顔,上而貽辱公朝,下而傷壞士風?此臣之所大懼也。誤恩天大,而反覆思量,決無一分冒進之理,伏地涕泗,只求溘死而已。臣委伏寒寓,宿病添劇,震怖之中,心神彌覺昏瞀,不能仰對明旨,謹當俟病小間,更以文字陳暴危懇云矣。敢啓。傳曰,知道。
上在昌德宮。停常參·經筵。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上閫帥之不得乘轎,朝禁至嚴,而近來武弁,自便成習,全不畏法。慶尙左兵使柳星彩,前左兵使蔡以章,交遞去來之際,慶尙前水使洪時疇,移差上來之時,皆偃然乘轎,略無忌憚,或責立數外之馬,或怒其轎馬之不好,恣行刑杖。一人偶乘,則或可諉以病故,而旬日之內,一路所過去,臣之目見而耳聞者,多至三人。以此推之,他路可知,事之寒心,莫此爲甚。不可無懲礪之道,請慶尙左兵使柳星彩,前左兵使蔡以章,前左水使洪時疇,竝命罷職不敍,自今以後,更加嚴飭,隨現重究事,定式施行。引嫌而退。縣頉差誤,責在下吏,以此引嫌,殊涉太過。請執義李萬選出仕。答曰,不允。第三件事,及處置事,依啓。
刑曹啓目,各人等招辭云云。白時夏段以爲,李牧使奉祀孫之說,吳天輝與江床爭詰之際,得聞的實是如爲白遣,江床則以爲,上年二月二十六日,患染出幕,四月晦間,始爲還家,則三月間逢着於邑底假家之說,實爲無據是如爲白乎旀。白時夏又以爲,飯含之說,亦聞於木手丁世雄是如爲白去乙,白時夏與丁世雄面質,則白時夏段以爲,壬午八月間造家時,聞丁世雄之言則以爲,其亦以木手,入役官家是如可,喪家使其矣身,斂襲爲旀,以官奴江床飯舍是如爲白去乙,此言果爲得聞是如爲白遣,丁世雄段,以爲,其矣身,只造香床交椅而已,棺槨匠則自京下來,造棺是白如乎,入衙內斂襲之說,實爲無據,招問伊時護喪諸人,則可知是如爲白乎旀。兪樀段,以爲,己卯正月分,丁世雄稱以歲謁來現是白去乙,其矣身問曰,向者官人搜索汝,汝果入去否云云,則世雄答曰,牧使喪事,出於染患,人皆厭避,故斂襲等事,其矣身擔當爲之,自衙內賞給爲有旀,以米納口之事,官奴爲之是如爲白去乙,其矣身,泛然聽之是白如可,其後,偶逢白時夏,則官奴飯含之說,時夏言之是白去乙,其矣身,聞之駭然,果傳於李奎是如爲白乎旀。兪樀與丁世雄面質,則兪樀以爲,斂襲等事,汝亦擔當爲之,以米納口之說,吾丁寧聞之是如爲白遣,丁世雄則以爲,吾則只造香床交椅是如乎,斂襲受賞等說,實爲無據是遣,飯含等說,初不出口是如爲白乎旀。同斂襲之人,推問於其時護喪安糾等六人,則皆以爲,護喪諸人,元無入去喪次之事,故斂襲之人,未得詳知是白乎旀。丁世雄斂襲之說,亦未聞知是如爲白臥乎所,江床及時夏段,江床患染出幕虛實,査問於坡州牧,回牒上來,憑考後稟處爲白乎旀。丁世雄段,亦爲仍囚,以待各人等招辭爲白乎旀。兪樀段,初則以爲,飯含之說,聞於丁世雄是如爲白如可,及其與世雄面質時,世雄以爲,兪樀先爲發問於其矣身後,其矣身,以不知酬酢是如云云,則兪樀似有語屈之色是白乎旀。兪樀私見世雄於鎖匠房,敎誘世雄之說,渠雖發明,旣已來到於鎖匠房,與世雄相面,則似有綢繆可疑之迹,刑推得情爲白乎旀。護喪諸人等叚,旣曰護喪,則雖在外,斂襲之人,必無不知之理,而皆以全然不知,納招爲白有臥乎所,殊涉不直,竝只刑推得情爲白乎旀。沈弘澤段,以醫官,喪出之後,卽爲出去云云,則與護喪諸人有異,姑爲仍囚何如?啓依允。又啓目,粘連柳萬相·柳萬根等更招云云。初招則本縣境內,元無繡衣之行爲白有如可,更招則御史之行,未及聞知是如爲白有臥乎所,前後之言,未免差誤乙仍于,請刑爲白有如乎,再次嚴訊之下,一向發明,無他隱情哛不喩,暗行御史之行,旣無先文,則其下來與否,其矣等,設或眞未聞知,而如是發明是白去乃,抑或初欲隱諱,而末乃實對是白良置,自是此獄之枝葉,而今此窮覈嚴問者,惟在於輸送米馱虛實是白在如中,柳萬相前招內以爲,吳等官員,戊寅二月分,以鄕校鋪陳取用事,因其士論,辭狀上京爲白有如可,過夏還官是如爲白有置。其時縣監之辭狀上京虛實,査問於本營後,稟處爲白乎旀。安壽昌·崔世恒·安時常等段以爲,衙前徐起雄·朴遠賢·洪海宗等,當其斂襲之時,入去隨廳是如爲白乎旀。安糾·李之莢等段,以出身之故,不得自本曹直爲訊問,將欲啓達,移送禁府之際,亦以斂襲時衙前徐起雄·洪海宗·朴遠賢及唱江床等,入去使喚是如爲白有置。上項徐起雄·朴遠賢·洪海宗等,發關捉來,一處對辨後,稟處爲白乎旀。兪樀段,待徐起雄等捉來推問後,稟處爲白乎旀。江床段,上年三月分,患染出幕虛實,査問於坡州牧,則牧使申必淸回牒內,牧使親自査覈,則上年四月初,因江床身之有所患,疑其染病,出幕爲有如可,旋卽差愈,知其非染,五六日還入爲有如乎,取考文書,則四月初五日,首奴代奴,有土里差定件記,明白官上,而其時首奴,實是江床是白乎等以,同出代件記,竝以上送是如爲白有去乙,本曹之推問者,同江床之三月立役與出幕虛實,而三月立役與否,不爲擧論是乎所,所査未詳,三月內立役之事,雖無可考文書,必有逢見之人,更良明査馳報事,題送爲白有如乎,坡州牧再次回牒內,本州官奴,元來數少,一人之身,常兼數役是如乎,自上年正月至四月,以首奴,次知州司庫者,實是江床,則三月內立役,雖無文書,而的實無疑是白遣,出幕事段,四月初五日,出其代任,則四月出幕,據此可知,而代出件記,亦爲粘付上送,則同江床,三月內不爲出幕,長立官役之狀,邑底之人,無不見知,則所謂目見者,何以指的一二人而捉送是白乎旀。上年春夏間,邑底人吏輩,以射契,齊會邊射,江床亦在其中是如可,其日得病還歸是如爲去乙,捉致射契人等,一一査問,則渠等言內,果於上年四月初,日不記良中,齊會邊射,而江床其日得病,果爲的實是乎旀,適會回還冬至使行次迎候,京下人,亦爲來到射所,而同冬至使行次回還,過本州,在於四月初四日,則江床之得病,當在於四月初一二日間是如云云爲乎等以,緣由馳報爲白有置。江床之與白時夏面質之時以爲,上年二月二十六日,與射伴諸人,射帿是白如可,染患出幕,四月晦間,堇得回甦,始爲還家,三月間逢着於喪轝假家之說,不攻自破是如爲白有如可,査覈本州,則三月出幕之說,旣已歸虛,其隱諱情狀,誠極痛駭,刑推得情,何如?啓依允。又啓目粘連,判下是白有亦。今此泮水堂埋筒之變,實爲兇巧。所當明覈嚴査,期於現出是白乎矣,歲月已久,端緖且無,覈得未易哛不喩,諸守僕諸堂直軍士等,或因大臣陳白,或因其矣等擊錚,竝皆原宥,而西別堂直益俊,則其所埋筒之地,其矣典守之處是如。獨未蒙宥是白乎乃,同埋筒之變,旣未知出於某年某月,則專責於卽今西別堂典守之人,一向刑訊,不無稱冤之端。向前在囚之人,旣未得嚴刑取服,則毋寧一體疏釋,似有合於審克之道是白乎矣,莫重罪囚,臣曹不敢擅便,上裁,何如?啓放送。
前知敦寧徐宗泰上疏。大槪,昨伏承承宣臨諭,誤恩屑越,兢惶震悸,益不知死所,敢申崩迫之懇,亟賜處分,以存廉義事。入啓。答曰,省疏具悉卿懇。三疏之批,敦勉備至,昨遣承宣,亦非偶然,而情志不孚,造朝無期,愕然且慙,不知所以爲諭。噫,特旨爰立,本非創行於今日,而終不擬卜,不過意見偏狹,取舍不公而已。此何足爲公論,而卿每以廉義爲難進之端,巽讓太過,殊非所望於卿者也。虛佇之誠,不可孤,廟務之曠,不可恝,須體至意,卽起視事,用副朝野之望。仍傳曰,遣史官傳諭,與之偕來。朝報
有政。吏批,以宋相琦爲戶曹參判,宋正明爲持平,金世瑛·金昌集爲知敦寧,金斗南爲宗簿正。
兵批,以宋廷奎·黃一夏·金致龍爲副司直,黃欽爲上護軍,申滿爲訓鍊習讀,元聖兪爲五衛將,尹世紀爲知中樞府事,崔重泰爲五衛將。
上在昌德宮。停常參·經筵。
知敦寧金昌集上疏。大槪,臣之本職兼任,情病才分,決無苟冒之理,冒死號籲,冀蒙鐫改,以安微分事。入啓。答曰,省疏具悉。卿其勿辭,從速行公。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
假注書尹鳳朝改,代宋成明受點。
奉敎李縡,文臣朔試射時,稱病不進,依承傳罷職。
傳曰,召對爲之。入侍,承旨任舜元,玉堂吳命峻·柳鳳輝,假注書宋成明,史官李眞儉·李澤。
左承旨李壄上疏。大槪,臣自數日以來,添得外感,趁未取汗,症情危惡。以此病狀,實無一刻供仕之勢,況此僚員不齊之日,尤不宜一日虛帶。玆敢悉暴病劣實狀,以俟處分,伏乞亟賜遞改,俾得及時調治,以尋生路,千萬幸甚事。入啓。答曰,省疏具悉。爾其勿辭,調理察職。朝報
上在昌德宮。停常參·經筵。
都承旨李震休三度呈辭,及禮曹參判兪集一再度呈辭。入啓。遞差。
吏曹啓曰,開坼坐起時,考見各道褒貶等第題目,則平安道啓本中,慈山府使朴思敦,以訾謗頗多,數遞可悶爲目,而置之上考。慶尙道啓本中,巨濟縣令邊震英,以冒禁聽訴,不無擾民爲目,而置之中考。江原道啓本中,銀溪察訪金晉重,以驛案欠詳,置之中考。朴思敦則數遞雖曰有弊,旣多訾謗,則不可仍置,邊震英則冒禁聽訴,又稱擾民,則不可仍置,以益其民害,金晉重則到任三考,連次居中,中間雖因赦令,有蕩滌之事,而三考三中,不治可知,竝罷職,何如?傳曰,允。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措辭竝見上答曰,勿煩。
院啓,請還收充軍罪人李世禎放釋之命。請還收定配罪人金泰潤量移之命。措辭竝見上人臣事君之道,莫先於勿欺二字。雖當關係死生,君父有問,宜不敢一毫假飾。凡官庶品,猶知此義,況受國厚恩,身居宰列者乎?禮曹參判兪集一,頃日自明之疏,旣有先事彌縫之意,至以孟浪虛誕爲辭,有若全無是事者然,及開城留守韓聖佑之疏出,而當初欺誣之狀,彰露無餘。天怒赫然,人心齊憤,惟當泥首首實,自服罔上之罪,而及至發緘,多費游辭,全無嚴畏罪悔之意,顯有放肆遮飾之態。且王獄逮究,因赦倖放,顧其罪狀則自如也。國言喧沸,公議大發,不思席藁俟譴之義,而乃敢投疏呈單,有若泛然情勢不安者比,國有紀綱,何敢乃爾?其無所顧忌之狀,尤萬萬矣。請禮曹參判兪集一,削奪官爵,門外黜送。禮曹參判兪集一,身負罔上之罪,合在俟譴之中,肆然陳疏,實非分義之所敢出,出納之地,唯當嚴辭退却,而不少留難,終至捧入,不職之罪,在所難免,請當該上疏捧入承旨罷職。答曰,不允。削黜事,依啓。承旨,推考。
假注書洪尙賓書啓,臣承命馳到于西氷庫村舍右議政徐宗泰所住處,傳宣聖批則以爲,違逋瀆擾之罪,臣方竦蹙以俟,不意史官,臨宣聖批,諭敎諄諄,不啻如慈父之詔迷子,又以嚴命,督臣偕進,螻蟻賤臣,何以得此恩數之隆重?懍之極,莫知所措。急於自處,不得不語涉廟堂,而聖敎又擧擬卜時事,辭旨甚嚴,大有出於廟堂情實之外者,臣於此,亦極惶怖,深切自訟。伏念賤臣,於今日之命,自顧庸陋,實萬萬不相近似,而罪戾旣深,公議不許,其所不敢進者,實出廉義之重。此理皦然,擧世所知,區區衷懇,誠出於畏國家也,存士節也。伏惟體下之仁,亦豈欲使之安於蔑棄其重,而無以自立耶?恩命荐降,感惶靡極,而終無以祗承,僭越之罪,萬殞何贖?伏地隕越,祗俟誅罰,臣心神震悸,不能悉心以對。謹當待其少定,更以一疏,仰申呼籲云矣。臣旣承偕來之命,故仍留之意,敢啓。傳曰,知道。
假注書洪尙賓出使,代吳命恒受點。
吏曹啓曰,承旨有闕,政事取稟。傳曰,明日爲之。
前知敦寧徐宗泰上疏。大槪,日昨批敎之下,益深悚慄,情窮勢極,只俟嚴誅。伏乞亟賜准許,仍加譴何,以嚴國體,以全私義事。入啓。傳曰,遣承旨敦諭。
同副承旨洪重夏上疏。大槪,敢陳血懇,冀蒙矜許事。入啓。答曰,省疏具悉。疏辭,令該曹稟處。
政院啓曰,諫院,以兪集一辭疏捧入事,當該承旨請罷之啓,到院之後,右承旨兪命雄,左副承旨任舜元,同副承旨洪重夏,以捧入時同議之人,引以爲嫌,旣已迸出,左承旨李壄,陳疏受由,臣廷謙獨在院中,非但出納之地,事甚苟簡,今日上直,亦無伴直之員。同副承旨洪重夏,以當該,方在臺啓未勘之中,不得請牌,諸承旨拘於廳規,不得直請牌招,何以爲之?敢稟。傳曰,牌招。
左承旨李壄上疏。大槪,臣於病伏垂死之中,以僚員一空,召牌之命,亦及於臣。臣嚴畏分義,不得不趨詣禁扃之外,而顧臣病勢,斷無供職之勢,玆敢冒死陳疏徑退,臣罪萬死。且臣於該房承旨請罷之啓,亦有所不敢自安者,伏乞亟遞臣職,以安私分事。入啓。答曰,省疏具悉。爾其勿辭察職。
右承旨兪命雄,左副承旨任舜元上疏。大槪,臣於當該承旨請罷之啓,決不可以獨免爲幸,而晏然於職次,迸出闕外,方俟譴罰,卽者以院直之不備,召牌遽降。嚴畏分義,不得不趨詣闕下而臣等,以同罪之人,斷無抗顔冒入之望,伏乞亟賜鐫罷,以謝公議,以全私義事。入啓。答曰,省疏具悉。爾等勿辭察職。
觀象監,辰時巳時,日暈。啓。朝報
上在昌德宮。停常參·經筵。
校理趙泰一三度呈辭。入啓。遞差。
掌令李夏源啓曰,臣昨伏見儒臣疏本,則盛言釐正廳之變亂舊章,軍民受病之害,向日銓長之用舍偏係,循私蔑公之罪,至以受耳目之寄者,無一人擧劾糾正,大加非斥,臣不勝瞿然之至。臣之前後入臺,非止一再,近間供仕,亦至數日,而備員隨行,作一聾瘖,則今於儒臣之疏,其何說之自解?論其不職,臣實爲最,決不可一刻晏然於職次,請命遞斥臣職。答曰,勿辭,退待物論。
政院啓曰,新除授都承旨崔錫恒,與右副承旨李廷謙,異姓四寸兄弟相避,何以爲之?敢稟。傳曰,右副承旨改差。又啓曰,右副承旨李廷謙改差事,命下矣。左副承旨任舜元,敦諭還下後,當卽往右議政徐宗泰處,臣命雄,獨爲守廳,出納之際,不成貌樣,而明日,乃國忌齋戒,明明日,國忌正日,不可開政,政官卽爲牌招開政,右副承旨遞差之代,以在京無故人差出,仍卽牌招察任,何如?傳曰,允。
持平李明浚啓曰,臣猥以無似,屢玷言地,絲毫莫補,愧懼常切矣。卽伏見儒臣疏本,則極論釐正廳事,及向日銓長循私蔑公之罪,至斥以受耳目之寄者,無一人擧劾糾正,臣不勝瞿然之至。夫釐正廳之設,爲弊至此,請罷之擧,亦涉顚倒,至於銓長,則久據銓地,不恤公議,其所用舍,專出於黨同伐異之意,物情駭惋,久而愈激,儒臣所論,正得論事之體。臣之含默不言,孤負職責之失,無以自解,其何敢一刻抗顔於臺次?請命遞斥臣職。答曰,勿辭,退待物論。
京畿監司書目,果川呈,以判義禁鄭載禧辭職上疏上送事。啓。傳曰,還出給。
正言李廷濟啓曰,伏見儒臣疏本,盛論兩宰臣官邪,而以受耳目之寄者,無一言糾劾爲斥,臣於是,不勝瞿然之至。顧臣聞識矇昧,性姿軟懦,本不合於臺職,而虛帶有日,刺擧無聞,循省責任,每切慙悚。至於兩臣之事,則或招軍民之積怨,或發於筵席之下敎,雖非儒臣之疏論,公議之所在,人誰不知,而一味泯默,徒煩控籲,未效封駁之責,孤負激揚之風,至使非斥之言,出於論思之地,臣何敢一刻晏然於臺次乎?請命遞斥臣職。答曰,勿辭,退待物論。
執義李萬選啓曰,如臣庸陋,忝居言責,虛帶職名,自顧多慙,卽伏見儒臣之疏本,則備言釐正廳弊端及向日銓長不公事,而至斥以受耳目之寄者,無一人擧劾糾正,臣於此,不勝瞿然之至。臣之待罪是職,已浹旬望,夏間,亦嘗一入言地,而齟齬之迹,若同聾瞽,凡於一切是非得失,無所論列,受人非斥,固其宜矣。不職之責,在所難免,決不可晏然仍冒於臺次,請命遞斥臣職。答曰,勿辭,退待物論。
都承旨崔錫恒上疏。大槪,新授職名,及於千萬夢寐之外,實非如臣癃病鈍劣者所敢承當。適因開政之事,乃有牌招之擧,嚴畏分義,不得不趨詣闕下,而顧臣所叨之職,萬無冒據之理,伏乞聖慈,亟賜改正,以重官方事。入啓。答曰,省疏具悉。卿其勿辭,從速察職。
謝恩,都承旨崔錫恒。
政院啓曰,卽聞平川君申琓,身病危重云。係是大臣病患,敢啓。傳曰,平川君家,遣御醫,不離看病。以上朝報
司僕寺官員,以提調意啓曰,本寺諸員,與他軍兵有異,一年十二朔排番,擇其壯實有根着善牽馬者立役,其餘則從願收布,以爲給代之地,而此是御廐牽夫,不可不優其廩料,故每朔每名,各給二疋半,若有閏朔,則亦從其立役,計給料布者,蓋所以重事體,而亦以其役之苦重也。頃日釐正廳以爲,諸員闕額甚多,而未及充定,今若盡充其闕額,而減其一朔所受半疋,與諸色軍兵,同爲二疋之役,則旣合均役之意,闕額盡充之後,則其收捧,足以推移支用於一年云。意在均役,亦涉便民,故本寺不得不從,自釐正廳,旣以此意,行關分付於諸道矣。卽今諸員闕額,未及充定,而各道稱以釐正廳事目,諸員收布,皆以二疋徵送,本寺形勢,極爲悶迫。雖以常年言之,諸道諸員,逃故居半,每名所捧二疋半,每患不足於一年之用,而到今闕額則不爲充定,收布則如是減捧,前頭尤無繼用之道。闕額未及充定,新事目姑未擧行之前,則依前每名各二疋半式,收捧上送之意,知委於各道,何如?傳曰,允。備局謄錄
有政。吏批,以韓配周爲禮曹佐郞,李晩堅爲副修撰,南就明爲校理,金萬埰爲敦寧都正,金宇杭爲禮曹參判,韓泰相爲靑巖察訪,崔錫恒爲都承旨,鄭澔爲右尹,元聖兪爲承旨。
兵批,以李震休爲副司直,沈若虛爲副護軍,宋成明·尹明佐·吳命恒爲副司正。
上在昌德宮。停常參·經筵。
謝恩,同副承旨元聖兪,副校理南就明。
左副承旨任舜元書啓,臣承命馳往于西氷庫右議政徐宗泰所住處,傳宣聖批則以爲,意外承宣,又復遠臨,賜以明旨,反覆丁寧,誨諭甚備,賤臣何以當此?寵溢分猥,只欲求死而已。惶戰感泣,不知所以仰對。伏念臣以汚劣下品,厚誣聖世,恩重丘山,而卒乃有今日之命,嚴敎溫諭,疊降荐加,而頑然偃伏,不思趨命,此於分義,豈不十分僭越?論以常情,亦不敢出此,以此可見臣之肝膈至衷,誠出於萬萬不獲已矣。臣決知其僨任而敗事,實不敢當,而區區所守,尤以隳喪廉義,貽辱國家爲大懼。以此陳暴已悉矣,此豈出於只爲已私?伏惟聖明使下,亦豈欲使之蔑棄其廉義之大防,堂堂淸明之朝,亦安用無恥之人哉?君父有命,湯火無避,如其不可,則死不敢受,以成君過,此人臣之義也。惟願日月之明,俯賜鑑燭,亟收誤恩,且寢此等非常恩數,無致國體大損。微臣,於未澌滅之前,庶得以粗安其分矣。威命雖嚴,而偏性莫回,辜恩忘分之罪,臣何逃免?情窮辭竭,伏地震越,只俟誅譴云矣,敢啓。傳曰,知道。
吏曹啓目,粘連同副承旨洪重夏上疏云云。乞得便養,實出於人子之至情,孝理之下,似當許施是白乎矣,近密之臣,出補外邑,事體不輕,上裁,何如?啓依回啓施行。
持平宋正明啓曰,臣蠢愚懦拙,百不猶人,言議之地,決非可堪。重以痼疾纏身,念絶供世,新除之下,未卽趨承,陳暴見阻,惶蹙冞深,一向稽逋,分義不敢。今始扶曳祗肅,而第臣昨伏見修撰柳鳳輝之疏,以兩宰臣之不爲規劾,非斥臺閣,辭意甚嚴。臣之忝叨憲職,已至累日,不言之失,臣亦有之,不可一刻仍冒,請命遞斥臣職。答曰,勿辭,退待物論。
掌令南相夏啓曰,臣伏見儒臣疏本,則極論釐正廳事及向日銓長之用舍不公,而至以受耳目之寄者,無一人糾正爲斥,臣於是,不勝瞿然之至。臣之忝居言地,前後非一,而一味泯默,孤負職責,則今於儒臣之斥,理難自解。在臣分義,宜卽自列,而昨緣賤疾適苦,今始來避,所失尤大。請命遞斥臣職。答曰,勿辭,退待物論。
備忘記,罰已行矣。前訓鍊大將李基夏敍用,還授密符。
大司諫趙泰東啓曰,臣於尋單病伏之中,伏見儒臣疏本,盛論釐正廳任事之人,變亂舊章之罪,及頃日秉銓之臣,循私蔑公之狀,至於兩臣所犯,俱係官邪,而無一人糾劾爲言,臣於此,不勝瞿然之至。夫釐正廳之施設不便,停罷太遽,誠有如儒臣所論,而其中,亦有可以商確去就者,思以一疏,論其利病,以請指揮,而迄未之果,不言之失,臣固有之矣。至於銓曹事,其所謂用舍偏係,雖出於泛論大體,而向來銓官,以臣堂從二臣事,荐遭嚴敎,則臣何敢不顧嫌礙,容喙於銓注得失之間乎?雖然被人非斥,理難晏然,而適緣賤疾作苦,詣臺自列,亦後於人,所失尤大。請命遞斥臣職。答曰,勿辭,退待物論。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房口傳啓曰,上候雖已鎭定,臣等與諸御醫,卽爲入診之意,敢稟。答曰,知道。
今日藥房入診時,行氣香蘇散一貼,爲先劑入事,及兩提調與諸醫,自今日直宿事,榻前定奪。朝報
上在昌德宮。停常參·經筵。
大殿,政院·玉堂·二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?去夜,行氣香蘇散進御之後,膈間不平之候,其已止歇,而寢睡亦得安穩乎?臣等與諸御醫,趁早入診,議定當進之藥,宜當。臣等終宵憂慮,敢此問安,竝爲仰稟。答曰,知道。膈間不平之候,今已快愈,寢睡安穩矣。勿爲入診,亦勿直宿。
玉堂箚子。大槪,請掌令李夏源,持平李明浚,正言李廷濟,執義李萬選,持平宋正明,掌令南相夏,大司諫趙泰東,竝命出仕事。入啓。答曰,依啓。
判府事崔錫鼎箚子。大槪,病未能進參於起居之班,惶恐待罪事。入啓。答曰,省箚具悉卿懇。有疾未參,別無所傷,安心勿待罪,從容善攝。仍傳曰,遣史官傳諭。以上朝報
司饔院啓曰,假官之任,人皆圖免,已成痼弊。四度習儀之後,決不可續續遞易,而今月二十三日南別宮王世子勅使接宴私習儀時,假提調行副司正李嵂,偃臥其家,稱病不進,事甚怠慢。此而不治,無以懲勵,請從重推考,以警他人,何如?傳曰,允。司饔院謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?昨日問安之批,有今已快愈之敎。繼伏聞昏後入侍醫官等所傳之言,則脈度和平,膈間更無不平之氣,白粥小許,再次進御云,臣等伏不勝喜幸之至。夜間寢睡,一向安穩乎?臣等憂慮未已,敢來問安。答曰,知道。無事矣,勿爲問安。
大司諫趙泰東上疏。大槪,敢陳瞽說,以備裁處,兼申病狀,冀蒙恩遞事。入啓。答曰,省疏具悉。益加敦勉事,予當留意。守令貶窠,爲先差送,已有近例,亦當依施,而隨卽擧劾,不拘迎送事,宜令有司,申飭諸道,爾其勿辭,調理察職。
政院啓曰,慶尙監司金演,以本道全家罪人中二名,移於徒年秩事,有所狀請,而凡干赦宥時,全家罪人,勿爲擧論者,自是金石之典,則道臣之以此狀請,旣是法外,況其罪名不輕,而狀聞中,謂之不無事理情狀之稍間,拈出二名,至請減等,尤涉規外。不可無規警之道,慶尙監司金演,推考,何如?傳曰,允。又啓曰,迎祥詩製述官,旣已啓下,弘文提學李頤命,明日待開門牌招,以爲出韻科次之地,何如?傳曰,允。
前知敦寧徐宗泰上疏。大槪,屛息祗俟,而訖未蒙改圖,惶懼煎憫,冒死復申血懇事。入啓。答曰,省疏具悉卿懇。前後傳宣之批,已竭心腹之辭,只緣誠淺,莫回卿心,予實慙恧,無以爲諭。疏中所謂廉義,亦已開釋,則豈有一毫難安之端?以卿體國之誠,盍念扶顚持危之責,一向邁邁,袖手恝視耶?卿若不幡然改圖,抑鬱之極,安知疾病之不作也?予志牢定,卿毋困我,卽起視事,弘濟時艱。仍傳曰,此批答,送于偕來史官,使之傳諭。朝報
義禁府啓曰,卽接月令醫員金兌興手本內,罪人兪正基,本以抱病之人,七朔滯獄,面部手足,皆有浮氣,而疝氣上衝,有時窒塞,不省人事,達夜苦痛,食飮專廢,十分危重云。自前罪人病勢如此,則例有保放救療之規,敢此仰稟。傳曰,依爲之。禁府謄錄
上在昌德宮。停常參·經筵。
政院啓曰,近日兩司,無一行公之員,監察茶時,無端闕啓,俱至累日,事甚未安。除在外人外,呈告未肅拜人員,竝卽牌招察任,何如?傳曰,允。
兵曹啓曰,丙戌重試,初試吉日,令日官推擇,則明年九月十九日爲吉云,以此分付擧行,而額數,依前例分兩所,各取五十人之意,敢啓。傳曰,知道。
弘文提學李頤命上疏。大槪,今以迎祥詩出韻承牌,來詣闕外,而顧臣不可因政院之差謬,替人當事,乞命政院變通,毋使舊例廢墜事。入啓,答曰,省疏具悉。卿其勿辭擧行。
吏曹啓曰,守令多闕,政事取稟。傳曰,明日爲之。
校理李宜顯上疏。大槪,臣於修撰柳鳳輝之疏,有不容冒據職次者,玆敢露章自列,冀蒙速賜譴斥事。入啓。答曰,省疏具悉。爾其勿辭察職。
禁府,韓永徽拿囚。啓。
左承旨李壄三度呈辭。入啓。遞差。
禮曹參判金宇杭上疏。大槪,臣於儒臣之疏,有不敢晏然者,敢陳危怖之悃,乞賜鐫罷職名,以謝人言,以安私分事。入啓。答曰,省疏具悉。卿其勿辭察職。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。措語竝見上掌銓之人,秉心不均,則公道日喪,私逕大啓,馴以至於名器混淆,而國不爲國,可不懼哉?行左參贊洪受瀗久典政柄,專用私意,以一時論議之同異,爲人物進退之機關,稍有崖異於時議,則雖善類,錮廢之不已,有能附麗於私黨者,雖闒茸,汲汲然引進淸塗,通塞郞官,實主之,而不問其人之有無,不待其言之可否,任自通擬,惟意所欲,官方之猥雜,職此而極矣。至於三司乏擬,則罷散人之請敍,例也,必須稟啓之後,全數書入,以待自上處分,而不曾啓稟,直陳某某人當敍。此等擧措,大駭瞻聆,輿情憤惋,久而益激。其循私蔑公之罪,不可置而不論,請左參贊洪受瀗罷職不敍。答曰,不允。
院啓,請還收充軍罪人李世禎特令放釋之命。請還收定配罪人金泰潤量移之命。措辭竝見上分館,乃新進初程,苟有名稱之見著,則其不可落漏也,明矣。今番謁聖榜分館時,不無遺珠之歎,公議咸惜,久而未已,請今番謁聖榜,使之改分館。答曰,不允。末端事,令該院稟處。前啓,當該承旨罷職事,停啓。
禮曹判書閔鎭厚上疏。大槪,乞遞職名,仍許退斥,以謝公議,以安微分事。入啓,答曰,省疏具悉。太僕草記,姑勿擧行,令廟堂稟處,卿其勿辭,從速行公。
正言金興慶,牌不進,依承傳罷職。
政院啓曰,朝者,弘文提學李頤命,以延祥詩出韻事承牌,來詣闕外,以爲越例請牌,有違常規,陳疏退去。蓋兩館提學,元無異同,如代撰應製等事,則固是藝苑之任,而至於出韻科次,初無區別之規,則今此請牌,似無越次違例之事,而以此爲嫌,殊涉太過。今則疏批已下,所當更請牌招,而日勢已晩,製述科次之際,事多窘急。弘文提學李頤命,明日待開門牌招,而日子已迫,夜來事故,有不可知,藝文提學金鎭圭,亦爲牌招,以爲推移科次之地,何如?傳曰,允。朝報
上在昌德宮。停常參·經筵。
巳時,日暈兩珥,暈上有背,暈下有履,色皆內赤外靑。申時,日暈右珥。
假注書宋成明改,代黃龜河受點。
假注書洪尙賓書啓,臣祗承右議政徐宗泰疏批,令臣傳諭之命,傳諭于右議政徐宗泰,則以爲,臣伏蒙聖上,不以瀆擾加之罪,反賜優批,史官傳宣十行綸音,辭旨肅溫,其爲寵假責勉,乃用待相臣之恩數,臣奉讀悸慄,繼以感激涕零,至於抑鬱疾病之下敎,尤非臣子所敢聞,亦豈聖明混加於下臣者,臣五情震越,欲求溘死而不能得矣。臣匪才不稱之狀,不必每擧爲言,而其決不敢冒沒趨命之大端,是爲朝家大彰明之事,而一世之所共聞也。猥蒙前後批旨,特賜開釋,臣豈敢俯伏欽承,而第微臣之所據而爲辭者,關係士節之大防,有不容泯泯而蔑棄之者,區區愚迷,內積慙懼,怵畏雖極,終無以爲祗承之計,只切戰慄,伏俟威譴而已。臣疾病慌茫,不能畢達衷悃,謹當收拾心魂,更上疏牘,以請瀆冒之誅云矣。大臣尙無造朝之意,臣仍爲留在之意,竝爲敢啓。傳曰,知道。
刑曹啓目云云,各人等招辭是白置有亦,向前江床段,忍杖不服,加刑得情爲白乎旀,徐起雄段,以爲牧使之喪,出於戊寅年十一月二十六日曉頭,其矣身,與安時常,出債次,同月二十七日曉頭,上京爲白有如可,二十九日還爲下來爲白有等以,斂襲之人,不得詳知,丁世雄擔當爲之與否,亦未聞知是如爲白乎旀,朴元賢段,以爲牧使喪事,出於衙內東上房是白遣,其矣身段,在於簾席門外使喚叱分不喩,伊日以棺板運來次上京,翌日初更量還來爲白如乎,斂襲之人,在外使喚之人,何能知之是白乎旀?丁世雄段,護喪有司,率往官廳看役爲白乎矣,世雄元無入去擔當斂襲之事是如爲白乎旀,洪海宗段,以爲其矣身,以其時衙前,果爲使喚,待令於簾席門外是白乎乃,元無入去喪次之事,則斂襲之人,何以知之是白乎旀,世雄斂襲之說,今始聞之是如爲白有去乙,安壽昌·崔世恒·安時常·安糾·李之莢等處,更爲推問,則安壽昌·崔世恒等段,以爲斂襲諸具,自護喪所措備,使元賢·海宗等,傳納於喪所,則其入去使喚之狀,可知是白乎旀,斂襲諸具,亦必有傳授之人是如爲白乎旀,安時常段,以爲其矣身,亦喪出翌日,果與徐起雄出債次上京,二十九日昏後始還是如爲白乎旀,安糾·李之莢段,以爲其矣等,在外護喪而已。異於時任座首輩,起雄·元賢等上京與否,俱未得知,而元賢·江床等入去使喚之事,則因護喪鄕所輩之言而知之是如爲白有置,徐起雄段,喪出翌日上京,二十九日始爲還鄕之說,與安時常之招相合,則更無可問之端,放送爲白乎旀,朴元賢·洪海宗等段,入去使喚之事,不爲直招,刑推得情爲白乎旀,沈弘澤段,以其醫員,在囚爲白有如乎,與護喪諸人有異,今姑放送爲白乎旀,抱川色吏柳萬相·萬根等段,縣監之上京虛實査問間,姑爲停刑爲白有如乎,査問於京畿監營,則以爲各邑守令辭狀,雖有自下謄置之事,元無踏印謄錄,而今過八年之久,故置之閑漫文書之中,今無留置之事是如爲白去乙,本營良中,守令久遠辭狀,雖不留置是白良置,亦必有可考文書,本官良中,査問回移事行關爲白有如乎,京畿監司粘移內,査問於本官,則以爲凡守令之辭狀,比諸公事有異,素無謄置本邑之事,旣無文字之可驗,則辭狀日月,實無的知之路是如爲白如乎,其時縣監吳斗宬子幼學吳胤周呈狀內,其矣父棄官,始於戊寅三月,御史之行,發於四月晦間,御史之奉命還朝日子,必在公家文書中是遣,其矣父棄官留京日子,則自三月至六月,逐月辭狀受題踏印之紙,尙今俱在是如爲白遣,同辭狀四張粘連以納爲白有置,憑考次留置爲白有旀,柳萬相招內,其時大同色吏,則金海英是如爲白有置,金海英及庫子,竝以捉來推問後稟處爲白乎旀,且觀咸鏡監司洪萬朝緘辭,則以爲辛巳九月二十二日,慶基殿丁字閣修改時,曉詣眞殿,行移安祭後,還歸營中,則家督輩,以休紙所裹之物,示之曰,今朝女僕,得來於廁傍是如爲白去乙,觀其休紙,則似是匿名書,故卽今燒火是遣,所裹之物段,乃是栗木神主,而無前面,只有後面,其前頂,有粉色剝落痕,陷中段,以故府使韓公諱斗愈字仲明神主書塡是齊,斗愈卽判官韓永徽之父名,故不勝驚駭,以小紙,書家廟有變否五字,使軍官鄭麟瑞,往傳于永徽矣。及麟瑞還來,聽其所傳,則判官方在眞殿修理所,見其小紙後,卽還衙中,邀致麟瑞曰,家廟無他,而使道有此問,必有某事,須卽歸告,使我詳知云云是白去乙,同神主,裹以白紙,逢授麟瑞,使之袖往密傳矣。過數日後,永徽來見,適値營吏輩在前,以藏頭說話,略致謝意曰,日昨事,俾得知之,感激是如爲白乎旀,且曰,先親之字,此地無可知者,而如是書塡,意者,此地有先親同年,而得見其榜目之致是如爲白置,以主樣觀之,則似非假作,故初不竝爲投火,蓋慮永徽之實爲逢變,而及至永徽,以爲無他變,則此非常情所可致疑之地是白乎等以,厥後,人或有問答,以毋論制樣之如何,自家無變云爾,則惟當歸之於假作是如爲白有在果,麟瑞之招,雖不明言,而傳授神主一款,不至於全然掩覆是去乙,猶疑之糢糊,有此發問,其將以卑職之言,有所取證是乎矣,卑職,忝按關東時,與永徽,有些相較事,今於此事,有難質言,而君父有問,引嫌而不對,則跡涉規避,罪重欺瞞,不得不以曾所目見者仰陳是如爲白有置。前日永徽禁府招辭,則以爲矣身,與麟瑞相對以見,則只是一片之木,且無粉面傍題,不過詬辱矣身之一木牌是如爲白遣,鄭麟瑞之招,則以爲判官拆見,擧而示於其矣身曰,士夫家主制,豈如是是如爲白有臥乎所,臺啓所謂粉面傍題,箇箇宛然云者,雖有差爽是白乎乃,韓永徽之招,所謂一木片之言,與洪萬朝緘辭所謂,似非假作之說,未免相左,韓永徽處,所當更問是白乎矣,係是朝官,移義禁府處置爲白乎旀,鄭麟瑞仍囚,以待結末,何如?啓依允。
司直金鎭圭上疏。大槪,文義幼學申浯,以臣,嘗論進宴禪位之疏,誣臣以三大逆之罪,原疏雖未登徹,臣得見史官謄本,方在震驚痛冤之中,藝苑職事,召牌辱降,不得不陳暴被誣之狀,伏乞下臣及浯於司敗,究覈其所誣虛實,以嚴國體事。入啓。答曰,省疏具悉。危險之說何足介懷?卿其勿待罪。
右承旨兪命雄,左副承旨任舜元上疏。大槪,臣等,於宰臣之疏,有不敢晏然者,請遞事。入啓。答曰,省疏具悉。爾等勿辭,從速察職。
府啓,請還收炤兄弟放歸田里之命,亟命絶島定配。請還收禁衛營所屬,所安島宮家折受之命。措辭竝見上國家之置銓衡,蓋所以甄敍人才,不可以一人之私好惡,有所取舍也,明矣。行左參贊洪受瀗,荷聖上委畀之重,掌人物進退之權,而專事黨論,一任私意,稍有崖異於時議,則毋論地望之如何,錮廢之不已,苟能附麗於私黨者,雖猥雜之類,汲汲然引進淸塗,通塞郞官,實主之,而不待其出仕,不問其可否,任自通擬,惟意所欲,至於三司乏擬,則罷散人請敍,固是近例,而必須稟啓,以待自上處分者,蓋用舍大柄,一歸於上,而不敢自專故也,而曾不啓稟,直請某某人當敍,此等擧措,大壞體例,有近專擅,公議積鬱,久而益激,請左參贊洪受瀗,罷職不敍。答曰,不允。末端事,依啓。
兵曹判書兪得一上疏。大槪,臣於儒臣之疏,有不可晏然者,乞賜罷斥,以謝物議事。入啓。答曰,省疏具悉。卿其勿辭,從速行公。
兼文學李㙫上疏。大槪,臣於本職,斷無冒進之理,方在俟罪之中,又叨春坊兼任,召牌繼臨,而情迹危蹙,決難抗顔趨承,且於儒臣之疏,臺府之啓,尤有難安者,謹詣闕外,露章徑退,乞罷臣本兼職名,以安私分事。入啓。傳曰,還出給。
輔德尹星駿上疏。大槪,病伏沈淹,情地臲卼,決無一分陳力之望。頃者冒出,一參陪從,蓋欲少伸分義,不敢爲因仍蹲冒之計,累次陳章,喉司退却,進退路窮,杜門屛伏,只俟誅罰之加,乃於夢寐之外,新命遽降,召牌狎至,銜恩畏義,不得不扶曳來伏於禁扄之外,而顧臣腰脚之痛,遇冷頓劇,實無自力之路,又被訟者無限誣詆,實狀未暴之前,卽臣俟罪之日,尤不可一刻抗顔於淸班,玆敢露章徑退,伏乞聖明,特垂矜察,亟賜鐫遞臣職,以安私分,以快人心事。入啓。答曰,省疏具悉。爾其勿辭,從速察職。
吏曹判書李寅燁請對入侍。入侍時,吏曹郞官李晩堅中考蕩滌,口傳差出事,及江原道監賑御史尹世綏罷職之,代差出事,榻前定奪。
吏曹口傳政事,以朴弼明爲吏曹正郞。
司書李台佐,檢閱李澤牌不進,依承傳罷職。
司直嚴緝上疏。大槪,臣老病沈淹之中,差臣以敬寧殿獻官,使之受戒,而以此垂絶之喘,決無進參之望,再三往復於吏曹,而終無變通之意,公私狼狽。伏乞俯賜哀憐,卽賜處分,俾得安意就盡事。入啓。答曰,省疏具悉。獻官,令該曹變通焉。以上朝報
吏曹判書李寅燁,請對入侍時所啓,江原道監賑御史尹世綏,以情勢不安,今又違牌坐罷,卽今歲色已盡,賑政日急,似當趁速變通。尹世綏收敍還差,使之下去乎,抑差出他人乎?上曰,差出他人,使之趁速發送。
又所啓,在前作爲薦目,別薦者,蓋爲搜訪中外人才,而中間廢閣不行,今至十餘年矣。以國家大體言之,中外遺才,固當頻加搜訪,以爲激礪聳勸之地,而以各道鄕薦觀之,多不能愼揀,薦目別薦,亦至久廢,似有歉於旁招之道,今爲簡薦主,另加愼揀,至於各道道臣,亦爲申飭,採取一道公論,始許剡薦,而如或薦非其人,薦主,從重論罪,則似無如前混雜之弊,待大臣出仕,更爲相議稟定,何如?上曰,依爲之。
又所啓,此非本曹事,而旣有區區所懷,敢此仰達。連歲荐飢之餘,今年飢荒,又復如此,以各道狀聞見之,可虞之端,非止一二,而兩道監賑御史,旣已差出,頃間,又有賑畢後發送御史之敎,外方必有惕慮之道,而但御史廉問,近頗稀闊,蓋聞外方,間有不法之事,前頭賑政,何可責其盡心乎?且諸道御史一時發送,雖有懲畏之道,而還來之後,則不無猶踵前習之弊。今若先送一二道,次次發送諸道,則賑前賑後,方外民弊及守令能否,可以詳聞於上,而外方多有嚴憚之道矣。上曰,絡續發送似宜,當留意焉。
又所啓,向來備忘記,遽下於千萬意外,而旋有反汗之命,上候閱月未寧,而今已平復,臣民慶幸,何可盡達?向日前席,有都民各別顧恤之命,而以大臣有故,尙未擧行,卽今都民,値此凶歲,形勢最急,待大臣行公,卽當稟定,而似聞閭巷間,以徵債侵族事,不無騷擾之患。蓋於秋間,有徵債防塞之令,而無論公私債,令前旣始之事,間間徵督者有之,負債之人,俱是貧窮,旣無還報之勢,故一族中家産稍優者,或分徵或保授,侵責之不已,民間以此爲苦云。曾前,朝家爲此之慮,凡於徵債之際,父子之外雖兄弟,不相侵及事,定式施行,而以其年久之故,多不遵行,致有此弊,自今更加申飭舊式,以爲安保都民之地,似當矣。上曰,依爲之。
又所啓,本曹所屬朔布,久不覓給,事雖微細,惶恐敢達。頃於己卯年良丁査出時,本曹留曹書吏元額一千一百名內,減其三百餘名,以七百名定額,而厥後闕額各邑,多不代定,故卽今逃故之數,至於一百數十名之多。且己卯以後留布未收,亦至於二十餘同,本曹所屬,無他資賴之道,專仰於此,而闕額旣未充定,未收又且夥然,所屬朔布,自五月以後,不得覓給,窮殘莫甚,不成貌樣,誠爲可憫。其未收之布,當此凶歲,決無徵捧之勢,朝家又無劃給之物,臣意則使外方,趁速充定其闕額,己卯以後未收者,以備局餘丁木代給,則庶可以安保服役,待大臣出仕,推移劃給,似當矣。上曰,依爲之。備局謄錄
有政。吏批,以尹星駿爲輔德,鄭恪爲巨濟縣令,許琡爲黃山察訪,朴彙登爲橫城縣監,崔祥爲松禾縣監,金敏行爲石城縣監,李㙫爲文學,鄭以規爲獒樹察訪,宋炳翼爲韓山郡守,鄭栻爲正言,朱恒道爲昌樂察訪,成璹爲甲山府使,沈極爲承旨,金季珍爲知禮縣監,朴弼明爲吏曹正郞,李東馣爲判決事,金俶爲慈山府使,李壽民爲鐵山府使,李台佐爲司書,睦昌胤爲定平府使,崔重泰爲南陽府使,南澤爲興海郡守,韓世億爲銀溪察訪。
上在昌德宮。停常參·經筵。
夜一更二更,有霧氣。
吏曹啓曰,來正月初三日,都目政事爲之之意,敢啓。傳曰,知道。
傳曰,史官一員待命,騎馬三匹,卜馬二匹立之。
輔德尹星駿,文學李㙫,兼司書李宜顯,牌不進,依承傳罷職傳旨。傳曰,只推勿罷。
檢閱李眞儉牌不進,依承傳罷職。
前知敦寧徐宗泰上疏。大槪,冒死復申崩迫之懇,乞賜准許,且請瀆擾之罪事。入啓。傳曰,遣承旨敦諭。
章陵忌辰祭所內摘奸。朝報
上在昌德宮。停常參·經筵。
巳時午時,日暈。夜五更,有霧氣。
政院啓曰,正朝望闕禮,依近例爲之之意,敢啓。傳曰,知道。
假注書鄭纘先病,代安時相受點。
謝恩,輔德尹星駿,兼文學李㙫。
兼司書李宜顯牌不進,依承傳罷職。
大殿·中宮殿·世子宮,政院·玉堂·二品以上·六曹,過歲問安。答曰,知道。
嬪宮,政院·玉堂問安。答曰,知道。朝報
禮曹啓曰,正朝望闕禮時,王世子與勅使行禮,則禮畢之後,當有茶禮,令各該司,預爲措備以待,何如?傳曰,允。司饔院謄錄日記廳郞廳李仁默書。郞廳黃仁儉校正。
