上在昌德宮廬次。
朝哭後,大王大妃殿·王大妃殿·中宮殿,藥房·內閣·政院·玉堂,口傳問安。答曰,罔極。朝廷二品以上·六曹堂上·兩司長官,單子問安。答曰,罔極。奉迎詣殯殿擧哀後,藥房·內閣·政院·玉堂·朝廷二品以上·六曹堂上·兩司長官,奉慰單子問安。答曰,罔極。大王大妃殿·王大妃殿·中宮殿,藥房·內閣·政院·玉堂·朝廷二品以上·六曹堂上·兩司長官,單子問安。答曰,罔極。登極還內後,藥房·內閣·政院·玉堂,口傳問安。答曰,知道。登極陳賀後,大殿·大王大妃殿·王大妃殿·大妃殿,藥房·內閣·政院·玉堂·朝廷二品以上·六曹堂上·兩司長官,單子問安。答曰,知道。晡哭後,大殿·大王大妃殿·王大妃殿·大妃殿,藥房·內閣·政院·玉堂,口傳問安。答曰,罔極。朝廷二品以上·六曹堂上·兩司長官,單子問安。答曰,罔極。大斂下梓宮後,大殿·大王大妃殿·王大妃殿·大妃殿,藥房·內閣·政院·玉堂·百官,奉慰單子問安。答曰,罔極。
藥房口傳啓曰,連日勞動,哀毁罔極之餘,聖候必多傷損之節,三錢重人蔘粟米飮,自明日逐日煎入之意,敢啓。答曰,知道。
藥房口傳啓曰,朝者奉進湯元糜,不審已有所進乎?哭泣過度,傷損必多,區區下情,不勝憂慮,玆敢更爲封進,抑哀勉進,俯勉于王大妃殿·中宮殿,千萬伏望,敢啓。答曰,俯勉之節,靡不用極,過度哭泣,多有傷損,不勝悶迫。
藥房口傳啓曰,靈床今已移奉,下玄宮吉時將屆,伏惟哀毁益復罔極,連日哭泣之餘,傷損必多,下情不勝憂慮,玆敢奉進粥飮,抑哀進御之後,俯勉于王大妃殿·中宮殿,千萬伏望,敢啓。答曰,知道。
大王大妃殿傳于沈宜冕曰,奉迎所,遣右承旨慰問。
大王大妃殿傳于沈宜冕曰,冠禮時,時原任大臣入侍。
大王大妃殿,以承傳色口傳下敎曰,垂簾陳賀權停,登極陳賀權停禮爲之。
大王大妃殿,以司謁口傳下敎曰,時原任大臣入侍。
大王大妃殿,以司謁口傳下敎曰,入梓宮時刻,以登極後磨鍊。
大王大妃殿,以司謁口傳下敎曰,宮城扈衛與斥堠伏兵·校卒,令各該營犒饋事,分付。
沈宜冕,以禮曹言啓曰,今此嗣位時出還宮門路,當爲磨鍊,取考庚申謄錄,則協陽門出宮,由延英門·光範門,至仁政門卽祚,由光範門·延英門·協陽門還宮磨鍊矣。今番則何以爲之乎?敢稟。大王大妃殿傳曰,依庚申年例爲之。
又以禮曹言啓曰,因臣曹草記,嗣位後,王大妃殿當尊爲大王大妃殿,中宮殿尊爲王大妃殿,進號陳賀之節,將爲擇日擧行,則東朝位號,宜有加上之節,而臣曹不敢擅便,問議時原任大臣·館閣堂上·在外儒賢處之事,允下矣。發遣郞廳收議,則領中樞府事臣趙寅永以爲,今此嗣位後,以內三殿位號替陞事,因春曹草記,有時原任收議之命矣。臣謹按我朝大王大妃之尊稱,寔昉於古昔太皇太后之號,而外此原無加隆可據之文,則以臣膚淺之見,何敢妄議於莫重之典禮乎?無已則抑有一事之或可傍照者,考之古史,未嘗無單稱太后處或稱某太后處,以爲別焉。然則今於大王大妃殿·王大妃殿徽稱,不必有增於前,只就中宮殿加上曰大妃殿,未爲無據,如臣謏陋,無以臆斷,惟在博詢而裁處焉云。行判中樞府事臣鄭元容奉命在外,不得收議,行判中樞府事臣權敦仁以爲,此國朝至重之典,亦國朝創有之事,古禮古史,旣無據援,成廟朝三殿位號,雖若可以旁照,而亦與今日事面,大有不同,亦無以擬議,以臣蒙昧之見,不敢臆對,惟在博詢而裁處之耳云。議政府左議政臣金道喜以爲,臣見識固陋,且昧禮經,今於莫重創有之典禮,不敢臆對,惟願博詢而裁處焉云。行判中樞府事臣朴晦壽以爲,今因春曹草記,東朝位號加上之節,伏承詢議之命,而位號議定,事係重大,以臣謏見,不敢妄爲臆對,惟願博詢而裁處焉云。奎章閣提學兼藝文館提學臣金學性以爲,旣係莫重之禮,且是創有之事,禮書國典,俱無傍援之例,以臣膚淺之見,有不敢臆對,惟願博詢而廣議,務歸至當焉云。奎章閣直提學臣趙秉駿以爲,國朝係創有之事,禮書無旁援之文,莫重典禮,如臣膚淺之見,不敢質對,惟願廣詢而裁處焉云。同知春秋館事臣洪羲錫以爲,東朝位號,禮當加上,而事係莫重,以臣膚淺之見,不敢臆對矣云。同知春秋館事臣李源益以爲,東朝位號,禮當加上,而事係莫重,惟在博詢而議定,臣不敢質言仰對矣云。同知春秋館事臣李經在以爲,東朝位號,禮當加上,而事係莫重,以臣謏昧之見,有不敢臆對,惟在博詢而議定焉云矣。大臣·諸臣之議如此,上裁,何如?大王大妃殿傳于沈宜冕曰,依領府事收議施行。
又以禮曹言啓曰,以嗣位後內殿位號尊陞收議草記,依領府事收議施行事,批下矣。中宮殿尊爲大妃殿,當有進號陳賀之擧,而謹稽謄錄,則尊崇之禮,從前國恤時,隨後擇吉擧行矣。今亦依此擧行,何如?大王大妃殿傳曰,允。
又以禮曹言啓曰,謹稽甲午謄錄,則因喪而冠,雖有禮經之援據,以事體之重,自臣曹仰請下詢,其時大臣,以因喪而冠,旣多明證,仰對,伏承依議施行之批矣。今此大喪,嗣王服制,纔已磨鍊啓下,而因喪而冠,謹依甲午已行之例擧行,恐合事宜,而臣曹不敢擅便,何以爲之乎?敢稟。大王大妃殿傳曰,依甲午已行之例,擧行。
又以禮曹言啓曰,嗣位後供上,依例磨鍊,而今當素膳之時,以素膳封進事,知委何如?大王大妃殿傳曰,允。
又以禮曹言啓曰,自前國恤三年內,凡進箋陳賀,勿爲擧行,而各殿宮誕日及正朝冬至,百官只進表裏矣。今亦依此擧行之意,知委何如?大王大妃殿傳曰,允。
洪鍾應,以兵曹言啓曰,今此親臨嗣位時,禁軍出入番全數,各其將及別將,率領侍衛事磨鍊,而今方結陣於敦化門外矣。預爲來待,然後可無窘急之弊,除標信入來,使之探知時刻擧行之意,分付禁軍別將處,而入來時開陣通路事,亦爲分付訓鍊都監,何如?大王大妃殿傳曰,允。
又以兵曹言啓曰,謹依下敎,龍虎營將官·將校·軍兵等處犒饋,以乾物分給之意,敢啓。大王大妃殿傳曰,知道。
又以總衛營言啓曰,謹依下敎,宮城扈衛本營將校·軍兵等處犒饋,乾物磨鍊分給之意,敢啓。大王大妃殿傳曰,知道。
又以訓鍊都監言啓曰,謹依下敎,宮城扈衛與斥堠伏兵·校卒等處犒饋,以乾物磨鍊分給之意,敢啓。大王大妃殿傳曰,知道。
又以禁衛營言啓曰,謹依下敎,宮城扈衛與斥堠伏兵·校卒等處犒饋,以乾物磨鍊分給之意,敢啓。大王大妃殿傳曰,知道。
又以御營廳言啓曰,謹依下敎,宮城扈衛與斥堠伏兵·校卒等處犒饋,以乾物磨鍊分給之意,敢啓。大王大妃殿傳曰,知道。
敎中外大小臣僚耆老軍民閑良人等書,王若曰,小子奉嗣服之音,新承大統,東朝臨抗裘之位,式遵舊儀。嗟皇天胡忍鞠凶,庶慈德尙克保護,竊惟沖辟之纘緖,厥有母后之垂簾,猗我貞憙·貞純之盛時所嘗行者,邁古女堯·女舜之大德式克至于,逮當大行王臨御之初,亦賴我聖慈翊護之烈。此垂拱仰成之道,實爲幼沖人當監,卽艱難弘濟之謨,可見前後聖同揆。那意天地崩坼之變,若爲宗祧托依之圖。群情靡逮於攀號,奉諱之悲方切,慈敎誕宣於哀痛,繼序之義莫嚴。陟降皇靈,庶佑羲鬯之有主,生長閭里,詎擬代邸之入承。第惟三宗之丕基,勉奉長樂之明命,顧寡躬之眇末,罔敢或知,眷國勢之虞危,益難攸濟。只恐付托之不效,曷云艱太之能堪,恭惟明敬文仁光聖隆禧大王大妃殿下,周室太任,魯后壽母,三紀敷蘋藻之化,御翟禕而懷綏,八域囿幈幪之治,詒燕謨而篤棐。奠宗祊於泰山磐石,斂神功之若無,煥謨烈於金泥玉編,頌介福之玆受。忍言降割之酷,旣經前寅後午之餘,豈知逆理之遭,又在今酉回甲之歲。然軫鞏業之大計,深抑止慈之至恫。凜若履薄而臨深,所恃撫我之德,藐然踐位而行禮,尤望翼子之功。肆循擧國之同情,克遵列朝之故事。此時煩懇,固知貽慼於慈懷,頃年已行,允合近稽於令典。群黎有所依仰,休恤無疆,丕緖得以維持,愴幸交摯。一二日萬機無曠,奚但臣庶之歡欣,五百年洪基永綏,仰想祖宗之怡悅。於戲,徽音宣而宗祏增重,柔化敷而品物咸亨,人心合於天心,若生子自貽哲命,母道兼以君道,擧斯世偕底太平。故玆敎示,想宜知悉。奎章閣提學臣金學性製進
敎中外大小臣僚耆老軍民閑良人等書,王若曰,上天胡忍於降割,奄罹鞠凶,一日不可以無君,勉承慈旨。率循彝典,用亶播脩,猗我列聖之繼承,允矣三代之隆洽。膺駿命於受帝,宗德祖功,貽燕翼於裕昆,文謨武烈。恭惟大行大王,撫重熙運,挺上聖姿,準東海放諸,烝嘗禴祀之克毖,譬北辰居所,聰明睿智之有臨。纂寶鑑於三朝,善繼善述,進瑤牒於兩殿,曰壽曰康。珠邱遷萬年之基,慰終天靡逮之慟,璇幀增兩室之制,展晨昏仰瞻之誠。顧政令施爲之皆得其宜,雖匹庶艱難而無微不燭,曰雨暘時若,不啻三登泰平之祥,如天地難名,克致萬民咸和之美。蓋其聖功神化之極,克躋位育之隆,所以薄海含生之倫,思見德業之盛。豈料不豫有疾,遽至大漸惟幾,納冊金縢,莫效植璧之祝,宣命玉几,永抱遺弓之悲。寶籌未半於中身,宗社臣民之靡所托,群情如喪於厥考,親賢樂利之於不忘。予王室懿親,英宗遺緖,嗟我家未堪多難,荷純廟罔極之恩,肆沖人式至于今,亦先朝不世之德,慈敎誕敷於簾扆,縱符穆陵之入承,諱音遽奉於海陬。何安渭橋之拜謁,當天崩地坼之際,固至痛之普纏,撫遺太投艱之基,懼眇躬之不克,然念宗國之丕責,敬遵長樂之徽音。迺於己酉六月初九日,卽位于仁政門,尊中宮殿爲大妃殿,眷綴衣而怛焉驚心,登黼座而潸然隕涕。儼乎踐位行禮,敢當龍衮之加身,凜如履薄臨深,忍對鵷班之稽首?仰女堯之覆幬,尙賴慈天之穆臨,哀群黎之攀號,曷慰率土之無祿,肆予一人有誥,俾爾萬姓明聽,體先王好生之仁,宜懋恢蕩之典,推下民廣惠之意爰示涵容之方,自本月初九日昧爽以前,除謀反·大逆謀反,子孫謀殺毆罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所,未至配所,已發覺未發覺,已決正未決正,咸宥除之,敢以宥旨前事,相告言者,以其罪罪之,在官者,各加一資,資窮者代加。於戲,敉我前寧人,孰無圖功攸終之意?罔不在初服,佇期與物同仁之休。故玆敎示,想宜知悉。奎章閣提學臣金學性製進
禮曹,自前國恤時,各衙門用刑,自初喪成服日,至二十七日公除後擧行爲白有昆,今亦依此知委,何如?啓,依所啓施行爲良如敎。
禮曹,今此嗣位及陳賀敎是時應行節目,參考前例磨鍊爲白去乎,依此擧行,何如?一,嗣位時具冕服,禮房與挾侍,詣大王大妃殿閤門外,請出大寶,奉安殯殿,受大寶於殯殿,宗親文武百官四品以上朝服,五品以下黑團領,依禮文行禮訖,殿下具冕服,出御仁政門,宗親文武百官四品以上朝服,五品以下黑團領。行禮畢,殿下還廬次,釋冕服反喪服敎是白齊。一,嗣位陳賀各道箋文,依例封進爲白乎矣,方物物膳,依正至例,各殿竝爲擧行爲白齊。一,陳賀時床案差備人儀仗輿輦軒架,陳而不作,陳列排設諸事乙良,各司官員躬親進排,而禮貌官指揮司鑰專掌次知擧行爲白齊。一,陳賀後頒敎時,軒架儀仗撤去,宗親文武百官出次,還着淺淡服·烏紗帽·黑角帶·黑皮靴,仁政門,權停例行禮爲白乎旀,宣敎官·展敎官·八道四都齎敎官,令吏曹差出,排設床案諸事乙良,亦令各該司進排爲白乎矣,設御座於仁政門,而座榻褥席排設,皆用靑色爲白齊。一,敎書乙良,令藝文館製進爲白齊。一,未盡條件,追乎磨鍊爲白齊。啓。依允。
己酉六月初九日辰時,靈牀在歡慶殿。摠護使趙寅永,右副承旨沈宜冕,記事官洪鍾雲·南秉吉,詣靈牀前奉審訖,以次退出。
己酉六月初九日申時,大王大妃殿,命大臣都承旨,奉迎嗣王于江華府,判府事鄭元容,都承旨洪鍾應,記事官韓敬源·尹定善,奉慈敎盛于彩轝,初七日酉時,陪進至江華府私第。元容先以司謁稟曰,彩轝已至,請出門外祗迎。嗣王同從兄·仲兄昱出門外。元容進前曰,此是莫重莫大之事,請序次以立,仍問諱與年歲訖,鍾應,奉慈敎函入內舍,嗣王同從兄仲兄鞠躬訖。仍隨入。鍾應進入廳事,奉置慈敎於床上,請嗣王跪,鍾應讀奏慈敎訖,嗣王降階行四拜禮,仍詣床前,鍾應進前上慈敎,嗣王奉覽畢,還置床上。元容曰,明日當爲進發,而時刻與路程記,退出後當以文字錄上矣。諸臣仍退出。初八日卯時,判府事鄭元容,都承旨洪鍾應,記事官韓敬源·尹定善以次進入。元容進前曰,夜間體候,若何?嗣王曰,一樣矣。嗣王問大臣·承史姓名,大臣·承史以次奏職姓名訖,退立階下。請乘轎進發,嗣王出門外乘轎,仍進發渡甲津,至通津,小駐於官舍,大臣·承史進入問候,退出。少頃,進發至金浦中火,大臣·承史進入問候訖。元容曰,自京撥馬來到,而大王大妃殿傳敎內,依成宗朝故事,以當日登極爲敎,故敢此仰達矣。仍退出。少頃,進發至陽川宿所,大臣·承史問候,退出。初九日卯時,大臣·承史進入問候訖。鍾應曰,左承旨南性敎奉陪封君敎旨與恩彦君復爵敎旨,今來到矣。請降階肅拜,嗣王降階行四拜禮,仍升廳事奉覽訖。仍入堂內,鍾應曰,大王大妃殿下敎,以入城時,小駐於南大門外小次,仍爲詣闕,故敢此仰達矣。左承旨南性敎,以先詣復命之意,仰奏退出。少頃,進發渡楊花津,至藥峴前路,右承旨尹致英出來,以大王大妃殿慰問之意,入達。仍詣崇禮門外,降轎入小次。少頃,進發入崇禮門,由鍾街前路,至敦化門外,降轎乘輿。仍由敦化東夾門,入進善東夾門,至仁政門正路,降輿步過。仍乘輿入肅章東夾門。
己酉六月初九日,嗣王具淺淡道袍·白絲帶·黑皮靴,乘輿由肅章東夾門以入,承史諸臣祗迎訖。仍爲陪從,由建陽門·明政東夾門·賓陽東夾門·弘仁夾門,入恭默閤。行都承旨洪鍾應,行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根·金英根,檢校待敎李㘾·洪淳穆·金輔鉉,待敎尹滋悳,以次序立。少頃,通禮跪啓請出次,嗣王出次。通禮導嗣王,詣殯殿板位前北向立。通禮跪啓請跪俯伏哭,嗣王俯伏哭。諸臣俯伏哭,通禮跪啓請止哭鞠躬四拜興平身,嗣王止哭行四拜禮訖,被髮袒衣而哭,諸臣皆哭盡哀訖,嗣王仍詣內殿。諸臣以次退出。
己酉六月初九日申時,嗣王詣仁政門登極入侍時前一刻,行都承旨洪鍾應,行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,領府事趙寅永,判府事鄭元容,院相權敦仁,左議政金道喜,判府事朴晦壽,提學金學性,原任直提學徐憙淳·金輔根,原任直閣金左根·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,禮曹判書徐左輔,參判韓正敎,參議趙雲澈等,具朝服序立於宣化門外。大王大妃殿御熙政堂。口傳下敎曰,時原任大臣入侍。出傳敎行都承旨洪鍾應,記事官洪鍾雲·尹滋悳·南秉吉,領府事趙寅永,判府事鄭元容,院相權敦仁,左議政金道喜,判府事朴晦壽,以次進伏訖。大王大妃殿敎曰,史官分左右。仍命大臣進前。寅永曰,今日日候正佳,聖體,若何?大王大妃殿曰,罔極中別無所損矣。寅永曰,今日立嗣,五百年宗社,更成磐泰之安,太母聖德,實有光於宗社矣。臣等不勝萬萬慶幸矣。大王大妃殿敎曰,極熱中奉迎之行,平安詣闕,今行冠禮,宗社之付托有人,宗國之慶幸,當如何哉?元容曰,臣伏承奉迎之命,連日仰瞻,則龍鳳之姿,天日之表,出尋常萬萬,美儀厚質,眞是天縱之聖,當陽之像也。夾路士民,欣欣相告曰,聖人作矣。將見德化之盛也。民心如此,民心卽天心,天之所佑,邦籙无疆,臣民慶忭,何以形達?且臣於路上,聞江華民言,月初本邸前南山,有瑞氣照耀通明,州民驚異,以謂寶氣所發,爭爲爐飯祈禱,如是者三數日,而且臣之下往時,渡甲津後,有彩虹忽起於岸邊,橫長江如橋,五采玲瓏,見者莫不稱異,此所謂國之將興,必有禎祥者也。且自進發後,霖餘日氣,連爲淸明,尤可見天意所嚮,群情愈切,臣不勝歡祝之至矣。敦仁曰,國事罔涯,而乃以太母聖德,便成泰磐之安,今玆成功,萬億年无疆之慶也。臣於今日,仰瞻日月之表,伏不勝歡慶之忱,仰想慈聖歡欣,曷有其極?元容曰,臣入對簾前,固未易,敢將一言仰陳矣。帝王本多美質,而有學問之工,然後可以成就德性,而爲聖明之主矣。今伏覩姿質旣美,在本邸時,必無學問講磨之工,盛籌雖爲十九,以學則無異沖年,臣以爲今日之大本急務,無過於典學。今我慈聖殿下前有社稷之功,萬民咸頌,今又重扶社稷於將危之際,若又以隨事敎誨,勉戒勤學,自任其責,得以日月將就,導成君德,仁政令聞,爲堯爲舜,則是慈聖之豐功盛烈,更有光於千萬世而益頌矣。公除翌日開講,卽列聖朝故事,必以是日,始行講讀,而法講·召對,俱是不可廢之常法。然質問奧微,討論古往,卽聖學開悟以後事也。今初學則擇定有學識端正之人,逐日課訓,解釋讀誦,則以聰明之姿,不出幾年,必臻高明之域矣。伏望慈聖,以爲宗社之心,慥慥爲念,至誠訓導焉。大王大妃殿曰,所奏果爲急務大本,予豈無誠心敎導之念,而予婦人也,豈能善敎乎?所恃者,惟諸大臣也,望須一心向國,盡誠輔導可也。道喜曰,僚相已爲盡達,無容更陳,而臣仰瞻日表英粹,德宇淵穆,大小群情莫不慶忭。顧今邦國之危,不啻綴旒,而一朝轉而成磐泰之安,此固宗社靈長之休,而寔賴我慈聖殿下大德弘功,有以續景命而鞏丕基,繼此而益懋訓迪,以爲身敎之方,是臣等區區至祝焉。晦壽曰,國事罔涯,凜如綴旒,聖嗣奉迎,再奠宗社於泰山磐石,是誰之功,是誰之德?寔我太母殿下豐功盛德,將有辭於千萬世而無窮矣。大王大妃殿曰,主上果是非凡,而繼自今,得以宗社付托,罔極中慶祝之心,莫過於此矣。講學一事,專在諸大臣之殫竭輔導矣。元容曰,在外則臣等,豈不盡同心夾輔之誠,而在內則勸勉勤讀,俾無一日怠豫者,卽我慈聖之責也。皇明神宗,沖年課讀,每日早起或晏,則皇太后躬詣神宗寢閤呼曰,皇上起未。講官已會,太后敎勉之勤如此,故神宗得就聖學矣。大王大妃殿曰,當誠心勉戒矣。大臣亦至誠匡輔,以爲上下交勉之地,可也。大王大妃殿曰,冠禮斯速行禮也。仍行冠禮,將冠,鍾應奏曰,雖不三加,不可無賓贊之儀,何大臣爲之乎?大王大妃殿敎曰,領府事爲賓,可也。寅永進前櫛髻訖,因進冕冠奏曰,當進拜於垂簾之前矣。內侍鋪席,將拜,寅永奏曰,旣不備禮,則只行單拜,似合事宜矣。大王大妃殿敎曰,然矣。寅永進于簾前奏曰,天日之表逈出尋常,部位端凝悠遠之兆,此誠宗社莫大之慶矣。大王大妃殿敎曰,如此則誠萬幸矣。敦仁曰,臣今始詳瞻於咫尺之地,天日之表,眞聖賢之姿,宗社之慶也。此後惟在慈聖殿下身敎之方,仰承慈訓,明習國事,則萬年磐泰,自今伊始矣。元容奏曰,冠禮順成,益不勝頌祝之忱矣。寅永奏曰,小臣等當退出矣。諸臣以次退出。嗣王還廬次,諸臣仍詣殯殿門外掖庭署,設褥位於殯殿門外,又設板位於階上如儀,承傳色奉大寶出來,傳于宜冕,宜冕跪受,傳于尙瑞院官員,奠于東邊卓子上。時至,左輔請承傳色,口傳達于嗣王曰,時刻已至,請具冕服出次。良久,嗣王具冕服出自廬次,諸臣鞠躬祗迎。左通禮跪啓請執圭,鍾應進圭,嗣王執圭。通禮導嗣王,入就褥位北向立,啓請跪,嗣王跪。司香官進香案前,三上香訖,通禮跪啓請四拜,嗣王俯伏興四拜興平身。左通禮導嗣王,詣香案前北向跪。道喜奉大寶進前,授嗣王,嗣王受之,以授宜冕,宜冕奉大寶先降,立於褥位之東,授尙瑞院官員。左通禮導嗣王,降就褥位四拜訖。仍導嗣王出,跪啓請釋圭,嗣王釋圭,鍾應跪受圭。嗣王還入廬次,諸臣以次退出。序立于宣化門外。時至,通禮跪啓外辨,嗣王具冕服,乘輿出宣化門·協陽門·延英門,出光範門,至降輿所。通禮跪啓請降輿,嗣王降輿,仍步出仁政東夾門,陞御榻,承史·閣臣分東西侍立,引儀分引宗親·文武百官,由東西就位,鞠躬四拜興平身,左通禮跪啓禮畢。領府事趙寅永,判府事鄭元容·權敦仁,左議政金道喜,判府事朴晦壽進前奏曰,殿下光登寶位,允協神人之望,今日,卽殿下出治之厥初也。伏願克修明德,以成明辟之政,是臣等區區之望矣。宜冕奏曰,頒敎則還內後當爲之,故臣則落後矣。上可之。仍降御,榻,步由仁政東夾門,至乘輿所,通禮跪啓請乘輿,上乘輿由光範門·延英門·協陽門,入宣化門還內。諸臣以次退出。
己酉六月初九日申時,上御熙政堂。大王大妃殿垂簾,時原任大臣入侍時,行都承旨洪鍾應,記事官洪鍾雲·徐翼輔·南秉吉,領府事趙寅永,判府事鄭元容,院相權敦仁,左議政金道喜,判府事朴晦壽,以次進伏訖。大王大妃殿曰,史官分左右。又命大臣進前。寅永曰,今日大禮順成,臣等伏不勝慶幸萬萬矣。元容曰,殿下光登寶位,臣等慶忭之忱,無以容達矣。大王大妃殿敎曰,今日主上,誕受大命,卽宗社无疆之福,且主上之厥初也。曾於治國之道,豈有明習之理,而治國之道,自學問中出也。鄭大臣俄筵勉學之奏,果是急先務也。君德成就,惟在講學,人君不學,則何以爲政事乎?君臣上下一心交勉,期於輔導德性,深有望於諸大臣矣。予屢經喪威,精力凘綴,今又當不忍見之境,何以强作,而宗社至重,主上新嗣,又此召卿等布諭矣。仍泣不成音,縷縷勉戒於嗣王,因敎曰,此後輔導之責,惟在諸大臣矣。寅永等齊聲奏曰,臣等固當殫竭誠力,以爲一分裨補之地,而亦惟在太母殿下自內提撕之如何耳。元容曰,慈敎至此,承聆未半,不覺聲淚俱發,臣自純宗初年,出入邇列,歷事翼考·大行朝,偏蒙眷注,致位上相,且臣是世臣之家也,向國一念,豈敢食息自忘乎?臣之不祿,忍見初六之變,驚慟叫擗,宗國將危,幸賴慈聖功德,聖君光嗣,社稷復安,又此召諭臣等於簾前,以輔導之意,眷眷懇懇,認由於爲宗社之念,臣雖衰癃,敢不殫竭心力,以思追先報今之道乎?道喜曰,天佑宗祊回危爲安,踐祚禮成,神人胥悅,臣猥以無似,忝居大官不能卽地溘然於崩坼罔極之際,而獲覩今日悲喜交切,不知爲心,固當策駑磨鈍,思所以仰裨新化之萬一,而至若導迪訓誨之方,專在我慈聖殿下,想不待臣等之言,而必有所克念孜孜者矣。敦仁曰,今殿下光登寶位,始接臣隣,此命哲命吉之初也。古之人君,或生長閭閻,深知民間疾苦稼穡艱難,以爲出治之根基,蓋治國之本,在於愛民,久於閭閻,則其疾苦艱難,無非耳目之所接,而皆如閱歷之身親,故愛民之心眞切,而治國之道自成矣。今殿下亦旣備經,孰諳民情?此已爲今日治國之好根基,而愛民之本,又無他,惟在節儉而已。不尙儉則財用無節,財無節則民乃困窮,蓋財者,出於民也。取於民無節,而反使民顚連塗炭,國何以治乎?故曰節用而愛民,此如一串貫來易知不惑之事也。夫天之將降大任於是人也,必先勞苦其心志,殿下之已往勞苦,安知非天意之在於今日,而殿下之能勝大任,亦惟曰無忘在莒也。雖於廈氈錦玉之中,常存警戒,隨事省察,恒不忘在江華時,則節儉之道,不勉而中,愛民之政,自可從欲矣。然而凡此皆本於學問,不讀書,無以擴知見而明義理,義理不明,則人欲常勝,雖有天質之美,才氣之粹,易失於介然之頃,而無以擴充,故聖帝明王,必有資於學問,然後始成就崇大之德業,而卓然自立於百王之上,伏願自今日親經史,克誠克勤,無負我慈聖殿下訓誨蘄望之至意焉。大王大妃殿敎曰,予有訓戒一書,當下之矣。下諺書一通於主上,上下席而坐。鍾應進前敬讀曰,當此罔極之中,今幸五百年宗社付托有人,主上卽英宗血孫也。往事多艱,雖久居鄕外,古昔帝王,有生長民間。故民生疾苦,無不知之。政令之際,每以愛民爲主,遂爲明主。今主上,亦應習知民間之事,愛民之道,莫如節儉,雖一粒飯一尺布,皆出於民,若不節儉,其害必歸於民,民不聊生,則國不爲國。必須一念慥慥,不忘愛民二字。雖不知旣往工夫之如何,而人不讀書,則昧於故事,昧於故事,則不能治國。雖於悲遑之中,亦宜常接儒臣,討論經史,聖賢心法,帝王治謨,漸次學習,然後可以處事得當。上以念宗社之重,下以顧民生之困,克敬克愼,克儉克勤,以副萬姓蘄顒之意,人君雖曰極尊,元無輕視朝臣之法,大臣尤爲體國之相,所當禮待,雖於奏事之間,必無不是之言,孜孜聽從而銘肺焉。出簾敎上恭聽訖,復御席。大王大妃殿曰,今日,主上御極之一初也。予以愛民勤學節儉禮群臣敬大臣諸條,先爲敎諭,而召諸大臣傍聽者,主上他日,一動一事,若有違於此訓,則大臣須以予言爭難可也。元容曰,慈聖之自前功在宗社,臣民皆知矣。大王大妃殿曰,予有何功乎?元容曰,國人皆頌慈聖,雖欲辭其名而不得矣。今又有重安社稷之功,而又此勉戒君德飭諭臣等者,爲國一心,惻怛懇摯,主上豈不敬受而力行乎?且主上殿下今受慈聖殿下之至恩大德,必不違慈聖之志,而克行慈聖之訓矣。苟勤於講學一事,則敬天法祖奉先孝親愛民節用好賢用人等,許多聖德,皆從講學上推去,而爲堯·舜爲禹·湯之道,亦在是矣。大王大妃殿曰,主上詳聽諸大臣所奏,銘心服膺焉。敦仁曰,當此國勢危疑之日,使四百年宗社,一朝奠於泰山磐石之安者,我慈聖殿下豐功大業,史不勝書,而伏覩諺敎,堯·舜傳授之心法,復見於今日矣。伏想聖衷,亦必粹勵警惕,而治法政謨,不啻若湯盤之日新,臣不勝慶祝萬萬矣。寅永曰,殿下於艱苦之餘,乃有我太母殿下,以數千里封疆五百年宗社,擧以畀之,無所吝惜,雖天地之德,父母之恩,山海之高深,未足以喩也。殿下其將何以報答乎?三朝之誠,千乘之養,恐不能致慈心之怡悅,臣謂只以此一編諺戒,銘心常目,慥慥力行,則此可以仰答慈意矣。上曰,謹當依此奉行矣。大王大妃殿曰,主上之答云何?元容曰,以謹當奉行爲答矣。元容曰,殿下此答,社稷生民之福也。寅永曰,殿下此答,實宗社萬億年無疆之休,不勝歡忭獻賀也。因奏簾前曰,殿下天質純粹,可期作聖,臣於太母殿下,亦有所掩抑而仰勉者,惟我太母以耆艾之齡,忽當巨創,舊慟新悲,傷損當如何哉?顧今億兆蒼生,瞻仰依賴者,我太母也,嗣王之導迪成就,亦惟我太母也。我太母如或不自調護,任情哀疚,則凡今臣民,尙何望哉?臣謂繼自今飮膳藥餌之節,起居節宣之方,十分加意,俾聖體康强,以副億兆之祈祝,則嗣王敎戒,不期成而自成,臣敢以是悉陳所懷。伏願太母,下諒而勉循焉。道喜曰,卽伏覩慈聖殿下內下諺敎,所以訓戒於我殿下者,字字懇惻,言言切當,臣奉讀未半,而自不覺感涕之橫流也。自古帝王治法政謨之要,固已盡在於此諺敎中,我殿下今日所當以爲學問之工,亦惟在於此諺敎中。夫帝王之學,與匹庶不同,其學不出於制治保邦,而至若諺敎中愛民節儉與討論經史,孜孜聽從,首尾三四件,無非我殿下所宜服膺而力行者也。於一政之措於民,殿下必惕念曰,此果合於諺敎中所訓否乎?於一物之奉於身,殿下必猛省曰,此果不違於諺敎中所訓否乎?一日二日,兢兢不懈,則殿下聖學之將就,孰有大於此者乎?第讀書者,久而易厭,遂致寒曝,聽言者,牽於己私,每難虛受,殿下於若此之時,亦必翻然警悟,淵然潛思,亟取此諺敎,而紬繹之體行之,則他日之聖神功化,其基於此,而爲宗社臣民無疆之福也。晦壽曰,殿下今日以前工夫之造詣,臣未敢知如何,而爲今日急先務,卽學問是已。俄筵僚相,先以勤學仰勉,此誠切至之論,臣等曷敢不殫竭心力,以效輔導之萬一,而遇物之誨,以身之敎,竊有望於太母殿下,伏願念哉。大王大妃殿曰,豈不欲眷眷勤勉,而予婦人也,旣無學問,近來則精神,又爲昏耗,朝事暮忘矣。惟望諸大臣殫竭補闕也。元容曰,臣又有一言仰奏於慈聖者矣。古人論早諭太子之道曰,左右前後罔非正人,日聞正言,日行正事,此則指朝臣而言也。雖左右近習之屬,必取正直有誠之人,則亦必有效益。今於詣闕之初,必新置左右,服事之類,亦爲愼擇好矣。大王大妃殿曰,果然矣。夫人無論上下貴賤,各自有賦性,雖微賤之人,亦不無愚忠正直者矣。士大夫則輒稱賢士大夫,而其中亦或有以非道導其君,而竟使歸過於君上,豈不可歎哉?此所以人無貴賤,惟在擇用而已。元容曰,臣於典學一事,旣奏又奏矣。聖人之成眞工,純也實也,臣於路上,聞知申言,覽一文蹟於上,則敎以吾不能盡解此等文字。臣喜曰,此聖人之質,若充以學問,則吾國何憂?伏願慈聖,以勉學孜孜留念焉。元容又奏曰,臣陪從二日,而雖欲知前日之曾讀何書?然路次不敢仰問,今可以言矣。伏未知讀書多少,果何如乎?敦仁曰,臣又有區區仰達者,伏覩殿下淵默稍過,酬酢絶罕,若慈聖殿下諺敎之下,固當敬恭聽而已。至於臣等之所仰達者,若一向無答,則君臣情志,無以流通,恐非一堂都兪之義,自今諸臣仰奏之後,必爲賜答焉。上曰,曾讀通鑑二卷·小學一二卷,而近年則無所讀矣。寅永曰,讀書講理,固爲作聖之基。若於此已學之數篇中,常加溫繹,力行而不倦,則自古聖賢千言萬語,豈有外於小學一書乎?況我英宗大王,道躋上聖,已治已安,而猶於八耋之年,進講此書,此實殿下家法也,可不勉哉?上曰,然而兒小時泛忽讀過,而今則黯黯不能記憶也。大王大妃殿曰,若始讀則當自何書爲可乎?敦仁曰,經書甚好矣。元容曰,主上寶齡,尙在沖年,讀書又爲不多,始讀則自史略而稍解文理後,繼讀經書,亦似好矣。元容曰,今下諺敎,使承旨翻繹一通進覽,以爲常目之資,又頒布於朝紙,使之咸須知悉好矣。大王大妃殿曰,依此爲之。命大臣就座,又命大臣先退。仍命退,諸臣以次退出。
己酉六月初九日,大斂庚時,下梓宮正時戌時,御床在歡慶殿,斂前二刻,內侍設大斂床於帷外,宗戚之臣,盥手鋪褥席及枕,先鋪絞於其上,橫者五在下,以白紡紬二幅,裂爲六片,用五,縱者三在上,以白紡紬一幅,裂爲三片,次鋪衾次鋪冕服一襲,畫玉佩於綵緞,安於梓宮內左右,玉圭在左,冠安於梓宮內北,次鋪散衣,凡斂衣九十稱,皆用袷衣袷衾,內侍對擧床,入置于大行床南,遷靈座及奠於殿內西南,宗戚之臣,結小斂絞,乃遷大行于大斂床,斂如小斂,但衾用二,一以藉之,一以覆之,以上竝見儀註結絞訖,行都承旨洪鍾應,行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,摠護使趙寅永,判府事鄭元容,院相權敦仁,左議政金道喜,判府事朴晦壽,提學金學性,原任直提學徐憙淳·金輔根,直提學趙秉駿,原任直閣金左根·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,禮曹判書徐左輔,參判韓正敎,參議趙雲澈,大司憲洪在喆,大司諫林永洙,副修撰宋廷和,以次入哭訖,權退。少頃,內侍奉梓宮,入陳于大行床南,宗戚之臣,奉大行卽梓宮,將平時所落齒髮及所剪爪,納于梓宮內四隅,揣摸空闕處,捲衣塞之,務令平滿,覆以衾,竝儀註諸臣進詣梓宮前,哭盡哀,執事者加天板下銀釘如儀,諸臣以次退出。大斂衣襨,藍綄子緞氅衣,雲紋紅貢緞衾,正衣,冕服,上倒衣,絳紗袍,下倒衣,紅雲紋緞天翼,錦香冒綃緞楪紋軍服,散衣,藍雲紋五胡蘆緞,眞紅綄子緞,道袍,以上新備。入梓宮時,地褥,紫的鄕織,紫的鄕織枕,假玉圭,假遠遊冠,假平天冠,赤襪,錦香冒綃緞軍服二,藍英綃緞道袍,紫的花紋冒綃緞快子,藍熟水甲紗道袍,紅貢緞絳紗袍,紫的兩色緞快子,內拱紅熟綃,紅熟綃道袍,紅熟綃絳紗袍,紅雲紋漢緞龍袍,內拱藍漢緞二,草綠兩色繒快子,內拱眞紅宣綃緞,藍八兩紬氅衣,片衣二十五,紅雲紋甲紗龍袍十九,藍生綿紬氅衣,草綠別文紗快子,內拱紅鱗紋紗,眞紅純鱗紋紗絳紗袍二,灰色倭繒周衣,內拱白綿紬,紫的兩色緞周衣,內拱藍綿紬,藍熟水甲紗氅衣二,紅熟水甲紗道袍,藍倭紬道袍,藍八兩紬氅衣,宮綃冕服二,藍雪漢緞道袍,藍水甲紗道袍,藍生綃氅衣,鱗楪紋冕服,鴉靑鱗楪紋快子,紅熟水甲紗道袍二,藍水甲紗氅衣二,天衾藍五葫蘆囍字緞,紫的桃榴漢緞,眞紅桃榴漢緞,藍桃榴漢緞,藍貢緞,銀杏色貢緞,醬色楪紋緞,藍雲紋緞,醬色別紋緞,紫的熟桃榴緞,紅桃榴緞,眞紅桃榴緞,銀杏色蝠雲紋緞,錦香楪紋宮綃。
上在昌德宮廬次。
朝哭後,大殿·大王大妃殿·王大妃殿·大妃殿,藥房·內閣·政院·玉堂,口傳問安。答曰,罔極。朝廷二品以上·六曹堂上·兩司長官,單子問安。答曰,罔極。哺哭後,大殿·大王大妃殿·王大妃殿·大妃殿,藥房·內閣·政院·玉堂,口傳問安。答曰,罔極。朝廷二品以上·六曹堂上·兩司長官,單子問安。答曰,罔極。
藥房都提調權敦仁,提調徐左輔,行左承旨南性敎啓曰,昨日號擗之中,踐位行禮,仰惟孝思罔極,何以堪忍?伏未審夜間,聖體,若何?大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候,哀毁中自多傷損,下情不勝憧憧矣。大王大妃殿·王大妃殿·大妃殿,口傳問安。答曰,知道。
藥房口傳啓曰,勞動之餘,連日哀毁,伏惟聖候益多傷損之節,玆奉進湯元糜一器,加意勉進,而奉勸于大王大妃殿·王大妃殿·大妃殿,千萬伏望,敢啓。答曰,知道。當仰勸于三殿矣。
藥房口傳啓曰,終日攀號之餘,粥飮必無所進,伏不勝焦迫之至,菉豆粥一器,玆敢奉進,勉强以進,而奉勸于大王大妃殿·王大妃殿·大妃殿,千萬伏望,敢啓。答曰,知道。謹當積誠勸進矣。
洪鍾應啓曰,藥房提調持粟米飮來待矣。傳曰,封入。
◆◆權敦仁,以初六日奉諱文蹟,始於初八日行會,事未前有,禮曹判書徐左輔,施以譴削之典事,入稟。大王大妃殿,傳于沈宜冕曰,此何等重大嚴急之事,而如是稽忽也,禮判姑先施以譴削之典,令該曹口傳差出。
又以藥院提調口傳差出事,入稟。大王大妃殿,傳于沈宜冕曰,口傳差出。
吏曹口傳政事,禮曹判書徐箕淳·李景在·李敦榮,內醫提調尹定鉉·李啓朝·李鼎臣,以首望踏啓字。
沈宜冕,以禮曹言啓曰,殯殿別薦新,依前例磨鍊,別單書入之意,敢啓。傳曰,知道。
又以禮曹言啓曰,宗廟薦新之物,殯殿一體薦進事,纔已啓下,而取考謄錄,則正月令早藿,二月令水芹·半乾雉·生蛤·生絡蹄·雀舌,三月令生訥魚,四月令烏賊魚,八月令鮒魚,九月令生雁·山葡蔔·獼猴桃,十一月令生瓜魚·天鵝,十二月令秀魚·生兔等十六種,依英廟朝受敎除減,殯殿不爲薦獻矣。今亦依此磨鍊之意,敢啓。傳曰,知道。
又以禮曹言啓曰,今此國恤時,大王大妃殿·王大妃殿·大妃殿成服,及百官成服,依禮文今六月十一日擧行,大殿成服,以擧哀後六日,今六月十四日擧行之意,敢啓。傳曰,知道。
又以禮曹言啓曰,卽接司僕寺牒報,則今此國恤時各殿輦輿及轎子·御馬·寶馬·仗馬鞍諸具各樣等物,裹以白綿布,已有前例,自本曹啓稟施行云,依前例擧行事,分付,何如?傳曰,允。
又以禮曹言啓曰,大王大妃殿京外貢獻,依大殿封進例擧行事,啓下矣。大王大妃殿京畿所封日下雉鮮,依例封進,而朔望膳減下,別單書入之意,敢啓。大王大妃殿傳曰,京外供獻,依前擧行。
又以禮曹言啓曰,大殿·大王大妃殿·王大妃殿·大妃殿,諸道所封嗣位陳賀物膳,依例封進,而大殿誕日各名日物膳及各道朔膳物膳,依貢膳定例封進,大王大妃殿所封,依大殿封進例,大妃殿所封,依王大妃殿封進例,擧行事,知委,何如?傳曰,允。
又以禮曹言啓曰,各殿服盡前三名日方物及端午節扇進上,以素色擧行之意,知委各道,何如?傳曰,允。
又以禮曹言啓曰,今六月十七日,大殿誕日方物物膳,依例封進,各殿方物物膳,一體封進,而正日不遠,京廳方物,京畿物膳,依例封進,各道方物物膳,待其齊到,捧入之意,敢啓?傳曰,知道。
又以禮曹言啓曰,謹考謄錄,則殯殿所封各司供上中,非祭物所用者,因特敎除減,已有各年前例矣。除減各種,令戶曹別單書入,以爲裁處之地,何如?傳曰,允。
又以禮曹言啓曰,今此嗣位陳賀時,大妃殿方物封進事,啓下矣。方物及節扇數爻,依例磨鍊,別單書入之意,敢啓。傳曰,知道。
又以殯殿都監摠護使意啓曰,本都監別看役,以前五衛將李得祿,嘉善趙完斌差下,使之擧行,何如?傳曰,允。
又以殯殿都監摠護使意啓曰,梓宮銀釘上加漆,今月十一日爲始,間一日依例爲之,而時刻則令該曹推擇之意,敢啓。傳曰,知道。
大王大妃殿,以承傳色口傳下敎曰,銀釘上加漆,雖是間日之例,今番則逐日爲之。
沈宜冕,以殯殿都監摠護使意啓曰,梓宮銀釘上加漆,逐日爲之事,命下矣。取考甲午謄錄,則準十度進漆,今亦依此爲之之意,敢啓。傳曰,知道。
洪鍾應,以扈衛廳言啓曰,謹依下敎,宮城扈衛校卒等處犒饋,以乾物磨鍊分給之意,敢啓。傳曰,知道。
禮曹,大行大王議諡吉日,令日官李秉洪推擇,則今六月十四日爲吉云,大臣及政府堂上·六曹參判以上·館閣堂上·三司長官·奉常寺都提調·提調,命招會議爲白乎矣,廟號·殿號·陵號,同日亦爲議定,何如?啓。依所啓施行爲良如敎。
禮曹,自上公除,自六月十四日成服始計,滿二十七日是白在,來七月十一日敎是白昆,各衙門用刑,公除後擧行事,依前啓下,七月十二日爲始,各衙門開坐,刑殺文書始行之意,知委,何如?啓。依所啓施行爲良如敎。
上在昌德宮廬次。
朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。朝廷二品以上·六曹堂上·兩司長官單子問安。答曰,罔極。成服後,大殿·大王大妃殿·王大妃殿·大妃殿,藥房·內閣·政院·玉堂·朝廷二品以上·六曹堂上·兩司長官奉慰單子問安。答曰,罔極。晡哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。
藥房都提調權敦仁,提調尹定鉉,副提調洪鍾應啓曰,伏未審夜間,聖體,若何?哀毁之中,必多傷損之節,粥飮連爲進御乎?大王大妃殿氣候,何如?王大妃殿氣候,何如?大妃殿氣候,何如?扶接元氣,惟在粥飮,伏未知連爲勸進乎?臣等不勝區區憂慮之至,今日率諸御醫入診,詳察聖候,有不可已,敢此問安,竝爲仰稟。答曰,知道。三殿氣候一樣,卿等不必入侍矣。粥飮,當積誠仰勸也。大王大妃殿·王大妃殿·大妃殿口傳問安。答曰,知道。
藥房口傳啓曰,終日攀號之餘,聖候必多傷損,臣等不勝焦迫,玆敢奉進粥飮,勉抑强進,千萬伏望,敢啓。答曰,知道。
藥房口傳啓曰,哀毁過度,必無所進,下情不勝焦迫,玆敢奉進粥飮,加意勉進,千萬伏望,敢啓。答曰,知道。
洪鍾應啓曰,藥房副提調,持粟米飮來待矣。傳曰,封入。
權敦仁,以殯殿朝夕奠·朝夕上食·晝茶禮時,承旨一員,史官二員,時原任閣臣中一員或二三員,都監堂上郞廳各一員式,依甲午年例,輪回入參,如値自內行禮之時,置之。國葬都監·山陵都監堂上,如有入闕人員,一員式亦依已例入參事,入稟。大王大妃殿,以承傳色口傳下敎曰,依此爲之。
大王大妃殿傳于沈宜冕曰,今番皐復時,守陵官不爲被髮,聞甚驚駭。苟有一半分嚴憚之心,寧容如是?爲先施以譴罷之典,守陵官,事體至重,戴罪擧行。
沈宜冕,以禮曹言啓曰,因殯殿都監草記,梓宮銀釘上加漆,逐日爲之,而時刻則令該曹推擇事,啓下矣。銀釘上加漆十度吉時,令日官推擇後,別單書入之意,敢啓。傳曰,知道。
又以殯殿都監摠護使意啓曰,魂殿·山陵所用銀器皿,例自尙方造成進排,而取考各年謄錄,則皆以內下件用之矣。今番則何以爲之乎?敢稟。傳曰,當內下矣。
又以殯殿都監摠護使意啓曰,本都監提調徐左輔譴削,代以禮曹判書徐箕淳差下,使之擧行,何如?傳曰,允。
洪鍾應,以備邊司言啓曰,在前國恤時,成服後一二日內,發遣宣傳官,馳往鳳城,報以大行大王昇遐之訃及使臣某官差出之意,使之傳通衙門矣。卽令該曹,擇定宣傳官,依前假銜,給馬發送,此意亦先知會于平安監司·義州府尹處,何如?傳曰,允。
沈宜冕,以備邊司言啓曰,取考前例,告訃·請諡·請承襲使,成服日口傳差出矣。今亦依此擧行,而今番使號,以告訃·請諡·兼承襲奏請使差下之意,分付該曹,何如?傳曰,允。
又以承文院都提調意啓曰,今此告訃·請諡·兼承襲奏請使行,齎去奏文,體重,令文任撰出,何如?傳曰,允。
吏曹口傳政事,告訃·請諡·兼承襲奏請使判府事權敦仁·左議政金道喜·判府事朴晦壽,副使李根友·洪羲錫·李經在,書狀官尹行謨·沈敦永·李承輔,以奏請使望筒,判府事朴晦壽,副使李根友,書狀官沈敦永,踏啓字。
吏曹,大行大王行狀·諡狀撰集堂上十望,徐憙淳·金蘭淳·李嘉愚·徐箕淳·趙鶴年·李景在·金學性·尹致秀·尹定鉉·趙秉駿。
沈宜冕,以長生殿提調意啓曰,外梓宮始役吉日時及合木吉日時,令日官李秉洪推擇,則始役六月二十日巽時,合木同月二十九日巽時爲吉云。以此日時,擧行之意,敢啓。傳曰,知道。
洪鍾應,以兵曹言啓曰,禁軍及訓鍊都監·禁衛營·御營廳軍兵·扈衛軍官等,自初六日宮城扈衛矣。成服日罷陣當否,自臣曹仰稟,承批擧行,自是已例,而今此大殿成服,在於十四日,事係愼嚴,不敢遽然撤罷,仍爲扈衛之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極,成服翌日,大殿·大王大妃殿·王大妃殿·大妃殿,藥房·內閣·政院·玉堂·朝廷二品以上·六曹堂上·兩司長官單子問安。答曰,罔極,晡哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。
藥房都提調權敦仁,提調尹定鉉,副提調洪鍾應啓曰,伏未審夜間,聖體,若何?大王大妃殿氣候,何如?王大妃殿氣候,何如?大妃殿氣候,何如?連日哀毁之餘,聖候必多傷損,區區下情,不勝焦憂之至。扶接元氣,惟在粥飮,先爲進御,亦爲奉勸于三慈殿,伏望。臣等率諸御醫,趁早入診,詳察聖候爲宜。不任區區伏慮,敢此問安,竝爲仰稟。答曰,知道。三殿氣候一樣,卿等不必入侍矣。粥飮,當積誠仰勸也。大王大妃殿·王大妃殿·大妃殿口傳問安。答曰,知道。
藥房口傳啓曰,朝者奉進粥飮,果爲進御乎?仰體慈殿憂慮之懷,寬抑勉進,千萬伏望,敢啓。答曰,知道。
洪鍾應啓曰,藥房副提調,持粟米飮來待矣。傳曰,封入。
藥房口傳啓曰,哀疚之中,損節必多,不勝憂迫,玆敢奉進粥飮,從權勉進,千萬伏望,敢啓。答曰,知道。
尹致英,以戶曹言啓曰,因禮曹草記,殯殿供上物種,別單書入,而丙申·庚申·甲午,因特敎除減,各種區別懸註以入之意,敢啓。傳曰,知道。
又以戶曹言啓曰,大妃殿物膳朔膳,依王大妃殿封進例擧行事,自禮曹草記,允下矣。京各司供上及進獻物種,更爲磨鍊,別單書入,依此封進事,分付各該司,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。晡哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。
藥房都提調權敦仁,提調尹定鉉,行左承旨南性敎啓曰,伏未審夜間,聖體,若何?大王大妃殿氣候,何如?王大妃殿氣候,何如?大妃殿氣候,何如?連日哭泣之餘,聖候必多傷損,下情不勝焦迫之至。扶接元氣,惟在粥飮,寬抑進御,亦爲奉勸于三慈殿,千萬伏望。臣等率諸御醫,趁早入診,詳察聖候爲宜。不任區區伏慮,敢此問安,竝爲仰稟。答曰,知道。三殿氣候一樣,卿等不必入侍矣。粥飮,當積誠仰勸也。大王大妃殿·王大妃殿·大妃殿口傳問安。答曰,知道。
藥房口傳啓曰,聖候連日攀號之中,全無所進,受損必多,區區下情,不勝焦慮之至。玆奉進粥飮,抑哀勉進,千萬伏望,敢啓。答曰,知道。
藥房口傳啓曰,朝進粥飮,果已進御乎?累日哀毁中,諸節之傷損,勢所必至,下情萬萬焦慮之至。玆敢奉進菉豆粥一器,勉强進御,千萬伏望,敢啓。答曰,知道。
洪鍾應啓曰,藥房提調,持粟米飮來待矣。傳曰,封入。
沈宜冕啓曰,大行大王諡號·廟號·殿號·陵號議定吉日,以今月十四日推擇矣。時原任大臣·政府西壁·六曹參判以上·館閣堂上·三司長官·奉常寺都提調·提調,當爲進參,竝待開門命招會議,而弘文提學·知春秋·副提學未差之代,令該曹口傳差出,待下批一體牌招,同參,何如?傳曰,允。
又啓曰,明日諡號·廟號·殿號·陵號議定時,工曹參判,當爲進參,未差之代,令該曹口傳差出,待下批一體牌招,使之同參,何如?傳曰,允。
吏曹口傳政事,副提學趙秉駿踏啓字·徐憲淳·李公翼,弘文提學徐箕淳踏啓字趙鶴年·尹定鉉,知春秋尹定鉉·踏啓字·李啓朝·李鼎臣。
吏曹口傳政事,工曹參判李是遠踏啓字·李經在·洪祐順。
大王大妃殿,以司謁口傳下敎曰,奉迎時將官以下,饋粥事,分付各該營。
大王大妃殿,以司謁口傳下敎曰,宮城扈衛各營將官以下,斥堠·伏兵,令各該營饋粥事,分付。
沈宜冕,以殯殿都監摠護使意啓曰,取考謄錄,則改銘旌書寫處所,以明政殿內擧行,初銘旌燒火處所,以明政殿南階上載錄矣。今番依已例爲之之意,敢啓。傳曰,知道。
洪鍾應,以兵曹言啓曰,謹依下敎,奉迎時將官以下及宮城扈衛將官·將校·軍兵等處,饋粥之意,敢啓。傳曰,知道。
又以訓鍊都監言啓曰,謹依下敎,奉迎時將官以下及宮城扈衛將官·將校·軍兵·斥堠·伏兵等處,饋粥之意,敢啓。傳曰,知道。
又以禁衛營言啓曰,謹依下敎,奉迎時將官以下及宮城扈衛將官·將校·軍兵·斥堠·伏兵等處,饋粥之意,敢啓。傳曰,知道。
又以御營廳言啓曰,謹依下敎,奉迎時將官以下及宮城扈衛將官·將校·軍兵·斥堠·伏兵等處,饋粥之意,敢啓。傳曰,知道。
又以扈衛廳言啓曰,謹依下敎,宮城扈衛將官·校卒等處饋粥,以乾物磨鍊,分給之意,敢啓。傳曰,知道。
又以總衛營言啓曰,謹依下敎,奉迎時將官以下及宮城扈衛時將官·將校·軍兵等處,饋粥之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。朝廷二品以上·六曹堂上·兩司長官單子問安。答曰,罔極。大殿成服後,大殿·大王大妃殿·王大妃殿·大妃殿,藥房·內閣·政院·玉堂單子問安。答曰,罔極。朝廷二品以上·六曹堂上·兩司長官單子問安。答曰,罔極。
藥房都提調權敦仁,提調尹定鉉,副提調洪鍾應啓曰,伏未審夜間,聖體,若何?哀毁之中,受損必多,粥飮連爲進御乎?大王大妃殿氣候,何如?王大妃殿氣候,何如?大妃殿氣候,何如?扶接元氣,惟在粥飮,伏未知連爲勸進乎?臣等不勝區區憂慮之至,率諸御醫入診,詳察聖候爲宜。敢此問安,竝爲仰稟。答曰,知道。三殿氣候一樣,卿等不必入侍矣。粥飮,當積誠仰勸也。大王大妃殿·王大妃殿·大妃殿口傳問安。答曰,知道。
洪鍾應啓曰,藥房副提調,持粟米飮來待矣。傳曰,封入。
沈宜冕啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
賓廳啓曰,臣等今方來詣賓廳,大行大王諡號·廟號·殿號·陵號,議定書入之意,敢啓。傳曰,知道。
賓廳會議大行大王諡號望,經文道德博聞曰文,緯武保大定功曰武,明照臨四方曰明,仁施仁服義曰仁,哲孝繼志成事曰孝。賓廳會議大行大王廟號望,憲宗博聞多能曰憲敬依,章宗法度大明曰章,和宗柔遠能邇曰和。賓廳會議大行大王殿號望,孝定敬依,孝景,孝僖。賓廳會議大行大王陵號望,肅陵敬依,熙陵,睿陵。
沈宜冕啓曰,諡號·廟號·殿號·陵號,旣已啓下,招致禮曹郞廳,傳授之意,敢啓。傳曰,知道。
大王大妃殿傳于沈宜冕曰,御諱·御押·御字,明日會議賓廳。
沈宜冕啓曰,明日御諱·御押·御字會議時,時原任大臣·九卿·六曹參判以上·館閣堂上·禮曹參議,當爲進參,竝待開門命招,何如?傳曰,允。
藥房口傳啓曰,聖候哀毁之中,元氣必致傷損,粥飮之屬,不足以扶接。伏況大王大妃殿·王大妃殿·大妃殿哀毁,今已幾日,粟米飮,雖連日進御,常膳之復,一時爲急。聖上必須勉仰從權,亦爲勸進于三殿,千萬至祝,臣等不勝憂慮之忱,惶恐敢啓。答曰,知道。罔極之中,聞此從權之請,尤增悲痛。三殿復膳,謹當積誠仰勸矣。
藥房口傳啓曰,哀遑罔極中,水刺不進,今已多日,粥飮雖或少進,元氣難望扶接。且伏念聖上,連日哀毁,受損必多,伏乞勉强,先御常膳後,仍爲勸進于大殿,以答群情,千萬至祝,惶恐敢啓。答曰,奄當是日,只益罔極,雖欲强進,不能下咽矣。
藥房口傳啓曰,連日哀毁罔極中,元氣必致傷損,粥飮間或少進,不足以扶接。伏況我聖上攀擗罔極中,諸節之多愆,勢所必至,大王大妃殿累日哀疚,眞元之受損,亦可仰揣。伏乞勉强,先復常膳後,仍爲勸進于大殿·大王大妃殿,千萬至祝,惶恐敢啓。答曰,罔極。
藥房口傳啓曰,自遭巨創以來,糜飮之屬,難望扶接,而元氣必多傷損,顧今大殿·大王大妃殿·王大妃殿,任情過毁,胃氣之受損,勢所必至,此時扶護之道,惟在常膳之亟進。伏乞先爲勉進後,仍爲奉勸于大殿·大王大妃殿·王大妃殿,千萬至祝,惶恐敢啓。答曰,罔極。
領中樞府事趙寅永,行判中樞府事鄭元容,議政府左議政金道喜,判中樞府事朴晦壽,判敦寧府事徐憙淳,行吏曹判書李若愚,漢城府判尹趙冀永,禮曹判書徐箕淳,議政府左參贊李憲球,大護軍任聖皐·安光直,司憲府行大司憲洪在喆,大護軍趙鶴年,議政府右參贊成遂默,大護軍李景在·李敦榮,戶曹判書金學性,大護軍姜時永,工曹判書李鼎臣,知中樞府事李啓朝,行開城府留守金鼎集,刑曹判書尹致秀,兵曹判書尹定鉉,行護軍權大肯,同知中樞府事尹致謙,行護軍金洙根·金景善,同知中樞府事洪鍾英,行副提學趙秉駿,行護軍柳相弼·尹義儉·柳基常·徐英淳,戶曹參判徐念淳,行護軍金鍏·李圭祊·韓鎭庭,吏曹參判金輔根,行護軍吳取善,江華府留守趙亨復,行護軍尹致定·南獻敎·洪耆燮,刑曹參判金公鉉,行護軍曺錫雨,漢城府左尹洪羲錫,行護軍李源益·徐憲淳,成均館大司成曺錫亨,行護軍任百經·洪祐順·宋持養·李根友·徐有薰·姜·李鼎在,禮曹參判韓正敎,兵曹參判黃浩民,工曹參判李是遠,行護軍李經在,同知中樞府事許棨·沈日永·趙德永,行護軍朴蓍會·南錫圭·吳顯文·金翰喆·李景純·任泰瑛等賓廳啓曰,伏以皇天降割,大行大王奄棄臣民,率土含生,震剝痛冤,寧有斯須存全之心,而所仰賴而爲生者,卽惟我殿下一身而已。臣等竊伏惟我殿下起自艱險,奄莅九五,宗社之托在焉,億兆之望係焉。苟於此時,無哭泣之節哀慼之容,則有非我太母殿下命之典喪之本意也,況以我殿下天賦之誠孝,其所皇皇,容有極哉?然而任情過毁,不自制節,氣力之凘綴,勢所必至,大小焦遑,靡所止屆。顧今悠悠萬事,莫先於保嗇,保嗇之方,亦莫先於復膳,而常膳之未進,爲日已多,薑桂之滋補,一時爲急。伏況我大王大妃殿·王大妃殿·大妃殿哀毁,亦旣屢日矣,扶接眞元,不可一刻少緩,而其所以勸進之道,惟在於殿下,殿下若不先爲强進而仰勸,則三殿必不强進,固當自殿下先而從以勸進矣。禮有從權之文,喪有節哀之戒,守經執禮,反或致傷,達權通變,所以合禮,則夫豈不義,而聖人訓之哉?苦情所迫,相率仰籲,伏乞聖明,勉回至衷,遄復常膳,仍爲仰勸於三殿,以副臣民之望焉,惶恐敢啓。答曰,知道。卿等之請,雖如是懇摯,只益罔極而已。三殿復膳,謹當仰勉矣。
領中樞府事趙寅永,行判中樞府事鄭元容,議政府左議政金道喜,行判中樞府事朴晦壽,判敦寧府事徐憙淳,行吏曹判書李若愚,行漢城府判尹趙冀永,禮曹判書徐箕淳,議政府左參贊李憲球,大護軍任聖皐·安光直,司憲府行大司憲洪在喆,大護軍趙鶴年,議政府右參贊成遂默,大護軍李景在·李敦榮,戶曹判書金學性,大護軍姜時永,工曹判書李鼎臣,知中樞府事李啓朝,行開城府留守金鼎集,刑曹判書尹致秀,兵曹判書尹定鉉,行護軍權大肯,同知中樞府事尹致謙,行護軍金洙根·金景善,同知中樞府事洪鍾英,行副提學趙秉駿,行護軍柳相弼·尹義儉·柳基常·徐英淳,戶曹參判徐念淳,行護軍金鍏·李圭祊·韓鎭庭,吏曹參判金輔根,行護軍吳取善,江華府留守趙亨復,行護軍尹致定·南獻敎·洪耆燮,刑曹參判金公鉉,行護軍曺錫雨,漢城府左尹洪羲錫,行護軍李源益·徐憲淳,成均館大司成曺錫亨,行護軍任百經·洪祐順·宋持養·李根友·徐有薰·姜·李鼎在,禮曹參判韓正敎,兵曹參判黃浩民,工曹參判李是遠,行護軍李經在,同知中樞府事許棨·沈日永·趙德永,行護軍朴蓍會·南錫圭·吳顯文·金翰喆·李景純·任泰瑛等賓廳啓曰,伏以臣等自遭崩坼之變,痛冤弸塞,寧欲無生,而所恃而爲命者,卽惟慈聖之儼垂簾帷,聖上之誕陞扆宁,五百年宗社臣民,賴而有托也。仍伏念我慈聖殿下哀遑疚毁,凡幾日于玆矣。氣力凘綴,饘粥不足以扶接,榮衛多損,薑桂宜亟於滋補,目下保護之道,莫急於常膳之進御,臣等由是焦遑涕泣而陳之。雖無於禮之禮,猶當勉抑而從之,況斯禮也,聖人許之,列朝行之,誠以哀慼反輕保嗇爲重故也。且今國家大事,莫先於安聖躬,慈聖安然後,聖躬可安,聖躬安然後,宗社可安,億兆可安,以我慈聖達權之聖,豈不念及於此,而守經而任情,莫之有節乎?今若亟賜允從,先爲勉進,則我殿下亦豈不仰體慈念,俯循群情,而我王大妃殿下·大妃殿下,又當奉循徽音,莫之有違,豈可以一時之疏節,忽萬世之大計乎?臣等區區所望,惟在於是,玆敢相率哀籲,伏乞遄復常膳,上念宗社付畀之重,下副臣民顒祝之忱焉,惶恐敢啓。答曰,聞此復膳之請,尤增罔極之懷。
行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔等啓曰,惟我殿下遭此罔極之變,哀遑震剝,亦旣累日矣。氣力之凘綴,勢所必至,此時粥飮之屬,實不足以扶接眞元。竊念莫嚴者禮節,而禮有經權,至愼者喪制,而制有常變,故執禮受毁,古人攸戒,因哀致傷,君子垂訓。雖以我朝故事言之,列聖執喪之禮,卓越古今,而至於從權之請,未嘗不勉抑俯循者,誠以常變隨異,經權互資,饘粥水飮,特其疏節故耳,此豈非我殿下今日鑑法者哉?且況目下悠悠萬事,莫先於保護聖躬,亦莫先於保護三殿,保護之道,莫急於勉進常膳,臣等雖甚愚昧,豈敢以無稽之說仰請哉?伏願先自殿下,勉進常膳,仰請於三殿,亟復常膳,以盡保護之方,千萬顒祝,惶恐敢啓。答曰,知道。已有藥院·賓啓之答矣。
行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔等啓曰,伏以藥院,以從權之請,有所仰籲,而及承批旨,不賜開納,臣等相顧抑鬱,繼以焦迫。惟我慈聖殿下當此哀遑震剝之時,粥飮無所勉進,薑桂無所滋補,氣力之綿綴,眞元之凘損,勢所必至,此時保護之方,實不容少緩。故臣等敢援禮經達權之義,有此涕泣陳籲,而慈聖從權之前,聖上必無勉進之望,兩殿亦無勉進之望,然則慈聖之勉進,卽所以勸進於大殿與兩殿也。以我慈聖止慈之德,何不念及於此也?嗚呼,今日是何等時也?五百年宗社付托,惟在於慈聖殿下與聖上而已,慈聖安然後,聖躬安,聖躬安然後,宗社亦安。伏乞抑哀勉從,亟復常膳,繼又勸進於大殿與兩殿,以副群下祈祝之忱焉,惶恐敢啓。答曰,已諭於藥院·賓啓之答矣。
藥房口傳再啓曰,臣等俄以勉進常膳之意仰請,而未蒙允許,區區下情,誠不勝萬萬抑塞。此時薑桂之滋補,政急一時,而伏況我大王大妃殿·王大妃殿·大妃殿,累日哀疚,諸節之受損,勢所必至,聖上必須寬抑至情,先復常膳後,仍爲奉勸于三殿,千萬伏望。臣等不任憂慮之忱,惶恐敢啓。答曰,知道。又當仰勸矣。
藥房口傳再啓曰,俄者口啓,備陳焦迫之情,而及承批旨,兪音邈然,憂遑抑塞,只恨忱誠之不能仰格也。惟我聖上哀毁攀擗之中,寬譬慰勉之道,專有望於慈聖殿下,則以聖上王季飯文王亦飯之心,慈聖從權之前,斷無勉循之望,慈聖若或念及於此,則其所幡然,何待臣等之屢瀆乎?伏乞勉抑至情,卽復常膳,仍爲勸進于大殿,千萬泣祝,惶恐敢啓。答曰,已悉於前批,更勿煩請。
藥房口傳再啓曰,臣等俄陳從權之請,未蒙允兪之音,衷情煎迫,轉益罔措。不進薑桂,今已一旬,哀毁過節,榮衛受損,顧今扶接眞元調和胃氣,莫有急於常膳之復。伏乞亟賜開納,仍爲勸進于大殿·大王大妃殿,此實群情之所仰望,惶恐敢啓。答曰,罔極。
藥房口傳再啓曰,哀毁罔極,凡幾日矣。糜粥雖或少進,元氣難望扶接,俄以復進常膳之意仰請矣。伏承批旨,未蒙允許,區區下情,轉益焦迫。第伏念大殿·大王大妃殿·王大妃殿,任情過毁,不進常膳,已近一旬,焦遑罔措,當復如何?伏乞慰勉寬譬,亟賜允從,仍爲勸進于大殿·大王大妃殿·王大妃殿,千萬至祝,惶恐敢啓。答曰,罔極。
賓廳再啓曰,伏以臣等齎忱齊聲,敢冀聖衷之勉回,亟許輿情之俯循,淺誠未格,兪音尙靳,區區下懷,益不勝憧憧焦慮之至。常膳之未進,今已多日,氣力之凜綴,必當倍甚。我殿下罔念宗社委寄之重,不思三殿憂慮之深,任情疚毁,未卽從權,每日供御,不過饘粥之恃,此時調補,未有薑桂之滋,有違禮經節順之宜,是豈聖人權制之道乎?臣等相顧憂遑,不知所以爲措也。竊伏念目下急務,莫先於保嗇聖躬,保嗇之方,莫先於亟復常膳,此乃臣等所以相率泣懇,一籲二籲,期於屢籲而不得準則不止者也。且況三殿進素爲日尤多,臣民之焦憂,猶屬細事,以殿下至切之誠,其爲煎迫,尤當如何?殿下欲以復膳一事,仰請於三殿,則殿下必勉進常膳,以慰慈聖之念,然後三殿亦當卽許勉進,以答殿下懇迫之情,然則殿下之趁今復膳,是豈暫時可緩之事乎?伏願殿下務加寬抑,亟允臣等之籲,一以爲保嗇之圖,一以爲仰勉之方,此誠宗社臣民莫大之幸也,千萬泣祝,惶恐敢啓。答曰,知道。力誠屢勉,尙未允許,尤切悶迫。
賓廳再啓曰,伏以我慈聖殿下遭疚慼之罔極,致哀毁之過度,時日倐爾屢更,氣力凜然益綴,粥糜之進,不足恃也而草木之滋,尙未有焉。臣等憂遑之忱,去益靡措復膳之請,今亦稽遲,而從權之兪,猶此靳持,慈聖縱不自恤,獨不念我殿下焦遑罔措之情,亦不念群情泣禱之懇乎?竊伏念我慈聖,屢經悲疚之境,近年以來,頻致未寧之節,雖使滫瀡之奉,備盡人力,滋味之養,靡不用極,尙憂氣候之易愆,其何可任情不顧,連日進素,不圖所以保嗇調護之道乎?且今我殿下號躄之中,不進常饍,亦已多日,諸節之受損,卽慈聖之所惟憂者也。臣等方以復膳一事仰請於大殿,而大殿勉從,寔係慈聖之勉從,慈聖勉從,卽大殿勉從之機也。慈聖殿下雖在哀遑靡屆之時,苟或念及於此,則不待臣等之屢懇,而必當惕然回聽,亟思權制之宜。伏願慈聖,卽復常膳之供,亦以此俯勉於兩殿,以慰我殿下焦煎之誠,此實宗社莫大之事,而亦今日莫先之務也。臣等不任憧憧懇迫之至,聚首顒祝,惶恐敢啓。答曰,已悉於前批,更勿煩請。
南性敎啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
又啓曰,院相,限成服前,本院仍爲直宿矣。成服已過,自今日院相依例撤直,諸承旨及他別省記之員,竝爲減省記,何如?傳曰,允。
趙秉夔啓曰,監軍巡將,過成服後,所當循例入啓,而取考曾前謄錄,則因傳敎,有公除間仍番之例。今番則何以爲之,敢稟。傳曰,依前爲之。
南性敎啓曰,卽者中樞府錄事來言,判府事權敦仁以爲,臣冒叨嘗藥之任,遽遭崩天之慟,自顧罪犯,萬戮猶輕,走伏金吾門外,乞被常刑云矣,敢啓。傳曰,知道。
又啓曰,卽者義禁府都事來言,判府事權敦仁,今方待命于金吾門外云。係是大臣去就,敢啓。傳曰,知道。
大王大妃殿傳于南性敎曰,今此罔極之變,實由未亡人,積殃在躬,卿等胥命,豈不過乎?此時此擧,還增慟冤而已,更勿爲引,卽爲還第事,遣史官,傳諭于胥命大臣。
兼春秋盧鎭泰書啓,臣於本月十四日巳時量,敬奉慈敎,馳往傳諭于判府事權敦仁胥命所,則以爲,雖伏承慈敎鄭重,俾卽還第,罪犯未蒙勘處,衷情轉益震越,冒死更爲胥命,惟願遄伏邦憲云矣,敢啓。傳曰,知道。
大王大妃殿傳于南性敎曰,當此哀遑之中,胡爲此擧措乎?卿其安心,卽爲還第事,遣史官,傳諭于權判府事。
兼春秋崔致權書啓,臣於本月十四日未時量,敬奉慈敎,馳往傳諭于判府事權敦仁胥命所,則以爲,臣以不忠無狀之罪,遭天地罔極之變,旣未能卽地滅死,以效褥蟻之忱,抗顔院務,若同平人,冥然視息,時日且多,命亦頑矣,此何人哉?退自班次,泥首金吾,惟金木是俟,不意史官奄臨,慈敎誕宣,諭之以益增慟冤,申之以更勿爲引,臣雙擎九頓,五內崩裂,實欲卽地溘然而不可得也。當此上下哀遑之日,臣亦非不知仰煩酬應之爲罪上添罪,而罪犯至重,徹骨貫肺,揚揚冒進,實非人理之所敢出。況今臺論方張,公議至嚴,去就一款,尤非可論?謹當退伏城外,恭俟鈇鉞之誅,伏地戰泣,無容煩達矣云矣,敢啓。傳曰,知道。
行大司憲洪在喆,大司諫林永洙,司諫朴龍九,掌令李敎英·金敬鉉,持平金世鎬·金直淵,獻納趙然興,正言申錫禧·李敎寅等啓曰,噫嘻,痛矣。今日醫官之罪,可勝誅哉?渠輩厚被國恩,猥參議藥之列,而玉體違豫,曾未多日,本院輪直,纔過一宵,緩急則全疎於本標,方技則素昧於對投,竟因無妄之候,遽遭罔極之變,歷溯往牒,至冤至痛,豈有如今日者哉?嗚呼,惟我大行大王,以大德必得之聖,天賦康寧,榮衛匀和,百靈之所佑相,萬姓之所蘄祝,雖致微愆之節,可期翌瘳之慶,而渠輩俱以常時待令之類,專任平日診察之責,脈度之熟諳,證形之詳承,宜莫如渠輩,而始未能竭誠殫技,無往非遺恨餘憾,苟究其罪,一則醫官也,二則醫官也。凡今日八域含生之倫,孰不欲食其肉而寢其皮,少洩此窮天之慟也哉?請醫官卞宗浩·李河錫·李基福·金亨選·黃道淳·卞鍾鉉·金榘等,設鞫得情,亟正典刑。至若藥院提調,職在保護之地,不能盡審愼之道,其在國體,亦不可置而不論,都提擧則格例所拘,雖不得竝擧,而其他在院提調,請施以竄配之典。噫嘻,痛矣。興寅君最應之罪,可勝言哉?守陵官事體,本自何如,而遽當攀髯之慟,普切如喪,廢却被髮之擧,自歸無嚴,禮節之間,竟至闕焉,審愼之地,反涉駭然,分義道理,寧敢乃爾?今使之戴罪擧行,雖出於慈聖匪怒之敎,而此非微眚薄過之略加譴罷而止者也。請興寅君最應,亟施投畀之典。大王大妃殿答曰,皇天降割,遽遭罔極之慟,天理人事,胡至此極?雖非醫藥所可容措,顧醫官輩焉得無罪?醫官卞宗浩·李河錫·李基福·金亨選,特貸一縷,減死定配,提調請罪,此果按例乎?實萬萬不當之言,更勿煩請。守陵官事,蒼黃中茫昧所致,然不可無一番示警,故日昨有所處分矣。至於臺論,何其過當?更勿煩瀆。
國葬都監都廳二單金炳雲·趙然興,監造官四單尹亨鎭·閔德鎬·李圭秉·閔種淑,山陵都監都廳二單朴永輔·宋近洙,監造官四單李鼎謨·趙永和·金命根·李彙廷。
吏曹,孝定殿參奉李魯翼·金商綺,肅陵參奉趙永鎬·權用圭,忠義鄭明源,以上竝單付。
沈宜冕,以殯殿都監摠護使意啓曰,本都監都廳洪淳穆,時帶司憲府執義,職務相妨,臺職今姑改差,令該曹口傳付軍職,使之擧行,何如?傳曰,允。
兵曹口傳政事,副司果單洪淳穆。
沈宜冕,以殯殿都監摠護使意啓曰,本都監郞廳漢城府主簿李勉翼,監造官西部都事兪致範,俱帶詞訟劇務,令該曹口傳閑司相換,使之專意察任,何如?傳曰,允。
吏曹口傳政事,漢城主簿李勉翼,司僕主簿韓圭錫,以上相換,西部都事兪致範,繕工奉事洪淳敬,以上相換。
南性敎,以吏曹言啓曰,在前頒赦時,有別歲抄書入之例,今番則何以爲之,敢稟。傳曰,書入。
又以吏曹言啓曰,百官加下批,卽當依例擧行,而公除前不敢循例入稟,何以爲之,敢稟。傳曰,依前爲之。
沈宜冕,以禮曹言啓曰,大殿封進國忌素膳六時三時,當爲稟定磨鍊,而英廟朝忌辰爲始,當以六時封進,以此磨鍊擧行乎?敢稟。傳曰,以此磨鍊。
又以國葬都監摠護使意啓曰,本都監都廳二員,別單書入之意,敢啓。傳曰,知道。
又以國葬都監摠護使意啓曰,本都監監造官四員,依前例差出,別單書入之意,敢啓。傳曰,知道。
又以國葬都監摠護使意啓曰,前縣監安時赫,前中軍李浩文,別看役差下,使之擧行,何如?傳曰,允。
又以國葬都監摠護使意啓曰,闕內待令郞廳,以入直武臣兼宣傳官,輪回察任,何如?傳曰,允。
又以國葬都監摠護使意啓曰,本都監應行之事,參考前例磨鍊,別單書入之意,敢啓。傳曰,知道。
又以國葬都監摠護使意啓曰,本都監郞廳·監造官分房,別單書入之意,敢啓。傳曰,知道。
又以山陵都監摠護使意啓曰,本都監都廳二員,依前例別單書入之意,敢啓。傳曰,知道。
又以山陵都監摠護使意啓曰,本都監監造官四員,依前例別單書入之意,敢啓。傳曰,知道。
又以山陵都監摠護使意啓曰,金海府使姜彝五,前縣監洪吉謨,別看役差下,使之擧行,何如?傳曰,允。
又以山陵都監摠護使意啓曰,闕內待令郞廳,依例以入直武臣兼宣傳官,輪回察任,何如?傳曰,允。
又以山陵都監摠護使意啓曰,本都監應行諸事,參考前例磨鍊,別單書入之意,敢啓。傳曰,知道。
又以山陵都監摠護使意啓曰,本都監郞廳·監造官,各所分掌,別單書入之意,敢啓。傳曰,知道。
又以內醫院都提調·提調意啓曰,臣等,自今日依例撤直之意,敢啓。傳曰,知道。
又以兵曹言啓曰,大殿成服已過,宮城扈衛禁軍及訓鍊都監·禁衛營·御營廳軍兵·扈衛軍官等罷陣當否,不敢擅便,敢此仰稟。傳曰,撤罷。
又以兵曹言啓曰,本曹草記,扈衛軍兵罷陣當否,不敢擅便事,批旨內,撤罷事,命下矣。取考謄錄,則無標信傳言罷陣,有所未安,故本曹啓辭,踏啓字以下,自政院書塡年月日時,宣傳官持示于大將,罷陣矣。今亦依此擧行乎?敢稟。答啓字。
又以摠衛營言啓曰,景化門外留駐前排軍及通化門外扈衛馬步軍兵,卽爲撤罷,鷺梁鎭·北漢山城把守軍,一體解送之意,敢啓。傳曰,知道。
又以備邊司言啓曰,京外殿最之開坼日子,在於明日,而皆以公除前,不得磨勘矣。已封發者,留置政院,未封發處使之追後封進,竝於來月十一日後磨勘之意,行會於四都及諸道監兵水營,一體分付於京各司,何如?傳曰,允。
奎章閣提學金學性,原任直提學徐憙淳·金輔根,直提學趙秉駿,原任直閣金左根·李嘉愚·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,檢校直閣尹致英,直閣趙然興,原任待敎金洙根·金英根,檢校待敎李㘾·洪淳穆·金輔鉉,待敎尹滋悳等聯名箚曰,伏以臣民無祿,我大行大王禮陟配天,邦國綴旒,凜如一髮,而祖宗之所托畀,黎庶之所維繫,亶在於殿下一身,雖是哀毁罔極之中,普切庶幾無疾之願矣。竊覸殿下自奉諱以來,克盡於禮節之間,必欲無一毫未恔之心,皇瞿之儀,著於深墨之容哀慼之情,發於哭泣之節,若或任情過哀,以致聖躬之受損,則是豈大聖人達權制經之義,而亦何以仰慰憂慮之慈念,俯答祈祝之輿情哉?水漿不入,旣有定制,薑桂滋補,亦垂古訓,殿下何不念保嗇之方,而規規於疏節也?伏乞勉回至衷,遄復常膳,仍爲仰勸於三殿,以副臣民之望焉。取進止。答曰,省箚具悉。已諭於諸批,謹當仰勉矣。
行副提學趙秉駿,應敎朴永輔,副應敎趙獻永,校理尹哲求·徐堂輔,副校理尹行謨·尹堉,修撰李維謙,副修撰沈宜元·宋廷和等聯名箚曰,伏以皇穹降割,我大行大王奄棄臣民,八域含生,奔走呼號,靡所逮及。惟我殿下承東朝惻怛之敎,受宗社付托之重,含恤茹慟,踐位行禮,攀擗過度,榮衛受損,粥飮鮮進,眞元無補,臣等職在邇列,切不勝煎迫之至。迺者藥院之臣,仰陳從權之啓,顒俟勉從之音,及承批旨,不賜允兪,臣等尤切焦遑,罔知攸措。噫,先王之制,喪禮爲重,而有量其筋力之訓,有有疾食肉之文,閭巷匹庶之微,尙以傷生爲戒,況帝王之爲禮,不務疏節乎?常變隨時,經權互資,要使執禮而不至大毁,因哀而不致過損,然後始爲大聖人達權合經之義也。惟我殿下上而承祖宗付畀之重,下以應億兆愛戴之望,宗社·臣民,係殿下之一身,則殿下一身,非殿下之所自有也,殿下尙可以自輕也哉?且伏況我三慈殿哀遑震剝,今九日于玆矣。哀毁踰禮,氣力必多凜綴,此時常膳之復,不容少緩,先自殿下,俯循權制,然後慈心可以勉回,聖躬可以保嗇,今日悠悠萬事,豈有大於此者哉?憂煎之極,玆敢相率聯籲,惟聖明淵然深思,亟賜勉從,繼以仰請於三殿,遄復常膳,以盡保護之方,千萬顒祝之至。取進止。答曰,省箚具悉。已諭於諸批,謹當仰勸矣。
己酉六月十四日寅時,上詣殯殿。成服入侍時,行都承旨洪鍾應,行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根·金英根,檢校待敎李㘾·洪淳穆·金輔鉉,待敎尹滋悳,以次侍立訖。正時前一刻,通禮跪啓外辦,禮曹判書詣廬次前,跪啓請成服。上具衰服,出自廬次。通禮導上詣殯殿板位前北向立。通禮跪啓請跪俯伏哭,上跪俯伏哭。少頃,通禮跪啓請止哭興平身,上止哭興平身。代奠官進詣香案前三上香,連奠三盞,降復本位。通禮跪啓請俯伏哭,上俯伏哭。少頃,通禮跪啓請止哭興,上止哭興。通禮導上還入廬次。諸臣以次退出。
己酉六月十四日午時,上御熙政堂。大王大妃殿垂簾時,原任大臣·閣臣承候入侍時,右副承旨沈宜冕,記事官洪鍾雲·徐翼輔·南秉吉,領府事趙寅永,判府事鄭元容,左議政金道喜,判府事朴晦壽,提學金學性,原任直提學徐憙淳·金輔根,直提學趙秉駿,原任直閣李嘉愚·李景在·金鼎集,檢校直閣尹定鉉,原任直閣吳取善·徐有薰·李公翼,檢校直閣鄭㝡朝,原任直閣金始淵,檢校直閣尹致英,直閣趙然興,原任待敎金英根,檢校待敎洪淳穆·金輔鉉,待敎尹滋悳,以次進伏訖。大王大妃殿敎曰,史官分左右。仍命大臣進前。寅永曰,今日成服奄過,哀毁中聖體,若何?猝當巨創,多日疚懷,慈殿聖體,若何?大王大妃殿曰,大殿哀疚之餘,自有傷損,不勝悶迫,而奄當大殿成服之日,痛冤罔極,益切靡逮矣。寅永曰,王大妃殿氣候,何如?大妃殿氣候,何如?上曰,兩殿諸節凜綴,不勝焦悶矣。寅永曰,際此國勢之孤危,殿下入承大統,臣民之所仰望,惟我殿下而已,臣謂親自保護聖躬,以副億兆之祈祝,而三慈殿多日哀毁,自有傷損,常膳進御,一時爲急,非殿下仰勉勸進,誰當爲之乎?臣等筵退後,自當以賓廳啓辭仰請,而伏願殿下先進常膳,亦爲仰勉于慈聖殿下,亟下允從之命焉。元容曰,近來多日哀毁中,在聖人節宣之方,自多傷損,殿下先爲從權進御常膳,仰勸于三慈殿,亟爲勉從焉。道喜曰,殿下先爲復膳,仰勸于三慈殿,則自當勉從,而三慈殿疚懷中諸節凜綴,復膳一時爲急,亟爲下敎焉。晦壽曰,三殿仰勉之道,在於殿下之復膳矣。伏願亟爲允從焉。大王大妃殿曰,予則從當勉從,而王大妃·大妃諸節凜綴,甚爲悶迫矣。寅永曰,兩殿氣候凜綴,果如下敎,則復膳尤當時急矣。亟爲允從焉。大王大妃殿曰,何至今生存,忍見此不忍見之境乎?痛冤罔極,豈有遽然勉從之心乎?道喜曰,殿下光登寶位,私親封爵,一時爲急,依德興大院君封爵例擧行,而其外君銜應封之人,亦令該曹擧行,似好矣。大王大妃殿曰,予亦已有傳敎書之者二度,當下之矣。仍下諺敎,又敎曰,德興大院君封爵之例,可合援用矣。內侍跪受,以授宜冕,宜冕跪受,眞書翻繹,敬讀曰,大王大妃殿傳曰,私親追尊,國有大院君故事,令廟堂詳考已例擧行,建祠之節,亦令該曹擧行。出簾敎大王大妃殿傳曰,主上本家,當有封爵之人,亦令該曹擧行。出簾敎讀奏訖。大王大妃殿曰,看山,何以經營乎?寅永曰,看山之行,果時急,而相地官有身故者,李亮淵家在鄕里,鄭翼烈外任遞歸,居在鄕里,且今年老,似難專任矣。大王大妃殿曰,李亮淵,曾於甲午,同爲看審矣。又有梁鍾華矣。寅永曰,梁鍾華亦年老難任,而此是莫重莫大之事也,不可以一二人專任,深知技術之可信,然後可以任使,故方此廣求博訪矣。大王大妃殿曰,有可信人然後專任,好矣。寅永曰,北靑地聞有善術之人,故纔已行關,而全羅道又有一人云矣。大王大妃殿曰,景陵甚好云,果何如乎?寅永曰,宣廟朝國葬時,鰲城府院君李恒福,以摠護使擧行,與相地官李懿信看審,其時審愼,似無餘蘊,而仁祖初載,以水災之說,有上疏者,至於遷陵,而竟無水災,上疏之人,至於被罪矣。寅永曰,合封似好,而景陵陵役時,臣亦參見,則其土性,右邊稍堅,而左邊頗軟,且傍有灰板,若奉出則事甚未安矣。大王大妃殿曰,曾聞甚好云,故言之矣。寅永曰,退當詳議,而舊壙雖未及親見,年運之相合,亦未可知矣。大王大妃殿曰,俄者承旨,以傳香時御押奉出之意,入稟,故以封君時御押,書下矣。前亦有此例乎?寅永曰,御諱似當議定矣。大王大妃殿曰,御諱未定以前,則以封君時御諱爲之,恐無不可矣。寅永曰,然,而自國朝以來,未有二字御諱矣。寅永曰,下敎後,當擇日,諸臣來會于賓廳議定矣。大王大妃殿曰,此不必擇日,卿等雖今日筵退後,卽爲議定,亦好矣。寅永曰,今日,卽大殿成服日也,又以諡號·廟號·殿號·陵號議定相値,明日會議未爲不可矣。大王大妃殿曰,明日亦無妨矣。寅永曰,御諱,當隨行列字議定,而翼廟朝御諱日字下大字矣。兩字間從何邊議定乎?大王大妃殿曰,從日字下議定也。大王大妃殿曰,御字,亦明日一體議定,似好矣。仍命書傳敎曰,御諱·御字·御押,明日會議賓廳。出簾敎道喜曰,在前如此之際,無鼎席不備之時,而哀遑罔極,未及仰陳,今纔仰達矣。大王大妃殿曰,如此之時,果難鼎席不備,從當下敎矣。命大臣就座。又命大臣先退。仍命退,諸臣以次退出。
上在昌德宮廬次。
自開東至巳時,灑雨下雨,測雨器水深四分。
朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。成服翌日,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。朝廷二品以上·六曹堂上·兩司長官單子問安。答曰,罔極。
藥房提調尹定鉉,行左承旨南性敎啓曰,伏未審夜間,聖體,若何?大王大妃殿氣候,何如?王大妃殿氣候,何如?大妃殿氣候,何如?臣等之連日瀆撓於㷀㷀在疚之中者,豈可已而不已哉?百僚同聲而呼籲,萬姓翹首而攢祝,惟在於俯察輿情,殿下之牢拒者,卽一時任情之疎節也,臣等之力陳者,卽萬年無疆之永圖也。伏承三殿復膳積誠仰勸之批旨,殿下先爲從權,然後三殿必當勉循矣。伏乞聖上,亟復常膳,仍爲勸進于三殿,千萬至祝。臣等率諸御醫,趁早入診,詳察聖候爲宜。不任區區憂慮,敢來問安,竝此仰稟。答曰,知道。三殿氣候一樣,卿等不必入侍。復膳之請,當仰勸矣。大王大妃殿·王大妃殿·大妃殿,口傳問安。答曰,知道。
藥房口傳啓曰,臣等昨陳從權之請,伏奉批旨,辭意懇惻,不賜肯許,奉讀未半,不覺聲淚之俱發,直欲溘然無知,而水刺不進,已近旬日,元氣扶護政急一時,臣等之連日瀆撓於罔極之中者,非不知萬萬悚惶,而不得請則不可止者,亶在於扶護聖躬,而扶護之方,惟在於慈聖之先復常膳,仍卽勸勉于大殿,一日靳兪,衷情如燬。伏乞亟回慈心,俯從盈庭之籲,千萬切祝,惶恐敢啓。答曰,當勸勉于大殿矣。
藥房口傳啓曰,臣等之昨日仰懇,是豈可已而不已者哉?滿庭臣僚憂遑焦迫之情,惟知不得請則不止,今日臣等之所祈望,惟在於保護聖躬寬譬東朝,而保護之方,莫急於薑桂之滋補,然而聖上之靳許者,必待三殿之勉從,以慈殿至切之念,豈可不慰勉而幡然深思,先進常膳之命乎?伏乞卽下一兪,仍又勸進于大殿·大王大妃殿,千萬至祝,惶恐敢啓。答曰,罔極。
藥房口傳啓曰,臣等昨以水刺勉進之意,冒陳口啓,及奉批旨,未蒙允許,臣等相顧抑塞,不知所措。目下補益扶持之道,惟有薑桂之勉進,而伏況我大殿·大王大妃殿·王大妃殿焦遑罔極,今已幾日,寬譬保護,尤不容晷刻暫緩。伏乞勉抑至情,先御常膳,仍爲勸進于大殿·大王大妃殿·王大妃殿,千萬顒祝,惶恐敢啓。答曰,罔極。
南性敎啓曰,藥房提調持粟米飮來待矣。傳曰,封入。
領中樞府事趙寅永,行判中樞府事鄭元容,議政府左議政金道喜,行判中樞府事朴晦壽,判敦寧府事徐憙淳,行吏曹判書李若愚,行漢城府判尹趙冀永,禮曹判書徐箕淳,議政府左參贊李憲球,大護軍任聖臯·安光直,司憲府行大司憲洪在喆,大護軍李嘉愚·趙鶴年,議政府右參贊成遂默,大護軍李景在·李敦榮,戶曹判書金學性,大護軍姜時永,工曹判書李鼎臣,知中樞府事李啓朝,行開城府留守金鼎集,刑曹判書尹致秀,兵曹判書尹定鉉,行護軍權大肯,同知中樞府事尹致謙,行護軍金洙根·金景善,同知中樞府事洪鍾英,行副提學趙秉駿,行護軍柳相弼·尹義儉·柳基常·徐英淳,戶曹參判徐念淳,行護軍金鍏·李圭祊·韓鎭庭,吏曹參判金輔根,行護軍吳取善,江華府留守趙亨復,行護軍尹致定·南獻敎·洪耆燮,刑曹參判金公鉉,行護軍曺錫雨,漢城府左尹洪羲錫,行護軍李源益·徐憲淳,成均館大司成曺錫亨,行護軍任百經·洪祐順·宋持養·李根友·徐有薰·姜·李鼎在,禮曹參判韓正敎,兵曹參判黃浩民,工曹參判李是遠,行護軍李經在,同知中樞府事許棨·沈日永·趙德永,行護軍朴蓍會·南錫圭·吳顯文·金翰喆·李景純·任泰瑛等賓廳啓曰,伏以情之所同,下不避瀆撓之懼,理之當然,上或屈固守之志。此今日臣等之所以疾聲荐籲,仰冀兪音之亟降也。顧今臣等之所請,考於禮而允宜,揆諸義而不悖。臣等敢冒死而陳之。禮有經權,義有輕重,節其哀保其體,以奉宗廟·社稷者,帝王之大義也,任其情過其度,專尙哭泣饘粥者,禮儀之疎節也。今殿下哀慕呼號,一遵禮制,苴麻常御,饋奠必親,以臣等悲遑焦迫之忱,雖欲仰寬,無說可進。惟此從權一事,差可以扶接元氣,調護保嗇,旣不違薑桂之古訓,庶可免臣民之過憂,而恭惟我殿下誕膺景命,迓續洪休,爲宗社生靈之主,用基我無疆大曆服,亶在今惟恤惟休之會,而況我慈聖殿下雖在哀毁罔極之中,倚賴而保佑之憧憧一念,專在於殿下一身之上,殿下之身安,然後可以安宗社之丕基,可以安慈聖之至情。殿下之常膳,必先勉進,始可以仰勸於慈聖三殿。臣等區區之心,非敢以非禮導殿下,只欲殿下毋拘疎節,益勉大義,以慰百官萬民祈祝之誠。伏惟聖明,少垂察焉。答曰,誠孝淺薄,尙靳兪音,下情萬萬焦迫矣。
領中樞府事趙寅永,行判中樞府事鄭元容,議政府左議政金道喜,行判中樞府事朴晦壽,判敦寧府事徐憙淳,行吏曹判書李若愚,行漢城府判尹趙冀永,禮曹判書徐箕淳,議政府左參贊李憲球,大護軍任聖皐·安光直,司憲府行大司憲洪在喆,大護軍李嘉愚·趙鶴年,議政府右參贊成遂默,大護軍李景在·李敦永,戶曹判書金學性,大護軍姜時永,工曹判書李鼎臣,知中樞府事李啓朝,行開城府留守金鼎集,刑曹判書尹致秀,兵曹判書尹定鉉,行護軍權大肯,同知中樞府事尹致謙,行護軍金洙根·金景善,同知中樞府事洪鍾英,行副提學趙秉駿,行護軍柳相弼·尹義儉·柳基常·徐英淳,戶曹參判徐念淳,行護軍金鍏·李圭祊·韓鎭庭,吏曹參判金輔根,行護軍吳取善,江華府留守趙亨復,行護軍尹致定·南獻敎·洪耆燮,刑曹參判金公鉉,行護軍曺錫雨,漢城府左尹洪羲錫,行護軍李源益·徐憲淳,成均館大司成曺錫亨,行護軍任百經·洪祐順·宋持養·李根友·徐有薰·姜·李鼎在,禮曹參判韓正敎,兵曹參判黃浩民,工曹參判李是遠,行護軍李經在,同知中樞府事許棨·沈日永·趙德永,行護軍朴蓍會·南錫圭·吳顯文·金翰喆·李景純·任泰瑛等賓廳啓曰,伏以臣等擧懷切至之懇,不勝焦迫之情,聯陳再籲,冀蒙一兪,及伏奉批諭下者,辭旨切悲,不忍攀讀,臣等雖甚愚迷,更何敢泚筆煩瀆,而第有一言可以仰復者,恭惟我慈聖殿下,遽當皇天之降割,罹玆憫凶,至哀鉅痛,靡所涯際,而深惟宗國之大計,抑情忍慟,勉臨簾帷,百官萬民,夫孰不欽仰我慈聖之盛德至善也?正宜節哀順變,安心保體,以慰聖上依慕之誠,以副臣庶祈祝之忱,而顧今常膳不進,爲日已久,竊伏念聖上焦遑之心,煎灼之懷,何以堪抑,何以寬恕?況我聖上,新服大命,丕闡弘圖,聖心安寧,聖躬康疆,然後可以永鞏我宗國萬年之基。上以膺列聖眷顧之心,下以答群黎蘄嚮之情,而聖心之悶慮未弛,聖躬之調護未盡,則豈不反貽慈聖殿下之憂戚也哉?其在今日,安聖心護聖躬,毋貽我慈聖殿下之憂戚,亶在於慈聖殿下先自勉抑,復進常膳,以進保嗇之方。伏願淵然深思,幡然改圖,俯循衆情,亟賜兪音,千萬顒祝。答曰,已悉於昨批,卿等更勿煩請。
藥房口傳再啓曰,臣等以憂遑焦迫之忱,連日呼籲,而忱誠淺薄,未能仰格,區區下情,去益抑鬱。臣等職忝保護,雖以蘄請爲急,亦豈全昧禮意,强所不可强於殿下者哉?誠以帝王之禮,不以疏節爲務,惟宗社神人之托,是顧是念,則其所保護之節,尤宜致愼於哀遑罔極之中而百倍恒日也。此時之勉抑從權,實是晷刻不可緩者,玆復冒昧泣懇。伏乞深惟遠慮,亟賜允從,仍爲勸進于三殿,千萬至祝,惶恐敢啓。答曰,方此仰勸矣。
藥房口傳再啓曰,臣等之一籲再籲,連籲而不知止者,是豈備例而爲哉?第伏念此時榮衛之受損,斷然可知,一日不進常膳,則受一日之損,二日不進,則受二日之損,衷情所迫,言不知裁。伏乞亟加三思,特許一兪,仍請于大殿,卽賜勉從,千萬至祝,惶恐敢啓。答曰,勿復煩請。
藥房口傳再啓曰,朝者口啓,備陳焦迫之情,而未蒙允許。第伏念聖上之尙此未復常膳者,必待三殿之勉從,然後方可以抑情從權,到此慈殿,雖欲任情徑行得乎?伏乞勉抑至情,卽復常膳,仍又勸進于大殿·大王大妃殿,千萬至祝,惶恐敢啓。答曰,罔極。
藥房口傳再啓曰,臣等之連日瀆撓於悲哀罔極之中者,非不知萬萬悚仄,而衷情所迫,不得請則不可止耳。伏念任情過毁,久執疏節,一日二日,靳持未許者,大非聖經俯就順變之義也。伏願亟復常膳,仍爲勸進于大殿·大王大妃殿·王大妃殿,千萬顒祝,惶恐敢啓。答曰,罔極。
行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔等啓曰,臣等昨以焦迫之情,猥控涕泣之懇,及伏奉批旨,不惟不賜允許,哀痛惻怛,有不忍擎讀,同聲掩抑,達宵憂遑,尤以忱誠之未格,卽欲溘然而無知。顧今國家大計,莫有加於保護我慈聖殿下曁我聖上也。若守經而不以權,任哀而不之節,則有非大聖人達權合禮之道,而今或避粱肉而失滋補,以致氣力凘綴,榮衛愆損,則非但擧國臣民之憂悶煼灼而已,以我殿下之至誠至情,尤當如何哉?臣等所以連日呼籲,不避屢瀆之爲悚者,誠以保嗇爲重,疏節斯輕也。伏願亟賜允從,以副群情焉,惶恐敢啓。答曰,已有賓啓之答矣。
賓廳再啓曰,伏以臣等齎一國齊聲之願,勉三殿復膳之請,一籲再籲,未蒙兪允,臣等達宵焦遑,今又相率更籲,蓋以區區群情,實有不得請則不敢止焉故耳。伏念保嗇聖躬,何時不然,而茹痛銜恤之中,所以滋補榮衛,尤一時爲急,伏況三殿多日哀毁之餘,氣力必致凜綴?此時殿下之積誠仰勉,臣等於藥院啓批,有以仰聖孝之庶有孚格,而亦殿下亟復常膳,仰體慈念焉。順變節哀,卽禮經之所許者,臣等竊以是重有望於殿下,伏乞遄降從權之命,以副群情焉,惶恐敢啓。答曰,方此仰勉,而未能格回慈心,不勝焦悶矣。
賓廳再啓曰,伏以臣等昨於勉膳之啓,伏承切悲之敎,奉讀未半,自不覺聲淚俱發,臣等非不知以是屢瀆之反貽慈戚,然有不敢以貽戚之悚,而遂廢禮經之所嘗許,列朝之所嘗行,而重遏大小群情之所同顒祝者也。古人有言曰,縱欲自輕,於宗社何?此正爲慈聖殿下今日道也。朝晡哀毁之餘,雖日御薑桂,資其滋補,猶恐有不逮之節,況竝與常膳而不進者,今爲幾日。伏惟我聖上哀遑罔極之中,尤以慈聖之未復常膳,爲之焦煎,何不推止慈之念,副積誠之懇乎?先自慈聖殿下而亟許之,然後王大妃殿·大妃殿可以勉從,王大妃殿·大妃殿亟許之,然後聖上可以勉從,顧今復膳之節,惟在於慈聖殿下之先許也,臣等安敢不再三泣懇於慈聖殿下之前乎?伏乞淵然深思,亟降兪允之音,千萬顒祝,惶恐敢啓。答曰,已諭於俄者之批矣。
行左承旨南性敎,右承旨尹致英,左副承旨金益文,右副承旨沈宜冕,同副承旨趙秉夔等啓曰,臣等昨以從權之請,猥陳同聲之籲,而忱誠淺薄,未蒙允許,聚首憂遑,轉益焦迫。夫蔬食飮水,居喪之末節也,不避粱肉,禮書之垂訓也。此所以經而達權,權而合禮,聖人之所嘗許也,列朝之所嘗行也。今殿下,上而祖宗之付畀至重,下而臣民之蘄顒方切,有不可任情踰制,以致榮衛之受損,仰貽慈念之惟憂。伏況慈聖殿下粥飮亦罕進御,氣度必多綿綴?其所以寬譬而保護之者,惟在於殿下之積誠仰勸,而仰勸之道,莫若殿下之先自勉進,故藥啓賓奏,迭相控籲,歷日而不知止也。伏願勉抑聖心,亟循群請焉,惶恐敢啓。答曰,謹當仰勉矣。
賓廳三啓曰,臣等今日之請,卽擧國同情之辭,而列聖朝已行之禮也。雖以士喪禮言之,免絰巾裳,自有變節,糜粥疏食,各具定制,誠以情雖無窮,而禮不可違也。伏況帝王家儀節,大異匹庶,宗社之所寄托,臣民之所仰戴,其不宜任情直行也,審矣。時有緩急,義有輕重,殿下試一思之,國勢之艱虞,果何如也,聖躬之關係,果何如也?以殿下罔極之思,雖欲徒守經禮,不察乎緩急輕重之分,其何得乎?殿下之一起居一飮食,莫不爲慈聖之所係念,慈聖之一起居一飮食,莫不爲殿下之所仰慮,則爲今之道,惟有殿下勉從而寬譬慈聖而已。滿庭臣僚之焦遑煎迫,疾聲哀籲而不知止者,一日靳兪,有宗社一日之憂,二日靳兪,貽慈聖二日之憂。伏願殿下,遵經傳之遺訓,懋帝王之達權,亟復常膳,仍卽仰勸慈聖,以副萬姓蘄顒之情,千萬血祝,惶恐敢啓。答曰,常膳之請,今始勉從,私心萬幸矣。予之所進,何足煩請?
賓廳三啓曰,臣等之涕泣陳懇,至于四三,而忱誠未格,兪音愈邈,聚首抑塞,轉益窮迫,當此崩坼震剝之時,豈敢以不可忍之辭,以慼我慈心,而誠以宗社大計,莫先於保護慈聖與聖躬也,粥飮之無以扶接,薑桂之無所滋補,凡幾日矣。哀過則其害也攻中,憂至則其祟也損脾,此時常膳之進御,誠一日爲急,而慈聖不先勉許,則聖上必不勉許,此尤臣等所以同聲疾呼,不得請則不知止也。伏見聖批下者,至有誠孝淺薄之敎,辭旨懇惻,憂念篤摯,凡在瞻聆,孰不感泣欽誦,而至誠純孝之藹然著見於問寢承候之際,亦可以仰認,以慈聖至情所發,豈可一向邁邁,使聖心憂遑煎迫於哀疚㷀恤之中乎?倘慈念一及於此,俯循群情,必不待其辭之畢矣。況我聖上私邸奉諱,暑雨戒駕,蒼黃悲悼,榮衛受損,此固必至之理,寧忽保護之方乎?其所保護,莫若自慈聖,先復常膳,仍又勉進於聖上矣。伏願深加寬抑,亟賜兪音,千萬血祝,惶恐敢啓。答曰,古今有如許情事者乎?思之罔極。此日此請,何忍勉從,而大殿哀遑中,恐致榮衛之傷損,爲其勸進,抑此至痛,欲留意於常膳,卿等勿慮退去。
藥房口傳三啓曰,臣等謹稽已行之禮,屢陳從權之請矣,每承批旨,以當仰勸爲敎,而俯循之期,尙此邈然。顧今哀毁過度,已經屢日,滋補眞元,政急一時,而涕泣陳籲,徒歸煩瀆,下情焦遑容有極哉?爲今之道,莫有過於先爲勉許,以仰勸三殿,伏願亟允所請焉,千萬至祝,惶恐敢啓。答曰,今有俯循之批,爲幸大矣。
藥房口傳三啓曰,臣等焦遑罔措之忱,採擧國同情之願,屢陳從權之請,不賜允許。顧今悠悠萬事,豈有過於保護聖躬,豈有過於保護慈聖,而補益扶持之道,惟有薑桂之勉進,則是豈可一刻暫緩乎?慈聖先爲從權,然後大殿之焦憂,可以少紓,而復膳之請,亦可勉從,伏乞特允臣等至切之懇,千萬幸甚,惶恐敢啓。答曰,已諭於賓啓矣。
藥房口傳三啓曰,臣等從權之請,一刻甚於一刻,一籲再籲,徒費時日,天聽邈然,兪音尙遲。第伏念勉回之道,惟有在於我慈殿躬先從權,繼以積誠,是豈一向任情,徒爲過毁之時乎?伏惟慈殿,體列朝已行之成典,念今日事勢之切急,先自勉抑,俯循從權之請,仍又勸進于大殿·大王大妃殿,千萬伏祝,惶恐敢啓。答曰,東朝旣爲勉從,予亦當强進矣。
藥房口傳三啓曰,昨今以來,屢煩陳請者,實非晷刻虛徐之事,而前後批旨,兪音愈邈,區區下情,轉益抑塞,不知攸措。目今仰勸之道,政在於先自節哀,勉進常膳,而一日二日,如是相持,則將何以慰勉乎?鎭日哀籲,辭已竭而情愈急,伏願亟賜開納,仍爲仰勸於大殿·大王大妃殿·王大妃殿,以副此顒望之情,千萬血祝,惶恐敢啓。答曰,兩慈殿旣爲勉從,予亦勉從矣。
賓廳四啓曰,伏以臣等今日之請,是豈可已而不已者哉?宗社之重,不可不念也,禮經之訓,不可不遵也。大小臣隣之憂遑煎迫,是係群下之私情,猶且姑舍,殿下以眇然一身,叨承列祖艱大之業,上奉三殿慈覆之恩,其所節宣保嗇之方,靡不用極,或恐惟憂之貽念,而臣等切至之懇,一籲再籲,今焉五徹矣,兪音尙遲,群情愈鬱,誠淺辭拙,不能感回天聽,臣等之罪,無容更達,而第伏念扶接元氣,雖有粥飮之强進,而必也薑桂滋補,不容一時少忽。況餰粥之進,卽禮儀之微文也疏節也?雖閭巷匹庶之居喪守制,必須據禮而從權,又況人君,御大寶之位,臨兆民之衆,而不思所以上念無疆之恤,俯從必循之義乎?先自聖躬,節哀順變,克復常膳,仰勸慈聖,則慈聖三殿,亦豈不悅豫而勉從之耶?及承批旨,慈心感回,萬萬欣幸,而至於聖上所進,何足煩請爲敎,慈聖旣欲勉從,則殿下何不仰體慈念,而必欲固守而不變乎?殿下之不忍遽從,臣等雖甚愚迷,豈不仰認,而哀遑罔措,不得請則不敢止,玆敢不避屢瀆,相率更籲,伏乞淵然深思,俯循衆情,千萬至祝。答曰,聯辭屢懇,旣難終靳,慈聖之自內俯勉,不啻鄭重,情私則轉益哀痛,而不容不仰承俯從,卿等其諒之。
藥房口傳四啓曰,臣等伏承三殿俯循之批旨,不勝萬萬欣幸,而尙未蒙聖上之勉從,臣等相顧焦迫,罔知攸措。第伏念三殿,旣爲聖躬之保護,强進常膳矣,殿下若不同時進御,而三殿復却常膳,則殿下於此,將以何辭仰勸乎?伏乞亟加三思,特賜允從,以幸宗社,千萬泣祝,惶恐敢啓。答曰,已爲勉從於賓啓矣。
賓廳啓曰,臣等以御押議定事來會,而不敢卽爲書入,恭俟下敎之意,敢啓。大王大妃殿傳曰,當自內書下矣,勿爲會議。
以御諱單子,大王大妃殿,傳于沈宜冕曰,以首望爲之。
以御字單子,大王大妃殿,傳于沈宜冕曰,首望爲之。
傳于金益文曰,慈敎鄭重,卿其安心,卽爲還第。仍傳曰,遣史官,傳諭于權判府事。
大王大妃殿,傳于金益文曰,卿試思之,國勢岌嶪,未有甚於今日,以卿體國之誠,何爲此萬萬不當之擧乎?雖是當引之義,遭此罔極之會,上下實不當如是相持,況以必不然之事,爲引而逬出城外者,尤爲千萬意外之擧也。卿其諒之,安心還第,毋使悲擾中致煩酬應事,遣左副承旨,傳諭于權判府事,仍留偕來。
左副承旨金益文書啓,臣於本月十五日午時量,敬奉慈敎,馳往傳諭于西部盤松坊車子里契判府事權敦仁所住處,則以爲,臣昨日史官之回,猥陳敷奏,逬伏城外,日夜隕泣,乃蒙我聖上,特加寬貰,開示慈敎之鄭重。仍降還第之恩言,卽又近侍儼臨,誕宣慈敎,十行諄諄,誨釋備至,擎讀未半,不覺聲淚之俱發也。臣雖至頑至迷,豈不知上下罔極之中,仰煩酬應之爲罪上添罪哉?然罪通神明,法無容貸,臣若不遄伏金木之誅,則將無以慰八域臣民慟冤之情。況臺啓事體,至重且嚴?雖微官庶僚,一遭評彈,不敢冒沒於官職,非爲伸廉義也,卽所以重事體也。今臣罪犯顧何如,而特以忝居大官也,故姑不擧論,而其實臣與提擧,罪同而律亦同,今若憑恃兩殿恩敎,抗顔趨進,自同無故,則其爲蔑國體而壞公義,果何如哉?惟有速被嚴誅,庶可以少贖臣罪之萬一,恩諭之下,伏地血泣而已云矣。臣旣承偕來之命,故姑爲仍留之意,敢啓。傳曰,知道。
行大司憲洪在喆,大司諫林永洙,司諫朴龍九,掌令李敎英·金敬鉉,持平金世鎬·金直淵,正言申錫禧·李敎寅等啓曰,噫嘻,痛矣。今日醫官之罪,可勝誅哉。渠輩厚被國恩,猥參議藥之列,而玉體違豫,曾未多日,本院輪直,纔過一宵,緩急則全疎於本標,方技則素昧於對投,竟因無妄之候,遽遭罔極之變,歷溯往牒,至冤至痛,豈有如今日者哉?嗚呼,惟我大行大王,以大德必得之聖,天賦康寧,榮衛匀和,百靈之所佑相,萬姓之所蘄祝,雖致微愆之節,可期翌瘳之慶,而渠輩俱以常時待令之類,專任平日診察之責,脈度之熟諳,證形之詳承,宜莫如渠輩,而始未能竭誠殫技,無往非遺恨餘憾,苟究其罪,一則醫官也,二則醫官也。凡今日八域含生之倫,孰不欲食其肉而寢其皮,少洩此窮天之慟也哉?請醫官卞宗浩·李河錫·李基福·金亨選·黃道淳·卞鍾鉉·金榘等,設鞠得情,亟正典刑。至若藥院提調,職在保護之地,不能盡審愼之道,其在國體,亦不可置而不論,都提擧則格例所拘,雖不得竝擧,而其他在院提調,請施以竄配之典。噫嘻,痛矣。興寅君最應之罪,可勝言哉?守陵官事體,本自何如,而遽當攀髯之慟,普切如喪,廢却被髮之擧,自歸無嚴,禮節之間,竟至闕焉,審愼之地,反涉駭然,分義道理,寧敢乃爾?今使之戴罪擧行,雖出於慈聖匪怒之敎,而此非微眚薄過之略加譴罷而止者也。請興寅君最應,亟施投畀之典。大王大妃殿答曰,醫官事,已有處分,勿煩。守陵官事,只施譴罷者,深有所商量,而臺閣之如是煩聒,未知可也,勿煩。
尹致英,以漢城府言啓曰,今此轝士軍抄出之役,萬分緊急,而本府判官李源一,國葬都監郞廳差下,中部都事趙永和,山陵都監監造官差下,職務相妨,竝令該曹,以他司可堪人,口傳相換,南部令未差之代,亦令差出,以爲專意擧行之地,何如?傳曰,允。
吏曹口傳政事,南部令趙基升·李源明·丁大植。漢城判官李源一,典牲判官尹章善,以上相換,中部都事趙永和,童蒙敎官金準鉉,以上相換。
以南部令望筒,傳于南性敎曰,首望爲之。
沈宜冕,以國葬都監摠護使意啓曰,本都監監造官前監役尹亨鎭,前敎官閔德鎬,前參奉李圭秉,時無職名,令該曹口傳付軍職,冠帶常仕,何如?傳曰,允。
兵曹口傳政事,副司勇尹亨鎭·閔德鎬·李圭秉,以上竝單付。
沈宜冕,以禮曹言啓曰,卽接奉常寺所報,則今此國恤時虞主造成及奉安處所,自本曹啓稟定奪云。取考謄錄,則虞主造成處所,例設於空闕殿閣矣。今番以何殿閣造成奉安乎?敢稟。傳曰,依癸卯年例爲之。
又以禮曹言啓曰,謹稽五禮儀及喪禮補編,則卒哭後自上視事服,以布裹翼善冠·布袍·布裹烏犀帶·白皮靴載錄,而公除後卒哭前視事服服色,無可據之文,故丙申年,因丁丑已行之例,以自內書下者,令尙衣院製入,而庚申·乙丑·辛巳·甲午,亦依此稟旨擧行矣。今亦依前例擧行事,分付該院,何如?傳曰,允。
又以忠勳府言啓曰,本府書寫忠義衛尹涑瓜滿,代以趙羲永差下,依例假郞廳稱號,何如?傳曰,允。
又以殯殿都監摠護使意啓曰,魂殿所用銀器,依下敎,待內下擧行,而至於鍮鑄祭器,依各年例,山陵祭器鑄成時,一體擧行之意,分付國葬都監,何如?傳曰,允。
尹致英,以漢城府言啓曰,取考謄錄,則每當國恤時,轝士軍之役,與他坊役,所重自別,上自公卿大夫,下至盲人獨女,有家有率,則擧皆出丁,至於掖屬及諸都監,各該司員役等,無率丁者外,俱不頉給,上司下人,盡爲出用,法例卽然,而近來謀避之習漸盛,自該衙門頉免事,移文捧甘,甚至紛紜,非徒事體之未安,實軍充數,其勢末由。今番亦依定式,各殿宮別監與各差備掖屬及各都監·各司員役等無率丁者外,無得頉下,各處移文捧甘稱頉之弊,一切嚴防事,令各該司,奉承傳擧行,何如?傳曰,允。
南性敎,以禁衛營言啓曰,在前國恤時,習陣中日私習試射放等事,過卒哭後爲之矣。今亦依此擧行之意,敢啓。傳曰,知道。
又以御營廳言啓曰,在前國恤時,習陣中日私習試射放等事,過卒哭後爲之矣。今亦依此擧行之意,敢啓。傳曰,知道。
又以刑曹言啓曰,國葬都監,來設本曹,故本曹則移接平市署之意,敢啓。傳曰,知道。
又以義禁府言啓曰,因兩司合啓,醫官卞鍾浩·李河錫·李基福·金亨選等,特貸一縷,減死定配事,命下矣。卞鍾浩·李河錫·李基福·金亨選,臺啓方張,不得擧行之意,敢啓。傳曰,知道。
行副提學趙秉駿,應敎朴永輔,副應敎趙獻永,校理尹哲求·徐堂輔,副校理尹行謨·尹堉,修撰李維謙,副修撰沈宜元·宋廷和等聯名箚曰,伏以臣等,卽伏見臺啓批旨下者,有諸醫官減死定配之命,臣等相顧冤憤,如欲無生。噫,諸醫官罔赦之罪,已悉於府院之啓,臣等何忍架疊提說,重慼我聖心,而減死薄竄,乃是寬典,顧何以洩神人之憤,慰臣民之冤也哉?嗚呼,我慈聖殿下惻怛之敎,好生之德,臣等豈不知欽仰萬萬,而渠輩受國厚恩,不思報效,當玉候愆和之時,執證則全昧本標,議藥則不能對投,以致榮衛漸損,竟遭此窮天之慟,嗚呼,尙忍言哉?雖婦孺輿儓之微,咸曰罪在醫官,莫不沬血飮泣,直欲食肉寢皮,則此所謂國人殺之者也。似此難貸之類,豈可晷刻容貰於覆載之間哉?臣等悲憤所激,泣血聯籲。伏願聖明,仰稟東朝,亟允臺請,夬伸典刑焉。取進止。答曰,省箚具悉。已有東朝處分,更勿煩瀆。
己酉六月十五日卯時,上詣殯殿。親行望奠入侍時,右副承旨沈宜冕,記事官洪鍾雲·南秉吉,檢校待敎洪淳穆·金輔鉉,待敎尹滋悳,以次侍立訖。正時前一刻,上具衰服,出自廬次,入殯殿門,詣板位跪俯伏哭。少頃,止哭興。代奠官進詣香案前,三上香,連奠三盞,降復本位,上俯伏哭。少頃,止哭興平身,還廬次。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,行左承旨南性敎啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
南性敎啓曰,藥房提調,持粟米飮來待矣。傳曰,封入。
進御人蔘粟米飮,自明日停止事,榻前下敎。大王大妃殿進御人蔘粟米飮,自明日停止事,榻前下敎。王大妃殿進御人蔘粟米飮,自明日停止事,榻前下敎。
大妃殿進御人蔘粟米飮,自明日停止事,榻前下敎。
傳于沈宜冕曰,魂殿,以宣政殿爲之。
傳于南性敎曰,同副承旨許遞,口傳差出。
兵曹口傳政事,副護軍單趙秉夔。
南性敎,以備邊司言啓曰,此時曠官可悶,守令未差之代,令該曹口傳差出,催促下送,未下直閫帥·守令,竝令不日辭朝,上京守令,一體催促,亦爲不日下送,何如?傳曰,允。
又以吏曹言啓曰,去月十八日,因備邊司草記,受由上京守令,催促下送事,允下矣。自臣曹催促,則長興府使金箕晳,受由在於江原道洪川地云,故斯速還官之意,發關知委於該道道臣處矣。卽接江原監司朴容壽回移,則長興府使金箕晳,身病沈重,不得下去云。其身病旣如是,則有難强令還任,罷黜,何如?傳曰,允。
沈宜冕,以禮曹言啓曰,因臣曹草記,嗣位後,王大妃殿當尊爲大王大妃殿,中宮尊爲王大妃殿,進號陳賀之節,將爲擇日擧行,則東朝位號,宜有加上之節,而臣曹不敢擅便,問議時原任大臣·館閣堂上·在外儒賢處之事,允下。大臣·館閣堂上,已爲獻議稟處矣,在外儒賢收議,今纔來到,而成均館祭酒臣洪直弼以爲,臣奉諱罔極之中,不意王人臨門宣旨,俯詢以東朝位號加上之節。竊伏念國朝往例,三大妃殿同時竝臨,惟成宗朝爲然,而各加徽號二字於大妃殿位號之上,已矣,無別立殊稱。至宣祖朝,稱仁聖大妃以恭懿殿,肅宗朝,稱莊烈大妃以慈懿殿,是亦擧徽號而云爾,見于公私文字者也。西漢,有皇太太后之稱,而恐涉無稽,靡足以爲據也。臣素蔑學術,旣不敢比數於儒臣之列,近又癃病濱死,神魄隕喪,其何敢陪外廷末議,重犯無忌之誅哉?伏地震慄,惟俟威罰之加焉云。副司直臣成近默以爲,伏奉禮官收議,以王大妃殿陞號後,以上遞加之疑禮,詢問至及於賤臣,而如臣愚賤,本不當備數於儒臣,故今亦不敢妄有所仰對,伏不勝惶恐云。副司直臣宋來熙以爲,臣病癃神耗,近添新恙,委頓牀席,不意今者禮曹郞官,遠臨窮鄕,以東朝位號宜有加上,致勤下詢,而臣伏念朝家進號之節,旣重且大,則淺見蔑識,不敢仰對,虛辱明命,祗增悚慄之至云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而國恤限卒哭間,依例姑停之意,敢啓。傳曰,知道。
又以兵曹言啓曰,中日試射,卒哭前停止矣。文武試射,一體停止之意,敢啓。傳曰,知道。
上在昌德宮廬次。
大殿誕日,內閣·政堂·玉堂·朝廷二品以上·六曹堂上·兩司長官單子問安。答曰,知道。大王大妃殿·王大妃殿·大妃殿,內閣·政院·玉堂·朝廷二品以上·六曹堂上·兩司長官口傳問安。答曰,知道。朝哭後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,罔極。
藥房提調尹定鉉,行左承旨南性敎啓曰,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
大王大妃殿傳于南性敎曰,大殿私親追尊爵號,大臣定入。
沈宜冕啓曰,左議政·吏曹判書·戶曹判書有稟達事,來詣閤外請對矣。傳曰,入侍。
賓廳啓曰,大院君追上號,依下敎書入之意,敢啓。大王大妃殿答曰,知道。
大院君追上號全溪。
傳曰,以卿處義,屢煩慈聖之酬應,哀遑中,更添勞心之端,不勝悶迫,卿須諒之,卽爲還第,以安予心。仍傳于沈宜冕曰,遣史官,傳諭于權判府事。
大王大妃殿傳于沈宜冕曰,覽此附奏,所執一向邁邁,實是意慮之外,是豈可已不已之義而然乎?以此小嫌,有此過引者,亦不知卿意之所在,雖些少酬應,悲遑中已難如例爲之,今此大官去就,豈其尋常過去之事乎?予以年來精力不逮,何可屢煩酬接乎?卿必諒此,幡然勉回也。卿若以藥院之任,終有難安之心,則暫時許副,有何難哉?此敦諭,右副承旨更爲傳諭,仍與偕來。
右副承旨金益文書啓,臣於本月十七日巳時量,敬奉慈敎,更爲傳諭于判府事權敦仁所住處,則以爲罪戾至重,未蒙嚴誅,恩諭屢降,反積違逋,跼高蹐厚,無地自容,惟日夜涕泣霣越,鈇鉞之是俟,聖諭敦飭,逈出尋常,慈敎開釋,去益諄複,至下藥銜許副之敎。臣是何人,旣犯如此難貸之罪,而反侈如此曠絶之恩也?嗚呼,我慈聖殿下精力多遜於年前,疚戚又過於今日,凡百酬接之必致煩惱,臣亦非不仰揣,而乃復連事瀆擾,有若迷不知變者,是尤臣之死罪也。然而不忠之罪,天地之所難容,必誅之義,公議之所莫逃。雖以兩殿至慈至仁之德,必欲置之無故之地,邦憲無以倖逭,臺言不可力抗,臣若未勘當勘,徒懷寵靈,冒沒趨詣於恩命之下,則是乃全沒義分放恣無忌憚之人也。臣何敢出此,臣何敢出此?伏地血泣,惟願速被金木之誅而已云矣。臣旣承偕來之命,故姑爲仍留之意,敢啓。傳曰,知道。
大王大妃殿傳于沈宜冕曰,常溪君內外,亦爲復爵。
大王大妃殿傳于南性敎曰,大殿本家人,今將上來,給馬供饋之節,分付畿營,斯速擧行。
傳于南性敎曰,兩司諸臺竝許遞,與未差之代,令該曹口傳差出。
吏曹口傳政事,承旨金洙根·金景善·洪鍾英·徐英淳·徐念淳·金鍏·韓鎭庭·朴宗吉·李時在·吳取善·尹致定·南獻敎·洪耆爕·金公鉉·曺錫雨·洪羲錫·李源益·徐憲淳·曺錫亨·任百經·洪祐順·宋持養·李根友·徐有薰·姜·李鼎在·韓正敎·申觀浩·黃浩民·李是遠·李孝淳·李經在·申大膺·兪章煥·李祖榮·李在鶴·李寅皐·林永洙·李公翼·宋應龍·李明迪·金在田·李謙在·李源達·鄭㝡朝·洪說謨·成原默·徐元淳·趙雲澈·李源命·洪祐喆·李晉翼·申錫愚·李元會·尹敎成·任百秀·金英根·金愼根·金永爵·金德喜·李㘾·趙龜夏·李宗秉·金逸淵·金漢益·趙啓昇·李玄緖·成好謙·李時愚·鄭基世·趙道淳·金穰根·韓文爀·宋能圭·李玄功·李豐翼·李繪九·權用脩·徐相敎·金鎭右·金應均·金始淵·朴鳴載·金基周·沈熙淳·尹景善·李亨夏·金建銖·兪致崇·鄭翊朝·權馦·趙熙哲·金漢淳·李寅奭·趙然昌·沈承澤·韓兢人·朴斅默·李裕膺·朴龍九·朴永輔·趙獻永。以承旨望筒,傳于南性敎曰,行護軍吳取善爲之。
吏曹口傳政事,景慕宮令李正鉉·申日顯·洪羲升。以景慕宮令望筒,傳于南性敎曰,首望爲之。
南性敎,以吏曹言啓曰,因備邊司草記,此時曠官可悶,守令未差之代,令該曹口傳差出,催促下送,未下直閫帥·守令,竝令不日辭朝,上京守令,一體催促,亦爲不日下送事,允下矣。自臣曹催促,則未下直守令永興府使韓啓源,嘉山郡守趙履錫,龍岡縣令朴珪壽,咸興判官申錫寬,庇仁縣監孔獻東,泰仁縣監金俊根,孟山縣監吳光勳,俱以爲今十九日辭朝云。上京守令公州判官鄭允容,今初八日已爲下去云,丹城縣監閔致萬,受由於廣州地,康翎縣監洪仁秀省掃事,時在京畿利川地云,竝斯速還官之意,發關知委於各該道臣·守臣處之意,敢啓。傳曰,知道。
吏曹口傳政事,尙州牧使李漍·金箕絢·崔瑗,長興府使趙奎淳·徐兢輔·李彙載,溫陽郡守趙秉璿·沈樂愼·鄭游,牙山縣監林鎭璜·黃鍾奭·李浩達,南平縣監安膺壽·李根榮·李祖欽。以尙州牧使望筒,傳于南性敎曰,副望爲之。
以長興府使望筒,傳于南性敎曰,首望爲之。
以溫陽郡守望筒,傳于南性敎曰,首望爲之。
以牙山縣監望筒,傳于南性敎曰,首望爲之。
以南平縣監望筒,傳于南性敎曰,首望爲之。
以慶尙監司金大根狀啓,居昌府民家失火事,傳于尹致英曰,當此農殷之時,許多民戶之一時被燒,聞甚驚慘,元恤典外,別加顧助,趁卽結構奠接,俾無捿遑失所之歎事,廟堂措辭,分付。
沈宜冕,以殯殿都監摠護使意啓曰,魂殿,以宣政殿爲之事,命下矣。修理之役,令該曹擇日擧行,而移安廳·御齋室·內哭臨廳·安香廳·祭器庫及殿官直所·獻官房以下各項處所,一一稟定,然後可以分付該曹,一體修改,何以爲之乎?敢稟,大王大妃殿傳曰,摠護使·殯殿堂上以下·戶判,進去奉審。
又以禮曹言啓曰,大殿私親忌日,素膳當爲封進,預爲錄下,以爲擧行之地,何如?傳曰,允。
又以禮曹言啓曰,殿下嗣位後,宗廟祝式,當爲釐正,純宗室,似當稱以皇考,殿下稱以孝子,而謹稽謄錄,則英廟於景廟,稱皇兄稱孝嗣,今於翼宗室祝式,似當援以爲例,而莫重禮節,不敢以臆見硬議。魂殿與徽定殿祝式,亦當磨鍊,而禮經謄錄,俱無顯出可據之文,臣曹不敢擅便,問議于時原任大臣·館閣堂上·在外儒賢處之,何如?傳曰,允。
又以禮曹言啓曰,謹稽謄錄,則國恤發引前,誕日表裏,像生時,封進於殯殿矣。來七月十八日,大行大王誕日,大殿於殯殿所進表裏及百官表裏,依例封進事,分付該曹,而表裏封進時,百官有哭臨之例,今亦依此擧行事,知委,何如?傳曰,允。
又以殯殿都監摠護使意啓曰,魂殿處所,宣政殿爲之事,命下矣。謹依下敎,臣等進詣奉審,則殿內諸處,別無頉處,而內差備處所,甲午年則自內書下矣。今番則何以爲之,而移安廳·安香廳·祭器庫·御齋室以下各處所,依甲午年例,別單書入。魂殿修理之節,各處修改之役,慮有潦水,待秋,令該曹擇日擧行之意,敢啓。傳曰,知道。內哭臨廳,當自內分排矣。
又以殯殿都監摠護使意啓曰,梓宮結裹後所進素錦褚,當爲造成,而補編,則以紙塗載錄矣。取考各年謄錄,皆以白苧塗進,今番則何以爲之乎?敢稟。傳曰,依各年例爲之。
又以撰集廳言啓曰,本廳郞廳,副司果洪淳穆,副司直李,副司果沈敬澤·金炳雲,成均館司成李承輔,弘文館副修撰宋廷和,副司直趙龜植,兵曹正郞金輔鉉,司諫院獻納趙然興,藝文館檢閱尹滋悳差下之意,敢啓。傳曰,知道。
又以撰集廳言啓曰,本廳會同,依甲午年例,以內閣爲之,內藏日省錄,亦依已例請出,而政院日記,取來考出之意,敢啓。傳曰,知道。
南性敎,以兵曹言啓曰,卽接西所衛將金沂有牒報,則本所字內明禮門南邊中松一株拔根顚仆云。令該所依例斫去之意,敢啓。傳曰,知道。
己酉六月十七日申時,上御熙政堂。大王大妃殿垂簾,左議政·吏曹判書·戶曹判書請對入侍時,同副承旨沈宜冕,記事官洪鍾雲·尹定善·南秉吉,左議政金道喜,行吏曹判書李若愚,戶曹判書金學性,以次進伏訖。大王大妃殿曰,史官分左右。仍命大臣進前。道喜進前奏曰,日候過熱,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,日氣甚熱,慈殿聖候,連日哀毁之餘,不有損節乎?大王大妃殿曰,別無損節矣。道喜曰,日前大殿私親封爵事,以國有大院君故事,令廟堂詳考已例擧行之意,旣承下敎矣。今將擧行,而曾無君號,大院君上二字,不敢自下擬定,不得不更奉下敎然後,卽當擧行矣。大王大妃殿曰,予婦人也,豈知以何字爲好也?大臣定入也。仍命書傳敎曰,大殿私親追尊爵號,大臣定入。出簾敎道喜曰,常溪君·豐溪君,俱有溪字,則便同行列,今此大院君爵號,亦於溪字上,加一字定入乎?大王大妃殿曰,果好矣。道喜曰,大院君三位夫人爵號,當以姓貫擬定,姓貫亦承下敎然後,可以擧行矣。大王大妃殿曰,姓貫詳知然後,從當書下矣。道喜曰,墓道封築及守護設置等節,令禮曹擧行,何如?大王大妃殿曰,大院君墓道,封築之謂乎?道喜曰,然矣。大王大妃殿曰,依此爲之。道喜曰,大殿外宅,例以議政,追贈三位,本宅贈職應施之人,亦承下敎然後,可以擧行矣。大王大妃殿曰,予亦未能詳知,而廉氏本家,無可施處,崔氏本家,則似聞有之,而亦當更探矣。道喜曰,廉氏本宅,尤有別焉。誕育聖躬,當先爲贈職矣。大王大妃殿曰,崔氏本家與廉氏本家,亦詳細知之,然後更當下敎矣。道喜曰,然則今日內,無以擧行矣。大王大妃殿曰,事勢似然矣。大王大妃殿曰,更無奏達事乎?道喜曰,吏判有所仰達事,登筵矣。道喜曰,吏判有所稟達,則進前奏之。若愚進前奏曰,大院君追尊一節,大臣俄已仰達,而封爵事,其在事體,難以先擧於大院君追尊之前,勢將日子遷就矣。大王大妃殿曰,日子之稍遲,顧何妨乎?道喜曰,大院君夫人,當以府大夫人追尊,而待知其貫鄕後擧行,則將不免遲延矣。大王大妃殿曰,事勢然矣。予之精力,尤不如前,哀遑中事亦多未能周思者,緣是,而今此擧行之節,以致難便,大抵予或有差錯之事,大臣隨事提醒,上下如是以度,甚好矣。道喜曰,臣旣忝大官,豈敢不殫竭乎?大王大妃殿曰,更無奏達之事乎?道喜曰,俄者所奏之外,更無所可達者,而戶判有所仰達事,亦登筵矣。學性進前奏曰,建祠之節,旣伏承下敎,處所,更爲下敎後當擧行,故敢此仰達矣。大王大妃殿曰,北村無可合處,以恩信君家,爲定價本當出給,而曾聞祠宇自來稱好,未知果如何矣。學性曰,祠宇果是稱好處,而未知其果無修改之節也。大王大妃殿曰,摘奸後,無可修改處,則仍舊用之,若過多頹落,則改建也。道喜曰,價本則自戶曹劃送乎?大王大妃殿曰,其家舍甚大云,價本亦必不少矣。自戶曹劃送,而價本出給之意,自內已諭矣。其家雖已知之,似當猝難搬移,價本卽速出給也。道喜曰,俄者所仰達墓道封築·守護設置·祠宇修改等節,今若不出簾敎,則難以擧行,而今則大院君·府大夫人追尊,姑未擧行,待其擧行,以簾前定奪頒布,似好矣。大王大妃殿曰,依此爲之。又敎曰,大院君夫人崔氏·廉氏·李氏封爵之節,竝爲擧行乎?道喜曰,三位,皆以夫人書下,可以同爲擧行矣。大王大妃殿曰,從當更爲下敎。又敎曰,更無所奏乎?道喜曰,無可更達之事矣。命大臣就座。又命大臣先退。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,行右承旨南性敎啓曰,時値庚節,暑氣轉甚,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
備忘記,慶尙左兵使柳信儉下直,長弓一張,長箭一部,片箭一部,筒兒一箇賜給。
大王大妃殿傳于南性敎曰,披告肝膽之言,而一向無幡然底意,一日二日,于今幾日乎?此豈上下相持,虛徐時日之時乎?萬萬非所望於卿者也。更勿堅執,卽爲還第事,遣亞卿傳諭,期於偕來。
傳于南性敎曰,慈殿敦勉之敎,又此懇摯,卿其還第事,遣史官,傳諭于權判府事。
大王大妃殿傳于南性敎曰,偕來承旨還入。
南性敎啓曰,判府事權敦仁,遣亞卿偕來事,命下矣。何亞卿進去乎?敢稟。傳曰,禮曹參判進去。
禮曹參判韓正敎書啓,臣於本月十八日申時量,敬奉聖諭,馳往傳諭于西部盤松坊車子里契行判中樞府事權敦仁所住處,則以爲臣以危蹙崩迫之情,又添逋慢瀆擾之罪,仰煩酬應於兩殿哀遑罔極之中者,今幾日矣。罪戾冞積,而恩命愈重,忽又亞卿,與史官來宣慈敎,且頒聖諭,仍有偕來之命,恩言之隆,豚魚可孚,臣豈不欲感激趍詣,無復貽惱於聖衷,而第念王法,不可以曲貸,大防,不可以暫越。峻發之論,臣固甘心,而不被當律,抗顔入城,則非但臣之所不能自措,其於王法何,大防何哉?每奉一番敦飭,輒增一番負犯,而睯然若不知變動者,豈爲臣一己之私哉?惟泥首俟勘,罔知所達云矣。臣旣承偕來之命,故姑爲仍留之意,敢啓。傳曰,知道。
大王大妃殿,以承傳色口傳下敎曰,醫官事·守陵官事,有所斟量,新除授臺諫,竝卽牌招,卽爲停啓以入。
大王大妃殿,以承傳色口傳下敎曰,醫官定配,尙無擧行之言,分付金吾,配所草記,卽爲入之。
大王大妃殿,以承傳色口傳下敎曰,政院申飭,配所草記,今日內捧入。
吳取善,以義禁府言啓曰,醫官配所草記,卽爲入之事,命下矣。醫官卞鍾浩·李河錫·李基福·金亨選等,臺啓方張,不得擧行之意,敢啓。傳曰,知道。
大王大妃殿,以承傳色口傳下敎曰,飭敎之下,不卽擧行,又以臺啓方張,按例草記者,萬萬未安。金吾堂上,爲先從重推考。更勿相持,配所卽爲磨鍊以入。
吳取善,以義禁府言啓曰,醫官卞鍾浩·李河錫·李基福·金亨選等,減死定配事,命下。而配所卽爲磨鍊以入事,又爲命下矣。卞鍾浩,慶尙道昆陽郡,李河錫,全羅道樂安郡,李基福,慶尙道河東府,金亨選,全羅道寶城郡,減死定配,而以合啓批旨內辭意,具罪目,依例發遣府書吏·羅將,押送于各其配所,何如?傳曰,允。
吏曹口傳政事,大司憲李景在·李啓朝·李敦榮,大司諫李玄緖·尹敎成·任百秀,執義金基纘·尹哲求·兪錫煥,司諫睦仁培·趙完植·韓升烈,掌令金翊鎭·洪羲宗·趙遠永·姜漢赫·金權·李廷斗,持平丁昌夾·金學秀·姜鳳煥·玄弼濟·趙光濂·崔擎祖,獻納李維謙·朴浚愚·權永秀,正言姜㳣·安喜壽·尹顯歧·閔永瑋·曺錫輿·尹禹錫。直閣單趙然興。
以大司憲望筒,傳于南性敎曰,李景在爲之。
以大司諫望筒,傳于南性敎曰,任百秀爲之。
以執義望筒,傳于南性敎曰,金基纘爲之。
以司諫望筒,傳于南性敎曰,睦仁培爲之。
以掌令望筒,傳于南性敎曰,趙遠永·李廷斗爲之。
以持平望筒,傳于南性敎曰,金學秀·趙光濂爲之。
以獻納望筒,傳于南性敎曰,朴浚愚爲之。
以正言望筒,傳于南性敎曰,安喜壽·閔永瑋爲之。
大王大妃殿傳于吳取善曰,停啓捧入事,屢次申飭,何等截嚴,而以不得停啓之意,入稟,豈有如許事體乎?當該承旨,爲先從重推考,停啓,催促捧入。
大王大妃殿傳于吳取善曰,臺諫以醫官罪重罰輕爲言,則公議亦不可不伸,諸醫官,竝施島配之典。如是處分之後,不卽停啓,則亦當有嚴處之擧矣。
行大司憲李景在,大司諫任百秀,執義金基纘,司諫睦仁培,掌令趙遠永·李廷斗,持平趙光濂等合啓,醫官等事·藥院提調事·守陵官事,竝停啓。
沈宜冕,以山陵都監摠護使意啓曰,本都監所用物種,參考各年前例,鐵炭則戶曹·各軍門取用,石灰·磚石及不足鐵物,卜定於海西·江華,空石·生葛及需用雜物,亦依例分定於京外各處,使之進排,何如?傳曰,允。
又以國葬都監摠護使意啓曰,諡狀·行狀製述官實預差,諡冊文·哀冊文·表石陰記·誌文製述官書寫官實預差及改銘旌·下玄宮銘旌·表石大字篆文·寶篆文書寫官實預差職姓名,別單書入之意,敢啓。傳曰,知道。
國葬都監,諡狀製述官李若愚,預差李景在,行狀製述官判府事權敦仁,預差金蘭淳,諡冊文製述官金學性,預差趙鶴年,書寫官金輔根,預差徐憲淳,哀冊文製述官徐箕淳,預差洪鍾應,書寫官金鼎集,預差洪在喆,表石陰記製述官判府事鄭元容,預差李嘉愚,書寫官徐憙淳,預差趙秉駿,誌文製述官尹定鉉,預差尹致秀,書寫官李啓朝,預差成遂默,改銘旌書寫官金左根,預差李憲球,下玄宮銘旌書寫官洪顯周,預差金炳疇,表石大字篆文書寫官左議政金道喜,預差李敦榮,寶篆文書寫官洪在龍,預差趙冀永。
沈宜冕,以國葬都監摠護使意啓曰,魂殿所用鍮鑄祭器,依各年例,山陵祭器鑄成時,自國葬都監一體擧行事,命下矣。依下敎,魂殿祭器與山陵祭器,同爲鑄成之意,敢啓。傳曰,知道。
又以國葬都監摠護使意啓曰,本都監,今日已爲始役,郞廳·監造官中一員,依例輪回直宿之意,敢啓。傳曰,知道。
又以國葬都監摠護使意啓曰,本都監監造官閔種淑,身病猝重,勢難察任,改差,其代前參奉任惇常差下,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司勇單任惇常。
沈宜冕,以山陵都監摠護使意啓曰,本都監小浮石所監造官前參奉金命根,輸石所監造官前參奉李彙廷,俱無職名,竝令該曹口傳付軍職,使之冠帶常仕,何如?傳曰,允。
又以殯殿都監摠護使意啓曰,本都監郞廳尙衣院僉正成載璜,身病猝重,勢難察任,改差,其代前郡守李台鉉差下,而時無職名,令該曹口傳付軍職,使之冠帶常仕,何如?傳曰,允。
又以山陵都監摠護使意啓曰,本都監造成所郞廳朴興壽,以其身病,呈狀乞遞,改差,其代以前監察金彝淳差下,三物所郞廳趙光濂,移拜臺職矣,其代以前郡守洪祐信差下,而俱無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果李台鉉·洪祐信·金彝淳,副司勇金命根·李彙廷,以上竝單付。
吳取善,以兵曹言啓曰,敦化門西邊墻垣半間許頹圮處,今已畢築矣。把守軍兵,解送直所之意,敢啓。傳曰,知道。
又以訓鍊都監言啓曰,因兵曹草記,敦化門西邊墻垣半間許頹圮處,今已畢築,把守軍兵,還入直所,將校解送之意,敢啓。傳曰,知道。
又以訓鍊都監言啓曰,今六月十九日,習陣日次,而在前國恤時,軍兵習操,過卒哭後爲之矣。今亦依例停止之意,敢啓。傳曰,知道。
上在昌德宮廬次。
自巳時至申時,灑雨下雨,測雨器水深二分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,行右承旨南性敎啓曰,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
傳于南性敎曰,藥房都提調許副。
傳于南性敎曰,慈敎又復切摯,今則臺啓旣停,而藥院之任,亦已許副,卿其安心還第事,遣史官,傳諭于權判府事。
大王大妃殿傳于南性敎曰,前後屢諭,罄悉予意,而卿之所執,愈往愈甚,大失所圖,極庸慨然。當此嗣服之初,大小事務,極其艱棘,主上與未亡人之所以爲賴者,只在於二三大臣之協心輔導,此尤卿可去之時乎哉?臺啓不當於卿而爲難安矣,今則停啓,藥院提擧之任,亦已勉副,別無可引之義。卿其諒之諒之,卽爲還第事,偕來亞卿傳諭,期於偕來。
禮曹參判韓正敎書啓,臣於本月十九日午時量,敬奉聖諭,更爲傳諭于行判中樞府事權敦仁所住處,則以爲臣之危蹙情踪,業已悉暴於前後附奏,今無容更事煩陳,而卽又兩殿恩諭,惻怛懇摯。當此嗣服以下一句,奉讀未竟,自不覺五內崩裂,血淚被面,況伏蒙藥院提擧之特賜遞解,必欲進身而後已,無狀賤臣,何以得此?念臣罪負之至重,自有邦憲之必誅,則未勘當律之前,無非臣泥首蹙伏之日,顧何敢以臺啓停否,自爲去就,而課日恩命,已切坐徼之懼,卽下辭旨,冞增激感之情,到今徒事相持,屢煩酬應,尤是臣死罪之一端,一身顚倒,有未暇恤,謹當依下敎還第,恭俟處分云矣。大臣旣已還第,臣亦退去之意,敢啓。傳曰,知道。
大王大妃殿傳于南性敎曰,臺啓已停,都相還第,都承旨,卽爲牌招。
傳于南性敎曰,藥院都提調勉副之代,鄭判府事爲之。
傳于南性敎曰,藥院副提調許遞。
大王大妃殿傳于南性敎曰,都承旨,待明朝更爲牌招。
大王大妃殿傳于南性敎曰,飭已施矣,守陵官譴罷之典,分揀。
大王大妃殿,以司謁口傳下敎曰,癸卯所用祭床,徽定殿多有之,以此取用之意,分付戶曹。
傳于吳取善曰,日熱如此,輕囚放釋。
吳取善啓曰,臣取善敬奉聖敎,馳往義禁府,則無時囚,故仍詣典獄署,取考囚徒案,則結案罪人一名,殺獄罪人二十九名,御寶僞造罪人二名,未推覈罪人二名,殺獄干連罪人一名,殺獄干犯罪人三名,殺獄逃躱就捕間嚴囚罪人二名,係是重囚,故竝爲仍囚。其餘各司直囚罪人嚴再興等五名,係是輕囚,故竝依傳敎放送之意,敢啓。傳曰,知道。
大王大妃殿傳于南性敎曰,工·刑換房。
大王大妃殿,以司謁口傳下敎曰,恩信君房祠宇與拜位廳,竝新建,內外舍,亦爲一新修理,前承旨兪章煥家與其門前小屋,竝給價以買事,分付戶曹。
沈宜冕,以長生殿提調意啓曰,本殿奉安梓宮,元以十部定式,而年來入用,合爲五部矣。事當如數備奉,而時在板材數旣不敷,多有欠處,就其中擇其可合者,爲先一部,合木治鍊,見今所儲旣乏,不可不及今斫來,待秋成,依例發遣敬差官於黃腸所在三道,使之斫取以來,何如?傳曰,允。
又以撰集廳言啓曰,日省錄抄出之役,極其浩多,使臣行期,要在不遠,堂上中多有職務相妨者,依已例令該曹加差下,使之察任,郞廳,亦依例加數差出,何如?傳曰,允。
南性敎,以備邊司言啓曰,山陵都監,以三都監需用米木區劃事,報來矣。賑廳米五百石·木十同,兵曹木十同,禁御兩營木各十五同,參量排劃,以爲入用,何如?傳曰,允。
又以兵曹言啓曰,今此告訃·請諡·兼承襲奏請使一行赴燕時所把驛馬,預爲分定,然後可無窘急之弊,今亦依例知委,而應把驛馬三十二匹內,忠淸道六匹,全羅道八匹,慶尙道十三匹,來七月初十日,京中逢點,江原道三匹,咸鏡道二匹,直送安州,來七月十五日逢點事,各道監司處,行移,何如?傳曰,允。
金益文,以義禁府言啓曰,諸醫官,竝施島配之典事,命下矣。卞鍾浩,全羅道康津縣薪智島,李河錫,靈光郡荏子島,李基福,康津縣古今島,金亨選,羅州牧智島島配,而以合啓批旨內辭意,具罪目,依例發遣府書吏·羅將,押送于各其配所,何如?傳曰,允。
上在昌德宮廬次。
夜自五更至二十一日開東,灑雨下雨,測雨器水深四分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,副提調吳取善啓曰,伏未審夜間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
大王大妃殿,以司謁口傳下敎曰,恩信君房家舍,使之斯速搬移,祠宇新建之役,亦爲從速擇日擧行事,分付戶曹。
大王大妃殿,以司謁口傳下敎曰,新建祠宇,依德興大院君祠宇制度爲之。
大王大妃殿,以承傳色口傳下敎曰,相地官處,聞已行關矣,何時上來,而若數日間上來,則看山行,何時出去乎?摠護使處知入。
大王大妃殿傳于吳取善曰,都承旨,更爲嚴飭牌招,如有違牌,勿爲呼望。
大王大妃殿傳于吳取善曰,吏·刑換房。
吏曹,大行大王行狀·諡狀撰集堂上九望金左根·李若愚·金鼎集·金洙根·洪鍾應·金輔根·吳取善·徐憲淳·徐有薰。
禮曹,告訃·請諡·兼承襲奏請使拜表吉日,來七月十七日卯時,方物封裹,同月十五日。
沈宜冕,以殯殿都監摠護使意啓曰,正入棺衣畫黼,補編只以粉彩載錄,而取考各年謄錄,則用唐粉二靑三靑泥金泥銀矣。今番則何以爲之乎?敢稟。傳曰,各年例爲之。
又以殯殿都監摠護使意啓曰,梓宮銀釘上加漆,今日已準十度矣。今二十二日爲始,漆布上加漆,依甲午年例,限十度間一日進用,而時刻,令該曹推擇之意,敢啓。傳曰,知道。
又以禮曹言啓曰,因殯殿都監草記,梓宮銀釘上加漆,已準十度,今二十二日爲始,漆布上加漆,依甲午年例,限十度間一日進用,而時刻,令該曹推擇事,啓下矣。漆布上加漆十度吉時,令日官推擇後,別單書入之意,敢啓。傳曰,知道。
又以國葬都監摠護使意啓曰,今此國葬時退壙奉安遺書卷帙多寡,匣樻大小,粧衣·裹袱所用緞品,令內閣預先稟旨,知委擧行,何如?
又以國葬都監摠護使意啓曰,謹稽補編服玩帙,冕圭·衣裳·中單·蔽膝·佩玉·方心·曲領·綬·大帶·赤舄·紅襪,自尙方造成,冕圭,若用常御,則勿爲新造,鏡匣·梳函,亦用常御,則勿造事載錄,而庚申·甲午,竝以內下入用,只几杖,自都監造成矣。今番則內下與新造,預先稟定,然後可以擧行,何以爲之乎?敢稟。傳曰,依甲午年例爲之。
又以國葬都監摠護使意啓曰,謹稽喪禮補編,誌石以磁誌載錄,而庚申·甲午,皆以烏石入用矣。今番則依兩年例擧行,何如?傳曰,允。
又以撰集廳言啓曰,弘文館應敎朴永輔,司僕寺正金元植,副司果兪致善,弘文館副應敎趙獻永,弘文館校理徐堂輔,副司果金德根·閔致庠·趙文和·宋近洙·李光敏,副司直曺錫輿,本廳郞廳加差下之意,敢啓。傳曰,知道。
又以兵曹言啓曰,今六月二十日丑正初刻七分立秋七月節改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,武臣賓廳講書及武經講書,卒哭前,不得設行之意,敢啓。傳曰,知道。
又以備邊司言啓曰,今番告訃·兼奏請使行之留館遲速,未可預料,且是莫重之事,宜有預備之需,而關西營邑銀儲不敷,灣府帽稅,遺在銀中六千兩,推移入送,如有用餘,則還歸時一一還納,以爲會錄之意,分付該道道臣,何如?傳曰,允。
上在昌德宮廬次。
自開東至午時,灑雨下雨,測雨器水深二寸。夜三更四更,灑雨下雨,測雨器水深三分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
沈宜冕,以國葬都監摠護使意啓曰,魂殿所用祭器·山陵所用祭器造成吉日,令日官李秉洪推擇,則今六月二十二日午時爲吉云。以此日時,始役之意,敢啓。傳曰,知道。
上在昌德宮廬次。
自卯時至申時,灑雨下雨,測雨器水深二寸五分。夜一更,灑雨下雨,測雨器水深一分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答〈曰〉,知道。
大王大妃殿,以司謁口傳下敎曰,漆布上加漆,再度以後,逐日連進。
沈宜冕,以國葬都監摠護使意啓曰,取考各年謄錄,則輪臺板所用黃腸板一立,小方牀所入松板一立,竝以長生殿所在退板取用矣。今亦依前例取用,何如?傳曰,允。
洪鍾應,以備邊司言啓曰,卽見京畿監司金箕晩所報,則以爲因山時各驛人馬,聚待京中,許多糧料,無路區別,依已例米太各一百三十石,令賑廳卽速上下云矣。旣有各年已例,依此數卽爲上下之意,分付該廳,何如?傳曰,允。
又以備邊司言啓曰,國恤卒哭前,京外習操及官鎭門聚點·各樣都試,竝停止矣。今亦依此知委於各道道帥臣·四都留守處,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
大王大妃殿傳于金益文曰,豐溪君·永平君·益平君封爵,令該曹擧行。
吏曹口傳政事,常溪君湛,嘉德復爵事傳敎,贈豐溪君瑭,昭義追贈事傳敎,永平君昱,昭義封爵事傳敎,益平君,昭義封爵事傳敎。
府大夫人追上號,完陽府大夫人崔氏,龍城府大夫人廉氏。
大王大妃殿傳于南性敎曰,本營軍制,一依摠戎廳例施行。
大王大妃殿傳于沈宜冕曰,山陵都監炭鐵·石灰,庚申年則取用於壯勇營矣。今番亦依此例,總衛營所在炭鐵·石灰,量宜劃送,以爲入用,外道卜定,置之,可也。
大王大妃殿傳于尹致英曰,轝士軍之抄出,專在於漢城府,未知庚申甲午實數之如何,而以今紀綱解弛,京兆與五部下屬之弊,已無可言。城內外至窮殘獨無率丁之戶,責出軍人,不可不念,當該堂上,別般嚴飭於五部官,無使至窮殘獨之戶侵責,而如或憑藉此下敎,部官與下隷輩挾雜,有虛實相蒙之弊,則不啻部官之重勘,先自京兆堂上被罪,令廟堂進來京兆堂上,以此意十分嚴飭,而此時部官,尤當另擇,一體分付。
南性敎,以備邊司言啓曰,守令有闕之代,令該曹口傳差出,如有遷轉,則隨卽口傳差代,竝令不多日內催促下送,何如?傳曰,允。
吏曹口傳政事,咸陽郡守趙基亨·鄭基承·李秉先,水原判官洪鍾序·李淳榮·沈元澤,大邱判官徐有喬·金·成載璜,陰竹縣監徐士淳·申命濂·趙行鎭。
以咸陽郡守望筒,傳于金益文曰,首望爲之。
以水原判官望筒,傳于金益文曰,首望爲之。
以大邱判官望筒,傳于金益文曰,首望爲之。
以陰竹縣監望筒,傳于金益文曰,首望爲之。
南性敎,以兵曹言啓曰,卽接西所衛將金沂有牒報,則北水閣西邊鐵門,爲雨水所激破傷云。爲先令紫門監,堅實樹柵,卽速修改,而把守軍兵,金虎門入直軍八名除出,限修改間,各別守直之意,分付,何如?傳曰,允。
南性敎啓曰,卽者兵曹郞廳來言,曜金門北水閣鐵箭,爲雨水破傷,今方修改,當爲開鑰云。依例除標信開閉之意,敢啓。傳曰,知道。
南性敎,以訓鍊都監言啓曰,因兵曹草記,北水閣西邊鐵門破傷處,金虎門入直軍八名除出,將校一人率領,限修改間,各別守直之意,敢啓。傳曰,知道。
沈宜冕,以禮曹言啓曰,魂殿·山陵各祭奠所用物種中,以蔈古之有巨弊,特命勿封,代以粘炙事,載在喪禮補編受敎條,絲藿藿耳,亦依補編,不爲磨鍊矣。今亦依此擧行,何如?傳曰,允。
又以禮曹言啓曰,漆布上加漆,再度以後,逐日連進事,命下矣。原定十度內,初度已爲過行,而再度日時在今六月二十四日巽時,故自二十五日至來七月初三日,逐日吉時,令日官推擇後,別單書入之意,敢啓。傳曰,知道。
又以殯殿都監摠護使意啓曰,補編受敎中,結裹,以先襦衾次紅氈載錄,而取考各年謄錄,則襦衾·紅氈外,又以油芚入用矣。今番則何以爲之乎?敢稟。傳曰,依甲午年例爲之。
又以國葬都監摠護使意啓曰,今此大行大王御押·標信·命召·密符·摘奸牌·問安牌·大將牌,當依庚申·甲午年例,同入於服玩函,而冕服·鏡梳,旣用常御,則恐有一函難容之慮,不可不預先請出,詳審大小,定其各函與否,令政院稟旨擧行,何如?傳曰,允。
又以國葬都監摠護使意啓曰,魂殿祭器,當爲鑄成,而在前祭器鑄成時,有宗廟所上祭器陪來出見樣之例,今亦依此擧行,何如?傳曰,允。
南性敎,以總衛營言啓曰,賓陽門,以別付料武士二人,弘化門,入直軍中二十名除出,領率把守,崇智門,以別抄十人入直矣。今則何以爲之?敢啓。傳曰,賓陽門,依前武藝廳把守,弘化門,依金·弘單子擧行,崇智門,依前局出身入直。
又以訓鍊都監言啓曰,總衛營草記批旨內,賓陽門,依前武藝廳把守,弘化門,依金·弘單子擧行,崇智門,依前局出身入直事,命下,而卽有標信祗受矣。弘化門入直,以本局軍一百名,哨官一員率領替代,總衛營軍入直把摠一員,依前入直於金虎門,崇智門入直,以局出身二十人替代別抄入直,永肅門入直,局出身三十人內五人亦爲依前減省,以二十五人磨鍊入直,而竝自今月二十四日爲始,擧行之意,敢啓。傳曰,知道。
又以總衛營言啓曰,本營依壯勇營例,因下敎有問安儀節,而凡慶賀·誕辰·動駕·正朝·冬至·朔望,皆有單子問安矣。今則何以爲之?敢啓。傳曰,置之。
又以總衛營言啓曰,城內外動駕及殿座時,知彀官·壯勇衛全數隨駕,額外壯勇衛,則隨劃下員數陪扈矣。今則何以爲之?敢啓。傳曰,置之。
又以總衛言啓曰,內待令入直,以知彀官二員,壯勇衛二員,書吏一人,書牌二名,巡牢十六名,燈籠軍四名,外大門旗手六名,每三日輪回入直,修省記板入鑑矣。今則何以爲之?敢啓。傳曰,置之。
又以總衛營言啓曰,本營設始後,弘化門入直將官及軍卒,自本營擧行,而將官自上劃下,省記修正直呈矣。今則何以爲之?敢啓。傳曰,置之。
又以總衛營言啓曰,通化門鎖鑰開閉,使入直知彀官,專管擧行矣。今則何以爲之?敢啓。傳曰,政院,依前擧行。
又以總衛營言啓曰,營中大小事務錢穀,則餉色提調句管粘目,甲兵則大將句管粘目,受判付擧行矣。今則何以爲之?敢啓。傳曰,依各營例爲之。
又以總衛營言啓曰,謹依草記判下內,待令入直,知彀官二員,壯勇衛二員,書吏一人,書牌二名,巡牢十六名,燈籠軍四名,外大門旗手六名,賓陽門入直別付料武士二人,置之。弘化門入直將卒,以訓局將卒替直,崇智門入直別抄,以訓局局出身替直,而竝待標信擧行。通化門鎖鑰,還送承政院之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
大王大妃殿傳于沈宜冕曰,全溪大院君·完陽府大夫人·龍城府大夫人墓道封築·守護設置等節,令該曹如禮擧行。
沈宜冕啓曰,大行大王行狀·諡狀·誌文,今將撰進矣。謹稽國朝故事,列聖朝行錄,皆有自內書下之事,今亦仰稟大王大妃殿·王大妃殿書下,以爲敬考撰述之地,何如?傳曰,允。
吏曹口傳政事,宗廟令尹定鎬·朴龜夏·丁大植。
以宗廟令望筒,傳于金益文曰,首望爲之。
兵曹,陪往大將尹義儉·柳相弼·柳基常。
以陪往大將望筒,傳于洪鍾應曰,首望爲之。
上在昌德宮廬次。
自人定至二十六日開東,灑雨下雨,測雨器水深五分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
大王大妃殿,以司謁口傳下敎曰,光山縣夫人金氏敎旨,誤書以贈字,使之改書,益平君夫人德水李氏爵號,亦爲擧行。
南性敎啓曰,敎旨事體,何等愼重,而光山縣夫人敎旨,誤爲書塡,致勤下敎,臣之矇然捧入,不勝惶恐,而不審之當該政官,不可無警,從重推考,何如?傳曰,允。卿亦推考。
大王大妃殿傳于洪鍾應曰,本營軍制,廟堂依摠戎廳節目擧行。
沈宜冕,以禮曹言啓曰,卽接光陵參奉所報,則本陵六朔焚香·受香,本陵官員一員,當爲前期祗受陪往,而令有闕未差,無以推移擧行云。令有闕之代,令該曹以在京無故人口傳差出,以爲趁期受香之地,何如?傳曰,允。
又以禮曹言啓曰,宗廟各陵殿宮園廟墓,卒哭前,雖停祭享,朔望焚香,依前例擧行事,已爲啓下矣。卽接徽定殿參奉所報,則來七月初一日,行本殿朔焚香·受香,本殿官員一員,當爲前期祗受陪往,而令有闕未差,無以推移擧行云。令有闕之代,令該曹以在京無故人口傳差出,以爲趁期受香之地,何如?傳曰,允。
吏曹口傳政事,光陵令李祖欽·丁大植·姜漢喆,徽定殿令申日顯·李浩達·洪羲升。
以光陵令望筒,傳于金益文曰,首望爲之。
以徽定殿令望筒,傳于金益文曰,首望爲之。
沈宜冕,以殯殿都監摠護使意啓曰,本都監郞廳禮曹佐郞玄弼濟,身病猝重,勢難察任,改差,其代前縣監宋一成差下,而時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果單宋一成。
沈宜冕,以國葬都監摠護使意啓曰,壙中翣扇,自都監以白苧造成,載在補編,而庚申·甲午,皆以紅貢緞,自內製下矣。今番則何以爲之乎?敢稟。傳曰,自內製下矣。
又以國葬都監摠護使意啓曰,本都監郞廳李秉德,身病猝重,勢難察任,改差,其代前縣監朴宗敦差下,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果單朴宗敦。
沈宜冕,以山陵都監摠護使意啓曰,本都監爐冶所郞廳宋太熙,以其身病,呈狀乞遞,改差,其代以前郡守嚴錫明差下,而時無職名,令該曹口傳付軍職,冠帶常仕,何如?傳曰,允。
兵曹〈口傳〉政事,副司果單嚴錫明。
上在昌德宮廬次。
自開東至申時,灑雨下雨,測雨器水深一分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
大王大妃殿,以司謁口傳下敎曰,大院君房祭器,鍮餠臺一雙,鍮匙楪一雙,具蓋鍮灸器一坐,鍮楪匙三十二箇,鍮湯器十五箇,鍮羹器一雙,具蓋鍮鍾子九箇,鍮果器十二箇,鍮酒煎子一箇,具蓋鍮錚盤一坐,鍮退酒器一坐,鍮沈菜甫兒二箇,鍮燭臺一雙,鍮鑪盒各具蓋一坐,床卓制度及數爻,亦依德興大院君房例,造成入排事,分付戶曹。
南性敎,以兵曹言啓曰,北水閣西邊鐵門,今已修改矣。把守軍兵,解送直所之意,敢啓。傳曰,知道。
又以訓鍊都監言啓曰,因兵曹草記,北水閣西邊鐵門,今已修改,把守軍兵,還入直所,將校解送之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
大王大妃殿進御二錢重人蔘粟米飮,自今日一貼式限二貼煎入事,榻前下敎。
大王大妃殿,以承傳色口傳下敎曰,炭鐵·石灰,向以本營所在取用事,已有下敎,必當入用,而總衛營記付所在木石,亦令戶曹輸用於山陵都監役事。
洪鍾應啓曰,闕內守直,何等嚴重,而本營軍制,一依摠戎廳例施行事,命下之後,各所把守,皆已撤罷,而光政門·文政門守直校卒,更不稟旨,又無省記,仍舊把守,事體所在,大是不審。該將臣,不可無警,從重推考,何如?傳曰,允。
兵曹,陪往從事官閔祥鎬·李玄益·宋觀和·尹致誼·鄭冕榮·元世熺。
以陪往從事官望筒,傳于洪鍾應曰,閔祥鎬·元世熺爲之。
尹致英,以戶曹言啓曰,時御所內各司雨漏奉審,當依例爲之,而此與他時有異,在前亦有退行之例,待明春擧行,何如?傳曰,允。
沈宜冕,以禮曹言啓曰,全溪大院君·完陽府大夫人·龍城府大夫人墓道封築·守護設置事,命下矣。謹考謄錄,則德興大院君墓上莎草枯損汰落處修改時,因內需司牒呈,擇日告由等節,自臣曹擧行,祭物·祭官,令本道進排差定,而祭文,令藝文館撰出,獻官,以道內秩高守令差送,別定差使員,看檢修改,所入物種及役軍,亦令本道量宜待令矣。此外無他可據之文,今此封築等節,令京畿監營擧行,守墓軍,令兵曹定送,允合事宜,依此擧行事,分付,何如?傳曰,允。
洪鍾應,以總衛營言啓曰,文政門入直敎鍊官一員,別武士一人,軍十名,光政門入直壯勇衛一員,別付料武士一人,軍十名,解送之意,敢啓。傳曰,知道。
吳取善,以工曹言啓曰,取考謄錄,則殯殿進上黃毛,庚申,三年內每朔,依例封進,而甲午,亦依此例擧行矣。今亦依此封進,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿,大妃殿口傳問安。答曰,知道。
大王大妃殿傳于沈宜冕曰,元包外二萬斤,特令蕩減,潛商一款,所由來者,久矣。廟堂別般關飭於灣府,嚴加搜驗,期無一半斤潛入之弊,可也。如是申飭之後,若或以潛商現發,至於入聞,則非但當者重被加倍之律,該府尹,亦難免不謹操束之責,着念擧行,俾有實效。
沈宜冕,以禮曹言啓曰,全溪大院君·完陽府大夫人·龍城府大夫人忌日·四名日·四仲朔祭需,一依德興大院君房封進之例,磨鍊擧行事,分付該司,何如?傳曰,允。
南性敎,以備邊司言啓曰,本營軍制,依摠戎廳節目擧行事,命下矣。軍制,旣以摠廳例擧行,則總衛使佩命召,何以爲之?敢稟。傳曰,密·兵符,依例傳授,命召還納,營號,依前稱摠戎廳。
又以備邊司言啓曰,本營軍制,廟堂依摠戎廳節目擧行事,命下矣。將官·將校·員役·軍兵之復設,丙午以後新設將官之減革,各營移來軍之還送,竝別單書入,軍兵料條錢·木·米·太,竝令該曹該營草記推去,而取考壬戌年壯勇營撤罷謄錄,則錢穀屯土,俱有措處,軍校·員役,亦皆移屬,今番則何以爲之乎?敢啓。傳曰,知道。軍校員役,令各營·各司,隨窠區處。
兵曹,摠戎使單徐相五。
沈宜冕,以長生殿提調意啓曰,外梓宮合木,今六月二十九日畢役,自來七月初一日爲始着漆,而謹依庚申·甲午已例,以六十度擧行之意,敢啓。傳曰,知道。
又以山陵都監摠護使意啓曰,禮曹堂上·觀象監提調,率相地官,奉審定山事,自禮曹別單啓下,而取考前後謄錄,則都監堂上一員,亦爲進去矣。都監堂上趙鶴年,禮曹參判韓正敎,觀象監提調金景善,率相地官等,明日肅拜,仍爲出去之意,敢啓。傳曰,知道。
又以山陵都監摠護使意啓曰,方外地師北靑出身徐枝亨,今纔上來矣。看審之行,一時爲急,若待在遠地師之齊會,不知在何時。前郡守梁鍾華,前主簿金成九,出身徐枝亨,竝相地官差下,而俱無職名,仍令該曹口傳付軍職,使之官帶常仕,何如?傳曰,允。
兵曹口傳政事,副司果梁鍾華·金成九,副司勇徐枝亨,以上竝單付。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈宜冕,以山陵都監摠護使意啓曰,方外地師高山幼學朴大熙,今纔上來矣。相地官差下,仍令該曹口傳付軍職,使之冠帶常仕,何如?傳曰,允。
兵曹口傳政事,副司勇朴大熙。
沈宜冕,以國葬都監摠護使意啓曰,謹考補編,則發靷時吉儀仗軍服色,以皮帽·紫巾參用,而辛未,因下敎,常時儀仗軍所着,永祛皮帽,竝用紫巾矣。服着通變,旣有受敎,則發靷時所用,不可與常時異制,竝以紫巾擧行,何如?傳曰,允。
傳于沈宜冕曰,明日殯殿朔奠,當自內親行矣,該房知悉。
大王大妃殿傳于沈宜冕曰,看山之行,俄已下直,封標外,勿拘遠近,或有可審處,一體看審,以占極吉之地。方當夏潦之時,日候未可知,則不無關心於所重之役,斯速得占之意,分付於山陵都監提調以下。
洪鍾應,以訓鍊都監言啓曰,謹依備邊司別單判下,自總衛營還來別武士十人,武藝別監一百五十八人,依前還屬,馬兵三哨三百五十七名,則哨官三員復設,使之率領,而馬兵三哨,移屬總衛營之後,南營入直馬兵中二十名減省矣。今旣還屬,南營入直,亦以二十名加磨鍊,左右部中司各三哨七百三十八名,哨官六員,標下軍六十二名,把摠二員,左右部左右司中哨各一百二十二名,哨官四員復設,挾輦軍,依已例步軍二十六哨,分定所管,把摠哨官各一員,自臣營依前劃出,把摠則例兼餉色郞廳擧行,門旗手三十名,亦爲復設矣。金虎門·弘化門入直軍各一百名內,每處三名減省,其代,依舊例以門旗手六名,分兩處充入,其餘軍一百十四名,各色軍減額處,依前充數,東別營,今已還付,入直哨官一員,以下都監入直哨官,依前移直,別武士一人,挾輦軍三十名,磨鍊以入,而下都監入直哨官移直代,依前以新營入直別武士移直,鐵峴鎭亦爲還屬,還屬軍兵等料奉足錢·木·米·太及各樣軍物,竝照數推來之意,敢啓。傳曰,知道。
又以訓鍊都監言啓曰,本局哨官韓尙喆,以摠戎廳敎鍊官移差,本局旗牌官,當次遞兒哨官,蒙點擧行矣。今因摠戎廳復設還差,該營敎鍊官哨官之任,改差,何如?傳曰,允。
又以禁衛營啓曰,謹依備邊司別單判下,自總衛營還來槍劍軍一百二名,兼內吹十一名,細樂手五名及鷺梁鎭,依前還屬,還屬軍兵等料米奉足錢木與各樣軍物,竝照數推來,而槍劍將把摠·哨官各一員,自臣營依前劃出,使之擧行。鷺梁鎭,今旣還屬,三田渡則依前移屬廣州府之意,敢啓。傳曰,知道。
又以禁衛營言啓曰,因備邊司別單判下,本營減額騎士料米,馬太草價,今已推來,元減額三十人之數,依舊塡充之意,敢啓。傳曰,知道。
又以御營廳言啓曰,謹依備邊司別單判下,自總衛營還來駕前別抄兵戶房竝五十二人,兼內吹十一名,依前還屬本廳,其所下◆◆◆◆◆◆◆◆◆◆◆◆◆◆◆◆◆◆◆◆◆◆◆◆◆◆屬本廳之意,敢啓。傳曰,知道。
又以御營廳言啓曰,因備邊司別單判下,本廳減額騎士料米,馬太草價,竝照數推來矣。元減額三十人,還爲塡充,而東營入直騎士,亦依舊例,二十五人磨鍊以入之意,敢啓。傳曰,知道。
又以摠戎廳言啓曰,謹依備邊司啓下別單,訓局移來別武士十人,武藝別監一百五十八人,馬兵三哨三百五十七名,步軍六哨七百三十八名,左右司標下軍六十二名,挾輦軍四百八十名,兼內吹十二名,大旗手三十五名,門旗手三十名,攔後軍二十名,火箭軍十名,細樂手五名,伺候軍四十名,禁衛營移來槍劍軍一百二名,兼內吹十一名,細樂手五名,御營廳移來別抄五十二人,兼內吹十一名,龍虎營移來兼內吹十名,竝還送各該營,訓局鐵峴鎭,禁衛營鷺梁鎭,御營廳苔灘屯,亦爲還屬之意,敢啓。傳曰,知道。
又以摠戎廳言啓曰,總衛營新營入直將卒,與訓局將卒替直後,解送,直房□外新營入直將卒,以本廳將卒替直後,解送之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
朔奠親行後,大殿·大王大妃殿·王大妃殿·大妃殿,藥房·內閣·政院·玉堂·百官奉慰單子問安。答曰,罔極。
藥房提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
傳于金益文曰,永平君昱,益平君,竝宗戚執事差下。
兵曹,摠戎中軍南錫圭·吳顯文·任泰瑛。
以摠戎中軍望筒,傳于洪鍾應曰,首望爲之。
沈宜冕,以奎章閣言啓曰,卽接國葬都監草記,則今此國葬時退壙奉安遺書卷帙多寡,匣樻大小,粧衣·裹袱所用緞品,令內閣預先稟旨擧行事,允下矣。謹稽庚申已例,則御製及內下三經·四書四部手圈奉安,甲午已例,則只以御製兼爲遺書奉安矣。今番則何以爲之乎?敢稟。傳曰,只御製奉安退壙。
南性敎,以備邊司言啓曰,本司武郞廳邊漢圭,奔走勤仕,四滿十五朔,依例陞敍或守令除授事,奉承傳施行,何如?傳曰,允。
己酉七月初一日卯時,上詣殯殿。親行朔奠入侍時,行都承旨洪鍾應,行左承旨吳取善,行右承旨南性敎,左副承旨尹致英,右副承旨金益文,同副承旨沈宜冕,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。正時前一刻,上具衰服,出廬次,入殯殿門,詣板位跪俯伏哭。少頃,止哭,代奠官進詣香案前,三上香,連奠三盞,降復本位,上俯伏哭。少頃,止哭興平身,陞詣殯殿內。仍爲還內。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
沈宜冕,以山陵都監摠護使意啓曰,丁字閣以下營建所用瓦子·方甎·龍鷲頭·雜像,當自都監燔用,而見今潦水頻,仍設釜燔造,實難及期,竝令戶曹分付該署,預先造備,使之進排,何如?傳曰,允。
洪鍾應,以兵曹言啓曰,全溪大院君·完陽府大夫人·龍城府大夫人墓所守墓軍,令兵曹定送事,自禮曹啓下矣。取考大典通編,則德興大院君墓所守墓軍十六名,而河東府大夫人墓所守墓軍幾名,無可援據,似以墓所同塋,故不爲別定矣。今此全溪大院君墓所守墓軍,當依通編所載德興大院君墓所例,以十六名爲定,而完陽府大夫人·龍城府大夫人墓所守墓軍,與河東府大夫人墓所同塋有異,當爲別定,而自臣曹不敢擅便,何以爲之乎?敢稟。傳曰,與大院君墓所守墓軍,一體磨鍊。傳于金益文曰,明日,時原大臣來待。
沈宜冕,以承文院都提調意啓曰,卽見盛京禮部咨文出來者,以爲今年秋季統巡八月二十日行抵靉江西㟁,與本國地方官公同會哨,若至陡壁臨江,人馬不能行走之處,借用本國船隻,而預行知照,轉飭各該地方官,屆期遵辦云矣。此當按例遵行,回咨將爲撰出,而謹稽甲午謄錄,則告訃使發行後,有入送回咨之事,今亦依已例,告訃行拜表後,正書奉御押,定禁軍,騎撥下送于灣府,使之傳給鳳城將處,以爲轉致盛京之地,何如?傳曰,允。
尹致英,以戶曹言啓曰,各道年分事目,從當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
又以戶曹言啓曰,謹依備邊司別單判下,自總衛營還屬訓鍊都監軍兵料米太,竝照數推來,自臣曹依前放下之意,敢啓。傳曰,知道。
洪鍾應,以兵曹言啓曰,謹依備邊司判下別單,自總衛營還來龍虎營兼內吹十名,依前還屬本營,而所下料米·奉足錢·賞格木,亦爲推來之意敢啓。傳曰,知道。
上在昌德宮廬次。
自開東至人定,灑雨下雨,測雨器水深二分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
洪鍾應啓曰,時原任大臣,依下敎來待矣。傳曰,入侍。
大王大妃殿傳于沈宜冕曰,御名,副望爲之。
以御字單子,大王大妃殿傳于沈宜冕曰,首望爲之。
賓廳啓曰,臣等方議定御押,而不敢直爲書入,恭俟下敎之意,敢啓。答曰,當自內書下矣,卿等退去。
沈宜冕,以殯殿都監摠護使意啓曰,梓宮漆布上加漆,今日已準十度,全體加漆,依甲午年例,以五度磨鍊,而吉日時,令該曹推擇,間一日爲之之意,敢啓。傳曰,知道。
又以禮曹言啓曰,因殯殿都監草記,梓宮漆布上加漆,今日已準十度,全體加漆,依甲午年例,以五度磨鍊,而吉日時,令該曹推擇,間一日爲之事,啓下矣。梓宮全體加漆吉日時,令日官李秉洪推擇,則初度今七月初四日巽時,再度同月初六日卯時,三度同月初八日卯時,四度同月初十日巽時,五度同月十二日巽時爲吉云,以此日時擧行,何如?傳曰,允。
洪鍾應,以兵曹言啓曰,謹依口傳下敎,總衛營所送武藝別監減額四十名,衣資錢推來之意,敢啓。傳曰,知道。
己酉七月初三日辰時,上御熙政堂。大王大妃殿垂簾,時原任大臣入侍時,行都承旨洪鍾應,記事官洪鍾雲·尹滋悳·南秉吉,領府事趙寅永,判府事鄭元容·權敦仁,左議政金道喜,判府事朴晦壽,以次進伏訖。大王大妃殿曰,史官分左右。仍命大臣進前。寅永等進前奏曰,日候蒸濕,多日哀毁中聖體,若何?上曰,一樣矣。寅永曰,東風頗涼,日氣不調,慈殿聖體,若何?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,今日召卿等,非因他事,聞御諱字與彼中諱字,字樣雖異,以音相似,自外有不一之論云。此字字邊與字義,俱是不當於彼諱,而遠外之事,或有未可知者,自彼中若有執言之端,此不可不存商,又不可不審愼,御諱改定,似好矣。諸大臣之意,何如?寅永曰,臣亦自外聞之矣。字邊·字義,雖是不同,而旣有外間之論,且彼中事,亦不可揣度,則其在審愼之道,御諱改定,似無不可矣。大王大妃殿曰,鄭判府事奏之。元容曰,彼中所諱,卽火邊華字也。考見字典,則火邊字上,書以御名,而刪劃日邊字,則不爲刪劃矣。又聞他冊中日邊字,亦有刪劃處云,以此觀之,日邊字似或在竝諱中而然也。字樣旣不同,則以我國諱法論之,不必爲拘,而彼中諱法,近尤甚嚴云。事情有難預度,今此慈敎,出於審謹之意,臣豈有他見乎?敦仁曰,中國避諱,元有咨文之頒降者,自康熙至嘉慶御諱,皆有代用之字,如康熙御諱之玄代以元,燁代以煜,是也。旣以是頒降天下,則外國遵用,無過於此之爲信蹟,咨文以外字,恐不必論,故臣於在外,亦有酬酢,而只以咨文歸重,言之矣。今此下敎,固出於審愼之聖意,彼中事情,臣未能的知,以臣愚淺之見,何敢質言仰對乎?博詢而裁處之,恐好矣。道喜曰,旣有頒示咨文,則似不必諱之,而但彼中事情,有難預度,不可無審愼矣。以臣膚淺之見,何敢質對乎?伏願博詢而議定焉。晦壽曰,避諱咨文,只云從火從華,則今玆御諱字,字樣異而義不同,似無所相關。然而取考字典與唐本諸書,則毋論日邊字日下字,或有省劃處,此與燁爗等字,互通而竝諱也,其竝諱之義,果未詳其當否,而彼人雖或言之,自有頒示信蹟,不患無可答之辭。第若至問答之境,則事體已極悚惶,臣非敢曰必有是慮,而亦難保其必無是慮,莫重莫大事,不能不十分審愼,而以臣愚昧之見,不敢質對,伏願博詢而裁處焉。大王大妃殿曰,其字樣不同,似不諱之,而彼中事情,亦未能預度,則不可不審愼矣。以副望改定,何如乎?寅永曰,慈敎,誠至當矣。以前史觀之,亦多有定名後改定之例矣。大王大妃殿曰,然則以副望爲定,而御押,亦自當改定矣。仍命書傳敎曰,御名,副望爲之,出簾敎寅永曰,然則御字,亦當改定矣。大王大妃殿曰,御字亦改定,可也。大王大妃殿曰,然則御諱·御字單子還入後,自內還下,好矣。寅永曰,御諱·御字單子還入後,更爲還下,則謹當議定矣。大王大妃殿命書傳敎曰,定名·定字單子還入。出簾敎大王大妃殿曰,看山之行,當於何日入來乎?寅永曰,臣聞之,則自西陵往東道云,而封標外可以看審處,不過七八處,而今年則年運俱不合,故當初則往還料不出四五日矣。日前下敎後,雖前所未看審處,一體看審之意,卽令撥馬,分付于山陵都監提調以下矣。歸期則姑未的知,而似不過六七日矣。大王大妃殿曰,若得吉地,則誠甚萬幸矣。寅永曰,一國臣民,夫孰不祈顒占吉之地,而凡今地師,未有若前代之具眼者矣。揆以天理,則自然遇吉地矣。大王大妃殿涕泣掩抑曰,大行朝天姿英睿,聖德卓越,理之所推,似得吉地矣。寅永曰,近來則專以禍福言之,而古人則不然,卽曰福人逢吉地矣。元容曰,今春夏間,因下敎,有鹽民魚三十尾,黃粟米二十斗,自關西封進於藥院之新定式,今月是上來之期,當爲進上於殯殿乎?大王大妃殿答曰,永爲停封事,行會該道,可也。元容曰,魂殿三年內,駞駱粥·醍醐湯等各種,當依例封進,而其餘玉樞丹·六香膏·臘藥,則何以爲之乎?大王大妃殿答曰,依甲午年例爲之,可也。元容曰,每於大臣·儀賓·宗親出疆時,有遣御醫之命矣。朴判府事,今當赴燕,御醫單子,依例當修入,敢達矣。大王大妃殿答曰,依例爲之也。寅永曰,御字當更爲會議,而日前會議時,莫重莫大之事,臣猥忝首席,故偶拈某字,致有改議之擧,此莫非臣不審之罪矣。今此筵退後,又當循例參議,然而事過後臣之處義,不得不陳疏自引矣。大王大妃殿曰,此何言也?誠萬萬不當,是豈可引之事乎?更勿煩提也。寅永曰,慈敎至此,尤不勝惶恧之至,而臣之處義則不得不然,當恭俟斧鉞之誅矣。大王大妃殿曰,卿之此言,何若是千萬意外也?此首望爲之之敎,卽我也,然則我亦可自引乎?卿何爲如是之言也?更勿煩,更勿煩。元容曰,日前會議時,臣等同參,今不勝惶悚之至矣。道喜曰,訓局關西穀一萬石移屬摠衛營條,當爲還付,而日前各營·各司推去別單中漏落矣。似當更爲草記,而該營則事體有涉屑越,不敢仰煩云。還屬訓局之意,今將自廟堂分付,故敢此仰達矣。大王大妃殿答曰,從當下敎矣。鍾應進前奏曰,定名·定字,例當擇日擧行矣,今亦擇日擧行乎?大王大妃殿答曰,當日爲之也。仍命書傳敎曰,定字,今日爲之。出簾敎鍾應曰,定字,今日爲之事,命下矣。應參諸臣,竝牌招會議,何如?大王大妃殿曰,依爲之。出擧條命大臣就座。又命大臣先退。仍命退,諸臣以次退出。
上在昌德宮廬次。
自開東至申時,灑雨下雨,測雨器水深一分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
梓宮加漆後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。大王大妃殿,以司謁口傳下敎曰,全溪大院君房結數以千結劃送事,分付戶曹。
大王大妃殿,以司謁口傳下敎曰,順和宮結數,依慶壽宮例劃送事,分付戶曹。
南性敎啓曰,箋文法意,何等重大,而今此陳慰陳賀箋文礪山府使崔弘德,中和府使李敎俊,祥原郡守申榏,興陽縣監徐相岳,俱以別軍職應封官,尙不封進,揆以事體,萬萬未安,竝從重推考,使之卽速封進之意,分付兩道道臣,何如?傳曰,允。
沈宜冕,以撰集廳言啓曰,日省錄及政院日記中可備參考者,竝爲考出後,本廳,今日罷出之意,敢啓。傳曰,知道。
洪鍾應,以司僕寺一二提調意啓曰,濟州出來先運年例進上馬八匹,別御乘馬二十匹,山屯馬二百匹,合二百二十八匹內,五匹中路故失,十二匹中路病留,十四匹津頭逃逸,三匹到本寺病留除,實納馬一百九十四匹禾毛色,別單書入之意,敢啓。傳曰,知道。
己酉七月初四日巽時,上詣殯殿。親臨全體加漆入侍時,行都承旨洪鍾應,行左承旨吳取善,行右承旨南性敎,左副承旨尹致英,右副承旨金益文,同副承旨沈宜冕,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,上具衰服,出廬次。仍詣殯殿內,立于靈座之右,奉審。少頃,鍾應進前奏曰,進漆時刻稍久,且日候蒸鬱,暫御于恭默閤,似好矣。上曰,時刻雖久,何妨於暫立乎?鍾應曰,摠護使之意,亦如是,故敢此仰達矣。上曰,唯。仍詣恭默閤。少頃,出次,陞詣靈座之右,進漆如儀訖。上降詣板位跪,俯伏哭。少頃,止哭興平身,仍降階。摠護使趙寅永進前奏曰,日候蒸濕,聖體,若何?上曰,一樣矣。仍入廬次。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏末審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
南性敎啓曰,宣傳標信六部,開門標信三部,閉門標信三部,問安牌三部,先爲造成。命召十部,密符四十五部,加造。密符九部,左右捕將大將牌·傳令牌合四部,摘奸牌十部,竝皆新造以入。大王大妃殿慈旨二部,王大妃殿慈旨一部,大妃殿慈旨一部,問安牌三部,亦皆先爲新造,以入各殿之意,敢啓。傳曰,知道。
又啓曰,命召·密符·左右捕將大將牌·傳令牌,今已畢造封入矣。左議政金道喜,兵曹判書尹定鉉,訓鍊大將李應植,禁衛大將申觀浩,御營大將洪在龍,摠戎使徐相五,左邊捕盜大將許棨,右邊捕盜大將趙存中,竝卽命招傳授。水原留守金左根,廣州留守洪學淵,開城留守金鼎集,江華留守趙亨復,今方上京,一體牌招傳授,兵曹摘奸牌一部,都摠府摘奸牌二部,亦皆畢造矣。依前例自本院頒布,諸道監司·統制使·兵水使·防禦使所授密符,亦依例宣傳官持標信下送,而傳授新符,收來舊符,事係至重,所往各處,成送有旨。且送舊左隻,使之合符後收來,諭書亦依當初所授,次第改書安寶,使院吏齎傳各司·各道,舊頒符牌,當竝收聚,而左右捕將大將牌,兵曹·都摠府摘奸牌之御押安刻者,依已例還入大內,因山時出付都監,與標信諸符,一體奉安于退壙。各司符牌,旣伏承仍用之命,而至於問安牌及捕將傳令牌,例自本院燒火矣。今番則何以爲之?敢稟。傳曰,允。依例爲之。
大王大妃殿傳于南性敎曰,兵符傳授,何等緊急,而不察舊符之有無,今始入稟者,政院擧行,萬萬稽忽,當該承旨從重推考。
大王大妃殿,以承傳色口傳下敎曰,摠戎使兵符,斯速新造傳授。
金益文,以戶曹言啓曰,全溪大院君房結數,以千結劃送事,命下矣。免稅一千結,以元結劃送,待本房望呈擧行之意,敢啓。傳曰,知道。
又以戶曹言啓曰,順和宮結數,依慶壽宮例劃送事,命下矣。免稅九百結,以元結劃送,待本房望呈擧行之意,敢啓。傳曰,知道。
又以備邊司言啓曰,卽見京畿監司金箕晩所報,則以爲,當此因山大役,各樣需用,極其浩多,容入物力錢限二萬兩,及今措劃爲辭矣。見今中外儲蓄俱罄,實無以措辦區劃,而當此大役,畿營事力,萬難自辦,擧行不得不自朝家劃給,量宜排用,惠局錢一萬五千兩,特許貸下,使之從便推用,何如?傳曰,允。
又以備邊司言啓曰,卽見戶曹所報,則以爲,當此大役,凡百需用,萬無塗抹之路,錢限十五萬兩,請卽區劃矣。地部策應之浩大,目下塗抹之末由,果如所報,而以今經費之匱竭,實難所請之準劃,就別置錢米中兵曹,惠局各一萬兩,戶曹·禁衛營各五千兩,戶曹米一千石,糧餉廳七千兩,御營廳四千兩,訓局·工曹·司僕寺·軍器寺各二千兩,掌樂院·司饔院各一千兩,嶺南私賑穀,左兵營山城穀各三千石,湖南丙申別貿穀五千石,湖西安興餉穀四千石,竝劃給,使之從便取用,何如?傳曰,允。
南性敎,以兵曹言啓曰,卽接西道參軍南宮溶牒報,則訓鍊都監所授肅靖門西邊第四城廊近處體城二間許頹圮云,爲先令繕工監堅實圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
又以訓鍊都監言啓曰,本局分授都城肅靖門西邊第四城廊近處體城二間許頹圮處,令該軍門卽速修築,把守軍兵量宜定送事,自本曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
又以司僕寺一二提調意啓曰,濟州出來後運三名日進上馬六十匹,差備進上馬八十匹,歲貢馬二百匹,凶咎駑馬二十匹,合三百六十匹內,三匹中路故失,十五匹中路病留,十二匹津頭逃逸,四匹到本寺病留,二十匹水原府別驍士,一百三十匹訓鍊都監,三十五匹禁衛營,三十五匹御營廳,五十匹兵曹軍馬分給除,實納馬五十六匹禾毛色,別單書入之意,敢啓。傳曰,知道。
金益文啓曰,領府事趙寅永上疏到院,而公除前不得循例捧入,故留院之意,敢啓。傳曰,捧入。
領府事趙寅永疏曰,伏以,我大行大王顧命之月,已易矣,公除之日,又迫矣,仰惟孝思益復靡逮,矧惟我三慈殿罔涯之慟乎?仍伏念,向日御名會議,卽我殿下元服後肇擧之盛典也。凡在參聞,莫不審愼,臣居班右,尤宜敬謹,而乃因字音之或近彼諱,至有望單之還入改定,苟求其咎,臣實當之。蓋其手緘封進,雖在時任檢書,拈字不拘諸僚,故臣果妄有所論,而外議未能帖然。遂至於更詢之擧,大聖人深思遠慮,臣實欽仰贊歎。果以及今改定,爲十全之道仰奏,而其惶懍靡措,容有極哉?乃於將退之際,微發自引之辭,則慈意嚴截,先之以開釋,繼之以不敢承聞聖敎,臣不覺體栗汗沾,不得畢其辭矣。然而其所關何如,所重何如,而其所錯尤何如也?司直之論,惟當坐俟,不敢爲自劾計者,特由慈諭之申複也。雖然臣有不得已之私懇,致煩深墨之酬應,此又臣死罪也。臣本衰杇尩羸,不堪驅策,卽通國所知也。百證沈痼,未暇畢陳,而最是脚膝拘攣,坐不能自立,立不能自坐,必藉他人挾扶,然後始能運動,似此老醜難堪之狀,已莫逃於嚴廬之下,邃簾之內,則有不待臣言之畢,而固已洞燭之矣。第臣崩剝之初,遽承摠護之命,臣於此任,至于三矣。前皆因事,未能竣役,恒日追惟,如負大何,到今終事之自效,此事而已。私竊以爲,雖顚仆道路,莫保性命,蟻褥之願,實所甘心,奈其目下病形,最妨步履,有非峻坂仄徑所能自强,而山陵看審,專藉脚力,發行之期,又此漸近,左右思量,只有控實乞解之一條路也。此非臣所敢自惜,誠以莫重莫嚴之事,緣臣如此,延拖推遷,則臣雖萬殞,何以贖其罪,而其於國體,何哉?玆敢略具情悃,仰冀睿覽,伏願殿下,仰稟東朝,特遞臣摠護使之銜,以重復土大禮,千萬幸甚。臣無任云云。答曰,省疏具悉卿懇。御名改定,慈聖所以慮慮外之事,欲其萬全無慮之意,而筵中所敎,又復丁寧開釋,則於卿有何做錯乎?今此爲引,誠萬萬過中矣。以卿老成,何不諒此?且摠護之任,是終事之地也。在卿情禮,何可辭爲?卿其安心勿辭。仍傳于金益文曰,此批答,遣史官傳諭。
敎摠戎使徐相五書。王若曰,閔予小子弗弔,稟東朝而裁處廟謨,國之大事在戎,自內營而旋授摠師,所已試者,今申命玆。眷彼北漢一營,實我畿右重鎭,管轄對峙於廣府,關防控三輔咽喉,機務與參於籌司,制置均兩局體貌。山堞壯鎖鑰之固,所以資桑土綢繆,甸服統襟帶之雄,不啻爲繭絲保障。肆此任宜畀於熟手,當是時尤難於簡心。惟卿,王國干城,名家韜·略,聲績夙著於制閫,內外歷試之俱宜,委寄寔重於登壇,前後眷注之冞篤。玆授卿以摠戎使,卿其祗服寵命,若漢馬伏波之威,克闡壯猷,勵衛虎在山之勢。於戲,峙餱糧穀甲胄,奚但紀律之練諳,亭洗劍臺鍊戎,佇見壁壘之增彩。故玆敎示,想宜知悉。知製敎臣李維謙製進
上在昌德宮廬次。
自開東至未時,灑雨下雨,測雨器水深九分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。梓宮再度加漆後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·六曹堂上奉慰單子問安。答曰,罔極。
藥房都提調鄭元容,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈宜冕,以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
傳于洪鍾應曰,山陵看審都監堂上以下留待。傳于洪鍾應曰,山陵看審都監堂上以下入侍。
沈宜冕啓曰,記注法意,何等審愼?而今初三日筵說,有所錯誤,至於改修正以入,揆以事體,萬萬未安。當該注書,不可無警,從重推考,何如?傳曰,允。
尹致英,以戶曹言啓曰,全溪大院君房田土價銀子二千兩輸送,宮庄未備前需用次,米太各一百石,限五年,依例輸送事,命下矣。田土買得價銀二千兩輸送,田庄未備前需用次,本曹太一百石,宣惠廳米一百石,限五年,上下輸送之意,敢啓。傳曰,知道。
沈宜冕,以山陵都監摠護使意啓曰,山陵初看審後,景陵·崇陵右岡,懿陵左岡,光陵達摩洞,懿昭墓右岡五處山論,別單書入之意,敢啓。傳曰,知道。
洪鍾應,以備邊司言啓曰,國恤卒哭前,京外習操及官鎭門聚點·各樣都試,竝皆停止之意,頃有所草記行會矣。卽見平安兵使李定鉉狀啓,則以爲,今秋巡操,不得循例稟啓,請令廟堂稟旨,分付矣。習操·聚點,旣令竝停,則淸北巡操,何可擧行乎?依已例一體停止之意,分付,何如?傳曰,允。
沈宜冕啓曰,左議政金道喜上疏到院,而公除前不得循例捧入,故留院之意,敢啓。傳曰,入之。
又啓曰,判府事鄭元容·朴晦壽聯名上疏到院,而公除前不得循例捧入,故留院之意,敢啓。傳曰,捧入。
左議政金道喜疏曰,伏以,旬朔變嬗,公除不遠,仰惟孝思益復靡逮。仍伏念,臣於日前御名單子還入改定之後,竊不勝萬萬悚懍。蓋會議定名,卽莫重之典禮,固宜嚴謹周詳,而臣忝居時任,其責尤別,今玆命改,亶出於聖慮深遠,先事愼重,非爲其顯然觸犯,旣已改之,悚當何居?方其議定之初,手書者臣也,封進者亦臣也。苟求不審,臣實爲首,前席嚴畏,未遑自列,經日惶蹙,短章陳暴。伏乞聖明,仰稟東朝,亟降威罰,以昭法紀焉。臣無任云云。答曰,省疏具悉卿懇。此豈卿可引之義,而如是爲引乎?向日之筵,慈敎亶出於先事之慮,而又於昨日領樞之批,略言其槪,於卿亦何有焉。卿又以是爲說,誠非始料之攸及也。萬萬過當,萬萬不可,卿其諒之,卿其安心焉。仍傳于沈宜冕曰,此批答,遣史官傳諭。
判府事鄭元容·朴晦壽聯名疏曰,伏以,朔改序遷,慟冤冞新,伏惟嚴廬銜恤,益切靡逮之思。伏念御名改定,非以本字之在法當避也,亶由於我慈聖殿下之憧憧至念深存其萬一之慮者也,臣等不勝欽仰贊頌之至。右僚時任,以不審之咎,連章自引,臣等俱是會議參聞之人,則惶恧靡措之忱,豈有異同於其間而晏然而已乎?玆敢聯陳自劾,伏乞聖明,仰稟東朝,亟降威罰,以安微分焉。臣等無任云云。答曰,省疏具悉卿等之懇。此果不可已之義諦乎?一日二日,次第引咎,有若僨誤者,究其意而不能得也。卿等亦必仰揣慈意之攸在矣,卿等其諒之諒之。仍傳于沈宜冕曰,此批答,遣史官傳諭。
己酉七月初六日午時,上御熙政堂。大王大妃殿垂簾,山陵看審都監堂上以下入侍時,行都承旨洪鍾應,記事官洪鍾雲·尹滋悳·南秉吉,都監堂上趙鶴年,觀象監提調金景善,禮曹參判韓正敎,以次進伏訖。大王大妃殿曰,史官分左右。仍命看審堂上進前。鶴年等進前,大王大妃殿曰,相地官,皆待令乎?鍾應曰,使之閤外待令矣。大王大妃殿曰,看審諸臣,雖是登筵,第欲聞相地官所奏矣。仍命相地官入侍。大王大妃殿曰,俄因別單,見其大槪,而看審諸處,果何如乎?地術則雖未詳知,而以凡眼見之其中,何處爲最吉乎?鶴年曰,自西道至東道,毋論置簿內外,程道遠近,取其坐向吉利處合十三處,一一看審後,其中五處,以相地官山論,謹以修別單入啓矣。大王大妃殿曰,五處中,何處爲吉乎?鶴年曰,五處中,景陵陵上奉審,則十全大吉之地矣,更無可論,而崇陵右崗,亦是大吉之地,似爲次於景陵,而諸相地官之議,亦如是矣。相地官趙永煥·梁鍾華·金成九·徐枝亨·朴大熙,以次進伏訖。大王大妃殿曰,諸相地官隨所見,次第奏之,可也。永煥曰,景陵龍穴·砂水,盡合法度,崇陵右崗則來龍法度,與諸陵同吉,而猶爲次於景陵矣。鍾華曰,景陵龍穴·砂水,盡合法度,十全大吉之地,而崇陵亦是極吉,猶爲次於景陵矣。成九曰,景陵,龍勢大旺,穴象豐滿,爲十全大吉之地,而崇陵右崗,龍穴合度,砂水稱情,猶爲次於景陵矣。枝亨曰,景陵龍穴·砂水,俱爲上吉,而崇陵亦爲吉地,猶爲次於景陵矣。大熙曰,景陵,龍勢穴證豐厚,爲十全大吉之地,而崇陵,龍穴法度,亦是大吉之地,比諸景陵,猶爲之次,故定以副望爲之矣。大王大妃殿曰,景陵第一十全大吉之地,故爲首望乎?永煥等曰,然矣。大王大妃殿命相地官先退。大王大妃殿曰,三看審後當完定,而再看審,當於何日爲之乎?雨勢如此,似有妨於看審,誠爲關心矣。鶴年曰,雨勢不爲開霽,則果難看審,而再看審日子,摠護使當有草記矣。大王大妃殿命看審堂上就座。又命先退。仍命退,承史以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
金益文,以山陵都監摠護使意啓曰,臣寅永,與禮曹判書臣徐箕淳,都監提調臣李鼎臣,觀象監提調臣金景善,率相地官等,再看審次,依例除朝辭,明日出去,而其所審察諸節,比初次尤當加詳。樹木之障礙於眺望,而不可不略加疏剔者,從便擧行,或有陵寢局內至近之處,則自前先有告由之節,預爲分付該曹,何如?傳曰,允。
大王大妃殿傳于金益文曰,明日山陵再看審時,益豐府院君同爲進去。
金益文,以山陵都監摠護使意啓曰,大王大妃殿傳曰,明日山陵再看審時,益豐府院君同爲進去事,命下矣。明日出去時,亦爲除下直,同爲進去之意,敢啓。傳曰,知道。
南性敎啓曰,明日山陵再看審時,益豐府院君進去事,命下矣。兼帶御營大將所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,御營大將,禁將兼察事,命下矣。兼察御營大將申觀浩,卽爲牌招,聽傳敎,何如?傳曰,允。
金益文,以戶曹言啓曰,全溪大院君房田土價銀,以代錢輸送事,命下矣。田土買得價銀二千兩,依下敎代錢輸送之意,敢啓。傳曰,知道。
又以戶曹言啓曰,大妃殿供上所用掌苑署元貢不足加定物種,參考前例,與惠廳堂上相議酌定後,分道磨鍊,別單書入,而自今六月初八日爲始,給價之意,分付宣惠廳,何如?傳曰,允。
又以國葬都監摠護使意啓曰,發靷及返虞時神帛輦·副輦·平轎子,例以常時所御入用矣。與神帛腰轝,一體陪來,如有渝傷,竝爲修補以用,何如?傳曰,允。
又以國葬都監摠護使意啓曰,各陵表石尺數大小不一,而癸卯景陵表石,因大行朝特敎,以補編所載尺量入用矣。今番則何以爲之乎?敢稟。傳曰,依補編所載入用。
又以山陵都監摠護使意啓曰,各陵石儀尺數大小不同,癸卯景陵石儀,因特敎遵用補編所載矣。今番則何以爲之乎?敢稟。傳曰,依補編所載入用。
上在昌德宮廬次。
夜自二更至四更,灑雨下雨,測雨器水深六分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
梓宮三度加漆後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·大司諫奉慰單子問安。答曰,罔極。
藥房提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
上在昌德宮廬次。
夜自五更至初十日開東,灑雨下雨,測雨器水深六分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
上在昌德宮廬次。
自開東至人定,灑雨下雨,測雨器水深二寸八分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
梓宮四度加漆後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·六曹堂上·兩司長官奉慰單子問安。答曰,罔極。
藥房都提調鄭元容,提調尹定鉉,副提調吳取善啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈宜冕,以山陵都監摠護使意啓曰,臣等率諸地師,山陵再看審後,達摩洞及景陵·崇陵右岡三處山論與山圖,修正以入之意,敢啓。傳曰,知道。
傳于洪鍾應曰,摠護使以下留待。
傳于洪鍾應曰,摠護使以下入侍,領敦寧同爲入侍。
己酉七月初十日申時,上御熙政堂。大王大妃殿垂簾,摠護使以下入侍,領敦寧同爲入侍時,行都承旨洪鍾應,記事官洪鍾雲·尹滋悳·南秉吉,摠護使趙寅永,禮曹判書徐箕淳,山陵都監堂上李鼎臣,觀象監提調金景善,領敦寧洪在龍,以次進伏訖。大王大妃殿曰,史官分左右。仍命大臣進前,都監堂上亦爲進前。寅永進前奏曰,近間日氣甚熱,聖體,若何?上曰,一樣矣。寅永曰,三慈殿氣候,何如?上曰,一樣矣。大王大妃殿曰,再看審則果何如乎?寅永曰,一處則曾所未見,而其餘諸處則皆已前所見矣。初看審五處中二處,今番則置之,只以三處山論入啓,而懿昭墓形局,則甚爲結局而平低,懿陵局內則甚爲豐厚,而裁穴處有五塊大石,地官言,此是皮膚之石,則除去以爲無妨云,而地理,何可揣度乎?別單中三處次序,但以看審次序,修正入啓矣。大王大妃殿曰,山論別單,以看審次序書入之謂乎?寅永曰,然矣。大王大妃殿曰,三處別無優劣乎?寅永曰,然矣,而達摩洞則在前樹木鬱密,未能詳見矣。今番則伐木,故詳爲看審,而俗所稱大地矣。以臣區區愚見,不敢質言仰奏,而來龍甚爲雄壯,外靑龍全是石山,所見極爲峻嚴,而實不敢決言仰達矣。大王大妃殿曰,景陵則似當屢次見之矣。寅永曰,景陵及崇陵右岡,俱極和吉安穩之地,而景陵則朴尙義·李懿信所占矣。崇陵右崗亦大吉之地,而未能詳知其何處爲好矣。大王大妃殿曰,然則彼此一體爲好之謂乎?寅永曰,崇陵亦極吉矣,臣何敢質對,而雖樵童牧叟,皆稱安穩之地矣。大王大妃殿曰,朴尙義·李懿信,果是誰也?寅永曰,宣廟朝時相地官矣。大王大妃殿曰,古人地術,必有勝於近來地術矣。寅永曰,若封雙墳,則舊灰板一尺五寸,奉出黃土,又爲削出,然後可爲外梓宮奉安之剩餘,而七星板當奉安於生土,則似不至未安矣。寅永曰,崇陵右崗,雖在觀象監置簿中,未知何地師占得,而景陵是朴尙義·李懿信所占處,則尤有可信者矣。大王大妃殿曰,然則以景陵爲定似好,而領府事山眼,果不下於地師矣。寅永曰,臣豈有山眼,而自前此行,凡爲五次,屢次看審,幾近十餘次矣。近處陵寢,則皆已看審矣。大王大妃殿曰,屢次見之,則似當自然有知之者矣。寅永曰,相地官,皆已待令,亦爲入侍,似好矣。大王大妃殿曰,果已待令于近處,則亦爲入侍,可也。大王大妃殿曰,若定以景陵,則允合於神理人情矣。寅永曰,下敎,誠至當,而若合封于景陵,則此果合於神理人情矣。大王大妃殿曰,領敦寧亦爲看審矣,果何如乎?在龍曰,臣則素昧地術,而摠護使俄已盡達,更無容仰奏矣。大王大妃殿曰,雖以凡眼看之,豈不知之乎?在龍曰,果如摠護使所達矣。達摩洞,則甚爲雄偉,景陵及崇陵右崗,極爲安穩,山勢亦爲華麗矣。大王大妃殿曰,景陵陵役時,舊灰板一尺五寸,亦爲奉出乎?寅永曰,景陵陵役時,舊灰板亦爲奉出,七星板奉安於全地,而外梓宮屛風石奉安之剩,幾爲一尺五寸矣。大王大妃殿曰,相地官,稍近進前,可也。相地官趙永煥·梁鍾華·金成九·徐枝亨·朴大熙,以次進伏訖。寅永曰,今番看審三處,詳爲奏之也。永煥曰,再次看審,則龍穴·砂水,極吉極貴,莫過於景陵酉坐矣。鍾華曰,再看審,則與初看審時無異,看審諸處中,龍穴·砂水,至尊至貴,莫如景陵矣。成九曰,更爲看審,則龍穴·砂水之極爲吉貴,安穩和平,莫如景陵矣。枝亨曰,再看審,則景陵龍穴·砂水之極吉極貴,與初看審時,無異矣。大熙曰,更爲看審,則龍穴·砂水之極爲吉貴,莫過於景陵矣。大王大妃殿命相地官先退。大王大妃殿曰,旣聞摠護使之言,又聞相地官所奏,則更無可論矣。以景陵完定,何如乎?寅永曰,三看審後完定,似好矣。大王大妃殿曰,然則三看審,當於何間爲之乎?寅永曰,三看審,則數日後爲之,似好矣。大王大妃殿曰,雨勢如此,誠悶然矣。寅永曰,三看審,姑觀雨勢,當爲草記矣。寅永曰,臣有所區區私情之仰達者矣。此時此任,實終事之地也,若有一分可强之道,則豈有辭免之計哉?但脚力不健,動作須人,實難堪任,此則慈聖與殿下之所親鑑者也。今番三看審,則雖擔舁而往,謹當竭力奔走,而封標後,當陳短箚矣,亟賜許副,是臣之望也。大王大妃殿曰,動作之難,予亦親見,而三看審後,則有何行步之端乎?寅永曰,封標後,則別無陵役親審之事矣。大王大妃殿曰,然而今於終事之地,遽爲許副,於予心終有所悵然,且聖學成就,惟卿是賴矣。寅永曰,臣豈惜奔走之勞,敢有謀避之意乎?今番看審時,幸有回避正路之方,僅僅擔舁往來,而紅箭門以內,則果難自力行步矣。大王大妃殿曰,且觀來後,果難可强,則豈無方便之道乎?寅永曰,三看審時,則時原任大臣,例當竝爲進去矣。大王大妃殿曰,三看審後,則在家摠察而已,更何難便之有,而因山時,則在卿情理,豈不進參乎?寅永曰,今伏承三看審後仍爲封標之敎,不勝慶幸矣。大王大妃殿曰,罔極。不幸中誠萬幸矣。命大臣就座。又命大臣先退。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調吳取善啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
傳于沈宜冕曰,明日朝奠,當自內親行矣,該房知悉。
金益文,以戶曹言啓曰,卽接禮曹啓下移文,則全溪大院君·完陽府大夫人·龍城府大夫人忌日·四名日·四仲朔祭需,一依德興大院君房封進例磨鍊擧行事,入啓蒙允矣。依德興大院君房封進例,加定分道,別單書入之意,敢啓。傳曰,知道。
又以議政府左議政意啓曰,自前請謚使入去時,例自我國謚號三望,議定奉往矣。使行拜表不遠,今亦依舊例,當爲擧行,時原任大臣以下應參人員,令政院待明朝命招,齊會賓廳,議定之地,何如?傳曰,允。
上在昌德宮廬次。
自開東至申時,灑雨下雨,測雨器水深四分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
公除翌日,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂,朝廷二品以上·六曹堂上·大司諫奉慰單子問安。答曰,罔極。榟宮五度加漆後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·大司諫奉慰單子問安。答曰,罔極。
藥房都提調鄭元容,提調尹定鉉,副提調吳取善啓曰,日月易邁,公除奄過,聖上攀慕之慟,益復如新,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
南性敎啓曰,合辭方張之時,憲府無詣臺之員,事甚未安。除在外陳疏外,呈告人員,竝卽牌招,何如?傳曰,允。
尹致英啓曰,百官加下批政事,依前爲之事,命下矣。公除已過,政官牌招開政下批,何如?傳曰,允。
洪鍾應啓曰,益豐府院君洪在龍,山陵三看審事,明日出去矣。所帶御營大將命召,何以爲之?敢稟。傳曰,仍佩往來。
又啓曰,時原任大臣,爲承候來待矣。傳曰,入侍。又啓曰,時原任閣臣,爲承候來待矣。傳曰,入侍。
賓廳大行大王諡號三望,孝憲·睿文·莊肅,賓廳啓曰,大行大王諡號三望,臣等來會賓廳議定,別單書入啓下後,仍付請諡使行之意,敢啓,傳曰,知道。
注書韓敬源病,代以韓鎭棨爲假注書。
大王大妃殿傳于沈宜冕曰,奉迎大臣以下別單書入。
以奉迎大臣以下別單,大王大妃殿傳于沈宜冕曰,奉迎大臣行判府事鄭元容鞍具馬一匹面給,承旨洪鍾應加資,注書韓敬源,檢閱尹定善竝陞六,兵曹參判黃浩民,副摠管李根友,各內下鹿皮一令賜給,兵曹正郞金輔鉉,都摠都事尹行敬,別軍職李亨夏·李志益,宣傳官柳相夔·白樂貞·李鼎緖·李奎會,兼內乘李觀熙,武兼蔡東奎·趙英夏·洪秉周·金箕弘·李明三·金芋根,各上弦弓一張賜給,五衛將金致聖·李忠求,各不粧弓一張賜給,其餘日傘差備·司僕寺員役·近仗軍士等,竝令該曹,依判下施賞。
大王大妃殿傳于沈宜冕曰,奉迎中使石泰元·吳英煥竝加資,資窮者代加,司鑰金俊成邊將除授,其餘別監武藝,別監軍士等,竝令該曹,依判下施賞。
傳于沈宜冕曰,永平君昱·益平君,竝百官加親授。
傳于沈宜冕曰,中官柳賁然·曺喜寬·宋喜哲·姜元基·鄭之薰,百官加親授。
傳于尹致英曰,召對爲之。
備邊司薦望,以金蘭淳爲水原留守。
兵曹,以尹義儉爲右邊捕盜大將。
洪鍾應啓曰,新除授右邊捕盜大將尹義儉,卽爲牌招,傳授命召及大將牌·傳令牌,何如?傳曰,允。
沈宜冕,以禮曹言啓曰,因臣曹草記,殿下嗣位後,宗廟祝式,當爲釐正,純宗室似當稱以皇考,殿下稱以孝子,而謹稽謄錄,則英廟於景廟,稱皇兄稱孝嗣,今於翼宗室祝式,似當援以爲例,而莫重禮節,不敢以臆見硬議,魂殿與徽定殿祝式,亦當磨鍊,而禮經·謄錄,俱無顯出可據之文,臣不敢擅便,問議于時·原任大臣,館閣堂上,在外儒賢處之事,允下矣。發遣郞廳收議,則領中樞府事臣趙寅永以爲,日前禮曹啓言,宗廟·魂殿·徽定殿祝式,當有收議酌定之擧,而已爲允下矣。純宗室之稱皇考,殿下稱孝子,謹稽明嘉靖時禮論,有曰兄武宗考孝宗,可以援用,翼宗室之稱皇兄,殿下稱孝嗣,卽我英廟於景廟室祝式,爲我家已行之禮也,竝不必更論。若魂殿·徽定殿祝式,考諸先儒立論,多以繼統爲重,不拘序次,然而歷代未有能行之者,臣不敢質言,惟唐宣宗於敬·文·武室,本以叔繼侄,而只稱嗣皇帝臣某昭告于,則其直書廟號,可推也。旣稱嗣旣稱臣旣稱某,而不書敢字,無是理也,或史有闕文而然歟?第我朝太廟祝式,高曾以上,只書廟號而不書屬稱,或可爲旁照之例歟?臣素昧禮學,不敢指一仰對,惟在博詢而處之矣云。行判中樞府事臣鄭元容以爲,帝王以繼統爲重,雖以弟後兄,以叔後侄,其生時旣盡臣其諸父昆弟矣。諸父昆弟之入繼者,又爲之子爲父之服矣,故魯文公事之春秋三傳所論及宋眞宗時之尙書省集議,皆以不當拘世次爲說,此禮家所謂不以親親害尊尊之義也。然稽考歷代行典,皆以天屬爲序。且以我朝禮言之,英廟之於景廟,稱皇兄稱孝嗣,今以從先之義,於翼宗室,援用此禮,則於純廟,當以稱位事之矣。大行朝叔侄之序,唐宣宗時禮院祝式,於敬·文·武,但稱嗣皇帝臣某昭告,以但稱二字觀之,其不加屬稱可知矣。似當爲今日可據之例,而禮節甚重,以臣素昧,不敢質對,惟願博詢而處之云。行判中樞府事臣權敦仁以爲,莫愼者議禮,至嚴者邦典,苟無明確據依,誠無以合經權而一儀節,今此禮曹所請祝式之議,非但國朝創有之事,亦歷代之所絶罕也。歷代則有唐宣宗故事,國朝則有英廟朝已例,而若其折衷古今,備成一代之典禮,非臣蒙蔀之見所敢妄論,惟在博詢而處之云。議政府左議政臣金道喜以爲,以宗廟·魂殿·徽定殿祝式事,伏承下詢之命矣。臣素昧禮學,何敢臆對,而第伏念,純宗室,稱皇考殿下稱孝子,翼宗室,稱皇兄殿下稱孝嗣,旣有禮曹援據之啓,竝無容更議,而若魂殿·徽定殿祝式,無他傍照之例,惟有唐宣宗時因禮院所奏祝式於敬·文·武但稱嗣皇帝臣某,此或爲可據之禮耶?且太廟祝式,高曾以上,只書廟號,不書屬稱,則今亦只書廟號,不書屬稱,似或合宜,而係是莫重典禮,以臣謏見,無以的定,伏願更加博詢而裁處焉云。行判中樞府事臣朴晦壽以爲,禮家所論之說,則以承統爲重,歷代已行之典,則以世次爲定,今當從已行之典,則純廟當爲稱位,翼宗當稱皇兄,大行朝祝式,旣有唐宣宗時可援之例,臣亦無他見,而禮節甚重,不敢質言,惟願博詢而處之云。奎章閣提學臣金學性以爲,今此祝式,卽莫嚴莫重之典禮也,純宗室·翼宗室,則儀曹所奏,俱有援據之禮,而殯殿·徽定殿則事係創有,禮無明著,如臣謏淺,有不敢臆對,惟願博詢裁處焉云。知春秋館事臣尹定鉉以爲,帝王家宗統倫序,至重至嚴,今此祝式,稽之經傳,證諸史策,參以古今諸儒之說,未有的確可據,以臣謏學淺見,不敢臆對,惟願博詢而處之云。奎章閣直提學臣趙秉駿以爲,宗統至重,倫序莫嚴,今此祝式,事係創有,禮無可援,臣本謏寡,尤昧禮學,不敢妄論於王朝大典禮,惟願博詢而裁處焉云。同知春秋館事臣洪羲錫以爲,祀典至重,禮文無稽,以臣固陋蒙昧,不敢臆對矣云。同知春秋館事臣李源益以爲,純宗·翼宗兩室祝式,曹啓已有援據,無容更議,而魂殿·徽定殿祝式,旣無禮說之可稽,未經先儒之定論,惟有唐宣宗時禮院所奏祝文,但稱嗣皇帝臣,誠以承統之重,雖自稱嗣,亦以序行之尊,不得稱孝,今若援用此例,則似宜但稱嗣王臣,而係是禮節之莫重,以臣鹵莽之見,不敢硬議矣云。同知春秋館事臣李經在以爲,純宗·翼宗兩室祝式,該曹所啓,旣有援據,不容更論,魂殿·徽定殿祝式,考諸歷代,惟唐宣宗之於敬·文·武室,以叔繼侄,而只稱嗣皇帝臣某,則或可爲今日照用之禮,而未見先儒定論,臣又全昧禮典,實無以指的仰對矣云。成均館祭酒臣洪直弼以爲,如臣蔑學謏聞,靡所備數,特以名忝選籍,朝家不復揀別,混置應問之列,而前後諮訪之下,略有所冒對,而僭汰猥越,私心惶恧,今以殿下嗣位後孝定殿及徽定殿祝式博詢之擧,又及臣身,臣曷敢靦然襲謬,有問輒對,視若固然,仰累聖聰哉?第竊伏念,斯禮也,爲國朝創有之典章,名義至重,終有含默不能,玆敢妄陳瞽說,用備財幸焉。以叔父繼姪,歷選載籍,惟周孝王之於懿王,唐宣宗之於武宗,我殿下之於大行大王已矣。先儒有云孝王,叔父也臣也,懿王,兄子也君也,親親不害於尊尊,君臣之分固在也,宗廟之禮,嗣君拜先君,非叔拜姪也。先正文元公臣金長生又云,帝王家以承統爲重,雖叔父繼姪兄繼弟,皆有父子之道,斯爲萬世不易之正義也。雖云有父子之道,而若至屬稱,則當用兄弟叔姪之序,殿下於孝定殿,恐當稱皇姪,於徽定殿,恐當稱皇姪妃,叔姪之名,雖不見干古禮,叔姪之稱,已有程·朱兩夫子定論,逮皇朝憲宗皇帝追復景泰帝諡冊,稱叔稱姪,是爲所遵述者,而又按綱目唐宣宗記,禮院奏祝文於穆·敬·文·武四帝,但稱嗣皇帝臣某,是亦可備今日援證也。臣床笫危喘,待盡朝暮,神息昏耗,其何敢與聞於王朝莫重之典禮乎?竊感詢蕘之盛意,言不知裁。伏地戰慄,彌增死罪云。副司直臣成近默以爲,賤臣近默,伏奉禮官稟旨,今當祝式新定,以疑變之禮,有諮詢之擧,竊惟內事祝號,有國重典,其必有掌故之職。知禮之臣,的確之證,勘定之論,如臣之愚蒙卑賤,何敢自居儒臣之末,措一辭仰對乎?秪增惶汗戰越而已云。副司直臣宋來熙以爲,臣本禮學空疎,無所知識,而每當國家典禮,輒蒙詢問之命,惶愧之極,實莫知仰諭也。夫帝王入繼之義,至重至嚴,雖弟繼兄叔繼姪,只以承統爲序,有父子之義,而無父子之名,凡於倫屬之稱,亦不可紊,故英廟之於景廟,稱皇兄稱孝嗣,必以是焉,則翼宗室祝式,似當援以爲據,而至於魂殿與徽定殿祝式,果無的見於禮書,而第按唐宣宗於穆·敬·文·武四室,禘祭祝文,禮院奏以但稱嗣皇帝臣某,宣宗之於穆宗,弟也,於敬·文·武,叔也,而通稱嗣皇,則今亦通稱嗣王,或爲可據,而我朝則特加孝字於嗣字之上,未敢詳其當初議定之意也。昔文元公臣金長生,嘗論此禮,以爲當依通典,自稱曰嗣皇某,於先君,亦當別有稱號,而未有儒先定論,不敢創說云。與今日所値,實無異同,而先正之不敢創說者,如臣謏淺之見,尤何敢率爾論列耶?謹以舊聞,昧死略陳,而誠不免汰哉之懼也。伏願聖明,更加博詢於知禮諸臣,俾盡審擇,恐合事宜云矣。大臣諸臣之議如此,上裁,何如?大王大妃殿傳于沈宜冕曰,皇姪·皇姪妃稱號,依儒臣議施行,嗣王臣稱號,依諸大臣議施行。
又以殯殿都監摠護使意啓曰,梓宮全體加漆,今日已準五度矣。書上字及結裹吉日時,令該曹推擇,何如?傳曰,允。
又以禮曹言啓曰,因殯殿都監草記梓宮全體加漆,今日已準五度,書上字及結裹吉日時,令該曹推擇事,允下矣。令日官李秉洪推擇,則書上字今七月十五日巽時,結裹同月十六日巽時爲吉云,以此日時擧行,何如?傳曰,允。
又以禮曹言啓曰,殿下嗣位後,大王大妃殿·王大妃殿·大妃殿尊崇之禮,當依列聖朝已例,三年後設都監擧行之意,敢啓。傳曰,知道。
又以山陵都監摠護使意啓曰,山陵裁穴封標,旣以崇陵右岡·景陵同原,入於山論,而待三看審時,更爲啓聞計料,而不可無告由之節,令禮曹,預爲擧行,何如?傳曰,允。
又以山陵都監摠護使意啓曰,今七月初十日再看審後入侍時,山陵三看審後仍爲封標事,旣承下敎,而再看審兩處,姑俟三看審後可以完定,封標吉日時,令該曹,預爲推擇擧行,何如?傳曰,允。
又以山陵都監摠護使意啓曰,山陵三看審時,有時原任大臣進去之例矣。臣寅永與判中樞府事鄭元容,判中樞府事權敦仁,左議政金道喜,判中樞府事朴晦壽,益豐府院君洪在龍,禮曹判書徐箕淳,都監提調尹致秀,觀象監提調金景善,都廳朴永輔,三物所郞廳洪祐信率相地官等,依例除下直明日出去之意,敢啓。傳曰,知道。
金益文,以議政府左議政〈意〉啓曰,今己酉年春夏等褒貶,當爲等第,而領議政,右議政未差,臣有故,限內不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今己酉年春夏等褒貶,當爲等第,而領中樞府事臣趙寅永,判中樞府事臣鄭元容,臣權敦仁,臣朴晦壽,俱有身病,限內不得磨勘之意,敢啓。傳曰,知道。
又以儀賓府言啓曰,本府郞廳,今春夏等褒貶等第當爲磨勘,而永明尉臣洪顯周,東寧尉臣金賢根,昌寧尉臣金炳疇,南寧尉臣尹宜善,俱以宗戚執事進,限內不得爲之之意,敢啓。傳曰,知道。
又以宗親府言啓曰,本府郞廳,今己酉年春夏等褒貶等第,當爲磨勘,而堂上有故,限內不得爲之之意,敢啓。傳曰,知道。又以耆老所言啓曰,本所堂上多有身病,無參坐之人,今己酉年春夏等褒貶,限內不得磨勘之意,敢啓。傳曰,知道。
又以敦寧府言啓曰,府郞廳等,今春夏等褒貶等第,當爲磨勘,而以領事洪在龍身病,不得爲之之意,敢啓。傳曰,知道。
又以忠勳府言啓曰,今己酉年春夏等褒貶,當爲磨勘,而堂上不備,不得爲之之意,敢啓。傳曰,知道。
沈宜冕以奎章閣言啓曰,大行大王春邸時,竹冊·玉印敎命,奉藏于外奎章閣,下送閣臣陪來事,筵奏蒙允矣,何閣臣進去乎?敢稟。傳曰,待敎尹滋悳進去。
又以奎章閣言啓曰,今己酉年春夏等褒貶,當爲磨勘,而提學朴永元,時在任所,金學性有身病,不得擧行,外閣褒貶,亦不得爲之之意,敢啓。傳曰,知道。
又以內醫院都提調·提調意啓曰,議藥同參有窠矣。外醫中李琬·李在瑗術業精明云,差下,與李鎭夏同差待令事,筵稟蒙允矣。李琬·李在瑗,竝令該曹,口傳付軍職,冠帶常仕之意,敢啓。傳曰,知道。
又以內醫院都提調·提調意啓曰,醫官領率,例以秩高人爲之,而今甚苟艱,鄭有曾加資,使之從便擧行之意,敢啓。傳曰,知道。
又以殯殿都監摠護使意啓曰,本都監提調金蘭淳移拜水原府留守,代以前留守金左根差下,仍令該曹,口傳付軍職,使之擧行何如?傳曰,允。
兵曹口傳政事,副司勇李琬·李在瑗,以上竝單付,兵曹口傳政事,上護軍單金左根。
沈宜冕,以弘文館提調意啓曰,今春夏等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
金益文,以司饔院監膳提調意啓曰,今日監膳時日下生鮮腐傷,屢次點退,使之改色,而其所改封,與前無異,日勢漸晩,雖不得不捧入,而當此潦水,捉得無路云,在前如此之時,曾有稟旨代封之例矣。莫重御供,不敢擅便,而臣亦惶恐待罪之意,敢啓。傳曰,代封,殯殿本色捧入,勿待罪。
尹致英,以宣惠廳都提調意啓曰,本廳郞廳等,今己酉春夏等褒貶,當爲等第,而臣有故,限內不得磨勘之意,敢啓。傳曰,知道。
又以漢城府言啓曰,本府郞廳及五部官員今己酉年春夏等褒貶,當爲等第,而判尹臣趙冀永有身病,限內不得磨勘之意,敢啓。傳曰,知道。
洪鍾應,以兵曹言啓曰,六番將所着緞甲胄,各番禁軍木綿甲胄,年久破傷,今已改造矣。看品大緞甲胄一部封進,而監董員役及各色工匠·邊首等,別單書入之意,敢啓。傳曰,知道。
又以兵曹言啓曰,宣傳官李肇淵,忠壯衛將宋持和,俱以病難供職,呈狀乞遞,竝改差,何如?傳曰,允。
又以都摠府言啓曰,本府郞廳及部將等,今己酉年春夏等褒貶,當爲磨勘,而都摠管未差,限內不得設行之意,敢啓。傳曰,知道。
又以訓鍊都監都提調意啓曰,本局從事官禁松參軍及諸將官等,今己酉年春夏等褒貶,當爲等第,而都提調臣權敦仁有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今己酉春夏等褒貶,公除後當爲等第,而臣道喜有故,不得磨勘之意,敢啓。傳曰,知道。
又以御營廳言啓曰,本廳從事官及諸將官,今己酉年春夏等褒貶,公除後當爲等第,而都提調臣趙寅永有身病,不得磨勘之意,敢啓。傳曰,知道。
又以摠戎廳言啓曰,本廳今玆復設,將官日淺,今己酉年春夏等褒貶等第,限內不得磨勘之意,敢啓。傳曰,知道。
又以摠戎廳言啓曰,北漢管城將,總衛營時,因特敎,內職兼帶矣。本廳今旣復設,而管城將趙禹錫,時帶摠管之任,管城將今姑改差,北道參軍,卽本廳哨官例兼矣。前總衛營哨官元世煥,令該曹,以摠戎廳哨官單付,啓下之意,敢啓。傳曰,知道。
又以濬川司都提調意啓曰,本司都廳及郞廳,今己酉年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
又以義禁府言啓曰,今春夏等府郞廳褒貶等第,當爲磨勘以入,而堂上有闕,限內不得擧行之意,敢啓。傳曰,知道。
又以義禁府言啓曰,全羅監司南秉哲狀啓內,靈光郡守曺雲承罪狀,令攸司稟處事,啓下矣。曺雲承下去京畿加平地云,依例發遣府書吏拿來,何如?傳曰,待待命拿囚。
又以刑曹言啓曰,卽接全羅監司南秉哲文移,則金堤郡徒三年定配罪人金永俊,限滿云矣。取考曹上配案,則永俊以僞造帖文討索平民罪,丙午八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
金益文啓曰,卽伏見諸道今春夏等褒貶啓本,則黃海監司徐戴淳,咸鏡監司朴永元,守令無一人居下,殊無嚴明殿最之意,竝推考警責,何如?傳曰,允。
南性敎啓曰,卽伏見諸道今春夏等褒貶啓本,則京畿水使金相宇,忠淸水使吳明善,黃海水使李熙昇,全羅右水使李容鉉,慶尙左水使李寅熙,統制使金鍵,邊將無一人居中居下,江華留守趙亨復,黃海兵使李膺緖,全羅左水使鄭夏應,無一人居下,殊無嚴明殿最之意,竝推考警責,何如?傳曰,允。
以吏曹參議洪永圭牌不進,罷職傳旨,傳于金益文曰,只推。
金益文以吏曹言啓曰,齊陵參奉李學默,以其身病,呈狀乞遞,改差,何如?傳曰,允。
又以吏曹言啓曰,成均館典籍尹㻻,受由過限不上來,改差,何如?傳曰,允。
又以吏曹言啓曰,司僕寺正金元植,以其身病,呈狀乞遞,改差,何如?傳曰,允。
又以吏批言啓曰,行承政院都承旨洪鍾應,今陞資憲矣。本曹時無相當窠,依例送西後,兼都承旨下批之意,敢啓。傳曰,知道。
南性敎,以兵批言啓曰,行都承旨洪鍾應,自吏曹送西矣。資級係是資憲,當爲知中樞下批,而時無見窠,依例作闕下批之意,敢啓。傳曰,知道。
有政。吏批,行判書李若愚進,參判金輔根,參議洪永圭牌不進,右副承旨金益文進。啓曰,晉州牧使,今當差出,而本州以營下劇邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。以金左根爲判尹,姜爲右尹,金漢淳爲戶曹參議,金建銖爲刑曹參議,李鼎臣爲知義禁,李源益爲同義禁,金左根爲司宰提調,金輔根爲繕工提調,李嘉愚爲觀象監提調,沈敦永爲司僕正,李容在爲工曹正郞,李亮和爲禮曹正郞,洪秉壽爲兵曹正郞,李璋溥爲校書校理,安永豐爲直講,李浩達爲社稷令,鄭在容爲廣興令,成載億爲監察,李鎬俊爲掌樂主簿,李熙台爲司䆃主簿,申國休爲孝陵別檢,林仁洙爲徽陵別檢,呂東箕爲齊陵參奉,金璉五爲江原都事,尹日善爲晉州牧使,金景游爲昌樂察訪,姜敬會爲順懷墓守衛官,李鼎鎭爲昭顯墓守衛官,行水原留守單金蘭淳,兼執義單沈敦永,兼華寧殿提調單金蘭淳,兼華寧殿令單洪鍾序,永平君昱,益平君,今加中義,百官加親授。
兵批,判書尹定鉉進,參判黃浩民病,參議韓兢人入直,參知柳興吉病,右承旨南性敎進。以李嘉愚爲知事,李魯秉爲都摠管,永平君昱爲副摠管,金洙根·南錫圭爲同知,趙存恒爲宣傳官,許熠·鄭斗源·任商準·蔡東健·李昌五·張斗衡爲五衛將,李季淵·趙果永爲忠壯將,金慶亮·金洪基爲景福將,裴東鐸·尹洪祖爲慶熙將,林希周爲都摠都事,柳興奎·朴文鉉爲文兼,金商尹爲守門將,李祖文爲武兼,李觀熙爲全羅右水使,洪在儀爲淸州營將,金顯世爲黃海北虞候,朴宗炯爲白峙僉使,金漢柱爲臨津別將,林載曄爲長山別將,安㻐英爲三田渡別將,金孝鎭爲鷺梁別將,同知單李珌秀,僉知三單,金夏淵·魏鍾敏·金㝡和,訓鍊判官加設單李敎昌,壬海別將單李鎭模,上護軍趙冀永,大護軍洪在喆,護軍金得龜,副護軍林永洙·金炳奎·李肇淵·李容鉉,副司直朴龍九·李敎英·金敬鉉·金世鎬·金直淵,副司果申錫禧·李敎寅·李秉珪·孟魯述·韓鼎謩·裴相奎·元世熺·閔祥鎬·黃道淳·馮世鎬,兼摠理使單金蘭淳。
吏批,再政。啓曰,蔚山都護府使,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。金左根爲知經筵,金爲司饔僉正,姜漢喆爲慶基殿令,李復秀爲監察,權錫爲順康園守奉官,朴齊韶爲蔚山府使,行都承旨洪鍾應今加資憲,內禁將閔晢今加嘉善加資事,承傳,兼都承旨單洪鍾應。
兵批,再政。李廷調·金景淵爲五衛將,南錫圭爲都摠都事,吳耆善爲訓鍊主簿,李周應爲管城將,知事單洪鍾應,同中樞單趙完瑾,僉知單鄭斗源·任商準·崔孝章,僉知加設單許熠,大護軍李應植,護軍閔晢,副司果尹定善·韓敬源·李圭白,前監牧官李廷調,及第金成喜·朴奎昱以上今加折衝加資事,承傳,知事作闕單李應植。
以掌令趙遠永·李廷斗,持平趙光濂牌不進,罷職傳旨,傳于金益文曰,只推。
判尹趙冀永疏曰,伏以旬朔嬗邁,公除奄過,伏惟聖心益復罔極。仍伏念,臣衰癃昏聵,無堪任使,而見今轝士抄戶之役,卽臣所叨京兆之職耳,苟可以强策朽耄,仰承飭勵,則豈敢爲自阻之計哉?年深而遇事輒惛,病痼而赴衙絶罕,何可按籍括丁,趁日點簿,使戶無漏蔽,里絶擾聒,以對揚愛恤黎元之慈敎乎?義在終事,誠宜自效,而乃敢以區區賤私,冒昧塵瀆於嚴廬恭默之下,罪戾滋大,冞增悚惶。伏乞聖慈,俯垂鑑燭,仰稟東朝,亟遞臣見帶之銜,以便公私,千萬至祝。臣無任云云。答曰,省疏具悉,所請依施。
行副提學趙秉駿,應敎朴永輔,副應敎趙獻永,校理尹哲求·徐堂輔,副校理尹行謨·尹堉,修撰李維謙,副修撰沈宜元·宋廷和等聯名箚曰,伏以朝晡屢更,奄過公除,伏惟聖懷慟廓,益復罔極。竊伏念,我殿下以聰睿之姿,膺艱大之業,命哲命吉,罔不在初,惟休惟恤,實亦無疆,昔殷宗諒闇,思啓沃之道,漢帝初服,宣寬大之詔,殿下之甘盤舊學,伏未知造詣如何,而方今臣民延頸之忱,不下於山東父老,當是之時,可以答八方之蘄嚮,定一初之根基者,惟講學是已。嚴廬之中,非喪事不言,則今此開講之請,似非其時。第念,未葬讀禮,古聖有訓,壽皇之在殯,朱夫子請添講日,是未嘗因喪而廢書也。亦粵我明廟乙巳,因先正臣李彦迪之言,進講小學·孝經,宣廟丁卯,進講大學,是時筵退諸臣,至有感泣曰,好學樂善,眞聖主也。逮夫正廟丙申,進講禮記,純廟庚申,進講孟子,曁我大行大王甲午,亦進講小學,每因本館箚請,特賜允從,而時則皆公除纔過耳。況今我慈聖殿下頃下諺敎,惻怛懇摯,凡累十百言,竟以講學爲重,我殿下所當監法而奉承者,其不在斯歟?今雖不能備禮法筵,若於饋奠之暇,晨昏之餘,頻賜召接,討論經史,則日月積累,開發聖衷,其於端本出治,資益弘多。伏願下詢大臣,亟定進講冊子,自今伊始,式遵課程,以臻緝熙光明之域焉。臣等俱以蔑學,職添論思,只有憂愛之悃,不勝耿耿,玆敢相率陳箚,罄貢愚衷,惟聖明垂察焉。取進止。答曰,省箚具悉。所陳甚好,當詢及大臣矣。
執義金基纘疏曰,伏以臣竊伏覩我殿下,聖質天縱,睿德夙就,當殷宗舊勞之餘,膺周邦貽哲之命,上天之眷顧方新,下民之蘄向方切,此正因時乘勢,大有爲之會也。惟我太母殿下,克念于玆,向於嗣服之初,授之以四條之訓,字字句句,懃懃懇懇,聖人傳心之法,帝王出治之要,不越乎是矣。八方傳誦,莫不欽仰,臣待罪臺端,不勝犬馬之誠,玆敢不揆僭越,敷演爲說,立綱分目,以備一初之謨。其一曰,敦聖孝以供三殿之歡,其二曰,保聖躬以爲祈永之本,其三曰,奮聖志期回隆古之治,其四曰,勉聖學克盡誠正之功,其五曰,招賢俊以資啓沃之益,其六曰,開言路克恢容諫之量,其七曰,崇儉德以革奢侈之風,其八曰,立紀綱以振委靡之俗,其九曰,擇守令以務字恤之實,其十曰,嚴科規以杜奔競之弊,所謂敦聖孝以供三殿之歡者,孝是百行之源也,故孟子言堯·舜之道,一言以蔽之曰,孝悌而已矣。殿下宅憂嚴廬,以天性之孝,秉自盡之禮,哀戚之誠,感動遠邇,此古昔聖王居喪之道,滕文公·宋孝宗,不足侔矣。第伏念,三殿在哀疚之中,節順寬抑,惟殿下是賴,起居飮食,惟殿下是依。伏願殿下,益體至意,勉抑深痛,翼翼油油,克盡怡愉之奉,不勝幸甚,所謂保聖躬以爲祈永之本者,人主一身,天地神人之主,必志氣淸明,精神完固而後,可以應萬機之繁,人主前後左右,莫非聲色之娛,嗜欲之端,此非大智大勇,鮮有不爲所動者,而精神志氣,坐此日損,雖有願治之念,先失其振勵之本矣。是故朱子有勸人主收拾身心,保惜精神之語,而先正臣李珥之言曰,身得其寧,然後心得其養,心得其養,然後性得其全,故聖賢之學,旣持其志,又養其氣,使血氣充完,眞元不耗,以助養心之功,孔子大聖而愼乎疾,程子大賢而戒忘生,此豈區區爲延年之計哉?將以養心而全其性也。今我殿下一身,負托甚重,苟或少忽,便爲宗社之憂,保嗇節宣,尤不可不愼也。伏願殿下,克體無逸之戒,嚴恭寅畏,如中宗不敢荒寧,如高宗保惠庶民,如祖甲以爲祈天永命之本,不勝幸甚,所謂奮聖志期回隆古之治者,人君之志,治亂之所係也。志在仁義則爲堯·舜,志在假仁則爲五覇,志在逞欲則爲秦皇·隋帝,志之所嚮如影響,是故成覸謂齊景公曰,彼丈夫我丈夫也,吾何畏彼哉。顔子曰,舜何人也,予何人也?有爲者亦若是。此豈好爲大言,不度實效者哉?誠以人君奮勵自疆,實行王道,實施仁政,則可與聖賢同歸,三王比肩故耳。匹夫讀書躬行,尙且志在濟世安民,況殿下居千乘之位,主一國之民,操可爲之勢,稟可爲之姿,寧無慨然自奪之志乎?伏願殿下,奮發大志,期興至治,此志旣立,確然不撓,然後勗勵大臣,使之糾率百隷,勉稱其職,則時事可救,世道可回矣。伏乞深留聖意毋忽,則不勝幸甚。所謂勉聖學以盡誠正之功者,大志雖立,必以學問實之,然後可以不負於志矣。蓋人之生也,得天地之理以爲道,得天地之氣以爲形,而心之爲物,主一身該萬化,其神明知覺,由道理而發者謂之道心,由形氣而發者謂之人心,如親親也·尊尊也·敬大臣也·體群臣也·子庶民也·好善〈也〉·惡惡也,凡係仁義之大道者,皆道心也,如衣服也飮食也男女也宮室也貨利也·聲色也·輿馬也,凡係形氣之陪奉者,皆人心也,二者之於人,俱不能無,然形氣者一身之私,故至小至輕,道理者天下之公,故至大至重,但道理無形,故難見而難知,形氣有象,故易見而易知,易見而易知,則得失利害,反若切急,難見而難知,則是非興亡,反若緩歇,故人情莫不趨於切急,而忽於緩歇,於是乎人欲不期長而日長,天理不期消而日消,以至載胥及溺而莫之救也,故聖人敎人,必以精一二字,爲第一義諦,精也者,所以讀書以窮其理,日用事物之間,察其何者爲道理之發,何者爲形氣之欲也,此則大學格致之事也。一也者,凡於道理之發則執守而不離,形氣之欲則裁制而不肆也,此卽大學誠正之事也。然居敬者,所以成始而成終者也,精之而不以敬,則此心昏惑,而無以辨理欲之分,一之而不以敬,則此心放惰,而無以守道心之正,敬能講學以致其精之之功,力行以致其一之之功,居敬以貫夫終始之功,則誠正之功,於斯盡矣。然學問之功,貴不間斷,伏想殿下,値屯處困,恐未遑專心於爲學矣。然則學古有獲,必待今日須用,人一己百,人十己千之功,以補旣往之所未遑,日新又新,克臻聖神之域也。若或今日勤學而明日不勤,終日乾乾而夕不惕若,則是竝與前功而失之也。伏願殿下,勿以爲高遠難行,勿以爲陳腐可忽,遜志典學,實心做去,惜寸陰如大禹,懋時敏如商宗,緝熙敬止,如文王之亹亹,以盡誠正之功,不勝幸甚。所謂招賢俊以資啓沃之益者,人君出治之道,莫如親近正士,所見皆正,所聞皆正,則君雖欲不正得乎?若正人不親而匪人是近,則所見皆匪正,所聞皆匪正,君雖欲正,得乎?程子曰,天之生一世人,自足了一世事,非借才於異代,今之賢者固難其人,然苟極一世之選,則豈患無其人乎?顧今在野儒賢,已蒙大行朝禮遇者有數人焉,林下讀書,亦多懷道待用者。伏願殿下,博訪精擇,積誠厚禮,勿拘格例,勿視地閥,或使之出入經幄,或使之布列庶位,竭其所能,展其所蘊,而自上虛己假顔,受其忠益,講學則必窮義理,論治則必求實效,如此則君道下濟,臣道上行矣。伏乞深留聖意毋忽,則不勝幸甚。所謂開言路克恢容諫之量者,天下身也,言路脈理也,脈理通則陰陽暢而身安,言路通則幽隱達而天下治,脈理不通而人未有不病者也,言路不通而國未有不危者也。大抵君臣之際至嚴也,上下之分至截也,犯顔直諫,至逆耳也,責難閉邪,至咈意也,居至嚴至截之地,進逆耳咈意之辭,宜其相合者鮮而相忤者多也。惟古之聖王哲辟,以天下國家爲心,而不以一己之喜怒從事,導之使言,唯恐不聞,故堯立誹謗之木,舜置敢諫之鼓,禹聞善言則拜,湯從諫弗咈,伊訓曰有言逆于汝心,必求諸道,有言遜于汝志,必求諸非道,禹之告舜曰毋若丹朱傲,周公之告成王曰毋若商王受之迷亂,周昌對漢祖而曰,陛下桀·紂主,汲黯對武帝而曰,陛下內多欲而外施仁義,如唐之魏徵,宋之唐介,皆以直言事君,章奏廷對之間,如此之類,不一而足,然而上之聽受,不以是爲罪,下之匡糾,不以是爲過者,誠以所進言者,爲君而非爲臣也,所容受者,爲國而非爲身也,故容諫之世,則衆善畢集,而國家治矣,若或反是,則媕婀成風,以言爲戒,聰明日蔽而不開,危亡在卽而不聞,自古叔季之世,拒諫自用,以致敗亂者,昭在方冊,亦不可誣也。是故古人有言曰,天下有道,則芻蕘之言,重於泰山,天下無道,則聖賢之言,輕於鴻毛。伏願殿下,克恢兼聽之量,廓開不諱之門,使嘉言罔伏,聖德罔愆,而終至於不諫亦入之美,不勝幸甚。所謂崇儉德以革奢侈之風者,古語曰,儉者政之本,奢者德之賊,自古有國有家者,未有儉而不興,奢而不敗者也,人主居崇高之位,有版圖之富,雖使窮極奢麗,自奉其身,宜若無不足之慮也。然財之出於民者有限,而欲之出於己者無窮,以有限之財,充無窮之欲,勢所不繼,必至於民窮國蹙,而禍亂隨之矣,此所謂以千八百國之奉,而不足以養其一身者也。是故禹菲飮食惡衣服卑宮室而天下治,文王卑服康功,以庶邦惟正之供而王業成,衛文公以大布大帛之儉,致革車騋牝之富,漢文帝身衣弋綈,惜百金之費,而不營露臺,其言曰吾爲天下守財耳。是以家給人足,幾致刑措,以至我朝列聖相承,罔不崇儉節用,用推保赤之心,以致五百年郅隆之化,此又殿下之家法也,易曰,節以制度,不傷財不害民,先儒釋之曰,傷財則必至於害民,故愛民必先於節用,書曰不作無益害有益,功乃成,不貴遠物賤用物,民乃足。有若曰百姓足君孰與不足,百姓不足君孰與足。皆言愼乃儉德,取民有制,爲愛民之實也。慈敎中諸條,必眷眷於節儉愛民之道者,卽古帝王傳受之要,而亦以繼述我列聖之志事也。今我殿下起自閭里,備知生民疾苦,臣固知殿下,凡於飮食器用之間,宮室居處之際,必體慈聖之至意,而區區愚衷,猶望其終始惟一,以懷永圖焉。伏願殿下,躬率儉約,始于宮禁,達于民國,使人皆知奢侈之爲羞,而節儉之爲貴,洞革習俗,亟回淳風,以惜天財,以紓民力,不勝幸甚。所謂立紀綱以振委靡之俗者,紀綱,上下之所以維持,名分之所以辨別,政令之所以行,風俗之所以成,善計國家者,不視國家之安危,而察其紀綱之理亂而已,故朱子告孝宗曰,爲治者先有紀綱,持之於上而後,有風俗以驅之於下也。何謂紀綱?辨賢否以定上下之分,核功罪以公賞罰之施也,何謂風俗?使人皆知善之可慕,而必爲不善之可羞而必去也,然紀綱之所以振,則以宰相秉執而不敢失,臺諫補察而無所私,人主以其大公至正之心,恭己於上而照臨之,是以賢者必上,不肖者必下,有功者必賞,有罪者必刑,而萬事之統,無所闕也。紀綱旣振,則天下之人,皆將各自矜奮,更相勸勉,以去惡而從善,蓋不待黜陟刑賞,一一加於其身矣。又曰紀綱不能以自立,必人主之心公平正大,無偏黨反側之私,然後紀綱有繫而立矣,此言眞萬世不易之論也。伏願殿下,以朱子此說,晨夕顧諟,克己正心,修身以齊家,先立君綱於上,而策勵群工,以立朝廷之紀綱,則一國之紀綱,不期立而自立,庶事綜理而治道允昇矣。伏乞深留聖意毋忽,則不勝幸甚。所謂擇守令以務字恤之實者,書曰,民惟邦本,本固邦寧,蓋天所以命夫聰明之聖,畀之天位之尊者,將以爲民父母,使之各遂其生,而無一夫之不獲也。張子曰,視四境之民,皆如吾之赤子,則講治之術,必不效秦漢之少恩,仁哉言平,此眞萬世之龜鑑也。今我殿下所臨之民,皆祖宗之赤子也,當以不忍人之心,行不忍人之政,而政之急務,在於愼簡方伯與守令,使之因民之所利而利之,因民之所惡而去之也。夫方伯者,承流之職,而一路之休戚係焉,守令者,近民之官,而一境之休戚係焉,苟得其人而盡心撫摩,則域內之民,無不獲安,苟失其人而誅求肆虐,則域內之民,無不被害,故齊威之大治,決於阿墨之刑賞,漢宣之少康,判於璽斧之勸懲。今我殿下,習知民間之疾苦,無微不燭,而必須共理宣化,皆得其人,然後殿下之仁心可以宣布,而實惠可以下究矣。伏願殿下,申命銓注,愼其掄揀,每於辭陛之日,必親召見,咨以治理之術,諭以敦勉之旨,使之悉心對揚,或有因公幹上京者,亦賜召接,問以居官狀蹟,本縣弊瘼及風土所宜,人才有無,委曲奬勉,審其奏對,察其能否,又嚴殿最之典,明按廉之政,階前萬里,民情必達,以盡字恤之道,不勝幸甚。所謂嚴科規以杜奔競之弊者,有國之設科取士,專爲得賢材而已,周家造秀之制尙矣。如漢之取賢良也,鄕里有推譽之公,州郡有辟擧之召,故士之懷道自重者,猶多進用,而奔競之弊,不至如後世之甚矣。降及唐宋,設爲詩賦之科,而使之自赴場屋,於是天下之士,日騖於繡繪雕琢之技,自重之士,亦不屑於女先,而奔競之風,有不可勝言矣。至于我朝,雖以科目取人猶嚴其借述之禁,挾書之妨,與夫換封冒籍之律,詩賦試性情之邪正,論策試經綸之疎密,明經疑義,試識見之精粗,四六表箋,試辭命之工拙,至於虎榜亦各有規度,其中於是選者,乃賢才而可用者也。是以先正名碩輔佐嘉隆之治者,未嘗非科目中人也。挽近以來,法久而弊生,雖聖明在上,群下不能有以對揚承奉,國朝之良法美規,遂爲文具,而禁令弛解,奔競成風,禮義廉恥之敎,幾乎蕩然而無餘矣。苟究其源,未必非有司之過也。今之言者皆曰,科弊誠末如之何也,臣以爲不然,焉有處之有術而弊不可救者乎,嗚呼,人存政擧,則科目之規,亦可以得人,人亡政息,則造秀之法,亦不能得人,盍嘗觀於伊川之看詳學制,朱子之貢擧議乎?故臣愚竊以爲,今日之計無他焉,只是修擧先王之舊章而已。伏願殿下,嚴立紀綱,申明典憲,又擇有司之心公眼明者,專掌考試,不拘格例,久任責成,則士習可正矣,賢才可得矣。伏乞深留聖意毋忽,則不勝幸甚,已上十條所陳,非敢以臣之愚見,妄論世務,乃摭取聖賢遺言,名碩緖餘,仰備乙夜之覽,蓋此諸條,固皆今日之急務,治法之梗槪,然而諸條之中,有本有末,奮聖志勉聖學二條,乃八條之本也。帝王之治,必深明夫本末之所在,而先立其本,本立則末之不治,非所憂矣。嗚呼,立志不固,則無以爲進學之基,講學不勤,則無以致立志之實,故臣又謂十條之本,在於勉學,而勉學之本,又在於立志也。昔朱子之告君,有山陵前進講之請,粵我列聖朝克勤睿學,雖在亮陰之中,因山之前,亦命開講,遂爲我朝之故事,誠以澄治本源之道,發揮事業之資,亶在於是,而不可以頃刻間斷也。惟殿下念往哲之嘉猷,監列聖之成憲,卽命開講,以答臣民之望焉。嗚呼,匹夫以十間之屋,百金之産,遺其後嗣,尙欲保守而不失,況我殿下托付之重,果何如也耶?芹曝之獻,縱未免傍人之笑,螢燭之微,庶有補日月之明,惟殿下念玆在玆,不以人廢言焉。仍伏念,臣以無似,猥叨見職,言論風采,蔑一可觀,而苫凷餘喘,重嬰奇疾,神息昏昧,委淹床笫,以若病狀,虛縻是悚,況當我殿下一初之政,臺閣之任,尤當愼簡,而如臣謭劣,不合冒玷,豈可以風憲重地,爲臣養疴之坊而止哉?玆敢悉暴情實,冒瀆崇嚴。伏乞聖慈,仰稟東朝,治臣妄言之罪,刊臣所帶之銜,俾名器無䙝,賤分獲安焉。臣無任云云。省疏具悉。十條陳勉,眷眷有憂愛之誠,深庸嘉乃,當一一體念矣,爾其勿辭察職。
己酉七月十二日辰時,上詣殯殿,朝奠親行,親臨全體加漆入侍時,行都承旨洪鍾應,行左承旨吳取善,行右承旨南性敎,左副承旨尹致英,右副承旨金益文,同副承旨沈宜冕,記事官韓敬源·洪鍾雲,別兼春秋金德根·閔致庠,記事官尹定善·徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,上具衰服,出廬次,仍入殯殿門詣板位,引儀唱俯伏哭,上俯伏哭,引儀唱止哭興平身,上止哭興平身。代奠官詣香案前三上香訖,引儀唱俯伏哭,上俯伏哭,引儀唱止哭興平身,引儀唱殿下還廬次,上出殯殿門,還入廬次門,諸臣以次權退。加漆時至,諸臣以次侍立,上出廬次,仍詣殯殿內,立于靈座之右,奉審少頃,鍾應進前奏曰,日候蒸鬱,暫御于恭默閤,似好矣。上曰唯。仍詣恭默閤,少頃,出次升詣靈座之右,進漆如儀訖。上降詣板位,引儀唱俯伏哭,上俯伏哭,引儀唱止哭興平身,上止哭興平身,引儀唱殿下還廬次,上出殯殿門,還入廬次門,諸臣以次退出。
己酉七月十二日午時,上御熙政堂。大王大妃殿垂簾,藥房入診,時原任大臣·閣臣同爲入侍時,都提調鄭元容,提調尹定鉉,副提調吳取善,記事官韓敬源·尹定善,待敎尹滋悳,行都承旨洪鍾應,記事官洪鍾雲·南秉吉,判府事權敦仁,左議政金道喜,判府事朴晦壽,提學金學性,原任直提學金輔根,直提學趙秉駿,原任直閣李嘉愚·金鼎集·徐有薰·李公翼,檢校直閣鄭㝡朝,原任直閣金始淵,檢校直閣尹致英,直閣趙然興,原任待敎金洙根,檢校待敎李㘾·洪淳穆·金輔鉉,以次進伏。醫官秦慶煥·金珪·卞鍾鉉·金榘進伏楹外訖。大王大妃殿曰,史官分左右。仍命大臣進前。元容曰,日月易邁,公除奄過,伏惟聖懷哀慕,當復何如?近日東風連吹,熱雨不霽,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官來待,使之入診乎?上可之。慶煥等,以次診候,退伏楹外訖。元容曰,脈候奏之。慶煥等奏曰,脈候左右三部調均矣。元容曰,醫官使之先退乎?上可之。元容曰,近日雨熱風涼,時候不調,又是換節之會,而將攝極難矣。慈聖殿下極熱之時,隨事疚慼,按抑不得。且以國事之重,强煩酬應,必多損節於不知之中,豈不萬萬憂慮乎?近伏見慈聖於輔導及民國事,一念懇懇,出於至誠,慈念之切於宗國若此,則寬抑之方,必不待臣等之仰勉,而每於簾前,伏聞辭敎之間,多有掩抑不自堪之時,此臣等所以憧憧不能已者也。元氣澌綴之中,飮饍先於藥餌,伏願深加意於保嗇自效之道焉。敦仁曰,臣於咫尺簾前,時承玉音,或有難於諦聽,以此觀之,筋力之衰謝,自可仰度,古人所謂龍顔非昔之歎,不能無傷感者,況每於臣等召接之時,輒疚懷過度,實不忍仰聆辭敎,誠不勝憂慮萬萬矣。仰念宗社付托之重,俯思大殿保護之方,則安得不先自寬抑,務盡節宣之道哉?曾聞承候官之言,則水刺之以水澆進御,已爲幾年矣。近來則寢睡水刺之節,果何如乎?大王大妃殿曰,予之情境,有不能堪,而猶且强進食飮者,專以國事之重也,秋涼稍生,則亦或有勝,須勿爲慮也。至若爲宗社之心,何時不有,而遽當此時,何以則爲好也?卿等旣爲國憂慮,則今於萬幾中最急先務者,聖學成就是已,而主上春秋洽滿二旬,學問未優,此一節惟在卿等竭力輔導之如何耳,予心則常以主上學問事憂慮,殆欲生病矣。主上生長於閭閻之中,有何學識,有何聞見乎?今雖親當萬機,曾前未聞未見,則今於萬機之中,何以知其一二幾乎?凡人不學,無以爲事務,況帝王不學,而何以爲國事乎?予則雖有至誠,婦人豈能解典學工夫乎?雖男子,必有學問,然後多識故事,多識故事,然後可以輔導治國,況予婦人乎?今日之所恃者,惟諸大臣之同心輔導也。典學一事,實爲時急之先務,故向筵旣有言,而又此申申者,誠以深有望於卿等,果何以則成就聖學乎?元容曰,自古聖帝哲王之德性,皆由學問而成,故治法斐然可觀,是以人主勤學,然後下民始信其政令,昔漢宣帝自民間入承,欲天下民之信悅而愛戴,故策立之際,霍光奏曰,皇曾孫在民間,讀詩傳·孝經·論語,節儉慈仁,可以承宗廟子萬姓,蓋帝王百善之中,何事不可稱,而必以讀書爲先者,將以取信於民,而使之心悅也,其民所關,有如此者矣。今殿下前日之未及有讀書工課,臣等所共知,蓋事勢爲然也。雖以聰明之質,生知之才,不問而不學,則何以知之乎?慈殿之勉聖學,每筵縷縷,殿下必當仰體慈訓,勤而不厭,不出幾年,必臻光明,自今日定講規課讀,則似好矣。敦仁曰,顧今法講,則卒哭前無以設行,召對別講,雖自今日,亦可行之,凡聖學將就之方,何講不宜,而謹考庚申甲午已例,每以勸講進講爲之,蓋其抄擇可合之員,輪日講對較諸召對別講,規模尤好,實有優游涵泳之益。今亦依此例,閣臣及閣臣外,必擇其人器文學之可合於輔導君德,成就聖學者,堂上以上至正卿,勿限資級,極擇十許人,以爲課日輪講,召對別講,間復爲之,則裨益爲大,下敎于廟堂,使之擧行,恐好矣。大王大妃殿曰,此言果甚好,依此爲之,而諸大臣爛熳相議,閣臣及閣臣外,極選定數,以爲常規焉,實效與否,專恃於諸大臣矣。敦仁曰,此事專在殿下着力之如何,慈殿勸勉之敎,旣如是懇摯,臣等雖不似,何敢不竭誠輔導,以期聖工之日就月將,緝熙光明乎?慈聖雖如是惓惓勤勉,臣等雖殫竭輔導,殿下若不勤于學,則何以成就乎?繼自今一念孜孜,仰體慈訓,期於成就,是臣等區區之望也。元容曰,皇明神宗之初,張居正以大臣任輔導,請經筵之外,別爲日講儀註有七八條,大意以爲,每日日出時,皇上早膳,出御講讀,讀經書二十遍,入閣少憇,講官退近處伺候,午初復進講通鑑,講官務將前代事實,直解明白,各衙門章奏御覽時,若有所咨問,召講官至御前,將本中事情,一一明白敷奏,皇上於宮中有暇,將講讀過經書,從容溫習,或隨意寫字,工夫不致間斷云,而我純廟朝及大行朝初年,又於法講之外,別定規式,或曰勸講,或曰進講,以閣臣秩高中人,單付經筵,課日行講,日或三數次進對矣。我朝三講之法,朝講則大臣以領經筵參講,大臣不得參則朝講不得行矣。大臣非但任輔導之責,事無不知,知無不言,小官之所不敢言者,大官無不言之,隨事規諫,故不可不參講筵者也。臣意則以爲,取皇明儀註及兩朝事例,參酌定規式,而大臣則雖原任,付領經筵,每朝或課日或間日入參,朝筵則讀經書十遍,午刻召接承旨及儒臣,讀朝受音又十遍,申後行召對,使儒臣讀通鑑四五十行解奏,自上讀三五遍,如是爲課程,則似好矣。大王大妃殿曰,卿等勉學之奏誠是矣。諸大臣商議,酌定講規可也,然而予亦有一言者,凡事方始之時,不無誠實底意,而稍久之後,易致懈惰,況學問工夫若終不如始,則豈可望有成就之益乎?主上工夫之勤,卿等輔導之誠,望須終始如一也。元容曰,慈敎不勝欽仰矣。凡事之成不成,在於心力之誠不誠,誠者實也,不以實則學工尤何望其成就乎?伏望講學之際,始終以實心行焉,臣等謹當退出。講規則議定後,送于經筵廳,以爲入覽之地,好矣。大王大妃殿曰,依此爲之。元容曰,始講之書,例自經筵廳收議於大臣,而臣意則朝讀論語,暮講通鑑,好矣。大王大妃殿曰,當收議而先定講規,好矣。元容曰,自今日始行召對好矣。大王大妃殿曰,當使之始講矣。元容等聯奏曰,今日卽誕膺寶曆,萬億伊始之會也,端本正始,自貽哲命,殿下之責也,愛君憂國,追先報今,臣等之願也。君臣上下交勉互修,使朝廷之一政令一事爲,皆出於大公至正之域,然後人心可以悅服,國勢可以奠安,惟聖明懋哉。帝王百行之本,卽奉先之誠,事親之孝也。臣等伏聞殿下在本邸時,於追慕祀祭之節,誠愨著至,爲一鄕所欽稱,根天之性已如此,則今於承事宗廟之禮,致敬致誠,可見春秋匪懈之頌矣。又伏聞自入闕之初,事我太母殿下,孝愛篤至,令聞日彰,萬民咸頌,將見詩·書所稱之盛,曾·閔躬行之美矣。然而奉先之誠,不但在於禴祀烝嘗之禮也,亦惟曰繼述我列聖之治法政謨,衍景祿於萬千無疆也,事親之孝,不但在於問寢視饍之節也,亦惟曰順志奉訓,無一或違於慈心也。仍伏念,向筵諺敎,以節儉愛民,諄諄誨戒於殿下爲堯·舜·禹傳授之心法,而治國之根基在此矣。財自民出,不節則害歸於民,此所以節用爲愛民之本,至若輕繇薄賦,寬恤救賙,特其施措中事也。又其大本在於典學,不師古訓,則何以爲政,而事理之曲直是非,人材之賢愚長短,亦何以辨別而明燭之乎?無逸詳文祖,卽耳目之所逮也。我英宗大王,每日讀史記,八耋誦小學,正宗大王,日講經史,課程甚嚴,純宗大王,沖年好學,至老不倦,三宗之德業謨烈,高出百王者,皆由於典學之勤,而曁我翼宗大王大行朝,自沖歲開筵,日以爲常,臣等之出入帷幄,常所欽誦者,然則勤學卽殿下之家法也,今不必遠法堯·舜,以列聖朝好學之心爲法,則聖德日就高明,治化日見郅隆,豈不盛哉?此臣等所深望而祈祝者也。上曰,卿等所奏切至,當銘心矣。大王大妃殿曰,恩彦君家前後可以洗草之事,盡爲考出洗草,可也。大王大妃殿曰,恩彦君辛酉年事,則不入於寶鑑中乎?政院日記中,亦當有之矣。元容曰,純宗寶鑑,臣所纂次者,而辛酉事則初不入編,壬午年昭晢之敎,則入之矣。大王大妃殿曰,日省錄則閣臣當考出,政院日記則承旨當考出,而此傳敎,諸臣旣登筵而皆聞知矣,退出後卽速擧行也。元容曰,山陵三看審,臣等今日事當進去,而有議諡之役,將致日晏,明曉發行,將爲當日往還矣。若以景陵同原爲定,則當一邊馳啓,一邊封標,而聞禮判言,儀節間有所難處者矣。健元陵以最尊位,當有告由,而崇陵右崗則例無告由,景陵同原則當有告由於封標之前,而祝文旣難預爲陪往,若於三審議定後,啓請告祝,則巳時前,無以趁吉時云矣。大王大妃殿曰,今番亦非但看審于景陵,又當看審崇陵右崗,好矣,而三看審後,景陵若如再看審時公議,則雖自下爲定,亦未爲不可,而祝文預爲陪往,以未安之謂乎?元容曰,然矣。大王大妃殿曰,何以爲之則爲好也?敦仁曰,臣聞再看審時,諸地師之言,皆以景陵同原,爲大吉之地,當日入侍,旣有三看審後仍爲封標之下敎,其不出文蹟,固緣於審愼之道,而便是已完定之地,則今此景陵告由文之先爲奉往,恐無礙於禮節,而但祝文屬稱,已有收議之命,而姑未盡入啓,則告文屬稱,極爲難處矣。大王大妃殿曰,然則何以爲之,可也?敦仁曰,聞收議之未入來,不過爲數三處云,今若催促收聚,今日內入啓,卽蒙發落,則可以明曉塡祝,趁吉時出去矣。大王大妃殿曰,收議卽爲入啓,可也。元容曰,議藥同參有窠矣。外醫中李琬·李在瑗術業精明云,差下,與李鎭夏同差待令醫官,率領,例以秩高人爲之,而今甚苟艱,鄭有曾加資何如?大王大妃殿答曰,依此爲之。出擧條道喜曰,陪往大將,今已差出矣。捕將一窠,自當例兼,右邊捕盜大將趙存中許遞,其代以陪往大將備擬以入之意,分付該曹,何如?上曰,依爲之。出擧條仍命書傳敎曰,右邊捕盜大將趙存中許遞,其代以陪往大將備擬以入事。榻前定奪大王大妃殿曰,藥房連日啓辭問安,而公除已過,自明日停止,可也。鍾應曰,右邊捕盜大將趙存中許遞事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之乎?上曰,他邊大將兼察。出擧條仍命書傳敎曰,右邊捕盜大將,他邊大將兼察事。榻前定奪鍾應曰,右邊捕盜大將,他邊大將兼察事,命下矣。兼察右邊捕盜大將許棨,卽爲牌招聽傳敎,何如?上曰,依爲之。出擧條仍命書傳敎曰,兼察右邊捕盜大將許棨牌招聽傳敎事。榻前定奪鍾應曰,今伏承事關恩彦君家前後文蹟洗草事,下敎矣,當書出傳敎乎?大王大妃殿答曰,依爲之。仍命書傳敎曰,事關恩彦君家前後文蹟一竝洗草,出簾敎元容曰,大行大王春邸時冊印敎命,前爲奉藏于江都外奎章閣,今當奉安於殯殿矣。依已例下送閣臣,陪來,何如?大王大妃殿答曰,依此爲之。出擧條命大臣就座,又命大臣先退,仍命退,諸臣以次退出。
己酉七月十二日申時,上御熙政堂。召對入侍時,參贊官南性敎,侍讀官徐堂輔,檢討官宋廷和,待敎尹滋悳,記事官洪鍾雲·盧鎭泰·南秉吉,各持小學一卷,以次進伏訖。上曰,史官分左右。上開卷命上番讀之,堂輔讀自小學書題,止而無扞格不勝之患也。上曰,文義陳之。堂輔對曰,小學一書,卽朱夫子蒐輯之成編也,此書雖是童蒙講習之書,而大人成德之方,亦必以是爲本,故朱子曰,小學書是做人底樣子,先儒說有曰,綱領甚好,最切於日用,大學之成,亦不外是,夫灑掃應對進退之節,愛親敬長隆師親友之道,莫非蒙幼訓迪之方,而必欲其習與智長,化與心成,故使之講習於稚少之時者也,苟如是則夫豈有一毫扞格之患哉?蓋其次序之漸循,節目之極詳,未如此書之大備,而大人成己成物之道,亦不越乎是矣。是故古昔聖王修齊治平之要,皆以是書爲立身之根基,以之端本出治,化民化俗,丕臻雍熙之域,惟殿下懋哉懋哉。上曰,下番讀之。廷和讀自今其全書,止庶幾有補於風化之萬一云爾。上曰,文義奏之。廷和對曰,古者八歲入小學,蓋所以循序漸進,以至於大學之道,而修齊治平,實本於此,則爲學之方,固不可自大學躐等進工,而必也以小學之敎,作爲根基,灑掃應對等事,雖若小節,而此實爲日用常行合當底道理,亘古亘今,磨泐他不得者也。聖遠言湮,此敎漸弛,朱夫子蒐輯成書,以牖後學,其爲裨補風化,豈特以萬一云哉?昔我英廟聖工,恒在小學一部,至于倦勤之年而未嘗或忽,五十年盛德大業,猗歟,權輿於是書。伏願殿下以法祖宗之心,朝夕講習,深加體念焉。上曰,參贊官讀之。性敎讀自淳熙丁未,止隨感而見。上曰,文義奏之。性敎對曰,小學一編,無非日用常行修身齊家治國平天下之道也。四端卽是人性之善,同得於天,如天之有四時,隨感發現,自有本然之性,而若有少忽,則竟爲私欲之所蔽,外物之所移,故先聖所以蒙養以正,成就後學,必以是書者是也。今我殿下嗣服之初,公除纔過,先以小學開講,此是列聖朝已行之例也,臣等實不勝欽仰萬萬,而召對夜對,本無定時。伏願自今爲始,頻賜召接,討論奧旨,以爲修治之根基,是臣區區之望也。上曰,閣臣讀之。滋悳讀自愛親敬兄,止安此暴棄。上曰,文義奏之。滋悳對曰,臣所讀自止內,別無敷演仰奏者矣。上掩卷。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
尹致英啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
備忘記,惠山僉使柳貞裕下直,長弓一張,長箭一部,片箭一部,筒兒一箇賜給。
南性敎啓曰,假注書韓鎭棨,時無職名,令該曹,依例付軍職,冠帶常仕,何如?傳曰,允。
傳于尹致英曰,召對爲之。
注書洪鍾雲病,代以趙憲燮爲假注書。
傳于南性敎曰,都承旨·左承旨,右副承旨·同副承旨竝許遞,前望單子入之。
承旨前望單子入之,金景善·李在鶴·李源達·金基纘落點。
南性敎啓曰,新除授右承旨李在鶴,右副承旨李源達,同副承旨金基纘,竝卽牌招,何如?傳曰,允。
傳于金基纘曰,看審大臣以下入侍,領敦寧同爲入侍。
尹致英啓曰,行大司憲李景在,掌令趙遠永·李廷斗,持平趙光濂牌不進,執義未差,持平金學秀在外,監察茶時之意,敢啓。傳曰,知道。
以大司諫任百秀,司諫睦仁培,獻納朴浚愚,正言安喜壽,掌令趙遠永·李廷斗,持平趙光濂牌不進罷職傳旨,傳于尹致英曰,只推。
南性敎啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,申佐模落點。
金基纘啓曰,前銜疏之切勿捧入,前後飭敎,不啻截嚴,而前正言姜漢赫陳疏到院,疏式多違格例,尤極未安,所當退却,而係是言事,雖不得不捧入,不可無警,從重推考,何如?傳曰,允。
尹致英,以兵曹言啓曰,今月十六日一內禁軍番次矣。該番將閔晢,身病猝重,無望供職,呈狀乞遞,改差,其代,依承傳口傳擬入,何如?傳曰,允。
又以司僕寺一二提調意啓曰,兼內乘李觀熙,昨日政移拜全羅右水使矣。其代,令該曹,口傳差出,何如?傳曰,允。
兵曹口傳政事,以李敏敎爲內禁將,金翰喆爲兼內乘。
南性敎,以吏曹言啓曰,曹所屬宗簿寺·司甕院官員等矣今春夏等褒貶,當爲等第,而俱因提調有故,不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今己酉春夏等褒貶,依前例磨鍊以入,而軍資監·長興庫·濟用監·司䆃寺·內資寺·內贍寺·司宰監·司圃署·五部,因都提調·提調·漢城府堂上有故,不得磨勘,去秋冬等褒貶時,軍資監·長興庫·濟用監·司䆃寺·內資寺·內贍寺·司宰監·司圃署·五部,因都提調·提調·漢城府堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以戶曹言啓曰,本曹所屬各司,今己酉春夏等褒貶磨勘之際,廣興倉啓本中二字誤書,擦改之意,敢啓。傳曰,知道。
又以禮曹言啓曰,本曹今己酉年春夏等褒貶,當爲磨勘,而判書臣徐箕淳,以山陵看審事出去,不得爲之之意,敢啓。傳曰,知道。
又以禮曹言啓曰,因摠護使筵奏,山陵吉地,旣已封標,各項擇日,令該曹擧行事,允下矣。摠護使及山陵都監堂上·觀象監提調·本曹堂上,明日待開門來會賓廳,率地師同議推擇,而拘忌年甲,自內書下,旣有前例,敢啓。傳曰,雖不書下,日官自當知之矣。
又以禮曹言啓曰,卽接濟州牧使張寅植牒報,則以爲,本牧鄕校聖殿殿內簟席腐傷,磚甓䫋破,不可不及今修改,告由移還安祭香祝,自本曹啓稟下送云矣。取考謄錄,則國恤卒哭前鄕校聖殿有頉處修改時,不爲設祭,只行告文,已有前例,今此濟州牧鄕校聖殿修改時,先告事由移還安香祝,卽令該司,照例磨鍊,急速下送,從便卜日擧行,而勿爲設祭,只行告文之意,竝爲分付,何如?傳曰,允。
又以觀象監提調意啓曰,本監監生崔錫冕·林性薰·崔喜鎭·金東禧·李俊養·李敬義,譯官金必洙,購得好品自鳴鍾·輪圖·日影,來納本監,將用於今番因山時矣。係是莫重所用,而例有酬勞之典,在前儀器購納之人,已有從願施賞之例,本監監生崔錫冕·林性薰,自本監加資,譯官金必洙自該院加資,監生崔喜鎭·金東禧·李俊養三曆官額外,次第待窠陞付,李敬義諏吉官權付,待窠塡補之意,敢啓。傳曰,知道。
尹致英,以兵曹言啓曰,本曹今己酉年春夏等褒貶等第,磨鍊以入,而曹所屬軍器寺·司僕寺·典設司·訓鍊院官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又以刑曹言啓曰,今己酉年春夏等褒貶,當爲磨勘,而判書尹致秀,以山陵看審事出去,不得磨勘之意,敢啓。傳曰,知道。
南性敎,以工曹言啓曰,本曹郞廳今己酉年春夏等褒貶,磨勘以入,而屬司繕工監·尙衣院·造紙署·掌苑署·瓦署·典涓司今己酉年春夏等褒貶,因各該司提調有故,限內不得磨勘,而繕工監·尙衣院·造紙署·瓦署·典涓司去戊申年秋冬等褒貶,亦因各該司提調有故,限內不得磨勘,其時官員多有遷轉者,依近例蕩滌之意,敢啓。傳曰,知道。
平安監司趙斗淳疏曰,伏以,皇穹不弔,我大行大王奄棄臣民,群方震驚,萬姓雨泣,控因無所,叩叫莫及,天心悔禍,列祖篤佑,我聖上入承大統,寶祚重光,我太母克定大策,簾儀復隆,呼吸危疑之會,奠此泰盤之固,以若皇瞿之慕,普切忭祝之忱。維我大行大王,以睿智聰明之聖,撫熙洽艱大之運,春秋方富,治敎旁達,仁心仁聞,入人之深,與夫宏綱大用,廣運之功,蓋有以導斯世爲勛·華·文·武之世,而率土薄海戴髮含齒之倫,擧願少須臾無死,思見德化之盛者,今其日星盪潏而幈幪隳撤矣。嗚呼天乎,人之無祿,一至斯歟?臣以無似,獲事我大行大王,今十有六年于玆矣。跡不離於邇密,身且都於崇顯,隆恩渥澤,若偏臣身,而西來日月,甫閱一朞,臨筵誨飭,遂成大訣,諱音遽頒,奔問莫效,院直起居,追憑邸報,庭臨朝晡,汔阻班聯。嗚呼,閭巷匹庶敵以下之列,尙有匍匐之禮,不負幽明之知,伏況君臣恩義之篤,自同父子情理之切,而諉以官守,坐閱旬時,徒抱莫洎之痛,罔念自盡之訓,則臣雖木石之不若,將何以食息求金也?若臣衰落癃殘,無望支持於承流宣化之實,哀怨弸塞,猶屬緩聲,而苟不得早蒙恩諒,則來頭許多事務,愈往爲僨敗無倖之歸,用敢收召神魂,抆血陳懇。伏乞聖慈,軫微忱之不可强抑,念重任之不可久瘝,仰稟東朝,亟許遞免,俾臣得以趲速奔赴攀號欑幄之下,少伸終天之冤慕,則卽亦天地父母之賜也,臣不勝痛迫隕絶無任云云。答曰,省疏具悉。支勅當前,卿其勿辭察任。
己酉七月十三日辰時,上御熙政堂。召對入侍時,參贊官尹致英,侍讀官徐堂輔,檢討官宋廷和,待敎尹滋悳,記事官洪鍾雲,記注官金用鼎,記事官南秉吉,各持小學第一卷,以次進伏訖。上曰,史官分左右。上開卷。上曰,上番讀之,堂輔讀自惟聖斯惻,止思罔或逾。上曰,文義奏之。堂輔曰,此一節,朱子言聖人興學設敎之意而下二節,所以分言小學·大學之敎者也。蓋人之天賦之性,在厥初無有不善,而或爲氣質之所拘,或爲物欲之所蔽,至於自暴而自棄,故聖人有憂之,迺建其學,迺立其師,使養其仁義禮智之性,以擴充乎藹然之四端與夫愛敬忠悌之道,俾爲培根達支之方。夫千章之木,其高干霄,其大蔽日,而不有根本之培壅,則安望其枝葉之峻茂乎?觀於流水,其源深然後其波長,江·淮·濟·泗以之委輸,相彼築室,其基固然後其制完,堂宇廉隅莫不齊整,今此小學之書,亦類於是,格致誠正修齊治平,雖是大學之敎,而其源也其基也,亶在於斯矣。上曰,下番讀之。廷和讀自窮理修身,止異言喧豗。上曰,文義奏之。廷和曰,此章中昔非不足今豈有餘云者,卽指天賦之性,本非有餘不足者也,雖或因氣質之病,利欲之累,以至於聖凡賢愚之相懸,而語其明命之初,則藹然四端,人無有不善,苟能存得此性,不爲牿亡,則乃復其初,人皆可以爲聖人,故涵養之道,必自幼少,敎幼之方,莫如小學,易曰蒙以養正,書曰訓于蒙士,養蒙訓蒙之道,實不外於小學一編,而幼而學之,欲其壯而行之,則漸磨將就,爲他日成德大人,卽次第間事耳。自古以來,聖君之作成人材,賢臣之佐理治化,莫不以此爲入道之初程,然則今日之講習是書,豈不爲端本出治之要領歟?惟殿下懋哉懋哉。上曰,本性之義,是何義也?廷和曰,是天命之本然,乃所謂秉彝之性也。上曰,參贊官讀之。致英讀自幸玆秉彝,止知所以學。上曰,文義奏之。致英曰,此章言性道敎,性者是仁義禮智之性,天賦之初,賢愚同得者也,道者率順是性,以全其仁義禮智之性者也,敎者修明是道,以敎誨而肄習者也。言人性稟受,道敎成就,爲學次第之本末始終也,臣無容附衍爲說,而我殿下今於恭默之中,有此講對之命,典學之盛,固欽仰萬萬,而典學之要,非一時講讀而止,必無少間斷,然後可以將就。朱子嘗曰,歲月如流,工夫易間斷,苟間斷則竟無講學之效。伏願殿下,克念終始怠忽之戒,以臻日月將就之工焉。上曰,閣臣讀之。滋悳讀自列女傳曰,止道正事。上曰,文義奏之。滋悳曰,夜則令瞽誦詩者,夜是燕息閑逸靜寂主一之時也,詩則二南,而昔文王德化方盛之時,閭里鄕黨之謠,粹然無不出於正協之聲律,用之邦國,以化天下者也。是以夜必令樂師誦詩之二南,聚精而諦聽之,此蓋言婦人妊子胎敎之道也。古之婦人,猶能如是,則況聖人爲學之要,尤豈不勉勉於造次之間哉?殿下必於講筵之暇,淸燕之時,一念孜孜,深究玩繹,則裨益必多矣,益加體念,是臣之望也。上曰,史官讀之。賤臣讀自如此則生子,止使爲子師。上曰,文義奏之。賤臣奏曰,上下番玉堂及參贊官·閣臣已備盡仰奏矣。臣所讀自止內,別無敷演仰奏者矣。良久,致英奏曰,史官皆使之讀奏乎?上曰,唯。用鼎讀自子能食食,止不共食。上曰,文義奏之。用鼎奏曰,玉堂上下番備盡仰奏矣。臣所讀自止內,別無仰奏者矣。秉吉讀自八年出入門戶,止請肄簡諒。上曰,文義奏之。秉吉奏曰,臣所讀自止內,別無敷演仰奏者矣。上讀自惟聖斯惻,止學射御一遍訖。上曰,史官就座。仍命退,諸臣以次退出。
己酉七月十三日酉時,上御熙政堂。大王大妃殿垂簾,看審大臣以下入侍,領敦寧同爲入侍時,同副承旨金基纘,假注書韓鎭棨,記事官尹滋悳·南秉吉,摠護使趙寅永,判府事鄭元容·權敦仁,左議政金道喜,判府事朴晦壽,禮曹判書徐箕淳,山陵都監堂上尹致秀,觀象監提調金景善,領敦寧洪在龍,以次進伏訖。大王大妃殿曰,史官分左右。仍命大臣進前,寅永等進前奏曰,晩炎甚熱,聖體若何?上曰,一樣矣。寅永曰,三慈殿氣候,何如?上曰,一樣矣。大王大妃殿曰,三看審則果何如乎?寅永曰,前後看審則果是極吉極貴,今無容更奏矣。古名師之占得,誠非偶然,而今且相地官之所論,若是相符,已爲封標,揆以神理人情,若相湊合者然,罔極之中,不勝萬幸矣。元容曰,前聞地師之言,不勝攢祝之心矣。今於奉審,雖以臣之凡眼,實爲十全大吉之地,不勝萬幸矣。敦仁曰,臣於癸卯,猥叨摠護之任,熟聞地師之言,則龍穴之豐,砂水之貴,信爲萬年吉地云矣。豈意合封之獻議,乃在於今日乎?在下情雖甚罔極,而誠爲萬幸矣。道喜曰,臣素昧於堪輿之術,不敢有所指論,而雖以凡眼見之,局勢安穩,穴處和平,合封之擧,允叶神人,誠爲萬幸矣。晦壽曰,臣於癸卯都監擧行時,慣見局形之吉貴矣。今復看審,則雖以凡眼見之,可知其十全大吉,罔極之中,誠爲萬幸矣。寅永曰,穆陵遷陵時舊灰板尙存,必爲削出,然後可得生地矣。大王大妃殿曰,舊灰板削出幾許則爲好耶?寅永曰,似不及半尺矣。世論東八陵中,健元陵與此陵,最爲大吉云矣。大王大妃殿曰,允叶於神理人情,罔極之中,不勝萬幸矣。寅永曰,他處山地,設有稍勝於此者,猶不如先陵局內,況此封標之地,非但局內,又是合封於極吉之地乎?大王大妃殿曰,以大行大王盛德至仁,卜此吉地,罔極中還爲甚幸。敦仁曰,李懿信·朴尙義,以地家之神眼,言此十全大吉之地,而癸卯年削出舊灰時,有明器等物之露現,故伊時仰稟大行大王,埋安于穆陵近地,而年久之明器,淨潔如新,地中之大吉無欠,推此可知矣。寅永曰,山陵旣已封標,擇日尤爲時急,令該曹,卽速稟旨擧行,何如?大王大妃殿答曰,依爲之。出擧條寅永曰,向者伏承慈聖下敎,包蔘元定二萬斤外,加定二萬斤,特令蕩減,又以禁潛商事,申飭截嚴鄭重,凡在對揚之列,孰不欽誦萬萬?臣因此而有所仰達矣。大抵朝家前後禁潛之道,非不至矣盡矣。但遐鄕商民輩,睯不畏法,惟以射利爲命,百岐售奸,無所不至,揆以國綱,寧欲無言,而自來籌司之節目也,譯院之關飭也,輒使兩西營邑,譏捕潛蔘,無論斤數之多少,折半則賞給譏校,折半則屬公譯院者,雖出於勸懲之政,而以臣愚見,莫如隨其現捉,折半依例賞給,折半屬之該營邑,以爲某樣捄弊之用,則該營邑之着意詗察,宜倍他時,而在譯院,亦可爲永久遵行之道,請令廟堂,以此措辭發關於開城留守,兩西監兵使及義州府尹處,何如?大王大妃殿答曰,依爲之。出擧條寅永曰,得伏聞昨今日連行召對,欣欣有喜,不容自已者矣。蓋聖學終始,貴乎無間,無間則可致緝熙而光明矣。敦仁曰,講字有討論底意,凡於一章一句,須從博討廣論,專以理解文義,爲召對開講之急先務焉。雖以閭巷匹庶之學,旣問於師,又辨於友,少無疑難之心,然後講無不熟而學無不博矣。雖以聖上生知之姿,虛心好問,則非徒爲進學之要,亦可知人品之長短,進講之時,不爲問難,則人之長短,無由知矣。故好問而好察,卽古聖王典學之道也。伏願殿下,勿以日課,爲進講之要,須從難解處博問廣詢,一念在玆焉。大王大妃殿曰,大臣就座。又命大臣先退,仍命退,諸臣承史以次退出。
上在昌德宮廬次。
申時酉時,灑雨下雨,測雨器水深四分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金景善啓曰,行左承旨南性敎,左副承旨尹致英,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,鄭基世·權用脩落點。
金景善啓曰,新除授右承旨鄭基世,左副承旨權用脩,竝卽牌招,何如?傳曰,允。
賓廳啓曰,山陵各項吉日推擇以入事,啓下矣。摠護使臣趙寅永,山陵都監堂上臣趙鶴年,臣李鼎臣,禮曹判書臣徐箕淳,觀象監提調臣金景善,禮曹參判臣韓正敎,參議臣趙雲澈齊到賓廳,招致觀象監諸日官,詳細會議,則今年酉坐小利,十月內入十一月節,然後卽大吉云,故使之精擇,別單書入之意,敢啓。傳曰,知道。
肅陵,右旋,壬坎龍,庚兌剝換,坤落脈,庚兌作腦,庚入首,酉坐卯向,壬坎得,坤申得,乙歸,酉坐,洪運乙丑金,忌火,年月日時小利,正運乙丑金,運泊貴人宮,大行大王丁亥生,土忌木日始役斬草破土八月初七日壬申辰時,先始西方,祠后土告先陵同日曉頭先行,作甕家同月十九日甲申辰時,開金井九月二十五日己未卯時,穴深六尺,外榟宮陪進十月十一日乙亥辰時,下外榟宮同月十二日丙子卯時,啓欑宮同月二十二日丙戌申時,先啓西方,周堂空,發引同月二十六日庚寅丑時,行喪忌方丙庚方,成殯到山陵後隨時,停喪忌方艮巽方,山陵啓欑宮同月二十七日辛卯先啓西方,進發啓欑宮後隨時,下玄宮同月二十八日壬辰丑時,的呼壬申生,正沖壬戌生,同旬沖丙戌生,已上下玄宮時少避祭主不伏方巳午未地,取土吉方丙壬方,造命年己酉,土坐山得局月丙子,水本命貴祿,本命活祿馬,日壬辰水太歲活祿貴時辛丑,土龍躍天門,諸德同聚,明氣到穴,丁奇入中,納音不雜,陰陽平分。
傳于李源達曰,召對爲之。
傳于李源達曰,別講爲之。
李源達啓曰,行大司憲李景在,執義申佐模,掌令趙遠永,持平趙光濂牌不進,掌令李廷斗疏批未下,持平金學秀在外,監察茶時之意,敢啓。傳曰,知道。
以大司諫任百秀,司諫睦仁培,獻納朴浚愚,正言安喜壽,執義申佐模,掌令趙遠永,持平趙光濂牌不進罷職傳旨,傳于李源達曰,只推。
大王大妃殿傳于金基纘曰,別置錢十萬兩,移送戶曹,使之支勅,餉色時在黃金二十兩,移送戶曹。
大王大妃殿傳于金基纘曰,餉色時在米一千六百二十五石十斗六升五合,錢一萬五千兩,移送摠戒廳,以爲軍校支放。
傳于金景善曰,明日望奠,當自內親行矣,該房知悉。
傳于金景善曰,吏兵批歲抄點下者,依例捧傳旨。
李源達啓曰,訓鍊大將李應植,禁衛大將申觀浩所佩命召,旣已替納,將兵之任,不可一刻無摠察之人,何以爲之?敢稟。傳曰,訓將御將兼察,禁將摠戎使兼察。
又啓曰,訓將御將兼察,禁將摠戎使兼察事,命下矣。兼察訓鍊大將洪在龍,兼察禁衛大將徐相五,竝卽牌招聽傳敎,何如?傳曰,允。
御將從事官,發牌聽傳敎。
又啓曰,訓鍊大將李應植,禁衛大將申觀浩,謂有情勢,今方出城,所佩命召,使其營校來納,何以爲之?而武將之稱以處義,遽然擅離,紀綱所在,誠萬萬駭然。竝所當重勘,而本院請推之外,無他可施之罰,何以爲之?敢稟。大王大妃殿傳曰,將兵之任,所重何如,而謂以名登臺章,使其營校,替納命召,無難出城者,豈有如許事體乎?萬萬駭然,訓禁將爲先施以罷職之典。
以慶尙監司金大根狀啓,薦新進上胡桃節序差早,限內不得封進,惶恐待罪事,傳于鄭基世曰,勿待罪事,回諭。
李源達以兵曹言啓曰,今此大行大王發引及返虞時,各差備忠贊衛一百四十六名,依都監磨鍊,以京有廳出用之意,敢啓。傳曰,知道。
又以兵曹言啓曰,每當都政,宣部守薦武臣前銜復職取才及宣薦禁軍別取才,西北六道別取才,例爲試取,而中日及各樣試射,旣已停止,一體停止之意,敢啓。傳曰,知道。
又以兵曹言啓曰,五衛將許熠前任尙州營將,鄭斗源前任公州營將,任商準前任京畿監營中軍,蔡東健前任洪州營將,李昌五前任江原監營中軍,張斗衡前任平安兵虞候,忠壯衛將趙果永前任順天營將,俱在任所,上來間該廳番次苟艱云,僉知中樞府事柳亮源,兼司僕將麻夏帛,五衛將金景淵,景福宮衛將金慶亮·金洪基·姜世周,慶熙宮衛將裵東鐸·尹洪祖,俱以病難供職,呈狀乞遞,竝改差,何如?傳曰,允。
又以兵曹言啓曰,禁軍別將李宜植,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
又以備邊司言啓曰,卽見禮曹粘目,則枚擧東萊府使宋柱獻狀啓,以爲,公作米年限請退,裁判差倭出來,而公作米退限事,雖嚴辭責諭,差倭之裁判出來者,勿論所幹之何事,姑許接待,已有前例,請令廟堂,稟處矣。公作米之輒請退限,殆若例規者,誠極可駭,嚴加責諭,無敢更煩,至於差倭許接,旣有已例,使之依前擧行之意,分付,何如?傳曰,允。
兵曹口傳政事,副護軍單尹致英。
行判中樞府事鄭元容箚曰,伏以臣伏見慈聖殿下傳敎,以臣有江都奉迎之行,特賜臣具鞍廐駟,臣稽首惶恐,誠不敢祗領。竊惟我慈聖殿下,奠丕基於綴旒之際,定大策於簾帷之內,爰稽皇朝懿典,仍遣臣與知申事臣洪鍾應,馳到迎駕,臣拭鼎湖攀弓之淚,仗渭橋奉璽之命,就尙冠之里,而護軨獵之儀,瞻奉於祥虹彩雲之間,昵近於鳳姿日表之光,天心悅豫,雨收氣朗,百靈陪衛,程路萬安,端門升日,萬姓相慶,邦籙轉危而爲安,輿情先號而後忭。況如臣者,先覩聖作之始,躬攀龍興之時,至榮且幸,爲寵爲光而已,何勞之可效,何功之可紀,而上駟隆錫,遽侈此分外之異數哉?惜名愼賞,昭辟所以制治之具也,一或踰濫,在典爲褻,矧今一初端本之政,若緣臣而仰累懋賞之德,則臣心悚恧,尤當何如,具牘仰煩,非由飾讓。伏乞聖明,仰稟東朝,亟命還收,以安微分焉。取進止。答曰,省箚具悉卿懇。卿其勿辭,安心領受。仍傳于金景善曰,此批答,遣史官傳諭。
全羅監司南秉哲疏曰,伏以慟深者聲急,情切者語簡,而至若章奏頭辭,有違格例,只敶臣至痛之私,至迫之懇,敢附有懷必達之義焉。竊伏念,臣於我大行大王,受不世之殊恩,卽通朝之所共知也。其庇覆拂拭之曲造洪私,臣念之塞胸,言之失聲,自不忍殫記,蓋欲報之德,昊天罔極也。臣於是,軀命不敢自有,才力不敢自度,傴僂之戒,負乘之災,亦不敢自恤,惟以內外險夷,趨走是恭,磨放其頂踵,赴蹈於湯火,爲萬一塵刹不報之報,此臣所以受命是任而不之辭也。今玆按節南來,日月無幾,而天地崩坼之慟,遽遭於遠服之外,鐶東土無祿之凶,有若偏罹於臣身,客館受縗,穹壤茫茫,淚磬血繼,哀何以盡?臣實不忠無狀,不卽地溘然,而一日二日,視務依舊,豈惟簿牒文字之間,亦有觸目而摧腸,申申往欽之面命,玉音在耳,忍慟茹傷,此何人斯?臣旣不能死矣。在今耿結一念,則惟曰反命於啓欑之前,展誠於攀輴之日而已。臣若瀆擾是懼,荏苒時日,而禮月奄過,玄隧永祕,寸草血忱,無地可伸,則非獨爲臣終身不逮之至恨,其於臣分人理,豈能無闕乎哉?且臣之譾劣,寔不合於方岳重任,爾來五六朔于玆,其僨誤之必多,臣豈不自知也?然此在臣今日丐遞之義,猶不若彼之切且大,而疾痛之呼,又無暇於蔓詞也。玆敢披心齎誠,馳驛控籲,倘蒙聖慈,俯賜矜諒,卽遞臣所帶藩任,俾臣獲伸至情於眡獻之地,則雖死之日,猶生之年,臣無任云云。答曰,省疏具悉。情禮固然,方面之重,何可輕遞?勿辭察任。
前正言姜漢赫疏曰,伏以臣姿性憃愚,材器輇薄,不足備數於任使之末,而幸際聖明之朝,偏荷拂拭之恩,塵刹圖報,臣宿昔之心也,皇天降割,仙馭上賓,日月流駛,公除已過,萬事邃古,霣廓益切。伏覩我主上殿下,光御黼位,四聰方恢,百度惟貞,易所謂小人勿用,書所謂旌別淑慝,政是一初之急務也。臣有耿耿憂忱,不容泯默,冒昧越俎之嫌,仰瀆於嚴廬之下,伏願少垂察焉。顧今擧國同憤,不欲與之共活者,卽趙秉鉉是也。噫彼秉鉉,竊弄威福,貪饕貨財,脅制朝廷,眼無君父之許多罪惡,臺評俱在,斷案已成,蓋其賦性奸黠,行己翾薄,侫辯足以禦人,夸習惟知死權,典藩臬而專事唆民,秉銓試而但務濟私,工於趨附,慣於窺覘,浸浸然位崇而身顯,則心術益㦧,手勢愈滑,淸貫華職,父子竝據一時,雄閫腴邑,私人爭輸厚償,邸第連巷,苞苴溢門,擠異己而暗售禍機,則殆同林甫之釰蜜,貪利祿而自矢惡呪,則有甚主偃之鼎食同朝,視若蛇虺,擧世指爲鬼蜮,寔繁之徒,以類相聚,其爲護法於秉鉉者,尹致英也。以蒙騃沒覺之類,獨穿利竇,以疲殘可憐之物,還藏機心,始豔秉鉉之勢位,甘受股掌之翫,終蹈秉鉉之作爲,莫負心膂之托,招權納勢,輒干兩部之銓注,冒利黷貨,都括八方之饋遺,兩歲五資,驟躐無漸,一門三貴,勢焰可怕,而奸狡不及老革,揣摩未逮宿手,隨事瘡疣,到底僨誤,其奸回情狀,竟莫逃於先大王日月之明,則或嚴加竄逐,或微示疎斥,而此輩全不知畏,秉鉉則偃處於郊坰莽蒼之地,使其妖子,出沒城闉,窺探動靜,致英則蜚揚於館閣邇密之班,凌轢朝廷,公肆噴,渠輩自知其罪盈惡極,爲國人之所不容,王法之所必討,則安知不醞釀禍機於陰暗之地乎?伏莽之戎,出柙之虎,誠非細憂也。伏願仰稟東朝,廓揮乾斷,亟將趙秉鉉·尹致英二人,施以絶島安置之典,以警具僚,以謝國人焉,臣無任云云。省疏具悉。一是先王已罪之人也,一是先王近密之臣也,一紙臚列,有欠忠厚之風。
掌令李廷斗疏曰,伏以臣姿性鹵下,百不猶人,本不稱允於淸朝器使之列,而柏府除旨,忽下於一初勵臣工恢言路之時,攀誥惝怳,莫省所以仰塞明命也。際伏見前正言臣姜漢赫疏論趙秉鉉·尹致英二人,此是輿情之所同憤,王章之所必加,而其千罪萬惡,斷案自在,公議莫遏,臣無容架疊,而聲討之章,乃出於前銜,身居臺閣,含默不言者,罪當何居?慙忸悚惶,恭俟譴何。伏望遄被威罰,以爲居官不職者戒焉。臣方自訟不暇,何可濫及他事,而竊謂前銜所論,猶恨有未盡悉者,蓋以三四武弁之不竝擧論也。臣請以國人之論,爲殿下陳之。噫彼李應植·李能權,素稱麤鹵之徒,專習諛佞之態,惟利是趨,惟勢是附,戎鈐總符,次第輪據,而看作分內之倘來,膴仕美職,一時都占,而至有格外之濫帶,或縱其子頑悖賤孽,濫殺無辜之平民,或席其父尸居餘氣,盜沒莫重之公貨,頗張聲勢,宛成門戶,則濫滑之習滋長,貪黷之心無厭,橫奪之財,則都肥己橐,嗜利之徒,打成一套,乃有奸黠之申觀浩,驕濫之金鍵輩,爭相慕效,益加縱恣,雄閫歷遍於數歲,而害專蚩蚩之氓,戎符兜攬於妙年,而蔭及哇哇之童,道路之側目,識者之寒心,厥有久矣。蓋此輩負犯之至重,實不下於趙秉鉉·尹致英,而以其靺韋之流,不足深責,有所寬貸,則將何以懲其惡而服人心乎?臣於是,尤有所駭憤者,頃當沁邸奉迎之際,應植私自傳撥,飛報之騎,先於陪衛之行,其心所在,有不可測,群情疑怪,輿論沸騰,此尤渠罔赦之案也。臣謂李應植·李能權·金鍵·申觀浩,竝施絶島定配之典,斷不可已也,臣無任云云。省疏具悉。苟有公憤,何不言之於前,而乃於罔極之中,有此起鬧乎?下端事,眞如是也,極爲駭惡矣。
己酉七月十四日辰時,上御熙政堂。召對入侍時,參贊官李源達,侍讀官徐堂輔,檢討官李維謙,假注書趙憲燮,記注官金熙逌,記事官南秉吉,待敎尹滋悳,各持小學第一卷,以次進伏訖。上曰,史官分左右。上開卷。上曰,上番讀之。堂輔起伏奏曰,昨日召對,諸臣所奏,止於請肄簡諒,而自上所讀,止於學射御矣,今番讀奏,當始於何大文乎。上曰,自十有三年讀之,可也。堂輔讀自十有三年,止內而不出。上曰,文義奏之。堂輔曰,此言二十而冠,冠者禮之始也,是爲成人之禮,將責以成人之道,故十年禮帥初,卽學幼儀也,而至此而兼習五禮焉,十有三年舞勺,勺卽文舞也,成童舞象,象卽武舞也,而至此而始習文武兼備之舞焉,是所謂成人之道也。至若惇行孝悌,博學不敎,二句,最爲緊要,二十以前,孝悌非不行之,學問非不講之,其行之益篤,學之愈博,寔在於成人之時。夫孝悌爲百行之源,學問承群聖之統,故論語曰孝弟也者,爲仁之本,中庸曰博學之,審問之。是皆論成人底道理,而帝王出治之本,亦不外是矣,是故曾傳論君子絜矩之道,有曰上老老而民興孝,下長長而民興悌,周詩頌成王懋學之美,有曰日就月將,學有緝熙于光明,然則孝弟也博學也,豈不爲古聖王治平之要道大本歟?今殿下上而仰體三殿期望之心者,亶在於孝悌二字,下而俯答八域顒祝之誠者,亦惟在於典學一事,伏願深加留念焉。上曰,下番讀之。維謙讀自三十而有室,止不可則去。上曰,文義奏之。維謙曰,此章言四十始仕,四十者,君子道明德立之時,故孔子言四十而不惑,孟子言四十不動心,此所以人臣之出而事君,必以四十而爲始也。事君之道,各有職事,必也隨其所事,可謀則出其謀焉,可慮則發其慮焉,陳力就列,繩愆糾謬者,此固爲人臣職分內事耳。君臣之際,其道相合,則唐·虞都兪之美,雲龍風虎之盛,相得益彰,契會昭瀜,熙洽隆郅之化,可以成矣,此誠君臣上下同心同德之效也。苟不能同心而同德,則古之君子亦有潔身而長往者,如孔子之於魯,不稅冕而行,孟子之於齊,三宿而出晝是也。此專在於爲人上導率之如何耳,故君明則臣良,主聖則臣直,伏願殿下,克盡體群臣之道,深加留念焉。上曰,同心同德,何謂也?維謙起伏奏曰,同者合而爲一之謂也。上之德與下之德,合而爲一,然後方可謂上下相得,故昔成湯之於伊尹,咸有一德,此所謂同心同德也。上曰,參贊官讀之。源達讀自五十命爲大夫,止禮相助奠。上曰,文義奏之。源達曰,古之敎人之法,不獨男子爲重,觀於姆敎女事,則其所諄諄循序而敎誨者如此,故成娶之後,男女得正,而夫婦之道成焉,自古興王之治世,莫不有資於后妃之助成者,以有早敎之如是也。伏願勿以爲女子之敎,而深留聖念焉。上曰,閣臣讀之。滋悳讀自十有五年而笄,止不傾聽。上曰,文義奏之。滋悳曰,立必正方者,謂正向一方也,此一句甚是切要之言,而小而日用事爲,大而修齊治平,實不外乎此正之一字也。人君恭己正南面而治,正心以正朝廷,以正百官,正百官以正萬民,欲正萬民,則豈可家諭而戶說哉?惟在於躬行而導率而已,是以洪範五皇極曰,無反無側,王道正直,會其有極,歸其有極,夫極爲標準而中立,則四方之所以取正也。上行下效,自有不期然而然者,伏願此等處體念焉。上讀自十有三年,止不傾聽,仍掩卷。上命史官就座,仍命退,諸臣以次退出。
己酉七月十四日酉時,上御熙政堂。別講入侍時,參贊官李源達,侍讀官徐堂輔,檢討官李維謙,假注書趙憲燮,記注官金熙逌,記事官南秉吉,待敎尹滋悳,各持小學第一卷,以次進伏訖。上曰,史官分左右。上開卷。上曰,上番讀之。堂輔讀自學記曰,止朋友有信。上曰,文義奏之。堂輔曰,學記卽禮記篇名也,學記一篇,多說古人爲學之道,以此章言之,塾庠序學燦然有條,其大小規模之不同,次序節目之極詳,可以見古者敎人之法矣。蓋自三代盛時,制度大備,王宮國都,州里閭巷,莫不有學,而其所以爲敎,又皆本之於人君躬行心得之餘,故帝舜之五敎敬敷,而九德著咸事之美,文王之壽考作人,而多士致思皇之盛,苟使在上之人,崇詩書禮樂之術,盡鼓舞作成之化,則學校以之蔚興,殆若風草之必偃,人才以之丕變,譬如植材之自庇,惟在導率之如何耳。今殿下以聰睿之姿,御君師之位,典學一念,勤勤懇懇,課日召接,頻賜討論,此誠我東方興學右文之一大機會也,伏願終始無怠,更爲加勉焉。上曰,下番讀之。維謙讀自舜命契,止神人以和。上曰,文義奏之。維謙曰,此言直而溫寬而栗剛而無虐簡而無傲,蓋凡人之性,勁直者難於溫粹,寬柔者難於莊栗,剛猛者易至苛虐,簡易者易至傲慢,故聖人敎人之道,必使勁直而濟之以溫粹,寬柔而濟之以莊栗,剛猛而不至於苛虐,簡易而不至於傲慢,救其氣質之偏而養其中和之德,樂者天地之和也,陶盪人之性情,消瀜人之査滓,優游涵養,自不覺興起於作成之化者,莫如樂也,故於其敎之也,習之以詩歌,協之以聲律,以至八音諧而神人和,則薰陶漸摩之效,自可以手舞足蹈,同入於春風和氣之中矣。今殿下以聰睿之姿,居君師之位,樂育人材之道,必如虞舜之命夔,則中和位育之功,鳶魚作興之美,可復見於今日矣。伏願殿下懋哉懋哉。上曰,參贊官讀之。源達讀自周禮大司徒,止八曰亂民之刑。上曰,文義奏之。源達曰,六德之先知者,非禮則無以成敎故也。上曰,禮,何物也?源達曰,凡爲敎者必以禮樂,而樂者和也,禮者有檢束底意,故禮先於樂矣。非禮勿視,非禮勿聽,非禮勿言,非禮勿動,皆以檢束歸重,而小則興俯拜跪皆禮也,大則遏欲存理亦禮也,禮之爲物,如此其備矣。伏願深加聖念於檢束底意,以爲克己復禮之地焉。上曰,閣臣讀之。滋悳讀自王制曰,止所受是極。上曰,文義奏之。滋悳曰,此一節,古者敎人之術也,三代帝王之治,每以作成人才爲先,以四時立四敎,成人有德,小子有造,濟濟登庸,以致太平,豈不盛哉?然而此若但使樂正敎詩敎禮而已,則造士之效,必不能如是,上必好學,興起之鼓動之,然後優游涵泳,文風菀興,自致學士之斌斌矣,殿下懋哉懋哉。上讀自學記曰,止八曰亂民之刑,仍掩卷,上命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。望奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。書上字後,藥房口傳問安。答曰,罔極。內閣·政院·玉堂百官奉慰單子問安。答曰,罔極。
藥房都提調鄭元容,提調尹定鉉,左副承旨權用脩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李源達啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金景善啓曰,今日親行望奠時,承旨當爲備員,而左承旨李在鶴,右承旨鄭基世不爲仕進,竝卽牌招,何如?傳曰,允。
李源達啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
權用脩啓曰,臣用脩今日方物封裹進去,下直之意,敢啓。傳曰,知道。
傳于金景善曰,書上字後,別茶禮當親行矣,該房知悉。
傳于金景善曰,明日結裹後,別奠當自內親行矣,該房知悉。
傳于金基纘曰,召對爲之。
備邊司,訓鍊大將柳相弼·金煐·任聖皐。
備邊司,以柳相弼爲禁衛大將。
兵曹,禁衛大將單柳相弼。
李源達啓曰,新除授禁衛大將柳相弼,卽爲牌招,傳授命召,何如?傳曰,允。
備邊司,訓鍊大將改望,以洪在龍爲訓鍊大將。
兵曹,訓鍊大將單洪在龍。
李源達啓曰,新除授訓鍊大將洪在龍,卽爲牌招,傳授命召,何如?傳曰,允。
又啓曰,御營大將洪在龍移拜訓鍊大將矣。將兵之任,不可一刻無摠察之人,何以爲之?敢稟。傳曰,禁將兼察。
又啓曰,御營大將禁將兼察事,命下矣。兼察御營大將柳相弼,卽爲牌招聽傳敎,何如?傳曰,允。
備邊司,御營大將柳相弼·金煐·任聖皐。
備邊司,以李景純爲御營大將。
兵曹,御營大將單李景純。
李源達啓曰,新除授御營大將李景純,卽爲牌招,傳授命召,何如?傳曰,允。
金景善,以內醫院都提調·提調意啓曰,副提調李在鶴,今日問安,不爲仕進,卽爲牌招,何如?傳曰,允。
以內醫副提調李在鶴牌不進罷職傳旨,傳于金景善曰,只推。
以左承旨李在鶴,右承旨鄭基世牌不進罷職傳旨,傳于李源達曰,只推。
傳于金景善曰,左承旨·右承旨竝許遞,前望單子入之。
承旨前望單子入之,李時愚·趙道淳落點。
李源達啓曰,行大司憲李景在,執義申佐模,掌令趙遠永·李廷斗,持平趙光濂牌不進,持平金學秀在外,監察茶時之意,敢啓。傳曰,知道。
以大司諫任百秀,司諫睦仁培,獻納朴浚愚,正言安喜壽,執義申佐模,掌令趙遠永·李廷斗,持平趙光濂牌不進罷職傳旨,傳于李源達曰,只推。
傳于金景善曰,都憲有闕之代,前望單子入之。
大司憲前望單子入之,李敦榮落點。
兵曹,以南錫圭爲禁軍別將。
兵曹,以趙禹錫爲摠戎中軍。
兵曹口傳政事,護軍單趙秉駿。
金景善,以吏曹言啓曰,掌樂院僉正洪章燮受由後過限不上來,改差,何如?傳曰,允。
又以議政府右參贊意啓曰,今日方物看品時,六曹堂上當爲進參,而吏曹判書李若愚病不來,參判金輔根,宗戚執事不爲進參,參議洪永圭嫌不進,刑曹判書尹致秀在外,參判金公鉉嫌不進,參議金建銖在外未肅拜,吏曹判〈書〉李若愚,令政院卽爲牌招,以爲同參之地,何如?傳曰,允。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以國葬都監摠護使意啓曰,發靷時,魂魄所盛土藤方箱子,例自都監造成,而造函時尺寸,或有差誤之慮,曾前因草記,皆有內下見樣,今番則何以爲之乎?敢稟。傳曰,見樣當內下矣。
知事洪鍾應疏曰,伏以旬朔嬗變,公除已過,嚴廬哀慕,益切罔極。仍伏念,臣頃叨嘗藥之任,遽遭崩坼之慟,典憲莫嚴,惟鈇鉞是俟,臺評旣甚寬恕,聖眷旋復隆摯,職守難曠,淟涊至今,殘喘尙遲於溘露,冤恨徒極於徹昊,抆血茹痛,此何人斯?際伏奉別單下者,以臣奉迎有勞,命擢以資憲之階,驚惶震越,莫省攸措,潛邸乾升,大小景從,臣倖廁陪衛之列,先覩天日之表,榮固多矣。勞於何有?渭橋之迎,興藩之進,非所擬於微臣,則邀寵紀功,實無可論也。況八座崇秩,朝家所以待有德而須佐理也,其地峻而其責鉅,固非庶位之比。顧今聖明履端,百度鼎新,一爵一賞,尤當愼惜,而今忽以如臣無似,苟然備位於槐棘之列,則其爲褻名器而玷新化,當復如何?且臣才具淺薄,持守拙約,名途進取,諒非始慮之攸期,而遭値熙朝,厚沐隆渥,通籍數十年間,歷揚華顯,滾到卿月,居恒兢懼,不啻若臨淵而集木,若復憑恃寵靈,知進不止,辟如旣滿之器,益注以水,覆溢之患,可立而待,臣何敢視若固有,揚揚爲冒進之計哉?昨緣廚院監膳之無人,不得不出肅恩命,而因仍蹲據,實非義分之所敢出也,衷情彌恭於循墻,審量已熟於倚衡,玆敢罄暴肝膈,猥瀆崇嚴。伏乞聖慈,仰稟東朝,亟收臣新授資秩,俾公器無濫而賤分獲安焉。臣無任云云。答曰,省疏具悉,卿其勿辭行公。
大司憲李景在疏曰,伏以,皇天降割,大行大王奄棄臣民,大德未享於海籌,至慟遽纏於喬弓,旬朔流邁,公除已過,哀冤號擗,八域惟均。伏念,臣姿性疎闇,才猷湔劣,本不合於淸朝耳目之任,而且況虛脆之質,兼以貞痼之疾,已多年所。頃當盛夏,十倍添劇,嘔穢泄痢,與環相仍,眩暈痿痺,非藥可療,宛轉床褥,今幾屢月,猝當罔極之變,拚命奔赴,哀遑之中,精力都竭,動作末由,日前候班,仍未進參,至於今日,尤豈人臣言病之時,而擔舁不能自力,顚沛固所必至,偃然在家,有如常日,義分虧矣,情禮缺矣,臣罪至此,萬殞猶輕。伏願聖慈,亟賜遞斥,仍降威罰,以安私分,以肅朝綱焉。臣於丐免俟勘之中,何敢贅他,而卽伏見前正言臣姜漢赫,掌令臣李廷斗疏本,則寔擧國之同憤,王法之當誅,雖以病伏之臣,不容泯默而已。噫嘻,趙秉鉉千罪萬惡,年前臺評,卽渠斷案,惟我大行大王,姑從寬典,不忍加誅,纔下圍籬之命,遽降賜環之音,宜其革心改圖,縮首屛跡,而其身偃處郊坰,其子出入城闉,是豈人臣所敢爲之事乎?王章至嚴,輿論莫遏,是可容貸,孰不可容貸乎?尹致英則奸狡根性,惟穿利竇,慧黠成習,恒藏禍心,寔爲秉鉉之後勁,而若其權勢則指使兩銓,財賄則籠罩八方,跳踉放恣,胡至此極?惟我大行大王,始以姑試,終焉不善,顯示疏遠之意,而猶不自悛,公肆噴,苟有一分嚴畏之心,焉敢如是?擧世之戟手,識者之寒心,久矣。至於掌憲所論,卽麤鹵無恥之武夫耳,誠不足滋筆擬議,而均是禍祟,直欲磔臠。惟彼李應植·申觀浩輩,俱以靺韋,敢執朝權,締結銓官,閫帥守宰,從好惡而取捨,依附黨援,卿資戎權,惟心慾而驟躐,此乃國朝以來所未聞所未覩也。觀浩則曲逕納醫,已犯罔赦之案,私室製藥,焉逭無將之律?苟究其原,專由於李能權·金鍵之最先作俑,互相推詡,漸至手段愈滑,氣焰愈熾,眼無朝廷,力擅威福,大開賂門,專事肥己,反用傾巧之智,構成疑似之跡,上以蔽天聰,下以誣一世,當苟論其罪,當置何辟?應植則迺者奉迎之日,私送撥騎,先於陪衛,意有難測,豈特駭惡而已哉?臣於治疏欲上之際,伏見聖批下者,不惟不賜允從,包容太過,臣竊慨然,此輩之罪惡貫盈,上干天討,乃以罔極之中,不敢起鬧,全事忠厚,則亂臣賊子,何所懲畏乎?伏乞聖明,仰稟東朝,亟允兩臣所請,以嚴國綱焉。臣因是而尤有所萬萬痛恨者,昨年徐相敎之論金興根也,句語中有云伺察宮闈,顯有締結之跡,宮闈二字,旣犯莫嚴之地,締結云者,自干誣逼之科,是豈今日北面者所可萌諸心而發諸口哉?到今追惟,益不勝髮豎膽掉矣。以相敎之蒙騃沒覺,豈能獨辦也哉?主張者致英也,指使者致英也,國言喧藉,誓不共戴一天,卽臣子秉彝之性也。臣謂尹致英·徐相敎,竝令王府,拿鞫嚴覈,亟正典刑,斷不可已,臣無任云云。答曰,省疏具悉。諸人事,何必如是張大?下款所論,於渠何責?歸之沒覺,可也。實病旣如此,本職遞差。
己酉七月十五日卯時,上詣殯殿。望奠親行入侍時,行都承旨金景善,左副承旨權用脩,右副承旨李源達,同副承旨金基纘,假注書韓鎭棨·趙憲燮,記事官尹滋悳·南秉吉,提學金學性,原任直提學徐憙淳·金輔根,原任直閣金左根·李嘉愚·金鼎集·徐有薰·李公翼,檢校直閣鄭㝡朝,直閣趙然興,原任待敎金洙根,檢校待敎李㘾·洪淳穆·金輔鉉,以次侍立。時至,通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭,引儀唱三上香,代奠官詣香案前三上香訖。引儀唱執盞,代奠官獻盞訖,引儀唱俯伏哭,上俯伏哭,引儀唱止哭,上止哭,引儀唱左通禮導殿下還廬次,上出殯殿門,入廬次門,諸臣權退。
己酉七月十五日午時,上詣殯殿。書上字後別茶禮親行入侍時,行都承旨金景善,左副承旨權用脩,右副承旨李源達,同副承旨金基纘,假注書韓鎭棨·趙憲爕,記事官尹滋悳·南秉吉,提學金學性,原任直提學徐憙淳·金輔根,原任直閣金左根·李嘉愚·金鼎集·徐有薰·李公翼,檢校直閣鄭㝡朝,直閣趙然興,原任待敎金洙根,檢校待敎李㘾·洪淳穆·金輔鉉,以次侍立。時至,通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭,引儀唱三上香,代奠官詣香案前三上香訖。引儀唱執盞,代奠官獻盞訖,引儀唱俯伏哭,上俯伏哭,引儀唱止哭,上止哭,引儀唱左通禮導殿下還廬次,上出殯殿門。領府事趙寅永進前奏曰,日候甚熱,哀毁餘聖體,若何?上曰,一樣矣。仍入廬次門,諸臣以次退出。
己酉七月十五日酉時,上御熙政堂。召對入侍時,參贊官金基纘,侍讀官尹堉,檢討官李維兼,待敎尹滋悳,假注書韓鎭棨,記事官徐翼輔·南秉吉,各持小學第一卷,以次進伏訖。上曰,史官分左右。上開卷。上曰,上番讀之。堉讀自弟子職,止衣帶必飭。上曰,文義奏之。堉曰,弟子職一篇,無非學問上格言,而若無驕恃力一句,尤是人君體念處也。人君以萬乘之尊,臨兆民之上,傲然自大,徒恃威力,則孰敢以善來告哉?故皐陶有言,禹著拜昌之謨,傅說論學,殷宗垂旨哉之命,此皆毋驕虛受之實也。嚮使二君者,若憑恃威力,不復求助於臣隣,則風動之休,時敏之美,顧無以致之耳。雖以目今講筵言之,寬其體貌,從容問難,則上下之情,自然流通,庶不無仰裨聖學之萬一,伏願此等處,深存聖念,益加溫恭自虛之工焉。上曰,見善從之,何謂也?堉曰,見善而不能從,聞義而不能行,則善與義徒爲虛物,非吾有也,故必使學者從之行之,俾爲己有也。上曰,溫恭自虛,何謂也?堉曰,溫是和順之意,恭是謹愼之意,虛者空虛也,譬之於器,則其中空虛,然後始能受物,若無空處,何以受物?故弟子之受敎於先生,若先自滿,則無以受其敎,必自虛中,然後可以受敎也。上曰,溫柔孝弟,何謂也?堉曰,溫柔卽上恭敬之意也,孝弟者卽不過日用常行愛親敬長之事,及其至也,雖聖人無以加焉,於此深留聖念,勿以淺近而忽之,則爲堯爲舜,判不外是矣。上曰,顔色整齊中心必式,何謂也?堉曰,中庸曰,齊明盛服,非禮不動,蓋整其衣冠,尊其瞻視,動容貌斯遠暴慢,則非僻之心,無自以入,中心自然式敬耳。上曰,下番讀之。維謙讀自朝益暮習,止則以學文。上曰,文義奏之。維謙曰,益者加勉也,習者溫繹也,朝暮者,自朝至暮終日之間也,學問之道,貴在無時間斷,故孔子曰學而時習之,言旣學而又時時習之也。文王自朝至于日中昃,不遑暇食,言朝中昃者,以其終日益習,無暫時之暇也。苟或學而不益,則前之所得,今已忘矣,何可習乎?益而不習,則俄者所知,輒已荒矣,豈曰學乎?雖曰益習,而若無恭敬之心,則易至造次之或忽,故繼之以小心翼翼,小心者恭敬之意也,翼翼者恭敬之貌也。雖曰恭敬,而少有懈怠之心,則易致須臾之或間,故繼之以一此不懈,一者終始如一之謂也,必也學而且益,益而且習,勉勉而不已,然後可有漸磨成就之效,故曰是爲學則,伏願殿下,念念於是,昨日所講,今日而益勉焉。上曰,弟子入則孝,其義何也?維謙對曰,弟子初學之人也,孝者百行之源也,敎人之道非一,而敎之之序,自近而及遠,故入而善事其父母,然後可以出而善事其長上,故先以孝敎之者,將以敎爲弟之本也,明乎孝弟之道,然後又可以移孝爲忠,而知事君之道矣。上曰,參贊官讀之。基纘讀自興於詩,止禮樂不可斯須去身。上曰,文義奏之。基纘曰,禮樂之於人,固不可闕一,而欲其造次之不離,禮重於樂,如曰非禮勿視,非禮勿聽,非禮勿言,非禮勿動者是已,上章所云志無虛邪,顔色整齊者,亦此類也。蓋人情,對人則或起莊敬之心,而獨處則易有怠惰之容,是故人主在上,正衣冠尊瞻視,必以禮貌待群下,雖在淵濩中,常若上帝之監臨,嚴師强保之在傍,故聖人之學,尤貴乎愼獨。伏願殿下,每於召接臣鄰之餘,對越方冊,恒存警惕,無或少忽於須臾之間焉。上曰,閣臣讀之。滋悳讀自子夏曰賢賢,止吾必謂之學矣。上曰,文義奏之。滋悳曰,此言雖曰未學,吾必謂之學矣云者,學者非高遠難行之事,雖於日用常行之間,誠實做去,合於事理,則是乃學也。是以此章,上言四條盡誠之行,懋實之工,而結之曰苟能如是,則雖云未學,而吾必謂學,此乃孔門高弟深得學力,篤信而着要之言也。以學文之學言之,但能誦之讀之,則是豈誠實乎哉?不厭不倦,講論玩繹,見一善行,聞一善言,拳拳服膺,躬行而心得,則此乃誠也實也,又其效也。殿下連日開講,已盡此卷,而此卷之中,亦多有可法可行之事矣,必於誠實上懋念焉。堉復奏曰,閣臣之奏,敷陳無餘,而此兩句若驟看,則似乎不成文理,而人之所以學者,卽欲行上句賢賢事父母事君與朋友〈之〉道也,於此四者,已能行之無虧欠,則此所以人雖謂之未學,吾必謂之學者也,苟不能篤行於四者,則雖曰已學,其未嘗爲學,可知也。上曰,糾刑之糾字,何義也?維謙對曰,糾者,察而正之也。夫民不正者,察之而敎之以正,然後萬民自可正矣。基纘曰,糾者糾正之謂也,與糾違之糾同焉,人主或有闕遺,人臣隨事進言,以匡不逮,故曰糾違也。上曰,鄕八刑,何義也?基纘曰刑者,聖人不得已而用之,苟有不率敎之民,則先以仁義敎誨,使之遷善改過,期於無刑,而若有冥頑不遵者,始乃刑之,以示不得已之意,是故周禮大司徒以三物敎之,以八刑糾之,則先敎後刑之意,於此可以見矣。堉曰,承宣之此奏,儘好矣。刑者,聖人所以待不率之民者也,故書曰,罪疑惟輕,是人君好生之德也,一人有罪,致之于刑,則百人懲之,不抵於辟,故推此以往,自無可刑之人,此所以刑期于無刑也。上曰,一曰不孝之刑,何也?維謙曰,孔子曰,五刑之屬三千,罪莫大於不孝,此所以以不孝爲第一之刑也。上曰,其下文義,次第陳之。維謙曰,二曰不睦之刑,睦謂親於九族也。堯典曰,克明峻德,以親九族。九族之不睦,所以爲第二刑也。婣謂睦於外親也,自同姓族而推之,外親次之,故不婣爲不睦之次也,自睦婣而推之,事長次之,故不弟爲其次也,任者信也,自事長而推之,朋友次之,自朋友而推之,貧窮可恤之人次之,不信不恤之人,易至造爲妖妄之言,故造言爲其次也。妖言者必至挾邪而惑民,故亂民爲造言之次也,然而不孝之人,百行皆壞,不知事君以忠之道,不忠則豈不至於亂民乎?此所以不孝爲始,亂民爲終也。上親讀自弟子職曰,止吾必謂之學矣。上問吾必謂之學矣之義。滋悳曰,此章之義,俄已仰奏,而上此四條行之,能盡其誠,而雖或謂之以未學,吾則曰未學之人,不能如是,必謂懋學之人矣,此大有功於學問之力也。上掩卷,仍命史官就座,諸臣以次退出。
上在昌德宮廬次。
夜自三更至五更,月有食之。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
結裹後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰罔極。別奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
李源達啓曰,合辭許久闕啓,事甚未安。除在外陳疏外,未肅拜·呈告人員,竝卽牌招,何如?傳曰,允。
金景善啓曰,左承旨權用脩,今日不爲仕進,卽爲牌招,何如?傳曰,允。
傳于李源達曰,召對爲之。
金景善啓曰,假注書趙憲燮,身病猝重,勢難察任,今姑改差,何如?傳曰,允。
趙憲燮改差,代以鄭健朝爲假注書。
以益平君曦掃墳呈辭,傳于金景善曰,給由馬。
李源達啓曰,行大司憲李敦榮陳疏,執義申佐模呈辭,掌令趙遠永·李廷斗,持平趙光濂牌不進,金學秀在外,監察茶時之意,敢啓。傳曰,知道。
以掌令趙遠永·李廷斗,持平趙光濂,獻納朴浚愚,正言安喜壽牌不進罷職傳旨,傳于李源達曰,只推。
以左承旨權用脩牌不進罷職傳旨,傳于李源達曰,只推。
李時愚啓曰,明日拜表,兩司當爲進參,除在外外,未肅拜·呈告人員,竝待開門牌招,何如?傳曰,允。
傳于李源達曰,纔下大臣之批,而難免不審之奏,前大司憲,施以罷職之典。
李時愚,以國葬都監摠護使意啓曰,因山擇日,已爲啓下矣。大轝作路及晝停,依癸卯年例磨鍊擧行,何如?傳曰,允。
又以國葬都監摠護使意啓曰,本都監郞廳洪章燮,旣遞本職,時無職名,令該曹,口傳付軍職,冠帶常仕,何如?傳曰,允。
兵曹口傳政事,副司果單洪章燮。
判府事權敦仁箚曰,伏以臣,卽伏見前大司憲李景在疏,則其論申觀浩曲徑納醫一節,此事果有原由,而臣實不勝萬萬震懍焉。春間我大行大王玉候沈綿,未卽康復,全羅監司臣南秉哲,每對臣輒與之憂遑煎灼,仍伏聞聖意,思見方外一精於醫者,而求之不可得,歎恨不已,時臣家,適有鄕弁之以軍門來留者,頗有術藝,臣果言之,南秉哲亦聞之於臣,而旣非名係內局,則亦無路擅進矣。其後幾時,大行大王,下燭其時帶禁營將官,命禁將申觀浩率入,使之診候而退,本事則如是而已。今若曰雖有上敎,何可擧行云爾,則固或責之於觀浩,而若曰曲徑納醫,則醫是臣家之醫也,其所酬酢者,亦臣與秉哲也,觀浩何與焉?臣不自首,則臺疏所論罔赦之案,臣乃倖免,而反使不當之觀浩,替受之也,非但臣慙惶靡措,朝家莫嚴之刑章,豈不倒置矣乎?戰越之極,冒陳短箚。伏乞聖明,仰稟東朝,亟議臣誅殛之典,使王法得當焉。取進止。答曰,省箚具悉卿懇。本事裏許,今聞卿言,始知其所以然矣。於卿初無所干,而今此自引,萬萬過當,卿其安心焉。仍傳于金景善曰,此批答,遣史官傳諭。
行大司憲李敦榮疏曰,伏以皇天降割,我大行大王,奄棄臣民,八域震驚,萬姓雨泣,旬朔屢更,公除已過,伏惟聖慕,益復罔極。仍念臣伏見近日臺臣之所聲討趙秉鉉·尹致英·徐相敎·李應植·申觀浩·李能權·金鍵者,是豈可已而不可已也哉?王章之不可以不伸也,奸萌之不可以不折也,一世沸騰之公議,不可以久遏也。人臣之罪,有一於此,必誅無赦。噫,彼趙秉鉉之貫盈罪惡,已有所啓論,而若申觀浩·李能權·金鍵輩之許多論列,亦有諸臺之請律,蓋其罪犯之狼藉如此,朝威下褻,胡至此極?夫刑章,王者所以補治也,惟願亟允臺請焉。況此尹致英·徐相敎·李應植等,尤有所痛恨者,年前徐相敎疏中句語,此何等可驚可愕也?伺察二字,尙不敢下語,況締結二字,尤何敢若是?爲人臣子者,其忍以此二句,始萌諸心而至發於口乎?罪著自干,明非獨辦,負此罪犯,不以法從,則其可曰國有憲章云乎?蒙騃沒覺,尙有可論之地,而乃於此莫重莫嚴之地,豈以沒覺,而置而不問乎?臣伏讀臺批下者,誠不能無憾於日月之明也。雖有主張指使之無所把捉,尙可亟辨而明正之,況今尹致英之名出,而主張在此,指使又在此,眞贓畢露,斷案已具,致英·相敎,卽一而二二而一也。細究端緖,致英之爲相敎根柢,自可明知,擧國同憤,久而愈沸,今不罪誣逼之罪,竝與其主張是者,而存而勿論,則古今天下,寧有如許刑政也?且李應植之私撥飛報,此何事體,此何道理?國言喧傳,群情皆惑,其意所在,不容不嚴覈乃已,其罪甚大,其律至重。伏乞聖明,仰稟東朝,亟降處分,尹致英·徐相敎·李應植等,竝令王府,設鞫得情,夬正典刑,斷不可已,臣無任云云。答曰,省疏具悉。已悉於前都憲之批,又何如是爲言乎?
大司諫任百秀疏曰,伏以臣,庸愚湔劣,最居人下,諫諍之責,本不近似。迺於一初之會,猥蒙薇垣除旨,義分所在,黽勉趨膺,臣於日前,暑濕爲祟,忽成急癨,上吐下瀉,氣格而牽於呼吸,胃翻而難於飮啖,貼席昏倒,寒熱交作,百骸俱痛,動作須人,望奠親行,亦未進參,情禮俱缺,惶懍靡措。伏願聖慈,亟賜遞斥,仍降威罰,以爲人臣不職者之戒焉。臣於丐免之章,不宜贅他,而事在目下,玆敢附陳焉。卽伏見前正言臣姜漢赫,掌令臣李廷斗,大司憲臣李景在疏本,則此寔輿情之所共憤,王章之所必誅。噫嘻,趙秉鉉之莫重負犯,許多罪惡,斷案昭著,臺評俱在,以我大行大王如天之德,不忍加辟,薄罰止於島配,恩宥降於經年,在渠道理,宜其屛伏自新,而鴞音終不知革,蜮影去益潛伺,美庄廣占於郊畿,妖子出沒於城闉,其無嚴之心腸,莫掩之情狀,諸臺已臚列矣。至如尹致英之傳神護法,亦一秉鉉耳。賦性本自狡惡,行己習於奸黠,獨穿利竇,潛畜禍心,張其勢焰,則兩銓惟意指使,黷於貨賄,則八方無不輻湊,其跳踉放恣之習,竟莫逃於日月之明,顯示疎斥,終不知悛,公肆噴薄,苟有嚴畏之心,寧若是無忌憚耶?尤有所萬萬痛惋者,年前徐相敎之疏論金興根句語中,有伺察宮闈,顯有締結之跡,是豈今日臣子所敢萌心而發口哉?伺察締結云者,旣犯莫嚴之地,自干誣逼之科,到今追惟,尤不勝骨顫而膽掉,此非蒙騃沒覺之相敎所獨辦,其根窩於致英,受嗾於致英,十手所指,衆目難掩,此而不嚴覈,公憤無以泄,邦憲無所施,此非臣一人之言,卽擧世公共之論也。且掌憲所論李應植·申觀浩輩,俱以麤鹵之類,專恣驕濫之習,締合銓官,依附黨援,雄閫腴宰,惟意差擬,卿秩戎權,從心躋攬,此猶渠輩薄物細故,應植則奉迎之行,何等尊嚴,而飛騎傳撥,先於陪衛,觀浩則御藥之節,何等敬謹,而曲逕納醫,私進湯劑,是豈人臣所可忍爲之事乎?其無將之律,罔赦之案,直欲手磔而口臠,苟究厥由,專由於李能權·金鍵之最先作俑,打成一套,眼無朝廷,手弄威福,大開賂門,害及生民,此實同惡相濟者也。臣於治疏將上之際,伏見都憲批旨下者,若曰諸人事,何必如是張大,下款所論,於渠何責?歸之沒覺,可也。不惟不賜允從,包涵太過,臣竊慨然。此輩貫盈之罪,已干天討,雖以大聖人山藪之量,若一向曲貸,則亂臣賊子,何所懲畏乎?臣謂仰稟東朝,亟從臺臣之請,以嚴國綱。尹致英·徐相敎,竝令王府,拿鞫嚴覈,夬正典刑,斷不可已也,臣無任云云。省疏具悉。何如是聒聒不已?未知其可也。
執義申佐模疏曰,伏以臣於日前,伏見前正言臣姜漢赫,掌令臣李廷斗疏論趙秉鉉·尹致英·李應植等事,顒竢批旨之允從,乃以有欠忠厚之風,起鬧罔極之中爲敎,繼伏見前大司憲臣李景在疏批下者,有何必張大,於渠何足責之敎,臣於是,繞壁憂歎,不能無憾於天地也。噫,彼秉鉉之許多負犯,前後疏啓,臚列無餘,惟我大行大王,明燭其罪狀,島置之籬棘之,特以好生之德,不加魯觀之顯戮矣。及其宥還之後,近坰偃處,妖子出沒,渠若有一分人心,則何敢若是乎?彼致英則蒙騃疲劣,果如前銜所論,而千妖萬惡,甘作秉鉉之後勁,平生伎倆,不過欺世而禦人,晝宵揣摩,罔非招權而納勢,其他驟躐之無漸,貪黷之不厭,猶爲渠薄物細故也。大行朝,始以堯明而試鯀,終焉舜哲之察壬,顯示疎斥之意,而梟音不悛,虺毒愈螫,跳踉縱恣,愍不知畏,朝野之戟手,道路之側目,厥惟久矣。至若李應植·申觀浩·李能權·金鍵,直一無識武夫也。貪饕不法之類,腸肚相連,放肆無憚之習,手段愈滑,賤産悖子,濫殺平民,乳臭稚兒,猥廁仕籍,公貨無難盜沒,雄梱惟意占據,於是乎朝權竊弄,而銓官之注擬,聽其指揮,賄賂公行,而守宰之問遺,無不輻湊,往古來今,寧有如許變怪乎?此猶屬餘事,最其私納醫藥,觀浩之斷案已成,先送撥騎,應植之罪犯罔赦,此皆王法之所必誅,神人之所共憤,豈可以哀遑之時,而過加涵貸,不賜處分也哉?至於前都憲臣所論徐相敎事,臣不勝心寒而骨顫,髮豎而膽掉,素所蓄憤,直欲磔臠者也,渠獨非今日臣子乎?乃敢以伺察宮闈,顯有締結八字,萌諸心而登諸章奏,誣逼莫嚴,無所顧忌,是可忍也,孰不可忍也?噫嘻,此豈渠沒覺者所可獨辦乎?其根窩於致英,受嗾於致英,不待憲疏,而萬口喧藉,十手皆指,彼其蜮射之計,工於匿影,狐媚之徒,求之異臭,暗地綢繆,打成一片,畢竟急於構人,而不知自陷於惡逆之科,吁亦㦧矣。此而不盤覈得情,夬正典刑,歸之於無責而止,則亂臣賊子,將無所懲畏,而伏莽之憂,有不可勝言矣。伏願殿下,仰稟東朝,亟允三臣之請,趙秉鉉·李應植·申觀浩·李能權·金鍵,竝施絶島安置之典,徐相敎·尹致英,竝令王府,拿鞫嚴覈,俾王章伸而輿憤洩焉。臣無任云云。省疏具悉。公議乎公憤乎?不必若是囂囂矣。
司諫睦仁培疏曰,伏以臣,言議風采,不足備數於淸朝器使之列,而迺於一初之會,特蒙薇垣除旨,義分所在,敢不竭蹶趨承,而臣素嬰貞疾,當暑輒苦,近値換節,十倍添劇,委頓床笫,未由蠢動,昨日望奠,尙未進參,情禮俱缺,惶隕靡措,伏乞聖慈,亟賜遞斥,仍降威罰,以爲人臣不職者之戒焉。臣於丐免之章,不敢贅他,而事在目下,不容泯默,玆敢附陳焉。今此諸臺臣之疏,枚擧諸人罪惡,辭嚴義正,此實擧國之所共憝,王法之所必誅,而及伏見聖批下者,包容太過,兪音尙蘄,臣不勝愕然失圖,繼以憂歎也。噫嘻,趙秉鉉千罪萬惡,前後臺評,卽渠斷案,以我大行大王如天之德,不忍加辟,薄施圍籬之律,姑從寬典,特降賜環之命,宜其感恩縮伏,革心自新,而奈彼梟獍之性難化,鬼蜮之習不悛,其身則偃處郊坰,自同平常,其子則出沒城闉,窺探動靜,苟有臣分,焉敢乃爾?三尺之王章至嚴,一世之公議莫遏,是豈可容貸於覆載之間哉?尹致英則護法於秉鉉者也。賦性本自狡惡,行己習於奸黠,招權納勢,冒利黷貨,其許多負犯,備悉於諸臺之臚列,臣不必架疊,而最有所萬萬痛恨者,昨年徐相敎疏中伺察宮闈,顯有締結句語,是豈臣子萌心而發口者哉?旣犯莫嚴之地,自干誣逼之科,到今追惟,實令人髮豎膽掉,而此非相敎之獨辦,根窩於致英,受嗾於致英,十手所指,萬口喧騰,此而不嚴覈,公憤無以洩,而邦憲無所施矣。且李應植·申觀浩,凶肚奸腸,直與李能權·金鍵輩,一串貫來,俱以麤鹵之徒,敢逞驕濫之習,締合銓官,依附黨援,雄閫腴邑,從好惡而取捨,卿資戎鈐,惟心欲而擠攬,無厭之慾,大開賂門,嗜利之徒,打成一圈,手弄威權,千奸畢露,眼無朝廷,百惡已具,此猶渠輩薄物細故,御藥之節,何等敬謹,而觀浩則敢自納醫而進劑,奉迎之行,何等尊嚴,而應植則私自飛騎而傳撥,究厥罪狀,焉逭無將之律乎?此輩貫盈之惡,已干天討,雖以大聖人山藪之量,欲加寬貸,其奈擧國之所共憝,王法之所必誅何哉?伏願仰稟東朝,亟允諸臺之請,快施當律,尹致英·徐相敎,竝令王府,拿鞫嚴覈,以正典刑焉。臣無任云云。省疏具悉。已悉於諸批矣。
己酉七月十六日午時,上詣殯殿。結裹後別奠親行入侍時,行都承旨金景善,右承旨李時愚,左副承旨趙道淳,右副承旨李源達,同副承旨金基纘,假注書韓鎭棨·趙憲燮,記事官尹滋悳·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集·徐有薰·李公翼,檢校直閣鄭朝,直閣趙然興,原任待敎金洙根,檢校待敎李㘾·洪淳穆·金輔鉉,以次侍立。時至,通禮跪啓請出次,上具衰服,出廬次門,入殯殿門,陞詣靈座前奉審後,退詣褥位,引儀唱俯伏哭,上俯伏哭,引儀唱止哭,上止哭,引儀唱三上香,代奠官詣香案前,三上香訖。引儀唱執盞,代奠官獻盞訖,大祝修撰李維謙,跪讀祝文訖。降復本位,引儀唱俯伏哭,上俯伏哭,引儀唱止哭,上止哭。引儀唱左通禮,導殿下還廬次,上出殯殿門。領府事趙寅永進前奏曰,日候甚熱,連日勞動,聖體,若何?上曰,一樣矣。仍入廬次門,諸臣以次退出。
己酉七月十六日未時,上御熙政堂。召對入侍時,參贊官李源達,侍讀官尹堉,檢討官李維謙,待敎尹滋悳,假注書韓鎭棨,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上曰,上番讀之。堉讀自孟子曰,止偪屨着綦。上曰,文義奏之。堉曰,此章所記,皆是養親之節目間事也。養親之本,不在於此,言孝者,必曰志物之養,問衣燠寒,問何食飮,將以進衣食也,此所謂以物養之也,若養志者,卽視其父母之志而養之也。今殿下,臨筵講討,資益德業,則慈聖殿下,必當悅豫於心曰,是不負吾付托之志也,大行大王,冥冥之中,必曰予有後也,列聖陟降之靈,必垂陰隲,億萬年無疆之休,自今伊始矣,豈不休哉?此所謂志養也。若夫帝王之孝,又有大於此者,中庸曰,踐其位行其禮,敬其所尊,愛其所親,事死如事生,事亡如事存,孝之至也。今我殿下,嗣踐大行大王所踐之位,嗣行大行大王所行之禮,大行大王之所尊敬,殿下嗣而尊之,大行大王之所親愛,殿下嗣而愛之,以平日所以事大行大王在宥之時者,以事我大行大王,今日在殯之靈,凡百饋奠之儀,喪葬之節,必敬必愼,致誠致愨,俾得恔然於聖心,則此乃事死如事生之義也。帝王之達孝,無以加此,伏望深留省察焉。上曰,設爲庠序學校,何義也?堉曰,庠取養老之義,序取習射之義,校以敎民爲義,古者字音相同,故取以爲義也,學者國中之學也,四者名雖不同,皆所以敎人也。上曰,皆所以明人倫者,何義也?堉曰,上四學之所設,皆要敎人使明人倫也。上曰,端韠紳搢笏,何謂也?堉曰,古者衣制,與今有異,端者卽玄端服也,韠者蔽膝也,卽今祭服之前所着也,紳者帶之下垂者也,笏者所以書思對命者,搢之言揷也,揷于大帶之謂也,蓋謂玄端着蔽膝,結帶垂紳,以適父母之所也。上曰,下番讀之。維謙讀自婦事舅姑,止而敬扶持之。上曰,文義奏之。維謙曰,上章言子事父母,故此章繼言婦事舅姑,其道一也。洗手漱口,梳頭縱髮,揷笄結總,着衣加帶,左右佩所用之物,結香囊着屨繫,皆孝子日用常行之節,而先言鷄初鳴者,言其夙興之時也。孝子之事親,誠愛憧憧,不遑安寢,聞鷄之初鳴,則蹶然而起,往而問寢,故昔文王之爲世子,鷄初鳴而衣服,至王季寢所,問夜間安節,日中如之,及暮又如之,以日三朝爲度,鷄初鳴云者,卽文王始行之禮也。詩曰,夙興夜寐,無忝爾所生,夙興是孝之始也,下章卽適父母所以後事,而衣寒則溫之,衣燠則淸之,疾痛則按之,苛癢則爬之,先後於出入之際,而扶之持之,皆不離於敬,此莫非孝子先意承順之道,而先言下氣怡聲者,以聲氣,人子之尤所當愼也。方其問候之時,低下其氣,怡悅其聲,不使其有礙於父母之視聽,故禮記曰,孝子之有深愛者,必有和氣,昔者曾子,親在,叱咜之聲,未嘗至於犬馬,夫孝子之於父母,雖一聲一氣之間,惟恐或違於父母之心,故猶不敢肆其聲氣於犬馬者也。此所以言子與婦事父母舅姑之道,必以此,首揭明倫篇之首章者也。帝王之孝,亦不外乎此。今殿下,當新服之初,躬行百行之源,伏願念念於是,懋哉懋哉。使八域蒼生,咸囿孝理之化,千萬顒祝之至。上曰,參贊官讀之。源達讀自進盥,止必嘗之而後退。上曰,文義奏之。源達曰,柔色以溫之者,柔順其色,以至於溫和也,事父母之道,必以柔溫爲本,故嚴威儼恪,非事親之道,而怡愉悅豫,卽事親之方也,此不過孝子之疏節,而先修疏節,然後可以盡事親之孝矣。伏願聖上,懋哉懋哉。仍奏曰,俄者垂問庠序學校,上番所對,儘合矣。然此大文,出於孟子,其下曰,夏曰校,殷曰序,周曰庠,學則三代共之,其名雖殊,其學則一也,以此言之,此文義尤似皎然矣。上曰,少者奉槃,長者奉水,此何謂也?源達曰,此異於近俗之先以水盛於槃而進之也。古者少者,以虛槃先進,而長者,從以他器奉水,注於槃而請盥也。上曰,閣臣讀之。滋悳讀自男女未冠笄,止佐長者視具。上曰,文義奏之。滋悳曰,參贊官,纔已以孝仰奏,而臣之所讀,亦是事親之節也。雖於至微至細之間,隨事盡誠,隨處克敬,孝心之純篤,藹然可見矣。此實事親者當然底道理也,而爲孝之道,豈止於此乎哉?昏定晨省,問寢視膳,孝之始也近也。丕謨丕烈,善繼善述,孝之達也大也,伏願殿下,自始而至達,自近而至大焉。上曰,若已食則退,若未食則佐長者視具之義何也?滋悳曰,鷄鳴適父母之所,必問其已食與否,若云已食則必退,而若云未食,則未冠笄之幼者,未能專視膳具,故必佐助長者也。上讀自孟子曰,止佐長者視具,上復讀一遍訖,命史官就座,諸臣以次退出。
上在昌德宮廬次。
朝哭後,大殿·大王大妃殿·大妃殿,藥房·內閣·政院·玉堂口傳問安。答曰,罔極。
李源達啓曰,行大司憲李敦榮,執義申佐模,掌令趙遠永·李廷斗,持平趙光濂牌不進,金學秀在外,監察茶時之意,敢啓。傳曰,知道。
趙道淳啓曰,左邊捕盜大將許棨,今日拜表時,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
金景善啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
傳于金景善曰,三使臣留待。
傳于金景善曰,三使臣入侍。
傳于李時愚曰,召對爲之。
大王大妃殿傳于趙道淳曰,二十日次對,進定於再明日。
傳于李時愚曰,明日朝奠朝上食晝茶禮,當自內親行矣,該房知悉。
以執義申佐模,掌令趙遠永·李廷斗,持平趙光濂,司諫睦仁培,獻納朴浚愚,正言安喜壽牌不進罷職傳旨,傳于李源達曰,只推。
李時愚,以承文院·議政府右參贊意啓曰,今日慕華館査對時,六曹堂上當爲進參,而吏曹判書李若愚病不來,參判金輔根,宗戚執事,不爲進參,參議洪永圭嫌不進,刑曹尹致秀在外,參判金公鉉嫌不進,參議金建銖在外未肅拜,吏曹判書李若愚,令政院卽爲牌招,以爲備員開坐之地,何如?傳曰,允。
又以承文院都提調意啓曰,月食已過,禮部回咨,依例撰出,正書奉御押後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以禮曹言啓曰,殯殿進香時,執事,以忠贊衛擧行,載在五禮儀及喪禮補編,而取考謄錄,則以忠贊之出入殿內執事之列,終涉未安,自臣曹啓稟,有以蔭官參上塡差之例矣。今亦依此擧行事,分付,何如?傳曰,允。
又以國葬都監摠護使意啓曰,因本都監草記,大轝作路及晝停,依癸卯年例,磨鍊擧行事,允下矣。來十月二十六日,大轝自殯殿離發,由興仁門至普濟院路祭所,離發至廟洞晝停,仍詣陵所,以此分付兵曹及畿營,使之前期看審,轝士軍替運處所,磨鍊立栍,道路橋梁,預爲修治,何如?傳曰,允。
又以國葬都監摠護使意啓曰,本都監監造官尹亨鎭,時在魯城,方有身病,不得上來,改差,其代,前參奉李學默差下,而時無職名,令該曹,口傳付軍職,冠帶常仕,何如?傳曰,允。
兵曹口傳政事,副司勇李學默。
李時愚,以山陵都監摠護使意啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹依例擧行,何如?傳曰,允。
又以山陵都監摠護使意啓曰,景陵石儀,以槽溪石之品好,浮出入用矣。今番石物,亦以槽溪取用,何如?傳曰,允。
又以山陵都監摠護使意啓曰,陵所丁字閣以下營建材木,大小石物,執將輸運,車子優數定送,分付漢城府及三軍門,卜馬出用,參互各年已例,訓鍊都監十五匹,禁衛營十匹,御營廳十匹,給糧料待令,都監出去時,亦爲馱運雜物,何如?傳曰,允。
又以山陵都監摠護使意啓曰,山陵始役日,都監堂郞,先期出去,仍留敦匠,而其入接假家之造成,大爲弊端,借入於各陵齋室,往來看役,已有前例,今此始役後,堂郞亦爲借入於各陵齋室與典祀廳,以爲一分省弊之地,而至若員役匠募入接假家艾幕所入材木,參互各年謄錄,則或取用於京貢,或分定於畿邑,或取用於伐去木,而見今新陵局內,初無可斫之木,欲取用於京貢,則輸運難便,各項假家與艾幕,竝令畿營,分定各邑,擔當進排事,預爲分付,何如?傳曰,允。
又以山陵都監摠護使意啓曰,新陵始役時,不無喧雜之慮,謹稽各年謄錄,則皆以布帳,遮膈本陵欄干石外面矣。今亦依此擧行,令訓鍊都監,新造排設,何如?傳曰,允。
趙道淳,以司僕寺二提調意啓曰,今此大行大王發引時,各差備入把馬數,別單書入之意,敢啓。傳曰,知道。
又以兵曹言啓曰,宣傳官李宜植,文臣兼宣傳官朴文鉉,訓鍊正李熙完,俱以病難供職,呈狀乞遞,新除授全羅右水使李觀熙戶奴呈狀內,矣上典父年,今爲七十一歲,法不當遠離赴任云,閫帥之親年七十〈歲〉以上者,許遞其任,載在法典,竝改差,何如?傳曰,允。
又以備邊司言啓曰,卽見平安監司趙斗淳狀啓,則以爲平壤城操,卒哭後設行當否,請令廟堂稟處矣。不但習操聚默之竝皆停止,兵營巡操,向已許停,此亦一體停免之意,分付,何如?傳曰,允。
又以備邊司言啓曰,卽見咸鏡監司朴永元狀啓,則以爲本道各樣公用諸站支放,以田稅別置及各年別會耗入用,而近年以來,公下滋多,犯用原穀,至爲二千七百石零,今若因循,不出幾年,將無可取之耗,就南關交濟久置,穀折米四千石,進獻穀折米二千石,換劃以己酉別會穀爲名,全耗取用事,請令廟堂,稟旨分付矣。公下近尤滋多,耗條無以當用,以取元穀之割取,若不及今釐正,不出幾年,必將無餘穀乃已,道啓所陳,不過穀名之相換,非有妨於公薄之損益,依狀請施行,何如?傳曰,允。
又以備邊司言啓曰,卽見咸鏡監司朴永元狀啓,則以爲本營餉摠,今爲八千七百七十一石零,而以還民之艱於遠輸,分納外倉,無一苞在城內者,疎虞莫甚,其中折米四千石,劃屬咸興府,名以守城倉穀,別建倉舍,半留半分,其餘依前糶糴於營屬內外倉,而守城倉穀,或有用費,以營倉所在,移充四千石原摠,使之加減不得,且餉耗中二百石之蕩債給代,終非重軍食之義,待餉穀滿一萬石,除出二千石,永劃給代後,營府餉穀,以八千石爲恒定之摠,其餘隨其添耗,以城餉會外別立穀名,半留半分事,請令廟堂,稟旨分付矣。城餉之糶糴於外各倉,卽出於隨時便宜之政,而今此道啓之通變,袪偏峙之患,得互濟之益,且給代之永爲措劃,餘耗之別立穀名,界限有定,用蓄無混,依狀請許施,何如?傳曰,允。
又以訓鍊都監言啓曰,總衛營將校軍兵之分屬本局者,謹依籌司草記批旨,當爲隨窠區處,而本局有異於兩營,例自戶曹授料,故自臣營,不敢擅便,何以爲之乎?敢啓。大王大妃殿傳曰,移屬兩營者,皆已授料,則本局亦不可無一視之政,文移該曹,依例授料,可也。
又以訓鍊都監言啓曰,本局哨官李玄益,身病猝重,勢難察任,改差,何如?傳曰,允。
又以禁衛營言啓曰,本營千摠柳相夔,身病猝重,勢難察任,改差,何如?傳曰,允。
大司諫任百秀疏曰,伏以臣於病伏昏涔之中,不省事爲,而義急懲討,不容泯默,粗效沬飮之忱,冀蒙允兪之音,辭未達意,天聽愈邈,滿心抑鬱,繼以惶懍。卽伏見傳敎下者,有前都憲罷職之命,責以不審,辭旨截嚴,臣於是,益不勝惶恧戰悸之至。蓋臣與前都憲之疏,登徹差有先後,旨意初無異同,直與聯名等耳。論其句語,均是不審,同罪不可以異罰,當律不可以倖逭,臣若晏若無干,不思自靖,則其如物議之嗤點,臺體之壞損何哉?玆敢悉暴情實,短章自劾。伏乞聖明,仰稟東朝,亟降威罰,以肅朝綱,以安私分焉。臣無任云云。省疏具悉。爾則不必爲引矣。
執義申佐模疏曰,伏以臣本無似,屢叨言地,有百辜戾,無一報效,不意柏府前望,恩點遽降,義急懲討,不暇丐免,潦率數語,粗效沬飮之忱矣。辭不達意,不惟不賜允從,至諭以不必囂囂,臣固〈已〉滿心抑鬱,而際伏見前都憲譴罷之敎,尤不勝悚懍戰悸之至。臣疏與前都憲疏,雖有登徹之差先差後,而論其旨意,直與聯名等耳。句語均是不審,當律不可獨逭,臣安敢晏若無干,不思自靖,以招壞損之譏,而重犯僨誤之罪也哉?玆敢短章自劾,仰瀆崇嚴。伏乞聖明,仰稟東朝,亟降威罰,俾朝綱肅而微分安焉。臣無任云云。省疏具悉。爾又何引乎?勿煩。
司諫睦仁培疏曰,伏以臣,昨日猥徹一疏,粗效聲討之義,冀蒙允兪之音,辭未達意,天聽愈邈,抑鬱惶懍,靡所容措。伏見傳敎下者,有前都憲罷職之命,責以不審,辭旨截嚴,臣於是,尤不勝惶恧震越之至。蓋臣疏語,與前都憲之疏,字句雖或差殊,旨義初無異同,其不審則均也。同罪不可以異罰,當律不可以倖逭,玆敢悉暴情實,短章自劾。伏乞聖明,仰稟東朝,亟降威罰,以肅朝綱,以安私分焉。臣無任云云。省疏具悉。不必如是爲引矣。
掌令趙遠永疏曰,伏以臣,卽伏見前正言姜漢赫疏及柏府·薇垣諸臺之疏,則有趙秉鉉·尹致英之論,有李應植·李能權·申觀浩·金鍵之論,有徐相敎之論,臣閱覽未半,不覺髮豎而膽掉矣。第臣於疏論中,有不可聯參者,趙秉鉉,卽臣九寸親也,其在袒免之誼,不敢架論於其間,而在前如臣情地,擧皆應避,輒蒙恩諒,則今臣處義,實無異同,故玆敢仰籲於崇嚴之下。伏乞聖慈,特命遞斥臣職,以安私分焉。至若李應植·申觀浩,則卽一麤鹵之類,跳踉無忌,專恣驕濫之習,貪饕無厭,益肆充壑之計,雄閫腴邑,視若當來,卿秩戎權,看作己有,頗張聲勢,宛成門戶,此誠今古所未聞所未有之事,而應植,則朝權擅弄,八方之賄賂輻輳,手勢漸滑,賤息之濫殺平民,此猶於渠,薄細之故也。奉迎之行,何等尊嚴之事,而飛騎傳撥,先於陪衛,其意何居?實未可曉也。明是渠罔赦之斷案,而苟究情狀,有浮於申觀浩·李能權·金鍵輩,而尤有所痛恨者,年前徐相敎之疏中句語,竊不勝可驚可愕,伺察二字,尙不敢下語,況締結二字乎?莫嚴者宮闈也,至逼者締結也,以不敢言之說,旣犯莫嚴之地,自干誣逼之科,爲今日臣子者,豈敢萌諸心發諸口乎?此非渠所獨辦,旣有主張指使之尹致英,則決不可歸之於沒覺之類而置之勿論,究厥情跡,合置何辟?伏願殿下,仰稟東朝,亟從諸臺之請。申觀浩·李能權·金鍵輩,爲先施以島置之典,尹致英·徐相敎·李應植等,竝令王府,設鞫得情,快正典刑,俾洩一國共公之憤焉。臣無任云云。省疏具悉。已有諸批矣,本職遞差。
己酉七月十七日辰時,上御熙政堂。大王大妃殿垂簾,三使臣入侍時,行都承旨金景善,假注書鄭健朝,記事官尹滋悳·南秉吉,告訃兼請諡請襲陳奏正使朴晦壽,副使李根友,書狀沈敦永,以次進伏訖。上曰,史官分左右。仍命三使臣進前。晦壽進前奏曰,暑氣無異盛夏,聖體,若何?上曰,一樣矣。寢睡·水刺之節,何如?上曰,一樣矣。慈聖殿下哀疚之中,氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,今番使行,異於節使,兼此諸般重大之事,爲之憧憧也。晦壽曰,今行所幹,卽國家莫重之大事,臣雖衰劣,謹當竭蹶向前,奉而周旋矣。晦壽曰,山陵吉日已涓,魂殿誕辰隔臨,此時慈聖殿下疚慼情事,伏想益復罔極矣。寢睡之節,起居之方,克盡保護,十分寬抑,千萬泣祝,而殿下亦節哀順變,仰體慈念,常存保嗇之道,是臣區區之望也。大王大妃殿掩抑曰,以昔日祈祝之心,今送卿行,是豈夢想之所到者哉?晦壽曰,臣今當遠離,觚稜戀結之忱,實不勝仰達矣。大王大妃殿曰,遠離情事,想應如是也。晦壽曰,臣雖不能遙度,回還之期,勢難及於因山禮襄之前,情禮都闕,愴慟冞切,是實爲臣不瞑之恨耳。大王大妃殿曰,一行無事往返,平安竣事,可也,日氣猶熱,是可慮也。晦壽曰,日熱雖如此,似當經過於我境矣。上曰,一行平安往返也。上命賜藥料及諸種,晦壽等祗受,仍命使臣先退。景善進前奏曰,注書洪鍾雲,仕日已滿十五朔之限,仕滿狀,依例成送吏曹,何如?大王大妃殿答曰,依爲之。出擧條上命退,承史以次退出。
己酉七月十七日辰時,上御熙〈政〉堂。召對入侍時,參贊官李時愚,侍讀官尹堉,檢討官宋廷和,待敎尹滋悳,假注書鄭健朝,記注官金用鼎,記事官南秉吉,各持小學第二卷,以次進伏訖。上曰,史官分左右。上開卷。上曰,上番讀之。堉讀自凡內外,至斂簟而襡之。上曰,文義奏之。堉曰,臣所讀自止內,所記之事,與前章略同,別無更陳之義,而大抵讀書之道,於其綴文之法,亦不可忽,明於其法,則義益明,義明則易於體行矣。綴文之道無他,有字法有句法有章法,所謂字法者,如此章將袵之袵字是也。今記其將臥,而以袵爲言者,一字之中,包得臥當舖席也,所謂句法者,如父母舅姑一句是也。以上記子之事父母,則曰子事父母,記婦之事舅姑,則曰婦事舅姑,此曰父母舅姑,則雖不言子與婦,而其爲子與婦之事可知也。所謂章法者,此篇立說,皆有次第,先言子事父母之節,次言婦事舅姑之儀,次言未冠笄者之道,次言內外婢僕之業,而此章,統言子與婦之事矣。伏願深留聖念,體行之餘,尋察乎作者之志,則必當有所裨益,念哉念哉。上曰,各從其事者,何謂也?堉曰,斂簟布席之事旣畢,婢僕各有恒業廚婢執㸑,厮役擁箒,奉行惟勤,是所謂各從其事也,推之於國,其道無異,設官分職,各奏厥功,則治道自然休明矣。上曰,御者擧几,何謂也?堉曰,御者卽侍御之人也,几者所以倚身者也。方當父母之臥也,恐其復坐,則或執牀以俟,恐其倚息,則或操几以俟,此皆左右服勤之事也。上曰,縣衾篋枕,何謂也?堉曰,衾枕皆屬褻衣,故縣之篋之,簟則斂之而又以襡韜之也,早朝收藏者,以俟夕後更設也。上曰,下番讀之。廷和讀自父母舅姑,至莫之敢飮食。上曰,文義奏之。廷和曰,此章亦言人子事親之節也。衣衾几席,卽父母舅姑日所常御之物,而篋儲床設,皆有常處,則子與婦,不敢擅自移動,至於杖屨之具,亦自敬謹,不敢挨偪矣。曲禮曰,琴瑟書策,戒勿踰越,弟子之待先生,其尊敬如此,則況於事親之禮,敬奉其服御器用,尤當如何?敦牟則盛黍稷者也,巵則盛酒者也,匜則盛水漿者也,凡此四器,皆是尊者所用,而日用飮食,亦以此器,則在下之道,必待餕餘,而始用此器,至於恒進食飮之物,若非尊者餕餘,則亦莫敢擅食。禮記曰,朝夕恒食,子婦佐餕,佐餕者勸進之,使食而後,餕其餘也,以此註釋觀之,則非餕不敢飮食之義,可以推知矣。蓋此服食間侍御之事,雖不過事親之疏節,而其心則實本於愛敬二字,徒愛而欠敬親之節,則其禮易至於怠慢,徒敬而少愛親之心,則其容易至於儼恪,必也致愛致敬,克盡忠養之誠,然後方可謂純孝也。孝爲百行之源,而堯·舜之道,不外乎孝悌而已,伏願殿下,益加留神省念焉。上曰,參贊官讀之。時愚讀自在父母,至不敢唾洟。上曰,文義奏之。時愚曰,此章與上章,皆內則之文,而過半是孝之疏節也。夫孝以養志爲先,養口體其次也,雖尋常疏節,猶不敢少忽如此,則至於親志之所欲爲,其必承順而無違者,尤如何哉?且帝王之孝,與匹庶不同,今殿下,誕受宗社之重托,酬接萬幾,其於執床擧几,漱冠補衣之節,旣無以一一致勤,如匹庶之爲,繼自今敬遵慈聖之勉戒,措諸政令,身致太平,綿國祚於萬億年無疆,是乃殿下養志之孝也,伏願懋哉懋哉。上曰,閣臣讀之。滋悳讀自寒不敢襲,至共帥時。上曰,文義奏之。滋悳曰,凡事親之道,以先意承志,爲第一義也,以此章言之,冠帶垢則不命之漱澣,而先請其漱澣,衣裳綻則不命之補綴,而先請其補綴,此實先承之意,而上章所云將坐奉席請何鄕,將袵奉席請何趾,亦此意也。是以曲禮曰,聽於無聲,視於無形,夫無聲無形,而豈可聽之視之哉?孝子之心,根於天性,施諸日用,洞洞屬屬,常存愛敬之誠,曰冠帶垢歟?衣裳綻歟?將坐歟?將袵歟?雖於造次之間,一念不忘,故宛然若聽聲視形,必也先其意而承其志矣,伏願深加體念焉。上曰,少事長賤事貴共帥時者,何義也?滋悳曰,孝者百行之源也,子之事親,能盡其道,則少之於長,賤之於貴,其誠也其敬也,其事一也,故先言孝,而繼之曰事長事貴,循是事親之禮也。上曰,袒裼,何謂也?廷和曰,此是習射之時,脫却一邊衣袖,露出其臂,以便執射之容也。堉曰,著衣執役之禮,古今異宜,古則如値習射之類,則恐衣袖之有妨,故脫其一邊而荷之,以便於執役也,不有此等事而袒裼,恐有不敬之嫌,故必待有事而後袒裼也。孔子亦嘗短右袂,要其便於執事,亦此意也。上讀凡內外,至共帥時,仍掩卷。堉起伏奏曰,臣俄以綴文之法仰奏,而猶有未悉,敢此復達矣。孟子曰,誦其詩讀其書,不知其人可乎?蓋言撰述之人,不可不知也。今此進講小學之書,卽朱子稽經訂傳以述者也。朱子名憙,宋之大儒也,深有得於經禮,所述之書,非但此書而已也。以經則有七書之註,以禮則有經傳通解·家禮等書,亦當次次繼進,以備講對,而其學術,亞於聖人,故後之人,有疑於經禮,則必決之於朱子,得其一言,則據而行之,不得其言,則不能臆斷,自士大夫之禮,以至王朝之禮,皆以其言,爲歸宿之所,此豈非大賢乎?以如此之大賢,彙集經傳而成此書申,伏望於此書,句句澄省焉。上命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
大行大王誕日,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
進御二錢重人蔘粟米飮,一貼煎入事,榻前下敎。
大王大妃殿進御二錢重人蔘粟米飮,一貼煎入事,榻前下敎。
王大妃殿進御二錢重人蔘粟米飮,一貼煎入事,榻前下敎。
大妃殿進御二錢重人蔘粟米飮,一貼煎入事,榻前下敎。
金景善啓曰,藥房三提調持粟米飮來待矣。傳曰,封入。
李源達啓曰,行大司憲李敦榮,執義申佐模,掌令李廷斗,持平趙光濂箚批未下,掌令一員未差,持平金學秀在外,監察茶時之意,敢啓。傳曰,知道。
傳于李時愚曰,朝奠朝上食晝茶禮時,百官入參。
大王大妃殿,以承傳色口傳下敎曰,明日次對,原任大臣同爲來會。
李源達啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
金基纘啓曰,三司避嫌之無過袒免,自是定式,而校理尹哲求,謂以私義之有難冒參於聯箚,陳疏到院,所當退却,而係是言事,故雖不得不捧入,揆以事體,極爲未安,推考,何如?傳曰,允。原疏還給,爾亦推考。
趙道淳,以兵曹言啓曰,宣傳官金泰郁,病難供職,呈狀乞遞,改差,何如?傳曰,允。
又以訓鍊都監言啓曰,本局分授都城肅靖門西邊第四城廊近處體城二間許頹圮處,今月十九日爲始,改築之意,敢啓。傳曰,知道。
行大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,正言安喜壽等聯名箚曰,伏以,臣等於昨日,以擧國所共憤,王章所必誅之諸人罪犯,有所陳籲,不惟不賜允從,色容太過,臣等於是,不勝抑鬱,繼之以恐懼憂慮之至。噫,彼趙秉鉉之至凶至奸,爲天地之所不容者,俱在臺評,以若負犯之深重,豈意宥還之遽議乎?此實我大行大王好生之深仁盛德也,苟有一分人心,宜其屛伏自新,而鴞音終不知革,蜮影工於潛射,其身則偃處郊坰,其子則出沒城闉,此誠小人無忌憚之習也。至於尹致英,則其性狡黠放恣,其心凌轢噴薄,機心所激,惟權是趍,狎附秉鉉,自作聲勢,蹈襲秉鉉,常蓄禍心,甚至有主張於徐相敎之疏,是可忍也,孰不可忍?有識之憂歎,厥惟久矣。如徐相敎者,根窩於致英,受嗾於致英,甘犯誣逼之罪,是豈可以蒙騃沒覺,而置而不問乎?十手所指,衆目難掩,此而不覈,公憤無以雪,邦憲無以伸,此臣等所以不得請則不得止也。李應植之許多濫滑之習,殘悖之擧,驟躐之無漸,貪黷之不厭,特其細故也,私撥一事,卽渠斷案,如申觀浩之私室製藥,李能權之席父黷貨,金鍵之竣民聚怨,蚓結鴟化,打成禍胎,此輩之跳踉如此,誠亦國朝以來所未聞所未有之變怪也。蓋其諸人罪犯,雖或不同,細究其以致此者,則莫不由趙秉鉉始,寧不痛惋,寧不駭惡?國家所以馭世者,刑政是已,刑政失當,則亂逆無所懲畏,而國不得爲國矣。殿下於此,雖欲以山藪包荒之量,曲加涵貸,有不可得也,伏乞聖明,仰稟東朝,廓揮乾斷,亟允臣等之請焉。取進止。答曰,省箚具悉。已諭於前日之批矣。又何一向聒聒乎?
副校理尹行謨·尹堉,修撰李維謙,副修撰宋廷和等聯名箚曰,伏以,臣等,昨伏見兩司諸臣之聯章聲討趙秉鉉·尹致英·徐相敎·李應植·申觀浩·李能權·金鍵等事,此皆王章之所必討,邦憲之不可逭者也。顒俟兪音,及伏見批旨下者,不惟不賜允從,至有又何一向聒聒之敎,臣等繞壁憂歎,不能無憾於天地之大也。噫,彼秉鉉之至凶至奸,覆載之所不容,神人之所共憤,俱在臺評,斷案已成,惟我大行大王,明燭其罪狀,島置之籬棘之,特以好生之德,姑貸魯觀之戮矣。宜其屛伏自新,而鴞音終不知革,蜮影工於潛射,其身偃處於郊坰,其子出沒於城闉,若有一分人心,豈敢如是乎?致英則蒙騃疲孱,甘作秉鉉之後勁,千妖萬惡,寔爲秉鉉之護法,平生伎倆,不過背公而營私,晝宵揣摩,罔非招權而納勢,其他驟躐之無漸,貪黷之不厭,此在渠,猶屬薄物細故也,前後禍心,無非蹈襲秉鉉,以至嗾出徐相敎之疏而極矣。相敎疏中數句語,此豈今日北面臣子所敢萌諸心而發諸口乎?思之膽掉,言之髮豎,根柢者致英,窩窟者致英也,十手所指,衆目難掩,此而不嚴覈,典憲無以施矣,輿憤無以洩矣。至若李應植·申觀浩,俱以麤鹵之武夫,干預朝權,無所不爲,以至於先送飛撥,私室製藥,有國以來所未有所未聞之變怪也。究厥心腸,寸剮無惜,李能權·金鍵之最先作俑,蛇蟠蚓結,漸至手段逾滑,氣焰逾熾,眼無朝廷,專事肥己,甚至於藉其父而擅沒公貨,據雄閫而剝浚民膏,籠罩一世,跳踉無忌,國人之戟手側目,厥惟久矣。此輩之前唱後喁,同惡相濟者,苟究其由,無一非趙秉鉉創之也,寧不痛惋,寧不駭愕?國家所以馭世者,刑政是已,刑政失當,則亂逆無所懲畏,而國不得爲國矣。殿下雖以山藪包荒之德,曲加涵貸,其於擧國公議之沸騰何哉?臣等職忝論思,其在明張之義,按住不得,玆敢相率聯籲,伏乞聖明,仰稟東朝,廓揮乾斷,亟允臺臣之請焉。取進止。答曰,省箚具悉。已諭於臺箚之批,爾等不必聒矣。
應敎朴永輔疏曰,伏以,臣伏見近日臺章,聲討峻發,擧皆公議之所同憤,邦憲之所必加,及伏見批旨下者,不惟不賜允從,又從而過加包容,臣於是,不能無憾於日月之明。噫嘻,趙秉鉉之千罪萬惡,前後臺論,已悉梗槪,惟我大行大王,早察其奸,斥置海島,竟以好生之德,特許宥還,渠之得免顯戮幸耳。苟有一分人心,則理宜斂響鏟跡,感恩悔過,而終是梟音不悛,蜮影猶伺,其身偃處郊坰,其子出沒城闉,以之窺覘醞釀,設心難測,尹致英則賦性狡黠,行己傾邪,亦一秉鉉之護法耳。全昧知覺,而獨穿利竅,薄有文藝,而適爲奸藪,平生伎倆,無非欺世而禦人,日夜揣摩,都是招權而納賄,畢竟聲勢熾張,跳踉放恣,此猶渠薄物細故耳,萬萬所可痛惋者。頃年徐相敎之論金興根也,有云伺察宮闈,顯有締結之跡十字句語,旣犯莫嚴之地,自干誣逼之科,此豈今日北面臣子所敢萌心而發口者乎?到今追惟,不覺髮豎而膽掉,直欲手磔而口臠,然此非蒙騃沒覺之一相敎所可獨辦,根窩主張,卽是致英,一世喧藉,十目昭然,此而不嚴加鞫覈,明正其罪,則後世之亂臣賊子,將無所懲畏,豈不大可懼哉?李應植,臣拘於體例,有所難安,不得隨衆論斷,至若李能權·申觀浩·金鍵輩,卽幺麽一武夫耳,俱以麤鹵之類,敢生驕濫之習,始也貪饕財貨,腸肚相連,終焉樹布黨援,羽翼已成。或席其父尸居餘氣,盜沒軍錢,或蔭其子乳臭小兒,汚䙝公器,或登壇而三軍解體,或制閫而一方塗炭,以至庶官黜陟,八路饋問,莫不坐而指揮,來而輪湊,變怪到此,吁已極矣。況當今春患候之日,敢進私室製成之藥,此尤是觀浩斷案,死猶餘罪,豈可以哀遑之時,一例涵貸,不賜處分也哉?今此臚列,非臣一人之言,卽諸臺之言,非直諸臺之言,卽國人大同之論,人之大同,天討乃行,伏願殿下,仰稟東朝,亟允臺請,俾輿憤洩而王章伸焉。臣無任云云。省疏具悉。已有諸批矣。
副應敎趙獻永疏曰,伏以,臣卽伏見兩司諸臣之聯章,則聲討諸人中趙秉鉉,卽臣袒免之親也。李應植則有體例之難安者,不得隨衆臚列,而噫,彼尹致英,以奸黠之性,驟躋華顯,狡踉無忌,扇焰氣勢,藏機禍利,其所稔惡,莫逃於大行大王日月之明,微示疎遠之意,而不自悛習,公肆噴薄,苟有一分人心,豈至此極?至若跳翾沒覺之徐相敎,受嗾於致英,依窩於致英,至有年前上疏中數句語,極其凶狡,罪干於莫嚴莫重之地,此豈今日臣子所敢意到者哉?實是擧國之共欲手劍而寸臠者也,而諸臺之答批,不惟不賜允許,至下何如是囂囂聒聒之敎,雖以天地之大,不無憾焉,非臣之所獨論也。且彼申觀浩,本以驕濫之性,肆其跳踉之習,無所顧忌,至犯私室製藥之罪,是豈臣分所可爲而國法所容誅哉?此皆由李能權·金鍵之最先作俑,手滑機權,眼無朝廷,舞巧利竇,唆民肥己,卽是街路之指點,喧及八方,厥惟久矣。寧不痛惡,國家所以御世者,刑政是已,刑政失當,則亂逆無所懲戢,而國不得爲國矣。雖以我殿下山藪之量,有不可包涵而止,伏乞聖明,仰稟東朝,廓揮乾斷,亟允臺臣之請焉,臣無任云云。省疏具悉。已諭於諸批矣。
校理尹哲永疏曰,伏以,臣忝在近列,卽伏見臺疏所論諸人之罪,噫嘻,亂逆從古何限,而趙秉鉉之久竊權柄,毒流一世,徐相敎之寫呈凶疏,語逼莫嚴,寔擧國之所同憤,王章之所必誅,臺論齊發,斷案俱在,而至於靺韋之輩,跳踉放恣,擅弄威福,眼無朝廷,貽羞史牒,未有如李應植·申觀浩·李能權·金鍵者也。惟彼應植,則先送飛騎,觀浩則私室製藥,俱是罔赦之罪,焉逭無將之律,能·鍵之最先作俑,同惡相濟,馴致滋蔓,究厥罪狀,直欲磔臠,而王法未伸,公議尙鬱,臣不勝憂惋之至,伏願聖明,仰稟東朝,亟允臺請焉。至若尹致英,則臣之十二寸大父行也,在臣區區私義,有難隨衆論參,明張之義,因以蔑如,臣罪至此,萬殞難贖,以此情踪,其何敢晏然於邇密之班乎?伏乞聖慈,亟降威罰,以治臣循私背公之罪焉。臣無任云云。
己酉七月十八日卯時,上詣殯殿。親行朝奠入侍時,行都承旨金景善,左承旨權用脩,右承旨李時愚,左副承旨趙道淳,右副承旨李源達,同副承旨金基纘,假注書韓鎭棨·鄭健朝,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓出次。上具衰服,出廬次門,入殯殿門詣褥位。引儀唱俯伏哭。上俯伏哭。引儀唱止哭。上止哭。引儀唱三上香。代奠官詣香案前,三上香訖。引儀唱執盞獻盞,代奠官獻盞訖。引儀唱俯伏哭。上俯伏哭。引儀唱止哭。上止哭。引儀唱左通禮導殿下還廬次。上出殯殿門。領府事趙寅永進前奏曰,親行朝奠,聖慕益新,侵早勞動,聖體,若何?上曰,一樣矣。仍入廬次門。諸臣以次退出。
己酉七月十八日辰時,上詣殯殿。親行朝上食入侍時,行都承旨金景善,左承旨權用脩,右承旨李時愚,左副承旨趙道淳,右副承旨李源達,同副承旨金基纘,假注書韓鎭棨·鄭健朝,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時〈至〉,通禮跪啓出次。上具衰服,出廬次門,入殯殿門詣褥位。引儀唱俯伏哭。上俯伏哭。引儀唱止哭。上止哭。引儀唱三上香,代奠官詣香案前,三上香訖。引儀唱執盞獻盞,代奠官獻盞訖。引儀唱俯伏哭。上俯伏哭。引儀唱止哭。上止哭。引儀唱左通禮導殿下還廬次。上出殯殿門,入廬次門。諸臣以次退出。
己酉七月十八日午時,上詣殯殿。視行晝茶禮入侍時,行都承旨金景善,左承旨權用脩,右承旨李時愚,左副承旨趙道淳,右副承旨李源達,同副承旨金基纘,假注書韓鎭棨·鄭健朝,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓出次。上具衰服,敎出廬次門,入殯殿門詣褥位。引儀唱俯伏哭。上俯伏哭。引儀唱止哭。上止哭。引儀唱三上香,代奠官詣香案前,三上香訖。引儀唱執盞獻盞,代奠官獻盞訖。引儀唱俯伏哭。上俯伏哭。引儀唱止哭。上止哭。引儀唱左通禮導殿下還廬次。上出殯殿門。入廬次門。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源遠啓曰,行大司憲李敦榮,執義申佐模,掌令李廷斗,持平趙光濂箚批未下,掌令一員未差,持平金學秀,在外,監察茶時之意,敢啓。傳曰,知道。
金景善啓曰,左承旨權用脩,左副承旨趙道淳,今日不爲仕進,竝卽牌招,何如?傳曰,允。
備忘記,淸州營將洪在儀下直,長弓一張,長箭一部,片箭一部,筒兒一箇賜給。
傳于李源達曰,大臣·備局堂上引見。
傳于李時愚曰,召對爲之。
大王大妃殿傳于李源達曰,臺啓中凡屬恩彦君家事,可以抹去者抹去,可以停啓者停啓。
大王大妃殿傳于李源達曰,兩司諸臺,卽爲牌招。
傳于李源達曰,俄者罷職之玉堂,分揀。
以義禁府赦單子,傳于李源達曰,李瀁範·李圭祥,竝放。
以左承旨權用脩,左副承旨趙道淳牌不進罷職傳旨,傳于李源達曰,只推。
李時愚,以山陵都監摠護使意啓曰,山陵始役之後,堂上·郞廳·監造官·分差官,及相地官·救療官·奏時官·別看役·計士·牌將糧饌等節,依已例令宣惠廳·戶曹,磨鍊題給事,分付,何如?傳曰,允。
又以山陵都監摠護使意啓曰,謹稽乙丑謄錄,則碑閣爲二間,而新舊表石,同安於一閣矣。今此景陵碑閣爲一間,則難以同奉,勢將連達一間,依此擧行之意,敢啓。傳曰,知道。
又以山陵都監摠護使意啓曰,浮石,以槽溪石取用事,草記蒙允矣。該所郞廳率匠手,先爲出送,而各所役處,多有先期看檢之事,郞廳監造官中,不可不次次進去,依前例除下直出送之意,敢啓。傳曰,知道。
又以山陵都監摠護使意啓曰,陵所及浮石所諸處,時急往來之際,附近驛馬二匹,依前例立把事,分付該道道臣,何如?傳曰,允。
李源達,以兵曹言啓曰,黃海道今春官鎭門聚點時,執頉推考鎭邊將,旣已遲晩,所當照律施行,而係是宥旨前事,依例勿論,何如?傳曰,允。
又以備邊司言啓曰,御史可合人抄啓,別單書入之意,敢啓。傳曰,知道。
禮曹,請諡宗廟,上諡殯殿習儀九月二十八日,諡冊寶內入十月初一日巽時,內出同月初二日巽時,請諡宗廟同月同日未時,上諡殯殿同月初三日午時,改銘旌同日未時,發引習儀初度同月初七日,二度同月十五日,三度同月十九日。
行大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,副校理尹堉,正言安喜壽,副修撰宋廷和等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已,其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。
行大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,正言安喜壽等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦製也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身製給凶疏,沮遏大計,煽動人心,潛圖國脈者,已有浮於莽·溫之凶,幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶㦧,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之極逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻痛矣,亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲計之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贜,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿,而豈有如漢祿,後乎漢祿,而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以快雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃。附己者謂之向國,而奬拔汲引如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計。一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,顧爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而染成者渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄顧留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且慘乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣,臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷,雖限未及,尙魯已例,在所不已,幸賴乾斷廓然,天討亟行,鍾壽黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而心以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此古今所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。噫嘻,宜學以卑微之流,賦㦧慝之性,行己則巧侫,而善爲狐媚,發跡於陰邪,而養成虺毒,屢竊踰濫之職,而暋不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也,今安有晦明之可言,而渠乃陰懷惎㦧之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名流,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝,蔑倫悖紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎㦧,極其誣悖傳習於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬古而掉脫不得者也。況於今日,義理尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣,亂臣賊子從古何限,而其窮凶極逆,豈有如陽淳者哉?渠以世祿遺裔,蒙被國恩何如,而生得梟獍之性,潛蓄虺蝮之毒,敢於哀遑罔極之時,欲逞悖逆至㦧之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎,渠之綢繆謀議,爛熳和應之跡,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶㦧,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止,請謀反大逆不道知情不告罪人醇壽,亟施孥戮之典。噫嘻痛矣,島配三罪人之罪,可勝誅哉?李鍾協,妖樂之至親逆晉之切戚,破字妖夢,曾所參聞,酒席凶會,亦在渠家,卽此一款,已是斷案,徐永淳,延接悖孫,率蓄妖壻,綢繆情節,掩諱不得,孟鶴述,島配薄勘,失刑甚大,雖以遠配諸罪人言之,李準,假托山訟之說,李晉錫,夤緣英熙,尹永植,作伴鶴述,洪稷周·鄭基元,遠配之典,終涉寬假。請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府嚴鞫得情,明正典刑。噫嘻痛矣,世變層生,亂逆何限,而豈有如今番捕廳諸賊之至㦧絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆巿之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣,李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而形莫嚴於惎亂,況慈敎所無之句語,無難擅唱而恣宣,一筆句斷,無所顧忌。蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共,況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,的然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府具法拿鞫,期於得情,明正典刑焉。噫嘻痛矣,亂臣賊子,從古何限,而豈有如尹致英·徐相敎者哉?尹致英,卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蕃禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中伺察宮闈,顯有締結之跡一句語,何其無倫絶悖之甚也,宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?語犯誣逼,罪著罔赦,至今追惟,骨顫膽掉,環東上含生之倫,誓不欲共戴一天,此豈如渠蒙騃所可獨辦也?指使於相敎者致英也,受嗾於致英者相敎也,相敎·致英,是二而一一而二也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此若歸之於沒覺,置之而不問,則亂逆何所懲,憲章何所伸也?春秋嚴無將之誅,漢法重不敬之律,其在必討之義,寧緩嚴覈之擧也,請尹致英·徐相敎等,竝令王府設鞫得情,快正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植,則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賊孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟。申觀浩,則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至䙝公器,龍斷賤夫,互競巿利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧。請李應植·申觀浩,竝令王府設鞫得情,快正典刑。噫嘻,趙秉鉉之罪,可勝誅哉?狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,兜攬華膴,而擅行威福,孤負委寄,而專事欺蔽,脅制朝廷,詿誤當世,似此負犯,已非渠贖髮之所可贖也。至於辛丑岐貳之論,是何等極逆大憝也,前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。苟有一分嚴畏之心,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,依舊貪饕,傑構大起近郊,萬口喧傳,公憤之所共然,三尺低昂,人主之所未私,此而不亟行天討,使之一日假息,則有一日之憂,二日假息,則有二日之憂,而其子則出沒城闉,行止閃忽,又未知何樣禍機,伏在何地,豈不大可懼哉?請趙秉鉉,姑先施以絶島安置之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來,李能權,則妖態至發外貌,禍祟遂作始俑,工於狐媚,行事壹是狡黠,甚若狗盜公貨,無難乾沒,驟進看作分內,濫帶率多格外,論其躬犯,實爲首惡,金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲掩耳。蓋此輩之伎倆,始於趍附不已,末乃跳踉無憚,此誠國朝以來所未有之變怪也。朝威下䙝,胡至此極?豈可韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏,請李能權·金鍵等,姑先施以絶島定配之典。答兩司曰,不允。諸人事,合辭論斷,若是嚴正,然全保世臣之義,亦不無多少商量者矣。不允。兩司合啓中鍾一·振采事,蜀漢下視沁賊爲奇貨則曰不害義理十二字抹去,潛埋下負沁囚而越海不濡八字抹去,友文·光友事,友文下要見沁賊則隨往典洞九字抹去,樂赴下逆□子質言善生其意何在十一字抹去,醇壽事,謀也下錄名義狀所設始者逆節也十一字抹去,李鍾協等事,孟鶴述下尋訪頻數至遭聖甲之叱辱書冊買給已露英熙之的招,此輩干犯若是緊重執其跡則鬼蜮之不可測也究其情則神人之所共憤也而鞫覈未竟酌處遽下六十一字抹去之說下通情逆魁之家六字抹去,英熙下爛漫來往四字抹去,鶴述下過從旣頻求借書冊親密難掩十二字抹去,洪稷周下之直署知面五字抹去,鄭基元下之姻誼往見自有情犯之莫掩尙多究覈之未竟十九字抹去。
行大司憲李敦榮,執義申佐模,掌令李廷斗,持平趙光濂等啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府卽爲拿來,嚴鞫得情,快正典刑,國綱解紐,世變層生,至於今番科獄而極矣。噫,彼閔達鏞,以若名門世祿之裔,有此換名盜科之變,計在逆取,不顧傷風之嫌,眼無國法,甘犯欺天之罪,擦換他封,眞贓已露,忍杖不服,情節至㦧,秋査捕供,斷案已成,王府當律,關石自在,而以聖上好生之德,追肅廟已施之例,不待輸款,遽下酌處之命,揆以科體,終涉失刑,參諸王章,何由懲後,其弟述鏞,同爲作奸之狀,衆招明的,可謂是兄是弟,而未及竝覈,竟歸漏網,刑政乖損,輿憤益激。請旌義縣爲奴罪人閔達鏞,更令王府拿鞫得情,快正邦憲,閔述鏞,亦令該曹捉致嚴問,照律勘斷。新除授持平金學秀,時在京畿利川地,請斯速乘馹上來事,下諭。答府曰,不允。下諭事,許遞。
大司諫任百秀,司諫睦仁培,獻納朴浚愚,正言安喜壽等啓曰,噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則豈可曰國有三尺乎?請古今島爲奴罪人韓鼎鎭,亟令王府設鞫得情,夬正典刑。新除授正言閔泳緯,時在京畿驪州地,請斯速乘馹上來事,下諭。答院曰,不允。下諭事,許遞。
領府事趙寅永箚曰,伏以,臣於俄筵,以儒臣陳勉中舊勞于外,錯認而妄記言之,僚相至於請罷之擧,而退考本文,則不如是也。臣之昏謬之失,自當甘受,而儒臣之以臣妄言,橫罹譴罷,尤是臣添罪之一端也。玆陳短箚,伏乞聖明,仰稟東朝,收還儒臣罷職之典,仍治臣駭妄之罪焉。取進止。答曰,省箚具悉卿懇。思或未周之致,何咎之有?玉堂罷職分揀,卿其安心焉。仍傳于金基纘曰,此批答,遣史官傳諭。
判府事權敦仁箚曰,伏以,臣伏見傳敎下者,有今日次對原任大臣同爲來會之命矣。方當一初之會,有此賓對之進定,而仍命原任之同參,臣固當竭蹶承應,與覩盛擧,而臣於向來哀遑奔滾之中,病乃大劇,屢經危惡,未及痊可,又添於山陵看審之行,見方泄痢交作,食飮全却,眞元大脫,收拾不得。特敎之下,無望趍進,忙具短箚,略控病實,伏乞聖明,仰稟東朝,亟治臣慢命之罪,使朝綱肅而賤分安焉。取進止。答曰,省箚具悉卿懇。愼節奉慮,卿其安心調理焉。仍傳于金基纘曰,此批答,遣史官傳諭。
左議政金道喜箚曰,伏以,臣於俄筵,請罷儒臣事,有萬萬慙悚者,退考本文,則儒臣初不誤引,而臣實做錯,蓋緣臣昏聵聽瑩,未及記認,而致有此失,自訟不暇,忙陳短箚,伏乞收還儒臣罷職之典,仍治臣謬妄之罪焉。取進止。答曰,省箚具悉卿懇。無妄也,何傷焉,儒臣已爲分揀,卿其安心。仍傳于金基纘曰,此批答,遣史官傳諭。
知敦寧李光正疏曰,伏以,皇天降割,大行大王,奄棄臣民,日月易邁,山陵已卜,巷哀浦悲,擧切如喪之慟。伏幸我殿下,迓續休命,光膺嗣服,天與人歸,宗社復安,中外大小,相與攢祝,思見德化之盛,億萬年無疆之基,繼自今伊始矣,曷不休哉?仍伏念朝紳名字之有或觸犯於音義嫌似之地者,罔敢不諱避,則顧臣賤名,亦在當改,而今見諸臣之呈曹改帖,已過十數,臣尤安敢晏然而已乎?今改以輝正,間又沈病,玆始陳章,伏乞俯垂鑑察焉。臣不勝云云。答曰,省疏具悉。所請依施。
吏曹判書李若愚疏曰,伏以,日月逾邁,轉眄之頃,公除奄過,雲馭寢遠,大小臣隣,俯仰靡及,冞切如喪之慟。伏惟我殿下,日御廬次,躬將饋奠,攀慕皇皇,哀動左右,區區下情,益不勝痛割悲慮之至。仍伏念臣,自顧湔劣,不堪任使,而猥應大行朝特達之知,濫躋崇顯,歷踐淸要,數年以來,迭居兩銓,而曾無尺寸之長,粗免塵刹之效,居恒愧懼,若隕淵谷,理宜早暴情懇,仰冀遞免,以圖不報之報,而今亦復淟涊盤礴,迄至于半歲有餘矣。然臣求解一念,何嘗食息暫忘,而近因夏秋之交,暑濕爲祟,衰骸殘喘,疾病侵尋,食飮却而眞元不能扶接,暈眩作而神氣難於收拾,貼身床笫,寄命刀圭,將此貌樣,其何以點檢班簿,綜理銓務,以行京察之大政也哉?際於日前臺疏中,有拶逼銓官之句語,而雖不指的,旣爲稱說,則居在銓地,亦已屢經注擬,而何可諉之於臣身之無所拈斥,迷不自知,一直晏然,此又臣難於蹲冒之端也。玆敢畢陳衷曲,仰瀆崇嚴,伏乞聖明,俯垂鑑察,仰稟東朝,亟黜臣所帶之職,仍勘臣當被之律,以昭法紀,以安私分,不勝伏願,臣無任云云。答曰,省疏具悉。此豈卿可引者乎?勿辭行公。
兵曹判書尹定鉉疏曰,伏以,皇穹降割,大行大王,奄棄臣民,旬朔嬗改,誕辰載回,孰謂八方抃賀之日,遽爲萬姓攀號之地。伏惟聖慕皇皇,益切罔極,臣伏見日者臺疏論列李應植·申觀浩罪狀,有曰締結兩銓,閫帥·守宰,從好惡而取捨云云,未知所指之在於何處,而臣亦今銓官中一人也,政目間,亦嘗有閫帥差出之事矣。臣於是,滿心惶恧,靡所措躬,豈可諉之以姓名之初無拈擧,不思所以自靖,淟涊含默,揚揚奉職,甘自歸於冒公議忘廉恥之科也哉?敢陳短章,上瀆崇嚴,伏乞聖慈,仰稟東朝,亟黜臣見帶之職,因勘當律,以重臺言,以安私分,不勝大願。臣無任云云。答曰,省疏具悉。於卿何引之有?勿辭行公。
上護軍趙冀永疏曰,伏以,臣猥以癃病實狀,丐遞京兆之銜,特蒙恩諒,得便調息,而蓋轝士抄戶,卽終事之一事也。揆分揣義,豈不欲奔奏自效,祗緣臣衰朽無餘,强策不得,跧伏床玆,惟譴何是俟。卽伏見臺臣所論之疏,臚列諸人擅用威權之罪狀,至有兩銓指使締結之句語,取覽未半,惶懍靡措,其曰兩銓云者,雖不言其時之何時,其人之何人,而臣亦近年銓官之一也,豈可以某時某人之無所指的,乃敢晏然而已乎?悚蹙之極,短章陳,伏乞聖明,仰稟東朝,亟降威罰,以安微分焉。臣無任云云。答曰,省疏具悉。不必爲引矣。
大護軍趙鶴年疏曰,伏以,旬朔嬗變,公除已過,伏惟聖慕,益復罔極,仍伏念臣以鹵下之品,厚蒙我大行大王陶甄幈幪之恩,華膴淸顯,若偏臣身。今臣之所隕結圖報者,惟於終事之地,董此敦匠之役,以酬萬一之涓埃,而臣素患積聚,當暑闖發,腰腹衝亘,嘔瀉竝作,時日之內,蠢動無望,方擬控辭丐免,以冀生成之澤。際伏見近日臺臣論人疏中,有締結銓官之語,臣亦年前一銓官也,臣於此任,不自揆度,冒當京察,隨處冥擿,觸事僨誤。至今追惟,惶汗浹背,今若以何時何人之無所指的,厭然自掩,從他笑罵,則是眞不識天下有羞恥之鄙夫也。臣身之昌披,固不足恤,其於貽羞淸朝何哉?雖如一時往役之異於官職者,亦不敢爲隨衆冒沒之計,義在自靖,病又難强,玆敢不避猥越,仰瀆崇嚴,伏乞聖明,仰稟東朝,亟遞臣敦匠之任,仍治臣溺職之罪焉。臣無任云云。答曰,省疏具悉。不必爲引矣。
大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,正言安喜壽等聯名箚曰,伏以,臣等昨日,以一國同聲之憤,聯效明張之義,竊庶幾聽卑之天,有以垂諒矣。及伏奉批旨下者,鐫誨備至,兪允尙靳,臣等相顧愕眙,繼之以悚恧之忱。噫,彼趙秉鉉·尹致英·徐相敎·李應植·申觀浩·李能權·金鍵輩千妖萬惡,臣等之前後臚列,不啻縷縷,蓋其負犯,若是深緊,而不以法從者,未之有也,罪惡如彼貫盈,而不以法斷者,亦未之有也。夫法者天下之公,以人主之尊,不得以低昂,法而可低昂,則王綱隳而民彝斁,干紀犯分之徒,將接踵而起,思之及此,寧不懍然乎?書曰辟以止辟,又曰刑期干無刑,誠以刑一人而懼萬人,懲元惡而糾不率,咸底大化之中,此所謂生道殺人,而刑法爲王者馭世長民之具也,何殿下,强拂莫遏之輿情,久屈當施之常憲,一日二日,沁泄至此乎?臣等愚昧,誠不能無憾於天地之大,日月之明也。玆敢相率更龥,伏乞聖明,仰稟東朝,亟允臣等之請,俾亂賊懼而世道靖焉。取進止。答曰,省箚具悉。連日煩聒,而不知止者,抑何故也。
校理徐堂輔,副校理尹行謨·尹堉,修撰李維謙,副修撰宋廷和等聯名箚曰,伏以,臣等於昨日,敢以擧國公共之論,聯陳沬飮之忱,顒俟兪音,及伏奉批旨下者,若曰已諭於臺箚之批,爾等不必煩聒矣,臣等奉讀未半,相顧愕眙,繼之以憂歎抑鬱之至。噫嘻痛矣,趙秉鉉·尹致英·徐相敎·李應植·申觀浩·李能權·金鍵等之許多負犯,許多罪惡,卽王章之所必討,覆載之所難容,日登公車,斷案已成,此無非有國以來所未有之大變怪也。此輩之所犯,有一於是,在所必誅,況其蛇蟠蚓結,打成一片,國人皆曰可殺者乎?罪犯之若是深重,而不以當律斷之者,古今天下,未之有也。夫法者天下之公,殿下雖以包涵之量,不賜允兪之音,而其於輿憤之轉益沸鬱,邦憲之不可不伸何哉?一日二日,伈泄度日,則竊恐王綱隳而民彝斁,又不知何樣變怪,伏在何地,思之及此,寧不懍然而寒心乎?臣等愚昧,誠不能無憾於天地之大,日月之明也,憂憤所激,轉益難抑。玆敢相率申龥,伏乞聖明,淵然深思,廓揮乾斷,仰稟東朝,亟降處分,以洩神人之憤焉。取進止。答曰,省箚具悉。公議乎,公憤乎,一何聒聒乎。
己酉七月十九日辰時,上御熙政堂。大王大妃殿垂簾,大臣備局堂上引見入侍時,右副承旨李源達,假注書鄭健朝,事變假注書李杓,記事官徐翼輔·南秉吉,領府事趙寅永,判府事鄭元容,左議政金道喜,判敦寧徐憙淳,知中樞府事李嘉愚,禮曹判書徐箕淳,議政府左參贊李憲球,右參贊成遂默,戶曹判書金學性,行大護軍姜時永,工曹判書李鼎臣,知中樞府事李啓朝,行開城府留守金鼎集,知中樞府事洪鍾應,行護軍趙秉駿·柳相弼·徐相五·李景純,副校理尹行謨,以次進伏訖。上曰,史官分左右。上曰,大臣進前。寅永奏曰,近日老炎甚劇,聖體,若何?上曰,一樣矣。三殿氣候,何如?上曰,一樣矣。寅永曰,臣眼力甚昏,在前亦仰稟着鏡故敢稟。上曰,着鏡可也。大王大妃殿曰,次對爲之。仍敎曰,領府事若有所奏,則先爲奏之可也。寅永曰,次對後奏之未晩也。道喜曰,惟我殿下,以懿親之近,受慈聖之命,誕膺我丕丕基,宗社凜乎靡托,而轉危爲安,萬姓恤焉如喪,而回憂作喜。況殿下淵穆之容,恭默之德,旣有以大慰神人之望,而亦粵我慈聖殿下,光御簾帷,以身爲敎,八域含生之倫,擧皆延頸拭目,佇觀新化,而天之命哲命歷年,罔不在初,此誠天人離合之際,邦命休恤之幾,可不懼哉,可不愼哉?臣頑忍苟存,掩泣登對,悠悠萬事,惟在於追先報今,則思效千慮之得,庸裨一初之政者,寸丹攸激,按住不得,謹就今日切要最急者而條陳之。一曰。盡誠孝。臣聞堯·舜之道,孝悌而已,孝者根於天理,發於良知,人皆可以爲堯·舜者,實基於此,粵我祖宗朝,以孝道相承,所以錫類貽謨,式至今休。今殿下,踐位有國,光膺寶命,實皆我慈聖攸賜,至恩洪造,天高地厚,慈聖之所蘄望於殿下者果何如,而殿下於慈聖,宜如何報答也?三朝之禮,千乘之養,固無待乎仰勉,而孝莫大於以親心爲心,殿下亦以慈聖之心爲心,起一念,必曰將無不可於慈聖之意否乎,行一事,必曰得不有違於慈聖所訓戒否乎,視於無形,聽於無聲,無跬步之或忘,毫忽之或怠,則聖孝斯格,天人胥悅,承我宗廟,保我黎民,爲堯爲舜,克副我慈聖付畀之重,伏願懋哉懋哉。二曰,立大本。大本者殿下之一心是已,心者所以主宰乎此身,而人之爲哲爲聖者在是,爲昏爲愚者亦在是,凡庶猶然,況帝王乎?殿下由艱虞之餘,承付托之重,一朝履至尊而撫大業,當此之際,殿下之心,謙虛兢畏,靡有止屆,臨淵履氷,一念憧憧,誠能因此而奮發淬勵,卓然自立,一動一靜,一政一令,皆以古昔聖王爲準,絶無戲豫之失,偏係之患,則大本斯立,何治之不效哉?失今不圖而介然之頃,有以自弛,則謙虛者稍稍而肆,兢畏者駸駸而偸,宴安而溺,滿盈而溢,芬華焉移之,聲色焉奪之,本旣不立,於何措治,斯乃操舍之機,安危攸繫,伏願敬哉敬哉。三曰,勉聖學。聖學成就,誠爲今日之第一急先務,而慈敎之丁寧懇惻,諸臣之敷演陳達,皆在於是,伏想殿下,亦當熟聞而記有之矣。見今講對,課日連行,而第念爲學之方,不可但以講讀誦習,應文備例而得也,卽其句讀文義之間,而反求於身心事爲之際,格其物而致其知,則意自誠而心自正,積以至於極高明而致廣大也,蓋有豁然貫通而沛然有裕者矣。但一念之頃,少有間斷,則非所以勤學,雖停講掩卷之暇,宴居無事之時,亦必反覆潛思,辨之明察之密,則自然無作輟之患,寒曝之譏,而學可以日就月將也。昔我列聖朝,莫不懋學,旣有朝晝夕三講,又有別講·召對·夜對,又於臥內,引接儒臣,討論古今,咨訪治道,故衮職之闕,時政之疵,民生之疾苦,臣僚之賢否,得以畢達無隱,而億萬年無疆之治,皆從學問中做出來,此殿下家法,而慈聖之所諄諄於殿下者也。古人有曰欲法堯·舜,當法祖宗,臣亦曰欲法祖宗,當法慈敎,伏願念哉念哉。四曰,恤民隱。人君之職,亶在保民,而叔季之君,恒致民怨而國削者,誠以縱己之慾,不暇察民之隱故耳。蓋一粒一縷,無有不出於民力,民之沾體塗足,終歲奔走,以服其耕工賈之業者,專爲之正供之用,而亦丐其稍存餘裕,得遂一身仰事俯育之願也。民則甚勤矣,年則少康矣,畢竟使民,粟不充腸,絲不周身,喁喁如涸池之魚,濡沫不給者,是誰之咎歟?貪汚者椎剝於民,兼竝者攘奪於民,比如置鷄䐁於山澤而縱蛇虎而啖之也,河潤之澤,屯而不下究,轍涸之情,壅而不上聞,顧今方域無事,民之倒懸,猶尙如此,苟或有水旱寇賊之警,則勢將渙然土崩耳。夫九重之邃,與蔀屋隔遠,耳不聞謗讟之聲,目不見顚連之形,逸慾旣肆,輕視貨財,不思其生之之甚艱,不覺其用之之甚易,侈風日盛,冗費日廣,若使吾民,闕衣乏食,凍餒呼號之苦,一經於宸衷,則雖錦玉當前,伏想惻然而靡甘,況奪其勞筋苦骨有限之物,以供此蠱心悅目無益之具乎?殿下,如欲愛民,必先節用,如欲節用,必先寡慾,爲天下守財,則上行下效,習尙敦朴,塗炭之民,庶幾得袵席之安矣。伏願戒哉戒哉。五曰,抑僥倖。夫公道之不行,民志之不定,皆由於僥倖者之衆,科宦爵賞,不才焉倖冒,威罰刑獄,有罪焉倖逭,必曰蹊逕所及,又曰關節所通,奔競之習,殆將率一國而路也,紀綱安得以不壞,風俗安得以不汚哉?殿下,宜思十分矯革之方,以資一初淸明之化,誠自殿下,確然不牽於私累,而恒繇於大公至正之道,外而序朝廷之位,內而嚴宮闈之政,而目下急先務,尤在於愼惜名器四字。名器云者,非必華貫顯秩爲然,雖小官雜技之末,材地流品,各有攸當,一或淆濫,斯爲䙝名器之歸,無論官之大小,秩之尊卑,罔或輕忽,常存兢愼,則仕路自淸,庶績咸熙,一切躁競希覬之風,不期消而自消,伏願勉哉勉哉。今臣所陳,特其梗槪,所欲言者,固不止此,而哀遑之餘,無以掇拾覼縷,陳腐常談,雖不足取,殿下不以人廢言,則或可爲初元萬一之補耳。第念近日之患,常在於因循頹弛,事皆無實,徒歸於一場閑話,誠能痛改此習,撲實地做去,上下交脩,不出於實心實政,則行之無難,而治可以從欲矣,是臣區區之至祝。上曰,陳勉諸言甚好,敢不服膺。道喜曰,臣以無似,冒據匪據,居然周歲于玆矣。語其姿則昏聵儱侗,語其病則癃朽貞痼,求解一念,寤寐如結,自遭崩坼之變,痛冤罔極,不遑他顧,奔走竭蹶,未敢言私,而今値初元之會,百度維新,豈可使闒茸如臣,空疎如臣者,承乏三事之重,獨任一埤之責乎?其必至於僨誤顚錯,的然甚明矣。伏願亟命枚卜,備員鼎席,仍賜斥退,以幸國事焉。大王大妃殿答曰,辭免之言誠過矣。枚卜從當爲之矣。出擧條道喜曰,爲官擇人,何官不愼,而近民之官,尤切於民,每見各邑守令,稍有治績處,則其民必得安堵,公事亦倚而取辦,而不治者反是,此誠民命所關,治忽所係,不可以不擇者也。顧今八域之內,民怨日興,而良吏絶罕,豈其人才之不及古而然哉?蓋亦擇之不得其道耳,擇守令三字,便成恒言,臨政提飭,視以文具,事之無實,誠極慨然。今當初服維新之會,政宜十分振刷,以矯積弊,而況我慈聖殿下,憂民一念,夙宵憧憧,凡在有司之臣,寧可不思所以精白對揚也哉?大政際又不遠,以此意另飭兩銓,俾有實效,而蔭窠初仕,卽士子入仕之路,其所激勸,不但爲他日守令之階梯而已也。必以行修經明,才學兼備者,各別愼揀,以爲風勵四方之地,亦爲一體申飭,何如?上曰,依爲之。出擧條大王大妃殿曰,所奏甚好矣。今日生民,如在水火之中,豈可置之相忘,不思所以救之乎?道喜曰,目今陵所,旣以封標,功役次第當始,而三都監及營邑擧行,自然浩大,苟非任事者一心勤愼,隨事綜密,則吏隷之夤緣作奸,閭里之騷擾貽弊,難保其必無,此豈朝家軫念之本意,有司對揚之道哉?以此意措辭申飭於三都監及畿營,內而各貢,外而列邑,無或貽弊之地,而如或有犯,則斷當重究之意,預爲知委,何如?上曰,依爲之。出擧條大王大妃殿曰,浩大之役,營邑間吏輩,必多作弊之端,各別申飭,可也。道喜曰,勅奇姑未知的在何時,而要之在早晩耳。大抵支勅之弊,專在於勅站守令之初不臨事撙節,爛用勅貨,視若銅山,自作尾閭,吏役之繁夥,物件之餘剩,太不省約,許多無名之濫費,反過於支勅應入之數,及其勘簿之際,不入會減,則稱以加下,恣行民斂,西民倒懸之弊,莫此爲甚。今番則以另加綜密,無得濫費之意,預爲嚴飭於兩西道臣,而事過後,如或有加下橫斂之入聞者,該倅斷當從重科罪,道臣亦難免不飭之失,竝以此措辭知委,以爲惕念擧行之地,何如?上曰,依爲之。出擧條大王大妃殿曰,勅奇似在五六朔之內,兩西道臣處,各別申飭,而若不精實對揚,因此而有過濫之弊,則亦當有別般嚴處之道矣。道喜曰,臣於近日,伏見臺疏論列中李應植事,誠古今所未聞之大變怪也。當天地崩坼之初,上下大小,擧皆攀號罔極,念不遑他,而惟我慈聖殿下,爲宗社大計,涕泣而下敎,則慈聖之擇授於殿下者,殿下之奉承於慈聖者,正大光明,可質天地。凡在北面之列者,孰敢萌私邪挾雜之心於此時此擧,而噫,彼應植,乃肆然爲走撥先報之計,其欲效勞乎,徼功乎?渭橋請間,尙被宋昌之斥,跡渠所爲,合置何辟,干紀犯分,有不足言,臣以爲前訓將李應植,嚴加處分,使刑政擧而法紀肅焉。大王大妃殿答曰,近日臺論峻發,多有駭惡之事,從當斟量處分矣。出擧條道喜曰,從前以來,各宮所屬之閭里作弊,每多有之,而前月國恤時,永明尉宮奴子二名,捉來布廛民支屬,威喝行惡,無所不至,竟至於拔刀自刎之境,亦一變怪。該宮奴,已令秋曹依律處之,而永明尉之漠然不知,固明白無疑,由宮奴而無罪平民,至於致死,常時不能操束之責,烏可免乎?永明尉洪顯周,施以罷職之典,何如?大王大妃殿答曰,依爲之。出擧條仍敎曰,聞與布廛巿民,作挐致變,而無非下人輩自下恣橫之習也。永明尉何以知之乎?然而事體,則請罷宜矣。又敎曰,若罷職則何以爲之乎?寅永曰,不過遞解兼帶提調而已,姑示警飭之意宜矣。大王大妃殿曰,下屬之不能嚴束,致此傷命,厥咎何可免也?此後則如有此等事,無待筵稟,隨事嚴勘,可也。道喜曰,漢城判尹金左根,備堂還差,吏曹參判金輔根,同中樞府事洪鍾英,行護軍徐憲淳,俱合參聞廟謨,竝備堂差下,金左根,北關句管,洪鍾英,京畿句管,仍察有司之任,何如?上曰,依爲之。出擧條寅永奏曰,新陵奉安於景陵同原,則兩設神路於新舊丁字閣,三年後,假丁字閣神路則撤去,只存舊丁字閣神路似好,故敢此仰達矣。大王大妃殿答曰,依爲之。出擧條寅永曰,山陵石儀中長明燈,或各設於兩陵之前,或移設於兩陵之間,其制不一,而崇陵·元陵,俱爲移立於兩陵之間,今亦依此擧行似好,故敢此仰達矣。大王大妃殿答曰,依爲之。出擧條寅永曰,假丁字閣間數,一依舊陵丁字閣間數營建,多有已例,今亦依本陵丁字閣間數造成,何如?大王大妃殿答曰,依爲之。出擧條寅永曰,新陵始設時,景陵右邊曲墻毁撤,移置象設,然後可以開基,巳午方闌干石,亦當撤去,則當有告由之節,斬草破土告文中,一體措辭添入之意,分付禮曹,何如?大王大妃殿答曰,依爲之。出擧條寅永又奏曰,臣有區區之見,欲仰奏矣。今殿下,光登寶位,卽一初淸明之治也,宗社神靈之攸托,八方神民之所係,當如何哉?此正我殿下蚤夜孜孜之時也。臣雖未仰勉,而殿下,亦豈無體諒之道乎?第有所達者,卽兩宮家事也,大抵宗親處身之道,必也閉門謝人,斂跡鞱晦,以安享富貴,而全家保國之方,亦惟在是矣。臣今涕泣仰奏者,慮在深遠,伏願殿下,深軫於此,早爲戒飭焉。臣不奏之,誰敢陳之?大王大妃殿曰,大臣之言,甚好甚好,大殿亦諦聽此言焉,領府事所奏,果甚切至矣。若不預爲戒飭,而日後如至有過之境,則雖同氣之至情,莫之救矣,大殿須戒飭焉,予亦已爲諭之矣。上曰,大臣就座。源達曰,諸宰奏事。學性進前奏曰,伏見日昨訓局草記批旨,則摠衛營將校軍兵之分屬訓局者,令戶曹授料矣。事當依批旨擧行,而此是隨窠區處,則與加出應付料有異,今若授料,則一年料條竝元縮,數甚夥然,本曹米太,自來不足,目下工役方張,匠料策應,已極浩多,而額外上下,又此不少,支調有不給之患,大關經費之窘絀,何以爲之乎?大王大妃殿答曰,予亦知經費之不足,而兩營旣已付料,一體給料,俾無向隅之歎,可也。出擧條相五進前奏曰,四道參軍,例以三十朔出六,而摠衛營時,北道參軍,依哨官例,以十五朔出六矣。本廳今旣復設,依舊例以三十朔施行恐好,故敢此仰達矣。大王大妃殿答曰,依本廳例爲之。出擧條源達曰,玉堂所懷奏之。行謨進前奏曰,臣於日昨,猥隨諸僚之後,聯陳講對之請,特蒙開納,繼有召對之命,課日進講,如臣無似,猥忝橫經之列,周旋前席,昵近耿光,竊不勝欽歎萬萬以頌我殿下好學之誠也。殿下嗣服之初,慈聖殿下諺敎首尾數百言,以講學一事,爲諸條之樞紐,蓋節儉愛民,敬大臣禮臣鄰之道,皆從學問中出來故耳。自古人君,非不知學問之爲貴,孰不欲至治之爲美,而自在儲貳,日親正人,日聞正言,薰陶德性,開廣聰明,及夫御極出治,政令施措,皆平日所躬行心得之餘耳。庶幾泛應曲當,欲爲治而苟不能先立其志,終始典學,則一日萬幾,酬接極煩,聲色玩好,安逸易生。是故古昔人臣之陳戒於其君,必以勤講學,爲第一義諦者,學而後,知存理遏欲之分也。今殿下,備嘗艱險,初登大位,聖學造詣,臣未敢仰認,而雖聖智天縱,沖年旣無師保之訓,春秋已至鼎盛之時,若不百倍其工,一心克勤,則天人性命之原,古今治亂之蹟,國朝典章之美,顧何以明習博通,動應徯志,以做至治哉?昔殷高宗,舊勞于外,及夫亮陰三年,旨服傅說典學之訓,嘉靖殷邦,猗我宣廟,入承大統,雖於哀遑之中,引接臣僚,克勤講學,盛烈嘉謨,光前裕後,此是殿下之所當監法而敬承者也。近日進講小學之書,雖不越乎灑掃應對日用常行之事,而實與大學爲表裏,格治誠正修齊治平之道,皆本於此。故列聖朝,皆以小學進講,亦我英宗大王,八耋倦勤之年,終始講論,惓惓不已,五十年郅隆之治,實基於此,是爲殿下之家法。傳曰,欲法堯·舜,當法祖宗,殿下苟於此書,終始體驗,則上以承慈聖傳授之法,下以副臣民靳祝之望,豈不休哉?惟聖明,垂察焉。上曰,當體念矣。出擧條道喜曰,副校理尹行謨,奏對之際,有所錯誤,施以罷職之典,何如?大王大妃殿答曰,依爲之。出擧條大王大妃殿曰,向以勸講規式議定事詢及矣。其間果已議定乎?道喜曰,講規難於猝乍間可定,而講官員數,亦未酌定,當爛商以奏矣。大王大妃殿曰,從速議定,俾有實效,是所望也。又敎曰,年事屢豐,雖莫如近年,而民生困瘁,去益甚焉,當此一初之會,分遣繡衣,廉察守令治績及民間疾苦爲好矣。道喜曰,慈敎至當矣。諸道民事,可謂倒懸,則宜有此擧也。大王大妃殿曰,聞於春間,已爲繡抄云矣。道喜曰,然矣。其中不無有頉人,當改抄以入矣。大王大妃殿曰,更爲擇抄可也。上命大臣先退,又命史官就座,仍命退。諸臣以次退出。
己酉七月十九日申時,上御熙政堂。召對入侍時,參贊官李時愚,侍讀官尹堉,檢討官宋廷和,檢校待敎金輔鉉,假注書鄭健朝,記事官徐翼輔·南秉吉,各持小學第二卷,以次進伏訖。上曰,史官分左右。上開卷。上曰,上番讀之。堉讀自曲禮曰凡爲人子之禮,止恒言不稱老。上曰,文義奏之。堉曰,所遊必有常以下三句,驟看則似不關於事親之事,而孝子恒以親心爲心,跬步之頃,不敢忘父母,父母愛己之心,常欲安其居正其習,故不自放縱,以副父母之心也。子已老則父母之尤爲衰老可知,故心有所不安,不敢稱老,此皆一念憧憧,不有其身之意也。伏況我慈聖殿下止慈於殿下之心,亦猶是也,益加體念而服行,是臣區區之望也。上曰,下番讀之。廷和讀自禮記曰,孝子,止非所以事親。上曰,文義奏之。廷和曰,此章以孝子愛敬之心,分言於上下段也。愛親之心,根於天性,未嘗或跬步暫忘,是謂愛之深者,而有深愛之心,則著乎氣者,有不期和而自和,有和平之氣,則形乎色者,不期愉而自愉,以至於見諸動容者,亦自有委曲婉順底意,此皆存中發外,藹然有不可掩者也。以敬親之心言之,傳曰執玉如重,玉未必重,而執之如重者,此言敬心之所存也,語云如奉盤水,水之滿器,而奉或恐溢者,此言敬心之所至也,洞洞然表裏如一,屬屬然誠實無僞,執持焉如不勝任,將奉焉如或失墜者,何莫非敬心中流出來者,而敬生於愛,愛所以根於天性故也。至若嚴威儼恪,卽成人者修飾威儀之貌,而敬於事親之節,固是合當底道理,如或一於嚴敬,則反有欠於愉婉事親之道也。凡此明倫篇上下屢數十章,多言事親之儀節間事,而以愛敬二字,本諸心而言者,卽此一章也。伏願殿下,益加體驗焉。上曰,參贊官讀之,時愚讀自曲禮曰凡爲人子者,止不苟笑。上曰,文義奏之。時愚曰,此章上下段,皆言事親之節,原註之外,更無可以敷演仰達,而大抵原註,所以解釋大文者,則每章之內,必與大文及原註參看,然後文義始乃明白,旣知文義,則自然意味生焉。今此講筵之規,以臣愚見論之,則盡讀大文之後,一一竝註以達,似易於領會,而如又有疑眩處,輒賜下問,則臣等雖甚空疎,或有一得之愚,殿下俱受而竝納,則聞見日以廣博矣。虞舜之大知,而由於察邇,夏禹之盛德,而得於拜昌,萬一巍然自聖,訑訑拒人,則何以爲舜而爲禹乎?泰山不讓土壤,故能成其大,河海不擇細流,故能就其深,臣等之竊欲區區裨補,不過爲土壤細流,而積累之漸,能大能深,然則異日緝熙之功,亦且自此進矣。上曰,然矣。竝註以達,可也。時愚解釋一通訖。仍又起伏奏曰,爲學專資讀書,而讀書之法,不必貪多務得,只要知之透徹,旣知之則又須躬行,然後始可得力。范純仁,宋之名臣也,有曰知一字則行一字,如知孝字,行孝字,如知忠字,則行忠字是也。夫小學一秩,裒集經傳之嘉言美行而成者,殿下將此已知之文義,於心身上,隨處點檢曰吾之此心,果合於古人之某事,吾之此事,果合於古人之某言乎,其出於公者,存而養之,其發於私者,克而去之,日日如是,則竟到聖人之地位。如或知而不行,則悠汎涉獵,了無分寸之益,其與初不知者何異哉?蓋治心而至於十分公平,則言與行,自然動合天理,無適不宜,譬如鑑之通明而姸媸各照其形,衡之平施而輕重各稱其物,豈或有一毫過不及之差乎?然從古以來人君之政令做措,多與公平相反者,只緣喜諂侫而惡正直故也。平時非不知諂侫爲小人,正直爲君子,而及夫聽納之際,承順者易入,諫爭者難進,故駸駸爲小人所誤,以至傾覆,而君子則抱道自重,不以爵祿爲心,苟非可治之世,卷而懷之,寧困餓於草野,而不爲冒進也,所以叔季之間,言者寥寥矣。在昔伊尹之告太甲曰,有言逆于汝心,必求諸道,有言遜于汝志,必求諸非道,始以逆遜之分,或入而或不入,其效其害,乃至於毫釐千里,不亦可懼之甚乎?伏願留神省察焉。又奏曰,問學貴在接續浹洽,而萬幾之暇,惟夜靜專,所以列聖朝,每多夜對之例,而又或自上親臨玉堂,從容講磨,蓋地天交泰,所貴者孚格,如臣等輩,倘有可罪之事,以法嚴繩,無所不可,而又必使之以禮,加之以恩,委任而責成,反復而求助,以補治道,譬如一家之長,管領大體,而耕奴織婢,各從其事,苟欲竊竊於耕織之間,則家道紊而不可爲矣。所以國君,亦無獨運之理,而必資臣隣之導迪也。上曰,閣臣讀之。輔鉉讀自孔子曰父母在,止不敢專也。上曰,文義奏之。輔鉉曰,不遠遊,必有離親遠而爲日久,恐貽父母之憂故也,夫爲人子者,當以父母之心爲心,然後可以謂之孝矣。孝者不但在於養口體而已,養志爲大矣。向伏見慈聖殿下書諺敎,凡累十百言,竟以講學爲重,今我殿下,課日召接,反覆問難,臣等伏不勝欽仰萬萬,而繼自今,無或間斷,日臻高明之域,則非但允叶臣民之望,實有光於養志之聖孝矣。伏願體念焉。上曰,不敢有其身私其財,何謂也?輔鉉曰,不敢有,言非己之身,父母之身也,不敢私,言非己之財,父母之財也。上曰,饋獻不及車馬,何謂也?輔鉉曰,自此遺彼曰饋,自下奉上曰獻,若微物則或私自饋獻,而至於車馬,物之重者,故不敢專之以饋獻也。上曰,昏定而晨省,何謂也?廷和曰,冬溫而夏淸,言一年寒煖之候也,昏定而晨省,言一日朝暮之間也。上讀自曲禮曰凡爲人子之禮,止示民不敢專也二遍訖。上曰,居不主奧,何謂也?廷和曰,此指父子同宮時,不敢當其尊處言,而若在異室,則未必如此也。上曰,坐不中席,何謂也?堉曰,古者席制,與今不同,其制可坐四人,禮有摳衣趍隅之文,隅謂席之下隅,則其席之大可知也。長者之坐恒當中,故爲人子者,不敢當中而坐也,中道中門,同一義也。上掩卷。堉起伏奏曰,俄者閣臣敷奏文義之際,拈出不敢私其財一句,以爲發問,此實宗社生民之福也,敢效愚衷,更此仰達矣。凡國中錢穀,無非殿下之財也,可用則用之,可以無用則勿用,取與皆得其當,則其效必及於民,而國以之富厚矣。然後慈聖殿下,必喜其用財有道,是殿下不敢私其財之義也,念哉念哉。時愚曰,非獨府庫之所儲爲然,雖蔀屋殘民甁罌中物,何莫非殿下之財乎?大學曰財聚則民散,財散則民聚,夫財有定數,不在國則在民,故斯民飽且煖也,則國雖貧而已治矣,斯民飢且寒也,則國雖富而隨亡矣。故聖君之節用崇儉,必欲使財之常在民間故也,伏願懋哉。上命史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調金景善啓曰,伏未審日間,聖體若何,寢睡·水刺之節何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
金景善啓曰,左承旨權用脩,左副承旨趙道淳,今日不爲仕進,竝卽牌招,何如?傳曰,允。
又啓曰,假注書鄭健朝,身病猝重,勢難察任,今姑改差,何如?傳曰,允。
鄭健朝改差,代以李在聞爲假注書。
傳于金基纘曰,召對爲之。
李時愚啓曰,卽者檢閱南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可不備,別兼春秋金德根·閔致庠,竝卽牌招入直,何如?傳曰,允。
傳于李源達曰,別講爲之。
李源達,以備邊司言啓曰,詞訟劇地,曠務可悶,在外法司堂上竝許遞,令政院政官牌招,開政差出,何如?傳曰,允。
李時愚啓曰,行吏曹判書李若愚,參判金輔根,參議洪永圭,牌不進,推考傳旨及罷職傳旨今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
金基纘,以吏批言啓曰,閫帥臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。閫帥臣父年七十以上人,別單書入之意,敢啓,傳曰,知道。
有政。吏批,行判書李若愚進,參判金輔根,參議洪永圭竝牌招不進,同副承旨金基纘進。以申泰運爲掌令,姜鳳煥爲持平,崔㙉爲正言,洪鍾應爲刑曹判書,李嘉愚爲判尹,洪祐喆爲刑曹參議,成遂默爲掌樂提調,金左根爲司䆃提調,李容在爲掌樂僉正,李正鉉爲典簿,丁義衍爲直講,尹致觀爲兼引儀,趙鎭夏爲司圃別提,金琦淳爲白川郡守,贈吏參洪勝圭贈吏判文衡例兼,知事洪鍾應考,故郡守朴晉壽贈吏參例兼,故通德朴相朝贈吏議,同敦寧朴齊顔兩代,故水使柳相默贈兵參訓都例兼,慶尙左兵使柳信儉考。
兵批,判書尹定鉉病,參判黃浩民病,參議韓兢人進,參知柳興吉病,右副承旨李源達進。以張錫佐爲明月萬戶,吳必觀爲南固別將,同知單金慶亮,僉知二單李廷訥·金景淵,護軍吳取善·南性敎·曺錫亨·李宜植,副護軍金益文·沈宜冕·李在鶴·鄭基世·金建銖·尹致膺·柳亮源·李觀熙·禹泰榮·朴勝圭,副司直趙遠永·金學秀,副司果閔泳緯,副司正韓鎭棨,以上竝單付。
吏批,再政。以宋太熙爲工曹正郞,韓奎錫爲景慕宮令,李恒翼爲恩津縣監,護軍李升權今加嘉義,閫帥臣前全羅右水使李觀熙父年七十一,加資事,承傳。
兵批,再政。同知單金洪基。
兵曹口傳政事,上護軍金左根,大護軍尹致秀,以上竝單付。
以左承旨權用脩,左副承旨趙道淳牌不進罷職傳旨,傳于李源達曰,只推。
以吏曹參議洪永圭再牌不進罷職傳旨,傳于金基纘曰,只推。
以別兼春秋金德根牌不進罷職傳旨,傳于金基纘曰,只推。
行大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,副校理尹堉,正言安喜壽,修撰李維謙等啓曰,請書九,亟施追奪官爵之典。措辭見上答三司曰,不允。
行大司憲李敦榮,大司諫任百秀,執義申佐模,司諫睦仁培,掌令李廷斗,持平趙光濂,獻納朴浚愚,正言安喜壽等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府具法拿鞫,期於得情,明正典刑焉。措辭見上請尹致榮·徐相敎等,竝令王府設鞫得情,快正典刑。措辭見上請李應植·申觀浩,竝令王府設鞫得情,快正典刑。措辭見上請趙秉鉉,姑先施以絶島安置之典。措辭見上請李能權·金鍵等,姑先施以絶島定配之典。措辭見上答兩司曰,不允。諸人事,已有昨日之批,勿煩。
行大司憲李敦榮,執義申佐模,掌令李廷斗,持平趙光濂等啓曰,請古今島爲奴罪人韓鼎鎭,亟令王府卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府拿鞫得情,快正邦憲,閔述鏞亦令該曹捉致嚴問,照律勘斷。措辭見上答曰,不允。
大司諫任百秀,司諫睦仁培,獻納朴浚愚,正言安喜壽等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府設鞫得情,快正典刑。措辭見上答院曰,不允。
金基纘,以吏曹言啓曰,司䆃寺主簿李熙台,童蒙敎官尹宗善,禮賓寺參奉李熙民,章陵參奉李命謂,俱以身病,呈狀乞遞,竝改差,何如?傳曰,允。
又以禮曹言啓曰,發引返虞時導駕節次,當爲磨鍊,而五禮儀班次條,先當部主簿,次漢城府判尹·禮曹判書·戶曹判書·大司憲·兵曹判書,註長官有故,則次官云,喪禮補編班次條,兵曹判書不爲載錄,而庚申·乙未,俱因特敎導駕,司諫院則凡大駕導駕,有進參之例,故庚申·乙未,俱爲一體磨鍊矣。今番司諫院導駕,依例磨鍊,而至於兵曹導駕,則庚申·乙未已例,出自特敎,何以爲之乎?敢稟。傳曰,兵判亦爲導駕。
又以禮曹言啓曰,朝祖儀節,五禮儀則無所載錄,喪禮補編,則以神帛行禮載錄,而正廟丙申年,博詢大臣·儒臣後,命依五禮儀施行,故其後各年國恤,俱自臣曹,考據丙申已例稟旨,不爲磨鍊矣。今亦依此不爲磨鍊,何如?傳曰,允。
又以禮曹言啓曰,諡冊寶哀冊內入內出及奉安殯殿之節,當爲磨鍊,而謹稽謄錄,則諡冊寶自都監內入時,哀冊同爲內入,而內出後,哀冊則先爲奉安於殯殿,諡冊寶則奉詣宗廟請諡後,權安於殯殿中門外幄次,上諡日行禮後,奉安於殯殿矣。今亦依此擧行,何如?傳曰,允。
又以國葬都監摠護使意啓曰,寶篆文,令書寫官領敦寧府事洪在龍,敬書正副二本以入,仰備睿覽,裁擇之意,敢啓。傳曰,知道。
李源達,以兵曹言啓曰,五衛將金沂有,病難供職,呈狀乞遞,改差,何如?傳曰,允。
又以備邊司言啓曰,今秋諸道行部,自當如例爲之,而京畿·兩西,則使价行將絡續,不可不軫念,竝令停止,至於陵寢奉審,則亦於國恤卒哭前,每爲停止,今亦依例停止事,分付京畿·關東·關北道臣,何如?傳曰,允。
檢閱南秉吉疏曰,伏以,臣卽接家信,臣父素以風痰之疾,寧日恒少,近因日候之蒸鬱,緊歇無常,又以暑症餘祟,一倍添劇,臣聞此報,不能自安。玆敢忙陳短章,徑出禁扄,伏乞聖明,俯垂鑑諒,仰稟東朝,亟遞臣所帶之職,俾便救護,仍治臣擅離之罪,以肅紀綱焉。臣無任云云。省疏具悉。爾其勿辭救護。
己酉七月二十日辰時,上御熙政堂。召對入侍時,參贊官金基纘,侍讀官尹堉,檢討官李維謙,檢校待敎金輔鉉,假注書韓鎭棨,記事官盧鎭泰·崔致權,各持小學第二卷,以次進伏訖。上曰,史官分左右。上開卷。上曰,上番讀之。堉讀自內則曰,止而後復之。上曰,文義奏之。堉曰,凡己所可欲之事,父母命之,奉而行之,是易易耳,何必孝子然後能然,至若己所不欲,父母命之,委曲承奉,是爲難耳,人情於其所不欲,易於違拂懈慢,故必曰勿逆勿怠,下二節卽勿逆勿怠之實也。衣服飮食之不欲,則屬於自己邊事,實合强志從之,至於人代之而不欲,則屬於服勤邊事,似無傷於少違强行,而猶且姑使之而復之,此又尤難也。此皆只以親心爲心而已也,伏願深加體念焉。上曰,下番讀之。維謙讀自子婦無私貨,止藏而待之。上曰,文義奏之。維謙曰,此一節合言子事父母,婦事舅姑之道也。凡一家之內,有交易之物,有藏積之物,有器用之物,而皆父母舅姑之所主也,非子與婦之所敢專有也,則雖當承順乎父母之志,無拂乎舅姑之心,雖一貨一蓄一器之至微至細者,無敢有所自私。故欲以借人,則必稟之而後借之,不敢擅自私借,欲以與人,則必請之而後與之,不敢輕自私與,此孝子孝婦之以父母舅姑之心爲心,不敢徑情而直行者也。下一節專言婦事舅姑,而或者指婦之私親兄弟也,婦之私親兄弟,有以飮食衣服布帛佩帨茝蘭之類遺之者,則必受而獻之於舅姑者,卽無私蓄之義也。舅姑受之,則其心之喜,若新受賜於舅姑,舅姑若不受之而反賜之,辭之而不見許焉,則其心之喜,又更若受賜於舅姑也。受而敬藏之,以待舅姑之乏者,將以復進也,苟非孝愛之至者,能如是乎?夫父母舅姑,家之尊也,今以一家之統於尊,在下者之不敢自專猶如是,則況於一國之統於尊,其分義之截嚴,尤當如何哉?伏願殿下,於此等處,深加留念焉。上曰,如新受賜,何義也?維謙對曰,人以物與己,而以其物將獻舅姑,則其喜也,以己之受於人爲喜也,及其獻諸舅姑而舅姑受之,則其喜也,以舅姑之受於己爲喜也。物雖舅姑之受於婦,而婦之心,則無異己之受於舅姑,是可見喜之之切而其心之一於舅姑也。上曰,參贊官讀之。基纘讀自婦若有私親兄弟,止唯而起。上曰,文義奏之。基纘曰,此章之內,別無文義之可陳者,而子婦之事父母舅姑也,無私貨無私蓄,故雖布帛佩帨之微,必請於舅姑而後,與其私親,則何況大於此之物乎?然則此章宗旨,在於不敢私一句,夫私者出於己而己所欲也,凡百事爲,苟或只循其私欲,則其所爲害,不可勝言,而事親者,尤不可不愼矣。伏願此等處體念焉。上曰,士相見禮曰凡與大人言,始視面,何義也?基纘曰,大人者卿大夫有德位者之稱也,始視面者,始觀其顔色也,次視抱卒視面者,更容其思,復察其色,以驗其言之可合與否於大人辭色間者也。上曰,衆皆若是者,何義也?基纘曰,此非但一人之事爲然,凡侍大人而在傍者皆當如是,如視面視抱者是也。上曰,閣臣讀之。輔鉉讀自士相見禮,止坐則視膝。上曰,文義奏之。輔鉉曰,儒臣參贊官,已備陳仰奏矣。臣之所讀自止內,別無敷衍仰達者矣。上曰,無上於面,無下於帶,何謂也?輔鉉曰,凡視上於面則傲,下於帶則憂故也。上曰,立則視足,坐則視膝,何謂也?輔鉉曰,視足伺其行也,視膝伺其起也。基纘奏曰,凡孝子之事親也,父母之一動一靜起居,無不先意承奉,克盡其誠,故以至於視足視膝,而亦不敢游目於他處也。堉曰,參贊官·閣臣,敷陳無餘,而猶有段落之可言者,此是採輯儀禮士相見禮中文以錄者也。上段卽士見鄕大夫之禮,似不襯於事父之事,而只記下段,則若字有突兀之病,故兼擧上一段,然後文義完備也。大人則主敬,父則主孝,故游目,欲其廣察安否,與見大人禮異也。上讀至唯而起,問此何義也。堉曰,諾應聲之緩也,唯則應聲之速也,父召必有所命,故以速爲敬也。上讀至坐則視膝,問此何義也。堉曰,足是父之足,膝是父之膝,此乃游目廣察之意也。上復讀自內則,至勿逆勿怠,問此何義也。基纘曰,勿逆者順受親命,而不敢有違,勿怠者奉行親命,而不敢或懈之謂也。旣無違又無怠,然後可謂順親志之孝也。上讀至若反賜之則辭,問此何義也。維謙曰,心一於舅姑之謂也。上曰,心何如則然耶?維謙曰,子婦之道,貴在先意承順,婦受之於人而喜,舅姑受之於婦而喜,則其受之之喜一也。是以舅姑之心爲心者也。上掩卷。維謙起伏奏曰,臣學識鹵莽,時俗恒用訂音,與證通用,故臣信之無疑,不識其爲定字音矣。日前召對,自上讀訂賢傳之訂字,以定音讀之,臣誤奏以證音,雖一字之微,自上旣正讀之,緣臣蔑識,有此誤奏,故敢此冒昧仰達矣。上曰,不必爲引,或未知而然矣。予亦聞與證通用矣。堉曰,臣亦於訂字,難免不審之罪矣。上曰,不必爲引矣。仍命史官就座,諸臣以次退出。
己酉七月二十日酉時,上御熙政堂。別講入侍時,參贊官李源達,侍讀官尹堉,檢討官李維謙,檢校待敎金輔鉉,假注書韓鎭棨,記事官崔致權,別兼春秋閔致庠,各持小學第二卷,以次進伏訖。上曰,史官分左右。上開卷。上曰,上番讀之。堉讀自禮記曰,止孝子之疏節也。上曰,文義奏之。堉曰,臣所讀自止內,別無可陳之文義,第有區區所懷,敢此仰達矣。殿下日賜召對,從容講討,瞻聆所及,英不欽仰,而臣等筵退歸家,則親戚知舊,爭來叩聞,欲知講對之在何書,問難之在何義,而擧皆歡欣蹈舞。蓋其秉彝之性,同得愛君之誠,而亦以人君之學不學,係國家之治不治,故思見德化之成,有此大同之情也。爲學之道,雖一日之內,間斷則有撓奪之害,繼續則臻高明之域,殿下燕居之時,亦須溫繹尋究,養其志思,則聖學可以成就矣。昔宋臣張九成之告其君曰,陛下對臣鄰時如何,處宮中時如何,接近習時如何,執此三條質問,以驗其君之誠否。殿下亦以此三者,時時提撕,則不但聖工無寒曝之弊也,操心之方,無出於此,懋哉懋哉。上曰,下番讀之。維謙讀自父汲而不能讀父之書,止敬而不衰。上曰,文義奏之。維謙曰,事亡如事存,孝子之心也。父母旣沒,而思慕之情,觸物皆存,書冊是其父平日之手閱而垢澤不泯,杯圈卽其母平生之口飮而液氣尙留,欲讀其書,而思之也切,故不忍讀焉,欲飮其器,而慕之也深,故不忍飮焉。雖在書冊器用之間,猶有蹔時而不忍忘焉,則苟非至誠哀惻,油然而自發,其何以若是乎?昔晉人王裒,親沒之後,讀詩蓼莪篇,至哀哀父母生我劬勞,未嘗不三復而流涕,門人遂廢其篇,卽此義也。至若婢子庶子庶孫,雖是微賤之人,而父母之所愛亦愛之,雖至父母旣沒之後,敬之不衰者此尤以父母平日之心爲心者也。夫身體髮膚,受之父母,人子之身,卽父母之身也,故謂之貳身。愛父母所愛之人,猶尙如此,況愛父母所遺之體,尤當如何?父母已沒之後,猶尙如此,況父母生存之時,尤當如何?此所謂孝子終身慕者也。伏願殿下,於此等文義,益加體念焉。上曰,參贊官讀之。源達讀自子有二妾,止沒身不衰。上曰,文義奏之。源達曰,此章下註云,人子之心,唯知有親而不知有已,此解儘有意矣。人子之身體髮膚,受之於父母,則子之身,卽父母之身也,故上章曰父母在,不敢有其身,其身旣不敢自有,則一以父母之心爲心,而不敢私自愛惡,而先意承志,此爲孝之至者也。伏願懋哉懋哉。上曰,閣臣讀之。輔鉉讀自曾子曰,止而況於人乎。上曰,文義奏之。輔鉉曰,父母之所愛亦愛之,父母之所敬亦敬之,此孝子以父母之心爲心者也。此則匹庶之孝,而舜之大孝,不外於是矣,武王·周公之達孝,亦不外乎是矣。惟我列聖,以敬天愛民,爲相傳之心法,聖德至化,重熙累洽,今我殿下,克體列聖朝繼述之德,以敬愛二字,常留聖衷,此實宗社無疆之休,伏願體念焉。上曰,養老也樂其心,何謂也?輔鉉曰,承順父母之心,使樂而無憂也。上曰,父母之所愛亦愛之,父母之所敬亦敬之,此何謂也?輔鉉曰,孝子愛敬之無所不至,故父母之所愛者,雖犬馬之賤,亦愛之矣。父母之所敬,若慢之,則是慢吾父母故也。源達曰,父母所愛,子亦愛之,則今日民生,卽我列聖朝所愛之民也,旣是列聖朝所愛之民,則殿下,安得不體列聖朝之心而愛之乎?苟以是心愛斯民,則萬世磐泰之業,可基於此。伏願深加體念,以愛民爲本焉。上讀自禮記曰,止而況於人乎。上掩卷。上曰,掩卷後各陳文義。堉曰,聖問及此,萬萬欽仰,夫人君之爲學,無他,治法政謨,俱在於書,故學而聚之,倣而行之耳。今此進講小學之書,昔在英陵盛世,發擇表章,肅廟·英宗,皆有御製弁卷之文,三聖朝之拳拳於此書者,蓋如此矣。此書所載之事,雖不越於灑掃應對童幼恒習之事,而修身之道,莫過於此,齊家治國平天下,皆從修身中出來,則此書其可小之乎?伏願益加省察,勿以淺近而忽之也。維謙曰,天之生民,賦之以性,聖凡同得,賢愚無間,卽所云仁義禮智,人性之綱也,全其性者,爲堯爲舜,失其性者,自暴自棄。故聖人以聰明睿知之德,作之君作之師,制爲敎人之法,必以自近而及遠,自小而成大,始自八歲,先入小學,敎之以愛親敬長之道,然後又敎以大學修身齊家治國平天下之道,小學之爲書,雖似童稚之習,實爲他日治國平天下之本矣。夫言堯·舜之道,則曰孝弟而已,言成湯之德,則曰立愛惟親,立敬惟長,孝弟愛敬,卽是小學之道也。故至治雍熙,協和表正之化,由此而始焉,豈不盛哉,豈不休哉?昔伊尹恥其君不爲堯·舜,臣等以堯·舜之聖,仰望於殿下,殿下以堯·舜之治,自期於平日,使八域黎庶,咸爲堯·舜之民,是臣區區之願也。源達曰,今伏承開導臣等,使陳文義之聖敎,臣不勝萬萬,攢仰矣。第講學之法,以討論爲第一義者,不如是則疑晦處,無以質明故也。自上發問之餘,使上下番儒臣,各以疑難,互相質問,則臣等之學,雖甚膚淺,而往復尋辨之際,我殿下穆然在上,俯以鑑聽,則必不無一得之見可擇而用之者,伏願深留聖意焉。堉曰,臣有冒萬死仰達者矣。我聖上,臨筵發問,不得不措,天語溫醇,導之使盡言,臣等榮幸,無所比擬,上下之情,流通無障,甚盛甚盛,群受竝聽,固是聖德之大,而開諭無隱,亦爲啓發之端,殿下溫繹之餘,如有所得,則下垂敷示似好,故冒昧仰奏矣。維謙曰,書曰好問則裕,論語曰不恥下問,伏願殿下,每有疑晦處,輒垂下問,每有所得處,輒賜開諭,實不勝萬萬顒祝之至。上問男女未冠笄者,鷄初鳴咸盥漱,何義也?維謙曰,此篇卽明倫篇也。備說人倫常行之節,而人倫以孝爲始,故弟一大文,言子事父母,次言婦事舅姑,次言男女未冠笄者,未冠笄者,卽童稚也。至於童稚,皆於鷄鳴之時,起而盥漱衣服,問候於父母,助長者而視飮食之具。夫夙興夜寐,非獨事親之道爲然,勤學之工,莫先於夙興。故宋臣陳栢,作夙興夜寐箴,先正臣李滉,作夙興夜寐箴圖,仰獻于宣廟朝,宋臣張載之言曰,晝有爲宵有得,瞬有養息有存,晝之所爲,夜必溫習,然後可以有得矣。雖一瞬一息之頃,亦有存心養性之工者,言其慥慥而不懈也。伏願殿下,加勉焉。上曰,將衽,何謂也。堉曰,日昨小臣,曾以字法仰奏矣。衽臥席也,今父母將臥,而以衽爲言者,蓋曰臥而當鋪席也。上曰,父母舅姑將坐,何謂也。堉曰,此亦臣於日前,以句法仰奏矣。其云父母舅姑者,合記子與婦之所事也,以奉席一節言之,親之所在,服勤之道,子與婦隨其地而執役,自子而言則曰父母,自婦而言則曰舅姑,其下諸事,皆當倣此耳。上曰,敦牟巵匜,何物也?堉擧訓誥而歷對,源達曰,敦牟卽盛黍稷之器,而今日廟社祭享所盛黍稷稻梁之器,謂之簠簋者,卽古敦牟之遺制也。堉曰,簠簋雖是殷周之器,我國宗廟·社稷祭享,亦用以盛稻梁矣。敦牟之制,今不可考,雖或雜出於稗史圖式,而有不可信矣。上命史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,左副承旨趙道淳,今日不爲仕進,卽爲牌招,何如?傳曰,允。
又啓曰,假注書李在聞,時無職名,令該曹依例付軍職,冠帶常仕,何如?傳曰,允。
傳于李時愚曰,禮房承旨馳詣皇壇,奉審宣武祠,一體奉審以來。
傳于金基纘曰,召對爲之。
金景善啓曰,吏曹郞廳來言,臺諫有闕,政事取稟。傳曰,前望單子入之。
以左副承旨趙道淳牌不進罷職傳旨,傳于金基纘曰,只推。
金景善,以吏曹言啓曰,今日本曹開坼坐起時,考見諸道褒貶啓本,則淸風府使李廷耆,以察或盡未爲目,咸安郡守趙義謙,以求備也難爲目,寶城郡守李亮熙,以邑殘弊痼,實難施措爲目,懷仁縣監李建榮,以屛囑存商燭奸未周爲目,稷山縣監尹慶集,以疎或勝密,疵不掩譽爲目,咸平縣監許傳,以苟有實績,不患不知爲目,平邱道察訪車得浩,以失待難恕爲目,魚川道察訪卓景秀,以謗豈有由爲目,則俱宜置下考,而置諸中考,竹山縣監金用基,以須猛着力,可戢頑俗爲目,則宜置中考,而置諸上考,殊無嚴明殿最之意,五道道臣,竝推考警責,上項七邑守令,兩驛察訪,竝罷黜,何如?傳曰,允。
李時愚,以禮曹言啓曰,取考庚申·乙未謄錄,則返虞習儀,自路祭所,至仁政殿庭爲之矣。今亦依此磨鍊,何如?傳曰,允。
又以禮曹言啓曰,魂殿以宣政殿爲之事命下矣。返虞後,朝臣哭班處所,依乙未年例,以延英門外磨鍊擧行,何如?傳曰,允。
又以禮曹言啓曰,山陵下玄宮時,在都群官望哭處所,當爲磨鍊,取考謄錄,庚申年則明政殿庭磨鍊,乙未年則仁政殿庭磨鍊矣。今番則何以爲之乎?敢稟。傳曰,依乙未年例爲之。
又以禮曹言啓曰,取考謄錄,則庚子年肅宗大王國恤發靷時,陪從百官及各差備官,到山陵成殯奠入參後,改服布圓領帽帶,就明陵紅門外,行展謁禮矣。今番發引時,陪從百官及各差備官,依此例,景陵紅門外展謁禮事,磨鍊擧行,何如?傳曰,允。
又以兵曹言啓曰,文臣兼宣傳官柳興奎,病難供職,呈狀乞遞,改差,何如?傳曰,允。
義禁府啓目,北兵使具信喜原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓。依允。
行大司憲李敦榮,大司諫任百秀,執義申佐模,司諫睦仁培,掌令申泰運·李廷斗,持平趙光濂,獻納朴浚愚,副校理尹堉,正言安喜壽,修撰李維謙等啓曰,請書九,亟施追奪官爵之典。措辭見上答三司曰,不允。
行大司憲李敦榮,大司諫任百秀,執義申佐模,司諫睦仁培,掌令申泰運·李廷斗,持平趙光濂,獻納朴浚愚,正言安喜壽等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀叛大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更令王府具法拿鞫,期於得情,明正典刑焉。措辭見上請尹致英·徐相敎等,竝令王府設鞫得情,快正典刑。措辭見上請李應植·申觀浩,竝令王府設鞫得情,快正典刑。措辭見上請趙秉鉉,姑先施以絶島安置之典。措辭見上請李能權·金鍵等,姑先施以絶島定配之典。措辭見上答兩司曰,不允。諸人事,已悉於前批,勿爲煩瀆。
行大司憲李敦榮,執義申佐模,掌令申泰運·李廷斗,持平趙光濂等啓曰,古今島爲奴罪人韓鼎鎭,亟令王府卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府拿鞫得情,快正邦憲,閔述鏞亦令該曹捉致嚴問,照律勘斷。措辭見上新除授持平姜鳳煥,時在京畿交河地,請斯速乘馹上來事,下諭。答府曰,不允。下諭事,許遞。
大司諫任百秀,司諫睦仁培,獻納朴浚愚,正言安喜壽等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府設鞫得情,快正典刑。措辭見上新除授正言崔琠,時在全羅道靈巖地,請斯速乘馹上來事,下諭。答院曰,不允。下諭事,許遞。
行大司憲李敦榮,大司諫任百秀,執義申佐模,司諫睦仁培,掌令申泰運·李廷斗,持平趙光濂,獻納朴浚愚,校理徐堂輔,副校理尹行謨·尹堉,正言安喜壽,修撰李維謙,副修撰宋廷和等啓曰,臣等於尹致英·徐相敎·李應植·申觀浩·趙秉鉉·李能權·金鍵等事,以疏以箚以啓,而臚列其許多負犯,敢附明張之義,伏奉批旨下者,有合辭論斷,若是嚴正,然全保世臣之義,亦不無多少商量者矣之敎,蓋此輩負犯之在王法而必覈,爲輿論之必討者,亦未嘗不有槪於聖衷矣。竊庶幾昭奸之盛,夬有所廓揮之斷,歷屢日而天聽愈邈,兪音尙靳,臣等聚首相顧,不勝抑鬱之至。噫,彼尹致英,巧令奸黠,跳踉放恣,擅弄威福,詿誤當世之千罪萬惡,指不勝摟,以至有主張徐相敎之疏而極矣,是可忍也,孰不可忍也?究其心腸,誠亦凶慝,如徐相敎者,以若蒙騃,受人指嗾,投呈悖疏,自干誣逼,蓋其疏中宮闈二字,是何等莫重莫嚴之地,而乃敢肆然書之,又敢以伺察締結等句,無難下語,是豈人臣所可萌心而發口者哉?憂深伏莽,戒急除蔓,豈可歸之於沒覺而不之問也?李應植·申觀浩,濫躋卿資,驟綰戎符,貪虐不厭,縱肆無憚,一串貫來,百惡都萃,而至於飛騎傳撥,自陷漢法之不敬,私室製藥,甘犯春秋之無將,此皆神人之所共憤,覆載之所難容也。四罪雖殊,其爲亂逆則一也,直欲剮磔而不可得也。臣等雖是駑劣之品,粗解鷹逐之義,問其職則臺閣也,問其事則懲討也,目見其所必討所必誅,而徒懷嚴畏,不思所以沬飮沐浴,使亂賊不被當被之律,則國家亦將焉用此臺閣爲哉?且公議之重不可遏,王章之嚴不可屈,今此臣等齊聲之請,卽建天地亘古今不易之公議也。公議所存,王章行焉,苟或違是,則國不得爲國,人不得爲人,豈不凜然乎?玆敢相率仰籲,伏乞亟允鞫覈之請,俾正典刑焉。至於趙秉鉉之巨奸大憝,衆惡貫盈,李能權·金鍵之至妖極猾,罪犯許多,臣等亦嘗論列於啓中矣。今不可以合辭之專爲鞫覈,諉之請律之差有分等,而置而不論也,亦賜允從,趙秉鉉,姑先施以絶島安置之典,李能權·金鍵,姑先施以絶島定配之典焉。答曰,旣有商量之敎矣。又何如是煩請乎?勿煩。
合辭再啓曰,臣等聯陳一世所共之憤惋,仰請擧國所必討之刑政,及奉批旨,諭之以商量,誨之以勿煩,相顧抑鬱,繼以慙恧者,誠淺辭拙有不足以上格宸聽也。噫嘻,尹致英·徐相敎·李應植·申觀浩之負犯果何如,關係果何如也,有主張悖疏者,有自陷誣逼者,有干國紀而犯臣分者,此其罪豈刑政之所可一日容貸者乎?所以輿憤益沸,不得請則不止,雖以大聖人包荒之量,有不可不以法裁之,不若是,則亂逆無所懲畏,國必不得爲國也,寧不大可憂大可懼哉?此不容不嚴加盤覈,明正典刑,伏乞廓揮乾斷,竝與趙秉鉉·李能權·金鍵,而亟降允從之命焉。答曰,已諭於前批,勿煩。
判中樞府事鄭元容,左議政金道喜〈箚曰〉,伏以,臣等,見近日三司諸臣之以疏以啓相繼論列者,其言卽一國公共之言也。此輩負犯,昭布耳目,容有可以得逭三尺者乎?噫,趙秉鉉之辜恩負國,積犯罔赦,大行大王,蓋已悉燭之矣。律止島棘,旋命放還,特出於大聖人包荒之量,而斷案自在,公議愈鬱。且其爲人,旣不能蟄伏自靖,則世道之憂,有不勝言,不可以先王已罪而容貸之也,灼然甚明。尹致英,傳法於秉鉉,而罪狀之臚列旣備,徐相敎,受嗾於致英,而窩窟之指目有歸,誣逼莫重,寧或以其沒覺而任置之乎?至若李應植·申觀浩·李能權·金鍵輩,如貫一串,無往非罪,應植事,臣道喜已有昨日筵奏,今無容架疊,而觀浩則臺啓竝請鞫覈矣。大抵此輩,跡其所犯,死不蔽辜,聖批雖以全保世臣爲敎,而如此宵小之類,苟不能一切裁之以法,則或貽他日無窮之害,甚非所以全保之也。今當我殿下一初維新之會,祛邪癉惡,時不容緩。伏乞聖明,廓揮乾斷,以上所陳諸人之罪,仰稟東朝,亟允臺請,使刑章克擧而朝著淸明焉。取進止。答曰,省箚具悉卿等之懇。諸人事,未知果如臺論,而卿等之聲討,亦不可已者乎?仍傳曰,此批答,遣史官傳諭。
己酉七月二十一日巳時,上御熙政堂。召對入侍時,參贊官金基纘,侍讀官尹堉,檢討官李維謙,檢校待敎金輔鉉,假注書李在聞,別兼春秋閔致庠,記事官徐翼輔,各持小學第二卷,以次進伏訖。上曰,史官分左右。上開卷。上曰,上番讀之。堉讀自內則曰舅沒,止不友無禮於介婦。上曰,文義奏之。堉曰,冢婦介婦卽妯娌,其分義似不至截然,而聖人制禮,如是之重者,蓋欲其嚴於上下之分也。推之於國,只在君君臣臣父父子子也,經曰五服五章,傳曰立經陳紀,貴者命以貴人之服,賤者命以賤人之服,是所謂立陳也,紀綱不立,尊卑無定,則國不得以爲國矣。昔管仲,定四民之業,勿相侵越,所以定民志也,夫上下失位之弊,每在人君好惡失正,所好者小人也,則養其放恣,必不守分,所惡者正人也,則自守德業,沈沒在下,是當貴者恒賤,當賤者反貴也,國何以爲國乎?故人君愛一嚬一笑,誠以好惡之或失其正也,伏願深留聖念焉。上曰,下番讀之。維謙讀自舅姑若使介婦,止必請於舅姑。上曰,文義奏之。維謙曰,此一節,言冢婦介婦,有兄弟之序,此所以介婦之不敢敵耦於冢婦也。敵者彼此相抗之謂也,耦者二人竝耕之謂也,苟或介婦之於冢婦,有若彼此之相抗,二人之竝耕,則是無兄弟之序也。故不敢比肩而竝行,凡於受命出命之際,亦不敢竝焉,至於坐次之間,亦必異列,而不敢竝坐,此則尊卑之分也。上番已敷陳仰奏,無復餘蘊矣。凡婦不命適,則不敢退,將有事,必請於舅姑者,以婦之爲道,惟在承順無違,不敢徑情而自專者也,此外別無敷衍更達之文義矣。上曰,參贊官讀之。基纘自適子庶子,止諫而不逆。上曰,文義奏之。基纘曰,此章言適子庶子,不敢以己之富貴,加之於宗子,又不敢加之於宗族,家道之正,宗法之嚴,有如是矣。夫常人之情,旣富且貴,則易生驕傲之心,其視宗族之貧賤者,輒加以凌侮,此心漸滋,終至於喪身敗家者有之。何況人主,以萬乘之尊,有四海之富,語其富貴,天下無上,苟或嵬然自尊,輕視群下,則爲群下者,亦莫不嚴威退縮,不敢出一言而發一謀,以至上下相阻,國事日非,然而不亡者,未之有也。田子方曰國君驕人則失其國,大夫驕人則失其家,此誠格言也。伏願殿下,每於此等處,深加體念,舍己從人,謙謙自虛,以臻聖益聖之域焉。上曰,父母愛之,喜而不忘,何義也?基纘曰,父母慈愛其子,其子感喜而不敢忘,父母惡之,則恐懼自修,不敢有怨,父母有過失,則必以道理之當然,委曲說去,未敢以唐突之言,觸犯其怒。以此推之,則君臣之間,卽是父子也,爲人臣而受國厚恩,感激圖報者,卽喜而不忘之義也,自犯罪戾,或被譴罰,則惶蹙俟勘,改過自新者,卽懼而無怨之義也,衮職有闕,雍容規諷者,卽諫而不逆之義也。至於直諫一事,君臣之間,異於父子,蓋父子主恩,故專事婉順,未敢觸犯,君臣主義,故或犯顔直諫,或敢言不諱,觸冒雷霆之威,不避斧鉞之嚴,此所謂逆耳之言也。然則諫而能逆,惟臣爲之,而其爲君者,亦能容受,以成其美,伏願體念焉。上曰,閣臣讀之。輔鉉讀自內則曰父母有過,止起敬起孝。上曰,文義奏之。輔鉉曰,父母有過,則下氣怡色而諫者,蓋諫易至於犯故欲和也,諫若不入,則尤宜敬孝,待其親心之喜而復進言也,雖父母怒不悅而撻之流血,不敢疾怨,益加敬孝,以至號泣隨之。非徒子之於父母,如是而已,臣之於君,亦有諫諍之事焉,蓋人君政令之間,或有過中之擧,及霤三諫,若不開納,則可以去矣。子之於父,則以恩爲主,故諫而不聽,至於號泣,君之於臣,則以義爲主,故諫而不納,至於犯顔,於此可見恩義之殊,而規諫之道一也。伏願於此等處,深留聖念,懋恢容諫之量焉。上曰,起敬起孝,何謂也?對曰,起悚然興起之意,孝敬之心,有加無已,待親心之喜而復進言也。上問冢婦毋怠以下。堉曰,言舅姑以事命冢婦,則當自任其勞,而不可惰慢,亦不敢恃舅姑之命,而無禮於介婦也。上曰,下氣怡色,何謂也?輔鉉曰,諫其父母之際,恐或觸怒,故下氣怡色,期欲聽從矣。上曰,下氣怡色柔聲,何謂也?堉曰,此句立文有次序,陳諫之言,易以觸犯,故先理氣色聲,而三者有先後之分,又從淺入深也。俄者參贊官,以進諫之道,君父異宜仰奏,儘切實矣。君臣主義,故諫則犯顔,父子主恩,故諫則怡色,臣於君,嚴畏難犯,故使之直諫,子於父,親愛易諍,故使之熟諫,君臣父子,他事皆同,而至於諫,則截然不同者此也。上曰,凡婦不命適私室者,何義也?堉曰,私室卽婦之所居之室也。基纘曰,凡婦云者,統言冢婦介婦也,凡所以爲婦之道,皆當如是矣。上讀自內則曰,止起孝。上復讀一遍,上讀三遍訖。命史官就座。諸臣以次退出。
上在昌德宮廬次。
自開東至申時,灑雨下雨,測雨器水深三分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,判尹李嘉愚,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參判洪祐喆,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
又啓曰,今二十五日,都目政事爲之之意,敢啓。傳曰,知道。
傳于金景善曰,飭已施矣。永明尉洪顯周,分揀。
行大司憲李敦榮,大司諫任百秀,執義申佐模,司諫睦仁培,掌令申泰運·李廷斗,持平趙光濂,獻納朴浚愚,校理徐堂輔,副校理尹行謨·尹堉,正言安喜壽,修撰李維謙,副修撰宋廷和等啓曰,亂逆決不容晷刻假息,公議有不可一向致咈,罪著無赦,而不亟其治,則將何以折亂萌,義在公憤,而不嚴其誅,則將何以厭群情乎?噫嘻,尹致英,則惟彼千罪萬惡,卽渠薄物細故,最是悖疏一事,乃爲今日斷案,外若指使,裏實躬犯,徐相敎,則悖疏句語,是人臣之極罪也,苟無梟腸綢繆之跡,寧有狼藉受嗾之理,自干誣逼,死有餘負,李應植之飛騎傳撥,是豈臣子所敢爲,申觀浩之私室製藥,實非義分所敢擅,似此罪犯,豈晷刻假息之亂逆也?輿憤沸鬱,日甚一日,此臣等之所仰請必覈乃已者,而批敎輒以商量爲諭。夫商量者,蓋欲適輕重於蔽閱之間之謂也,斷非如今此諸凶許多負犯自有定律者之所可議到也。殿下何不廓揮乾斷,亟允臣等之請,而使公議一向致咈,人心靡所底定乎?伏乞淵然深思,劃賜鞫覈之命,夬正典刑焉。至如趙秉鉉之力擅威福,詿誤當世,在法當誅者,亦何可玩愒至今也?李能權·金鍵,一片打成,衆惡咸萃,此輩之姑先癉別,不容少緩,亦依已請之律,亟降兪音焉。答曰,諸人事,已諭於昨批,勿煩。
合辭再啓曰,莫嚴者王章也,必伸者公議也,臣等臚列諸凶之許多罪犯,爲王章之所當誅,公議之所不容者,屢請不已,而天聽愈邈,未蒙乾斷,輿憤久鬱,去益鼎沸,莫嚴之王章,不惟不嚴,遂致久屈,必伸之公議,不惟不伸,轉至終遏,是豈法與天下共之義也哉?噫,彼尹致英·徐相敎·李應植·申觀浩之負犯,蔑分之極,而倫網斁盡,絶悖之過,而僭慝俱備,爲人臣而有此極罪,得逭於鯨鯢之誅者,往古來今,未之有也。今其情節,若是狼藉,罪惡若是貫盈,此而不打破掀拔,明正典刑,則其可曰嚴王章而伸公議乎?惟殿下,赫然夬斷,亟許鞫覈,竝允趙秉鉉·李能權·金鍵等姑先之請焉。答曰,已諭於前批,勿煩。
合辭三啓曰,臣等之合辭懲討,卽擧國同聲之憤也,區區愚衷,竊以爲朝奏夕可。今且以日則爲二日之久,以籲則爲五籲之多,而天聽愈邈,是臣等之誠之淺辭之拙,有未能上格宸聽也。臣等惶恧靡措,尙不敢不得請乃已,蓋其罪目雖殊,壹是亂逆耳,嗾人悖疏,非王法之所必誅乎,誣逼莫重,非王法之所必誅乎,飛騎傳撥,私室製藥,又非王法之所必誅乎?似此情節,雖若已露,除蔓鋤根,不容少緩,國有常憲,寧可晷刻伈泄,使亂臣賊子,無所懲畏也,相率屢瀆,致煩此時酬應,非不知萬萬爲悚,而義急懲討,冒昧申籲。伏乞廓揮乾斷,亟許臣等所論尹致英·徐相敎·李應植·申觀浩等鞫覈之請,趙秉鉉·李能權·金鍵等,亦賜允從之音焉。答曰,勿煩。
臺諫前望單子入之,持平宋欽翼,正言姜麟岳落點。
以刑曹參議洪祐喆牌不進罷職傳旨,傳于李源達曰,只推。
金基纘,以成均館同知館事意啓曰,本館入直,久任郞廳外,他郞不得入直,若有代員遞職之事,則草記代直事,曾有定式矣。司成李承輔,典籍宋謙洙,俱爲呈旬,直講李文馨,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
又以山陵都監摠護使意啓曰,丁字閣,例有上樑文,而假丁字閣,則自前不用,今亦依此擧行,何如?傳曰,允。
又以山陵都監摠護使意啓曰,今此因山時,大小使客之支待,若皆分定於畿邑,則廚傳之弊,不可不念,依各年已例,奉命承旨外,使各其司擧行,而中使往來時,則依例乘太僕馬,糧饌令戶·惠廳備給,何如?傳曰,允。
又以山陵都監摠護使意啓曰,各陵三年內所用山神床石,〈依〉例設於丁字閣之左邊,故本陵丁字閣左邊,有山神床石排置者矣。謹稽乙丑已例,則舊床石,移設於假丁字閣稍近左傍,今亦依此爲之,何如?傳曰,允。
又以山陵都監摠護使意啓曰,陵上莎草,自前浮取於慕華館,丁字閣前後面,則例以本陵近處莎草,浮出以用,而慕華館莎草軍一千五百名,陵所近處浮莎軍二千名,以轝士餘軍,劃送都監,載在各年謄錄,謹稽乙丑儀軌,亦依此擧行矣。及時浮出之意,分付漢城府及轝士廳,何如?傳曰,允。
又以山陵都監摠護使意啓曰,謹稽乙丑謄錄,則假丁字閣間數,一依本陵丁字閣間數營建矣。今亦依此造成,何如?傳曰,允。
又以山陵都監摠護使意啓曰,取考各年儀軌,則丁字閣外四面帷門布城,例以軍門布帳擧行矣。今亦依此例擧行之意,分付各該營,何如?傳曰,允。
又以山陵都監摠護使意啓曰,善放砲手五名,令三軍門,交替輸送于陵所,以防虎患,自是前例,今亦依此擧行,何如?傳曰,允。
又以山陵都監摠護使意啓曰,取考各年謄錄,則大轝吉凶儀仗假家,不爲造作,只設雨備及油遮日矣。今亦依此擧行,何如?傳曰,允。
趙道淳,以兵曹言啓曰,今月二十五日,二兼禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李熙鏽爲兼司僕將。
趙道淳,以兵曹言啓曰,今月二十五日,二兼禁軍番次矣。新除授該番將李熙鏽,身病猝重,時日之內,萬無供職之望,呈狀乞遞,改差,其代依承傳口傳擬入,何如?傳曰,允。
兵曹口傳政事,以金長爀爲兼司僕將。
趙道淳,以兵曹言啓曰,宣傳官柳相夔,病難供職,呈狀乞遞,改差,何如?傳曰,允。
義禁府啓目粘連,向前具信喜亦,試記虛冒,旣違科規之嚴截,賂物多數,至登道啓之論列,不可以囚供之發明,有所容貸,以此照律,何如?判付啓依允。
上在昌德宮廬次。
申時,灑雨下雨,測雨器水深一寸。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,左承旨權用脩,右副承旨李源達,今日不爲仕進,竝卽牌招,何如?傳曰,允。
金基纘啓曰,三司諸臣,有時急稟達事,來詣閤外請對矣。傳曰,當有處分矣。退去。
又啓曰,三司諸臣,雖伏奉退去之命,未蒙處分之前,有不敢退,更爲請對矣。傳曰,退去。
又啓曰,三司諸臣,雖奉退去之批,義急懲討,不避瀆擾,冒昧相率,更爲求對矣。傳曰,今有東朝處分,卽爲退去。
右承旨李時愚,左副承旨趙道淳等啓曰,伏以,臣等,卽伏見大王大妃殿傳敎下者,有尹致英·徐相敎·李應植·申觀浩減死島配,趙秉鉉島置,李能權·金鍵一竝允從之命,臣等奉讀以還,竊不勝愕眙而憂歎也。噫,彼尹致英·徐相敎·李應植·申觀浩之負犯至重,情節絶悖,臺啓揆箚,迭聲致討者,卽擧國之所必誅也,鞫覈得情,快施當律者,卽王法之所必伸也。不意參酌處分之下,遽在三司求對之中,固知我慈聖好生之德,特貸一縷。臣等不勝欽仰萬萬,而第伏念,莫嚴者刑章也,莫遏者輿憤也,苟或屈刑章而咈憤輿,則亂賊將無懲畏,而終至於人不人國不國,此豈細故也哉?且況春秋無將之法,慈聖之所洞諒,而特發於諺敎者也,夫無將者,人臣之極罪也,焉有爲人臣者,犯此極罪,而曲爲之寬貸者乎?臣等職忝惟允,義難奉承,玆敢相率聯籲,伏乞仰稟東朝,亟許反汗,快允三司之請,以泄一國之憤焉。惶恐敢啓。答曰,喉院異於臺閣,出納命令而已。卽爲頒布。
金基纘啓曰,三司諸臣,於批旨下者,伏奉今有東朝處分,卽爲退去之命,拱竢兪音矣。今見院議啓辭,始審有尹致英·徐相敎·李應植·申觀浩等,特貸一縷,減死島配,趙秉鉉,姑先遵其島置之請,李能權·金鍵等一竝允從之敎,蓋諸罪人負犯罪惡之爲覆載所不容者,已莫逃於日月之明,十行諺敎,辭嚴義正,律之以春秋無將,眎之以象魏自在,大聖人照奸之盛,臣等不勝欽仰萬萬。第四凶已請之律,終靳一兪,至於趙秉鉉,則臣等所請,係是姑先,則今不可以有此處分,若獲準請而置不復究,人臣負此大罪,得逭於關石之典,未之有也,此與臣等未準請等耳,嚴鞫快正,決不容暫緩,李能權·金鍵,以若罪犯,亦當加律矣。啓辭體重,不敢竝論張皇,憂憤所激,更爲冒萬死請對矣。傳曰,今此慈聖處分,無異準其請矣。又何如是爭執乎?更勿煩瀆,卽爲退去。
又啓曰,三司諸臣,今伏奉今此慈聖處分,無異準其請矣。又何如是爭執乎,更勿煩瀆,卽爲退去之批,相顧愕眙,不勝憂歎之至。俄者處分,臣等尙不敢以趙秉鉉,謂準臣等之請,況臣等請鞫之請,未蒙快許乎?與趙秉鉉,竝許鞫覈之前,臣等斷不敢徒懷煩瀆之悚,或忽懲討之嚴,玆敢冒萬死更爲求對矣。傳曰,更勿煩瀆,卽爲退去。
以左承旨權用脩,右副承旨李源達牌不進罷職傳旨,傳于金基纘曰,只推。
李時愚,以國葬都監摠護使意啓曰,丁字閣欑宮排設處四壁,有紬甲帳周遮之節,而己酉,因特敎除壁帳,以牡丹屛代用,其後皆用此例矣。今亦依此擧行,何如?傳曰,允。
又以國葬都監摠護使意啓曰,發靷時,內外門路及輪轝排設處所,肩轝大轝待令處所,預爲稟定,然後可以趁期擧行,自殯殿門,由弘仁門·賓陽門出,由明政殿後門入,復由明政殿正門出,至月臺排設輪轝,自月臺陪奉於肩轝,至弘化門外,移奉於大轝,至興仁門內排設處所少駐,換用短橫杠出城門,排設所少駐,換用本杠,至路祭所,仍以大轝,卄駐於幕次,還爲進發,至廟洞晝停所,又以大轝,少駐於幕次,還爲離發,至陵所紅箭門外,直以大轝,至丁字閣月臺,自月臺至欑宮,排設散輪平床,依此磨鍊,而雖非城門,左右有人家路狹處,依已例從便換杠之意,預爲分付於各都監及轝士大將處,何如?傳曰,允。
又以國葬都監摠護使意啓曰,發靷時班次圖,一依各年謄錄磨鍊,而哭宮人行帷帳,在承·史閣臣都監班之前,遮截前後,難於檢飭,乙亥以後,因特敎,立於銘旌前,都薛里·守侍陵官,立於銘旌後,宗戚執事,立於守侍陵官後。今亦依此磨鍊,魂殿·國葬兩都監堂郞各一員,分立於大轝·肩轝·神輦·神轝之後,往來檢飭,而大轝·肩轝陪衛之員,雖於神輦·神轝之後,不改服色,從便檢飭,載在各年謄錄,依此擧行,何如?傳曰,允。
又以國葬都監摠護使意啓曰,發靷時晝停所,當排設欑宮,轝士軍處,亦設幕次,而謹考各年儀軌,則晝停所不設欑宮,只設幕次,仍以大轝奉駐,還爲進發,替運處則不設幕次,轝士軍,預爲分運整待,從便替運矣。今番則何以爲之?敢稟。傳曰,依各年例爲之。
又以國葬都監摠護使意啓曰,發靷時,大轝前火鐵燭籠,神輦前三色燭籠,到山陵紅箭門內,例以忠贊衛奉持,而各年謄錄,仍以軍人奉持事,草記蒙允矣。今亦依此擧行,何如?傳曰,允。
又以國葬都監摠護使意啓曰,大轝肩轝馬木,擔運隨後之際,每致失次紛聒之患,且或有軍人觸傷之盧,故各年經稟後,馬木預爲排設於各處所矣。今番亦依此擧行,何如?傳曰,允。
又以戶曹言啓曰,謹奉傳敎,眞殿正殿以下雨漏及簾帳等修改吉日時,令日官金宜鍾推擇,則今月二十八日辰時爲吉云,以此日時擧行之意,敢啓。傳曰,知道。
趙斗淳,以兵曹言啓曰,宣傳官李熙贊·金泰恒,俱以病難供職,呈狀乞遞,竝改差,何如?傳曰,允。
又以訓鍊都監言啓曰,本局哨官朴永錫,身病猝重,勢難察任,改差,何如?傳曰,允。
又以禁衛營言啓曰,善放砲手五名,令三軍門,交替輸送于陵所,以防虎患事,自山陵都監草記允下矣。本營善放砲手五名,限因山畢役,輪回定送之意,敢啓。傳曰,知道。
又以御營廳言啓曰,善放砲手五名,令三軍門,交替輪送于陵所,以防虎患事,自山陵都監草記允下矣。本廳善放砲手五名,限陵所畢役間,輪回定送之意,敢啓。傳曰,知道。
義禁府照目粘連,前北兵使具信喜矣本府議啓內,試記虛冒,旣違科規之嚴截,賂物多數,至登道啓之論列,則不可以囚供之發明,有所容貸,以此照律罪,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。
金基纘,以義禁府言啓曰,時囚罪人具信喜杖一百流三千里定配照律公事判付內,依允,功議各減一等事命下矣。具信喜,功議各減一等,杖九十收贖,告身盡行追奪,江原道襄陽府祥雲驛,徒二年半定配,而以議啓內辭意具罪目,依例發遣府書吏,押送配所,何如?傳曰,允。
又以刑曹言啓曰,卽接慶尙監司金大根文移,則咸昌縣徒二年半定配罪人崔洛金,限滿云矣。取考曹上配案,則洛金以略人略賣罪,丁未正月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
判尹李嘉愚疏曰,伏以,居諸迅駛,公除奄過,龍馭莫攀,雲鄕寢邈,率土號霣,靡所逮及,間者數遭登筵,伏覩我殿下深墨之容,疚慼之色,區區下情,不勝掩抑之至。仍伏念臣,鹵材賤品,百不猶人,而夤緣遭際,濫躋崇顯,小器大受,理必無幸,竟於年前待罪北藩之時,以科場亂儒事,至被臺評,身名於是大僇,而臣之昏謬溺職,無所逃其罪矣。噫,亂儒所犯,直一無前變怪,北俗頑悍,無復可論,到今何必更事提說,而至若人言之來,顧何敢刺口論辨,以示自明之意哉?第其滿紙張皇,全沒顧藉,遣辭結句,太欠商量,而有曰急於固位,私自掩匿,人之爲言,胡至此極?掩匿猶諉以見事迷鈍,措處乖當,而至於固位,卽貪榮冒祿之謂也。貪榮冒祿,是患得患失之鄙夫,鄙夫不可與事君也,則當世士大夫,孰肯與臣,同朝而比肩乎哉?噫,臣之本末長短,無足備數於器使之末,而自顧文質無當,頭顱已判,蒲柳之質,已迫衰暮,雁鳧之蹤,無關去來,白首碌碌,隨行逐隊,而若夫世路名利,不惟臣迂拙成性,進取昧方,臣家淸素畏約,自祖先世守持戒,臣嘗服訓於家庭,人亦以是共諒,而今日所遭,一切反是,豈料北節之榮寵,反媒此身之汚衊耶?撫躬自悼,寧欲無吪,臣身狼狽,猶不足恤,其奈孤負重寄,貽羞朝廷,諒非細故,在聖朝爲不忠之臣,在私門爲不肖之孫,不忠不肖,自甘爲聖世棄物,從此永謝朝籍,退守本分,優游畎畝,以畢餘生,是臣息黥補劓,塵刹不報之報也,斷斷此心,可質神明。迺於荒郊跧伏之日,忽遭天崩之慟,情急奔問,倉皇入城,前後班綴,隨衆進參,而敦匠之任,義重終事,不敢言私,黽勉供職,而若其情踪之惶蹙難冒,何嘗一日而忘于中乎哉?噫,進退去就,乃人臣之大節,而聖王所以礪世之具也。於是而有所放倒,被人嗤點,則是眞貪榮冒祿之鄙夫,不識世間有羞恥事者也,臣雖無狀,豈忍爲是?殿下亦豈忍强其所不可强,必欲驅策而任使之耶?今玆京兆寵命,聖念雖勤於記簪,私義莫改於守株,惟有泥首俟命遄伏邦憲而已。玆敢略暴衷懇,仰首鳴號,惶霣震越,措躬無地。臣抱此至懇,思欲一暴於先王在宥之日,而事會多舛,滄桑遂變,今始仰塵於一初黈纊之下,臨紙涕泣,不知所云。倘蒙我殿下曲賜照察,仰稟東朝,下臣司敗,亟施當被之律,仍命選部,永刊仕版,則臣之微分,可以獲安,而亦庶爲警具僚靖世道之一助焉。臣不勝區區大願,臣無任云云。答曰,省疏具悉。往事不必追提,卿其勿辭行公。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,右副承旨李源達,今日不爲仕進,卽爲牌招,何如?傳曰,允。
右承旨李時愚,左副承旨趙道淳等啓曰,伏以,臣等,以事關懲討,不容泯默,粗效徼還之義,冀蒙允兪之音,及伏奉批旨下者,乃以喉院異於臺閣,出納命令而已,卽爲頒布爲敎,臣等益不勝憂慨抑鬱之至。噫,諸罪人之許多罪惡,自干無將之誅,俱係罔赦之律,今此三司鞫覈之請,卽是擧國公共之憤,雖以好生之德,特降減死之命,而竊伏念,莫重者關和也,莫嚴者隄防也,以若重犯,止於薄勘,則亂賊何所懼乎,典憲何所施乎?惟允之職,匡救居先,臣等非不知瀆擾之爲罪,而成命之下,擧行無路,玆敢相率申龥,伏乞仰稟東朝,亟允群請焉。惶恐敢啓。傳曰,何如是一向相持,致煩酬應乎?政院擧行,極爲駭然,爾等推考,勿復爭執,卽速頒布。
趙道淳啓曰,三司諸臣,連伏承退去之命,而國賊尙逭當律,憂憤轉益沸激,更爲求對矣。傳曰,退去。
又啓曰,三司諸臣,擧諸凶必討之義,徹六啓求對之請,每奉批旨,諭以退去,臣等抑鬱之極,憂歎繼切。蓋此諸罪人許多罪犯,旣已洞燭之無餘蘊,而處分則尙不準許,此臣等所以不得請則不得退者也,冒萬死更爲請對矣。傳曰,退去。
大王大妃殿傳于趙道淳曰,尹致英·徐相敎·李應植·申觀浩等之事,跡其心而參諸物議,固當允許,以嚴春秋無將之法,而哀遑中不忍爲張大之擧,累日反覆參酌,特貸一縷,竝減死島配,至於趙秉鉉,大行朝雖已罪之而宥之,然此人事,予嘗慨然於心者久矣。予聞之,臣事君以忠,事君不以其道,則人臣之大罪,象魏自在矣。雖然全保世臣之義,終不無商量者存,姑先遵其島置之請,李能權·金鍵輩前後許多負犯,亦皆罔測,一竝允從,此處分出於十分停當,過此以往,雖日上十啓,萬無聽從之理,三司諸臣,知悉退去。
趙道淳啓曰,卽伏見北兵使李圭徹今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于李時愚曰,臺諫·玉堂竝許遞,前望單子入之。
李時愚啓曰,玉堂上下番俱空,事甚未安。新除授玉堂,竝待下批牌招,推移入直,何如?傳曰,允。
臺諫前望單子入之,大司憲成遂默,執義兪致善,掌令金龍洛·兪錫煥,持平尹行福·李承輔,大司諫金在田,司諫趙完植,獻納睦仁栽,正言申錫禧·金世鎬落點。
玉堂前望單子入之,應敎沈敬澤,副應敎李,校理洪秉壽·金敬鉉,副校理趙龜植·宋近洙,修撰金會明·洪淳穆,副修撰金輔鉉·金炳雲落點。
李時愚啓曰,新除授應敎沈敬澤,以前任龍岡縣令,方在解由未出中,何以爲之?敢稟。傳曰,勿拘。
趙道淳啓曰,三司諸臣,有時急稟達事,來詣閤外請對矣。傳曰,慈聖處分,出於十分斟量,豈可如是更聒乎?卽爲退去。
以右副承旨李源達牌不進罷職傳旨,傳于趙道淳曰,只推。
李時愚,以奎章閣言啓曰,大行大王御製繕寫吉日,令日官金宜鍾推擇,則來八月初一日辰時爲吉云,以此日時擧行之意,敢啓。傳曰,知道。
金基纘,以吏曹言啓曰,孝陵別檢申國休,齊陵參奉呂東箕,俱以身病,呈狀乞遞,竝改差,何如?傳曰,允。
趙道淳,以兵曹言啓曰,慶熙宮衛將宋仁默,病難供職,呈狀乞遞,改差,何如?傳曰,允。
又以備邊司言啓曰,鏡城判官,明日政當差代矣。本邑以積弊之局,蘇完無期,今若按例差送,難望其撟捄,以素著聲績人,勿拘常格,各別擇擬之意,分付銓曹,何如?傳曰,允。
又以備邊司言啓曰,卽見山陵都監所報,則浮石所石物輸運時,車牛喂養太一百石,請卽區劃矣。以惠廳太一百石,許令劃送,何如?傳曰,允。
永明尉洪顯周疏曰,伏以,旻天不弔,大行大王,奄遺弓劍,薄海含生,普切如喪之慟,而旬朔屢改,眞遊寢邈,仰惟聖慕皇皇,益復靡逮。仍伏念臣以無似,廁跡禁臠,受恩三朝,與天無極,今已老白首,無一報效,而忍遭此崩坼之變,又未克溘先蓐蟻,俯仰穹壤,祗自恨其冥頑而已。乃於日前賓筵,大僚以臣不能操束宮奴,致有布廛人支屬自裁之擧,施臣以罷職之典矣。雖以同朝忠厚之風,恕臣以漠然不知,有若尋常存事體者,然苟使臣,檢飭有素,奴隷知戢,則寧有是也?臣身爲家長,焉敢曰不知乎?律止薄罷,非罰伊榮,臣於是,滿心惶恧,無地自容,屛伏郊坰,杜門訟愆,千萬不自意,曾未幾日,遽下分揀之命,臣誠惝惶踧蹙,莫知所以措躬也。聖度海涵,慈恩天大,始也薄示微警,終焉特垂寬典,不啻如父母之牗迷子,臣非木石,寧不知感?且臣爵秩,本無可擬於辭受之節,而第念人命至重也,刑章至嚴也,若或緣臣之故,貽累於一初淸明之政,則臣罪至此,尤不可贖矣。罪則大而罰則輕,恩彌隆而悚彌深,玆敢不避猥越,冒死控籲於嚴廬之下。伏乞聖慈,仰稟東朝,更議臣當勘之律,以肅邦憲,以謝巿民,千萬幸甚,臣無任云云。答曰,省疏具悉卿懇。譴罷責備也,何必追引,卿其安心,益念操束之責。仍傳于李時愚曰,此批答,遣史官傳諭。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調尹定鉉,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金景善啓曰,左承旨權用脩,今日不爲仕進,卽爲牌招,何如?傳曰,允。
趙道淳啓曰,備邊司郞廳來言,今日賓廳日次,而都政相値,不得來會云矣。敢啓。傳曰,知道。
李源達啓曰,三司諸臣,連伏承退去之命,而諸凶之情節畢露,負犯至重,誠有國以來所未有之大憝也。臺言峻發,今已幾日,而何殿下,一向靳持,不賜允從,乃以島置島配,有若勘斷者然,彝性所具,忠憤自激,瀝血叫閽,玆敢相率求對矣。傳曰,又何如是支煩乎?卿等遞差。
李時愚啓曰,卽者檢閱尹滋悳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
大王大妃殿傳于金景善曰,日前賓對,守令愼擇之意,言于大臣,而振拔淹滯,恢張公道,何時不當然,而今番都政,主上一初大政,此時國勢岌嶪,民生困悴,不可謂平常無事之時。若有一分向國之心者,不待申飭,固當對揚,守令初仕,各別擇差,無負今日爲民惓惓之意,忠臣·淸白吏·皇朝人子孫·西北·松都人及軍功人,另加收用,使積屈之人,遠方人材,無向隅之歎事,分付兩銓。
大王大妃殿傳于李源達曰,昨日處分中,豈不有過此以往之敎乎?一番執藝,則金吾事面,別無逕庭之嫌,頒布已爲經夜,至今尙不擧行者,寧有如許事體,金吾堂上,爲先推考,更勿持難,配所卽刻磨鍊以入之意,政院嚴飭。
大王大妃殿以承傳色口傳下敎曰,金吾配所草記,今日內若不捧納,則承旨亦當被罪矣。
傳于李源達曰,屢次嚴飭之下,配所草記,尙不捧入,政院擧行,萬萬駭然,當該承旨,從重推考。
以左承旨權用脩牌不進罷職傳旨,傳于金基纘曰,只推。
趙道淳,以司僕寺一二提調意啓曰,加設內乘申正熙,以病難供職,呈狀乞遞矣。減下,何如?傳曰,允。
又以備邊司言啓曰,黃海水使李熙昇,以其身病,呈狀乞遞矣。實病旣如此,則有難强令察任,改差,何如?傳曰,允。
備邊司,以柳基常爲統制使。
金景善,以吏曹言啓曰,今都目大政時,本曹堂上,不可不備員,而參判金輔根病不來,令政院牌招,以爲同參開坐之地,何如?傳曰,允。
都政。吏批,行判書李若愚進,參判金輔根牌招不進,參議洪永圭進,行都承旨金景善進。啓曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府郞官·平巿署官員·五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。
又啓曰,忠州牧使,今當差出,而本州以湖西雄邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
以朴初壽爲敦寧主簿,玄鎭默爲掌苑別提,李圭昌爲造紙別提,尹致容爲忠州牧使,李彙載爲淸風府使,尹泰亨爲儀賓都事,崔遇亨爲大興郡守,任五常爲通川郡守,洪衡謨爲錦山郡守,徐永根爲平丘察訪,宋惇熙爲掌苑別提,權徹仁爲平巿主簿,尹夔一爲順陵直長,兪景煥爲泰陵直長,李承裕爲司圃直長,典籍三單金龍翼·李鍾灝·權世祜。
金景善啓曰,光州牧使,今當差出,而本州以湖南雄邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。
以崔瑗爲光州牧使,李胤愚爲安城郡守,朴承奎爲稷山縣監,李秉植爲永同縣監,李源一爲龍仁縣令,尹星逵爲獻陵直長,沈有澤爲司饔直長,任惇常·鄭榮老爲禁府都事,鄭顯奭爲義盈奉事,軍資直長單李鎬肅,權涑爲康陵令,宋惇熙爲監察,徐兢輔爲茂朱府使,李忠翼爲文化縣令,姜羲永爲慶山縣令。
金景善,以吏批言啓曰,司饔院奉事李鼎謨,以其身病,呈狀乞遞,改差,何如?傳曰,允。
以洪選容爲氷庫別提,李稷鉉爲司䆃主簿,尹致養爲掌苑奉事,金炳淵爲司饔奉事,洪鍾雲爲典籍,金左根爲右參贊,洪鍾英爲同經筵,趙鶴年爲藝文提學,朴浚愚·尹行謨爲兵曹正郞,鄭基大爲掌苑別提,金奭均爲司宰主簿,金在鶴爲司饔直長,鄭永朝爲司宰直長,徐用輔爲仁陵令,李鍾灝爲校檢,宋奎灝爲監察,金東選爲陜川郡守,李根榮爲昌平縣令,金長遠爲懷仁縣監,徐眉淳爲靖陵直長,李駿休爲禧陵直長,金益遠爲禁府都事,姜薰爲司饔奉事,李鎬俊爲永禧殿令,李勉翼爲景慕宮令,李啓朝爲冬至兼謝恩使,韓正敎爲副使,沈膺泰爲書狀官,金用鼎爲魚川察訪,左參贊單金左根,右參贊單李憲球,張日煥爲咸平縣監,申命澈爲咸從府使,趙萬赫爲咸安郡守,洪秉周爲雲山郡守,任勉常爲熊川縣監。
金景善啓曰,臺諫多窠,今當差出,而擬望之人乏少,外任竝擬,何如?傳曰,允。
以吉顯範爲持平,李貞夏·許㥌爲正言,金元植爲應敎,李承輔爲副應敎。
金景善啓曰,廣州府判官,今當差出,而本府以營下劇邑,物衆地大,素稱難治,不可不擇差,同道及他道有聲績未準朔守令,竝擬,何如?傳曰,允。
以金伯均爲司僕主簿,趙勉秀爲掌樂主簿,權宅夏爲長興奉事,權鍾健爲繕工奉事,權用正爲廣州判官,李啓朝爲大司憲,金穰根爲大司諫,洪羲宗爲執義,朴龍九爲司諫,李啓哲爲掌令,朴初壽爲工曹佐郞,洪羲升爲長寧殿令,申應謨爲鏡城判官,金炳喬爲南原縣監,申錫疇爲谷城縣監,鄭爲校理,朴商壽·鄭錫朝爲副校理,李參鉉·南鍾三爲修撰,尹羲爲宗廟直長,尹致麟爲利川府使,申命濂爲鎭岑縣監,趙秉夔爲工曹參議,沈厚善爲典籍,洪淳穆爲司成,金大鉉爲工曹正郞,許策爲慶源府使,申在儉爲茂山府使,金得秀爲黃山察訪,朴晉秀爲尙瑞直長,金性根爲司宰奉事,丁大植爲永陵令,趙勉秀爲監察,鄭基升爲報恩郡守。
傳于金基纘曰,望筒遲滯,吏兵判推考。
以李鍾浩爲校理,李鼎信爲副修撰,申萬求爲尙瑞副直長,李秉益爲濟用判官,金曾鉉爲槐山郡守,高濟煥爲寶城郡守,鄭濟成爲熙川郡守,邊漢圭爲迎日縣監,張鳳羽爲高敞縣監,吳鼎周爲藍浦縣監,金膺根爲繕工副奉事,申植爲平巿令,尹章善爲典牲判官,尹昌錫爲吏曹正郞,韓鼎謩爲典籍,兼春秋單金大鉉,柳譱爲漢城主簿,李彙溥爲掌樂主簿,朴興壽爲知禮縣監,洪翊周爲黃澗縣監,孟魯述爲典籍,尹滋承爲氷庫別檢,李源龜爲典設別檢,李秉敎爲漢城判官,韓主錫爲敦寧判官,李儒增爲南陽府使,鄭熽爲竹山縣監,洪永錫爲雲峯縣監,李綺年爲興陽縣監,李有新爲昆陽郡守,尹行敬爲結城縣監,李晉在爲漢城主簿,丁秀敎爲義禁都事,趙猷淳·李象宗爲景慕宮令,柳秉淵爲孝陵別檢,李稷鉉爲禁府都事,朴龜夏爲刑曹正郞,鄭基大爲戶曹佐郞,李鎬俊爲懿陵令,趙秉珏爲監役。
傳于金基纘曰,望筒遲滯,吏兵判推考。
以金奭均爲工曹佐郞,金伯均爲刑曹佐郞,黃裕秀爲永禧殿令,尹學成爲軍器副正,趙然昌爲順天府使,兪景煥爲敦寧主簿,尹星逵爲掌苑別提,金在鶴爲司宰主簿,鄭文升爲戶曹正郞,金性奎爲引儀,閔鍾淑爲泰陵直長,李恒信爲獻陵直長,李源植爲司饔直長,鄭基年爲司僕主簿,李憲度爲假監役,鮮于淑爲引儀,閔景鎬爲司䆃主簿,李亨烈爲禮賓主簿,鄭百昇爲璿源殿令,金商礪爲監役,李晉萬·洪秉瑋爲禁府都事,沈學永爲內贍奉事,李攀鱗爲德陵直長,沈龜祖爲兼引儀,李斗永爲司饔奉事,韓愈曾爲義陵奉事,金晉楨爲兼引儀,朴奎瑞爲慈仁縣監,洪吉謨爲平山府使。
金基纘啓曰,大司成今當差出,而擬望之人乏少,外任竝擬,何如?傳曰,允。
以金炳冀爲大司成,鄭日復爲宣川府使,李根永爲昌城府使,金益文爲成川府使,權馦爲靈光郡守,南世本爲童蒙敎官,洪祐賢爲假監役,鄭順朝爲健元陵參奉,韓敎源爲齊陵參奉,趙然三爲貞陵參奉,李敦學爲厚陵參奉,成蓍默爲徽陵參奉,任華準爲昌陵參奉,李彙政爲順陵參奉,徐元輔爲泰陵參奉,鄭尙朝爲章陵參奉,李止遠爲長陵參奉,尹泰喆爲獻陵參奉,宋大熙爲懿陵參奉,李容學爲惠陵參奉,趙秉立爲仁陵參奉,韓鵬履爲崇陵參奉,金友根爲徽慶園參奉,趙秉儉·馬駿八爲禮賓參奉,李悅爲智陵參奉,李恒愚爲典獄參奉,李宗赫·李仲淵·全光錫爲假引儀,禧陵直長李駿休,司饔直長沈有澤以上相換,禁府都事鄭榮老,司饔奉事姜薰以上相換,禁府都事李搢萬,義盈奉事鄭顯奭以上相換,靖陵直長徐眉淳,平巿直長閔鍾河以上相換,分奉常主簿金弘性,直長單李漢綺,分敎官單金翼老。
都政。兵批,判書尹定鉉進,參判黃浩民病,參議韓兢人騎兵點考進,參知柳興吉入直進,右副承旨趙道淳進。啓曰,今日都目政事時,本曹堂上,不可不備,而參判黃浩民病不來,參議韓兢人騎兵點考進,參判黃浩民,令政院牌招,同參政事,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
又啓曰,營將·中軍·虞候,今當差出,而擬望之人乏少,已準朔守令虞候,竝擬,何如?傳曰,允。
又啓曰,訓鍊正,今當差出,而擬望之人乏少,外任竝擬,何如?傳曰,允。
趙道淳,以兵批言啓曰,參下官之仕日不足,未滿十日以下者,曾有啓稟出六之規矣。守門將孫興仁,仕日不足爲十日,依例陞六,何如?傳曰,允。
以金左根爲知事,徐相五爲訓鍊兼都正,安時重爲僉知,李觀熙爲宣傳官,徐相岳爲訓鍊正,訓鍊判官金泓純·鄭祐赫,主簿千錫周·河俊鶴·趙遂永·李載璜以上加設,依定式減下,訓鍊主簿單金晉萬本院去官,同知裵東鐸,赴戰嶺別將單鄭百興,副護軍金成喜·李石鉉·朴奎昱,以上竝單付,安光直爲知事,趙遂永爲訓鍊判官加設,鄭濟鳳·權儒煥·徐麟普爲訓鍊主簿加設,同知單尹洪祖,乾川權管單白天奎,以李景純爲訓鍊都正,鄭裕健爲羽林將,趙在禧·李宜榮爲五衛將,具明鉉爲宣傳官,大護軍李敦榮,副護軍任百秀,副司直申佐模·睦仁培·申泰運·李廷斗·宋欽翼·趙光濂·朴俊愚,副司果安喜壽·姜麟岳,副司正李在聞,以上竝單付,趙用夏爲順天營將,吳吉善爲洪州營將,徐相岳爲尙州營將,白樂聞爲公州營將,趙羲復爲京畿中軍,副司直朴永輔·趙獻永·徐堂輔·尹哲求·尹堉·尹行謨·姜鳳煥,副司果宋廷和·李維謙·沈宜元·柳進翰·崔琠,以上竝單付,統制使單柳基常·張仁五·金成喜·朴奎昱爲五衛將,金明敍爲江原中軍,徐堂輔爲北評事,大護軍成遂默,護軍鄭德和,副護軍金在田,副司直兪致善·趙完植·兪錫煥·李承輔,副司果申錫禧·金世鎬,以上竝單付,安昇鉉·朴麟源·權麟濟爲五衛將,申郁周爲景福將,南正述爲慶熙將,李志益爲宣傳官,宋持和爲忠壯將,金致榮·李良得爲景福將,尹秀命爲慶熙將,朴鼎憙爲訓鍊主簿,安喜壽爲文兼,沈宜泳爲平安兵虞候,孫海振爲高嶺僉使,鄭雲斗爲慶尙右兵虞候,副司直沈敬澤·李·洪秉壽·金敬鉉·趙龜植·宋近洙,副司果金會明·洪淳穆·金炳雲,以上竝單付。
趙道淳啓曰,訓鍊正今當差出,而擬望之人乏少,外任竝擬,何如?傳曰,允。
以白樂莘爲訓鍊正,李瑢爲僉知,鄭雲翼爲武兼,金宇八爲守門將,李鳳周爲白翎僉使,僉知二單趙在禧·李宜榮,金相一爲慶熙將,李鼎顯爲文兼,李濟萬爲武兼,許熠爲城津僉使,金基柱爲大峴別將。
趙道淳,以兵批言啓曰,僉知中樞府事安時重,五衛將李宜榮·趙在禧·朴奎昱·張仁五·金成喜·朴麟源·權麟濟,景福宮衛將申郁周·金致榮·李良得,慶熙宮衛將南正述·尹秀命·金相一,俱以病難供職,呈狀乞遞,改差,何如?傳曰,允。
以李容象爲薪島僉使,金慶鎭爲登山僉使,金景淵爲龜山僉使,金鍾旭爲赤梁僉使,申錫奎爲柔院僉使,李敦榮爲知事,全佐一爲車嶺僉使,李根晦爲德浦僉使,元亨爲恃寨僉使,李秉奎爲天城萬戶,朴奎昱爲坡知僉使,金時燁爲鹿浦萬戶,黃處淳爲濟浦萬戶,金錡爲南桃浦萬戶,張昌浩爲知世浦萬戶,朴敬鎭爲加里浦僉使,李羲臣爲上土僉使,白啓海爲碧團僉使,羅敬漣爲安義僉使,李瑢爲夞怪萬戶,尙州營將徐相岳,洪州營將吳吉善,順川營將趙用夏,公州營將白樂聞,京畿中軍趙羲復,江原中軍金明敍以上今加折衝加資事承傳,尹泰壽爲中樞都事,李鍾德爲忠淸水虞候,申完喆爲安骨萬戶,洪師問爲長峯萬戶,朴應裕爲舒川浦萬戶,朴猷煥·康履綴爲五衛將,姜仁武爲景福將,李時彦爲慶熙將,金宇八爲正方別將,副護軍徐相岳·吳吉善·趙用夏·白樂聞,以上竝單付,金錫冕爲位羅萬戶,李運恒爲靑水萬戶,金晶日爲水口萬戶,趙鼎協爲在德萬戶,張一寶爲古豐山萬戶,同知單申郁周,僉知三單張仁五·金成喜·權麟濟·李熙訥·李昌佐爲五衛將,片鼎禹爲景福將,金致和爲慶熙將,金鼎元爲仇寧萬戶,副護軍柳相夔·李明錫·許瑢·李玄瑞·趙羲象,以上竝單付,林輔榮·沈沃爲五衛將,李琪行爲景福將,梁大閏爲慶熙將,李在植爲訓鍊主簿,同知單李良得,僉知單朴麟源。
趙道淳,以兵批言啓曰,五衛將康履綴·朴猷煥·李昌佐,景福宮衛將姜仁武·片鼎禹·李琪行,慶熙宮衛將李時彦·金致和·梁大閏,守門將權時亨,俱以病難供職,呈狀乞遞,新除授龜山僉使金景淵老母,年今七十五歲,法不當遠離赴任云,依法典竝改差,何如?傳曰,允。
以邊植爲僉知,王殷疇爲五衛將,尹行敬爲訓鍊僉正,李觀洙爲武兼,柳錫熙爲吾老梁萬戶,同知單南正述,僉知二單朴猷煥·康履綴·趙存澈·權時亨爲守門將,韓亨敎爲慶尙左水虞〈候〉,朴鎭行爲鳥嶺別將,韓世文爲金烏別將,同知單尹秀命,僉知二單李熙訥·康履綴·李鶴緖爲都摠經歷,金箕錫爲訓鍊僉正,李鷹周爲都摠都事,金宗悅爲武兼,李承駿爲宣傳官,吳晉泳爲都摠經歷,姜鎭元爲訓鍊僉正,金尙奎爲左捕從,金茂根爲訓鍊判官,同知單金相一,僉知單李昌佐·李健熙·李鍾承爲訓鍊副正,林希周爲僉正,李奎麟爲都摠都事,李鎭昇爲訓鍊主簿,張昌煥·鄭頤源爲宣傳官,諸漢緯爲都摠都事,具弼祖爲訓鍊判官,李明熙爲武兼,同中樞單片鼎禹·權寅秉·李有喜·金魯鳳爲五衛將,李命龜爲景福將,張龍雲爲慶熙將,同知單金致和·劉夢原·嚴球爲景福將,金鍊百·金敬洛爲慶熙將,安潤碩爲龜山僉使,李奎運爲都摠經歷,李寅喜·南錫圭爲訓鍊僉正,鄭雲鉉·金鎰淳爲主簿,同知單金致榮。
李源達啓曰,全羅右水使,今當差出,而擬望之人乏少,他道守令竝擬,何如?傳曰,允。
以申鍾應·李鍾馝爲都摠都事,尹喜臣爲訓鍊判官,李顯翼爲武兼,鄭岐源爲全羅右水使,具明鉉爲備邊郞,張鉉喆·南履容·申橚爲訓鍊主簿,同知單姜仁武,李奎麟爲宣傳官,李志敏爲武兼,鄭濩源·尹暻爲守門將,金商玄爲備邊郞,同知單李時彦,朴履珪爲訓鍊主簿,李奎憲爲武兼,同知單梁大閏,金炳冀爲曹司衛將,鄭頤源爲備邊郞,同知單金鍊百,李志敏爲宣傳官,同知單張龍雲,崔命鎬爲武兼,李鍾晉·李南輯·南周源·李冕周·閔大鎬·朴熙秉爲宣傳官,尹行弼·李明權·李晉純·李秉夏·尹善交·梁柱甲爲武兼,吳宅善·元用熙·朴榮愚·李命九爲部將,洪學祖·金敬澤·鄭宗鉉·愼永天·李翰鎭·金鼎夏·魏鍾晟·龍煥彩·朴奫壽·宋顯益爲守門將,權管秩嗭洞金取極,小坡兒胡仁文,於汀灘車始浩,雲頸里康鵬溟,同仁王宗鎬,安原全錫祿,黃拓坡金允重,副司果李㢸榮·梁成鎭·崔榮奎·崔玉永·李鼎緖·徐瑀淳·南宮鎰·李鍾植·金鳳翼·金恒鎭,副司果金潤相·張天鶴·朴鎔·陳祐昌·李達和·趙有增·金麗水·沈芝秀·文學元·朴履命·崔有顯·徐興殷·鄭根源·趙存徹·金星說·孫興仁,以上竝單付。
傳于李源達曰,守令·邊將初仕人,待下敎待令。
趙道淳,以御營廳言啓曰,本廳哨官李載璜,身病甚重,勢難察任,改差,何如?傳曰,允。
李源達,以義禁府言啓曰,諸罪人負犯至重,雖伏承卽速擧行之命,而衆論如沸,憂憤所在,不得擧行之意,惶恐敢啓。傳曰,知道。
又以義禁府言啓曰,諸罪人之負犯至重,聯陳短章,未蒙允兪,雖伏承配所磨鍊之命,而臺論方張,不得擧行之意,敢啓。傳曰,不可如是相持,卽速擧行。
又以義禁府言啓曰,尹致英·徐相敎·李應植·申觀浩等,竝減死島配,趙秉鉉姑先島置,李能權·金鍵等,竝絶島定配事,承傳啓下矣。尹致英全羅道康津縣薪智島,徐相敎珍島郡金甲島,李應植康津縣古今島,申觀浩興陽縣鹿島,減死島配,趙秉鉉羅州牧智島,姑先島置,李能權扶安縣蝟島,金鍵靈光郡荏子島,竝絶島定配,而以承傳內辭意具罪目,李應植時在廣州地,趙秉鉉時在楊州地云,依例發遣府都事,自所在處執捉,仍令押送各其配所,尹致英·徐相敎·申觀浩·李能權等,俱在楊州地云,依例發遣府書吏,自所在處執捉,仍令押送各其配所,金鍵以前任統制使,方在任所,依例發遣府書吏,待交龜後執捉,仍令押送配所,何如?傳曰,允。
李源達啓曰,三司諸臣,有時急稟達事,來詣閤外請對矣。傳曰,已諭於前臺之批,勿煩退去。
又啓曰,三司諸臣,雖伏承卽爲退去之命,今此諸罪人之至凶情節,卽神人之所共憤,覆載之所不容,三尺不可暫屈,一縷不可曲貸,而處分遽下,公議益鬱,鞫覈得情,晷刻是急,至於李能權·金鍵之千妖萬惡,慈聖殿下,已有所洞燭矣。人臣罪犯罔測,罰止島配,則其可曰國有法乎?臺言雖已允從,王章猶未快伸,一體嚴鞫,在所不已,憂憤所激,更爲求對矣。傳曰,退去。
判義禁李若愚,知義禁李鼎臣,同義禁李源益·南性敎聯名疏曰,卽以臣等,卽伏見傳敎下者有尹致英·徐相敎·李應植·申觀浩減死島配,趙秉鉉島置,李能權·金鍵島配之命,臣等相顧愕貽,不勝憤惋憂歎之至。噫,彼諸罪人之許多負犯,卽古今人臣所未有之極惡大憝也。臺啓揆箚,已盡論列,迭聲致討,卽擧國之所必誅也,快施當律,以嚴刑章,以伸公議,義理所當然,而不意參酌處分,忽下於三司求對之中,雖出於慈聖殿下好生之德,而以其諸罪人之負犯勘以薄竄,其何以靖世道而泄公憤也哉?臣等職忝按法,義在執藝,成命之下,無以擧行,玆敢聯陳短章,冀回天聽,伏乞聖明,淵然深思,廓揮乾斷,仰稟東朝,亟寢酌處之命,特允三司之請焉。臣等無任云云。答曰,省疏具悉。東朝處分,豈無斟量而然?卿等不必爭執,配所卽爲磨鍊。
判義禁李若愚,知義禁李鼎臣,同義禁李源益·南性敎聯名疏曰,伏以,臣於諸罪人酌處之命,昨旣聯疏,今又冒進不得擧行之啓,惶蹙轉深,措躬無所。噫,彼諸罪人,負犯至重,無以一刻容貸於覆載之間,三司聲討之中,已盡論列矣。顧今衆論如沸,懲討方張,人皆可得而誅,何可諉之以有司之臣職在奉行,而視若尋常罪辜,循例勘處乎?飭敎荐下,擧行無由,玆不得不相率申龥,伏乞聖明,淵然深思,仰稟東朝,亟寢酌處之命,仍允三司之請,不勝大願。臣等無任云云。答曰,省疏具悉。臺啓雖方張,東朝處分,卿等亦必仰度矣。無復堅執,斯速擧行。
副修撰金輔鉉疏曰,伏以,近日三司之聲討者,卽公議之所同憤,邦憲之所當誅也。日昨伏見慈聖殿下傳敎下者,有尹致英·徐相敎·李應植·申觀浩減死島配,趙秉鉉島置,李能權·金鍵一竝允從之命,臣於申觀浩之事,則拘於體例,有所難安,不得隨衆求對,而噫,彼尹致英,賦性狡黠,行己傾邪,驟躋華顯,而益無顧忌,獨穿利竇,而潛蓄禍心,至若年前徐相敎之悖疏中伺察宮闈,顯有締結之跡,旣犯莫嚴之地,自干誣逼之科,是豈今日臣子所敢萌諸心而發諸口者哉?此非蒙騃沒覺之相敎所可獨辦也。受嗾於致英,依窩於致英,十手皆指,衆口難掩,趙秉鉉之辜恩負國,千罪萬惡,前後臺評,臚列已盡,以若負犯之深重,萬戮猶輕,而以大行大王天地好生之德,薄竄而旋宥之,苟有一分人心,宜其屛伏自新,而鴞音終不知革,蜮影益肆潛射,其身偃處郊坰,其子出沒城闉,以之窺覘醞釀,設心至㦧,國人皆曰可殺,王章不可不伸。李應植,驕濫之性,貪饕之習,許多罪犯,猶是渠薄物細故,私自傳撥,尤犯死罪,其心所在,有不可測。李能權·金鍵,卽亦應植之始俑,蛇盤蚓結,以至手段愈滑,氣焰漸熾,積犯稔惡,在法罔赦,而今此諸罪人處分,俱係末勘,群情轉益沸鬱。且況春秋之無將,人臣之大罪,特發於慈聖諺敎,此渠輩情節,無所逃矣。伏乞聖明,仰稟東朝,亟允三司之請,俾洩神人之憤焉。臣無任云云。省疏具悉。豈不見日前處分乎?不必煩瀆矣。
檢閱尹滋悳疏曰,伏以,臣卽接家信,臣母素有疾積之祟,近因日候之不調,一倍添劇,連事藥餌,臣聞此報,方寸煎灼,玆敢忙陳短章,徑出禁扃,伏乞聖明,仰稟東朝,亟遞臣所帶之職,俾便救護,仍治臣擅離之罪,以肅朝綱焉。臣無任云云。省疏具悉,爾其勿辭救護。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李時愚啓曰,左副承旨趙道淳,今日不爲仕進,卽爲牌招,何如?傳曰,允。
李源達啓曰,三司諸臣,雖伏承退去之命,而莫嚴者王章也,莫遏者輿憤也,今此諸罪人,負犯何如,罪惡何如,而鞫覈之請,尙未準許,王章何以得伸,輿憤何以得洩乎?此臣等所以願借方寸之地,仰陳明張之義也,臣等冒萬死敢此請對矣。傳曰,退去。
又啓曰,三司諸臣,連伏承退去之命,而臣等始伏見金吾草記之允下者,竊不勝憂憤之至。噫,彼諸凶之負犯情節果何如,而遽爾發配,大失刑政,伏乞仰稟東朝,亟寢成命,卽允臣等鞫覈之請,俾洩神人之憤。臣等按住不得,玆又冒死請對矣。傳曰,諸罪人已島配矣,胡爲迭相求對乎?更勿煩瀆,卽爲退去。
又啓曰,三司諸臣,非不知煩瀆之爲萬萬悚懍,而諸凶之罪惡也負犯也,覆載之所不容,晷刻之所不貸,臺言之發,亦旣屢日,而尙靳允從,迄未究竟,以若情犯,島置·島配而止,則亂逆將無懲畏,王章亦無所施,忠憤轉激,疾聲叫閽,更爲求對矣。傳曰,退去。
又啓曰,三司諸臣,冒死連瀆,歷日經宵者,誠以亂逆之類,王法之所必誅也,沬飮之忱,彝性之所同得也。島置·島配,雖仰慈德之好生,臺論臺請,寔出輿憤之莫遏,今若必殺者或生,當伸者反遏,則失刑之大,莫此爲甚,此臣等所以不得請則不得退者也。連伏承退去之命,而敢又請對矣。傳曰,處分之後,豈可如是支煩乎?卿等遞差。
傳于李時愚曰,左承旨許遞,前望單子入之。
承旨前望單子入之,鄭基世落點。
傳于李時愚曰,承旨房望,順房爲之。
傳于李時愚曰,益平君曦,司饔提調差下。
傳于李時愚曰,永平君昱所帶摠管之任,許遞。
傳于李時愚曰,守令·邊將·初仕人,明日待令。
李時愚,以弘文館言啓曰,新除授應敎金元植,時在京畿楊根地,校理鄭,時在全羅道昌平地,副校理鄭錫朝,時在京畿陽智地,經筵入番事緊,請竝斯速乘馹上來事,下諭。傳曰,竝許遞,前望單子入之。
李時愚啓曰,應敎·副應敎·校理二員·副校理一員·修撰二員·副修撰一員未差,副修撰金輔鉉內閣進,玉堂上下番俱空,事甚未安。副校理朴商壽,卽爲牌招入直,何如?傳曰,允。
傳于李時愚曰,臺諫·玉堂有闕之代,前望單子入之。
以左副承旨趙道淳牌不進罷職傳旨,傳于李源達曰,只推。
李時愚,以觀象監提調意啓曰,監屬禁漏兼敎授崔圭永遷轉代,前主簿李宅濂,依例差下,使之付軍職,冠帶常仕,何如?傳曰,允。
又以殯殿都監摠護使意啓曰,本都監郞廳李勉翼,移拜景慕宮令,金炳喬,移拜南原縣監矣。其代以前縣監金商一,前縣監李獻翼差下,而時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果單金商一·李獻翼。
李時愚,以山陵都監摠護使意啓曰,山陵始役,當在不日,而別看役洪吉謨,移拜平山府使矣。其代以前縣監李熙進差下,使之擧行,姜彝五,方帶金海府使,若使之竣事後還官,則多月滯務,委屬可悶,令該曹,畿邑相當處,口傳相換,何如?傳曰,允。
又以國葬都監摠護使意啓曰,本都監郞廳李源一,移拜龍仁縣令矣。其代以前縣監鄭性秀差下,仍令該曹,口傳付軍職,使之冠帶常仕,監造官任惇常,除拜義禁府都事矣。職務相妨,亦令該曹,口傳閑司相換,何如?傳曰,允。
兵曹口傳政事,副司果單鄭性秀。
吏曹口傳政事,金海府使姜彝五,通津府使具春喜,已上相換,禁府都事任惇常,典設別檢李源龜,已上相換。
李時愚,以國葬都監摠護使意啓曰,諡冊文草圖書,敬書以入之意,敢啓。傳曰,知道。
李源達,以備邊司言啓曰,統營以邊門重地,島配之代,不宜久曠,新除帥臣,使之催促赴任,何如?傳曰,允。
又以禁衛營言啓曰,來八月當六番中部左司屬京畿四哨軍兵逢點實數四百五名,已爲點閱整齊,來八月初一日,與銅龍門·建陽門·西營·新營入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來十月當七番中部中司屬京畿三百二十六名及江原道七十九名合四哨軍兵,來九月二十五日,京中逢點,依例準二朔立香之意,兩道監司處,預爲知委,何如?傳曰,知道。
又以御營廳言啓曰,本廳來八月九月兩朔應立中部右司屬忠淸右道四哨軍兵四百九名,今已逢點整齊矣。八月初一日,與舊番中司軍兵替代立番後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立中部後司屬忠淸右道四哨軍兵,九月二十五日,京中逢點,十月初一日,與右司軍兵,當爲替代立番,而依定奪,每哨以九十八名磨鍊,趁期調送事,本道監·兵使處,措辭知委之意,敢啓。傳曰,知道。
副校理朴商壽疏曰,伏以,近日聲討之諸罪人,俱是覆載之所不容,神人之所共憤,亂萌不可以不折也,邦憲不可以不施也。日昨伏見慈聖殿下傳敎下者,有尹致英·徐相敎·李應植·申觀浩減死島配,趙秉鉉島置,李能權·金鍵一竝允從之命。臣於李應植事,拘於體例,不得隨衆求對,而噫,彼趙秉鉉,貫盈罪惡,許多負犯,臺評俱在,斷案昭著,臣無容加疊,而惟我大行大王,明燭其奸回之狀,薄施島棘,特推好生之仁,旋賜宥還,渠若有一分人心,宜其革心改圖,縮首屛跡,而舊習難改於梟腸,奸計愈工於蜮伺,窺覘之態,昭不可掩,醞釀之機,有未可測,無嚴無憚,胡至此極?至若尹致英,卽一護法於秉鉉者耳,本以疲殘之類,濟其奸黠之性,驟躐無漸,專事欺世而禦人,恣行無忌,罔非招權而納勢,跳踉放恣,無所顧憚,至於嗾出徐相敎之疏而極矣。彼相敎者,蒙騃沒覺,甘受致英之指使,敢以伺察宮闈,顯有締結等句語,登諸章奏,至犯莫嚴之地,自干誣逼之科,是豈人臣所可萌心而發口者哉?包藏禍心,暗地綢繆。致英則指使於相敎,相敎則受嗾於致英,眞所謂一而二二而一者也,此而不嚴加鞫覈,明正典刑,則豈可曰國有三尺乎?且彼李能權·申觀浩·金鍵輩,不過幺麽一武夫,而俱以奸黠之徒,敢逞驕濫之習,貪饕貨財,籠括八方,依附黨援,打成一套,或席其父尸居餘氣,盜沒軍貨,或蔭其子乳臭小兒,濫玷公器,典雄閫而民生擧罹剝膚,掌戎權而軍情無不解體,以至腸肚相連,手段愈滑,虛張氣焰,力擅威福,其許多罪犯,從古亘今所未聞所未有者也。且況觀浩之私室製藥,尤豈臣子之所敢爲乎?罪旣干於罔赦,法難逭於無將,卽此一事,已爲渠之斷案,固不可一日容貸於覆載之間,而今此諸罪人處分,俱係末勘,輿情轉益沸鬱。且以渠輩貫盈之罪,自底天討,雖以大聖人山藪之量,有不可包涵而曲貸,伏願聖明,仰稟東朝,亟允三司之請,俾亂賊知懼而輿憤少洩焉。臣無任云云。省疏具悉。已諭於前後諸批矣。
上在昌德宮廬次。
未時申時,灑雨下雨,測雨器水深八分,夜四更五更,灑雨下雨,測雨器水深二分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,大司憲未差,執義洪羲宗,掌令金龍洛·李啓哲,持平尹行福·吉顯範在外,監察茶時之意,敢啓。傳曰,知道。
金景善啓曰,左副承旨趙道淳,今日不爲仕進,卽爲牌招,何如?傳曰,允。
備忘記,水原府留守金蘭淳下直,長弓一張,長箭一部賜給。
金景善啓曰,假注書李在聞,身病猝重,勢難察任,今姑改差,何如?傳曰,允。
李在聞改差,代以李徹宰爲假注書。
金景善啓曰,三品官之毋得過三日循例請牌,曾有定式矣。大司成金炳冀,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于金景善曰,守令·邊將·初仕人入侍,水原留守同爲入侍。
以副校理朴商壽牌不進罷職傳旨,傳于李時愚曰,只推。
李時愚啓曰,玉堂上下番俱空,事甚未安。副校理朴商壽,旣有只推之命,卽爲牌招入直,何如?傳曰,允。
李源達啓曰,密符親納例也,而前水原留守金左根,謂有身病,使其褊裨替納,事甚未安。推考,何如?傳曰,允。
臺諫前望單子入之,大司憲李魯秉,大司諫洪祐順,司諫兪錫煥落點。
玉堂前望單子入之,應敎金在根,校理洪翼燮·申泰運,副校理金翊鎭,修撰鄭駿容落點。
李時愚啓曰,新除授應敎金在根,校理洪翼燮·申泰運,副校理金翊鎭,修撰鄭駿容,一體牌招,推移入直,何如?傳曰,允。
金基纘,以弘文館言啓曰,下番無他推移之員,不得已以上番姑降入直之意,敢啓。傳曰,知道。
金基纘啓曰,諫院·玉堂諸臣,有時急稟達事,來詣閤外請對矣。傳曰,已諭於諸臺之批矣。又何一向支煩乎?卽爲退去。
以左副承旨趙道淳牌不進罷職傳旨,傳于金基纘曰,只推。
以大司成金炳冀牌不進罷職傳旨,傳于金基纘曰,只推。
以副校理朴商壽牌不進罷職傳旨,傳于金基纘曰,只推。
金基纘,以山陵都監摠護使意啓曰,本都監別看役姜彝五,以金海府使,與通津府使相換矣。見今陵所始役,期限甚迫,而若使之如例歷辭,動費日子,則恐有未及之慮,新除授通津府使姜彝五,使之除朝辭擧行,何如?傳曰,允。
又以山陵都監摠護使意啓曰,造成所監造官李鼎謨,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司勇單李鼎謨。
金基纘,以禁衛營言啓曰,本營哨官權儒煥,身病猝重,勢難察任,改差,何如?傳曰,允。
又以御營廳言啓曰,本廳別將金善一,身病甚重,勢難察任,改差,何如?傳曰,允。
又以備邊司言啓曰,卽見山陵都監所報,則以爲三都監物力,用盡無餘,匠募員役料布,無以繼給,米一千五百石,木五十同,請卽加劃矣。前劃旣盡,又有此請報,第以賑廳米一千五百石,兵曹訓局木各十同,禁御兩營木各十五同,更爲劃送,使之取用,何如?大王大妃殿傳曰,各衙門區劃置之,前摠衛營時在中錢五千兩,米八百石,木五十同,移送山陵都監,以備匠募員役等料布可也。
敎水原留守金蘭淳書。王若曰,周家之命哲初服,政須老成人典型,宋朝之留守分司,兼以摠理使職務,顧隋城與他有異,在沖人於乎不忘,仙陵之灑掃孔安,仰皇靈之陟降,正廟之志事追想,頌遺澤之浹淪,奉寶幀而永萬年,藹佳氣於山川草木,奠雄鎭而控三輔,永宏規於城郭甲兵。値今日艱虞之時,人宜求舊,承先朝培養之後,疇可委任,惟卿,處三達尊,儲四朝望,義同休戚,家聲則詩禮忠貞,名重臣隣,材器也經濟文學,甄別之令譽,久擅藝垣選曹,廉勤之雅操,夙彰浿藩海臬。玆授卿以水原留守兼摠理使,卿其作屛王室,播譽福星,展四時芬苾之誠,克體晨昏之瞻慕,仗一府鈐轄之策,益勉內外之捍修,故玆敎示,想宜知悉。知製敎宋廷和製進
己酉七月二十七日辰時,上御熙政堂。守令·邊將·初仕人入侍,水原留守同爲入侍時,行都承旨金景善,左承旨鄭基世,假注書韓鎭棨,記事官徐翼輔·南秉吉,水原留守金蘭淳,以次進伏。順天府使趙然昌,成川府使金益文,宣川府使鄭日復,茂山府使申在儉,慶源府使許策,南陽府使李儒增,平山府使洪吉謨,竹山縣監鄭潚,雲峯縣監洪永錫,藍浦縣監吳鼎周,咸從府使申命澈,昆陽郡守李有新,咸安郡守趙萬爀,寶城郡守高濟渙,熙川郡守鄭濟成,雲山郡守洪秉周,龍仁縣令李源一,慶山縣令姜羲永,昌平縣令李根榮,文化縣令李忠翼,南原縣監金炳喬,稷山縣監朴承奎,懷仁縣監金長遠,結城縣監尹行敬,慈仁縣監朴奎瑞,熊川縣監任勉常,知禮縣監朴興壽,迎日縣監邊漢圭,咸平縣監張日煥,興陽縣監李綺年,高敞縣監張鳳羽,健元陵參奉鄭順朝,齊陵參奉韓敎源,貞陵參奉趙然三,獻陵參奉尹泰喆,昌陵參奉任華準,泰陵參奉徐元輔,章陵參奉鄭尙朝,崇陵參奉韓鵬履,仁陵參奉趙秉立,禮賓參奉趙秉儉·馬駿八,典獄參奉李恒愚,以次進伏楹外。白翎僉使李鳳周,薪島僉使李容象,群山僉使呂東冕,加里浦僉使朴敬鎭,波知僉使朴奎昱,登山僉使金慶鎭,赤梁僉使金鍾旭,龜山僉使安潤碩,柔院僉使申錫奎,車嶺僉使全佐一,恃寨僉使元亨,德浦僉使李根晦,安義僉使羅敬漣,碧團僉使白啓海,夞怪萬戶李瑢,天城萬戶李秉奎,薺浦萬戶黃處淳,唐浦萬戶金時燁,南桃浦萬戶金琦,知世浦萬戶張昌浩,舒川萬戶朴應裕,安骨萬戶申完哲,長峰萬戶洪師問,位羅萬戶金錫冕,靑水萬戶李運恒,水口萬戶金晶日,古豐山萬戶張一寶,在德萬戶趙鼎協,吾老梁萬戶柳錫熙,仇寧萬戶金鼎元,宣傳官李鍾晉·李南輯·南周源·閔大鎬·李冕周·朴熙秉等,序立階下訖。上曰,史官分左右。上曰,水原留守進前。蘭淳進前奏職姓名訖。上曰,水原留守就座。景善奏曰,守令初仕人,使之進前乎?上可之。然昌等三十一人,順朝等十二人,以次進前,奏職姓名,退出訖。基世奏曰,履歷邊將,使之進前奏職姓名,而久勤邊將,則於階下,使宣傳官奏職姓名乎?上可之。基世又奏曰,武初仕人,亦令進前奏職姓名乎?上可之。鳳周等四人,鍾晉等六人,以次進前,奏職姓名,退出訖。基世出立廳上。宣傳官白樂貞,奏奎昱等二十六人職姓名,以次退出訖。上命史官就座。又命水原留守先退,命退。承史以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,行大司憲李魯秉,執義洪羲宗,掌令金龍洛·李啓哲,持平尹行福·吉顯範,在外,監察茶時之意,敢啓。傳曰,知道。
金景善啓曰,右承旨李時愚,今日不爲仕進,卽爲牌招,何如?傳曰,允。
又啓曰,檢閱尹滋悳,由限已過,卽爲牌招入直,何如?傳曰,允。
李源達啓曰,諫院·玉堂諸臣,雖伏承退去之命,今此諸凶之負犯至重,斷案自在,卽神人之所共憤,覆載之所不容,王章不可以終屈,公議不可以終遏,臣等忠憤轉激,按住不得,玆敢更爲求對矣。傳曰,退去。
又啓曰,諫院·玉堂諸臣,非不知屢瀆之萬萬悚懍,而罪惡如彼其貫盈,鞫覈若是其遷就,亂賊何以知懼,刑章將無所施,此臣等所以不避嚴畏,冀蒙兪音者也。且況諸凶,情節畢露,聲討是急,而上下相持,徒損國體,則一借方寸之地,痛陳沬飮之義,是豈可已而不已者乎?連伏承退去之命,而萬無退去之道,玆敢冒死叫閽,更爲請對矣。傳曰,退去。
傳于李源達曰,在外都憲許遞,前望單子入之。
大司憲前望單子入之,李啓朝落點。
金基纘,以弘文館言啓曰,新除授修撰鄭駿容,時在京畿始興地,經筵入番事緊,請斯速乘馹上來事,下諭。傳曰,許遞。前望單子入之。
玉堂前望單子入之,修撰宋廷和落點。
李源達啓曰,三司諸臣,以爲兩日叫閽,三次求對,而尙靳允從,臣等不勝抑鬱之至。噫,彼秉鉉之千罪萬惡,已莫逃於大行大王日月之明,而況慈聖殿下諺敎下者,辭旨截嚴,斷之以人臣大罪,於是乎負犯情節,畢露無餘矣。兩觀之誅,肆巿之典,不施於此賊,而施於何處乎?至於尹致英·徐相敎·李應植·申觀浩·李能權·金鍵諸罪人,則究厥所犯,俱在罔赦,一竝鞫覈,在所不已,玆敢相率求對矣。傳曰,退去之敎,凡爲幾次,而終不退,反非得請之道矣。卽爲退去。
又啓曰,三司諸臣以爲,逆賊秉鉉,誠有國以來所未有所未聞之元惡大憝也,卽我大行大王之罪人也,慈聖殿下之罪人也。抑亦殿下之罪人也,宗社之罪人也。天地神祗,莫不憤鬱,輿儓下賤,皆曰可殺,國無刑章則已矣,國有刑章,而尙未允從,輿憤莫洩,典憲未伸。且諸罪人,負犯至重,鞫覈尙稽,雖伏承卽爲退去之命,衷情如沸,冒死求對矣。傳曰,退去。
金基纘,以國葬都監摠護使意啓曰,本都監堂上李嘉愚,旣遞本職,時無職名,令該曹口傳付軍職,使之察任,尹定鉉,時帶藥房提調矣。見今工役浩多,職務相妨,所帶藥房提調之任,今姑許遞,何如?傳曰,允。
趙道淳,以備邊司言啓曰,國葬都監堂上李嘉愚,時帶判尹矣。敦匠之役,抄戶之擧,俱係緊急,職務相妨,判尹許遞,其代政官牌招,開政差出,何如?傳曰,允。
金景善啓曰,吏曹參判金輔根,參議洪永圭牌不進,推考傳旨及罷職傳旨今方捧入,而開政命下之後,如是違牌,事甚未安。行判書李若愚受由,參判更爲牌招,何如?傳曰,允。參議只推,一體牌招。
有政。吏批,行判書李若愚受由,參判金輔根進,參議洪永圭牌招不進,右副承旨李源達進。啓曰,行判書李若愚受由,參議洪永圭牌招不進,小臣獨政未安,何以爲之?敢稟。傳曰,仍爲之。以朴永輔爲副應敎,李承輔爲修撰,鄭爲副修撰,成遂默爲判尹,洪鍾應爲知經筵,李在鶴爲光州牧使,司饔提調單益平君曦,司饔奉事李斗永,司䆃奉事李儒膺,以上相換。
兵批,判書尹定鉉受由,參判黃浩民病,參議韓兢人入直進,參知柳興吉病,左副承旨趙道淳進。同知單李命龜,大護軍李魯秉·李嘉愚,副護軍權用脩·金穰根,副司直朴龍九·金元植·李承輔·鄭·李鍾浩·鄭錫朝,副司果李參鉉·南鍾三·鄭駿容·李鼎信,副司正尹永大,副司勇金學禮,以上竝單付。
李源達啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以右承旨李時愚牌不進罷職傳者,傳于李源達曰,只推。
以吏曹參議洪永圭再牌不進罷職傳旨,傳于李源達曰,只推。
以檢閱尹滋悳牌不進罷職傳旨,傳于李源達曰,只推。
金基纘,以禮曹言啓曰,卽接慶尙監司金大根移文,則以爲宜寧縣鄕校聖殿大樑,以年久之致,漸生釁隙,潦雨之餘,幾至顚覆,所見危懍,修改時急,告由移還安祭香祝,自本曹啓稟下送云矣。取考謄錄,則國恤卒哭前,鄕校聖殿有頉處修改時,不爲設祭,只行告文,已有前例,今此宜寧縣鄕校聖殿修改時先告事由移還安香祝,卽令該司,照例磨鍊,急速下送,從便卜日擧行,而勿爲設祭,只行告文之意,竝爲分付,何如?傳曰,允。
趙道淳,以訓鍊都監言啓曰,本局哨官李容柱,身病猝重,勢難察任,改差,何如?傳曰,允。
又以訓鍊都監言啓曰,本局分授都城肅靖門西邊第四城廊近處二間許頹圮處,今已畢築,女墻仍爲始役,把守軍兵,撤罪之意,敢啓。傳曰,知道。
判府事鄭元容,左議政金道喜聯名箚曰,伏以,臣等,日前聯陳懲討之義,以亟從三司諸臣之請爲請,而及伏見慈聖殿下諺敎下者,辭旨截嚴,諭之以人臣大罪,斷之以象魏自在,於是乎趙秉鉉之魑魅情狀,毫髮莫逃於日月之明矣。第念全保世臣之處分,雖出於大聖人包荒之聖盛,未聞爲人臣而負此貫盈之罪,一刻容息於覆載之間,而終被全保之恩者也。向時島棘之典,初不足以蔽辜,則今玆島置,尤係失刑之大者,若不得罪其罪,則與不罪同,苟罪其罪,則三尺之律,兩觀之誅,不施於此賊,而更施於何處乎?至若尹致英·徐相敎·李應植·申觀浩·李能權·金鍵輩,究厥所犯,俱在罔赦,而鞫覈尙遲,勘處太遽,罪止島配,一切涵貸,王章莫伸,國言如沸。伏乞聖明,淵然深思,赫然夬斷,以上所陳諸罪人事,仰稟東朝,亟允臺請,使亂賊知懼而刑政克擧焉。取進止。答曰,省箚具悉卿等之懇。諸罪人今已酌處,而卿等之聲討,又復如此,則國言之如沸可知,更當仰稟東朝也。仍傳于金基纘曰,此批答,遣史官傳諭。
咸鏡監司朴永元疏曰,伏以,皇穹降割,大行大王,奄棄臣庶,八域含生,普切如喪之慟,惟我殿下,誕膺大命,嗣承寶位,天人咸順,宗社增鞏,萬億年無疆之基,復始自今,慶幸歡祝,小大同情,晨夕屢改,公除已過,伏惟聖情,何堪哀疚慈心何以仰慰,不勝區區憂慮之至。仍伏念臣,歷事三朝,受恩罔極,白首未死,遽抱攀弓之慟於塞關奉節之日,叫叩號擗,五情縻潰,無祿不天,此何人斯?鳴呼,我大行大王,不知臣不肖,擢拔眷庇,逈出尋常,洪私隆渥,若偏一介,臣之前秋辭陛也,進臣于前席而敎之,若曰北關,自是重藩,所以遣卿者,謂卿能副委寄之責也,必須悉心對揚也。臣祗奉聖諭,銘在肝肺,思所以萬一圖報,而奈其才疎根鈍,百爲鹵莽,徒然尸素,蔑無稱塞,負托任之重,傷則哲之明,此其罪死猶難贖。如今玉音諄諄,尙猶在耳,而筵席一對,奄成千古之訣,臣非木石,何以自全,而猶復視息苟存,未遂蓐蟻之願,人之冥頑,胡至此極?臣以邇密之蹤,獨違於顧命之日,卽臣終天之恨,而今臣一縷未泯矣。控免官守,趁卽奔問,洩哀於朝晡之班,展誠於執紼之列,卽情理之萬萬不容已者。況今聖人臨御,新化方隆,薄海臣民,延頸跂足,莫不以先覩爲快,顧臣一覲耿充之願,曷不時日爲急也哉?至若居藩不職,理合黜斥,臣未暇張皇自臚,惟其至哀至切之微衷,竊庶幾體下之仁,有以俯察而垂憫也。玆敢冒陳短籲,猥瀆崇聽,伏乞聖明,仰稟東朝,亟許遞改臣藩任,俾伸冤苦弸轖之情,千萬幸甚。臣無任云云。答曰,省疏具悉。此時藩任,何可遽遞?卿其勿辭,益勉旬宣之責。
大司成金炳冀疏曰,伏以,臣待罪西邑,乞暇歸覲,奄遭崩坼之變,猥參宗戚之班,哀遑奔趨,少伸情禮,而俯仰穹壤,此何人斯?不意日昨大政,以臣爲成均館大司成者,臣聞命震懍,莫省措躬之所也。噫,臣卽不過倥疎一少年耳,早從蔭塗,濫通朝籍,曾不幾年,居然到下大夫之列,前後歷揚,罔非我大行大王天地之德也。然材學鹵莽,器識淺短,雖尋常百執事之末,尙患不勝其任,矧玆師儒之長,爲任之重,果何如哉?虞廷敎胄,古典昭垂,周官成均,其法大備,人才之成就,士風之培植,莫不由於國子之職,雖或後代掄選,不逮古昔盛時,然亦未嘗有如臣者之僥倖苟充也。且伏念今日,卽我殿下一初維新之會也,用舍之際,治忽係焉,進退之間,汙隆存焉。政宜愼簡有位,以圖郅隆之化,而今若如臣無似,冒據於皐比之席,則環橋璧水,貽笑縫掖之觀聽,春絃秋誦,無望菁莪之賁興,滿盈之戒,冥升之懼,猶屬臣私,其爲累聖簡而駭物論,豈細故也哉?況今淸朝之上,材俊林立,踐歷聞望居臣之右者,指不勝摟,臣是何人,乃敢僥冒兜攬,全昧廉隅,而恬若固有也哉?玆敢疾聲呼籲於嚴廬之下,伏乞聖慈,仰稟東朝,亟遞臣新授職名,以重公器,以安微分焉。臣無任云云。省疏具悉。爾其勿辭察職。
上在昌德宮廬次。
夜自一更至三十日開東,灑雨下雨,測雨器水深二分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
鄭基世啓曰,同副承旨金基纘,今日不爲仕進,卽爲牌招,何如?傳曰,允。
備忘記,洪州營將吳吉善,恃寨僉使元亨下直,長弓一張,長箭一部,片箭一部,筒兒一箇賜給。
以檢閱徐翼輔牌不進罷職傳旨,傳于李時愚曰,只推。
李時愚啓曰,左右史不可不備,檢閱徐翼輔·尹滋悳,旣有只推之命,竝卽牌招入直,何如?傳曰,允。
李源達啓曰,三司諸臣,連伏承退去之命。噫,彼秉鉉,國賊也君讎也,妖腰亂領,一日假息,則有一日之憂,二日假息,則有二日之憂,忠憤益激,按住不得,竝與諸罪人而冀準鞫覈之請,臣等冒萬死更爲求對矣。傳曰,退去。
大王大妃殿傳于李源達曰,三司果以諸罪人之罪重罰輕,尙此爭執乎?日前酌處之後,更有此敎者,雖有顚倒銷刻之嫌,其在俯循群情之義,亦不可一向牢拒,趙秉鉉,施以圍籬之典,尹致英·徐相敎·李應植·申觀浩·李能權·金鍵,竝施安置之典,更勿煩請,卽爲退去,臺廳傳啓。今此處分後,更或一直相持,煩聒不已,則是抗命也角勝也,豈無處置卿等之道乎?須宜知悉。
大王大妃殿傳于李源達曰,崔仁奎之世所不知之許多罪犯,渠亦自知,出付秋曹,嚴刑三次後,遠惡島,限己身爲奴。
李源達啓曰,三司諸臣以爲,臣等所言,卽擧國公共之言也,臣等所請,亦擧國同聲之請也。逆如秉鉉,凶如秉鉉,而尙貸一縷,則失刑之大,孰甚於此乎?至於諸罪人,其負犯之重,又何如也?鞫覈尙遲,輿情益鬱,臣等以擧國之言,擧國之請,更爲求對矣。傳曰,旣有東朝處分,卿等退去。
又啓曰,三司諸臣,卽伏見東朝處分下者,有秉鉉圍籬,尹致英·徐相敎·李應植·申觀浩·李能權·金鍵安置之命,臣等相顧愕眙,繼以失圖。噫,彼秉鉉,卽窮天地亘萬古所無之逆憝也,以若負犯,以若情節,雖千剮萬戮,猶不足以伸王章而洩輿憤,今此處分,只施圍籬之典,其餘諸罪人,論其負犯,合置重辟,而竝施安置之典,其何以蔽厥辜而服人心乎?俯循群情之慈敎,臣等雖不勝欽仰萬萬,罪重罰輕之憂,轉益抑鬱,玆敢更爲求對矣。傳曰,慈聖處分,今則群情庶幾可伸,卿等之一向叫閽,有非將順之美,勿復煩瀆,卽爲傳啓可也。
又啓曰,三司諸臣,卽伏奉批旨下者,有慈聖處分,今則群情庶幾可伸,卿等之一向叫閽,有非將順之美,勿復煩瀆,卽爲傳啓可也之敎,臣等不勝惶懍抑塞之至。夫君讎國賊,人得以誅之,聲罪致討,臣分之當然,有必誅之賊,而晷刻容貸,則群情無以伸矣,有必討之罪,而少或玩愒,則臣分亦旣蔑矣。臣等誠淺辭拙,歷日叫閽,尙未格天,此皆臣等之罪也,臣等雖甚無似,顧其職則臺閣,亂賊未誅之前,臣等雖萬被誅戮,不敢退轉一步,更爲冒死求對矣。傳曰,卽有慈聖處分矣。
大王大妃殿傳于李源達曰,三司之事,誠甚慨然,罪人今又加律,不無勘量而勉從之意,尙且求對不已,其將曠日持久,拖度歲月乎?俄者嚴敎之後,一向徼還,不卽傳啓,事體道理,寧容如是,萬萬未安。豈可以臺閣論思之地,有容恕乎?卿等,竝施罷職之典。
以慶尙左水使李寅熙狀啓,蔚山府日山津止泊倭大船,問情前徑發,職在邊門,常時不善檢飭,惶恐待罪事,傳于李源達曰,勿待罪事,回諭。
以同副承旨金基纘牌不進罷職傳旨,傳曰,只推。
以檢閱徐翼輔·尹滋悳牌不進罷職傳旨,傳于李源達曰,只推。
李時愚,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·祈雨壇·漢江壇·司寒壇·馬祖壇·厲壇壇上四面紅箭門墻垣階砌,俱爲無頉,而雩祀壇東南北紅箭門頹圮,卽爲修改事,分付該監,而此後看護等節,另加申飭之意,敢啓。傳曰,知道。
又以弘文館言啓曰,新除授副修撰鄭,時在全羅道昌平地,經筵入番事緊,請斯速乘馹上來事,下諭。傳曰,許遞。前望單子入之。
又以山陵都監摠護使意啓曰,本都監堂上尹致秀,身病猝重,勢難董役,今姑改差,其代以議政府右參贊李憲球差下,使之察任,何如?傳曰,允。
李源達,以兵曹言啓曰,新除授同仁權管王宗鎬承重祖母,年今八十四歲,法不當遠離赴任,呈狀乞遞,邊將之承重祖父母年七十五歲以上者,許遞其任,法例當然,改差,何如?傳曰,允。
又以禁衛營言啓曰,本營哨官洪悌燮,身爲哨官,擧行顚倒,事多駭妄,爲先汰去之意,敢啓,傳曰,知道。
又以刑曹言啓曰,大王大妃殿傳曰,崔仁奎之世所不知之許多罪犯,渠亦自知,出付秋曹,嚴刑三次後,遠惡島,限己身爲奴事,命下矣。謹依下敎,崔仁奎,嚴刑一次後,全羅道康津縣薪智島,限己身爲奴定配所,而待拷訊限滿,次次加刑準三次,押送之意,敢啓。傳曰,知道。
又以義禁府言啓曰,島置罪人趙秉鉉,施以圍籬之典,島配罪人尹致英·徐相敎·李應植·申觀浩,絶島定配罪人李能權·金鍵,竝施安置之典事,承傳啓下矣。全羅道羅州牧智島姑先島置罪人秉鉉,前罪目,添書今香傳敎,依例發遣府都事,卽其配所,與地方官眼同,施以圍籬之典,康津縣薪智島減死島配罪人尹致英,珍島郡金甲島減死島配罪人徐相敎,康津縣古今島減死島配罪李應植,興陽縣鹿島減死島配罪人申觀浩,扶安縣蝟島絶島定配罪人李能權,靈光郡荏子島絶島定配罪人金鍵等,前罪目,添書今番傳敎,各其配所,竝施安置之典事,分付該道道臣,何如?傳曰,允。
義禁府啓目,靈光前郡守曺雲承原情云云,問目內辭緣,泛稱遲晩,所當請刑是白乎矣。曾經侍從,勿爲請刑,載在大典通編,議處,何如?判付啓依允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李源達啓曰,大司憲未差,執義洪羲宗,掌令金洛龍·李啓哲,持平尹行福·吉顯範在外,監察茶時之意,敢啓。傳曰,知道。
金景善啓曰,左副承旨趙道淳,今日不爲仕進,卽爲牌招,何如?傳曰,允。
趙道淳啓曰,備邊司郞廳來言,今日賓廳日次,而議政府進香相値,不得來會云矣.敢啓,傳曰,知道。
金景善啓曰,檢閱尹滋悳,旣有只推之命,卽爲牌招入直,何如?傳曰,允。
李源達啓曰,卽者吏曹郞廳來言,咸從府使申命澈,咸安郡守趙萬赫,昆陽郡守李有新,寶城郡守高濟渙,雲山郡守洪秉周,熙川郡守鄭濟成,龍仁縣令李源一,慶山縣令姜羲永,昌平縣令李根榮,文化縣令李忠翼,稷山縣監朴承奎,鎭岑縣監申命濂,結城縣監尹行敬,知禮縣監朴興壽,延日縣監邊漢圭,熊川縣監任勉常,咸平縣監張日煥,高敞縣監張鳳羽,興陽縣監李綺年等,諫院則雖已署經,憲府則大司憲未差,執義洪羲宗,掌令金洛龍·李啓哲,持平尹行福·吉顯範竝在外,不得署經云,何以爲之?敢稟。傳曰,一司除署經。
金景善啓曰,應敎·校理二員,副校理一員,修撰二員,副修撰一員未差,副應敎朴永輔牌招草記未下,副修撰金輔鉉內閣進,玉堂上下番俱空,事甚未安。副校理朴商壽,卽爲牌招入直,何如?傳曰,允。
金景善,以弘文館言啓曰,新除授副應敎朴永輔,卽爲牌招察任,何如?傳曰,允。
金景善啓曰,卽者典牲署官員來言,來八月初三日行社稷秋享大祭犧牲看品,本署提調,當爲進參,而提調尹宜善在外,不得擧行云,何以爲之?敢稟。傳曰,許遞。永明尉,口傳擬入。
吏曹口傳政事,以洪顯周爲典牲提調。
金景善啓曰,吏曹郞廳來言,臺諫有闕,政事,取稟。傳曰,前望單子入之。
李時愚啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金景善曰,明日朔奠,當自內親行矣。該房知悉。
傳于李源達曰,在外臺諫許遞,前望單子入之。
傳于金景善曰,應敎有闕之代,前望單子入之。
臺諫前望單子入之,大司憲尹致成,執義韓升烈,掌令康國龍·李亮和,持平李潭九·蔡元默,大司諫柳致明,司諫趙完植,獻納柳來維,正言李文馨·李秉德落點。
玉堂前望單子入之,應敎洪淳穆,校理柳興奎·李參鉉,副校理柳進翰,修撰李鼎敍·金禹銖,副修撰趙然興落點。
李時愚啓曰,玉堂上下番俱空,事甚未安。新除授應敎洪淳穆,校理柳興奎·李參鉉,副校理柳進翰,修撰,李鼎敍·金禹銖,副修撰趙然興,一體牌招,推移入直,何如?傳曰,允。
李源達啓曰,三司諸臣,有時急稟達事,來詣閣外請對矣。傳曰,爾等新除也。似當循例傳啓,而反復求對,將欲何爲乎?東朝處分,允叶憲章,更勿煩請,退詣臺廳,卽爲傳啓。
大王大妃殿傳于李源達曰,以此事酬應,幾近數十日矣。予之精力,果難抵敵,而昨日處分以後,三司亦知予意之牢定,無或咨且,趁卽傳啓之意,承旨傳于三司,傳啓卽爲捧入。
以左副承旨趙道淳牌不進罷職傳旨,傳于金基纘曰,只推。
以副應敎朴永輔牌不進罷職傳旨,傳于金基纘曰,只推。
以檢閱徐翼輔牌不進罷職傳旨,傳于金基纘曰,只推。
李時愚,以國葬都監摠護使意啓曰,本都監郞廳尹定鎬,時帶宗廟令矣。職務相妨,令該曹,口傳閑司相換,何如?傳曰,允。
吏曹口傳政事,宗廟令尹定鎬,尙衣主簿韓璵相換。
李源達,以兵曹言啓曰,新除授車嶺僉使全佐一,身病猝重,時月之內,萬無登途赴任之望,呈狀乞遞,依例罷黜,準期不敍何如?傳曰,允。
又以義禁府言啓曰,慶尙左兵使柳信儉狀啓內,蔚山府使尹日善罪狀,令攸司稟處事,啓下矣。尹日善,移拜晉州牧使,時在任所云,發遣府羅將拿來,何如?傳曰,待待命拿囚。
吏曹口傳政事,兼直閣單趙然興。
領府事趙寅永箚曰,伏以廞衛之期漸迫,敦工之事愈急,而禮節之間,有不宜以草記稟定者,敢用短箚,仰塵睿覽,惟聖明察之,謹稽各陵合封之已例,則若厚·獻·英·明四寢,王妃葬禮在先,大王葬禮在後,而陵號,皆仍用本陵之號,似合援用於今日,而惟宣祖大王穆陵時,合封於懿仁王后,而譜略王后陵註曰,初號裕陵,裕陵之改爲穆陵,事係久遠,難以考定,且合封之陵,前後爲十八所,而表石則皆以一坐入設,惟英宗元陵,貞純王后合祔也,用新舊兩表石矣。此皆有關於禮文制度,不敢自下擅便,玆庸據實仰聞。伏願殿下,仰稟東朝,仍令收議於時原任大臣及禮堂處,以爲敬遵之地,千萬幸甚。取進止。答曰,省箚具悉卿懇。收議事,允從矣。仍傳于金基纘曰,此批答,遣史官傳諭。
檢閱尹滋悳疏曰,伏以臣,情私懇迫,請急歸護,恩暇已滿,召牌屢降,揆以分義,宜不俟駕而臣母病勢,比又添劇,痰積挾滯,吐瀉兼作,委頓澌綴,食飮全却。症形以時迭加,峻劑課日連試,臣方左右扶將,轉益焦灼,離捨就直,實無其望,隨牌來詣,敢又陳籲於孝理之下。伏乞聖明,諒臣至切之情,察臣難强之私,仰稟東朝,亟遞臣所帶職名,俾得以安意救護,仍治臣瀆撓之罪,以昭法紀焉云云。省疏具悉。爾其勿辭救護。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
朔奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
李源達啓曰,三司諸臣,雖伏承更勿煩請之命,而古今天下,未有君讎之不討者,亦未有國賊之不誅者。噫,彼秉鉉,有必誅之罪,有必討之義,而天地神祗之所共憤,擧國民人之皆可殺也。固不可晷刻容貸於覆載之間,而尙稽肆巿之誅,只施圍籬之典,失刑之大,無過於此。至於尹致英·徐相敎·李應植·申觀浩·李能權·金鍵,以若負犯,以若情節,焉逭當律,而竝止安置之典,其何以蔽厥辜而懲其惡乎?論其罪犯,一倂鞫覈,在所不已,臣等忠憤所激,按住不得,玆敢深夜叫閽,相率求對矣。傳曰,退去。
又啓曰,三司諸臣,卽伏奉批旨下者,有退去之敎,臣等相顧愕眙,竊不勝惶懍憂鬱之至。以若秉鉉之極逆大憝,尙貸一縷,則亂臣賊子,將何所懲乎,王府憲章,尙安所施乎?且況諸罪人之負犯至重,而鞫覈尙遲,則其何以伸公議而服人心乎?如沸之群情,不可遏也,必討之輿論,不可違也。臣等義不容晷刻暫緩,玆敢不避瀆撓,更爲求對矣。傳曰,昨夜嚴敎之下,一直相持,終不傳啓,事體所在,誠極未安。爾等爲先從重推考,卽爲傳啓以入。
傳于金景善曰,求對玉堂遞差。
大王大妃殿,傳于金景善曰,昨夜飭敎後,不惟不捧入傳啓,乃反求對之頻數者,政院擧行,極爲駭然。承旨竝從重推考,傳啓卽刻捧入。
以副校理朴商壽牌不進罷職傳旨,傳于李時愚曰,只推。
李時愚啓曰,應敎·校理一員未差,校理柳興奎,副校理柳進翰,修撰李鼎敍·金禹銖在外,副修撰金輔鉉·趙然興內閣進,玉堂上下番俱空,事甚未安。副應敎朴永輔,副校理朴商壽,旣有只推之命,竝卽牌招入直,何如?傳曰,允。
以副應敎朴永輔牌不進罷職傳旨,傳于李時愚曰,只推。
以平安監司趙斗淳狀啓龍岡縣人命渰死事,傳于趙道淳曰,聞甚矜惻,元恤典外,別加顧助,未拯屍身,期於拯得事,廟堂措辭,分付。
傳于李時愚曰,發遣吏郞,諸執事淸齋與否,摘奸以來。
李時愚,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,謹考甲午國恤謄錄,則三年內各祭享,無飮福之禮矣。今亦依此擧行,何如?傳曰,允。
又以成均館大司成意啓曰,臣聞居齋儒生等,今日夕食堂,不爲設行,馳詣泮宮,招致諸生,問其捲堂之由,則諸生等書進所懷,以爲伏以臣等,俱以無似之質,忝居首善之地,學蔑言淺,固不足與論於朝議之末,而第春秋之法,亂臣賊子,人得以誅之,斯義也亦嘗聞之熟矣。顧今諸罪人之前後負犯,國言喧藉,輿情沸鬱,凡今日北面朝廷者,夫孰無沬血飮泣之心哉?蓋此凶徒之許多情節,臺啓臚列已盡,慈敎洞燭無餘,固不待臣等之縷縷枚擧,而若夫秉鉉之不忠不道,元惡大憝,卽國人皆曰可殺者也。至於徐相敎之誣逼宮闈,尹致英之主張凶疏,申觀浩之私室製藥,李應植之私發飛騎,李能權·金鍵之最先作俑,專擅威福,俱是人臣之極罪,而往牒之所無也。三尺至嚴,萬戮猶輕,是豈可以一息容貸於覆載之間者乎?雖以大聖人包容之德,不欲遽然加誅,其於王法之終涉骫骳,群情之轉益抑塞何哉?此三司伏閤,大臣聯箚,所以抗論不已,而雖以臣等之愚迷,亦此按抑不得者也。卽欲相率叫閽,願借斬馬之劍,夬伸逐雀之義,而三差齋任,俱稱在外,不就疏擧,歷日相持,憂憤未攄,以此情踪何敢靦然入堂乎?退伏私次,恭竣處分,臣以聖廟捲堂,事體至重,卽爲還入之意,多般開諭,諸生等終不回聽,何以爲之?敢啓。傳曰,聖廟所重何如,而諸生之謂有所懷,遽然捲堂,此何道理也?萬萬驚悚,雖以目下事,期欲一番聲討,則待齋任治疏,猶或可也,而不此之爲,徑先空齋而出去者,事之顚倒沒把着,莫甚于此爾。罪人則日前慈敎,業已酌處,而且臺閣自在,則非諸生之責也,何必煩聒?此意曉諭諸生後,卽爲勸入,可也。
趙道淳,以備邊司言啓曰,大政已過,夫馬之許久留連,誠爲可悶,新除授守令,竝令不多日內辭朝,如有上京守令,一體催促下送,何如?傳曰,允。
又以御營廳言啓曰,本廳中軍申命源,身病甚重,勢難察任,改差,何如?傳曰,允。
兵曹口傳政事,副司果單洪淳穆。
執義韓升烈,司諫趙完植,掌令李亮和,持平蔡元默,正言李文馨·李秉德等啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極。主張者榮賊,亂逆之犯分干犯者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲突徙薪之授比,指意凶㦧,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦㦧矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰㦧,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟求其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦澤破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不知權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,敦不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃。附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖倫,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生籍口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且㦧乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮艱數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷。雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一。似此古今所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦㦧慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎㦧之謀,公肆疑亂之說,反復閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻,痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕官之說,此何等時,强抑其情?乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎㦧,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不敬不道之律,歷萬世而掉脫不得者也。況於今日,義理尤急闡明,而何幸乾道孔昭,天討大行,追奪之律,才有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻,痛矣。亂臣賊子,從古何限,而其窮兇極逆,豈有如陽淳者哉?渠以世祿遺裔,蒙被國恩何如,而生得梟獍之性,潛畜虺蝮之毒,敢於哀遑罔極之時,欲逞悖逆至㦧之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎,渠之綢繆謀議,爛熳和應之迹,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻,痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶㦧,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。島配三罪人之罪,可勝誅哉?李鍾協,妖樂之至親,逆晉之切戚,破字妖夢,曾所參聞,酒席凶會,亦在渠家,旣此一款,已是斷案,徐永淳,延接悖孫,率蓄妖壻,綢繆情節,掩諱不得,孟鶴述,島配薄勘,失刑甚大。雖以遠配諸罪人言之,李準,假托山訟之說,李晉錫,夤緣英熙·尹永植,作伴鶴述·洪稷周·鄭基元,遠配之典,終涉寬假。請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。噫嘻,痛矣。世變層生,亂逆何限,而豈有如今番捕盜廳諸賊之至㦧絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆巿之典,而誅止其身,戮不及孥,則其可曰國有三尺乎?聖批若曰固當以大逆議律,則此賊之爲大逆,旣已洞燭之矣。又若曰律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女竝亟施大逆之律。噫嘻,痛矣。李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達觀自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而形莫掩於惎亂,況慈敎所無之句語,無難擅倡而恣宣,一筆句斷,無所顧忌,蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共,況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,的然可見,到底盤覆,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻,痛矣。亂臣賊子,從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行已工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?語犯誣逼,罪著罔赦,至今追惟,骨顫膽掉,環東土含生之倫,誓不欲共戴一天,此豈如渠蒙騃所可獨辦也?指使於相敎者致英也,受嗾於致英者相敎也,相敎·致英,是二而一一而二也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此若歸之於沒覺,置之而不問,則亂逆何所懲,憲章何所伸也?春秋嚴無將之誅,漢法重不敬之律,其在必討之義,寧緩嚴覈之擧也。請薪智島安置罪人尹致英,金甲島安置罪人徐相敎等,竝令主府,設鞫得情,快正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賊孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟。申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競巿利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧。請古今島安置罪人李應植,鹿島安置罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,兜攬華膴,而擅行威福,孤負委寄,而專事欺蔽,脅制朝廷,哇誤當世,似此負犯,已非渠擢髮之所可贖,卽是國人皆曰可殺者也。至於辛丑岐貳之論,是何等極逆大憝也,前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。苟有一分嚴畏之心,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,依舊貪饕,傑搆大起近郊,萬口喧傳,公憤之所共然,三尺低昂,人主之所未私,此而不亟行天討,使之一日假息,則有一日之憂,二日假息,則有二日之憂,而其子則出沒城闉,行止閃忽。又未知何樣禍機,伏在何地,豈不大可懼哉?請智島圍籬島置罪人秉鉉,亟令王府,設鞫得情,快正典刑。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來,李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡,金鍵始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。新啓已有處分,勿煩。兩司合新啓中尹致英等事請字下,薪智島安置罪人七字添入,尹致英下,金甲島安置罪人七字添入,李應植等事請字下,古今島安置罪人七字添入,李應植下,鹿島安置罪人六字添入,趙秉鉉事嘻字下,趙字抹去,可贖下,卽是國人皆曰可殺者九字添入,請字下,智島圍籬島置罪人八字添入,罪人下,趙字抹去,秉鉉下,姑先施以絶島安置之典十字抹去,亟令王府設鞫得情快正典刑十二字添入,李能權等事請字下,蝟島安置罪人六字添入,李能權下,荏子島安置罪人七字添入,金鍵等下,姑先施以絶島定配之典十字抹去,竝令王府設鞫嚴覈快正典刑十二字添入。答兩司曰,不允。新啓已有處分,勿煩。
執義韓升烈,掌令李亮和,持平蔡元默等啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。國綱解紐,世變層生,至於今番科獄而極矣。噫,彼閔達鏞,以若名門世祿之裔,有此幻名盜科之變,計在逆取,不顧傷風之嫌,眼無國法,甘犯欺天之罪,擦換他封,眞贓已露,忍杖不服,情節至㦧,秋査捕供,斷案已成,王府當律,關石自在,而以聖上好生之德,追肅廟已施之例,不待輸款,遽下酌處之命,揆以科體,終涉失刑,參諸王章,何由懲後?其弟述鏞,同爲作奸之狀,衆招明的,可謂是兄是弟,而未及竝覈,竟歸漏網,刑政乖損,輿憤益激。請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。新除授大司憲閔致成,時在京畿驪州地,掌令康國龍,時在平安道定州地,持平李潭九,時在慶尙道龍宮地,請竝斯速乘馹上來事,下諭。答府曰,不允。下諭事,許遞。
司諫趙完植,正言李文馨·李秉德等啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧。固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授大司諫柳致明,時在慶尙道安東地,獻納柳來維,時在京畿坡州地,請竝斯速乘馹上來事,下諭。答院曰,不允。下諭事,許遞。
副修撰趙然興疏曰,伏以無將之罪,春秋之所共討,不敬之律,漢法之所必誅,苟或無將而不討,不敬而不誅,則亂賊無所懲畏,豈不大可懼哉?臣伏見向日慈聖殿下諺敎下者,有諸罪人酌處之命。噫,彼秉鉉,千罪萬惡,咸萃一身,前後負犯之至重,臺評自在,斷案已成,以先大王日月之明,洞燭其梟獍之性,嚴加島棘,而旋賜宥還,蓋出於大聖人好生之德。苟有一分秉彝之心,則宜其縮首屛伏,惟思自新之道,而乃反偃處郊坰,窺伺動靜,舊惡不悛於鴞音,奸狀難掩於蜮射,醞釀設心,吁亦㦧矣。慈敎中若曰人臣之大罪,象魏自在,辭旨嚴如鈇鉞,炳若日星,許多罪狀,不啻若禹鼎之昭揭矣。噫,歷數往牒,更安有罪犯如此,而一息假貸於覆載之間者哉?至若尹致英,卽護法於秉鉉者,而本以疲殘之類,逞其奸黠之習,驟躐無梯,溪壑無厭,跳踉放縱,少無顧忌,而至於昨年徐相敎悖疏之指使而極矣。以相敎蒙騃沒覺,聚首綢繆,畢竟句語,旣犯莫嚴之地,自干誣逼之科,致英之恣意主張,相敎之甘聽指嗾,國言喧藉,有口皆傳,此而不嚴覈得情,則豈可曰國有三尺乎?且彼李應植,則拘於格例,雖不得如例論斷,而申觀浩·李能權·金鍵輩,俱以麤鹵之徒,濟以諛佞之態,貪饕貨財,奸濫成習,腸肚相連,轉成一套,或盜沒公貨,而席其父尸居之氣,或兜攬戎權,而蔭其子乳臭之兒,或典雄閫,而虐及生靈,其所罪犯,實亘古今所未有之變怪也。況又觀浩之私室製藥,尤豈人臣之所敢爲,而罪著無忌?法難饒貸,於此一款,卽渠罔赦之案,而大僚聯籲,而竟蘄開納,三司叩閤而未蒙召接,上下否隔,道路惶惑,此豈一初闢四之政所宜有也?伏乞聖明,淵然深思,廓揮乾斷,仰稟東朝,亟允嚴鞫之請,俾王章伸而亂逆知懼焉,臣無任云云。省疏具悉。已諭於諸臺之批,勿煩。
己酉八月初一日卯時,上詣殯殿。親行朝奠入侍時,行都承旨金景善,左承旨鄭基世,右承旨李時愚,左副承旨趙道淳,右副承旨李源達,同副承旨金基纘,假注書韓鎭棨·李徹宰,記事官尹滋悳·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,以次侍立。時至,通禮跪迎出次。上具衰服出廬次門,入殯殿門詣褥位。引儀唱俯伏哭,上俯伏哭。引儀唱止哭,上止哭。引儀唱三上香,代奠官詣香案前,三上香訖。引儀唱執盞獻盞,代奠官獻盞訖。引儀唱俯伏哭,上俯伏哭。引儀唱止哭,上止哭。引儀唱左通禮導殿下還廬次,上出殯殿門,入廬次門。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
趙道淳啓曰,大司憲·掌令一員,持平一員未差,執義韓升烈,掌令李亮和,持平蔡元默呈辭,監察茶時之意,敢啓。傳曰,知道。
鄭基世啓曰,右副承旨李源達,今日不爲仕進,卽爲牌招,何如?傳曰,允。
又啓曰,假注書韓鎭棨,身病猝重,勢難察任,今姑改差,何如?傳曰,允。
韓鎭棨改差,代以趙翼東爲假注書。
傳于李時愚曰,禮房承旨馳詣社稷,奉審摘奸以來。
傳于金基纘曰,留院公事入之。
金基纘啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲洪在喆,掌令金基煥,持平李鍾浩,大司諫黃,獻納尹堉落點。
金基纘,以弘文館言啓曰,新除授校理柳興奎,時在京畿利川地,副校理柳進翰,修撰金禹銖,時在慶尙道安東地,修撰李鼎敍,時在京畿楊州地,經筵入番事緊,請竝斯速乘馹上來事,下諭。傳曰,竝許遞,前望單子入之。
金基纘啓曰,應敎·校理一員未差,校理柳興奎,副校理柳進翰,修撰李鼎敍·金禹銖在外,副校理朴商壽差祭,副修撰金輔鉉·趙然興內閣進,玉堂上下番俱空,事甚未安。副應敎朴永輔,旣有只推之命,卽爲牌招入直,未差之代,政官牌招,開政差出,待下批牌招,推移入直,何如?傳曰,未差之代,前望單子入之。
玉堂前望單子入之,應敎金炳雲,校理趙龜植·李,副校理宋近洙,修撰洪淳穆·李維謙落點。
金基纘啓曰,玉堂上下番俱空,事甚未安。新除授應敎金炳雲,校理趙龜植·李,副校理宋近洙,修撰洪淳穆·李維謙,一體牌招,推移入直,何如?傳曰,允。
以右副承旨李源達牌不進罷職傳旨,傳于金基纘曰,只推。
以副校理宋近洙牌不進罷職傳旨,傳于金基纘曰,只推。
金基纘,以吏曹言啓曰,因備邊司草記,大政已過,夫馬之許久留連,誠爲可悶,新除守令,竝令不多日內辭朝,如有上京守令,一體催促下送事,允下矣。自臣曹催促,則未下直守令光州牧使李在鶴,南陽府使李儒增,蔚山府使朴齊韶,順川府使趙然昌,成川府使金益文,宣川府使鄭日復,昌城府使李根永,茂山府使申在儉,慶源府使許策,咸從府使申命澈,平山府使洪吉謨,陜川郡守金東選,雲山郡守洪秉周,寶城郡守高濟渙,昆陽郡守李有新,熙川郡守鄭濟成,龍仁縣令李源一,昌平縣令李根榮,慶山縣令姜羲永,文化縣令李忠翼,雲峯縣監洪永錫,南原縣監金炳喬,咸平縣監張日煥,熊川縣監任勉常,迎日縣監邊漢圭,稷山縣監朴承奎,恩津縣監李恒翼,谷城縣監申錫疇,懷仁縣監金長遠,黃澗縣監洪翊周,結城縣監尹行敬,慈仁縣監朴奎瑞,俱以爲今初四日辭朝云。金海府使具春喜,靈光郡守權馦,咸安郡守趙萬赫,竹山縣監鄭熽,藍浦縣監吳鼎周,鎭岑縣監申命溓,高敞縣監張鳳羽,知禮縣監朴興壽,興陽縣監李綺秊,俱以爲今初五日辭朝云。上京守令文川郡守洪運謨,今初三日下去云,安岳郡守金在淸,今初四日下去云,三登縣令李定在,江東縣監洪祐命,俱以爲今初五日下去云。孟山縣監吳光勳,親病猝重,不得下去云,其親病旣如是沈重,則有難强令還任,改差,何如?傳曰,允。口傳差出。
吏曹口傳政事,以魏鍾敏爲孟山縣監。
金基纘,以內醫院都提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
又以司僕寺一二提調意啓曰,今此大行大王發靷時,各差備人把馬,以本寺馬,盡數入用,而其不足之數,兩西外各道驛馬中,限一百五十匹,分定補把,何如?傳曰,允。
又以成均館大司成意啓曰,本館草記,傳曰,聖廟所重何如,而諸生之謂有所懷,遽然捲堂,此何道理也?萬萬驚悚,雖以目下事,期欲一番聲討,則待齋任治疏,猶或可也,而不此之爲,逕先空齋而出去者,事之顚倒沒把着,莫甚于此爾。罪人則日前慈敎,業已酌處,而且臺閣自在,則非諸生之責也,何必煩聒?此意曉諭諸生後,卽爲勸入可也事,命下矣。臣謹依聖敎,招致諸生,傳宣聖旨,仍爲勸入,則諸生等以爲,聖敎若是鄭重,不勝感惶,謹當還入云。故仍設食堂,臣則退去之意,敢啓。傳曰,知道。
鄭基世,以訓鍊都監言啓曰,本局中軍吳一善,廣州地掃墳事,呈辭出去矣。領軍之任,不可暫曠,改差,何如?傳曰,允。
又以禁衛營言啓曰,本營糧餉色從事官韓尙烈,身病甚重,勢難察任,今姑改差,何如?傳曰,允。
全羅監司南秉哲疏曰,伏以臣因邸報,伏見判府事臣權敦仁,以前大司憲臣李景在疏論申觀浩曲徑納醫一節,至有自引之章。臣於是,不勝震懍,又不勝慟冤罔極之至。蓋此事源由,大略如大僚箚語,而臣請詳陳之,今春我大行大王,玉候不豫,跨月彌留,聖意思見方外之醫,臣旣前席承聆,退見大僚而及之。大僚語臣曰,適有一鄕醫,方帶禁營將官者,深知其術藝之甚精,而旣非名係內局,則不可擅進,臣以所聞於大僚者,仰達於大行大王。此在去二月念晦之間,而臣以見任,旋卽辭陛於三月初六日,厥後處分之如何,臣實未及知也。今因大僚箚語,始聞其間有觀浩率入之擧,本事不過如是,而大僚旣以此爲引,則臣亦有伊時酬酢矣。今何可以不知厥醫之入於何時而由於何逕,恬然若無事者,而不思所以自列乎哉?滿心惶懍,無地自容。玆敢暴悉顚末,冒昧控籲,伏乞聖明,仰稟東朝,亟議臣可勘之罪焉,臣無任云云。答曰,省疏具悉。本事已悉於相箚,而醫人之因進,實非由我,則大臣引咎,已是意外,而卿之自列,亦甚不當,夫何足云云。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
鄭基世啓曰,左副承旨趙道淳,右副承旨李源達,今日不爲仕進,竝卽牌招,何如?傳曰,允。
備忘記,柔遠僉使申錫奎,靑水萬戶李運恒,仇寧萬戶金鼎元下直,各長弓一張,長箭一部,片箭一部,筒兒一箇賜給。
李時愚啓曰,檢閱尹滋悳,由限已過,卽爲牌招,何如?傳曰,允。
傳于李時愚曰,召對爲之。
以檢閱尹滋悳牌不進罷職傳旨,傳于李時愚曰,只推。
李時愚啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以咸鏡監司朴永元狀啓,德源府民家頹壓事,傳于金基纘曰,秋事方殷之時,民家頹壓,如是夥多,聞甚矜惻,元恤典外,別加顧助,卽爲結構奠接,俾無栖遑失所之弊事,廟堂措辭,分付。
傳于李時愚曰,吏判有闕之代,前望單子入之。
吏曹判書前望單子入之,李憲球落點。
傳于李時愚曰,臺諫有闕之代,前望單子入之。
傳于金基纘曰,別講爲之。
執義韓升烈,司諫趙完植,掌令李亮和,持平李鍾浩·蔡元默,校理趙龜植,獻納尹堉,正言李文馨·李秉德,修撰李維謙等啓曰,請書九,亟施追奪官爵之典。措辭見上答三司曰,不允。
執義韓升烈,司諫趙完植,掌令李亮和,持平李鍾浩·蔡元默,獻納尹堉,正言李文馨·李秉德等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島安置罪人尹致英,金甲島安置置人徐相敎等,竝令王府,設鞫得情,快正典刑。措辭見上請古今島安置罪人李應植,鹿島安置罪人申觀浩,竝令王府,設鞫得情,快正典刑。措辭見上請智島圍籬島置罪人秉鉉,亟令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫得情,快正典刑。措辭見上答兩司曰,不允。新啓已有處分,勿煩。
執義韓升烈,掌令李亮和,持平李鍾浩·蔡元默等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。措辭見上新除授行大司憲洪在喆,時在京畿楊州地,掌令金基煥,時在平安道定州地,請竝斯速乘馹上來事,下諭。答府曰,不允。下諭事,許遞。
司諫趙完植,獻納尹堉,正言李文馨·李秉德等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
執義韓升烈,司諫趙完植,掌令李亮和,持平蔡元默,正言李文馨·李秉德等啓曰,臣等言議風裁,本不合於淸朝耳目之任,而日昨嚴敎之後,今又來詣臺廳,傳啓矣。卽伏見諫長之疏,有臣等遽然傳啓,壞損臺體之語,臣等滿心惶恧,不敢以見識自處,以此情踪,其何可一刻晏然於臺次乎?請命遞斥臣等之職。答曰,勿辭,亦勿退待。
持平李鍾浩,獻納尹堉等啓曰,臣等俱以鹵姿,言議風采,本不合於淸朝耳目之任,而昨伏蒙臺職除旨,章皇出肅,聯參,傳啓矣。卽伏見諫長之疏,有遽然傳啓,壞損臺體之語,諸僚以此引避,臣等雖不參於當初傳啓之時,今來聯參則一也。何可諉之以差有先後,有所異同乎?滿心慙恧,靡所容措,以此情踪,何可一刻晏然於臺次乎?請命遞斥臣等之職。答曰,勿辭,亦勿退待。
大王大妃殿,以承傳色口傳下敎曰,聞崔仁奎施刑之時,不爲別般申飭,只以施法云者,事體道理,寧容如是?當該秋曹堂上,從重推考,不待拷限,箇箇考察,各別擧行。
李時愚,以弘文館言啓曰,副校理宋近洙,旣有只推之命,卽爲牌招察任,何如?傳曰,允。
以左副承旨趙道淳,右副承旨李源達牌不進罷職傳旨,傳于李時愚曰,只推。
以檢閱徐翼輔牌不進罷職傳旨,傳于李時愚曰,只推。
以副校理宋近洙牌不進罷職傳旨,傳于李時愚曰,只推。
李時愚,以禮曹言啓曰,全溪大院君·完陽府大夫人·龍城府大夫人墓所改封築始役日,先告事由事,纔已,啓下矣。告文中屬稱,當遵宣廟朝德興大院君故事,而事在久遠,文獻無稽,歷考禮經·謄錄,且無可據之文,臣曹不敢擅便,問議于時原任大臣·館閣堂上·在外儒賢,處之,何如?傳曰,允。
又以禮曹言啓曰,全溪大院君·完陽府大夫人·龍城府大夫人墓所定界,當爲擧行,而歷考謄錄,無可據處,大典墳墓定限禁耕牧條,有曰宗親一品,四面各限一百步,而今不可以此爲例,定界時,戶曹·禮曹·漢城府郞廳,與次知中使出去,眼同地方官擧行,恐合事宜,而亦無明的可援之例,臣曹不敢擅便,何以爲之乎?敢稟。傳曰,依德興大院君墓所定界。
金基纘,以訓鍊都監言啓曰,本局哨官沈宜達,身病猝重,勢難察任,改差,何如?傳曰,允。
又以義禁府言啓曰,判義禁李若愚,時無職名,令該曹口傳付軍職,何如?傳曰,允。
兵曹口傳政事,上護軍單李若愚。
兵曹,以趙存中爲訓鍊都監中軍。
兵曹,以閔晳爲御營中軍。
義禁府啓目,向前曺雲承亦,始因地界之錯認,以致領護之失檢,揆以法意,有難參恕,以此照律,何如?判付啓依允。
行吏曹判書李若愚疏曰,伏以朝晡屢更,月朔又改,雲日之光輝漸遠,攢宮之儀物空瞻,攀奉無所,叫叩莫逮。伏惟我殿下,聖慕彌篤,日御廬次,苴麻不離,饋奠必親,盡情盡禮,哀毁踰度,區區下懷,曷任痛隕悲慮之至,仍伏念臣之冒居銓地,日月滋久,今旣半年有餘,至及於京察而過大政矣。自顧空疎,萬萬無近似,而蒙被大行朝特達之知,簡拔委任,置諸銓衡之職,固宜感激銘鏤,殫竭報答,而其奈才不勝任,力未逮誠,循省於靖共之義,點檢其注擬之際,無往非顚錯僨誤,而辜負恩造,怠棄職業,罪戾冞積,斥罰恭俊。今焉仙馭寢邈,萬事邃古,俯仰痛恨,靡所逮及,而方當聖明嗣服一初之會,庶官無曠,百度維新,大小臣工,莫不淬厲精白,對揚休命,矧在銓注之地。尤合竭誠盡心,而臣本疎闇庸陋,百不猶人,兼以年齡已迫於遲暮,精爽自底於消耗,激濁揚淸,揀賢進良,旣無望於擬議循常襲故,計資按格,亦何能乎爲役?揆分度力,懇叩辭巽,以無累聖朝平明恢蕩之治,義所當出,而居然京察過限,大政迫期,時不可淹,勢所靡暇,雖未免黽勉冒膺,苟且承當,而秤錘不叶於輕重,品流莫適於甄別,除目之出,疪纇莫掩,駭物情而速嗤點,猶屬臣身,乖政格而招譏議,有關朝體,苟究厥由,罪當何居?且臣蒲柳陋質,早已零落,狗馬賤疾,近益侵尋,而因其夏秋之交,添以暑濕之祟,胃土損而食飮全減,風火升而眩暈常發。只自關心於藥裹之間,貼身於床玆之上,神識全迷,起居難任,種種形症,未敢煩縷,而將此癃頹之狀,其何以彈冠束帶,趨詣政席,能行銓官之職爲哉?此又臣宜去之一端,不但以京察大政之爲銓家瓜限也。三度加由,隆私雖極於感戴,一向虛縻,微悰尤切於惶蹙。玆敢悉暴由中之懇,冒瀆體下之仁。伏乞聖明,俯垂鑑諒,仰稟東朝,將臣所帶銓官之職,亟行鐫斥,俾重任毋瘝,私分獲安,不勝大願,臣無任云云。答曰,省疏具悉。所請依施。
大司諫黃疏曰,伏以臣,齒旣衰暮,病又沈痼,閉戶委席,不省四到,不意諫長除旨,忽下於蟄伏之中,感激恩命,固當駕屨之不俟,而素患脚病,經暑添劇,房闥之間,亦無以運動,不能進參於聯啓之班,實不勝悚惶之至矣。昏涔中伏見朝紙,則有忠憤所激,按住不得者,玆敢力疾而冒陳焉。噫嘻,痛矣。秉鉉之千罪萬惡,罄南山之竹,不足以書之,決東海之水,不足以流之。慈敎中若曰,事君不以其道,則人臣之大罪,象魏自在,旣謂之大罪,則兩觀之誅,不施於此,而將施於何處,三尺之律,不加於此,而將加於何處?臣欲更事臚列,則直是言人之所已言,今不必架疊,而李能權·金鍵,不過一無識武夫,其麤鹵也驕濫也,在渠輩猶是薄物細故,而至如尹致英,則護法於秉鉉,傳神於秉鉉,暗嗾蒙騃沒覺之徐相敎,投呈悖疏,以伺察締結四字,肆然筆之於章奏,是豈人臣所可萌心而發口者哉?嚴加鞫覈,明正典刑,斷不可已也。且李應植之飛騎報撥,申觀浩之私室製藥,慈敎若曰固當允從,以嚴春秋無將之誅,而哀遑中,不忍爲張大之擧,竟止有島置之命,山藪包荒之量,臣固欽仰萬萬,而國之所以爲國,以其有刑政也,則刑政不當以哀遑中而廢之。凡此諸罪人事,爲臺閣者,當竭誠力爭,期回天聽,而嚴命一下,便卽退出,遽然傳啓,不惟聲討之不嚴,竝與臺體而壞損,臣竊爲之慨然也。仍伏念臣,年前待罪見職,以論人事,厚被彈劾,至今追惟,尙覺悸懍,臺端一步,便成艮限,而顧今懲討方張,何敢言私義?但貞疾在身,無以塞言臣之責,如此言臣,將焉用哉?伏乞聖明,亟遞臣所帶之職。仍治臣逋慢之罪,以爲尸素者之戒焉,臣無任云云。省疏具悉。傳啓幾日,爾忽故尋事端,無乃心術之病乎?貞疾在身云爾,則見職遞差。
己酉八月初三日辰時,上御熙政堂。召對入侍時,參贊官李時愚,侍讀官趙龜植,檢討官李維謙,待敎金輔鉉,假注書李徹宰,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上曰,上番讀之。龜植讀自曲禮曰子之事親也,止不服其藥。上曰,文義奏之。龜植曰,三諫而不聽,則號泣而隨之,夫父子主恩,人之事親,或恐傷恩,必也感動親心,庶幾見聽,而至於臣之事君,其道不同,事之以義,故君上有過,必犯顔而直諫之。此所以自古帝王,設置耳目之官,責畀匡弼之任者也。然任諫非難,聽諫爲難,故人君必開納奬勵,然後上以君德有助,下以朝政無缺矣。帝舜之戒禹曰汝無面從,退有後言,成湯從諫弗咈,改過不吝,夫以大舜·殷湯之聖,何待乎弼違進諫,而猶以是警戒,則此寔帝王之嘉謨,後辟之龜鑑。伏願殿下,於此等處,深加省察,益勉聖益聖之道焉。上曰,下番讀之。維謙讀自孔子曰父在,止官備則具備。上曰,文義奏之。維謙曰,此上一章,言父在之時,子不敢自專,雖無善惡之見於行事,而於善於惡,其志則可見。故曰觀其志,及其父之旣沒,則子可以自專,而所行之善惡,始可以見。故曰觀其行。言三年者,居喪之時也。其父平日之所行,苟盡善焉,固當終身而服行,豈止於三年無改乎?雖或有未盡善者,爲子者不忍死其親,而遽自改之於三年之內者,此孝子事死如事生之心也,故曰可謂孝矣。然而此特持小事之可以改可以未改者而言耳。至於大事之不可不改者,則先儒亦以爲當改,此則惟當隨其事之大小而參酌之耳。內則章所言,則爲善者,其身必有令名,爲不善者,其身必有羞辱,此必然之事也。然而孝子之心,必先思貽其親之令名與羞辱,以其事之善與不善,決其行之果與不果,此孝子跬步不敢忘父母之意也。祭儀章所言,則霜露者揫斂之時也,雨露者發生之候也。孝子之思親,終身不忘,每見時物之變遷,則孺慕之心,油然而生,故見萬物之揫斂,則觸處悲傷之心,如有所失,見萬物之發生,則對時驚惕之懷。若將復見,此雖只言春秋之節,而其心之無時不思推可知矣。祭統章所言,則凡於祭祀之時,男子主事於外,婦人主事於內,內外洞屬,各主其事,事者卽所謂官也,其官旣備,則其物乃備,物者卽所謂具也,此卽孝子祭之以禮之道也。臣所講四章,無非爲人子生事死事之盡其誠者,而若孝子立身之要道,莫如內則章所言者矣。凡人於一念之善不善,而聖狂判焉,則爲善之心將萌者,是作聖之幾也,不善之心將萌者,是作狂之幾也。其幾之微,甚於毫忽,而令名羞辱,皆其自取,則今夫人子之身,乃父母之身也,其身之令名,卽父母之令名也,其身之羞辱,卽父母之羞辱也。苟思由我而貽父母令名,則爲善之心,自當決然而果行矣,由我而貽父母羞辱,則不善之心,亦當決然而不果矣。昔漢昭烈,戒其子後主曰,勿以善小而不爲,勿以惡小而爲之,夫小善,人所易忽也,小惡,人所易狃也。若以小善之無補於行而不爲之,則顧何以貽父母令名也,以小惡之無損於德而爲之,則豈不至貽父母羞辱也?匹庶之孝,猶尙如此,況帝王之孝乎?昭烈此言,足以爲後世人主鑑法,伏願殿下,深加體念焉。上曰,參贊官讀之。時愚讀自君子之祭也,止安得不敬乎。上曰,文義奏之。時愚曰,夫人之一身,父母所育,靡父靡母,何以有此身乎?所以此身,終始盡孝,乃爲無忝,就以祭儀一章見之,風樹之感,益切於臨祭,誠心所到,僾然如見著存,不忘如此。然則平昔之左右就養,務盡怡悅者,自可知也。故曰孝子愛日,誠以一日之侍側奉養,爲此生難得之事,故愛之惜之。惟恐此日之虛度,及夫親沒之後,此心雖存,無處伸誠,故不但於祭禮,敬謹如此。雖尋常事爲,必要盡善,不敢少忽,如親在之時,卽內則所謂父母雖沒,將爲善思貽父母令名者也。蓋善者是十分至當底道理,人人性分之內,皆有本然之善,卽仁義禮智信性是也。藹然隨感,莫非善端,而每爲氣稟所拘,物慾所蔽,昏昧駁雜,非愚則狂,故聖賢之許多訓戒,只要人復此性之本然,如或不知之中,偶有差失,此卽所謂過也。雖非故爲不善而然,從古君子,必不闊略而痛改之,譬如日月之暫蝕旋明,無損於本體。故易曰不遠復無祗悔,殿下每於此心發見時,亟加省察,務求極善道理而行之。又以經傳中所已講習者,反復浸灌,至於寡過無過之地,則爲堯爲舜,不外於此。此是聖人之大孝,盡性踐形者也,伏願懋哉懋哉。上曰,閣臣讀之。輔鉉讀自曲禮曰君子雖貧,止不造燕器。上曰,文義奏之。輔鉉曰,君子雖貧,不粥祭器,雖寒,不衣祭服,粥之則無以祭也,衣之則褻而不敬也,祭者禮之大者故也。雖委巷匹庶,猶如是,況於王朝典禮之綦重者乎?臨宗廟而是用孝享,黍稷馨香,克盡蠲潔,昭格在上,可以介福矣。俄者參贊官,以祭儀祭統,備盡仰奏,臣無容更陳,而大抵祭禮,不但在於黍稷馨而已,致齋散齋尤大,夫齋者卽誠之所發也,是故齋三日,乃見其所爲齋者也。以此推之,誠之所到,無事不從心,今我殿下,有講學之誠,則非久可臻高明,有治國之誠,則可躋熙皞,豈不休哉,豈不盛哉?每以誠之一字,當留聖衷焉。上曰,史官讀之。賤臣讀自孔子謂曾子,止天子孝也。上曰,文義奏之。賤臣曰,臣所讀自止內,別無敷演仰達者矣。上讀自曲禮曰子之事親也,至行不翔。上曰,行不翔,何謂也?龜植曰,不翔行步,不爲修飾,遲緩之謂也。上曰,言不惰,何謂也?龜植曰,不惰,父母有疾,人子之道,專以醫藥爲務,故不及他事也。上繼讀至食肉不至變味。上曰,食肉不至變味,何謂也?龜植曰,父母有疾之時,猶可食肉,而但不可厭飫而至於口味之變耳。上曰,飮酒不至變貌,何謂也?龜植曰,縱飮則必至變貌,人子當色憂之時,豈可縱飮而變貌乎?上曰,爲人子者,常時則父母之前,可以飮酒而變貌乎?龜植曰,父母之前,豈可飮酒變貌,而古者亦有鄕飮酒之禮,至於鄕飮之時,或可飮酒,而似不當至於變貌矣。時愚曰,聖問及此,誠萬世之福也。儀狄始作酒,夏禹飮而甘之曰,後世必有以酒亡國者,遂疏儀狄,禹之功甚大,故先儒以爲惡酒之功,反大於平洚水者也。然其爲物,氣臭香潔,故薦于祀事,性味平和,故用之宴禮,而一或過量,以至沈湎,則亡國之禍,實起於此,夏禹之疏斥儀狄,蓋出於防微杜漸之意也。至於此章,爲人子者,父母之前,固何敢飮酒變貌,而侍疾之時,尤當切戒之云耳,非常時飮酒無害之意也。龜植曰,酒之爲物,易於過飮,則其害不少,故孔子惟酒無量,不及亂。若變貌,則易至於亂矣,此豈不爲深戒乎?上曰,疾止復故,何謂也?龜植曰,疾止病差之謂,復故如初之謂也。上曰,君有疾飮藥,臣先嘗之,親有疾飮藥,子先嘗之,何謂也?龜植曰,註曰度其所堪,此或慮其過毒也。臣之於君,子之於父,必先嘗而後進之者,蓋致謹之道也。上曰,醫不三世,不服其藥,何謂也?龜植曰,醫至三世,則治人多,用物熟矣。功已試而無疑然後服之,此亦謹疾之道也。上繼讀至爲宮室。上曰,爲宮室不斬於邱木,何謂也?輔鉉曰,邱木所以庇其宅兆,爲宮室而伐之,則是慢其先而濟其私也。上繼讀至夫孝。上曰,夫孝始於事親,中於事君終於立身,何謂也?維謙曰,此始字,卽上大文孝之始也之始也,此終字,卽上大文孝之終也之終也。以一中字而言之,於始終之間,以言事君之道者,蓋以事君之道,卽其推孝而爲忠者也,自事親而推之於事君,由事君而成之於立身,此所以事親事君立身,爲始中終之序也。時愚曰,爲人者,自孩提以至成人,居家養親則此爲始也,自强仕以後,出而事君,此爲中也。立身揚名,以顯父母,此爲終也,夫忠孝本無二致,移孝可以爲忠,故古語曰求忠臣於孝子之門,世豈有不孝而爲忠臣者乎?然主恩主義,又有不同處,故父母有過,三諫而至於號泣,期於積誠回聽,至於君臣,三諫以後,以可去爲義。然則人君於諫諍之言,當翕受俯從,俾不至三諫而去,蓋正人讜士,見幾而作,本不欲苟留虛縻,可去則去,故來諫之道,亶在人君樂聞之如何,可不勉勉乎?上曰,愛親者不敢惡於人,敬親者不敢慢於人者,何謂也?維謙曰,疾惡於人者,人亦惡之,慢易於人者,人亦慢之,則爲人之所惡者,豈無辱及於其親乎,爲人之所慢者,豈可無忝於其親乎?故爲人子者,惡言不出於口,忿言不反於其身者,以其一念之間,愛親敬親之切也。此言天子之孝,而猶言敢惡於人,不敢慢於人,則以天子之至尊,猶不敢惡慢於人,則以天子之至尊,猶不敢惡慢於人者,以帝王之愛親敬親,實爲治國平天下之本也。故曰堯·舜之道,孝弟而已,大學曰上老老而民興孝,上長長而民興弟,此卽不敢惡於人慢於人之義也。伏願殿下,於此益加勉焉。時愚曰,夫孝子竭誠事親之道也,何嘗有天子諸侯卿大夫士庶人之異乎?雖以庶人之孝,苟能推廣不已,則擧以措之家國天下,其理則一也。此章之分別揭示者,特以尊卑之間所施,各有大小故也。上繼讀止天子之孝也一遍訖。上曰,史官就座。仍命退,諸臣以次退出。
己酉八月初三日申時,上御熙政堂。別講入侍時,參贊官金基纘,侍讀官趙龜植,檢討官李維謙,檢校待敎金輔鉉,假注書趙翼東,記注官金熙逌,記事官南秉吉,各持小學第二卷,以次進伏訖。上曰,史官分左右。上開卷,上曰,上審讀之。龜植讀自在上不驕,止卿大夫之孝也。上曰,文義奏之。龜植曰,一章曰在上不驕,高而不危,夫驕之爲害,必至於危。故昔田子方曰,國君驕人則失其國,大夫驕人則失其家,在上者若自恃其位高,而縱其驕泰之心,則能不危其國家者,未之有也。二章曰非先王之法服,非先王之法言,非先王之德行,不敢言不敢服不敢行,此制節謹度之至言要道也。夫仲尼之門,無道桓·文之事者,以桓·文之事,非先王之法言也,孟子道性善,言必稱堯·舜者,以堯·舜之道,卽先王之法言也。此章雖以卿大夫之孝爲言,帝王之大道,亦不外乎是,凡於日用之間,一動一靜,一言一行,皆準則乎先王之法言德行,則自然身修家齊國治而天下平矣。伏願殿下,懋哉懋哉。上曰,下番讀之。維謙讀自以孝事君,止未之有也。上曰,文義奏之。維謙曰,此一章,卽孔子以孝經,傳之於曾子,始自天子諸侯,至於卿大夫士庶人,各言其孝之職分內事耳。此大文卽言士之孝,而士者有祿位任事者之稱也。有祿位任事者,當知事君事長之道,而事君事長之道,忠順是已。然而非孝不可以爲忠,非敬不可以爲順,必也推其孝親之心而移之於忠,推其敬親之心而移之於順,然後事君事長之道備矣,然後不失其忠順之心,而以事其君上。苟或不然,則必得罪於君上,不得保有其祿位,以奉其先之祭祀矣。豈可謂之孝乎?至若庶人之孝,則不過順生長收藏之時,治耕耘斂穫之業,此所謂用天之道也,相沃衍皐濕之宜,藝稻粱黍稷之種,此所謂因地之利也。然而惟當謹其身而不妄費,然後可以身安力足,以奉養其父母矣。自天子至於庶人,上下尊卑,雖有霄壤之分,其爲孝之各守職分一也。夫孝者,貴在有終有始,若不能有其終始,則災患之不及於其身者,未之有也。故此章內,先言孝之始孝之終,而末乃以孝無終始,戒而結之,聖人反覆敎訓之意,深且切矣。臣謹按言諸侯之孝,則曰制節謹度,言庶人之孝,則曰謹身節用,夫謹者敬其身而不敢驕也,節者儉其用而不敢奢也。驕奢之禍人家國,貴賤無異,雖以堂堂萬乘之富,一任其驕奢,而不有以謹節之,則國必危矣,以至於蚩蚩食土之氓,自用其驕奢,而不知其謹節之則,家必喪矣。故孟子言行仁政之道,而必曰制民之産,仰足以事父母,又曰有恒産者有恒心,恒心者謹節之謂也。然後驅而之善,而敎之以孝弟之道,此所以民不陷於刑辟,而敎化行焉者也。方今習俗日渝,侈風日盛,用度無節,民産無恒,八路生靈,困悴嗷嗷,甚於倒懸,殆若不保朝夕者然。伏願殿下,惕然深念,亟懋節儉之德,示敦朴以身先之,則上行下效,捷於影響,觀感之化,自可以成敎於國,而太平萬世之基,可復見矣。臣敢以謹身節用四字,今日爲殿下獻焉,更伏願懋哉懋哉。上曰,參贊官讀之,基纘讀自孔子曰父母生之,止猶爲不孝也。上曰,文義奏之。基纘曰,人之生也,嗣續父母之遺體,天性之恩,莫大於此。自孩提之時,已知愛親,及其長也,亦知敬親,此則秉彝之同得者也。是以君子推愛親之心,而至於愛人,推敬親之心,而及於敬長,是謂之順德也。苟或不愛敬其親,而乃反愛敬他人,則此所謂所厚者薄,所薄者厚也,乖理悖常,孰甚於此?此夫子所以深惡而切戒之也。由是觀之,帝王爲治之道,亦從孝理中流出來,老老及人,親親仁民,如帝堯之敦敍九族,平章百姓者是已。夫以仁民之心,及於微物,子惠困窮,懷保庶民,卽仁德之及於民也,方長不折,啓蟄不殺,卽仁心之及於物也。又以敬親之心,推之於人,崇儒道而尊賢德,隆師傅而禮群下,見高年則敬之,見大臣則敬之,凡所以曰愛曰敬者,皆本於事親之心,而推而及之者又如此,自天子達于庶民,語其爲孝之本,不過曰愛敬而已。徒知愛親,而不知敬親,徒能敬親,而不能愛親,亦未可曰孝也。然則惟愛與敬,相爲終始,如上章所云孝之終始者,政謂此也。愛敬二字,卽明倫一篇之綱領也。惟殿下,益加體念焉。上曰,閣臣讀之。輔鉉讀自孟子曰世俗,止五不孝也。上曰,文義奏之。輔鉉曰,五不孝之中,何者非可誡,而惟此從耳目之欲五字,尤可惕念處矣。大抵耳目之所欲,易出於私心,而苟非大聖人志氣之專壹,則日用常行之間,不爲撓奪者鮮矣。是故商書曰不役耳目,百度惟貞,四勿箴曰非禮勿視,非禮勿聽矣。伏願殿下,於此等處,鑑誡焉。基纘曰,從耳目之從字,非但爲從行之義也,亦縱恣之義也。凡物欲之所接於耳目者,惟意所欲,無所顧忌之義也。上讀自在上不驕,止謂之悖禮。上曰,悖字,何義也?臺纘曰,事之乖常者,卽悖逆也。不愛敬其親而愛敬他人者,乃是悖逆之事,非順理之事也。上讀自孝子之事親,止猶爲不孝也。上曰,醜字,何義也?基纘曰,醜之爲言卽類也,而類者彼與我相等之謂也,如地醜德齊云者,以其處地之相等也。上讀自孟子曰世俗,止五不孝也。仍掩卷,上命史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李時愚啓曰,合辭方張之時,兩司無詣臺之員,事甚未安。呈告人員,竝卽牌招,何如?傳曰,允。
鄭基世啓曰,左副承旨趙道淳,今日不爲仕進,卽爲牌招,何如?傳曰,允。
李時愚啓曰,左右史不可不備,檢閱徐翼輔·尹滋悳,旣有只推之命,竝卽牌招入直,何如?傳曰,允。
備忘記,昌城都護府使李根永,宣川都護府使鄭日復,茂山都護府使申在儉,慶源都護府使許策,雲峯縣監洪永錫,安義僉使羅敬漣下直,長弓一張,長箭一部,片箭一部,筒兒一箇賜給。
傳于鄭基世曰,下直守令留待。
傳于鄭基世曰,下直守令入侍。
傳于李源達曰,召對爲之。
傳于李源達曰,別講爲之。
鄭基世啓曰,假注書趙翼東,時無職名,令該曹依例付軍職,冠帶常仕,何如?傳曰,允。
傳于金基纘曰,飭已施矣,前禮判徐左輔,分揀。
傳于金基纘曰,日前罷職求對三司,竝分揀。
傳于金基纘曰,臺諫有闕之代,政官牌招開政。
金基纘啓曰,吏曹判書李憲球,參判金輔根,參議洪永圭牌不進,推考傳旨及罷職傳旨今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李憲球,參判金輔根,參議洪永圭再牌不進,推考傳旨及罷職傳旨今方捧入,而開政命下之後,連事違召,無意承膺,事體所在,誠甚未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體更爲牌招。
又啓曰,吏曹參議洪永圭四牌不進,依定式禁推傳旨捧入之意,敢啓。傳曰,知道。
又啓曰,吏曹判書李憲球,參判金輔根,參議洪永圭三牌不進,推考傳旨及禁推傳旨今方捧入,而開政命下之後,連事違召,無意承膺,事體所在,誠甚未安。判書陳疏,參判所當更請牌招,而係是一日四牌,何以爲之?敢稟。傳曰,參議分揀,與參判一體更爲牌招。
又啓曰,吏曹判書李憲球疏批已下,卽爲牌招,何如?傳曰,允。
金基纘,以吏曹言啓曰,成均館典籍洪鍾雲,濟用監副奉事趙秉岳,俱以身病,呈狀乞遞,竝改差,何如?傳曰,允。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成直講,俱爲未差,典籍宋謙洙,方以入直,身病猝重,呈旬出去,時無入直之員,以他郞官姑爲代直,何如?傳曰,允。
又以弘文館言啓曰,副校理宋近洙,旣有只推之命,卽爲牌招察任,何如?傳曰,允。
李源達啓曰,大司憲·掌令一員未差,執義韓升烈,掌令李亮和,持平蔡元默陳疏,持平李鍾浩牌不進,監察茶時之意,敢啓。傳曰,知道。
有政。吏批,判書李憲球進,參判金輔根,參議洪永圭竝牌招不進,同副承旨金基纘進。以徐左輔爲大司憲,李玄緖爲大司諫,金會明爲掌令,趙鶴年爲右參贊,李啓朝爲內醫提調,金在根爲宗簿正,金元植爲司成,李秉珪爲禮曹正郞,韓敬源爲兵曹正郞,金畯爲直講,李圭白爲典籍,鮮于鋧爲崇仁殿參奉,李承敬爲濟用副奉事,宋欽成爲安城郡守,申命羲爲价川郡守,校書博士單李杓,南鍾三爲獻納。
兵批,判書尹定鉉病,參判黃浩民病,參議韓兢人病,參知柳興吉入直進,右副承旨李源達進,同知劉夢龍,大護軍徐左輔·洪在喆·李啓朝,護軍閔致成·洪祐順,副護軍柳致明·黃·吳光勳,副司直洪羲宗·金龍洛·李啓哲·康國龍·金基煥·尹行福·吉顯範·李潭九·睦仁㘽·柳來維·李參鉉·柳興奎·柳進翰,副司果李貞夏·許㥌·李鼎敍·金禹洙·鄭·李宅濂,副司正趙翼東,以上竝單付。
吏批,再政。以韓璵爲司宰僉正,朴海昇爲景陵參奉。
兵批,再政。同知單嚴球。
吏批,三政。以趙猷淳爲宗廟令。
金基纘,以弘文館言啓曰,副校理宋近洙,旣有只推之命,卽爲牌招察任,何如?傳曰,允。
以左副承旨趙道淳牌不進罷職傳旨,傳于金基纘曰,只推。
以持平李鍾浩牌不進罷職傳旨,傳于金基纘曰,只推。
以吏曹參議洪永圭四牌不進禁推傳旨,傳于金基纘曰,只推。
以副校理宋近洙牌不進罷職傳旨,傳于金基纘曰,只推。
以檢閱徐翼輔牌不進罷職傳旨,傳于金基纘曰,只推。
金基纘,以禮曹言啓曰,領中樞府事臣趙寅永箚子,謹稽各陵合封之已例,則若厚·獻·英·明四寢,王妃葬禮在先,大王葬禮在後,而陵號皆仍用本陵之號,似合援用於今日,而惟宣祖大王穆陵時,合封於懿仁王后,而譜略王后陵註曰初號裕陵,裕陵之改爲穆陵,事係久遠,難以考定。且合封之陵前後爲十八所,而表石則皆以一坐入設,惟英宗元陵貞純王后合祔也,用新舊兩表石矣。此皆有關於禮文制度,不敢自下擅便。故玆庸據實仰聞,伏願殿下,仰稟東朝,仍令收議於時原任大臣及禮堂處,以爲敬遵之地,千萬幸甚。答曰,省箚具悉卿懇,收議事允從矣事批下,發遣郞廳收議,則行判中樞府事臣鄭元容,以爲陵號之仍用舊號,表石之合設一石,旣多列聖朝已行之典,摠護箚辭,明有援據,俯詢之下,豈有他見乎云?行判中樞府事臣權敦仁,以爲病未獻議云。議政府左議政臣金道喜,以爲陵號之仍舊,表石之合設,俱有祖宗朝已行之禮,似當援用於今日,至若穆陵之改定陵號元陵之各豎表石,事無可考,例亦甚罕,以臣謏聞,不敢臆對,惟在博詢而裁處焉云。臣箕淳,以爲因大臣箚,以陵號與表石事,有收議之命矣。穆陵陵號之不仍初號,其時朝議,今無以追考,謹稽臣曹謄錄,則明陵陵號議定時,依長陵已例,仍用明陵初號,此爲今日可援之禮,表石之用新舊兩坐,雖有元陵已例,合封各陵,皆以一坐入用,今番則陵號仍用舊號,表石以一坐入用,恐合遵先之義,而以臣謏淺,不敢質對,惟願博詢而裁處焉云。參判臣韓正敎,以爲陵號之仍用初號,臣曹之謄錄昭載,表石之兼設一坐,先陵之已例旣多,穆·元兩寢,雖有異例,當時朝議,無以追稽,則仍用陵號,兼設一表,恐合敬遵先憲之道,而以臣膚淺,有難臆對,惟願博詢而裁處焉云。參議臣趙雲澈,以爲陵號之仍舊,表石兼排,多有諸陵寢已行之例,今若敬遵,宜合禮節,而有關制度,且係重大,以臣膚淺,不敢臆對,惟在博詢而裁處焉云矣。大臣禮堂之議如此,上裁,何如?傳曰,依大臣議爲之。
又以禮曹言啓曰,謹稽續五禮儀喪禮補編,則發引時殿下奉辭,返虞時祗迎處所,皆以城門外載錄,而庚申年,依甲寅大喪時已例,以奉辭於闕門外,祗迎於城門外磨鍊,因貞純大妃下敎,祗迎亦於闕門外磨鍊,乙未年例庚申年例,奉辭祗迎,皆以闕門外磨鍊,因大王大妃殿下敎,奉辭於內庭,祗迎則因傳敎,闕門內磨鍊矣。今番則何以爲之乎?敢稟。傳曰,奉辭以闕門外,祗迎以城門外磨鍊。
金基纘,以敦寧府言啓曰,今己酉式年御牒·譜冊修整後,畢役之意,敢啓。傳曰,知道。
又以山陵都監摠護使意啓曰,山陵始役,在於今月初七日矣。本都監提調以下,明日先肅拜,再明日出去,而京都監郞廳一員,依例以兵曹佐郞朴文差下,使之察任,何如?傳曰,允。
又以山陵都監摠護使意啓曰,因山時陵所各司假家,丙申以後,自各其司造作,載在各年儀軌,今亦依此知委,何如?傳曰,允。
李源達,以訓鍊都監言啓曰,今此新陵始役時,本陵欄干石外面設布帳,令本局擧行事,自山陵都監草記,蒙允矣。布帳二十部,軍三名,今月初五日爲始,定送排設,守直之意,敢啓。傳曰,知道。
又以訓鍊都監言啓曰,善放砲手五名,令三軍門,交替輸送于陵所,以防虎患事,自山陵都監草記,允下矣。本局善放砲手五名,今月初六日爲始,限因山畢役,輪回定送之意,敢啓。傳曰,知道。
又以刑曹言啓曰,罪人崔仁奎,加刑嚴囚矣。卽接典獄署牒報,則仁奎今月初三日亥時量,因病物故云。不得發配之意,敢啓。傳曰,知道。
義禁府照目粘連,靈光前郡守曺雲承矣本府議啓內,始因地界之錯認,以致領護之失檢,揆以法意,有難參恕,以此照律,罪笞四十收贖,附過還職,私罪。奉敎依允爲旀,功減一等爲良如敎。
吏曹判書李憲球疏曰,伏以仙馭莫攀,雲鄕寢邈,公除奄過,節序嬗變,仰惟聖慕,益復靡逮。仍伏念臣,材甚庸陋,性又鈍滯,本不堪備數於百執事之末,而恩造偏深於前後,揚歷殆遍於外內,每自循省,秪切兢惕,此豈但爲揆分僥濫已也?凡係榮途,更不敢望進一步,乃者天官特點,忽下於千萬夢想之外,臣聞命惝怳,繼以惶懍,莫省所以措躬也。夫淸朝分職,孰非綦重,而冢宰爲尤,黜陟臧否,曲當物議,鑑別淑慝,務盡公道,方可謂稱是職,今若責之以掌六典治八則,以行周官之美尙矣。抑其次則材識可以甄流品,踐歷足以嫺格例,然後庶或可以彌綸牽架,幸無大何,若賤臣者,空疎譾劣,最居人下,立朝孤蹇,不量鑿枘,班簿之間,識面無幾,豈可論於審㫼其淺深,綜察其名實也哉?況今我殿下一初之會,四方引領,百僚拭目,莫不蘄嚮振勵,思見德化之成,固宜辨邪正,以淸朝著,愼爵祿以重名器,而乃使如臣不肖,尙然充位,俾操其衡而行進退之權,其爲玷聖簡而駴物情,諒非細故。且臣楡景益邁,蒲質已衰,筋骸尤覺弛廢,神識日就耗荒,家常酬應,亦患熏摎,臨事則朝營而夕錯,對人則前記而後忘,以此見狀,何可强所難强,冒據不敢當之職,自取公私狼狽而莫之恤乎?今若有萬一稱塞之實,而故爲此飾讓之說,則又非臣義分之所敢出也。且於日前,猥膺敦匠之任,明將辭陞矣。雖欲黽勉趨膺,勢將閱月虛縻,此尤臣難冒之一端,際玆召牌屢降,坐犯違傲,益不勝惶隘。玆敢不揆煩猥,冒陳衷懇,伏乞聖慈,俯賜鑑諒,仰稟東朝,亟遞臣新授職名,俾重任無曠,私分獲安焉,臣無任云云。答曰,省疏具悉。卿其勿辭行公。
兵曹判書尹定鉉疏曰,伏以臣,庸愚之姿,謏陋之識,衰朽之早,資歷之淺,初何嘗近似於見職,而我大行大王,特擢於待罪海藩之日,臣惶隕震懍,陳誠丐免而不得命,黽勉就列,遷延時日,奄遭崩坼之變,上下悲遑之中,未敢言私,含哀忍痛,以訖大政,而周旋於嘗藥之任,奔走於敦匠之役,不克延攬武人,博採衆論。又以不嫺銓選,罅漏百出,固知隳政體而招物議者,蓋不可以悉數,恧蹙靡措,唯竢譴何,而臣於先朝,偏蒙殊知,終始無替,隆恩厚渥,與天無極。龍馭莫攀,蟻褥未遂,如木如石,猶然視息,每念曾未有一言一事仰報涓埃,爲孤負之大,撫躬自訟,血淚無從,惟是追先帝報陛下六字,在今日臣分之當然。若有絲毫可補於國家者,雖肝腦塗地,顧何敢辭,其奈樗櫟之材,本無當於大廈之需,駑駘之步,不足充於和鑾之御,只爲妨賢路而累一初淸明之理何哉?況臣貞痼之疾,添劇於震剝之際,全却食飮,宛轉牀玆,眞元日損,神精日銷,雖欲鞭策自力,以效微衷,而萬萬不可得矣。玆敢披瀝情實,控籲於嚴廬之下,伏乞聖慈,俯垂矜憐,仰稟東朝,亟賜鐫改,回授可堪之人,以便公私,不勝幸甚,臣無任云云。答曰,省疏具悉。本兵之任,何可輕遞?卿其勿辭行公。
獻納尹堉疏曰,伏以臣,日前待罪玉署,猥隨三司之後,以箚以啓,聲討諸罪人,以至伏閤屢日,而及伏承慈敎下者,若曰固當允從,以嚴春秋無將之法,若曰事君不以其道,則人臣之大罪,象魏自在,於是乎諸賊之鬼蜮情狀,莫逃於日月之明矣。爲人臣而負此貫盈之罪,一刻容息於覆載之間者,古今天下,無是理也。忘竊以爲淵鑑所照,旣盡燭奸,則肆巿之誅,設鞫之擧,不俟終日而廓揮乾斷矣。未卽準請,遽蒙恩遞,曾未旬日,旋廁薇垣,則其間求對之臣,已爲傳啓矣。在臣明張之義,豈有昨今之異,而回旋不及,未免隨衆聯參,方切自訟,迺者大司諫臣黃疏出,而官箴之語,及於傳啓諸臣,責之以聲討之不嚴,論之以臺體之壞損,其言雖不斥於臣身,臣心之愧忸,有不容自恕者矣。始也不能回聽於求對之時,末焉不能自異於傳啓之後,緩討之罪,損體之失,顧何異於諸僚乎?其不可以一次引避,卽蒙恩批,自謂已伸,而揚揚於耳目之列者審矣。未效逐雀之義,而冒沾冠豸之職,將焉用臺閣爲哉?以此情踪,臺端一步,艮限在前,天牌之下,無路承膺,玆敢瀝血陳章,伏乞聖明,淵然深思,仰稟東朝,所陳諸罪人,亟允前請,以行天討。仍治臣溺職之罪,以爲瘝厥官者之戒焉,臣無任云云。省疏具悉。亦旣一伸,而又欲更張其事,抑何意思也?似此好事,而人不可以臺閣言,爾則施以罷職之典。
己酉八月初四日辰時,上御熙政堂。下直守令入侍時,左承旨鄭基世,假注書趙翼東,記事官盧鎭泰·南秉吉,光州牧使李在鶴,順天府使趙然昌,成川府使金益文,南陽府使李儒增,宣川府使鄭日復,昌城府使李根永,茂山府使申在儉,慶源府使許策,平山府使洪吉謨,雲峯縣監洪永錫,蔚山府使朴齊韶,咸從府使申命澈,陜川郡守金東選,昆陽郡守李有新,寶城郡守高濟煥,熙川郡守鄭濟成,雲山郡守洪秉周,龍仁縣令李源一,慶山縣監姜羲永,昌平縣令李根榮,文化縣令李忠翼,稷山縣監朴承奎,恩津縣監李恒翼,黃澗縣監洪翊周,結城縣監尹行敬,懷仁縣監金長遠,慈仁縣監朴奎瑞,迎日縣監邊漢圭,熊川縣監任勉常,南原縣監金炳喬,谷城縣監申錫疇,咸平縣監張日煥等三十二人,以次進伏訖。上曰,史官分左右。上曰,民之於守令,視若父母,下去後實心對揚,可也。在鶴等起伏奏職姓名。基世奏曰,宣諭別諭之節,何以爲之乎?上曰,榻前爲之。基世承命出楹外,東壁西向,詭讀宣諭及別諭訖。上曰,守令七事講,一齊奏之。在鶴等一齊奏七事講訖。上曰,諸守令先退,又命史官就座,仍命退。承史以次退出。
己酉八月初四日辰時,上御熙政堂。召對入侍時,參贊官鄭基世,侍讀官趙龜植,檢討官李維謙,檢校待敎洪淳穆,假注書李徹宰,記注官金熙逌,記事官南秉吉,各持小學第二卷,以次進伏訖。上曰,史官分左右。上開卷,上曰,上番讀之。龜植讀自曾子曰身也者,止莫大於不孝。上曰,文義奏之。龜植曰,此章父母之遺體者,卽上文身體髮膚受之父母謂也。孝於其親者,奉行父母之遺體,敢不敬乎?居處也莅官也,朋友也戰陳也,不以莊忠敬信勇五字成就,則此修身不敬,而自歸於不孝矣。曾子所以重言敢不敬三字者,此固丁寧申戒之意也。末章以罪莫大於不孝結之,夫孝者百行之源,故不孝之罪,爲三千之首,一有得罪於不孝,則他何足取乎?蓋明倫一篇,明人子事親之孝,而上文則勸勉之,下二章則戒懼之,此則孝無終始,患不及者未之有也謂也。夫敬不可斯須去身,自天子諸侯,達于卿大夫士庶人,捨此誠敬,則修齊治平之道,無以做去矣。故周成王宅洛初,召公陳戒曰,王敬作所,不可不敬德,作所之所,卽處所也,以敬爲所,則無往而不居敬矣。伏願殿下,必以敬之一字,置諸淵衷,終始服膺,動靜語默,出入起居,一依於敬,則三代治平之復見於今日,懋哉。上曰,下番讀之。維謙讀自禮記曰將適公所,止止下堂而受命。上曰,文義奏之。維謙曰,此章言人臣將朝於君之儀也。公所者君所也,將適君所,則必前期而齋戒,居於外寢,外寢者齋戒之室也。上沐下浴,以潔其身,然後掌文史者,以象笏而進之,以其所思之將告於君者及其將仰對於君者及前日所受於君命者,書之於笏,恐其或忘也,旣着公服,必私習其容貌儀觀佩玉之聲,然後出而適君之所,此皆敬謹之至也。受君之命,則不敢遲留於家,必卽地而行之,君命辱臨,則出拜之,君使將歸,則拜而送之,亦皆敬君之禮也。至於使人有告於君,則朝服而命之,以其如在君前也,使者反而下堂受命,以其若親聽君命也,朝服而命字,卽以告君之辭,命其使也,下堂受命之命字,卽受其君之所命於其使也。此無非敬君之意也,大抵臣之事君,與子之事父一也。故子事父母,則鷄初鳴而盥嗽衣服,櫛縱笄總,搢笏佩用,以適父母之所,臣事君則宿齋戒,君外沐浴,書笏習容,以適君之所,適公所之適字所字,與適父母所之適字所字,同一義也。非獨臣之敬君,如是其至也,君之待臣,亦必以禮,故將朝之時,君必未明而具衣,坐而待之,見庭燎之光,則顚倒而召之,咨訪治道,此體群臣之道也。故曰君使臣以禮,臣事君以忠。忠卽敬也,上以禮待下,下以敬事上,明明在朝,穆穆布列,則君有〈君〉之威儀,臣有臣之威儀,而上下有序,百度惟貞矣。伏願殿下,深念導率之要,克軫禮待之義,使百工熙而庶績凝焉。上曰,參贊官讀之。基世讀自論語曰君召使擯,止似不足者。上曰,文義奏之。基世奏曰,此篇卽明君臣之義也。臣之事君,必以忠敬,故君之使臣,亦以敬禮。君臣之間,各言忠與禮,而敬之一字,則統言於君臣者,可見上下交修之道矣。昔漢之汲黯,以忠直見憚於君,而武帝之於汲黯,不冠不見,其見敬禮如此,君臣之各得其道,豈不美哉?臣又伏覩向日慈聖殿下諺敎之勉戒於殿下者,亦惟曰敬大臣禮群臣,此實我朝家法,惟殿下,懋哉。上曰,閣臣讀之。淳穆讀自攝齊升堂,止其餘皆寫。上曰,文義奏之。淳穆曰,此攝齊升堂以下,卽論語鄕黨篇,而孔子出入君所之威儀,宛然可想也。威儀者維德之隅,而必有忠信篤敬,然後乃可以著見於外,非徒謂臣有臣之威儀,君亦有君之威儀焉。大禹之聲律身度,左規右繩是也。人君之臨朝,恭敬齊莊,昌言嘉謨,和顔色而受之,至如車馬衣服,必待有功者而賜之也。惟我殿下,舊勞于外,誕登寶位,恭默之中,日開講筵,八方臣庶,孰不欽仰?顧今悠悠萬事,惟在於聖學進就而已。宋臣范祖禹曰,陛下今日學與不學,係天下他日治亂,陛下如好學,則天下之君子,欣慕願立於朝,旨哉言乎?今殿下,勤於爲學,克臻高明之域,庶幾有德有儀之人,穆穆布列,言以納之,功以試之,車服以庸,祖宗朝熙隆之業,愈益光大矣,懋哉懋哉。上曰,其言甚好也。上讀自曾子曰身也者,止其餘皆寫。上曰,出拜君言之辱,何謂也?維謙曰,辱者枉屈之義也。君使人命之於家,則君命之來,卽是枉屈也。臣子之道,不敢坐而受之,故出門拜而受之也。上曰,若使人於君所,則必朝服而命之者,何謂也?維謙曰,臣有告君之辭,而使人替告於君,則是我之所命於人者,卽其告君之辭也。將以告君之辭命之,故必以朝服而命之,有若已之親告於君焉,此敬之至也。上曰,君召使擯者,何謂也?基世曰,擯是接待隣國使臣之謂也。孔子値列國之時,每於隣使之來也,有擯相之任矣。以我國言之,則勅行時如遠接館伴之職,卽古之擯也。上曰,賓退必復命曰賓不顧矣者,何謂也?基世曰,接賓之道,旣盡其禮,而無不足之意。故所以不顧而去之意,復命者也。上復讀自曾子曰身也者,止其餘皆寫一遍訖。上曰,史官就座。仍命退,諸臣以次退出。
己酉八月初四日酉時,上御熙政堂。別講入侍時,參贊官李源達,侍讀官李,檢討官李維謙,待敎尹滋悳,假注書李徹宰,記事官盧鎭泰·南秉吉,各持小學第二卷,以次進伏訖。上曰,史官分左右。上開卷,上曰,上番讀之。讀自論語曰君賜食,止能相親也。上曰,文義奏之。曰,臣所讀自止內,上五章,全以敬君之意言之者也,下一章,以事君盡忠之意言之者也。人臣事君之道,必於忠愛上做去,則忠愛之心,莫切於進而思盡己心,退而思補君過,蓋補過之過字,過固失矣,而未必至於惡也,卽未盡善之謂也。以未盡善而尙欲補其過者,卽使其君,必欲爲堯·舜之誠也,此所以發於忠愛,而事君以忠之義,亦不外乎此也。大抵君臣之分截嚴,宜若莫相親近,而君有過而諫之者,臣之道也,臣有諫而受之者,君之道也。是以奏對講討之際,君必以禮進之,虛心受之,上下交孚,情志相通,然後方可以見都兪吁咈之美,而庶事皆可成矣。古所云君臣之間,如家人父子者,卽此之謂也。今我殿下,初服求治,正是八域生民懽忭頌祝之日也。必於語默動靜之間,常以敬天愛民,節儉勤學,爲一副規模,施之於日用事爲之間,一日二日,孜不已,則此宗社之慶,臣民之福也,伏願懋哉懋哉。上曰,節儉,何謂也?曰,節者,節財用之義也。儉者,雖衣服飮食之節,取其菲薄,不尙奢侈之義也。上曰,君賜腥,必熟而薦之,何謂也?曰,腥生肉也。熟而薦之祖考,榮君賜之義也。上曰,君賜生必畜之,何謂也?曰,仁君之惠,無故不敢殺之義也。上曰,侍食於君,君祭先飯,何謂也?曰,祭之義,將飯必先祭始造飮食之人也。上曰,先造飮食之人,誰也?曰,燧人氏敎人火食,后稷敎民稼穡者也,似是報其功而祭之也。上曰,疾君視之,東首加朝服拖紳,何謂也?曰,東首而受生氣之意也。不能着衣束帶,不可以褻服見君,故加朝服於身,又引大帶於上,此皆敬君之至也。上曰,君命召不俟駕行矣,何謂也?曰,急趨君命之義也。上曰,君子事君,進思盡忠,退思補過,何謂也?曰,進見其君,則思盡己之忠,退適私室,則思補君之過,無一時一念之不在君之義也。上曰,上下能相親也,何謂也?曰,君臣之分,本自截嚴,而臣以忠愛而親其君,則君亦諒其忠愛而親其臣,此所以上下相親之義也。上曰,下番讀之。維謙讀自君使臣以禮,止不得其言則去。上曰,文義奏之。維謙曰,君使臣以禮,臣事君以忠,卽孔子對定公之語,而君必曰以禮,臣必曰以忠者,是言上下各盡其道也。大臣以直道事君,而不見可於其君,則止而不仕於朝,孟子曰可以止則止,卽此義也。子路,孔子之高弟也,問事君之道於孔子,孔子以勿欺而犯答之,勿欺者不爲僞言也,犯之者面折廷爭也。禮記曰,有犯而無隱,無隱是勿欺之義也。鄙夫卽指小人而言也,夫者賤者之稱也,小人至鄙,賤莫賤焉。故曰鄙夫,君子豈肯與至鄙而賤者,同爲事君也哉?其未得而患得,旣得而患失,患失而至於無所不爲,此所以鄙且賤之甚者也。責者期望之辭也,使其君爲堯·舜,固是至難之事,而君子之事君,必期望以堯·舜者,是所謂責難於君也。開陳善道,防閉邪心,卽使其君,爲堯·舜之道也。人臣之恭且敬,豈有大於此乎?故上文曰將順其美,匡救其惡,夫君之爲善,承順而對揚之,君之爲惡,正救而潛遏之,此君子之道也。小人則反是,惟恐其君之爲善而不爲惡,故雖可與有爲之君,必曰吾君不足與有爲,循私背公,去義趨利,終必陷其君於不義,故謂之賊。賊者害其君之謂也。官守言責各有職,則不得盡其職,而徒食君之祿,君子恥之,故寧潔其身而去焉。蓋君使臣以禮者,卽堯·舜之於皐·夔·稷·契也。臣事君以忠者,皐·夔·稷·契之於堯·舜也。以堯·舜之聖君,得皐·夔·稷·契之賢臣,相與以禮以忠,上下共貞,聞其昌言嘉謨,則君曰都,臣曰兪,見其巧言令色,則君曰吁,臣曰咈,都兪者美之之辭也,吁咈者斥之之辭也。當此之時,親君子遠小人若是,故至治雍熙,萬邦協和,至于今幾千載,言聖君則必稱堯·舜,言賢臣則必稱皐·夔·稷·契,此君以禮臣以忠之效也。勿欺之字,與犯之之犯字相反,君子事君以犯顔,小人事君以欺心,君子與小人,每每相反,蓋以君子順天理之公,小人循人慾之私。故人君有過,則順其天理之公而陳之,直諫不諱,格其君心之非者君子也,循其人慾之私而導之,阿諛苟容,惑其人主之心者小人也。君子小人之分無他,卽理慾公私之別也。伏願殿下,深念於此,聞逆耳之言,則知爲君子而進之,見容悅之輩,則知爲小人而退之,立大公至正之道,祛黨私偏陂之弊,使此一世,偕底升平之化,千萬顒祝之至。上曰,參贊官讀之。源達曰,臣眼昏,不能辨懸吐,恐多誤讀,惶懍萬萬矣。上曰賜燭。源達讀自王蠋曰,止以厚其別也。上曰,文義奏之。源達解釋註詁後,仍奏曰,臣所讀自止內,別無文義之可奏者,而俄者下問節儉二字,上番敷陳無蘊,而臣有區區愚見,敢此仰奏矣。儉之爲德,有人君庶民之別焉。在庶民則衣服華鮮,食不設珍美者,謂之儉德,而若在人君,則菲衣惡食,雖爲盛德,而此乃一人之昭儉而已也。蓋節者有制度之謂也,儉者無踰濫之謂也。故爲文章以表貴賤,貴者有貴者之文章,賤者有賤者之文章,等級明而分數定,莫敢爲過於分之事,故天下不期於儉而自儉矣。夫如是也,故以舜之聖,而被袗鼓琴,若固有之,不以爲泰,苟無制度,則人君雖御澣濯而集囊帷,庶人之飾履,富屋之被繡,莫之禁遏,至於踰濫而爲奢侈矣。伏願殿下,勿以一人之昭儉爲美,而謹節制度,嚴立科條,使一國之民,莫敢僭上,各安本分,以至八域同歸於尙儉之盛,則豈不休哉,豈不美哉?上曰,閣臣讀之。滋悳讀自取妻不取同姓,止不敢忘命。上曰,文義奏之。滋悳曰,此篇皆所以明夫婦之別,所以致齊家之道。齊家也者,非但士庶爲然,帝王治平之所由始者也。天下之本在國,國之本在家,而家之本,又在於夫婦,夫婦之別明則家齊,家齊則國治而天下平焉。是以文王,刑于寡妻,以御于家邦,二南之化,始諸關雎,不出家而成敎於國矣,伏願深留聖衷焉。上曰,患得之患失之,所得所失者,何事也?維謙曰,小人不顧義理,惟利是趨,故未得其利,則恐未得利,旣得其利,則又恐失利,其所患得而患失者,直不過一利字耳。苟利於己,無所不至,豈不可鄙之甚哉?上讀自論語曰君賜食,止不敢忘命,一遍訖。上掩卷,上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調金景善啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
李源達啓曰,合辭方張之時,兩司無詣臺之員,事甚未安。除在外·疏批未下外,未肅拜·呈告人員,竝卽牌招,何如?傳曰,允。
鄭基世啓曰,左副承旨趙道淳,今日不爲仕進,卽爲牌招,何如?傳曰,允。
李源達啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,執義韓升烈,掌令李亮和,持平蔡元默,司諫趙完植,正言李文馨·李秉德疏批已下,一體牌招,何如?傳曰,允。
傳于金景善曰,山陵都監堂上留待。
傳于金景善〈曰〉,下直守令留待。
傳于金景善曰,山陵都監堂上入侍。
傳于金景善曰,下直守令入侍。
李時愚啓曰,副校理宋近洙,旣入闕中,不爲肅謝,直爲出去,事甚未安。推考,何如?傳曰,允。
傳于金景善曰,召對爲之。
李源達啓曰,行大司憲徐左輔在外,執義韓升烈,掌令李亮和,持平李鍾浩·蔡元默牌不進,掌令金會明陳箚,監察茶時之意,敢啓。傳曰,知道。
以執義韓升烈,掌令李亮和,持平李鍾浩·蔡元默,司諫趙完植,正言李文馨·李秉德牌不進罷職傳旨,傳于李源達曰,只推。
以左副承旨趙道淳牌不進罷職傳旨,傳于李時愚曰,只推。
傳于李時愚曰,臺諫有闕之代,前望單子入之。
金基纘,以兵曹言啓曰,五衛將金夏淵·金致聖·李珌秀,景福宮衛將李命龜·劉夢龍,慶熙宮衛將張龍雲·金鍊百·金敬洛,俱以病難供職,呈狀乞遞,竝改差,何如?傳曰,允。
吏曹口傳政事,以趙基升爲景慕宮令。
傳于李時愚曰,判府事鄭元容,復拜相職。
李時愚啓曰,判府事鄭元容,復拜相職事,命下矣。政官牌招,開政下批,何如?傳曰,允。
有政。吏批,判書李憲球奉命在外,參判金輔根進,參議洪永圭牌招不進,右承旨李時愚進。啓曰,判書李憲球奉命在外,參議洪永圭牌招不進,小臣獨政未安,何以爲之?敢稟。傳曰,仍爲之。
以李秉義爲南部令,領議政單鄭元容,復拜相職事,傳敎。
兵批,判書尹定鉉都監進,參判黃浩民進,參議韓兢人病,參知柳興吉病,同副承旨金基纘進,同知金敬洛,大護軍金鼎集,以上竝單付。
吏批,再政。以王錫圭爲惠陵令。
吏批,三政。以李源明爲顯陵令。
吏批,四政。以李駿在爲健陵令。
吏批,五政。以金汝淳爲義盈主簿。
吏批,六政。以徐猉淳爲氷庫別提。
以吏曹參議洪永圭牌不進罷職傳旨,傳于李時愚曰,只推。
李時愚,以山陵都監摠護使意啓曰,山陵斬草破土,在於今月初七日矣。臣今初六日,依例除下直進去之意,敢啓。傳曰,知道。
金基纘,以備邊司言啓曰,臣等向伏承慈敎,有大殿講學規式及抄選講官以入之命矣。謹就庚申甲午進講時已例,參酌講定,成出條目,別單書入,而若以經史兼講,則恐有不專之慮。且法講取稟,期在不遠,姑以前講小學,仍爲進講,待小學畢講,繼講冊子,更爲收議,講官則以華城留守金蘭淳,上護軍李若愚,禮曹判書徐箕淳,戶曹判書金學性,兵曹判書尹定鉉抄啓之意,敢啓。傳曰,知道。
左議政金道喜箚曰,伏以法出於奉天行討,則君不得以私焉,罪至於擧國爲讎,則人皆可以誅之。噫,彼秉鉉,卽一戾氣所鍾,至妖且㦧,擅弄威福,恣行胸臆,跳踉有素,饕餮無厭,其凶國禍家之許多罪惡,前後臺評,斷案已成,至於事君非其道,卽人臣之逆節,治逆之律,王府卽有矣,象魏自在,慈敎已洞悉之矣,國言如沸,聖批所俯燭者也。臣奉此下敎,三尺之法,兩觀之誅,意謂不俟終日,傳啓之敎遽下,諸臺竟爲謄傳故紙而退,國言愈騰,輿憤倍鬱,臣由是憂惋,約與僚相,共登前席,力陳明張之義,正其未盡究之罪,施以所當勘之律,臣纔到朝房,而際有首揆重卜之命。臣於是有不敢以下位,獨請登對,未免自外徑退,而公而有得賢之喜,私而有仰成之地,從今懲討之事,亦可以倚重而周旋之耳。竊不勝喜幸之忱,而第臣癃廢之疾,卽醫家所云脚脾也,蹣跚蹩躠,固是貞固之宿祟,而昏瞀聽瑩,乃又近日之添證也。以若病狀,無望供劇,而固此淟涊蹲冒者,蓋緣尋常事務之按例句檢者,亦推諉無所故耳,今則與前有異,始可以言私矣。伏乞聖明,仰稟東朝,亟賜斥退,以幸國事,以安賤分,俾得安意調將之地,千萬血祝。取進止。答曰,省箚具悉卿懇。今見卿箚,始知有俄者請對之擧,而向來兩度聯箚,已盡聲討之義,則又復欲張皇者,無乃太過乎?罪人事,今旣究竟矣。卿言雖是嚴正,予意牢定,更無允從之理,至於斥退二字,誠萬萬意慮之外,是何言也,是何事也?今則元輔重卜,尤爲卿同寅之時也,卿其諒之,卿其諒之。仍傳于李時愚曰,此批答,遣史官傳諭。
開城留守金鼎集疏曰,伏以旬朔屢改,秋序向晏,廞衛之遠期漸近,雲日之光輝寢邈,小大慟冤,曷有其極?仍伏念臣,猥以匪材,待罪居留,今已八箇月矣。感戴洪造,惟有殫竭圖報之念,而其奈才有所限局,識有所闇蔽,撫擾昧術,而民生之困苦,緣臣益瘁,彈戢蔑效,而衆弊之棼興,緣臣益滋,日夕兢蹙,譴何是俟,而第臣老母,年邁七耋,氣息居常凜綴之中。又自月前,重嬰暑毒,泄浰無度,而積癖乘虛肆劇,食飮全却,而榮衛久益受傷,夜未交睫,痰嗽彌苦,補瀉迷方,轉動須人,種種形症,不比尋常無妄之祟。臣方左右扶將,焦煎度日,此時情私,暫難離側,而顧今北使候期,叢務旁午,凡百支需,預宜措辦,且禁潛,卽一府之大政,目下之急務,臣之離營曠官,已過數朔,許多事爲,一切抛却,分司重地,豈容若是任置乎?臣欲策勵微誠,趁時下往,則情理之所不可强也,臣爲看護病母,姑且虛縻,則職事之所不可曠也。臣情到此,萬萬憂迫,臣安得徒懷嚴畏,不思所以積誠控籲,仰冀體諒之恩於孝理仁覆之下也哉?玆敢據實冒瀆,伏乞聖慈,仰稟東朝,亟命遞解臣開城留守之任,俾公私得以兩幸,臣不勝云云。答曰,省疏具悉。所請依施。
持平李鍾浩疏曰,伏以臣於頃日,待罪玉署,猥隨諸臣之後,粗效沬飮之忱,而歷日籲閤,未獲準請,恩遞屬耳。見職復叨,感恩怵義,章皇出肅,而其間求對之臣,已有傳啓之擧矣。雖不得不隨衆聯參,而其在明張之義,方切自訟之心,迺者前大司諫臣黃疏出,而論其傳啓之太遽,責以聲討之不嚴,至謂之壞損臺體,此言雖非爲臣而發。然臣心慙恧,有難自恕,臣旣不能自異於傳啓之後,則終難免同歸於緩討之科,物議之來,顧何異於諸僚乎?今若以草草引避,自謂一伸,而遽同無故之人,晏然以見職自處,則豈不重貽臺閣之羞乎?伏乞聖明,亟賜譴斥,以爲溺職者之戒焉。仍伏念國之所以爲國者,刑政是已。今此諸罪人,負犯畢露,情狀莫逃,而慈敎若曰固當允從,以嚴春秋無將之誅,又若曰人臣大罪,象魏自在,夫爲人臣而負此貫盈之罪,則覆載之所不容,晷刻之所難貸,若以哀遑中不忍張大,緩此莫嚴之刑政,則王章何所伸,亂逆何所懼哉?伏願殿下,仰稟東朝,亟允前請,以洩神人之憤焉。臣於治疏將上之際,得伏見前獻納臣尹堉疏批下者,辭旨截嚴,有曰似此好事之人,不可以臺閣言,仍有特罷之命,臣於此,尤不勝瞿然悚蹙之至。臣與尹堉,所値也同,故所言者亦同,上徹雖有先後,下語元無差殊,則尹堉已被之典,卽臣當勘之律也,滿心惶懍,恭俟威罰,而第伏念今日,卽殿下一初之政也。正宜開廣聖聰,恢張言路,雖有不槪於聖心者,猶當優容翕受,不宜摧折震剝,而今於絲綸之間,或欠和平之美,雖以日前諫長疏批言之,其職則耳目也,其言則聲討也。況其官箴之規,欲存臺閣之體,而遽示厭薄之意,有損包容之德,臣竊惜之,臣旣有所懷,不敢泯默。惟殿下,特賜省納,勿以臣人微而廢言焉,臣無任云云。省疏具悉。此不必張皇,而亦不必爲引矣。勿辭察職。
執義韓升烈,司諫趙完植,掌令李亮和,持平蔡元默,正言李文馨·李秉德,聯名疏曰,伏以臣等,俱以無似,待罪言地,今已有日矣。噫,彼諸罪人之千罪萬惡,卽漢法不道之誅也,乃春秋無將之法也。雖罄竹決海,固不足以盡言,而臣等之前後沫飮者此也。只因誠淺辭拙,經宵叫閽,未蒙允兪,而屢承嚴敎,惶蹙靡措,遂至於詣臺傳啓矣。迺者大司諫臣黃疏中,聲討不嚴,壞損臺體云者,寔出於規箴之義,而臣等之情踪難安,果何如哉?且伏見僚臺,以傳啓之差有先後,有此陳疏之擧,其在臣等,尤不容泯默,以此以彼,臺端一步,便成艮限,召牌之下,承膺無路。玆敢相率陳章,伏乞聖明,俯賜鑑諒,仰稟東朝,所陳諸罪人,亟允前請,以行天討,仍遞臣等之職,以治溺職之罪焉,臣等無任云云。答曰,省疏具悉。爾等之疏,太沒主着矣。啓已傳矣,其將勿施耶?僚臺之言,不必深引,勿辭察職。
大司諫李玄緖,掌令金會明,獻納南鍾三等聯名箚曰,伏以今日大夫,國人皆曰可殺者,秉鉉是已,亂臣賊子人得以誅者,亦秉鉉是已。以皆可殺之論,寓人得誅之義,是豈可已而不已者乎?罪旣貫盈,覆載之所不容,法當誅殛,神人之所共憤,而聖敎若曰國言之如沸,可知殿下旣已洞燭之矣。何爲而久拒鞫覈之請,姑施島棘之典,將使王綱隳而民彝斁,至於國不國人不人,而莫之恤耶?尹致英之指使也,徐相敎之受嗾也,疏中句語,至㦧絶悖,綢繆相應,敢懷挾雜之計,爛熳同歸,甘犯誣逼之科,斷案已具於十字,常憲焉逭於三尺,至若李應植之飛騎傳撥,申觀浩之私室製藥,李能權·金鍵之貪權饕財,論厥負犯,俱在罔赦,決不可島置而止。伏願聖明,仰稟東朝,廓揮乾斷,亟允群請,俾王章伸而輿憤洩焉。日前諸臺之始以求對而進,終焉傳啓而退,顚倒昌披,莫此爲甚。雖緣分義之怵畏,難免聲討之稽緩,臺體以之壞損,物論以之沸騰,臣等謂伊日傳啓臺諫,竝施譴罷之典,斷不可已也。取進止。答曰,省箚具悉。爾等之言妄矣。傳啓事,奚獨臺諫乎?爾等竝施刋削之典。
己酉八月初五日辰時,上御熙政堂。大王大妃殿垂簾,山陵都監堂上入侍時,行都承旨金景善,假注書趙翼東,記事官徐翼輔·南秉吉,山陵都監堂上李憲球·趙鶴年·李鼎臣,以次進伏訖。大王大妃殿曰,史官分左右。大王大妃殿曰,忍見山陵始役之日,大行大王終事在此矣。痛冤之極,無以形言,諸般擧行之際,恐多貽弊之事,必須種種糾察,惕念擧行,可也。憲球等承命起伏奏曰,謹當各別董飭,惕念擧行矣。大王大妃殿曰,山陵旣定合封,役處雖多所減,然而涼意漸緊,須往另飭,善爲擧行也。仍命山陵都監堂上先退,憲球等以次退出。大王大妃殿曰,下直守令亦爲待令乎?景善奏曰,已爲待令矣。大王大妃殿曰,入侍。大王大妃殿曰,昨日大殿,旣爲親受,而今値垂簾,亦當親受矣。靈光郡守權馦,金海府使具春喜,竹山縣監鄭熽,藍浦縣監吳鼎周,咸安郡守趙萬赫,知禮縣監朴興壽,鎭岑縣監申命濂,興陽縣監李綺年,高敞縣監張鳳羽等九人進伏訖,以次進前,奏職姓名。景善起伏奏曰,宣諭別諭之節,何以爲之乎?大王大妃殿曰,榻前爲之。景善出楹外,跪讀宣諭別諭訖,諸守令以次奏七事。景善奏曰,咸安郡守趙萬赫,興陽縣監李綺年,七事奏對之際,有所錯誤,事甚未安,竝推考,何如?大王大妃殿曰,依爲之。出擧條大王大妃殿曰,守令之耳聞宣諭別諭,口誦七事,此皆爲民之意也。民安則國安,民不安則國危,民之安不安,專在於守令,今此下敎,勿視以例飭,各別對揚,可也。此後亦將有繡衣矣。大王大妃殿曰,守令先退。權馦等以次退出。仍命史官就座,又命退,承史以次退出。
己酉八月初五日未時,上御熙政堂。召對入侍時,參贊官金景善,侍讀官李,檢討官李維謙,待敎尹滋悳,假注書李徹宰,記注官金大鉉,記事官南秉吉,各持小學第二卷,以次進伏訖。上曰,史官分左右。上開卷,上曰,上番讀之。讀自父送女,止夫死不嫁。上曰,文義奏之。曰,父送女命之者,使無違舅姑之命也,而母又勉之以無乖閫內之事,庶母又申之以父母之命,必早夜無過,常目此衿鞶,父母之言,不敢暫忘也,婦之道,在敬恭以承其夫,故戒之勉之,必欲其盡善也。禮記曰昏禮,萬世之始也,卽夫婦而後有父子,父子所以傳世,故婚姻之際,必以幣與辭而告之以直信者,事人者必以信,而婦人以事人爲事,終身不改之義也。蓋父母之於子女,全以命之之義爲切要,命者無論上下貴賤,命而行之者,卽命令也,人君之於臣民,一言一政,亦皆爲命令也。父母之命爲子女者,不敢不從而無違,況人君之命,爲臣民而亦安敢違咈乎?此所以人君一言一政之不可不審愼而行之者也,必於命字之義,伏願深加留念焉。上曰,下番讀之。維謙讀自男子親迎,止禽獸之道。上曰,文義奏之。維謙曰,親迎婚姻之禮也,剛柔陰陽之象也。男子爲陽,女子爲陰,故曰剛柔之義也。陽先乎陰,故男先乎女,則天之於地,君之於臣,亦如是也,故曰其義一也。執摯者,奠雁之禮也。夫婦之相見,必以雁爲摯者,取其秋南春北,不失其信也,執摯之義,所以行敬以明其別也。有男女然後有父子,有父子然後人倫始,故曰義生,有義則不可無以禮而節之,故聖人以之制禮,此禮之所以作也。禮作則上下尊卑,秩然有序,萬物各得其所,故曰萬物安。若無男女之別,人倫之義,則與禽獸無異,故曰禽獸之道也。大抵此章,專言夫婦之別,而禮之作,始於謹夫婦,則天地君臣之大經大義,豈有外於此乎?故易曰天尊地卑,乾坤定矣,推此以觀,則男尊女卑,一家定矣,君尊臣卑,一國定矣。尊卑之分截然而不相紊,然後名分正而綱紀立,必至於天地位而萬物育矣。伏願殿下,體念焉。上曰,參贊官讀之。景善讀自取婦之家,止女不出。上曰,文義奏之。景善曰,論禮之始,則未當不在於謹夫婦,而其實日用常行,無處不在,卽所謂天理之節文,人事之儀則,而於家於國,不可斯須去者也。上章曰禮作然後萬物安,禮之作不作,宜若無關於萬物之安不安,而此有不然者,近自閨門房闥之內,遠至州閭庠塾之間,次第節目,皆秩然有序,使人俛焉日就,而有所培養焉維持焉,無是乃亂,可不愼歟?此在自上導率之如何,伏願深留聖意而毋忽焉。上曰,閣臣讀之。滋悳讀自男女不同椸枷,止莫敢當夕。上曰,文義奏之。滋悳曰,昨以夫婦之別,敷衍仰奏,今無容更達,而此章亦是夫婦之別也。欲明其別,必先相敬,是以上章亦云,命子曰勖帥以敬,命女曰戒之敬之,今此楎椸篋笥之不敢懸不敢藏,至於歛枕襡簟,皆是敬之之義也。此實至微至細之事,而猶此備載而詳言者,聖人立敎,必嚴於男女之際,自七歲不同席不共食,雖於道路,男必由右,女必由左,幼而習性,壯而能相待如賓。蓋夫婦人倫之始,子思子曰君子之道,造端乎夫婦,家人卦曰男正位乎外,女正位乎內,男女正天地之大義也。辨內外而正男女,則少長有序,貴賤有等,咸如夫婦之別,故此又結之曰咸如之也。上曰,無別無義禽獸之道,何謂也?維謙曰,人之道所以異於禽獸之道者,以其有男女之別,人倫之義也。人而無是,則與禽獸奚擇哉?故孟子曰逸居而無敎,則近於禽獸,卽此義也。上曰,庶母及門內施鞶,何謂也?曰,鞶小囊也。庶母又施之以鞶,申命不已之義也。上曰,昏禮不賀,何謂也?景善曰,註說有之曰人之序,相承代之序也。子代父婦代姑,固是人家常事,不足常賀故也。上復讀自父送女,止莫敢當夕,一遍訖。上掩卷,命史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李時愚啓曰,左副承旨趙道淳,今日不爲仕進,卽爲牌招,何如?傳曰,允。
傳于李時愚曰,召對爲之。
傳于李源達曰,別講爲之。
大王大妃殿,傳于李源達曰,罪人事,今則已爲究竟,而三司之各自携貳,一邊彈駁爲事,一邊撕捱退於傳啓,多日不復擧論,寧有如許爻象,如許事體乎?誠極寒心,旣往不欲索言,違牌臺諫,竝勿呼望,使之承牌,依例傳啓,若或有傳啓邊言端之疏,切勿捧入。
大王大妃殿,傳于李源達曰,如是飭敎之後,復或有逡巡却顧之弊,則斷當別般嚴處矣。政院以此,申飭。
李源達啓曰,執義韓升烈,掌令李亮和,持平李鍾浩·蔡元默,司諫趙完植,正言李文馨·李秉德,飭敎之下,謂以情踪惶蹙,奉牌朝房,不卽承膺,事體所在,誠極未安,竝推考,何如?傳曰,允。
大王大妃殿,以承傳色口傳下敎曰,旣有捧納傳啓之飭敎,而奉牌闕外,尙不傳啓,卽爲申飭捧入。
李源達啓曰,前後飭敎,何等截嚴,而執義韓升烈,掌令李亮和,持平李鍾浩·蔡元默,司諫趙完植,正言李文馨·李秉德,謂以衷情惶蹙,一向奉牌,無意承膺,事體道理,俱極未安,竝從重推考,何如?傳曰,允。
大王大妃殿,以承傳色口傳下敎曰,推考啓辭,更勿爲之,傳啓卽爲捧入。
李時愚,以國葬都監摠護使意啓曰,哀冊文草圖書,敬書以入之意,敢啓,傳曰,知道。
李源達,以兵曹言啓曰,今此大行大王發引時,傳語軍當爲磨鍊,而依前例十里內,以轝士軍二百名排立,十里外,則以畿邑所屬束伍步軍擧行,何如?傳曰,允。
又以兵曹言啓曰,今此大行大王發引時,斥堠伏兵,當爲磨鍊,而依前例十里內,令訓局次知定送,十里外,則以畿邑所屬束伍步軍擧行,何如?傳曰,允。
又以兵曹言啓曰,今此大行大王因山時,設布帳當爲磨鍊,而謹考謄錄,則陵所設布帳,廣州府擧行,晝停所設布帳,或有訓局擧行之例,或有因下敎置之之例,今番則何以爲之乎?敢稟。傳曰,依癸卯年例爲之。
又以兵曹言啓曰,今此大行大王因山時,陵所設布帳外,虎網子當爲磨鍊,而謹考謄錄,則庚申年乙未年,連因下敎置之矣,今番則何以爲之乎?敢稟。傳曰,依癸卯年例爲之。
又以兵曹言啓曰,今此大行大王因山時,陵所·晝停所扈衛軍,當爲磨鍊,而謹考各年謄錄,則陵所七百名,晝停所四百名或二百名,以畿邑所屬束伍步軍擧行,而庚申年,壯勇營外營鄕軍二哨除出,陵所扈衛,宿所則只先後廂軍兵扈衛,晝停所扈衛置之,而乙未年,則以畿邑所屬束伍步軍二哨,陵所扈衛,而宿所·晝停所,依庚申年例擧行,癸卯年,則陵所扈衛軍七百名,晝停所扈衛軍二百名,磨鍊擧行矣。今番則陵所·晝停所扈衛軍,各以幾哨磨鍊乎?敢稟。傳曰,依癸卯年例爲之。
又以兵曹言啓曰,魂殿以宣政殿爲之事,命下矣。返虞時門路,依乙未年例,以敦化門·延英門磨鍊,何如?傳曰,允。
又以兵曹言啓曰,宣傳官白樂貞,以其病難供職,呈狀乞遞,改差,何如?傳曰,允。
又以禁衛營言啓曰,本營哨官黃順吉,身病猝重,勢難察任,改差,何如?傳曰,允。
以左副承旨趙道淳牌不進罷職傳旨,傳于李源達曰,只推。
傳于李源達曰,統長李完豐,行首武監崔浩大,令攸司科治。
吏曹啓目粘連啓下是白有亦,觀此藝文館檢閱尹滋悳上疏,則以爲,臣之外祖臣鄭元容,復拜領相,兼領春秋館事矣。臣所帶兼銜,在法當遞,伏乞聖明,仰稟東朝,亟遞臣職,以存公格亦爲白有臥乎所,翰林與領監事相避,則翰林遞事,載在法典矣。藝文館檢閱尹滋悳,依法典改差,何如?判付啓依允。
李時愚啓曰,左右史不可不備,檢閱徐翼輔,卽爲牌招,入直,何如?傳曰,允。
吏曹口傳政事,待敎單尹滋悳。
檢閱尹滋悳疏曰,伏以臣之外祖臣鄭元容,復拜領相,兼領春秋館事矣。臣所帶兼銜,在法當遞,玆敢援例陳章,伏乞聖明,仰稟東朝,亟遞臣職,以存公格焉,臣無任云云。省疏具悉。疏辭下該曹,稟處。
己酉八月初六日辰時,上御熙政堂。召對入侍時,參贊官李時愚,侍讀官李,檢討官李維謙,待敎尹滋悳,假注書趙翼東,記注官金熙逌,記事官南秉吉,各持小學第二卷,以次進伏訖。上曰,史官分左右。上開卷,上曰,上番讀之。讀自男不言內,止女子由左。上曰,文義奏之。曰,男女各正位乎外內,男不言女事,女不言男事,非喪祭之時,則男女不可以器親相授受,女必以篚受之。且外嘯不共井與浴,不通寢席乞假衣裳之節,一切是重男女外內之別也。男子不呼指,謂於聲容之間,恐有駭人聽視也。蓋人之動容周旋,必有威儀,然後可無駭人聽視,故詩云抑抑威儀,惟德之隅,威儀者德之所發而著於外也。有德則自有威儀,非勉而行之者,而有威儀,則動止亦有常度,然則豈有嘯指之駭異,且豈不夜行以燭也哉?此所以修德之工,不可頃刻暫忽,伏願必於此務實之義,深留聖念焉。上曰,下番讀之。維謙讀自孔子曰婦人,止所以正婦德也。上曰,文義奏之。維謙曰,凡小學稱孔子曰子曰者,皆引論語之語,而此大文,則引家語大戴禮中語,家語者,孔子門人記孔子之語,大戴禮者,漢儒戴德裒輯之書,戴德卽大戴也,其弟戴聖,卽小戴也。此曰婦人者伏於人,伏者屈服之謂也。婦人之下於人,有屈服之象,故曰伏於人。在家者未嫁之時也,適人者旣嫁之後也,閨門者人家自外入內之門也。其門制上圓下方,如圭樣,故從門中圭字,謂之閨。婦人於家事,無敢專制,惟當供饋酒食,備祭祀賓客之需而已,故曰事在饋食之間而已。詩曰無非無儀,惟酒食是議是也。及日者終日也,終日於閨門之內者,不敢出門也,百里越境之地也,婦人旣嫁,則私親爲輕,故雖有喪事,亦不敢越境而奔問。詩曰女子有行,遠父母兄弟是也。旣無敢擅爲其事,又無敢獨行其志,人所不知,則不敢動,故必使人相參而後動。事無可據,則不敢言,故必有證驗而後言。晝居於內,而不出中庭,夜行於內,而必照以火,此皆婦德之所以正也。婦人之道,以順爲正,故此章內曰無專制之義,又曰無所敢自遂,又曰事無擅爲,行無獨成,皆言其在下無違之義也。非但夫婦爲然,凡在下者,皆當如是,子之於父,臣之於君,一也。子而專制則爲悖子,臣而專制則爲亂臣,此惟在爲人上導率之敎耳。伏願殿下,於此等文義,深加留念焉。時愚曰,婦人之德,以謹默爲主,無或專制,而然配體之地,又欲無過,則隨事密贊者,亦多有之,此地道代終之義也。周宣王晏起視朝,而姜后脫簪以待罪,唐太宗怒魏徵直諫,而長孫皇后朝服以進賀,此皆以正道規勉,遂爲千古美談,雖以閭巷間匹夫匹婦言之,親愛爲主。不相規警,則家道遂乖,況人君深居宮禁,動靜云爲,容或有暬御之所不及知者,一有過失,而又無賢后之內助,則其害尤不可勝言。臣謂隨事密贊,與不敢專制之義,可以竝行而不悖矣。上曰,參贊官讀之。時愚讀自女有五不取,止竊盜去。上曰,文義奏之。時愚曰,臣所讀自止,註釋之外,更無可以敷演仰達者,而蓋此篇上下章,皆言夫婦之道,此所以正家之源也。夫之於婦也,疎遠則家道否隔而不諧,褻暱則家政紊亂而無別,必須御之以道,有當和悅處,有當嚴正處,一主乎敬,而百事得當,無相乖戾,不獨夫婦爲然,至於君臣之際,亦可以類推也。夫人君正位,而百官於是乎分職,振作之方,專在於上,承事之責,交須於下,而蓋中人以下,多無定志,惟在導率之如何。君以驕泰放逸爲心,則諂諛始逞,君以玩好遊觀爲事,則奇衺雜進,駸駸然莫之救矣。必以明良之契,情志交孚,如家人然,德敎以化之,威罰以董之,意使習俗丕變,此大學所謂堯·舜帥天下以仁而民從之者也。豈不美哉?伏願留念焉。上曰,閣臣讀之。滋悳讀自有三不去,止不與爲友。上曰,文義奏之。滋悳曰,此章順男女之際云者,順其交際之謂,男盡爲夫之道,女盡爲婦之道,是乃順也。順之一字,非但切要於此而已,夫雨暘燠寒,各以時若,天道之順也,愛親敬兄,忠君弟長,人事之順也。至於一言一動,一政一令,參於禮節,合於事理,則此亦日用施爲之順其當然底道也。是以大而天道,近而人事,微細而日用之間,無不順而後成矣,伏願省察焉。上讀自男不言內,止不與爲友,二遍訖。上曰,今日自止內,別無可問之文義矣。維謙曰,臣於向日召對時,以溫習仰陳矣。伏未知其間,聖工連加溫習,所得何如,而大抵讀書之工,若不溫習,易至遺忘,故朱夫子曰,讀書萬遍,自曉其義。今殿下,雖連日開講,討論文義,臣等只一番陳奏,殿下只一番講讀,若更不熟讀而溫繹,則何以臻緝熙光明之域乎?孔子曰學而時習之,言旣學之,而又時時習之也。時愚曰,臣仰聆玉音,比前日臨講之時,聖學大有將就,臣等不勝忭祝萬萬,如是溫習不已,則緝熙光明之盛,可指日而待,伏願無或間斷焉。維謙曰,殿下近日開講,玉音洪暢,句讀分明,聖學之將就,有所仰揣,伏不勝欽頌慶忭之至,更伏願益加溫習,以臻日新又新之盛,千萬顒祝。曰,下番所奏前受音溫繹之言,果甚好矣。蓋讀書之法,非徒多讀,必尋思旨義,讀之不已。然後方可見學問將就之效,近日講筵時,諸講官所奏,大略是切實,若或當場開納,便又放過,則其於學問上工夫,少無裨益之道矣。殿下於讀書之暇,必以尋思溫繹爲務,無闕工課,一日二日,自可底於緝熙之域,是臣區區之望也。上掩卷。時愚起伏奏曰,臣於日昨登筵,自上以飮酒不至變貌下問,而臣學識鹵莽,只以臆見仰對,而終有所未暢,退以與人討論,將欲以一得之愚仰達矣。上開卷。時愚曰,此一章,蓋謂子在私室之時也。雖是註外之說,而如是活看,然後句句,始得穩當,不然則非獨飮酒一事爲然,笑而至矧,怒而至詈,亦何敢於平日父母之前乎?所以憂遑於侍湯之時,則雖在私室,笑怒食飮,自不能一如平常也。且以本文觀之,飮酒變貌,初非放心大醉之義也。上掩卷。上曰,史官就座。仍命退,諸臣以次退出。
己酉八月初六日申時,上御熙政堂。別請入侍時,參贊官李源達,侍讀官李,檢討官李維謙,待敎尹滋悳,假注書李徹宰,記注官金大鉉,記事官南秉吉,各持小學第三卷,以次進伏訖。上曰,史官分左右。上開卷,上曰,上番讀之。讀自孟子曰孩提之童,止不敢對。上曰,文義奏之。曰,孩提之童,尙能知愛親,及長而知敬兄,此所謂良知良能之出於本然之心也。弟者事長之道,故徐行者,必欲後於長之義,而疾行先長,則謂之不弟也。父執之執字,卽謂與父執志同者也。進則進退則退問則對,皆命之而後行之,則其敬之之同於父,可知也。此三章旨義,卽愛親敬長之義,而古之聖賢作此書,使後之人,知其良知良能與愛親敬長之道矣。讀者於此等章句,決不可泛然看讀,必思所以反復深究,擴充其善心,則自然功效之流出於言行者,亦可推而知也。殿下於此,必更加體念,千萬顒祝。上曰,下番讀之。維謙自年長倍,止必鄕長者所鄕。上曰,文義奏之。維謙曰,凡人年齒倍於我者,父之行也,故以事父之禮事之,十年長於我者,兄之行也,故以事兄之禮事之,五年以長者,不及於兄之行,而差有長也,故猶不敢比肩而竝行,必稍後而隨之,此言雖非所親之間,而只以年齒爲序也。凡杖者便身之物也,故有所謀議於長者,必執便身之物而從之者,以其恭執弟子之役也。禮以辭讓爲主,故長者有問,則雖已所知之者,不敢遽爾對之,必辭讓而後對也。長者年高之人也,先生年德俱高之人也。敬之之禮,宜專一而不敢有分,若於隨行之際,越先生所行之路而人言,則是禮有二敬,而敬有所分矣。行路之恃,若遇先生於路,則疾趨而退者,卽上章不問不敢對之義也。丘陵高處也,登高望遠之時,慮或長者有所見而問之,倉卒不及對也,故必向長者所視也。臣所讀四大文,皆言敬長隆師之節,而小學之道,必使講而習之於幼穉之時者也。自幼穉之時而敎之,一言一動之間,猶不敢斯須放心,而涵養其德性者,此聖人敎人之法也,別無敷演更陳之文義矣。上曰,參贊官讀之。源達讀自長者與之提携,止稱先王。上曰,文義奏之。源達曰,此首兩章,卽敎最幼童子事矣。其事皆至細至微,而歷數其節次,揭之經傳者,尤有意焉。人之生也,必自幼時,服勤習勞,則筋骸皆束,心體從令,及其長也,無扞格不勝之患,于以漸磨成就,至於德性如自然,故古人所謂灑掃應對通天命者,指此之謂也。伏願聖上,勿以爲微事細節,而恒留惕念,以至於將就緝熙之域,區區之望也。上曰,自鄕而扱之者,何謂也?源達曰,自鄕扱者,斂聚之意也。掃塵之際,恐其塵汚長者,故必自鄕而斂聚之也。上曰,閣臣讀之。滋悳讀自侍坐於先生,止左右屛而待。上曰,文義奏之。滋悳曰,此皆少事長之禮,而子之事親,臣之事君,其道一也。分以言之,曰忠曰孝曰悌,而合以言之,則盡其誠敬而已。大抵三者,皆是下之事上,而其實專在於上之率下矣。以君臣之道言之,君明則臣良,是以皐陶之告舜曰,元首明哉,股肱良哉,庶事康哉?上而容諫,則下盡規箴之責,上而愛民,則下盡字牧之責,之於講學亦然,上好學問頻召接,討論經史,溫繹旨義,則下得以昭釋敷奏,必盡啓沃之責矣。伏願殿下,益加懋念焉。上讀自孟子曰孩提之童,止左右屛而待,二遍訖。上曰,雷同者,何謂也?源達曰,雷同者雷動處,四聞皆同故也。上曰,稱先王者,何謂也?源達曰,稱先王者,必欲以法言善行爲訂故也。上曰,先生何爲而敬乎?源達曰,此上下皆泛言敬先生長者之道,而長者年高者也,先生,年德俱邱,而己之所受業者也。民生於三,事之如一,則敬先生之道,尤重於敬高年之長者,而敬先生,卽敬其道德也。上曰,齊字之義,何也?源達曰,齊字非齊整之齊字也,卽衣緝邊之義也。去地盈尺者,恐其躡衣而失儀也。上掩卷,命史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
備忘記,碧團僉使白啓海下直,長弓一張,長箭一部,片箭一部,筒兒一箇賜給。
金景善啓曰,左承旨鄭基世,左副承旨趙道淳,同副承旨金基纘,今日不爲仕進,竝卽牌招,何如?傳曰,允。
又啓曰,假注書李徹宰,身病猝重,勢難察任,今姑改差,何如?傳曰,允。
李徹宰改差,代以趙秉學爲假注書。
以檢閱徐翼輔牌不進罷職傳旨,傳于李時愚曰,只推。
李時愚啓曰,左右史不可不備,檢閱徐翼輔,旣有只推之命,卽爲牌招入直,何如?傳曰,允。
傳于李時愚曰,召對爲之。
大王大妃殿,傳于李時愚曰,今日以卿復拜相職者,意豈徒然?卿亦庶諒予意之有在矣。卿之名德器量,可以鎭頹俗,文學知慮,可以濟世務,方今一初之會國事板蕩,人心疑危,莫知爲計,而元輔久曠,常所憧憧,以卿體國之誠,通鍊之才,此時此任,捨卿伊誰?且左揆之獨賢久矣。政是同寅協恭,上下維持之時,況復卿宿硏之地乎?幸勿備禮遜讓,不日簉朝,以副予望事,遣史官傳諭于領議政。
傳于李時愚曰,重卜之意,敦召之敎,仰認慈聖爲國眷眷之盛念,而予小子亦幸有注意之地,卿其諒之,不日簉朝。仍傳曰,此敦諭,遣史官傳諭于領議政。
兼春秋金熙逌書啓,臣於本月初七日未時量,敬奉聖諭,馳往傳諭于南部會賢坊契會賢洞議政府領議政鄭元容所住處,則以爲,臣於日昨,伏承中書重拜之命,今當一初之會,托以三事之重者,其難其愼果何如,而遽及於千萬無似之賤身,臣心之驚懍震越,有不暇言,而其於駭聽聞而咈群情,又當何如也哉?史官臨宣聖諭,且伏奉慈聖辭敎,奬借之隆,期勉之盛,卽古昔晟際眷召碩輔之曠數也。萬萬非如臣庸陋所可承聞,又萬萬非如臣愚劣所當領有,雙擎九頓,冞增戰慄,苟使臣才具有一分裨補之望,精力有一分策勵之勢,則豈不思殫竭向前,少答我聖朝恩遇之萬一,而徒事占便規避,自歸於辜恩慢命之科哉?以職名則非惟止於蔑效,而僨誤已多,以賤疾則非但止於難强,而癃固轉甚,公私參倚,無望蠢動,爲罪滋大,惟俟威譴而已。附對體重,不敢蔓辭,謹當於日間,冒入文字,恭請仰稟反汗云矣,敢啓。傳曰,知道。
大王大妃殿,以承傳色口傳下敎曰,屢下飭敎,而經夜至晝,傳啓尙不捧入乎?
大王大妃殿,傳于李源達曰,臺諫事顚倒昌披,誠一究說不得,雖謂之迫於嚴命而傳啓,旣爲,傳啓矣。有何顧忌,今忽持疑,一向奉牌經夜,無意詣臺者,尤不覺萬萬駭怪,分義道理,焉敢乃爾?所當嚴處之不暇,而姑且十分安徐,更加嚴飭入來,斯速,傳啓。
大王大妃殿,傳于李源達曰,昨今飭敎果何如,而一樣執謬,終不傳啓,寧有如許臣分?萬萬寒心。此等妄率之人,不可責以臺閣之任,竝施湖沿投畀之典。
李源達啓曰,行大司憲徐左輔在外,執義·掌令二員,持平二員未差,監察茶時之意,敢啓。傳曰,知道。
大王大妃殿,以司謁口傳下敎曰,無事之時,尙不當如此,況此時承旨懸病,至於三員之多,其委折知入。
以左副承旨趙道淳牌不進罷職傳旨,傳于李源達曰,只推。
傳于李源達曰,臺諫有闕之代,前望單子入之。
傳于李源達曰,左副承旨許遞,前望單子入之。
承旨前望單子入之,李明迪落點。
以檢閱徐翼輔牌不進罷職傳旨,傳于金基纘曰,只推。
吏曹,挽章製述官九十六望趙寅永·鄭元容·權敦仁·金道喜·徐俊輔·洪在龍·洪敬謨·徐憙淳·金左根·金蘭淳·李若愚·李輝正·金熙華·李志淵·趙冀永·李嘉愚·徐左輔·徐箕淳·李憲球·安光直·洪在喆·趙鶴年·李魯秉·成遂默·洪學淵·李敦榮·金學性·姜時永·李鼎臣·李啓朝·金鼎集·尹定鉉·洪鍾應·金洙根·金景善·洪鍾英·趙秉駿·閔致成·徐英淳·徐念淳·金鍏·李圭祊·韓鎭庭·金輔根·李時在·吳取善·趙亨復·尹致定·南獻敎·金公鉉·曺錫愚·徐憲淳·曺錫亨·任百經·宋持養·徐有薰·李祖榮·李公翼·金在田·李謙在·鄭㝡朝·洪說謨·成原默·徐元淳·趙雲澈·李源命·洪祐喆·李晉翼·申錫愚·洪永圭·金英根·金愼根·金永爵·李㘾·趙徽林·洪直弼·李明迪·鄭基世·趙道淳·趙秉夔·金始淵·金炳冀·李裕膺·洪淳穆·沈敬澤·金炳雲·李·宋來熙·成近默·金輔鉉·趙然興·趙龜植·金炳德·尹滋悳·閔致庠·金德根,預差四望洪祐順·金德喜·權用脩·鄭翊朝,書寫官十望金元植·趙獻永·兪致善·李承輔·宋廷和·李升洙·洪秉壽·金敬鉉·李參鉉·尹行謨,預差二望金翊鎭·李晉祥。
李時愚,以奎章閣言啓曰,景慕宮望廟樓今秋大奉審,臣輔鉉,與本宮提調趙冀永,進詣展奉奉審,無頉之意,敢啓。傳曰,知道。
李源達,以禁衛營言啓曰,本營軍色從事官金輔鉉,身病甚重,勢難察任,今姑改差,何如?傳曰,允。
又以御營廳言啓曰,本廳把摠吳致永,身病甚重,勢難察任,改差,何如?傳曰,允。
己酉八月初七日巳時,上御熙政堂。召對入侍時,參贊官李時愚,侍讀官朴商壽,檢討官李維謙,待敎尹滋悳,假注書趙翼東,記注官金熙逌,記事官南秉吉,各持小學第二卷,以次進伏訖。上曰,史官分左右。上開卷,上曰,上番讀之。商壽讀自侍飮於長者,止偶坐不辭。上曰,文義奏之。商壽曰,酒進則起拜受於尊所,謂酒至而起拜於長者,受於置尊之所,少者之禮當然,而若尊長止之,則旋席而飮也。釂者飮盡酌也,若不待長者之飮盡而先飮,則是己先於長者,而無敬謹之意,故長者未盡飮,則少者不敢先飮也。尊長有賜,而少者賤者若辭之,則是有抗禮之嫌,而無敬長之道,故少賤者,不敢辭尊長之賜也。御者侍也,貳者益物也,偶者配偶也。凡同侍於長者,雖獲殽饌之重而不辭者,以此本爲長者設,而非爲己設也。配偶於坐而不辭者,因其有賓,而已得配偶,故亦不辭也。此皆言事長之禮,而夫少事長賤事貴,一以敬謹悌順爲本,隨其所遇,各有當然底道理,故於侍飮之禮,受賜之義,謙讓之道。制爲品節以明之,大抵愛親敬兄,忠君悌長,卽秉彝之良知,而聖人設敎,申之以孝悌,導之以禮讓,亦必使講習於幼穉之時,習與智長,化與心成,自無扞格不入之患,而及其長也,咸囿於作成之化,事君以忠,當官盡職,皆由是而推之,此治道所以隆也。故孟子曰堯·舜之道,孝悌而已,伏願如是澄省焉。上曰,下番讀之。維謙讀自侍於君子,止勝則洗而以請。上曰,文義奏之。維謙曰,君子者,有年德之尊者也。凡侍坐於尊者,尊者有問,則不敢先於他人而對,故必顧望焉。顧望者,察言觀色,欲其無先於人之嫌也,踰等者,於己爲父與祖之行也。於父與祖之行,若問其年,則是有序齒之嫌,故不敢問也。燕見者私覿之時也,若以賓主之禮相見,則必使擯者傳命,而若是私覿,則有若子弟之於父兄,非賓主之禮也。不使擴者傳命,而直入見之也,遇長者於道路者,若見之則趨進而面焉,若不見則不必趨進者,恐致長者煩動之嫌也。敢問長者之所往,亦是不敬也,故不問所之也。古之君子無故,不敢撤琴瑟者,取其聲和氣和,遠其非辟之心也。然而長者使之彈琴鼓瑟,則爲之可也,不使之,則不敢先執琴瑟,以手畫地,擧手爲容,當暑揮扇,皆不敬也,故不敢焉。至於尊長寢臥之時,有將命之事,若立而告之,則有俯臨長者之嫌,故必跪坐而告之也。射者六藝之一事也。故自成童之年,已有學射之文,鄕有鄕射之禮,國有大射之禮,若侍射於長者,長者則各取一矢,而卑者不敢與長者耦,故必一時竝取四矢焉,卽所謂約矢也。投者投壺之禮也。侍投於長者亦然,必竝抱四矢焉,卽所謂擁矢也。射投之禮,勝者必以罰酒,飮不勝者,而若尊者不勝,則卑者不敢以罰酒飮尊者,故必洗觶而請焉,此皆敬尊長年之禮也。夫尊年之禮,自古先王,亦皆行之,故禮記曰國君式黃髮,黃髮年老之人也。見年老之人,則必在車而式之,所以致敬也。先王有養老之禮,養國老於上庠,養庶老於下庠,世子有齒讓之禮,入學之時,必序以齒,皆所以尊年也。故大學曰上老老而民興孝,又曰一家讓,一國興讓,孔子曰不能以禮讓爲國,如禮何,禮讓之道,莫先於尊年,尊年之禮,實本於治國,伏願殿下,深念而體行焉。上曰,參贊官讀之。時愚讀自王制曰,止以友輔仁。上曰,文義奏之。時愚曰,此數章,所以言長幼之序也。蓋人生八歲以後,敎之有方,居家而愛親敬兄,克盡心誠,稍長則周旋於先生長老,杖屨之前,步趨惟謹,書策之間,講習甚詳,所以一擧手一措足之地,動遵禮節,其許多間架曲折,驟看或似煩鎖,而實有精義至理存焉。必於血氣未定,筋骨未固之時,折節承順,毋敢怠慢,習慣便合於天性,成就克篤於人倫,儼然爲有德君子矣。若是者,以之事君,功業顯於前,名節著於後,要之家國之間,入而爲孝子,出而爲忠臣,卓乎若不可及,而由來修身之工,實自小學始也。書之旅獒曰不矜細行,終累大德,言以細行而忽之,不爲矜持,則終爲大德之累也。伏願此等處,留念澄省焉。上曰,閣臣讀之。滋悳讀自孔子曰朋友,止友便佞損矣。上曰,文義奏之。滋悳曰,友者友其德也,所以責善輔仁,忠告而善道之,實有相資之義也。古人云居視其所親,夫視其親而知其人矣,可不謹哉?士以一身修治之道其擇而友之,猶自如此,則況人君,以一國共理之誠,擇人需用,又當如何哉?近自侍御僕從,必以正人,至於賢者在位,能者在職,則輔養聖德,協贊聖化,治國之道自成矣。是乃勞於求人,逸於得人者也,深加體念,是臣之望也。上讀自侍飮於長者,止友便佞損矣,二遍訖。上曰,君子耆老,此何君子也?維謙曰,臣所讀中侍坐於君子,謂有年德之人也,此言君子,謂有爵位之人也。孟子曰天下,有三達尊,爵一齒一德一,有達尊者,謂之君子也。上曰,長者賜,少者賤者不敢辭,何謂也?商壽曰,有賜則辭而後受者,平交之禮,而少者賤者,辭長者之賜,則有抗禮之嫌,故設有不可受之義,亦不敢辭也。上曰,手無容,何謂也?維謙曰,容者擧手爲弄之意也。擧手爲弄者,非手容恭之禮也,故曰手無容也。上曰,庶人耆老不徒食,何謂也?維謙曰,庶人微賤之人也,徒食無羞而食也。微賤之人,雖不可食珍羞之味,而若其耆老,則非肉不飽,此所以不可無羞而食也。上曰,忠告而善道之,不可則止,毋自辱焉,何謂也?滋悳曰,忠告者盡其心以告之也,善道者善其說以道之也。如此而不卽聽從,則必止之矣。止者以其朋友數則疏,而見疏則自辱矣,故止而毋自辱焉。商壽曰,盡其心而告之,善其說而道之,而不得見孚,若以數而反見疏待,則是爲自辱矣。上曰,居是邦也,事其大夫之賢者,友其士之仁者,何義也?滋悳曰,擇其大夫之賢者而事焉,擇其士之仁者而友焉。此皆進德之助,而大夫也故事之,士也故友之矣。上掩卷,上曰,史官就座。仍命退,諸臣以次退出。
上在昌德宮廬次。
自酉時至人定,灑雨下雨,測雨器水深一分。夜自二更至五更,灑雨下雨,測雨器水深一分。
朝哭後,大殿·大王大妃殿·王大妃殿·大妃殿口傳問安。答曰,罔極。
李源達啓曰,行大司憲徐左輔在外,執義,掌令二員,持平二員未差,監察茶時之意,敢啓。傳曰,知道。
備忘記,古豐山萬戶張一寶下直,長弓一張,長箭一部,片箭一部,筒兒一箇賜給。
傳于鄭基世曰,召對爲之。
傳于李明迪曰,別講爲之。
李明迪,以山陵都監摠護使意啓曰,謹稽明陵儀軌,則新梓宮,依己丑長陵例,奉安於舊丁字閣,王妃神御床卓,移奉於假丁字閣矣。謹依兩陵已行之例,今亦依此擧行,何如?傳曰,允。
又以山陵都監摠護使意啓曰,景陵御齋室·香大廳·典祀廳及墻垣,間多傾頹,迨此設都監之時,不可仍置,一體修改之意,敢啓。傳曰,知道。
又以山陵都監摠護使意啓曰,謹稽乙丑儀軌,則光陵左邊欄干下磚石七箇撤去後,合設新磚石與石柱矣。景陵右邊下磚石撤去合設,亦依此擧行,而改設之時,當有莎草改補之事,依已例擇日擧行,陵形高廣尺數,謹依景陵尺數封築,何如?傳曰,允。
又以山陵都監摠護使意啓曰,本都監堂上李憲球,除拜吏曹判書矣。職務多有相妨,都監堂上今姑減下,其代以行大護軍洪在喆差下,使之董役,何如?傳曰,允。
鄭基世,以戶曹言啓曰,魂殿以宣政殿爲之事,命下矣。修理吉日,令日官李秉洪推擇,則來九月初一日巽時爲吉云。以此日時擧行之意,敢啓。傳曰,知道。
李源達,以義禁府言啓曰,司憲府執義韓升烈,掌令李亮和,持平李鍾浩·蔡元默,司諫院司諫趙完植,正言李秉德·李文馨等,竝施湖沿投畀之典事,承傳,啓下矣。韓升烈忠淸道海美縣,李亮和泰安郡,李鍾浩瑞山郡,蔡元默唐津縣,趙完植舒川郡,李秉德藍浦縣,李文馨保寧縣,竝湖沿投畀,而以承傳內辭意具罪目,依例發遣府羅將,押送于各其配所,何如?傳曰,允。
己酉八月初八日辰時,上御熙政堂。召對入侍時,參贊官鄭基世,侍讀官朴商壽,檢討官李維謙,待敎尹滋悳,假注書趙秉學,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上曰,上番讀之。商壽讀自孟子曰不挾長,止以全交也。上曰,文義奏之。商壽曰,挾者謂己有是,而自恃之意也,夫友者專爲友其人之德也。自恃己有而爲友,則是不以誠心求友,而人不與之友,故言不可以有挾也。歡者好於我也,忠者盡心於我也。責人以必盡其好於我,望人以必竭其忠於我,則責人厚而至於難繼,終無以全交道,故君子不如是也。此言有挾,則取友之意不誠,賢者不與之友。夫誠者推實心而專一之謂也,此章只以友道言,而非但友道爲然也。凡百事爲,無誠則不立,大學曰誠其意,中庸曰至誠無息。今我殿下,推誠心而講聖學,時敏日新,無少間斷,則自臻於緝熙高明之域矣。至於君臣之際,上以推誠接下,下以盡誠事上,上下之間,誠意交孚,措諸事爲,一政一令,無不以誠心推去,則庶績咸熙,百姓時雍,政治日至於休明,豈不盛哉?伏願以一誠字,留神澄省焉。上曰,下番讀之。維謙讀自凡與客入者,止復就西階。上曰,文義奏之。維謙曰,凡者大槪之謂也。大槪客與主人相見,每入門,主人必讓於客,勸客先入,客至寢室之門,則主人請先入布席,然後復出迎客,而禮有三辭,初曰禮辭,再曰固辭,三曰終辭,客至於再辭,則主人揖客而入室也。凡設位之序,左爲東右爲西,而右尊於左,西尊於東。故主人入門而右,則自堂上言之,右乃左也,客入門而左,則自堂上言之,左乃右也,主人趨就東階,客趨就西階者,卽主人自卑而尊客之意也,而若客之等列,卑於主人,不敢當西階之尊,則亦必來就東階,主人再辭,然後客乃就西階,此卽賓主相見儀文之細節也,而於其一出一入,一升一降之際,猶且致敬如此。故孔子曰出門如見大賓,言其敬之至也。昔武王卽位之初,呂尙,以丹書進之曰,敬勝怠者吉,怠勝敬者凶,夫心爲一身之主宰,而敬乃一心之主宰,則其心之敬,自發於威儀之間,推之政令施措之際,無事而不宜。伏願殿下,於日用之間,以一敬字,慥慥而澄省焉。上曰,參贊官讀之。基世讀自主人與客讓登,止不先擧。上曰,文義奏之。基世曰,此章言大夫士相見之禮,雖貴賤不敵云者,惟賢是敬,不以貴賤計之也。卽上章所云友也者友其德也,不可以有挾之謂也,此非但友道之如是而已,人君用人之道,惟當視其賢德而取之,不以貴賤而別之也。書曰所寶惟賢,所寶者何限,而必以賢爲寶者,誠以得賢弘功,始可以輔世長民也。是以殷高宗,起傅說於版築胥靡之中,爰立作相,秦穆公,擧百里奚於牛口之下,置之百姓之上,蓋賤莫賤於版築飯牛之流,而惟賢是取,若是登庸,殷之嘉靖之治,秦之覇業之成,實其於此,此實聖主哲辟用人之效也。伏願此等處,深加聖念焉。上曰,閣臣讀之。滋悳讀自孔子曰君子之事親,止臣不可以弗爭於君。上曰,文義奏之。滋悳曰,天子諸侯雖無道,有爭臣則必保有其天下國家,若有道而有爭臣,則奚但保有而止哉?大抵納諫非艱,來諫惟艱,人君以千乘之尊,御南面之位,而一介微臣,乃敢犯顔直諫,不避雷霆之威者,其斷斷衷赤,惟在於繩愆糾謬,納君於無過之地而已。上必嘉而納之,採而用之,然後言路廣開,有懷必陳,是乃來諫之道,其有光於君德,當如何哉?是以古昔帝王,莫不以從諫爲先,堯之舍己從人,湯之從諫弗咈,皆是也。傅說之告殷宗曰,惟木從繩則正,后從諫則聖,殷宗之答傅說曰旨哉說,乃言惟服。夫旨者謂其飮食之味也,而今乃聽言而曰旨,則心誠好之,有味其言可知矣,伏願體念焉。上曰,天子有爭臣七人,雖無道不失天下者,何義也?滋悳曰,上或有過,臣必爭之,若爭而不從,則雖有爭臣,亦無如之何矣,其必爭之則從,改過不吝,然後可以不失天下矣。基世曰,爭臣卽諫爭之臣也。古人云人非堯·舜,安得每事盡善,人主一動一靜,一政一令之間,或豈無未盡底事乎?雖以堯·舜之聖,一堂之上,都兪吁咈,其吁咈云者,卽君臣責難之意也。是以天子曰是,諫臣曰非,天子曰必行,諫臣曰必不行,立乎殿陛之前,與天子爭是非者,諫臣之職也。蓋來諫之道,惟在於人君翕受之量,苟有訑訑之色,則孰敢進言乎?上曰,諫而不聽,則將如何?基世曰,三諫而不入則去。若臣諫於君,非一非再,至於三而不聽,則臣將去矣,一諫卽從,不至於三,乃哲辟之事也,然而國安得不治乎?大抵人孰無過,改之爲貴,若有過而卽改,則實有光於人君納諫之聖德也。上曰,身不陷於不義,陷字之義,何如?維謙曰,陷者坑坎之謂也。不義之陷人,有若坑坎之陷人,父爲不義,將陷於坑坎之中,而其子諫之,使其父不陷於坑坎之義也。上曰,不盡人之歡,不竭人之忠,何也?商壽曰,欲人之必盡其好於我,責人之必竭其心我,則所望於人者甚厚,而人無以承其意,必至於在我缺望,而在人反疏,豈不至於交道之不全乎?故君子不至如是也。上曰,先左足先右足之義,何謂也?基世曰,主人就東階,故先左足,客就西階,故先右足者,卽各順其入門之左右,而從以爲升降之禮也。上讀自孟子曰,不挾長,止臣不可以弗爭於君,一遍訖。上掩卷,命史官就座,仍命退。諸臣以次退出。
己酉八月初八日申時,上御熙政堂。別講入侍時,參贊官李明迪,侍讀官朴商壽,檢討官李維謙,待敎尹滋悳,假注書趙秉學,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上曰,上番讀之。商壽讀自禮記曰事親有隱而無犯,止心喪三年。上曰,文義奏之。商壽曰,隱者愉色而微諫也,犯者犯顔而直諫也。人子之於親,犯而無隱,則恐傷於恩也,人臣之於君,隱而無犯,則爲近於媚也。弟子之於師也,道之所在,則諫而必見聽,過而當疑問,故無犯無隱,蓋以民生於三,事之如一,故生則致其養,喪則致其哀,而服者以身力行之意也。勤者勤勞之事也,夫服行勤勞之事,固是臣子與弟子之當然,而苟無誠勤,則無以服其勞也。惰其四肢,不顧父母之養者,不可謂之服勤也,股肱惰哉,萬事隳哉者,未可謂之服勤也,至於事師之禮,亦或不勤,則無以盡弟子之職,而非服勤之謂也。雖尋常事爲,非勤不能,而況於事君事親事師之節,其可以不勤而能之乎?故曰服勤至死,其垂敎之意深矣,伏願如是澄省焉。上曰,下番讀之。維謙讀自欒共子曰民生於三,止人之道也。上曰,文義奏之。維謙曰,凡民之在世生活者有三,君師父是也。其事之之禮當如一,卽上文所言也,上番已敷陳無餘,而蓋父子主恩,君臣主義,師弟主道,居喪之禮,皆以三年者,以子生三年,始免於父母之懷,故報其三年之恩,而制爲三年之喪也。父生之,旣生之,不可無敎,而師敎之,旣敎之,不可無食,而人之衣食,皆從於君之土地而出焉。是君食之也,君師之恩,與父生之之恩,同一類也。故在君則爲君,在父則爲父,在師則爲師,皆當極其死力而事之。報生活之恩者必以死,報賜與之恩者必以力,此人之當然底道也。夫人飢而受人之一飯,寒而受人之一衣,猶謂之恩,而思所以報之者,人之常情也。況君父,恩之至也,德之大也,劬勞而生成之,衣食而長養之,欲報之德,昊天罔極,凡其生長於君父之恩者,同得乎秉彝之心,無圖報萬一之誠,而第彼百姓,至愚者也。君上若不能推恩而撫愛之,或斂民之財,竭民之力,使民不得安其業,則反昧報效之義,易懷怨讟之意,若然則民必散,而國必危矣。故聖王,漸民以仁,摩民以義,撫育之勞來之,殆若雨露之濡萬物,慈母之保赤子,使斯民咸囿於天地大化之中,而莫不知親上死長之道,愛戴仰報之心,自不能已焉。此惟在爲人君修德行仁之政而已,伏願殿下,於此體念焉。上曰,參贊官讀之。明迪讀自晏子曰君令臣共,止其此之謂歟。上曰,文義奏之。明迪曰,君臣之間,所貴情志流通,而每當講筵,天顔溫粹,酬酢如響,自上必有下問,自下亦或仰質,卽講規然也。此章曰君令臣共,蓋人臣之道,敬恭爲主,而上章曰有犯無隱,有犯者犯顔直諫之謂也,諍必犯顔,言或逆耳,則異於敬恭之義,與臣共之旨,似若相反,伏未知聖衷,以爲如何。上曰,何爲其然乎?明迪曰,犯顔逆耳,乃所謂臣共之義也。孟子曰非堯·舜之道,不敢陳於王前,齊人莫如我敬王,夫必陳堯·舜之道,犯顔逆耳,爲敬君之道,而思有以俾其君爲堯爲舜,卽孟子之意也。至於言諂而色令,但以趨走承順爲主,則豈眞忠君敬上之道乎?伏願體念焉。上曰,閣臣讀之。滋悳讀自官怠於宦成,止則日切磋而不舍也。上曰,文義奏之。滋悳曰,此章上款云無用之辨,不急之察,棄而不治者,日用時急之務,猶此不可勝爲,無用不急者,奚暇治之哉?書傳曰不作無益害有益,其此之謂也。必用而最急者,則下款所云君臣之義,父子之親,夫婦之別,此三者亦非難行之事,言是當行之道,而亦不在他,卽在學問上進修,進修之工,則不外乎日切磋而不舍一句矣。若以常情度之,一日之舍,似不甚害,而其在進修之方,大有不然者存,須臾暫舍,其害必多。故朱夫子勸學文曰,勿謂今日不學而有來日,勿謂今年不學而有來年,日月逝矣,歲不我延,此實至切至要之言也。殿下近日,連開講筵,少無間斷,今此下敎,俾臣等各陳所言,大哉王言,勤學好問之德,竊不勝欽仰攢頌之至,而第伏念爲學之要,在於旣勤而又勤,好問之實,在於旣詳而又詳,此皆切磋之義。伏願益加警惕,如切如磋,日以不舍焉。上曰,古有六年之喪,此何禮也?維謙曰,六年之喪,非先王之古禮也。昔孔子沒,門人皆服心喪三年,子貢獨廬於墓下,又過三年,然後更無行之者也。上曰,夫和何義也?商壽曰,夫和之和字,易曰男正位乎外,女正位乎內,蓋男女內外,皆得其位,各盡其道,夫有正家之誼,婦有承順之美,則自底於和睦矣。姑慈而從之,從字婦人之德,以從順爲本,故有三從之義,有婉娩聽從之語,其旨義大槪如是矣。上問故人之生也此章,何義也?商壽曰,人之享年,不過百歲,而百歲之中,有疾病之時,有老幼之變,故君子思其不可復爲者,必及時而先行之。若親沒而養不逮,已老而兄不存,則欲行孝悌,而將復誰爲,此所以孝有不及,悌有不時也。蓋古有是語而引用之,故結之以其此之謂也。上曰,更有昌言則奏之,使我知之。維謙曰,大哉王言,以臣等之鹵莽,獲侍咫尺之天,惟恐無以裨補於聖意之萬一,而伏承聖敎,虛受樂聞之聖衷,有所仰揣,實我臣民萬世無疆之福也。且就今日所講章句內言之,父慈子孝,兄愛弟敬,夫和妻柔,姑慈婦從,此修身齊家之工也,君令而不違,臣共而不貳,此治國平天下之道也。君雖命令於下,而或違於理,則人不服矣,臣雖恭敬於上,而若貳其心,則忠未盡矣,此所以君令而必曰不違,臣共而必曰不貳者也。然而修身齊家,近而小者也,治國平天下,遠而大者也,故下文又言近者不親,不敢求遠,小者不審,不敢言大。此言遠近大小之序也,伏願更爲留念焉。明迪曰,我殿下樂此不疲之衷,可以仰揣,此實臣民莫大之福,而第恐一念之差,此心易忽,九仞一簣之訓,可不懼哉?惟殿下,戒之戒之。常如今日之樂聞虛受,孜孜不已,克臻聖益聖之域焉。上曰,日日登筵,何以敎我?維謙起伏曰,臣等只願殿下爲堯爲舜也。古人恥其君不爲堯·舜,臣等雖蔑學無識,敢不以堯·舜仰望於殿下也。堯·舜之道,皆載於近日所講書,殿下樂聞而敷施,體認而力行之,亦豈非今之堯·舜乎?上掩卷,命史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,行大司憲徐左輔在外,執義·掌令二員,持平二員未差,監察茶時之意,敢啓。傳曰,知道。
備忘記,平安兵虞候沈宜泳下直,長弓一張,長箭一部,片箭一部,筒兒一箇賜給。
傳于金基纘曰,召對爲之。
傳于李明迪曰,別講爲之。
大王大妃殿,傳于李源達曰,昨日投畀諸臺,竝分揀放送。
大王大妃殿,以承傳色口傳下敎曰,投畀諸臺,若已發去,自各其司知委。
大王大妃殿,傳于李源達曰,但知畏朝廷之言,不知君上之尊,飭敎屢下,力抗乃已者,果是保惜身名乎,顧瞻物議乎?今日事設或有卽當者,君臣分義,則固自在矣。世道人心,雖曰不如古,若復如是以過,則國不爲國,臣分蔑矣。傳啓與否,更不欲呶呶,爾等須以道理上裁量做去事,諸臺招致啓板前,此傳敎傳布後,臺諫去就,自政院卽速知入。
李明迪,以禮曹言啓曰,因臣曹草記,全溪大院君·完陽府大夫人·龍城府大夫人墓所改封築始役日,先告事由事,纔已啓下矣。告文中屬稱,當遵宣廟朝德興大院君故事,而事在久遠,文獻無稽,歷考禮經·謄錄,且無可據之文,臣曹不敢擅便,問議于時原任大臣·館閣堂上·在外儒賢處之事,允下矣。發遣郞廳收議,則領中樞府事臣趙寅永,以爲今此全溪大院君·完陽府大夫人·龍城府大夫人祝式收議事,命下矣。此事似當一遵宣廟時德興大院君已例,而春曹無可據之文蹟,難以確定,第伏念列聖朝以來,於德興大院君祝式,旣曰國王諱,仍書敬祭,而不書屬稱,則宣廟時祝式,恐無異同於列聖朝矣。但伊時先正臣李珥之論,以爲今入廟,用姪子祭叔父之禮,有何不可乎?臣病伏㱡㱡,無以詳細獻議,惟願博詢而處之云。議政府領議政臣鄭元容,以爲以本職未肅拜,不敢獻議云。行判中樞府事臣權敦仁,病未獻議。議政府左議政臣金道喜,以爲謹稽程叔子論濮王典禮,謂祭告當云姪嗣皇帝名,敢昭告於皇伯父,而其後朱子,謂稱姪固未安,猶子亦不典,稱從子爲穩當,程·朱定論旣如此,至若我宣廟之於德興大院君,文獻無徵,無屬稱之可考。只有先正臣李珥以爲,宜用姪子祭叔父之禮,似當援用於今日之禮,而以臣謏寡,不敢質對,惟願博詢而裁處焉云。藝文提學臣趙鶴年,以爲禮節至重,文獻無稽,如臣謏淺,有不敢臆對,惟願博詢而裁處焉云。奎章閣提學臣金學性,以爲今此全溪大院君·完陽府大夫人·龍城府大夫人墓所告文屬稱,有收議之命矣。宣廟朝德興大院君故事,實合於今日援用,而該曹以文獻無徵爲言矣。第未敢知德興大院君祝式之列朝遵用者,無或是宣廟朝已行之式歟?此無的據之文,又昧禮書,有不敢妄論於莫重典禮,惟願博詢而裁處焉云。知春秋館事臣尹定鉉,以爲今此全溪大院君·完陽府大夫人·龍城府大夫人墓所告文中屬稱,伏承收議之命矣。宣廟朝德興大院君墓所祝式,當爲遵用,而儀曹無謄錄之可徵,又無禮經之明著,如臣膚淺,何敢以臆見仰對乎?惟願博詢而處之焉云。奎章閣直提學臣趙秉駿,以爲此係莫重之典禮也。固當援用宣廟朝德興大院君祝式,而儀曹旣無文獻之可考,臣又素昧於禮書,有不敢臆對,惟願廣詢而處之焉云。同知春秋館事臣洪羲錫,以爲祀典之屬稱莫重,禮文之援引無稽,以臣膚淺之見,不敢臆對矣云。同知春秋館事臣李源益,以爲今此墓所告文中屬稱,當遵宣廟朝已例,而儀曹雖無可據之謄錄,伊時儒賢之議,必有可以援照者,臣本謏譾,考摭未悉,莫重儀節,不敢擅論,惟願博詢而處之矣云。同知春秋館事臣李經在,以爲告文中屬稱,事體至重,而國朝之文獻無稽,儒先之禮論未著,以臣謏見,不敢臆對,惟願博詢而裁處焉云。成均館祭酒臣洪直弼,以爲臣於癃病垂死之中,禮官臨門,以全溪大院君·完陽府大夫人·龍城府大夫人墓所告由文中屬稱,承命收議,臣學術寡陋,尤昧邦禮,而混廁儒臣之列,輒誤歷詢之擧,每念上貽玷辱,惶愧欲死也。第竊伏念斯禮也,自有宋明往例,程叔子論濮王典禮曰,祭告當云姪嗣皇帝名,敢昭告于皇伯父濮國大王,楊廷和議興獻王隆祀曰,襲宋英宗故事,以興獻王及妃,爲皇叔父母,祭告上箋,稱姪署名,是所謂不易之正理,於大統,無嫌貳之失,而在所生,拯尊崇之道者也。其云皇伯父者,以濮王爲仁宗之兄,其云皇叔父者,以興獻王爲孝宗之弟,仍兄弟之序,而著伯叔之稱也,粵我正宗大王,於景慕宮祝式,稱皇叔父稱從子,朱子謂稱從子得正也。閟宮位號事體,視今日彌加尊嚴,而其闡貳本嫌微之旨則均焉,祝式屬稱,恐不容差殊也。至若宣廟之於德興大院君故事,正合今玆援證,而文獻無徵,靡所考信,然旣有程·朱正論,昭揭日星,又爲國朝典禮,永刊金石,則是宜所遵述,伏願博訪而財處焉。臣殘喘危惙,神魄遁喪,言不知裁,極涉僭汰,悚慄俟罪,不勝隕越之至云矣。大臣·儒臣之議如此,上裁,何如?傳曰,依大臣·儒臣議施行。
又以國葬都監摠護使意啓曰,魂殿山陵祭器,今已鑄成,故數爻別單書入之意,敢啓。傳曰,知道。
又以國葬都監摠護使意啓曰,發靷時所過橋梁城門山川祭獻官,例以本都監郞廳差送,而都監擧行浩多,庚申年筵稟後,部字內則自吏曹,以他司官員別爲差送,外方則自畿營,以守令差送矣。今亦依此分付該曹·該道,何如?傳曰,允。
又以國葬都監摠護使意啓曰,發靷時,祖奠後冊寶冊印,先盛於腰彩轝,遣奠前二刻前,進排列于大路通廣處,預爲整待事,載在補編,今亦依此擧行,何如?傳曰,允。
又以山陵都監摠護使意啓曰,新除授本都監堂上洪在喆,方在京畿楊州地,依例除下直進去監董之意,令畿營卽速知委,何如?傳曰,允。
金基纘,以義禁府言啓曰,昨日投畀諸臺,竝分揀放送事,承傳,啓下矣。韓升烈·李亮和·李鍾浩·蔡元默·趙完植·李秉德·李文馨,竝分揀放送之意,敢啓。傳曰,知道。
己酉八月初九日辰時,上御熙政堂。召對入侍時,參贊官金基纘,侍讀官朴商壽,檢討官李維謙,待敎尹滋悳,假注書趙秉學,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。商壽讀自孔子曰君子無不敬也,至欲勝義者凶。上曰,文義奏之。商壽曰,敬者謹愼主一之意,而爲一心之主宰也。恒存是心於敬,以之持身接物,念念慥慥,動靜必於是,造次必於是,則無往而非敬。故書曰王敬作所,言居敬猶人之處所也。義者天理當然之謂,而爲萬事之裁制也。凡於日用之間,以之勝私復理,事事物物,儀則焉以是,應接焉以是,則無有乎不順,故易曰義以方外,言以義制於外也。蓋敬而義,則萬善皆立而爲吉,若或怠慢而私欲勝焉,則反是而爲凶矣。夫武王踐阼之初,尙父之陳戒,不越乎曰敬曰義者,誠以敬怠之間,義欲之分,卽吉凶存亡之所由判也。以武王之聖,而尙父之必以敬義二字,惓惓而首言之,此可見古昔君臣交相勉勵之意矣。周之興,致郅隆之治,享長久之祚,豈不休哉?伏願殿下,於敬義二字,深加體念焉。上曰,下番讀之。維謙讀自曲禮曰毋不敬,至安安而能遷。上曰,文義奏之。維謙曰,毋者禁止之辭,凡於大小事爲之間,禁止其不敬者,以身心內外,不可使一毫之不敬也。儼若思者,言中心旣敬,則發於外者,自然端儼,雖無所思,而望之若深思者然也。安定辭者,言辭無急遽,必安閑一定之謂也。容貌辭氣,乃德之符也,其中之所蘊者,自見於威儀,故詩曰敬愼威儀,惟民之則,以此臨民,可以爲法於民,而民必安矣,此言修其身而其國自治也。傲者敬之反也,一有倨傲之心則非敬也,故其漸不可長矣。私欲易發而難制,凡於耳目玩好之具,貨財衣食之節,若任之而不能制,則其流之弊,必至於喪家而敗國,故不可放縱也。凡物滿則必損,故水滿則溢,月滿則虧,人若有自滿之志,而不能謙抑,則必至於驕侈無節,禍亂生焉,故不可滿也。人或逸樂而不知節,則必至於淫佚無度,故必使約而歸之於禮,此所以樂不可極也。人之常情親之則難於敬,畏之則難於愛,愛之則不知其惡,憎之則不知其善,此皆性之偏僻處也。賢者則於其所親狎,而能敬之,於其所敬畏,而能愛之,於其所愛,必察其惡,於其所憎,必取其善,故其在用人之際,左右俱宜,長短各適。一主於大公至正,而無一毫私邪于其間者,故人君先正其心,至公而無私,則親疎遠近,無愛惡之別,而一視無間,各盡其用矣。如積其財不能散施,安其所而不能徙義,則財何以與人共也,義何以決之勇乎?今臣所講三大文,字字是當行之道,句句是服膺之語,別無一辭一句可以表出而仰奏者,無非修齊之要道,治平之大本,伏願殿下,體認而力行焉。上曰,參贊官讀之。基纘讀自臨財毋苟得,止非禮勿動。上曰,文義奏之。基纘曰,此篇卽君子敬身之事也。人之百體最近最切,莫先於視聽言動,夫耳目之應諸物者爲視聽,思慮之出於口者爲言,作爲之著於肢體者爲動。苟或一出於非禮,則便爲私欲之所使,失其天理之正,如聲色之具,玩好之娛,視聽之非禮也,如鄙悖諂佞之說,偏僻側媚之行,言動之非禮也。是以顔子問克己復禮之道,夫子以此四句語答之,程子亦以四箇勿字,作爲箴戒,嘉惠後學,誠以聖人遏存之要,君子誠正之工,皆從恁地上做去,使吾人心志百體,一循天地之正,而無一毫放過於此者也。然則人主一身,尤當十分敬謹,動遵儀則,必也聞正言而見正事,非法語則不道,非禮制則不行,內而動靜云爲,外而政令注措,不越乎規矩準繩之內,終至於人欲退聽,天理流行矣。論語曰放鄭聲遠佞人,以其姦聲惡色之不留聰明也,傳曰言則左史記之,動則右史記之,言其君擧必書,不可不愼也。今我殿下,始講敬身之篇矣。敬身之本,亶在於四勿之工,伏望體念焉。上曰,閣臣讀之。滋悳讀自出門如見大賓,止州里行乎哉。上曰,文義奏之。滋悳曰,今臣所讀,章章可法,句句可行,不必拈出仰奏,而居處恭之恭字,執事敬之敬字,似是一義,而其實不同,見乎外者爲恭,主乎中者爲敬,古語云制之於外,以安其內,又云存諸中者發於外,夫表裏交修,恭敬相須,然而實其誠意,措之事爲,則其必敬而後恭矣。詩云抑抑威儀,維德之隅,隅者宮室之制,而內有繩直,則外有廉角之謂也。若以恭敬喩之,敬是繩直,恭是廉角,則敬之所致,恭必自成矣,伏願體念焉。上讀自孔子曰君子無不敬也,至傷其親偒其本曰,此義甚好矣。基纘曰,聖敎及此,不勝欽仰矣。人之一身,受之父母,行父母之身,而不敢毁傷者,卽人子之道也。譬之樹木,父母之身,木之有根本也,子之身,卽木之有枝幹也。苟不愛護其身,培養成就則其枝先傷,而其本不固矣。夫以敬身二字,特揭於此章之首,譬之以枝根二字,可謂切實也。上問敬勝怠,何謂也?維謙曰,敬者天理也,怠者人欲也。敬與怠,每每相反,敬有餘而怠不足者,天理勝故吉,怠有餘而敬不足,人欲勝故滅,滅者言其必至於亡,所以深戒之也。上問欲勝義,何義也?基纘曰,欲者人欲之私也,義者天理之公也。理欲相勝,吉凶判焉,彼勝則此敗,此勝則彼敗,殆若陰陽之理,互爲消長,欲之出於己者無窮,理之出於心者至微,如非克祛而固存之,則不爲物欲之所勝者幾希矣。上問儼若思,何謂也?維謙曰,敬之之心存乎中,故端儼之容,自發於外,方其瞑目靜坐之時,方寸湛然無所思慮,而其容則如有所思也。上曰,儼字之義,何也?基纘曰,儼者莊敬之儀也。君子整其容貌,則儼然人望而畏之,此章中無不敬云者,卽身心內外,無一毫放肆底意,而小而動靜語黙,大而政令施爲,無事不敬,無處不敬,其效之及於人者,捷於影響,故終之曰安民哉,修齊治平之道,於斯盡之矣。上問安民哉,何義也?商壽曰,儼若思安定辭,卽是毋不敬,而修身治國之道,實不外乎此,推而化之,則其效自至於安民也。上曰,敖不可長,何義也?基纘曰,臣請以此一章,譬之於物理矣。驕傲之心,如惡草之萌生,除根拔本,使不得滋長也,私欲之發,如悍馬之橫逸難制,鉗勒堅執,使不得放縱也。志滿則招損,如器之貯水,水盈則溢,必也虛己受人,克恢量度,如河海之納細流而不汎濫也,樂極則淫佚,如行遠登高者,及到窮極地頭,自無容旋之地矣。凡此四句裁制節損之要,亶在於敬之一字,如上章所云無不敬,是也。上曰,積而能散者,何謂也?維謙曰,財者出於民者也。人君聚斂於民,以爲之積,而不能散施於民,則民必困窮,國隨而危矣。故明君不積財於府庫,而必散之於民間。大學曰仁者散財而得民,有若曰百姓不足,君孰與足?卽此義也。基纘曰,夫以一家之事言之,貪財厚積,充慾無厭,上而宗族之貧窮,下而婢僕之困苦,視若越瘠,莫之顧恤,則其不睦不仁,孰甚於此哉?至於君上,卽一國之父母也,生民,君上之赤子也。制民之産,厚民之生,使之家饒戶富,則其子之富饒,卽父母之富饒也,且財之在民,亦君之外府也。若或掊剋誅求,實吾私藏而已,則大是不忍之政也。大學曰財聚則民散,財散則民聚,可不戒哉?然而國有貯蓄,以備不虞,遇歉荒則賑之,見窮獨則恤之,如今各邑還穀之一斂一散,究其設置之本意,則積而能散之義也。上曰,疑事毋質,直而勿有,何義也?基纘曰,人之遇事,如有疑眩處,則不當以未明之事,質言於人,亦不當以一己之見,强爲之辨也。孔子所謂毋必者是已。至於學問一事,如有疑晦難解者,則必須詳問於人,不必以己所不知,謂以知之,或强解其難解,或當問而不問,終至於苟且掩置,節節生疑,則爲學之大病,此雖異於本章之旨,而疑之爲義,實有關於學問,故敢此仰達矣。上曰,出門如見大賓,使民如承大祭,何義也?基纘曰,閣臣雖以注釋仰奏,而大抵人之常情,每於大賓之時,不敢設怠惰之容,收斂其心,操束其身也。故君子於出門之時,常若大賓之在座。以此推之,處家之時,亦當常存此心,管檢操飭,無或放忽,此眞愼獨之工也。夫國之大事,在於典祀,其爲愼重,無大於此,君上使民之道,常存愼重底意,念其勞苦,愍其奔走,國有大事,不得已用民之力,而心之十分敬愼,視之若承大祭之事,則此二事,卽敬身之事,而亦內外交修之工也。上曰,民生於三,事之如一,父生之,何義也?基纘曰,人之身體髮膚,受之於父,故曰非父不生,旣生之後,食君之食,衣君之衣,如士大夫之家,則食國之祿,農民之家,則食王之土,此身旣生育矣,又成長矣。若無師傅之訓迪敎導,則蒙騃愚迷,不可爲人,孟子所謂飽食煖衣,逸居而無敎,則近於禽獸者此也。人於三者,其受恩罔極則一也,故生則致養,死則盡禮,以報其萬一之恩也。上讀言忠信,止行乎哉?一遍訖。上問雖州里行乎哉,何謂也?維謙曰,州里者鄕黨之間也。人之言行,不忠信篤敬,則其人必不能孝悌以事其父兄者也。是不能行於其家,況州里鄕黨之間乎?上掩卷,上曰,今玆所講冊子之外,又有一冊者,何書也?維謙曰,昨日別講時所講小學第二卷,而慮或有顧問之端,故敢此持入矣。上曰,當讀之矣。上讀自禮記曰事親,止人之生也。上曰,此一章,何義也?基纘曰,此章中思其不可復者,人子之於親沒之後,恨其供養之不洎也。昔子路家窶親老,負米於百里之外,以供菽水之奉,而常恨不贍矣。及夫列鼎重茵,身致富貴之後,歎其孝養之無地,古人有言曰,樹欲靜而風不定,子欲孝而親不在,孝子追慕之誠,有如是矣。上讀自無用之辯,止則日切磋而不舍也,一遍訖。上曰,無用之辯,辯字,何義也?維謙曰,辯是分辨之謂也。無用之言,不必辨之,以其無益於事而反害於心也。基纘曰,非徒無用之辯爲然,不急之察,尤當戒之矣。蓋人之處事,必欲周密綜詳,無或差誤,而若又事事苛察,察察不已,則竟歸於煩瑣之科,而反爲不明。爲人上者,不遺細務,苛察群下,則非徒無益而又害之,累德損體,已無可言,而在下之人,亦無以措其手足矣。然則察察之弊,尤不可不愼也。上掩卷,命史官就座,仍命退。諸臣以次退出。
己酉八月初九日申時,上御熙政堂。別講入侍時,參贊官李明迪,侍讀官朴商壽,檢討官李維謙,待敎尹滋悳,假注書趙翼東,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。商壽讀自君子有九思,止斯遠鄙倍矣。上曰,文義奏之。商壽曰,九思之目,隨時隨處,各致其思,而耳目聰明爲最先,蓋視無所蔽則爲明,聽無所壅則爲聰,而其所壅蔽者,或蔽於私欲,或壅於讒邪,視聽糊塗,是非難辨,則便是視物而爲不明,聽言而爲不聰,必須去其壅蔽,乃爲思明思聰,而下面諸條,皆知其所當思,則今此九箇思字,最爲意味,而大抵凡事,必有深意,然後乃可以着力,故傳曰思則得之,不思則失之。雖以學問上言之,研窮其微奧,尋繹乎語意,則知益精而學益明矣。若或徒學,而不思其理,則無得於心,而其所學者,未免粗述,故孔子曰學而不思則罔,程子曰博學之愼思之,思字之於學問,實是緊要之旨矣,伏願留神焉。上曰,下番讀之。維謙讀自曲禮曰禮不踰節,止以行其義。上曰,文義奏之。維謙曰,此言禮有尊卑隆殺之節,有威儀動作之節,節者節文之謂也,若踰節文,則非禮也。故曰不踰節,侵人侮人者,必至鬪狠而無謙讓之心,好相親狎者,必至褻慢而無敬恭之意,皆非所以爲禮也。故曰不侵侮不好狎,惟讓與敬,乃修身踐言之實,故修飭其行,踐履其言,乃可謂善行也。中庸曰言顧行行顧言,卽此義也。姦聲亂色,聲色之不正者,故君子不留於聰明,卽所謂非禮勿視,非禮勿聽也。淫樂慝禮,禮樂之不正者,故君子不接於心術,不接者勿爲暫時留念之謂也。惰慢邪辟之氣,皆是氣容之不正者,故君子不設於身體。凡於耳之於聲,目之於色,鼻之於臭,口之於味,心之所知,四肢百骸,無一不皆由於順與正,然後義可以行焉。夫聰明外也,心術內也,先正其內,則外物不能侵,而隋慢邪辟之氣,無自以入矣。故易曰敬以直內,義以方外,程子曰制於外,所以養其中,此內外交修之工也。伏願殿下,澄省焉。上曰,參贊官讀之。明迪讀自孔子曰君子,止民之中也。上曰,文義奏之。明迪曰,就有道而正焉,可謂好學也,旨哉言也,此實切要之義也。蓋學問之道,便有自滿自足之心,自以爲無待於外,則雖欲進德修業,其可得乎?今我殿下,日開講筵,頻接臣僚,好學之誠,臣固欽仰萬萬,而若於聖學漸熟之後,或有滿足之心,忽於諮訪,則烏可望日就月將,緝熙光明之效乎?且況帝王之學,異於匹庶之專事句讀,將有以措諸事爲,以之治國而平天下矣。書曰好問則裕,論語曰不恥下問,伏願懋哉懋哉。上曰,閣臣讀之,滋悳讀自冠義曰凡人之,止禮義立。上曰,文義奏之。滋悳曰,禮義也者,禮以飾身,義以制事,兩行而不相悖焉。曰始曰備曰立,卽禮義之次序也,上下段三條語,卽其禮義之施爲也,存天理而全人道者,實不外乎禮義二字矣。夫古昔聖人,必以此嘉言善行,布諸方冊,垂之後世,要使人人學而知之,知而行之,然則學不可以不致知,知不可以不力行。書云非知之艱,行之惟艱,艱之爲言,欲其戒之勉之者也。今日知一事而行之,明日知一事而行之,如是進進不已,則此云禮義者,卽日用間事,何艱之有哉?伏願懋哉懋哉。上讀自君子有九思,止斯遠鄙倍矣。上曰,動容貌,何謂也?商壽曰,擧一身而言,夫人稟氣之剛而粗厲者爲暴,稟氣之柔而放肆者爲慢,動容貌而遠此二字,則必致和平也。人之顔色,務於外飾者,色雖莊而內則荏,故於正顔色之時,卽當近乎信實,而不可務乎色莊也。言之淺近者爲凡陋,論之高遠者爲荒誕,卽所謂鄙倍也。出辭氣而遠斯二字,則發必當理,而是爲適中,故君子必以是三者,爲道之貴也。上讀自曲禮曰禮不踰節,止禮義立,一遍訖。上曰,畏威如疾,何也?維謙曰,威者天威也,疾病者人之所畏也。畏天之威,如疾病之可畏,則畏懼之心,常存乎中,而自不敢爲惡矣,此民之所以爲上也,懷者恩惠也,從人之恩惠,若水之流下,而不顧禮義之是非,則此民之所以爲下也。見人懷己之恩,而能思畏天之威,則自不敢輕易從之,必無爲惡之心矣。此雖不及於畏威如疾,猶爲可敎之人,故所以爲中也。上曰,冠義曰此大文之義,何也?商壽曰,正容體,卽上文動容貌遠暴慢也。齊顔色,卽正顔色而近信也,順辭令,卽出辭氣遠鄙倍之義也。明迪曰,正君臣親父子和長幼,是禮也,至於君臣正父子親長幼和,則是義也。曰禮曰義,自有先後本末之序,似此經旨,深留聖念焉。上掩卷,上曰,史官就座。仍命退,諸臣以次退出。
上在昌德宮廬次。
夜自三更至十一日開東,灑雨下雨,測雨器水深五分。
朝哭後,大殿·大王大妃殿·王大妃殿·大妃殿口傳問安。答曰,罔極。
藥房提調李啓朝,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李源達啓曰,行大司憲徐左輔,執義韓升烈,掌令李亮和,持平李鍾浩·蔡元默在外,掌令一員未差,監察茶時之意,敢啓。傳曰,知道。
李時愚啓曰,備邊司郞廳來言,今日賓廳日次,而領議政鄭元容未肅拜,左議政金道喜有身病,右議政未差,不得來會云矣。敢啓。傳曰,知道。
備忘記,水口萬戶金晶日下直,長弓一張,長箭一部,片箭一部,筒兒一箇賜給。
大王大妃殿,以司謁口傳下敎曰,見此傳敎,其在臣子道理,何敢不爲傳啓乎?傳啓卽爲捧入。
李時愚啓曰,前後飭敎,何等截嚴,而持平李鍾浩,不參傳啓,無難出去,揆以事體,誠極未安。從重推考,何如?傳曰,允。
執義韓升烈,司諫趙完植,掌令李亮和,持平蔡元默,副校理朴商壽,正言李文馨·李秉德,修撰李維謙等啓曰,請書九,亟施追奪官爵之典。措辭見上答三司曰,不允。
執義韓升烈,司諫趙完植,掌令李亮和,持平蔡元默,正言李文馨·李秉德等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請進奪罪人魯敬,亟施孥戮之典。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島安置罪人尹致英,金甲島安置罪人徐相敎等,竝令王府,設鞫得情,快正典刑。措辭見上請古今島安置罪人李應植,鹿島安置罪人申觀浩,竝令王府,設鞫得情,快正典刑。措辭見上請智島圍籬安置罪人秉鉉,亟令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫得情,快正典刑。措辭見上,答兩司曰,不允。新啓已有處分,勿煩。
執義韓升烈,掌令李亮和,持平蔡元默等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。措辭見上新除授行大司憲徐左輔,時在京畿果川地,請斯速乘馹上來事,下諭。答府曰,不允。下諭事,許遞。
司諫趙完植,正言李文馨·李秉德等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
大王大妃殿傳于李源達曰,如此迷不知變之人,不可以分義責之,持平李鍾浩,施以刊削之典。
事變假注書李杓書啓,臣於本月初十日午時量,敬奉聖諭,馳往傳諭于南部會賢坊契會賢洞議政府領議政鄭元容所住處,則以爲,臣朝控衷懇,顒俟恩諒,溫批誕宣,十行鄭重,期勉甚摯,敦召彌勤,臣誠茫然失圖,不知所以爲計也,上之托心之諭,正在於倚毗也責成也,而非良弼,則何以當此,下之藉手之具,正在精力也神識也,而以朽質,則非所近似,以此昏耗之精,空疎之識,猥膺隆毗重責之地,則非所以仰稱初元求助之聖念也,臣爲是恐懼,無望移動,傲抗之罪,惟威罰是俟而已,史官之陋地相守,尤增惶隘,卽賜召還,千萬至祝云矣。臣旣承偕來之命,故姑爲仍留之意,敢啓。傳曰,知道。
李明迪,以山陵都監摠護使意啓曰,景陵御齋室·香大廳·典祀廳修改之節,自今日始役,而謹稽乙丑儀軌,則元陵香大廳·典祀廳修補之時,令本陵官,仍爲監董矣。今亦依此例擧行,何如?傳曰,允。
領議政鄭元容疏曰,伏以今日,我殿下光承寶曆,迓續景命之一初盛際也,聖孝之善繼善述,今天之命哲命吉,亦惟在於釐百工凝庶績,而若其承佐夾贊,彌綸成務者,亦惟輔弼疑丞之責耳,臣聞隆宋眞·仁之初,呂端及王曾居輔相,而鎭物情於危疑之際,厭群望於施措之間,爲中外所倚重,故史氏表以書之,蓋初元輔相之爲國家所係,有如此之重,而萬萬非平常可比也,顧今時是何等時也?我殿下,舊勞于外,新登寶位,前代簡編,未及盡閱,國朝典章,未及明習,至於學道修身立志揆事之本,制世御俗發號施令之要,亦容有未能無待於講論切劘而後明者,故養德性而任導迪之責者,非輔相而誰,告謨猷而參裁決之化者,亦非輔相而誰,使其人雖有學術,而言不足以開發聖知,雖有正言,而誠不足以孚感睿衷,則亦何以望格非當道,以引以翼之美乎?苟思其爲任爲責之重且鉅,則安得不擇之愼而畀之審乎?近日朝野之所加額而拭目者,惟待夢卜之得賢,而亦臣心之所切望而深祝者也,及其宣麻唱名之時,遽有此分外之誤恩,朝望咸缺,衆聽俱駭,臣亦竊爲聖明惜此擧,而又不能無憾於則哲之遺照也,懍慄靡措之中,伏奉聖諭,且伏奉東朝慈敎,褒詡之隆,委寄之盛,有非如臣無似所敢承聞,臣早通文籍,出入邇列,歲月旣久,恩注偏深,至荷大行朝眷顧之渥,擢置上相,禮遇曠絶,臣感激忘私,出而膺命,無一補稱,有百僨誤,厚庇洪造,與天無極,臨筵召諭,恩言諄複,臣銘肺鏤心,何以爲報?至今追惟,萬事已矣。冤恨徹天,愬哀何地,餘生追報之望,專在於盡忠我殿下,而凡所任使,豈敢不惟命是從哉?第此時此任之非臣所堪,非徒臣自知甚明,亦通朝之所共諒悉也,臣學識本疎,而今則竝與舊知而都忘,才猷本闇,而今則竝與常行而全錯,精力本短,而今則竝與動作而末由,臣雖欲起而從事,以何思何慮,何所藉手而事之乎?又如竝與趨走之爲恭,而萬無以自力何哉?臣之以中書一步,視若艮限者,其實情實狀然也,非守鍾漏之戒也,非嫌棧豆之戀也,又非爲克讓之美也,又非以宦成之怠也,苟使臣寸能尺長,有一半分裨益之道,則延英午漏,說經訓而談史蹟,文陛隻日,陳嘉言而講治道,此儒者之至榮,而人臣之大願也,臣豈敢爲聖朝惜殘年哉?臣之惴惴瞿瞿,必辭乃已者,卽爲君德輔導之地也,亦爲國事維持之計也,臣言非飾,斷由衷赤,宿德新望,輿論可聽,苟求其人,不患不多,伏願聖明,俯垂諒燭,仰稟東朝,仍將臣新授官秩,特賜鐫斥,以昭天職之重,改卜金甌之賢,以副蒼生之望,千萬不勝至祝,臣無任云云。答曰,省疏具悉卿懇。日望駕屨,巽章忽至,心焉慊慊,不省所謂,然而卿之素所蘊抱,已悉於東朝別諭,無容加疊,而顧予否德,猝受托付之命於外勞之餘,栗栗危懼,式至今罔知攸措,而其所倚毗而責成者,惟有大臣而已,卿何不諒而如是邁邁也?承弼之地,固非奔走滾汨之任,而予觀曩者奉迎,邇來筵席,卿之精力神識,優可以裁決庶務矣。且惟簡在慈衷,何讓夢卜?勿復過謙,卽起膺命,用副予側席凝佇之心事,遣史官傳諭,仍與偕來。
吏曹參議洪永圭疏曰,伏以臣於見職,以才則萬不近似,以分則極涉僥濫,而夤緣事會,冒據匪據者,居然五朔于玆矣。瘝溺之懼,玷褻之譏,自知甚明,勢所必至,臣何敢晏然若固有之,蹲仍而不去哉?誠以恩諒未蒙於控辭,義分惟事於趨走,黽勉出膺,淟涊盤礴,而若其求解一念,寤寐如結,靡日不徊徨縮蹙,皇天降割,遽遭崩坼之慟,恩重而未報涓埃,誠淺而莫效螻蟻,俯仰穹壤,萬事靡逮,遂乃奔皇於朝晡之班,蹶於起居之列,含忍掩抑,未敢言私,今焉公除奄過,旬朔亦已變嬗,臣於是,區區丐免之願,庶可以獲遂矣。且臣素患痰痺,便成貞痼,榮衛之中暑而風濕益肆,泄痢之跨月而胃土漸敗,食飮全阻,藥餌迷方,委頓床玆,轉側須人,彈束赴公,未可以時日期也,由前而材旣不堪,由後而病又難强,有一於此,猶患虛縻,況兼二者乎?臣固知微末去就,不足輕重,致煩於哀遑之中,極甚悚惶,而若徒懷嚴畏,不卽陳暴,竟自阻於仁覆之天,則亦非私分所可安也,玆敢不避瀆擾,仰塵崇聽,伏乞聖慈,俯賜鑑燭,仰稟東朝,亟遞臣詮部之銜,俾公務無曠,微諒獲全焉,臣無任云云。省疏具悉。所請依施。
上在昌德宮廬次。
自開東至未時,灑雨下雨,測雨器水深一寸二分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
備忘記,薪島僉使李容象,吾老梁萬戶柳錫熙下直,各長弓一張,長箭一部,片箭一部,筒兒一箇賜給。
金景善啓曰,吏曹郞廳來言,臺諫有闕,政事,取稟。傳曰,前望單子入之。
傳于金景善曰,有實故玉堂竝許遞,政官牌招開政。
吏曹口傳政事,直閣單趙然興。
兵曹口傳政事,護軍金大根,副司果洪淳穆·金輔鉉,以上竝單付。
李明迪,以吏批言啓曰,禮曹正郞李秉珪,成均館典籍宋謙洙,俱以身病,呈狀乞遞,竝改差,何如?傳曰,允。
金基纘,以兵曹言啓曰,本曹正郞韓敬源,身病猝重,屢度呈狀乞遞,宿衛重地,不可久曠,今姑改差,何如?傳曰,允。
有政。吏批,判書李憲球進,參判金輔根牌招不進,參議未差,同副承旨金基纘進。以趙秉夔爲吏曹參議,李爲應敎,沈膺泰爲副應敎,金敬鉉·睦仁㘽爲校理,尹行謨爲副校理,李升洙爲修撰,洪秉壽·金翊鎭爲副修撰,李冀禎爲兵曹正郞,權儒煥爲軍器判官,洪秉國爲孝昌墓守衛官,張之琬爲律學敎授,鄭在容爲三陟府使。
兵批,判書尹定鉉進,參判黃浩民病,參議韓兢人入直,參知柳興吉病,右承旨李明迪進。啓曰,黃海水使,今當差出,而擬望之人乏少,他道防禦使,竝擬,何如?傳曰,允。
以金鼎集爲知事,洪鍾應爲都摠管,南性敎爲副摠管,任弘模爲宣傳官,朴載允·鄭鳳賢·金建喜·金相健爲五衛將,韓商翼·吳兢淳爲景福將,車永達·朴基喆·張俊成爲慶熙將,具弼祖爲訓鍊僉正,洪鳳圭爲武兼,李鶴緖爲左捕從,李基碩爲黃海水使,權履憲爲車嶺僉使,金相德爲平南萬戶,同仁權管李容柱,乫軒洞權管金世鳳,大護軍徐左輔,副護軍趙道淳·洪永圭,副司直金炳雲·朴永輔·趙龜植·李·宋近洙,以上竝單付,加設內乘申正熙減下。
吏批,再政。金基纘啓曰,坡州牧使,今當差出,而本州以防禦重地,不可不擇差,他道守令,竝擬,何如?傳曰,允。
以金英根爲工曹參議,柳興奎爲兵曹正郞,李昌祖爲司藝,沈煥永爲坡州牧使,兼甕津府使單李基碩。
兵批,再政。以申橚爲都摠經歷,李鷹周爲訓鍊僉正,李亨寬爲判官,朴最秀爲加設主簿,同知單韓商翼,僉知二單朴載允·鄭鳳賢。
吏批,三政。以洪鍾雲爲禮曹正郞,趙存恒爲龍川府使。
兵批,三政。以李行奎·朴鼎憙爲都摠都事,姜在完爲訓鍊主簿,同知單吳兢淳。
醫官黃道淳書啓,告訃請謚兼承襲奏請正使判中樞府事朴晦壽,無事作行,今月初七日辰時量,渡江入去爲白乎旀,隨往書員韓守貞,因病落後之意,詮次啓達。傳曰,知道。
金基纘,以摠戎廳言啓曰,本廳中軍趙禹錫,呈辭在外,曠任可悶,改差,何如?傳曰,允。
執義韓升烈,司諫趙完植,掌令李亮和,持平蔡元默,副校理朴商壽,正言李文馨·李秉德,修撰李維謙等啓曰,請書九,亟施追奪官爵之典。措辭見上答三司曰,不允。
執義韓升烈,司諫趙完植,掌令李亮和,持平蔡元默,正言李文馨·李秉德等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更令王府,具法拿鞫,期於得情,明正典刑焉。措辭見上請薪智島安置罪人尹致英,金甲島安置罪人徐相敎等,竝令王府,設鞫得情,快正典刑。措辭見上請古今島安置罪人李應植,鹿島安置罪人申觀浩,竝令王府,設鞫得情,快正典刑。措辭見上請智島圍籬島置罪人秉鉉,亟令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫得情,快正典刑。措辭見上答兩司曰,不允。新啓已有處分,勿煩。
執義韓升烈,掌令李亮和,持平蔡元默等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。措辭見上答府曰,不允。
司諫趙完植,正言李文馨·李秉德等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
慶尙監司金大根疏曰,伏以旻天不弔,大行大王龍馭上賓,區宇崩坼,俯仰冤號,曷其有極?惟我殿下,承東朝懇摯之敎,受宗社付托之重,寶扆光臨,歷服維新,際玆震剝之會,普切欣忭之忱,日月流邁,公除奄過,伏惟聖慕哀毁,益無逮及,第伏念臣,待罪藩維,居然歲已帀矣。以百無似之質,處萬不當之任,絲毫蔑效,瘡疣備至,每自循省,恒切兢懼,如臨淵谷,遽當率普哀遑之日,客館奉諱,三魂遁喪,五內摧裂,皇皇倀倀,卽一死灰槁木之形耳,追惟往昔,忝在邇班,涵育罔非恩澤,陶鎔皆是造化,暫辭承明,尙此徊徨,今便永訣,豈忍爲生?官守有限,未卽奔問,逖違擧臨,義分都隳,臣之至慟,於何少洩?北望雲天,血淚交逬,方今珠邱卜吉,廞儀將擧,上自具僚,下至輿儓,莫不奔走服役,以效其勞,而臣獨何人,頑忍蹲據,旣未能趨參於朝晡之列,又不得周旋於終事之地,痛迫益切,不知攸裁,玆敢忙陳短章,伏乞天地父母,俯垂諒察,臣之所帶藩任,亟賜鐫遞,俾伸攀輴之禮,獲遂蓐蟻之誠,臣無任瞻天望聖泣血祈懇之至云云。答曰,省疏具悉。所請依施。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,大司憲·掌令一員,持平一員未差,執義韓升烈,掌令李亮和,持平蔡元默呈辭,監察茶時之意,敢啓。傳曰,知道。
傳于李時愚曰,召對爲之。
大王大妃殿,傳于金基纘曰,日昨附奏,一何邁邁之甚也?心焉缺望,難以形喩,卿試思之,古往今來,豈有如此倉皇罔措之國事乎?亦豈有如未亡人之遭値險釁若此者乎?如欲言之,心摧臆塞,穹壤茫茫,此何人斯,此何人斯?今日所以汲汲苦求於卿而不已者,譬之則漏船之副手,傾廈之支木,然則卿之出處,不待兩言而決矣。卿其三思,亟斷來章,不日膺命,以副如渴之思事,遣承旨傳諭領議政。
大王大妃殿,以承傳色口傳下敎曰,傳諭承旨,右承旨進去。
傳于金基纘曰,非猶予之批諭,慈敎今又懇懇切摯,卿必有不俟駕屨之義,予方臨軒而待之。仍傳曰,此敦諭,遣承旨傳諭于領議政,仍與偕來。
傳于鄭基世曰,偕來史官還入。
傳于李源達曰,別講爲之。
右承旨李明迪書啓,臣於本月十二日未時量,敬奉聖諭,又敬奉大王大妃殿諭敎,馳往傳諭于南部會賢坊契會賢洞議政府領議政鄭元容所住處,則以爲,陳籲疏,則溫諭愈重,控辭奏則寵命彌隆,臣罪屢犯於傲抗,主恩徒歸於褻濫,臣戰慄汗渥,靡所止屆,今又喉舌之臣,奉諭臨宣,責之以俟駕之義,申之以臨軒之敎,稽首驚惶,非所敢承,且伏奉慈聖殿下諭敎,擎讀未半,五內如割,叩地叫天,不覺失聲而長號,臣非木石之頑耳,滄桑閱劫,寸腸全銷,宜死不死,白首寄世,忍承此哀痛之敎於我慈聖殿下,忍有此不忍聞之敎於今日也,慟乎冤矣,爲之何哉?今日國勢之岌嶪杭隉,如漏船如傾廈,誠如慈敎,其備袽牽架,補其漏而支其傾者,非匠師梢工之良者,而孰能任之乎?此臣所以量才度力,萬無以冒膺者也,以臣受恩之踪,圖報之誠,夷險赴蹈,矢所不避,而獨於此時此任,視以自劃者,誠以國事之不忍致誤也,王政之不忍貽累也,豈以臣一身之私而然哉?臣言至此,庶蒙諒燭,謹當荐陳披瀝之懇,冀被譴罰之加矣云矣。臣旣承偕來之命,故姑爲仍留之意,敢啓。答曰,知道。
鄭基世,以山陵都監摠護使意啓曰,新梓宮,奉安於舊丁字閣,王妃神御床卓,移奉於假丁字閣事,旣已草記蒙允矣。移奉之節,當爲擇吉擧行,而不可無告由之擧,竝令禮曹,預先推擇,何如?傳曰,允。
又以山陵都監摠護使意啓曰,碑閣謹依乙丑年例,連建一間之意,前已草記蒙允矣。表石今旣合設,則連建一款置之,籠臺加簷,可合於新表石制度,仍舊入用,而浮出之役,亦爲停止,何如?傳曰,允。
又以禮曹言啓曰,景陵忌辰,大殿供上,當以素膳封進,以六時磨鍊之意,知委,何如?傳曰,允。
李時愚,以御營廳言啓曰,本廳哨官金養信,身病甚重,勢難察任,改差,何如?傳曰,允。
兵曹,以朴蓍會爲摠戎中軍。
己酉八月十二日午時,上御熙政堂。召對入侍時,參贊官李時愚,侍讀官朴商壽,檢討官李維謙,檢校待敎金輔鉉,假注書趙秉學,記事官徐翼輔·南秉吉,各持小學第三卷,以次進伏訖。上曰,史官分左右。上開卷。上曰,上番讀之。商壽讀自曲禮曰毋側聽,止暑毋褰裳。上曰,文義奏之。商壽曰,聽宜主恭,而側聽則非恭也,聲宜和平,而噭應則悖戾也,視宜端正,而邪視則非正也,容止宜飭,而怠荒則縱慢也,步宜中節,而倨則傲慢也,立當齊整,而跛則偏側也,坐如箕,寢而伏,斂髮如髢,免冠勞袒,暑而褰裳,皆是不敬而不正也,蓋古人持身之法,無一不敬謹,視聽言動之際,容貌辭氣之間,雖微細之節,幽獨之地,必致敬愼,毋或放過,尊其瞻視,攝其威儀,動容周旋,無不中禮,而爲後人之矜式,爲下民之儀則,此卽冠義所云正容體齊顔色順辭令之意也,聖人之敎人,凡於日用常行之間,不以細節而或忽,一以敬謹慥慥者,如是其詳且備矣。伏願於此等文義,亦加澄省焉。上曰,下番讀之。維謙讀自登城不指,止不聞則不入。上曰,文義奏之。維謙曰,城上高處也,高處衆人之所共見聞也,若擧手而指,則見之者必惑矣。大聲而呼,則聞之者必駭矣。此言儀容聲音之不欲駭人視聽也,客之就館舍者,雖不能無所求於主人,若隨其所欲,求之甚固,則非但主人之繼之爲難,亦非爲客之道也,故曰求毋固,客將上主人之堂,而必先揚其聲,使之聞之者,欲令主人知客之來也,戶外有二屨,則是主人與客之屨也,主人與客,在於戶內,而其言聞於外,則是公言也,故可以入矣。若其言不聞於外,則其謀密矣。密謀是私議也,凡兩人相對,低聲而語,與之規規於人所不聞之地者,是恐其言之聞於外也,此若非家人之私談,必是不可參涉之祕謀也,故其在別嫌之義,非但謹身而回避,雖在造次出入之間,君子必以私爲戒,故不入也,夫公者天理也,私者人欲也,君子之道,貴在循天理而遏人欲,故禮記曰王者奉三無私,三無私者,天無私覆,地無私載,日月無私照是也。伏願殿下,體天地日月之道,建大公至正之極,每是澄省焉。上曰,參贊官讀之。時愚讀自將入戶,止必愼唯諾。上曰,文義奏之。時愚曰,此兩章,言入戶以後擧止曲折,纖細詳悉,先王敎人之法,其嚴密如此,蓋成德然後,有可觀之威儀,動合禮度,此上九思,必致思於內而以正其外者也,此下九容,必飭容於外而以安其內者也,一以誠敬,內外夾持,積累習熟,則更無些子滲漏矣。伏願此等處,深留聖念焉。上曰,閣臣讀之。輔鉉讀自禮記曰君子之容,止色容莊。上曰,文義奏之。輔鉉曰,君子之容,雖平常無事之時,舒而且遲,舒遲閒安之貌也,見所尊者,則尤當齊遬,齊遬者謹而不放之謂也,齊夔夔齊慄之齊遬者,加敬之謂也,足容重,不輕擧移也,手容恭,毋慢弛也,目容端,毋邪視也,口容止,不妄動也,聲容靜,不噦咳也,頭容直,不傾顧也,氣容肅,似不息也,立容德,中立不倚,儼然有德之氣像,色容莊,矜持之貌也,大抵以上諸句語,無非敬謹,君子之常以敬謹持身,於此可見矣。儒臣與參贊官,俄已備盡仰奏,原註解,臣無容更陳矣。上讀自曲禮曰毋側聽,止色容莊一遍訖。上曰,求毋固,何意也?爲客而有求於主人,非知禮者也?時愚曰,以註說觀之,爲客而不能無求於主人,亦事勢然也,但當求之外,或過分數,則旣非爲客之義必致主人之厭薄,故戒之以毋固也。上曰,聲容而曰靜者,何謂也?時愚曰,聲音和平,則自然有安靜底氣像,非靜而無聲之義也。維謙曰,此大文,卽九容之目也,與上文九思,相照應也,足在人身爲下,而於九容之目,必首揭之者,以足載一身,足若不重,則非但行步輕率,一身之容,皆不端正,故先言足容重,以示一擧足而不忘謹愼之義也。上曰,色容莊,則此非事親之容色也。時愚曰,孝子之容色,只有愉惋,切無儼恪,而此莊字,以矜莊釋之,則便與收斂之義同,然則愉惋之中,亦當有收斂之容也。時愚曰,聖人著書垂戒之意,只要使人習熟淹貫,透得義理,然後又必力行,以爲修身之法,我國旣以科目取人,故記誦詞章,不無習俗之弊,而又有能深究經傳奧旨,着力於實地者,況帝王之學,旣與匹庶不同,講討之效,必須知行竝進,若或留意於文華而讀之,則實非聖人之本意也。上曰,然矣。讀書所以修身也,要當知之則行之也。時愚曰,學問工夫,必貴持守之悠久,若欲火急做去,又多不成,只得心勿忘勿助長而已,勤則不至於忘,緩則不至於助長,一日二日,愼終如始,則自可到得聖人地位,自今以往,嚴立課程,設令召對別講,日再爲度,則雖酬接擾攘之中,無或間斷停廢,此亦勿忘勿助之一道也。上曰,然矣。上掩卷。時愚起伏奏曰,臣於日前侍講時,下問便辟善柔便佞之義,而召接已久,午熱尙熾,慮或過勞於玉體,草草未盡而退,今欲更爲詳達矣。上開覽第二卷。時愚曰,朱子註曰,便辟謂習於威儀而不直,善柔謂工於媚悅而不諒,便佞謂習於口語而無聞見之實,此皆聖人所深惡而垂戒者也,友朋交際,專務質實,必欲過失相窺,以受麗澤之助,而試以損友論之,題目甚多,就中彼三者,最善移人,便習威儀則疑若禮數之嫺熟,善於承順則疑若心法之吉祥,言辭敏給則疑若條理之精密,故孔子又言惡似而非者,蓋色厲而內荏者,便辟是也。鄕愿亂德者,善柔是也。利口覆邦家者,便佞是也。旣已明辨之,又復嚴斥之,使小人情狀,一無敢或逃矣。又以上半段對擧竝較,則直是便辟之反,而切偲無隱,諒是善柔之反,而信實無僞,多聞是便佞之反,而考據甚礭,然驟見皮膜之外,則悃愊無華,不似彼三者之容易取悅,所以孔·孟·朱子,皆屢言其貽禍流毒,若是之詳,夫尋常外交之地,審擇之愼重如此,況君上之於臣下,等級懸截,雖和顔以接之,溫言以訪之,常多謹畏之心,莫殫蘊積之懷,而進接之際,禮節旣嚴,奏對之時,辭理易拙,只以周旋宛轉,無大差失,爲事君之一副規模,雖有可爭之事,可辨之言,竟未免含默而退,然則便辟善柔便佞之習,不啻萬萬於友朋之間,其爲受損,尤當如何?伏願我殿下,每於討論詢訪之席,必以損益之義,常加照察,聞直諒之論,則曰是將益我者,親而近之,見柔佞之態,則〈曰〉是將損我者,疎而遠之,其在知人則哲之方,大有補益,從以啓沃弘多,始見日贊之效,懋哉懋哉。上曰,所奏甚好,非獨朋友爲然,亦可以推驗於君臣之間也。時愚曰,臣敢以糟粕之說,縷縷於前席,移時而不知止者,實殿下樂聞之誠,有以啓之也,夫興起振作之方,他皆類此,如昭儉德,則一世尙儉,勵廉節,則百工尙廉,恢張言路,則朝廷之上,蔚然有正直之風矣。上曰,史官就座。仍命退,諸臣以次退出。
己酉八月十二日申時,上御熙政堂。別講入侍時,參贊官李源達,侍讀官朴商壽,檢討官李維謙,檢校待敎金輔鉉,假注書趙秉學,記事官徐翼輔·南秉吉,各持小學第三卷,以次進伏訖。上曰,史官分左右。上開卷,命上番讀之。商壽讀自曲禮曰坐如尸,止毋測未至。上曰,文義奏之。商壽曰,凡人之常居,坐必端如尸童之矜莊,立必正如祭前之齊敬也,窺人之隱密,則非所以遠嫌,稠坐而旁押,則失儀而不敬也,言故舊之非,則失忠厚之道也,有嬉戲之色,則是侮慢之容也,拔報皆疾也,見事而疾來,乍厭而疾往,是進銳而退速也,事神當敬而不可瀆慢,書之黷于祭祀,時謂不欽,卽此意也,枉者過也,有過而因循復襲,則是文過而遂非也,事未及至,而逆料其將然,則非誠信之意,故戒其勿如是也。今臣所讀自止內,別無敷演仰奏者,而蓋持身之法,不以禮節檢束,則易至怠荒,無以居敬而成德,故日用常行之間,雖微文末節,極其敬謹,必以禮自治也,此篇摠言敬身,而先之以治心之要,次之以威儀之則,心在內而儀著外,故使之內外交修,無所不敬,無微不謹,至於身修而德成也,伏願如是澄省焉。上命下番讀之。維謙讀自毋訾衣服成器,止傾則姦。上曰,文義奏之。維謙曰,凡衣服與已成之器,皆外物也,衣服有則衣之而已,不必貴其奢美也,器用有則用之而已,不必尙其華麗也,若留心於外物,訾毁其不善,則此非君子之所爲也,言語之可疑者,人我皆同,寧可闕之而已,不可自執己見,以身而質正之,自取失誤也,故上文曰疑事無質,卽此義也,車中者行路之時也,行路之上,若自內而回顧,疾言而親指,則必至失容而惑人,故孔子不爲之,此與上文登城不指,城上不呼同義也,視者君子儀容之則也,心之所存,必形於視,故有驕傲之心者,其視也仰,必上於人之面,有憂戚之心者,其視也俯,必下於人之帶,有姦回之心者,其視也必流睇而邪眄矣,此其中之發於外者也,視聽言動,何莫非君子之所愼,而目之於視,其人之邪正,有不可掩,故此篇內,以視之一字申戒者多焉,有曰視思明,有曰非禮勿視,有曰毋淫視,有曰視瞻毋回,蓋以其心正則其視必正,其心不正則其視不正故也,孟子曰,胸中正則眸子瞭焉,朱夫子曰,正其衣冠,尊其瞻視,此皆君子正心之道也,伏願殿下,於此等文義,深加澄省焉。上曰,參贊官讀之。源達讀自論語曰孔子,止誾誾如也。上曰,文義奏之。源達曰,此上下三章,皆出於論語鄕黨篇,卽門人弟子,記夫子之於鄕黨朝廷宗廟之間言語動作之節,飮食起居之事,一一撰述,曲暢旁悉,皆有意味,能盡形容,故古人至謂以鄕黨一篇,畫出聖人,蓋指其善於摸狀德行也,凡讀書之法,讀其書則必知其人者,良以此也。故曰夫子在座,顔·曾後先,此眞善於讀書之法者也,伏願殿下,讀此篇,如對畫中聖人,欽敬愛慕,是則是效,而每讀聖賢之書,開卷則如對其人,雖飮食之末,答問之際,必以如在左右爲心,則聖學益明矣。上曰,閣臣讀之。輔鉉讀自孔子食不語,止言忠信。上曰,文義奏之。輔鉉曰,食不語寢不言,聖人每於事爲之際,存心不他,故當食而食,當寢而寢,言語非其時故也,士相見禮六句語,無非襯着之言,而其中使臣事君二節,最所翫味處矣。人君之道,使臣爲大,大人之道,事君爲大,與君言,當曰使臣以禮,與大人言,當曰事君以忠,忠者事君之盡節,禮者使臣大經,君臣之間,盡忠盡禮,則上下交修,緝熙光明之治,可見於今日,豈不休哉,豈不盛哉?上讀自曲禮曰坐如戶,止言忠信一遍訖。上掩卷,命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,大司憲·掌令一員·持平一員未差,執義韓升烈,掌令李亮和,持平蔡元默呈辭,監察茶時之意,敢啓。傳曰,知道。
金景善啓曰,三品官之無得過三日循例請牌,曾有定式矣。吏曹參議趙秉夔,工曹參議金英根,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于金景善曰,召對爲之。
傳于金基纘曰,留院公事入之。
以黃海監司徐戴淳狀啓,長淵縣監申義恒,身病沈重,呈辭乞遞,不得已罷黜事,傳于李源達曰,口傳差出,催促下送。
李時愚,以禮曹言啓曰,因臣曹草記,全溪大院君·完陽府大夫人·龍城府大夫人墓所改封築始役日,先告事由事,纔已啓下矣。告文中屬稱,當遵宣廟朝德興大院君故事,而事在久遠,文獻無稽,歷考禮經·謄錄,且無可據之文,臣曹不敢擅便,問議于時原任大臣·館閣堂上·在外儒賢處之事允下,大臣·館閣堂上,祭酒臣洪直弼,已爲獻議稟處,而在外儒賢收議,今纔來到矣。副司直臣成近默,以爲賤臣近默,於前後收議,壹是不敢冒當,則今此大院君墓所告文之屬稱,亦何敢仰對,秪增一番惶悸而已云,副司直宋來熙,以爲今因禮曹啓,以全溪大院君·完陽府大夫人·龍城府大夫人墓所告文中屬稱事,有所下詢,而臣病伏呻痛之際,神思如在烟霧,其何敢容議乎?然竊嘗記程子曰爲人後者,謂其所後爲父母,而謂其所生者爲伯叔父母,此天地之大義,生人之大倫,不可得以變易者也,先正文元公臣金長生,嘗疏論此禮,亦謂當依程子說,稱叔父稱姪,今若以是考證,則似爲可據,伏惟上裁云矣。敢啓。傳曰,前後收議詢同,亦依此施行矣。
又以國葬都監摠護使意啓曰,景陵表石前面,令大字篆文書寫官議政府左議政金道喜,敬書以入之意,敢啓。傳曰,知道。
又以國葬都監摠護使意啓曰,誌文草圖書,令書寫官副司果李參鉉,敬書以入之意,敢啓。傳曰,知道。
醫官黃道淳書啓,告訃請謚兼承襲奏請正使朴晦壽,連爲無事作行,今月初八日申時量,入柵前進之意,詮次啓達。傳曰,知道。
以吏曹參議趙秉夔,工曹參議金英根牌不進罷職傳旨,傳于李源達曰,只推。
工曹參判李是遠疏曰,伏以旬朔屢嬗,秋序奄仲,伏惟聖慕皇皇,益無逮及,伏念臣,人非附翼之賢,居近潛龍之地,忠願之心,豈敢後人,而本來情理,有甚木石之冥頑,殘年疾病,籧篨之屈伸,跧伏邱樊,得遂其區區之微諒者,罔非我大行大王深仁厚澤,曲費涵貸,而一息支離,尙不溘滅,奉諱窮山,五情崩潰,穹壤茫茫,忽不覺其疾呼狂奔,扶曳向前,未及半程,伏聞太母殿下,簾帷建策,羽衛奉迎,沁海一帶,飜作龍飛之晉水,洪基再鞏,景命復續,天心轉移之機,國脈靈長之運,往古載籍,曾未見聞,臣始恨窮命之尙延,終幸須臾之得覩,入而攀號廞衛之前,出而瞻望宸極之尊,京兆恩點,奄成陳迹,水部新銜,又縻初政,慟冤弸中,渥澤被身,頫仰號隕,此何人斯?顧情病之實狀,已爲通朝之所知,十年自靖,便同乞身於大行朝,則今於弓劍已遠之日,乃因蒼黃奔問之行,遂爲夤緣冒出之階,則義之所不敢,情之所不安,雖使昔疾有瘳,筋力可强,誠無以敢其所不敢,安其所不安,況臣耳目之眊聵,精神之昏忘,視蔭愒日,朝不慮夕,而素患眩瞀之症,又添於年侵氣衰之後,發輒昏仆,甚則悶絶,班綴之間,亦有目擊而驚問者,旅次棲屑,實有生行死歸之慮,故公除奄過,而哀遑甫定,聖節纔罷,而萬事陳宿,則不得不唐突言私,掩抑陳章,歸身松楸,復遂畢命之願,方其出國門而尋鄕路也,灑淚梧雲,哀眞遊之莫攀,回首終南,悼明時之便訣,遲遲其行,步步踡跼,此卽臣新舊托契之迹,而末後結局之事也,朝露之喘,若不溘先於復土之前,則自當擔輿趨赴於珠邱之下,少伸象鳥之悃,而至於微末之去就,有不敢數數煩瀆於嚴廬哀疚之中,則不可不一番號籲於聽卑之天,冀蒙哀矜之澤,今所叨之職,顧其名則六卿之亞貳也,視其資則二品之命德也,是豈如臣疲癃者所可苟然僥濫乎?祗緣前後哀慶之會,形拘勢迫,冒沒黽勉,未及控辭,而當此因山不遠,百僚盡瘁之時,沈淹牀席,虛縻久曠,又增死罪,故玆敢縣道陳章,略暴衷赤,伏乞聖慈,愍一物之失所,諒匹夫之有守,入稟東朝,亟許遞改,因命選部,刊名仕籍,俾臣尸居餘氣,得以飾巾俟盡於蓬蓽之下,仰頌天地曲遂之仁,則雖死之日,猶生之年也,臣無任云云。答曰,省疏具悉。卿其勿辭行公。
己酉八月十三日辰時,上御熙政堂。召對入侍時,參贊官金景善,侍讀官朴商壽,檢討官李升洙,檢校待敎金輔鉉,假注書趙秉學,記事官徐翼輔·南秉吉,各持小學第三卷,以次進伏訖。上曰,史官分左右。上開卷,命上番讀之,商壽讀自論語曰席不正,止式負版者。上曰,文義奏之。商壽曰,聖人之心,隨感而應,接人之際,禮敬之容,皆由乎自然也,見齊衰者,則爲其服親之喪而哀之也,冕者與瞽者,則尊其近君之爵,而矜其不成人也,式所以爲敬,而版所以載民數也,民爲王者之所天,故必式以施敬,而此言式凶服,謂行路時也。上言見齊衰必變,謂平居時也,此可見聖人仁愛之發而禮敬之至也,蓋曰禮曰敬,推而行之,則無往而不在,故爲君上而禮以待賢,則有式賢者之閭,敬以養老,則有式黃髮之語矣。今我殿下,尊賢敬老,以盡禮使之道,亦推禮下之恩,至於鱞寡㷀獨,疲癃殘疾之類,咸囿於仁愛之化,匹夫匹婦,皆得其所,安業而樂生,則太平之治,亶不外乎是矣,伏願懋哉懋哉。上命下番讀之,升洙讀自禮記曰若有疾風迅雷甚雨,止居不容。上曰,文義奏之。升洙曰,疾風,疾暴之風也,迅雷,猝急之雷也,甚雨,大霔之雨也,此三者上天之威怒也,可不敬乎?若有如此之時,則必也變其容色,衣服冠而坐,此所以敬天也。孔子之寢不尸,非惡其類於死也,若舒布四體,而或至於過,則便有惰慢之氣,故雖當寢而臥,而舒布之中,自有儀焉,亦未嘗肆耳,居不容,非謂其燕居有惰容也,蓋奉祭祀接賓客之時,一主於敬,動容周旋,極其嚴肅,而至於燕閒無事之時,則異於是,故稍舒其容止而和其顔色,如下文所云申申夭夭是也。蓋此禮記立言之旨,卽是敎人當如此之意也。上天示怒,雖匹庶之人,猶當敬之如此,而況爲人君者,代天理物,則尤豈可不敬之乎?敬天之道,不獨在於衣服冠而坐而已,尤當恐懼警惕,修其德政,務以實心實政,仰答天怒,而庶幾天心之悅豫矣。其爲敬天,孰大於是?此政我殿下體念處也,伏願懋哉懋哉。上命參贊官讀之,景善讀自子之燕居,止授坐不立。上曰,文義奏之。景善曰,此篇所論,皆敬身之事也,先明心術之要,以爲涵養本原之地,而至於居處動作,飮食衣服之節,待人接物,居閒處獨之際,無處不敬,無事不敬,則自然知行竝進,表裏如一,動容周旋中禮,而爲成德君子,古所謂敬是徹上徹下工夫是也。伏願殿下,於此等處文義,雖一字一句,勿爲泛看,隨處體念,是臣區區之望也。上曰,閣臣讀之,輔鉉讀自入國不馳,止如有人。上曰,文義奏之。輔鉉曰,國,國都也,國都路行者衆多,故不馳者,恐其躪轢也,里,里門也,里門之內,父母所居,故必式者,所以廣敬也,執虛如執盈入虛如有人,敬心常存而然也,蓋此持敬工夫,與如執玉如見大賓,足可比類論也,若於執虛入虛之時,苟不以敬字,常存於心,則其何能克造乎如執盈如有人之工也哉?如執盈,然後無招損之歎,如有人,然後無屋漏之愧,此可謂無不敬矣。伏願於此等處,體念焉。上曰,申申夭夭,何義也?景善對曰,集註言申申,其容舒也,語其全體也,夭夭,其色愉也,語其顔色也,曰愉,皆形容其和悅安泰之意,則燕居之時,異於奉祀接賓,雖不如常人之怠惰放肆,亦不可太嚴厲,致有拘束之患故也。上曰,竝坐不橫肱,何也?景善對曰,與人聯坐,而橫其肱,則恐妨於人故也,此是古人曲盡精微處,上所陳無處不敬,無事不敬是也。上曰,其容舒其色愉云者,其義同乎?升洙曰,容者擧其一身而言也,色者只指顔色而言也,一身之容止則舒泰,而若其顔色則和愉也。上讀自論語曰席不正,止如有人三遍訖。上掩卷,命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,大司憲·掌令一員·持平一員未差,執義韓升烈,掌令李亮和,持平蔡元默呈辭,監察茶時之意,敢啓。傳曰,知道。
傳于鄭基世曰,召對爲之。
大王大妃殿,以承傳色口傳下敎曰,全溪大院君·完陽府大夫人·龍城府大夫人墓所補土之役浩大云,分付畿營,使之專管擧行。
傳于李明迪曰,明日望奠,當自內親行矣,該房知悉。
李明迪啓曰,明日親行望奠時,承旨當爲備員,而右承旨李明迪方在偕來所,在前如此之時,有姑令入參之例,今番則何以爲之?敢稟。傳曰,置之。
傳于金基纘曰,別講爲之。
李源達,以兵曹言啓曰,五衛將朴載允·鄭鳳賢·金相健,除授在外,上來無期云,景福宮衛將吳兢淳·韓商翼,慶熙宮衛將車永達·朴基喆,俱以病難供職,呈狀乞遞,竝改差,何如?傳曰,允。
又以訓鍊都監言啓曰,本局哨官趙羲稷,身病猝重,勢難察任,改差,何如?傳曰,允。
吏曹口傳政事,以柳相質爲長淵縣監。
己酉八月十四日辰時,上御熙政堂。召對入侍時,參贊官鄭基世,侍讀官朴商壽,檢討官李升洙,檢校待敎金輔鉉,假注書趙翼東,記事官徐翼輔·南秉吉,各持小學第三卷,以次進伏訖。上曰,史官分左右。上開卷。上曰,上番讀之。商壽讀自禮記曰古之君子,止無自入也。上曰,文義奏之。商壽曰,君子之必佩玉,玉之爲物,溫潤而栗,故君子比德,而徵角宮羽,以玉聲所中言也,取君民事物之象,佩有左右之分,而趨行有節,周還中禮,行而鳴佩,登車則和鸞雝雝,斯須不離於禮樂,卽所以養中正之心,防邪辟之入也,心在內而言入者,接物乍動,便走作出外,及其久也,與物俱入,故以入言也,蓋心爲一身主宰,而出入無常,小有所蔽,則私欲日盛,天理日消,至於放辟而爲非,故程子曰蔽交於前,其中則遷,是必制之於外,使偏私之心,無由投間而入,然後義理明心德全矣。古之君子,進退俯仰之間,雖在造次,必節以禮和以樂,存養之工,無時不在,非辟之心,無自而入也,古人養心之法,於此可見,而無自入三字,最爲緊要之言,伏願益加體念焉。上曰,下番讀之。升洙讀自射義曰射者,止此可以觀德行矣。上曰,文義奏之。升洙曰,君子凡於天下事爲,必無不中禮,然後成其德行,禮也者非別件物事,卽恭敬之道是已,君子敬以直內,以盡涵養之方,義以方外,以致篤實之工,則存諸中者,皆得其正,而形於外者,亦無不莊矣。內外挾持,交修不怠,則進退周旋之際,自然動合禮節,發乎事者,無所不中,而射雖一藝,以之決拾射侯,亦不中者鮮矣。不有德行之實,能如是乎?是以孔子曰,射有似乎君子,失諸正鵠,反求諸己,此是君子行有不得者,皆反求諸己之義也,以此推類於學問上工夫,常常反躬求是,做得十分恰好底道理,則其於成就德性之功,誠爲親切矣。此等文義,政合深玩,伏願澄省焉。上曰,參贊官讀之。基世讀自士冠禮,止永受胡福。上曰,文義奏之。基世曰,此章卽人家冠禮時頌祝之辭也,兒生而長,將責以成人之事,則其所期望而頌祝者何限,而必曰壽考維祺,又曰眉壽萬年,黃耇無疆,蓋壽者人之所大願也,壽而後能享諸福,故箕子陳範,壽居五福之先,華封祝聖,壽爲三辭之首,然壽本在天,若不可以人力致之,而程子曰,爲國而至於祈天永命,養生而至於延年,爲學而至於聖人,自是人力勝造化,由是而推之,則壽可以自修而致之,其自修之道,則在於修德,故此章中順爾成德,淑愼爾德,乃成厥德者,可知其德爲享壽之本,而壽爲享福之基矣。如中庸所謂大德必得其壽必得其祿者是已,惟殿下,益懋聖德,以膺壽福無疆之慶,是臣區區之至祝。上曰,閣臣讀之。輔鉉讀自三加日以歲之正,止冠衣不純采。上曰,文義奏之。輔鉉曰,三加,禮成於三也,黃髮白而變黃耇,面如凍梨色,皆壽徵也,冠衣不純素,不以素飾領緣也,不純采,雖除喪,猶純素也,不純素,昔老萊子,孝奉二親,行年七十,身着五色斑斕之衣,老者尙如此,父母存,不純素之意,尤可知矣。大抵三加之祝,皆成德受福之義也,俄者參贊官,已備陳仰奏,臣之自止內,別無敷陳者矣。上讀自禮記曰古之君子,止不純采一遍訖。上曰,儀禮,何書也?基世曰,儀禮卽周公所制之禮也,儀禮·禮記,相爲表裏也。上曰,元服,何謂也?基世曰,元首也,服冠也,冠於首,故曰元服也。上曰,棄爾幼志,何謂也?基世曰,棄是克祛之謂也,旣冠之後,將責以成人之道,則必當克祛其童子時心志也。上曰,眉壽,何謂也?基世曰,人之享壽者,眉間必有秀毫,此是必壽之徵也。上曰,永受胡福,何謂也?基世曰,胡卽遐遠之意也,旣祝以萬年之壽,則所受之福,亦當期之以遐遠矣。上曰,非辟之心無自入者,何謂也?基世曰,心本在內,而見所好之物,則心隨以出,其所好之心,久則欲隨其心,自然而入矣。旣聞鸞和之聲,佩玉之鳴,則心平氣和,邪辟之心,何從而可入乎?入之一字,最爲切要於操心之法矣。上掩卷,命史官就座,仍命退,諸臣以次退出。
己酉八月十四日酉時,上御熙政堂。別講入侍時,參贊官金基纘,侍讀官朴商壽,檢討官李升洙,待敎尹滋悳,假注書趙秉學,記事官徐翼輔·南秉吉,各持小學第三卷,以次進伏訖。上曰,史官分左右。上開卷。上曰,上番讀之。商壽讀自論語曰君子,止不以弔。上曰,文義奏之。商壽曰,紺是齊服,緅是練服,故重喪祭而不以飾也,紅紫皆間色不正,故不爲服也,不以爲飾,則不以爲服可知,不爲褻服,則不爲正服可知,雖衣服之微,聖人之必居正,有如是矣。夫紅近於朱而微白,則非朱非白也,紫近於黑而揚赤,則非黑非赤也,皆間於二色,而非純正也,以人爲譬,則君子小人是已,君子之言行,正直而光明,小人反是,巧言而飾非,大姦而似忠,辨之之爲尤難,而朝廷之上,君子彙征,則國治而民安,小人進用,則必至於病民亂邦而後已,一人之用捨,一國之治亂係焉,然則人君之用人,豈不欲進君子斥小人,而用捨之際,小人易進者,以其似是而實非,無由覺得故也。孔子曰,惡似而非者,惡佞恐其亂義也,惡紫恐其亂朱也,佞卽小人,佞近於義而非義,亦猶紫近於朱而非朱,故聖人所以深惡者也,於此而邪正之分,治亂之由,亦可以推矣,伏願如是推類而澄省焉。上曰,下番讀之。升洙讀自禮記曰童子,止未足與議也。上曰,文義奏之。升洙曰,古語云飮食男女,人之大欲存焉,夫飮食衣服,寔爲生人所需之物,而不可一日之或闕者也,顧其爲用,雖甚緊切且急,然此章所謂士者,非立朝之士,乃委卷之士也,非有一歲祿俸可備口體之奉,則安貧守約,乃是士之常分,況於志道之士乎?顔子之簞食瓢飮,不改其樂,子路之衣敝縕袍,不以爲恥,皆由於篤志好學,而內外賓主之別,見得分明,外至之物,不足以嬰其懷故耳,今以此章言之,雖曰志道,反不能忘情衣食之間,惡其疏糲麤惡,羨人之華麗甘肥,其識趣卑陋,亦已甚矣。曷足謂志道之士乎?是以誠欲求道,莫如豎起其志,卓然以聖人自期而已,其志旣立,則外物不能奪之,而自可眞切下工,循序漸進,入於聖域,亦不難矣。且學問之道,無貴賤一也,今我殿下,苟能奮發睿志,先立大本,則爲堯爲舜之基,實在於此,昔成覸謂齊景公曰,舜何人也,予何人也,有爲者亦若是,作聖之道,本不甚難,惟在殿下立志之如何耳,伏願以此體念焉。上曰,參贊官讀之。基纘讀自曲禮曰共食,止毋以箸。上曰,文義奏之。基纘曰,臣所讀四章,皆飮食間細節也,驟看之則或似煩瑣之甚,別無深奧之旨,而第飮食,卽人之性也,日用常行之最緊切者也,苟爲嗜欲之所使,不知所以裁制之,則終爲口腹之累,而便是飮食之人也,此若以細節而忽之,漸至於損體而失容,則亦無以管檢此身,竝與其大者而失之矣。是以君子設敎,必矜細行,共食共飯,先示謙讓之道,毋摶毋放,亦存謹愼底意,曲禮一篇之曲盡於禮節云者,政以此也。伏願殿下,每於禮節間事,益加省察,毋或以微細而略之焉。上曰,閣臣讀之。滋悳讀自毋嚃羹,止毋嘬炙。上曰,文義奏之。滋悳曰,此皆言飮食之節,而別無文義之敷演者矣。上曰,不裘不帛,何義也?滋悳曰,內則云二十而冠,始可以衣裘帛,則童子之不裘不帛,由此益明矣。上曰,士志於道,而恥惡衣惡食者,何義也?基纘曰,士之所貴者,以其有高尙之志也,苟不安貧樂道,而志在衣食,見華麗之服,珍甘之味,心常豔羨,恥己之不若,則其識趣之卑陋可知也,是故士之懷道自重者,雖處圭竇之下,而不以爲卑,自安於疏糲韋布之賤,而亦不以爲媿,縕袍華於佩玉,飮水甘於列鼎,出而事君,介然有輕爵祿之心,言不合計不用,則納履而去,爲當世高尙之人,亦可以矜式頹俗,然則人君,必得此箇人而進用之,則一國爭相慕效,廉恥之俗勵矣,謙讓之風興矣,豈不美哉?上讀自論語曰君子,止毋嘬炙二遍訖。上掩卷,命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
望奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調李啓朝,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李時愚啓曰,備邊司郞廳來言,今日賓廳日次,而望奠相値,不得來會云矣。敢啓。傳曰,知道。
備忘記,統制使柳基常下直,長弓一張,長箭一部,片箭一部,筒兒一箇賜給。
鄭基世啓曰,假注書趙秉學,身病猝重,勢難察任,今姑改差,何如?傳曰,允。
趙秉學改差,代以南鍾順爲假注書。
傳于李源達曰,召對爲之。
金基纘啓曰,卽者檢閱南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可不備,別兼春秋金德根·閔致庠,竝卽牌招,推移入直,何如?傳曰,允。
傳于李時愚曰,別講爲之。
李時愚啓曰,奪符所重,何等嚴急,而宣傳官梁憲洙,發程十二日,纔到統營者,揆以擧行,萬萬駭然,所當重勘,而本院請推之外,無他可施之罰,何以爲之?敢稟。傳曰,令該府拿處。
以慶尙監司金大根狀啓,進上藥材山藥,未及充實,限內不得封進,惶恐待罪事,傳于李源達曰,勿待罪事回諭。
大王大妃殿,以承傳色口傳下敎曰,恩彦君·全溪大院君·完陽府大夫人·龍城府大夫人墓所石物,自內需司,浮出於江華,而以本府民力,勢難運致云,知委隣近邑,使之合力輸運事,分付畿營。
大王大妃殿,以承傳色口傳下敎曰,恩彦君墓所補土之役,亦令畿營,一體擧行。
大王大妃殿,以承傳色口傳下敎曰,全溪大院君·完陽府大夫人·龍城府大夫人墓所近處,多有民塚云,雖百步之內,坐立俱見處外,勿爲掘去。
右承旨李明迪書啓,臣於本月十五日午時量,敬奉聖批,傳諭于議政府領議政鄭元容所住處,則以爲,臣罪積抗傲,恭俟威罰之中,伏奉疏批下者,予雖下六字,有非人臣所敢承聞之敎,震剝戰栗,求死不得,今方席藁泥首,惟願嚴誅之遄加,不敢循例附對矣云矣。臣旣承偕來之命,故姑爲仍留之意,敢啓。傳曰,知道。
傳于金基纘曰,今見領相附奏,以俄者疏批一句語,有難安底意,則予雖以下六字,卽爲還收,以安大臣之心事,偕來承旨傳諭。
金景善,以司饔院監膳提調意啓曰,今日江原道松茸進上來到,而擧皆朽傷體小,萬無捧入之路,進獻事體,何等嚴重,而如是不謹,揆以法意,萬萬未安,當該封進官,令該道捧現告罷職,道臣亦難免不飭之失,從重推考,領來陪持人,令本道嚴繩,進上則還下送,使之更爲封進,何如?傳曰,揆以進獻事體,固當依允,而爲念迎送之弊,草記勿施,道臣推考,亦爲安徐,此後則另飭該邑,各別擇封,而松茸旣有上來,依例捧入,可也。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以禮曹言啓曰,全溪大院君·完陽府大夫人·龍城府大夫人墓所境界,發遣本曹郞廳,與中使戶曹漢城府郞廳,眼同地方官看審,則全溪大院君墓所,東至神穴峴下,西至都堂峴後脊,南至三川洞,北至毛節里,四面各三百步,完陽府大夫人墓所,東至重興洞,西至三沙里大川邊,南至主堂峴下,北至杻里大溪邊,四面各三百步,龍城府大夫人墓所,東至陵洞里,西至兀茂之峴,南至白蓮寺洞口,北至弘濟院炭幕後,四面各三百步定界云矣,敢啓。傳曰,知道。
又以弘文館言啓曰,新除授應敎李,卽爲牌招察任,何如?傳曰,允。
以應敎李牌不進罷職傳旨,傳于金基纘曰,只推。
以別兼春秋金德根·閔致庠,檢閱徐翼輔牌不進罷職傳旨,傳于金基纘曰,只推。
李時愚,以禁衛營言啓曰,本營騎士將沈肇永,身病猝重,勢難察任,改差,何如?傳曰,允。
又以義禁府言啓曰,奪符宣傳官梁憲洙拿處事,傳旨啓下矣。梁憲洙,自統營未及上來,待復命納符後,拿處,何如?傳曰,允。
執義韓升烈,司諫趙完植,掌令李亮和,持平蔡元默,校理睦仁㘽,正言李文馨·李秉德,修撰李升洙等啓曰,請書九,亟施追奪官爵之典。措辭見上答三司曰,不允。執義韓升烈,司諫趙完植,掌令李亮和,持平蔡元默,正言李文馨·李秉德等啓曰,請物故罪人國榮,亟施孥籍之之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島安置罪人尹致英,金甲島安置罪人徐相敎等,竝令王府,設鞫得情,快正典刑。措辭見上請古今島安置罪人李應植,鹿島安置罪人申觀浩,竝令王府,設鞫得情,快正典刑。措辭見上請智島圍籬島置罪人秉鉉,亟令王府,設鞫得情,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫得情,快正典刑。措辭見上答兩司曰,不允。新啓已有處分,勿煩。
執義韓升烈,掌令李亮和,持平蔡元默等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。措辭見上答府曰,不允。司諫趙完植,正言李文馨·李秉德等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
敎統制使柳基常書,王若曰,簡重任於統帥,方切聽鼙,起宿將於散班,爰命仗鉞,眷玆南溟大鎭,實是東國巨防,鯨濤接出日之鄕,控馭殆數千里,龜艦戒陰雨之備,設施餘二百年,兼兩使而節制自尊,奚但錢穀甲兵之特爲保障,較諸路而管轄最重,抑亦臺隍樓艪之永作金湯,顧今營瘼之比多,蓋緣撫禦之疎漏,況又軍務之漸弛,政須謀猷之老成,惟卿,鞱鈐令譽,簪紳名閥,屢典邑閫,茂績驗盤錯之材,歷登戎壇,夙望增壁壘之彩,惟淸愼自守之操,儒家之本色斯存,亦通鍊可使之才,邊門之隆寄宜畀,玆授卿以三道統制使兼慶尙右道水軍節度使,卿其臨機措置,恒軫繕修之方,隨事弛張,益殫矯捄之策,於戲,嶠海之雄藩冞固,庶藉藏甲之圖,閑島之往蹟遙瞻,毋忘歲壬之恥,故玆敎示,想宜知悉。知製敎朴商壽製進
領議政鄭元容疏曰,伏以臣,承不敢當之命,而苦懇反歸於例讓,抱必可辭之情,而微忱未槪於崇聽,以批以諭,王人相守,臣惶慄迫塞,何所控愬?臣於日者,屢登前席,奉聆我東朝辭敎,懇懇乎殿下之勤講學,眷眷乎相臣之任輔導,民國一念,發於至誠,丁寧諄複,且泣且語,神明可格,木石可感,臣退而語人曰,躬領慈音而無感動之心者,非人理也,嗟乎,如臣者老且病矣,無學無力,何以自效?丹衷耿然,只自撫膺悼歎而已,未幾遽以元輔之任,命臣造朝,臣苟有可裨之學,可陳之力,則不於此時,竭知殫存,少酬夙昔之願,而更待何時乎?且臣素非高蹈,有召輒膺,今於委毗之隆旨,豈或自重而却顧乎?臣受氣甚薄,少不猶人,從事仕宦,歲月旣多,間經幾番滄桑,腸銷淚枯,居常厭厭,眩纈惛瞀,語言則前迷而後錯,動作則左顚而右踣,舊祟新症,寧日恒罕,臣亦自怪其衰謝太遽,而默數其年紀,則亦不可不謂之久視矣。凡物久則鮮不渝變,器久則窳,衣久則垢,木久則朽,此皆物之常理然也,雖以人生言之,運用久則肢體痿,思慮久則神精弊,酬接久則視聽耗,豈有久於用而能自全者哉?臣偶閱班簿,耆社數人以外,臣之仕日最久,今豈有餘力之可論者,瞻彼周行,迄可休矣。流光電逝,餘景幾何,臣之區區所祝願者,惟在於投置閑散,優游聖代,來往於城闉郊野之間,進則修常禮於起居之班,退則頌洪恩於生成之澤,瞻雲捧日,祈見德化之盛已耳,臣內外歷官,屢備任使,而幸免大何,保有今日者,非臣之能也,皆我三聖朝眷顧臣庇燾臣之隆私曠數也,今於癃朽丐休之時,妄托以追報之義,强所不强,擔重勇往,輸載於前,覆餗於後,卽當狼狽,莫可收拾,則臣何足云,而其於曲遂萬物之仁,亦豈不軫恤而愍憐之乎?顧今民産困瘁,而幽隱未達,國儲罄匱,而開節無方,朝綱弛而百度無以振擧,俗習漓而群情無以鎭安,必得敦厚誠實剛明公正之人而任之,然後庶可以矜式百僚,儀表下民,入告出順擧措得宜,一事一政,如集義以生浩然之氣,頹者自起,欹者自整,可使本固而基定,轉底泰山而四維之矣。臣伏讀初疏批旨,有曰慄慄危懼,大哉王言,此夫子所言爲君難三字,爲一言興邦者也,又書曰后克艱厥后,今殿下如深念艱難之義,則何不愼擇輔相而責之乎?古語曰人主之職,在於擧相,臣之所齎誠祝天,稽首而獻言者,亦惟在於此耳,臣之萬萬無似,初不當擬議,則曰不才曰不能,有若循例辭巽然者,亦臣之所不敢也,伏願聖明,深以臣言爲是,更稟東朝,以臣濫玷之職秩,移授賢德,仍治臣慢命之罪,使朝典得重,而國事底安焉,臣無任云云。答曰,省疏具悉卿懇。又見來章,恝然之意,甚於一節,反省寡躬,實有誠禮未盡之歎,然而卿荷三朝之眷遇,彌綸今日之國事,則予雖庸愚無足有爲,其所以依賴而藉成者,安得不厚且重也?寤寐耿耿,一念如結,必欲致卿而後乃已者,良由以也,且慈聖前後懇摯之敎,有足以感動臣隣,卿何不諒乎?卿其幡然改圖,無復固辭,不日出膺,以副予如渴之望,仍傳于金基纘曰,此批答,偕來承旨傳諭,期於偕來。
檢閱南秉吉疏曰,伏以臣於班退,卽接家信,臣父素患風痰之證,寧日恒少,近因換節之時,滯感交添,委頓有日,臣聞此報,情私煎灼,玆敢陳章徑出,伏乞聖明,仰稟東朝,亟遞臣職,仍治臣罪,俾便救護,以昭朝綱焉,臣無任云云。省疏具悉。爾其勿辭救護。
己酉八月十五日卯時,上詣殯殿,親行望奠入侍時,行都承旨金景善,左承旨鄭基世,左副承旨李時愚,右副承旨李源達,同副承旨金基纘,假注書趙翼東·趙秉學,記事官尹滋悳·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,以次侍立,時至,通禮跪迎出次,上具衰服,出廬次門入殯殿門詣褥位,引儀唱俯伏哭,上俯伏哭,引儀唱止哭,上止哭,引儀唱三上香,代奠官詣香案前,三上香訖,引儀唱執盞獻盞,代奠官獻盞訖,引儀唱俯伏哭,上俯〈伏〉哭,引儀唱止哭,上止哭,引儀唱,左通禮導殿下還廬次,上出殯殿門,入廬次門,諸臣以次權退。
己酉八月十五日辰時,上詣殯殿,靈牀奉審入侍時,左承旨鄭基世,假注書趙秉學,記事官南秉吉,摠護使趙寅永,都監提調徐憙淳·徐箕淳·金左根,檢校待敎洪淳穆,以次侍立,時至,上具衰服,出廬次門入殯殿門,靈牀奉審訖。趙寅永進前奏曰,朝氣過涼,聖體,若何?上曰,一樣矣。仍出殯殿門,還入廬次,諸臣以次退出。
己酉八月十五日午時,上御熙政堂。召對入侍時,參贊官李源達,侍讀官睦仁㘽,檢討官李升洙,待敎尹滋悳,假注書趙翼東,記注官金大鉉·金熙逌,各持小學第三卷,以次進伏訖。上曰,史官分左右。上開卷。上曰,上番讀之。仁㘽讀自少儀曰侍食,止毋爲口容。上曰,文義奏之。仁㘽曰,此章文義,別無奧深處可以拈出者,而大槪卽飭吾侍食之儀,而寓其敬謹之意耳,侍長者登高,而有曰必向長者所視,此謂專意於敬長而不敢視他也,侍長者燕飮,而有云拜受爵於樽所,此言受賜於長者而敬以答禮也,今此侍食於君子,而君子之爵位齒德,居於達尊,則尤當十分齊遬,而謹其禮容矣。雖與同輩而共食,固不可放飯流歠,徒取饞食之譏,而以示忽慢之儀,矧於君子前乎?飯之毋放,歠之毋流,禮所當然,此可見古人垂戒之意,而至於小飯而亟之,數噍毋爲口容云者,或以備答問之節,或以誡弄口之容,而統以論之,寔出於愼其禮節,致其敬意之道也,以是推之,此不但侍食之儀爲然,凡於待人接物之際,不忘敬意,不逾禮節,是爲至當底道理,惟願省察於此焉。上曰,下番讀之。升洙讀自論語曰食不厭,止不得其醬不食。上曰,文義奏之。升洙曰,食不厭精以下三段,皆記孔子平日飮食之節,實與篇內不以紺緅飾諸條,同一義也,凡此所記,不過服食間細瑣之節,而以上聖極至之德,猶於此等處,必盡節其宜而合其度焉,其居止不苟之意,於此亦可見矣。蓋人之常情,每多忽略於微細,而夫子,愈益謹之,此其所以爲聖人歟?書曰不矜細行,終累大德,夫以武王之聖焉,而召公猶以此告誡之,然則微細之行,尤不可不矜也,孔門弟子,著爲鄕黨一篇,聖人動靜語默之際,衣服飮食之節,無不纖悉詳載,永垂後人,爲萬世法,伏願殿下,深加省察焉。上曰,參贊官讀之。源達讀自肉雖多,止不多食。上曰,文義奏之。源達解釋訓誥以奏曰,酒之爲物,其味芳冽,其氣馨香,能使人心和而言暢,故讌饗之際,必以酒成歡,而若無以爲節,則易至於迷性而失儀,故一獻之禮,有百拜之盛,卽備酒之爲亂,此夫子所以雖不先定其限量,而不及於亂,爲戒者也,書曰德將無醉,詩云三酌不識,亦皆此意,伏願殿下,於此等處,深留聖念焉。上曰,閣臣讀之。滋悳讀自禮記曰君,止不身踐也。上曰,文義奏之。滋悳曰,君子之必遠庖廚者,見其生不忍見其死,聞其聲不忍食其肉之義,而不忍者仁也,齊宣王,見牛之觳觫,仍令舍之,孟子曰是心足以王,殷湯見張網四面,解其三面,諸侯聞之曰湯德至矣。恩及禽獸,蓋仁心所發,待物如此,擧斯心加諸彼,則足以保四海矣,伏願此等處省察焉。上讀自少儀曰侍食於君子,止不身踐也三遍訖。上掩卷。上曰,史官就座,仍命退,諸臣以次退出。
己酉八月十五日酉時,上御熙政堂。別講入侍時,參贊官李時愚,侍讀官睦仁㘽,檢討官李升洙,待敎尹滋悳,假注書趙翼東,記注官金大鉉·金熙逌,各持小學第三卷,以次進伏訖。上曰,史官分左右。上開卷。上曰,上番讀之。仁㘽讀自樂記曰豢豕,止所以備酒禍也。上曰,文義奏之。仁㘽曰,酒之用多矣,用之於禋祀,而有五齊之式,用之於讌饗,而有五獻之儀,則其爲品也,非不美矣。及其末流,反以生禍,甚至獄訟之益繁,而莫非酒害之所致也,於是乎思所節之制,爲飮酒之禮,而使之一獻百拜,酒非不多,飮非有禁,而終日之飮,不得至醉者,豈無以哉?拜猶不暇,何暇多飮,飮本無多,何從以醉,此實由於先王之因酒設禮,禮以爲防之效也,寧可無醉,不得逾禮,以此觀之,則禮之爲防,顧不大歟?夫禮也者,本之人情,而制之品節者也,恭敬齊莊,禮之實也,而範民之俗,中正無邪,禮之質也,而節民之性,驅一世而咸囿禮敎之中,則玄酒之尙,而復挽窪杯之醇俗,德將之貴,而不待棜㯲之示戒,雖有以酒而勸醉,必無耽飮而生弊,惟願殿下,留神於此,必爲以禮導民之道焉。上曰,下番讀之。升洙讀自孟子曰飮食之人,止爲其養小以失大也。上曰,文義奏之。升洙曰,口體之養,軀命所關,雖不可無者,然若專於養口體,則人心愈危,道心愈微,不至於窮口腹之欲而滅天理者鮮矣,其爲賤汚,不亦甚乎?專於養心志,則道心爲主,人心聽命,飢食渴飮,雖與常人同,而非義不食,非義不飮,自與常人異,隨其所養,而人之大小,判若天淵,此所謂大人正己者也,以朝廷用捨言之,苟能登庸大人,夾贊治理,則引君當道,國家昇平矣,豈可小人之雜進,使肆其貪戾,蠧國病民乎?賢不肖之進退,而治忽所係,有如此者,實爲君上辨別處也,伏願澄省焉。上曰,參贊官讀之。時愚讀自孟子道性善,止有所興起。上曰,文義奏之。時愚曰,孟子中性善二字,實是提撕後學修身盡性之大綱領,蓋性者天命之稟賦於人,而渾然純善,初無絲髮虧欠,故其所隨感而見者,如孩提之愛親敬兄是也。堯·舜與凡民,均有是性,而只緣所受之氣,有淸濁粹駁之分,淸而粹者爲聖人,濁而駁者爲凡民矣。聖人生而知之,不待問學,自然與天合德,至於凡民,則以其本心之明,故亦能知善惡之當否,而及夫應事之際,每爲質慾所拘蔽,衣食焉漸趨奢靡,而與儉相遠,居處焉益求安適,而與勤相反,遂至於淫泆怠放,而莫克反省,故聖人於此,痛加辨別,只就性之純善處,溯本設敎,以爲修己治人之要,達而在上,則以此道,勤勤導率於當時,窮而在下,則以此說,明明揭示於來世,罔或使駁雜之氣,參錯於性分之內,昏昧者有所開發,暴棄者有所興起,進進不已,則可至於聖人也,試以鏡鐵喩之,光明瀅澈,自是本體,設或塵垢之所埋沒也,厚薄煞有分數,而苟能用力滌濯,盡復光明,則鏡之爲鏡,更無彼此之別,與夫凡民之學聖人者一也。上曰,下工如何,則可以爲舜乎?時愚曰,此在孳孳爲善而已,爲善而至於十分成熟,則是亦舜也。上曰,閣臣讀之。滋悳讀自太任,文王之母,止爲能胎敎。上曰,文義奏之。滋悳曰,端一太任之性也,明聖文王之姿也,以端一之性,敎明聖之姿,終至於亹亹成德,純亦不已,爲周家百世不遷之廟,豈不盛哉?是以歷年八百,基於文王,文王之德,本於聖母,其曰上有聖母,成之者遠,是已,伏願殿下,上承慈聖之敎,懋昭大德,以基億萬年無疆之休焉。上讀自樂記曰豢豕爲酒,止爲能胎敎二遍訖。上掩卷。時愚起伏奏曰,夫召對之規,非但爲當日講讀而已,以之召接臣鄰,從容一堂,情志交孚於酬酢,政敎漸熟於咨訪,反有勝於備禮謹嚴之法筵故也,臣於筵說中,近伏見更進昌言之敎,此古昔都兪吁咈之遺意也,臣由是感激,竊有欲區區仰達者,夫天降大任於聖君也,必先使知閭里之勤苦,蓋勤則善心生,苦則逸習遠,勤苦之事,惟稼穡爲最,如虞舜·夏禹,躬耕而有天下,皆得力於艱窘之中,以著效於垂拱之際,其後繼世之君,生長深宮,多不知稼穡之爲重大,故又使之出居民間,至于舊勞,如殷高宗·祖甲是也,旣嘗與之同事矣。彼奔走於畎畝之間者,耳目之所習熟也,顚連於溝壑之中者,心思之所惻恤也,民憂之淺深,國計之緩急,固已周悉於卽位之前矣。故昭儉之德,大啓中興之業,雖粒米縷絲之微,必欲以損上而益下,菲衣惡食,不遑自暇,如十分之中,上損得一分,則下有一分之益,上損得二分,則下有二分之益,然則民安得不裕,國安得不治乎?竊伏念我殿下,起自潛邸,身兼舜·禹·高宗·祖甲之事,每當御廚之玉食,聖意未嘗不遠及於窮蔀也,顧今四境之內,雖幸登熟,蓄積旣罄,徵斂更多,此所謂豐年之苦,有甚於歉歲者,民情切可悲矣。殿下之此時憂勤,尤當如何,而猶恐一念之善,易至燕安之奪,萬機之繁,或難周察之及,則此古人所以必以漸爲戒者也,是以馮異之告光武曰,願陛下毋忘河北之難,臣之所以藉手於殿下者,亦惟曰願殿下,毋忘在潛邸時也。上曰,所奏極好,予當常常毋忘也。時愚曰,臣伏承常常毋忘之敎,尤當萬萬感激,然以衆人之常情觀之,旣經艱苦之後,每當富貴之初,莫不有是心,而鮮能久存者,誠以艱苦則易厭,富貴則可樂故也,一日二日,安於習染,以至於頓忘舊日,則侈靡由此而作,燕逸由此而至,故從古君臣之間,以此規勉者甚多,漢馮異所言,猶是淺近者也,伏願隨時惕厲,隨事省察,俾斯民咸蒙我殿下盛德實惠焉。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
備忘記,上土僉使李羲臣下直,長弓一張,長箭一部,片箭一部,筒兒一箇賜給。
鄭基世啓曰,左右史不可不備,別兼春秋金德根·閔致庠,檢閱徐翼輔,旣有只推之命,竝卽牌招,推移入直,何如?傳曰,允。
傳于鄭基世曰,召對爲之。
大王大妃殿傳于金基纘曰,前後諭敎,披罄肝膽,則今無更言者,予之年來精力,萬萬不及於昔日可知,而屢經喪慼,見狀之奄奄昏耄,卿亦必料度矣,垂簾卽國朝故事,雖已黽勉行之,然而萬言都灰,一事酬接,亦復厭倦,望卿無復相持,指日登對,寬譬予哀遑之懷事,偕來承旨傳諭于領議政,期於偕來。
傳于金基纘曰,以諭以批,罄悉予意,而東朝別諭,又此申申,卿必有怵然警動者矣,予則日整襟危坐而待之而已,仍傳曰,此敦諭,偕來承旨傳諭于領議政,期於偕來。
右承旨李明迪書啓,臣於本月十六日午時量,敬奉聖諭,又敬奉慈聖殿下諭敎,傳諭于議政府領議政鄭元容所住處,則以爲,昨控懍慄之忱,俯垂愍燭之音,拈字反汗,恩注更紆,臣轉益惶感,蹙蹙靡騁,卽又伏奉聖諭,且伏奉慈聖諭敎,惻懇哀切,何忍承聆?以臣胸膈弸塞之慟,觸感激發,泉湧之淚,紙濕而讀不能竟矣。以慈聖而諭此敎於賤臣,使賤臣而承此敎於慈聖者,非今之日,豈有是也?天乎人乎胡寧忍斯?鮮民之生,不如死之久矣。臣之至今逡巡者,豈或欲辜恩墮分而然哉?誠以才具精力之不可不量也,國事王政之不可不顧也,斷斷微諒,實在於此,今於慈敎之下,五內崩迫,不忍更以微末去就,又煩酬應於此時,謹當於日間,俟病少間,拚廉冒悚,趨造面懇,而近臣之淹守陋所,尤增悶隘,先賜召還,不勝至祝云矣。臣旣承偕來之命,故姑爲仍留之意,敢啓。答曰,知道。
傳于金基纘曰,領相竢間簉朝云,跂望之餘,良用喜幸,偕來承旨還入,以安大臣之心。
傳于李源達曰,別講爲之。
金基纘,以弘文館言啓曰,應敎李,旣有只推之命,卽爲牌招察任,何如?傳曰,允。
持平蔡元默,校理睦仁㘽,正言李秉德,副修撰金翊鎭等啓曰,請書九,亟施追奪官爵之典。措辭見上答三司曰,不允。
持平蔡元默,正言李秉德等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請島配罪人李鍾協·徐永淳·孟鶴述,遠配罪人李準·李晉錫·尹永植·洪稷周·鄭基元等,更令王府,嚴鞫得情,明正典刑。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更令王府,具法拿鞫,期於得情,明正典刑焉。措辭見上請薪智島安置罪人尹致英,金甲島安置罪人徐相敎等,竝令王府,設鞫得情,快正典刑。措辭見上請古今島安置罪人李應植,鹿島安置罪人申觀浩,竝令王府,設鞫得情,快正典刑。措辭見上請智島圍籬島置罪人秉鉉,亟令王府,設鞫〈得情〉,快正典刑。措辭見上請蝟島安置罪人李能權,荏子島安置罪人金鍵等,竝令王府,設鞫得情,快正典刑。措辭見上答兩司曰,不允。新啓已有處分,勿煩。
持平蔡元默啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上請旌義縣爲奴罪人閔達鏞,更令王府,拿鞫得情,快正邦憲,閔述鏞,亦令該曹,捉致嚴問,照律勘斷。措辭見上答府曰,不允。
正言李秉德啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
傳于李源達曰,臺諫竝許遞,與未差之代,政官牌招開政。
鄭基世啓曰,吏曹判書李憲球,參判金輔根,參議趙秉夔牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李憲球,參判金輔根,參議趙秉夔再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲一體牌招。
又啓曰,吏曹判書李憲球,參判金輔根三牌不進推考傳旨,今方捧入,而開政命下之後,連事違召,無意承膺,事體所在,誠極未安。參議趙秉夔陳疏,判書·參判,竝所當更請牌招,而係是一日四牌,何以爲之?敢稟。傳曰,更爲牌招,參議疏批已下,一體牌招。
鄭基世,以弘文館言啓曰,新除授副應校沈膺泰,時在京畿永平地,經筵入番事緊,請斯速乘馹上來事,下諭。傳曰,許遞。今日政差出。
有政。吏批,判書李憲球,參判金輔根竝牌不進,參議趙秉夔進,左承旨鄭基世進。啓曰,判書李憲球,參判金輔根竝牌招不進,小臣獨政未安,何以爲〈之〉?敢稟。傳曰,只出緊任。以李啓朝爲大司憲,兪章煥爲大司諫,洪翼燮爲執義,申佐模爲司諫,申泰運·李參鉉爲掌令,李興敏·韓應淳爲持平,鄭錫朝爲獻納,曺錫輿·金世鎬爲正言,宋廷和爲副應敎,南性敎爲禮曹參判,趙基升爲廣興令,朴慶善爲龍宮縣監。
兵批,判書尹定鉉病,參判黃浩民病,參議韓兢人病,參知柳興吉入直進,右副承旨李源達進。同知單車永達,護軍韓正敎,副司直韓升烈·趙完植·李亮和·蔡元默·沈膺泰,副司果李文馨·李秉德·李漢植。
傳于鄭基世曰,見窠皆令差出。
吏批,再政。申命翼爲恭陵令,李鍾協爲景慕宮令,書題單張亨通。兵批,再政。同知單朴基喆。
傳于金基纘曰,山林疏批,令地方官傳諭。
金基纘,以奉常寺提調意啓曰,祭享所用秋等中脯,依定式今八月十六日始造之意,敢啓。傳曰,知道。
又以山陵都監摠護使意啓曰,梓宮奉安於舊丁字閣,王妃神御床卓,移奉於新丁字閣事,曾已草記蒙允矣。舊丁字閣有頉處,隨處修補,新丁字閣舖陳等物,當以舊丁字閣所排移用,不必盡爲改備,其中可用者用之,不可用者當新備,而至於神門朱簾,無傷破處,以此入用,何如?傳曰,允。
李時愚,以兵曹言啓曰,今此大行大王發引反虞時,奉辭以闕門外,祗迎以城門外磨鍊事,自禮曹草記承批矣。奉辭處,以弘化門外磨鍊,祗迎處所,依乙丑年例,以普濟院前路磨鍊,何如?傳曰,允。
又以御營廳言啓曰,本營把摠成燾,身病甚重,勢難察任,改差,何如?傳曰,允。
吏曹參議趙秉夔疏曰,伏以臣於日昨,伏奉除旨,以臣爲吏曹參議者,臣聞命惝怳,繼切兢蹙,實不知措躬之所也,夫是任也,其淸要華顯,卽不與庶官比焉,銓秤人物,黜陟官方,雖有長僚之總領,與聞參論,亦資佐貳,可否乎通塞,承乏則代斲,若非才猷鑑識,爲世所推者,顧無以稱物議而範雅俗,故古之長德宿望,亦莫不逡巡於此,如臣譾劣,豈可苟然充位也哉?臣本年淺識短,百無一能,而厚蒙大行朝庇覆之澤,與天無極,前後驟躐,罔非踰濫,居常愧懼,若隕淵谷,自遭崩坼之變,震剝冤隕,萬念灰冷,只以追隨於宗戚之列,周旋於朝晡之班,爲餘生自效之地,不意誤恩,遽下於此際,臣愴昔榮今,不覺感淚之無從也,且當一元之初,化理維新,庶政畢張,爲官擇人,固是第一急務,而官人之官,尤係審愼,況又群彦林立,何患無人,而猝然畀之於衆望之外,不少持難,不衷之譏,過福之災,雖止於臣身,其於累聖簡而辱朝廷何哉?開政有命,庚牌儼臨,趨承無路,敢控至懇,冒瀆嚴廬之下,伏乞聖明,仰稟東朝,亟遞臣新授職名,使公器無褻而私分獲安,千萬幸甚,臣無任云云。答曰,省疏具悉。爾其勿辭察職。
祭酒洪直弼疏曰,伏以旻天降割,大行大王,奄棄臣庶,帀域含生,普切號霣,恭惟我殿下,襲傳重之統,罹巨創之悲,哀痛罔極,當復如何?惟願爲宗社爲生靈,節哀順變,勉循中制,仰寬三殿之憂,俯副萬姓之望焉,臣耄荒癃痼,形格勢禁,旣未獲進身於庶僚之後,少伸哀慶之忱,只隨鄕里父老,號咷忭祝,虧蔑彝分,於焉滋大,方思陳章自列,乞伏常憲,而怵惕嚴畏,罔克自遂,不意天曹,擬臣於輓章製述之任,此在淸朝詞臣藻采,足以形容盛德者當之,有非如臣謭劣所可冒膺,故前此綏陵遷厝,景寢葬禮,竝不克如例製進,矧玆尸居視蔭,人理都絶,運思綴緝,萬無其望,伏乞聖慈,特命攸司,早賜鐫免焉,且臣在先朝,猥玷收召之列,繼蒙引對之恩,叨占虛名,上欺天聰,內恧私心,外怵公議,顧今一初之政,莫先於綜核名實,而僥濫虛假,罔有甚於臣者,乞將臣本兼兩任,竝行刊汰,永削選籍,俾得以安意就盡,不勝大願,第竊有一端彝性,消泐不盡,如向日之葵,至瘁而猶傾,野人之芹,忘陋而欲獻,今玆聖作物覩,始初淸明,一變至道,寔惟其時,竊伏聞帝王之治,本於學問,而爲學之要,莫先於立志,一志旣立,百度俱貞,書曰念終始典于學,厥德修罔覺,詩曰日就月將,學有緝熙于光明,以高宗·成王之旣哲且明,若無待於學問之加勉,而傅說之賢,周公之聖,懃懃懇懇,必以此爲第一義者,誠以人主一心,萬化之原,而機務寔繁,氣習易染,苟無以匡衛維持於日用云爲之際,則本源之澄淸,而溷淆之至易,主宰之卓立,而撓奪之居多,故防閑接續,必有資於簡策,以之而窮理,則性命之正,事理之當,莫不昭載於斯,夙夜動靜之間,念慮萌發之際,必使義理爲主,事物爲客,如權衡之在手而稱量不差,如水鏡之照物而姸媸莫逃,其於收拾身心,裁制事務,不待盤盂之銘,衡石之程,而端本出治,事半而功倍矣。臣竊伏田間,側耳有聞於都人士所誦傳者,則我殿下,初潛毓德,殆如虞舜之居深山,殷宗之舊勞外,而素日勤功,常在於一部小學,猗歟盛哉,昔我列聖朝,表章此書,以爲入德之門,而粵我英宗大王,平生講繹,如誦己言,通神之孝悌,體天之治道,咸由於小學,實啓五十年郅隆之化,是乃殿下家法也,殿下學問根基之原,本於此書,蓋已得其要矣。又復以朱子讀書次第,從事於法筵進講,則允德成就,將權輿於是矣。臣又伏聞古人居憂,未葬讀喪禮,已葬讀祭禮,朱夫子又曰,喪中無不得讀書之文,以故壽皇山陵未卜,而朱子請開經筵,亦越我明廟·宣廟兩朝,皆於大喪在殯之日,不廢講筵,以至孝廟初元,先正文正公臣宋時烈,亦以此爲言,伏聞殿下,克體斯義,式日對講,典學之功,健天不息,竊不勝贊頌也,先儒云人主,讀經則師其意,讀史則師其跡,聖學之最先用功,旣當在小學,而列朝聖繼神承,謨烈丕顯,載在寶鑑之編,羹墻之錄,燕涓蠖濩之中,兼講此二書,則庶幾觀法近而收功易也。昔宋孝宗,進講三朝寶訓,而曰朕樂聞祖宗謨訓,雖一日盡一卷,亦不爲多,此爲欲法堯·舜,當法祖宗之義也,伏幸體究焉。臣伏覩六月九日大王大妃殿下敎矣,以止慈之聖衷,敷燕翼之諄誨,純誠惻怛,義精仁熟,當配於舜·禹授受之十有六言,殿下所宜終身尊信如父母神明者,恐無容他求也,夫經筵之設,將以講明正學,培養君德,君德成就,專責於講官,故古昔有雙日經筵,隻日講讀之例,本朝則又有三晝之講,朝夕之對,已爲祖宗之成法,而天德王道,咸從講學中做出來,斯須間斷,乾坤或幾乎息矣。是所云學古訓而有獲,監成憲而無愆者也,殿下一身,有五百年宗社付畀之重,億萬世子孫垂裕之艱,其所以承先啓後,克盡負荷之責者,全繫於勉强學問,以故從古言治者,罔不以講學爲急先務也,當今龍德天飛,化理方隆,天命之眷顧維新,人心之蘄向政切,此眞我殿下基命宥密之一大期會,難値者時,易失者幾,伏願奮發聖志,講求治道,以八方黎庶之想望德化者,日有所見,月有所聞,擧切須臾無死之願,則太平萬歲,肇基今日,惟殿下,懋哉懋哉,臣癃淹床笫,神息迷錯,言不知裁,彌增死罪,臣瞻天望聖無任云云。答曰,省疏具悉爾懇。輓章製述,曾無儒賢必辭之例,今何爲言乎?陳勉之辭,良用欽佩,從當一諭矣。爾其勉回遐心,出入講席,以副予承敎之願。
己酉八月十六日午時,上御熙政堂。召對入侍時,參贊官鄭基世,侍讀官睦仁㘽,檢討官金翊鎭,待敎尹滋悳,假注書南鍾順,記事官金熙逌,記事官盧鎭泰,各持小學第三卷,以次進伏訖。上曰,史官分左右。上開卷。上曰,上番讀之。仁㘽讀自孟某之母,止遂居之。上曰,文義奏之。仁㘽曰,孟子之爲命世亞聖者,不但由於資稟之高明卓越,實由於慈母之敎勤且篤也。夫上段所言遊嬉數事,只出於一時兒戲,則無足以久久成習爲慮矣。況以聰智之姿,必也不待禁止,而自當覺悟,以若其母之賢,而豈無知子之明哉?然而其母之心,必以爲敎兒之道,在於審其初敎,則不可以兒戲而忽之也,處兒之地,在於擇必處仁,則亦不可安土而重遷也,是故爲其正敎之道,而不憚三遷之勞,勤摯之意,有如是焉,則凡於日用動止之間,隨事必誨,誨必嚴正,亦可知矣。畢竟成就,躋之聖域者,豈不以幼被母敎之效耶?以俎豆揖讓一段推之,人所薰陶染習,而乃有恁地得力者蓋多焉,故與端士友,而有直諒之益,與善人處,而有見聞之助,此則勢所自然者,而至於爲治之道亦然,擇人必精,賢能在朝,則群工有所資益,一國有所矜式,以之績用允釐,而風敎丕明矣,惟願省察於此焉。上曰,下番讀之。翊鎭讀自孟子幼時,止遂成大儒。上曰,文義奏之。翊鎭曰,敎子之道,始自在胎而尙可以端正,今適有知,亦豈欺之乎?初旣戲答,旋又悔之,買肉以食,竟實前言,此雖微細之事,亦爲敎子之一道也,孟子已自孩提之時,敎之以信,及長就學,遂成大儒者,實由於母氏之訓矣。竊念信之一字,不獨敎子之爲然,雖於日用事爲間,念之不忘,則其於躬行之效,亦豈止少補乎?伏願此等處,深留聖念焉。上曰,參贊官讀之。基世讀自嘗獨立,止退而學禮。上曰,文義奏之。基世曰,凡人之敎子,宜盡義方,則況夫子之於伯魚乎?先之以詩,繼之以禮,詩能開發人之志氣,禮能斂束人之筋骨,此所以興於詩,而立於禮者也,詩之本,在於言志,讀詩者,能善於辭令,故誦詩三百,可以專對,禮之本,在於立己,讀禮者,能明於品節,故爲禮三百,可以成德,然則聖人所以敎子者,欲其言則必以詩,欲其立則必以禮者,良有以也,詩之效至於和平其心氣,禮之致至於堅定其德性,此聖門所以爲學之次第也,先儒以謂詩禮,於初學爲最近,故聖人以此爲學者門戶,伏願於此等處,深加聖念焉。上曰,閣臣讀之。滋悳讀自孔子謂伯魚,止正墻面而立也歟。上曰,文義奏之。滋悳曰,孔子之敎伯魚者,載之經傳,惟此三章,則可謂至簡至略,而三章之中,言詩者再,再言之中,必以二南爲重者,以其爲國風之正而三百篇之權輿也,蓋二南,形容文王之化,詠歎后妃之德,近自閨門房闥,遠至鄕黨邦國,而粹然皆出於正,則二篇所言,無非修齊治平之事,故實爲正家之始,王道之基矣。不爲二南,則無以修齊,奚以治平哉?然則實猶墻面而立,不能覩一物進一步矣。凡人之不能學問者,亦皆猶是,故書所云不學墻面者是已,若能博學辨明,多識前言往行,以畜其德,則譬如升高而登岸,少無礙滯,瞭然覩物,豁然進步矣。伏願此個旨義,深留聖衷焉。上讀自孟某之母,至退而學禮。敎曰,何能敎,輒行之如是之速耶?基世曰,於此可見伯魚之能承庭訓,成就其學也,伯魚以夫子爲父,以子思爲子,則伯魚之承夫子之訓,而啓子思之聖,豈不宜哉?陳亢,孔門之弟子也,疑聖人之敎子,或有厚於門弟子,遂問其異聞,而伯魚之答如此,陳亢,自喜其問一得三,以其聞詩聞禮,又聞聖人敎子之道也,且伯魚之聞言卽行,終身佩服,以至成德,亦可見孔門之家法矣。爲父而垂訓如此,爲子而承敎又如此,豈不兩得其道乎?後世之稱以家庭詩禮者,卽本於此也。上讀至正墻面而立。敎曰,予於今日,得不有近此之歎乎?基世曰,大哉王言,臣不勝欽仰萬萬,若推是心做去,則聖學日臻緝熙光明之域,自至於爲堯爲舜矣。臣因一墻字,敢有敷衍仰達者矣。昔我正廟,命撰羹墻錄,卽編述列聖朝治法政謨寶訓鴻猷,以爲後嗣王監法之資,而常以是講讀於經席之上,逮我純廟·翼廟·大行朝,亦以是常常進講,蓋羹墻者,卽見堯於羹,見堯於墻之義也,伏願殿下,深加體念焉。滋悳曰,論語云夫子之墻數仞,不得其門而入不見宮室之美,百官之富,蓋未得其門也,卽是墻面,而及其得門也,豁然貫通,無所不見,得門之道,惟在於明聖經而通古史,以之廣聰明而周知慮矣。上曰,孟子居近於學宮,故遂成大儒耶?滋悳曰,誠如聖敎矣。徙居學宮之傍,所習者俎豆之事,所見者揖讓之節也,已自幼少之時,習熟見聞,薰陶德性,長而就學於子思,通五經而著七篇,以至於亞聖矣。上曰,俎豆卽是何器,而先言之耶?仁㘽曰,俎與豆,祀饗之時所用禮器也,俎所以盛肉,豆所以盛濡肉,先言此器者,以學宮所用之故耳。上曰,異端異道,何許道,而與聖人之道相背也?仁㘽曰,非正道者,卽異端異道也,如楊朱之爲我,墨翟之兼愛,老·佛之玄虛頓悟,皆是異端異道也,子思以後,聖道浸微,列國竝尙功利,而楊·墨之說,從以肆行,孟子辭以闢之,使天下知有聖人之道,其斥異扶正之功,有光於萬世矣。上曰,周南·召南,何許詩耶?仁㘽曰,此二篇,卽詩之道篇,而所言者,皆文王及后妃修身正家之事也,學者不可不知道,故三百餘篇中,特以此二篇,夫子言之於伯魚耳。上曰,胎敎,何意耶?翊鎭曰,胎敎者,卽敎之於在胎之時也,太任之胎敎卽此也。上讀止墻面而立二遍訖。上掩卷,命史官就座,仍命退,諸臣以次退出。
己酉八月十六日酉時,上御熙政堂。別講入侍時,參贊官李源達,侍讀官睦仁㘽,檢討官金翊鎭,待敎尹滋悳,假注書南鍾順,記事官金熙逌,記事官盧鎭泰,各持小學第三卷,以次進伏訖。上曰,史官分左右。上開卷。上曰,上番讀之。仁㘽讀自虞舜,止於我何哉。上曰,文義奏之。仁㘽曰,孟子論大舜之孝,而以怨慕爲言,眞知舜之心者,孟子也,夫父慈子孝,天理之常,而以若大舜之孝,不得親心之歡,此則理之反也,然而大舜之心,何嘗以自己之孝,謂之無慊也哉?惟以不得其親之故,深求所以致此之由,憫其孝思之未盡,而反躬自咎,此是怨也,欲其歡心之必得,而頃刻不忘,此是慕也,後乎千載,而形容得舜之本心,豈有如怨慕二字之眞切明白也?大抵孝者,源於百行,準諸四海,天經人理之極盡其道處,無有不感格而自化,故雖以瞽瞍之頑,終至於信順,則舜之怨慕,始得以紓矣。于以爲法於天下,可傳於後世者,自孝思中推去,至于今論其之聖之孝,則必稱虞舜,此可見聖人之孝,爲人倫之至,而孝經有曰愛敬盡於事親,德敎加于百姓,此天子之孝也,斯言也帝舜可以當之,猗我殿下,孝思出天,不待勉力行之,而尤有光於帝王之孝,今以小學之書,課日進讀,而此書宗旨,在於孝之一字,惟願益加省察焉。上曰,下番讀之。翊鎭讀自帝使其子九男二女,止窮人無所歸。上曰,文義奏之。翊鎭曰,觀人之道,莫如觀其人之外內,故堯之使其九男二女,事舜於畎畝之中者,男則爲其觀於外也,女則爲其觀於內也,在外之事,雖或易觀,至於在內之事,係是幽密之際,不是外人之可知者,則堯之必使二女妻之於舜者,良以此也。至若如窮無所歸者,尤可見大舜極至之孝也,堯以館甥而待之,人以心悅而就之,可謂極天下之欲,而惟其帝舜之心,則不以此而爲樂,只以不得於父母之歡爲憂,則自如有若窮人之無所依歸,此豈非孝思之所然乎?章內所言天下士多就云者,觀於成邑成都,可驗其人多從之,此莫非孝心準四,得其衆心之致也,竊念天下之至重者人倫也,舜則遭此人倫上至難處之地,而不失其常,終致瞽瞍之允若,孟子所稱爲法於天下者,良由是矣。由是言之,則事親之孝,莫如大舜,知舜之心,莫如孟子也,百行之中,孝爲之源,苟其孝焉,則修齊治平之道,皆是次第件事,惟願益加省察焉。上曰,參贊官讀之。源達讀自天下之士悅之,止可以解憂。上曰,文義奏之。源達曰,凡人之父慈而子孝,卽人道之當然也,至若帝舜,則所處異於常人,而盡其事親之道,恭於爲子之職,世所稱可欲可悅者,皆不足以解憂,而惟以順於父母爲心,至於終身而慕,爲準於四海,可傳於後世,則孝豈不大且至哉?孟子眞知帝舜之心,而推言之如此者,以孟子能從慈母三遷之敎,實有聖人順志之孝,故深美帝舜之至行,道得前人所未發之意,伏願以此省察焉。上曰,閣臣讀之。滋悳讀自人少則慕父母,止見之矣。上曰,文義奏之。滋悳曰,少則慕父母云者,厥初彝性之同得者,不待勉强而然,惟親是愛,專一不貳,此實良知良能也,其曰孩提之童,莫不知愛其親者是已,然而長而有妻,出而事君,則因物有遷,鮮能保有其初,惟聖人不失赤子之心,終身必慕矣。稱舜以五十而慕者,擧其攝政時年紀也,富貴已極,而不遷其慕,則可知其終身如一矣。此乃所以舜之爲大孝也,若老萊子,年七十而着斑斕衣,作嬰兒戲者,亦其至老不衰也,夫孝者,自少至長,自長至老,愛親之心,終始無間,可謂至矣盡矣。伏願以此體念焉。上讀自虞舜,止見之矣二遍訖。上曰,虞姓氏耶?仁㘽曰,然矣。上不得於君則熱中者,是小人也。滋悳曰,聖敎至當矣。小人則患得患失,故至於躁急而心熱,若君子則不然,以道事君,不可則止,其難進而易退如此,豈至於不得而熱中哉?以此辨別,親君子遠小人,則用人之方明,而治國之道成矣。上曰,萬章,孟子弟子耶?仁㘽曰,然矣。上曰,舜終能至於解憂乎?源達曰,然矣。舜烝烝乂不格姦,故瞽瞍亦感其誠而底於豫,以至於天下之爲父子者定焉,竝與弟象之傲而亦化其德,源源而來,然則舜心之歡悅,豈但解憂而止哉?上曰,怨慕之義,無乃自責耶?仁㘽曰,然矣。上曰,天下,何不傳之於子,而傳之舜耶?翊鎭曰,堯之子丹朱不肖,而且天下,非一人之私有也,舜之盛德,洽于民心,而民皆歸之,故從民心而傳之,從民心,卽從天與之意也。上掩卷,命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源達啓曰,行大司憲李啓朝,掌令李參鉉,持平李興敏·韓應淳未肅拜,執義洪翼燮,掌令申泰運在外,監察茶時之意,敢啓。傳曰,知道。
鄭基世啓曰,假注書南鍾順,身病猝重,勢難察任,今姑改差,何如?傳曰,允。
南鍾順改差,代以李裕奭爲假注書。
以別兼春秋金德根·閔致庠,檢閱徐翼輔牌不進罷職傳旨,傳于李明迪曰,只推。
李明迪啓曰,左右史不可不備,別兼春秋金德根·閔致庠,旣有只推之命,竝卽牌招入直,何如?傳曰,允。
以平安監司趙斗淳狀啓,嘉山郡守趙履錫,今月十三日遭母喪事,傳于李明迪曰,令該曹口傳差出,催促下送。
吏曹口傳政事,以李奎會爲嘉山郡守。
以咸鏡監司朴永元狀啓,安邊等邑民家頹壓,人命渰死事,大王大妃殿傳于李時愚曰,當此秋成之節,安邊等邑水災偏酷,民家之漂頹,至近四百戶之多,人命之渰死,至於十數人,聞甚驚慘,渰死之厚埋,漂頹之結構,道臣雖已提飭於該邑,亦自廟堂,措辭關飭,渰死人如有生前身還布,一竝蕩減,頹戶加意顧恤,使之未寒前奠接。
以別兼春秋閔致庠牌不進罷職傳旨,傳于李明迪曰,只推。
李時愚啓曰,三司諸臣,有時急稟達事,來詣閤外請對矣。傳曰,已有處分,亦已傳啓矣。卿等忽又求對,誠甚支煩矣,卽爲退去。
李明迪,以山陵都監摠護使意啓曰,今月十九日辰時,山陵作甕家始役次,臣十八日,依例除朝辭進去之意,敢啓。傳曰,知道。
又以忠勳府言啓曰,今此大行大王殯殿發靷時,各差備,當以入番忠義衛定送,名數甚多,而卽今舊功臣嫡長忠義衛付祿遞兒,只二十員,勢難推移,依例十五遞兒,加出塡差,以爲分定之地,何如?傳曰,允。
行大司憲李啓朝,大司諫兪章煥,執義洪翼燮,司諫申佐模,掌令李參鉉,持平李興敏·韓應淳,獻納鄭錫朝,正言曺錫輿·金世鎬等聯名箚曰,伏以臣等聞,堯曰宥皐陶曰殺,夫堯有好生之德,而皐陶之不能承順者,以其罪之必殺故耳,今此秉鉉之罪,已盡掀露於前後臺章,而千妖都萃一身,萬剮猶有餘辜,罄竹難書,擢髮難數,慈旨截嚴,雖欽禹鼎之昭奸,國言喧沸,尙遲魯觀之誅凶,輿憤倍激,王章何居?日前諸臺之循例傳啓者,雖緣嚴命之荐下,罔念凶逆之必討,顚倒壞損,固不足言,而晷刻容貸,已失刑章,時月仍循,尙保首領,古今天下,安有逆如秉鉉,賊如秉鉉,而不施當施之律,善地安置,一任其假息而止乎?噫嘻,君讎國賊,人得而誅之,則雖欲寬假之全保之,其於斁國綱而遏輿情何哉?臣等卽前日求對之臺臣也,迷執莫變,憂憤轉甚,聯陳短箚,伏乞聖明,仰稟東朝,廓揮乾斷,亟允臣等之請,以正邦刑,俾洩神人之憤焉。取進止。答曰,省箚具悉。卿等之言,紜紜然何時可已乎?傳啓臺諫事,不必呶呶爲也。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,右副承旨李源達,今日不爲仕進,卽爲牌招,何如?傳曰,許遞,前望單子入之。
又啓曰,檢閱南秉吉,由限已過,卽爲牌招入直,何如?傳曰,允。
承旨前望單子入之,申錫愚落點。
金景善啓曰,新除授左副承旨申錫愚,卽爲牌招,何如?傳曰,允。
李時愚啓曰,卽者工曹郞廳來言,明日景慕宮修改時,本曹堂上一員,當爲進去,而判書李鼎臣宗廟修改進去,參判李是遠在外,參議金英根未肅拜,不得擧行云,參議卽爲牌招,何如?傳曰,允。
李明迪啓曰,三司諸臣,雖伏承退去之命,而近日聲討之首惡,卽秉鉉也,先誅此賊,然後王章必伸,輿憤可洩,愚衷所激,更爲相率求對矣。傳曰,退去。
又啓曰,三司諸臣,達宵叫閽,尙靳允從,連伏承退去之命,而衷情抑鬱,更爲冒死求對矣。傳曰,退去。
又啓曰,三司諸臣,以爲義在必誅,未蒙處分之前,萬難退去,不避瀆撓,玆又求對矣。傳曰,退去。
又啓曰,三司諸臣,荐伏承退去之命,而元惡未伏常憲,群情轉益沸鬱,末由退步,更爲求對矣。傳曰,退去。
以工曹參議金英根牌不進罷職傳旨,傳于李時愚曰,只推。
李時愚啓曰,工曹參議金英根,旣有只推之命,更爲牌招,以爲修改進去之地,何如?傳曰,與參判竝許遞,前望單子入之。
工曹堂上前望單子入之,參判趙秉駿,參議李公翼落點。
大王大妃殿,傳于李明迪曰,聞領相日間簉朝云,二十日次對,依例來會。
金基纘啓曰,卽者別兼春秋金德根,檢閱徐翼輔,謂有館規,陳疏徐出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可不備,別兼春秋閔致庠,卽爲牌招入直,何如?傳曰,允。
以左副承旨申錫愚牌不進罷職傳旨,傳于金基纘曰,只推。
以檢閱南秉吉牌不進罷職傳旨,傳于金基纘曰,只推。
以別兼春秋金德根·閔致庠,檢閱徐翼輔牌不進罷職傳旨,傳于金基纘曰,只推。
金基纘,以禮曹言啓曰,今此大行大王返虞後,虞祭當爲磨鍊,而七虞祭,在來十一月初九日,與冬至祭相値,而謹考庚申國恤謄錄,則再虞祭與冬至祭相値,伊時以一日再行大祭,事甚未安。收議大臣,再虞祭與冬至祭兼行,再虞祭祝文中,冬至祭兼行之由,措辭添入矣。今亦依此擧行,何如?傳曰,允。
鄭基世,以御營廳言啓曰,本廳哨官李修謙,身病甚重,勢難察任,改差,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,左右史不可不備,別兼春秋金德根·閔致庠,檢閱徐翼輔·南秉吉,旣有只推之命,竝卽牌招,推移入直,何如?傳曰,允。
李明迪啓曰,三司諸臣,以爲必欲碎首力爭,卽群下大同之情,臣等寧被違命之誅,不敢退得一步,更爲冒萬死求對矣。傳曰,退去。
金基纘啓曰,三司諸臣,以爲臣等冒死叫閽,今已二晝宵于玆矣。忱誠未格,允兪尙靳,憂歎之極,抑鬱轉甚,臣等今日之請,卽擧國之所請也,未蒙準請之前,不得退去者,臣分也公憤也,玆敢相率,更爲求對矣。傳曰,退去。
以別兼春秋金德根·閔致庠,檢閱徐翼輔牌不進罷職傳旨,傳于金基纘曰,只推。
以忠淸監司趙得林狀啓,公州等邑民家漂頹事,傳于申錫愚曰,當此秋節,民戶之漂頹,若是夥多,聞甚驚慘,元恤典外,別加顧助,卽爲結構奠接,俾無一民失巢棲遑之弊事,廟堂措辭分付。
以忠淸監司趙得林狀啓,淸州牧使尹致誠遭母喪事,傳于金基纘曰,令該曹口傳各別擇差,催促下送。
吏曹口傳政事,以金益鼎爲淸州牧使。
金基纘,以吏曹言啓曰,禮曹正郞洪鍾雲,以其身病,呈狀乞遞,改差,何如?傳曰,允。
又以山陵都監摠護使意啓曰,謹稽喪禮補編治喪條,王后附葬,則別設假丁字閣,亦設紅箭門望陵位,三年後乃撤,內喪在先,而大王陵同塋,則用舊丁字閣,別設假丁字閣,安王后神榻,設紅箭門望陵位,三年後乃撤亦同,而其後因受敎定式,新陵望陵位,不爲別設矣。今亦依此擧行,何如?傳曰,允。
又以山陵都監摠護使意啓曰,丁字閣東西南北,皆設紅箭門,而南則有左右夾門,東西則各有一夾門,帷門之制,一如補編所載,而洞口內外,又各立紅箭門一坐,因山後撤去,丁字閣正南及洞口外,皆立永排紅箭門各一坐矣。今亦依此擧行,何如?傳曰,允。
又以御營廳言啓曰,本廳千摠李圭殷,身病甚重,勢難察任,改差,何如?傳曰,允。
義禁府啓目,宣傳官梁憲洙原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓依允。又啓目,蔚山前府使尹日善原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
檢閱南秉吉疏曰,伏以臣,冒控情私,伏蒙恩暇,歸護父病,攢祝無地,由限已過,召命儼臨,義當蹶就直,而第念臣父之病,諸症肆發,較之請急之日而無減焉,此時離捨,子情所難,課日違召,臣分未敢,公私悶阨,進退無路,玆敢冒死申籲於庚牌之下,臣情雖迫,臣罪益重矣,伏乞聖慈,特垂矜憐,仰稟東朝,鐫臣所帶之職,勘臣瀆擾之罪,俾便救護,以肅法紀焉,臣無任云云。省疏具悉。爾其勿辭救護。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
金景善啓曰,右副承旨李時愚,今日不爲仕進,卽爲牌招,何如?傳曰,許遞,前望單子入之。
備忘記,長淵縣監柳相質,高嶺僉使孫海振下直,長弓一張,長箭一部,片箭一部,筒兒一箇賜給。
李明迪啓曰,右邊捕盜大將尹義儉,以轝士大將,轝士軍點考事,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
金基纘啓曰,三司諸臣,以爲臣等進不得效明張之義,退無以洩磔臠之憤,抑鬱徊徨,不得請則不得退,更爲求對矣。傳曰,退去。
傳于李明迪曰,大臣·備局堂上引見。
傳于金景善曰,吏兵換房。
承旨前望單子入之,金建銖落點。
金景善啓曰,新除授同副承旨金建銖,卽爲牌招,何如?傳曰,允。
金基纘啓曰,三司諸臣,以爲臣等之課日仰瀆,已至九次,元惡之尙今假息,此莫非臣等誠意未格之致也,而憂憤愈激,按住不得,更爲求對矣。傳曰,俄有加律之典,毋復煩聒退去。
備邊司,以洪耆燮爲開城留守。
金景善,以吏曹言啓曰,通禮院引儀鮮于淑,以其身病,呈狀乞遞,改差,何如?傳曰,允。
以趙秉學爲分假注書。
以鄭漢源爲分假注書。
金景善啓曰,明日傳香,禮房承旨當爲齋宿,右承旨李明迪,卽爲牌招,何如?傳曰,允。
行都承旨金景善,右承旨李明迪等啓曰,伏以臣等,卽伏見大王大妃殿傳敎下者,有圍籬罪人秉鉉,更施加棘,島置罪人徐相敎·尹致英·申觀浩·李應植,竝施圍籬之典,臣等奉覽未半,不覺抑鬱憂惋之至,噫,彼秉鉉,罪盈惡極,晷刻難貸之狀,前後懲討,備盡無餘,今日賓對,大臣以下諸臣,莫不痛陳竭論,則輿情之莫遏,公憤之愈激,殿下之所悉燭也,以我慈聖好生之德,雖欲特貸一縷,今若强拂群情,則王章之失當,已無可言,而夫以凶逆如此,負犯如此,而遽議傅生,古今天下,寧有是哉?至若徐相敎等四罪人,㦧慝情節之無所輕重,誠如慈聖下敎,而尙此假息,未施當律,烏可曰國有三尺乎?刑憲有國之大枋,雖以人主之尊,無得低昂,一付公議,卽古所謂刑人於朝,與衆共之,諸大夫國人皆曰可殺則殺之者也,臣等職忝惟允,義難奉行,玆敢相率聯籲,伏乞仰稟東朝,亟賜收還,千萬顒祝,惶恐敢啓。答曰,已有慈聖處分,卽爲頒布。
以吏曹參議趙秉夔牌不進罷職傳旨,傳于金景善曰,只推。
有政。吏批,判書李憲球進,參判金輔根牌招不進,參議趙秉夔牌招不進,行都承旨金景善進。以黃鍾顯爲禮曹正郞,尹顯岐爲典籍,權鳳夏爲引儀,李圭昌爲掌樂主簿,金在田·沈宜冕·金永爵·嚴錫鼎爲分承旨,徐箕淳爲慶尙監司,開城留守單洪耆燮,承文副正字單李東旭,兼春秋單張龍逵。
兵批,判書尹定鉉次對進,參判黃浩民病,參議韓兢人進,參知柳興吉病,同副承旨金鍵銖進。以朴最秀爲水原監牧官,金養業爲咸興監牧官,同知單强俊成,護軍李是遠,副護軍李源達·李時愚·金英根,以上竝單付,兼管理使單洪耆燮。
吏批,再政。以成遂默爲禮曹判書,李若愚爲弘文提學,閔致麟爲監察,高致學爲禮賓主簿,洪庭河爲造紙別提,養賢主簿單尹顯岐。
兵批,再政。慶尙道兵馬水軍節度使單徐箕淳。
吏批,三政。以金鼎集爲判尹,故大司憲李心源贈吏判文衡例兼,判義禁李若愚本生祖考移贈事承傳。
金基纘,以備邊司言啓曰,今日賓對,新差備堂洪鍾英·金輔根·徐憲淳,俱爲懸病,事體誠甚未安。令政院竝卽牌招,使之進參,何如?傳曰,允。
又以備邊司言啓曰,卽見開城前留守金鼎集所報,則本府句管關西穀見縮條今年耗米二千石,請卽區劃矣。支放給代,便成年例,本司句管海西穀中折米二千石,許令劃給,何如?傳曰,允。
又以禁衛營言啓曰,本營哨官趙秉完,身病猝重,勢難察任,改差,何如?傳曰,允。
義禁府啓目粘連,向前尹日善亦,倭人商船,止泊前洋,而不卽問情,縱諉譯舌之未到,任其暗逃,自歸防守之或疎,以此照律,何如?判付啓依允。又啓目粘連,向前梁憲洙亦,强千里之地,過一旬而到,計程限則雖非踰越,揆事體則實涉稽緩,以此照律,何如?判付啓依允。
義禁府照目粘連,宣傳官梁憲洙矣本府議啓內,强千里之地,過一旬而到,計程限則雖非踰越,揆事體則實涉稽緩,以此照律,罪笞四十收贖,附過還職,私罪奉敎依允爲旀,功減一等爲良如敎。又照目粘連,蔚山前府使尹日善矣本府議啓內,倭人商船,止泊前洋,而不卽問情,縱諉譯舌之未到,任其暗逃,自歸防守之或疎,以此照律,罪笞五十收贖,解見任別敍,私罪,奉敎依允爲旀,功議各減一等爲良如敎。
己酉八月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調鄭元容,副提調金景善,假注書趙翼東,別兼春秋閔致庠,記事官徐翼輔,待敎尹滋悳,假注書李裕奭,事變假注書李杓,左議政金道喜,判敦寧府事徐憙淳,行上護軍李若愚·趙冀永,行大護軍李嘉愚,禮曹判書徐箕淳,吏曹判書李憲球,漢城府判尹成遂默,戶曹判書金學性,行大護軍姜時永,兵曹判書尹定鉉,刑曹判書洪鍾應,工曹參判趙秉駿,行護軍柳相弼·徐相五,行訓鍊院都正李景純,大司憲李啓朝,大司諫兪章煥,執義洪翼燮,司諫申佐模,應敎李,副應敎宋廷和,掌令李參鉉,持平李興敏·韓應淳,獻納鄭錫朝,校理金敬鉉·睦仁㘽,副校理朴商壽·尹行謨,正言曺錫輿·金世鎬,修撰李維謙·李升洙,副修撰金翊鎭·洪秉壽,以次進伏,醫官秦慶煥·金珪·金榘·卞鍾鉉·李琬,進伏楹外訖。上曰,史官分右右。元容進前奏曰,秋日過涼,日間聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官使之入診乎?上可之。珪等以次診候訖,退伏楹外,元容曰,脈候奏之。珪曰,脈候左右三部調均矣。榘曰,脈候左右三部調均矣。鍾鉉曰,脈候左右三部調均矣。琬曰,脈候左右三部調均矣。元容曰,伏聞醫官言,則日前有微感之候矣。今則諸節快勝乎?上曰,快勝矣。元容曰,夏秋之交,調攝難而受損易矣。此時也爲慈聖諸節,憧憧爲慮矣。近伏聞不有損節,慶幸萬萬,顧今君德輔導之責,民生依賴之望,惟在於慈聖,八域臣民之祝天顒望者,惟是慈候康寧也,見今秋涼日高,調補湯劑,旣有常進之方,議醫後製進似好矣。大王大妃殿曰,待後日次,議定,可也。元容曰,醫官使之先退乎?上可之。珪等以次退出。大王大妃殿曰,領相造朝,跂待之餘,爲國事萬幸。元容曰,臣之今日趨造,豈或一分爲職事可强而然哉?伏承前後慈敎,惻怛懇摯,愚忱所激,不遑自量,竊欲一肅恩命,面陳衷懇,以冀崇聽之孚格矣。臣久於任使,受恩偏重,今於榮途宦成之後,若有顧私占便之念,則非但臣分人理之所不敢出,神明亦不可畏乎?況今簾帷穆臨,宁扆光嗣之初,以求助之意,有特畀之擧,正是殫竭報答之會也,其所殫竭報答,以才具以精力,而臣於此二者,萬萬無以自强,疾病轉痼,神思昏瞀,事務則全眛頭緖,語言則未能領會,如是而何以贊王政而裁庶務乎?臣之所大恐懼極憂悶者,卽國事也,伏願亟賜斥退,改卜賢德,以幸民國焉。大王大妃殿曰,卿何爲辭免之過耶?予知卿本有向國之誠,當此艱危之際,盡心竭力,左右輔贊,則國事有賴,更奠泰山盤石之固,是予深望於卿者也,卿等之言,輒云追先報今,今時何等時也?正宜效追報之誠矣。卿今出膺,聖學今有成就之望,此事尤喜幸矣。元容曰,慈敎之下,尤萬萬惶懍矣。臣向國之心,非不切也,追報之願,非不深也,近來衰癃益甚,精思惛眩,何以應庶務而答委毗乎?臣之以奏以疏,不敢冒膺者,爲懼國事之僨誤也,臣何敢厭避而然哉?大王大妃殿曰,卿之精力之康健,近於筵席見之矣。予則精神昏耗,俄事今忘,何以應酬接之繁乎?主上輔導,專恃而厚望之矣。卿其思之,予之情事,豈不甚可矜惻耶?主上聖姿質實,其成就專在於臣下輔導之如何,予婦人,有何識見?所恃者惟大臣及在廷諸臣,予則當閒坐而不勞思慮矣。元容曰,聖上姿質,純一質厚,加之以學問,則必至於聖人矣。近聞講官之言,勤讀好問,日有將就之望,臣每承聞而歡頌之矣。大王大妃殿曰,果好問矣。且切向學之心矣。又敎曰,左相向陳辭免之箚,未知何爲而有是乎?一相臣出,則一相臣欲去,如是則相職,豈有備員之時乎?此時大臣之任,難爲則誠然,而何可以難而思去乎?朝廷之所恃者,非大臣而爲誰?同心協輔,弘濟時艱,更勿出辭避之言,是所望也。因敎曰,次對爲之。元容曰,今日之大本急務,惟我殿下典學是也。自古聖后哲辟,雖有令姿美質,不以學問充之,則無以成就其德性,而懿行盛烈,良法美政,皆是學問以後事也,故殷高宗之監成憲,惟在於學務時敏之後,周成王之顯德行,亦在於學有光明之後,蓋人主萬化,皆本於心,而非學則心不正,天下萬事,皆會於理,而非學則理不明,苟欲正心而明理,則舍學問奚以哉?爲學之法有二,曰立志也,曰循序也,雖有向學之心,始勤終怠,作輟無常,則工不就,此孔子所訓學則不固也,雖有好學之志,貪多務廣,驟求躐進,則知不精,此孔子所訓欲速則不達也,猛省奮厲,不得不措,則志自立矣。優游涵泳,勿忘勿助,則序自循矣。如是而學不成者,未之有也。昔朱子陳箚爲學之道,引此聖訓二條而勉之曰,竊意聖賢復生,所以敎人,不過如此,雖帝王之學,無以易之,臣今爲殿下誦之,伏望深留聖念焉,且伏念人之爲學,必要於血氣未壯之前者,思慮專一於內,事物不接於外,故小學·大學之敎,在於十五以前,今殿下春秋鼎盛,聰明卓越,而學工則無異沖歲,此誠汲汲之時也,以月則一日可惜,以日則一時爲悶,若不於數年之內,以經以史,先立其根本,則將於君德何哉,國事何哉?宋哲宗嗣位,宣仁皇后垂簾,范祖禹進奏曰,陛下今日學與不學,係天下他日之治亂,凡人進學,莫不在年少之時,數年之後,雖欲勤於學問,恐不得如今日之專,旨哉言乎?此正今日鑑法之言也,惟聖明懋哉?上曰,所陳眷眷切至,當銘念服膺矣。出擧條大王大妃殿謂主上曰,大臣所奏甚好,幸留神諦聽焉。元容曰,臣聞自古賢臣之勉其君,必曰近法祖宗,我列聖朝德政謨訓,皆所監法,而臣請以耳目之所睹記,詳陳之,我純宗大王,以純粹中正之姿,有溫良恭儉之德,敬天則燕居常存寅畏,奉先則攝享亦致心齋,臨下則任老成而愼公器,抑近習而杜倖門,勤學則晝接夜訪,日輒三四,討論心性理氣之原,講究知行體用之道,好問好聽,樂而無倦,雖靜攝之中,手不釋卷,嘗敎曰予之偏愛冬夜,書課之自富也,愛民則如傷若保,常恐一夫之不獲,蠲供蕩逋,減徭恤窮,擇刑官而屢行疏放,遣賑使而輒監賙救,外窠則卽令擇差而久任之,民隱則俾陳書策而採施之,每聞疾苦艱難之狀,輒稱哀矜,敎曰民君之子也,父母可使其子饑寒乎?嘗書下政院曰,外無生民之疾苦,是可爲大願也,節儉則華麗不存於心,樸素自安於性,內廚不供珍異,御衣常經澣濯,不殖貨利,不近玩好,惜經費而無一興作,愼賞賜而無一濫褻,常敎曰奢侈者中主之所恥也,節儉者列聖之家法也,納諫則寬容翕受,導以無諱,嘗命入綿布而騎判言之,則立命還下,奬之以守法擧職,抄選掖隷而憲長言之,則卽令還罷,詡之以使予無過,語及君德與民弊,則或擢秩或賜帛,雖愚妄荒雜之說,無有以言獲罪,常敎曰君心先〈正〉,始可聽言,又曰納諫之道,在於虛己,蓋天性至仁,純一無僞,愛人無貴賤遠近,而至蟲豸微物,不忍傷生,是故三十五年之間,端拱嘉靖,雍和舒泰,全世臣保生民,身爲聖君,世爲熙代,堯仁·舜明·湯敬·禹儉·文純之德,皆兼有之矣。今殿下大孝之本,在於繼其志述其事,伏願殿下,德行心法,一以純宗爲法焉,今八域父老之垂涕相語者,皆願更見純宗之時,殿下動法純考,然後可以慰民情而悅天心矣。深留聖念,千萬至祝。上曰,謹當體念矣。出擧條大王大妃殿謂主上曰,大臣所奏,言言是實,而無一毫過語,純宗盛德至善甚多,史不勝書,何可一一陳達乎?所奏者擧大綱也,主上每事,監法純宗,則自至聖域,勉哉勉哉。元容曰,純宗稟上聖之姿,眞堯·舜之聖也,三代以後,卓越百王,仁政惠澤,浹洽于人,三紀之間,人不知罪,民不知勞,囿一世於雍和熙皞之中矣。內而宮中,外而廷臣,多逮事而躬覩,殿下每詢問而詳知,是述是法,則當爲聖君矣。元容曰,臣之疏批中,有曰栗栗危懼,蓋人主居高位故甚危,臨兆民故大懼,書曰凜乎若朽索之御六馬,又曰用顧畏于民嵒,人主若常存危懼,二字於心,則何暇眈樂自逸,而不思修德而圖治乎?危者安之本,懼者喜之本也,夏禹之一飯十起,文王之日中不食,皆存得此心,而此心用處,卽民事也,危莫危於民怒,懼莫懼於民苦,故聖王之政,皆在於保民而悅民,書曰若保赤子,言其當如慈幼也,傳曰視民如傷,言其常有惻念也,經傳之言君德論治道,皆以民爲本,本臣等之勸殿下讀書者,正爲學得此道也,且臣聞自古傍支入承之君,初政必以惠政先之者,豈無以哉?國運當蹇屯之時,故導迎和氣,欲其回否而爲泰也,民志値搖蕩之餘,故浹洽仁澤,欲其鎭動而底靜也,其所爲政,振淹滯而疏冤枉,蠲徭賦而濟窮乏,慰悅固結,邦基奠寧,此所以諴小民爲祈天永命者也,伏願於政令之間,常思所以惠民之道而施行之,則幸甚矣。伏願留念焉。上曰,所陳甚好,當體念矣。出擧條元容曰,古有大赦之典,如今時爲然矣。諸道放未放成冊,皆上來云,卽爲判下,而大行疏放好矣。京外民庶,方顒望沛澤之旁流矣。元容曰,以日前臺諫處分傳敎事,有所仰達於簾前矣。臺閣卽公議所出之地,而與人主爭是非之任也,專以風裁直截爲主,故廉義自持,尤異他官,諸臺官旣以傳啓之徑遽,被他論斥,則不欲入臺端,其情勢固然也,旣竄旋宥,辭敎過中,摧折督迫,惶怯喪守,朝廷之命令則雖得行,而臺閣之廉義則掃地矣。此豈聖代之美事,而亦豈不有欠於體下禮使之盛德乎?此後臺言,雖咈上意,包容優對,以示重言官之意好矣。前後罷削之五臺官,所坐雖不同,其爲公憤而存臺體則一也,不當過加威罰,竝卽收敍恐宜矣。大王大妃殿答曰,予非不知辭敎之過中,臺諫事多有不槪於心,故有處分矣。大臣之言,出於規諫之義,前後罷削五臺,特爲收敍,可也。出擧條元容曰,君德成就,專在於講筵,而其輔迪裨益之道,專在於博學劬經之端人正士,顧今數三儒賢,在旌招之列者,俱是世祿之家,常懷願忠之誠,而學聖賢之道,抱治平之衛,幼學壯行,正在此時,如起邱園之中,出入帷幄之內,朝夕左右,薰陶德性,豈不資益於將就光明之學乎?今當初元盛際,得使賢士彙征,則其於光聖德而賁朝儀,尤當如何哉?亟講束帛之禮,以示側席之誠,恐好矣。大王大妃殿答曰,予亦有此心矣。大臣之言又如是,當招延矣。出擧條仍敎曰,招延諭書,政院製進,可也。元容曰,初元招賢之時,多有承旨代撰之例矣。元容曰,向筵有事關恩彦君家文蹟洗草之敎矣。聞英宗辛卯以後七十餘年之間政院日記,爲千二百餘卷云,其考閱付籤之役當責於承旨,而事務煩撓,勢不能專一於尋數之工矣。延拖許久,事甚未安。臣意則傍照已例,分承旨四員,分注書二員,令吏曹及政院,另加擇差,別定處所,以爲專意句檢,從速告完之地,似好矣。大王大妃殿答曰,依爲之。出擧條元容曰,外道若或有此等文字,則竝爲洗去之意,自籌司行關各道,使之知委各邑宜矣。大王大妃殿曰,依此爲之。元容曰,三司之在外人除拜者,自本司請下諭乘馹,卽古例也,在前則比比皆然,而近來則請諭之啓,輒蒙遞解,故鄕居法從,無路進身,鄕士夫通籍以後,覲光之願,效忠之忱,豈有遐邇之分,而且如嶺南,名官多修行讀書之士,可以參講對而備顧問矣。今當初元之政,尤當先收遠人,此後則臺閣玉署之鄕居除拜者,勿爲一例許解,時降下諭,以開上京奉職之路,恐好矣。上曰,所陳甚好,當留念矣。出擧條道喜曰,在外人亦難一一下諭,隨時許諭,似好矣。元容曰,然故臣亦以時降爲奏矣。純宗時頻降下諭,兩司上來,則或陳民弊之疏,玉堂上來,則多參講對之列矣。道喜曰,在外人中,亦多有文學之見稱者,如此人則使之上來供職好矣。元容曰,咸悅縣監再漕運後,右職陞遷,卽法例也,今番都政,無端見越,有違格式,不可無警,當該政官,從重推考,該倅以年限,當爲三年窠云,雖蔭窠外,隨窠擬差之意,分付銓曹,何如?上曰,依爲之。出擧條道喜曰,時倅果年限,而只可差三年窠,而都政有谷城窠,吏判問於臣,故臣答以陞遷,例以右職,則以縣移縣,何可謂右乎?事勢所拘,仍不得遷轉矣。元容曰,此外亦有廣判窠,而不爲移差,則吏判失檢之警,何可免乎?仍奏曰,因此而有奏達者矣。領漕邑,例不得三年騎船,而咸悅以六年窠,未及變通,此後則朔數,依牙山例施行似合,而事係政格,下詢吏判處之,何如?大王大妃殿曰,吏判之意,何如?吏曹判書李憲球進前奏曰,牙山·咸悅,俱以兩次漕運之邑,朔數宜無異同,而獨於咸悅,爲六年窠,實有斑駁之歎,今此大臣所奏,允合釐正,臣無容更達矣。大王大妃殿答曰,依大臣所奏施行。出擧條上曰,牙山縣監三年窠云者,何謂也?元容曰,守令有三年窠·六年窠,而湖西稅穀,則牙山領其漕船,湖南稅穀,則咸悅領其漕船,而以其涉海而效勞,故兩年漕運,則例遷右職,且法不許三年騎船,則不可爲六年窠,故牙山之爲三年窠以此也。咸悅尙在六年之窠,則特未遑變通也,俄請作三年窠者,亦以此也。元容曰,臣於昨秋,聞外道以漁箭鹽船等稅,築堰作洑等事,稱以監官,差隷遍行各處,假稱宮房圖署及內司文蹟,侵虐浦戶及田氓,甚至分坐於鹽商漁賈來往之路,負戴馱載,隨現輒捧,咆喝徵索,推捉杖打,殘民失業,怨嘆載路,動稱宮房內司,莫敢誰何者,莫非無賴牟利之輩,締結憑藉,以致騷擾者矣。國綱之解弛,俗習之悖惡,聞甚驚惋,擧實狀仰奏前席,則大行朝批敎若曰,每欲一番下敎矣。各宮房漁鹽堰洑等稅,害及殘民,萬萬駭然,正廟朝飭敎截嚴,如非籌司知委,或有圖署文蹟,則卽爲狀聞之意,著爲法禁,今當遵守成憲,亦爲嚴飭內司,臣於其時,以此關飭各道,則諸處假稱監差輩,畏其綻露,各自逃散云矣。聞近間稍稍復集,依舊行惡云,臣於此,有切所憤歎者,彼逐利騙詐者之蔑法恣縱,猶屬餘事,使爲監司守令者,苟知朝令之可畏,民勢之當恤,則豈可一任所爲而莫之察禁乎?大行朝愛民恤民之仁政德音,不得下究者,是誰之責,而豈不萬萬傷痛乎?爲先以此意,行關各道四都,昨冬以後犯禁之類,一一修成冊以報,不察之守令,隨現重繩,以爲一番懲創,永杜此弊之地爲好,故敢達矣。大王大妃殿答曰,若此不已,殘民何以支保乎?大行朝平日愛民一念,孜孜不已,而無賴之輩憑藉冒犯之弊,極爲痛惡,紀綱之解弛,命令之不行,尤極可痛,申明舊飭,一切痛禁,期有實效,可也,出擧條元容曰,上護軍李若愚榮贈,所後祖則無以加施,依已例當爲移施於本生祖,故敢達矣。上曰,依爲之。出擧條元容曰,慶尙監司有闕,已多日矣。令政院政官牌招,開政差出,何如?上曰,依爲之。出擧條大王大妃殿曰,守令操飭,在於力伯,必爲極擇也。元容曰,慈敎至當矣。守令有難一一精擇,若擇方伯,則可以察飭守令矣。故唐姚崇之言曰,十三監司尙難盡擇,則況許多守令乎?守令之精擇,自古果難矣。大王大妃殿曰,若於曾經人中有治績者,擇之好矣。元容曰,當以素有廉聲及治績人擧擬矣。元容曰,恩彦君·全溪大院君·完陽府大夫人·龍城府大夫人四墓所補土物力,畿伯狀請劃給二萬兩矣。物力則當量所入區劃,而第事勢有拘掣者敢達矣。聞畿伯言,則地方官楊州牧使,在新陵所,無以往來檢董,而諸處事役,則俱爲浩大,雖石物排設之處,多有塡補堅築之役,而石物之自江華輸致磨精,勢費多日,見今晷短日冷,將致初凍之時,工役有難如意固緻,春解之際,易有蹲縮之患,待開春則事甚完固,且在因封之後,則事面好而工力紓矣。大王大妃殿曰,所奏然矣。凡係補土之役,若行於秋冬之際,則開春解凍之時,每有蹲頹之慮,今亦當以完固爲主,且明春不至多朔矣。仍命書傳敎曰,四墓所補土之役,役處浩大,冬節不遠,恐有工役不得堅緻之慮,待開春擧行之意,分付畿營。元容·道喜曰,權凶亂逆,從古何限,而一世之討以君讐國賊者,豈有如秉鉉者哉?其戕人害物,蠧國病民,擅弄威福,脅制朝廷之前後負犯,在渠尙云細故,最是事君之不以其道者,尤豈非人臣之極罪乎?欺蔽眩幻之習,放恣疑亂之狀,卽同朝之所共憤也,擧國之所共誅也,猗我大行大王,初取其門地資歷,而姑如堯仁之試鯀,終察其宵小情狀,而薄施舜明之竄苖,其時臣等聲討之箚,敎之以卿等之言如是嚴正,卽此而亦可以仰揣聖衷之深惡而痛斥也,顧今國人慟冤叫號之中,一倍憤惋,戟手豎髮,誓不共戴,國言如沸,輿論莫遏,眞是覆載之所不容,王章之所必伸者也,三尺之律,兩觀之誅,不施於此賊,則其可曰有天討有關和乎?伏乞廓揮乾斷,亟從兩司之請焉。尹致英·徐相敎之指使受嗾,自干誣逼,李應植之飛撥先報,申觀浩之私室製藥,李能權·金鍵之許多罔赦之罪,已悉於三司論列,而此非獨三司之言也,卽國人之同聲一辭,不得請則不止者也,竝賜允兪,以爲洩輿憤而伸公法焉。大王大妃殿答曰,此罪人之如是,予豈不知之?大行朝亦昭昭俯燭,而終以好生之德,全保世臣之義,旣罪而又宥之矣。今雖存追念之意,不可仍置,故已有處分,大臣之言雖嚴正,今何可更爲允從乎?出擧條元容曰,非不知其罔赦之罪,而處分之出於好生,臣等亦豈不知之乎?且一初之政,先德敎後刑政,奏至此。大王大妃殿曰,旣知如此,則何爲煩請乎?元容曰,知之而請之者,以其罪實難貸,而憤欲必洩也,大行朝旣洞燭其罪狀矣。廷臣所望,在於久則益察而竟不得逭矣。今則慟冤靡極,憤惋愈切,有此盈庭之言,在大行朝,旣有不忠之罪,則今之聲討者,皆欲效忠於大行朝之心也。大王大妃殿曰,今已島置,與死何異,處分已定,何可請加乎?元容曰,律與罪相當者謂之法,殛竄流放輕重各殊,豈可以無異而失當乎?道喜曰,向以鉉賊事,欲爲請對,未及周旋,自外徑退,至於日暮,仰陳箚子矣。自古罪人何限,而豈有如此賊乎?擧國臣民,同聲齊討,王章刑法,豈可以好生之德置而不施乎?輿憤愈激,終不可遏,亟下處分焉,今登方寸之地,期於準請,有進無退,惟望允從。大王大妃殿曰,見今罪人貌樣,無異於死,以前下處分施之,亦足矣。道喜曰,必施當律,然後國綱可立,輿情可伸,聽之街巷之論,皆曰可殺,實無以沮遏矣。啓朝·章煥·翼燮·佐模··廷和·參鉉·興敏·應淳·錫朝·敬鉉·仁㘽·商壽·行謨·錫輿·世鎬·維謙·升洙·翊鎭·秉壽等,進前奏曰,臣等以目下時急懲討事,屢日求對,今借方寸之地,可以沬飮而奏之矣。噫,彼秉鉉,卽一戾氣所鍾至妖至憯之物也,擅弄威福,恣行胸臆,跳踉饕餮,凶國禍家之千罪萬惡,相箚臺章,掀露無餘,慈敎諭之以象魏自在,聖批燭之以國言如沸,其負犯情節,固難晷刻容貸,一國之人,孰不欲口臠手磔,食肉寢皮乎?臣等誓不與此賊,共戴一天,國無刑章則已矣。國有刑章而不施於此賊,而施於何處乎?雖以慈聖殿下好生之德,祖宗憲章,不可低昂,臣等所請,快賜允從,亟正邦刑焉,臣等於今番聯箚時,急於元惡之致討,未及諸凶之竝論,而今登前席,則可以齊聲仰奏矣。尹致英,護法於秉鉉,欺人黷貨,竊弄威福,甚至有主張徐相敎之疏而極矣。相敎·致英,俱是北面於今日朝廷者,則宮闈二字,是何等莫重莫嚴之地,而乃敢以伺察締結等語,肆然筆之於書,語犯誣逼,罪著罔赦,指使者致英也,受嗾者相敎也,致英·相敎,一而二,二而一者也,眞贓莫掩,斷案已具,李應植之飛騎傳發,其心所在,有不可測,申觀浩之私室製藥,是豈臣分之所敢爲哉?李能權·金鍵之千罪萬惡,一串如貫,前後章牘,已盡臚列,則今無容架疊,而諸罪人負犯,竝不可島置而止,鞫覈之請,亟賜允從焉。大王大妃答曰,前後批已盡而屢日如此,誠覺交離,亦難酬應,已爲深思而酌處,今其被罪,與死無異,更勿煩聒,出擧條啓朝曰,此實出於擧國公共之憤,惟願亟從臣等之請焉。章煥·廷和等奏曰,秉鉉之負犯情節,大司憲已爲盡達,不必架疊以達,而此罪人千罪萬惡,王章之所必誅,國人之所共憤,覆載之間,不可晷刻容貸者也,向見慈敎,嚴於鈇鉞,今日臣等之所仰請者,若未蒙允從,則其可曰國有常憲乎?多日叫閽,幸借方寸之地,亟降處分,尹致英·徐相敎·李應植·申觀浩·李能權·金鍵等罪人負犯,關係至重,罪至罔赦,則輿情至于今沸鬱,此不可島置而止,鞫覈之請,亦卽允從焉。大王大妃殿曰,非但三司之言,更無以架疊,予亦無更言者矣。元容曰,群情所激,必欲得請乃已矣。大王大妃殿曰,諸罪人事,臺臣皆請鞫覈,凡事有疑端,則宜鞫問,而今諸罪人事,皆昭然知之,有何可疑而問之乎?啓朝曰,若不自王府覈問,則何以得其情乎?道喜曰,欲明正其罪,則先請鞫覈,卽法例也。大王大妃殿曰,此則斷不可爲也,且無識之武夫,亦何足深責乎?予有一番欲言者,而何可隱之於卿等乎?尹致英·徐相敎兩罪人事,其時何無一言,而今於哀遑罔極之中,乃有此言乎?今日廷臣,亦於其時見之矣。予之母儀一國,爲五十年矣。廷臣苟欲聲討其言,則何至今日而始發乎?元容曰,其時之不爲聲討,果廷臣之罪,而豈可以失於前而不發於後乎?憤惋之心,則愈久而愈不可抑矣。道喜曰,其時之未及聲討,誠不勝惶愧,而何可以其時之不言,終爲置之乎?旣發之後,亦何可不伸王章乎?首惡之懲討時急,諸罪人事,未及仰奏,而亟允臺請,覈其情節,然後典刑可正矣。大王大妃殿曰,鞫覈之請,切不可從矣。啓朝曰,不得請則不得退,亟賜允從。元容曰,日勢向晩,酬應屢煩,誠極悚惶,惟望勿復相持焉。道喜曰,今旣登筵,不得準請,實難退出矣。大王大妃殿曰,大臣之言如此,共公之論難抑,當下處分矣。憙淳·若愚·嘉愚·箕淳·憲球·遂默·學性·時永·定鉉·鍾應·相弼·相五·景純等曰,今日諸臣所請秉鉉之罪,卽君讐國賊,元惡大憝也,此是擧一國共公之言,輿情無以遏,王章不可屈,兪音尙靳,物議轉激,三司之聲討,旣已閱月,大僚之所奏,如是嚴正,伏望亟降處分,以副群情焉,至若諸罪人之負犯,俱係至重,亦不容一日假貸,竝賜允從,以正邦憲焉。大王大妃殿答曰,從當有處分矣。出擧條景善曰,大臣三司,已悉陳無餘蘊,臣無容更陳,而蓋秉鉉負犯,蔽一言曰凶逆也,焉有凶逆而尙逭誅殛,外此諸罪人,情節之憯慝,關係之深重,而不施當律,其可曰國有三尺乎?王章不可不伸,輿情不可不循,伏願廓揮乾斷,亟賜允從焉。大王大妃殿答曰,承旨出納命令而已,何必爲懲討乎?從當有處分矣。出擧條景善曰,諸臣盡奏,臣在惟允之地,豈可默然乎?滋悳曰,大臣三司諸臣,已盡懲討,臣無容更達,而此實擧國之公憤,輿情之莫遏者,伏願亟賜允兪焉。大王大妃殿答曰,從當有處分矣。出擧條大王大妃殿曰,大殿感候爲數日,實難久煩矣。卿等筵退後,當卽有處分矣。道喜曰,退出後若未準請,則當以賓啓仰陳矣。上命大臣先退,又命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
諭祭酒洪直弼書,日前疏批,已略示予意,側席之念,曷嘗少弛,而姑徐敦迫之音者,蓋亦有待焉耳,嗚呼,求賢如渴,何時不然,而在嗣服之初爲尤甚,予小子叨承丕基,㷀然在疚,雖仰承慈聖之指敎,俯賴宰輔之協贊,而慄慄危懼,若涉無津,況幼而失學,謏陋寡聞,若殷宗之舊勞于外,而初無甘盤之舊學,其於典學之工,尙昧方向,苟得山林宿德之士,朝夕左右,啓沃予薰陶予,嘉謨嘉猷,以引以翼,則予雖不足有爲,尙庶幾多賴裨益,漸至成就,以鞏我祖宗宏業,耿耿一念,寔在於此,惟爾以世祿之家,膺旌招之禮,養德林樊,劬經服禮,器量之弘毅,踐履之篤實,菀爲諸大夫國人所想望而矜式,厥惟久矣。今於亮陰恭默之中,方日開講對,誠以學問不可失時,思有以奉承慈聖誨勉之至意,居喪廢業,有不暇以常禮論故也,邇列橫經,非曰無人,而嘉邸勸學,願得天下之名儒,崇政進講,必須河南之宿學,當今之世,捨爾伊誰?玆布十行之諭,庸寓三徵之義,爾須幡然,卽起造朝,以副予懇款之誠。行都承旨金景善製進
諭副司直宋來熙書,予聞治道汚隆,係於賢士之出處,君德成就,由於法拂之輔導,爾祖先正文正,以名世之賢,左右先王,協贊聲明之治,而考其出膺旌招之日,乃在孝廟初元,夫明良遭際,行道致治,何時不可,而人主初元,誠亦君臣上下淬勵奮發之時,則士之値斯時者,亦必以爲因時乘勢,易於有爲也,顧予沖人,久勞于外,問學之工,初無師承之資益,而遽承艱大之業,㷀然在恤,夙宵一念,恒懼不克負荷,惟幸一日萬幾,仰成簾化之默運,則予所當務,卽是講學也,雖在諒闇恭默之中,日開講對,深望宿儒之啓沃,而當今宿儒,爾固其人,爾以先正嫡傳之學,在先朝禮遇之列,劬躬篤學,爲士林之所矜式久矣。今日是予履端之時,勵精奮志,雖不敢比擬於祖宗初元之盛,爾獨不可以一出趾美於先正,而裨補我一初乎?正士趨淑人心,固是今日急務,而端本淸源,惟在予讀書明理,爾須幡然簉朝,出入筵席,以啓予學,予惟克邁乃訓。左副承旨申錫愚製進。
諭副司直成近默書,予聞殷宗久於勞外,而尙賴甘盤之舊學,漢帝起自閭里,而亦資澓翁之師授,予以謏學寡聞,叨承艱大之業,思得端人正士,朝夕左右,納誨而輔德,仰體我慈聖敎義之訓,俯答我蒼生望治之願,而其導迪資益之道,非林樊講道之宿儒,而誰任其責乎?昔我宣廟聖祖,光紹大統,聖學高明,時則若爾祖先正,先被禮遇,直道夾輔,昌言嘉猷,炳朗竹帛,雖予否德,懼不克祗承先烈,爾曷敢不以先正之事我聖祖者,事寡人乎?況爾淵源詩禮,模楷士林,劬經飭行,踐履篤實,自在先朝,選貯經筵之列,蔚然爲朝野之所想望者久矣。今於嗣服之初,尤切求助之望,若使爾起東岡之陂,出入帷幄之間,談天人之奧,講治平之要,則緝熙之工,嘉靖之治,其將臣主俱榮,豈不盛哉?束帛猶近彌文,招旌反屬彝章,曷若敷予之心,積予之誠俾爾幡然而悟,犂然而感乎?予不須多誥,爾其肯惠然。左承旨鄭基世製進
傳于金建銖曰,山林敦諭,令地方官傳諭。
傳于金建銖曰,留院公事入之。
以江原監司朴容壽狀啓,進上松茸,體小朽傷,未能先事操飭,惶恐俟勘事,傳于金建銖曰,勿待罪事回諭。
以咸鏡監司朴永元狀啓,端川府使金鍍,身病沈劇,呈狀乞遞罷黜事,傳于金景善曰,令該曹口傳各別擇差,不多日下送。
大王大妃殿,傳于金基纘曰,趙秉鉉事,俄者大臣之前席懲討,若是嚴重,群情拂鬱,今不可因置而勿論,更施加棘之典,以三司諸臣前後論斷觀之,則徐相敎·尹致英·申觀浩·李應植等罪犯,別無誰重誰輕,右項四罪人,竝施圍籬之典。
行都承旨金景善,左承旨鄭基世,右承旨李明迪,左副承旨申錫愚,同副承旨金建銖等啓曰,臣等昨陳聯籲,仰請繳還,誠淺辭拙,未蒙允兪,臣等相顧愕貽,繼之以憂歎之至,噫,彼首惡,卽國人之所必誅也,至於諸凶,亦王章之所難貰也,三司之求對方急,擧朝之聲討甚嚴,此時輿情之顒望,惟在處分之亟降,不意曲貸之念,只下加律之命,此臣等所以冒死力陳,冀降夬施之音者也,加棘雖異於圍籬,在彼賊實非當律,圍籬稍重於安置,在諸凶失之太輕,王法由是而不行,輿憤由是而益激,臣等繞壁不寐,達宵憂煎,玆敢不避猥越,更申前懇,伏乞仰稟東朝,卽賜允從焉,惶恐敢啓。答曰,成命經宿,連事繳還,萬萬未安,勿復爭執,斯速頒布。
金基纘啓曰,三司諸臣,以爲臣等退伏閤外,顒俟處分,卽伏承批旨,有俄有加律之典之敎,意謂臣等所請,始獲允兪,際伏見院議啓辭下者,乃知有秉鉉加棘,徐相敎·尹致英·申觀浩·李應植圍籬之命,相顧愕貽,不勝抑鬱之至,元惡之至今假息,已失邦憲,諸凶之尙稽鞫覈,莫遏輿憤,而前席血懇,期於準請,誠未孚格,畢竟加律,如是而止,則未敢知籬棘之典,足爲勘其罪惡而然乎?至於李能權·金鍵,負犯情節,與四罪人,別無輕重,一傡鞫覈,斷不可已,秉鉉及諸罪人未施當律之前,雖被煩聒之罪,決不可退去,按住不得,玆又相率求對矣。傳曰,退去。
議政府領議政鄭元容,左議政金道喜,判敦寧徐憙淳,弘文提學李若愚,行大護軍李嘉愚,吏曹判書李憲球,禮曹判書成遂默,戶曹判書金學性,行大護軍姜時永,兵曹判書尹定鉉,刑曹判書洪鍾應,行大護軍金煐·任聖臯,行護軍徐英淳,戶曹參判徐念淳,行護軍金鍏·李圭祊·尹致定·南獻敎,漢城府左尹洪羲錫,右尹姜,兵曹參判黃浩民,禮曹參判南性敎,同知中樞府事洪鍾英,行護軍李源益·徐憲淳·曺錫亨·任百經·宋持養·吳取善·徐有薰·李鼎在·韓正敎,同知中樞府事許棨·南錫圭·沈日永,行護軍柳相弼·徐相五·李景純·李升權·趙存中·趙元錫·金翰喆·任泰瑛·李敏德·金宅基·朴蓍會·吳顯文·閔晳·東完君申命源等賓廳啓曰,伏以臣等,昨日賓筵,以凶逆秉鉉置法之亟允臺請,與登筵諸臣,齊聲送陳,而伏承處分將下之敎,退俟兪音矣。夜因院啓,始知有加棘之命,臣等慨王章之未伸,憂公憤之轉激,今玆相率聯籲,不得請則不可止矣。噫,彼鉉賊之爲君讎國賊,劇逆大憝,覆載所難容,刑章所難貸,人皆可得而誅之也,蓋其千妖都萃,萬惡俱備,欺蔽壅遏,眩幻專恣,壞亂朝廷,擅弄威福之許多負犯,在渠猶屬薄過,惟其事君之不忠不道,卽是亂逆之最巨者也,集千古權凶之罪,具十惡必誅之案,奸狀莫逃於禹鼎,常刑焉逭於魯觀?曾在大行朝,以日月之明,深惡而痛斥之矣。今日自大夫國人,以至街童巷卒,莫不戟手豎髮,腐心痛骨,誓不與此賊,共戴一天者,卽以此賊之不忠於我大行朝,故一倍憤惋於慟冤叫號之餘也,此乃彝性之所同得群情之莫可遏,而何殿下,過於包涵,當斷不斷也,法者天下之公也,殿下亦何可惟意低昂之哉?筵臣齊奏而不從,三司力請而不許,然則盈廷之忠言,擧國之公議,終不得行,而雖見刑政之失中,泯默而不得言乎?伏乞聖明,廓揮乾斷,仰稟東朝,亟允臺臣之請,以伸王法,以洩輿憤焉。答曰,昨筵旣承慈敎,而繼又有加律之命矣。又何爲而賓啓也?以卿等之老成,不當如是强迫,更勿煩請,卽爲退去。
行都承旨金景善,左承旨鄭基世,右承旨李明迪,左副承旨申錫愚,右副承旨金基纘,同副承旨金建銖等啓曰,伏以臣等,冒控再籲,恭俟一兪,批敎截嚴,未敢更事煩瀆,雖不得不頒布傳敎,而臣等抑鬱之情,一倍沸激,噫,彼秉鉉,卽載籍以來所未有之劇逆大憝也,千罪萬惡,已盡掀露,賓啓臚列,尤復嚴正,今無容架疊爲說,而爲人臣而負不忠不道之罪,在王章而有必誅必殛之義,尙此假息於覆載之間,則其所以壞刑憲而拂輿情,當復如何?九鼎之燭奸無遺,兩觀之顯戮是急,何況盈廷聲討之擧,卽擧國公共之論,而終至於沮遏不得者乎?臣等義在同憤,誓不共戴,玆敢相率聯籲,伏乞聖明,淵然深思,仰稟東朝,亟允諸臣之請焉,惶恐敢啓。答曰,已諭於賓啓之答矣。
賓廳再啓曰,伏以臣等,昨日今日以奏以啓,聯陳沬血之忱,冀遂寢皮之願者,誠以逆憝不可不誅也,王法不可不伸也,輿憤又不可以不洩也,聚首恭俟,惟在一兪之音,伏奉批旨,又失所圖,未敢知聖心,有何持疑於用法與不用法乎?臣等進而前席,旣未能碎首而爭,退而賓啓,又未準明目之請,有臣如此,慙痛欲死,噫,彼秉鉉貫盈之罪,凶逆之節,前後懲討,已盡論列,而事君不忠,慈敎嚴於鈇鉞,國言如沸,聖批明如日月,是所謂諸大夫國人皆曰,可殺則殺之者也,論其干係,卽先王之罪人也,三慈殿之罪人也,宗社之罪人也,抑亦爲殿下之罪人也,兩觀之誅,肆市之典,猶不足以夬一國公共之讎,而雖因慈天之好生,尙或假息,今當太陽之赫臨,焉所逃形?負犯之至於斯極,照燭之無有餘遺,而遽議傅生,特貸一縷,則春秋無將之法,其將爲聖人空言也歟?雖止爲殿下之罪人也,殿下尙不得以再三持難,況此宗社之罪人也,三殿之罪人也,則殿下顧安得以靳許於置辟乎?且今殿下,紹先王之統,踐先王之位,其在闡揚之聖恩,宜殛此不道不忠之罪人,以洩神人憤鬱痛冤之恨,而輿情莫遏而强拂焉,王章莫嚴而特屈焉,君讎未除,國賊自在,三綱淪而九法斁,人不得爲人,國不得爲國,烏可以行天討而止亂逆乎?倘殿下,穆然三思,想不待臣等之屢瀆而夬降允兪矣。惟願聖明,更稟東朝,亟賜處分焉,惶恐敢啓。答曰,當仰稟東朝矣。卿等退去。
行都承旨金景善,左承旨鄭基世,右承旨李明迪,左副承旨申錫愚,右副承旨金基纘,同副承旨金建銖等啓曰,伏以臣等,齊聲連籲,未蒙兪音,衷情轉迫,腔血益沸,夫君讎天不可共戴,國賊人得以皆誅,此誠秉彝之攸同,而輿情之莫遏者也,君讎國賊,從古何限,而豈有如鉉賊之至凶至悖絶憯絶慝者乎?一日二日,尙稽殲厥之典,則刑政之失,莫此爲甚,亂逆之類,將不知畏,世道之憂,容有極哉?大臣人主之股肱也,三司人主之耳目也,而今此賓啓之峻發,已再次矣。諸臣之請對,已屢日矣。何殿下,一直靳許,期欲强拂而乃已乎?此臣等所以不能無憾於天地之大也,臣等雖未能碎首天陛,以獲準請,而沬飮之忱,明張之義,亦自謂不後於人,玆又不避瀆擾,冒死更籲,伏乞聖明,廓揮乾斷,夬賜允許,以洩神人之憤,千萬顒祝,惶恐敢啓。答曰,賓啓已諭矣。
金基纘啓曰,三司諸臣,以爲臣等雖伏承昨日處分,而籬棘加律,失刑莫甚,以若負犯,不施當律,則群情沸鬱,反有甚於加律處分未下之前,更爲冒死求對矣。傳曰,已諭於賓啓矣。退去。
鄭基世,以戶曹言啓曰,謹奉傳敎,玉華堂修理吉日時,令日官金晉祜推擇,則來九月初一日卯時爲吉云,以此日時擧行之意,敢啓。傳曰,知道。
李明迪,以殯殿都監摠護使意啓曰,本都監提調徐箕淳,移拜慶尙監司矣。其代以禮曹判書成遂默差下,使之擧行,何如?傳曰,允。
又以奉常寺提調意啓曰,祭享所用秋等中脯三百六十二貼五條,今八月二十一日畢造,而所入牛隻,爲三十六首矣。進上看品中脯二貼,依定式封進之意,敢啓。傳曰,知道。
金基纘,以義禁府言啓曰,趙秉鉉,更施加棘之典,徐相敎·尹致英·申觀浩·李應植等,竝施圍籬之典事,承傳啓下矣。徐相敎·尹致英·申觀浩·李應植等,以承傳內辭意具罪目,依例發遣府都事,各其配所,與地方官眼同,竝施圍籬之典,秉鉉,賓啓方張,不得擧行之意,敢啓。傳曰,知道。處分之下,何可如是乎?卽速擧行。
副校理朴商壽疏曰,伏以臣,猥隨三司之末,粗效明張之義,退自筵席,顒俟兪音,及伏見處分下者,有秉鉉加棘,其餘諸罪人圍籬之命,臣於是,愕貽失圖,不勝憂歎之至,元惡之至今容貸,莫洩神人之憤,諸凶之尙稽鞫覈,大失刑政之當,負犯如彼,加律止此,則亂逆何以知懼,輿情曷由止沸?且以李能權·金鍵之許多罪惡,止於島配,則豈可曰邦有常憲乎?伏願廓揮乾斷,亟允三司之請,夬伸一國之論焉,至於李應植事,臣以格例所拘,不得隨衆致討,向已陳疏仰暴矣。日昨三司聲討元惡,乃有伏閤之擧,故臣亦聯參,而諸罪人,今又竝論,則應植亦在其中,臣之難安之義,與前無異,玆敢據實陳籲,伏乞聖明,仰稟東朝,遞斥臣所帶之職,俾安私分,仍治臣瀆撓之罪,以嚴國綱焉,臣無任云云。省疏具悉。已有處分,爾其勿辭察職。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金景善啓曰,檢閱南秉吉,由限已過,卽爲牌招入直,何如?傳曰,允。
金基纘啓曰,三司諸臣,以爲臣等俄伏見賓啓批旨下者,若曰仰稟東朝矣。繼伏承求對批旨,有已諭於賓啓矣退去之敎,臣等固當顒竢,而賓啓則只擧首惡,臣等則論及諸凶,竝蒙處分之前,不得退去,更爲冒萬死求對云矣。傳曰,退去。
又啓曰,三司諸臣,以爲懲討,係是時急,一日假息,則有一日失刑之歎,二日假息,則有二日失刑之歎,輿論公憤,日甚一日而叫閽已十晝夜矣,徹啓已十數度矣。始承昨日之批,臣等固知處分將下,首惡可誅,而不忠不道至妖至慝之罪,旣盡照燭無遺,則天討不容暫緩,國言不容暫拂,此臣等所以期於置辟逆鉉,不欲晷刻容貸者也,且以諸凶言之,指使聽嗾,腸肚相連,誣逼莫嚴,情犯至重者,徐相敎·尹致英也,飛撥先於陪衛者,李應植也,製藥敢於私室者,申觀浩也,是皆人臣之極罪,而斷案各具,李能權·金鍵,癡濫狡黠貪饕跳踉,作俑群奸,負犯罔測,竝不可島籬而止,則此臣等所以仰請鞫覈者也,衷情轉急,玆又求對云矣。傳曰,退去。
議政府領議政鄭元容,左議政金道喜,判敦寧徐憙淳,行上護軍李若愚,行大護軍李嘉愚,吏曹判書李憲球,禮曹判書成遂默,戶曹判書金學性,行大護軍姜時永,兵曹判書尹定鉉,刑曹判書洪鍾應,行大護軍金煐·任聖臯,行護軍徐英淳,戶曹參判徐念淳,行護軍金鍏·李圭祊·尹致定·南獻敎,漢城府左尹洪羲錫,右尹姜,行護軍李源益·曺錫雨·徐憲淳·曺錫亨·任百經·宋持養·徐有薰·李鼎在·韓正敎,兵曹參判黃浩民,禮曹參判南性敎,同知中樞府事洪鍾英·許棨·南錫圭·沈日永,行護軍柳相弼·尹義儉·徐相五·李景純·趙存中·趙元錫·金翰喆·任泰瑛·金宅基·朴蓍會·吳顯文·閔晳·東完君申命源,工曹參議李公翼,禮曹參議趙雲澈,兵曹參議韓兢人,參知柳興吉,戶曹參議金漢淳等賓廳啓曰,伏以臣等,以擧國之同讐,亂賊之必誅,再陳沐浴之義,伏承仰稟東朝之批,竊以爲刑政從此得正,輿憤可以少洩,達宵顒祝,尙未蒙處分之下者,臣等抑鬱憂惋之情,一倍沸激,日昨前席之仰達者,大臣·三司,旣齊聲而討之,以至諸宰承旨·閣臣之所迭奏,卽採街巷市井耘夫竈婦戟手唾罵,以爲君讐之公議也,此所謂左右諸大夫國人皆曰可殺者也,伏奉慈聖批旨,若曰,此罪人之如是,予豈不知,大行朝亦昭昭俯燭,而以臣等之言爲嚴正,此又察之而有可殺者也,噫,彼鉉賊欺蔽眩幻,專擅縱恣之許多負犯,畢露於前後章奏,無容架疊,而以我大行大王至仁至明,始焉姑試薄藝,終乃洞察奸狀,深惡痛斥,屢發於絲綸之間,中外臣庶所共欽誦,曉然知其爲國賊,而事君不以其道,慈敎揭若日星,八域含生,冤憤呼號,擧欲手磔口臠,誓不與共戴一天,此實大行朝罪人,而人得以誅之者也,今日盈廷憤鬱,沬血飮泣,不得請則不止者,誠以願忠於大行朝,而大行朝之罪人,不加顯戮,則非但孤負我大行朝也,亦非對揚我殿下闡明大行朝聖德也,爲人臣而不忠於君,不敬於君者,寧有晷刻貸息於覆載之間,而一日二日,包涵不斷,典憲由是虧壞,亂逆無所懲畏,自有懲討以來所未聞所未有之擧也,衷悃轉激,腔血益沸,玆敢相率更籲,伏乞聖明,淵然深思,仰稟東朝,亟賜兪音,以洩神人之憤焉。答曰,旣以仰稟爲批,又何更啓?卿等退去。
行都承旨金景善,左承旨鄭基世,右承旨李明迪,左副承旨申錫愚,右副承旨金基纘,同副承旨金建銖等啓曰,伏以臣等,昨伏見賓啓批旨下者,有仰稟東朝之敎,王章有可伸之望,輿憤有可洩之期,臣等恭俟處分之亟降,已經一宵,兪音尙遲,臣等之痛惋愈激,群情之沸鬱轉甚,誠以此賊之負犯,有難晷刻容貸故也,臣聞天討有罪則罪之,人皆曰殺則殺之,雖以人主之至尊,不得低昂於其間,有罪必罪,當殺必殺者,乃所以奉天威而循人情也,今此凶逆,罪貫惡盈,自干天誅,亂紀犯分,必有人刑,何殿下,終靳一兪,致使盈廷明張之論,抑而不伸,乃至於此乎?一日假息,則有一日之憂,二日假息,則有二日之憂,臣等之血懇力陳,冀蒙準請者,烏可已乎?昔虞罪孔壬,天下咸服,魯誅亂卯,一國大治,此聖人所以刑期無刑,辟以止辟之義,而在今日,所當取法者也,惟殿下,廓揮乾斷,亟回淵衷,更稟東朝,俯循群請焉,惶恐敢啓。答曰,已諭於賓啓之批矣。
賓廳再啓曰,俄伏承三啓之批,諭之以仰稟,責之以更啓,臣等恭俟移時,處分尙遲,群情所激,不得不冒悚申請,臣等之沬血屢瀆,至于三四者,是豈可已而不已者哉?人臣有必誅之罪而不誅之,則亂逆何以知懼,邦憲有當施之律而不施之,則刑政何以得伸?噫,彼逆鉉之窮凶巨慝,亘古所無,千罪萬惡,輿論已悉,而今日滿廷臣僚之明目疾聲,北首爭死者,卽以此賊之得罪於我大行朝也,大行朝之罪人,殿下安得以曲貸之乎?天道好生,而時有雷霆之赫怒,王政寬大,而亦行鈇鉞之嚴誅,今使此賊,一日假息於覆載之間,則其可曰倫常敍而法紀張乎?痛冤之餘,憤惋轉激,又此齊聲仰徹,伏願更稟東朝,亟降處分焉。答曰,旣有仰稟,則卿等恭俟處分而已,何爲更啓?退去。
金基纘啓曰,三司諸臣,以爲臣等所請,卽一國共公之言也,自承昨日之批,不但大小諸臣,聚首盈廷顒俟處分,以至街巷市井輿儓婦孺,莫不戟手磨牙,冀睹刑章之夬伸,殿下何不亟施鈇鉞?與大夫國人,共殺此賊也,當斷而不斷者,仁之過也,當殺而不敬者,法之失也,噫,彼逆鉉,罪盈惡極,自干天誅,而一日二日,尙今假息,此臣等所以憤痛欲死,期於獲請乃已者也,其餘諸凶,何等負犯,何等情節,而鞫覈尙遲,輿憤莫洩,未敢知我殿下,何爲而靳惜,何爲而持難乎?腔血愈沸,疾聲呼籲,更爲求對云矣。傳曰,退去。
申錫愚啓曰,卽者別兼春秋閔致庠,檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,竝推考警責,仍卽牌招入直,何如?傳曰,允。
又啓曰,左右史不可不備,別兼春秋金德根,卽爲牌招入直,何如?傳曰,允。
以檢閱南秉吉牌不進罷職傳旨,傳于金建銖曰,只推。
以別兼春秋金德根·閔致庠,檢閱徐翼輔牌不進罷職傳旨,傳于金建銖曰,只推。
申錫愚,以訓鍊都監言啓曰,本局哨官鄭濟鳳,身病猝重,勢難察任,改差,何如?傳曰,允。
又以禁衛營言啓曰,本營騎士別將柳昌根,身病猝重,勢難察任,改差,何如?傳曰,允。
吏曹口傳政事,以李熙敬爲端川府使。
上在昌德宮廬次。
昧爽,有霜氣。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
備忘記,車嶺僉使權履憲下直,長弓一張,長箭一部,片箭一部,筒兒一箇賜給。
傳于李明迪曰,厚任直提學金輔根,馳詣景陵奉審,局內諸陵,一體奉審以來。
李明迪啓曰,左右史不可不備,別兼春秋金德根·閔致庠,檢閱徐翼輔·南秉吉,竝卽牌招,推移入直,何如?傳曰,允。
議政府領議政鄭元容,左議政金道喜,判敦寧徐憙淳,行上護軍李若愚,行大護軍李嘉愚,吏曹判書李憲球,禮曹判書成遂默,戶曹判書金學性,行大護軍姜時永,兵曹判書尹定鉉,刑曹判書洪鍾應,行大護軍任聖臯,行護軍徐英淳,戶曹參判徐念淳,行護軍金鍏·李圭祊·尹致定·南獻敎,漢城府左尹洪羲錫,右尹姜,行護軍李源益·曺錫雨·徐憲淳·曺錫亨·任百經·李經在·宋持養·吳取善·李鼎在·徐有薰·韓正敎,兵曹參判黃浩民,禮曹參判南性敎,同知中樞府事洪鍾英·許棨·南錫圭·沈日永,行護軍柳相弼·尹義儉·徐相五·李景純·趙存中·趙元錫·金翰喆·任泰瑛·金宅基·朴蓍會·吳顯文·閔晳,東完君申命源,工曹參議李公翼,禮曹參議趙雲澈,兵曹參議韓兢人,參知柳興吉,戶曹參議金漢淳等賓廳啓曰,臣等昨伏承恭俟處分之敎,竊庶幾聖衷,赫然奮斷,穆覽乎王綱民彝之不可泯,淵思乎廷論國言之不可拂,入告簾帷,亟降兪音,夜已過而臣等朝又會矣。恭俟之餘,處分尙遲,未敢知聖明,有何持難,而若是靳許乎?今廷臣之論,非廷臣請之也,卽此賊之亂紀犯分,自干嚴誅也,殿下之政,非殿下行之也,卽順民情而已,奉天討而已,此今日上下之不得低昂於其間者也。臣等之不能碎首力爭,伈泄度日者,亦臣等忱誠淺薄之罪也,其於如沸方騰之群情何哉?憤惋欲死,未敢長語,伏乞亟降明命,以伸邦憲焉。答曰,更當仰稟矣。退去。
行都承旨金景善,左承旨鄭基世,右承旨李明迪,左副承旨申錫愚,右副承旨金基纘,同副承旨金建銖等啓曰,伏以臣等,痛君讐之未誅,慨王章之尙屈,課日聯籲,衷情轉激,連伏見賓啓批旨,以已有仰稟爲敎,臣等固當恭俟處分,而第彼鉉賊,卽覆載間晷刻難容之劇惡大憝也,以若凶賊,尙此假息,而猶未能碎首沬血亟回天聽者,亦臣等之罪也。爲人臣而不忠不道者,論厥負犯,反有大於春秋之無將,漢法之不敬,何況擧國公共之憤,盈廷聲討之論?皆以爲非但殿下之罪人,卽大行朝之罪人,其在殿下闡明之義,固不待臣等之縷縷煩請,卽爲之允兪矣。臣等之北首爭死,誓不共戴者,斷斷出於爲先王願忠之義,此誠彝性之所同得,臣分之所當然也,則我殿下,何所顧惜,何所難愼,而一日二日若是之靳持乎?日月之明,或有遺照,天地之大,不能無憾,憂惋益切,按抑不得,玆又冒死竭論。伏乞聖明,諒群情之不可不循,念邦憲之不可不伸,更爲仰稟,亟賜允從焉,惶恐敢啓。答曰,已論於賓啓矣。
金基纘啓曰,三司諸臣,以爲臣等,以必討之義,奉仰稟之批,聚首顒俟,兩日于玆,而處分尙未夬降,益不勝抑鬱之至。舜之誅四凶,在於繼堯之初,而堯德益彰,舜哲益著,今此鉉賊,卽我大行大王之罪人也,亟行誅殛,豈不有光於一初之政,而亦豈非闡明我先王之志也哉?至於諸凶之罪惡,殿下已洞燭之矣,又痛斥之矣。一竝鞫覈,在法當然,而尙靳準許,雖伏承退去之命,未蒙處分之前,無以退去,玆又求對云矣。傳曰,退去。
賓廳再啓曰,臣等俄又奉退去之敎,臣等未奉兪音,會且歸矣,則何以對執法之官,而抗持正之論乎?臣等請言之,今當一初之會,臣等之所仰勉者,正在於寬大爲政,省刑薄罰,殿下之所自勉者,正在於仁愛爲心,竝生咸宥,臣等豈全眛斯義,而徒事屢瀆哉?至若綱紀彝倫之不可不扶,君讎國賊之不可不討,聖人亦不得已而用之耳,蓋聖人之法,古所謂生道殺人也,又所謂殺之而不怨也,豈或有一毫私意參錯於其間哉?故虞民之咸服,魯國之大治,卽以聖人之當罪而罪之也,今此賊當誅之罪,可以質聖無疑,而何殿下,持難而靳許之乎?其至奸至憯之狀,不忠不道之罪,已莫逃於大行朝日月之明,亦惟我慈聖殿下,悉照燭無餘,此非獨殿下之罪人也,實大行朝之罪人也。今殿下,守關和之章,布象魏之法,奉天行討,以示闡明之意,則豈不使一國之人,咸服而大治乎?一日不從,則輿論愈激,二日不從,則王綱益解,臣等之不能沬血疾聲,玩愒至今者,亦臣等之罪也,旣不敢退去,又不敢遲待,玆又冒悚聯籲,伏乞亟降兪音,以洩神人之憤焉。答曰,俄者已諭,卿等退去。
金基纘啓曰,三司諸臣以爲,臣等課日之請,是豈可已而不已者乎?痛一天之共戴,憤晷刻之尙貸,極言竭論,腔血轉沸。噫,彼至妖至慝之物,時日假息,則失刑之大,已無可言,而又不知何樣禍機,伏在何處,寧不大可憂哉?亟下處分,夬正邦憲,且諸罪人鞫覈,亦係時急,臣等以斷斷不可已之事,不避瀆撓,又此疾聲求對云矣。傳曰,退去。
又啓曰,三司諸臣以爲,元惡負犯,旣盡掀露,則今不敢更陳也,輿情沸騰,旣盡照燭,則今不敢更瀆也,而晷刻沁泄,憤鬱益甚,竝與諸凶鞫覈之請,一體允兪,然後王章必伸,玆又求對云矣。傳曰,退去。
金基纘,以義禁〈府〉言啓曰,因本府草記批旨內,處分之下,何可如是乎?卽速擧行事命下矣。秉鉉罪犯至重,賓啓嚴峻,格例所在,不得擧行之意,惶恐敢啓。傳曰,知道。
大王大妃殿,傳于金建銖曰,年前大行王之罪此罪人之時,貫盈之惡,難貸之案,予與王大妃殿,曾有所熟聞而痛惋矣。以先王全保之意,旋卽宥放,此實出於寧失不經之意,亦豈可謂全然蕩釋,群情之抑鬱,公議之沸騰,愈久而愈甚,今於滄桑之後,豈復欲擧論?大夫國人,皆曰可殺,又有生道殺人之義,則雖在婦人之心,徒守柔善,終遏公憤,旣非保邦御世之道,且渠之受國厚恩何如,而其所報答,果何事也?年來出入邇密,夙宵營爲,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,寧不懍然而危懼哉?眞可曰不忠無狀,罪莫逃於禹鼎矣。兩觀之誅,肆市之律,何惜於渠,而特以世祿之裔,近密之踪,不忍以此加之,特從減等之典,智島罪人趙秉鉉賜死。
金建銖啓曰,處分之下,三司諸臣,有時急稟達事,更爲求對云矣。傳曰,求對者,何事也?退去。
又啓曰,三司諸臣以爲,噫,彼秉鉉,是何等劇逆,而只賜其死,不施藁街之典,則王章似伸而不伸,輿憤似洩而不洩,夬正邦刑,以嚴天討,至於諸凶,鞫覈正罪,不可晷刻遲緩,衷情益激,更爲求對云矣。傳曰,俄者已諭矣。卿等遞差。
傳于金建銖曰,臺諫·玉堂有闕之代,前望單子入之。
以別兼春秋金德根·閔致庠,檢閱徐翼輔·南秉吉牌不進罷職傳旨,傳于李明迪曰,只推。
金建銖,以兵曹言啓曰,守門將金鼎夏,以其病難供職,呈狀乞遞,改差,何如?傳曰,允。
又以義禁府言啓曰,智島圍籬安置罪人秉鉉賜死事,承傳啓下矣。罪人秉鉉,以承傳內辭意,具罪目,發遣府都事,與地方官眼同賜死之意,敢啓。傳曰,知道。
京畿監司金箕晩狀啓,龍仁縣令李源一牒呈內,縣令敬奉敦諭,馳往祭酒洪直弼家傳諭是白乎則,以爲臣於日前,猥陳微懇,仰冀體諒,及伏奉聖批,不惟不允所辭,恩諭隆篤,臣滿心惶隕,不知所以措躬,不意玆者守土之臣,臨宣聖諭,援往哲之出處,責君德之成就,其禮際之崇摯,敷示之丁寧,有非蟣蝨賤品所敢冒當者,臣雙擎九頓,惝怳震駭,益無以自定也。顧今聖人首出,萬物咸覩,睿志奮發,如春噓物,典學緝熙,如日升天,正寅紹丕圖,迓續景命之一大機會,喑聾跛躄,擧皆鼓舞歡忭,增百倍之氣,玆際延訪之擧,至及賤臣,苟使臣襪線之微,可補於黼黻,則曷敢不蹋蹶赴召,仰副虛佇之聖意哉?其迷不知變,甘自陷於慢命虧分之科者,乃有所不得已耳,臣所抱癱瘓之病疝癖之症,已閱半生,輾轉沈痼,心骨交鑠,身無餘幾,近添風眩,神息昏迷,咫尺步履,七顚八倒,尋常酬接,十忘九遺,癃朽龍鍾,卽一未冷尸耳,若是者何敢登文石之陛,備顧問之列乎?且臣犬馬之齒,已近八耋,縱使身爲市井之臣,秪當乞骸歸死,尙何議及於去就之節哉?其可不可,問諸市童而決耳,昔皇朝高皇帝,詔擧遺逸,禮送京師,而七十者勿遣,與漢法之年老癃病勿遣,前後一揆,是出於養廉義遂物性之意,玆爲聖朝所宜遵述者也。臣自在先朝,猥玷收召,純盜虛名,欺誣之罪,不可勝誅,卽今鼎新百度,賁飾一初,綜核名實,允爲新政之先務,而僥濫虛假,罔有甚於臣者,乞將臣本兼兩任,竝行罷免,永刋選籍,俾得以安意就溘,不勝其血懇也亦是如爲白有旀,果川縣監洪一純牒呈內,縣監敬奉敦諭,馳往副司直成近默家傳諭是如牒呈是白乎等以,緣由馳啓云云。踏啓字。
慶尙監司徐箕淳疏曰,伏以日月易邁,旬朔屢嬗,鼎湖之弓劍浸遠,珠邱之衣履將閟,惟我聖上曁我慈聖殿下哀廓之懷,何所涯極?區區寸忱,益不勝憂慮之至,仍伏念臣以譾劣最下之品,猥被三朝不世之恩,歷揚外內,滾致八座,量分揣能,懍如集木,千萬不自意聖簡謬及,授臣以慶尙監司之任,臣承命悸恐,莫省攸措。夫藩臬之職,專轄一路,擧其綱而有旬宣觀察之任焉,條其目而有版籍兵伍田賦庫儲禮敎刑獄之司焉,大自藏否之陟黜,小至凌雜靡密之務,無責不夯,一方之休戚,常視其人之能否,寔其爲任之綦重,有不可人人畀之也審矣。況玆嶺南一道,地大民衆,右背嶺嶂,天設南北之界,前左海澤,地盡東南之利,控蠻引越出沒異樣之帆檣,勞賓餼价,駱驛交隣之書命,口酬手判,簿牒旁午,目蒿心劘,接應靡暇,唐俗之勤儉,或底乎纖嗇,鄒·魯之詩禮,漸歸於鹵莽,重之挽近百弊層加,民生之殿屎而未蘇於屢豐,隣族之侵徵而將至於仳離,此所謂步窮竿頭,勢極弩末者也。雖使古循良處之,猶恐承當之不能,況才具如臣知慮如臣者,顧何以冒居濫叨,恬若倘來也哉?臣嘗待罪湖南,而虛縻兩載,徒積百釁,畢竟顚沛,罪著僨溺,餘悚惕心,內恧騂顔,此是臣術窮技殫之處,而已試蔑效之驗也,今何可諉之旣往,而不自反省,輒招貪嗜之誚,而重犯瘝墜之罪乎?且臣叨居敦匠之地,分日宿直,隨班陪哭,庶可以粗伸先狗馬蓐螻螘之忱,而今忽拜辭奕欑,遠作嶺外之蹤,自阻於攀紼之列,未訣於封隧之時,則情禮之兩缺,道理之全虧,當復如何哉?由玆由彼,承膺無路,玆敢略綴文字,冒瀆崇嚴。伏乞聖慈,俯垂鑑諒,仰稟東朝,亟解臣新除藩銜,回授可堪之人,以重方面,以安微分,臣不勝大願。臣無任云云。答曰,省疏具悉。卿其勿辭往欽哉。
開城留守洪耆燮疏曰,伏以日月如流,朝晡屢更,寶座之玉音漸邈,雲鄕之仙馭莫追,叫天叩地,冤恨靡極,竊伏想此時,聖慕益復如新,臣以無似,猥忝戚聯,冥頑不死,未遂褥蟻之忱,永結攀龍之慟,此生此世,此何人斯?千萬不自意伏奉除旨,以臣爲開城府留守者,臣聞命驚惶,五內失守,歷屢日而不知所以自措也。臣賦性疎迂,門族單寒,晩從蔭路,屢試州府,未效涓埃之報,徒樍兢瞿之心,迺自五六年來,匪分寵命,課歲陞遷,滾到貳卿之秩,自顧僥濫,惶懍常切,秪當杜門蟄伏,以卒餘生,而今忽以至重之任,加之以絶罕之例,臣是何人,蒙被兩聖朝拔擢之恩,至此之極也?居留雖曰閒局,舊都之責任,比他綦重,控轄兩西,而財貨日走,拱護畿輔,而民物殷富,且謠俗忉利,聚散無常。近日以來,漸益凋瘵,封樁枵然,百弊俱興,見今勅奇當前,使星旁午,雖使智者當之,猶將却走而不敢着手。況臣以何才具,以何力量,其何能牽補架漏,倖而無事也哉?臣身之榮寵,雖極感惶,國事之僨誤,在所必至,與其得罪於僨事之後,無寧早自乞免,上不累則哲之明,下不失量入之戒,俾爲公私兩幸,此臣之至願大望,玆敢不避猥越,畢陳衷懇。伏乞聖明,仰稟東朝,亟令鐫改,俾公務無誤,私心獲安焉。臣無任云云。答曰,省疏具悉。卿其勿辭察任。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,大司憲·執義·掌令一員,持平二員未差,掌令申泰運在外,監察茶時之意,敢啓。傳曰,知道。
申錫愚啓曰,左右史不可不備,別兼春秋金德根·閔致庠,檢閱徐翼輔·南秉吉,旣有只推之命,竝卽牌招入直,何如?傳曰,允。
又啓曰,玉堂上下番俱空,事甚未安。副校理朴商壽,卽爲牌招入直,何如?傳曰,允。
臺諫前望單子入之,大司憲徐左輔,執義沈敬澤,掌令鄭,持平柳來維·金德根,大司諫李明迪,司諫金樂壽,獻納金龍洛,正言申錫禧·金永基落點。
玉堂前望單子入之,應敎沈膺泰,副應敎柳進翰,校理兪錫煥·李敎英,副校理金會明,修撰鄭鎏·金禹銖,副修撰南鍾三·徐堂輔落點。
金建銖啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,金鍏落點。
金建銖啓曰,明日傳香,禮房承旨當爲齋宿,右承旨鄭基世,所當牌招,而拘於廳規,不得請牌,何以爲之?敢稟。傳曰,牌招。
金基纘啓曰,新除授執義沈敬澤,以前任龍岡縣令,方在解由未出中,何以爲之?敢稟。傳曰,勿拘。
申錫愚啓曰,玉堂上下番俱空,事甚未安。新除授應敎沈膺泰,副應敎柳進翰,校理兪錫煥·李敎英,副校理金會明,修撰鄭鎏·金禹銖,副修撰南鍾三·徐堂輔,一體牌招,推移入直,何如?傳曰,允。
金建銖啓曰,三司諸臣,有時急稟達事,來詣閤外請對矣。傳曰,昨日慈聖處分,裁量者存,爾等更不當求對,退詣臺廳,卽爲傳啓。
以右承旨鄭基世牌不進罷職傳旨,傳于金建銖曰,只推。
以副校理朴商壽牌不進罷職傳旨,傳于金建銖曰,只推。
以別兼春秋閔致庠,檢閱徐翼輔·南秉吉牌不進罷職傳旨,傳于金建銖曰,只推。
申錫愚,以弘文館言啓曰,下番無他推移之員,不得已以上番,姑降入直之意,敢啓。傳曰,知道。
又以國葬都監摠護使意啓曰,陵所丁字閣宿所,當有傳漏,而取考謄錄,則傳漏軍,折半以衛軍擧行,折半自畿營擧行,今亦依此分付於禁漏及該曹該道,何如?傳曰,允。
又以內醫院都提調意啓曰,提調李啓朝,時無職名,令該曹口傳付軍職,何如?傳曰,允。
兵曹口傳政事,大護軍單李啓朝。
申錫愚,以觀象監領事提調意啓曰,時憲法中,或有推步可疑處,則每遣曆官中術業精明之人,質問於欽天監,曾多已例矣。來辛亥年十二月內三節氣,有違常法,而壬子正月中氣之在辛亥十二月,尤屬疑眩,且以交食表朔策推之,則辛亥當爲十二朔,壬子當爲十三朔,而萬年書,亦爲置閏於辛亥,互相脗合,然而若從朔策,辛亥閏八月,移置於壬子閏二月,則辛亥冬至,乃在十二月初一日,亦非曆家之定式,諸條疑端,不可不一經質問,今番節使之行,依已例別遣曆官前正李翼謨,質正曆法,購得新方以來之地,何如?傳曰,允。
金建銖,以御營廳言啓曰,本廳哨官金光瑞,身病甚重,勢難察任,改差,何如?傳曰,允。
京畿監司金箕晩狀啓,果川縣監洪一純牒呈內,副司直成近默,以爲臣以病伏殘喘,屬玆初元盛際,忽伏覩守土之臣,傳宣聖諭,龍光攸被,拜伏展讀,以王言則若是隆重,而於賤分則太不近似,惝怳眩轉,莫省所以仰對,噫,斯恩斯禮也,卽大行朝之所已施,而死罪臣之所未報者,則此尤臣怵然驚心,怛焉痛骨處也,臣昔以自絶聖世,至有質言,則去就一節,更無可論,今如欲苦口辭避,則依舊是鄙猥之情,心氣之疾,歸一例套,添一罪案而已,臣不敢爲也,第今嗣服之初,急先之務,苟在於聖人所論擧錯之大服民志,則如臣矯妄之混被恩禮者,在所駁正也,不終日而決矣。惟願將此意轉報監營,得達宸聰,以爲遄降威罰,粗安微分之地焉亦是如牒呈是白乎等以,緣由馳啓事。踏啓字。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,提調李啓朝,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
大王大妃殿進御歸茸君子湯,自今日五貼式,日次製入事,榻前下敎。
申錫愚啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
鄭基世啓曰,左右史不可不備,別兼春秋閔致庠,檢閱徐翼輔·南秉吉,旣有只推之命,竝卽牌招,推移入直,何如?傳曰,允。
以咸鏡監司朴永元狀啓,文川等邑民家頹壓事,傳于金建銖曰,民家頹壓,人命渰死,又此夥多,極爲驚慘,元恤典外,別加顧助,渰死人等,如有生前身還布,竝蕩減,卽爲結構奠接,俾無一民失所之弊事,廟堂措辭分付。
金基纘啓曰,三司諸臣,以爲雖伏承鄭重之批敎,噫,彼鉉賊,何等凶逆,而輕典只止於賜死,顯戮未加於肆市,處分纔下,輿情愈激,乞賜允從,亟正邦刑,至於徐相敎·尹致英,卽亘古所無之劇逆大憝也,受嗾指使,腸肚相連,誣逼至及於莫嚴,情節惟均於絶悖,此而不嚴加鞫覈,夬施誅殛,則人彝滅矣,王章隳矣,申觀浩之私室製藥,李應植之先送飛撥,李能權·金鍵之狡黠貪饕,作俑諸凶,俱是渠罔赦之極罪,有不可籬置而止,一體鞫覈,竝施當律,然後可以洩神人之憤,玆敢更爲求對云矣。傳曰,昨啓已諭,卽爲傳啓以入。
又啓曰,三司諸臣,以爲君讐不可以不誅,輿憤愈久而愈激,未蒙處分之前,寧被瀆擾之誅,末由退去,更爲冒死求對云矣。傳曰,旣承慈敎,傳啓以入。
大王大妃殿,傳于金建銖曰,日前處分,積有斟量,而爾等之又此求對者,將用何律,快於爾等之心乎?公議猶復不愜云爾,則爲爾等竝施加律之典矣,今則可謂予則不可謂不從臺閣之言,臺閣亦無不獲準請之責,更勿煩聒,退議,臺廳,卽爲傳啓。大王大妃殿,傳于金建銖曰,徐相敎·尹致英·李應植·申觀浩,一竝荐棘。
以司謁口傳下敎曰,傳啓何不爲之乎?卽爲捧入。
以司謁口傳下敎曰,傳啓何不捧入乎?知入。
金建銖啓曰,三司諸臣,以爲臣等之守閽,經宵至昃,忱誠未格,兪音尙靳,及伏奉慈聖傳敎及批旨下者,惟輕之典,止於加律,噫,以諸凶貫盈之罪,罔赦之案,罰止島棘,不施常刑,則王法何以得伸,亂賊何所知懼乎?臣等非不知此時致煩酬應之爲萬萬悚懍,而六罪人鞫覈之請,未蒙允許,則不敢退步,更爲冒萬死求對云矣。傳曰,一番處分,却有一層公憤,則將以此事,消遣歲月乎?此罪人之勘此律,亦云足矣。爾等之去益爭執者,可見心術之不公不平,特以三司之職也,故厚恕而遞差。
以別兼春秋閔致庠,檢閱南秉吉牌不進罷職傳旨,傳于金建銖曰,只推。
兵曹口傳政事,副司果單金德根。
申錫愚,以備邊司言啓曰,北評事徐堂輔,昨日移拜副修撰矣。見今辭朝不遠,今若差代,則行事似有窘跲之慮,前評事徐堂輔,仍任,何如?傳曰,允。
又以訓鍊都監言啓曰,本局局別將李升德,身病猝重,勢難察任,改差,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。
金基纘啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差。監察茶時之意,敢啓。傳曰,知道。
金鍏啓曰,左副承旨申錫愚,今日不爲仕進,卽爲牌招,何如?傳曰,允。
鄭基世啓曰,左右史不可不備,別兼春秋閔致庠,檢閱南秉吉,旣有只推之命,與別兼春秋金德根,竝卽牌招入直,何如?傳曰,允。
又啓曰,吏曹郞廳來言,臺諫有闕,政事,取稟。傳曰,前望單子入之。
以慶尙監司金大根狀啓,薦新進上石榴,節序差早,限內不得封進,惶恐待罪事,傳于鄭基世曰,勿待罪事回諭。
以平安道放未放成冊,傳于金基纘曰,鄭基元·洪稷周·尹永植竝放。
以全羅道放未放成冊,傳于金基纘曰,金致貞·徐永淳·孟鶴述·文學一·李玄文竝放。
以濟州牧放未放成冊,傳于金基纘曰,李鍾協·閔達鏞竝放。
金基纘啓曰,卽者刑曹郞廳來言,各道放未放成冊,當爲回啓,而判書洪鍾應受由在外,次堂例不得擧行云,何以爲之?敢稟。傳曰,次堂擧行。
以左副承旨申錫愚牌不進罷職傳旨,傳于金基纘曰,只推。
以別兼春秋金德根·閔致庠,檢閱南秉吉牌不進罷職傳旨,傳于金基纘曰,只推。
金基纘,以兵曹言啓曰,今此大行大王發引時,侍衛軍兵,當爲磨鍊,而謹考謄錄,則庚申年,兵曹,都摠府堂上,郞廳各一員,五衛將二員,別軍職六員,宣傳官四員,武臣兼宣傳官八員,禁軍一百人,挾靈轝軍二百名,前後廂軍,訓局軍五百名與壯勇營牙兵二哨磨鍊,乙未年,侍衛及禁軍·挾靈轝軍,依庚申年例擧行,前後廂軍,以訓局軍八百名磨鍊矣。今番則何以爲之?而前後廂軍,以訓局軍幾百名磨鍊乎?敢稟。傳曰,一依乙未年例磨鍊。
又以兵曹言啓曰,今此發引返虞三度習儀時,侍衛以下各差備,一依正日例擧行,而謹考謄錄,則禁軍及挾靈轝軍·前後廂軍兵,竝依例除標信解嚴矣,今亦依此擧行,何如?傳曰,允。
又以兵曹言啓曰,今此發引返虞三度習儀時,大駕奉辭祗迎節次,亦爲習儀,而謹考庚申·乙未謄錄,則挾輦軍不爲磨鍊矣,今亦依此擧行乎?敢稟,傳曰,知道。
又以義禁府言啓曰,今當出使之時,都事不可不備員矣。本府都事十員內,五員奉命在外,本府入直·當直入直·公事回公都事各一員,而只有二員,無以擧行,出使都事李稷鉉·李源龜,令該曹口傳相換,以爲分排之地,何如?傳曰,允。
吏曹口傳政事,禁府都事李稷鉉,監察李復秀相換,禁府都事李源龜,司饔奉事李儒膺相換。
金基纘,以吏曹言啓曰,因義禁府草記,李稷鉉口傳相換事命下矣。李稷鉉,與本曹參議趙秉夔,有內外從應避之嫌,不敢循例擧行,何以爲之?敢稟。傳曰,勿拘。
又以義禁府言啓曰,徐相敎·尹致英·李應植·申觀浩,一竝荐棘事,承傳啓下矣。全羅道珍島郡金甲島圍籬罪人徐相敎,康津縣薪智島圍籬罪人尹致英,古今島圍籬罪人李應植,興陽縣鹿島圍籬罪人申觀浩等,以承傳內辭意,具罪目,依例發遣府都事,各其配所荐棘,何如?傳曰,允。
領府事趙寅永,領議政鄭元容,左議政金道喜聯名箚曰,伏以臣等,夜伏見慈敎下者,有徐相敎·尹致英·李應植·申觀浩一竝荐棘之敎矣,臣等痛公憤之莫洩,慨王章之未伸,若徐相敎·尹致英事,卽臣分人彝之所關係者,則何可不亟允臺請,以伸邦憲乎?噫,彼相敎·致英,一則指使,一則受嗾,誣逼莫重,旨意絶悖,是豈今日北面者所敢萌心而發口者哉?忠憤所激,敦不腐心痛骨,而其時之未及聲討,固是廷臣之罪也,巷議廷論,愈久愈激,退自前席,宜卽飮泣仰陳,而時則群情,急於首惡之論啓,且三司之合辭竝請,齊騰而方張,故臣等恭俟兪音,今則律名,徒止於加等,臺臣竝歸於特遞,刑政有失中之歎,群請無得準之望,此臣等所以不憚屢瀆,又此同聲仰籲,伏願亟降鞫覈之命,明正典憲,李應植·申觀浩·李能權·金鍵之許多罪犯,前箚已有臚列,萬不可曲貸,竝從臺言,夬施當律,斷不可已,伏乞仰稟東朝,卽賜處分焉。取進止。答曰,省箚具悉卿等之懇。向筵慈敎,亶出於匪怒之意,而懲討事,今則至矣盡矣。卿等更勿以此相煩,益思寧靜之道,仍傳于金建銖曰,此批答,遣史官傳諭。
上在昌德宮廬次。
夜五更,灑雨下雨,測雨器水深二分,雷動電光。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。
金基纘啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差,監察茶時之意,敢啓。傳曰,知道。
金景善啓曰,右承旨鄭基世,今日不爲仕進,卽爲牌招,何如?傳曰,允。
又啓曰,左右史不可不備,別兼春秋金德根·閔致庠,檢閱南秉吉,旣有只推之命,竝卽牌招入直,何如?傳曰,允。
又啓曰,玉堂上下番俱空,事甚未安。副校理朴商壽,卽爲牌招入直,何如?傳曰,允。
備忘記,開城留守洪耆燮下直,長弓一張,長箭一部,全羅右水使鄭岐源下直,長弓一張,長箭一部,片箭一部,筒兒一箇賜給。
金基纘,以義禁府言啓曰,各道放未放成冊啓下,平安道朔州府邊遠定配罪人鄭基元,昌城府邊遠定配罪人洪穆周,碧潼郡邊遠定配罪人尹永植等名下,放字書下,全羅道康津縣薪智島安置罪人金致貞,羅州牧黑山島絶島定配罪人徐永淳,靈巖郡楸子島絶島定配罪人孟鶴述,長興府定配罪人文學一,珍島郡金甲島島配罪人李玄文,濟州牧絶島定配罪人李鍾協,旌義縣減死爲奴罪人閔達鏞等名下,放字書下矣。鄭基元·洪稷周·尹永植·徐永淳·孟鶴述·李鍾協·閔達鏞等,臺啓方張,金致貞,罪犯深重,竝不得擧行,文學一·李玄文,竝卽放送事,分付該道道臣之意,敢啓。傳曰,知道。
大王大妃殿,傳于金基纘曰,金致貞,誤書混入於放秩,此則置之,可也。
大王大妃殿,傳于金基纘曰,此罪人等,今日面勢,不可不放,在朝廷道理,尤不可爭執,勿復持疑,斯速擧行。至於閔達鏞事,六年島竄,足懲其疑似之跡,一體擧行。
以別兼春秋金德根·閔致庠,檢閱南秉吉牌不進罷職傳旨,傳于金基纘曰,只推。
金基纘啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以右承旨鄭基世牌不進罷職傳旨,傳于金鍏曰,只推。
以副校理朴商壽牌不進罷職傳旨,傳于金基纘曰,只推。
以檢閱徐翼輔牌不進罷職傳旨,傳于金基纘曰,只推。
金基纘,以禮曹言啓曰,謹考乙丑國恤謄錄,則發引時舊陵告由文及安陵奠時舊陵,一體告由矣。今此大行大王發引時景陵告由文,來十月二十六日曉頭設行,告安告由文,封陵事畢後安陵奠日,同時設行,而告由文,令藝文館撰出,何如?傳曰,允。
申錫愚,以御營廳言啓曰,本廳哨官徐麟普,身病甚重,勢難察任,改差,何如?傳曰,允。
敎開城留守洪耆燮書。王若曰,周二陜之分治,寔重保釐之責,漢三輔之出守,尤難委寄之材。眷玆崧陽故都,實爲畿甸巨鎭,護二陵之體勢,襟帶關防之所周遭,據兩京之要衝,冠蓋舟車之所交會。邇來庫儲枵而民生困,必須管理之才,矧玆蔘弊滋而商業殘,政急矯捄之策。惟卿,地同休戚,世篤忠貞,屢綰州府之銅章,夙著循吏聲擧,特超卿班之金袋,共推故家儀型。良由識該而見明,克驗盤錯之試,況又外溫而內確,宜畀鎖鑰之任,玆授卿以開城府留守兼管理使,卿其勉恢令猷,祗服寵命。錢穀甲兵之豫備,恒軫戎務之增修,繭絲保障之咸勤,益殫治具之畢擧。於戲,氷蘖勵操,奚徒趙參政之淸名?裘帶多聞,佇見晉都督之雅望,故玆敎示,想宜知悉。知製敎朴商壽製進
右承旨鄭基世疏曰,伏以臣父領議政臣元容,方帶領春秋館事矣。臣之春秋兼銜,在法當遞,玆敢援例仰籲。伏乞聖明,仰稟東朝,亟許遞改,以存公格,不勝幸甚。臣無任云云。省疏具悉。疏辭,下該曹,稟處。
吏曹啓目粘連,觀此承政院右承旨鄭基世上疏,則以爲,臣父領議政臣元容,方帶領春秋館事矣。臣之春秋兼銜,在法當遞。伏乞聖明,仰稟東朝,亟許遞改,以存公格亦爲白有臥乎所,相避之法,在下當遞。承政院右承旨鄭基世所帶春秋館修撰官之銜,今姑減下,何如?判付啓依允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。
金基纘啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差,監察茶時之意,敢啓。傳曰,知道。
鄭基世啓曰,玉堂上下番俱空,事甚未安。副校理朴商壽,旣有只推之命,卽爲牌招入直,何如?傳曰,允。
又啓曰,左右史不可不備,別兼春秋金德根·閔致庠,檢閱徐翼輔·南秉吉,旣有只推之命,竝卽牌招入直,何如?傳曰,允。
金鍏啓曰,假注書李裕奭,身病猝重,勢難察任,今姑改差,何如?傳曰,允。
李裕奭改差,代以李秉文爲假注書。
以副校理朴商壽牌不進罷職傳旨,傳于鄭基世曰,只推。
以別兼春秋金德根·閔致庠,檢閱徐翼輔·南秉吉牌不進罷職傳旨,傳于鄭基世曰,只推。
以咸鏡監司朴永元狀啓,永興等邑民家頹壓事,傳于金鍏曰,當此西成之時,民戶之漂頹,若是夥多,誠極驚慘。元恤典外,別加顧助,卽爲結搆奠接,俾無一民失所棲遑之弊事,廟堂各別措辭,分付。
以義禁府徒流案,傳于金基纘曰,李晉錫放。
鄭基世,以殯殿都監摠護使意啓曰,取考謄錄,則殯殿排設諸具,依例移用於路祭所·晝停所·陵所矣。今亦依此擧行,而至於魂殿排設新備者外,神榻及冊寶欌·交椅·祭床,以戶曹及尙方所在件,改漆取用,何如?傳曰,允。
又以殯殿都監摠護使意啓曰,取考甲午謄錄,則魂殿所排書案·硯匣·硯石·筆墨·硯滴·書鎭,以平日御用件入排矣。今番則何以爲之乎?敢稟。傳曰,依甲午年例爲之。
又以國葬都監摠護使意啓曰,景陵表石陰記,令書寫官判敦寧府事徐憙淳,敬書以入之意,敢啓。傳曰,知道。
同副承旨金建銖疏曰,伏以臣至庸極陋,百無肖似,而夙蒙我純考拔擢之恩,繼被先朝拂拭之化,玉署·薇垣,次第叨濫,滾到下大夫之列,是豈臣夢想攸期哉?洪恩浹髓,惶汗沾背,渥分已極,無望進就,方退伏田野,歌詠聖化,以遂遲暮優閒之計矣。夫何皇穹不弔,遽遭弓劍之痛,祖宗陰佑,遂奠盤泰之慶,悲喜交中,不知所以爲心也。臣千里奔問,庸伸平昔狗馬之忱,而纔到城闉,忽奉喉院除旨,臣撫往傷今,聲淚俱逬,痛梧雲之莫拚,喜堯日之重光,如癡如狂,蹶趨肅,而珠邱載卜,仙輧指期,伏念我太母殿下曁主上殿下,至哀深慟,益復靡逮,凡爲臣子者,雖有至切之懇,何敢煩瀆於此時,而臣之於君,猶子之於父也,有痛必呼,有懷必達,是臣子當然之道也。及今不言,雖悔難追,玆敢控籲於孝理之下。臣有老母,年八十五歲矣。緣臣無狀,家業淸貧,蔘朮之奉,尙矣無論,瀡修之資,每患不給,旣未能躬耕隴畝,又未學負傭賭貰,則情私所迫,弸結于中。顧今區區至願,惟有丐養一事而已,臣若徒懷嚴畏,隱忍不發,則是自阻於聽卑之天也。惟聖明,矜察臣烏鳥之情,仰稟東朝,特命選部,畀臣一小邑,得伸便養之情,不勝隕越云云。省疏具悉。疏辭,許令該曹,稟處。
吏曹啓目粘連,觀此承政院同副承旨金建銖上疏,則以爲,臣有老母,年今八十五歲矣。緣臣無狀,家業淸貧,蔘朮之奉,尙矣無論,瀡修之資,每患不給,情私所迫,弸結于中。惟聖明,矜察臣烏鳥之情,仰稟東朝,特命選部,畀臣一小邑,得伸便養之情亦爲白有臥乎所,金建銖之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓依回啓施行爲良如敎。
上在昌德宮廬次。
昧爽,下霜。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。
藥房提調李啓朝,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一向,卿等不必入侍矣。大王大妃殿·王大妃殿·大妃殿,口傳問安。答曰,知道。
申錫愚啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差,監察茶時之意,敢啓。傳曰,知道。
金景善啓曰,右副承旨金基纘,今日不爲仕進,卽爲牌招,何如?傳曰,允。
申錫遇啓曰,備邊司郞廳來言,今日賓廳日次,而領議政鄭元容無時急稟定事,左議政金道喜有身病,右議政未差,不得來會云矣,敢啓。傳曰,知道。
金景善啓曰,左右史不可不備,別兼春秋金德根·閔致庠,檢閱徐翼輔·南秉吉,旣有只推之命,竝卽牌招入直,何如?傳曰,允。
又啓曰,玉堂上下番俱空,事甚未安。副校理朴商壽,旣有只推之命,卽爲牌招入直,何如?傳曰,允。
備忘記,乫波知僉使朴奎昱,平南萬戶金相德下直,長弓一張,長箭一部,片箭一部,筒兒一箇賜給。
趙秉學有頉,代李徹宰爲分假注書。
傳于金鍏曰,明日朔奠,當自內親行矣,該房知悉。
以右副承旨金基纘牌不進罷職傳旨,傳于金建銖曰,只推。
以副校理朴商壽牌不進罷職傳旨,傳于金建銖曰,只推。
以別兼春秋金德根·閔致庠牌不進罷職傳旨,傳于金建銖曰,只推。
金鍏,以司饔院監膳提調意啓曰,各殿宮日下生雉,全數代封矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
又以國葬都監摠護使意啓曰,本都監各房工役,今已告訖,匠手竝皆放送,而表石刻役,猶未完畢,堂上輪回看檢,郞廳監造官,如前輪直之意,敢啓。傳曰,知道。
又以國葬都監摠護使意啓曰,路祭所狹窄,每患紛還,故曾因特敎,別定兵曹郞官,多率近仗軍士,先期出去,一切禁雜人矣。今亦依此擧行之意,分付,何如?傳曰,允。
又以國葬都監摠護使意啓曰,取考各年謄錄,則發靷時大轝之高,較量於興仁門,則門高不足,故門閾磚石,預爲掘去矣。今亦依此例,令各該司前期修治,何如?傳曰,允。
又以國葬都監摠護使意啓曰,發靷時大轝攔後作門,雜人出入,固當嚴禁,而至於三都監員役·轝士廳所屬,許令出入,然後凡諸擧行,可以及期,以此意預爲分付於當該營門,何如?傳曰,允。
又以國葬都監摠護使意啓曰,來十月二十五日陳列時及二十六日撤排時,都監所屬及該曹員役·軍人輩,自多出入於闕門及殯殿門,而有難續續煩稟,令兵曹區別其當入不當入,無令雜亂,亦無令阻滯事,預爲分付,何如?傳曰,允。
金建銖,以兵曹言啓曰,文臣兼宣傳官安喜壽·李鼎顯,除授在外,過限未上來,竝改差,何如?傳曰,允。
又以刑曹言啓曰,謹依徒流案放字書下,不限年定配罪人古阜李夏永,居昌李趾遠,吉州李容植,明川崔永默,端川李得奎等,竝卽放送事,分付各該道臣之意,敢啓。傳曰,知道。
上在昌德宮廬次。
午時未時,日暈。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。朔奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·百官奉慰單子問安。答曰,罔極。
金基纘啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差,監察茶時之意,敢啓。傳曰,知道。
鄭基世啓曰,玉堂上下番俱空,事甚未安。副校理朴商壽,旣有只推之命,卽爲牌招入直,何如?傳曰,允。
以副校理朴商壽牌不進罷職傳旨,傳于鄭基世曰,只推。
金景善,以吏曹言啓曰,今此水原府進香大祝,前修撰李承輔塡差,而時無職名,令該曹口傳付軍職,何如?傳曰,允。
兵曹口傳政事,副司果單李承輔。
金鍏,以戶曹言啓曰,禮曹啓下關內,大行大王山陵三年內所用炭燒木及各樣菜物,依例令戶曹磨鍊施行事據,取考前例,則山陵自下玄宮日至大祥日,朝夕上食晝茶禮所用柴炭·菜物,自本曹磨鍊啓下後,自宣惠廳啓稟給價矣。今亦依定奪,一從前例磨鍊,別單書入,而待啓下,令宣惠廳考例給價,奉常寺·司圃署·內資寺貢人及下人等處分給一款,亦令依例擧行,何如?傳曰,允。
鄭基世,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
申錫愚,以備邊司言啓曰,本司武郞廳韓尙烈,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以備邊司言啓曰,本司武郞廳李章濂,奔走勤仕,已滿十五朔,依例六品遷轉事,捧承傳施行,何如?傳曰,允。
己酉九月初一日卯時,上詣殯殿。親行朔奠入侍時,行都承旨金景善,行左承旨金鍏,右承旨鄭基世,左副承旨申錫愚,右副承旨金基纘,同副承旨金建銖,假注書趙翼東·李秉文,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣吳取善·李公翼,檢校直閣鄭㝡朝,原任直閣金始淵,直閣趙然興,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓出次,上具衰服,出廬次門,入殯殿門詣褥位。引儀唱俯伏哭,上俯伏哭。引儀唱止哭,上止哭。引儀唱三上香,代奠官詣香案三上香訖。引儀唱執盞·獻盞,代奠官獻盞訖。引儀唱俯伏哭,上俯伏哭。引儀唱止哭,上止哭。引儀唱左通禮導殿下還廬次,上出殯殿門,入廬次門。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院口傳問安。答曰,罔極。
金基纘啓曰,行大司憲徐左輔,執義沈敬澤,掌令申泰運·鄭,持平柳來維在外,一員未差,監察茶時之意,敢啓。傳曰,知道。
金鍏啓曰,右承旨鄭基世,今日不爲仕進,卽爲牌招,何如?傳曰,允。
又啓曰,玉堂上下番俱空,事甚未安。副校理朴商壽,旣有只推之命,卽爲牌招入直,何如?傳曰,允。
傳于申錫愚曰,在外臺諫·玉堂竝許遞,與未差之代,前望單子入之。
臺諫前望單子入之,大司憲李啓朝,大司諫任百秀,執義洪翼燮,司諫申佐謨,掌令姜英國·全允淡,獻納任百能,持平鄭駿容·李彙圭,正言尹哲求·韓應淳落點。
玉堂前望單子入之,應敎沈敬澤,副應敎朴永輔,校理金敬鉉·宋廷和,副校理李承輔,修撰沈宜元·睦仁㘽,副修撰李鼎信落點。
金建銖啓曰,玉堂上下番俱空,事甚未安。新除授應敎沈敬澤,副應敎朴永輔,校理金敬鉉·宋廷和,副校理李承輔,修撰沈宜元·睦仁㘽,副修撰李鼎臣,竝一體牌招,推移入直,何如?傳曰,允。
傳于申錫愚曰,兩司諸臺,申飭牌招,使之傳啓。
大王大妃殿,傳于申錫愚曰,大司憲則前日求對,得蒙準請矣。到今事面,使此都憲傳啓,實合弛張之道。外此又多有停啓之人,肅命後直詣臺廳,卽爲停啓·傳啓以入之意,政院,申飭。
以右承旨鄭基世牌不進罷職傳旨,傳于金建銖曰,只推。
金鍏,以山陵都監摠護使意啓曰,今此舊陵莎草修改之由,前已草記,蒙允矣。改莎時甕家,當爲造作,而謹稽各年儀軌,則皆以油遮日排設,今亦依已例擧行,何如?傳曰,允。
又以山陵都監摠護使意啓曰,本都監郞廳李淳榮,以其親病,受由下鄕,今已閱月,而工役未竣,事甚未安。姑爲政差,其代,以前府使金用淳差下,使之擧行,何如?傳曰,允。
申錫愚,以兵曹言啓曰,今此大行大王發靷時,大駕弘化門外奉辭時,侍衛軍兵,當爲磨鍊,而謹考謄錄,則庚申年禁軍全數侍衛,訓鍊大將率步軍環衛,禁御兩營·摠戎廳宮城外扈衛,乙丑年禁軍全數侍衛,訓局軍兵八百名環衛,其餘軍兵,大將率領,右邊通衢結陣,御營軍兵,大將率領,左邊通衢結陣,辛巳年禁軍出入番全數侍衛,訓局軍兵八百名左右列立扈衛,其餘軍兵,大將率領環衛,兩營大將各率該營軍兵,左邊通衢結陣事命下,而其時御營大將有身病,禁衛大將都領結陣矣。今番則依已例,禁軍出入番全數磨鍊,訓局軍兵,大將率領,幕次環衛,而禁衛大將·御營大將,各率該營軍兵,左右通衢結陣,何如?傳曰,允。
又以兵曹言啓曰,今此大行大王返虞時,大駕詣興仁門外祗迎時,隨駕軍兵,當爲磨鍊,而謹考謄錄,則乙丑年訓局步軍十哨,馬軍二哨爲先廂,禁衛營出番馬步軍爲後廂,御營廳率出番馬步軍留陣,禁軍全數侍衛,辛巳年依乙丑年例爲之,而禁御兩營鄕軍停番之代,以訓局步軍四哨,磨鍊擧行矣。今番則何營軍兵隨駕,何營軍兵留陣,禁軍馬步軍以幾番幾哨磨鍊,餘軍留營,何以爲之乎?敢稟。傳曰,依辛巳年例磨鍊。
又以訓鍊都監言啓曰,本局別將沈泰說,身病猝重,勢難察任,改差,何如?傳曰,允。
兵曹口傳政事,副護軍單金炳冀。
大司憲李啓朝,大司諫任百秀,執義洪翼燮,司諫申佐謨,持平鄭駿容,正言韓應淳等聯名箚曰,伏以大明赫臨,禹鼎照魑魅之形,乾剛廓揮,魯觀行鈇鉞之誅,元惡始殛,輿憤少洩,而鯨鯢之殲,天網尙恢,鷹鸇之逐,彝性所同,諸凶未覈,王章久屈,益不勝憤益之至。噫,彼徐相敎·尹致英·李應植·申觀浩·李能權,金鍵之許多罪惡,前後章箚,掀露無餘,而我殿下亦已洞照而痛斥之矣。島置薄勘,曲費大德之曰生,籬棘加典,寔循公議之莫遏,而當鞫不鞫,伈泄時月者,其可曰國有常憲乎?指使聽嗾,肆然誣逼之狀,昭不可掩,負犯何如,情節何如?飛撥先報,卽其心而不可測焉,私室製藥,豈臣分之所可爲者?斷案已具,公憤愈激,而作俑群奸,貪饕跳踉,傳法一串,巧黠趨附,此莫非渠輩罔赦之罪也。雖伏承申飭牌招,使之傳啓之命,臣等卽多日求對之臣也。復叨是職,決不可以首惡之已蒙處分,遽然傳啓,故玆敢來詣朝房,相率聯籲。伏乞仰稟東朝,亟允諸罪人鞫覈之請,以正邦憲焉。取進止。答曰,省箚具悉。前後處分,可伸臺閣之責,卽爲入來傳啓。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
金景善啓曰,行左承旨金鍏,右承旨鄭基世,今日不爲仕進,竝卽牌招,何如?傳曰,允。
傳于金基纘曰,箚批已下,兩司諸臺,更爲牌招,傳啓以入。
傳于金基纘曰,司諫疏批已下,一體牌招,傳啓以入。
金基纘啓曰,行大司憲李啓朝,大司諫任百秀,執義洪翼燮,司諫申佐模,持平鄭駿容,正言韓應淳,奉牌闕外,謂以迷執莫變,不得傳啓。昨今飭敎,何等截嚴,而連加催促,終不入來,揆以事體,誠極未安。竝推考,何如?傳曰,允。
大王大妃殿,傳于金基纘曰,今以一臺之疏,又爲此奉牌,則臺閣之事,未敢更爲指敎,自量爲之之意,分付,可也。
大王大妃殿,傳于金基纘曰,諸臺如以俄者傳敎中未敢二字,又復惶恐陳箚,則未敢二字還收,更勿逡巡,卽爲入來傳啓之意,申飭,可也。
以右承旨鄭基世牌不進罷職傳旨,傳于申錫愚曰,只推。
以副校理朴商壽牌不進罷職傳旨,傳于金景善曰,只推。
金建銖,以吏曹言啓曰,成均館典籍李亮信,以其身病,呈狀乞遞,改差,何如?傳曰,允。
又以吏曹言啓曰,今此開城府進香大祝,前掌令李參鉉塡差,而時無職名,令該曹口傳付軍職,何如?傳曰,允。
又以山陵都監摠護使意啓曰,本都監郞廳前府使金用淳,時無職名,令該曹付軍職,使之冠帶常仕,何如?傳曰,允。
兵曹口傳政事,副司果單李參鉉·金用淳。
金建銖,以禮曹言啓曰,請謚宗廟時,前一日受香,載在喪禮補編,而謹考丙申謄錄,則以前一日受香,事多掣礙,因臣曹啓稟,當日受香,而伊後各年,俱以丙申年例擧行矣。今亦依此,當日受香,何如?傳曰,允。
又以禮曹言啓曰,景慕宮冬享大祭,當以十一月上旬內設行,而在國恤卒哭前,不得循例磨鍊,故謹考謄錄,則庚申年冬亨大祭,庚寅年秋享大祭,以卒哭後中旬設行矣。今此孝定殿卒哭,在來十一月十一日,本宮冬享大祭,以中旬擇日設行,何如?傳曰,允。
又以禮曹言啓曰,卽接開城府留守移文,則今此式年麗王諸陵,禮郞看審,見在不遠,而目下使星絡繹,廚傳當念,依癸卯年例,以地方官代行云矣。謹考癸卯國恤謄錄,則因本府留守狀啓,自廟堂依狀請,使經歷看審,而此後如有不得不替行之事,不必煩啓,自本府往復該曹,以爲草記事啓稟,允下矣。今亦依已例,令地方官擧行事,分付,何如?傳曰,允。
又以弘文館言啓曰,新除授校理金敬鉉,修撰沈宜元,時在廣州地,經筵入番事緊,請竝斯速乘馹上來事,下諭。傳曰,依啓。
又以奎章閣言啓曰,原任待敎金英根,今月初三日卒逝云。致弔恤孤·致賻·致祭·勸肉等節,待因山後擧行之意,敢啓。傳曰,知道。
金基纘,以刑曹言啓曰,卽接江原監司朴容壽文移,則蔚珍縣徒三年定配罪人嚴秀,限滿云矣。取考曹上配案,則嚴秀以和應邪魁,同船海西罪,丙午九月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
行大司憲李啓朝,大司諫任百秀,執義洪翼燮,持平鄭駿容,正言韓應淳等聯名箚曰,伏以臣等昨於聯箚,悉暴諸罪人必鞫之義,冀蒙夬兪之音,及伏奉批旨下者,若曰,前後處分,可伸臺閣之請,卽爲入來傳啓。繼伏承慈聖殿下傳敎,諭之以前日求對,得蒙準請,到今傳啓,實合弛張,飭之以肅命後直詣臺廳,卽爲傳啓。臣等相顧愕眙,益不勝惶隘之至。嘻,彼諸凶請鞫之請,是豈可已而不已者哉?十字凶言,顯肆誣逼,嚆矢鷹犬,甘犯無將者,徐相敎·尹致英之罪,在法必誅,李應植·申觀浩之干紀犯分,李能權·金鍵之作俑傳法,俱係罔赦。臣等之前後求對,不特爲首惡而已也,今何可以首惡之已殛,若獲準請,循常按例,遽然傳啓乎哉?飭敎之下,寧被慢命之誅,不敢爲奉承計也,玆敢相率申諭。伏乞聖慈,仰稟東朝,亟允鞫覈之請,俾伸王章,仍治臣等瀆擾之罪,以嚴朝綱,千萬幸甚。取進止。答曰,省箚具悉。已悉於昨夜之批,卽爲傳啓。
司諫申佐模疏曰,伏以臣卽向日臺地,始終求對之臣也。始之合辭而求對也,尹致英·徐相敎爲之首,終焉連箚而求對也,秉鉉爲之首。首臺之論斷次序,寔循公議,雖有前後之差殊,而彼其爲惡逆則一也。及夫七日叫閽之餘,處分只及於秉鉉,徐相敎以下諸凶鞫覈之請,終靳一兪,臣誠退而繞壁,竊不勝憂歎之至。際此薇垣前望,恩點復下,義急懲討,忙詣朝房,猥參聯名之章,畢暴沫血之忱,及伏奉批旨,若曰,日前處分,可伸臺閣之責,卽爲入來傳啓。繼伏奉慈敎下者,若曰,大司憲則前日求對,得蒙準請,到今事面,使此都憲傳啓,實合弛張之道。夫都憲求對,重在首惡,則首惡處分,庶可爲準請,而臣則以從初求對之踪,未可以首惡處分,若獲準請而遽然傳啓也決矣。且臣之區區迷執,雖萬被誅罰,不敢爲奉承計者,卽徐相敎·尹致英是已。噫,彼相敎疏中句語,卽雲·海之所不敢道,而窮天地亘萬古所無之逆節也。惟我慈聖殿下,以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢以宮闈等語,肆然發口,自陷於誣逼之科,此擧國臣民之腐心痛骨,必欲手劍而寸臠之也。且其凶疏,決非一朝一夕之故,造意之叵測,下語之絶慝,其必有隱情憯謀醞釀綢繆者存而莫之發也。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼莫嚴,爲我慈聖殿下之罪人者,獨非我大行朝之罪人,殿下之罪人乎?慈聖殿下,雖以哀遑之故而姑靳究竟,殿下其何以一日容貸,滿廷諸臣其何以一日而忘君讐國賊也?夫以窮凶絶悖如相敎·致英,而當鞫不鞫,尙逭顯戮者,古今未之有也。至如李應植·申觀浩之干紀犯分,必誅無將,李能權·金鍵之傳法作俑,俱係罔赦,亦不可以籬棘島置而止。臣雖無狀,粗具彝性,飭敎之下,非不知義分是怵,瀆擾爲懼,而義諦有所差異,衷情不能自抑,玆敢冒死陳章,仰瀆崇嚴。伏乞聖明,仰稟東朝,廓揮乾斷,亟允諸罪人鞫覈之請,俾王章伸而輿情洩,仍治臣慢命之罪,以嚴法紀焉。臣無任云云。省疏具悉。旣參聯箚,又何獨疏?卽爲傳啓。
行大司憲李啓朝,大司諫任百秀,執義洪翼燮,司諫申佐模,持平鄭駿容,正言韓應淳等聯名箚曰,伏以臣等卽伏見慈聖傳敎下者,若曰,今以一臺之疏,又爲此奉牌,則臺閣之事,未敢指敎,自量爲之之意,分付,可也。臣等奉讀未半,實不勝震越戰悸之臣。臣等之或箚或疏,雖有措辭之差殊,其爲懲討則一也。奉牌逡巡,祗因遽然傳啓之爲難,而初非有崖異於其間也。至於二字之敎,尤非臣子所敢承聞者也,臣等轉益惶蹙,靡所容措。嚴命之下,進退不得,冒陳短箚,略暴情實。伏乞聖明,仰稟東朝,亟降威罰,以昭法紀,以安私分焉。取進止。答曰,省箚具悉。仰稟東朝矣。
上在昌德宮廬次。
自辰時至酉時,灑雨下雨,測雨器水深二分。申時,雷動,雨雹狀如小豆。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于金建銖曰,召對爲之。
鄭基世,以長生殿都提調意啓曰,外梓宮着漆,今九月初四日已滿六十度,臣等來詣奉審,則漆色光潤,少無所欠,仍爲停漆,以待堅乾,今初七日結裹,奉安於正殿月廊,來十月初九日午時習儀,十一日辰時陪進山陵之意,敢啓。傳曰,知道。
申錫愚,以兵曹言啓曰,謹考謄錄,則國恤發引日,皆無宮城扈衛之例,而庚申年宮城扈衛,乙未年因下敎置之矣。今番則何以爲之乎?敢稟。傳曰,置之。
又以訓鍊都監言啓曰,本局哨官柳冀昌,受由下鄕,過限不現,揆以紀律,誠極駭然。汰去之意,敢啓。傳曰,知道。
以咸鏡監司朴永元狀啓,茂山府使申在儉濫乘坐車,加把驛馬,爲先罷黜,其罪狀令攸司稟處事,傳于金基纘曰,令該曹口傳差出,不多日內下送。
吏曹口傳政事,以李載熙爲茂山府使。
行大司憲李啓朝,大司諫任百秀,執義洪翼燮,司諫申佐模,持平鄭駿容,副校理李承輔,正言韓應淳,副修撰李鼎信等啓曰,噫嘻,痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一版,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在於先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施官爵之典。答三司曰,不允。
行大司憲李啓朝,大司諫任百秀,執義洪翼燮,司諫申佐模,持平鄭駿容,正言韓應淳等啓曰,噫嘻,痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊。亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而豎髮眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人憤惋,容有極哉?請物故罪人國榮,亟施孥籍之典。噫嘻,痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯。卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟求其本,則莫不源委於漢祿,根柢於漢祿。求之往牒,未有如此賊之窮凶絶悖者,食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢爲,而此賊敢爲之,鏡·夏之所不忍爲,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠處地,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日舍生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀秘計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律。況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻,痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物。好惡所到,忠逆立判,利勢所在,逋逃咸萃,附己者謂之向國而奬拔,汲引如恐不及,異己者謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐讎國之計。一番逆變起而罔不根柢於渠,一番凶獄出而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,益緣其凶焰,雖死不衰,餘威歷久尙熾。根窩更有之論,指目有歸而無敢連討者,明白洞快之敎,聖批昭揭而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款而無一辭自明之端矣。噫,敬·觀之窮凶而染成者渠也,龜·祿之絶慝而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門而爲其私狎之客,托身於榮賊之家而備盡諂諛之態,至勸其兄,願留榮賊。究其情狀,卽一患得失之鄙夫,則渠所謂士流,吁,亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野。魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,懷亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之陰醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯,漢祿例施行。噫嘻,痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生具生。幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉識讖之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一一而二二而一。似此今古所無之逆,不可只施治逆之常典,适·雲已行之例,不用於此兩賊而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采則謂以可用,薦振采於鍾一則稱有神術。逆賊光友,本以鄕曲賤孽,托爲凶徒死友,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行已則巧佞而善爲狐媚,發跡於陰邪而養成虺毒,屢竊踰監之職而睯不知分,常蓄希覬之心而急於財利,敢以嘗試之計,投呈凶慘之書。其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也,今安有晦明之可言,而渠乃陰懷惎憯之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,盤覈許久,端緖未究,此已輿情之所共切,隱憂之所愈深者,況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻,痛矣,自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯。朝家於渠,恩至渥也,而不思報效之道,忽生憾懟之意,乃有生死不得,抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日,義理尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難用於古法,豬家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊而將於何施?請追奪罪人魯敬,亟施孥戮之典焉。噫嘻,痛矣,亂臣賊子,從古何限,而其窮凶極逆,豈有如陽淳者哉?渠以世祿遺裔,蒙被國恩何如,而生得梟獍之性,潛畜虺蝮之毒,敢於哀遑罔極之時,欲逞悖逆至憯之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎。渠之綢繆謀議,爛熳和應之跡,非但翰模之供,節節措的,復有晟賊之招,一一吐實,面目雖換,腸肚相接,與賊晟·逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切。跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻,痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣又洞燭之矣。又若曰,律後加律,實關格例。臣等竊以爲,振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣,李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩。卽其面目,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣而內實逼於莫嚴,謂此時可乘,則影借言事而形莫掩於惎亂。況慈敎所無之句語,無難擅倡而恣宣,一筆句斷,無所顧忌。蓋其擯落之蹤,恒懷怨懟傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共。況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻,痛矣,亂臣賊子,從古何限,而豈有如尹致英·徐相敎者哉?尹致英,卽一疲殘宵小也,賦性本自巧伶,行己工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貸,晝宵揣摩,罔非招權而納勢,護法於秉鉉而樂蓄禍心,後勁於秉鉉而竊弄威福,有識憂歎,厥惟久矣。乃至有主張徐相敎之疏而益見其無所不爲,是可忍也,孰不可忍也?十手所指,萬口皆然,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以妊·姒之德,兼女堯之聖,毋儀一國,五十年于玆矣。凡今日橫目而圓顱,戴天而履地者,就非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲乎磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃眞露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿庭諸臣,其何敢一日而忘君讎國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫不鞫,尙逭天誅者,古今寧有是也,請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻,痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥跡,渠所爲合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利。許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧逭盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委寄而專事欺蔽,脅制朝廷,詿誤當世。似此負犯,擢髮難數,而至於辛丑岥貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩。此誠全保之至仁盛德也,在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也,象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈。俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,與論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺魔一武夫耳。俱以麤鹵之類,敢生奸濫之習,始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍崇遂作始俑,工於狐媚,行事豈是狡黠?甚若狗盜。公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也,朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。新啓已有處分,勿煩。秉鉉諸子事,不允。
行大司憲李啓朝,執義洪翼燮,持平鄭駿容等啓曰,噫嘻,痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,乎脚盡露,聞者髮豎,思之膽掉。固當卽地設鞫,不日正刑,而只令秋曹盤覈情節,略加刑訊,旋卽酌處,雖出於大聖人好生之德,豈有亂言不道,自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。新除授掌令姜英國,時在平安道昌城地,掌令全允淡,時在平安道平壤地,持平李彙圭,時在慶尙道禮安地,請竝斯速乘馹上來事,下諭。答府曰,不允。下諭事,許遞。
大司諫任百秀,司諫申佐模,正言韓應淳等啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,乎脚盡露,聞者髮豎,見之膽掉。幸賴首善之地,至有捲堂之擧,固堂卽地設鞫,不日置辟,而只令秋曹盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道,自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授獻納任百能,時在京畿利川地,正言尹哲求,時在京畿楊州地,請竝斯速乘馹上來事,下諭。答院曰,不允。下諭事,許遞。
兩司合啓中尹致英等事,忍也下七十一字抹去,是誠雲·海之所不敢道,而窮天地亘萬古所無之逆節也。惟我慈聖殿下,以妊·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲乎磔而口臠之也。一百九字添入,形矣下二十四字抹去,此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣,彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故而姑靳究竟,殿下其何可一日容貸,滿廷諸臣,其何可一日而忘君讎國賊也?一百一字添入,之律下十三字抹去,夫以窮凶絶悖如相敎·致英,而當鞫不鞫,尙逭天誅者,古今寧有是也?二十七字添入,薪智島下二字抹去,荐棘二字添入,金甲島下二字抹去,荐棘二字添入,李應植等事,古今島下二字抹去,荐棘二字添入,鹿島下二字抹去,荐棘二字添入,秉鉉事,口業下四字抹去,平生伎倆,無非戕人而害物,晝宵揣摩,不出嗜利而黷貨。濫躋崇顯二十六字添入,負犯下三字抹去,擢髮下十四字抹去,難數而三字添入,德也下八字抹去,在渠道理四字添入,恒人下八十八字抹去,窺探動靜,妖子出後城闉,苟有一分人心,焉敢乃爾?最是東朝傳敎中,事君不以其道,人臣之極罪也,象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者?王章似伸而未伸,輿論似夬而未夬,到今次第應行之律,不可以誅及其身而止。二百五十字添入,請字下六字抹去,賜死二字添入,秉鉉下十二字抹去,諸子亟施遠地定配之典十字添入。兩司合啓中李鍾協等事,停啓,府啓中閔達鏞事,停啓。
金基纘,以義禁府言啓曰,以各道放未放成冊平安道朔州府鄭基元,昌城府洪稷周,碧潼郡尹永植,全羅道黑山島徐永淳,楸子島孟鶴述,濟州牧李鍾協,旌義縣閔達鏞等名下,放字書下,以本府徒流案咸鏡道會寧府李晉錫名下,放字書下矣。臺啓已停,竝卽放送事,分付各該道道臣之意,敢啓。傳曰,知道。
慶尙監司徐箕淳疏曰,伏以臣猥膺藩寄,行將陛辭矣。臣之父母墳山,在於京畿長湍地,一省於遠離之前,情理之所不容已,玆陳私懇,仰瀆崇嚴。伏乞聖明,俯垂鑑諒,特賜往還之暇,俾伸區區之至情,千萬幸甚。臣無任云云。答曰,省疏具悉。卿其往省焉。
己酉九月初四日申時,上御熙政堂。召對入侍時,參贊官金建銖,侍讀官李承輔,檢討官李鼎信,待敎尹滋悳,假注書李秉文,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。承輔讀自楊子曰事父母,止亦如之。上曰,文義奏之。承輔曰,世子之問寢,惟晨昏二禮,而文王則至於三朝,日以爲常,此文王所以爲過人之聖孝也。夫孝者,百行之源,是故大學曰,上老老而民興孝。宋太宗曰,風化之本,以孝爲先。文王以百里之國,三分天下有其二,其基命之治,莫非推其孝而化民導俗,至於天下之人觀感而興起者,此豈非後世人主所可監法者乎?此等處尤宜着力,伏願殿下,懋哉懋哉。上曰,下番讀之。鼎信讀自其有不安節,止亦再飯。上曰,文義奏之。鼎信曰,此章言文王事王季之時,問寢而不安則文王色憂,色憂者,憂形於色也,問寢而安則文王乃喜,乃喜者,喜溢於色也。孔子曰色難,蓋孝子之有深愛者,必有和氣,有和氣者,必有愉色,有愉色者,必有婉容。事親之際,和順其顔色,以悅其父母之心,孝之至也,惟殿下體念焉。上曰,參贊官讀之。建銖讀自孔子曰武王·周公,止孝之至矣。上曰,文義奏之。建銖曰,稽古一篇,皆古人孝親之事也。講官敷陳無餘,臣無容更對,而武王·周公,聖人之孝親者也。繼志述事,前言事之未成,後言志之已成,而善繼善述,非聖人不可能也。兩箇人字,指父母之謂也。踐位行禮奏樂及敬所尊愛所親,事死如生,事亡如存,卽是繼志述事之功效,而中間五其字,亦指父母之稱也。孝子之事親,不以父母之生而有所加焉,不以父母之亡而有所衰焉。殿下亦以文·武之孝於親者,移之於東朝焉。上曰,閣臣讀之。滋悳讀自淮南子曰周公之事文王,止可謂能子矣。上曰,文義奏之。滋悳曰,此章言周公敬親之節也。夫嚴威儼恪,非所以事親,故所積乎深愛,愛而能敬,敬而能愛,是爲孝子之道,而愛敬之中,敬當爲先。旣知敬親之義,又盡敬親之道,惟周公能之。此云能子者,卽謂能盡子道也。大抵盡道二字,無適不當,君有君之道,臣有臣之道,人臣則隨其任效其職,卽其盡臣之道,而人君則總萬幾之繁,御兆民之衆,一政一令,各得其當,匹夫匹婦,各得其所,然後是乃盡君之道也。然而事親盡道,若如此章,則治平之要,亦必由是矣,伏願殿下體念焉。上讀自楊子曰事父母,止可謂能子矣三遍訖。上曰,自知不足者何謂也?承輔曰,恭爲子職,而爲子之心,常若未盡之謂也。上曰,不可得而久者何謂也?承輔曰,父母年老,則不可久事其親之謂也。上曰,愛日何謂也?承輔曰,父母年老,則事親之日,常懼無多,故惜此日之易過也。上曰,何謂惜日易過?承輔曰,卽歲月易度之謂也。上曰,一飯再飯何謂也?承輔曰,其親有疾,則爲人子者,焦遑憂悶,不暇於飮食,豈可任其饑飽,適其所欲乎?若其親一番進食,則子亦一飯矣,其親再進食,則其子亦再食之謂也。上曰,踐其位何謂也?承輔曰,卽位之義也。如文王之後,武王卽踐文王位之謂也。上曰,敬其所尊何謂也?承輔曰,親所尊崇者,子尤尊敬之謂也。上曰,末有原何謂也?承輔曰,末者再也,已進之膳,不可再進之謂也。上曰,行無專制何謂也?建銖曰,父母在上,則凡行無不稟,凡事不自主,而皆承父母指敎之方,惟意是承之謂也。上掩卷。建銖起伏奏曰,臣遠人也,始登筵席,竊有區區願忠之心。大抵學問之道,不進則退,惟在緝熙聖功,而辭意未通處,溫繹深究,不得不措,則將有月將之功,而不究文義,徒事講讀,其於着己之功,元無交涉。伏願頻對儒臣,不時討論,以副萬姓顒企之望焉。聖學進就,亶在於不倦不怠。在昔文宗朝,頻接經幄之臣,無晝無夜,討論經史,故睿學高明,殿下亦法祖宗焉。小學一書,裒輯先賢格語,故章首標圈子,以別次第,如分一章,使講官讀之,則文義不能相續,此後則更勿使兩人分講,伏望。上曰,史官就座。仍命退,諸臣以次退出。
上在昌德宮廬次。
夜自二更至五更,灑雨下雨,測雨器水深一分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,提調李啓朝,副提調金景善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
金景善啓曰,左副承旨申錫愚,今日不爲仕進,卽爲牌招,何如?傳曰,允。
金基纘啓曰,備邊司郞廳來言,今日賓廳日次,而領議政鄭元容,無時急稟定事,左議政金道喜有身病,右議政未差,不得來會云矣,敢啓。傳曰,知道。
備忘記,順天營將趙用夏,夞怪萬戶李瑢下直,各長弓一張,長箭一部,片箭一部,筒兒一箇賜給。
傳于鄭基世曰,進講,自再明日爲之,處所,以熙政堂爲之。
大王大妃殿,以司謁口傳下敎曰,山陵上匠員·役軍等,訓鍊都監犒饋。
鄭基世啓曰,吏曹郞廳來言,臺諫有闕,政事,取稟。傳曰,前望單子入之。
傳于鄭基世曰,召對爲之。
以咸鏡監司朴永元狀啓,茂山府民家漂頹事,傳于金建銖曰,當此西成之時,民戶之漂頹若是夥多,誠極驚慘。元恤典外,別加顧助,卽爲結搆奠接,俾無一民失所棲遑之弊事,廟堂措辭,分付。
以左副承旨申錫愚牌不進罷職傳旨,傳于金建銖曰,只推。
行大司憲李啓朝,大司諫任百秀,執義洪翼燮,司諫申佐模,持平鄭駿容,副校理李承輔,正言韓應淳,修撰睦仁㘽等啓曰,請書九,亟施追奪官爵之典。措辭見上答三司曰,不允。
行大司憲李啓朝,大司諫任百秀,執義洪翼燮,司諫申佐模,持平鄭駿容,正言韓應淳等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施孥戮之典焉。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
行大司憲李啓朝,執義洪翼燮,持平鄭駿容等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫任百秀,司諫申佐模,正言韓應淳等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
傳于鄭基世曰,臺諫竝許遞,政官牌招開改。
鄭基世,以吏曹言啓曰,禮曹正郞黃鍾顯,孝陵參奉南鍾復,順陵參奉李彚政,俱以身病,呈狀乞遞,竝改差,何如?傳曰,允。
又以吏曹言啓曰,成均館典籍沈厚善,除拜後過限未肅拜,改差,何如?傳曰,允。
金建銖,以兵曹言啓曰,僉知中樞府事韓容鼎,內禁衛將李敏敎,五衛將李廷訥,俱以病難供職,呈狀乞遞,武臣兼宣傳官金宗說,除授在外,過限未上來,竝改差,何如?傳曰,允。
有政。吏批,判書李憲球進,參判金輔根,參議趙秉夔竝牌招不進,右承旨鄭基世進。以李魯秉爲大司憲,林永洙爲大司諫,睦仁培爲執義,朴商壽爲司諫,金翊鎭·李鼎顯爲掌令,崔擎祖·丁昌夾爲持平,趙龜植爲獻納,金羲裕·文致中爲正言,李鍾浩爲副修撰,韓正敎爲戶曹參判,李晉翼爲大司成,徐左輔·金鼎集爲知經筵,金鼎集爲司饔提調,金輔根爲內資提調,司圃提調洪在喆·李鼎臣·姜時永,尹定鉉爲典設提調,李亮信爲禮曹正郞,吳相昱爲典籍,成載瓊爲順陵參奉,權克仁爲孝陵參奉,禹成圭爲順懷墓守衛官。
兵批,判書尹定鉉進,參判黃浩民,參議韓兢人病,參知柳興吉入直,同副承旨金建銖進。以李嘉愚爲知事,益平君·鄭德和·閔晳爲副摠管,金炳冀爲僉知,許燮爲內禁將,白樂貞爲宣傳官,吳致遠·曺豊振·朴龍炫·金始澤爲五衛將,韓容鼎爲曹司衛將,張元植·李應信爲景福將,尹信儉·尹暻爲訓鍊主簿,愼溶爲訓鍊主簿加設,鄭錫朝·金禹銖爲文兼,孫光奎·玄啓淳·鄭寅奎爲武兼,李啓純爲部將,金石行爲守門將,朴秀文爲部將,安爲守門將,柳基亨爲龜山僉使,大護軍徐左輔·李啓朝,護軍徐念淳,副護軍李玄緖·兪章煥·李明迪·任百秀·韓容鼎,副司直洪翼燮·金樂壽·申佐模·鄭·申泰運·全允淡·姜英國·李興敏·柳來維·鄭駿容·李彙圭·鄭錫朝·金龍洛·任百能·李·沈膺泰·柳進翰·李敎英·兪錫煥·尹行謨·金會明,副司果曺錫輿·金世鎬·申錫禧·金永基·尹哲求·韓應淳·李維謙·李升洙·金禹銖·鄭鎏·金翊鎭·洪秉壽·南鍾三·李鎭夏以上竝單付,北評事徐堂輔仍任事承傳。
吏批,再政。改望,以金炳疇爲司圃提調,李參鉉爲副校理,金炳雲爲掌樂正,金大默爲典籍,李澤爲忠淸都事,盧鎭衡爲咸鏡都事。
兵批,再政。以尹致權爲部將,朴長夏爲守門將,同知單張元植,僉知三單朴龍炫·曺豊振·金始澤。
以吏曹參議趙秉夔牌不進罷職傳旨,傳于鄭基世曰,只推。
鄭基世,以國葬都監摠護使意啓曰,來十月二十八日丑時下玄宮後,自陵所離發,仍爲返虞之意,敢啓。傳曰,知道。
金建銖,以兵曹言啓曰,今此冬至兼謝恩使一行赴燕時,所把驛馬,預先分定,然後可無窘急之患。今亦依前例知委,而應把驛馬四十五匹內,忠淸道八匹,全羅道十匹,慶尙道二十匹,來十月十五日京中逢點,江原道四匹,咸鏡道三匹,直送安州,來十月二十日逢點事,各道監司處,行移,何如?傳曰,允。
又以御營廳言啓曰,本廳哨官尹致哲,身爲將官,虛傳將令,擧措駭妄,決棍汰去之意,敢啓。傳曰,知道。
又以摠戎廳言啓曰,本廳哨官異學善,身爲將官,事多駭妄,爲先汰去之意,敢啓。傳曰,知道。
己酉九月初五日辰時,上御熙政堂。藥房入診入侍時,都提調鄭元容,提調李啓朝,副提調金景善,假注書趙翼東,記事官徐翼輔·南秉吉,待敎尹滋悳,以次進伏,醫官金珪·卞鍾鉉·金榘·李琬,進伏楹外訖。上曰,史官分左右。元容進前奏曰,時屆深秋,日氣過冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官待令,使之入診乎?上可之。珪等以次診候訖,退伏楹外。元容曰,脈候奏之。珪等奏曰,脈候左右三部調均矣。元容曰,寒候稍緊,易致有痰滯及外氣之慮,進啖之節如常乎?上曰,如常矣。元容曰,日前議定湯劑,果進幾貼乎?上曰,進三貼矣。元容曰,醫官等伏承湯劑議定之敎,而議定拱辰君子湯矣。材料中入蔘·茸兩種,臣雖昧醫理,旣無現形之候,則蔘料不宜輕進矣,前進湯劑果善下乎?上曰,善下矣。蔘料若無益,則前方中去此料而進之爲宜乎?珪等奏曰,拱辰湯合二陳之屬,仁蔘代以沙蔘,則似無燥熱之慮矣。元容曰,筵退後謹當更議。然古語曰,善醫者,先寢食而後醫藥。若常軫節宣之方,動作勿觸寒暑,食飮勿耽生冷,審愼於調養之節,則氣血自致旺盛,豈有外至之證乎?醫藥者,對投證形之際,滋補於衰老之境者矣。今殿下春秋壯盛,氣度康寧,非進補劑之時也。上曰,近來頗有滯候,故欲進之矣。元容曰,滯候自前有之乎?上曰,前無此證,而近來頻然矣。元容曰,以滯候則補劑,尤非當劑矣。上曰,然則湯劑,姑爲停止,可也。景善起伏奏曰,徽定殿·景陵各祭享祝文,令藝文館改撰事,禮曹單子啓下,而藝文提學趙鶴年,以山陵都監提調,下直出去,依已例,令弘文提學代撰以進,何如?上曰,依爲之。出擧條元容曰,近日連停講筵,自內讀之乎?上曰,今讀小學第四卷矣。元容曰,已讀者,旨義曉然領會乎?上曰,多有未詳處矣。元容曰,文義明白解悟,然後學工可以長進矣。上曰,然矣。元容曰,講規已定,將自何日始講乎?上曰,講號何以爲稱乎?元容曰,依近例以進講爲稱,似好矣。上曰,當自何日爲始乎?元容曰,始講之日,當擇吉日,聞初七·初九俱好云矣。上曰,當自再明始之矣。元容曰,若値日寒,則召接於房內,好矣。上曰,當如是矣。元容曰,學工先自立志,若於簡編上寓心爲樂,則自然有滋味矣。古人云,不讀書,無以處大事。況人主萬幾之政,非學工則何以多畜前言往行,而裁決得正乎?寸陰可惜,政此時也。讀書之外,頻召臣僚,隨事詢問,則可以補知思而廣聰明矣。又奏曰,聞諸道均爲豐登,民事萬幸,而北關一路,雖被水災,亦不至議賑云矣。又奏曰,進講時,講官直爲詣閤入單子,近例爲然矣。上曰,依例,可也。上曰,醫官先退。又命大臣先退。上曰,史官就座。仍命退,諸臣以次退出。
己酉九月初五日申時,上御熙政堂。召對入侍時,參贊官鄭基世,侍讀官李承輔,檢討官睦仁㘽,待敎尹滋悳,假注書趙翼東,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。承輔讀自孟子曰曾子養曾晳,止若曾子者可也。上曰,文義奏之。承輔曰,人子之事親,必以承順親志爲道,苟不順志,雖日奉三牲之養,是只不過口體之養,不可爲孝,而曾子一以承順親志爲道,兼盡口體之養,此固至矣盡矣,而孟子稱曾子之孝,止曰可也夫。可也者,若有未盡底意,則非以曾子之至孝,爲未盡而然也。養志與養口體,卽是子職之當然應行底道,而不是過分之事,故盡子必曰可也。大抵講學之道,於此等旨義,尤當沈潛玩味,伏願殿下懋念焉。上曰,下番讀之。仁㘽讀自孔子曰孝哉,止欲親之喜。上曰,文義奏之。仁㘽曰,閔子騫之孝,非但爲其父母兄弟之常所稱歎,至於衆人而常所稱美,故於其父母兄弟之言,人皆信之,而初無異辭,此所以孔門弟子中特以孝哉閔子騫,聖人深知許與者也。且以衣蘆花一事觀之,懇懇一言,遂致親心感悟,乃以德行之科,至與顔子而竝名,豈非篤孝之實,積於中而著於外之致歟?大抵有孝則有感,卽理也。躍氷之魚,入幕之雀,隨感於王祥之孝心,微物猶然,況於人乎?是故一家之孝,而一國從以興孝,愛敬之孝,而德敎加於百姓,推至四海而莫不爲準,其所孚感捷於桴鼓至矣哉,孝感之理也。伏願殿下,深究此箇道理而念念焉,至若老萊子之事親也,身以七耋之老,反作嬰兒之戲者,此何故焉?爲其老萊子之父母者,見其子之年老,而安得無悶其老之念哉?老萊卽孝子也,於其孝子之心,或恐以己之老而貽親之憂焉,不徒恒言不稱,乃者不自以爲老,而自爲小兒樣子。班衣之着卽兒也,臥地之啼亦兒也。以此小兒之戲,侍在二親之傍,爲弛悶其老之念,而務盡悅其心之道焉,卽此而可知其孝親之至矣。蓋孝之爲道,惟以悅親心爲本,故曾子之孝,必稱養志,戴記之孝,先言樂心,爲能盡其怡愉而承順其心,極其愛敬而不違其志,則其餘衣服飮食之際,左右起居之間,凡所忠養而恭爲者,不必更論。古之君子,篤於事親,有如是也,故載之方冊,傳之後世,至今照人赫赫矣,惟願省察焉。上曰,參贊官讀之。基世讀自樂正春下堂,止可謂孝矣。上曰,文義奏之。基世曰,此章言樂正子之孝也。夫爲孝之道,在於全之一字,卽身體髮膚,受之父母,不敢毁傷之謂也。一擧足一出言之間,不敢忘父母,必也不虧體以全其形,不辱身以全其德,然後乃可爲孝之至矣。今此樂正子之平日持心,必欲全其一身,故下堂之憂,卽不過一時無妄,而猶復數月不出,則宜其有弟子之惑,而旣惑之矣,有能問之。樂正子深喜其問,又嘉其志,重言複言,亟稱而美之也。蓋弟子之職,䙡在叩問,故其師之心,若是喜悅。何況君臣之際,其尊卑何如,而不恥下問,有疑則好問,有告則樂聞,非但有光於聖德,其在臣下之心,感激榮幸,尤當何如哉?近日講筵,發問甚多,臣等每一筵退,相告欣欣。以所讀自止內,下問之多寡,相爲誇道,誠以聖學之要,在於好問,好問之效,自底於緝熙之域。且以聖問之及於賤身,爲榮且幸也,伏願益加懋哉。上曰,閣臣讀之。滋悳讀自伯兪有過,止見於色下也。上曰,文義奏之。滋悳曰,伯兪之事其母也,笞不能使痛,則悲其母之年老而力衰。此實根天之性,自然感發,有不待勉强而然者,平日愛親之誠,由此可知矣。大抵孝子之心,常憂其親之衰老,故上章所云愛日者是已。昔晉之李密,亦以孝稱者,而常云願爲人兄,蓋其意誠以事親之日長也,此等處亦可見誠孝之純篤矣。上讀自孟子曰曾子養曾晳,止見於色下也二遍訖。上曰,可字之義何謂也?基世曰,曾子之養曾晳,曾元之養曾子,必有酒肉,一也,而曾元則但養其口體而已,曾子則承順父母之志,此所以養志也。蓋孝,以養志爲大,曾子之孝,可謂至矣,而孟子之止可也者,以存其餘意也。上曰,人不間於其父母昆弟之言,何謂也?基世曰,閔子騫之孝,夫子歎而美之,則其孝之至且篤可知矣。父母昆弟之言,易近於私,而與外人之所稱,無有間焉,則其孝行之實,積中而著外,可以知矣。上掩卷。承輔起伏奏曰,進講冊子,以第幾卷爲始乎?上曰,自初卷爲始。承輔曰,進講之規,不待命敎,卽詣閤外,故時刻定入之意,敢此仰達矣。上曰,辰時爲定。上曰,史官就座。仍命退,諸臣以次退出。
上在昌德宮廬次。
夜一更,雷動電光。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金建銖啓曰,行大司憲李魯秉,執義睦仁培,掌令金翊鎭·李鼎顯,特平丁昌夾·崔擎祖在外,監察茶時之意,敢啓。傳曰,知道。
金鍏啓曰,右副承旨金基纘,今日不爲仕進,卽爲牌招,何如?傳曰,允。
傳于金鍏曰,召對爲之。
大王大妃殿,傳于申錫愚曰,本事之輕重姑舍,處分積有斟量,已爲傳啓,則後至者,斷當循例傳啓而已,惹起無前之事,又何陳箚乎?若非嘗試之計,必欲壞亂朝廷,有一分嚴畏之心,焉敢如是?似此挾雜之類,不可以臺閣論之,一竝施以遠地定配之典。
傳于申錫愚曰,傳啓之後,懲討之箚疏,何可捧入乎?箚子與上疏還給,捧納承旨推考。
傳于申錫愚曰,別講爲之。
傳于申錫愚曰,臺諫有闕之代,前望單子入之。
臺諫前望單子入之,大司諫李明迪,掌令申泰運,獻納兪錫煥落點。
申錫愚,以弘文館言啓曰,新除授副校理李參鉉,卽爲牌招察任,何如?傳曰,允。
又以弘文館言啓曰,新除授副修撰李鍾浩,時在忠淸道忠州地,經筵入番事緊,請斯速乘馹上來事,下諭。傳曰,許遞。
以右副承旨金基纘牌不進罷職傳旨,傳于申錫愚曰,只推。
申錫愚啓曰,前昌城防禦使李玄璣,貶下之後,時無軍銜,而遽然入來,親納密符。揆以事體,極爲疎忽,不可無警,從重推考,何如?傳曰,允。
大司諫林永洙,掌令李鼎顯,獻納趙龜植聯名箚曰,伏以莫嚴者三尺,人主有所不奪,莫遏者輿情,國人皆曰皆殺。今此逆鉉之千罪萬惡,已極貫盈,而罪止賜死,未行肆市之律,刑政已失,而徐相敎之受嗾,尹致英之指使,疏中句語,至憯絶悖,甘犯誣逼之科,斷案已具,常憲自在。李應植之飛騎傳撥,申觀浩之私室製藥,李能權·金鍵輩之貪權饕財,究厥罪犯,不可島棘而止,則爲臺閣者,竭誠力爭,期回天聽,而遽然傳啓,雖緣義分之怵畏,不惟聲討之不嚴,竝與臺體而壞損,臣等竊爲之慨然也。噫嘻,君讎國賊,人得而誅之,則雖欲寬假之全保之,其於斁國綱遏輿情何哉?伏乞聖明,仰稟東朝,亟從臣等鞫覈之請,以正邦刑,以洩神人之憤焉。取進止。
司諫朴商壽疏曰,伏以臣於日前,以諸罪人懲討事,粗效沫飮之忱,今幸元惡就殛,輿憤少洩,而其餘諸凶鞫覈之請,兪音尙靳,王章未伸,國言如沸,轉有甚焉。噫,彼諸凶之許多負犯,貫盈罪惡,前後臺章,幾盡掀露,而徐相敎·尹致英之綢繆悖疏,造意至憯,下語絶慝,甘犯誣逼之科,莫掩醞釀之跡,此一國臣民之腐心痛骨,期於嚴覈而後已也。且以申觀浩之干犯,無將之誅,不敬之律,在渠焉逭?李能權·金鍵之作俑群奸,難貸之罪,罔赦之案,是豈可一日容貸,而薄勘只止於籬棘而島置,鞫覈尙稽,典刑久屈,此所以諸臣之明張致討,不得請則不止者也。伏願淵然深思,亟允臺請,俾懲亂逆而伸輿論焉。至於李應植事,臣之不得竝論之由,前籲已暴,庶蒙鑑諒,而今若隨衆聯參,則不無前後之異同,若又因此泯默,則實有衷情之難抑。且臣稟質虛脆,自來善病,而近因驟冷之節,始於挾滯而成癨,食飮俱却,終又痰牽而拘孿,動作如掣,以若見狀,萬無時日供職之望。病旣如右,情又難安,非不知屢瀆之爲懼,而玆敢略控情實,仰籲於仁覆之下。伏乞聖明,仰稟東朝,亟遞臣職,以安私分,仍治臣罪,以昭法紀焉云云。
己酉九月初六日午時,上御熙政堂。召對入侍時,參贊官金鍏,侍讀官宋廷和,檢討官睦仁㘽,待敎尹滋悳,假注書李秉文,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。廷和讀自公明宣受學於曾子之門,至於三年而未嘗讀書。此曾子所以有不學之問,而以宣所對之言觀之,則何可以不學稱哉?父母在堂,而叱咜之不至犬馬,卽出於敬謹之意,而尊客之前,尙不敢叱狗,則況侍親側,而怒聲至及於賤畜乎?此指曾子之居家庭時也。阼戺揖讓之儀,筵席宴敖之際,動容周旋,恭而且儉,未見有怠忽底意,此謂曾子之應賓客時也。公所異於私室,尊卑有級,而政令之所出也,正色立朝,嚴而臨下,而亦無毁傷之擧,此言曾子之居朝廷時也。曾子以一貫傳道之聖,有三省吾身之工,篤行實踐,尤著於此三事,則宣乃心說誠服,隨事學習,而未及到十分地位,故未能二字,卽其自謙之辭也。外面則雖不讀書,而默識心通,隨所見學而不厭者,卽此居家庭·應賓客·居朝廷等事,則安有不學而徒居先生之門乎?然則徒能讀書而不知力行者,反非所以爲學之方矣。今殿下,講讀此小學之書,小學中嘉言善行,無非可學之事,則旣讀其書,又學其事者,豈非知行兼治之美也哉?伏願深加體念焉。上曰,下番讀之。仁㘽讀自少連·大連,止君子以爲難。上曰,文義奏之。仁㘽曰,少連·大連,以外國之人,善於居喪,至於如此,則雖中國知禮之士,猶所難能,而此兩人乃能之,夫子所以稱之者,職以此也,而必以東夷之子結之者,卽深美其拔於僻陋之地,而能行是禮,能變是俗之意。又以少連竝列於柳下惠,而乃曰言中倫行中慮,觀於聖門之所與,可見其人之行高矣。高子臯自見孔子後,行不踐影,方長不折,則其爲學之主於篤實可知,由於有篤學之實,故在於執喪之時,極其悲哀之誠,而三年不少衰焉。喪而能盡其誠者,孰如子臯哉?此爲過人之孝,而君子但稱之以難。細究此難字之義,有似乎孟子稱曾子之孝而曰可也之義。大抵喪則致哀,固是子職之所自盡所當爲者,初無過分之事,故其所稱道者,不過以一箇難字下語而已矣。蓋於章句之間,凡所下字者,多有旨義之着緊處,惟願此等處,深加省察焉。上曰,參贊官讀之。鍏讀自顔丁,止其反而息。上曰,文義奏之。鍏曰,大抵爲人子者,孰不欲以孝事親,而以其誠不足,故不能純一焉。非但孝道而然也,凡百事爲,亦無非誠字中出來也。近來之人,未能如是,而顔丁獨能如是,故所以登諸此篇矣。伏願已上公明宣·少連·大連·高子臯·顔丁四章文義省察焉。上曰,閣臣讀之。滋悳讀自曾子有疾,止小子。上曰,文義奏之。滋悳曰,曾子之誠孝,全在於身體髮膚受之父母,不敢毁傷一節也。是以愛親而自愛其身,敬親而自敬其身,雖一起居一動靜之間,克愼克戒,戰戰乎兢兢乎,殆若臨淵而履氷。終始着力,旣如是篤,則豈但不敢毁傷而止哉?以若孔門高弟,修德業而傳聖統,以至揚名顯親矣,然則其全父母之遺體,又貽父母之令名。於此二者,曾子之孝,可謂至矣,此外別無敷演更達之文義矣。上讀自公明宣,止小子四遍訖,上掩卷。上曰,史官就座。仍命退,諸臣以次退出。
己酉九月初六日申時,上御熙政堂。別講入侍時,參贊官申錫愚,侍讀官宋廷和,檢討官睦仁㘽,待敎尹滋悳,假注書李秉文,記事官徐翼輔·南秉吉,各持小學第三卷,以次進伏訖。上曰,史官分左右。上開卷,上曰,上番讀之。廷和讀自箕子者,止不可振也。上曰,文義奏之。廷和曰,箕子·紂諸父之親,而箕是國名,子是五等諸侯中子爵之稱也。殷爲三代之國,而去古未遠,帝堯之茅茨土階,大禹之菲食卑衣,遺風餘俗,尙有存者。且其成湯後賢聖之君,世有儉德,而及紂之時,始爲象箸。以後代觀之,以象爲箸,未必爲極奢之物,而在殷國尙質之世,則物之華麗,人所創見,而他日奢靡之習,有不可勝言者矣。出於人慾之莫遏,啓以侈風之漸長,則以紂無道,爲象箸不足而必至於玉杯,爲玉杯不足而必至於遠方珍怪輿馬宮室之美,而不可救止矣。由奢入儉難,由儉入奢易,奢儉之分,治亂係焉,則今此象箸之始造,已見其漸,箕子憂歎之心,容有旣哉?及殷之亡,箕子罔爲臣僕,而乃以洪範大道,傳于武王,則武王封之朝鮮。其時朝鮮,人文未闢,便一東夷之國也。自夫箕子之東來,八條敎民,德化大行,聲明文物,粲然可觀,素所稱禮義之邦者,卽惟我箕聖之德也。今因本章之文義,略擧往蹟而敷陳之,惟殿下留神考據焉。上曰,下番讀之。仁㘽讀自紂爲淫泆,止傳之曰箕子操。上曰,文義陳之。仁㘽曰,殷之箕子,卽聖人也。以王室之親,居父師之位,欲其尊宗國而輔君德者,其心容有極哉?及其諫不聽之後,不得已決志於自隱,爲其箕子之志者,亦可悲矣。欲效比干之節,而若更諫死,則未免無益之歸矣,將效微子之去,而遽又行遯,則此爲義所不忍矣。是故自托佯狂而晦其跡焉,鼓其琴操而寓之悲焉,則易卦之明夷,特說箕子以之者,指其處置之得當者也。其後東涉浿水,八條設敎,肇人文開闢之會,而遣風餘俗,傳之累千餘載,民到于今,稱頌不已。始也聖師之德而厄窮隨之,終焉聖師之德而敎化行之,此豈非所遇之時,或有幸不幸而然耶?大抵爲治之要,莫先於開言路,帝堯之盛際,而尙有諫鼓之設,大禹之聖德,而必勤善言之拜,以至成湯之從諫不咈,實啓治道之郅隆。且雖以後代言之,自兩漢曁于唐宋,其間明君哲辟之致治太平者,莫不資益於翕受敷施之道矣。伏願殿下,監法於此,使之昌言滿前而盛化旁達焉。上曰,參贊官讀之。錫愚讀自王子比干者,止刳視其心。上曰,文義奏之。錫愚曰,從諫之美,下番已悉陳,而大抵人臣諫君,必規其闕失,人主納其諫而改之,則自底於無過之地,故人君之德,以容諫爲盛,伏願體念焉。上曰,閣臣讀之。滋悳讀微子曰父子,止殷有三仁焉。上曰,文義奏之。滋悳曰,臣所讀自止內,別無可達者矣。上讀自箕子者,止三仁焉三遍訖。上曰,微子遂行,行是何處?廷和對曰,微國也。上掩卷,上曰,史官就座。仍命曰,次次退去。諸臣以次退出。
上在昌德宮廬次。
朝哭後,大殿·大王大妃殿·大妃殿,內閣·政院·玉堂口傳問安。答曰,罔極。
金基纘啓曰,行大司憲李魯秉,執義睦仁培,掌令金翊鎭,持平丁昌夾·崔擎祖在外,掌令申泰運未肅拜,監察茶時之意,敢啓。傳曰,知道。
金景善啓曰,三品官之無得過三日循例請牌,曾有定式矣。大司成李晉翼,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于金景善曰,進講入侍。
大王大妃殿,以司謁口傳下敎曰,浮石從速出浦之意,分付江華府。
傳于金基纘曰,右副承旨入侍。
傳于金基纘曰,召對爲之,坐直承旨同爲入侍。
傳于金基纘曰,知申許遞,前望單子入之。
承旨前望單子入之,李謙在落點。
以大司成李晉翼牌不進罷職傳旨,傳于鄭基世曰,只推。
金基纘,以兵曹言啓曰,本曹正郞朴浚愚,身病猝重,屢度呈狀乞遞。宿衛重地,不可久曠,今姑改差,何如?傳曰,允。
又以義禁府言啓曰,咸鏡監司朴永元狀啓內,茂山府使申在儉,爲先罷黜,其罪狀,令攸司,稟處事,啓下矣。申在儉,自咸興未及上來云,依例發遣府書吏,所到處拿來,何如?傳曰,待待命拿囚。
又以義禁府言啓曰,司諫院大司諫林永洙,獻納趙龜植,司憲府掌令李鼎顯等,一竝施以遠地定配之典事,承傳啓下矣。林永洙慶尙道安東府,趙龜植平安道順安縣,李鼎顯慶尙道柒谷府,竝遠地定配,而以承傳內辭意具罪目,依例發遣府書吏·羅將,押送于各其配所,何如?傳曰,允。
己酉九月初七日辰時,上御熙政堂。進講入侍時,領事鄭元容,講官李若愚,參贊官金景善,侍讀官宋廷和,假注書李秉文,記事官徐翼輔·南秉吉,各持小學第一卷,以次進伏訖。上曰,史官分左右。元容曰,日候不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,辛酉年,大臣解釋章句以奏,乙未年,講官爲之,兩年講規不同,今番則何以爲之乎?上曰,大臣解釋以奏,可也。元容讀新受音,自古者小學,止晦菴題,解釋章句以奏。上讀新受音十遍,命奏文義。元容曰,灑掃應對,小學之敎也,修齊治平,大學之道也。灑掃之事至微,治平至大,自灑掃至治平,似難爲工,而由敎而修道,則道可至於治平矣。自小至大,學有次第,故八歲小學,十五大學,卽其循序也。小學雖是幼稚之敎,前人之嘉言善行,無不具載,而三代原書之出於傳記者,俱是聖賢之言也,在上者學之,可以御世,在下者學之,可以從政。猗歟,我英宗大王,表章是書,大耋之年,亦爲記誦,敎行俗美,以致五十年郅隆之治,伏願監法於是焉。上曰,講官陳之。若愚曰,大臣已爲詳陳,小臣別無演益之義,而大抵小學一書,卽修身齊家治國平天下之要也,伏願殿下體念焉。上曰,玉堂陳之。廷和曰,今此上下章章句旨義,大僚·講官已盡剖析奏達,無有餘蘊,則以臣空疎膚淺之見,更無以敷演仰陳,而殿下於召對講筵,亦已講此小學,今至第三卷强半,而今日進講,又自第一卷而開講,則書題一篇,已有聖工,便是熟讀之書也。論語曰,溫故知新。溫是溫繹之意,而故乃已讀之文也。君子讀書之法,勿謂已讀,而更復溫繹,則已讀中未及知者,自然融解,又得新知,此所謂溫故知新者。伏願殿下,自今伊始,益加硏究,以爲溫知之道焉。上曰,參贊官陳之。景善曰,大臣·儒臣皆已奏之,臣無更達之辭矣。元容曰,臣敢有仰質者矣。治國之道,何以由灑掃應對之小節而能之乎?上曰,灑掃應對,是童子受長者之敎,而知事長之道矣。受敎而生愛親敬長之心,則自可以修身而爲善,爲善則自可行善政而國治矣。元容曰,果然矣。文義如是解看,好矣。又曰,敎於幼稚之時則能受敎,不然則扞格不勝者,何義也?上曰,幼稚之時,其心專一,故其言易入,旣長之後,本心易外馳,故不勝其敎矣。元容曰,聖敎誠然矣。上掩卷後,元容曰,今日殿下進講之初日也,成就聖德之本也,太平萬世之基也。始學之時,必有勤學之誠,而此心久而不懈,終始如一,然後可以成眞工矣。臣等之所祈祝者,朝而讀,暮而習,日以就,月以將,速臻高明之域,而道成德立,亦不可以驟求也。心誠好之,習與智長,則自有豁然貫通之時矣。上曰,當留念矣。元容曰,常讀幾遍則可成誦乎?上曰,讀十遍則可誦之矣。元容曰,講規中有進講後,又行召對別講之規。午間開講時,在院承旨,頻賜召接,公事中隨疑詢問,亦好矣。上曰,當如是爲之矣。又敎曰,申後如値日暮,則夜亦開講,何如乎?元容曰,近夜甚長,讀書尤好,故前亦多夜對之例矣。上曰,史官就座。仍命退,諸臣以次退出。
己酉九月初七日申時,上御熙政堂。大王大妃殿垂簾,右副承旨入侍時,右副承旨金基纘,假注書趙翼東,記事官徐翼輔·南秉吉,副校理金敬鉉,副司果金世鎬,以次進伏訖。上曰,史官分左右。上命內侍,以封書二度授基纘,基纘傳于敬鉉等,敬鉉等跪受訖。大王大妃殿曰,此任重大,無拘顔私,務盡公平,期於悉心對揚也。下去後善不善間,自當有可知之道矣。仍命先退,敬鉉等以次退出。基纘起伏奏曰,俄有召對入侍,坐直承旨同爲入侍之命矣。繼有右副承旨先爲入侍之命,今番入侍傳敎,何以頒布乎?大王大妃殿曰,以右副承旨入侍頒布。仍命召對入侍,參贊官金基纘,同副承旨金建銖,侍讀官宋廷和,檢討官睦仁㘽,待敎尹滋悳,以次進伏訖。基纘請司謁,持入小學與公事。上開卷,讀前受音十遍訖,命諸臣以次讀之,又詳陳文義。廷和讀奏一遍訖曰,臣無有敷衍仰達者矣。仁㘽讀奏一遍訖曰,臣無有仰達文義,而有發問則謹當仰達矣。上曰,固未始不可行,何謂也?仁㘽曰,固未始不可行,卽無不可行之謂也。基纘讀奏一遍曰,篇題中習與智長化與心成一句語,深爲玩味,則可得其要旨矣。凡人有生之初,皆莫不有此智此心,雖或有稟賦之淸濁,才品之高下,然苟自童稚之時,勤學好問,朝益暮習,多識前言往行,則自然開發聰明,涵養氣質,以之知慮周通而無滯,心地瀅澈而不昧,不爲物慾之所昏蔽而撓奪,終至於大而化之,卓然自立,則此爲學問之極致。此章中講習之習字,卽習之又習,無或間斷之義也,伏願體念焉。建銖起伏奏曰,小學者,物欲未萌時所可讀者,而年紀强壯之後學之,則恐有扞格不勝之患也。滋悳讀奏一遍曰,小學者,八歲入學之書也。驟看汎過,有若繁文細節,而朱夫子題之曰,修齊治平之本,本之一字,可見此書之不可不專心着力矣。凡百事爲,皆有本末,欲成其末,先治其本,若以物取類,則千頃之水波流汪洋者,在於導達其源,合抱之木枝葉峻茂者,在於培植其根,而其源其根,卽水之本,木之本也。今夫內而修齊,外而治平,亦當先立其本,而其本則在此一書矣。力學是書,躬行是事,以至確乎立本,則修齊治平之道,不期而自成矣,豈不美哉?大王大妃殿曰,諸臣所奏,須銘念而聽之。又敎曰,主上有好學之誠,而予婦人也。不能曉解文字,雖切勸勉之心,未得如意,所望者惟朝臣與今日登筵諸臣而已。諸臣須悉此意,善爲輔導而陳勉,以爲成就聖德之地,而毋或憚勞也。承聆諸臣,莫不感悚,皆以殫竭報效之義仰達。基纘曰,慈聖下敎,若是懇摯,承聆以還,不覺感激而惶兢。顧今悠悠萬事,惟望聖學之將就,則臣等雖萬萬無狀,豈敢不殫竭魯鈍,以效萬一之補,而亦何敢有一分言勞之心也?第臣等學識蔑劣,見聞謏寡,不足以仰備顧問,今於慈敎縷縷之下,實無稱塞之望,只切悚懍而已矣。又奏曰,顧今大小臣僚,下至八方婦孺,日夜之所區區顒祝者,只在聖學之高明,思見德化之日暢而已。我殿下,若悉燭群情之如是,則凡於講學一事,何可一時少忽,而不念所以俯答之道乎?殿下近日以來,連賜講對,勤學好問,出於實心,臣等每於筵退,輒展讀小學,若有旨義間疑晦處,則反復質問,以爲入告之資,此莫非我殿下導率之效也。推此觀之,一國文風之丕作,其將自今伊始矣,伏願懋哉懋哉。大王大妃殿曰,群情之如是顒祝,予亦知之,主上須益加省念焉。上掩卷。基纘起伏奏曰,臣推考房,無公事,代房軍士房,有公事二度矣。基纘仍讀奏統制使柳基常發兵符祗受啓本訖。仍命書判付,基纘書判付讀奏訖,又讀奏同經筵金輔根三度呈辭訖。仍命書判付,基纘書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金建銖啓曰,行大司憲李魯秉,執義睦仁培,掌令金翊鎭,持平丁昌夾·崔擎祖在外,掌令申泰運未肅拜,監察茶時之意,敢啓。傳曰,知道。
金鍏啓曰,右承旨鄭基世,今日不爲仕進,卽爲牌招,何如?傳曰,允。
傳于金鍏曰,進講入侍。
傳于金鍏曰,明日朝奠兼九日茶禮,當自內親行矣,該房知悉。
傳于申錫愚曰,召對爲之,坐直承旨同爲入侍。
以右承旨鄭基世牌不進罷職傳旨,傳于金建銖曰,只推。
申錫愚,以兵曹言啓曰,新除授同仁權管李容柱母年今爲七十三歲,他無兄弟,法不當遠離赴任,呈狀乞遞。邊將之親年七十無兄弟獨身者,許遞其任,載在法典,改差,何如?傳曰,允。
又以訓鍊都監言啓曰,謹依大王大妃殿口傳下敎,山陵工匠·員役·役軍等犒饋,今月初九日爲之,而堂上·將官一員進去,分給之意,敢啓。傳曰,知道。
金建銖,以刑曹言啓曰,卽接黃海監司徐戴淳文移,則文化縣徒二年定配罪人張金同限滿云矣。取考曹上配案,則金同以刃傷人物罪,丁未九月定配,今已限滿的實。依法典放送後,徒流案頉下事,分付道臣之意,敢啓。傳曰,知道。
己酉九月初八日辰時,上御熙政堂。進講入侍時,講官金學性,參贊官金鍏,檢討官李鼎信,假注書李秉文,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音一遍訖,上開卷,諸臣以次開卷。上曰,講官讀之。學性讀自元亨利貞,止以達其支一遍後,釋義一遍訖。上讀新受音二遍後,釋義一遍,繼讀八遍訖。學性起伏奏曰,盡讀矣。上曰,欲更讀五遍也。學性曰,惟在處分矣。上更讀一遍後,釋義一遍,繼讀四遍訖。上曰,元亨利貞何謂也?學性曰,此是天道也。天之化生萬物,皆具是理,在人爲仁義禮智之性矣。上曰,元字之義何謂也?學性曰,始之義也。易曰,大哉乾元。萬物資始矣。上曰,綱字何義也?學性曰,綱如網之有綱,卽根本之義,而萬善統於仁義禮智,故曰綱矣。上曰,隨感而見,何義也?學性曰,有物自外,而感動其內,則四端隨其感動,自內而發現之謂矣。上曰,安此暴棄,何義也?學性曰,自害自棄,而以其蚩蚩無知也,故自安於暴棄而不自覺矣。上曰,以達其支,何義也?學性曰,此引喩之辭也。譬之木,則厚培其根,然後枝條暢達。仁義禮智,卽木之根本也,四端之現,卽木之枝條也。培養其仁義禮智之性,然後惻隱·羞惡·辭讓·是非之心,擴而充之,萬善俱足矣。上讀至愛親敬兄忠君弟長之大文。上曰,予亦當如是,可矣。鍏曰,至當矣。凡講學之道,非但講讀而已,將以行之也,聖敎至當矣。上曰,有順無强,何義也?學性曰,順者自然之謂也,强者勉之謂也。此四者卽人彝性之所同得,自然之天性,無待勉强者矣。上掩卷,上曰,史官就座。仍命退,諸臣以次退出。
己酉九月初八日申時,上御熙政堂。召對入侍,坐直承旨持公事同爲入侍時,參贊官申錫愚,侍讀官宋廷和,檢討官李鼎信,待敎尹滋悳,假注書李秉文,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀前受音五遍,釋義一遍訖。上曰,厥初者,本然之謂乎?廷和曰,然矣。上曰,浩浩何義也。鼎信曰,廣大之貌也。上曰,達字何義也?廷和曰,發達之謂也。上曰,此義譬喩於木乎?廷和曰,然矣。上又讀十遍,釋義一遍,繼讀五遍訖,仍掩卷。錫愚起伏奏曰,小臣該房卽工房而無公事,禮房代房,有公事一度矣。仍讀奏山陵都監提調臣洪在喆等狀啓,假丁字閣傍壁塗墍仍舖方甎事訖。上命書判付,錫愚書判付讀奏訖。又奏曰,臣以兵房代房,有公事三度矣。仍讀奏兵曹草記,同仁權管改差事訖,上書下允字。錫愚又讀奏訓鍊都監草記,山陵工匠·員役·役軍等犒饋時,堂上·將官一員進去事訖,上書下知道。錫愚又讀奏統虞候臣李趾秀狀啓,唐浦萬戶金時曄,知世浦萬戶張昌浩,天城堡萬戶李秉奎等到防事訖。上命書判付,錫愚書判付讀奏訖。又奏曰,臣以刑房代房,有公事一度矣。仍讀奏刑曹草記,黃海道文化縣定配罪人張金同限滿放送事訖,上書下知道。錫愚奏曰,俄者口傳下敎中,自今日以後,坐直承旨依例入參於召對爲敎矣。若申前召對,則何以爲之乎?上曰,申前在院承旨竝入,申後坐直承旨,同爲入參,可也。命史官就座,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金建銖啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
金鍏啓曰,假注書李秉文,身病猝重,勢難察任,今姑改差,何如?傳曰,允。
李秉文改差,代以成載瑗爲假注書。
傳于李謙在曰,進講入侍。
傳于鄭基世曰,右承旨入侍。
傳于鄭基世曰,召對爲之,諸承旨持公事,同爲入侍。
金基纘啓曰,訓鍊大將洪在龍,以山陵工匠等犒饋事,今方出去矣。所佩命召,何以爲之?敢稟。傳曰,仍佩往來。
大王大妃殿,傳于金基纘曰,向以潛商事,有所飭敎矣。其間果未知如何申飭,而今則節使之行漸近,更爲嚴關於松都及所經沿路監兵營·灣尹許,痛加禁斷之意,分付,可也。如是令申之後,儻或不善擧行,責有所歸,竝須知悉。
傳于金基纘曰,右承旨許遞,前望單子入之。
大司諫李明迪,掌令申泰運,獻納兪錫煥,副校理李參鉉,副修撰李鼎信等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更令玉府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑,措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授行大司憲李魯秉,時在京畿驪州地,執義睦仁培,時在京畿楊州地,掌令金翊鎭,時在京畿楊根地,持平丁昌夾,時在全羅道南原地,持平崔擎祖,時在咸鏡道永興地,請竝斯速乘馹上來事,下諭。答府曰,不允。下諭事,許遞。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授正言文致中,時在平安道定州地,正言金羲裕,時在慶尙道義城地,請竝斯速乘馹上來事,下諭。答院曰,不允。下諭事,許遞。
以司諫朴商壽牌不進罷職傳旨,傳于金建銖曰,只推。
金建銖,以禮曹言啓曰,全羅道觀察使封進今九月令宗廟·殯殿·徽定殿薦新石榴,來十月令宗廟·殯殿·徽定殿薦新柚子,今初十日薦進,而景慕宮薦新石榴·柚子,則慶尙道例爲封進矣。本道所封,未及上來,莫重薦獻,不可後時,依前例,以宗廟薦新加封石榴·柚子,同日一體薦進,而殯殿薦新石榴·柚子,則同日朝奠兼薦,何如?傳曰,允。
又以禮曹書啓曰,卽接淸州幼學白相鎭所志以爲,族姪致毅,嫡·妾俱無子,以其同姓十二寸弟致五第二子樂達,欲爲繼後,兩家諸族相議完定,而致毅夫妻俱爲作故,拘於常規,不得循例禮斜,依定式草記,稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長白相鎭所訴旣如此,白致五第二子樂達,立爲白致毅之後,何如?傳曰,允。
金基纘,以訓鍊都監言啓曰,謹依下敎,臣在龍今日進詣山陵役所,工匠·員役·役軍等犒饋之意,敢啓。傳曰,知道。
忠淸監司趙得林狀啓,懷德縣監鄭喆容牒呈內,本縣外南面龍田里居副司直宋來熙處敦諭一度,卽爲齎奉,馳往傳諭,則以爲,臣竊伏草萊,奉諱以來,攀號之誠雖切,而疾病之軀難强,旣自涕戀,又極惶隕。玆者道臣齎傳恩諭,德音隆重,今當新服厥命之時,奮勵於讀書明理之工,勉臣以筵席啓沃之責,臣祗拜莊讀,仰戴異數,不覺感涕之交頤也。如臣蔑裂之賤,廁於收召之列,千萬不近似,臣不免自欺而上欺君父,以致恩禮之屑越,故寧伏違傲之罪,而從前不敢進身者,已有微諒之熟,粗守溝壑之志。至於今日,又以待賢之禮待之,則聖上之欲致愚臣者,適使臣愈不敢進也。噫,君臣之義,根於秉彝,承此懇惻之旨,則一進輦下,以謝天眷,自是分義當然,而狗馬之疾,日益沈篤,跬步蠢動,斷矣無望。死非所恨,而只是辜恩負德之爲可恨也。瞻望雲天,但切悲泣,儻或病氣少甦,則當以文字,畢陳微忱是如,故玆以枚擧牒報事云云。踏啓字。
戶曹參判韓正敎疏曰,伏以臣猥膺專對,行將出疆矣。臣之父母墳山,在於京畿安城·南陽等地,遠離之前,冀一省掃,情理之所不容已,敢陳私懇,仰瀆崇嚴。伏乞聖明,俯賜鑑諒,特許由暇,得以往省,俾伸至情,千萬幸甚。臣無任云云。答曰,省疏具悉。卿其往省焉。
大司成李晉翼疏曰,伏以臣謏材蔑識,百不近似,學究秀才,兩無攸當,晩竊倖第,驟躋緋玉,而偏蒙我大行朝拂拭之恩,內外歷揚,罔非踰濫,而隆造莫報於涓埃,至痛遽抱於崩坼,俯仰穹壤,祗自冤號。不意日昨,伏奉除旨,以臣爲成均館大司成者,臣誠惝怳兢惕,莫省所以自措也。噫,是職也,卽虞廷之敎胄子,周官之掌成均,而敦尙儒敎,興起文風,贊一代聲明之治,任多士培養之責,苟非鴻匠宿儒,望實優於標準,鑑識足以裁別,則固不可苟授而冒據也審矣。臣本孤陋寡聞,最居人下,少日之粗習章句,藝遊黌庠者,亦已年邁志衰,便屬筌蹄。以臣自視,卽一空空沒字碑耳,臣於是何所籍手,晏若固有,而況今一初之會,庶政維新,雖在微官冗職,固宜量才授能,如玉尺金秤之不差錙銖,迺於林立之中,反招秕前之譏,在私心而增集木之懼,以公議而有積薪之歎。傳笑縫掖,縱不自恤,貽累聖簡,諒非細故,參倚前衡,承膺無路,玆敢悉暴衷懇,仰瀆嚴廬之下。伏乞聖慈,仰稟東朝,亟遞臣新授職名,以重公器,以安微分焉。臣無任云云。省疏具悉。爾其勿辭察職。
檢閱南秉吉疏曰,伏以新除授左承旨臣李謙在,卽臣之姨母夫也。臣之所帶兼銜,揆以格例,在下當遞,間値齋日,今始仰籲。伏乞聖明,仰稟東朝,亟許鐫改,以存公格,以安私分焉。臣無任云云。省疏具悉。疏辭,下該曹,稟處。
己酉九月初九日卯時,上詣殯殿。朝奠兼九日茶禮親行入侍時,行都承旨金鍏,左承旨李謙在,右承旨鄭基世,左副承旨申錫愚,右副承旨金基纘,同副承旨金建銖,假注書趙翼東·李秉文,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣吳取善·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎洪淳穆·金輔鉉,待敎尹滋悳,以次侍立。時至,通禮跪啓請出次,上具衰服,出廬次門,入殯殿門詣褥位。引儀唱俯伏哭,上俯伏哭。引儀唱止哭,上止哭。引儀唱三上香,代奠官詣香案前三上香訖。引儀唱執盞,代奠官獻盞訖。引儀唱俯伏哭,上俯伏哭。引儀唱止哭,上止哭。引儀唱左通禮導殿下還廬次,上出殯殿門,入廬次門。諸臣以次退出。
己酉九月初九日辰時,上御熙政堂。進講入侍時,講官尹定鉉,參贊官李謙在,侍讀官李參鉉,假注書趙翼東,別兼春秋金德根,記事官南秉吉,各持小學第一卷,以次進伏訖。上曰,史官分左右。上誦前受音一遍訖。上開卷,命講官讀之,定鉉讀新受音,自小學之方,止惟聖之謨。上曰,文義奏之。定鉉釋義一遍訖,又奏曰,三代之時,學有次第,敎有成法,八歲入小學,十五入大學,修齊治平,進學成德,皆由小學·大學中出矣。上曰,動罔或悖,思罔或逾,何義也?定鉉曰,動罔或悖,動時工也,思罔或逾,靜時工也。上曰,窮理修身,何義也?定鉉曰,窮理卽大學格物致知之謂也。上曰,乃復其初,何義也?定鉉曰,聖人氣質淸明,不待復之也。凡人克去己私,然後本性復矣,故云復其初也。上曰,幸玆秉彝,何義也?定鉉曰,世雖遠而人雖亡,人之得於天而所秉之彝,無古今之殊,故進德修業,可以復其初,如三代敎學極盛之時也。上曰,諸臣以次讀之。參鉉讀奏一遍曰,灑掃應對,小學之事也,窮理修身,大學之事也。進學次第,朱夫子旣明言之,而又於題辭之末,特言匪我言耄惟聖之謨云,欲使學者敬聽而服膺之也。今殿下日講是書,臣等講釋之言,勿以謏陋之言聽之,而常若親聽朱夫子之訓於方冊之上,以存警惕之念,則尤有切於進學之方,是臣區區之望也。上曰,文義更陳之。參鉉曰,俄者下詢中動罔或悖者,灑掃應對,皆是動作之事也。思罔或逾者,誦詩讀書,詠歌舞蹈,皆是思慮之所發於外者,故曰動曰思,指義各殊耳。謙在讀奏一遍,上讀新受音七遍訖,釋義一遍,繼讀三遍訖。定鉉曰,講筵則雖以懸吐冊子讀之,而燕讀之時,則以無吐冊子讀之,似好矣。上曰,當依此爲之。定鉉曰,字音高低,依準奎章全韻·全韻玉篇讀之,好矣。上曰,史官就座。仍命退,諸臣以次退出。
己酉九月初九月未時,上御熙政堂。大王大妃殿垂簾,右承旨入侍時,右承旨鄭基世,假注書趙翼東,別兼春秋金德根,記事官南秉吉,副校理李參鉉,副司果申錫禧·曺錫輿,以次進伏訖。上曰,史官分左右。上命內侍,以封書三度授基世,基世傳于參鉉等,參鉉等跪受訖。大王大妃殿曰,此任至重,務盡公平,思此付畀之意,無拘顔私,惕念對揚,可也。盡心與不盡心,當有入聞之道,自量爲之也。命參鉉等先退,參鉉等以次退出。上曰,史官就座。仍命退,承史以次退出。
己酉九月初九日未時,上御熙政堂。召對,諸承旨持公事同爲入侍時,行都承旨金鍏,左承旨李謙在,參贊官鄭基世,右副承旨金基纘,同副承旨金建銖,檢討官李鼎信,直閣趙然興,假注書趙翼東,別兼春秋金德根,記事官南秉吉,各持小學第一卷,以次進伏訖。上曰,史官分左右。上開卷,讀前受音四遍,釋義一遍訖。上曰,詠歌舞蹈,何義也?然興曰,手之舞之足之蹈之以習樂也。鼎信曰,詠歌所以養其聲音,舞蹈所以養其血脈也。上曰,動罔或悖,思罔或逾,何義也?鼎信曰,凡所動作思慮,無或悖戾逾越者,是乃惟精惟一而執中之義也。基世曰,蓋心者,所乎主一,故灑掃應對之暇,出入孝恭之餘,誦詩而讀書,詠歌而舞蹈,一思一慮,無或逾越於此,始可謂專心之學。今以講筵言之,方策之上,先思章句,誦讀之時,深思旨意,雖於造次之間,念玆在玆,不出乎此,則爲學之要,莫過於是也。上曰,昔非不足,今豈有餘,何義也?然興曰,天之所賦於人,人之所得於天者,本非不足矣。爲物慾所蔽,有時昏然,而本體之明則自在,若因其端而明之,道得於內,功成於外,則此不過復其初而已,亦豈有昔不足今有餘之殊乎?譬如寶鑑,本自光明,而只緣塵垢之埋沒,失其本形,及夫垢盡明見,則是個當年之寶鑑也。基世曰,昔是稟性之初也,今始復初之後也。昔日之稟性,固非不足,而安於暴棄者,卽由於物欲之蔽也。今日之復初,亦非有餘,而以其德崇,故能保其本然之性也。鼎信曰,凡人所賦之天性,爲氣稟物欲之所蔽,安於暴棄而頹其綱,則此性本非不足而然也。建學立師以敎之,使之養其本然之性,而德崇業廣,則此性亦非有餘而然也。上曰,經殘敎弛,何義也?基世曰,三代之時,聖賢之書,燦然具備,而自秦焚詩書之後,六經蕩殘,而敎法亦隨而解弛,鄕無淳厚之俗,世乏粹美之材者,實由於是,可不惜哉?然興曰,聖人已遠,六經殘缺,敎人之方,亦解弛之謂也。上曰,明命赫然,罔有內外,何義也?然興曰,明命,卽人之所得於天而自然之性也。本體光明,外內瀅澈之謂也。上曰,浮靡,何義也?然興曰,浮靡,卽浮薄侈靡也。蒙不養正,故習與性成,利欲牽引,竟入於浮靡之科也。上曰,異言,何義也?然興曰,異言如楊朱無君,墨翟無父之類,而害於聖道者也。上曰,嗟嗟小子,敬受此書,何義也?然興曰,嗟嗟,歎辭,小子,皆指後學也。此書者,卽小學也,朱夫子輯先聖之謨,而授後來之學者也。上繼讀六遍,又釋義一遍訖。上曰,以次讀之。鼎信·基世·然興等,以次讀奏訖,上掩卷。鍏起伏奏曰,臣吏房而無公事矣。謙在起伏奏曰,臣戶房而無公事矣。基世起伏奏曰,臣禮房而有公事三度矣。仍讀奏山陵都監提調臣洪在喆等狀啓,假丁字閣月臺十四面簷階次第排鋪事訖。上命書判付,基世書判付讀奏訖。又讀奏全羅監司臣南秉哲狀啓,石榴薦新于肇慶廟事訖,上命書判付,基世書判付讀奏訖。又讀奏全羅監司臣南秉哲狀啓,柚子薦新于肇慶廟事訖。上命書判付,基世書判付讀奏訖。基纘起伏奏曰,臣軍士房而有公事一度矣。仍讀奏忠淸水使臣吳明善狀啓,虞候李種德到任事訖。上命書判付,基纘書判付讀奏訖。建銖起伏奏曰,臣推考房而無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房副提調金鍏啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。
大王大妃殿·王大妃殿·大妃殿,口傳問安。答曰,知道。
金鍏啓曰,左副承旨申錫愚,今日不爲仕進,卽爲牌招,何如?傳曰,允。
李謙在啓曰,備邊司郞廳來言,今日賓廳日次,而領議政鄭元容有身病,左議政金道喜無時急稟定事,右議政未差,不得來會云矣,敢啓。傳曰,知道。
備忘記,茂山都護府使李載熙下直,長弓一張,長箭一部,片箭一部,筒兒一箇賜給。
傳于李謙在曰,進講入侍。
以忠淸監司趙得林狀啓,懷德縣監鄭喆容身死事,傳于李謙在曰,令該曹口傳差出,催促下送。
李謙在啓曰,吏曹郞廳來言,臺諫有闕,政事,敢稟。傳曰,前望單子入之。
吏曹口傳政事,以金博淵爲懷德縣監。
承旨前望單子入之,金輔根落點。
以左副承旨申錫愚牌不進罷職傳旨,傳于李謙在曰,只推。
傳于李謙在曰,左副承旨·右副承旨·同副承旨竝許遞,前望單子入之,待下批牌招察任。
承旨前望單子入之,曺錫雨·李源命·尹敎成落點。
傳于李謙在曰,召對爲之。
大司諫李明迪,掌令申泰運,獻納兪錫煥,副校理李承輔,副修撰李鼎信等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之律,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道〈罪人〉鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆大道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更令王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
李謙在,以兵曹言啓曰,五衛將曺豊振·朴龍鉉·金始澤,景福宮衛將張元植·李應信,俱以病難供職,呈狀乞遞,竝改差,何如?傳曰,允。
又以宣惠廳言啓曰,魂殿山陵三年內所用菜物·柴炭等價,自戶曹磨鍊,分定於京畿各邑,而己亥以後國恤時,爲除畿民之弊,始令本廳句管給價,而價本則或以江都米,或以常平賑廳·宣惠各廳與兵戶曹各軍門所在銀錢米布,啓稟取用者,已成恒例矣。今此大行大王三年內菜物等價,亦依此例,以米·木·錢三分磨鍊,米一千一百五石七斗七升二合七夕,木六十六同十六疋,錢六千六百三十二兩等,取用於宣惠各廳·常平賑廳·兵戶曹各軍門,而自本廳有難直爲派定,依前例特令廟堂參量區劃,一依各其司定式上下,以爲貢人進排之地,而魂殿入番宗室以下蔘䓀價米元數八百四十六石六斗六升六合五夕,依乙卯定奪,折半減除,依丙申定奪,又減三分一外,米·木·錢三分磨鍊,米九十四石二斗二升二合二夕,木五同三十二疋,錢五百六十四兩等,亦令廟堂一體劃定,直給魂殿所屬,俾無窘急之弊,何如?傳曰,允。
吏曹啓目粘連,觀此藝文館檢閱南秉吉上疏,則以爲,左承旨李謙在,卽臣之姨母夫也。臣之所帶兼銜,揆以格例,在下當遞。伏乞聖明,仰稟東朝,亟許鐫改,以存公格亦爲白有臥乎所,相避之法,在下當遞是白乎矣,史官春秋兼銜,法不得減下是白如乎,承政院左承旨李謙在所帶春秋館修撰官之任,今姑減下,何如?判付啓依允。
己酉九月初十日辰時,上詣殯殿。靈牀奉審入侍時,同副承旨金建銖,假注書趙翼東,記注官金熙逌,都監提調成遂默,檢校待敎洪淳穆,以次侍立。時至,上具衰服,出廬次門,入殯殿門,靈牀奉審訖,仍出殯殿門,還入廬次。諸臣以次退出。
己酉九月初十日辰時,上御熙政堂。進講入侍時,領事金道喜,講官李若愚,參贊官金基纘,侍讀官李承輔,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。道喜進前奏曰,日前講筵,領相援擧辛酉·乙未兩年例而有所仰稟,新受音與解釋讀奏,竝令大臣爲之事,至蒙下敎矣。法講則玉堂讀奏,進講則講官讀奏,自是例也。法講事體之嚴重,莫如朝講,而大臣曾無奏讀之例。進講雖異於朝講,講則一也。旣有逐日登對之講官,新受音與解釋·奏讀,令講官爲之似好,故今於未及開講之前,敢此仰達矣。上曰,依爲之。上誦前受音一遍訖,上開卷。若愚讀新受音,自子思子曰,止才過人矣,解釋章句以奏。上曰,則字是法之義乎?若愚曰,然矣。上曰,邪色,邪慝之色乎?若愚曰,然矣。上讀新受音六遍,釋義一遍,繼讀四遍訖,釋義一遍。上曰,則天明,何謂也?若愚曰,法天明命也。上曰,遵聖法,何謂也?若愚曰,遵聖賢法則也。基纘曰,列女傳卽蒐輯古來賢婦人事也,自寢不側止立不跛,皆正其身體也。若愚曰,此章云云,壹是皆正,而卽周大任胎敎之法也。上曰,邪味何味也?承輔曰,此卽不正之味,而似是調和五時,如今俚諺所稱珍羞妙饌之謂也。上曰,以次讀之。道喜曰,講官則俄已讀之矣,講官以下讀之,何如?上曰,依爲之。上曰,講官文義奏之。若愚奏曰,自天命止謂敎,卽中庸初章也。稟是性卽天命,率是性卽道,修是道卽敎也。性·道·敎三字,實是大學之本原,此於小學之方,雖若高遠,而小學卽爲大學之根基,故朱子所以輯成是篇,爲聖門入德之本,而自列女傳以下,卽自胎敎之始而,言字字句句,無一非切於學問工夫。伏願深留聖意,理會體念焉。承輔讀一遍訖。上曰,文義奏之。承輔曰,講官所陳,無非切實,而子思之曰天命曰率性者,其理至微妙。夫天以陰陽五行之理,賦與於人者,謂之命,人以建順五常之德,稟受於天者,謂之性,故在天曰命,在人爲性,而人能率循其所稟之性,日用常行,無非一出於天理之當然者所謂道,而品節其當行之道,無過不及之差,以爲後世法者,是謂敎也。惟聖人,能率循其本然之性,而衆人則不如是矣。大抵命與性,卽學問中最爲用工處,故朱夫子所以集中庸首章之言,使後世學者以爲典法者也。伏願殿下,於性命上工夫,尤爲澄省焉。基纘讀一遍訖。上曰,文義奏之。基纘曰,講官·儒臣已有所敷陳,而臣則別無可陳者矣。道喜奏曰,夫小學一書,卽朱夫子所以爲萬世開來學,而列聖朝所以立大本敦風敎者也。詳在前後御製序文,而臣亦向有所奏矣。人或疑是書也,緊切於日用常行,而至於人君御世出治之道,固未嘗及之,而是則不然。若於此存養已熟,根基已厚,則非僻不干於思慮,讒邪不眩於聰明,措之治法政謨,無往不沛然矣。先儒許衡之言曰,信之如神明,敬之如父母。誠以下學上達之工,捨是書不得也。灑掃應對之節,雖似淺近,修齊治平之道,寔本於此,一字一句之間,深留聖意,是臣區區之祝。上曰,弟子何也?基纘曰,弟子卽受學之人,師卽敎授之人,如今所稱先生之謂也。若愚曰,先覺者爲師,後覺者爲弟子也。上曰,令瞽誦詩道正事,何義也?承輔曰,古者樂師,以瞽爲之者。蓋無目者,不能視物,而精神聰明,專一於知音諧律故也。基纘曰,詩,二南也,正事,如二典之類也。上曰,夜則令瞽,何也?若愚曰,自朝至晝,起居·動作·食飮·視聽,無一不致愼,而至於昏夜,亦令誦道詩·書,使其志氣瀅澈,無一毫私慾之蔽也。上掩卷。道喜進前奏曰,近者日候雖涼,午後則頗暄矣,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,辛酉勸講時,開講前先爲承候,而乙未以後,則掩卷後始爲承候。近例卽然,故俄於開講前,未得承候矣。上曰,史官就座。仍命退,諸臣以次退出。
己酉九月初十日申時,上御熙政堂。召對入侍時,參贊官李謙在,侍讀官李承輔,檢討官李鼎信,直閣趙然興,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀新受音,自子思子曰,止才過人矣,四遍訖,釋義一遍。上曰,知所以學,何義乎?鼎信曰,敎之以天之明命,性之率循,則弟子知其所以學也。上曰,邪味何味也?然興曰,不正之味也。上曰,形容卽顔貌之謂乎?然興曰,非特顔貌,聲音動容,無非端正也。上繼讀六遍訖。上曰,以次讀之。承輔·鼎信·謙在·然興等,以次讀奏一遍訖,上掩卷。謙在起伏奏曰,臣刑房而無公事,臣吏房代房而無公事,臣戶房代房而無公事,臣禮房代房而無公事,臣兵房代房而無公事,臣工房代房而無公事矣。仍奏曰,今此召對時,坐直承旨,當同爲入侍,而都承旨金鍏藥院進,新除授承旨竝未肅拜,院中只有臣一人,未得同爲入侍矣。俄者傳敎,只以召對爲之書下,何如?上曰,依爲之。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于李源命曰,進講入侍。
李源命啓曰,右邊捕盜大將尹義儉,以轝士大將,轝士軍點考事,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
以黃海監司徐戴淳狀啓,遂安郡守李羲昌,法外濫杖,人命致死,爲先罷黜,其罪狀令攸司稟處事,傳于金輔根曰,令該曹口傳差出,卽速下送。
吏曹口傳政事,以李繪九爲遂安郡守。
傳于金輔根曰,召對爲之,諸承旨持公事,同爲入侍。
金輔根,以山陵都監摠護使意啓曰,本都監三物所郞廳沈元澤,身病猝重,無以仕進,今姑改差,其代,前縣監曺錫弼差下,使之察任,而時無職名,令該曹付軍職,冠帶常仕,何如?傳曰,允。
兵曹口傳政事,副司果單曺錫弼。
尹敎成,以義禁府言啓曰,黃海監司徐戴淳狀啓內,遂安郡守李羲昌,爲先罷黜,其罪狀,令攸司,稟處事,啓下矣。李羲昌,時在任所云,依例發遣府羅將拿來,何如?傳曰,待待命拿囚。
大司諫李明迪,掌令申泰運,獻納兪錫煥,副校理李承輔,修撰睦仁㘽等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
大護軍李啓朝疏曰,伏以臣儱侗謭劣,百無肖似,加之言議風裁,萬不合於淸朝風憲之長,而數月之內,四叨此職,前後請對,亦已屢遭。懲討之誠,明張之義,竊自以爲不後於人,而日前奉牌於朝房也,慈聖下敎,萬萬截嚴,至伏承不敢承聞之命,而畢竟還收之恩,逈出常格,曲爲賤臣之地,俾開進身之路。於是感激惶懍,他不暇顧,罔念物議之未愜,徒知義分之是怵,不得已冒沒詣臺,遽然傳啓而退,臣之危蹙之情,歷屢日而實難自措。迺者直截之論,峻發於臺端,臣雖未見其箚本,蓋聞旨意,則謂臣聲討之不嚴,臺體之壞損,臣滿心慙恧,卽欲鑽地而不可得也。噫,今番諸凶,是何等劇逆大憝,而始未能積誠竭論,冀回天聽,又未能冒死犯威,以伸輿論,臣之罪也。臺閣事體,本自愼重,而緣臣闇弱,壞損無餘,貽羞同朝,傳笑後來,臣之罪也。臣罪至此,萬殞難贖,玆敢短章自列,仰瀆崇嚴。伏乞聖明,仰稟東朝,下臣司敗,亟勘當律,以謝臺論,以安賤分,千萬幸甚。臣無任云云。答曰,省疏具悉。卿旣準請,使卿傳啓,彼言自損臺體,於卿何恤?
己酉九月十一日辰時,上御熙政堂。進講入侍時,講官金學性,參贊官李源命,檢討官睦仁㘽,假注書趙翼東,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音一遍訖,上開卷。學性讀新受音,自內則曰凡生子,止九年敎之數日,奏釋文義訖。上讀新受音六遍訖,釋義一遍,繼讀四遍訖。學性曰,已讀十遍矣。上曰,當更讀矣。繼讀五遍訖,又釋義一遍。上曰,必求其寬裕慈惠,溫良恭敬愼而寡言者,爲其子之學之乎?學性曰,然矣。上繼讀六遍訖,上曰,以次奏文義。學性曰,上節卽胎中有敎也。如此生子,而才質雖美,不可無敎,故自乳母之屬而愼擇如此,使之敎諭,自食食能言衣服之節,皆有敎焉。應之速緩,帶之革絲,卽剛柔之義,男取其陽剛,故應速而帶革,女取其柔順,故應緩而帶絲,此似是五年以前之事也。自六年以後,智思漸長,故敎諭之次序如此。蓋生子而不能敎,則有不肖之慮,故自始生之初,謹其始而敎諭之,使之成就焉。仁㘽曰,小學敎人之道,必先早諭,雖此在乳之孩,必欲蒙養以正,謹於其始,而其所養正之始,惟在乎子師之賢矣。其於乳養之際,使其所飼之兒,自然氣類之相感,而固有化於善之理,故必擇婦德之全備者而爲之師焉。此與胎敎之方同矣,而寔出早諭之義也。自其乳養之初,至于年之漸長,乃有許多敎條,敎之者無一時不敎之時,學之者無一時不學之時,由其敎有素學有常,而所以致習與智長,化與心成,自無扞格不勝之歎矣。推此而觀,則學問之工,豈可不及時慥慥,而亦豈可暫時放過乎?念義理之無窮而寸陰是惜,務終始之典學而寒曝是戒,然後可見德業之日就,而克㡳光明之域矣,惟願念念于玆焉。源命曰,講官·儒臣備盡仰奏,臣無有更奏者矣。學性曰,男女有革絲之別,而無食食之別。食食,男女一也,故無別矣。又奏曰,進講及召對外,燕閒中亦以懸吐冊進讀乎?上曰,然矣。學性曰,若只以懸吐冊進讀,則眼慣而口順,難以入心,以不懸吐冊子進讀,則恐好矣。上曰,當依此爲之矣。上曰,史官就座。仍命退,諸臣以次退出。
己酉九月十一日申時,上御熙政堂。召對,諸承旨持公事同爲入侍時,參贊官金輔根,侍讀官李承輔,檢討官睦仁㘽,直閣趙然興,假注書趙翼東,記事官徐翼輔·南秉吉,各持小學第一卷,左副承旨李源命,右副承旨李謙在,同副承旨尹敎成,以次進伏訖。上曰,史官分左右。上開卷,讀前受音十遍訖,上釋義一遍。上曰,文義奏之。承輔曰,古者敎子之道,已自生子之初,務盡其敎養之方,故必擇其婦德兼備者而爲之,姆師使之聞正言見正事行正道,而隨其年紀,先以易知易行之事,次第敎導,至於成就其德性,豈非愼且難哉?雖以學問之道言之,以此推類,則始自使近處用工,而最忌躐等而進,故一年二年,循序漸進,勉勉不已,則可以至於高明之域矣。伏願此等處,亦加澄省焉。上曰,以次奏之。仁㘽曰,此篇文義,朝者講官,備陳無餘,臣亦有所一二仰達者,今無可更爲敷演以奏者,而第以章句內餘義論之矣。有曰,七年男女不同席,不共食。蓋男女年至七歲,則可謂稍長,而漸有知覺之時也,故先敎以男女之別,使之席不同坐,食不共器。由此推之,則非但席與食爲然,至於起居動作之際,衣服井湢之節,不使相混而嚴於其別,可知矣。有曰,八年出入門戶,卽席飮食必後長者,始敎之讓。年至八歲,則示以長幼之序,而導以禮讓之方,此之爲先務,故其所施敎也如此。然則此不徒出入與飮食而己,凡於日用常行之間,可知其隨事隨處而必讓於長者矣。大抵當句所言,雖指一事,若以餘義,比類以觀,則亦可因此段而推驗於他段者多矣。此等處深加硏究,則必有自得之益,伏願以此留神焉。輔根曰,俄者以寬裕慈惠溫良恭敬愼而寡言等義,殿下有此等字義好之意下敎矣。臣請因此而陳之,此非徒姆師之敎孩提如是也。勿論尊卑貴賤,雖老成之時,每與如此之人,同遊共處,師之友之,則其所以輔養資益者多矣。殿下今方克勤于講,對外而筵臣,頻接如此之人,內而宦妾御,必取如此之人,毋或使便侫巧令之徒,近於左右,則睿學自然日就,聖德漸至光大,伏願體念焉。然興曰,玉堂·參贊官所奏,甚好矣,臣無容敷演仰奏者,而此卽蒙以養正之義也。古人生子,能食能言,當以格言至論,日陳於前,雖未曉知,當薰聒盈耳,久自安習。蓋難操而易舍者心也,難遏而易溺者欲也。若爲之不豫,及乎稍長,衆欲潛滋,外內交攻,則欲其純全,何可得乎?故必擇慈惠恭敬寡言者,以爲子師也。非但蒙養擇師爲然,人主之親賢遠邪亦然,若名實是非而不辨,公私愛惡而不察,則其極至於君子小人之分,猶未定也。昔伊尹戒太甲曰,有言逆于汝心,必求諸道,有言遜于汝志,必求諸非道。其說於辨別賢邪近之矣,此等處益加垂省焉。上曰,諸承旨以次奏之。源命曰,子師卽乳母也,自幼穉有敎誨,卽蒙養以正之義,而亦愼始之義也。凡事愼始,然後乃可圖終,而易有始勤終怠之患,故書曰,愼終如始。今當一初之政,勤開講筵,臣等固已欽仰萬萬,而益加留念,始終如一,則日就月將,自臻於光明之域矣,伏願懋哉。謙在曰,臣則別無可陳之辭矣。敎成曰,臣亦無可陳之辭矣。上掩卷。輔根起伏奏曰,臣戶房而有公事一度矣。仍讀奏江原監司臣朴容壽狀啓,道內農形事訖。上命書判付,輔根書判付讀奏訖。源命起伏奏曰,臣軍士房而無公事矣。謙在起伏奏曰,臣推考房而有公事二度矣。仍讀奏禁府都事臣丁秀敎狀啓,古今島安置罪人李應植圍籬事訖,上命書判付,謙在書判付讀奏訖。又讀奏禁府都事臣金益遠狀啓,薪智島安置罪人尹致英圍籬事訖,上命書判付。謙在書判付讀奏訖。敎成起伏奏曰,臣工房而無公事,代房禮房而有公事二度矣。仍讀奏全羅監司臣南秉哲狀啓,順天府使趙然昌到任事訖,上命書判付,敎成書判付讀奏訖。又讀奏全羅監司臣南秉哲狀啓,咸平縣張日煥到任事訖,上命書判付,敎成書判付讀奏訖。上曰,史官就座。仍命退,諸臣以次退出。
上在昌德宮廬次。
夜自一更至五更,灑雨下雨,測雨器水深八分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于尹敎成曰,進講入侍。
傳于尹敎成曰,吏戶換房。
傳于尹敎成曰,召對爲之,坐直承旨入侍。
傳于尹敎成曰,右副承旨許遞,前望單子入之,待下批牌招察任。
承旨前望單子入之,金始淵落點。
傳于尹敎成曰,政官牌招開政。
尹敎成啓曰,吏曹判書李憲球,參議趙秉夔牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,牌招。
尹敎成,以吏曹言啓曰,禮曹正郞李亮信,顯陵令李源明,俱以身病,呈狀乞遞,竝改差,何如?傳曰,允。
尹敎成啓曰,臣與右副承旨李謙在伴直矣,纔已許遞出去,院中只有臣一人,吏兵批兼進之意,敢啓。傳曰,知道。
有政。吏批,判書李憲球進,參判未差,參議趙秉夔進,右副承旨尹敎成進。以李圭祊爲吏曹參判,朴商壽爲副修撰,宋持養爲同經筵,安光直爲同春秋,孟魯述爲禮曹正郞,鄭錫朝爲兵曹正郞,李圭昌爲顯陵令,洪選容爲敬陵令,李謙在爲江原監司。
兵批,判書尹定鉉病,參判黃浩民病,參議韓兢人病,參知柳興吉入直進,右副承旨尹敎成進。同知單李應信,大護軍李魯秉,護軍金景善,副護軍李謙在·鄭基世·申錫愚·金基纘·金建銖,副司直睦仁培·金翊鎭·丁昌夾·崔擎祖,副司果文致中·金羲裕·李鍾浩,以上竝單付。
吏批,再政。以柳進翰爲司諫,朴賢楷爲典籍,金在鶴爲掌樂主簿,李鉉秀爲氷庫別提,知春秋單安光直。
兵批,再政。江原道兼兵馬水軍節度使單李謙在。
大司諫李明迪,掌令申泰運,獻納兪錫煥,校理宋廷和,修撰睦仁㘽等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得正,快正典刑。措辭見上答府曰,不允。
大司諫李明迪,獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,夬正典刑。措辭見上答院曰,不允。
尹敎成,以兵曹言啓曰,闕內殿座時及闕外動駕時,槍劍軍一百名,以禁衛營軍兵中除出侍衛,自是定式,而槍劍軍移屬摠衛營時,因口傳下敎,闕內殿座時及闕外動駕時槍劍軍,以六十名磨鍊,幸行將則以一百名磨鍊擧行,而今則槍劍軍還屬本營矣。依已例,以一百名磨鍊擧行,何如?傳曰,允。
又以備邊司言啓曰,江原監司朴容壽,在任卒逝矣。返柩時擔軍,依法典題給之意,分付所經各道,何如?傳曰,允。
又以備邊司言啓曰,蔭官陞五品者,例於經一考準六朔後始擬,而聞今在職中經考之人乏少,無以排望云。在前如此之時,啓稟後勿拘朔數,次次陞擬,旣多已例。今亦以依近例排擬之意,分付銓曹,何如?傳曰,允。
又以備邊司言啓曰,因宣惠廳草記,陵所所供菜蔬·柴炭及魂殿入番享官以下蔘䓀價,令廟堂區劃事,允下矣。米·木·錢依定式分定,而近例多以純錢磨鍊,今亦以純錢輸送之意,分付各營各司,何如?傳曰,允。
又以訓鍊都監言啓曰,本局從事官申錫禧,身病猝重,勢難察任,改差,何如?傳曰,允。
己酉九月十二日辰時,上御熙政堂。進講入侍時,講官尹定鉉,參贊官曺錫雨,侍讀官宋廷和,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音三遍訖,上開卷。定鉉讀奏新受音,自十年出就外傳,止七十致事一遍,解釋章句訖,上讀新受音五遍,釋義一遍訖。上曰,御是乘馬之義乎?定鉉曰,古者車有四馬,馬有八轡,而二轡在驂,六轡在手,以御車也。上曰,始學禮,何也?定鉉曰,加冠始爲成人,故當習吉凶軍賓嘉五禮也。上曰,舞大夏何舞也?定鉉曰,此夏禹氏樂名也,勺者舞以羽,籥卽文舞也。象者舞以干戚,卽武舞也。大夏卽兼備文武者也。上曰,惇行孝悌之在於二十,何也?定鉉曰,自幼時所行,無一非孝親悌長之道,至於二十,尤宜惇而行之也。上曰,內而不出,何也?定鉉曰,此內蘊其德,不表見其能也。上曰,不可則去,何也?定鉉曰,不合其道則去矣。廷和曰,旣不合道,則不可尸位而素餐,故辭其位而去矣。上曰,然則臣之於君,皆當如是否?錫雨曰,孟子曰,引君當道。凡爲人臣者,當以正道事君,道不合則不可不去。如其懷祿苟冒,道不合而不思其去,則是乃負其君也,其可乎?人君亦以正道使臣,則賢者不去,而皆立於其朝矣。上又讀十遍,釋義一遍訖。上曰,居宿於外,何義也?錫雨曰,晝居外,夜亦宿外也。上曰,幼儀,何也?廷和曰,此卽灑掃應對之類也。上曰,以次文義陳之。定鉉曰,此書引內則之言,自能食食,至七十致仕,無不備書而詳記之,欲於小學之時,先知人所當務有如是者,循序而漸進也。帝王之學,與匹庶有異,其成始成終,在於明德新民。今雖以小學書進講,聖念常存於治平之方,則自新新民,日有其效,伏願深留聖意焉。廷和曰,此篇上下章,卽言自十年就傅,至七十致仕之時,隨其年紀之幼少壯老,凡於學問及凡百事爲,循序成就之義也。就其中孫友視志之志一字,最爲進學上切要工夫,故略加敷演,敢此仰達矣。志者,心之所之也。天下萬事,莫不由志而行焉,則有志者事竟成矣,志於善則每事皆善,志於不善則萬事皆不善矣。取友之道,惟視其志之所尙,以之資益於學問。是故君子爲學,必先立志,此孔夫子所以自十五志學,而終躋於大聖地位者也。志苟不立,則物慾自然撓奪,學工從以間斷,不能無始勤終怠之患。然而此志有非頃蹔間可立,而必也自入小學之敎,執之堅固,無或放肆,然後其於大學工程,作爲根基,畢竟爲成德之人矣。今我殿下,以小學之書,召接臣隣,課日勤講,聖志所在,臣等固已仰揣,欽頌萬萬,而萬億年治平之基,惟在於聖上立志之如何,伏願念玆在玆,以爲終始如一之道焉。錫雨曰,孫友視志,儒臣之敷演爲奏者,誠好矣。蓋交友欲其資益,故視其志之所尙,惟其善之是取也。論語曰以友輔仁,又曰無友不如己者,皆此意也。非但友道爲然,雖以君德言之,舜無非取於人,禹聞善言則拜,此皆所以取人爲善,而聖之所以益聖也。然則聖人治平之術,亦豈有大於取人爲善者乎?伏願殿下,此等文義,蓋加體念焉。上曰,史官就座。仍命退,諸臣以次退出。
己酉九月十二日申時,上御熙政堂。召對,坐直承旨入侍時,參贊官尹敎成,侍讀官宋廷和,檢討官睦仁㘽,直閣趙然興,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀前受音六遍,釋義一遍訖。上曰,舞勺,何義也?廷和曰,勺卽周頌酌一章詩也,象亦周頌武一章詩,卽周公象武王之功而作者也。舞者歌勺爲節,則是爲文舞也,歌象爲節,則是爲武舞,而十三尙幼,故舞以文舞,十五稍長,故舞以武舞也。上曰,不敎,何也?然興曰,此內而不出之義也,孟子曰,人之患在好爲人師。學未盡精而好爲師,則自足而不復有進矣,人亦未必心悅誠服而師之,故蘊養其德,不自見能也。上曰,致事,何也?廷和曰,人之七十,筋力已衰耗,未可服政,故致還其職事於君也。上曰,服官政,何也?廷和曰,謂任國大事也。上曰,大夫今之何官也?廷和曰,卽今之承旨以上也。然興曰,始仕者,治小事以事人也,五十服政者,任大事以長人也。上掩卷。敎成起伏奏曰,臣工房而無公事,臣戶房代房而無公事,臣禮房代房而無公事,臣刑房代房而無公事,臣吏房代房而有公事一度矣。仍讀奏慶尙監司臣金大根狀啓,陜川郡守金東選,慶山縣監姜羲永等到任事訖,上命書判付,敎成書判付讀奏訖。又奏曰,臣兵房代房而有公事一度矣。仍讀奏統虞候臣李趾秀狀啓,赤梁僉使金鍾旭,薺浦萬戶黃處淳等到防事訖,上命書判付,敎成書判付讀奏訖。又奏曰,臣與右副承旨李謙在伴直矣,纔已許遞出去,伴直無人。左副承旨李源命所當牌招,而拘於廳規,不得請牌,何以爲之乎?上曰,牌招。出擧條上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于金始淵曰,進講入侍。
李源命啓曰,明日傳香,禮房承旨,當爲齋宿,行右承旨曺錫雨所當牌招,而拘於廳規,不得請牌,何以爲之?敢稟。傳曰,牌招。
以慶尙監司金大根狀啓,安東等邑民家漂頹事,傳于金始淵曰,許多民家之漂頹,極爲驚慘。元恤典外,別加顧助,卽爲結搆,期於未寒前使之奠接,渰死人生前還布竝蕩減事,廟堂措辭關飭。
傳于李源命曰,召對爲之,坐直承旨入侍。
金始淵,以弘文館言啓曰,新除授副修撰朴商壽,卽爲牌招察任,何如?傳曰,允。
李源命,以備邊司言啓曰,卽見戶曹所報,則以爲,弔慰·陳賀兩差倭,當匪久出來,兩差倭所需禮單蔘合三十四斤價錢三萬四千兩,趁今區劃,俾爲及時需用之地云矣。差倭所需之別劃入用,旣有已例,以嶺南所在左兵營山城穀一萬石,信需穀一千三百石,特爲區劃,使之作錢取用,而見今禮蔘措備,不可遲緩云,先以戶曹所在某樣錢中貸下,以爲及時備用之地,何如?傳曰,允。
大司諫李明迪,掌令申泰運,獻納兪錫煥,校理宋廷和,修撰睦仁㘽等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,亟施大逆之律。措辭見上請旌義縣減死圍籬安直罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫柳進翰,時在慶尙道安東地,請斯速乘馹上來事,下諭。答院曰,不允。下諭事,許遞。
己酉九月十三日辰時,上御熙政堂。進講入侍時,講官李若愚,參贊官金始淵,檢討官睦仁㘽,假注書趙翼東,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音一遍訖,上開卷,若愚讀新受音,自女子十年不出,止國有學一遍,解釋章句訖。上曰,籩,何器也?若愚曰,籩,竹器,豆,木器,皆祭器也。上曰,以次釋義。仁㘽曰,此是三代敎人之法也。學校之制,講習之規,纖悉備具,自家而黨,自黨而州,自州而國。設敎之所,無處不有,自塾而庠,自庠而序,自序學所選之士,以次而升,所習者德行道藝之科也,所講者間年考校之法也。曰俊曰造而賢才菀興,以絃以誦而文風大行,此可驗三代盛際譽髦作成之化,於斯爲美,而究其由,則實是君上典學勸士之致耳。猗,我殿下,課日講對,勤學之念,若是其摯,繼此而惟日慥慥,以底緝熙光明,則其於風敎所感,捷於影響。今此大小州縣之所置學校,卽三代遺制也,凡我入于校而肄其業者,孰不興起而磨礪,至於登于太學,而莫不彬彬成就,將見三代作人之風,復振於今矣,伏願深加留神焉。始淵曰,講官·儒臣備陳仰奏,臣無容敷演仰達者,而女事非別件事也,不出門,是內外之別也,織紝觀祭,女事之職也。此皆幼而學之,然後及長出嫁,事舅姑奉祭祀之節,必不違禮之義也。幼子常視無誑,譬以言之,若太任之胎敎,文王在胎而猶敎之,況有生之後乎?家有塾,黨有庠,州有序,國有學而敎之者,非徒攻習文字之間,學聖賢書,修孝悌忠信禮義廉恥之道也。上讀受音十一遍,釋義二遍訖。上曰,塾庠序學,皆學堂乎?若愚曰,然矣。上曰,以次讀之。若愚·仁㘽·始淵等,以次讀奏訖。上曰,幼子常視無誑,卽自幼敎正之義乎?仁㘽曰,然矣。始淵曰,卽以身敎之義也。上曰,孟子幼時,孟母假誑而有悔之事乎?仁㘽曰,然矣。上掩卷,上曰,史官就座。仍命退,諸臣以次退出。
己酉九月十三日申時,上御熙政堂。召對,坐直承旨入侍時,參贊官李源命,侍讀官宋連和,檢討官睦仁㘽,待敎尹滋悳,假注書趙翼東,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀前受音八遍,釋義一遍訖。上曰,學堂一也,而塾庠序學之別,何也?仁㘽曰,塾者熟也,以習熟學業爲義。孟子云,庠者養也,序者射也。蓋庠則以養老爲義,序則以習射爲義。且爾雅註曰,次序也,學之爲言,覺悟也。此其所以命名之義,而序是殷之鄕學,庠是周之鄕學也,國學則三代共之而無異名耳。上又讀六遍,繼讀十一遍,又釋義一遍訖。上曰,古者必二十而嫁乎?廷和曰,古之女子則必二十而嫁,男子則必二十而冠,三十而有室矣。上掩卷。源命起伏奏曰,臣兵房而無公事,代房吏房·禮房·工房·刑房,俱無公事,而戶房有公事一度矣。仍讀奏平安監司臣趙斗淳狀啓,遺棄兒給糧事訖,上命書判付,源命書判付讀奏訖。又奏曰,注書登筵之時,不待分左右命下,而直先進前,事甚未安。當該注書,推考,何如?上曰,依爲之。出擧條上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于金鍏曰,進講入侍。
曺錫雨啓曰,吏曹參判李圭祊,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,吏曹郞廳來言,臺諫有闕,政事取稟。傳曰,前望單子入之。
傳于曺錫雨曰,明日望奠,當自內親行矣,該房知悉。
傳于金始淵曰,召對爲之,坐直承旨入侍。
以慶尙監司金大根狀啓,薦新柚子,節序差早,色靑體小,惶恐待罪事,傳于金始淵曰,勿待罪事,回諭。
以慶尙監司金大根狀啓,進上黃栗,節序差早,限內不得封進,惶恐待罪事,傳于金始淵曰,勿待罪事,回諭。
大司諫李明迪,掌令申泰運,獻納兪錫煥,校理宋廷和,副修撰朴商壽等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
金始淵,以兵曹言啓曰,守門將魏鍾晟,病難供職,呈狀乞遞,改差,何如?傳曰,允。
己酉九月十四日辰時,上御熙政堂。進講入侍時,講官金學性,參贊官金鍏,檢討官朴商壽,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音一遍訖。學性讀奏新受音,自孟子曰人之有道也,止神人以和一遍,解釋章句訖,上讀新受音七遍,釋義一遍訖。上曰,飽食煖衣逸居而無敎,則近於禽獸,何義也?學性曰,人之初生,厥有彝性,而苟使安於飽煖,習於怠惰,未有敎導,則是與禽獸無異也。上曰,聖人以如是故憂之乎?學性曰,然矣。上曰,於父子曰親,何義也?學性曰,父慈子孝,然後可以有親也。上曰,於君臣曰義,何義也?學性曰,君使臣以禮,臣事君以忠,然後可以有義也。上曰,於夫婦曰別,何義也?學性曰,男居外,女居內,相敬如賓,無使褻狎之謂也。鍏曰,父子君臣,固是一體,而父子主恩,故曰親,君臣主敬,故曰義也。上曰,律,何也?學性曰,此註所云陰律陽律數凡十二也。上曰,神人以和,何義也?學性曰,作爲樂歌,用之宗廟祭祀,用之朝廷燕饗,使八音淸濁高低,各得其諧,無相侵奪其倫次,則自可神和而人和也。上又讀三遍,釋義一遍訖。上曰,詩言志,何義也?學性曰,詩出於性,而心之所之,必形於言,其勞苦歡樂之情,發於咨嗟詠歎之間矣。是故古者採其歌謠,以觀風俗,以驗治忽也。上曰,以次文義陳之。學性曰,堯·舜古之聖帝也,設掌敎之官,授以賢臣,使之敎導百姓,而五倫卽人道之大者,故敬其事而敷敎,又欲其侵漬以漸,易從而易知也,故使寬裕以待之。且敎人之要在於樂,故又命夔典樂,慮其偏而輔翼之,防其過而戒禁之,敎人之深且切如此矣。今殿下,處君師之位,任敎導之責,建官設敎,如堯·舜之命契命夔,則亦堯·舜而已。古人曰,舜何人,予何人?有爲者亦若是。爲堯爲舜,非高遠難行之事也。蓋講學非徒誦讀而已,此等處體念而躬行焉。上曰,予亦如是,則爲堯·舜乎?學性曰,大哉,王言,一言足以興邦。今此之敎,卽宗社臣民之福矣。臣等之期望殿下,亦堯·舜而已矣。上曰,予當力行矣。商壽曰,道卽秉彝之性,人所同得,固有於我,無待强而後能,而或爲物欲所蔽,則昧於當然之理,有不能遜順,故聖人憂之,使契爲司徒而敎之。舜又申命,而必曰敬,必曰寬者,聖人之於事,無有不敬,而此又其大者,故特以敬言之也。苟一於敬,則或失於急迫,故又必待以寬裕,使之易於從敎也。旣命契敷敎而導斯民,又命夔典樂而敎胄子,蓋自天子至卿大夫之適子,皆將有天下國家之責,則不可無素敎而預養之也。敎養之必以樂者,人之稟性,不能無過不及之差,而動盪血脈,流通精神,養人中和之德,救人氣質之偏者,莫如乎樂,故聖人設敎,必成於樂,樂之爲裨補治化,豈不盛哉?且下民至愚,專係於在上導率之如何,故堯·舜之治,亦以敎民爲先,設官分職,各因其材而培養之作成之,擧一世咸囿於時雍之化也,伏願於此,深加體念焉。鍏曰,講官·儒臣已爲備陳,臣則別無可達者,而所謂人道,卽有生之初天之所賦於人者,特人不能各保其所賦矣。堯·舜以前,儀文未備,故雖有君長,不能專意敎育,而至堯·舜,始爲大備分掌敎迪之方矣。大抵人君之道,卽不過代天理人,故堯·舜之政,亦順天理修人事而已矣,自古及今,豈有異哉?惟我英廟朝,以此一部書,用爲一副工夫,雖至倦勤之時,常置之案上,朝夕誦讀,以致五十餘年昇平之治矣。古語曰,欲法堯·舜,當法祖宗。堯·舜遠矣,伏願近法英廟朝心法,實爲宗社臣民之福矣,此臣區區之祝也。上曰,史官就座。仍命退,諸臣以次退出。
己酉九月十四日申時,上御熙政堂。召對,坐直承旨入侍時,參贊官金始淵,侍讀官宋廷和,檢討官朴商壽,待敎尹滋悳,假注書成載瑗,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀前受音八遍,釋義一遍訖。上曰,八音,何也?廷和曰,此金石絲竹匏土革木,卽樂器也。商壽曰,金石者鍾磬也,絲竹者琴瑟簫管也,匏是簧之屬也,土是塤之類也,革者鼓之屬也,木者祝敔之屬也。上又讀八遍,釋義一遍訖。上曰,此章孟子曰者,卽指孟子之言乎?廷和曰,然矣。上曰,然則孟子何以言堯時事乎?商壽曰,此是大堯之事,而孟子稱之以垂敎於後世也。滋悳曰,此孟子稱言大堯敎人之法,而正類今人溯論古昔者也。上曰,以次讀之。廷和等讀奏一遍訖。上曰,史官讀之。載瑗等以次讀奏一遍訖,上掩卷。始淵起伏奏曰,臣刑房而無公事,臣吏房·戶房·工戶·代房而俱無公事,臣禮房·代房而有公事一度矣。仍讀奏山陵都監提調臣洪在喆等狀啓,假丁字閣月臺下香御路磚石排舖及舊丁字閣月臺香御路先爲修改事訖,上命書判付,始淵書判付讀奏訖。又奏曰,臣兵房代房而有公事一度矣。仍讀奏兵曹草記守門將改差事訖。上命書允字,始淵書允字訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
望奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調鄭元容,副提調金鍏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿,王大妃殿·大妃殿,口傳問安。答曰,知道。
李源命啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
曺錫雨,以內醫院都提調意啓曰,提調李啓朝,今日問安,不爲仕進,卽爲牌招,何如?傳曰,允。
傳于曺錫雨曰,進講入侍。
傳于尹敎成曰,藥院提調有闕之代,前望單子入之。
內醫提調前望單子入之,李若愚落點。
尹敎成,以內醫院都提調意啓曰,本院提調,例不得兼帶刑獄之官,而提調李若愚,時帶判義禁矣。所帶判義禁,今姑許遞,何如?傳曰,允。
傳于李源命曰,召對爲之,坐直承旨入侍。
傳于尹敎成曰,前大司憲李景在分揀。
傳于李源命曰,左承旨·右承旨·同副承旨竝許遞,前望單子入之,待下批牌招察任。
承旨前望單子入之,金應均·李寅奭·李裕膺落點。
以左副承旨金應均牌不進罷職傳旨,傳于李源命曰,只推。
尹敎成,以吏曹言啓曰,今日進講入侍時,江原監司使之從近赴任,嶺伯不多日內辭朝事,命下矣。自臣曹促催,則慶尙監司徐箕淳,今十八日辭朝,江原監司李謙在,今月三十日辭朝云矣,敢啓。傳曰,知道。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以殯殿都監摠護使意啓曰,因山時靈駕陪從百官,自闕門外乘馬事,庚申·甲午則因下敎擧行矣。今番則何以爲之乎?敢稟。傳曰,依甲午年例爲之。
李源命,以備邊司言啓曰,卽見平安監司趙斗淳分等狀啓,則尤甚名色不爲擧論,平壤等十七邑置之稍實,江西等二十五邑置之之次,後錄諸條,請令廟堂稟旨,分付矣。其一,各邑鎭帳外火田限四分一權減,各鎭屬給代不足條,以各鎭間年儲留及營別置穀從便區劃事也。其一,陳田·火田還加起執摠,姑許停免事也。其一,各宮房各衙門及奎章閣所屬屯土從實執摠,而其中閣屯之在於淸北者,別爲摘奸,獲免白地責稅事也。其一,今年年分事目,比壬戌元摠,而較比各年結摠,則不足爲一千三百四十九結九十一負,以己丑比摠,然後各邑收租,庶可磨勘,特令劃下,以爲分俵事也。兩等分劑,必有斟量,依施,尤甚不爲擧論,則歲功之均登可知,而火田之分數權減,陳田之起摠停免,各樣屯土之從實執摠等,請自成年例,不必靳許,竝依狀請施行。至於比摠之請換,實難遽議,而今年年形,與前秋大同,前秋所施,爲軫民情,則今亦特準所請,俾爲均俵之地,何如?傳曰,允。
又以備邊司言啓曰,卽見開城留守洪耆燮狀啓,則備陳本府及舊豐德農形受損之狀,仍請後錄諸條,令廟堂稟處矣。其一,舊豐德所受禁御兩營江都留餉米太詳定代捧,摠廳所管臨津餉穀留本邑耗條詳定輸送事也。其一,舊豐德各軍門各衙門身軍布之辛巳·壬辰·癸巳條,大小南面壬辰·癸巳停退條,特許仍停事也。江都留餉之代捧詳定,臨津餉穀之捧留本邑耗條代錢,各樣舊布之許令仍停,旣多已施之例,宜念竝督之勢,依狀請許施,何如?傳曰,允。
又以禁衛營言啓曰,建陽門入直把摠任泰璟,身病猝重,改付標以入,把摠鄭匡一,至蒙代直之點下,又以身病,未及就直於下鑰之前。雖未知病勢之如何,宿衛重地,仍未換直,事體所在,誠極駭然。把摠鄭匡一,爲先決棍汰去,臣之常時不能檢飭之罪,萬萬惶悚之意,敢啓。傳曰,知道。
大司諫李明迪,掌令申泰運,獻納兪錫煥,副校理李承輔,副修撰朴商壽等啓曰,請書九,亟施追奪官爵之典。措辭見上答三司曰,不允。
大司諫李明迪,掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
大司諫李明迪,獻納兪錫煥等啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
大護軍李啓朝疏曰,伏以臣猥膺專對之命,行將出疆矣。今當遠離,抑有至切之懇,臣之父母墳山,在於京畿振威地,霜露怵惕之感,此時益難自抑,而經年滯外,又將汛掃之久闕,迨此暫省,庸伸出告之誠,卽臣情私之不得不然者也,玆敢短章陳籲,仰瀆嚴廬之下。特推孝理之政,俾許來往之暇,以伸至情焉。臣無任云云。答曰,省疏具悉。卿其往省焉。
江原監司李謙在疏曰,伏以臣苟存苫屆之喘,復廁冠冕之列,纔半年于玆耳。況値小大悲遑之日,豈有一分進就之念,而忽蒙承宣特點,出入欑塗之側,而洩哀於朝晡之班,周旋講對之筵,而覲光於咫尺之間,竊自幸於分已足,今此關東按察之命,又何爲而及於臣也?臣誠惝怳震懍,歷累日莫省所以措躬也。噫,今之藩臣,卽唐·虞之四岳,漢之二千石是也,所以寄方面之重而任旬宣之責,其委毗之隆且殷,有非微官庶僚之比。國有八藩而關東居其一,槪聞其所處也,山海相錯而地廣人稀,峒畬浦採,生理鮮薄,素多朝聚而暮散,無以絲身穀腹,居民日就仳㒧,正供或至愆滯,積弊成痼,駸駸乎莫可矯捄。況又比年以來,蕃舶之出沒島澨,往來如織,邊禁無復誰何,人情未免繹騷。當是時任是職者,苟非才識優於剸理,威望可以鎭壓者,有不可擬議,臣顧其人乎哉?蓋臣之本末,自知甚明,庸愚拙劣,最居人下,雖尋常百執事之末,無堪備數,而過蒙兩聖朝拔擢之恩,外內揚歷,無非僥濫,而曾亦再綰邑符,無一報效,有百僨誤,居常愧懼,若不自容。矧玆一路澄淸之任,又非百里分憂之比,是豈所堪承當,而擧而畀之,不少留難,在熙朝綜核之政,不已顚乎?仍伏念臣家,世受國恩,父祖以來,前後七膺藩寄,俱有成績,爲世所稱。臣於家庭,無能爲後,而濫叨是任,在私分非不榮且耀矣,而奈此才短蔑識,全昧方面。況自孤露以後,擩染尤無地,將何藉手而爲萬一稱塞之方乎?在國而非但僨敗是懼,在家而實恐荒墜貽譏,此尤臣兢兢憂畏,不敢爲進身之計者也。臣若不守量入之誡,徒知承命爲恭,則臣身狼狽,固不足恤,其於累聖簡而玷公器,何哉?左右思量,承膺無路,玆敢略陳短章,仰暴衷懇。伏乞聖明,俯賜鑑諒,仰稟東朝,亟遞臣江原道觀察之任,回授可堪之人,俾便公私,不勝大願。臣無任云云。答曰,省疏具悉。卿其勿辭往欽哉。
己酉九月十五日卯時,上詣殯殿。望奠親行,靈床奉審入侍時,行左承旨金輔根,行右承旨曺錫雨,左副承旨李源命,右副承旨尹敎成,同副承旨金始淵,假注書成載瑗,記事官徐翼輔·南秉吉,提學金學性,直提學趙秉駿,原任直閣金左根·李嘉愚·金鼎集,檢校直閣尹定鉉,原任直閣吳取善·徐有薰·李公翼,直閣趙然興,原任待敎金洙根,檢校待敎李㘾·金輔鉉,待敎尹滋悳,都監堂上徐憙淳,都廳郞廳洪淳穆,以次侍立。時至,通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。引儀唱三上香,代奠官詣香案前三上香訖,引儀唱執盞,代奠官獻盞訖。引儀唱俯伏哭,上俯伏哭,引儀唱止哭,上止哭,通禮導上詣靈床奉審訖。引儀唱左通禮導殿下還廬次,上出殯殿門,入廬次門。諸臣以次退出。
己酉九月十五日辰時,上御熙政堂。進講入侍時,領事鄭元容,講官尹定鉉,參贊官曺錫雨,侍讀官李承輔,假注書趙翼東,記事官徐翼輔·南秉吉,各持小學第一卷,以次進伏訖。上曰,史官分左右。上誦前受音一遍訖,上開卷。元容曰,講官之讀奏新受音,每以當中進伏,使之讀奏,何如?上曰,依爲之。定鉉讀新受音,自周禮大司徒,止敎以詩書,解釋章句訖,上讀新受音七遍,釋義一遍訖。上曰,鄕是鄕里之鄕乎?定鉉曰,國外百里,謂之鄕也。上曰,糾,何義也?定鉉曰,察而糾正之義也。上曰,樂正,官名乎?定鉉曰,然矣。上曰,順是順從之義乎?元容曰,從與順義一也。上曰,大司徒是何官也?元容曰,周禮,周公所著書也。建六卿之官,分係其屬,不曰周官而周禮者,以常行萬事之莫不以禮也。冢宰曰天官,司徒曰地官,宗伯曰春官,司馬曰夏官,司寇曰秋官,司空曰冬官,卽所謂吏戶禮兵刑工,而百司千官,皆分屬於六曹。中國曰尙書,麗朝曰典書,我朝曰判書,文書出納,皆由於尙書省,六部亦直納文書,故長官稱以尙書矣。我國之六曹長官及左右參贊·判尹,謂之九卿,而正卿之稱以八座者,以古之以六部尙書及尙書令·僕射爲八座故也。上曰,冢宰之爲天官者,何也?元容曰,天工人其代之而統百官,故稱以天官矣。上曰,司徒何謂地官?元容曰,掌土地戶口故然矣。禮有文明之象,故屬春,兵有長盛之象,故屬夏,刑有嚴肅之象,故屬秋,工之屬於冬者,似以百工作事於冬也。上曰,司徒獨任其敎民之事乎?元容曰,鄕大夫則敎之,而司徒統之也。上曰,三物告成則賓興之者,何也?元容曰,擧其賢能而用之也,賓者禮待之意也。上曰,六德中聖字,是通達之謂歟?元容曰,取其能通而曰聖,似非大而化之之聖字也。仍奏曰,德行藝有次序之可言者乎?上曰,德者心之所出者也,有得於心者則可見於行,有其行者則可著於事,豈不有次序乎?元容曰,聖敎然矣。六行亦有次序,父母兄弟宗族外親朋友鄕里,是自近而遠矣。設敎則友次於孝,而制刑則不悌在不婣之下者,以其不以因卑而罪長之意也,故泛稱少長,而不曰不友,統稱不悌。先王敎人之義如此,民俗安得不歸厚乎?上曰,藝字是才之見於事者耶?元容曰,然矣。六藝是古人之所常行者也。禮樂爲本非玉帛鍾鼓之云,禮只是一箇序,樂只是一箇和,天下萬事,無一事非禮樂,何可斯須去身乎?射者,正己正心之工,卽所謂觀德者也。御者,古者皆乘車,式衡鸞和之節,疾徐旋轉,皆有正範,而我國則不用車乘,故御敎不傳。書則日用之事也。蒼頡造字後,周時史籀作大篆,秦時李斯作小篆,其後隷人佐書,以作隷體,王次中造八分及楷書。漢初始草書,而作者不傳,至章帝時,杜崔之草,爲章帝所愛,帝亦善書,故謂之章草。數者,自一二之數爲始,窮其變則測天行之度,通萬物之理者也。上曰,樂正如上章典樂之官乎?元容曰,然矣。上曰,術者路也,謂其入德之路乎?元容曰,然矣。道德之道,亦此意而人所共行者也。上曰,造者作之之意乎?元容曰,敎導成就,則便是作人也。上曰,禮是一日不可廢者,則何獨於春秋而敎之乎?元容曰,升降揖讓之節,詠歌舞蹈之事,異於靜坐讀書,故每多肄習於和暢之時,非謂春秋之外不可敎也,蓋謂四時之各有所習也。又奏曰,新受音旨義,皆曉然於聖衷乎?上曰,明暢知得矣。元容曰,知義而讀之,則雖讀一經一書,推以至於他書矣。上又讀三遍訖。元容曰,大臣侍講時,拈前受音中章句質問,亦講規也。仍奏曰,朋友之參於五倫,何也?上曰,友道亦重矣。有責善輔仁之益,故居於五倫,而天屬爲重,故序則在第五矣。元容曰,然矣。又奏曰,五倫五品,五字則一,而倫與品,何以別乎?上曰,以倫序故曰倫,以名位等級故曰品矣。元容曰,然矣。五敎之敷,必曰在寬者,何也?上曰,敎者,勿督而寬裕而敎之,然後可以善學矣。元容曰,已講文義中,如有疑處,則俯詢,好矣。上曰,女子之必敎婉娩,何也?元容曰,柔順之義也。上曰,常視無誑之視字,卽示字之義耶?元容曰,然矣。上曰,不傾聽者,謂勿爲側耳竊聽之義耶?元容曰,然矣。定鉉曰,鄕三物,是敎民以正之義也。三代之時,君聖臣賢,無經殘敎弛之弊矣。聖學日就月將,臻于充明,則三代之盛,可期而致也。上曰,文義以次陳之。承輔曰,大臣·講官已皆敷陳,別無更達,而周之敎民,必以三物賓興,而三物各有六條,又有先後次第,故六行之敎,不可先於六德矣。六藝之敎,亦不可先於六行,而夫敎民之道,莫切於心志之德,故六德居先矣。旣敎心德,則不可不敎以體行之方,故六行次之。旣敎體行之方,則不可不敎以見事於爲者,故六藝次之。然而只設其敎,則凡民之愚不肖者,恐或有不遵敎不用命之慮,故又制爲八刑之法而糾察焉,使民有所觀感而懲畏,日遷善而不自知矣。是以敎者所恃而爲治,而法者所以助治也,伏願深留聖念焉。錫雨曰,此章卽周家敎民之制,而師虞舜命契之遺意也。敎而不從,然後設刑而糾之,此又舜之明五刑弼五敎之意也。蓋聖人以德敎爲化民之本,刑特輔其所不及而已,此所以先敎後刑,而可見聖人仁受之心矣。然而敎不徒行,必待乎足民,民若流離困窮,救死不贍,則何暇治禮義也哉?故孔聖以爲富而後敎,先儒以爲衣食足而孝悌興。由此觀之,敎民之道,先在足民,如欲足民,又捨節儉而何以哉?論語曰,節用而愛民。夫財出於民,上而節儉則民自足,此所以爲愛民也。今殿下,以天縱之聖,欲興三代之治,敎民之道,一遵此制,則尤不可不先尙節儉,使民自足而後,始乃可以敎之也。至於設刑,糾其不從者,卽聖人不得已之擧,而苟或初不足民,但糾之以刑,則殆近於鄒聖所謂罔民也。初不敎民,但糾之以刑,則又近於孔子所謂暴也,此豈仁政之所可爲者耶?惟殿下念哉。元容曰,諸臣皆以敎之一字,敷演以奏矣。三代盛時,以敎爲本,人自未生,已有胎敎,幼穉之時,有保傳之敎,旣長之後,有學校之敎,司徒典樂之官所由設也。周文作成之化,載於詩經之風雅,賢才之菀興,風俗之敦厚,皆由於敎之爲本,爲人上者,尤當體行處也。元容曰,時屆深秋,日氣不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,近日稍寒,痰滯快復乎?上曰,快愈矣。又奏曰,上使李啓朝出疆之期不遠,所帶藥房提調之任,許遞,何如?上曰,依爲之。出擧條又奏曰,秋事登場,年分修啓時急,關東營務之此時久曠,實爲可悶。新除授監司,使之從近赴任,未下直嶺伯,亦令不多日內辭朝,何如?上曰,依爲之。出擧條上曰,史官就座。仍命退,諸臣以次退出。
己酉九月十五日申時,上御熙政堂。召對,坐直承旨入侍時,參贊官李源命,侍讀官李承輔,檢討官朴商壽,待敎尹滋德,假注書趙翼東,記事官徐翼輔·南秉吉,各持小學第一卷,以次進伏訖。上曰,史官分左右。上開卷,讀前受音十遍,釋義一遍訖。上曰,睦婣皆和睦之義,而同姓異姓,少有差殊乎?承輔曰,然矣。上曰,五品不遜,何義也?承輔曰,有親有義有別有序有信,卽出於秉彝之性,而人理之倫序,故謂之倫也。父子君臣夫婦長幼朋友,各有名位之品等,故謂之品也。源命曰,竝言有親有義有別有序有信者,主乎倫序也,故曰倫也。只言父子君臣夫婦長幼朋友者,主乎等級也,故曰品也。上掩卷,源命起伏奏曰,臣兵房而有公事一度矣。仍讀奏開城留守臣洪耆燮狀啓,餉穀代捧軍布仍停事,〈請〉令廟堂稟處事訖。又奏曰,吏房·戶房·禮房·刑房·工房代房,俱無公事矣。上命書判付,源命書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于李裕膺曰,進講入侍。
李裕膺啓曰,卽者檢閱南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐翼輔謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李裕膺啓曰,左右史不可不備,別兼春秋金德根·閔致庠,竝卽牌招入直,何如?傳曰,允。掌令申泰運,獻納兪錫煥,副校理李承輔,副修撰朴商壽等啓曰,請書九亟施追奪官爵之典。措辭見上答三司曰,不允。
掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一施尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩,秉鉉諸子事,不允。掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
以別兼春秋金德根·閔致庠,檢閱徐翼輔牌不進罷職傳旨,傳于李裕膺曰,只推。
傳于李寅奭曰,召對爲之,坐直承旨入侍。
李裕膺,以戶曹言啓曰,慶熙宮以下諸處秋奉審,當依例爲之,而此與常時有異,在前亦爲退行矣。今亦依已例,待明春擧行,時御所周回宮墻奉審,一體退行,何如?傳曰,允。
金應均,以成均館大司成意啓曰,文廟守僕,依宗廟·社稷守僕例,試才抄擇,別單啓下事,曾有定式矣。守僕安宗悅汰去代,以曾經守僕試才抄擇,備三望受點次,別單書入之意,敢啓。傳曰,知道。
義禁府啓目,茂山前府使申在儉原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
檢閱南秉吉疏曰,伏以,臣父自來風痰之症,寧日恒少,奄奄床玆,轉側須人,卽接家信,則頃者滯痢,于今彌留,連事刀圭,尙不快愈。臣聞此報,不能自按,玆敢忙陳短章,徑出禁扃。伏乞聖明,仰稟東朝,亟遞臣職,俾便救護,仍治臣罪,以肅法紀焉。臣無任云云。省疏具悉。爾其勿辭救護。
己酉九月十六日辰時,上御熙政堂。進講入侍時,講官李若愚,參贊官李裕膺,檢討官朴商壽,假注書成載瑗,記注官金熙逌·金大鉉,各持小學第一卷,以次進伏訖。上曰,史官分左右。上誦前受音一遍訖。上開卷,若愚讀奏新受音,自弟子職曰先生是敎,止吾必謂之學矣一遍,解釋章句訖。上曰,行有餘力者,行何事而有餘力乎?若愚曰,所行者非他,卽孝悌謹信汎愛親仁之類也。蓋德行爲本,文藝雖爲末,而亦二者不可偏廢,故惇行此弟子之職,力有餘暇,必爲學文也。商壽曰,入孝出悌謹行信言汎愛親仁此六者,固當力行,而又以其餘力,兼爲學文也,非謂必待盡行六事,然後乃可學文也。上讀新受音五遍,釋義一遍訖。上曰,所受,何也?若愚曰,受先生所授之業也。商壽曰,所受卽受業之謂也,學於先生者,皆所受也。上曰,驕恃力,何也?若愚曰,此自滿自能之義,謂任其志而爲之也。上曰,恃其力而不學之謂乎?若愚曰,然矣。上曰,虛邪,何也?若愚曰,虛僞無誠實,邪曲無正直之義也。上曰,游居有常,何義也?若愚曰,無事曰游居,而常謂常所也。上曰,游居之必有常所,何也?若愚曰,蓋其常行之所,常止之所,皆有其常,譬如宜在房則在房,宜在軒則在軒也。上曰,親仁者,親仁人之謂乎?商壽曰,接人之道,於衆人則泛愛,而仁者則必當親近之也。上曰,立於禮,何義也?若愚曰,身之於禮也。卓然自立,不爲事物所撓奪也。上曰,賢賢易色,何義也?若愚曰,以賢賢人之心,易好色之心也。上曰,上文曰則以學文,此章曰吾必謂之學矣,何義也?若愚曰,兩學字,字同而義異,上章學字,卽學文之學也,此章學字,卽學問之學也。商壽曰,賢賢竭力致身有信此四者,皆從學問上得之,故言有能如是之人,則設謂之未嘗爲學,我必謂之已學也。上章學問之學字,以爲學言也,此章必謂之學字,統言學問之義也。上曰,孔子之言旣如彼,子夏之言又如此,聖賢立言,有輕重之分乎?若愚曰,兩章所言,別無異同矣。上又讀五遍,釋義一遍訖。上曰,以次讀之,商壽等讀奏一遍訖。上曰,以次釋義奏之。商壽釋義一遍訖。上曰,玉堂之釋義頗詳,餘不必更釋矣。上曰,史官就座。仍命退,諸臣以次退出。
己酉九月十六日申時,上御熙政堂。召對,坐直承旨入侍時,參贊官李寅奭,侍讀官李承輔,檢討官朴商壽,待敎尹滋悳,假注書成載瑗,記注官金熙逌·金大鉉,各持小學第一卷,以次進伏訖。上曰,史官分左右。上開卷讀新受音十遍,釋義一遍訖。上曰,自虛者,虛其心之謂乎?承輔曰,然矣。上曰,志毋虛邪,何義也?承輔曰,虛者妄僞之謂也,邪者回曲之謂也。勿以虛僞邪曲,持其心志之謂也。寅奭曰,虛是實之對,邪是正之反,立志須要誠實正大,苟如是則虛邪之心,無自以入矣。滋悳曰,誠實之謂無虛,正直之謂無邪,此云志毋虛邪,則欲其心之必誠必正也。上曰,游居有常,何義也?承輔曰,游必有常處之謂也。上曰,有常者,定一處之謂乎?寅奭曰,此正如游有方之義也。上曰,是爲學則何也?滋悳曰,自弟子是則,至一此不懈,皆是爲學之法也。上曰,汎愛衆而親仁,何爲而先於則以學文也?承輔曰,仁者,心之德愛之理,而卽五德之首也。入孝出悌謹而信,皆以仁爲本,則親近其仁者,亦是弟子當行之職也。是以仁先於學文工矣。苟不爲仁之道,而先事學文,則是徒能讀而已。故先用力於孝悌謹信愛衆親仁之道,而隨其餘暇,爲學文之工矣。上曰,行此賢賢下四者,則可謂之學乎?承輔曰,然矣。上曰,以次讀之,承輔等讀奏一遍訖。上掩卷,寅奭起伏奏曰,臣工房而無公事,臣吏房戶房禮房刑房代房而無公事,臣軍士房代房而有公事一度矣。仍讀奏黃海水使李熙昇狀啓白翎僉使李鳳周到防事訖。上命書判付,寅奭書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源命啓曰,右承旨尹敎成今日不爲仕進,卽爲牌招,何如?傳曰,允。
李裕膺啓曰,左右史不可不備,別兼春秋金德根·閔致庠,檢閱徐翼輔,旣有只推之命,竝卽牌招,推移入直,何如?傳曰,允。
傳于金應均曰,進講入侍。
李源命啓曰,卽者義禁府都事來言,時囚罪人申在儉當爲議處,而判義禁未差,次堂例不得擧行云。未差之代,政官牌招開政差出,待下批牌招,何如?傳曰,允。前望單子入之。
判義禁前望單子入之,趙冀永落點。
李源命啓曰,判義禁趙冀永牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁趙冀永再牌不進推考傳旨,今方捧入,而開坐命下之後,連事違召,無意承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
傳于李裕膺曰,召對爲之,坐直承旨入侍。
以右承旨尹敎成牌不進罷職傳旨,傳于李裕膺曰,只推。
以別兼春秋金德根·閔致庠,檢閱徐翼輔牌不進罷職傳旨,傳于李裕膺曰,只推。
李裕膺,以承文院提調意啓曰,同文彙考,每式年編輯續印,自是定式,故今夏自備邊司,差出校正堂上,使之檢飭刊印矣。今始告完,而若其校閱監印之役,專委於象譯,其在勸奬之政,不可無酬勞之道,且訖役後施賞,旣有已例,校正監印譯官李尙迪·方禹敍·秦膺煥·李經修,竝施加資之典,何如?傳曰,允。
又以左邊捕廳言啓曰,本廳兼從事官李存植身病猝重,勢難察職,改差,何如?傳曰,允。
掌令申泰運,獻納兪錫煥,副校理李承輔,副修撰李鼎信等啓曰,請書九亟施追奪官爵之典。措辭見上答三司曰,不允。
掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
臺諫前望單子入之,大司憲李敦榮,執義柳興奎,掌令韓致容,持平金會明·南鍾三,司諫李佑伯,正言吳正秀·尹顯岐落點。
義禁府啓目粘連,向前申在儉亦,乘車則旣已自首,加把則有此分疏是白乎乃,道啓若是論列,囚供難以參恕,以此照律,何如?判付啓依允。
副司直宋來熙疏曰,伏以,皇天降割,大行大王奄棄群臣,遐邇含生之類,莫不奔走悲號,愈久不能已。況臣賤劣,玷冒朝列,驚摧攀慕,五內糜潰,而疾病沈綿,未克登時奔赴,分義情禮,竝爲虧缺,北望飮泣,若將霣越。今月初三日道臣齎致諭音,首尾屢百言,其㷀然在恤,夙宵一念恒懼不克負荷,旨意惻怛,臣讀未終行,不覺長號逬淚。嗚呼,我大行大王,聖德臨御,方期福祿之無疆,而未及中身,倐爾厭世,俾殿下潛德之辰,遽膺此艱大之業,民國憂虞,若無所屆,乃者嗣服之初,不遑他務,而興曠感於孝廟初元之君臣契遇。竊惟孝廟龍飛,適値屯否之時,而有寤寐豪英之志,所以首先旁招,資其金礪,上輸其肝膽,下竭其股肱,有以秉天理明聖學正王法伸大義,克繼春秋一統之業,其正大宏遠之規,日星乎中天。其後列聖,莫不密傳心授,卽殿下世承之成法也。今亦思洪前休,煥發延登耆碩之德音,儘是前聖後聖之一揆也,豈不盛歟?臣祖文正,出膺當時之旌招,羽儀王庭,協贊聖志,仰勉以精一心法。凡百官萬務,天下大計,皆由此推去,筵席奏對,極其密勿,數百載之下,尙切感歎矣。今臣所値之恩禮,亦猶臣祖之於昔日也,而臣誠不肖,旣無以克趾先美,又無尺寸之才藝,可塞萬一之殊遇,則實爲明時之罪人,而古家之忝孫也。顧今聖德方新,慈覆亦遍,萬化之更始,人心之顒望,惟此時爲尤切,則用人之道,不可以一毫不審,制治之汚隆,係乎賢否之取捨,則求於人者,亦當不於其否而於其賢也。臣若無其實而冒虛名,則臣之欺誣貪餮,已無足言,而竊恐大駭瞻聆,有絫於朝廷始初之政矣。況殿下雖在諒闇之中,而以讀書明理,爲端本淸源,好學之誠,溢於辭旨,可以執表而占裏,觀迹而知心,殿下資美志大,亦足推知。吾東方億萬年祈天永命,自今伊始,迨此講對,不可少緩,啓沃宜盡其方。昔宋臣范祖禹嘗言於哲宗曰,陛下今日之學與不學,係他日治亂,宜精選在朝賢德之士,以補勸講之官,經筵之外,不拘常例,於便殿不時召對,或從容宴語,或講論經史,或問民間疾苦,使情志相孚,進講之間,亦不但泛讀數遍而已,必伴讀從容,以至詳盡,則非但學問益進,其於接士大夫之時亦多,自然涵養德性,成就聖學,深味斯言,則必當有益於勤學進德之工,無以加此矣。要誦舊聞,以效食芹獻美之忱,惟殿下之留神照察焉。且臣庸愚空疎之實形,如右歷陳。伏乞聖慈,俯諒至懇,亟收召命,俾安愚分,實天地父母生成之賜也。臣不任云云。副司直宋來熙疏批,省疏具悉爾懇。纔布別諭,方切凝佇,巽牘又至,遐心莫回,大失所圖,自愧誠淺。見今予小子新服厥命,日開講筵,訓迪之方,輔翼之道,政須林下讀書之人,爾以先正之孫,早習家庭之訓,典型斯在,望實俱著,此時此任,不于爾而于誰?爾疏中亦以先正之仰勉聖祖者爲言,予雖寡昧,思以聖祖之所期於先正者期爾,則爾亦安得不以先正之所以事聖祖者事予乎?予言至此,爾不宜過自撝謙,固守東岡之志,望須幡然簉朝,以盡朝夕納誨之責。行都承旨金鍏製進
傳于金應均曰,山林疏批,令地方官傳諭。
修撰沈宜元疏曰,伏以,臣於鄕廬跧伏之中,伏奉除旨,以臣爲弘文館修撰,繼而馹召有命,蓬蓽生輝,隣里動色。不肖譾劣之如臣者,何以得此於聖朝之世也?是職也,日三之接焉,而啓沃是資,則臣非其人也,月六之對焉,而謨猷是參,則臣非其人也。當此一初之右文,政宜群彦之旁招,而謬恩忽及於賤品,臣誠悚忸,莫省措躬之所也。此已臣必辭之義,而且今臣父之病,自夏徂秋,一味彌苦,癖積無常升降痰咳有時劇歇,轉側動作,惟臣是須,分義宜不俟駕而私情實難離側,虛辱寵命,末由趨謝,臣罪到此,尤增惶隘,玆將實狀,仰瀆崇嚴。伏乞聖上,俯賜鑑諒,亟遞臣見帶之職,仍治臣慢命之罪焉。臣於丐免之章,不宜贅他,而愚衷自切於傾葵,瞽說敢效於獻芹,伏願殿下,勿謂陳腐而特賜採納焉。當今國勢,譬若大廈之歲久不理,上雨傍風而榱桷日朽,東傾西圮而棟礎日傾,實有朝夕岌嶪之憂矣。若不汲汲然謀大木興百堵,則傾者益傾,朽者益朽,顚覆之患,指日可待。伏惟我殿下,天姿聖智,令聞顒卬,粵自踐位行禮之日,八域愛戴,思見德化之成,未敢知殿下將何修,而上承宗社之重,下副億兆之望乎?卽惟曰勤講學也,進賢才也,開言路也,立紀綱也,足民食也。所謂勤講學者,將以資之而措諸治也,自灑掃應對,以至修齊治平,皆本乎學問,學問卽在於日用事物之常,而初非高遠難行之事也。大抵道玅無形,文以形道,聖賢之千言萬語,皆具於文,必須淸明是心,莊嚴是容,熟讀而尋繹義理,精思而驗察功效,則其進就之工,如泉達而火燃,自底於厥修罔覺矣。自卑而升高,自粗而入精者,乃爲學之次第,或務得而不以探頤,或間斷而不以溫繹,則物慾滋蔽,義理茅塞,未躋高明之域,而於焉之頃,歲月云邁,其將奈何?朱子曰,人之一身應事接物,無非義理之所在,要在力行其所已知,勉求其所未至。伏願殿下,懋哉懋哉。所謂進賢才者,將以得賢而與共理也,國有賢則實,國無賢則虛,故善治國者,必勞於求賢而逸於任賢,若舜則有五臣而致治,若周則有十亂而同德,賢之有關於國,顧不重歟?近伏聞誕降明旨,敦召儒賢,此誠初元之盛擧,凡厥巖穴讀書之士,草莽懷道之人,孰不聞風興起,願立于朝耶?雖然招之不以其禮,待之不以其誠,則空谷之音益遐,東岡之志莫回,必將浼浼然不可致矣。苟以招延爲急,則必以誠禮爲先焉。程子曰,親賢士大夫時多,接宦官宮妾時少。蓋宦妾者,昵近咫尺,惟迎合是務,甚則百計而蠱人主之心,千岐而逞渠輩之慾,少失管束,其害不可勝言。以今已著者言之,居占士夫之第宅,行擬朝官之騶從,不亦泰乎?漸不可長。賈誼之言曰,習與正人居,不能不正,冏命曰,僕臣正,厥后克正。伏願殿下,勿以給使之賤而忽焉。所謂開言路者,將以聰明廣而壅蔽決也。國之有言路,猶人之有血脈,血脈不通,人必無生,言路不闢,國將不存。以堯之明,立誹謗之木,以禹之聖,懸磬鞀而待,聖不自聖,樂取於人者,有如是矣。矧在訪落之初,尤急納約之謨,所以虞舜初政,必先明四目達四聰,漢武詔擧直言極諫之士,當今之務,豈有過於此者乎?且夫君臣之間,等威截嚴上雖假之辭色,下猶不敢盡言,況淵默太過,情志難孚,則旅賁之規,郞官之書,無由而盡達矣。苟恢舍己之量,以開犯顔之門,則嘉言讜論,必將日陳於前,書曰拜汝昌言,又曰爾無面從。伏願殿下,懋哉懋哉。所謂立紀綱者,將以貞百度而正四方也。紀綱有振則事無不理,紀綱不整則法從而弛,振之不必以威,整之不必以刑,要在恩威得中,賞罰必愼,不偏不倚,大公至正而已。顧今廉恥喪而奔競是事,名分紊而泰濫成風,冠昏喪祭服飾輿馬,專無限節,貴賤難分,此其故何哉?實由禁網闊而愍不畏法爾,禮樂刑政,紀綱之本,五章五用,紀綱之權,若不審乎本末,察乎權衡,奮其委靡而振其頹隳,則其何以熙庶績而張四維乎?先正臣李珥之言曰,君心如靑天白日,尊賢能黜憸邪,順天理合人心,則紀綱振肅,令行禁止,伏願殿下,懋哉懋哉。所謂足民食者,將以百姓足以與之足也。臣嘗聞之,天子之富,藏於四海,諸侯之富,藏於百姓,蓋君依於國,國依於民故耳。伏念殿下,久勞于外,備知民生之艱難,果何以發政施仁,爲懷保阜安之策耶?顧其道卽在於崇節儉擇守令而已。易曰,節以制度不傷財不害民,財出於民,而民之爲命者亦財也。苟或不節,民無以爲生,故古之人君,必菲衣卑室,以做比屋之治,而不營露臺,不食燒羊,猶爲後代少康之主,此豈非監法者哉?至若近民之職,莫如守令,故西京之盛,專尙吏治者是矣。銓衡揀選,勿拘常格,只取其廉謹,冬夏殿最,不以文具,而必嚴其黜陟,吏苟良矣。勿限瓜期,久任責成,則朝有激勸之風,野無怨咨之歎。經曰民惟邦本,本固邦寧,傳曰財聚則民散,財散則民聚。伏願殿下,念哉念哉。今日可言之事,豈止於此,而區區管蠡之見,以此五者爲急先務,玆敢縷陳。伏乞聖上,勿以人廢言焉。臣無任云云。省疏具悉。所陳甚好,當留念矣。爾其勿辭救護。
己酉九月十七日辰時,上御熙政堂。進講入侍時,講官金學性,參贊官金應均,檢討官李鼎信,假注書趙翼東,記注官金熙逌·金大鉉,各持小學第一卷第二卷,以次進伏訖。上曰,史官分左右。上誦前受音一遍訖。仍開卷,學性讀新受音,自孟子曰設爲庠序,止衿纓綦屨,解釋章句訖。上讀新受音十遍,釋義一遍訖。上曰,訂字,何義也?學性曰,參互考訂之義也。上曰,傳,何義也?學性曰,聖人之書曰經,賢人之書曰傳也。上曰,端,何義也?學性曰,端,玄端服也。上曰,左右佩用者,以備父母之用乎?學性曰,然矣。上曰,事父母之節,男女無異同乎?學性曰,然矣。上曰,此皆內則所在之言乎?學性曰,然矣。非但內則,朱子散輯禮記,與孔子·孟子之言而述此篇,故曰輯舊聞稽聖經訂賢傳也。上曰,文義以次奏之。學性曰,此大文別無可陳之義矣。上曰,果無深奧之義也。學性曰,此篇卽明倫也。故首以子事父母婦事舅姑之道,著之矣。庠序校,皆鄕學之名,學卽國學也。自鄕學敎之而陞之國學,卽古法也,稽訂聖賢經傳,卽題辭所云爰輯舊聞與惟聖之謨者也。此雖訓蒙士而述之,其道則自天子達於庶人矣。鼎信曰,學國學也,庠序校,皆鄕學而異名者。孟子曰,夏曰校,殷曰序,周曰庠,學則三代共之,皆所以明人倫也。人倫明於上,小民親於下,設爲庠序學校以敎之,使之父與子自相親,君與臣自相親,長與幼自相親也,是明倫之化也。應均曰,此章文義,講官儒臣,已盡仰奏,別無更陳之文義,而此篇卽明倫篇也,倫者常也,固是人所常行之道矣。賦性之初,人皆有秉彝之常性,則此非高遠難行底事,而或有氣質之偏,鮮能盡其道者,故小學敎人之法,必以明倫爲重,明字之義,如大學明明德之上明字矣。上曰,別無可問之義矣。仍掩卷。上曰,史官就座。仍命退,諸臣以次退出。
己酉九月十七日申時,上御熙政堂。召對,坐直承旨入侍時,參贊官李裕膺,侍讀官李承輔,檢討官李鼎信,待敎尹滋悳,假注書趙翼東,記注官金大鉉·金熙逌各持小學第二卷,以次進伏訖。上曰,史官分左右。上開卷,讀前受音十一遍,釋義一遍訖。上曰,此章文義,別無更問處矣。仍掩卷,裕膺起伏奏曰,臣禮房而有公事一度矣。仍讀奏慶尙監司臣金大根狀啓,勿待罪有旨祗受事訖。上命書判付,裕膺書判付讀奏訖。又奏曰,代房吏房戶房刑房工房俱無公事,而兵房有公事一度矣。仍讀奏統制使臣柳基常狀啓安骨浦萬戶申完哲到防事訖。上命書判付,裕膺書判付讀奏訖。上曰,史官就座。仍命退,諸臣以次退出。
上在昌德宮廬次。
自人定至五更,灑雨下雨,測雨器水深四分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于金鍏曰,進講入侍。
傳于李源命曰,慶尙監司留待。
傳于李源命曰,慶尙監司入侍。
備忘記,慶尙道觀察使徐箕淳下直,長弓一張,長箭一部賜給。
執義柳興奎,校理宋廷和,正言尹顯岐,副修撰李鼎信等啓曰,請書九亟施追奪官爵之典。措辭見上答三司曰,不允。
執義柳興奎,正言尹顯岐等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰不允。新啓已有處分,勿煩。秉鉉諸子事,不允。
執義柳興奎啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授行大司憲李敦榮時在忠淸道洪州地,掌令韓致容時在忠淸道鎭川地,持平金會明時在京畿廣州地,持平南鍾三時在忠淸道堤川地,請竝斯速乘馹上來事,下諭。答府曰,不允。下諭事,許遞。
正言尹顯岐啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫李佑伯時在慶尙道晉州地,正言吳正秀時在京畿坡州地,請竝斯速乘馹上來事,下諭。答院曰,不允。下諭事,許遞。
傳于李裕膺曰,召對爲之,坐直承旨入侍。
李裕膺,以禮曹言啓曰,江原道進香吉日時,以今九月十九日巽時,推擇,啓下矣。本道新除授監司李謙在雖已謝恩,進香文製進代行官差定,到營後當爲擧行,而日字今已只隔,無以擧行。在前如此之時,有退行之例,故令日官池宅鴻更爲推擇,則來十月十九日巽時爲吉云。以此日時擧行事,知委,何如?傳曰,允。
義禁府照目粘連,茂山前府使申在儉矣本府議啓內,乘車則旣已自首,加把則有此分疏是白乎乃,道啓若是論列,囚供難以參恕,以此照律,罪杖八十收贖,奪告身三等,私罪,奉敎依允爲旀,功減一等爲良如敎。
敎慶尙監司徐箕淳書,王若曰,屛翰南國,周命召虎于宣,鎖鑰北門,宋非寇準不可。玆撤八座卿月,俾做一路福星。眷彼鳥嶺外封疆,實是蝶域內巨鎭,八九百里之山襟海帶,厥貢出粟米絲麻,七十餘州之星羅棊舖,其俗習詩書禮樂。蓋其地大而物衆,撫字非忽於他時,奈此財匱而民窮,矯捄尤難於今日。惟卿,法家拂士,名祖肖孫,勵操則氷蘖靑氈,淸儉自守,修身也砥礪素履,干囑不行,尹沁都而按湖藩,益驗盤錯之別,歷選部而掌文苑,咸推銓鑑之公。玆授卿以慶尙道觀察使兼兵馬水軍節度使都巡察使大邱都護府使,卿其膺南服巡察之任,宜備陰雨,體東朝簡畀之眷,如布陽春。於戲,大纛高牙,豈爲韓穉圭之榮也?登車攬轡,可見范孟博之志焉。故玆敎示,想宜知悉。知製敎臣朴商壽製進
己酉九月十八日辰時,上御熙政堂。大王大妃殿垂簾,慶尙監司入侍時,左承旨李源命,假注書成載瑗,別兼春秋金德根,記事官徐翼輔,慶尙監司徐箕淳以次進伏訖。上曰,史官分左右。上曰,慶尙監司進前。箕淳進前,大王大妃殿曰,卿之平日廉白介潔,曾所稔聞矣。且嶺南之民,知卿廉潔,尤似有所恃者矣。下去後須悉心盡職,使貪墨之倅,知有所戢,困悴之民,亦有所依賴,可也。箕淳曰,臣空疎闇劣,方面重任,萬不近似,感激恩造,張皇膺命,而今又飭諭如是隆重,臣謹當殫誠竭力,以效職分之萬一,而臣素多疾病,近甚昏憒,剸理之任,澄淸之望,非臣所可擬也。竊恐竟不免僨誤顚沛,全負委寄之聖念也。且臣於終事之地,猥參敦匠之列,因山隔月,今將遠出,下情益不勝愴慟之至。大王大妃殿曰,此時痛迫,凡於臣民之心,其孰不然?下去後另加殫誠,俾有實效,可也。上曰,東朝飭諭如此,下去後盡心對揚,可也。箕淳曰,東朝飭敎縷縷懇惻,聖敎又如是鄭重,臣敢不竭誠對揚,而臣才具不逮,是切悶悚矣。大王大妃殿曰,黜陟臧否之政,係於監司,而守令貪墨之故,生民從以困瘁,民之所仰恃者,惟在監司,則寧不惻然矜悶乎?其於懲貪之政,須無拘顔私,務盡公平,用副此付畀之意,可也。箕淳曰,慈敎若是諄複,而守令貪墨,生民困瘁,挽近尤甚,未知嶺南則何如,而下往躬見,庶或領會矣。下敎辭意,謹當惕念奉承,而臣本疎闇,如或有未及周察,則恐致僨事之慮,是甚悚蹙矣。源命曰,宣諭何以爲之乎?上曰,出去爲之。上曰,監司先退。上曰,史官就座。仍命退,諸臣以次退出。
己酉九月十八日辰時,上御熙政堂。進講入侍時,講官尹定鉉,參贊官金鍏,侍讀官宋廷和,假注書成載瑗,別兼春秋金德根,記事官徐翼輔各持小學第二卷,以次進伏訖。上曰,史官分左右。上誦前受音一遍訖。上開卷,定鉉讀奏新受音自以適父母舅姑之所,止佐長者視具一遍,解釋章句訖。上讀新受音五遍,釋義一遍訖。上曰,抑搔何謂也?定鉉曰,有疾痛處則以手按之,有苛癢處則以瓜爬之也。上曰,進盥者,進洗水之謂乎?定鉉曰,然矣。上曰,槃者,何也?定鉉曰,承盥水之器也。上曰,沃者,何義也?定鉉曰,以水注器之謂也。廷和曰,注水之謂也。上曰,所欲者,意所欲食之謂乎?定鉉曰,然矣。上曰,溫之何義也?定鉉曰,溫字釋之以承藉,承者奉也。藉是圭璧繅藉之義,此謂尊者之意,承而安之也。上曰,未冠笄者,指幼兒而言乎?定鉉曰,此非嬰孩之謂,卽童男童女之年未及冠笄者也。上〈曰〉,總角者,束髮如角之謂乎?廷和曰,然矣,而此正如今人所以束髻也。上曰,纓者,何也?定鉉曰,香囊纓也。上曰,昧爽者,曉之謂乎?定鉉曰,欲明未明之時,未必是曉也。鍏曰,此非曉也,卽俗所云開東時也。上曰,朝者,何義也?定鉉曰,朝猶見也,非但臣見君曰朝,子之見父母,亦曰朝矣。上曰,佐者,何義也?鍏曰,爲長者使令,以助視膳之謂也。定鉉曰,幼者於食飮事,未能自專,佐助膳具,◆◆長者之勞也。上曰,以適父母舅姑之所者,卽是兩處乎?定鉉曰,此卽是一處也,於子爲父母,於婦爲舅姑也。上又讀五遍,釋義一遍訖。上曰,問所欲,卽朝時事乎?定鉉曰,然矣。上曰,以次讀之,文義陳之。廷和讀一遍訖,奏曰,謹按此上下四章,卽次第言子之於父母,婦之於舅姑及男女未冠笄者一日晨省之事也。凡於勤省之地,其氣則欲其低下而不盈,其聲則欲其和悅而不厲,以盡其事親之道,而至若承順親志存中而發外者,莫要於柔色以溫之。然而柔和之見於容色者,非可以勉强僞飾而爲之,必也樂其心不違其志,深愛之誠,有不能自掩。然後著見而溢於色辭者,不期柔而自柔,寢食起居之節,而以柔色承藉焉,痛癢沃盥之際,而以柔色順適焉。然則氣固可下,聲亦可怡,而最其柔色二字,實爲人子者之所當先務也。故孔夫子之答子夏問孝曰色難,此言孝子事親,惟色爲難,而服勞奉養,猶屬疏節故也。今我殿下奉侍我慈聖殿下,懋百行之源,備千乘之養,伏願於此等旨義,益加講究而體驗焉。鍏讀一遍訖,奏曰,今日進講自止中,別無敷演可陳之義,講官之解釋章句,亦甚詳悉,更無餘蘊者矣。上掩卷,仍命史官就座。又命退,諸臣以次退出。
己酉九月十八日申時,上御熙政堂。召對,坐直承旨入侍時,參贊官李裕膺,侍讀官宋廷和,檢討官李鼎信,待敎尹滋悳,假注書成載瑗,別兼春秋金德根,記事官徐翼輔各持小學第二卷,以次進伏訖。上曰,史官分左右。上開卷,讀新受音十二遍,釋義一遍訖。上曰,疾痛苛癢者,卽疾之痛苛之癢,而其將抑而搔之乎?廷和曰,抑是按也,屬之疾痛,搔是爬也,屬之苛癢矣。上曰,然矣。上曰,授者,何謂也?廷和曰,進之義也。上曰,問所欲者,問欲食何物之義乎?廷和曰,然矣。上曰,未冠笄者,卽未冠未笄之謂乎?廷和曰,男子二十而冠,女子十五而笄,此卽男未二十,女未十五者也。上曰,昧爽者,欲曙之時乎?鼎信曰,昧是暗也,爽是明也,此正欲明未明之時也。裕膺曰,此卽是禮記所云明辨色之時也。上曰,問何食飮矣者,問已食何物之義乎?滋悳曰,文義則似然,諺解則問將食何物之義也。上掩卷,裕膺起伏奏曰,臣禮房而無公事,臣戶房兵房刑房工房代房而無公事,臣吏房代房而有公事一度矣。仍讀奏廣州留守臣洪學淵狀啓,修撰沈宜元疏批,卿其傳諭事有旨,在京祗受事訖。上命書判付,裕膺書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
傳于尹敎成曰,進講入侍。
傳于李裕膺曰,原任直閣吳取善,馳詣華寧殿奉審,仍詣健陵·顯隆園,一體奉審以來。
傳于李裕膺曰,禮房承旨馳詣長生殿,外梓宮奉審以來。
李裕膺啓曰,檢閱南秉吉由限已過,卽爲牌招入直,何如?傳曰,允。
傳于李裕膺曰,召對爲之,坐直承旨入侍。
以全羅監司南秉哲狀啓,長城府使李秉禮全昧體例,不愼言語,不得已罷黜事,傳于金應均曰,令該曹口傳,各別擇差,催促下送。
吏曹口傳政事,以金昔淵爲長城府使。
執義柳興奎,校理宋廷和,正言尹顯岐,副修撰李鼎信等啓曰,請書九亟施追奪官爵之典。措辭見上答三司曰,不允。
執義柳興奎,正言尹顯岐等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
執義柳興奎啓曰,請古今島爲奴罪〈人〉韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
正言尹顯岐啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
金應均啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲閔致成,掌令姜斗煥,持平柳進翰·李秉植,司諫朴龍九,正言高性鎭落點。
李裕膺啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
己酉九月十九日辰時,上御熙政堂。進講入侍時,講官李若愚,參贊官尹敎成,檢討官李鼎信,假注書趙翼東,別兼春秋金德根,記事官徐翼輔,各持小學第二卷,以次進伏訖。上曰,史官分左右。上誦前受音一遍訖。上開卷,若愚讀新受音,自凡內外鷄初鳴,止莫之敢飮食,解釋章句訖。上曰,將衽謂更臥處乎?若愚曰,然矣。上曰,是定省時事乎?若愚曰,然矣。上曰,與者,何義也?若愚曰,與卽侍坐之義也。上曰,床是安身之几乎?若愚曰,然矣。上曰,不傳,何謂也?若愚曰,不傳卽置有常處,而不敢輒移於他所也。上讀新受音六遍,釋義一遍訖。上曰,各從其事,何義也?若愚曰,男居外而服男事,女居內而服女事也。上曰,襡者,匣而收藏之謂乎?若愚曰,然矣。上曰,簟,何席也?敎成曰,俗有寢席,簟亦此類也。上曰,勿近,何義也?若愚曰,遠置而勿褻之謂也。上曰,此是敬而置之之謂乎?若愚曰,然矣。上曰,非餕不敢食,必父母食有餘而後,乃敢食之義乎?若愚曰,然矣。上又讀四遍,釋義一遍訖。上曰,斂枕簟灑掃室堂之事,謂父母之所而言乎,謂子與婦燕私之所而言乎?若愚曰,非特父母之所而言,蓋夙興而灑掃一室之內也。上曰,敦年巵匜,皆尊者所用,故毋敢擅用乎?敎成曰,尊者所用之器,故非餕其餘則不敢擅用也,尊者所食之物,故非餕餘則不敢飮食之也。上曰,然矣。上曰,文義以次奏之。若愚曰,此皆子事父母婦事舅姑之禮,而雖小節目間事,深察而推之,則大節亦不外於是矣。伏願體念焉。鼎信曰,此章亦內則之文,而言子與婦事父母舅姑之禮節也。然而少事長賤事貴共帥時,則此乃孝子之疏節也。曾子曰,孝子之養老也,樂其心樂其耳目,樂其心者,無違承順也,樂其耳者,怡聲以問也,樂其目者,柔色以溫也。事親之孝,不外乎此而無貴賤一也,伏願殿下,益加體念焉。敎成曰,杖屨祗敬之,蓋事親之道,莫先於敬,非獨杖屨爲然。凡冬溫而夏淸,昏定而晨省,一主於敬,而敬者一身之主宰,萬事之根本,伏願殿下,三朝之際,當以恭敬爲本,則八方臣庶,莫不觀感而敬上矣。益加體念焉。上掩卷,上曰,史官就座。仍命退,諸臣以次退出。
己酉九月十九日申時,上御熙政堂。召對,坐直承旨入侍時,參贊官李裕膺,侍讀官宋廷和,檢討官李鼎信,待敎尹滋悳,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上讀前受音十七遍,釋義一遍訖。上曰,床,何義也?鼎信曰,安身之几也。裕膺曰,席臥時用也,床坐時用也。上又讀四遍訖。上曰,文義奏之。廷和曰,此章以上,歷敍其子事父母,婦事舅姑之禮節,而此云凡內外者,卽擧一家婢僕而言之者也。蓋此內外之人,鷄鳴而起,始皆盥漱衣服,收斂夜寢之具,次又灑掃舖設,整治日用之所,男則服事于外,女則服事于內,規模制度井井有條理,各從其所當行者也。以此推之,則自家而國,本無異制,觀於理家之事,而可知治國之道矣。內自公卿大夫,外至方伯守宰,各事其事,以盡乎自己職分,則小而一家之事,大而一國之事,其事雖殊,而制治規範,未嘗不脗然相同,伏願於此等處,推類省覽,以究其家國一體之義焉。鼎信曰,此章卽日用事物之間所當行者,而幼而學之,習與性成,則孝之始終備矣。夫孝始於事親,中於事君,終於立身,故朱夫子所以述此篇訓蒙士也。裕膺曰,此章中有杖屨祗敬之義,而敬謹之至於杖屨者,尤可見敬謹之篤矣。上篇有而敬抑搔之,而敬扶持之,又有問所欲而敬進之之語。大凡事親之道,必以敬爲主者,敬是主一無適之謂也,敬爲事親之道,而以及於敬長,則崇儒道尊賢德隆師友,亦無不以敬推之矣。帝王學問,莫先於是,故書曰,疾敬德,大學曰,止於敬。疾敬德者,疾於敬德也,止於敬者,所止於敬也,事親之道,專在敬之一字,推以爲修齊治平之要,伏願殿下益加澄省焉。滋德曰,章句間文義,儒臣·承旨皆已備盡仰奏,臣無容更達,而大抵敎人之方,必以明人倫爲先,明倫之序,必以事父母爲先。故所以述此篇訓學者,而自第一章詳言事親之道也。蓋此所言,節文甚詳,而無非曲盡誠孝,必合情禮。凡於日用之間,極其就養之方,至誠所著,旣愛且敬,是以將坐請何鄕,將衽請何趾,而此則愛之之至也,杖屨勿敢近,巵匜莫敢用,而此則敬之之至也。然則事親之道,亦莫先於愛敬二字矣。上掩卷,裕膺起伏奏曰,臣禮房而無公事,代房戶房推考房工房,俱無公事,吏房有公事一度,軍士房有公事二度矣。仍讀奏全羅監司臣南秉哲狀啓,錦山郡守洪衡謨到任事訖。上命書判付,裕膺書判付讀奏訖。又讀奏江華留守臣趙亨復狀啓還營事訖,上命書判付,裕膺書判付讀奏訖。又讀奏兵曹啓目,兼司僕朴秀文口傳施行事,上命書判付,裕膺書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,提調李若愚,右承旨尹敎成啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
傳于李源命曰,大臣·備局堂上引見。
傳于尹敎成曰,進講入侍。
李裕膺,以內醫院都提調·提調意啓曰,副提調金鍏今日問安,不爲仕進,卽爲牌招,何如?傳曰,允。
李裕膺,以備邊司言啓曰,今日賓對,有司堂上洪鍾英,又爲懸病,事體所在,誠甚未安。推考,令政院申飭牌招,以爲進參之地,何如?傳曰,允。
金應均啓曰,吏曹判書李憲球,參判李圭枋,參議趙秉夔牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,吏曹判書李憲球,參判李圭枋,參議趙秉夔再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安。參判陳疏,判書所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
傳于金應均曰,吏曹參判疏批已下,卽爲牌招。
金應均啓曰,吏曹參議趙秉夔三牌不進,依定式禁推傳旨捧入之意,敢啓。傳曰,知道。
以吏曹參議趙秉夔三牌不進禁推傳旨,傳于金應均曰,分揀。
金應均以吏曹言啓曰,卽接平安監司趙斗淳移文,則以爲,定州牧使柳相鼎受由上京,而見今糴事方張,支勅當頭,際此曠官,一時爲悶,卽爲催促,不日下送事爲辭,故自臣曹催促,則親病沈重,不得下去云。其親病旣如是,則有難强令還任,改差,何如?傳曰,允。
金應均以吏曹言啓曰,孝陵參奉權克仁以其身病,呈狀乞遞,改差,何如?傳曰,允。
有政。吏批,判書李憲球進,參判李圭枋進,參議趙秉夔牌招不進,左承旨李源命進。以徐左輔爲大司憲,洪羲宗爲司諫,金錫模爲掌令,李容佐·黃鍾顯爲持平,李秉珪爲正言,李景在爲刑曹判書,李鼎在爲同經筵,姜㳣爲兵曹正郞,李容在爲軍資判官,姜冕奎爲典籍,朴浩賢爲司宰主簿,成赫壽爲孝陵參奉,沈承澤爲定州牧使,鄭基重爲河東府使。故府使趙岡贈兵參訓都例兼,前副摠管趙禹錫本生考,移贈事承傳。兼執義單沈膺泰。
兵批,判書尹定鉉病,參判黃浩民入直進,參議韓兢人病,參知柳興吉病,右副承旨李寅奭進。判府事加設單李啓朝,僉知加設單柳相鼎。大護軍李敦榮·洪鍾應,護軍閔致成·曺錫雨,副司直李佑伯·朴龍九·韓致容·姜斗煥·金會明·南鍾三·柳進翰·李秉植,副司果吳正秀·高性鎭以上竝單付。
吏批,再政。以洪璋燮爲掌樂僉正,鄭民和爲咸悅縣監。養賢主簿單姜冕奎,頓遞使單金鼎集。前縣監黃基鎬今加通政,侍從臣持平黃鍾顯父,加資事承傳,以上竝單付。
兵批,再政。副護軍單黃基鎬。
大司諫李明迪,執義柳興奎,掌令申泰運,獻納兪錫煥,校理宋廷和,正言尹顯岐等啓曰,請書九亟施追奪官爵之典。措辭見上答三司曰,不允。
大司諫李明迪,執義柳興奎,掌令申泰運,獻納兪錫煥,正言尹顯岐等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
執義柳興奎,掌令申泰運等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授大司憲閔致成時在京畿驪州地,掌令姜斗煥時在慶尙道安東地,持平柳進翰時在慶尙道安東地,持平李秉植時在忠淸道槐山地,請竝期速乘馹上來事,下諭。答府曰,不允。下諭事,許遞。
大司諫李明迪,獻納兪錫煥,正言尹顯岐等啓曰,請梟示罪人性世亟施孥戮之典。措辭見上請古今島爲奴罪人韓鼎鎭亟令王府,設鞫得情,快正典刑。措辭見上新除授司諫朴龍九時在忠淸道德山地,正言高性鎭時在全羅道光州地,請竝斯速乘馹上來事,下諭。答院曰,不允。下諭事,許遞。
李裕膺,以奎章閣言啓曰,明日本閣進香時,時原任閣臣當爲進參,而原任直提學金輔根,原任直閣李景在·金始淵,時無職名,令該曹口傳付軍職,何如?傳曰,允。
金應均,以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
李裕膺,以禮曹言啓曰,今此國恤,自初喪至卒哭,竝停大中小祀,殯後惟祭社稷,而卒哭後行祭如常事,前已啓下矣。卒哭在來十一月十一日,十一日以後各祭享,磨鍊以入之意,敢啓。傳曰,知道。
李裕膺,以內醫院都提調·提調意啓曰,駝酪粥自十月初一日,當爲封進,依前例擧行事,預爲分付司僕寺之意,敢啓。傳曰,知道。
兵曹口傳政事,大護軍李景在,護軍金輔根,副護軍金始淵。
吏曹參判李圭祊疏曰,伏以,朝晡屢改,秋序已暮,殯殿之靈辰漸邇,雲鄕之仙馭寢邈,伏想我殿下孝思皇瞿,益復靡逮矣。仍伏念,臣才疎識淺,百無肖似,而偏蒙我屢朝拂拭之恩,淸貫華銜,歷揚殆遍,滾到貳卿之列,量能揣分,罔非踰濫,而塵刹絲毫,了無酬答,每自循省,感悚交切加之年衰病痼,杜蟄窮衖,念斷榮塗,今已久矣。迺者亞銓特點,忽下夢想之外,臣誠左右思而莫省攸當。夫器之小而受之大,力之弱而擔之重,不有顚仆,必底傾覆,臣雖至愚,亦知此理。今臣所叨,卽周官所謂小宰也。命官之義,典領不輕,四選格法,九流品藻,無不與論而參聞,進退人物,持衡代斲,間或行長席之事,則其所以關治體而係人望,又非尋常職事之比也,必也公平足以銷偏私之心,剛方足以守不撓之規,權度無舛,履屐得宜,然後乃可以仰塞隆簡,俯責成效,則有非如臣庸陋所可擬及者明矣。且臣於銓地,曾忝參佐,尸素幾日,無一猷爲,至今追惟,尙切愧恧,此尤臣已試蔑效之餘也。何況今日卽我聖上初元之會也?八方拭目,想望政化雖閑司漫職,固當十分愼揀,以猒物情,而至若登崇俊良,振拔沈淪,其將專責於是任,則此非人人之所可冒玷者,而乃反擧而畀臣,不少留難,于以速官謗而累聖簡,夫豈細故也哉?參倚已熟,承膺無路,召牌荐降,坐犯違傲,玆敢罄暴情實,干瀆崇嚴。伏乞聖慈,俯垂鑑諒,仰稟東朝,亟遞臣吏曹參判之任,俾賤分獲安焉。臣無任云云。答曰,省疏具悉。卿其勿辭行公。
己酉九月二十日辰時,上御熙政堂。大王大妃殿垂簾,藥房入診,大臣備局堂上引見入侍時,都提調鄭元容,提調李若愚,右承旨尹敎成,假注書趙翼東,記事官徐翼輔·南秉吉,待敎尹滋悳,左承旨李源命,假注書成載瑗,事變假注書李杓,左議政金道喜,判敦寧府事徐憙淳,吏曹判書李憲球,禮曹判書成遂默,戶曹判書金學性,行大護軍姜時永,兵曹判書尹定鉉,工曹參判趙秉駿,行護軍柳相弼·徐相五,護軍徐憲淳,行訓鍊院都正李景純,大司諫李明迪,執義柳興奎,掌令申泰運,獻納兪錫煥,校理宋廷和,正言尹顯岐以次進伏,醫官秦慶煥·卞鍾鉉·金榘·李琬,進伏楹外訖。上曰,史官分左右。元容進前奏曰,日氣近雖淸明,朝前頗冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官使之入診乎?上可之。鍾鉉等以次診候訖,退伏楹外。元容曰,脈候奏之。鍾鉉曰,脈候左右三部調均矣。榘曰,脈候左右三部調均矣。琬曰,脈候左右三部調均矣。元容曰,前日次,伏承湯劑議定之敎,而議定當爲審愼,且醫官多新入之人,姑未議定,今則滯候快勝,諸節無損,不必進御湯劑矣。上曰,然矣。大王大妃殿曰,姑勿爲議定也。大王大妃殿曰,次對爲之。元容曰,卽見平安監司趙斗淳狀啓,則以爲,本營所管外邑入防軍竝爲停番,平壤虛額官保軍錢之支放條權減後,以停番錢中給代停番,餘錢另作別餉穀,取耗添錄,限五年施行之意,頃於戊戌,啓稟變通,而及至甲辰,以官保軍之不得充額,展限五年矣。見今闕伍尙多未充,且別餉穀八千二百五石零,亦入蠲停,給代無以支調,更退五年休番,得以闕額漸充,餉摠就完事,請令廟堂,稟處矣。入防軍之除番收布,作錢支放之擧,其初固出於通變便宜之政,而闕伍則未卽補充,年限則輒請退展,軍制所重,有難更施,而別餉穀耗,又縮於蠲蕩之餘,則排比支調,自違初料。今若舊貫之仍,則實有一簣之虧,且營軍番操,本摠自如,則與全數停排有間,依狀請更退五年之限,使餉簿準式,軍樣復舊,嚴立條例,無或違劃之意,更爲申飭,何如?上曰,依爲之。出擧條元容曰,卽見戶曹所報,則以爲,支飭當前,銀儲垂乏,排比需用,萬無其路,限一萬五千兩,請卽區劃矣。度支之銀儲罄匱,勅行之支需請劃,則國計所關,誠非細憂,目下所用,不可不及今措備,以惠廳封樁中劃給一萬兩,以爲需用之地。凡係應用之需,有出而無儲,而將何以備緩急之用乎?令戶惠廳從便求貿,依此數更爲儲留之地,似好矣。上曰,依爲之。出擧條元容曰,卽見黃海監司徐戴淳所報,則以爲,本營銀儲未滿一勅之需,不可不及今備待,而推移就用,多有已例,就各衙門銀中限三千兩貸下,俾爲支勅之地云矣。本道支勅之銀,當自本道經紀入用,京司儲蓄雖裕,固不當推貸,而況今各司所儲,俱垂罄竭者乎?然而近來銀貨,到處極貴,聞海營事勢,實有臨期難辦之慮,摠廳所在銀限三千兩,特許貸下,以其代錢,從便作穀於本道各邑,自本廳取耗支用之意,竝爲分付,何如?上曰,依爲之。出擧條大王大妃殿曰,在前則銀子從何措辦,而今則京外何如是俱匱乎?元容曰,前則京外銀儲有裕,而近年則有出而無入,且産銀處皆不如前,次次至於前儲之罄乏矣。近聞關西勅銀,尙未得措備,持錢而亦無求貿之路,至請京司之推移,此則不得許之矣。元容曰,卽見京畿監司金箕晩所報,則以爲,見今客使有奇,而本道勅需,近益掃如,其所容入,萬無塗抹之望,某衙門錢三萬五千兩,及今貸劃,俾完大事云矣。京畿勅需,雖曰本自不敷,自本道無一經紀措辦,而全數請劃於朝家者,非但事例所無,豈有如許義諦?然而在前窘急之時,不無一二次許貸之例,惠廳米二千石及錢七千兩,特爲貸下,以爲措處支用之地,何如?上曰,依爲之。出擧條大王大妃殿曰,支需如或不足,則請貸或可,而何可以全數請劃乎?道喜曰,京畿支勅之條,自來不敷,曾於錢布衙門,貸去三萬兩錢,作穀取耗,以爲支勅之需,而今則年久匱乏云矣。元容曰,畿營勅需,前則有錢有穀,而用之已竭,今無餘者,旣自道內,無可措辦之道,則不得不仰請朝家之區劃,而今又期迫,勢將貸給矣。事過後無論錢穀,若設施勅需名色,則可備後用,而凡事臨急則苟且塗抹,事過則不存來慮,此甚可悶矣。元容曰,卽見水原留守金蘭淳所報,則以爲,本府句管竹山所在耗米蕩減條六十八石零,陽城所在耗米排捧條二十六石零,請卽給代矣。支放給代,便成年例,以嶺南所在本司句管穀會錄耗中,許令取用,何如?上曰,依爲之。出擧條元容曰,卽見黃海監司徐戴淳所報,則以爲,管餉別會穀當初劃定之數爲七千石,而別下浩多,元穀見縮,時在折米竝耗爲三千六百五十六石零,而除却今年應別下一千一百八十一石,則元穀不足爲四千五百二十五石,就丙申別貿米三千五百石,管餉各穀折米一千二十五石許劃,以爲充上取耗之地爲辭矣。當初之定數劃穀,取耗支用,卽是較量於蓄用之間,相當於出入之數者也。今若以過用割本,每請充補,則道內穀簿,其將尾閭於此矣。實難隨請輒施,而聞今餘穀不多,耗條難繼云,不可不及今劃準,以收來效,依狀請穀名數爻,特爲許施,而嗣後放下之節,務從精約,無或冒濫,無至有更請之意,竝爲嚴飭,何如?上曰,依爲之。出擧條元容曰,南兵使李行敎頃以支放不足,就軍餉二耗中折米五百石,依癸未癸巳已例區劃事,有所請報矣。兩年二耗之分數劃給,實出於一時措處之意,而其後經紀代充之方,曾有所另飭矣。幾年之後,又復煩請者,誠極未安,支放旣云不足,則有難仍置,特以五百石,限三年許令取用,三年之間,必爲某條措劃,以爲充補支用之地,何如?上曰,依爲之。出擧條元容曰,近見關北·嶺南漂頹戶謄報,則關北爲千有餘戶,嶺南爲五百戶,雖非一邑一時之災,而亦有一邑數百之多,當此樂豐之歲,獨有蕩析之患,言念民情,實爲矜悶。撫恤之典,奠接之方,向奉判付下者,雖已行會,而被災單獨之戶,如非營邑資助之力,則必至顚連之境。見今寒節已屆,更飭兩道,抄出頹戶中失所無依之類,原恤典外,以朝令公穀,量宜分給,使之盡數結構,趁卽入處之地,畢構後形止,卽爲修啓,民事中災形最爲緊急,而兩道漂頹啓聞,甚爲稽淹,民情所關,不可無警,該道臣竝推考,何如?上曰,依爲之。出擧條大王大妃殿曰,今夏雨水,不至過多,而兩道漂戶,何若是多也?誠甚矜悶矣。元容曰,聞關北則初秋旬後,數日暴注,嶺南則洛江爲雨所溢,民戶自多漂頹,寒節漸近,結構時急,今當又關飭矣。元容曰,禁御兩營鄕軍之排月上番,法意本重,而間因經費之補用,歉歲之舒力,多有停番收錢之例,自戊子以後,連爲限滿請仍,至昨年春而又依例上番矣。數十餘年民不知軍之餘,猝當調發之役,資保則隣里竝力,裝具則邑村辦備,徵索四出,騷擾多端,不可但以爲弊言,今之議者,多云正軍四哨,依中哨例,收鄕錢而置京軍,則軍制民事,兩相爲便,自正廟時,將臣已有此議云矣。此則事係通變,有難遽議,而第今經用浩繁,他無措辦之策,依近例自來當限,五年許停,所收番錢,自戶曹別儲以置,以爲隨時取用之地似好,下詢於登筵大臣將臣處之,何如?大王大妃殿曰,大臣將臣之意,何如?左議政金道喜曰,數十年停番之餘,猝當徵發,民邑事勢,聞多繹騷之端云。領相所奏,必有深量,臣亦別無他見矣。禁衛大將柳相弼曰,禁御兩營,軍制之疎虞,徵番之爲弊,故將臣李柱國,昔在正廟朝丙辰,亦有陳疏,備盡事狀,伊後五十年,漸不能成樣,今此大臣筵奏,如是便宜,新募京軍,各別擇立,非但軍容整肅,外邑上番之擾,亦可自除,以臣愚見,無容更達。摠戎使徐相五曰,大臣所奏甚好,臣無容更達。御營大將李景純曰,兩營鄕軍之徵番,最是民邑之痼瘼,今此大臣筵奏,實合便宜,自京抄募勇健,各別擇立,在軍制可免疎虞之慮,在外邑亦無徵上之擾,以臣愚見,無容更達矣。大王大妃殿答曰,鄕軍之作京哨,有難遽議,依大臣所奏,姑爲停番,番錢則別置戶曹,以待日後需用,可也。出擧條大王大妃殿曰,停番自何年施之乎?元容曰,一哨除番,始於甲寅,而停番則純宗己巳己卯,限年請行,而限滿後又爲上番矣。自戊子停番後,限滿則輒請仍,至于前年春仍停,今爲二十餘年矣。自昨夏復行,而聞兩湖調發之邑,無不騷撓,空費所用,大邑或至數萬兩戶歛云。民弊則如是,亦不可以因民弊而疎軍制,然見今來頭經用,實無牽補之望,姑依近例許停,不害爲京鄕紓力之道。至於京哨事,軍制左右中前後,各有一哨,中哨則戊辰年,已作京募一哨,其後,多有餘四哨竝募京軍之議,今諸將臣之言亦如此。然軍制變通,事係重大,今不可遽然議到矣。大王大妃殿曰,所奏然矣。姑爲停番,好矣。元容曰,都下各廛各貢,卽上奉國役,下資生業,故貢市完弊,有關於都下之盛衰。正廟朝嘗下敎曰,市民卽都民中根本也,一夫不獲,卽予之恥。凡係矯捄之方,蠲恤之政,隨瘼輒施,保存至今,而近來則聞各貢市無不凋弊失業,此無他,用度則轉繁而弊端則層生,其勢自至於難保矣。立廛之各軍門所用緞屬進排,最爲大弊,各營之燕貿入用,古例卽然,而近來則使廛民進排,名以貿取,而自有許多浮費之弊,價本之積年未推,亦多其數云。如此而廛業何以支保乎?蕩殘渙散,固其勢也,不可不一番嚴立條式。此後則依舊例自各營燕貿繼用,如或有乏儲急用之時,則持價貿用,勿使營屬責納於廛民之意,成節目永遵,俾無犯科之地,宜矣。上曰,依爲之。出擧條大王大妃殿曰,各營自前旣有燕貿之例,則何可責納於市民乎?廛民進排,營屬操縱,則許多弊端,豈無其間乎?價本之未得一一推尋,其勢必然,此後則勿使營屬責納於廛民,以爲廛民保存之地,可也。自上已賜批,而今此簾敎,詳載於節目中,又爲措辭嚴飭,可也。元容曰,考見文蹟,則英廟癸酉癸未,以各營燕貿勿爲進排事,有筵敎及筵飭節目矣。近間則己巳又有筵飭,而今爲四十年之久矣。久則令飭易爲解弛,弊端反復甚前,今若定式嚴飭則似有少效矣。元容曰,布廛之凋敗失業,厥惟久矣。至于今年而弊到極處,萬無復成廛樣之望,群聚日訴者,其一,生白細廣四種布受價之加磨鍊事也。其一,公錢貸下及受價預下事也。四種布原非市商交易之物,別求織造於深北而儲置者也。受價果輕於本直,添價之願,實亦無怪,而定例所在,亦難遽議添加。聞今錢財則罄竭,人額則渙散,而舊儲之布無餘,進排之期當前,目下遑急之狀,不可不自朝家。特施別般矯捄之道,俾圖紓力資業之方,而見今司儲俱匱,不宜議到,而該廛事勢,亦難固守常例,以惠廳別置中,限一萬兩,特爲貸下,以爲限年排捧之地,似好矣。大王大妃殿答曰,受價自有定例,不可添給,而貸下亦無處可議,惠廳別置,只爲二萬兩,則何可劃出於此數中乎?渠輩窘急於進排之狀,不可不念,以前總衛營軍需支放餘錢中,特爲劃貸,限年排捧,可也。出擧條大王大妃殿曰,布價定例爲幾何云乎?元容曰,聞渠輩所訴,則生白細布受價爲十三兩,生白細廣布受價爲十八兩,比本直爲輕云,而定例有難闊狹矣。大王大妃殿曰,度支定例,果難遽改,而不得不施救弊之擧矣。元容曰,慈聖爲念司儲及廛弊之事勢,有此特劃,無異內下,此誠曠有之惠澤也。奚但廛民之感頌?都民必皆相告懽悅矣。大王大妃殿曰,旣聞其可矜之狀,則財用雖乏,安得不隨有施之乎?元容曰,慈聖之存心於愛民至此,民安得不愛戴乎?又奏曰,貸下錢排年捧上之時,當自何司捧上乎?大王大妃殿曰,自戶曹捧上,可也。元容曰,因山時諸道道臣境上出待,卽古例而間因提奏,輒令安徐,蓋爲軫念民邑貽弊也。今亦合有體諒,敢此仰達矣。大王大妃殿答曰,置之,可也。出擧條元容曰,閣職之隔二資勿爲兼帶,自有閣例,檢校直閣尹定鉉檢校之銜,減下,何如?上曰,依爲之。出擧條元容曰,庭試及大比後分館,尙未擧行云。似此應行之事,亦煩提飭,殊甚未安矣。申飭槐院,使之從速會圈,何如?上曰,依爲之。出擧條元容曰,前副摠管趙禹錫當爲貤贈,而所後家則前旣贈職矣。移施於本生家,近例爲然,故敢達矣。上曰,依爲之。出擧條元容曰,詞訟之任,不宜久曠,在外法司堂上許遞,令政院政官牌招,開政差出,何如?上曰,依爲之。出擧條元容曰,來初一日眞殿進上駝酪粥庚申年不爲封進,載在謄錄矣。今番則何以爲之乎?大王大妃殿曰,今番亦勿爲封進,可也。元容曰,因山時三公各有差備,不可闕一,而見今宿德元老,卿班儲望,不患無人,伏願卽爲備員焉。大王大妃殿曰,有領左相矣。雖未備員,有何掣礙乎?元容曰,因封大禮也,三公各有所掌,終事之時,豈可闕禮乎?亦不可兼行矣。國朝未有不備之時,而五禮儀及喪禮補編所載矣。雖常時,鼎席宜備,況此莫重之大禮乎?大王大妃殿曰,當更思之矣。道喜曰,莫重大禮,各有差備,不可不備員矣。大王大妃殿曰,一相出則一相欲遞去之計耶?大王大妃殿傳曰,惠政施民,君上當然之事,況今初元之會乎?百爾思之,莫如舊未捧之蠲蕩,各營各司己巳壬辰癸巳以後,各樣停退及排捧條拯米未收,自廟堂考其年條,草記後行會,各道一竝蕩減,可也。仍敎曰,各樣年久未捧,摠計則當爲幾許數乎?係是年久未捧,則無益於京司,而旣有未捧之名,則自然害及於民,今此竝蕩,果有實惠之及民者乎?元容曰,各司各營未收成冊考見,然後可以詳知其數矣。外邑之舊未捧,雖云指徵無處,侵撓每及於隣族,此爲生民切骨之弊矣。今此竝蕩之命,實是莫大之惠澤也。恩言一播,衆情咸頌,誠不勝萬萬欽仰矣。朝家惠政,雖非身當之民,得知自上有愛恤民生之心,故一聞恩言,皆如躬被,雖行路之人,咸與傳頌而感戴矣。我慈聖仁心仁聞,入人者深,遠近婦孺,尙在仁政惠澤之中,今又有曠蕩之恩,民心之欣悅,當何如哉?王政當以愛民爲先,伏願殿下,一念慥慥,使盛德至善,浹洽民心,則天降之祥而福祿綿昌矣。大王大妃殿曰,實惠及民,然後始可謂惠政,爲國之道,豈有先於惠民者乎?大王大妃殿曰,全溪大院君私親全州李氏,卽大殿生祖母也。向於封爵時,未及分付,依常山郡夫人例,追贈,可也。仍敎曰,吏判旣登筵,使之擧行,可也。憲球曰,書下傳敎,以爲擧行之地,似好矣。大王大妃殿命書傳敎曰,全溪大院君私親全州李氏,依常山郡夫人例,贈職擧行。憙淳曰,總衛營錢穀屯土軍器軍物,皆因下敎,分劃各處,至於重記,與各樣文簿印信,亦當有區處,而在前壯勇營革罷時,竝爲藏置於東別營矣。今番則何以爲之乎?大王大妃殿答曰,今番亦藏置于東別營,可也。出擧條明迪·興奎·泰運·錫煥·顯岐等曰,臣等有所懷,當於傳啓前先奏矣。大王大妃殿曰,傳啓退去爲之也。明迪等曰,臣等有所懷,當於傳啓前先奏矣。大王大妃殿曰,所謂新啓云者,亦是日日所啓之事乎?若爾則退去傳啓,可也。明迪等曰,臣等有所懷,當於傳啓前先奏矣。臣等伏見向日三臺臣被罪也,聖敎至嚴,慈聖殿下敎尤爲截嚴,際玆臣等忝叨臺職,嚴敎之下,萬萬惶懍,義分居先,他不暇顧,相率而循例傳啓矣。然而臣等於前後,或求對或傳啓,而傳啓與求對,其爲討逆則一也。但求對者,欲借方寸之地,積誠仰請之意也,臣等今日猥登筵席,幸借方寸之地,其可以冀獲準請矣。噫,徐相敎·尹致英之罪犯,卽往牒所無之劇逆大憝也。莫重莫嚴之地,肆然誣逼,其至憯絶悖之情節,尙未鞫覈,人彝滅矣,王章隳矣。李應植等諸凶負犯,亦係罔赦之科,一體鞫覈,夬正典刑,不容少緩,伏願亟下處分焉。上曰,退去臺廳,傳啓,可也。出擧條明迪等曰,下敎旣如是,謹當退去傳啓,而亦當退俟處分矣。明迪曰,臣於向日召對,再登筵席,伏覩我殿下勤於講學,不恥下問之念,樂此不疲之誠,儘乎卓越百王矣。苟能俛焉孜孜,常如今日之好學,則緝熙光明之工,巍蕩肹蠁之化,可以駕軼三代矣。今殿下丕承艱大之基,値此哀遑之時,慈聖期望,亶在於講學,臣僚蘄祝,惟在於講學,八域民庶之攢頌顒仰,亦惟在於講學。顧今悠悠萬事,孰有過於講學一事乎?第其一念之差,此心易忽,戒在寒曝,舊學易致都忘時或間斷,前工豈不可惜?孔夫子有訓曰,日有其所不知,月無忘其所知,此誠終始典學之要訣也。伏願殿下,必軫九仞山虧蕢之戒,益勉百尺竿進步之要,日新又新,克臻聖益聖之域,是臣區區之望也。上曰,當留念矣。出擧條廷和曰,臣本百無肖似,忝叨玉署,幸際我聖上好學之會,數月以來,挾冊登對,屢陪講筵。臣等榮輝,固已無比,而且於向日召對,慈聖殿下垂簾臨講,至下切摯懇惻之敎,臣亦伊時,猥隨諸臣之後,獲廁前席,仰聆慈諭,竊不勝惶悚感泣而退。在臣分豈敢言勞,而第伏念,如臣蔑學,螢爝之光,涓涔之微,實無以仰裨萬一,每一橫經,赧蹙無地,然而區區愚衷,有不能自已,敢此仰達矣。夫學問之要,不越乎致知力行,而知卽是知其所當行者,行卽是行其所已知者,則知行二字,譬如車輪鳥翼之不可闕一者也。又況帝王之學,異於韋布,不宜徒事於章句文義之間,而必先本諸講讀,以盡其致知之方,終乃發爲政令,以實其力行之效。此古聖王所以內聖外王之治,莫不推此做去,而知行政學,相爲表裏者也。今日賓對進講,次第有命,一堂都兪,旣軫民國之憂,三晝召接,將有方策之啓,則此誠勤政講學合爲一致之道也。滿廷簪紳,夫孰不欽頌攢忭,而臣竊覸我殿下天縱之姿,確乎有執,日就之工,勤以爲本,固不當有待於加勉,而有初鮮終,古人示戒,溫故知新,聖門垂訓,伏望念玆在玆,毋或間斷。講學而究爲政之要,爲政而資講學之本,思所以致知力行,兼寓於其中,則三五郅隆之化,其將復覩於今日,而上以慰慈聖期待之念,下以副擧國顒祝之情,萬億年無疆之休,猗歟權輿於是矣。惟殿下,懋哉懋哉。上曰,當留念矣。出擧條上命大臣先退,又命史官就座。仍命退,諸臣以次退出。
己酉九月二十日申時,上御熙政堂。進講入侍時,領事金道喜,講官金學性,參贊官李源命,侍讀官宋廷和,假注書成載瑗,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,學性讀奏新受音,自在父母舅姑之所,止共帥時,一遍解釋章句訖。上讀新受音九遍,釋義一遍訖。上曰,褻衣不見裏,何義也?學性曰,外旣褻汙則況其裏乎?此莫非敬長者之義也。上曰,衣衾者,衣與衾之謂乎?學性曰,然矣。上曰,褻衣衾卽子與婦之衣衾乎?學性曰,然矣。上曰,衣裳,何也?學性曰,古之制衣也。在上者爲衣,在下者爲裳矣。上曰,帥時者謂是事乎?學性曰,此謂是禮也。上曰,以次文義陳之。學性曰,此卽子事父母之道,而婦事舅姑亦如此。故竝以父母舅姑之所稱之,而人子與婦之禮,無所不敬,應唯而敬對者,應對時敬也,進退周旋之愼齊者,進退周旋時敬也,升而入,其身微俯者,進而前時敬也,降而出也,其身微仰者,退而後時敬也。不敢噦噫嚔咳者,聲以敬也,不敢欠伸跛倚睇視者,貌以敬也,不敢唾洟者,聲與貌俱以敬也。寒不敢襲,癢不敢搔,不敢袒裼不撅者,侍坐時敬也,褻衣衾不見裏者,敬之至而不以不潔示之也。父母舅姑之唾洟不見,冠帶垢請漱,衣裳垢請瀚,且請補綴其綻裂者,愛敬其親,至於微細事而無不敬也,且冠帶曰漱,衣裳曰瀚者,漱是手洗,而冠帶之垢不甚,故手以洗之矣。瀚是足洗,而衣裳之垢稍多,故足以洗之矣。是禮也,非徒爲事親之節,故少而事長,賤而事貴。又曰,共循是禮,古人之無事不敬,無處不敬,可知矣。廷和曰,此章文義,講官已爲備陳,臣無容更爲敷奏,而第念小學之敎,始於人子之事親,其於事親之道,雖微細凡常之事,無所不謹且愼焉。今以章內所記觀之,自動容周旋與聲貌辭氣,至於衣裳之不襲不撅,莫非謹愼底道理,而顧其事則不過微細凡常者也。就其中易或有忽略放過處,而乃能條條必謹,節節必愼者,由其有愛敬之誠,憧憧於中,故所以見於外者能若是也。此可見古者垂訓之意,而以此推之,惟彼日用常行之事,尙且由乎誠而然焉,則矧夫學問之大者乎?爲學之要,必以一段誠心爲本,故中庸曰,誠之爲貴,大學之工,亦云誠意,夫豈有不誠而能成其學也哉?殷后之終始典學,周王之學有緝熙,皆是誠之所致也。今我殿下以講對課日,立程勤學之誠,若是其摯,臣誠欽仰萬萬,而苟或暫時間斷,則此非誠心爲學之道也。惟願繼此以往,一念慥慥,必以一箇誠字,立其根基,以爲終始如一,做得本原之工焉。源命曰,今此進講自止中文義,講官儒臣已敷演詳陳,臣無容更達矣。道喜曰,曲禮·內則所記人子事親之禮,纖悉備具,曲盡情理,潛心玩讀,則庶可想像其周旋於親側者矣。雖一動一靜之間,至微至細之事,莫不以誠心行之,則天下萬事,皆當迎刃而解,況於事親之節,不外乎誠之一字乎?故中庸曰,反諸身不誠,不順乎親,伏願聖明,終始用功於誠身之道,是臣區區之祝。上曰,不誠而何事可爲乎?道喜曰,聖敎然矣。上掩卷,仍命史官就座。又命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李源命啓曰,右承旨尹敎成今日不爲仕進,卽爲牌招,何如?傳曰,允。
傳于金應均曰,進講入侍。
傳于李裕膺曰,別軍職李熙完·金泰郁竝減下。
傳于金應均曰,都承旨·右承旨許遞,前望單子入之。
承旨前望單子入之,徐念淳·趙秉夔落點。
傳于李寅奭曰,召對爲之,坐直承旨入侍。
執義柳興奎,副校理李承輔,正言尹顯岐,修撰睦仁㘽等啓曰,請書九亟施追奪官爵之典。措辭見上答三司曰,不允。
執義柳興奎,正言尹顯歧等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
執義柳興奎啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授掌令金錫模時在慶尙道善山地,持平李容佐時在京畿水原地,請竝斯速乘馹上來事,下諭。答府曰,不允。下諭事,金錫模許遞,李容佐依啓。
正言尹顯歧啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫洪羲宗時在江原道原州地,正言李秉珪時在京畿交河地,請竝斯速乘馹上來事,下諭。答院曰,不允。下諭事,洪羲宗許遞,李秉珪依啓。
李裕膺以禮曹言啓曰,謹考乙丑國恤謄錄,則元陵陵上左邊下磚石撤下,改補莎草時告安文,修改事畢後隨時行監董及物力措備等事,令山陵都監專管擧行,本曹堂上觀象監提調各一員前一日進去,眼同監董矣。今此景陵陵上右邊下磚石撤下改補莎草吉日時,今九月二十五日巽時,推擇啓下,今亦依此擧行,而山陵開金井,亦在同日卯時,臣曹堂上,觀象監提調旣爲進去,仍留監董,而告安文令藝文館撰出,何如?傳曰,允。
李寅奭以禁衛營言啓曰,因大臣所奏,禁御兩營鄕軍限五年停番事,允下矣。本營自今十二月當爲始,輪次上番之江原·全羅·慶尙·黃海·忠淸·京畿等六道所在鄕軍通計三十當停番,而隨其道次,竝資保收布上送之意,各該道監兵使處,預爲知委,何如?傳曰,允。
又以御營廳言啓曰,禁御兩營鄕軍自來當限五年許停事,因大臣所奏,批下矣。本廳今己酉十二月當爲始,輪次上番之忠淸·江原·京畿·黃海·慶尙·全羅等六道所在鄕軍合三十當停番,而隨其道次,竝資保收布上送之意,各該道監兵使處,預爲知委,何如?傳曰,允。
己酉九月二十一日辰時,上御熙政堂。進講入侍時,講官尹定鉉,參贊官金應均,侍讀官李承輔,假注書趙翼東,記事官徐翼輔·南秉吉各持小學第二卷,以次進伏訖。上曰,史官分左右。上誦前受音一遍訖。上開卷,定鉉讀新受音,自曲禮曰凡爲人子之禮,止非所以事親也,解釋章句訖。上讀新受音十遍,釋義一遍訖。上曰,業,何義也?定鉉曰,業卽士之習禮樂射御書數,農工賈之各治其事之謂也。上曰,不稱老,父母老而自又稱老,則而父母爲過於老而然乎?定鉉曰,然矣。上曰,文義奏之。定鉉曰,和愉婉容,皆愛心之所發也,執玉奉盈,皆敬心之所存也。愛敬兼至,然後乃爲孝子之道,故此章之旨,專主乎愛敬也。承輔曰,講官已以愛敬敷陳,而臣又有以此仰陳者。夫人子之事親,必以愛敬爲道,而愛之至者,自然有和氣有愉色有婉容,敬之至者,自然如執玉如奉盈如不勝如將失之,此非敎學而能也,皆出於秉彝之天性也。苟或勉强而行之,則是非愛親也,非敬親也。夫愛者,發於心而著於氣色之間也,敬者,存諸心而見於周旋之際也。然而一於愛,則或近於無禮,而無尊其親之意也,一於敬,則或近於嚴威而無親其親之意也。必也愛敬兼至,然後可以爲孝,而此豈獨事親之道當如是也?至於事君之際,當行此道也,愛君如愛親,敬君如敬親,則上下之情志交孚,君臣相親,如家人父子,則國安得不治,政安得不㐅乎?求忠臣於孝子之門,正謂是也,孝可移於事君,亦謂是也。是故人君用人之道,先觀其孝之如何而任用焉,伏願深留聖念焉。應均曰,此章別無文義之仰達者矣。蓋此篇,事親之疎節,而全以誠敬爲主,誠敬之於疎節,猶且如是,況過於疎節者乎?伏望殿下,必於此誠敬二字,另加體念焉。定鉉曰,講對之時,燕閒之際,必課定讀數,日以期準,無少間斷,則聖學益就矣。上掩卷,上曰,史官就座。仍命退,諸臣以次退出。
己酉九月二十一日申時,上御熙政堂。召對,坐直承旨入侍時,參贊官李寅奭,侍讀官李承輔,檢討官睦仁㘽,檢校待敎金輔鉉,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上讀前受音十一遍,釋義一遍訖。上曰,業,何義也?仁㘽曰,上文六行六德六藝之事,皆恒習而不撤之謂也。上曰,士之讀書而習六藝之事曰業乎?仁㘽曰,然矣。上曰,不稱老,尊同於父母而然乎?仁㘽曰,然矣。上曰,嚴威儼恪,燕私對人之時則可矣,而於父母之前則不敢如是之義乎?仁㘽曰,然。上曰,以次讀之。承輔,仁㘽·寅奭·輔鉉等以次讀奏一遍訖。上曰,文義奏之。承輔曰,此章內所云冬溫夏凊,昏定晨省,出告反面,皆是人子當行之職,而雖若微事細節,卽是根天之孝心,油然而出,不待强勉而行之者也。苟不致敬於微事細節,則末流之弊,將至於惰其四肢,好勇鬪狠,不顧父母之養,故敎人之道,必謹其始,防微杜漸,已自孩提之時,敎以正道,導以正事,必使愛敬其親,終身慕之者,專由於敎導之方。是以古之人君出治之道,設爲庠序學校,敎以人倫,而必以父子有親,先爲立敎而明之者,良以是也。推此觀之,人子之孝於親,亶在於人君導率之如何,伏願懋念焉。仁㘽曰,父母之於子,其慈愛之心,無所不至,所遊必欲其有常處,所習必欲其有恒業,爲其子者,豈不仰體親心,而思所以承順哉?若或之東之西而任其所意,曰荒曰嬉而亦無所事,則不徒其身之自歸於浮蕩悠泛而已,其貽親之憂而慼親之心,有不可言,殆甚於惰其四肢,而不顧其養者矣。是故禮經之訓,特以遊必有常,習必有業,昭揭人子事親之道,深味其必字之義,可見其必於斯而無或忽之意也,所遊有常云者,卽出不易方之謂,而不獨此也。兼從賢人君子,而常與交遊,得其資益之效,而亦所肄業者,皆是六德六藝中當行底道理耳。以常爲度而無貽其憂,以業從事而能成其德,則此豈非孝於親而盡其職者耶?至若恒言不稱老者,亦出於事親之孝也。年雖至老,其所愛親之心,常持孺子之慕焉,則何可以老自稱,而忘親之老乎?老萊之行年七十,尙作兒戲,良以此也。大抵人之爲道,莫如孝也,而孝則移可爲忠,以國家取人之法論之,擧孝而用,最爲得人,孝於其親者,豈不忠於其國乎?是故求忠臣必於孝子之門,卽忠孝無二致也,而其所以興起一世,使斯民入則孝出則忠,共得三代明倫之遺風者,惟在人主敎導之功耳,伏願此等處,深加留神焉。寅奭曰,此章言事親之節,而以愛敬爲主,故和氣婉容,悅其親志,執玉奉盈,恭爲子職,此乃愛心之所發,敬心之所存也。故商書曰,立愛惟親,立敬惟長,孝經曰,愛敬盡於事親,蓋孝子之心,不可蛙步之或,忘毫忽之或惰。是以洞燭自持,克盡事親之道,然後可謂愛敬兼至,伏願殿下,以愛敬二字體念焉。輔鉉曰,儒臣參贊官備盡仰奏,臣無有敷演更達者矣。上掩卷,寅奭起伏奏曰,臣工房而無公事,代房吏房戶房禮房推考房,俱無公事,軍士房,有公事一度矣。仍讀奏禁衛營草記,因大臣所奏,禁御兩營鄕軍限五年停番事訖。上命書允字,寅奭書允字,讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李寅奭啓曰,行大司憲徐左輔未肅拜,執義柳興奎,掌令申泰運呈辭,掌令一員未差,持平李容佐在外,黃鍾顯未署經,監察茶時之意,敢啓。傳曰,知道。
傳于李寅奭曰,進講入侍。
金應均啓曰,刑曹判書李景在除拜後過三日不爲出肅,依定式推考警責,仍卽牌招察任,何如?傳曰,允。
大王大妃殿,傳于金應均曰,二十五日山陵開金井時,益豐府院君進去。
金應均啓曰,今二十五日山陵開金井時,承旨進去事,禮曹單子,啓下矣。何承旨進去乎?敢稟。傳曰,都承旨進去。
大王大妃殿,傳于趙秉夔曰,全溪大院君祠宇新建時戶曹判書金學性內下豹皮一令賜給,郞廳前佐郞趙猷淳,正郞鄭文升,各兒馬一匹賜給,計士韓宜直等十人,令本曹施賞,牌將趙英秀等四人,看役牌將李宜華等五人,畫師李東延等三人,各內下筒箇一部賜給,木手邊首元重明帖加,執吏書吏金學準,書吏尹恒錫·鄭錫眞,各木三疋,使令金光玉等三名,使喚鄭得等四名,各木布一疋,官使喚興龍等十八名,各木一疋,其餘工匠等六十九名,米布竝令本曹題給。
傳于金應均曰,召對,坐直承旨入侍。金應均啓曰,吏曹郞廳來言,臺諫有闕,政事,取稟。傳曰,前望單子入之。臺諫前望單子入之,司諫李,掌令金永鎭落點。
趙秉夔,以兵曹言啓曰,守門將安病難供職,呈狀乞遞,改差,何如?傳曰,允。
李裕膺,以宣惠廳言啓曰,大行大王發靷後下玄宮前山陵朝夕祭奠封進生物,依前例分定各道,別單書入之意,敢啓。傳曰,知道。
己酉九月二十二日辰時,上御熙政堂。進講入侍時,講官李若愚,參贊官李寅奭,檢討官睦仁㘽,假注書成載瑗,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,若愚讀奏新受音,自曲禮曰凡爲人子者,止示民不敢專也,一遍解釋章句訖。上曰,聽於無聲者,先意聽之之義乎?若愚曰,然矣。寅奭曰,孝子之於其親也,承順之思慕之,心常想像,耳似有聽,目似有視也。上曰,苟笑者,不足笑而笑之之謂乎?仁㘽曰,然矣。若愚曰,身者父母之身,而不苟訾不苟笑,以愛重其身,則亦是愛重其父母之義也。上讀新受音十二遍,釋義一遍訖。上曰,主者,何義也?仁㘽曰,猶當也。上曰,奧者,何義也?若愚曰,奧卽室西南隅也。正如今俗北壁下,爲長者所坐之處也。上曰,食饗卽飮食之謂乎?若愚曰,如奉親奉祭接客之類也。上曰,槪者,何義也?若愚曰,凡於奉祭接客,必也飮食之多寡豐薄,惟當順親之心而已,固不敢任自操縱,以爲限節也。上曰,尸者,何也?仁㘽曰,古者祭禮,取主人子行,爲之公尸,禮之如神矣。若以子爲尸,其父北面而事之,則爲人子者,其可無不安之心乎?上曰,不登高者,慮或傷其身體而然乎?若愚曰,然矣。上曰,游必有方者,必告父母之謂乎?若愚曰,若已告之以之東之西,則更不敢易其方所,使親知其所在處之義也。上曰,饋獻不及車馬者,何義也?若愚曰,微薄之物,猶可擅自贈遺,至於車馬則物之重者,故不敢專之也。上曰,車馬饋獻,告之父母,父母許之,則可以饋乎獻乎?若愚曰,然矣。上曰,以次文義陳之。仁㘽曰,章內所言,備悉人子事親之節,而其中聽於無聲,視於無形二句,眞是十分切至,而形容得孝子之心也。夫有聲形,然後始可聽之視之,而惟其孝子之心憧憧一念,只在於親親之一動靜一語默,不忘於耳目,而乃至不忘於心,常常而想像,故雖於無聲之地,而常若親之有命,亦於無形之際,而常若親之在前,其所聽之視之者,在乎聲形之外,此則以心而聽,以心而視也。是豈非先意承志之意耶?昔曾子出薪,而有客至於家,曾子之母,以手自搤其臂,而臂覺痛矣。曾子馳還急問曰,母親臂何痛乎?母曰,客來故搤吾臂以悟汝呼云云。此一事可以驗孝子之聽於無聲,視於無形者耳。蓋以視聽之道論之,視必思明,聽必思聰,而若夫人君之視聽,惟在廣其聰明矣。博採衆論,徧收群見,于以兼聽竝觀,而無或致一事一物壅蔽於前,以衆人之視聽,爲己之視聽,而聞乎無眹,覩乎未萌,則其所視聽,豈不廣大恢廓,而聰益聰明益明乎?是以虞舜之明四目達四聰,所以以天下爲一身精神,而至于無遠不聞,無微不燭矣。伏願此等處,深加澄省焉。若愚曰,今此進講自止內諸條,卽孝子事親之道,而禮經旣詳言,聖人又極言之,內而奉養之誠,外而動作之節,無不纖悉矣。今殿下以千乘之養,懋百行之源,伏願於此等文義處,躬行而體念焉。寅奭曰,此章言孝子事親之道,而以父母之心爲心,故不遠遊遊必有方者也。夫遠遊而定省久曠則孝子之情思,難爲遊方,而東西莫適,則父母之憂慮或貽,故一念憧憧,跬步不忘,所以遊則不遠出不易方者也,伏願體念焉。上掩卷,仍命史官就座。又命退,諸臣以次退出。
己酉九月二十二日申時,上御熙政堂。召對,坐直承旨入侍時,參贊官金應均,侍讀官李承輔,檢討官睦仁㘽,檢校待敎金輔鉉,假注書成載瑗,記事官徐翼輔·南秉吉各持小學第二卷,以次進伏訖。上曰,史官分左右。上開卷,讀新受音十一遍,釋義一遍訖。上曰,居不主奧,坐不中席,行不中道,立不中門此四者,皆所以敬尊者而不敢當之義耶?承輔曰,然矣。上曰,視於無形,何義也?承輔曰,雖不在於親側,心常想像,目似視形也。上曰,不敢有其身,何義也?仁㘽曰,身是父母之遺體,故不敢私有,而上文所謂不許友以死,亦此義也。上曰,饋是饋友,獻是獻上之義耶?承輔曰,然矣。上曰,專者,何義也?仁㘽曰,車馬雖欲饋獻,必告而後饋獻,是以謂不敢專也。上曰,以次文義陳之。承輔曰,今此自止內諸條所言,皆是人子應行之事,而夫孝於親者,必以不傷其身,不羞其親爲戒也。不登高不臨深不苟訾不苟笑,雖若事親之小節,而登高臨深,行不擇地,而猝乍之間,入於危險,則是傷其身也,苟訾苟笑,近於讒諂,而不令之名,加於其身,則是羞其親也。是故身體髮膚,受之父母,不敢毁傷,孝之大也,立身揚名,以顯父母,孝之大也。第三卷樂正子所云一擧足而不敢忘父母,一出言而不敢忘父母者卽此意,而不登高不臨深,全其身也,不苟訾不苟笑,全其行也。於此四者,苟盡其道,則事親之道,從可以至矣盡矣。伏願此等旨義,益加澄省焉。上曰,下番玉堂則俄於進講時已陳之,不必更奏矣。應均曰,儒臣已有所詳陳,臣無容更達矣。輔鉉曰,此句中示民有上下一節,非但謂卑統於尊之義,亦有所推衍仰奏者,上有導率而下有取則,凡於一政一令,其所效應,捷於影響,伏願於此等處澄省焉。上掩卷,應均起伏奏曰,臣禮房而有公事一度矣。臣吏房代房而有公事一度矣。臣戶房兵房刑房工房代房而無公事矣。仍讀奏水原留守臣金蘭淳狀啓,華寧殿奉審無頉事訖。上命書判付,應均書判付讀奏訖。又讀奏江原道假都事臣李根天狀啓,通川郡守任五常到任事訖。上命書判付,應均書判付,讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李寅奭啓曰,行大司憲徐左輔未肅拜,執義柳興奎,掌令申泰運呈辭,金永鎭,持平李容佐在外,黃鍾顯未署經,監察茶時之意,敢啓。傳曰,知道。
傳于徐念淳曰,進講入侍。
徐念淳啓曰,假注書成載瑗身病猝重,勢難察任,今姑改差,何如?傳曰,允。
成載瑗改差,代以金炳溎爲假注書。
金炳溎在外,代以趙憲燮爲假注書。
以全羅監司南秉哲狀啓,興陽縣民家漂流事,傳于李裕膺曰,聞甚矜惻,元恤典外,別加顧助,卽速結構,期於未寒前奠接,俾無一民失所之弊事,令廟堂措辭,分付。
傳于李裕膺曰,召對爲之,坐直承旨入侍。
金應均,以承文都提調意啓曰,卽見盛京禮部咨文出來者,以爲靉江西岸今年夏季統巡恒泰在於邊之內外,拏獲伐木人犯十三名,送部審辦,會哨緣由具奏,奉硃批知照云矣。撰出回咨,正書奉御押後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
又以山陵都監摠護使意啓曰,山陵開金井,在於今二十五日矣。臣寅永與領議政鄭元容,判中樞府事權敦仁,左議政金道喜,禮曹判書成遂默,觀象監提調金景善,依例除朝辭,明日進去之意,敢啓。傳曰,知道。
又以山陵都監摠護使意啓曰,二十五日山陵開金井時,益豐府院君進去事,命下矣。明日出去時,亦爲除下直,同爲進去之意,敢啓。傳曰,知道。
又以山陵都監摠護使意啓曰,卽伏見禮曹單子,則景陵舊陵莎草修改吉日時,以九月二十五日巽時,推擇,啓下矣。山陵開金井,亦在此日,臣旣進去,仍留監董,而本陵直長·參奉,依定式兼監役差下,以爲擧行之地,何如?傳曰,允。
又以國葬都監摠護使意啓曰,景陵舊表石,待奉出,磨琢前面以置之意,敢啓。傳曰,知道。
李裕膺以兵曹言啓曰,今九月二十三日亥初一刻四分立冬十月節改火進上時,宗廟署·社稷署·永禧殿·永寧殿·徽定殿,景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
己酉九月二十三日辰時,上御熙政堂。進講入侍時,講官金學性,參贊官徐念淳,侍講官李承輔,假注書趙翼東,記事官徐翼輔·南秉吉各持小學第二卷,以次進伏訖。上曰,史官分左右。上誦前受音二遍訖。上開卷,學性讀奏新受音,自內則曰子婦孝子,止藏以待乏一遍,解釋章句訖。上曰,必服而待者,以待止服之命乎?學性曰,然矣。上讀新受音四遍,釋義一遍訖。上曰,必嘗而待,以待止食之命乎?學性曰,然矣。上曰,而後復之者,順父母之命而姑敎使之,及至不能而後已復之義乎?學性曰,然矣。上曰,藏以待乏,以備尊者日後之用乎?學性曰,然矣。上又讀六遍,釋義一遍訖。上曰,加之事人代之,謂父母念己之勞,而以人代之義乎?學性曰,然矣。上曰,而姑使之承順父母之命,而第以試使之義乎?學性曰,然矣。上曰,此皆順受順志之義乎?學性曰,然矣。上曰,文義奏之。學性曰,事父母舅姑之道在於孝敬,惟孝也故勿逆矣,惟敬也故勿怠矣。飮食衣服以下,順其志矣,無私貨以下,不敢專也。且無私二字,非徒爲子婦之道,雖至尊之地,亦宜無私。記曰,天無私覆,地無私燾,日月無私照,天地何嘗有私於覆燾,日月何嘗有私於照臨耶?王者亦如天地日月,故曰王者無私,人君用人之際,亦豈有私好惡私愛憎乎?至於貨蓄,亦與百姓共之者,顧安有私貨而私蓄者乎?官爵施與,擧天下之公,不以私施之,卽王政也。此等處推以觀之,則自有領悟者矣。承輔曰,講官已以孝敬仰奏,而臣又以此敷陳。夫孝親之道,非敬不可,故灑掃應對進退之節,以至衣服飮食之事,一是以敬爲主,而苟不致敬則不可爲孝,非特事親之道當如是也。至於君臣夫婦長幼朋友之間,無往不敬,故敬者不可斯須去身,而古人之言敬,必以怠字對言者,敬則萬善俱立,怠則萬善俱廢,敬怠之分,在吾一心操縱之間,而操則敬縱則怠,此所謂毫釐之差,千里之謬也。以此推之,人君治國,尤當以敬爲主,而事神則敬在是,臨政則敬在是,接下則敬在是,講學則敬在是,一動一靜一言一事,無有不敬,罔敢或怠,則庶績咸熙矣。苟或一念不敬,則至於萬事隳哉矣。此章則以事親之道言之,而敬者卽萬事之本,伏願敬字上,深留聖念焉。念淳曰,講官所陳無私二字,可爲人君御世之要道也,去一私字,爲最難處。書曰,以公滅私,民其允懷,貨是公也,蓄是公也,器是公也,藏富於民,百姓足則何貨之有私,何蓄之有私乎?且天下者,天子之器,爵祿者,有國之器也。何私而假借,何私而賜與乎?至於敬字,玉堂所陳中不可斯須去身者甚切實矣。曰敬天愛民,曰愛親敬長,曰敬相待如賓,曰疾敬德,曰敬以直內,曰敬勝怠則吉,此皆記所云毋不敬之敬也,伏願體念焉。又奏曰,我國字音之淸濁高低,雖不如華音唇齒之音,而講讀之際,亦必明辨,恐好矣。上曰,史官就座。仍命退,諸臣以次退出。
己酉九月二十三日申時,上御熙政堂。召對,坐直承旨入侍時,參贊官李裕膺,檢校待敎洪淳穆,侍讀官李承輔,檢討官朴商壽,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上讀前受音十一遍,釋義一遍訖。上曰,無敢私與,不得自專,而家事統於尊之義乎?商壽曰,然矣。上曰,如更受賜,卽孝愛至矣之義乎?承輔曰,然矣。上曰,以次讀之。承輔·商壽·裕膺·淳穆等,以次讀奏一遍訖。承輔曰,此章所云無私貨無私蓄無私器不敢私假不敢私與,卽每事統於家長,不敢專制之意,而至於不敢私假一事,此雖微細之節,而於此亦可見孝誠之有所感動者矣。今以古人已行之事,敢此仰陳。古之丁蘭,卽漢之河內之人也。少喪父母,痛恨其不及供養,刻木爲親形像,朝夕定省,一如事生,後有隣人,從蘭妻有所假借,蘭妻拜告木像,木像有不悅之色,不以借之,隣人罵敲木像,丁蘭奮殺隣人矣。及郡吏捕蘭,蘭辭於木像下,木像爲之垂淚,郡縣嘉其至孝感於神明,以其狀奏之,詔使宥其罪而圖其形像。夫丁蘭之至孝,雖於百世之下,有足以感動人者矣。由此觀之,孝之至者,能感其木像,況其父母之生時乎?假借微細之事,有所感通者,又況大於此者乎?講學之道,此等微細之事,亦不可泛忽看過,而必當細究其旨義之如何,伏願澄省焉。商壽曰,夫飮食衣服之必嘗必服而待,與夫加之事人代之而姑與之者,皆所以順親之心也。爲人子爲人婦者,於父母舅姑之命,固當勿逆勿怠而已。雖有不欲,必委曲以行,罔或有咈,然後乃可謂之承順也。其所以隨事承順者,有非勉强所能,而儘乎孝敬之根於性者,爲能如是矣。蓋服勞奉養,卽人子當然之事,則固不足謂孝,而必以養親之志,爲孝之至也。每於此等處,深究其旨義之如何,以盡乎尋繹之工,亦爲學問致知之一端,伏願留神澄省焉。裕膺曰,此篇有孝者敬者,純於父母之命,勿逆勿怠之義。惟孝故勿逆,惟敬故勿怠,凡孝子之事親也,必以順志爲先,以承受之,而求毋拂於親之意,以勤行之,而求毋違於親之心,孝莫大於以親心爲心,是謂愛之至敬之深矣。至若衣服飮食,不嗜不欲,亦嘗而待之,服而待之,雖於日用事爲之際,有似視形聽聲,謂父母之將有敎使已然,罔或忽於跬步,毋敢怠於毫忽,孝能愛而爲敬,敬而爲順志之孝也。伏願此等處,益加體念焉。淳穆曰,子婦無私貨無私蓄一節,此皆家事統於尊之意,而一家事尙然,況於一國之事乎?人君處至尊之位,宜若無所於統,然惟天惟祖宗,日監在玆,尤何敢有其私也?祖宗朝弘謨懿訓,光垂簡冊,大啓後昆監憲之資,而天有雨暘燠寒,發育群品,卽與人君在心之天,其理一焉。惟我殿下,敬天法祖,必以正心爲本,始自燕閒幽獨,以至萬幾之繁,表裏洞徹,罔干一毫之私,則臣下統於君者,疇敢不祗服休命乎?伏願澄省焉。上掩卷,裕膺起伏奏曰,臣工房,而該房無公事,代房吏房戶房禮房軍士房推考房,俱無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李裕膺啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐念淳啓曰,右副承旨李寅奭今日不爲仕進,卽爲牌招,何如?傳曰,允。
傳于金應均曰,進講入侍。
李裕膺啓曰,訓鍊大將洪在龍明日山陵開金井時進參事,今方出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,御將兼察。
又啓曰,訓鍊大將御將兼察事,命下矣。兼察訓鍊大將李景純,卽爲牌招聽傳敎,何如?傳曰,允。
以大司諫李明迪,正言尹顯岐,執義柳興奎牌不進罷職傳旨,傳于李裕膺曰,只推。
以右副承旨李寅奭牌不進罷職傳旨,傳于李裕膺曰,只推。
傳于李源命曰,召對爲之,坐直承旨入侍。
掌令申泰運,獻納兪錫煥,校理宋廷和,副修撰朴商壽等啓曰,請書九亟施追奪官爵之典。措辭見上答三司曰,不允。
掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。新除授掌令金永鎭時在慶尙道昌寧地,請斯速乘馹上來事,下諭。答府曰,不允。下諭事,許遞。
獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上新除授司諫李時在忠淸道忠州地,請斯速乘馹上來事,下諭。答院曰,不允。下諭事,許遞。
金應均,以國葬都監摠護使意啓曰,謚冊寶內入儀註,請謚宗廟儀註,上謚冊寶儀註,改銘旌後別奠儀註,先爲正書以入之意,敢啓。傳曰,知道。
李裕膺,以成均館大司成意啓曰,文廟守僕,依宗廟·社稷守僕例,試才抄擇,別單啓下事,曾有定式矣。守僕李松蕃自退,代以事知守僕試才抄擇,備三望受點次,別單書入之意,敢啓。傳曰,知道。
李裕膺,以成均館大司成意啓曰,文廟行首守僕李松蕃旣已自退,其代以時任事知守僕李基朝,單望啓下,以爲陞次久任之意,敢啓。傳曰,知道。
刑曹判書李景在疏曰,伏以,臣居在僻陋,病且貞痼,凡於世事,一切聾瞽,迺者臺論峻發之際,臣旣忝叨言事之地,義急懲討,臚列諸罪人負犯也。至於申觀浩納醫製藥之說,萬口喧傳,不啻丁寧,冤憤所激,有所論斷矣。及見判府事權敦仁箚本,始知本事之不無層節,臣於是,滿心惶蹙,莫省所以自措也。頃當大行朝玉候違豫之日,擧國莫不焦遑,苟有精於倉扁之技者,人孰無效進之誠,而惟是醫藥之節,莫嚴莫重,醫者之爲誰,入診之何時,所定之何藥,使朝野臣庶,洞然知之,然後其事光明,其義正大,可以擧一世無惑。而噫,彼觀浩,乃敢私自率入,縱肆無憚,胡至此極?臣之所論,亶在於率入,而不在於薦論其醫技矣。雖以大僚箚辭觀之,旣非名係內局,無路擅進云爾,則在大僚亦復何與?只是率入者不可無罪而已,而揆以國體,苟且殊甚,論以後弊,關係非細,不得不攙入一句,豈料大僚有此意外之引也?臣所以拊躬自悼者,顧其職則風憲之長也,以其事則明張之義也,未能見諒於世,自歸妄率之科,有臣如此,寧欲無吪?聖度包荒,罰止薄罷,曾未數月,恩揀有命,寵除旋降,上雖許自新之路,臣實有難冒之義,顧何可抗顔束帶,自同平人,不思其自處乎?玆敢冒悚陳章,略控事實,伏乞聖明,仰稟東朝,亟黜見職,仍降威罰,以爲妄言者之戒焉。臣無任云云。答曰,省疏具悉。往事不必追辨,卿其勿辭行公。
行大司憲徐左輔疏曰,伏以,居諸迅駛,朝晡屢遷,廞衛將啓,仙馭莫攀,率土之濱,普切罔極。伏惟我殿下,遑遑靡逮,益復如新,區區下情,不勝掩抑。仍伏念,臣向來罪負,不止一事,承乏於藥院之任,而當玉候沈綿之日,不能積誠保護,竟遭崩坼之慟,分宜卽地滅死,而頑甚木石,食息自如,此臣之罪也。冒忝於春曹之長,而當國哀罔極之日,大小儀節,職在本司,第臣倉皇震剝,精神失守,固陋顓蒙,觸處生疣,頒諱八方,事係嚴急,而未克擧行於當日之內,至有院相之規責,則二日三日之分,固勿論也,致此稽滯,大是僨誤,此亦臣之罪也。由前而誠未篤於嘗藥,由後而職又墮於掌禮,爲人臣而有此一罪,固當罔赦,況犯數罪,合置何辟?大僚請譴,猶屬薄勘,臺端論啓,乍發旋停,臣固知我太母殿下盛德至仁,量恢包荒,敎示匪怒,而顧臣惶懍慙愧,無地自容,屛伏郊坰。苟存視息,千萬不自意,分揀有命,除旨聯翩,幸蒙恩遞,又未幾日,而復授臣以風憲之長,臣聞命惝怳,怵惕靡措,顧何敢以輕勘爲自幸,榮寵爲固有,不思補劓,自歸沒恥,復玷班行,殆同無故之人乎?嗚呼,臣偏被我三朝拔擢之恩,節次推遷,濫廁於八座之列,而居然老白首矣。至今不死,遭此巨創,少答涓埃,已矣此生,至於殯殿朔望之奠,闕然不得入參者,亦已屢月,以臣情禮,曷敢不承命卽趨,而第今罪戾未勘,廉義有限。且臣於郊峽栖遑之餘,偶然寒感,多日彌苦,素患咳喘,一倍添劇,甚至於食飮全阻,夜不交睫,元氣隨以大損,轉側必藉傍人,以若見狀,時日內蠢動,恐非可論,以情以病,承膺無階,瞻望宸極,涕淚交逬而已。俯仰穹壤,此何人斯?玆敢披瀝陳章,仰瀆嚴廬。伏乞聖明,俯賜鑑諒,仰稟東朝,亟遞臣所帶之職,仍令選部,鐫臣仕籍,勿復檢擬,以爲爲人臣不職者之戒焉。今於乞免之章,何敢贅及他說,而義在必討,不容不沐浴而陳之,惟聖明裁處焉。臣於蹙伏鄕居之中,得見朝紙,亦聽輿論矣。惟彼諸罪人之許多負犯,亦旣昭著於揆箚臺啓,則我殿下曁我太母殿下之所洞燭無餘者,復何顧惜,而不以罪罪之乎?噫,大明赫然,鬼莫逃形,元惡巨慝,今旣酌處,莫嚴之王章少伸,難遏之群情方洩,而至若尹致英之指嗾悖疏,斷案已成,徐相敎之甘聽指使,誣逼莫重之地,則致英·相敎,所謂一而二二而一者也。李應植之飛騎先報,申觀浩之私室製藥,是何等窮凶情節,而竝皆鞫覈尙遲,輿情憤鬱。向日慈敎有曰,哀遑中不忍爲張大之擧,大聖人好生之德,臣固欽仰萬萬,而第國之所以爲國,以其有刑政也,刑政若以哀遑中而廢之,則是國不可以爲國也。李能權·金鍵輩之貪饕奸濫,便成一套,以若負犯之至重,罰不過荐棘島置而止,則其將使後人,何所懲而何所懼乎?伏乞聖明,淵然深思,廓揮乾斷,仰稟東朝,亟允諸臣之請,俾國法伸而亂賊熄焉。臣無任云云。答曰,省疏具悉卿實。做錯亦旣譴勘矣。尾附事,已有處分,勿辭行公。
檢閱徐翼輔疏曰,伏以,臣與左副承旨臣趙秉夔,有娚妹應避之嫌,臣所帶春秋兼銜,揆以公格,在法當遞,而間値齋日,今始仰籲。伏乞聖明,仰稟東朝,遞臣兼職,以安私分,不勝幸甚。臣無任云云。省疏具悉。疏辭下該曹,稟處。
吏曹啓目粘連,觀此藝文館檢閱徐翼輔上疏,則以爲,臣與左副承旨趙秉夔,有娚妹應避之嫌,臣所帶春秋兼銜,揆以公格,在法當遞。伏乞聖明,仰稟東朝,遞臣兼職亦爲白有臥乎所,相避之法,在下當遞是白乎矣,史官春秋兼銜,法不得減下是白如乎,承政院左副承旨趙秉夔所帶春秋館修撰官之銜,今姑減下,何如?判付啓依允。
己酉九月二十四日辰時,上御熙政堂。進講入侍時,講官尹定鉉,參贊官金應均,侍讀官宋廷和,假注書趙憲燮,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。上曰,講官讀之,定鉉讀自婦若有私親兄弟,止孝子之疏節也一遍後,釋義一遍訖。上讀新受音八遍後,釋義一遍,繼讀二遍訖。上曰,文義陳之。廷和曰,謹按禮記篇所言,子於父命呼之際,必速應唯,手投所執之業,口吐所食之物,急於赴召,不遑徐趨,而若在親老之時,出門而必有定所,反面而不至愆期,親有患節,則憂形於色,自不見充盛之容者,此雖皆人子職分內當行底道理,而亦不過曰孝子疏略之節也。若其身體髮膚之所受於父母者,必謹必愼,不敢毁傷,以至於修身行道,揚顯後世,以貽乎父母之令名,如此然後方可稱至孝,而非與上所陳疏節比焉,而此猶屬在下者爲孝之道也。且凡爲孝之道各有層節,至若帝王之孝,尤有大於此者,愛敬之盡於事親,則天子諸侯同一其揆,而德敎所被,刑于四海者,天子之孝也,保有社稷,和其民人者,諸侯之孝也。此所以帝王之孝異於匹庶處,而在昔虞舜之大孝,周武之達孝,莫不以此爲孝,則其爲監法於後代帝王者,亦豈外是乎?今殿下光御初元,方以孝悌爲出治之本,伏願此等旨義,益加體認焉。應均曰,儒臣所陳甚切當,臣無容更達矣。上曰,此外無他文義乎?應均曰,此篇只言其孝子事親之節,則此外別無可陳之義矣。上掩卷,上曰,史官就座。仍命退,諸臣以次退出。
己酉九月二十四日申時,上御熙政堂。召對,坐直承旨入侍時,參贊官李源命,檢校待敎洪淳穆,侍讀官宋廷和,檢討官朴商壽,假注書趙憲燮,記事官徐翼輔·南秉吉,各持小學第二卷,以次進伏訖。上曰,史官分左右。上曰,檢校待敎,誰乎?淳穆起伏奏曰,臣是矣。上曰,閣臣乎?淳穆曰,然矣。上曰,今見座目,則閣臣座次當在玉堂之下,而今在玉堂之上,何也?源命曰,此閣臣曾經準職,則以職品次序書之故然矣。上開卷,讀新受音十五遍後,釋義一遍,繼讀一遍訖。上曰,以次讀之。廷和等各讀奏一遍訖。上掩卷,源命起伏奏曰,臣戶房而無公事矣。臣代房禮房而有公事一度矣。臣代房吏房兵房刑房工房而無公事矣。仍讀奏山陵都監提調臣洪在喆等狀啓,舊陵陵上石欄干與諸般石儀精潔,裹封油遮日及白木仰遮無事上排事訖。上命書判付,源命書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調李若愚,左承旨李源命啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。
大王大妃殿·王大妃殿·大妃殿,口傳問安。答曰,知道。
李寅奭啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉夔啓曰,備邊司郞廳來言,今日賓廳日次,而領議政鄭元容,左議政金道喜山陵進,右議政未差,不得來會云矣。敢啓。傳曰,知道。
李源命啓曰,右承旨金應均今日不爲仕進,卽爲牌招,何如?傳曰,允。
傳于李寅奭曰,進講入侍。
李裕膺啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,司諫趙獻永,掌令李秉德落點。
李寅奭啓曰,新除授司諫趙獻永,掌令李秉德,一體牌招,何如?傳曰,允。
李裕膺啓曰,卽見景陵告安祭獻官洪祐順狀啓,則祝文中御諱誤書,請改書奉來云。誠不勝萬萬驚悚,纔已改書,使香室官員陪進矣。塡祝所重,何等審愼,而致此誤書,極爲悚惶,雖以獻官及香室官員言之,準祝之際,不爲照檢者,事未前有,誠甚駭然。竝所當重勘,而本院請推之外,無他可施之罰,何以爲之?敢稟。大王大妃殿傳曰,御諱書塡,何等敬謹,而有此無前錯誤者,萬萬駭然。禮房承旨施以譴削之典,雖以獻官言之,準祝時所準者何事也?不可無警,亦施譴削之典,香室官員拿處。
傳于李寅奭曰,承旨有闕之代,前望單子入之。
承旨前望單子入之,朴斆默落點。
李寅奭啓曰,新除授同副承旨朴斆默,卽爲牌招,何如?傳曰,允。
傳于李裕膺曰,召對爲之,坐直承旨入侍。
傳于李寅奭曰,左承旨許遞,前望單子入之。
承旨前望單子入之,金基纘落點。
傳于徐念淳曰,山陵開金井時進去大臣以下入侍,益豐府院君同爲入侍。
以大司諫李明迪,司諫趙獻永,獻納兪錫煥,掌令申泰運牌不進罷職傳旨,傳于李寅奭曰,只推。
以同副承旨朴斆默牌不進罷職傳旨,傳于李寅奭曰,只推。
執義柳興奎,校理宋廷和,正言尹顯岐,副修撰朴商壽等啓曰,請書九亟施追奪官爵之典。措辭見上答三司曰,不允。
執義柳興奎,正言尹顯岐等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
執義柳興奎啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上新除授掌令李秉德時在忠淸道瑞山地,請斯速乘馹上來事,下諭。答府曰,不允。下諭事,依啓。
正言尹顯岐啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
李寅奭以兵曹言啓曰,來十月十一月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以禁衛營言啓曰,本營哨官愼錫圭,身爲領軍,事多駭妄,決棍汰去之意,敢啓。傳曰,知道。
吏曹,虞主書寫官金景善,預差宋持養。
己酉九月二十五日辰時,上御熙政堂。進講入侍時,講官李若愚,參贊官李寅奭,檢討官朴商壽,假注書趙憲燮,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷,若愚讀自父沒而不能讀父之書,止沒身不衰一遍後,釋義一遍訖。上讀新受音十遍後,釋義二遍訖。上曰,文義以次陳之。若愚曰,今日自止,亦連上文,皆言孝子事親之節也。古昔聖賢,於其事親之節,雖微文細事如是詳說者,蓋孝爲百行之本,苟爲篤行而推去,則凡百行爲,萬事萬化,自可成就,雖於字句之間,皆有精義,伏望留心體念焉。商壽曰,今此自止內,別無文義仰奏者,而此所云婢子庶子庶孫,卽微賤而人所易忽也,以父母之所鍾愛,故非特加愛,又當加敬,至於妻妾,亦不以己之所宜,而一視父母之所愛,沒身而不衰,父母沒猶不衰,況父母之存乎?此皆孝子愛敬之至,惟知有親,而不知有己故也。夫愛敬之心,人皆同得乎秉彝,而苟無敎以明之,則昧於其理,或有不能者,故敎民化俗,係於在上之導率而申明之,使人有所觀感,莫不以愛敬爲主,各推其親親長長之義,而化行俗美,以至乎國治而天下平矣。伏願如是推類澄省焉。寅奭曰,人子事親之節,以承順爲先,故父母曰是善事我,則其妻雖或不宜,而必行夫婦之禮,子之二妾,父母愛一人焉,則衣食執事,毋敢視父母所愛,至若庶子庶孫婢子之類,父母之所甚愛者,則莫不愛之。夫子以父母之心爲心,故順適其志,罔敢有違,迎承其意,毋敢或慢,惟知其有親,而不知其有己也。蓋事親之道,無過於承順二字而已,伏願體念焉。上掩卷,上曰,史官就座。仍命退,諸臣以次退出。
己酉九月二十五日申時,上御熙政堂。召對,坐直承旨入侍時,參贊官李裕膺,侍讀官宋廷和,檢討官朴商壽,待敎尹滋悳,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上開卷,上讀前受音十二遍,釋義一遍訖。上曰,此與上章所云勿逆勿怠之義同乎?滋悳曰,誠然矣。勿逆者順也,勿怠者勤也,順承父母之志,勤行父母之命,則此章之義,皆在於是矣。裕膺曰,人子之心,唯知有親而不知有己,故順於命而勿逆,勤於行而不怠矣。上掩卷。裕膺起伏奏曰,臣工房,而該房無公事矣。臣代房戶房禮房軍士房推考房,俱無公事,而吏房有公事一度矣。仍讀奏忠淸監司臣趙得林狀啓,副司直宋來熙疏批傳諭事訖。上命書判付,裕膺書判付讀奏訖。上曰,史官就座。仍命退,諸臣以次退出。
己酉九月二十五日申時,上御熙政堂。大王大妃殿垂簾,山陵開金井時進去大臣以下入侍,益豐府院君同爲入侍時,行都承旨徐念淳,假注書趙翼東,記事官徐翼輔·南秉吉,領議政鄭元容,左議政金道喜,禮曹判書成遂默,觀象監提調金景善,益豐府院君洪在龍,以次進伏訖。上曰,史官分左右。元容等進前奏曰,立冬已過,日氣尙溫,而朝夕則稍冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,摠護使何不入侍乎?元容曰,同爲詣閤,而行步艱澁之症,近甚難於升降,不得登對,權判府事亦以身病,直還私次矣。仍奏曰,山陵開金井,趁吉時爲之,而土色紫黃明潤,諸地師皆云上吉,而雖以臣等凡眼言之,土色璀璨,山氣秀麗,果是極吉之地,誠不勝萬幸。工役亦幾垂訖,惟石物磨治之工,尙未就此,則因封後當爲排設矣。大王大妃殿曰,當此開金井之日,一念憧憧矣。今聞土色明潤,壙中極吉云,雖此罔極之中,誠爲萬幸矣。相地官之言,皆云極吉乎?道喜曰,臣曾見舊陵土色矣。土色之明潤,山氣之明朗,正與舊陵無異,而右邊山勢,亦爲極好矣。元容曰,地家之論土色,稱五土四備,謂五色中黑色外皆好,而以紫黃爲最貴矣。壙內四壁,紫黃成紋,間有似白似靑之潤色,膩細光瑩,如鋪錦之文,諸論皆云初見,而諸地師言同然矣。大王大妃殿曰,國舅所見亦何如乎?在龍曰,大臣已爲盡奏,而土性色品,極吉明潤,地師之言,亦上等極吉云,不勝萬幸矣。大王大妃殿曰,穴深何爲四尺而止乎?元容曰,穴深本爲六尺,而始役時例不爲準尺而止矣。道喜曰,或有洩氣之慮,故當爲臨時準尺矣。大王大妃殿曰,壙內所覆,何以爲之乎?道喜曰,覆以掩壙窓矣。大王大妃殿曰,雖此憂慮罔極之中,土色之極吉,實爲萬幸矣。又敎曰,摠護使行步之難果何如乎?元容曰,起立之際,難以自力,而旣立則移步不甚艱澁矣。劇歇亦有時,而筵席則起伏爲難,不得同入,而今坐閤外,待臣等筵退矣。元容曰,祝文代押,何等敬謹,而至有此意外誤書之事,萬萬驚悚,罪當何居?處分雖已下,而所關甚重,不可以譴削而止,該房承旨加施定配之典爲宜,故敢達矣。大王大妃殿答曰,依爲之。出擧條又敎曰,祝文趁時奉詣乎?元容曰,趁時奉來,將事安寧矣。大王大妃殿曰,此事極爲驚駭,可謂無前之事也。承旨做錯之罪,已無可言,而獻官之準祝者,爲準其無誤也。獻官之不準祝,其罪與承旨何異?大臣之只請承旨定配,不竝擧獻官者,何也?元容曰,獻官誠有不準之罪矣。然而比誤書,似有差等。且聞承旨代押於當日,而該獻官準祝於代押之前,及承旨之代押而傳香也,只爲祗受而行云。祗傳之時,不更爲敬審者,實有不謹之罪,獻官竝施配典,何如乎?大王大妃殿曰,大臣所奏,旣有差等,只施該房承旨定配之典,可也。上曰,史官就座。上曰,大臣先退。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李寅奭啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于趙秉夔曰,進講入侍。
以全羅監司南秉哲狀啓,光州牧民家失火事,傳于金基纘曰,聞甚矜惻,元恤典外,別加顧助,結構奠接之方,廟堂措辭,分付。
傳于金基纘曰,召對爲之,坐直承旨入侍。
司諫趙獻永啓曰,臣姿性庸愚,言議巽劣,本不合於淸朝耳目之任,而千萬不自意,忽伏奉薇垣前望特點,召牌繼臨,感恩怵義,雖不得不章皇出肅,而第臣於合啓中與賜死罪人秉鉉,有九寸應避之嫌,揆以私義,不可聯參,如臣情地者,自前輒蒙體諒,今臣所處,宜無異同,以此情踪,何敢一刻晏然於臺次乎?請命遞斥臣職。答曰,依啓。
掌令申泰運,獻納兪錫煥,校理宋廷和,副修撰李鼎信等啓曰,請書九亟施追奪官爵之典。措辭見上答三司曰,不允。
掌令申泰運,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯例,施以散配之典。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
以大司諫李明迪,正言尹顯岐,執義柳興奎牌不進罷職傳旨,傳于李寅奭曰,只推。
趙秉夔,以禁衛營言啓曰,來十月當七番中部中司屬京畿三百二十六名及江原道七十九名合四哨軍兵逢點實數四百五名,已爲點閱整齊,來十月初一日,與銅龍門·建陽門·西營·新營入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立中部後司屬忠淸右道四哨軍兵四百九名,今已逢點整齊矣。十月初一日,與舊番右司軍兵替代立番後,舊軍放送之意,敢啓。傳曰,知道。
朴斆默,以山陵都監摠護使意啓曰,今番補土役處極其浩大,雇立募軍其數過多,而轝士實軍抄定後,餘軍之用於補土,多有已例,分付漢城府及轝士廳,運外餘軍,使之盡數劃送,以爲赴役之地,何如?傳曰,允。
朴斆默,以山陵都監摠護使意啓曰,山陵事役今幾就緖,諸郞廳之竝爲留住,恐反有貽弊之端,依京都監例,使之輪回,堂上亦依已例,從便往來,何如?傳曰,允。
李寅奭,以義禁府言啓曰,前承旨金應均加施定配之典事,承傳啓下矣。金應均全羅道任實縣定配,而以承傳內辭意,具罪目依例發遣府書吏,押送配所,何如?傳曰,允。
江原監司李謙在疏曰,伏以,臣之父母墳山,在於京畿加平地,曠省日久,秋序垂盡,霜露增感,松楸入望今臣濫叨重毗,行將辭陛矣。赴任之路,路由隣境,如得數舍之少回,可伸歷省之情私而公行有定,不敢擅便,玆不避猥屑,仰干崇嚴。伏乞聖慈,俯賜矜諒,特降恩許,俾遂至情,不勝幸甚。臣無任云云。答曰,省疏具悉。卿其從便歷省焉。
己酉九月二十六日辰時,上御熙政堂。進講入侍時,講官金學性,參贊官趙秉夔,侍讀官宋廷和,假注書趙憲燮,別兼春秋閔致庠,記事官南秉吉各持小學第二卷,以次進伏訖。上曰,史官分左右。上誦前受音一遍訖。上曰,所誦猶未瀜會,更欲誦之矣。上又誦一遍訖。上開卷,諸臣以次開卷,學性讀自曾子曰孝子之養老也,止不敢竝坐一遍後,釋義一遍訖。上讀新受音十遍後,釋義一遍訖。上曰,樂其心不違其志,是承順父母之義乎?學性曰,然矣。上曰,曾子之事親,亦如是乎?學性曰,然矣。上曰,曾子可謂善事親矣。上曰,介婦卽冢婦之副貳乎?學性曰,然矣。上曰,玉堂讀之。廷和讀奏一遍訖。上曰,承旨讀之。秉夔讀奏一遍訖。上曰,文義陳之。秉夔曰,事親之道,在於不違其志,而若一於承順,則又非敬之至也。故下文有有過泣諫之訓,如是然後愛敬備至矣。伏願此等處澄省焉。上曰,而況於人,何義乎?學性曰,父母之所愛者,雖犬馬之賤亦愛之,則父母所愛之人所敬之人,尤可以愛而敬之也。上曰,玉堂文義陳之。廷和曰,謹按此章旨義,今因下詢而略有所敷陳矣。蓋其人子事親之節,必當以親心爲心。故由其有愛親之心,而親心之所愛者,子亦愛之,由其有敬親之心,而親心之所敬者,子亦敬之,此固人子繼述其親之義,而推是以觀,則帝王惇孝之事,亦當如斯,帝王之所敬,莫敬於敬天,帝王之所愛,莫愛於愛民,則猗歟列聖朝敬天愛民之治,重熙累洽,式至于今休,今此高高在上,卽列聖敬畏之天也,林林在下,卽列聖愛恤之民也。惟我殿下,凡於敬天愛民之地,一以列聖之心爲心,追列聖所敬之心,而殿下亦敬慕列聖所愛之心,而殿下亦愛以盡其繼志述事之道,則有光聖孝,豈有大於此者乎?伏願懋哉懋哉。上掩卷,上曰,史官就座。仍命退,諸臣以次退出。
己酉九月二十六日申時,上御熙政堂。召對,坐直承旨入侍時,參贊官金基纘,侍讀官宋廷和,檢討官李鼎信,待敎尹滋悳,假注書趙憲燮,別兼春秋閔致庠,記事官南秉吉,各持小學第二卷,以次進伏訖。上曰,史官分左右。上開卷,讀前受音十四遍後,釋義一遍訖。上掩卷。基纘起伏奏曰,臣該房戶房而無公事矣。代房亦無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李寅奭啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉夔啓曰,右副承旨李裕膺今日不爲仕進,卽爲牌招,何如?傳曰,允。
備忘記,坡州牧使沈煥永下直,長弓一張,長箭一部,片箭一部,筒兒一箇賜給。
傳于朴斆默曰,進講入侍。
朴斆默啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,睦仁培落點。
李寅奭啓曰,新除授司諫睦仁培,一體牌招,何如?傳曰,允。
傳于金基纘曰,召對爲之,坐直承旨入侍。
執義柳興奎,副校理李承輔,正言尹顯岐,副修撰李鼎信等啓曰,請書九亟施追奪官爵之典。措辭見上答三司曰,不允。
執義柳興奎·正言尹顯岐等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
正言尹顯岐啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
以大司諫李明迪,司諫睦仁培,獻納兪錫煥,掌令申泰運牌不進罷職傳旨,傳于李寅奭曰,只推。
以右副承旨李裕膺牌不進罷職傳旨,傳于李寅奭曰,只推。
李寅奭,以兵曹言啓曰,各道營將非干軍務,則帥臣不得病罷事,曾有申飭矣。卽伏見全羅兵使李顯稷狀啓,則羅州營將趙秉善,以其身病,至請罷黜,殊非飭禁之意,該帥臣從重推考,趙秉善罷黜勿施,何如?傳曰,允。
己酉九月二十七日辰時,上御熙政堂。進講入侍時,講官尹定鉉,參贊官朴斆默,檢討官李鼎信,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖,上開卷,定鉉讀新受音,自凡婦不命適私室,止諫而不逆一遍,解釋章句訖。上讀新受音十遍,釋義一遍訖。上曰,不逆卽柔順溫和之義乎?定鉉曰,然矣。此異於犯顔諫爭,而必溫和委曲,不至於觸怒之義也。上曰,以次讀之。鼎信讀奏一遍後奏曰,漢之萬石君石奮一門之內,祿俸至于萬石,則貴富極矣。然而治家有法,其次子內史石慶,一日醉歸入外門不下車,萬石君讓曰,內史貴人,入閭里,里中長老皆走匿,而內史坐車中自如耶?自是以後,慶入里門,則下車趨至家,此乃不敢以貴富,加於父兄宗族也。斆默讀奏一遍後,奏曰,貴富之人,每患驕傲,率多自尊,則適庶宗長之分,尤有所截矣。祗事之道,不當以徒御從者之衆多,偃然入大宗之門矣。況於諸父諸族之年老行尊者,亦何敢加以貴富之儀乎?此所以戒其驕傲自尊之意也。父母之愛,父母之惡,不忘無怨,曰喜曰懼者,皆出於誠敬之至。故跬步有不敢忘之訓,喜怒有勿放心之說,只存誠愨,若於陳諫處,小有觸怒之心,則殊非承順之道,而有涉唐突之戒矣。定鉉曰,雖貴富,不敢以貴富,入宗子之家,不敢以貴富,加於父兄宗族者,依貴富張威儀而入宗家,則涉有自尊底意,故不敢也,加於父兄宗族,則殆有自重底意,故不敢也。上曰,適子,何謂也?定鉉曰,適子,長子也。上曰,宗子,何謂也?定鉉曰,宗子,是大宗之子也,自始祖之適子而成其宗曰大宗,高祖以下之宗曰小宗,有功業顯德行,而自國家賜祀典之禮者,是謂不遷之廟,亦爲大宗也。上曰,史官就座。仍命退,諸臣以次退出。
己酉九月二十七日申時,上御熙政堂。召對坐直承旨入侍時,參贊官金基纘,侍讀官李承輔,檢討官李鼎信,待敎尹滋悳,假注書趙翼東,記事官徐翼輔,南秉吉,各持小學第二卷,以次進伏訖。上曰,史官分左右。上開卷,上讀前受音十一遍,釋〈義〉一遍,又讀二遍。上曰,承旨讀之。基纘讀奏一遍訖。上掩卷,基纘起伏奏曰,臣戶房而無公事矣。代房吏房,有公事一度矣。仍讀奏慶尙監司臣金大根狀啓,晉州牧使尹日善到任事訖。上命書判付,基纘書判付讀奏訖。上曰,他房無公事乎?基纘曰,他房俱無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
朴斆默啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
徐念淳啓曰,左承旨趙秉夔今日不爲仕進,卽爲牌招,何如?傳曰,允。
傳于李寅奭曰,進請入侍。
傳于李寅奭曰,來十月初一日,朔奠自內兼行,親進香進香文,當親撰以下矣。該房知悉。
傳于李裕膺曰,右承旨許遞,前望單子入之。
承旨前望單子入之,洪說謨落點。
徐念淳啓曰,臣念淳·臣斆默今日請謚宗廟,上謚殯殿習儀進去,下直之意,敢啓。傳曰,知道。
傳于李裕膺曰,召對爲之,坐直承旨入侍。
李裕膺啓曰,明日傳香禮房承旨當爲齋宿,而同副承旨朴斆默,纔已習儀進去矣。卽爲牌招,何如?傳曰,允。
以左承旨趙秉夔牌不進罷職傳旨,傳于李裕膺曰,只推。
以大司諫李明迪,獻納兪錫煥,正言尹顯歧,執義柳興奎牌不進罷職傳旨,傳于朴斆默曰,只推。
李裕膺,以吏曹言啓曰,今此永寧殿告由大祝,前佐郞洪鍾雲塡差,而時無職名,令該曹口傳付軍職,何如?傳曰,允。
又以奉常寺提調言啓曰,東耤親耕田所種稻打作則所出爲一石五斗,皮稷打作則所出爲一石二斗,皮粘粟打作則所出爲五斗,皮唐黍打作則所出爲一石二斗,豆打作則所出爲十三斗,太打作則所出爲十四斗之意,敢啓。傳曰,知道。
金基纘,以訓鍊都監言啓曰,本局千摠李周喆身病猝重,勢難察任,改差,何如?傳曰,允。
司諫睦仁培,掌令申泰運,副校理李承輔,副修撰李鼎信等啓曰,請書九亟施追奪官爵之典。措辭見上答三司曰,不允。司諫睦仁培,掌令申泰運等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。司諫睦仁培啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
兵曹口傳政事,副司果洪鍾雲。
義禁府啓目,香室官員金龍翼原情云云。傳旨內辭緣,泛稱遲晩,刑推得情,何如?判付啓,飭已施矣。分揀放送爲良如敎。
刑曹啓目粘連,明川玄燾獄事,謹依判付,問議于時原任大臣,則領中樞府事趙寅永病未獻議,領議政鄭元容以爲,繡衣之論啓,秋官之議讞,衆見詢同,孟女之責償,金女之尋讎,貞烈咸稱,依曹啓,玄燾訊推得情,餘外諸囚,令該道酌處云。判中樞府事權敦仁病未獻議,左議政金道喜以爲,金·孟兩女竝讎玄燾,而貞魂烈腸,愈久愈冤,繡啓所列,人心同然,栲覈取服,變幻事實之崔再明,致囚徑斃之申石珍,竝嚴刑遠配,其外諸囚,令本道量宜酌決云。判中樞府事朴晦壽奉命在外矣。上裁,何如?判付。判付內,依回啓施行爲良如敎。
己酉九月二十八日辰時,上御熙政堂。進講入侍時,講官李若愚,參贊官李寅奭,檢討官李鼎信,假注書趙憲燮,記注官金熙逌,記事官徐翼輔,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷,若愚讀自內則曰父母有過,止疾止復故一遍,釋義一遍訖。上讀新受音十遍,釋義一遍訖。上曰,文義以次陳之。若愚曰,此章內別無敷演仰達者矣。鼎信曰,此數章言父母有過,則子不可以不諫爭,然而諫而不逆,下氣怡色柔聲以諫者,禮記曰,事親有隱而無犯,隱者微諫也,犯者犯顔諫爭也。蓋諫易至於犯,而至於犯則恐或傷恩,故和順以諫而不逆之義也。寅奭曰,此章言孝子事親之道,以孝敬爲主也。故溫和其氣,怡悅其色,克盡委曲之義,斯遠暴慢之容,若父母有過,則犯顔而爭,有非敬親之意也。柔聲而諫,卽是孝親之道,是以起敬起孝,克致和愉之色,罔有違忤之志,言其孝敬之心有加無已也。伏願以孝敬二字體念焉。上掩卷,上曰,史官就座。仍命退,諸臣以次退出。
己酉九月二十八日申時,上御熙政堂。召對,坐直承旨入侍時,參贊官李裕膺,侍讀官李承輔,檢討官李鼎信,待敎尹滋悳,假注書趙憲燮,記事官徐翼輔·南秉吉,各持小學第二卷,以次進伏訖。上曰,史官分左右。上開卷,讀前受音十遍,釋義一遍後,繼讀三遍訖。上掩卷,裕膺起伏奏曰,臣該房工房而無公事矣。代房軍士房而有公事一度矣。代房吏房戶房禮房推考房而無公事矣。仍讀奏平安監司臣趙斗淳狀啓,謹依關辭,因山時不爲出待境上事訖。上命書判付,裕膺書判付讀奏訖。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
朴斆默啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪說謨曰,進講入侍。
傳于徐念淳曰,戶工換房。
傳于徐念淳曰,工刑換房。
傳于洪說謨曰,召對爲之,坐直承旨入侍。
行大司憲徐左輔,執義柳興奎,獻納兪錫煥,副校理李承輔,修撰睦仁㘽等啓曰,請書九亟施追奪官爵之典。措辭見上答三司曰,不允。
行大司憲徐左輔,執義柳興奎,獻納兪錫煥等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。
行大司憲徐左輔,執義柳興奎等啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
獻納兪錫煥啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
以大司諫李明迪,司諫睦仁培,正言尹顯岐,掌令申泰運牌不進罷職傳旨,傳于朴斆默曰,只推。
洪說謨,以吏曹言啓曰,今此徽定殿告由文大祝,前獻納尹堉塡差,而時無職名,令該曹口傳付軍職,何如?傳曰,允。
兵曹口傳政事,副司果單尹堉。
朴斆默,以義禁府言啓曰,地方官南陽府使李儒增拿來,與京畿監司狀啓,戶曹粘目憑閱處之事,傳旨啓下矣。李儒增時在任所,依例發遣府書吏,差兼官後拿來,何如?傳曰,待待命拿囚。
己酉九月二十九日辰時,上御熙政堂。進講入侍時,講官尹定鉉,參贊官洪說謨,檢討官睦仁㘽,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,定鉉讀新受音,自君有疾飮藥,止如將見之一遍,解釋章句訖。上讀新受音十遍,釋義一遍訖。上曰,不世之醫則不服其藥,何義也?定鉉曰,世醫則病多經驗,藥多熟試,故信而服之也。上曰,觀其志,何義也?定鉉曰,父在,子不得自專,故只觀其志也。上曰,觀其行,何義也?定鉉曰,父沒則無所稟處而自行,故觀其行也。上曰,霜露旣降,雨露旣濡之時,君子必悽愴怵惕者,此皆孝子思親感時之義乎?定鉉曰,然矣。上曰,玉堂讀之。仁㘽讀奏一遍訖。上曰,文義奏之。仁㘽曰,君子至於親,其所追慕之懷,無時不然,而尤切於節物變嬗之際,目有所見,則心有所感,故秋陰之節,霜露旣降,則履之而必悽愴焉。悽愴者,何也?當萬物衰謝之時,而悲其親之不可得見也。春陽之節,雨露旣濡,則履之而怵惕焉。怵惕者,何也?値萬物發生之時,而念其親之如將復見也。禮所云哀送往而樂迎來者,豈非謂此耶?昔采露之寓感,風樹之起感,莫非拊時興懷之意,而與此章所言,同其義矣。又此秋之霜露非不濡也,而揫肅爲主,故所以霜露則言降,春之雨露,非不降也,而澤潤爲主,故所以雨露則言濡也。其所下字之義,各有攸取,惟願此等處,深加硏繹焉。上曰,承旨讀之。說謨讀奏一遍訖。上曰,文義奏之。說謨曰,此章之爲善,必果爲不善,必不果兩果字,蓋有微旨,於善則斷然爲之,於不善則斷然不爲之意也。雖閭巷匹庶,苟有意於學問,則不以講讀章句爲主,必以探賾奧旨爲先,若或泛忽,則將有書自書我自我之慮。況帝王家學問,與他尤異?治法政謨皆從此中出來,必深加體念,是所望也。上掩卷,上曰,史官就座。仍命退,諸臣以次退出。
己酉九月二十九日申時,上御熙政堂。召對,坐直承旨入侍時,參贊官洪說謨,侍讀官李承輔,檢討官睦仁㘽,待敎尹滋悳,假注書趙翼東,記事官徐翼輔·南秉吉,各持小學第二卷,同副承旨朴斆默,以次進伏訖。上曰,史官分左右。上開卷,上讀前受音十遍,釋義一遍訖。上曰,人子爲善,則可以貽其令名於其父母乎?仁㘽曰,然矣。夫人有善行,則必有令名,而衆皆稱之云某之子有此善行,此豈非令名貽及於其親者耶?其曰必果者,爲其令譽之上貽,而決然爲善之意也。上掩卷,說謨起伏奏曰,臣禮房,而該房無公事矣。代房吏房,有公事一度矣。仍讀奏京畿監司臣金箕晩狀啓,坡州牧使沈煥永到任事訖。上命書判付,說謨書判付讀奏訖。斆默起伏奏曰,臣工房而該房無公事矣。代房他房,俱無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調鄭元容,提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿口傳問安。答曰,知道。
金基纘啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政鄭元容無時急稟定事,左議政金道喜有身病,右議政未差,不得來會云矣。敢啓。傳曰,知道。
傳于徐念淳曰,進講入侍,江原監司同爲入侍。
傳于徐念淳曰,當該承旨推考。
傳于洪說謨曰,明日進講停止。
備忘記,江原道觀察使李謙在下直,長弓一張,長箭一部賜給。
金基纘啓曰,正言李秉珪下諭後過限不上來,依定式遞差傳旨及禁推傳旨捧入之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,前望單子入之。
正言前望單子入之,李致五落點。
以大司諫李明迪,獻納兪錫煥,正言尹顯岐,執義柳興奎牌不進罷職傳旨,傳于金基纘曰,只推。
司諫睦仁培,掌令申泰運,校理宋廷和,修撰睦仁㘽等啓曰,請書九亟施追奪官爵之典。措辭見上答三司曰,不允。
司諫睦仁培,掌令申泰運等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請物故罪人陽淳,亟施孥戮之典。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請旌義縣減死圍籬安置罪人李承憲,更命王府,具法拿鞫,期於得情,明正典刑焉。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。新啓已有處分,勿煩。秉鉉諸子事,不允。掌令申泰運啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
司諫睦仁培啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
徐念淳,以吏曹言啓曰,今日藥房入侍時,未下直守令不日下送事,允下矣。自臣曹催促,則定州牧使沈承澤來十月初一日辭朝云,咸悅縣監鄭民和來十月初二日辭朝云矣。敢啓。傳曰,知道。
金基纘,以訓鍊都監言啓曰,本局哨官李圭憲身病猝重,勢難察任,改差,何允?傳曰,允。
又以義禁府言啓曰,司諫院正言李秉珪推考事,傳旨啓下矣。李秉珪時在京畿交河地云,依例發遣府羅將拿來,何如?傳曰,分揀。
敎江原監司李謙在書。王若曰,簪珮引銀臺之班,惟允夙夜,旌節按金剛之界,爰命來旬。顧玆東關一區,實爲上游重地,古稱悉直穢貊,周廻八百里幅員,近接瀛洲蓬萊,粵瞻廿六郡碁布,同靑州魚鹽之利。雖浦戶賴以爲生,異黃壤膏腴之饒,嗟峽農每多失稔,苟非疏通鍊達,允愜副手之良才,其誰經理排舖,克體方面之委寄?惟卿,矜紳名閥,圭璋令譽。襲訓家庭,文學政事之兼備,儲望宰輔,儀範材局之俱恢,踐揚殆遍於後前蘭室,掌史雷肆侍講,聲績寔著於外內梅閣,製錦天官佐衡。玆授卿以江原道觀察使·兼兵馬水軍節度使·巡察使·原州牧使,卿其搴帷勤咨詢之圖,須盡撫摩之策,攬轡懷澄淸之志,宜嚴黜陟之規。於戲,日邊回頭,那堪去朝之思,陽春有脚,佇聞來暮之謠。故玆敎示,想宜知悉。知製敎臣朴商壽製進
己酉九月三十日辰時,上御熙政堂。藥房入診,進講入侍,江原監司同爲入侍時,都提調鄭元容,提調李若愚,副提調徐念淳,待敎尹滋悳,假注書趙翼東,記事官徐翼輔·南秉吉,以次進伏。領事鄭元容,講官李若愚,參贊官徐念淳,侍讀官宋廷和,假注書趙憲燮,記事官徐翼輔·南秉吉,各持小學第二卷。江原監司李謙在以次進伏,醫官秦慶煥·金珪·卞鍾鉉·金榘·李琬,進伏楹外訖。上曰,史官分左右。元容進前奏曰,朝寒有雪意,冬令行矣。聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官使之入診乎?上可之。珪等以次診候訖,退伏楹外。元容曰,脈候奏之。珪曰,脈候左右三部調均矣。鍾鉉曰,脈候左右三部調均矣。榘曰,脈候左右三部調均矣。琬曰,脈候左右三部調均矣。元容曰,近日則痰滯之症快勝,而水刺進御如常乎?上曰,快勝矣。元容曰,醫官及閣臣上注書竝使之先退乎?上可之。元容曰,近來東朝諸節,若何,飮啖之節,如常乎?上曰,別無損節,萬幸矣。元容曰,明日卽因山禮月也。三殿哀疚之情,豈有涯極?此時易致有損節,殿下每以節哀之道,誠心仰勉,深所望也。東朝春秋篤老,今日臣民之所祈祝者,豈有先於保護慈宮乎?此月疚懷之中,若頻詣殯殿,則哭泣必過度,寒氣又觸冒,則必致添損之候,雖以禮經言之,情禮之間,亦量其氣力而行之矣。以殿下洞屬之誠,必仰勉寬抑之道,務盡保嗇之節,而下情憧憧,不勝憂慮,故敢此仰達矣。上曰,江原監司進前,謙在進前奏職姓名訖。上曰,下去後撫恤民生,察飭守令悉心對揚,可也。仍命監司先退。上曰,進講爲之。上誦前受音一遍訖。上開卷,諸臣以次開卷,若愚讀自祭統曰夫祭也者,止必有聞乎其歎息之聲一遍,釋義一遍訖。上讀新受音十遍,釋義一遍訖。元容曰,讀時每念旨義而讀之乎?上曰,讀與誦時,逐句思義矣。元容曰,然則將就易矣。仍奏曰,今日自止內文義,曉然悟解乎?上曰,或有未詳處矣。元容解釋一遍以奏。上曰,所奏以言平易爲說,今始曉然矣。凡文字卽言語之所形乎?元容曰,然矣。言之所書卽文也。上曰,雖讀而知之,知而行之亦難矣。元容曰,聖敎及此,必至於心得而躬行矣。學而不知,與不學同,知而不行,與不知同,讀聖賢書而力行之,則德可爲聖人矣。上曰,文義陳之。若愚曰,俄於章句奏釋時,已爲詳陳,別無更達者矣。廷和曰,謹按今此上下四章文義,大僚旣盡反復論奏,無有餘蘊,繼又講官次第仰對,則臣無容更爲敷陳,而蓋祭祀之節,莫重於盡誠淸齋,以交神明,而齋雖有內外致散之分,必先敬愼其心,致一於齋,則自餘散齋等事,亦從致齋中推去矣。然則祭之有齋,致齋爲重,而齋日之所思慕,則惟我父母之凡百事爲間,隨處不忘者也。思慕之極,乃至於見其所爲齋者,苟或齋不以心,而徒事乎節文儀則之末,則不幾近於如不祭之嘆乎?致齋散齋,旣如是至矣盡矣。及夫將事之日,出入堂戶之際,周旋薦祼之餘,無形而視有所見,無聲而聽有所聞者,此莫非心齋思慕之所由感通,而苟究其本,則孝與誠是也。人子追報之道,惟在於孝,神理歆格之機,亦必以誠,故書曰奉先思孝,又曰享于克誠,由是觀之,則齋明以祭之本,捨孝誠奚以哉?惟我殿下承宗社之重,明享祀之禮,伏願此等旨義,深加講究焉。念淳曰,祭必以齋,齋必以誠,盡誠然後格神,中庸所謂洋洋乎如在其上,如在其左右,虞書所謂祖考來格,莫非一誠字所以致也,伏願體念焉。元容曰,祭大禮也。人君奉宗廟·社稷之重,其於祀典,尤當致誠敬,以誠以敬,然後神格來享矣。詩經多載祭祀之事,而祀事孔明,然後福祿昌而子孫盛,此神所以報者也,伏願留念焉。上曰,大臣如每日入參則爲好矣。釋義以言解之,故易曉知矣。元容曰,使講官勿拘泥於諺解,而以言語平說,則亦豈不瞭然乎?上掩卷。元容曰,殯殿進上駝酪粥,自明日入之,而依庚申年例,提調今日當入宿本院,監煮封入,故敢達矣。上曰,依此爲之。元容曰,慶尙左水使李寅熙,以其親病,呈狀乞遞矣。情理所在,有難强令察任,改差,何如?上曰,依爲之。出擧條元容曰,今當捧糴之時,西路則又有勅務,此時不宜曠官,未下直守令,不日下送,何如?上曰,依爲之。出擧條上曰,史官就座。仍命大臣先退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
朔奠兼行親進香後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂百官奉慰單子問安。答曰,罔極。
傳于趙秉夔曰,臺諫蒙點之後,無論家之遠近實故之有無,每以在外懸頉,至於下諭,亦不趁卽上來,自政院,申飭。
以忠淸監司趙得林狀啓,沃川郡民家失火事,傳于朴斆默曰,民家之當寒燒燼,若是夥然,聞甚驚慘。元恤典外,別加顧助,使之卽速結構奠接,無一民失所之弊事,廟堂措辭,分付。
洪說謨,以禮曹言啓曰,取考謄錄,則國恤三年內,年例禳災歲劃,停止矣。今亦依前例停止之意,敢啓。傳曰,知道。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
司諫睦仁培,持平黃鍾顯,校理宋廷和,修撰睦仁㘽等啓曰,噫嘻,痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條。外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩。言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以籍口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
司諫睦仁培,持平黃鍾顯等啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也?吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成。雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後,追律之例,大有異焉,不可援用尙魯追施之律。請物故罪人裕,亟施孥戮之典。噫嘻,痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之肯馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,幸行後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也密邇也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會?斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張?龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷。雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽。凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿情未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以常試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎憯之謀,公肆疑亂之說,反復閃忽,指意絶悖,此蓋逆裕,書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻,痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說。此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,無俾易種者,不施於此賊,而將於何施?請追奪罪人魯敬,亟施孥戮之典焉。噫嘻,痛矣。亂臣賊子,從古何限,而其窮兇極逆,豈有如陽淳者哉?渠以世祿遺裔,蒙被國恩何如,而生得梟獍之性,潛畜虺蝮之毒,敢於哀遑罔極之時,欲逞悖逆至憯之計,指嗾賊晟凶國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎,渠之綢繆謀議,爛熳和應之迹,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻,痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如今番捕廳諸賊之至憯絶悖者乎?噫彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂,振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣。李承憲之罪,可勝誅哉?渠以靺韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而刑莫嚴於惎亂。況慈敎所無之句語,無難擅倡而恣宣,一筆句斷,無所顧忌,蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也?處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共,況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻,痛矣。亂臣賊子,從古何限,而豈有如尹致英·徐相敎者哉?尹致英卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物而彼相敎·致英?乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧。請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍密,自成心法,夸習則主偃之鼎食,常作口業,平生伎倆,無非戕人而害物。晝宵揣摩,不出嗜利而黷貨,濫躋崇顯,而擅行威福,孤負委奇,而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏綱之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。新啓已有處分,勿煩。秉鉉諸子事,不允。
持平黃鍾顯啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。答府曰,不允。
司諫睦仁培啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售綱打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授正言李致五,時在全羅道咸平地,請斯速乘馹上來事,下諭。答院曰,不允。下諭事,許遞。
己酉十月初一日辰時,上詣殯殿。朔奠兼行親進香入侍時,行都承旨徐念淳,左承旨洪說謨,右承旨趙秉夔,左副承旨金基纘,右副承旨李裕膺,同副承旨朴斆默,假注書趙翼東·趙憲燮,記事官徐翼輔·南秉吉,原任直提學徐憙淳·金輔根,直提學趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼,檢校直閣鄭最朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳以次侍立。時至,通禮跪啓請出次,上具衰服,出自廬次,入殯殿門,詣褥位,奉審祭物訖,還詣齋室。少頃,通禮跪啓請出次,上出齋室,入殯殿門,詣褥位。通禮跪啓請跪俯伏哭,上跪俯伏哭,通禮啓請止哭興平身,上止哭興平身。左右通禮導上,入詣靈座前,北向立,左通禮跪啓請跪,上跪。念淳奉香,斆默捧爐跪進,左通禮跪啓請三上香,上三上香。通禮啓請執盞獻盞,上連奠三盞訖,左通禮啓請俯伏興少退北向跪,上俯伏興少退,北向跪。基纘進靈座之左,西向跪讀祝文訖,左通禮啓請俯伏興平身,上俯伏興平身。左右通禮導上還復位,左通禮跪啓請跪俯伏哭,上跪俯伏哭盡哀,左通禮啓請止哭興平身,上止哭興平身。左右通禮導上還廬次,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。傳于洪說謨曰,明日上諡告由別奠,與上諡後別茶禮,改銘旌後別茶禮,當自內親行矣,該房知悉。
傳于洪說謨曰,是年是月,卽顯隆園遷奉舊甲也。大行大王攀慕追思,春間竊擬展省,竟以玉候違豫未果,小子嗣位,固宜敬述,而禮制所拘,亦未能行,私心愴感,難以爲喩。初七日遣閣臣奉審,仍詣健陵·華寧殿,一體奉審以來。
傳于洪說謨曰,初二日·初三日進講停止。
傳于洪說謨曰,奉審閣臣,原任直閣金左根進去。
傳于洪說謨曰,禮房承旨,馳詣宗廟永寧殿,奉審摘奸以來。
徐念淳啓曰,右承旨趙秉夔,今日不爲仕進,卽爲牌招,何如?傳曰,允。
傳于洪說謨曰,召對爲之,坐直承旨入侍。
金基纘啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,正言尹堉落點。
以右承旨趙秉夔牌不進罷職傳旨,傳于金基纘曰,只推。
洪說謨以國葬都監摠護使意啓曰,發引班次圖,依例摹寫以入之意,敢啓。傳曰,知道。
金基纘以備邊司言啓曰,卽見咸鏡監司朴永元分等狀啓,則咸興等十邑鎭,置之稍實,定平等七邑,置之之次,安邊等八邑,置之尤甚,後錄諸條,竝請令廟堂,稟旨分付矣。其一,新還當捧中尤甚文川·富寧·慶興三邑,三分一特許停退,餘數中折半,以相當穀準折代捧,原還餉尤甚邑折半,之次邑三分一,以相當穀準折代捧,侍明秋還作本色事也。其一,乙未未捧停退蕩減餘條,竝依前仍停事也。其一,茂山癸未査得虛留蕩減餘條,依前仍停事也。其一,明川以南,進捧吏停止事也。其一,尤甚邑限明秋,勿定配所事也。其一,推奴徵債,限明秋防禁事也。三等分劑,必有斟量,依施,諸道幸占均稔,北路獨被水災,已於多戶漂頹之啓,可驗年形遇歉之狀。文·富·慶三邑之尤被災損,民情切悶,然昨年大熟之餘,隣境或優之時,有無可以互遷,貴賤亦可相資,新還之三分一停退,終涉過多,特許五分之一。至於各穀代捧之請,認出參酌便宜之政,尤甚之次邑,特令分數準代。乙未未捧停退及茂山癸未虛留條,竝依前仍停,俸吏停止,尤甚邑勿配·推徵防禁等請,竝依狀辭,何如?傳曰,允。
又以備邊司言啓曰,卽見黃海監司徐戴淳災實分等狀啓,則海州等六邑,置之尤甚,長淵等十二邑,置之之次,新溪等五邑,置之稍實。事目災一百結外,不足畓災二千九百四結九十三負八束,綿田災一百六十五結七十八負二束,特許準劃,後錄諸條,請令廟堂稟旨分付矣。其一,尤甚海州等六邑,之次中長淵·平山所納三營結作米,以錢上納事也。其一,海州·平山·鳳山司饔院納保米,白川掌樂院納保米,每名以二兩式代錢事也。其一,延安·白川·金川·平山·甕津等五邑均廳免稅米太,以詳定價執錢上納事也。其一,金川所在大興餉穀,準數捧留郡倉事也。其一,延安·白川癸亥·甲子軍錢米布,依前仍停事也。其一,各宮房各司火田,令各該邑從實執卜事也。其一,本營牙兵入防停止事也。其一,推奴徵債,限明秋防塞事也。其一,尤甚邑限明秋,勿定配所事也。三等依分劑施行,本道穡功,雖有旱澇之痒損,未免點瑕尺朽,而及其場圃收穫之後,亦可謂康年樂歲,豈有俵災之可論。而第念沿海諸邑,時或愆宜,力亦不逮,集小成大,無怪其然,其在寧失之義,合有優恤之擧。事目外畓災二千二百結許劃,綿田災亦爲準施,結米則軍需所重,有難遽議,免稅則民情所關,只許尤甚,兩院米之錢代,許依已例,大興餉之下捧,特令半留。其餘延白舊未捧之仍停,各宮房各司火田之自本邑執卜,牙兵停防·推徵防塞,尤甚邑勿配等事,竝如狀辭施行,何如?傳曰,允。
己酉十月初二日巽時,上詣殯殿。諡冊·諡寶內出祗迎入侍時,同副承旨朴斆默,假注書趙翼東,記事官崔致權以次侍立。時至,上具衰服,詣殯殿褥位西向立。內侍奉諡冊·諡寶,出殯殿門,上鞠躬祗迎,興平身。上命承史退出。
己酉十月初二日申時,上御熙政堂。召對坐直承旨入侍時,參贊官洪說謨,侍讀官宋廷和,檢討官朴商壽,待敎尹滋悳,假注書趙憲燮,記事官徐翼輔·南秉吉,各持小學第二卷,以次進伏訖。上曰,史官分左右。上曰,昨日不爲進講,必謂予厭學也。廷和曰,昨日非講對之日,故臣等亦以此知之矣。上開卷讀前受音十遍,釋義一遍訖。上曰,君子指何人而謂之乎?廷和曰,以德言之,則賢人之謂也,以位言之,則卿大夫之謂也。上繼讀二遍訖,仍掩卷。說謨起伏奏曰,臣該房禮房,而無公事矣,代房俱無公事矣。上曰,史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。上諡告由別奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。改銘旌別茶禮親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安·答曰,罔極。
傳于洪說謨曰,上諡後別茶禮,百官入參。
傳于趙秉夔曰,傳命誤傳之當該中官,竝令該府拿處。
己酉十月初三日午時,上詣殯殿。上諡告由別奠親行入侍時,行都承旨徐念淳,左承旨洪說謨,右承旨趙秉夔,左副承旨金基纘,右副承旨李裕膺,同副承旨朴斆默,假注書趙翼東·趙憲燮,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·李景在·尹定鉉·吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,捧冊官·捧寶官,各捧冊寶,由弘化門入,通禮跪啓請出次,上具衰服,出自廬次,入殯殿門,詣褥位。引儀引領議政鄭元容以下諸執事,入就位,贊儀唱鞠躬四拜興平身,元容等鞠躬四拜興平身。引儀引領議政,陞自東階,詣香案前北向跪,元容三上香,連奠三盞訖,俯伏興少退跪。通禮跪啓請跪,上跪,大祝副司果金翊鎭,詣香案左,西向跪讀祝文訖。引儀引領議政,降詣庭中北向立,代致詞官陞自東階,詣靈座前北向跪。贊儀唱跪,元容等跪,通禮啓請跪,上跪,致詞官讀致詞訖。贊儀唱俯伏興平身,元容等俯伏興平身,通禮啓請俯伏興平身,上俯伏興平身,少退西向立。捧冊官·捧寶官,各捧冊寶,由中階陞,擧案者從之。上鞠躬祗迎訖,還詣褥位。引儀引領議政,由東階陞,讀冊官應敎沈敬澤,讀寶官副司果李敎英,由東階陞。領議政詣靈座前跪,擧案者跪置冊案於香案西,置寶案於香案東,捧冊官以冊凾,跪授元容,元容授冊凾,置於案。捧寶官以寶盝,跪授元容,元容受寶盝,置於案,俯伏興少退跪。通禮啓請跪,上跪,捧冊官進跪,開凾展冊。敬澤進前,北向跪讀冊訖,俯伏興,捧冊官以冊還置於凾,捧凾興,置於案,俱降復位。捧寶官進跪,開盝擧寶,敎英進前,北向跪讀寶訖,俯伏興,捧寶官以寶還置於盝,捧盝興,置於案,俱降復位。贊儀唱俯伏興平身,元容俯伏興平身。通禮啓請俯伏興平身,上俯伏興平身,引儀引領議政降復位,贊儀唱鞠躬四拜興平身,元容等鞠躬四拜興平身,通禮導上出殯殿門。念淳進前奏曰,讀寶官李敎英,不卽待令,事甚未安,推考,何如?上曰,依爲之。出擧條元容進前奏曰,朝氣稍寒,且當今日哀毁餘,聖體,若何?上曰,一樣矣。上還廬次,諸臣權退。
己酉十月初三日午時,上詣殯殿。晝茶禮兼行上諡後別茶禮,改銘旌告由文親行入侍時,行都承旨徐念淳,左承旨洪說謨,右承旨趙秉夔,左副承旨金基纘,右副承旨李裕膺,同副承旨朴斆默,假注書趙翼東·趙憲燮,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·李景在·尹定鉉·吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次,上具衰服,出自廬次,入殯殿門,詣褥位。通禮跪啓請俯伏哭,上俯伏哭,少頃,通禮跪啓請止哭興平身,上止哭興平身。代奠官詣香案前,三上香,連奠三盞,少退西向跪,讀告由文訖。通禮啓請俯伏哭,上俯伏哭,少頃,通禮啓請止哭興平身,上止哭興平身,通禮導上還廬次。諸臣以次退出。
己酉十月初三日未時,上詣殯殿。夕上食兼行改銘旌別奠親行入侍時,行都承旨徐念淳,左承旨洪說謨,右承旨趙秉夔,左副承旨金基纘,右副承旨李裕膺,同副承旨朴斆默,假注書趙翼東·趙憲燮,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·李景在·尹定鉉·吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次,上具衰服,出自廬次,入殯殿門,詣褥位,少退西向立。內侍捧銘旌,由中階陞入殯殿門,上鞠躬祗迎訖。仍詣殿內,奉審銘旌訖,還詣廬次。少頃,通禮跪啓請出次,上具衰服,出自廬次,入殯殿門,詣褥位,通禮跪啓請俯伏哭,上俯伏哭,少頃,通禮跪啓請止哭興平身,上止哭興平身。代奠官詣香案前,三上香,連奠三盞,大祝副司果李維謙詣香案左,西向跪讀祝文訖。通禮跪啓請俯伏哭,上俯伏哭。少頃,通禮跪啓請止哭興平身,上止哭興平身,通禮導上還廬次。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
洪說謨啓曰,右承旨趙秉夔,今日不爲仕進,卽爲牌招,何如?傳曰,允。
又啓曰,假注書趙憲燮,身病猝重,勢難察任,今姑改差,何如?傳曰,允。
趙憲燮改差,代以任應準爲假注書。
傳于金基纘曰,進講入侍。
金基纘啓曰,行大司憲徐左輔,執義柳興奎,掌令申泰運,持平李容佐·黃鍾顯牌不進,掌令李秉德在外,監察茶時之意,敢啓。傳曰,知道。
以大司諫李明迪,司諫睦仁培,獻納兪錫煥,正言尹顯岐·尹堉,執義柳興奎,掌令申泰運,持平李容佐·黃鍾顯牌不進罷職傳旨,傳于金基纘曰,只推。
以右承旨趙秉夔牌不進罷職傳旨,傳于金基纘曰,只推。
傳于李裕膺曰,召對爲之,坐直承旨入侍。
傳于朴斆默曰,藥院都提調有闕之代,前望單子入之。
內醫都提調,前望單子入之,左議政金道喜落點。
朴斆默,以禮曹言啓曰,發靷時及下玄宮時,大王大妃殿·王大妃殿·大妃殿望哭儀註,直爲書入各殿之意,敢啓。傳曰,知道。
又以國葬都監摠護使意啓曰,發靷時各項儀註,正書以入,而大王大妃殿·王大妃殿·大妃殿望哭儀註,以諺書書入之意,敢啓。傳曰,知道。
又以國葬都監摠護使意啓曰,景陵表石前後面印本各四件,粧簇誌石印本四件,諡冊·諡寶·哀冊印本各二件,粧貼以入之意,敢啓。傳曰,知道。
又以兵曹言啓曰,因國葬都監草記,發靷時,興仁門門閾磚石,預爲掘去矣,今亦依此,令各該司,前期修治事,允下矣。興仁門門閾磚石,今十月初六日始役掘去,發靷後還爲塡補,而役軍依前例,以轝士廳都遊軍中,量宜除出,使之赴役,令本曹郞廳一員,另加檢飭。每夜把子圍排,把守軍兵,亦令御營廳,依例定送,限塡補間,與本門將卒,眼同守直之意,分付,何如?傳曰,允。
又以備邊司言啓曰,卽見水原留守金蘭淳災實狀啓,則新舊災六百十八結七十一負,特許劃下,推奴徵債,限明秋防塞事,請令廟堂稟旨分付矣。時雨時暘,實發實秀,坪野稼功,幸占八九分成就,斥鹵災形,未免百九十結摠,竝與舊陳之地,宜均究惠之道。依所請六百結,特爲劃給,推徵防塞,係是便民之政,亦爲許施,何如?傳曰,允。
又以備邊司言啓曰,卽見廣州留守洪學淵災實狀啓,則各年舊災二百三十一結四十四負二束,特許準劃,癸酉·庚辰排捧還,竝許仍停事,請令廟堂稟旨分付矣。春種秋穫,農時不愆,山耕水耨,歲功均登,村無檢災之簿,野有樂豐之聲,農夫之慶,誠爲萬幸。磽鹵陳荒之課歲給災,視同應行,今亦特爲準許,兩年排捧條之請停,雖曰康年,宜念竝督,亦依狀辭施行,何如?傳曰,允。
義禁府啓目,遂安前郡守李羲昌原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付啓依允。又啓目,地方官南陽府使李儒增原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓依允。又啓目,中官李應輔·元永貞等原情云云。傳旨內辭緣,泛稱遲晩,李應輔段,刑推得情,元永貞段,所當請刑是白乎矣,長番內侍,勿爲請刑,載在大典通編,議處,何如?判付啓。竝分揀放送爲良如敎。
領議政鄭元容箚曰,伏以日月流邁,因封近期,伏惟聖慕皇瞿,益復如新,伏念臣之忝叨藥院,三閱序而五易朔矣。當此上下哀遑之時,保護之地,豈敢言私,而力所不逮,亦不敢不言,近日公役頻數,曉夕往來之際,觸冒風寒,感證越添,頭疼氣喘,委席叫苦,積氣隨動,眩暈又劇。以今貌樣,時日之內,萬無彈束起動之望,明日日次,亦無以進參,分義所在,不勝悚悶,玆敢具牘仰籲。伏乞仰稟東朝,亟解臣所帶藥院之任,以便公私焉。取進止。答曰,省箚具悉卿懇。愼節奉慮,藥院之任,今姑許副,卿其安心調理。仍傳于朴斆默曰,此批答,遣史官傳諭。
己酉十月初四日辰時,上御熙政堂。進講入侍時,講官尹定鉉,參贊官金基纘,檢討官朴商壽,假注書趙翼東,記事官徐翼輔·南秉吉,各持小學第二卷,以次進伏訖。上曰,史官分左右。上誦前受音一遍訖,上開卷,諸臣以次開卷,定鉉讀新受音,自是故先王之孝也,止以顯父母孝之終也,一遍解釋章句訖。上讀新受音七遍,釋義一遍,又讀三遍訖。上曰,文義奏之。定鉉曰,此章曰,色不忘乎目,聲不絶乎耳,心志嗜欲,不忘乎心,又曰夫安得不敬乎?此皆致吾心之敬而已。至於聖學工夫,在乎不忘乎心,亦在乎敬之一字,蓋敬者,主一無適之謂也。雖以凡百行爲讀書等事言之,不爲專心致敬,則行之而不知身之所行,讀之而不知己之所讀矣。帝堯則欽明文思,文王則徽柔懿恭,惟欽惟恭,皆是明敬之義也。以此體念焉。商壽曰,夫人子之一身,卽父母之遺體,故孔子曰,身者親之枝也,爲人子者,必自愛其身,極其敬愼,無敢毁傷,爲孝之始也。不徒全其體而已,亦能成立其身,行道而揚名,以顯父母,爲孝之終也。樂正子之下堂傷足,至於數月,猶有憂色,以其有違於無敢毁傷之戒也。內則所云,將爲善,思貽父母令名必果者,此固有得乎立身顯親之義也。大抵人子之孝,必致終始之道,然後乃可爲孝之至,而雖以學問上言之,亦在乎始終如一,無所間斷而後,日新又新,乃至於高明之域。故傅說之告高宗曰,念終始典于學,爲學之必勤終始,此尤可見矣。伏願於講學之際,雖一句一字,如是推類而澄省焉。基纘曰,此章所云,立身行道,揚名後世,以顯父母者,卽孝子之大節也。非但君子之道爲然,人君之孝,莫大於此,夫立者,成立之謂也,行者,力行之謂也。立天下之正路,行聖人之大道,令聞令望,洋溢八方,書之史策,名流千古,則其有光於祖宗者,尤當如何哉?傳曰,不失天下之令名,此之謂也。雖然,名之爲名,亦有虛實之不同,以實心行實德,則不待求名而名自至矣。若或反是,則近於要譽,而終不免於有名而無實,是以實爲名之本,先務其本,則名之不彰,非所憂也。自天子達于庶人,其道則一也。伏願體念焉。上曰,史官就座。仍命退,諸臣以次退出。
己酉十月初四日申時,上御熙政堂。召對坐直承旨入侍時,參贊官李裕膺,侍讀官李承輔,檢討官朴商壽,直閣趙然興,假注書趙翼東,記事官徐翼輔·南秉吉,各持小學第二卷,同副承旨朴斆默,以次進伏訖。上曰,史官分左右。上開卷,諸臣以次開卷,上讀前受音十遍,釋義一遍訖。上曰,此章內,有文義之可陳者乎?承輔曰,夫人子慕親之心,終身不衰,而事死如事生,故及祭之時,而致其愛,則聲容也心志也,自然有不忘者矣,致其愨則彷彿乎洋洋乎,必有其著見者矣。然而愛焉而不能致其極,愨焉而不能致其極,則是勉强而行之者也,豈有感通之理然哉?必也盡其追念之思,則親雖沒而猶有存焉,盡其想見之誠,則神雖微而猶有著焉。苟不如是,徒有享祀之禮,而神未格思,有如不祭之歎,是故先王制禮,必愼重於祭祀者,卽盡其孝親之道也。惟我列聖朝,尤致敬謹於祀典,四時之享時,必親行虔以將事,此固殿下當法祖宗之事,伏願懋念焉。商壽曰,致愛致愨之致字,極至之謂也,愛慕之極至,而心不能忘,故曰存,存卽如在之義也。敬愨之極至,而必有見乎位,故曰著,著是現於外者也。至若奉祭之道,必以誠潔爲主,而鬻祭器衣祭服,則褻且不敬,無以交神明,故君子雖貧寒,不可如是也。爲宮室而斬丘木,則非所以敬其先,而以濟其私也。且王制所云,祭器不假,古者卿大夫,有采地之俸祿,以奉其祀,故不假借祭器於人而用之,設或未及造成,則常用之器,不可先造也。此是先神後己之道,而若夫無田祿者,不能設祭器,則雖假之,亦可也。裕膺曰,此篇文義,上下番儒臣,敷演仰奏矣。臣別無更陳之義,而思其顔色,思其聲音,思其心志嗜欲,則孝子愛親之切,至於敬親,敬親之篤,又至於思親,恒存此心,自底不忘,曷嘗跬步而怠,造次而忽乎?上篇有思笑語·思居處,亦致愛致愨之意,而帝王之孝,莫大於愛敬,故若稽帝舜之至孝,有見堯於墻,見堯於羹,蓋言其無時而不慕,無處而不思也。昔我正廟朝,丕承列聖之德業,追述列聖之謨訓,彙分次輯,仍名篇曰羹墻錄,而昕讀夕誦,僾然如在者,誠之篤而孝之大也。古人所謂欲法堯·舜,當法祖宗,豈不美哉?伏願殿下,益加澄省焉。然興曰,不衣祭服者,以迎神之衣,而不敢不敬也,不造燕器者,寘享神之器,而不敢先己也。古昔聖王,每節儉於常御燕用之具,必致潔於承祭享祀之事,故子曰,惡衣服而致美乎黻冕,此稱大禹自奉常薄,而盡心乎宗廟朝廷之禮也。詩曰,瑟彼玉瓚,黃流在中,此詠文王大德受祿,而取比於寶器祼鬯之美也。猗歟我朝,列聖相承,克勤克儉,除非法服祭器,則燕居每御澣濯之衣,器用必去金玉之飾,或豐或儉,各適其宜。伏願殿下,法祖宗,奉先致孝之規,自奉儉約之制焉。承輔曰,祭祀者,先儒有言曰,祭者際也,人神相際之謂也,祀者似也,似將見先人之謂也。雖以此觀之,祭祀之時,不能致愛致愨,則人神之際,豈有似將見之理乎?是以我朝典禮,必愼敬於祀典,雖諸執事之人,必嚴其淸齊之法,誓戒而摘奸焉,祭禮之重,類如是矣。上掩卷,裕膺起伏奏曰,臣戶房而該房無公事矣。斆默起伏奏曰,臣工房而該房無公事,代房他房,俱無公事矣。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調金道喜,提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿,王大妃殿·大妃殿口傳問安。答曰,知道。
李裕膺啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于李裕膺曰,進講入侍。
洪說謨啓曰,右承旨趙秉夔,今日不爲仕進,卽爲牌招,何如?傳曰,許遞,前望單子入之。
金基纘啓曰,備邊司郞廳來言,今日賓廳日次,而領議政鄭元容有身病,左議政金道喜無時急稟定事,右議政未差,不得來會云矣,敢啓。傳曰,知道。
承旨前望單子入之,李明迪落點。
洪說謨啓曰,新除授右承旨李明迪,卽爲牌招,何如?傳曰,允。
傳于洪說謨曰,承旨房望,順房爲之。
傳于金基纘曰,在外與呈告臺諫,竝許遞,政官牌招開政。
李裕膺啓曰,大司憲,執義,掌令二員,持平二員未差,監察茶時之意,敢啓。傳曰,知道。
大王大妃殿,傳于洪說謨曰,日候比幸稍暄,前頭寒事,有不可測,轝士軍人之引擔致遠,露處經夜,不可不念。依庚申·癸卯年例,令山陵都監及畿營,多設草窨,各得庇身,俾無有呵凍生病之歎,可也。
傳于金基纘曰,召對爲之,坐直承旨入侍。
金基纘啓曰,吏曹判書李憲球,參判李圭祊牌不進,推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
金基纘以兵曹言啓曰,內禁衛將許燮,宣傳官李志益,五衛將沈能浩,俱以病難供職,呈狀乞遞。文臣兼宣傳官金禹銖,除授在外,過限未上來,竝改差,何如?傳曰,允。
吏曹口傳政事,星州牧使宋宗洙,淸州牧使金益鼎相換。
兵曹口傳政事,副護軍單趙秉夔。
有政。吏批,判書李憲球牌招不進,參判李圭祊進,參議未差,同副承旨朴斆默進。啓曰,判書李憲球牌招不進,參議未差,小臣獨政未安,何以爲之乎?敢稟。傳曰,仍爲之。以李魯秉爲大司憲,李宗秉爲大司諫,朴龍九爲執義,兪錫煥爲司諫,李基周·白宗佺爲掌令,李圭白·柳泰鉉爲持平,權永秀爲獻納,洪鍾雲·韓敬源爲正言,李彙傅爲貞陵令,李象億爲昌陵令,李容準爲漢城主簿。兵批,判書尹定鉉病,參判黃浩民病,參議韓兢人入直進,參知柳興吉病,左副承旨金基纘進。僉知加設單李志益,大護軍徐左輔,護軍金鍏,副護軍尹敎成·李源命·李寅奭·李寅熙,副司直柳興奎·洪羲宗·李·趙獻永·睦仁培·金錫模·金永鎭·申泰運·李秉德·李容佐·黃鍾顯·兪錫煥,副司果李秉珪·李致五·尹顯岐·尹堉·金光說,以上竝單付。吏批,再政。以金聖謙爲右通禮,鮮于鏶爲厚陵令,李鼎緖爲司饔主簿,趙章鎬爲掌樂主簿。槐院分館李承游·黃仁夏·趙翼東·李國淵·李建弼·李彙秉·張膺杓·申永權·朴定鉉·郭泰魯·沈宜聞·韓鎭棨·朴儀漢·林文洙·權鍾祿·尹秉鏇·金永秀·李翔峻·金·鄭夔容·李在聞·李圭夏·吳慶履·楚秉德·李友燁·崔復來·申兢休·裴象鉉·任奎白,以上取三點。
李明迪,以吏曹言啓曰,今此國恤發引時,啓殯及到山陵啓殯拭梓宮官,依禮文,以右議政啓下,而見今右議政,有闕未差,何以爲之?敢稟。傳曰,以左議政爲之。
又以國葬都監摠護使意啓曰,今月十一日外梓宮陪進山陵時,轝士大將,依近例使之陪往之意,敢啓。傳曰,知道。
金基纘,以御營廳言啓曰,興仁門門閾磚石,今月初六日始役掘去,發靷後還爲塡補,而每夜把子圍排,把守軍兵,令御營廳,依例定送,限塡補間,與本門將卒,眼同守直事,自兵曹草記允下矣。明日爲始,本廳京中哨軍二十名,哨官一員率領,限塡補間,輪夜守直之意,敢啓。傳曰,知道。
義禁府啓目粘連,向前李儒增亦,稅船致敗,旣在掌內,不可以夜半風浪,有所參恕,以此照律,何如?判付啓依允。又啓目粘連,向前李羲昌亦,預結濫杖,俱係法外,不可以囚供分疏,有所容貸,以此照律,何如?判付啓依允。
敦寧都正李相龍疏曰,伏以臣今年八十有三,老病極重,委頓床玆,食飮全却,有朝夕難保之慮矣。千萬夢想之外,去戊申十月十八日敦寧府都正除旨,忽下於窮廬病伏之中。臣且惶且喜,莫知其由,自顧微臣,何以得此?感結心肺,榮動隣里,臣雖至愚至頑,豈可無一分報效之心乎?臣旣有敦寧,則臣子情理,一承天顔之心,蓄積于中,而病勢如右,此日彼日,肅限已過。意謂其間,必以在外而見遞,近聞京奇,則尙未遞職云,臣淸朝重任,幾月虛縻,臣情到此,惶隕震懍,莫知死所矣。臣雖無一分知覺,豈不知罪惡之愈重也哉?玆敢從縣道冒入文字,瀝血陳懇。伏乞聖慈,特垂鑑諒,亟遞臣所帶職名,以存公格,以安私分焉。臣無任云云。省疏具悉。所請依施。
己酉十月初五日辰時,上御熙政堂。藥房入診·進講入侍時,都提調金道喜,提調李若愚,副提調徐念淳,直閣趙然興,假注書趙翼東,記事官徐翼輔·南秉吉以次進伏。領事金道喜,講官李若愚,參贊官李裕膺,侍讀官李承輔,假注書任應準,記事官徐翼輔·南秉吉,各持小學第二卷,以次進伏。醫官金珪·卞鍾鉉·金榘·李琬,進伏楹外訖。上曰,史官分左右。道喜進前奏曰,朝者日氣陰寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。珪等以次診候訖,退伏楹外。道喜曰,脈候奏之,珪等以次奏曰,脈候左右三部調均矣。道喜曰,近日則痰滯之症,快勝乎?上曰,快勝矣。道喜曰,醫官使之先退乎?上可之。又奏曰,藥房入侍,承史·閣臣亦爲先退乎?上可之。道喜起伏奏曰,臣於向來,以先正臣文正公宋時烈家久無官,享祀孫宋宗洙,外職調用之意,筵達蒙允,得除星牧矣。聞有病親,有難將往嶺外,方欲遞免云。分付銓曹,湖西邑相當窠,使之口傳相換,似合朝家崇報之道,故敢此仰達矣。上曰,依爲之。出擧條上曰,進講爲之。上誦前受音一遍訖,上開卷,若愚讀新受音,自夫孝始於事親,止卿大夫之孝也一遍,解釋章句,至在上不驕,高而不危,制節謹度,滿而不溢。上曰,此予所當知之事。道喜曰,下敎如是,伏不勝欽仰萬萬。釋義訖,上讀新受音十遍,釋義至愛親者不敢惡於人,敬親者不敢慢於人。上曰,愛敬之義,何如?道喜曰,人之事親,只是愛與敬而已,愛敬交至,然後可謂孝也,至天子之孝也。上曰,凡人之孝,亦當若是,何必天子也?道喜曰,爲孝則一也,此有四海百姓焉,則卽是天子之孝也,亦不無大小差等之殊。若愚曰,帝舜大孝也,故德敎加于四海也。至在上不驕,上曰,如予之地,若或有此心則奈何?道喜曰聖慮及此,誠萬幸矣。上釋義一遍訖,上曰,文義陳之。若愚曰,夫孝者,萬事之本,而政令施爲之所自出也,故古之聖人,懇懇爲之說不已,人君苟於此躬行心得,則天下國家之平治,可期也,伏願體念焉。承輔曰,此章卽孔夫子,以孝親之至德要道,垂訓萬世,而各因其位之高下,條陳孝道之極至,而其始於事親,終於立身,則自天子至於庶人,一而已矣。苟各如是,則天子可以刑四海,諸候可以保社稷,卿大夫可以守宗廟,其必然之道有如此,而以此觀之,上行之則下效之,君好之則民從之,諸侯效則於天子,卿大夫效則於諸侯,以至士庶人,皆如是矣。是以人君一動一靜一言一事,皆是爲法於下民者也,爲人君者,凡於施爲,可不敬且愼哉?伏願益加懋念焉。裕膺曰,高而未有不危,滿而未有不溢,此譬如陟岡而涉險,置器而警盈也。蓋在人君之道,若上天之高而日聽自卑,若河海之深而不擇細流,必也節之以禮儀,謹之以法度,恢量虛受,謙謙自牧,然後處崇高而不危,居盈滿而不溢,乃可以保社稷而和民人。是以書曰,不恥下問,又曰不自滿假,古聖王修德之美,有如是矣,伏願體念焉。道喜曰,俄以驕一字下詢矣,夫驕者,自矜自高之謂,敬之反也,能推敬親之心,不敢施驕於人,孝之至也。古人言,貴不期驕而驕自至,貴極則易有驕傲矜高之意,故戒之如此,伏願深留省察焉。承輔曰,殿下俄於在上不驕,制節謹度一節,敎曰此予所當知之事,大哉王言,殿下旣發此敎,則臣固仰揣其亹亹力行。而書曰非知之艱,行之惟艱,此等處只知其言之當行,而或不能力行,則恐無實效矣。伏願念玆在玆,應事接物,日用常行之際,裁量其合於禮節合於法度,勉勉不已,力行此道焉。上掩卷,上曰,史官就座。仍命退,諸臣以次退出
己酉十月初五日申時,上御熙政堂。召對入侍,坐直承旨同爲入侍時,參贊官金基纘,侍讀官李承輔,檢討官李鼎信,直閣趙然興,假注書任應準,記事官徐翼輔·南秉吉,各持小學第二卷,同副承旨朴斆默以次進伏訖。上曰,史官分左右。上開卷,上讀前受音十遍,釋義一遍,又讀二遍訖,上掩卷。基纘起伏奏曰,臣兵房而無公事矣。斆默起伏奏曰,臣工房而無公事,代房·吏房·戶房·推考房,俱無公事,禮房有公事一度矣。仍讀奏國葬都監草記外梓宮陪進時,轝士大將陪往事訖。上命書知道。斆默書知道。上曰,史官就座。仍命退,諸臣以次退去。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李明迪曰,進講入侍。
李明迪啓曰,臣明迪,依定式進詣香室,奉審香祝樻·香板袱子,則精潔之意,敢啓。傳曰,知道。
金基纘啓曰,臣基纘,今日入直禁軍戎器點考,進去下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則無頉,仍以傳敎內辭意勞問,則亦皆好在云矣,敢啓。傳曰,知道。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲·韓敬源牌不進罷職傳旨,傳于金基纘曰,只推。
傳于李明迪曰,同副承旨許遞,前望單子入之。
承旨前望單子入之,鄭㝡朝落點。
傳于李明迪曰,承旨房望,順房爲之。
李裕膺,以漢城府言啓曰,開城府市民軍一百一名,今方上來,自願轝士軍,依例添付,使用於引曳軍之意,分付轝士大將,何如?傳曰,允。
金基纘,以備邊司言啓曰,冬節已屆,糴務方張,此時守令,不宜曠官,受由上京守令,竝令催促,不日內下送,何如?傳曰,允。
又以備邊司言啓曰,北道先運襦衣作木三十八同零,去核木花二千一百五十八斤零,照數捧上,尺量稱量後,仍爲監封,逢授於齎去禁軍處。沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
又以御營廳言啓曰,本廳哨官李善浩,身病甚重,勢難察任,改差,何如?傳曰,允。
義禁府照目粘連,地方官南陽府使李儒增矣本府議啓內,稅船致敗,旣在掌內,不可以夜半風波,有所參恕,以此照律,罪笞五十收贖,解見任別敍私罪,奉敎依允爲旀,功議各減一等爲良如敎。又照目粘連,遂安前郡守李羲昌矣本府議啓內,預結濫杖,俱係法外,不可以囚供分疏,有所容貸,以此照律,罪杖一百收贖,告身盡行追奪,徒三年定配私罪,奉敎依允爲旀,功議各減一等爲良如敎。
金基纘以義禁府言啓曰,時囚罪人李羲昌,杖一百徒三年定配照律公事,判付內依允,功議各減一等事,命下矣。李羲昌功議各減一等,杖八十收贖,告身盡行追奪,江原道橫城縣蒼峯驛,徒二年定配,而以議啓內辭意,具罪目,依例發遣府羅將,押送配所,何如?傳曰,允。
領府事趙寅永箚曰,伏以日月迅邁,襄奉無遠,仰惟聖慕,益復如新。仍伏念,臣於摠護之任,實非朽敗癃痼,所能堪勝,而筵懇疏陳,未蒙恩諒,東朝聖敎,諭之以先王終事之地,卿可不自强而自力乎?臣於是,不敢以衰病復達,至于今勉强策勵,拚死往來於陵所,亦屢矣。今則可謂眠食全癈,奄奄床玆,如前强作,非所能也。苟非然者,何敢於五朔奉行之餘,乃欲臨時請急,以虧往役之義乎?況今脚部全痿,日甚一日,雖欲振作而末由也。苟使臣自力於靈轝之陪從,方中之董飭,則臣又何敢屢瀆於嚴廬之下乎?玆又不得不更告實狀。伏願殿下,仰稟東朝,亟遞臣摠護使之任,以竣大事,幸甚幸甚。臣雖以病乞遞,而若能少可自强,則臣當擔曳前進,以及下玄宮之時,亦臣之大願也。取進止。答曰,省箚具悉卿懇。愼節奉慮,卿之所辭,又如是懇摯,切爲慨然,今則敦匠幾訖,旣無緊務,且因封漸迫,以卿終事之地,何可復辭也?卿其諒之,安心勿辭。仍傳于李明迪曰,此批答,遣史官傳諭。
己酉十月初六日辰時,上御熙政堂。進講入侍時,講官金學性,參贊官李明迪,檢討官李鼎信,假注書趙翼東,別兼春秋趙然興,記事官南秉吉,各持小學第二卷,以次進伏訖。上曰,史官分左右。上誦前受音一遍訖,上開卷,諸臣以次開卷。學性讀新受音,自以孝事君則忠,止謂之悖禮一遍,解釋章句訖。上讀新受音七遍,釋義一遍訖。上曰,忠順不失,非獨士之孝爲然,凡於衆人之孝,亦皆然矣。學性曰,然矣。上曰,因地之利,何義也?學性曰,沃衍臯隰而黍稷稻粱,各隨其宜之謂也。上曰,謹身節用,非徒庶人,國家亦當如此也。學性曰,然矣。上曰,孝無終始者,或恐始勤終怠而言乎?學性曰,然矣,書曰愼厥終惟其始,終始如一而無少間斷,然後可謂孝也。上曰,不愛父母而愛他人,不敬父母而敬他人,極非順理也,宜謂之悖德悖禮矣。學性曰,然矣。上繼讀三遍,又釋義一遍訖。上曰,以孝事君則忠,惟孝於親則必忠於君,若不孝於其親,則亦不忠於其君矣。學性曰,然矣,求忠臣於孝子之門,孝於親者,必忠於君也。上曰,以次奏文義。學性曰,俄者謹身節用,國家亦當如此之聖敎,誠至當矣,臣敢因聖敎敷陳之矣。謹身云者,先正其心,入而處獨,盡修省之方,出而莅衆,有尊嚴之象,夙夜戒愼,表裏如一,則動靜中禮,作爲不妄,以之政令施措,光明正大者,卽謹身之效也。夫財出於民者也,今殿下常供之膳,常御之衣,亦皆出於民,百姓終歲勤苦,出粟米麻絲,以事其上,而自身則不免於飢寒,且不能仰事俯育,其情慼矣。古人曰,粒粒皆辛苦,又曰本自寒女出,其粒米寸絲之出處至艱如此,爲君上而不恤其苦,濫用不節,則民窮財竭,不知至於何境。其無益之費,不急之用,一切減省而節蓄,其餘以備水旱拯救之需,卽愛民之政也。若不節而無蓄,卒遇飢荒,雖顚連相續,無財可以賙賑,民將盡劉,后非民,將誰與爲君?故孔子曰,節用而愛民,誠以愛民之本,在於節用,古今人臣,輒以節愛二字,陳勉於君上者,亦以此也。今聖敎及此,聖意所在,有可仰認,推是心於凡百施措,則於爲國乎何有?宗社之福,臣民之福也。上曰,愛民莫過於節用乎?學性曰,然矣。鼎信曰,此章文義,講官所奏切實,而謹身節用,聖敎若曰,人君之所當行者,臣固欽仰萬萬,而用天之道,因地之利,人君亦當不奪農時,使之春耕夏耘,秋收冬藏,各依其時,則用天之道也。相土之宜,因其肥瘠而定其貢賦,高燥卑隰之處,黍稷稻粱,各隨其宜,則因地之利也。此雖庶人勤農之事,人君所以使之然也。伏願殿下,於此等處,益加體念焉。明迪曰,殿下以國家亦當節用爲敎,大哉王言,第未知節用之要,何者當爲先乎?上曰,節用,卽財穀節用之謂也。明迪曰,聖敎誠切當矣,財穀固宜節用,而非儉則何以節用乎?凡人之情,服食則欲其甘軟,器用則欲其華麗,所以由儉入奢易,由奢入儉難也,可不懼哉?彼庶人者,服田力穡,不過數畝而已,儲穀無多,生理至薄,苟不克儉而撙節,則何以仰事其父母,俯育其妻子乎?以言乎國家,則顧今八域之財穀,皆國家有也。宜若有裕,而第念天之生物有限,人之用度無限,以有限之物,應無限之用,常患其不足,而況不能汰濫祛冗,量入爲出,浸浸然用度益廣,不思所以崇儉而節約,則有限之物,幾何不罄乏也?財阜民裕,則其國治,民窮財竭,則其國亂,理固然也,所以治國之道,節用爲本,而崇儉又爲節用之本也。學性曰,承旨所奏誠然矣,節用之本,在於崇儉,奢儉之間,濫節懸殊,如欲節財,則莫先於崇儉矣。上曰,謹身何謂也?學性曰,必謹其獨,以守其身,而亦不妄爲之義也。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
李明迪啓曰,合辭許久闕啓,事甚未安。除在外,習儀進去外,未肅拜人員,竝卽牌招,何如?傳曰,允。
又啓曰,右副承旨金基纘,今日不爲仕進,卽爲牌招,何如?傳曰,允。
又啓曰,臣明迪·臣㝡朝,今日初度習儀,進去下直之意,敢啓。傳曰,知道。
傳于李裕膺曰,進講入侍。
備忘記,黃海水使李基碩下直,長弓一張,長箭一部,片箭一部,筒兒一箇賜給。
傳于李裕膺曰,前慶尙監司留待。
傳于李裕膺曰,前慶尙監司入侍。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,正言洪鍾雲·韓敬源牌不進罷職傳旨,傳于金基纘曰,只推。
金基纘以吏曹言啓曰,因備邊司草記,冬節已屆,糴務方張,此時守令,不宜曠官,受由上京守令,竝令催促,不日內下送事,允下。故自臣曹催促,則上京守令鳳山郡守趙羲贊,平海郡守柳之奫,舒川郡守李熙敬,堤川縣監李熙淸,黃澗縣監洪翊周,俱已爲下去云。北靑府使林基洙,天安郡守金近喜,庇仁縣監孔獻東,俱以爲今初八日下去云。新寧縣監申錫弼,今初十日下去云。石城縣監李學愚,受由於京畿廣州地,扶餘縣監金貞根,受由於京畿驪州地云。故竝斯速還官之意,發關知委於該道臣處之意,敢啓。傳曰,知道。
又以弘文館言啓曰,上番校理臣宋廷和,以攝左通禮,今日初度習儀時,晝仕出去之意,敢啓。傳曰,知道。
己酉十月初七日辰時,上御熙政堂。進講入侍時,講官李若愚,參贊官李裕膺,檢討官睦仁㦳,假注書任應準,記注官金熙逌,記事官徐翼輔,各持小學第二卷,以次進伏訖。上曰,史官分左右。上曰,見今日仕記,則承旨三人懸病,事甚未安矣。仍命書傳敎曰,不爲仕進承旨,從重推考,一竝牌招。上誦前受音一遍訖,上開卷,若愚讀新受音,自孝子之事親,止五不孝也一遍,釋義一遍訖。上讀新受音七遍,釋義至居上不驕。上曰,居上而不以禮法自持,只有驕心,則不可矣,至三者不除。上曰,苟有三者之惡,雖有口體之養,焉得爲孝也?釋義一遍,復讀三遍訖。上曰,文義陳之。若愚曰,自上文,歷言子事父母·婦事舅姑·敬奉祭祀,至於此章,又詳論天子諸侯卿士之孝,此皆聖賢切至之訓,而朱夫子乃集成此編,以敎後世,伏願首尾領會,深留聖念焉。上曰,於此章,別無緊切文義乎?若愚曰,章句旨義,深究玩味,則文義自在裏許矣。仁㦳曰,此大文內五箇致字,最是着眼處,事親之際,雖有敬也·樂也·憂也·哀也·嚴也,此五者之行,苟未能極其至焉,則何足曰篤行之實乎?是故每一節,必以致字下語,致之爲言,卽做到十分極至,而無有一毫未盡之意也。如是然後,始可謂終始之孝,而此可見聖人之垂訓,深寓於隻字之間矣。惟願此等處,深加探賾而究其義焉。裕膺曰,講官與儒臣所奏切實,伏願體念焉。上掩卷,上曰,史官就座。仍命退,諸臣以次退出。
己酉十月初七日午時,上御熙政堂。前慶尙監司入侍時,同副承旨李裕膺,假注書任應準,記注官金熙逌,記事官徐翼輔,前慶尙監司金大根,以次進伏訖。上曰,史官分左右。上曰,前慶尙監司進前。上曰,本道弊瘼,何如,農形何如?大根曰,臣待罪嶺外,十有餘朔矣。以若知識之淺短,邑弊民瘼,雖未及一一周察,第以最甚者數邑論之,則安東之民留庫名色,萊府之舊米上下也。安東民留庫,則粵在戊戌,適値歉荒,自本邑,許令小詳定,租一石以錢三錢式收捧。其翌年幾千包,以元詳定價,移貿他邑,則以此較彼,移貿一石之價,卽小詳定四石之價,致此不足之數,仍作民留庫之逋藪,年年長耗,至爲三萬石之多。其爲民弊,莫此爲甚,若不及今變通,無名不食之逋,充滿一邑,邑將不得爲邑矣。萊府舊米上下,則本道儲置之新米名色,出於新結者也,舊米名色,以還米取用者也。萊府各樣上下,本以新米排用,積有年所,雖或有稍濫之弊,不害爲重邊固圉之道。自五六年來,以舊米上下,則邊門事勢,因此凋殘,一府將吏,又失聊賴,爲弊不少,將至於莫可收拾之境,以臣膚淺之見,雖未敢隨處矯捄,今於下詢之下,冒眛仰陳矣。至於農形,則今夏雖有小小水災,統論全省,則果是大有之年也。上曰,史官就座。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李明迪曰,今日進講停止。
傳于李明迪曰,進講自明日爲始,待下敎爲之。
傳于李明迪曰,奉審閣臣入侍。
鄭㝡朝啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲牌不進罷職傳旨,傳于鄭㝡朝曰,只推。
李明迪,以吏曹言啓曰,成均館直講權宗憲,以其身病,呈狀乞遞,改差,何如?傳曰,允。
又以國葬都監摠護使意啓曰,發靷時道路橋梁摘奸事,本都監堂上·都廳郞廳,與頓遞使兵曹·工曹堂上·繕工監提調各一員,今十三日先肅拜,十四日進去,而表石·誌石·祭器,一體陪進,輪轝排設處所,亦當預先看審矣。凡諸擧行,依例等待之意,分付京畿監司處,何如?傳曰,允。
己酉十月初八日申時,上御熙政堂。奉審閣臣入侍時,右承旨李明迪,假注書趙翼東,記事官徐翼輔·南秉吉,原任直閣金左根,以次進伏訖。左根進前奏曰,臣承命馳詣顯隆園園上奉審則無頉,丁字閣·碑閣奉審則無頉,仍詣健陵陵上奉審則無頉,丁字閣·碑閣奉審則無頉,仍詣華寧殿,殿內奉審則無頉之意,敢達矣。上命閣臣先退,仍命退,承史以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
鄭㝡朝啓曰,陪往大將尹義儉,今日外梓宮習儀事,興仁之門外出去矣。所帶右邊捕盜大將命召及大將牌·傳令牌,何以爲之?敢稟。傳曰,仍佩往來。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗銓,司諫兪錫煥,獻納權永秀,正言洪鍾雲牌不進罷職傳旨,傳于金基纘曰,只推。
李明迪,以禮曹言啓曰,因吏曹草記,今此國恤發引時,啓殯及到山陵啓殯拭梓宮官,以右議政未差,有左議政爲之之命矣。遷奠儀梓宮安於外梓宮內,右議政再整棺衣,銘旌令平正云,封標玄宮門,右議政覆土九鍤云,而見今右議政未差,何以爲之乎?敢稟。傳曰,左議政爲之。
鄭㝡朝,以備邊司言啓曰,卽見忠淸監司趙得林災實分等狀啓,則公州等十三邑鎭,置之尤甚,洪州等二十八邑,置之之次,忠州等十四邑,置之稍實。事目災三百結外,不足災一萬一千二百二十四結八十負四束,特許加劃,後錄諸條,竝請令廟堂,稟旨分付矣。其一,各年停退軍米布錢,三等邑竝許仍停事也。其一,漁鹽船稅,壬辰秋等,癸巳春等停退條,竝許仍停事也。其一,軍保歲抄磨勘,勿爲定限,各鎭屬編伍軍歲末成冊,一體退限事也。其一,安興餉米之散在各邑者,姑許仍留事也。其一,舒川等七邑苧納,各樣軍布,限明秋以錢代納事也。其一,洪州等十三邑鎭各司所納箭竹,特許三分二權減事也。其一,尤甚邑限明秋,勿定配所事也。其一,推奴徵債,限明秋防塞事也。三等分劑,必有勘量,依施,自春及夏,雨澤優渥,東南之畝,耒耟四出,上下之坪,秧車齊役,場圃旣築,稼功均稔,穰穰之聲,可謂樂歲。雖因夏仲之尺霔,江流或濫,七晦之長霖,溝洫多潰,然而其所災損,不過拱抱之尺朽,連城之點瑕。竝計新舊之陳荒,縱無怪集小而成大,若論長短之折補,終未免失精而爲濫,事目外八千結,特爲加劃,使之均俵。各年舊停退軍米布錢之無處可徵者,壬癸兩年之漁鹽船稅錢課歲仍停者,竝使之依前仍停,軍保歲抄之勿爲定限,歲末成冊之一體退限。安興餉米之姑許仍留,七邑軍布之以錢代納,尤甚邑勿定配所,推徵防塞等請,爲出便宜之政,多有已行之例。竝依狀辭施行,箭竹折半權減,何如?傳曰,允。
又以備邊司言啓曰,卽見京畿監司金箕晩災實狀啓,則分等不爲擧論,新舊災二千五百十二結三十負,特許準劃,後錄諸條,竝請令廟堂稟處矣。五雨十風,天時咸和,春耕秋斂,人力不愆,徂隰及畛,稼功無三等之分,此疆彼界,豐聲占全省之均,風霜一不爲災,痒損初何可論?至於各年沙覆之處,昨冬海溢之地,舊陳未墾,新荒隨加,把束積累,亦或無怪,然新災結之過九百之數,終欠精約,二千二百結特許劃下,使之均俵。其一,各衙門軍布,辛巳以前各年舊布,壬癸兩年停退條,竝許仍停事也,多有近例,依請許施。其一,北漢平倉城餉,楊州·高陽·坡州等三邑,全數捧留,其餘各邑,折半捧留,耗條本色輸納事也。民情固所先念,軍需亦係不輕,實不宜隨請輒施,而第今國役連疊,民力困瘁,不可以少康,而或忽便宜之政。楊·高·坡三邑,特許折半捧留,其餘各邑,三分一捧留,俾紓民邑事力之地。其一,積城餉米之輸運北漢,道里比他邑稍遠,自今依漣川·麻田例,移納於臨津事也。本縣距江阻山,道里又遠,本非城餉所管之邑也。年前適當歉荒,米貴之時,自本縣請貸餉米,仍循每歲斂散之規,以貽殘民無窮之弊,合有一番通變,而斛數零星,無足輕重於餉摠,姑爲全數捧留,耗條代錢輸送,俾除殘邑偏苦之役。其一,大興·臨津·長山餉穀,捧留本邑,而附近民之自願輸納者,依願許施,耗條代錢輸送事也。孔路之策應浩繁,民勢疲困,難責常例,竝令全數捧留,耗條代錢輸送,大興旣有昨年已例,特許折半上城。其一,禁·御兩營江都留餉米太及守摠兩營壯抄牙兵等身米,竝以代錢收捧事也。其一,抱川民庫貸下還穀,待年豐收捧條五千一百七十七石零,特許仍停事也。其一,沿海各邑極劣米太,年久停捧條,依已例仍停事也。其一,各衙門各宮房屯土,從實收稅事也。其一,推奴徵債,限明秋防塞事也。所請諸條,宜軫便民之擧,多有已行之例,竝依狀請施行,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金基纘啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
鄭㝡朝啓曰,備邊司郞廳來言,今日賓廳日次,而領議政鄭元容,左議政金道喜俱有身病,右議政未差,不得來會云矣,敢啓。傳曰,知道。
又啓曰,陪往大將尹義儉,外梓宮陪進事,明日出去矣。所帶右邊捕盜大將命召及大將牌·傳令牌,何以爲之而捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
又啓曰,右邊捕盜大將,他邊大將兼察事,命下矣。兼察右邊捕盜大將許棨,卽爲牌招聽傳敎,何如?傳曰,允。
傳于李明迪曰,吏曹參議有闕之代,前望單子入之。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲牌不進罷職傳旨,傳于金基纘曰,只推。
李明迪,以吏曹言啓曰,新寧縣監申錫弼呈狀內,日前促敎,今月初十日下去爲定矣,身病猝重,萬無還官之望云。其身病旣如是,則有難强令還任,罷黜,何如?傳曰,允。
又以禮曹言啓曰,山陵守護軍七十名,依前例舊陵軍中,除出四十名,東·南道各陵軍中,除出二十名,京畿上番軍中,加定十名,合七十名移屬山陵,以爲三年內使役之地,何如?傳曰,允。
又以山陵都監摠護使意啓曰,今十一日外梓宮陪進時,臣寅永亦當隨詣,依例除下直進去之意,敢啓。傳曰,知道。
鄭㝡朝,以備邊司言啓曰,卽見全羅監司南秉哲災實狀啓,則龍安等三邑,寘之尤甚,全州等二十五邑鎭,寘之之次,光州等二十六邑,置之稍實。事目災四百結外,不足災一萬三千七百四十六結五束,特許加劃,後錄諸條,竝請令廟堂,稟旨分付矣。其一,高敞己巳反作條,依已例仍停事也。其一,己巳停退軍布,依已例仍停事也。其一,三等邑城餉,城下近民,輸納城倉,程道稍間處,捧留邑倉,待明秋還納城倉事也。其一,京外所納箭竹,尤甚邑全數,之次邑折半蠲減事也。其一,尤甚邑勿定配所事也。其一,推奴徵債,限明秋防塞事也。三等分劑,必有斟量,依施。春雨霑渥,而播種不愆,秋暘調曝,而穗穎實碩,野無不闢之壤,田無未移之秧,暴霔之潰塍雖損,而終占桑楡之收,鹹土之穉苗或萎,而未免梗樟之朽。以若全省均稔之形,奚論新災檢俵之政,而雖至把束之微,宜究優恤之道,事目外一萬三千結,特許加劃,使之均俵。高敞舊還及己巳停退軍布之仍停,山城餉穀之量宜捧留,尤甚邑勿配·推徵·防塞等請,旣多已施之例,別無靳許之端,竝爲依施。箭竹尤甚邑折半,之次邑三分一蠲減,何如?傳曰,允。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
李明迪啓曰,卽者檢閱南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
徐念淳啓曰,左右史不可不備,別兼春秋金德根·閔致庠,竝卽牌招,推移入直,何如?傳曰,允。
傳于徐念淳曰,政官牌招開政。
徐念淳啓曰,吏曹判書李憲球,參判李圭祊牌不進,推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
徐念淳,以吏批言啓曰,閫帥臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。閫帥臣父年七十以上人,別單書入之意,敢啓。傳曰,知道。
金基纘,以兵曹言啓曰,部將韓景憲,以其病難供職,呈狀乞遞,武臣兼宣傳官玄啓淳·孫光奎,俱以除授在外,上來無期云,竝改差,何如?傳曰,允。
有政。吏批,判書李憲球進,參判李圭祊牌招不進,參議未差,右承旨李明迪進。啓曰,黃州牧使,今當差出,而本州以營下劇邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。以趙秉夔爲敦寧都正,李敦榮爲知經筵,金龍翼爲禮曹佐郞,文東瑝爲直講,朴敏東爲莊陵令,權宗憲爲典籍,徐猉淳爲監察,李庭垕爲昭寧園守奉官,吳鍾寬爲純陵參奉,金獻淳爲黃州牧使,崔永錫爲新寧縣監,李憲僖爲比安縣監,安聖臣爲利仁察訪,金徹義爲金井察訪。
兵批,判書尹定鉉進,參判黃浩民病,參議韓兢人病,參知柳興吉入直,右副承旨金基纘進。啓曰,慶尙左水使,今當差出,而擬望之人乏少,他道防禦使,竝擬,何如?傳曰,允。以趙冀永爲知事,徐左輔爲都摠管,尹致逈爲宣傳官,白能洙爲內禁將,黃基鎬·柳煥昌·鄭一燁·文義行爲五衛將,石應猉·梁漢七爲景福將,鄭得賢·金東植爲慶熙將,李顯翼爲訓鍊主簿,李興敏爲文兼,申春熙·邊弘圭爲武兼,柳奭爲部將,李根垕·趙基豐爲守門將,李種赫爲慶尙左水使,權思獜爲江原中軍,柳在魯爲忠淸水虞候,朴喜仁爲龍津萬戶。同仁權管單邊晉圭,同知單嚴球,僉知三單安兢壽·金炳三·姜葉,副護軍朴斆默·李相龍,副司果金宗煥。
吏批,再政。李明迪啓曰,海州牧判官,今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以趙鳳熙爲宗廟令,李憲堯爲東部令,許雋爲寧陵令,許玧爲引儀,李㢸榮爲氷庫別提,尹周鎭爲造紙別提,林善鎭爲海州判官,兼春秋單金龍翼。
兵批,再政。以李志敏爲訓鍊判官,洪胤謨爲武兼,白珩洙爲永宗僉使。同知單白能洙,僉知三單黃基鎬·柳煥昌·鄭一燁。
吏批,三政。以尹星逵爲刑曹佐郞,兪景煥爲顯隆園令,朴會臣爲禁府都事,尹定鎬爲永柔縣令。
兵批,三政。以李鷹周爲宣傳官,同知單石應猉,僉知單文義行。
吏批,四政。以梁成鎭爲敦寧主簿,禹弘奎爲尙衣主簿,崔圭永爲掌苑別提。開城敎授單金弘猉,南兵使李行敎,年七十一,閫帥臣慶尙左水使李種赫父,今加嘉義加資事,承傳。
兵批,四政。以李奎獜爲訓鍊僉正,同知單梁漢七。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲牌不進罷職傳旨,傳于金基纘曰,只推。
以別兼春秋金德根·閔致庠,檢閱徐翼輔牌不進罷職傳旨,傳于金基纘曰,只推。
李明迪,以國葬都監摠護使意啓曰,發引二三度習儀日子,已爲啓下,而儀物之渝傷,軍人之勞悴,俱涉可悶,自前多有二三度兼行之例矣。今十五日二度習儀,兼行於十九日三度習儀,何如?傳曰,允。
檢閱南秉吉疏曰,伏以臣卽接家信,則臣父素患風痰之症,寧日恒少,近因日候之猝寒,挾感添劇,臣聞此報,不能自按,玆敢陳章徑出。伏乞聖慈,仰稟東朝,特遞臣職,俾便救護,仍治臣罪,以肅朝綱焉。臣無任云云。省疏具悉。爾其勿辭救護。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
洪說謨啓曰,左右史不可不備,別兼春秋金德根·閔致庠,檢閱徐翼輔,旣有只推之命,竝卽牌招,推移入直,何如?傳曰,允。
大王大妃殿,傳于金基纘曰,司屬之憑藉求索之弊,非石則伊錢云者,聞甚痛駭,後弊所在,不可仍置。書員崔世凡,移送秋曹,嚴刑定配。
吏曹參議前望單子入之,成原默落點。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲牌不進罷職傳旨,傳于金基纘曰,只推。
以別兼春秋金德根·閔致庠,檢閱徐翼輔牌不進罷職傳旨,傳于洪說謨曰,只推。
鄭㝡朝,以兵曹言啓曰,因國葬都監草記,今十四日都監堂上頓遞使兵曹·工曹堂上·繕工監提調,以道路橋梁摘奸事出去矣。本曹堂上一員,當爲進參,而判書臣定鉉,以國葬都監堂上,今十四日旣已發行,道路看審,仍爲兼進之意,敢啓。傳曰,知道。
金基纘,以刑曹言啓曰,大王大妃殿傳曰,司屬之憑藉求索之弊,非石則伊錢云者,聞甚痛駭,後弊所在,不可仍置,書員崔世凡,移送秋曹,嚴刑定配事,命下矣。崔世凡嚴刑一次後,江原道平海郡定配所,卽爲押送之意,敢啓。傳曰,知道。
上在昌德宮廬次。
夜自一更至三更,月暈。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
徐念淳啓曰,左右史不可不備,別兼春秋金德根·閔致庠,旣有只推之命,竝卽牌招,推移入直,何如?傳曰,允。
又啓曰,三品官之無得過三日循例請牌,曾有定式矣。敦寧都正趙秉夔,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
鄭㝡朝啓曰,兵曹判書尹定鉉,以國葬都監堂上,道路橋梁摘奸事,明日出去矣。所佩命召,何以爲之?敢稟。傳曰,仍佩往來。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀,正言洪鍾雲牌不進罷職傳旨,傳于金基纘曰,只推。
以別兼春秋金德根·閔致庠牌不進罷職傳旨,傳于李裕膺曰,只推。
以敦寧都正趙秉夔牌不進罷職傳旨,傳于李裕膺曰,只推。
以京畿監司金箕晩狀啓,山陵封進生綿魚,値此冬寒,末由求得,以秀魚代封,惶恐待罪事,傳于李明迪曰,勿待罪事,回諭。
李明迪,以國葬都監摠護使意啓曰,本都監郞廳尹定鎬,移拜永柔縣令矣。其代司䆃寺僉正鄭海尙差下,使之察任,何如?傳曰,允。
又以殯殿都監摠護使意啓曰,魂殿祭器陪進吉日時,令日官李秉洪推擇,則今月十五日午時爲吉云。以此日時陪進,傳授於魂殿參奉,仍令省記直宿之意,敢啓。傳曰,知道。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·雩祀壇·祈雨壇·司寒壇·馬祖壇·厲壇壇上及四面紅箭門墻垣階砌,俱爲無頉,而漢江壇東邊紅箭門頹仆,卽爲修改事,分付該監,此後看護等節,另加申飭之意,敢啓。傳曰,知道。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
傳于李明迪曰,明日望奠,當自內親行矣,該房知悉。
大王大妃殿,傳于李明迪曰,各殿宮供上,二十二日爲始,素膳捧入。
傳于李明迪曰,南寧尉尹宜善,水原留守金蘭淳,享官減下。
傳于李明迪曰,興宣君昰應,益平君,護軍金輔根,工曹參判趙秉駿,敦寧都正趙秉夔,竝享官加差下。
大王大妃殿,傳于李明迪曰,發靷時國舅進去。
大王大妃殿,傳于李明迪曰,山陵內熟設所柴炭,依甲午年例,令畿營進排。
傳于李裕膺曰,召對爲之,坐直承旨入侍。
以司諫兪錫煥,獻納權永秀牌不進罷職傳旨,傳于金基纘曰,只推。
李明迪啓曰,卽者吏曹郞廳來言,永柔縣令尹定鎬,新寧縣監崔永錫,比安縣監李憲僖,憲府則雖已署經,諫院不備,不得署經云。除在外·未署經外,未肅拜人員,竝卽牌招,何如?傳曰,一司除署經。
己酉十月十四日申時,上御熙政堂。召對坐直承旨入侍時,參贊官李裕膺,侍讀官宋廷和,檢討官李鼎信,待敎尹滋悳,假注書任應準,記注官金大鉉,記事官徐翼輔,各持小學第二卷,右副承旨金基纘,以次進伏訖。上曰,史官分左右。上曰,召對多日不爲矣。廷和曰,然矣。上曰,予豈厭學而然乎?廷和曰,臣等固知哀遑之致,而講筵程課之餘,多日停止,則下情自不勝憧憧矣。上曰,近緣靡寧而然矣,外間亦有感症乎?裕膺等曰,近者日候不適,多有輪感矣。上讀前受音十四遍,釋義一遍訖。上曰,兵字之義,何也?廷和曰,以兵刃相加之謂也。上曰,雖未得日用三牲之養,能除此三者之惡,可謂孝乎?廷和曰,誠然矣。上曰,下文有曰,孔子曰五刑之屬三千,五不孝亦在其中乎?廷和曰,不孝卽三千中一大罪也。上曰,以次讀之。廷和·鼎信·裕膺·滋悳,以次讀奏一遍訖,上掩卷,基纘起伏奏曰,臣推考房而無公事,代房·吏房·戶房·軍士房,俱無公事,禮房有公事一度矣。仍讀奏山陵都監堂上洪在喆等狀啓,前面編結入排後,半月墳築土始役退壙金井機排設事訖。上命書判付。基纘書判付讀奏訖。裕膺起伏奏曰,臣工房而無公事矣。上曰,史官就座,仍命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
望奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金道喜,提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金基纘啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
鄭㝡朝啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
徐念淳啓曰,假注書任應準,身病猝重,勢難察任,今姑改差,何如?傳曰,允。
任應準改差,代以金學初爲假注書。
以全羅監司南秉哲狀啓,淳昌郡民家失火事,傳于洪說謨曰,民家之當寒燒燼,如是夥多,極爲矜悶,元恤典外別加顧助,卽爲結構奠接,俾無一民失所之弊事,廟堂措辭,分付。
金基纘啓曰,行大司憲李魯秉,掌令李基周,持平李圭白·柳泰鉉在外,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀牌不進罷職傳旨,傳于金基纘曰,只推。
李明迪,以禮曹言啓曰,卽接奉常寺所報,則虞主今十月二十四日,當爲畢造成云,故奉安吉時,令日官推擇,則同日午時爲吉云。以此時知委擧行,而依前啓下,本曹堂上與奉常寺提調,眼同奉審後,奉安于資政殿之意,敢啓。傳曰,知道。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
鄭㝡朝,以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封。逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
己酉十月十五日辰時,上詣殯殿。親行望奠,靈床奉審入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金基纘,同副承旨李裕膺,假注書趙翼東·任應準,記事官徐翼輔·南秉吉,提學金學性,直提學金大根,原任直提學徐憙淳,原任直閣李嘉愚·李景在·吳取善·徐有薰·李公翼·金始淵,原任待敎金洙根,檢校待敎李㘾·金輔鉉,待敎尹滋悳,都監堂上成遂默,都廳洪淳穆,以次侍立。時至,通禮跪啓請出次,上具衰服,出廬次,入殯殿門,詣褥位。引儀唱俯伏哭,上俯伏哭,引儀唱止哭興平身,上止哭興平身。代奠官進詣香案前,三上香,連奠三盞訖,降復本位。引儀唱俯伏哭,上俯伏哭,引儀唱止哭興平身,上止哭興平身,上仍詣靈床奉審訖。通禮導上還廬次,諸臣以次退出。
上在昌德宮廬次。
夜自四更至十七日開東,灑雨下雨,測雨器水深五分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。在外竝許遞,前望單子入之。
又啓曰,大司憲掌令一員,持平二員未差,執義朴龍九,掌令白宗佺牌不進,監察茶時之意,敢啓。傳曰,知道。
傳于金基纘曰,召對爲之,坐直承旨入侍。
以執義朴龍九,掌令白宗佺,司諫兪錫煥,獻納權永秀牌不進罷職傳旨,傳于金基纘曰,只推。
以江原道敬差官朴初壽狀啓,黃腸封進之尺廣,不能一準事目,惶恐待罪事,傳于李裕膺曰,勿待罪事,回諭。
金基纘,以兵曹言啓曰,五衛將黃基鎬·柳煥昌·文義行,景福宮衛將石應猉·梁漢七,慶熙宮衛將鄭德賢·金東植,守門將李根垕,俱以病難供職,呈狀乞遞。文臣兼宣傳官鄭錫朝,時帶本曹正郞,職務相妨,竝改差,何如?傳曰,允。
己酉十月十六日申時,上御熙政堂。召對坐直承旨入侍時,參贊官金基纘,侍讀官李承輔,檢討官睦仁㦳,待敎尹滋悳,假注書金學初,記事官徐翼輔·南秉吉,各持小學第二卷,同副承旨李裕膺,以次進伏訖。上曰,史官分左右。上開卷,上曰,上番讀之。承輔奏曰,依進講例爲之乎?上曰,依前召對例爲之。承輔讀自曾子曰身也者,止拜送于門外。上曰,文義陳之。承輔解釋章句一遍訖。上曰,習玉聲者,何也?承輔曰,玉聲卽佩玉之聲,古之君子,必佩玉,右徵角左宮羽,趨以采齊,行以肆夏,以合其節,而將適公所,則必習此佩玉之聲,欲其合於周旋進退之節,此亦敬謹之事也。仁㦳曰,玉者,所佩之玉也,君子於玉比德,故必佩玉,而玉不能自聲,隨人行步,而動以有聲,則今此習玉聲者,卽節其行步,而使之玉鏘鏘諧聲也。蓋禮莫重於見君,故所以盡其敬君之義,而飾夫威儀之節也。上曰,下番讀之。仁㦳讀自若使人於君所則,止賓不顧矣。上曰,文義陳之。仁㦳解釋章句一遍訖。上曰,參贊官讀之。基纘讀自入公門,止踧踖如也。上曰,文義陳之。基纘解釋章句一遍訖,奏曰,臣有區區所懷,敢此冒悚仰達矣。講筵法意,專尙文義,非但爲句讀之解釋,字義之辨明而已。無論法講與進講召對,使筵臣各陳文義,反復問難,尋繹微奧,求諸言外之旨,推類體驗,則自然開發聰明,大有裨益矣。今此進講時所讀者,繼讀於召對,又爲自內溫習,則自止之內,章句旨義,已盡領會,似若無甚疑晦。然而猶復潛心玩索,逐句尋究,起疑於無疑之處,無或以已知忽之,如先儒所謂節節生疑,疑輒發問,問輒討論,一篇之內,從頭理會,則微辭奧旨,始乃瞭然無疑,此是學問之要道也,伏願體念焉。上曰,所奏之言,甚好矣。基纘又奏曰,帝王爲學之道,與匹庶尋摘之學有異,臨文講讀,反復叩質,以之緣文起義,觸類推驗,則小而時俗物情,大而古今治亂,自當有漸次開悟處,庶可以裨益於治道矣。伏願殿下,每於講對之時,必爲拈出文義,特賜下問焉。上曰,閣臣讀之。滋悳讀自禮記曰君賜,止其餘皆寫。上曰,文義陳之。滋悳解釋章句一遍訖,上讀自曾子曰身也者,止其餘皆寫二遍訖。上曰,戰陣無勇非孝,何也?承輔曰,夫戰陣,國之大事也,爲臣民而不能勇赴,是忘其國也。忘其國則忘其親,故謂之非孝,而殺身成仁,孝在其中矣。上解釋章句一遍,復讀二遍訖,上曰,所與立誰也?仁㦳曰,擯有上擯·承擯·紹擯等諸擯,則所與立者,卽同爲擯而立於列者也。上曰,有文義則陳之,可也。承輔曰,五刑者,卽墨·劓·剕·宮·大辟五者之刑,而其屬又有三千條,夫刑所以懲惡也。古之人君,敎民以孝悌忠信之方,使之不犯於法,刑期于無刑,而其或有敎之而不率敎者,則固當以刑制之,使有所懲畏也。若不以敎導,專事刑罰,行此三千之條,則太近於煩刻,民無所措手足,故刑者,所以助治之具也。至若禮記曰,將適公所以下,卽臣子事君之禮,而言其致敬盡禮者也。事父事君,其禮雖同,而父子之間,天倫親切,故愛勝於敬,而敬固未嘗無也。君臣之際,分義截嚴,故敬勝於愛,而愛亦未嘗無也。上曰,敬之則愛固兼之矣。上掩卷,基纘起伏奏曰,臣推考房而無公事矣。裕膺起伏奏曰,臣工房而無公事,代房·吏房·禮房,俱無公事,代房·戶房,有公事一度,軍士房有公事一度矣。仍讀奏江華留守臣趙亨復狀啓,忠淸道淸州牧大同漕船本境無事護送事。又讀奏統制使臣柳基常狀啓,龜山僉使柳基亨到防事訖。上命書判付,裕膺書判付讀奏訖。上曰,史官就座。仍命退,諸臣以次退出。
上在昌德宮廬次。
自開東至人定,灑雨下雨,測雨器水深七分。夜自五更至十八日開東,灑雨下雨,測雨器水深九分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。未署〈經〉外,未肅拜·呈告人員,竝卽牌招,何如?傳曰,允。
李明迪啓曰,卽者社稷署官員來言,今此啓殯告由文,神位出安奉還時,提調一員,當爲進參,都提調權敦仁,提調李若愚,俱有身病,不得進參云,提調卽爲牌招,何如?傳曰,允。
又啓曰,社稷提調李若愚牌不進,推考傳旨,今方捧入,而神位出安奉還時,當爲進參,如是違牌,事甚未安。更爲牌招,何如?傳曰,允。
又啓曰,社稷提調李若愚再牌不進,推考傳旨,今方捧入,而神位出安奉還時,當爲進參,連事違召,無意承膺,事體所在,誠甚未安。所當更請牌招,而係是一日三牌,何以爲之?敢稟。傳曰,待明朝牌招。
以慶尙道敬差官許鏶狀啓,黃廣尺數,不滿定式,惶恐待罪事,傳于李明迪曰,勿待罪事,回諭。
金基纘啓曰,大司憲,掌令一員,持平二員未差,執義朴龍九,掌令白宗佺牌不進,監察茶時之意,敢啓。傳曰,知道。以執義朴龍九,掌令白宗佺,司諫兪錫煥,獻納權永秀牌不進罷職傳旨,傳于金基纘曰,只推。
金基纘,以兵曹言啓曰,今二十六日奉辭時,訓鍊大將幕次環衛,禁衛大將·御營大將左右邊,通衢結陣,二十八日祗迎時,訓鍊大將爲先廂,禁衛大將爲後廂,御營大將留陣事。自臣曹已爲節目啓下,而訓鍊大將洪在龍,因下敎,發靷時隨詣山陵矣。奉辭時幕次環衛及祗迎時先廂領軍,何以爲之乎?敢稟。傳曰,奉辭時幕次環衛及祗迎時先廂,禁將率訓局軍爲之,通衢結陣,御將摠戎使爲之,祗迎時後廂,御將爲之,留陣摠戎使爲之。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
洪說謨啓曰,臣說謨今日方物封裹,進去下直之意,敢啓。傳曰,知道。
李明迪啓曰,今此大行大王發靷時,承旨當爲陪從,而取考前例,一員進去矣,今番則何承旨進去乎?敢稟。傳曰,右承旨·左副承旨進去。
又啓曰,今此大行大王發靷時,二十六日晝停所問安,到山陵問安,二十七日宿所翌日問安,上山陵問安,二十八日下玄宮問安,何承旨進去乎?敢稟。傳曰,都承旨下玄宮時,進去問安,陪從承旨兼進。
大王大妃殿,傳于李裕膺曰,見今雨意尙濃,道路泥濘,則明日習儀時儀物,恐有沾汚之慮,三度習儀,更爲擇日擧行。
金基纘啓曰,大司憲,掌令一員,持平二員未差,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥牌不進罷職傳旨,傳于金基纘曰,只推。
金基纘,以義禁府言啓曰,本府都事十員內,都事丁秀敎差祭,鄭顯奭在喪矣。明日習儀時,各差備及本府入直,當直入直,公事回公都事,無以推移。都事鄭顯奭在喪之代,令該曹口傳差出,以爲分排擧行之地,何如?傳曰,允。
吏曹口傳政事,以洪薰謨爲禁府都事。
吏曹,今此殯殿啓殯時及到山陵啓殯時,拭梓宮官,左議政金道喜。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
金基纘啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
徐念淳啓曰,假注書金學初,身病猝重,勢難察任,今姑改差,何如?傳曰,允。
金學初改差,代以鄭健朝爲假注書。
傳于徐念淳曰,右副承旨許遞,前望單子入之,待下批牌招察任。
承旨前望單子入之,金炳冀落點。
傳于徐念淳曰,有實故及在外玉堂,竝許遞,政官牌招開政。
李裕膺啓曰,大司憲,掌令一員,持平二員未差,執義朴龍九,掌令白宗佺牌不進,監察茶時之意,敢啓。傳曰,知道。
以執義朴龍九,掌令白宗佺,司諫兪錫煥,獻納權永秀牌不進罷職傳旨,傳于李裕膺曰,只推。
李裕膺啓曰,明日拜表,兩司當爲進參,未署經外,未肅拜·呈告人員,竝待開門牌招,何如?傳曰,允。
又啓曰,吏曹判書李憲球,參判李圭祊,參議成原默牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李憲球,參判李圭祊再拜不進,推考傳旨,今方捧入,而開政命下之後,連事違召,無意承膺,事體所在,誠甚未安。參議成原默陳疏,判書·參判,竝所當更請牌招,而係是一日三牌,何以爲之?敢稟。傳曰,牌招。
傳于李裕膺曰,臺諫有闕之代,今日政差出。
傳于李裕膺曰,吏曹參議,疏批已下,卽爲牌招。
李裕膺,以吏批言啓曰,卽接司僕寺牒報,則以爲今此奉辭時,本寺正,例爲進輿差備,而正沈敦永,奉命出疆矣。卽速變通,以爲及時擧行之地云,司僕寺正沈敦永改差,其代口傳備擬以入之意,敢啓。傳曰,知道。
吏曹口傳政事,以沈膺泰爲司僕正。
有政。吏批,判書李憲球,參判李圭祊竝牌招不進,參議成原默進,同副承旨李裕膺進。啓曰,判書李憲球,參判李圭祊竝牌招不進,小臣獨政未安,何以爲之?敢稟。傳曰,只出緊任。以徐左輔爲大司憲,李玄緖爲大司諫,崔大寔爲掌令,姜晉奎·朴文爲持平,趙獻永爲應敎,金元植爲副應敎,兪錫煥爲校理,南鍾三·金會明爲副校理,洪翼燮爲修撰,金輔鉉·李維謙爲副修撰。
兵批,判書尹定鉉病,參判黃浩民病,參議韓兢人病,參知柳興吉入直進,右承旨李明迪進。同知單金東植,大護軍李魯秉,副護軍金基纘·李宗秉,副司直李基周·李圭白·柳泰鉉·沈敬澤·朴永輔·金敬鉉·李參鉉·李承輔,副司果沈宜元·朴商壽·李鼎信,以上竝單付。
傳于李裕膺曰,見窠皆令差出。
吏批,再政。以申佐模爲司諫,尹行謨爲司成,白文振爲兵曹佐郞,李敏道爲思陵參奉。
李裕膺啓曰,新除授行大司憲徐左輔,大司諫李玄緖,司諫申佐模,掌令崔大寔,持平姜晉奎·朴文,竝待開門,一體牌招,何如?傳曰,允。
李裕膺,以承文院都提調意啓曰,本院提調,近爲苟艱,議政府左參贊金左根,漢城府判尹金鼎集,行承政院都承旨徐念淳,同知中樞府事金洙根,行護軍徐英淳·金輔根,竝還差。兵曹判書尹定鉉,工曹參判趙秉駿,漢城府左尹洪羲錫,兵曹參判黃浩民,禮曹參判南性敎,行護軍金大根·李經在·李是遠·鄭德和·李孝淳,亦爲差下,使之察任。知敦寧府事李輝正,行司憲府大司憲李魯秉,年滿七十,依定式減下,何如?傳曰,允。
又以禮曹言啓曰,三度習儀,更爲擇日擧行事,伏承大王大妃殿傳敎矣。令日官李秉洪,更爲推擇,則今十月二十一日爲吉云,以此日擧行,何如?傳曰,允。
又以殯殿都監摠護使意啓曰,發靷後,本都監尙多擧行之事,郞廳限返虞日,依例輪回入直之意,敢啓。傳曰,知道。
又以兵曹言啓曰,今秋等進上弓矢看品在卽,而知弓品堂上吳一善,身病猝重,不得看品云,改差,其代以在京無故人,啓下之意,敢啓。傳曰,知道。
吏曹參議成原默疏曰,伏以臣門戶單寒,才識淺劣,不足備數於任使之末,而晩占科第,濫躋緋玉,歷敭內外,罔非我三聖朝拂拭之恩。洪造莫報於塵刹,至慟遽纏於弓劍,日月迅駛,廞期已迫,往事已屬滄桑,此生頑如木石,此何人斯,此何人斯?際伏奉除旨,特授臣以吏曹參議,臣聞命倘怳,繼以感淚交逬,歷屢日而莫省措躬之所也。政命際降,召牌踵臨,其在不俟駕屨之義,豈敢爲飾讓之美,以爲逡巡之計哉?誠以是職,非臣冒據之地也。名器一濫,則上以纍則哲之明,涯分一踰,則俯以招不稱之譏,臣於是,安得不循省量度,控暴情實而冀免乎哉?臣聞官分六部,天官爲右,選極一代,參佐尤峻,王府之八則斯分,司綜之九流是列,而與聞通塞,有時代斲,有非公允鍊明,推重當世者,莫宜居之。且況一初之政,量才授任,尤宜愼惜,豈可輕授而苟據哉?顧今群彦林立,不避妨賢之路,揚揚冒膺,則是何異土偶之被文繡,亦何免梁鵜之濡翼也哉?臣參倚已熟,承膺無路,與其冒進而自速僨誤之罪,莫若仰籲而獲遂量入之計,故玆敢披瀝悃愊,仰瀆崇嚴。伏乞聖明,諒臣言之非飾,念官名之爲重,將臣新除之職,仰稟東朝,亟許遞改,以重公器,以安私分焉。臣無任云云。省疏具悉。爾其勿辭察職。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房提調李若愚,副提調徐念淳啓曰,日月不留,因山奄迫,伏惟聖心哀慕,益復罔極,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金炳冀啓曰,備邊司郞廳來言,今日賓廳日次,而拜表相値,不得來會云矣,敢啓。傳曰,知道。
李裕膺啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
傳于徐念淳曰,三使臣留待。
傳于徐念淳曰,三使臣入侍。
金炳冀啓曰,今此大行大王發引時,扈衛軍·斥堠·伏兵·傳語軍調發事,廣州留守處祗受次,標信及兵符櫃請出之意,敢啓。傳曰,知道。
又啓曰,兵曹判書尹定鉉國葬都監提調,右邊捕盜大將尹義儉陪往大將,禁衛大將柳相弼,御營大將李景純,摠戎使徐相五,左邊捕盜大將許棨參班事,明日三度習儀時,普濟院出去矣。尹定鉉·柳相弼·李景純所佩命召,尹義儉·許棨所佩命召及大將牌·傳令牌,徐相五所佩密符,何以爲之?敢稟。傳曰,竝仍佩往來。
洪說謨啓曰,行大司憲徐左輔,執義朴龍九,掌令白宗佺,持平姜晉奎·朴文牌不進,掌令崔大寔在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,執義朴龍九,掌令白宗佺,持平姜晉奎·朴文牌不進罷職傳旨,傳于洪說謨曰,只推。
李裕膺,以弘文館言啓曰,新除授應敎趙獻永,副應敎金元植,校理兪錫煥,副校理南鍾三·金會明,修撰洪翼燮,副修撰李維謙,竝卽牌招察任,何如?傳曰,允。
以校理兪錫煥,副校理金會明,修撰洪翼燮,副修撰李維謙牌不進罷職傳旨,傳于李裕膺曰,只推。
李裕膺啓曰,兵曹佐郞韓龍源,入來肅拜後,不卽出去,以致下鑰,事未前有,萬萬駭然。所當重勘,而本院請推之外,無他可施之罰,何以爲之,而不審之兵曹入直堂上,不可無警,推考,何如?傳曰,允。佐郞從重推考。
李裕膺,以禮曹言啓曰,來十一月十一日卒哭祭時,大王大妃殿易服儀註,直爲書入大王大妃殿之意,敢啓。傳曰,知道。
又以內醫院都提調·提調意啓曰,三提調竝直本院,而今二十八日迎虞動駕敎是時,都提調·副提調山陵進,提調隨駕矣。院中直宿提調,無以備員,分提調一員,令該曹口傳差出,以爲本院直宿,何如?傳曰,允。
又以內醫院都提調·提調意啓曰,年例各殿宮進上臘藥所入牛黃,玖拾貳部柒分肆里肆毫,麝香貳佰伍拾貳部參分貳里五毫及自今年加入牛黃,參部壹錢壹分陸里伍毫,麝香玖部一分陸里柒毫,竝令戶曹·宣惠廳進排,而丙申定式牛黃,貳拾陸部貳分柒里貳毫及自今年加入牛黃,參部壹錢壹分陸里伍毫,以本院春秋兩等元貢中,取用,何如?傳曰,允。
吏曹口傳政事,以安光直爲分內醫提調。
金炳冀,以備邊司言啓曰,頃因京畿年分狀啓,北漢·平倉城餉,楊州·高陽·坡州折半,安山等十邑三分一捧留之意,覆啓行會矣。卽見該監司金箕晩狀啓,則復陳民情事勢,仍請楊州等三邑全數,安山等十邑折半捧留事,令廟堂稟處矣。年分回啓之分數捧留,參量乎民勢軍需緩急之間,則今不宜更議闊狹,而今此申請,必欲準施者,非以年形之爲儉也。見今國役連疊,民力困瘁,其在恤紓之方,固不可以常例論,楊州全數,高·坡兩邑三分二捧留,其餘十邑,何可與沿邑比例乎?依前行會施行之意,分付,何如?傳曰,允。
兵曹口傳政事,副司果沈敦永。
己酉十月二十日辰時,上御熙政堂。大王大妃殿垂簾,三使臣入侍時,行都承旨徐念淳,假注書鄭健朝,別兼春秋閔致庠,記事官南秉吉,冬至兼謝恩正使李啓朝,副使韓正敎,書狀官沈膺泰,以次進伏訖。上曰,史官分左右。上曰,三使臣進前。啓朝等以次進前,各奏職姓名訖。大王大妃殿曰,向以潛蔘事,有所申飭,而旣有朝令而不行,則不如初無是令,其禁斷之方,惟在於三使臣申飭之如何,各別團束禁斷,可也。啓朝起伏奏曰,謹當各別禁飭矣。大王大妃殿曰,入彼地以後,下輩或有作弊之端云,大國規模,本自宏大,不以爲過,是僥倖也,何可每每冀其僥倖乎?此亦各別操束,可也。啓朝起伏奏曰,亦當各別操束矣。大王大妃殿曰,日氣如此漸寒,一行無事往返也。仍命賜貂帽·扇子·臘劑等種。念淳傳于啓朝等,啓朝等以次跪祗受訖。上曰,日氣甚寒,一行無事往返也。上曰,三使臣就座。念淳起伏奏曰,因山時加出假注書,當爲差出,而庚申已例,則其時有加出假注書,經稟後仍察擧行矣。今番亦旣有分假注書,使之仍察,加出假注書之任恐好,故敢此仰達矣。上曰,依此爲之。上曰,三使臣先退,啓朝等先退,仍命史官就座。又命退,承史以次退出。
上在昌德宮廬次。
自人定至二十二日開東,灑雨下雨,測雨器水深一寸五分。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
備忘記,永宗僉使白珩洙下直,長弓一張,長箭一部,片箭一部,筒兒一箇賜給。
李明迪啓曰,臣明迪,臣㝡朝,今日三度習儀,進去下直之意,敢啓。傳曰,知道。
傳于李裕膺曰,明日啓欑宮後,別奠當自內親行矣,該房知悉。
洪說謨,以都摠府言啓曰,今十月二十八日大駕詣普濟院祗迎時,侍衛·寶劒·守宮,當爲備員,而副摠管益平君,以司饔院提調,山陵監膳進,李根友赴燕,宋持養以虞主書寫官預差進,李敏德以禁衛中軍,陣上進,閔晳以御營中軍,陣上進,一員未差,無以備員。令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,允。
洪說謨啓曰,因都摠府草記,今二十八日大駕詣普濟院祗迎時,侍衛·寶劒·守宮,當爲備員,而副摠管益平君,以司饔提調,山陵監膳進,李根友赴燕,宋持養以虞主書寫官預差進,李敏德以禁衛中軍,陣上進,閔晳以御營中軍,陣上進,一員未差,無以備員。令政院稟旨變通,與未差之代,竝令該曹口傳差出,待下批牌招事,允下矣。合有變通之道,何以爲之?敢稟。傳曰,竝許遞,令該曹口傳差出。
兵曹口傳政事,以李敦榮爲都摠管,徐英淳·申大膺·趙元錫·吳顯文·金宅基爲副摠管。
李裕膺,以弘文館言啓曰,校理兪錫煥,副校理金會明,修撰洪翼燮,副修撰李維謙,旣有只推之命,竝卽牌招察任,何如?傳曰,允。
大王大妃殿,傳于李裕膺曰,向於開金井時,卿之自外進去,仍不復命,伊來哭班,亦不入參者,無或以月前所陳箚事難安,如是乎?醫者之本末,已有所洞悉,而卿則只是薦人而已,率入之擧,自有其人,則於卿有何干預,而尙此郊坰棲屑乎?萬分不爲穩當,見今因期只隔,則雖在罷散,固可以請敍入參,況無故如卿者乎?卽日還第事,遣史官傳諭于權判府事。以副修撰李維謙牌不進罷職傳旨,傳于李裕膺曰,只推。
洪說謨,以兵曹言啓曰,今此返虞祗迎動駕時,侍衛不可不備,宣傳官尹致逈,身病猝重,無望供職云。改差,與有闕之代,口傳擬入,何如?傳曰,允。
兵曹口傳政事,以李謙周·林希周爲宣傳官。
李裕膺,以禮曹言啓曰,謹稽各年大王國恤謄錄,則虞主只書諡號,不書廟號,而練主竝書廟號·諡號矣。今此返虞後,孝定殿山陵各祭享祝式,當爲磨鍊,而虞主旣不書廟號,則祝文亦當不書廟號,而取考香室所在孝成殿祝式,則本殿與山陵朔望·俗節五大享祝文,皆書廟號,而練祭前後,初無區別。以此推之,則恐是自虞祭祝文,已書廟號,而練前各祭,亦當仍書矣。伊時祝式,未知有何依據,而臣曹謄錄,亦無可考,事係儀節,不敢擅便,問議于時·原任大臣稟處,何如?傳曰,允。
洪說謨,以兵曹言啓曰,今此發引後,宮城扈衛,依下敎勿爲磨鍊,而謹考謄錄,則乙未年各營將臣,只率標下軍,闕下各營留駐,捕盜大將,每夜隨其字內,嚴加巡綽矣。今亦依已例,竝除標信擧行,而返虞·祗迎·動駕日,各其信地,臨時聚待結陣之意,分付,何如?傳曰,允。
又以訓鍊都監言啓曰,今此因山時,丁字閣帷門布城排設次,將校一人,軍二十五名,今月二十二日定送,使之擧行,而仍爲分排守直之意,敢啓。傳曰,知道。
又以訓鍊都監言啓曰,今此發靷時,侍衛武藝別監四十四人,每人每日糧米三升,饌價錢三錢,門旗手十二名,每名每日糧米三升,饌價錢七分,依例分給之意,敢啓。傳曰,知道。
又以禁衛營言啓曰,今此大行大王發靷時,陵所丁字閣設布帳次,軍三十名,將校率領,明日出送,使之排設後回還,而其中十五名,仍留擧行之意,敢啓。傳曰,知道。
又以御營廳言啓曰,因山陵都監草記,陵所丁字閣設布帳次,本廳軍兵二十名,將校率領,明日出送,使之排設後回還,而其中十名,仍留守直之意,敢啓。傳曰,知道。
李裕膺,以山陵都監摠護使意啓曰,本都監京郞廳朴文,移拜臺職矣。因山不遠,今姑仍任,何如?傳曰,允。
又以戶曹言啓曰,魂殿及玉華堂以下修理,今已完畢之意,敢啓。傳曰,知道。
洪說謨,以備邊司言啓曰,北關後運襦衣六百九十六領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又以備邊司言啓曰,頃因湖南年分狀啓,事目災四百結外,不足災一萬三千結加劃之意,覆啓行會矣。卽見該監司南秉哲狀啓,則復陳年形災損之狀,仍請見減災七百四十六結五束,更令廟堂稟旨劃下矣。雖曰大登均稔之歲,間間災損之積小成多,其勢或然,以本道幅員之廣,結摠之多,當年檢執之新災,不過二千餘結者,未嘗謂之失之太濫。然前所加劃,亦未嘗不較量於元摠與新舊災實數之間,而今又以年形及民情,具啓申請,辭意懇摯,其在寧失之義,合有究惠之道。前劃外所請七百四十餘結,特爲加給,使之均俵,何如?傳曰,允。
兵曹口傳政事,護軍單韓正敎。
戶曹參判韓正敎疏曰,伏以居諸迅駛,大行大王因封,餘日無幾,伏惟聖慕皇瞿,益復靡逮。仍伏念臣使命在身,行有定期,未伸執紼之慟,永違終天之訣,此生此恨,天地罔涯,臣昨旣辭陛矣。所帶度支佐貳之任,勢將積月瘝曠,管務雖異緊要,虛縻終涉苟且,及此懇免,便成已例矣。顧今悲疚中瀆擾,極知悚惶,而義在必遞,玆從縣道,猥徹短章。伏乞聖明,俯垂鑑諒,仰稟東朝,特賜鞶褫,俾得公私俱便。臣無任云云。答曰,省疏具悉。所請依施。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
啓欑宮別奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂單子問安。答曰,罔極。百官奉慰單子問安。答曰,罔極。
藥房都提調金道喜,提調李若愚,副提調徐念淳啓曰,時日易邁,欑塗將啓,伏惟聖心號慕,益復罔極,伏未審哀疚之中,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
進御三錢重人蔘粟米飮,自今日一貼式煎入事,榻前下敎。
大王大妃殿進御三錢重人蔘粟米飮,自今日一貼式煎入事,榻前下敎
王大妃殿進御三錢重人蔘粟米飮,自今日一貼式煎入事,榻前下敎。
大妃殿進御三錢重人蔘粟米飮,自今日一貼式煎入事,榻前下敎。
徐念淳啓曰,藥房三提調,持粟米飮來待矣。傳曰,封入。
大王大妃殿,傳于李裕膺曰,昨夜之雨,道路·橋梁無頉與否,待明朝發遣宣傳官,摘奸以來。
李裕膺啓曰,發引之期,只隔三日,緊急公事外,姑勿捧入之意,敢啓。傳曰,知道。
李裕膺,以吏曹言啓曰,卽接司僕寺牒報,則以爲今此奉辭時,本寺正,例爲進輿差備,而正沈膺泰,奉命出疆矣。卽速變通,以爲及時擧行之地云,司僕寺正沈膺泰改差,其代口傳備擬以入之意,敢啓。傳曰,知道。
吏曹口傳政事,以金翊鎭爲司僕正。
李裕膺,以承文院都提調意啓曰,卽見盛京禮部咨文出來者,以爲靉江西岸,今年冬季統巡出派,蓋州城守尉綿巄,自九月二十四日起,至十二月底前往,邊之內外,寔力査拏,先行知照云矣。回咨依例撰出,正書奉御押後,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
金炳冀,以備邊司言啓曰,卽見江原監司李謙在災實狀啓,則分等不爲擧論,年久災七十二結四十一負,特許準劃,後錄條件,請令廟堂稟旨分付矣。其一,平海·蔚珍·江陵·歙谷等四邑大同布及各軍門各衙門軍布,訓局外特許代錢事也。其一,推奴徵債一切防塞事也,自菑畬而雨暘均調,及收穫而峽野齊稔,田種雖或少損,穡功終占大有。三等之不存分劑,新災之不爲檢執,可見全省之爲樂歲,民事誠萬幸,而所請災摠,卽不過年久例勘之簿,特許準劃,以爲均俵之地。至於江陵等四邑身軍布之請代,當初特許,實出於一時格外之典,何可視同年例,隨請輒施乎?然而今年則轉販之艱,其勢似然,民情所關,不可不援近例曲循,竝與推徵防塞之請,而依狀辭施行,何如?傳曰,允。
又以備邊司言啓曰,因山隔日,侍從·堂上·堂下罷散人,竝敍用,與未付軍職人,令該曹口傳付軍職,使之參班,何如?傳曰,允。
事變假注書李杓書啓,臣於本月二十一日申時量,敬奉大王大妃殿傳敎,馳往傳諭于東部崇信防樊里契判府事權敦仁所住處,則以爲臣於荒郊病伏之中,忽伏蒙史官臨宣,太母殿下恩敎,十行辭旨,隆重懇摯,旣曲察臣箚事之爲難安,備其開釋,仍以因封之只隔,命臣卽還城第。臣顧有罪未勘,泥首震懍之不暇,而乃反恩禮之鄭重至此,臣實何人?感涕無從。嗚呼,日月不居,廞衛戒期,上下哀冤,若喪之初,臣雖狗馬不若,亦粗具彝性,豈不欲竭蹶出入於終事之列,少伸靡逮之慟,而自念情踪之萬萬危蹙,實有不能一刻自安於中者,未蒙當律之前,無日非生滅人鬼之關,豈敢徒藉至切之情禮,抗顔於朝,殆若無故者乎?恩言雖極感鐫,私情去益崩霣,無路進身,冞增死罪,謹當於日間,冒入文字,仰請嚴誅云矣,敢啓。傳曰,知道。
己酉十月二十二日申時,上詣殯殿。啓欑宮奉審後,別奠親行入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,提學金學性,原任直提學徐憙淳·金輔根,直提學金大根·趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼·金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次。上具衰服,出廬次,仍詣殯殿內欑宮之右褥位,上東向立。引儀引左議政入,執事者奉拭梓宮之巾以從。左議政金道喜,詣欑宮南北向,俯伏跪啓曰,左議政臣金道喜,謹以吉辰啓欑宮。啓訖,繕工監官帥其屬,陞詣撤欑宮畢。道喜以巾拂拭梓宮,覆以棺衣訖,降復位。內侍設幄及靈座靈寢竝如初,左通禮導上出殯殿門。領府事趙寅永進前奏曰,日月如流,欑塗已啓,伏想聖慕益新矣。日氣猝寒,聖體,若何?上曰,一樣矣。仍入廬次,仍命諸臣權退,以次權退別奠時至,諸臣竝入就位侍立。通禮跪啓請出次,上具衰服,出廬次,入殯殿門,詣褥位。引儀唱俯伏哭,上俯伏哭,引儀唱止哭興平身,上止哭興平身。代奠官詣香案前,三上香,連奠三盞訖。引儀唱跪,上跪,大祝副司果洪秉壽進詣香案左,讀祝文訖,降復位。引儀唱俯伏哭,上俯伏哭,引儀唱止哭興平身,上止哭興平身,通禮導上還廬次。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
晡哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調金道喜,提調李若愚,副提調徐念淳啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢來問安,竝爲仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
徐念淳啓曰,藥房三提調,持粟米飮來待矣。傳曰,封入。
又啓曰,魂殿山陵五享大祭·五名日朔望祭祝文,當爲製進,而藝文提學趙鶴年,以都監提調,山陵進去矣。弘文提學李若愚,旣在闕中,使之製進,何如?傳曰,允。
李裕膺啓曰,卽見山陵都監草記,則京郞廳朴文,時無職名,請付軍職矣。該郞廳不知臺職之遞否,遽然肅謝,事甚駭然,從重推考。雖以該曹言之,不卽作闕,尙稽政稟,亦涉未安,當該堂上,推考,何如?傳曰,允。
徐念淳啓曰,卽者社稷署官員來言,今此祈晴祭神位出安奉還時,提調一員,當爲進參,而都提調權敦仁有身病,提調李若愚,以藥院提調,方在直宿,不得進參云,何以爲之?敢稟。傳曰,提調許遞,前望單子入之。
社稷署提調前望單子入之,趙冀永落點。
傳于徐念淳曰,夕上食當親行矣,該房知悉。
李裕膺,以山陵都監摠護使意啓曰,本都監京郞廳朴文仍任事,前已草記蒙允矣。時無職名,令該曹口傳付軍職,使之冠帶常仕,何如?傳曰,允。
李裕膺啓曰,判府事權敦仁陳疏到院,而啓殯後,不得循例捧入,何以爲之?敢稟。傳曰,封入。
兵曹口傳政事,副司果單朴文。
兵曹口傳政事,副司果單沈膺泰。
兵曹口傳政事,副司果許傳·卓景秀,竝單付。
判府事權敦仁疏曰,伏以日月迅駛,大行大王因封屆期,伏惟我兩慈聖止慈之痛,我殿下哀慕之情,益當如新,冤乎慟矣。臣於日昨,伏奉太母殿下傳敎下者,感泣皇霣,愈無容措,草草附達,未敢覼縷,而臣顧螻螘之賤,罪戾之重爾,恩言罔極,開釋備至。況今大小臣工,哀號奔走於終事之地,臣豈或冥然頑然,若全不識分義情理者然也?其亦有甚不獲已者存焉。臣於前箚,已具暴其納醫顚末,而有罪倖逭,是謂失刑,替人受勘,非臣攸幸,此臣之不得不自首也。及伏承批旨若曰,本事裏許,今聞卿言,而始知其所以然矣,於卿初無所干。又於全羅監司臣南秉哲疏批若曰,醫人因進,實非由我,則大臣引咎,已是意外,今於慈敎又若曰,率入之擧,自有其人,則於卿有何干預?嗚呼,以我殿下曁我太母殿下,至仁大德,必欲拔臣窞壈,置之無故。臣誠感激含戴之不暇,而醫人之進,實由賤臣之薦論,率入之擧,不過承命而擧行,則臣不薦論,彼豈率入?此其罪在臣而不在彼,固審矣。今若曰率入者不可無罪,而薦論者不與焉,則是之謂主客互易,刑政倒置,言者之言,雖不欲多辨,臣安得無憾於孔昭之天也?蓋其本實,世或未詳,當初聲討之辭,專屬擧行之人,臣亦以爲無怪,而臣旣自首,罪有所歸,則依舊罔赦之案,臣所甘心,而論劾不至,下落無所,此臣所以不敢一刻自安於覆載也。嗚呼,畏罪避殃,夫夫同情,臣苟情迹之無所干,事實之不由渠,則臣何故橫擔分外之罪,不思畏避之義乎?此則非理也。如其不然,臣有臣罪則厭然自揜,嫁與人禍,臣雖至愚,亦不出此,臣之所叩心痛骨,直欲無生者。臣之薦論時,則玉候添損之際,適聆自上求醫之旨,未恤嫌微,仰備進退,是固當日上下焦遑迫切之事,而緣臣謬率,妄懷無隱。今於萬事滄桑之後,章疏迭發,朝論峻嚴,曲徑罔赦,至成斷案,一則臣罪,二則臣罪,罪貫神明,痛徹穹壤,臣雖萬戮,其可自贖乎?未被當律之前,無非臣泥首俟勘之日,遑可以憑藉恩敎,抗顔於朝著乎?伏乞聖明,仰稟東朝,下臣司敗,亟行嚴誅,以謝人言焉。臣無任云云。答曰,省疏具悉卿懇。審如卿言,孰不憧憧有薦醫之心,而矧玆大行朝,有欲思見之敎乎?秋判之疏,未詳裏許,則進非正路之論,容或無怪矣,於卿何有?日前慈敎,洞然開釋於卿所難安之地,無以是相煩,增予悲懷,卽日安心還第,出入於朝晡之班。仍傳于李裕膺曰,此批答,遣史官傳諭。
己酉十月二十三日申時,上詣殯殿。親行夕上食入侍時,都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋閔致庠,記事官徐翼輔·南秉吉,直提學金大根·趙秉駿,直閣趙然興,檢校待敎李㘾·洪淳穆·金輔鉉,待敎尹滋悳,以次侍立。時至,上具衰服,出廬次門,入殯殿門,詣褥位俯伏哭,少頃,止哭興平身。代奠官詣香案前,三上香,連奠三盞訖,降復位。上俯伏哭,少頃,止哭興平身。上出殯殿門,念淳進前奏曰,夕上食親行時,侍衛及通禮院官員,未及等待,不飭之行首別軍職·行首宣傳官與當該通禮院官員,竝捧現告推考,何如?上曰,依爲之。出擧條念淳又奏曰,返虞祗迎時,守宮假承旨,當爲差出,此時有難煩稟,今番旣有分承旨,右位分承旨一員,使之假承旨擧行,似好,故敢達矣。上曰,依爲之。仍入廬次,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
晡哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
藥房都提調金道喜,提調李若愚,副提調徐念淳啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
徐念淳啓曰,藥房三提調,持粟米飮來待矣。傳曰,封入。
傳于徐念淳曰,朝上食,當自內親行矣,該房知悉。
傳于徐念淳曰,明日朝奠,當自內親行矣,該房知悉。
以江原監司李謙在狀啓,原州牧民家失火事,傳于李裕膺曰,當此冬節,民家之燒燼,聞甚矜惻,元恤典外,別加顧助,結構奠接之方,廟堂措辭,分付。
李裕膺,以禮曹言啓曰,臣曹草記,謹稽各年大王國恤謄錄,則虞主只書諡號,不書廟號,而練主竝書廟號諡號矣。今此返虞後,孝定殿山陵各祭享祝式,當爲磨鍊,而虞主旣不書廟號,則祝文亦當不書廟號,而取考香室所在孝成殿祝式,則本殿與山陵朔望,俗節五大享祝文,皆書廟號,而練祭前後,初無區別。以此推之,則恐是自虞祭祝文,已書廟號,而練前各祭,亦當仍書矣。伊時祝式,未知有何依據,而臣曹謄錄,亦無可考,事係儀節,不敢擅便,問議于時·原任大臣,稟處,何如?傳曰,允事批下矣。發遣郞廳,問議于時·原任大臣,則領中樞府事臣趙寅永以爲,虞主之不書廟號,以其只奉於練前,而不以入廟故也,練主之竝書廟號,以其仍奉於入廟故也。皆自然而然,不容作爲,非有深奧難知之義諦,則今此兩祝之一依題主所書,似無可疑,而至若孝成殿祝式,雖有香室所奉,旣無虞練之分別,則未敢曰的確可據也,惟在博詢而處之云。議政府領議政臣鄭元容以爲,虞主之只書某號,五禮儀所載也。以入廟前,不宜書廟號,而至練主時,始爲竝書,祝文似當一依題主所書,而香室所在孝成殿祝式,皆書廟號。儀曹雖因此起疑,祝式旣不分練前練後,則練前之皆書廟號,亦未敢質言矣。若以常行之禮言之,則以題主所書,書於祝文,似合儀節,然祝式謹嚴,不敢臆對,惟願博詢而處之焉云。行判中樞府事臣權敦仁,病未獻議。議政府左議政臣金道喜以爲,祝文之一依題主所書,似無容更議,虞主不書廟號,練主始書廟號,則自虞祭至練前祝文,自當不書廟號矣。今此孝成殿祝式之見在香室者,竝書廟號,而更無練前鍊後之區別,伊時祝式,未知有何考據,而以臣膚淺之見,無以質言仰對,惟願博詢而裁處焉云矣。大臣之議如此,上裁,何如?傳曰,大臣之議,祝式一依題主所書者,恐合儀節,依此磨鍊。
鄭㝡朝,以訓鍊都監言啓曰,因兵曹草記,發靷後,中軍率標下軍留駐北營,而返虞後,除標信解送之意,敢啓。傳曰,知道。
又以禁衛營言啓曰,因兵曹草記,發靷後大將臣柳相弼,率標下軍,留駐本營新營,而返虞祗迎動駕日,先廂隨駕之意,敢啓。傳曰,知道。
又以御營廳言啓曰,因兵曹草記,發引後大將臣李景純,率標下軍,留駐本廳東營,而返虞祗迎動駕日,後廂隨駕之意,敢啓。傳曰,知道。
又以摠戎廳言啓曰,因兵曹草記,發引後大將臣徐相五,率標下軍,留駐宣仁門外,而返虞祗迎動駕日,信地臨時聚待結陣之意,敢啓。傳曰,知道。
己酉十月二十四日巳時,上詣殯殿。朝上食親行入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,直提學金大根·趙秉駿,原任直閣金鼎集·吳取善,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭興平身,上止哭興平身。代奠官詣香案前,三上香,連奠三盞訖,降復位。引儀唱俯伏哭,上俯伏哭,引儀唱止哭,上止哭。通禮導上還廬次,諸臣以次退出。
己酉十月二十四日未時,上詣殯殿。夕上食親行入侍時,同副承旨李裕膺,事變假注書李杓,別兼春秋金德根,待敎尹滋悳以次侍立。時至,上具衰服,出廬次,入殯殿門,詣褥位俯伏哭,少頃,止哭興平身。代奠官詣香案前,三上香,連奠三盞訖。上俯伏哭,少頃,止哭興平身,出殯殿門,還入廬次。諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
晡哭後,大殿·大王大妃殿·王大妃殿·大妃殿,內閣·政院,玉堂口傳問安。答曰,罔極。
祖奠親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金道喜,提調李若愚,副提調徐念〈淳〉啓曰,廞儀將戒,哀慕益新,伏未審夜間,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
徐念淳啓曰,藥房三提調,持粟米飮來待矣。傳曰,封入。
金炳冀啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于徐念淳曰,自朝上食至夕奠,當自內親行矣,該房知悉。
傳于徐念淳曰,明日遣奠,當親行矣,該房知悉。
傳于徐念淳曰,朝奠百官入參。
大王大妃殿,傳于李裕膺曰,大行朝之於卿,倚毗嚮用,何如,而以萬萬不當萬萬不當之事,終事之地,不爲參班,豈可於情禮乎?予之頑命,如木石,當今日舊悲新慟冤廓,天地茫茫,卿何忍又貽此酬應乎?卽爲入來入參事,遣史官傳諭于權判府事。
大王大妃殿,以司謁口傳下敎曰,闕內各門仍留處,如或閒雜人出入,而有所現發,則當該守門將,斷當嚴勘,兵摠府堂郞,亦難免罪責,各別嚴飭。
李裕膺啓曰,卽者忠勳府都事來言,今此因山時,路祭祭物,當爲監膳,而本府堂上東完君申命源,有身病,不得進參云,卽爲牌招,何如?傳曰,允。
傳于李裕膺曰,路祭所監膳,以獻官代行。
金炳冀,以兵曹言啓曰,右邊捕盜大將尹義儉,以陪往大將,隨詣山陵矣。回還間,以左邊捕盜大將許棨,姑令兼察,何如?傳曰,允。
金炳冀啓曰,因兵曹草記,右邊捕盜大將尹義儉,以陪往大將,隨詣山陵矣。回還間,以左邊捕盜大將許棨兼察事,允下矣。兼察右邊捕盜大將許棨,卽爲牌招聽傳敎,何如?傳曰,允。
又啓曰,兵曹判書尹定鉉,以國葬都監堂上,明日山陵進去矣。所佩命召,何以爲之?敢稟。傳曰,仍佩往來。
又啓曰,卽者兵曹郞廳來言,發引奉辭時及返虞祗迎時,別侍衛不可不備,而判書尹定鉉,以國葬都監堂上,隨詣山陵,不得進參云,何以爲之?敢稟。傳曰,次堂擧行。
又啓曰,訓鍊大將洪在龍,明日山陵進去矣。所佩命召,何以爲之?而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
又啓曰,訓鍊大將,禁將兼察事命下矣。兼察訓鍊大將柳相弼,卽爲牌招聽傳敎,何如?傳曰,允。
又啓曰弘化正門及左右挾門·宣仁門·通化門·金虎門·興仁之門仍留,標信請出之意,敢啓。傳曰,知道。
事變假注書李杓書啓,臣於本月二十五日巳時量,敬奉大王大妃殿傳敎,馳往傳諭于東部崇信坊樊里契判府事權敦仁所住處,則以爲,臣以此罪戾之蹤,當此哀遑之時,仰煩酬應,亦已多矣。罪上添罪,萬殞猶輕,而今又伏奉飭諭,字字涕泣,不知所達,奉此恩言,尙欲以區區私義,更事煩瀆,臣雖愚迷,亦何忍焉,謹當不恤情勢,卽地入城,進參班聯云矣,敢啓。傳曰,知道。
傳于李裕膺曰,情禮雖極愴廓,大臣之無一人在都,亦甚疎虞,權判府事,勿爲隨轝。
李明迪啓曰,臣明迪·臣㝡朝,大轝陪從進去,下直之意,敢啓。傳曰,知道。
兵曹口傳政事,副司果崔重湜·金在瓘·金樂淵·李應鼎·朴浚愚·李亮信·洪煥·崔鳳恒·姜長煥·黃起漢·宋謙洙·李文欽·張德良·宋台霖·禹錫文·權秉德·安允沆·姜繼愚·金履喆·崔宗煥·鄭義恪·金圭衡,以上竝單付。
己酉十月二十五日辰時,上詣殯殿。親行朝奠入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,原任直提學徐憙淳·金輔根,直提學金大根·趙秉駿,原任直閣金左根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖,降復位。引儀唱俯伏哭,上俯伏哭,引儀唱止哭,上止哭,通禮導上出殯殿門。傳曰,自朝奠至夕奠,當自內親行矣,該房知悉。出傳敎仍入廬次,諸臣以次權退。
己酉十月二十五日辰時,上詣殯殿。欑宮奉審入侍時,同副承旨李裕膺,假注書鄭健朝,都監提調徐憙淳,都廳洪淳穆以次侍立。上具衰服,出恭默閤,仍詣殯殿內,欑宮奉審訖。仍自殿內還內,諸臣以次退出。
己酉十月二十五日巳時,上詣殯殿。親行朝上食入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,原任直提學徐憙淳·金輔根,直提學金大根·趙秉駿,原任直閣金左根·李景在·金鼎集·吳取善·徐有薰·李公翼·金始淵,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖,降復位。引儀唱俯伏哭,上俯伏哭,引儀唱止哭,上止哭。通禮導上還廬次,諸臣以次退出。
己酉十月二十五日午時,上詣殯殿。親行晝茶禮入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,原任直提學徐憙淳·金輔根,直提學金大根·趙秉駿,原任直閣金左根·李景在·金鼎集·吳取善·徐有薰·李公翼·金始淵,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖,降復位。引儀唱俯伏哭,上俯伏哭,引儀唱止哭,上止哭。通禮導上還廬次,諸臣以次退出。
己酉十月二十五日未時,上詣殯殿。親行夕上食入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,提學金學性,原任直提學徐憙淳·金輔根,直提學金大根·趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼·金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖,降復位。引儀唱俯伏哭,上俯伏哭,引儀唱止哭,上止哭。通禮導上還廬次,諸臣以次退出。
己酉十月二十五日申時,上詣殯殿。親行朝奠兼夕奠入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,提學金學性,原任直提學徐憙淳·金輔根,直提學金大根·趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼·金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,入殯殿門,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖。引儀唱跪,上跪。大祝副司果朴商壽進詣香案左,讀祝文訖,降復位。引儀唱俯伏哭,上俯伏哭,引儀唱止哭,上止哭。通禮導上出殯殿門,念淳進前奏曰,引儀臚唱,做錯非細,萬萬駭然,從重推考,何如?上曰,依爲之。出榻敎仍入廬次,諸臣以次退出。
上在昌德宮廬次。
朝哭後,大殿·大王大妃殿·王大妃殿·大妃殿,內閣·政院·玉堂口傳問安。答曰,罔極。
遣奠後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂單子問安。答曰,罔極。百官奉慰單子問安。答曰,罔極。
奉辭後,藥房·內閣·政院·玉堂口傳問安。答曰,罔極。
還內後,藥房·內閣·政院·玉堂口傳問安。答曰,知道。
發靷後,大殿·大王大妃殿·王大妃殿·大妃殿,藥房口傳問安。答曰罔極。內閣·政院·玉堂單子問安。答曰,罔極。朝廷二品以上·六曹堂上·兩司長官奉慰單子問安。答曰,罔極。
大轝詣廟洞晝停所,遣承旨口傳問安。答曰,安寧。內閣·政院·玉堂口傳問安。答曰,安寧。
藥房提調李若愚,副提調徐念淳啓曰,廞儀已啓,哀慕益新,伏未審此時,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
徐念淳啓曰,藥房提調·副提調,持粟米飮來待矣。傳曰,封入。
傳于徐念淳曰,侍衛軍兵毛具,從便爲之。
傳于徐念淳曰,出宮內門路,賓陽門爲之,還宮門路,協陽門爲之。
己酉十月二十六日子時,上詣殯殿。親行遣奠兼朝奠朝上食入侍時,行都承旨徐念淳,左承旨洪說謨,右承旨李明迪,左副承旨鄭㝡朝,右副承旨金炳冀,同副承旨李裕膺,假注書趙翼東·鄭健朝,別兼春秋金德根·閔致庠,記事官徐翼輔·南秉吉,提學金學性,原任直提學徐憙淳·金輔根,直提學金大根·趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼·金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,左通禮跪啓請出次,上具衰服,出廬次門,由恭默閤入賓殿內,詣褥位。引儀唱俯伏哭,上俯伏哭,引儀唱止哭,上止哭。代奠官進詣香案前,三上香,連奠三盞訖,引儀唱跪,上跪。大祝校理兪錫煥進詣香案左,讀祝文訖。捧冊官捧哀冊凾以陞,擧案者從之,詣香案前跪,先置案,次置冊凾。讀哀冊官副司果李進詣冊案前,北向跪,捧冊官進跪,開凾展冊,讀哀冊訖,捧冊官以冊還置於凾,擧案者置案於靈座前稍東,捧冊官置凾於案。引儀唱俯伏哭,上俯伏哭,引儀唱止哭,上止哭。仍入中排設廳西邊門,命諸臣權退,以次權退。都監堂郞與各差備官,各以其職擧行,以俟發引時至。
己酉十月二十六日丑時,上詣弘化門幕次。發靷奉辭入侍時,行都承旨徐念淳,左承旨洪說謨,右副承旨金炳冀,同副承旨李裕膺,假注書鄭健朝,加出假注書鄭漢源,事變假注書李杓,別兼春秋金德根·閔致庠,記事官徐翼輔,直提學金大根,檢校待敎李㘾·金輔鉉,待敎尹滋悳,以次侍立。時至,左通禮跪啓外辦,上具衰服,出集瑞門·賓陽門東挾,至明政殿月臺左,乘輿。藥房提調李若愚,副提調徐念淳進前奏曰,此時勞動,聖體,若何?上曰,一樣矣。由明政門,出弘化門,降輿入幕次。諸臣問安後侍立,以司謁口傳下敎曰,大轝進發時,陪從百官騎馬,從便爲之。又以司謁口傳下敎曰,神轝進發及梓宮奉詣與否知入。念淳令院隷催促,國葬都監書吏,以次連奏,仍請司謁這這入稟。少頃,神轝出弘化門,左通禮跪啓請出次,上出幕次,詣褥位。神轝將過,引儀唱鞠躬,上鞠躬,神轝過後,還入幕次,問安勿爲之事下敎。出傳敎,以司謁口傳下敎曰,小轝進發與否知入。念淳令院吏,分付近仗軍士,陸續來奏,又請司謁連爲入奏。有頃,小轝出弘化門,時已設大轝于馬木上,以輴之前杠,接于大轝後杠,中設輪轝,奉梓宮安于大轝後,小轝則先發。左通禮跪啓請出次,上出幕次,詣褥位,引儀唱俯伏哭,上俯伏哭,諸臣及侍衛皆號哭。引儀唱止哭四拜興平身,上止哭,行四拜禮訖。還入幕次後,諸臣以次問安。通禮跪啓外辦,上出幕次乘轝,入弘化門,由集禮門·景化門·銅龍門·建陽門,至協陽門。命出標信解嚴,仍由宣化門還內。諸臣以次退出。
大行大王發靷正時,十月二十六日丑時,遣奠畢後,右承旨李明迪,左副承旨鄭㝡朝,假注書趙翼東,記事官南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·尹定鉉,直閣趙然興,以次成班於殯殿門外。舁梓宮官都摠經歷李敏德·申橚,進輴於殯殿門外南向,神帛輦陳於輴南,神帛轝陳於殯殿階下。時至,攝左通禮進當靈座前,北向俯伏跪,啓請降座陞轝,俯伏興。內侍以誥命·諡冊寶·哀冊·平時竹冊·敎命玉印,授執事者,各置於腰轝。其案授捧擔人,執事者捧香爐·香盒,置於香亭挾侍,其案授捧擔人,魂帛大祝金元植,捧神帛凾,虞主大祝尹行謨,捧虞主匱安於腰轝。其交椅,內侍捧出門外,授捧擔人,由中門出,攝左通禮進當梓宮前,跪啓請詣輴,內侍捧銘旌降階。左議政金道喜,率舁梓宮官及內侍,捧梓宮從輪轝,上覆以素錦褚,自殿內至輴所,連鋪輪轝。攝左通禮前導,承史·閣臣·摠護使·都監堂郞以下哭從。忠義衛以彩翣障梓宮,銘旌先行。梓宮出殯殿門,由弘仁門·賓陽門,至明政殿月臺。攝左通禮進當神帛轝前,啓請降轝陞輦。大祝捧神帛凾,安於轝,虞主匱置其後。攝左通禮進當梓宮前,啓請陞輴,攝左通禮前導,至弘化門外,上行奉辭禮于弘化門外幄次。見廳注書日記,時已設大轝于馬木上,捲後面帷帳,以輴之前杠,接于大轝後杠,中設輪轝。攝左通禮進當輴前,啓請降輴陞大轝,舁梓宮官等捧梓宮,安于大轝,竝用輪轝,引陞大轝之前。先列翣及銘旌羽葆,神帛轝,誥命·諡冊寶·平時竹冊敎命·玉印腰轝,以次陳列。攝左通禮進當神帛轝前,啓請車駕進發,又進當大轝前,啓請靈駕進發,執鐸者振鐸。右承旨李明迪,左副承旨鄭㝡朝,假注書趙翼東,記事官南秉吉,閣臣金學性·徐憙淳·金輔根·趙秉駿·金左根·李嘉愚·尹定鉉·趙然興陪從,皆於弘化門外乘馬,宮人乘馬哭從,障以行帷。靈駕至興仁之門少駐,去長杠,用短杠·橫杠,出城門外大路,還用本杠。至路祭所,在都群官分東西,序立祗迎後,進香奉辭如儀。神帛輦至廟洞晝停所帷門外。攝左通禮進當輦前,啓請降輦陞轝,內侍以腰轝,進神帛輦前。大祝捧神帛凾,入安於帳殿中靈座,儀仗列於帷門外左右。凡冊寶·明器·服玩,仍安腰轝,停於帷內。大轝至,攝左通禮進當大轝前,啓請靈駕少駐,安於幄次。攸司進饌,行晝停奠後,攝左通禮啓請降座乘轝,內侍以腰轝,進幄門內,大祝捧神帛凾,安於腰轝,進輦前。又啓請陞輦,復安於神輦,又詣大轝前,啓請進發,至陵所丁字閣帷門外。前一日設欑宮於丁字閣當中,近北南向,設榻鋪陳褥席之制,一如殯殿,設布帳於丁字閣四面。東西南北,設紅箭門,而南則有左右夾門,東西各有一夾門。攝左通禮啓請降轝欑宮前,排設輪轝,竝如初儀。奉安梓宮於欑宮內榻上南首,榻制則疊鋪兩平床,另造圜木如彈丸而稍長,橫徑二寸,豎徑三寸。上床之下·下床之上,正中俱作圓鑿,合兩圓鑿,恰容圜木,以圜木納圓鑿,而使兩床之間,稍有空隙,以備回旋。姑以片木,四支四隅空隙,俾勿搖動。及捧梓宮從輪轝入安床上後,去片木,左旋上牀,以便於梓宮南首,復支片木如初。又奉神帛,奉安於梓宮南靈座,虞主匱置其後,設銘旌於靈座之右。又設誥命·諡冊寶·哀冊·平時竹冊敎命·玉印於靈座之左近南,又設靈寢於梓宮之東。輦轝儀仗,分列于帳殿帷門外左右,仍行成殯奠,兼行夕上食,同日申時行晡哭後,仍行夕奠。
二十七日辰時,朝哭後行朝奠,巳時行朝上食,午時遷奠,兼行晝茶禮。同日未時,左議政金道喜詣欑宮南,跪啓曰,左議政臣金道喜,謹以吉辰啓欑宮,啓訖。繕工官率其屬,陞撤欑宮後,行夕上食。申時行晡哭,仍行夕奠。上山陵正時同日亥時,陳輦轝儀仗,如發引儀。攝左通禮進當靈座前,跪啓請陞轝,大祝捧神帛凾安於轝,虞主匱置其後,捧詣吉帷宮。在丁字閣西施屛帳,啓請降轝陞座,安於靈座,誥命·諡冊寶·平時竹冊·敎命玉印·香爐·香盒,竝置于靈座之前,吉仗則陳於吉帷宮門外。仍又詣梓宮前,啓請陞輴卽玄宮,內侍捧哀冊凾,安於腰轝,立于輴前,銘旌及輓章先導,方相氏先至退壙上,以戈擊四隅。明器·服玩·贈玉·贈帛等,至陳於隧道閣內。左議政金道喜率舁梓宮官,捧梓宮從輪轝,陞輴卽玄宮。百官皆哭從,至奉辭位,輴至隧道閣,閣內先設轆轤於壙上兩旁,又設小轆轤,用二長杠,縱置壙口左右,不令搖動。又用一杠,橫防於二長杠之南頭,用方木五,橫鋪於二長杠之上,兩端穿孔,用索貫兩孔交結之。又用白紋席五片,各貼其上,用散輪木五,錯鋪於方木之間,居間環轉,以便推進梓宮。又用散輪木五,聯鋪於壙南橫橋板之外,然後捧梓宮,覆以素錦褚。摠護使以下奉審解裹,閣內,惟承史·閣臣·都監堂郞,乃許入,解裹訖。以轆轤索,纏於梓宮上下,而轘轉轆轤稍升之,卽撤壙上所排方木散輪木長杠橫杠之屬,復轉轆轤,漸漸下之,安於壙內輪轝上。內侍去棺衣,執事者一人,捧拂梓宮之巾以進。左議政金道喜,盥手捧巾,進拭梓宮,乃覆以棺衣三重,初綠廣織·再藍廣織·三紅廣織,仍加遺衣多紅雲紋緞衮龍袍。加文刺多紅寧綃緞道袍,藍熟綃敝衣,鴉靑鱗蝶紋軍服,駞色鱗蝶紋快子·腰帶各一,又取玄宮銘旌,置於其上,整齊以待。下玄宮時至,下玄宮正時二十八日丑正初刻,禁漏報前二刻,又告前一刻及正時至。左議政金道喜,帥舁梓宮官,從退壙輪轝上,捧入梓宮,先以貼木三,置於外梓宮內,一橫置於北,二縱置於東西兩旁。又用槊木二,以其末薄處,向北縱置於東西兩旁貼木之內,設貫木於退壙輪轝之北端左右各一,長一尺四寸,北高六寸。圓鑿其間闊二寸,高四寸上下各留一寸,外則殺其南而着兩鐵釘,另造小輪細腰如揭簾所用者二,用圓鐵釘二,通貫於左右貫木。又以小木丸四分,置於兩輪上下,以紅絲爲索而中屈之,自梓宮南端環繞,以其兩端,各繞於左右輪之腰,引出其端。又令數人助之,梓宮徒貼木內槊木上,平正進安,長生殿提調,以支機木,負以推之,仍用小槊木二,承梓宮底板下,微微擧動,以佐奉安。旣卒事,抽出貼木槊木,安於外梓宮內北首,諸臣哭盡哀,仍行四拜興平身。左議政金道喜,再整棺衣·銘旌,令平正,引儀引領議政鄭元容,就進玉帛位西向立。捧哀冊官捧哀冊凾跪進,元容跪受入,跪奠於退壙之西次,捧玉帛官各捧玉帛凾,以次跪進。元容以次跪受入,跪奠於哀冊之南,黼翣·黻翣·畵翣,先以畵貼于棺衣兩旁,撤去輪轝及轆轤,摠護使以下,宗親文武百官哭四拜奉辭訖。山陵都監提調洪在喆,長生殿提調李鼎信,帥其屬,取外梓宮正下隅板合之。其合縫處周回,以漆塗細布,都監堂郞將厚紙,膠貼下隅板正中,封閉官執義朴龍九書臣謹封,臣字下着名。左議政金道喜覆土九鍤,都監提調帥作工,先用油灰,塡補左右墻灰。卽坼開下隅板時微鑿處,正壙南距三尺,橫置隔板,築灰如三墻補築半釜形南面灰。卽退壙金井機所加處,捧明器·服玩入退壙,預具石凾,如數先置,退壙各藏其木凾於石凾中,各以次逐便陳之,使有行列,以石灰隨空缺塡塞之,下磁誌埋於陵南近地石床之北。同日丑時,俟閉玄宮畢後,摠護使禮曹判書·魂殿都監提調·承史·閣臣,進詣吉帷宮外。大祝盥手,陞詣靈座前,跪奉虞主匱,置於卓,開匱捧出桑主,以香湯浴主,拭以巾,臥置于卓。摠護使以下,陞詣卓前北向立,題主官金景善盥手,陞詣卓前西向立,題前面云,經文緯武明仁哲孝大王,墨書訖。寫字官李漢中,以光漆重摸之,大祝捧虞主,納于匱加蓋安於靈座,神帛凾置其後。摠護使以下還復位,少頃,陳設禮饌,大祝開匱,捧出虞主,設於座,覆以白苧巾,設几於後,設立主奠,兼行朝上食訖,大祝捧虞主納于几。同日辰時,返虞時至,攝左通禮進當吉帷宮前,跪啓請降座乘轝,執事者捧誥命·諡冊寶·平時竹冊敎命·玉印,各置於腰轝。執事者奉爐盒,置於香亭挾侍,大祝捧虞主匱,安於轝,神帛凾置其後,攝左通禮前導至帷門外,進當轝前,啓請降轝乘輦,又啓請進發。儀仗以次前引,陪從諸臣,隨至陵門外,皆上馬,以次侍從如初。至廟洞晝停所,仍行晝茶禮,進發及奉安儀注竝上同,少頃,後進發如儀,至普濟院祗迎所小駐。上出普濟院幄次,祗迎如儀,祗迎時節次,見廳注書日記,少頃,進發入興仁之門,至敦化門內。虞主輦入進善門,由肅章門·延英門,至宣政門外,降輦陞轝,入宣政門內,至魂殿階上。通禮又啓請降轝陞座,大祝捧虞主匱,安於靈座,神帛凾置其後,執事者捧誥命·諡冊寶及平時竹冊敎命·玉印,置於靈座前稍東。殿司設鳳扇·雀扇各一,靑紅蓋各一於左右有趺,奉安如儀訖。諸臣皆退出,各就位。
上在昌德宮廬次。
大轝詣廟洞晝停所,經宿後,遣承旨口傳問安。答曰,安寧。內閣·政院,玉堂口傳問安。答曰,安寧。大轝到山陵丁字閣後,遣承旨口傳問安。答曰,安寧。內閣·政院·玉堂口傳問安。答曰,安寧。吉帷宮遣承旨口傳問安。答曰,安寧。內閣·政院·玉堂口傳問安。答曰,安寧。
藥房提調李若愚,副提調徐念淳啓曰,因山隔夜,哀慕冞切,伏未審此時,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
徐念淳啓曰,藥房提調·副提調,持粟米飮來待矣。傳曰,封入。
徐念淳〈啓曰〉,臣念淳,以下玄宮時問安進去,下直之意,敢啓。傳曰,知道。
李裕膺啓曰,明日返虞祗迎時,承旨當爲備員,而右承旨李明迪,左副承旨鄭㝡朝大轝陪從,何以爲之?敢稟。傳曰,竝許遞,前望單子入之。
承旨前望單子入之,金大根·宋能圭落點。
李裕膺啓曰,今此竝直時,承旨當爲備員,新除授行左承旨金大根,所當牌招,而拘於廳規,不得請牌,何以爲之?而同副承旨宋能圭,卽爲牌招,何如?傳曰,允。左承旨一體牌招。
傳于李裕膺曰,同副承旨許遞,前望單子入之,待下批牌招察任。
承旨前望單子入之,兪章煥落點。
李裕膺啓曰,明日大駕詣普濟院祗迎所,入幕次後,大王大妃殿·王大妃殿·大妃殿問安,何承旨進去乎?敢稟。傳曰,右副承旨進去。
傳于李裕膺曰,吏·刑換房。
傳于金大根曰,下玄宮望哭時,承史·閣臣入參。
大王大妃殿傳于金大根曰,再虞祭攝行磨鍊。
大王大妃殿傳于金炳冀曰,隨轝軍兵之當寒露處,極爲可悶,令各該營,依例饋粥事,塘馬知委。
大王大妃殿傳于金炳冀曰,山陵匠募等,令訓鍊都監饋粥事,塘馬知委。
傳于金炳冀曰,明日出宮內門路,以協陽門爲之。
兵曹口傳政事,副護軍單李明迪·鄭㝡朝。
金大根,以奎章閣言啓曰,守宮檢校直閣徐有薰,待明朝牌招,何如?傳曰,允。
金炳冀,以訓鍊都監言啓曰,謹依大王大妃殿下敎,隨轝本局軍兵及山陵匠募等處,饋粥之意,敢啓。傳曰,知道。
又以禁衛營言啓曰,謹依大王大妃殿下敎,隨轝本營軍兵等處,饋粥之意,敢啓。傳曰,知道。
又以御營廳言啓曰,謹依大王大妃殿下敎,隨轝本廳軍兵等處,饋粥之意,敢啓。傳曰,知道。
又以兵曹言啓曰,興仁門門閾磚石掘去處,今已塡補矣。御營廳把守軍兵,卽爲解送之意,敢啓。傳曰,知道。
又以御營廳言啓曰,興仁門門閾磚石,今已還爲塡補矣。把守軍撤還之意,敢啓。傳曰,知道。
上在昌德宮廬次。
上山陵後,遣承旨口傳問安。答曰,安寧。內閣·政院·玉堂口傳問安。答曰,安寧。
下玄宮後,遣承旨口傳問安。答曰,安寧。內閣·政院·玉堂口傳問安。答曰,安寧。
立主後,遣承旨口傳問安。答曰,安寧。內閣·政院·玉堂口傳問安。答曰,安寧。
神輦到廟洞晝停所後,遣承旨口傳問安。答曰,安寧。內閣·政院·玉堂口傳問安。答曰,安寧。
下玄宮望哭後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大駕詣普濟院入幕次後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿遣承旨問安。答曰,知道。
祗迎望哭後,藥房·內閣,政院·玉堂口傳問安。答曰,罔極。
返虞後,藥房口傳問安。答曰,罔極。內閣·政院·玉堂·百官奉慰單子問安。答曰,罔極。還宮後,藥房·內閣·政院·玉堂口傳問安。答曰,知道。
初虞祭後,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調李若愚,行左承旨金大根啓曰,因封禮成,伏惟聖心號慕,益復罔極,伏未審此時,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢此問安,竝爲仰稟。答曰,知道。三殿氣候一樣,卿等不必入侍矣。大王大妃殿,王大妃殿,大妃殿口傳問安。答曰,知道。
徐念淳啓曰,藥房提調,持粟米飮來待矣。傳曰,封入。
金炳冀啓曰,司僕寺內乘,來言捲簾·毛帳,取稟。傳曰,毛帳爲之,捲三面。
傳于金炳冀曰,侍衛軍兵毛具,從便爲之。
傳于金大根曰,禮房承旨,馳詣宗廟,奉審以來。
李裕膺啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
金炳冀啓曰,卽者義禁府都事來言,今日動駕時,衛外擊錚罪人梁範植等二十九人,移送秋曹云矣,敢啓。傳曰,知道。
金大根,以奎章閣言啓曰,大駕今已還宮,守宮檢校直閣徐有薰,依定式減下,何如?傳曰,允。
又以國葬都監摠護使意啓曰,返虞後燒火物件,別單書入之意,敢啓。傳曰,知道。
金炳冀,以兵曹言啓曰,謹依大王大妃殿傳敎,龍虎營隨轝將校禁軍及武藝別監·兼內吹·近仗軍士·各差備等處,饋粥之意,敢啓。傳曰,知道。
己酉十月二十八日丑時,上詣宣政殿東庭。下玄宮望哭入侍時,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書鄭健朝,加出假注書鄭漢源,事變假注書李杓,別兼春秋金德根·閔致庠,記事官徐翼輔,原任直閣李景在·吳取善·徐有薰·李公翼·金始淵,原任待敎金洙根,檢校待敎李㘾·金輔鉉,待敎尹滋悳,以次侍立。時至,上具衰服,出自廬次,詣宣政殿東庭望哭位。引儀唱俯伏哭,上俯伏哭,引儀唱止哭四拜興平身,上止哭行四拜禮訖。仍自西階,陞入內差備,少頃還次,通禮導上還廬次。諸臣以次退出。
己酉十月二十八日巽時,上詣普濟院。返虞祗迎入侍時,行都承旨徐念淳,行左承旨金大根,右承旨柳章煥,左副承旨洪說謨,右副承旨金炳冀,同副承旨李裕膺,假注書鄭健朝,加出假注書鄭漢源,別兼春秋閔致庠,記事官徐翼輔,檢校待敎李㘾·金輔鉉,待敎尹滋悳,以次侍立。時至,通禮跪啓外辦。上具衰服,乘輿出宣化門。藥房提調李若愚,副提調徐念淳進前奏曰,侵早勞動,聖體,若何?上曰,一樣矣。仍出協陽門·肅章門。通禮跪啓請降輿乘輦,上降輿乘輦,由進善門,出敦化門進發。宣傳官跪啓稟行鼓擧行,至宗廟前路,通禮跪啓請降輦,上降輦。傳曰,禮房承旨,馳詣宗廟,奉審以來。出傳敎仍步過洞口,通禮跪啓請乘輦,上乘輦,前發至普濟院,通禮跪啓請降輦,上降輦入幕次。諸臣問安後,侍立幄外,以司謁口傳下敎曰,神輦來到處知入。念淳令院隷催促,訓局敎鍊官以次連奏,請司謁這這入稟。大根請承傳色口傳啓曰,臣承命馳往宗廟永寧殿,奉審則無頉矣。答曰,知道。以司謁口傳下敎曰,侍衛雲寶劍以下迎哭。念淳又令院隷,催促敎鍊官,神輦來到處所,連爲來奏,少頃,敎鍊官來奏,先廂方到幕次前矣。念淳又請司謁入稟,有頃,執事者陪進前班腰轝·彩輿而至。通禮跪啓請出次,上出幕次,詣板位稍久,神輦至。摠護使及都監堂郞陪從,承史等哭從,引儀唱俯伏哭,上俯伏哭,諸臣及侍衛皆號哭。引儀唱止哭興四拜興平身,上止哭行四拜禮訖,入幕次,諸臣以次問安。傳曰,諸司預備。出傳敎通禮跪啓外辦,上出幕次。判府事權敦仁進前奏曰,日候淸和,因封順成,罔極之中,誠甚萬幸矣。上曰,罔極矣。寒事稍緊,聖體,若何?上曰,一樣矣。仍乘輦,進發至宗廟洞口前路,降輦步過如初。入敦化門·進善門,降輦乘輿,由肅章門·延英門,命出標信解嚴,由宣政門入齋殿。傳曰,還宮當自內爲之矣,該房知悉。出傳敎諸臣以次權退。
己酉十月二十八日申時,上詣孝定殿。親行初虞祭入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·鄭健朝,別兼春秋閔致庠,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·李景在·金鼎集·尹定鉉·吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請行初虞禮,上具衰服,出齋殿,贊禮前導入孝定殿東夾門,由東階陞詣板位,西向立。贊禮跪啓請俯伏哭,上俯伏哭,少頃,啓請止哭興四拜興平身,上止哭行四拜禮訖。執禮曰,行奠幣禮,贊禮導上詣盥洗位,盥洗訖。仍詣尊所北向立,執尊者擧羃酌鬱鬯,上詣靈座前跪,念淳奉香,裕膺奉爐,上三上香。大根奉瓚跪進,贊禮啓請執瓚灌地,上執瓚灌地訖,以授裕膺,還置於尊所。念淳奉幣篚跪進,贊禮啓請執幣獻幣,上受幣,授裕膺,奠于靈座前訖,贊禮導上降復位。執禮曰,行初獻禮,贊禮導上詣尊所,執尊者擧羃酌醴齊,上詣靈座前跪。念淳奉酌跪進,贊禮啓請執酌獻酌,上執酌授裕膺,奠于靈座前訖。大祝檢校待敎金輔鉉進香案左,西向跪讀祝文訖,贊禮導上降復位。執禮曰,行亞獻禮,謁者引亞獻官領議政鄭元容,詣靈座前,行禮如儀訖,降復位。執禮曰,行終獻禮,謁者引終獻官左議政金道喜,詣靈座前,行禮如儀訖,降復位。贊禮啓請俯伏哭,上俯伏哭,少頃,啓請止哭興四拜興平身,上止哭行四拜禮訖。大祝納虞主如儀,贊禮導上詣望燎位,大祝奉祝幣燎於坎,贊禮啓禮畢。仍導上還齋殿,諸臣以次退出。
上在昌德宮廬次。
翌日,大殿·大王大妃殿·王大妃殿,大妃殿,內閣·政院·玉堂口傳問安。答曰,知道。朝廷二品以上·六曹堂上·大司憲單子問安。答曰,知道。
藥房都提調金道喜,提調李若愚,副提調徐念淳啓曰,祗迎返虞,奄經再虞,聖慕益新,哀疚之餘,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區憂慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
徐念淳啓曰,藥房三提調,持粟米飮來待矣。傳曰,封入。
金炳冀啓曰,備邊司郞廳來言,今日賓廳日次,而朔祭齋戒相値,不得來會云矣,敢啓。傳曰,知道。
徐念淳啓曰,假注書鄭健朝,身病猝重,勢難察任,今姑改差,何如?傳曰,允。
鄭健朝改差,代以沈宜聞爲假注書。
藥房口傳啓曰,常膳不進,已至八日,聖體保嗇,必多愆損,區區下〈情〉,不任憂慮之至。致哀盡情,雖聖人切至之心,從宜中節,卽禮經明著之文,而顧今滋補之味,旣無資於薑桂,則調護之際,必有損於榮衛,玆豈不萬萬悶迫乎?臣等職在保護,誠切憂悶,玆敢冒籲。伏乞特加勉抑,亟復常膳,仍爲勸進于大王大妃殿·王大妃殿·大妃殿,千萬顒祝,惶恐敢啓。答曰,知道。哀疚中多日不御常膳,予方仰請,而未蒙允許,不勝焦悶,卿等之懇際至,又當仰勸矣。
藥房口傳啓曰,常膳不進,已至八日,眞元澌綴,勢所必至,下情焦迫,容有極哉?疚毁哭泣,旣爲月朔之積久,則節宣調護,難望榮衛之沖和,而顧今薑桂滋味,亦無所助,則氣力補益,將何爲賴?臣等不勝萬萬悶迫之情,相率仰籲。伏乞自今,亟復常膳,仍爲勸進于大殿,千萬顒祝,惶恐敢啓。答曰,因封奄過,悲廓之思,祗益如新,視息苟存,豈忍有常膳之念?卿等其勿煩請。
藥房口傳啓曰,常膳不進,已至八日,榮衛受損,理所固然,區區下情,不勝焦悶。哭泣任情,疚慼過度,時月旣爲積久,則眞元必應澌綴,而矧又滋味補益之方,旣無其由,則元氣扶護之道,何以爲望?此臣等所以萬萬悶迫,冒陳衷懇。伏乞亟復常膳,仍爲勸進于大殿·大王大妃殿,千萬顒祝,惶恐敢啓。答曰,罔極。
藥房口傳啓曰,常膳不進。已至八日,眞元愆損,勢所固然,下情憂悶,曷有其極?哀毁號哭,任情踰制,今旣時月許久,則榮衛難以調和,氣候轉益澌綴,而矧玆多日行素,全無滋味之調補,則其何扶元益胃,以致眞氣之保護?此尤臣等之萬萬憂慮,不容其已也,玆敢聯籲仰懇。伏乞勉抑至情,亟復常膳,仍爲勸進于大殿·大王大妃殿·王大妃殿,千萬顒祝,惶恐敢啓。答曰罔極。
藥房口傳再啓曰,臣等俄以勉進常膳之意仰請,而未蒙允許,益不勝抑菀憂慮之至,而伏讀批旨中,方仰請而未蒙允許,不勝焦悶之敎。有以認聖上篤至之純誠,不勝欽仰萬萬,而聖人制禮,自有節文,至誠仰孚,實貴躬行。惟殿下克遵禮制,無踰節文,克篤躬行,益懋盡誠,亶在於先自勉抑,亟復常膳,以爲循禮節孚至誠之道,此臣等所區區顒望,玆敢齊聲申籲。伏乞特賜允從,千萬顒祝,惶恐敢啓。答曰,知道。又當仰勸矣。
藥房口傳再啓曰,臣等俄陳復膳之啓,猥控衷懇,恭俟兪音,及奉批旨,不惟不賜允從,辭敎絶悲,不忍攀讀。臣等其敢以何辭,復事煩瀆,而旣爲屢月哀哭,從以積日素膳,榮衛眞元,已多受損,而方又以常膳未復,聖心憧憧,不勝焦悶。則伏惟保護聖躬,爲今日最大義,而惟其聖心安寧而後,聖躬可以保護,此亶在於慈聖殿下,抑情復膳,以盡聖躬保護之道,臣等衷情所迫,玆復仰籲。伏願亟允臣等之請,千萬顒祝,惶恐敢啓。答曰,俄者已道予情理,勿煩。
藥房口傳再啓曰,臣等俄陳口啓,仰請常膳之復,而未蒙兪音,憂遑抑塞,只恨忱誠淺薄,未能仰格也。臣等竊仰至情至哀,未能强抑,自底於過度踰節,不忍以支辭衍語,一籲再籲,至於屢瀆,而情雖無窮,以禮制心,聖人垂訓,節文所在,情有時而屈焉,則其不宜一向任情也明矣。竊惟哭泣疚毁,積有月日,眞元榮衛,已多愆損,而又復多日行素,全未調保,臣等憂慮,轉益深切,玆敢聯籲申懇。伏願亟允臣等之請,特許復膳,千萬顒祝,惶恐敢啓。答曰,罔極。
藥房口傳再啓曰,臣等俄以勉進常膳之意仰請,而未蒙允許,相顧抑塞,益不勝憂遑之忱。常膳之不進,已自因山前七日,積月疚毁之餘,愆損之節,可以仰揣,此時復膳,不容少緩。伏願先自勉抑,仍又勸進于三殿,亟許臣等之請,千萬顒祝,惶恐敢啓。答曰,罔極。
以慶尙監司徐箕淳狀啓,金海府民家失火事,傳于李裕膺曰,當此冬節,民家之燒燼,聞甚矜惻,元恤典外,別加顧助,結構奠接之方,廟堂措辭,分付。
李裕膺以訓鍊都監言啓曰,頃因山陵都監草記,三軍門善放砲手五名,輪回定送,以防虎患矣。今則陵所役事已畢,本局善放砲手撤還之意,敢啓。傳曰,知道。
又以御營廳言啓曰,頃因山陵都監草記,本廳善放砲手五名,輪回定送,以防虎患矣。今則陵所役事已畢,撤還之意,敢啓。傳曰,知道。
又以刑曹言啓曰,國葬都監,今旣撤去,臣曹則還接本衙之意,敢啓。傳曰,知道。
上在昌德宮廬次。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
徐念淳啓曰,藥房提調·副提調持粟米飮來待矣。傳曰,封入。
進御人蔘粟米飮,自明日停止事,榻前下敎。
大王大妃殿進御人蔘粟米飮,自明日停止事,榻前下敎。
王大妃殿進御人蔘粟米飮,自明日停止事,榻前下敎。
大妃殿進御人蔘粟米飮,自明日停止事,榻前下敎。
藥房口傳啓曰,臣等昨旣聯陳再籲,冀蒙一兪,忱誠淺薄,未能感回,達宵焦遑,益不勝抑塞之至。批旨中連以仰勸爲敎,臣等固欽仰萬萬,而其所以積誠仰勸之道,無過於先自聖躬而勉抑俯循。且再虞之後,輒許復膳,卽是列聖朝已行之故例,此時復膳之請,寧容暫緩,而殿下亦何可一向靳許乎?玆敢不避煩瀆,更此陳請。伏乞卽許允從,以副臣民,千萬顒祝,惶恐敢啓。答曰,知道。屢日仰懇,始許復膳,欣祝萬萬,予亦强進矣,卿等勿慮。
藥房口傳啓曰,臣等昨以復膳之啓,一籲再籲,不得請則不知止者,是豈可已而不已哉?伏以我慈聖殿下,遭疚慼之罔極,致哀毁之過度,日月倐爾屢更,氣力轉至凜綴,臣等憂遑之忱,去益靡措。顧今行素,已爲强旬,從權之請,猶此靳兪,慈聖縱不自恤,獨不念我殿下焦遑罔措之情,亦不念群情泣禱之懇乎?伏願亟許臣等之請,千萬顒祝,惶恐敢啓。答曰,主上懇請不已,卿等之苦勸,又此至再至三,當勉從矣。
藥房口傳啓曰,臣等昨陳再啓,未蒙允音,區區下情,尤不勝焦慮之至。雖緣臣等忱誠淺薄,未能孚格衷懇,轉益靡措,玆又仰籲。臣等非昧至切之情,遽罹深哀鉅痛,疚毁之極,自致過度踰制,靳此瀆擾之請,而第惟行素,今爲九日,榮衛眞元,尤至凜綴,顧今滋味調補,日急一日。伏願亟許臣等之請,千萬顒祝,惶恐敢啓。答曰,東朝已爲勉從,予亦當强進矣,卿等安心。
藥房口傳啓曰,臣等昨日再籲,備陳焦迫之懇,未蒙允兪之音,下情憂遑,曷有其極?至哀之發乎性,雖或至於踰制,滋味之補其元,庶幾不爲無助,而疚毁則已至積月,行素則今爲强旬,此時保護之道,惟在於勉加强抑,俯循臣等之請。伏願自今日,亟復常膳,以副臣等區區之望,千萬顒祝,惶恐敢啓。答曰,兩慈殿旣勉從,當强進矣。
傳于金大根曰,晝茶禮當自內親行矣,該房知悉。
徐念淳啓曰,假注書沈宜聞,時無職名,令該曹依例付軍職,冠帶常仕,何如?傳曰,允。
徐念淳啓曰,奏請使先來狀啓上送事平安監司·義州府尹狀啓,去夜入來。撥路申飭,何等截嚴,先來法意,亦有定限,而去月二十六日申時,自義州封發者,今始到院,如是遲滯,萬萬未安。不能申飭之道臣及義州府尹竝推考,軍官三人中二人落後,亦極駭然。落後軍官,待其上來,令攸司科治,當該遲滯軍官及陪持,亦爲科治,何如?傳曰,允。
大王大妃殿傳于金大根曰,先來今旣入來,迎接時必有預先停當之事矣。時·原任大臣·戶判,待明朝來待。
假注書沈宜聞書啓,臣於本月初一日辰時量,以外南山植木摘奸事,敬奉聖敎,出崇禮門至南關王廟。主山及案山植木處看審是白乎則,松橡鬱密是白遣。自靑鶴亭至舊失火處,面面周審,則老木穉株,叢帀茂盛是白遣。典牲署後面至冷井洞,大木參差,擁蓋一山是白遣。下詣南壇看審,則壇砌門竝無圮傷處,而主山及案山,樹不甚盛是白遣。自文峴至梨泰院後麓水閣峴,則土性瘠确,略有穉松是白遣。前至馬石橋,則林松蒙翳是白遣。漢江壇看審是白乎則,亦爲無頉是白遣。自鴈峯·伏兵峴至畵景谷,則樹木茂密是白遣。由斗湖而詣司寒壇看審是白乎則,亦爲無頉是白遣。自舞鶴峯所經外南山諸處,一一看審是白乎則,別無斫痕之意,敢啓。傳曰,知道。
徐念淳,以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
金大根,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
孝定殿朔祭親行敎是時,亞獻官左議政金道喜,終獻官判敦寧徐憙淳,贊禮上護軍李若愚,典祀官奉常正白宗杰,執禮副應敎金元植,執尊副司果李敎英,大祝副司果李,祝史校理睦仁㦳,齋郞副司果沈宜元,盥洗位兵曹正郞李冀禎,盥洗位直講丁義衍,爵洗位校書校理李璋溥,爵洗位刑曹佐郞任秀龍,亞終獻盥洗位禮曹佐郞李東韻,贊者引儀許玧,贊者引儀李亨植,謁者兼引儀李羲豐,謁者假引儀李相璡,贊引引儀全性奎,贊引假引儀李民沼,祭監監察趙勉秀,祭監監察趙崇祖。
己酉十一月初一日子時,上詣孝定殿。朔祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直提學徐憙淳·金輔根,直提學趙秉駿,原任直閣金左根·李嘉愚·金鼎集·金始淵,直閣趙然興,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次,上具衰服,出齋殿,念淳進前奏曰,今日親祭時,從陞閣臣,未及別省記齋宿,事甚未安。竝捧現告推考,何如?上曰,依爲之。出擧條贊禮前導入孝定殿東夾門,由東階陞詣板位西向立。贊禮跪啓俯伏哭,上俯伏哭,少頃,啓請止哭興四拜興平身,上止哭興四拜興平身。執禮曰,行奠幣禮,贊禮導上詣盥洗位,盥洗訖。仍詣尊所北向立。執尊者擧羃酌鬱鬯,上詣靈座前跪,念淳奉香,炳冀奉爐,上三上香。大根奉瓚跪進,贊禮啓請執瓚灌地,上執瓚灌地訖,以瓚授章煥還置於尊所。說謨奉幣篚跪進,贊禮啓請執幣獻幣。上受幣授裕膺,奠于靈座前訖,贊禮導上降復位。執禮曰,行初獻禮,贊禮導上詣尊所,執尊者擧羃酌醴齊,上詣靈座前跪。大根奉爵跪進,贊禮啓請執爵獻爵,上執爵授炳冀,奠于靈座前訖。大祝副司果李,進香案左,西向跪讀祝文訖,贊禮導上降復位。執禮曰,行亞獻禮,謁者引亞獻官左議政金道喜詣靈座前,行禮如儀訖,降復位。執禮曰,行終獻禮,謁者引終獻官判敦寧徐憙淳,詣靈座前,行禮如儀訖,降復位。贊禮啓俯伏哭,上俯伏哭,少頃,止哭興四拜興平身,大祝納虞主如儀。贊禮導上詣望燎位,大祝捧祝幣燎於坎,贊禮啓禮畢,仍導上還齋殿。諸臣以次退出。
己酉十一月初一日午時,上詣孝定殿。晝茶禮親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東,記事官徐翼輔·南秉吉,提學金學性,原任直提學金輔根,直提學趙秉駿,原任直閣金左根·徐有薰,檢校直閣鄭㝡朝,直閣趙然興,檢校待敎洪淳穆·金輔鉉,待敎尹滋悳,以次侍立。時至,通禮跪啓請出次。上具衰服,出齋殿幄次,由孝定殿大門東夾以入,由東階陞詣板位。引儀唱跪俯伏哭,上跪俯伏哭,引儀唱止哭興四拜興平身,上止哭行四拜禮訖,仍詣靈座前北向跪。通禮啓請三上香,念淳奉香,炳冀奉爐,〈上〉三上香訖,通禮啓請執盞獻盞。大根執盞,章煥·說謨·裕膺,以次獻盞,三獻訖,上出戶降復位。引儀唱跪俯伏哭,上跪俯伏哭,引儀唱止哭興四拜興平身,上止哭行四拜禮訖。引儀唱左通禮導殿下還齋殿,上還由東階以降,出東夾門,仍入幄次。諸臣以次退出。
上在昌德宮廬次。
三虞祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
李裕膺啓曰,時·原任大臣·戶判,依下敎來待矣。傳曰,入侍。
徐念淳啓曰,事變假注書李杓,身病猝重,勢難察任,今姑改差,何如?傳曰,允。
李杓改差,代以李東旭爲事變假注書。
有政。吏批,判書李憲球進,參判李圭祊,參議成原默竝牌招不進,行左承旨金大根進。啓曰,鐵原府使,今當差出,而本府以防禦重地,不可不擇差,同道及他道守令竝擬,何如?傳曰,允。以李亮信爲持平,閔致成爲戶曹參判,鄭周應爲鐵原府使,柳得魯爲朔州府使,金大圭爲成歡察訪,鄭止善爲大同察訪。遠接使單徐憙淳,館伴單金鼎集,問禮官單兪致善,迎接都監提調單金學性。郞廳八單鄭錫朝·鄭文升·李東韻·黃鍾奭·宋太熙·朴初壽·鄭基年·趙章鎬,公事郞廳單李源明。故學生康世郁贈童敎,孝行卓異贈職事,承傳。
兵批,判書尹定鉉病,參判黃浩民病,參議韓兢人入直進,參知柳興吉病,同副承旨李裕膺進。以韓弘獜爲臨津別將,副護軍宋能圭·具鏘和·趙秉吉·尹致逈,副司正沈宜聞。
吏批,再政。以金基纘爲伊川府使。
以吏曹參議成原默牌不進罷職傳旨,傳于李裕膺曰,只推。
金大根,以禮曹言啓曰,取考庚申·乙未謄錄,則迎弔勅時,去結綵,下馬宴亦以茶禮磨鍊矣。今此問禮官齎去儀註,依此磨鍊,何如?傳曰,允。
金大根,以司譯院都提調·提調意啓曰,自前勅行時,差備官以回還行中譯官,差定留灣,多有其例,今番亦以堂上李鎭泰,堂下金性翼,留待灣上之意,分付回還使臣及該道道臣。至於西下首譯,每以可堪人差送,而堂上譯官李尙迪,見差於節使行中,雖已辭朝,在前如此之人,有自儐行中路帶去之例。此亦分付於遠接使,使之除朝辭帶去,以爲支勅之地,如何?傳曰,允。
金炳冀,以兵曹言啓曰,每當儲窠之月,虛司果不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
又以備邊司言啓曰,頃因東萊府使宋柱獻狀啓,裁判差倭公作米退限之請,嚴加責諭之意,草記行會矣。卽見該府使狀啓,則枚擧訓別等手本,以爲差倭答以弊州,本不生穀,一州生靈,專靠此米,今若未蒙退限,實有艱食待死之患,轉達朝廷,俾蒙終始之澤云,故申飭任譯,以爲嚴斥還送爲辭矣。作米退限,本出格外,而限盡輒請退限,實難番番曲施,而許久留連,又若是懇乞。且從前屢施之典,卽出於交隣之厚意,則參以事情,有不容一向防塞,更許五年退限,後無敢更煩之意,嚴飭入送,何如?傳曰,允。
孝定殿三虞祭親行敎是時,亞獻官判府事權敦仁,終獻官左議政金道喜,贊禮行大司憲徐左輔,典祀官奉常正白宗杰,執禮司僕正金翊鎭,執尊副司果李敎英,大祝待敎尹滋悳,祝史副校理南鍾三,齋郞副校理金會明,盥洗位直講丁義衍,爵洗位刑曹佐郞任秀龍,爵洗位校書校理李璋溥,亞終獻盥洗位禮曹佐郞李東韻,贊者引儀許玧,贊者引儀李亨植,謁者兼引儀高鎭鶴,謁者兼引儀沈龜祖,贊引兼引儀洪宜悳,贊引假引儀李相璡,祭監監察宋惇熙,祭監監察趙崇祖。
己酉十一月初二日子時,上詣孝定殿。三虞祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直提學徐憙淳,金輔根,直提學趙秉駿,原任直閣金左根·李公翼,檢校直閣鄭最朝,直閣趙然興,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次,上具衰服出齋殿,贊禮前導入孝定殿東夾門,由東階陞詣板位西向立。贊禮跪啓俯伏哭,上俯伏哭,少頃,啓請止哭興四拜興平身,上止哭興四拜興平身。執禮曰,行奠幣禮,贊禮導上詣盥洗位,盥洗訖,仍詣尊所北向立。執尊者擧羃酌鬱鬯,上詣靈座前跪,念淳奉香,炳冀奉爐,上三上香。大根奉瓚跪進,贊禮啓請執瓚灌地上執瓚灌地訖,以瓚授章煥,還置於尊所。說謨奉幣篚跪進,贊禮啓請執幣獻幣,上受幣授裕膺,奠于靈座前訖,贊禮導上降復位。執禮曰,行初獻禮,贊禮導上詣尊所,執尊者擧羃酌醴齊,上詣靈座前跪。大根奉爵跪進,贊禮啓請執爵獻爵,上執爵授炳冀,奠于靈座前訖。大祝待敎尹滋悳,進香案左,西向跪讀祝文訖,贊禮導上降復位。執禮曰,行亞獻禮,謁者引亞獻官判府事權敦仁詣靈座前,行禮如儀訖,降復位。執禮曰,行終獻禮,謁者引終獻官左議政金道喜詣靈座前,行禮如儀訖,降復位。贊禮啓俯伏哭,上俯伏哭少頃,止哭興四拜興平身,大祝納虞主如儀,贊禮導上詣望燎位,大祝捧祝幣燎於坎,贊禮啓禮畢,仍導上還齋殿。諸臣以次退出。
己酉十一月初二日午時,上御熙政堂。大王大妃殿垂簾,時·原任大臣·戶曹判書入侍時,行都承旨徐念淳,假注書沈宜聞,記事官徐翼輔·南秉吉,領議政鄭元容,判府事權敦仁,左議政金道喜,戶曹判書金學性,以次進伏訖。上曰,史官分左右。上曰,大臣進前。元容等進前奏曰,日月流邁,大行大王因封禮成,三虞奄過,三殿罔涯之慟,殿下哀慕之情,當復如何?祭奠連爲親行,勞動旣多,今日朝寒甚劇,聖體若何,上曰,一樣矣。寢睡·水刺之節,何如?上曰,一樣矣。元容曰,大王大妃殿氣候,何如?上曰,氣度連爲凜綴,不勝焦悶矣。元容曰,慈聖一旬行素,多日臨哭,諸節安得不受損乎?春秋篤老之時,行素與哭泣,何可任情不節乎?向以禮經所在,有所仰達,而不能寬抑,易致損節,下情萬萬焦迫矣。王大妃殿氣候,何如?上曰,疚懷多日,甚悶然矣。大妃殿氣候,何如?上曰,疚懷多日,甚悶然矣。元容曰,近來日氣不調,爲引行時,群情甚爲憧憧矣。自卄五夕至卄八日,日氣淸明無風,返虞日尤爲溫和,大禮順成,哀慟之中,亦爲萬幸矣。大王大妃殿曰,日月易矣,因山奄過,疚慟之懷,何可涯極,穹壤茫茫,此何情理?惟是自引行時,至返虞日,日氣連爲淸明,大禮幸得順成矣。敦仁曰,領府事病狀添劇,且有脚痛,而旣伏承來待之下敎,故擔舁來詣朝房,而以不得登筵,惶悚云矣。元容曰,奏請使先來,過期不來,日以顒待矣,封典準請,勅奇出來,誠爲慶幸矣。大王大妃殿曰,封典順成,甚爲喜幸矣。使行一行,皆平安乎?元容曰,一行皆無事云矣。大王大妃殿曰,使行之未得回程,以議諡文書之未及領受耶?元容曰,聞皇太后誕日,在前月初十日,前後各五日,此等文書,例爲回避,十六日始可入文書,故十六七間,當起程云矣。大王大妃殿曰,上賓之善待,何時不然,而今番則尤當加意,合有先飭於沿路營邑矣。元容曰,卽見奏請使先來狀啓,勅使已爲泒定,上馬之期,似在今月云,牌文遲速,雖不可預料,而迎接之節,宜先整待,儐使差送,尤不容緩。判敦寧徐憙淳,遠接使差下,漢城判尹金鼎集,館伴差下,令政院,政官牌招開政下批,迎接都監堂郞及問禮官,同爲差出,何如?上曰,依爲之。出擧條元容曰,勅行之至臘間程期,已有所料量,則沿路營邑,必當修理館宇,整齊凡具,而第念事大之道,誠信爲主,接賓之節,禮貌居先。每見西邑擧行,則專力於我國使星之接待,而勅行則惟以姑息捱過爲能,至如贈給之銀幣及物種,全不謹擇,品劣秤縮,不無點退請換之時,奚但以不誠欠禮而言哉?揆以國體,可謂貽羞,我使廚傳之幣,務從省簡,彼行供億之節,極加察飭,賓禮盡款待之義,支需杜濫費之端者,其責專在於道臣之嚴規精度,繁簡得中,而一或遺察,謬幣多端。且文書之易致觸犯,站所之或有鬧雜,無非意外生梗之慮,若又因循稽忽,有所現露於探察之下,則隨事重勘姑勿論,其在奉朝令濟國事之義,果何如哉?先以此意,嚴飭於迎接都監·三道道臣及松·灣兩府,何如?大王大妃殿答曰,勅行接待之節,每以捱過因循爲主,萬萬駭然,今番則彼人,亦將有心看之,各別申飭,無至如前襲謬之地,而雖或不爲惕念,事過之後,因爲掩置,故未見實效,今番則各別申飭,可也。出擧條元容曰,封典勅奇,何等緊急,而離館十六日,始到灣上,比諸常時,先來之程限,猶爲遲滯。自灣抵京,亦爲四日之多,不可以氷程間關,有所參恕,而聞自政院,以渡江後遲滯,已請科治,然在彼地時稽緩之罪,亦不可不問,先來軍官,爲先令攸司從重科治,何如?大王大妃殿曰,依爲之。出擧條元容曰,撥路來往,本有日時之定,雖在常時,固不宜任他遲緩,而況今邊路絡續之時乎?各站則皆令預加操束,沿邑則無敢因私淹滯,則豈有不趁程限之理哉?上司關飭,前後非一,而泛觀文具,慢不惕念者,尤豈不駭歎乎?更加嚴飭於兩西道臣及義州府尹處,何如?大王大妃殿答曰,依爲之。出擧條元容曰,聞畿伯以私義有妨於勅使迎送之行,將欲乞解云,自前似此處地者,皆蒙朝家之燭諒,而或解職或代行矣。見今冬務方殷,有難遞易,勢將依近例以中軍,借節度使銜替管,而見今中軍有闕,其代令該曹,另加擇差,使之借銜代行,何如?上曰,依爲之。出擧條元容曰,卽見松都留守洪耆燮報辭,則以勅需之無路措備,請劃穀三千石矣。本營支需,自來不敷,往在甲辰,有每年劃付之錢,而數旣不多,自乙巳支勅時,已爲請貸矣。今見辦具時急,不可不姑先推移入用,以大興城餉穀中三千石貸下,使之逐年以所付錢,次次還報,以爲排年充準之地,何如?大王大妃殿答曰,依爲之。出擧條元容曰,各道都試·都會,當於卒哭後,竝爲設行,而西路則道臣,當往來於勅使迎送之行,非但無開場之暇,其在省力除弊之方,宜加曲軫,以待明秋設行之意,分付兩西道·帥臣處,何如?上曰,依爲之。出擧條元容曰,今番引行時,夾路家前炬火,多不燃植,聞因該部之未克預飭,而不得排立云。且植炬亦未免稍疎,不飭之工曹·漢城府堂上及京畿監司竝推考,工曹郞廳·該府官員,令該府拿問處之,何如?大王大妃殿答曰,豈有如許紀綱?依爲之。出擧條元容曰,親祭時亞終獻官,例以正一品塡差,而朔祭終獻官之從一品差行,事甚未安。當該差祭銓堂,推考,何如?上曰,依爲之。出擧條元容曰,卽見江華留守趙亨復所報,則墓所石物輸運時,雇價所入二千八百餘兩,請爲區劃矣。石物之趁未凍時,盡爲船運,誠甚爲幸,募曳輸裝之費,不可不依報劃給,而聞儲置戶南兩庫事勢,無以推移措處云。以本府還留中九百餘石,使之取用,以兩南耗作中,俾爲排劃準充之地,何如?大王大妃殿答曰,依爲之。出擧條仍敎曰,趁此未凍,石物之盡爲船運,果多幸矣。元容曰,向聞事勢,則實有値凍無以行船之慮,而幸値日候之不甚寒,守臣着實董飭,得於未氷前盡輸矣。上曰,募曳之雇價,以何物劃給乎?元容曰,凡係公用,以儲置庫所在之錢用下,而今則罄匱,無以措處云,故以本府糴穀中見留者劃給,使之作錢入用,原穀則以嶺南·湖南耗作錢支放餘條,作穀還充矣。元容曰,運石到泊於西江,已有日矣。當趁今輸置於各墓所,令三營門,分力車運,事體亦宜故敢達矣。大王大妃殿答曰,依爲之。出擧條元容曰,參上蔭武之元仕區處者,例無得越次,而前月政,饔主注擬,不循序次云,此亦元仕中人,則雖不必勿施原望,而格例所違,不可無警,當該政官推考,何如?上曰,依爲之。出擧條元容曰,卽見慶尙監司徐箕淳災實分等狀啓,則尤甚名色,不爲擧論,慶州等三十三邑,置之稍實,安東等三十八邑,置之之次。事目災四百結外,不足災一千八百四十四結六十八負,請令廟堂,稟旨加劃矣。春種秋穫,天時與人事而無愆,山耕水耨,峽稼竝野穡而俱登,尤甚之不置分劑,諸條之不爲錄陳,尤可見三農之同慶,一省之共樂。而晩移及風損等若干災傷,卽熟歲康年之所不可免,今此事目外所請,以若本道幅員之廣,稅摠之多,果不至爲過濫,特許準劃,俾爲均俵之地,何如?大王大妃殿答曰,依爲之。出擧條上曰,給災則其民得免納稅乎?元容曰,田穀之熟者,則民納其稅,災損之田,則使免其稅,故稱曰給災,俾無白徵之弊矣。道喜曰,災結將俵災於民,而被災處,不爲收稅,則民實蒙其惠澤矣。元容曰,公門百事,皆趁歲期會,此時守令曠官,一日爲悶,上京守令及未下直守令,不日內下送,何如?上曰,依爲之。出擧條元容曰,有司堂上洪鍾英差下,今至五朔,不爲行公,屢勅之下,亦不視務,事體所在,誠極未安。不可無警責,施以譴罷之典,何如?大王大妃殿答曰,譴罷姑爲安徐,嚴飭使之後日次入來,可也。出擧條仍敎曰,何爲而不爲行公乎?元容曰,無他可引之義,而聞以年老難親簿書而然矣。大王大妃殿曰,不必譴罷,申飭好矣。元容曰,江原監司赴任,在於前月初,秋巡已過時,未免停止云,故敢達矣。大王大妃殿曰,戶判進前。仍敎曰,館宇修理之節,各別申飭,迎接供億之方,務從精備,無爲貽羞於彼人,宜矣。學性曰,館宇修理,今幾垂畢,而迎接等節,益加精備,謹當各別擧行矣。念淳進前奏曰,臣聞分承旨言,有所仰達者矣。日記中可以洗草處,今方考出付籤,而章疏·箚啓間文蹟,則已爲初攷,這這割出,而至於批旨及傳敎,事體重大,有不敢自下擅便,尙未得再攷,一番稟定,然後可以擧行云,故敢此仰達矣。大王大妃殿曰,諸大臣之意,何如?元容曰,丙午以後奏啓及章疏中,多有合刪之文字,而只存批答,果爲未安,雖有英宗丙申時已例,而事甚重大,詢問諸大臣而處之,好矣。敦仁曰,批旨及傳敎,事體重大,當爲稟定,而若刪去其原疏·原奏,而只存批敎,則非但不成文體,其於洗草本意,亦恐不合矣。道喜曰,批旨及傳敎,事體至重,不可不一經稟定,而其外他人事竝論處,混入於一句之中者,存刪亦多,難處云矣。大王大妃殿曰,文字中奏啓·章疏,盡爲洗去,而只存批旨,則安在其洗草之本意乎?似此處,一竝洗草爲宜矣。念淳曰,批旨外,有貞純王后慈敎,此等文蹟,尤係重大,丙午以後文蹟,或有他人竝論處若竝刪,則他人事混入未安,若從略割洗,則其語脈旨意,或有箚着處,此亦難重云矣。大王大妃殿曰,他人竝論之文蹟,則只刪其當刪句節,似宜事體矣。敦仁曰,下敎至當矣,當以刪節刋去爲定,而刪節之際,文理語脈,恐難接續,莫重文字,事體自別,此等處則承旨就議領相恐好矣。大王大妃殿曰,係是審愼之事,此言果好矣。然則時·原任同爲看檢,可也。學性曰,日省錄則政院日記付籤以後,當一準爲之矣。大王大妃殿曰,領府事病患,果何如乎?曾見其行步之極艱,而病患沈綿,向欲遞摠護使矣,大事順過萬幸,而病患何時快差乎?誠悶然矣。敦仁曰,領府事昨夜以眩氣,大段欠安,又以脚痛,陞降之際,行步極艱,未得登筵矣。臣於入來時,歷見朝房,則以不敢在家,擔舁來詣朝房,而不勝惶悚云矣。上曰,大臣就座,又命大臣先退。仍命退,諸臣以次退出。
上在昌德宮廬次。
大王大妃殿傳于金大根曰,四虞祭攝行磨鍊。
以慶尙監司徐箕淳狀啓,薦新進上生靑魚,日氣和暖,迄未捉得,限內不得封進,惶恐待罪事,傳于李裕膺曰,勿待罪事,回諭。
李裕膺,以備邊司言啓曰,今當支勅之時,西路守令,不可不急速赴任,新除授朔州府使,使之明日辭朝,給馬下送,何如?傳曰,允。
徐念淳,以吏曹言啓曰,今日入侍時,上京守令及未下直守令,竝不日內下送事,榻前定奪矣。自臣曹催促,則上京守令慶州府尹李源祚,安州牧使兪鎭五,忠州牧使尹致容,順天府使趙然昌,安邊府使柳榮河,泰安郡守吳宅善,咸平縣監張日煥,俱以爲今初四日下去云。安岳郡守金在淸,寧越府使朴宗休,林川郡守李行翼,公州判官鄭允容,俱以爲今初五日下去云。龍安縣監柳諴,以省掃事,時在京畿高陽地云。保寧縣監李又新,以省掃事,時在京畿廣州地云。竝斯速還官之意,發關知委於該道道臣及守臣處,而未下直守令新寧縣監崔永錫,比安縣監李憲僖,俱以爲今初四日辭朝云矣,敢啓。傳曰,知道。
金炳冀,以禁衛營言啓曰,頃因山陵都監草記,三軍門善放砲手五名,輪回定送,以防虎患矣。今則陵所役事已畢,本營善放砲手撤還之意,敢啓。傳曰,知道。
上在昌德宮廬次。
金大根啓曰,戶曹參判閔致成,除拜後過三日不爲出肅,依定式推考警責,仍卽牌招察任,何如?傳曰,允。
傳于金大根曰,山陵都監堂上入侍。
金大根,以奎章閣言啓曰,卽接內需司牒報,則咸興·永興兩本宮祭享時造燭封香吉日今月二十日卯時,香燭祭品奉詣吉日同月二十一日辰時俱吉云。以此日時擧行之意,敢啓。傳曰,知道。
李裕膺,以宗親府言啓曰,本府賜牌田土,在於全羅道務安·淳昌兩處,而挽近以來,府樣零替,主管無人,外邑奸吏頑民輩,無難作奸,如干結摠,將至盡失之境。再昨秋復舊改量事,草記蒙允後,所失結數,纔已搜尋,而屯監今若依前輪回下送,則別無益焉,弊復如前矣。自今爲始,兩處屯土,自各其邑,收稅上納,而此屯土,與無土免稅有異,結價依前從市直收稅事,永久遵行之意,分付該道臣,何如?傳曰,允。
判尹金鼎集疏曰,伏以時日流駛,因封奄過,仰惟聖慕皇瞿,益復如新,臣民慟廓,曷有其極?仍伏念臣於此時,待罪京兆,廞衛戒發之時,淸道植炬等節,皆臣之所檢飭耳,時値深夜,固宜十分致愼,事係莫重,無敢一毫疎忽,而臣旣不能先事董飭,又未能臨時周察,家路炬火,殆不成樣,法綱所在,萬萬駭悚,乃至有大僚筵奏。臣於是,昏謬溺職之罪,尤無所逃,滿心懍惶,罔知自措,何可以問備輕典,謂之已勘,不恩所以自劾之擧乎?玆敢短章控籲。伏乞聖明,仰稟東朝,下臣司敗,亟勘臣當勘之律,以安賤分焉。臣無任云云。答曰,省疏具悉。不無董飭之失,問備矣。更何爲引?
京畿監司金箕晩疏曰,伏以日月迅駛,大行大王因封奄過,仰惟三殿罔極之慟,殿下哀慕之情,益當如新。仍伏念臣,以百不肖似之質,叨萬難堪勝之任,居然爲周歲于餘矣。絲毫蔑效,徒然尸居,早晩僨誤,臣固自知。果於今番引路植炬之事,至被大僚請推之擧,臣滿心惶蹙,繼又慙恧。莫重廞衛,侵曉進發,倘使先事措飭,計步排植,多備餘炬,一齊照擧,則沿路燎光,豈若是疎稀?此莫非臣不能昭察之致。苟論其罪,焉逭當勘,而問備薄警,太屬寬歇,臣豈敢謂以輕勘,恬然晏然,不思所以自列之義乎?且臣於私義,終有所難安者。臣家從前與彼人,不得相接,今於勅行之來,有難如例迎送,擬將陳暴乞解,朝家預爲燭諒,曲垂體下之仁,特降替行之命,一二已例,非曰無之,借代擧行,終涉苟且。玆敢猥臚危衷,兼暴情實。伏乞聖明,仰稟東朝,亟賜威罰,以重事體,仍遞臣職,以安私分,千萬幸甚。臣無任云云。答曰,省疏具悉。有不飭之失,已問備矣。支勅事,中軍替行,何必辭爲?
戶曹參判閔致成疏曰,伏以日月流邁,山陵甫畢,仰惟聖上之哀慕,三殿之霣廓,撫時增慟,益復靡逮。仍伏念臣,以疵累餘蹤,年迫八旬,病廢九載,屢蒙恩除,一未承膺,屛伏田里,與鬼爲隣。自奉諱音,心神飛越,理固溘然,而苟延視息,冥頑至此,奄當因封之期,穹壤茫茫,此何人斯?臣逮事五朝,無一絲毫之報,罹此罔極,未遂攀髯之願,此日此痛,無地可泄。强疾登途,寸寸前進,瞻望廞衛,少伸微忱,虞卒禮訖,擬尋鄕路。不意地部佐貳之命,忽降於旅次呻囈之中,以若衰朽之賤,何以得此於淸明一初之政也?惶隕震懍,靡所容措。臣於年前北關事,伏蒙大行朝河海之澤,昭晰之開導之,雖不必追提,而朽木不雕,瑕玉難磨。今於逖違之餘,含恩戴德,固當不俟駕屨,一入脩門,仰瞻天陛,而顧以老醜之物,自齒人類,爲世唉笑。且況神精昏瞀,行步蹣跚,蠢動無路,召牌之下,自速逋慢之辜,尤增悚蹙。聖恩雖感於收簪,私義益切於循墻,不避猥越,略暴短章。伏乞聖明,俯垂鑑諒,仰稟東朝,亟遞臣職,以便公私,不勝幸甚。臣無任云云。答曰,省疏具悉。往事不必追提,卿其勿辭行公。
工曹參判趙秉駿疏曰,伏以仙馭已邈於封陵,聖考益切於迎虞,小大慟廓,曷有其極?仍伏念臣,職忝冬官,廞路植炬,皆是臣曹所糾檢,而判堂旣係敦工,則卽亞堂之責也,郞官又當拿囚,則亦上官之罪也。莫重輴行,時値深夜,固當十分審愼,而臣未能先期董飭,炬火全疎,致煩大僚之筵奏。臣於是,悚懍惶蹙,無所容措,以此昏謬溺職之罪,不可以問備薄勘而止。玆敢忙陳短章,自訟重戾。伏乞聖明,仰稟東朝,亟勘臣當勘之律,俾公體冞嚴,賤分粗安焉。臣無任云云。答曰,省疏具悉。不必爲引。
工曹參議李公翼疏曰,伏以卽見大僚筵奏,以發引時炬火多不燃植,請工曹堂上問備,臣亦堂上之一也,臣誠滿心惶恧,無地自容。夫廞衛啓發時,凡百擧行,各有有司之董飭,而至於沿塗植炬,乃是臣曹應行之事,而伊夜擧行,全不成樣,非但儀文之有闕,幾致道路之難辨,寧有如許事體,如許貌樣?終事之地,不能事事,迺有此今日之擧,自顧辜犯,合置何辟?亞堂雖已現告,臣實佐貳之任也,其所擧行,宜無異同,而獨自倖逭,晏然若無故者,是豈臣分之所敢安,而不思所以自處之道乎?玆敢不避猥越,略控衷懇。伏乞聖慈,俯賜鑑諒,仰稟東朝,亟勘臣當被之律,以肅國綱,以安私分,不勝幸甚。臣無任云云。省疏具悉。不必爲引。
己酉十一月初四日申時,上御熙政堂。大王大妃殿垂簾,山陵都監堂上入侍時,行左承旨金大根,假注書沈宜聞,記事官徐翼輔·南秉吉,山陵都監堂上洪在喆·趙鶴年·李鼎臣,以次進伏訖。上曰,史官分左右。上曰,山陵堂上進前。上曰,日月易邁,因封奄過,山陵役畢,罔極之中,實爲萬幸矣。在喆等奏曰,日月流邁,大行大王因封禮成,敦匠告訖,萬事邃古,臣等至慟,無以仰達矣。大王大妃殿掩抑下敎曰,日月易邁,因封禮成,儀容永閟,冤乎痛矣。山陵之役,今已告訖,罔極之中,實爲萬幸,而似此情理,無以爲言矣。卿等辭陵之時,亦當隕慟,而以其屢月賢勞,俱得無恙乎?在喆曰,王靈所曁,俱爲無頉矣。大王大妃殿曰,山陵認是吉地,而畢役後所見,果何如乎?在喆曰,陵所果是純吉之地,而安陵祭後,更爲看審,則役處別無未備之節矣。又奏曰,陵所近地稚松,自然爲轝士軍及役丁輩經夜時,多爲受傷,所見甚悶然矣。今則冬節已深,待明春補植似好,而相地官等之言,亦如是矣。大王大妃殿曰,局內所重,尤是自別,開春後當爲補植矣。在喆曰,今日入來肅拜時,監造官李彙廷有實病,未得待令矣。大王大妃殿曰,旣有實病,則何以肅拜,而病是本證乎?在喆曰,瘇漸云矣。大王大妃殿曰,卿等今旣入來肅拜矣。至於員役·工匠·下屬輩,皆無頉乎?在喆曰,果無一人有頉者,皆稱往前之所無云,此莫非王靈攸曁矣。大王大妃殿曰,卿等退去,善爲休息也。上曰,史官就座,仍命退,諸臣以次退出。
上在昌德宮廬次。
藥房都提調金道喜,提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金炳冀啓曰,備邊司郞廳來言,今日賓廳日次,而虞祭齋戒相値,不得來會云矣。敢啓。傳曰,知道。
兪章煥啓曰,筵說修正,何等審愼,而初二日入侍筵說,多有漏落錯誤處,記注之如是疎忽,萬萬駭然。今方改修正以入,而臣之矇然捧入,不勝惶悚。當該注書,所當重勘,而本院請推之外,無他可施之罰,何以爲之?敢稟。傳曰,注書從重推考,爾亦推考。
金炳冀啓曰,伊川府使鄭周應,移拜鐵原防禦使,有除朝辭赴任之命矣。密符則以前防禦使具鏘和所受仍佩,諭書則安寶,使院吏齎傳,何如?傳曰,允。
金大根啓曰,今此勅使出來時,黃州·平壤·安州·定州·義州五處迎慰使及平壤問安假承旨,依近例以道內守令,借銜差下,御帖及空名帖,遠接使齎去,以爲從便奉傳之地,而亦爲下諭于兩西道臣及各其守令處,使之擧行,何如?傳曰,允。
徐念淳,以吏曹言啓曰,今此客使出來時,兩西迎慰使,例以道內堂上守令下批矣。臨時若或有頉,則往復變通之際,將未免費却多日,有緩不及事之慮,迎慰使中,若有不得不更爲塡差之事,道臣以便近處守令,先爲塡差,借銜亦以已下批之職塡書後,具由狀聞之意,措辭關飭於兩西道臣處,何如?傳曰,允。
上在昌德宮廬次。
五虞祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
李裕膺啓曰,前後撥路申飭,何等截嚴,而今番奏請使狀啓,又此稽滯,萬萬未安。不能申飭之道臣及義州府尹,推考,何如?傳曰,允。
李裕膺,以兵曹言啓曰,新除授慶尙左水使李鍾赫,身病猝重,時月之內,萬無登途赴任之望,戶奴呈狀矣。實病旣如此,則不可强令赴任,改差,何如?傳曰,允。
又以備邊司言啓曰,關西後運襦衣二百二十領,紙衣一百領,照數稱量,木品紙品,亦爲看審監封後,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
孝定殿五虞祭親行敎是時,亞獻官左議政金道喜,終獻官興宣君昰應,贊禮禮曹判書成遂默,典祀官奉常正白宗杰,執禮軍資正李晉祥,執尊副司果朴商壽,大祝副司果沈敬澤,祝史副司果李承輔,齋郞弘文館校理宋廷和,盥洗位奉常僉正申學典,盥洗位兵曹正郞李昌廷,爵洗位成均典籍白宗逵,爵洗位成均典籍權宗憲,亞終獻盥洗位成均典籍權世祜,贊者引儀許玧,贊者引儀李亨植,謁者兼引儀尹致觀,謁者假引儀李民沼,贊引假引儀權中本,贊引引儀權鳳夏,祭監監察趙行鎭,祭監監察趙崇祖。
己酉十一月初六日子時,上詣孝定殿。五虞祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直提學徐憙淳,原任直閣李嘉愚·李景在·尹定鉉·吳取善,檢校直閣鄭最朝,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次。上具衰服出齋殿。贊禮前導入孝定殿東夾門,由東階陞詣板位西向立。贊禮跪啓俯伏哭。上俯伏哭。少頃,啓請止哭興四拜興平身。上止哭興四拜興平身。執禮曰,行奠幣禮。贊禮導上詣盥洗位,盥洗訖。仍詣尊所北向立。執尊者擧羃酌鬱鬯。上詣靈座前跪。念淳奉香。炳冀奉爐。上三上香。大根奉瓚跪進。贊禮啓請執瓚灌地。上執瓚灌地訖,以瓚授章煥,還置於尊所。說謨奉幣篚跪進。贊禮啓請執幣獻幣。上受幣授裕膺,奠于靈座前訖。贊禮導上降復位。執禮曰,行初獻禮。贊禮導上詣尊所。執尊者擧羃酌醴齊。上詣靈座前跪。大根奉爵跪進。贊禮啓請執爵獻爵。上執爵授炳冀,奠于靈座前訖。大祝副司果沈敬澤,進香案左,西向跪讀祝文訖。贊禮導上降復位。執禮曰,行亞獻禮。謁者引亞獻官左議政金道喜詣靈座前,行禮如儀訖,降復位。執禮曰,行終獻禮。謁者引終獻官東寧尉金賢根詣靈座前,行禮如儀訖,降復位。贊禮啓俯伏哭。上俯伏哭。少頃,止哭興四拜興平身。大祝納虞主如儀。贊禮導上詣望燎位。大祝捧祝幣燎於坎。贊禮啓禮畢,仍導上還齋殿。諸臣以次退出。
上在昌德宮廬次。
傳于洪說謨曰,遠接使留待。
傳于洪說謨曰,遠接使入侍。
己酉十一月初七日辰時,上御熙政堂。大王大妃殿垂簾,遠接使入侍時,左副承旨洪說謨,假注書沈宜聞,記事官徐翼輔·南秉吉,遠接使徐憙淳,以次進伏訖。上曰,史官分左右。上曰,遠接使進前。憙淳進前。大王大妃殿曰,勅行所經之州郡,應行供億之節,雖不提飭,想應依例等待,而館所各站,有雜人攔入之弊,卿須事事躬檢,各別禁飭,無爲貽羞於彼人也。我國使星往來時,下屬輩多有作弊於列邑,起鬧於閭里之端,今番則各別申飭,預加檢束,可也。憙淳曰,儐使之任,全藉威望,而臣本疎闊於事務,恐難憚壓行令,誠爲悚惶矣。謹當殫誠奉行,而臣曾於待罪松留時,見支勅之節,雖有預爲整待,臨時照察,則每難稱當,且於禁辟之際,彼人所見,亦多駭然者,此弊則果悶然矣。至於我國使行之列邑貽弊,旣伏承下敎,當隨事操束矣。大王大妃殿曰,卿必善爲之,而益加隨事規飭,誠心做去爲宜矣。至於沿路觀光,則擧動則尙不可一一禁之,而況其夾路棼集,不見可想,站所則必爲另加禁飭也。憙淳曰,下去後當各別檢束,而非但雜人之紛鬧,西路守令,多以差備官來待,擅爲往來於館所,有與通官輩相見之弊,故以至面熟,其中借銜之人,易致現露,亦足爲貽羞,另當禁察,而亦將先爲關飭矣。大王大妃殿曰,守令之出入面熟,尤加禁飭,而與道臣同爲檢束也。如是屢飭之後,若不善檢飭,則卿亦難免溺職之責矣。上曰,東朝飭敎,如是摯重,迎勅凡節,各別躬檢也。大王大妃殿曰,今番支勅,異於他時,彼人亦當有心看之,事事檢飭,勿爲一毫貽羞也。憙淳曰,今番果異於他時,故自下擧行亦加照飭,而大臣已以此意,有所仰奏者矣。接待之節,專意於我國使行,而在客使,則反欠不誠,至於館宇器物,以省費爲主,自致疎忽,雖按例之事,如有礙眼之端,臣當隨事另飭矣。大王大妃殿曰,支勅全以誠心爲主,不當有毫分減省之節,而專力於我使之接待,恐爲目前被罪而然矣。挨過於支勅之擧行,曾無擿發論罪之故也。今番則隨其現發,必爲論罪,而雖於迎送以後,若有入聞者,斷不容貸矣。仍敎曰,當此日寒,善爲往還也。上命賜藥物。憙淳起伏跪受。說謨進前奏曰,在前勅使,若除京外宴享,有別遣問安使中路致謝之例,而今番則異於他時,只行勞問之意,分付儐臣,迎慰使中,依已例從便擧行,而平壤問安假承旨,雖已啓下,若或臨時有頉,須以便近邑守令,道臣儐臣,推移塡差,借銜擧行後狀聞之意,預爲下諭,何如?上曰,依爲之。出擧條上命史官就座,仍命退,諸臣以次退出。
上在昌德宮廬次。
六虞祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大王大妃殿,傳于金大根曰,日昨儐使之行,已爲飭敎,復不必覼縷,而今番勅行,較諸庚甲,尤爲萬倍傷痛,心焉如毁。此時接賓,不能盡禮,則彼雖不言,亦豈無內省自愧乎?東方人狃於齷齪,每遇大國人,敢生凌侮之心,上自天使,以至家丁,執作玩人玩物之態,在道喧譁指點,在館排攔突入,傍若無人之狀,不見可想,寧有如許道理,寧有如許紀綱?且以供饋銀幣言之,無非以捱過當站爲主,以蔑於誠信予之人者,安得不可恥,安得不可悶?自廟堂各別措辭,行會於京畿監司·松都留守·兩西道臣·義州府尹,諸般擧行之事,加意講究以待,毋或有臨時慢忽不屑之歎,可也。千里迎送,自然有入聞之事,萬一不善措置者,斷當嚴處矣。竝宜知悉。
李裕膺啓曰,啓覆例於陽復前擧行,而卒哭前,不得如例擧行之意,敢啓。傳曰,知道。
李裕膺,以御營廳言啓曰,本廳千摠沈宜豐,身病甚重,勢難察任,改差,何如?傳曰,允。
六虞祭親行敎是時,亞獻官判府事權敦仁,終獻官東寧尉金賢根,贊禮禮曹判書成遂默,典祀官奉常正白宗杰,執禮副司果柳進翰,執尊副司果李鼎信,大祝應敎趙獻永,祝史副司果朴昇壽,齋郞副司果閔泳緯,盥洗位禮曹正郞邊亨淳,盥洗位兵曹佐郞白文振,爵洗位禮曹佐郞玄弼濟,爵洗位承文校檢李鍾灝,亞終獻官盥洗位典籍朴賢楷,贊者引儀許玧,贊者引儀李亨植,謁者兼引儀洪宜悳,謁者兼引儀李羲豐,贊引引儀金性奎,贊引假引儀權中本,祭監監察趙勉秀·趙崇祖。
己酉十一月初八日子時,上詣孝定殿。六虞祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直閣李嘉愚·李景在·金鼎集·尹定鉉·吳取善·徐有薰,檢校直閣鄭最朝,直閣趙然興,原任待敎金洙根,檢校待敎洪淳穆·金輔鉉,待敎尹滋悳,以次侍立。時至,通禮跪啓請出次。上具衰服出齋殿。贊禮前導入孝定殿東夾門,由東階陞詣板位西向立。贊禮跪啓俯伏哭。上俯伏哭。少頃,啓請止哭興四拜興平身。上止哭興四拜興平身。執禮曰,行奠幣禮。贊禮導上詣盥洗位,盥洗訖。仍詣尊所北向立。執尊者擧羃酌鬱鬯。上詣靈座前跪。念淳奉香。炳冀奉爐。上三上香。大根奉瓚跪進。贊禮啓請執瓚灌地。上執瓚灌地訖,以瓚授章煥,還置於尊所。說謨奉幣篚跪進。贊禮啓請執幣獻幣。上受幣授裕膺,奠于靈座前訖。贊禮導上降復位。執禮曰,行初獻禮。贊禮導上詣尊所。執尊者擧羃酌醴齊。上詣靈座前跪。大根奉爵跪進。贊禮啓請執爵獻爵。上執爵授炳冀,奠于靈座前訖。大祝應敎趙獻永,進香案左,西向跪讀祝文訖。贊禮導上降復位。執禮曰,行亞獻禮。謁者引亞獻官判府事權敦仁詣靈座前,行禮如儀訖,降復位。執禮曰,行終獻禮。謁者引終獻官東寧尉金賢根詣靈座前,行禮如儀訖,降復位。贊禮啓俯伏哭。上俯伏哭。少頃,止哭興四拜興平身。大祝納虞主如儀。贊禮導上詣望燎位。大祝捧祝幣燎於坎。贊禮啓禮畢。仍導上還齋殿。諸臣以次退出。
上在昌德宮廬次。
七虞祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上冬至單子問安。答曰,知道。
傳于金大根曰,晝茶禮當自內親行矣。百官入參。
傳曰,直提學金大根馳詣仁陵,奉審摘奸,仍留監祭,仍詣長陵,一體奉審以來。
以全羅道黃腸敬差官李鎭默狀啓,所封木品,亦未盡善,惶恐待罪事,傳于李裕膺曰,勿待罪事,回諭。
李裕膺,以義禁府言啓曰,全羅監司南秉哲狀啓內,羅州營將趙秉善,爲先罷黜,其罪狀,令攸司稟處事,啓下矣。趙秉善,時在任所,依例發遣府書吏,交代後拿來,何如?傳曰,待待命拿囚。
孝定殿七虞祭兼冬至祭親行敎是時,亞獻官領議政鄭元容,終獻官永明尉洪顯周,贊禮禮曹判書成遂默,典祀官奉常正白宗杰,執禮掌樂正金炳雲,執尊副司果朴永輔,大祝副司果洪淳穆,祝史副校理南鍾三,齋郞正言韓敬源,盥洗位刑曹佐郞任秀龍,盥洗位典籍朴鎬源,爵洗位典籍吉鎭五,爵洗位典籍金大默,亞終獻盥洗位直講安永豐,贊者引儀許玧,贊者引儀李亨植,謁者兼引儀高鎭鶴,謁者兼引儀沈龜祖,贊引假引儀李民沼,贊引引儀權鳳夏,祭監監察宋奎灝,祭監監察宋惇熙。
己酉十一月初九日子時,上詣孝定殿。七虞祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直閣李嘉愚·李景在·金鼎集·尹定鉉·吳取善·徐有薰·李公翼,檢校直閣鄭最朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次。上具衰服出齋殿。贊禮前導入孝定殿東夾門,由東階陞詣板位西向立。贊禮跪啓俯伏哭。上俯伏哭。少頃,啓請止哭興四拜興平身。上止哭興四拜興平身。執禮曰,行奠幣禮。贊禮導上詣盥洗位盥洗訖。仍詣尊所北向立。執尊者擧羃酌鬱鬯。上詣靈座前跪。念淳奉香。炳冀奉爐。上三上香。大根奉瓚跪進。贊禮啓請執瓚灌地。上執瓚灌地訖,以瓚授章煥,還置於尊所。說謨奉幣篚跪進。贊禮啓請執幣獻幣。上受幣授裕膺,奠于靈座前訖。贊禮導上降復位。執禮曰,行初獻禮。贊禮導上詣尊所。執尊者擧羃酌醴齊。上詣靈座前跪。大根奉爵跪進。贊禮啓請執爵獻爵。上執爵授炳冀,奠于靈座前訖。大祝副司果洪淳穆,進香案左,西向跪讀祝文訖。贊禮導上降復位。執禮曰,行亞獻禮。謁者引亞獻官領議政鄭元容詣靈座前,行禮如儀訖,降復位。執禮曰,行終獻禮。謁者引終獻官永明尉洪顯周詣靈座前,行禮如儀訖,降復位。贊禮啓俯伏哭。上俯伏哭。少頃,上止哭興四拜興平身。大祝納虞主如儀。贊禮導上詣望燎位。大祝捧祝幣燎於坎。贊禮啓禮畢,仍導上還齋殿。諸臣以次退出。
己丑十一月初九日午時,上詣孝定殿。晝茶禮親行入侍時,行都承旨徐念淳,行左承旨金大根,右承旨兪章煥,左副承旨洪說謨,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直閣李嘉愚·李景在·金鼎集·尹定鉉·吳取善·徐有薰·李公翼,檢校直閣鄭㝡朝,原任直閣金始淵,直閣趙然興,原任待敎金洙根,檢校待敎李㘾·洪淳穆·金輔鉉,待敎尹滋悳,以次侍立。時至,通禮跪啓請出次。上具衰服,出齋殿幄次,由孝定殿大門東夾以入,由東階陞詣板位。引儀唱跪俯伏哭。上跪俯伏哭。引儀唱止哭興四拜興平身。上止哭行四拜禮訖。仍詣靈座前北向跪。通禮啓請三上香。念淳奉香。大根奉爐。三上香訖。通禮啓請執盞獻盞。大根執盞。章煥·說謨·裕膺以次獻盞,三獻訖。上出戶降復位。引儀唱跪俯伏哭。上跪俯伏哭。引儀唱止哭興四拜興平身。上止哭行四拜禮訖。引儀唱左通禮導殿下還齋殿。上還由東階以降,出東夾門,仍入幄次。諸臣以次退出。
上在昌德宮廬次。
藥房提調李若愚,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金大根啓曰,明日常參·經筵,取稟。傳曰,停。
金炳冀啓曰,備邊司郞廳來言,今日賓廳日次,而卒哭祭齋戒相値,不得來會云矣,敢啓。傳曰,知道。
徐念淳啓曰,事變假注書李東旭,身病猝重,勢難察任,今姑改差,何如?傳曰,允。
李東旭改差,代以裵象鉉爲事變假注書。
大王大妃殿,傳于金大根曰,良娣祠版,遣內侍致祭,恩彦君內外祠版題主日,遣承旨致祭,全溪大院君內外祠版題主日,遣正卿致祭,祭文令內閣撰進。
傳于李裕膺曰,卒哭祭親行時出宮門路,協陽門爲之,雲寶劍置之,侍衛入直磨鍊。
傳于李裕膺曰,侍衛軍兵毛具,從便爲之。
李裕膺,以訓鍊都監言啓曰,本局別將尹羲烈,身病猝重,勢難察任,改差,何如?傳曰,允。
上在昌德宮。停常參·經筵。
上詣孝定殿。入齋室後,藥房·內閣·政院·玉堂口傳問安。答曰,知道。
卒哭祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
還內後,藥房·內閣·政院·玉堂口傳問安。答曰,知道。
進御二錢重人蔘粟米飮,自今日一貼式,限三貼煎入事,榻前下敎。
大王大妃殿進御二錢重人蔘粟米飮,自今日一貼式,限三貼煎入事,榻前下敎。
王大妃殿進御二錢重人蔘粟米飮,自今日一貼式,限三貼煎入事,榻前下敎。
徐念淳啓曰,藥房提調·副提調持粟米飮來待矣。傳曰,封入。
金大根啓曰,明日仁陵忌辰祭齋戒,再明日永陵忌辰祭齋戒,三明日靖陵忌辰祭齋戒,十五日·十六日永陵忌辰祭齋戒·正日相値,視事頉稟之意,敢啓。傳曰,知道。
又啓曰,明日召對,取稟。傳曰,爲之。
徐念淳啓曰,右副承旨金炳冀,今日不爲仕進,卽爲牌招,何如?傳曰,允。
又啓曰,假注書沈宜聞,身病猝重,勢難察任,今姑改差,何如?傳曰,允。
沈宜聞改差,代以李崙夏爲假注書。
傳于李裕膺曰,三都監摠護使以下,別單書入。
傳于李裕膺曰,初喪時承旨洪鍾應加資屬耳,勿論,沈宜冕加資,因山時陪從承旨鄭㝡朝·李明迪竝加資,史官南秉吉,假注書趙翼東竝陞六,取土承旨徐念淳加資,上諡時禮房承旨洪說謨加資。
傳于李裕膺曰,初喪時待令中官黃鍾和·趙漢吉·權容鼎·李敏榮竝加資。
傳于李裕膺曰,政官牌招開政,賞典下批。
李裕膺,以禮曹言啓曰,大王大妃殿傳曰,良娣祠版,遣內侍致祭,恩彦君內外祠版題主日,遣承旨致祭,全溪大院君內外祠版題主日,遣正卿致祭,祭文令內閣撰進事,命下矣。今十一月二十日祗受云,依此擧行,而取考謄錄,則德興大院君廟致祭時祭物,自奉常寺進排,今此全溪大院君內外祠版致祭時祭物,令奉常寺封進,執事官,令吏曹差出事,竝以分付,何如?傳曰,允。
又以奎章閣言啓曰,原任待敎金英根已喪,致賻致弔恤孤致祭勸肉等節,待因山後擧行事,草記允下矣。因山已過,依例擧行之意,敢啓。傳曰,知道。
又以奎章閣言啓曰,原任待敎金英根喪,依定式遣檢書官,傳給內賜賻物,仍爲致弔恤孤以來之意,敢啓。傳曰,知道。
又以兵曹言啓曰,五衛將鄭一曄,文臣兼宣傳官李興敏,俱以病難供職,呈狀乞遞,竝改差,何如?傳曰,允。
又以訓鍊都監言啓曰,本局中軍趙存中,身病猝重,勢難察任,改差,何如?傳曰,允。
又以御營廳言啓曰,本廳中軍閔晳,身病甚重,勢難察任,改差,何如?傳曰,允。
又以濬川司言啓曰,本司都廳訓鍊都監別將尹羲烈改差,代以御營廳別將李觀熙差下,使之察任,何如?傳曰,允。
孝定殿卒哭祭親行敎是時,亞獻官判府事權敦仁,終獻官東寧尉金賢根,贊禮禮曹判書成遂默,典祀官奉常正白宗杰,執禮司成尹行謨,執尊司僕正金翊鎭,大祝直閣趙然興,祝史正言洪鍾雲,齋郞副司果朴昇壽,盥洗位刑曹佐郞任秀龍,盥洗位典籍朴鎬源,爵洗位典籍吉鎭五,爵洗位典籍金大默,亞終獻盥洗位直講安永豐,贊者引儀許玧,贊者引儀李亨植,謁者兼引儀尹致觀,謁者兼引儀金晉禎,贊引引儀金性奎,贊引假引儀李相璡,祭監監察趙行鎭,祭監監察趙崇祖。
己酉十一月十一日子時,上詣孝定殿。卒哭祭親行入侍時,行都承旨徐念淳,行左承旨金大根,右承旨兪章煥,左副承旨洪說謨,右副承旨金炳冀,同副承旨李裕膺,假注書趙翼東·沈宜聞,記事官徐翼輔·南秉吉,提學金學性,原任直閣李嘉愚·李景在·金鼎集·尹定鉉·吳取善·徐有薰,檢校直閣鄭㝡朝,直閣趙然興,原任待敎金洙根,檢校待敎洪淳穆·金輔鉉,待敎尹滋悳,以次侍立。時至,左通禮跪啓請外辦。上具衰服,乘輿出宣化門。藥房提調李若愚,副提調徐念淳進前奏曰,侵夜勞動,聖體,若何?上曰,一樣矣。由協陽門入延英門,至宣政門外。左通禮跪啓請降輿。上降輿。通禮導殿下,由宣政門入齋殿。通禮進當齋殿前,俯伏跪啓請行禮。上杖出齋殿。贊禮前導入孝定殿東夾門,由東階陞詣板位西向立。贊禮跪啓俯伏哭。上俯伏哭。少頃,啓請止哭興四拜興平身。上止哭興四拜興平身。執禮曰,行奠幣禮。贊禮導上詣盥洗位,盥洗訖。仍詣尊所北向立。執尊者擧羃酌鬱鬯。上詣靈座前跪。念淳奉香。說謨奉爐。上三上香。大根奉瓚跪進。贊禮啓請執瓚灌地。上執瓚灌地訖,以瓚授說謨,還置於尊所。章煥奉幣篚跪進。贊禮跪啓請執幣獻幣。上受幣授大根,奠于靈座前訖。贊禮導上降復位。執禮曰,行初獻禮。贊禮導上詣尊所。執尊者擧羃酌醴齊。上詣靈座前跪。念淳奉爵跪進。贊禮啓請執爵獻爵。上執爵授大根,奠于靈座前訖。大祝直閣趙然興,進香案右,東向跪讀祝文訖。贊禮導上降復位。執禮曰,行亞獻禮。謁者引亞獻官判府事權敦仁詣靈座前,行禮如儀訖,降復位。執禮曰,行終獻禮。謁者引終獻官東寧尉金賢根詣靈座前,行禮如儀訖,降復位。贊禮啓俯伏哭。上俯伏哭。少頃,止哭興四拜興平身。大祝納虞主如儀。贊禮導上詣望燎位。大祝捧祝幣燎於坎。贊禮啓禮畢,仍導上還齋殿。禮曹判書進當齋殿前,俯伏跪啓請改服。上改服。左通禮詣齋殿前,跪啓請出次。上具布裹翼善冠·布袍·布裹烏犀帶·白皮靴,出齋殿至宣政門外。左通禮跪啓請乘輿。上乘輿出延英門。領府事趙寅永,領議政鄭元容,判府事權敦仁,左議政金道喜等進前奏曰,日月易邁,卒哭奄過,哀慕之情,當復如何?上曰,罔極。寅永等曰,侵夜勞動,聖體,若何?上曰,一樣矣。左右通禮前導,由協陽門入宣化門,上降輿入內。諸臣以次退出。
上在昌德宮。停常參·經筵。
徐念淳啓曰,藥房副提調持粟米飮來待矣。傳曰,封入。
李裕膺啓曰,行大司憲徐左輔,執義朴龍九,掌令白宗佺,持平姜晉奎呈辭,掌令崔大寔,持平李亮信在外,監察茶時之意,敢啓。傳曰,知道。
徐念淳啓曰,左副承旨洪說謨,今日不爲仕進,卽爲牌招,何如?傳曰,允。
傳于徐念淳曰,永陵受香承旨,仍爲奉審摘奸,局內諸陵,一體奉審。
趙翼東陞六,代以鄭東奎爲假注書。
以三都監摠護使以下別單,傳于李裕膺曰,摠護使領府事趙寅永鞍具馬一匹面給,提調判敦寧徐憙淳,禮曹判書徐箕淳·成遂默竝加資,知事金蘭淳,禮曹判書徐左輔竝日淺,勿論,左參贊金左根熟馬一匹面給,都廳副司果洪淳穆加資,郞廳尙衣僉正成載璜,禮曹佐郞玄弼濟,欑宮別工作監役李晉在竝日淺,勿論,郞廳司僕僉正金㝡秀,戶曹正郞金炳喬,司饔僉正金,副司果李台鉉·宋一成·金商一·李獻翼竝陞敍,監造官副司勇李,繕工奉事兪致範,司宰直長鄭永朝,別工作假監役李憲度·趙秉珏竝六品遷轉,魂殿修理所監役官繕工奉事權鍾健兒馬一匹賜給,宗戚執事興寅君最應·興宣君昰應·永明尉洪顯周·東寧尉金賢根·昌寧尉金炳疇,左參贊金左根,行護軍金輔根,工曹參判趙秉駿,敦寧都正趙秉夔,右副承旨金炳冀竝熟馬一匹賜給,益平君,永平君昱,刑曹參議洪祐喆竝加資,前主簿金炳潗,副司果金炳地竝陞敍,參奉炳三,司勇洪奭鍾竝陞六,代奠官興宣君昰應熟馬一匹面給,啓殯時拭梓宮官,到山陵啓殯時拭梓宮官左議政金道喜廐馬一匹面給,執巾者濟用奉事徐敬淳,副奉事李承敬,執水者奉常正白宗杰各兒馬一匹賜給,初銘旌書寫官東寧尉金賢根,梓宮上字書寫官判敦寧徐憙淳,改銘旌書寫官左參贊金左根,下玄宮銘旌書寫官永明尉洪顯周竝熟馬一匹賜給,上諡殯殿左通禮黃燝,右通禮金聖謙,贊儀李寬永,東西唱引儀許玧·李亨植竝依乙未年捧傳旨,殯殿次知中使申寬吉·鄭喜常竝加資,資窮者代加,都薜里李元會日淺,勿論,崔健常·金雲璧各熟馬一匹賜給,進止長番吳仁業等六人竝加資,薜里金生麗等八人竝半熟馬一匹賜給,從事官金錦雲等三人竝令內府陞敍,羅排哭差備金萬成等二十二人各內下上弦弓一張賜給,複差備崔健常,襲差備申寬吉等六人,造果次知黃鍾和各熟馬一匹賜給,別看役前五衛將李得祿,嘉善趙完斌竝邊將除授,其餘奏時官·寫字官·畫員·錄事·計士·牌將·守僕·別監·員役·工匠等,竝依乙未年例施賞。國葬都監摠護使領府事趙寅永鞍具馬一匹面給,提調知事李嘉愚,戶曹判書金學性,兵曹判書尹定鉉,都廳掌樂正金炳雲,直閣趙然興竝加資,郞廳司果洪章燮,戶曹正郞李時敏·朴宗敦·鄭性秀,戶曹佐郞徐容淳,尙衣主簿尹定鎬,別工作監役金商礪竝陞敍,郞廳兵曹正郞李秉德,司導僉正鄭海尙,監造官副司勇尹亨鎭,禁府都事閔種淑竝日淺,勿論,監造官副司勇閔德鎬·李圭秉·李學默,典設別檢任惇常竝六品遷轉,虞主所監造官奉常正白宗杰,表石誌石所監造官奉常主簿黃履明,郞廳典牲署判官李源一各兒馬一匹賜給,分長興奉事權宅夏·徐眉淳,分典設別提尹錫萬各加一資,資窮者代加,請諡宗廟上諡殯殿捧冊寶官領議政鄭元容,下玄宮時捧哀冊贈玉帛官領議政鄭元容鞍具馬一匹面給,諡狀製述官上護軍李若愚,諡冊文製述官戶曹判書金學性,書寫官行護軍金輔根,哀冊文製述官慶尙監司徐箕淳,書寫官金鼎集,表石陰記書寫官判敦寧徐憙淳,誌文製述官兵曹判書尹定鉉,虞主書寫官行護軍金景善竝加資,行狀製述官判府事權敦仁,表石陰記製述官領議政鄭元容,表石大字篆文書寫官左議政金道喜,寶篆文書寫官領敦寧洪在龍各鞍具馬一匹面給,誌文書寫官守判府事李啓朝,改銘旌書寫官左參贊金左根,下玄宮銘旌書寫官永明尉洪顯周竝熟馬一匹賜給,輓章書寫官司成金元植,副司直趙獻永·兪致善·洪秉壽·尹行謨,副校理李承輔·李參鉉,校理宋廷和·金敬鉉,副司果李升洙各上弦弓一張賜給,頓遞使判尹金鼎集,陪往大將行護軍尹義儉各半熟馬一匹賜給,從事官前縣監元世熺,前郡守閔祥鎬竝陞敍,讀諡冊官應敎沈敬澤,讀諡寶官副司果李敎英竝加資,捧諡冊官禮曹正郞邊亨淳,兵曹佐郞韓龍源,捧諡寶官兵曹正郞李冀禎,禮曹佐郞李東韻各兒馬一匹賜給,擧案者司僕主簿鄭基年,司宰奉事金性根,濟用副奉事李承敬,掌苑別提尹星逵,司饔直長李源植,刑曹正郞黃鍾奭,褥席執事刑曹佐郞金伯均,漢城庶尹李祿在,尙衣僉正成載璜,工曹正郞宋太熙各加一資,資窮者代加,發引時捧敎命執事·捧竹冊官·捧玉印官·捧諡冊官·捧諡寶官·神帛輦前捧香爐執事,箱差備官·卓差備官·帕差備官·几差備官·臺差備官·捧贈玉官·捧贈帛官·捧哀冊官·筲櫃差備官·磁器櫃差備官·標信櫃差備官·樂器櫃差備官·硯匣鏡梳函櫃差備官·籩豆櫃差備官·御製櫃差備官·遺衣函差備官·服玩函差備官·几樻差備官·杖櫃差備,大轝前面木榼內實果進止差備官·捧香罏香盒官·舁梓宮官·羽藻奉持官·拭梓宮時執巾者執水者·攝司僕正·柩衣函銘旌函差備官·柩衣銘旌縫造官·褥席執事·擧案者各加一資,資窮者代加,神帛大祝·虞主大祝·浴主大祝各半熟馬一匹賜給,封閉官執義朴龍九加資,讀哀冊官副司果李,攝左通禮軍資正李晉祥,校理宋廷和竝陞敍,別看役前縣監安時赫外職調用,前中軍李浩文加資,靈轝侍衛申寬吉等八人竝半熟馬一匹賜給,其餘看役領率衛將·牌將,計士·寫字官·畫員·錄事·忠贊衛·員役·工匠等,竝依乙未年例施賞。山陵都監摠護使領府事趙寅永鞍具馬一匹面給,提調刑曹判書尹致秀,右參贊李憲球竝日淺,勿論,右參贊趙鶴年,工曹判書李鼎臣,大護軍洪在喆,都廳司直朴永輔·宋近洙竝加資,郞廳繕工副正沈元澤,郞廳副司果曺錫弼·洪祐信·金彝淳·嚴錫明,敦寧判官朴興壽,刑曹正郞朴龜夏,軍資主簿金尙鉉,廣興主簿趙應和竝陞敍,禮曹正郞趙光濂,敦寧判官朴興壽,工曹佐郞宋太熙竝日淺,勿論,司僕主簿李淳榮,副司果金周淳,京郞廳司果朴文,分長興主簿沈宜贊各兒馬一匹賜給,監造官副司勇李鼎謨·金命根·李彙廷,童蒙敎官趙永和,別工作假監役林容鎭竝六品遷轉,贈玉帛官領議政鄭元容鞍具馬一匹面給,拭梓宮兼覆土官左議政金道喜廐馬一匹面給,封閉官執義朴龍九加資,京畿監司金箕晩,陵所排設兼雜務差使員楊州牧使金萬根竝熟馬一匹賜給,攝通禮軍資正李晉祥,校理宋廷和竝陞敍,景陵莎草改補時兼監役直長尹性善,參奉朴海昇竝兒馬一匹賜給,別看役通津府使姜彝五,前縣監李熙進竝守令除授,相地官敎授趙永煥,令本監高品付料,方外地師前郡守梁鍾華,前主簿金成九竝守令除授,副司勇朴大熙·徐枝亨竝初仕調用,長生殿都提調領議政鄭元容鞍具馬一匹面給,提調禮曹判書徐左輔日淺,勿論,禮曹判書徐箕淳·成遂默,戶曹判書金學性,工曹判書李鼎臣竝半熟馬一匹賜給,都廳戶曹正郞李時敏,禮曹正郞李鎭默,佐郞李東韻,工曹正郞金佑鉉,郞廳監役趙秉珏·丁秀敎竝兒馬一匹賜給,都廳工曹佐郞朴初壽日淺,勿論,大轝陪從司謁河俊鶴,神輦陪從司謁范元植,造成所京看役南性甲竝邊將除授,統將李景濂·朴處煥竝加資,行首武監崔虎大等二人,別監丁恩植等四人竝帖加,扶着差備武藝廳十九人,神輦侍衛武藝廳二十三人,大轝扶策別監,神輦侍衛別監三十六人各木一疋賜給,其餘攝贊儀·攝典儀·東西唱假引儀·引接假引儀·香陪官·祭文正書忠義·儀器校正官·奏時官·監官·撥將·陵上守直·鄕所·畫員·醫員·擇日官·計士·錄事·看役·牌將·捕校·守僕·員役·工匠等,竝依乙未年例施賞。
傳于李裕膺曰,今番賞典中,一人雖兼數事,毋得疊授。
李裕膺啓曰,檢閱徐翼輔,謂有館規,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
傳于李裕膺曰,前檢閱尹滋悳,一體陞六。
兪章煥啓曰,左右史不可不備,別兼春秋金德根·閔致庠,竝卽牌招入直,何如?傳曰,允。
又啓曰,吏曹判書李憲球,參判李圭祊,參議成原默牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
兪章煥,以吏曹言啓曰,請諡宗廟上諡殯殿時讀諡寶官副司果李敎英,國葬都監都廳奎章閣直閣趙然興,山陵都監都廳副司直宋近洙竝加資事,命下矣。俱未經準職,何以爲之?敢稟。傳曰,勿拘。
又以吏曹言啓曰,請諡宗廟上諡殯殿時讀哀冊官副司果李,因山時攝左通禮軍資監正李晉祥,弘文館校理宋廷和竝陞敍事,命下矣。俱經準職,何以爲之?敢稟。傳曰,竝加資。
李裕膺,以兵批言啓曰,上護軍李若愚,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
又以兵批言啓曰,陞資拜營將者,瓜前以不職遞罷,則勿計朔數多少,還收資級,載在法典矣。前羅州營將趙秉善,旣已罷黜,所授加資,依例還收之意,敢啓。傳曰,知道。
有政。吏批,判書李憲球進,參判李圭祊牌招不進,參議成原默牌招不進,左副承旨兪章煥進。啓曰,玉堂闕員,今當差出,而擬望之人,乏少,相避竝擬,何如?傳曰,允。以宋來熙爲執義,尹行福爲校理,洪淳穆爲刑曹參議,李鼎信爲掌樂正,姜英國爲軍資正,趙獻永爲中學敎授,洪秉壽爲南學敎授,李承輔爲西學敎授,李儒膺爲司宰直長,朴齊寅爲繕工奉事,李承謙爲典設別檢,鄭基興爲童蒙敎官,沈英澤·洪在磻爲假監役。承文正字單李東旭,副正字單林昺默,承文提調單金左根·金鼎集·徐念淳·金洙根·徐英淳·金輔根以上還差,尹定鉉·趙秉駿·洪羲錫·黃浩民·南性敎·金大根·李經在·李是遠·鄭德和·李孝淳以上差下事承傳。分承旨金在田·金永爵·沈宜冕·嚴錫鼎,以上減下。判敦寧徐憙淳,上護軍李若愚今加輔國,慶尙監司徐箕淳,知事李嘉愚今加崇政,禮曹判書成遂默,戶曹判書金學性,兵曹判書尹定鉉,右參贊趙鶴年,工曹判書李鼎臣,大護軍洪在喆,漢城判尹金鼎集今加正憲,益平君,永平君昱今加承憲,行護軍金景善今加資憲,行都承旨徐念淳,行護軍金輔根今加嘉義,分承旨沈宜冕,行副護軍鄭㝡朝·李明迪,左副承旨洪說謨,刑曹參議洪祐喆今加嘉善,副司果洪淳穆,掌樂正金炳雲,直閣趙然興,副司直朴永輔·宋近洙·沈敬澤·李敎英·李·李晉祥·宋廷和·朴龍九今加通政,前中軍李浩文今加嘉善,中官吳仁業·宋遇容·鄭之良·河浚浩·丁台和·金在寬今加通政,黃鍾和今加正憲,趙漢吉今加嘉善,權容鼎·李敏榮今加通政,梁重吉今加正憲,尹濟源今加通政,加資事承傳。
兵批,判書尹定鉉進,參判黃浩民病,參議韓兢人入直,參知柳興吉病,同副承旨李裕膺進。以任泰濬·李復鉉爲僉知,禹岱河·李石鉉·朴鼎鉉·李經修爲五衛將,鄭基世爲曹司衛將,許潤爲忠翊衛將,金之晦·柳應沂爲景福將,姜皓鳳·吳永秀爲慶熙將,梁柱石爲訓鍊僉正,尹行福·南秉吉爲文兼,金東稷爲部將,李敏初爲守門將,李亨夏爲慶尙左水使,柳光魯爲羅州營將,李敏德爲京畿中軍,李命瑞爲法聖僉使。知事李若愚,同知鄭得賢,大護軍金景善·安光直,護軍沈宜冕·鄭㝡朝·李明迪·洪祐喆·白殷鎭,副護軍金在田·金永爵·嚴錫鼎·洪淳穆·金炳雲·趙然興·朴永輔·宋近洙·沈敬澤·李敎英·李·李晉祥·朴龍九·李鍾赫·張斗斌·張斗顯,副司果南秉吉·趙翼東·李·兪致範·鄭永朝·李憲度·閔德鎬·李圭秉·任惇常·李學默·金商礪·李鼎謨·趙永和·金命根·李彙廷·林容鎭·金炳三·洪奭鍾·尹滋悳·徐翼輔,以上竝單付。
吏批,再政。以趙秉履爲禁府都事,洪祐賢爲監役。行右承旨洪說謨,左副承旨兪章煥。
兵批,再政。以申在元爲訓鍊判官。同知單李經修,僉知三單禹垈河·李石鉉·朴鼎炫。
以吏曹參議成原默牌不進罷職傳旨,傳于兪章煥曰,只推。
以左副承旨洪說謨牌不進罷職傳旨,傳于李裕膺曰,只推。
以別兼春秋金德根·閔致庠牌不進罷職傳旨,傳于李裕膺曰,只推。
金炳冀,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
又以禁衛營言啓曰,本營中軍李敏德,身病甚重,勢難察任,今姑改差,何如?傳曰,允。
以南錫圭爲都監中軍。
以趙元錫爲御營中軍。
以朴蓍會爲禁軍別將。
兪章煥,以宗簿寺提調意啓曰,國恤卒哭後,璿源譜略·國朝御牒,當爲修正,而或有設廳之例,多有自本寺擧行之例。今番則何以爲之乎?敢稟,傳曰,旣多本寺擧行之例,依此爲之。
又以敦寧府言啓曰,大殿嗣位,大妃殿尊崇位號,今當紀載於御牒及譜冊,依例修整次,設廳之意,敢啓。傳曰,知道。
又以敦寧府言啓曰,大行大王廟號·諡號,今當紀載於御牒,依例修整次,設廳之意,敢啓。傳曰,知道。
金炳冀,以兵曹言啓曰,在前扈衛軍官等,同入於禁軍廳時,若値冬節,則草記變通,曾有已例矣。見今日寒如此,合有變通之道,今亦依前例,扈衛別將及軍官等,姑爲移接於昌慶宮監印所前忠壯衛忠翊衛直所,而移接時,除標信擧行,何如?傳曰,允。
左議政金道喜疏曰,伏以日月有時,禮制奪情,我大行大王因封奄成,玄隧永閉,旣反而虞而卒哭矣。遺弓莫攀,眞遊寢邈,伏惟我殿下,攀號靡逮,哀慕冞新,如賤臣者,白首無死,尙縻職次,以厚沐恩渥之一微軀,未能遂蟻蓐之願,只自俯仰號霣而已。仍伏念臣,卽至庸愚極癃朽之賤品耳,忝據匪據,挨到今日,是豈臣夢寐攸及哉?始受先朝委寄之重,辭不獲命,繼遭天地崩坼之變,身不自有,扶曳班次,拚死周旋,間或囁嚅,筵席思欲陳暴,而慈敎懇摯,責勉甚隆。臣於是,感泣遲徊,輒不敢竟其說,迺者山陵禮成,終事已畢,銜哀收涕,始可言私。臣若貪戀寵渥,怵畏義分,不以此時,悉披肝膈於天日之下,以冀倖其鑑燭,而泯默自阻,因循淟涊,終至於僨敗而莫之救,則臣無容議,爲國將何賴焉?噫,臣於見任,一誤再誤,而今玆叨玷,已浹兩歲,本末長短,具在輿評,顧何嘗一毫堪承而冒是職,亦何嘗一分稱塞而久是任乎?恒自負愧,動輒生疣,宜去之端,不勝更僕,而就其大要,亦惟曰才之不逮也,曰病之難强也。雖使臣無病,不才則當斥,雖使臣有才,旣病則可去,矧兼此無才而有病,才旣萬萬不似,而病且實實無奈者乎?臣以此自決於心,而尙不得歷擧而自言,雖以殿下則哲之明,容有所遺照矣。臣素蔑學識,近益昏聵,叩其中了無一物,只是倥倥然虛殼,而乃使之委蛇於具瞻之位,贊襄於宥密之謨,是何異於飾土木以纓弁,責聾瞽以視聽也哉?況値聖上龍飛,百度維新,將以上裨一初淸明之化,下副八域想望之情,其爲任誠何如,而時又何等時也?臣欲殫竭智思,而百無一曉,欲僶勉酬應,而十常九錯,臣非樂爲此憒憒,而此乃天分所拘,顧何以踰越乎?宜早斥退,固無待乎病也。至若臣貞痼之疾,積祟痰濕,而轉成膏肓,脚痺是已,窩藏於焦膈之內,流注於肢體之末,源委至深且久,症形屢發愈乖。曾在先朝,亦嘗以是病乞缷是任,獲蒙恩諒,至今追惟,血涕無從,而比緣衰耗忒甚,眞元大脫,宿痾頓添,夏秋徂冬,寧日絶罕,特因廞衛期迫,奔奏呼號,痛痒在身,都不省覺,而至其蹣跚欲仆之狀,固已莫掩於衆目矣。及乎歸臥私室,四大投地,百骸俱疼,脛膝之攣縮者,上而頑硬於腰膂,腠理之牽引者,深而鑽刺於骨髓。加以眩瞀痞悶,阻食與眠,跧踣床玆,蠢動無路,其不可以藥餌奏效而時月望瘳也審矣。醫言脚氣入腹,最號難治,此殆鬼事將迫,顧何以支梧乎?宜卽遞去,又奚論於才也?或謂輔相任重,不可輒以病輕遞,又謂時事多艱,不宜輒以病求退,此指才有餘而病未甚焉者耳。若臣之才之病,俱在末如之何,惟其任重也,故不可以不去,惟其時之多艱也,故去之尤不可以不速。不幸而竟不覓去,遂斃于官,則貪榮忘恥,仰孤禮遇,死者有知,其何能瞑?苟非然者,追先報今,庶僚猶然,況臣受恩三朝,與天無極,頂踵毛髮,莫非造化攸賜,而此生此世,塵刹無階,豈忍惜垂盡之喘,甘爲不誠之言,以欺天聽,而惟便己之是圖哉?臣雖無狀,汙不至此,冒昧號籲,不自知止者,顧其心則國耳公耳,不報之報,庶幾在是,念臣情事,良亦慼矣。伏乞聖明,特垂矜諒,將臣所帶議政之銜,仰稟東朝,亟許鐫免,以卒天地生成之澤焉。臣無任云云。答曰,省疏具悉卿懇。此時儘如卿言矣。果何等時也,而欲爲就閒之計乎?向日簾敎,似當記有,而鼎席備員,嘗所留心,而哀遑未果耳。何況勉副卿求去之志,而使首揆獨賢,非所可論,卿之忠厚智慮,可以扶孤危之勢而濟艱難之會,則捨卿而誰與圖理?脚痺之證,要藥調治,自可奏效矣。勿以辭免二字,更爲煩浼,益勉匡輔之義,是所望也。仍傳于兪章煥曰,此批答,遣史官傳諭。
司諫申佐模疏曰,伏以臣,屢叨言地,連値諸凶聲討之日,粗效沫血之忱,竟以傳啓隨參之故,而致速人言,不免於臺體壞損之歸,臣實自取,尙復何尤?夫以始終求對之踪,而遽然傳啓,豈臣本心然哉?臣之當日一疏,歷陳其必殺無赦,必鞫乃已之義,旣又以區區迷執,質言於君父矣。乃反怵畏是先,奉承爲恭,則是告君不誠也,是自負臣心也。臣雖萬萬無狀,豈忍爲是也?第於疏批下者,不之嚴斥,曲垂鐫誨,申之以牌召,促之以傳啓,繼而慈旨截嚴,至伏承人臣所不敢承聞之敎。以臣一疏之故,而嚴敎至比,致使諸僚進退不得,一則臣罪,二則臣罪。迺者短箚之聯上,旋命二字之還收,此又格外之萬萬不敢承當者也。臣於是,伏竊思惟,自語于心曰,我慈聖殿下,當哀遑罔極之中,玆事酬應,亦旣數朔于玆矣。精力果難抵敵,至發辭敎,況今因山漸近,疚痛莫抑,姑思寧靜之方,爲此敦迫之擧,而未始以諸凶負犯爲可貸,而終貸之也。臣無寧冒擧世之譏議,姑且承順以竢大葬之畢,而不敢一向强聒,重貽瀆擾於嚴飭之下,遂乃黽勉肅命,隨參傳啓,而顧臣不誠之罪,負心之愧,不待人言,固已自訟不暇。未幾而臺箚果出焉,其曰不嚴曰壞損,誠亦在臣爲厚恕也。臣身被駁,不遑自恤,而朝綱臺體,緣臣掃地,此尤臣滿心恧蹙,歷月而不能自已也。不意薇垣除旨,復下於縮伏竢譴之中,攀誥惶懍,莫省所以自措。噫,彼以直截爲辭,而方在行遣,臣以壞損遭彈,而重玷臺地,顧安敢一刻晏然自同無故,而時則欑幄將啓,大小哀號,區區私義,有未暇顧,冒沒出膺,趨參於曉晡之列,陪從於廞衛之後,獲伸微分,少洩至慟,而流光迅邁,虞卒已畢,猶復淟涊蹲冒,不思自列,則是誠不識羞恥也,不畏人言也。有臣如此,安用爲哉?且臣卽昨秋臺臣之一也,當逆敎凶疏之發,彝性所具,非不骨顫膽掉,而旣不能卽地致討,向時一疏,亦後於人,而末乃傳啓隨參,至被譏評,身居臺閣,當言不言,是溺職也,義在必討,然且隨衆,是故犯也。臣罪臣知,萬殞難贖。玆敢陳章暴實,冒悚仰瀆於嚴廬之下。伏乞聖明,仰稟東朝,亟命遞斥臣職,仍治臣前後無狀之罪,勘以重律,以謝臺論,以爲爲人臣溺職故犯者之戒焉。臣無任云云。省疏具悉。何須追提?爾其勿辭察職
檢閱徐翼輔疏曰,伏以臣,昨伏見傳敎下者,有下番檢閱臣南秉吉陞六之命矣。第伏念臣館古規,最重右下位之法者,蓋不宜替行下寮之事故也。至於徑陞,尤爲規例之所不許,前後居是職者,守如金石,罔敢或墜,臣旣忝在右位,豈可因仍蹲冒,壞損古人之規乎?玆敢不避猥越,援例陳章,徑出禁扄。伏乞聖明,仰稟東朝,亟遞臣職,仍治臣罪,以存舊規,以昭法紀焉。臣無任云云。省疏具悉。爾亦陞六。
己酉十一月十二日辰時,上御熙政堂。召對入侍時,參贊官李裕膺,侍讀官金會明,檢討官睦仁㦳,待敎尹滋悳,假注書李崙夏,記事官金龍翼,記注官金熙逌,各持小學第二卷,以次進伏訖。上曰,史官分左右。上開卷。上曰,上番讀之。會明讀自論語曰君賜食,止不俟駕行矣。上曰,文義陳之。會明解釋章句一遍訖。上曰,君祭先飯,何義也?會明曰,祭者各以饌品少許,出置豆間之地,以祭先代造食之人也。主人敬客,則主人先祭,而客從之祭,若君已祭,而已又祭,則有以客禮自處之嫌,故不敢又祭也。先飯者卽爲君先嘗之義也。上曰,必正席先嘗,何義也?會明曰,非先坐於不正之席,而奉君之賜,則旣正而又正之者,敬君之至也。曰先嘗則其餘之與家人隣里共之之義,自可見矣。榮君之賜故也。上曰,加朝服拖紳,何義也?會明曰,加者因其臥以加之也。旣不任服著,又不可以褻衣見,故以朝衣,置之衣褻衣之上,而以大帶,嚲之加朝服之上也。上曰,下番讀之。仁㦳讀自吉月必朝服,止不可則止。上曰,文義陳之。仁㦳解釋章句一遍訖。上曰,參贊官讀之。裕膺讀自子路問事君,止無所不至。上曰,文義陳之。裕膺解釋章句一遍訖。上曰,鄙夫是鄙陋之義乎?裕膺曰,庸惡陋劣之稱也。會明曰,以有懷祿固位之心,故君子鄙之也。仁㦳曰,鄙夫志槪鄙鎖,只以苟保祿利爲心,故謂之鄙夫也。上曰,閣臣讀之。滋悳讀自孟子曰責難於君,止不更二夫。上曰,文義陳之。滋悳解釋章句一遍訖。上曰,樂毅是燕人,而王蠋是齊人乎?滋悳曰,然矣。上讀自論語曰君賜食,止不更二夫,讀三遍訖。上曰,東首何義也?會明曰,東是生物之方也,故首之以受其氣也。上曰,命召不俟駕,何義也?會明曰,聞召命則禮當卽行,故駕車是斯須之頃,而亦不能俟,一邊徒行,而促車以隨之也。仁㦳曰,駕車不過斯須間事,而爲其急趍召命,不暇俟駕,爲先徒行,而使之整駕以隨,卽禮所云在官不俟屨,在外不俟車之例也。上曰,將順其美,匡救其惡,何義也?仁㦳曰,君有美意,則因其美而承順助成之,使益進於善,君有過失,則於其過而正救諫止之,使潛消其惡之謂也。上曰,君使臣以禮者,何以爲禮也?仁㦳曰,君之於臣,尊卑之分雖截嚴,凡厥在廷濟濟者,皆是奉天職,理天職之人,則雖以君上之尊,宜盡禮重之義矣。故任使之道,必以禮焉,禮者卽禮貌之謂也。或使掌治於內,而輒以禮貌而命之,或使賦政于外,而亦以禮意而遣之,至於引見之際,示以禮遇,燕饗之時,致其禮接者,無非禮使中推去者也。如或意在簡易,禮有未至,則除非懷祿貪利者,豈欲肯留乎?士之所以難進易退者,卽視其禮意之如何,而以之決去就也。夫子此訓,其爲爲人君接臣隣之戒者深矣。會明曰,言不以爵祿呼斥之,必進退之以禮也。上曰,君若不使臣以禮,是昏君乎?仁㦳曰,不知其接下之道,宜謂之昏矣。上曰,勿欺,何義也?仁㦳曰,人臣之進諫於其君者,寧有欺其君之心哉?第於諫諍之際,欲其君之動心回聽,乃至說得太過,語雖出於諫諍,惟其過焉,故反歸於僞言不直,而近乎欺矣。如漢汲黯之諫武帝也,有曰獨罪臣黯,民肯出馬,所謂長安之民,何嘗待其罪黯而始欲出馬乎?是則所無者,而黯乃質言之,此非過爲之說而有似乎欺者耶?以若戇直,尙有此等之嫌,則況復他人也?要之說得十分停當,而直言無隱,始爲不欺也。言則不欺,而敢於犯顔者,可謂直諫之風,而此直事君之道也。裕膺曰,言之有僞而不直者謂之欺,言之有直而無隱者謂之犯,有犯無隱,然後始爲勿欺也。犯字,犯顔色之謂也。上曰,忠臣烈女,其道相類乎?裕膺曰,臣之於君,女之於夫,忠義貞烈,始終如一,則其事雖殊,其義則一也。上掩卷訖。上曰,進講久停,講聲似生澁矣。會明曰,屢致疑難,輒承發問,臣不勝欽仰萬萬矣。講學之要,亶在於字句之明辨,旨義之審思而已。至於聲音,則自易嫺習,而不患生澁矣。仁㦳曰,大抵講學之道,非但一日停閣爲可悶,雖暫時停閣,亦可悶焉。其間停講,雖緣事勢,不得不然,臣等區區下情,其爲顒悶多矣。惟願自今以後,課日講對,留神於探賾溫繹之工,而收效於緝熙光明之域焉。至若講聲之似或生澁,此果久停所致,然連次多讀,則自底嫺熟矣。上曰,經筵規例,何如乎?仁㦳曰,經筵規例,有朝晝夕三講,而此三講外,又有召對·夜對之例,此是列聖朝已行之規也。猗歟勤講之聖念,少無片刻之暇息,豈不盛哉?伏願監于成憲,益懋勤學焉。上曰,史官就座,仍命退,諸臣以次退出。
上在昌德宮。停常參·經筵。
兪章煥啓曰,藥房提調持粟米飮來待矣。傳曰,封入。
李裕膺啓曰,行大司憲徐左輔,掌令白宗佺,持平姜晉奎呈辭,執義宋來熙,掌令崔大寔,持平李亮信在外,監察茶時之意,敢啓。傳曰,知道。
又啓曰,左右史不可不備,別兼春秋金德根·閔致庠,旣有只推之命,竝卽牌招入直,何如?傳曰,允。
大王大妃殿傳于金炳冀曰,十五日次對,勿拘齋日,依例來會。
大王大妃殿傳于金炳冀曰,楊州牧使金萬根,前後山陵之役,效勞旣多,加資。
傳于金炳冀曰,都承旨·左承旨·右承旨·左副承旨竝許遞,前望單子入之,待下批牌招察任。
承旨前望單子入之,金輔根·李元會·鄭翊朝·韓兢人落點。
兵曹口傳政事,護軍單徐念淳·金大根。
傳于李裕膺曰,奉審閣臣入侍。
以別兼春秋金德根·閔致庠牌不進罷職傳旨,傳于李裕膺曰,只推。
李元會,以宗簿寺提調意啓曰,璿源譜略修正事,命下矣。國朝御牒書寫官一員,校正官一員,以宗臣差出,而跋文製述官,依例令政院稟旨擧行,何如?傳曰,允。
又以宗簿寺提調意啓曰,璿源譜略修正事,命下矣。本寺郞廳三員,別工作監役官一員,使之逐日仕進,纂修監董,而差祭安徐,凡公會依例勿參,出草校讐編次之際,本寺忠義衛一人,勢難獨當,加出忠義衛一人差出,付軍職冠帶常仕,何如?傳曰,允。
又以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳二員,依例別單書入之意,敢啓。傳曰,知道。
又以迎接都監言啓曰,取考乙未謄錄,則不設宴享,只行茶禮矣。今番宴享色郞廳,不爲差出,以禮賓寺·內資寺擧行,使盤膳色郞廳,兼管茶禮之意,敢啓。傳曰,知道。
又以迎接都監言啓曰,本都監郞廳工曹正郞宋太熙嫌不進,工曹佐郞朴初壽奉命在外,竝爲改差,其代敦寧府判官韓圭錫,平市署令申植差下,使之察任,何如?傳曰,允。
又以迎接都監言啓曰,今番支勅時儀節,依乙未年例擧行,贈給亦依乙未己例備待之意,分付各該司,一體知委於遠接使及開城府留守·三道道臣處,何如?傳曰,允。
又以奎章閣言啓曰,原任待敎金英根喪,依定式遣檢書官致祭,仍爲勸肉以來之意,敢啓。傳曰,知道。
李裕膺,以都摠府言啓曰,中日設行,限國恤卒哭間停止矣。卒哭已過,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
兵曹,以任泰瑛爲禁衛中軍。
兵曹,以吳顯文爲摠戎中軍。
領府事趙寅永箚曰,伏以自夏徂冬,日月易邁,大行大王因封奄過,虞卒旣訖,仰惟聖慕,益復皇皇,臣民慟冤,當復如何?仍伏念臣於摠護之任,不過陵所之幾次往來而已。工役則專賴諸堂,儀節則惟仰僚相,而疾病所拘,亦不能自力於班次,殫誠於祼獻,則罪固有之,賞於何哉?迺者敦匠別單之判下也,上駟法鞍,亦及賤臣,有若有可記之勞者然,臣聞命慙惶,罔知攸措。玆具短章,仰瀆崇嚴。伏願聖明,仰稟東朝,亟收成命,以爲嚬笑之戒焉。取進止。答曰,省箚具悉卿懇。卿其勿辭,安心領受。仍傳于李裕膺曰,此批答,遣史官傳諭。
領議政鄭元容箚曰,伏以流序遷移,孝定殿虞卒奄過,伏惟聖慕冞新,何以堪抑?臣受恩深重,報答無地,梧雲浸邈,瞻望痛恨而已。卽伏見三都監別單下者,蕃庶之錫,屢及臣身,授雖勿疊,寵則荐承,觸境增感,自不覺涕泗之交流也。誠信終事,臣子常分,雖使效勞,固不足稱,而今此匪頒之異數,以臣之奏何勞乎?表石陰記,體裁謹嚴,程式燦具,非如琬琰揄揚之殫藝文墨者,而卽不過依樣恪遵而已。請諡時冊寶之奉,因封時玉帛之贈,升降受傳,有儀有節,又不過隨臚唱擧行而已。初無寸功微能之可紀者,而今與敦匠董役之臣積勞效力者,混列而冒受,則其於核實懋賞之政,果何如哉?聖人之惜繁纓,昭主之藏弊袴,以其賜予之存限節,而罔踰濫也。廏駟上賞也,圉人牽來,義當乘謝,而循顧自量,悚恧居先,所降恩旨,不敢領有,謹此具牘奏知。伏乞聖明,仰稟東朝,卽收錫馬之典,俾安微分焉。取進止。答曰,省箚具悉卿懇。卿其勿辭,安心領受。仍傳于李裕膺曰,此批答,遣史官傳諭。
左議政金道喜箚曰,昨伏見傳敎下者,以臣有表石篆文書寫之勞,至蒙錫馬之殊典,聞命惶愧,靡所容措。噫,終事之地,小大竭蹶,而至若龜趺之摹,莫效象耕之忱,是固職耳,勞於何有?況上駟之頒,不輕而重,上不可以濫施,下不可以冒受,聖念雖切於懋賞,誤恩有乖於核實,參倚前衡,乘謝無望。玆敢冒入文字,仰瀆宸嚴。伏乞俯垂鑑諒,亟收成命,俾恩典無褻,賤分獲安焉。取進止。答曰,省箚具悉卿懇。卿其勿辭,安心領受。仍傳于李裕膺曰,此批答,遣史官傳諭。
領敦寧洪在龍箚曰,伏以日月迅邁,孝定殿虞卒已畢,玄和永閟,音容漸邈,臣民慟冤,愈久愈切。竊伏想我殿下哀慕之懷,益復難抑,而況我三慈聖屢朔哀毁之餘,易致愆和之節,下情焦迫,將以何辭仰慰?仍伏念臣,銜哀茹痛,冥頑苟活,出入於奠獻之列,周旋於象設之內,呼天叫地,靡所逮及,日昨自陪班出來,神精遁喪,慨廓冞深。此際得伏見別單判下者,以臣名之廁在其間,至蒙鞍具馬面給之命,臣驚惶震惕,不覺失聲而呼泣也。書寫微勞也,錫馬隆典也。以至重之典,加之於至微之勞者,大失朝家愼賞之政,而況以臣徹天之哀衷,設有尺寸之小勞,因哀致恩,已萬萬怵焉悚蹙,今於終事之地,少效書字之役,有何一毫可紀,而混及於莫重之恩典也耶?上而有濫屑之歎,下而犯冒受之嫌。玆敢不避猥越,哀號籲天。伏乞聖明,俯垂鑑諒,亟收恩命,以安私分焉。取進止。答曰,省箚具悉卿懇。卿其勿辭,安心領受。仍傳于李裕膺曰,此批答,遣史官傳諭。
己酉十一月十三日申時,上御熙政堂。奉審閣臣入侍時,左副承旨李裕膺,假注書李崙夏,記注官金熙逌·金大鉉,直提學金大根,以次進伏訖。上曰,史官分左右。上曰,閣臣進前。大根進前奏曰,臣承命馳詣仁陵,陵上奉審則無頉,丁字閣·碑閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧,仍詣長陵,陵上奉審則無頉,丁字閣·碑閣奉審則無頉矣。上曰,祭享時雨來乎?大根曰,將事時則天氣淸朗,少無陰曀之意矣。及到享禮告成後,諸執事班退之時,微有雲陰之意,欲雨而不雨矣。上命閣臣就座,又命史官就座。仍命退,諸臣以次退出。
上在昌德宮。停常參·經筵。
李裕膺啓曰,行大司憲徐左輔,掌令白宗佺,持平姜晉奎呈辭,執義宋來熙,掌令崔大寔,持平李亮信在外,監察茶時之意,敢啓。傳曰,知道。
傳于李元會曰,禮房承旨馳詣宗廟·徽定殿·景慕宮,奉審摘奸以來。
傳于李元會曰,望祭攝行磨鍊。
傳于李元會曰,召對爲之,坐直承旨同爲入侍。
李元會啓曰,因宗簿寺草記,譜牒跋文製進官,令政院稟旨擧行事,允下矣。譜牒跋文,文衡當爲撰進,而大提學未差,何以爲之?敢稟,傳曰,前前大提學撰進。
韓兢人啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
李元會,以內醫院都提調·提調意啓曰,前御醫安與善,旣已闋服,依例還屬本院,令該曹口傳付軍職,冠帶常仕,何如?傳曰,允。
兵曹口傳政事,副護軍單安與善。
李元會,以奎閣言啓曰,原任待敎金英淳卒哭日,依定式遣檢書官,勸肉以來之意,敢啓。傳曰,知道。
又以宗簿寺提調意啓曰,璿源譜略修正事,命下矣。譜略中未及書載之子孫錄,其外官銜,竝爲釐正,何如?傳曰,允。
李裕膺,以備邊司言啓曰,忠淸監司趙得林,以德山郡殿牌擅動事罪人黃興采,定査官究覈後,啓請令該曹照法處斷矣。見其諸招,則興采本以癲狂之病,開門奉牌,自唱興拜,見吏恐怯,還爲奉安,招庭納供,全沒省覺,因病妄作,初與有意作變逈異,乍奉乍安,又與置地傷汚不同。此非但以癲狂減律論,亦不可斷以作變者極律之例,不必自秋曹更爲稟處,令道臣酌處,恐不至爲失刑,以此分付該曹及該道,何如?傳曰,允。
又以禁衛營言啓曰,本營千摠李容熙,身病猝重,勢難察任,改差,何如?傳曰,允。
判府事權敦仁箚曰,伏以日月不淹,孝定殿虞卒已畢,伏惟我兩慈聖曁我殿下哀慟霣廓,益當靡逮,臣無任悲冤之至。卽伏見三都監別單下者,以臣之名忝於行狀製述官,伏蒙鞍具馬面給之命矣。嗚呼,我大行大王睿哲聰明之姿,仁孝子惠之行,盛德至善,史不勝書,臣苟才識文學,足以揄揚萬一,則今以操蟲之技,少伸褥蟻之忱,固臣之大榮,尙不可以勞勣稱。況臣謏陋蔀蒙,素短藻章,疾病昏瞀,久疎筆札,迄未能承命覃思,具綴文字,以仰備乙覽,乃殿下不以簡慢罪之,蕃庶重典,先事頒下。懋賞之政,果何等審愼,而名實之舛,臣不勝悚皇,私義雖急於乘謝,僥冒有媿於罔功。玆敢短箚陳懇。伏乞聖明,仰稟東朝,亟命收還,使恩施無濫,私分獲安焉。取進止。答曰,省箚具悉卿懇。卿其勿辭,安心領受。仍傳于李裕膺曰,此批答,遣史官傳諭。
己酉十一月十四日申時,上御熙政堂。召對入侍,坐直承旨同爲入侍時,參贊官李元會,侍讀官兪錫煥,檢討官李維謙,檢校待敎金輔鉉,假注書鄭東奎,記事官崔致權,別兼春秋金德根,各持小學第二卷,同副承旨韓兢人,以次進伏訖。上曰,史官分左右。上開卷。上曰,上番讀之。錫煥讀自曲禮曰男女非有行媒,止以厚其別也。上曰,文義陳之。錫煥解釋章句一遍訖。上曰,日月以告君,何義也?錫煥曰,此是娶婦之期,如今之婚家擇日是也。上曰,齋戒以告鬼神,告于何神也?錫煥曰,告于先祖之神也。上曰,下番讀之。維謙讀自娶妻不取同姓,止不敢忘命。上曰,文義陳之。維謙解釋章句一遍訖。上曰,買妾,何謂也?維謙曰,古者妾有相賣買,故曰買妾也。上曰,參贊官讀之。元會讀自父送女,止視諸衿鞶。上曰,文義陳之。元會解釋章句一遍訖。上曰,夙夜無違命之命字,是乃父母之命乎?元會〈曰〉,非親父母之命,乃舅姑之命也。上曰,無違宮事,何義也?元會曰,宮事卽閫內許多之事,而上下違字義似有異,上違字乃違拂之謂也,下違字乃乖舛之謂也,維謙曰,女子之所主,不出於閫內,則母之送女之際,以是戒之也。上曰,閣臣讀之。輔鉉讀自禮記曰夫昏禮,止夫死不嫁。上曰,文義陳之。輔鉉解釋章句一遍訖。上讀四遍訖。上曰,不交不親,何謂也?維謙曰,男女於納幣之後,夫婦之禮乃定,受幣之前,女子不與人相交相親者,夫婦之分未定故也。上曰,是也。上曰,以厚其別,何義也?錫煥曰,別卽夫婦有別之別,而厚者重其禮之義也。上曰,別字之義,何也?錫煥曰,卽是分別之義也。上曰,無乃各別之義歟?錫煥曰,分別與各別,同一義也。上曰,鄕黨僚友,是只言友耶?維謙曰,僚者同官,友者同志,婚姻之禮,所以定夫婦之倫,卽禮之莫大者也。故以某月某日之期,告之於君,告之於先祖之神,至於鄕黨與同官同志之人,爲設酒食,召而宴之,所以重其別也之禮也。上乃掩卷。兢人起伏奏曰,臣吏房而無公事矣。代房戶房·禮房·刑房,俱無公事矣。軍士房有公事一度矣。仍讀全羅兵使狀啓訖。上曰,何事也?兢人曰,羅州營將趙秉善狀罷事矣。上命啓下兵曹。上曰,史官就座。仍命退,諸臣以次退出。
上在昌德宮。停常參·經筵。
藥房副提調金輔根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
大王大妃殿進御歸茸君子湯,自今日停止事,榻前下敎。
鄭翊朝啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
金輔根啓曰,左副承旨李裕膺,今日不爲仕進,卽爲牌招,何如?傳曰,允。
傳于李元會曰,永陵受香承旨,仍爲奉審摘奸以來。
傳于韓兢人曰,日寒如此,內外各營入直軍兵及各門守門軍薄衣與流丐,遣宣傳官摘奸以來。
傳于金輔根曰,大臣·備局堂上,引見。
傳于韓兢人曰,左副承旨許遞,前望單子入之,待下批牌招察任。
承旨前望單子入之,成原默落點。
傳于李元會曰,吏曹參議有闕之代,前望單子入之。
吏曹參議前望單子入之,李㘾落點。
傳于李元會曰,左承旨許遞,前望單子入之,待下批牌招察任。
承旨前望單子入之,李晉翼落點。
傳于李元會曰,承旨房望,順房爲之。
傳于李元會曰,發遣吏郞,諸執事淸齋與否,摘奸以來。
兵曹口傳政事,副護軍單金炳冀。
有政。吏批,判書李憲球進,參判李圭祊進,參議未差,右承旨李元會進。啓曰,大司成今當差出,而擬望之人乏少,外任竝擬,何如?傳曰,允。以金炳冀爲副提學,金景善爲刑曹判書,鄭㝡朝爲參判,趙然興爲兵曹參議,沈宜冕爲左尹,徐喆淳·南鍾奭爲假監役,趙秉老爲童蒙敎官,金永應爲敦寧參奉。禁府都事趙秉履,司饔奉事李源龜相換。兼春秋單金大圭。楊州牧使金萬根今加嘉善,加資事承傳。實錄摠裁官領府事趙寅永,領議政鄭元容,判府事權敦仁,左議政金道喜,判府事朴晦壽,兼知實錄十單徐憙淳·李若愚·金蘭淳·李嘉愚·金學性·尹定鉉·趙鶴年·金鼎集·李景在·洪鍾應,兼同知實錄四單趙秉駿·金輔根·金大根·徐憲淳,兼實錄編修官十單趙獻永·金元植·柳進翰·兪致善·李承輔·金敬鉉·金翊鎭·尹行謨·李參鉉·尹行福,兼實錄記注官九單金輔鉉·洪秉壽·李升洙·尹堉·南鍾三·李維謙·權永秀·鄭錫朝·金德根,兼實錄記事官五單尹滋悳·閔致庠·徐翼輔·南秉吉·金炳德。
兵批,判書尹定鉉病,參判黃浩民入直進,參議未差,參知柳興吉病,行都承旨金輔根進。同知金之晦,大護軍李景在,護軍洪說謨·金公鉉·洪羲錫,副護軍兪章煥·李裕膺·朴齊憲,副司果趙秉珏·朴齊承,以上竝單付。
吏批,再政。以趙道淳爲大司成,沈英澤爲監役。左尹單姜,右尹單沈宜冕,兵曹參議單柳興吉,參知單趙然興。贈吏參金基豐贈吏判例兼,贈吏議金安默贈吏參例兼,贈僕正金聖梓贈吏議,以上刑曹判書金景善三代,故學生沈能達贈吏參例兼,左尹沈宜冕考。
吏批,三政。以金東赫爲假監役。
李元會啓曰,館錄爲之事,命下矣。新除授副提學金炳冀,卽爲牌招,何如?傳曰,允。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于李元會曰,只推。
以左副承旨李裕膺牌不進罷職傳旨,傳于李元會曰,只推。
以左副承旨李晉翼牌不進罷職傳旨,傳于李元會曰,只推。
以副提學金炳冀牌不進罷職傳旨,傳于李元會曰,只推。
李元會,以吏曹言啓曰,三物所京看役安順吉,依乙未年例施賞事,命下矣。當爲加資,而本資乃是崇祿,今無可加之資,何以爲之?敢稟。傳曰,邊將除授。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以宗簿寺提調意啓曰,璿源譜略修正事,命下矣。進上以幾件封進,而五處璿源閣奉安件,依例以全帙爲之之意,敢啓。傳曰,內下二十一件改張添補,五件五處奉安,餘件內入。
又以內醫院都提調·提調意啓曰,院鍼醫李基定有頉,代醫人趙宜亨差下,令該曹口傳付軍職,冠帶常仕,何如?傳曰,允。
兵曹口傳政事,副司勇單趙宜亨。
金輔根,以禁衛營言啓曰,鄕軍停番間,依已例助番牙兵三百四十名抄擇,各處所如前分排入直之意,敢啓。傳曰,知道。
又以御營廳言啓曰,鄕軍停番間,依已例助番牙兵三百二十名抄擇,各處所如前分排入直之意,敢啓。傳曰,知道。
己酉十一月十五日辰時,上御熙政堂。大王大妃殿垂簾,大臣·備局堂上引見入侍時,行都承旨金輔根,假注書鄭東奎,事變假注書裴象鉉,記事官金龍翼,別兼春秋金德根,領議政鄭元容,禮曹判書成遂默,戶曹判書金學性,工曹判書李鼎臣,吏曹判書李憲球,行大護軍姜時永·洪鍾應,同知中樞府事洪鍾英,工曹參判趙秉駿,行護軍柳相弼·徐相五,行訓鍊都正李景純,校理兪錫煥,以次進伏訖。上曰,史官分左右。元容進前奏曰,日月迅駛,孝定殿虞卒已過,上而各殿哀慕之情,下而臣民慟冤之心,何可以言辭仰達乎?享事連爲親行,數日隆寒轉甚,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。元容曰,近日飮食進御之節何如,而當此寒節,不有添損之候乎?上曰,無損節矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,日月易邁,虞卒奄過,慟迫哀冤,益難堪抑矣。元容曰,左相則家有拘忌之故,未得登筵矣。大王大妃殿曰,次對爲之。元容曰,卽見平安監司趙斗淳狀啓,則以爲,孟山一邑,糴弊徒擁虛簿,今至末如之境,故多般講究,期欲厘正,而穀摠元數,欠逋來歷,使縣監魏鍾敏究覈報來,較準前後會簿,則戊申還摠折米二萬二千七百七十餘石內,除却今春民分一萬一百六十石零,則見逋爲一萬二千六百十三石零,其中四千二百六十三石零,卽是癸卯査正待豐收捧者也。外此流亡之民未捧三千七石零,吏奴令排年仍未捧二千三十石零,依癸卯例,待蘇醒收捧,吏奴令流亡及生存逋合三千三百十二石零,限七年停耗排捧,而一依癸未邊邑,癸卯寧遠郡減還時例,以二兩減價,隨所捧移轉於穀小邑,時存還穀,毋論京司句管與監兵營穀,自明年半留半分,就單代所捧中,小米限一千石本色準捧,待春糶移轉,而自今限五年遵此爲式事,竝令廟堂稟旨分付,各年始逋掩逋守令等罪狀,請令攸司稟處,而犯逋諸漢,分輕重勘處云矣。孟山之弊敗難支,民不聊生,邑不成樣,匪今斯今,誠極憂歎。其開弊之源,則專由於戶小糴多,一遇歉荒,其勢不得不散而之四,而流戶名還,按簿添耗,十年之間,今至屢千石之多。其間歲登逋少之時,豈無拮据矯捄之方,而徒擁虛簿,任他滋弊者,官長何以辭其責乎?今旣登聞之後,不可只罪其官而不思餘民紓力之道。癸卯以後民未捧及排捧條之待年豐收捧,生存還逋之停耗排捧,減價移轉,京外句管穀半留等事,一依狀請特許,而蓋此朝家恤隱寬力,格外曲循者,專出於一番更張,永底安固之意,而若或措劃失宜,科條更違,惠不能究,績不能成,則亦豈仰體若保之義哉?更以著式收效之意,嚴飭道臣。且念各穀單代云者,大是經法之外,而雖曰近謬,有若循例登奏者,不可無警,該道臣推考,何如?大王大妃殿答曰,依爲之。出擧條元容曰,卽見咸鏡監司朴永元狀啓,則以爲,臣營及南·北兵營所管親騎衛都試,卒哭後當爲設行,而氷程馳射,其勢末由,退行合設,亦有已例,姑爲停止,待明秋合設事,請令廟堂稟旨分付矣。各邑程道之遠,深冬風寒之極,果異於他道,道臣量事勢援已例,所請如此,以待明年合設之意,分付,何如?上曰,依爲之。出擧條元容曰,卽見咸鏡監司朴永元所報,則以爲,各邑大同加下,自壬寅至戊申,折錢爲一萬六千餘兩,今年應下,又當爲幾千兩,而年添歲積,充補無路,就北關私賑穀中,折米限六千石區劃,以爲牽補之地云矣。凡干公用,自大同會減者,舊式新條,燦然具備,苟自各邑,遵約束而無踰濫之患,巡營,謹句檢而杜滲漏之弊,則豈有不足加下之慮乎?況在壬寅釐正省減之後,曾未幾年,又有請劃之擧,弊源則專由濫解公穀,則自歸尾閭,不可不嚴立防限,一切勿施,而第詳道臣報辭,則八年之間,連因國役之浩繁,例外用下實數,自致夥多,若不及今充報,其害終歸民邑,特以私賑穀折米五千石劃下,以爲均報之地,而此後則隨處節省,無得以加下等說,更爲煩報之意,竝爲嚴飭,何如?上曰,依爲之。出擧條元容曰,卽見江原監司李謙在所報,則以爲,本道黃腸斫取之費,愈往愈甚,只以元劃,措處無路,折米一千石,請依庚寅例,特許加劃矣。封板時曳輸雇費,非但本有條式,其初則原穀雖爲黃腸雜費而設置,然年前合錄之後,事體自別,元定之外,何可隨報輒施乎?然而封斫旣在於高處,役費自倍於舊日,則以若元劃之數,似有加下之弊,害將及民,合有曲軫,特以五百石加劃,使之補用,嗣後則須勿視若常例,輒爲煩請之意,申飭,何如?上曰,依爲之。出擧條元容曰,卽見平安監司趙斗淳狀啓,則枚擧兵使李定鉉,義州府尹李裕元牒呈,以爲,白馬山城,以關防要衝之地,只令一軍校管檢,極涉疎漏,依他山城例,創置別將,本府堂上武士中,取才備望,報兵曹啓差,許用三品履歷,實爲固邊圉慰武士之政,而事係官制,請令廟堂稟處矣。義州之京別武士,技藝器械,足爲邊門健士,而今府尹,又設別騎士名色,以增額數,爲獎礪激勸之方,道臣前請除出本府所屬兩鎭僉使中一窠,作自辟窠,試取啓差,而兵曹甚爲靳許,故尙未得指一稟處矣。今又見本道臣狀辭,則白馬山城請置別將,山城處在要衝,如置別將守護,則似勝一軍校之管檢,其廨宇餼料之可備鎭樣者,聞自本府,當爲措辦云。取才望報,許用履歷,造印下送等事,竝依請施行似好,議於兵判,則亦以爲便宜,故敢達矣。上曰,依爲之。出擧條大王大妃殿曰,京別武士,何制也?元容曰,自宣廟龍灣駐蹕以後,義州武士與出身,以京別武士爲名,弓馬技藝,足謂邊門健士,而聞今府尹,又新設騎士,以增額數云矣。合有官銜奬勸之政,故道帥臣,有此請矣。大王大妃殿曰,今何始有此請乎?元容曰,春間箕伯,曾有狀請,欲以淸·麟兩鎭中僉使一窠,作自辟窠,而兵判以久勤窠之見減,每爲靳許,尙今未及設行矣。近伏聞大行朝,亦已俯燭,而常有依願設施之盛意,筵臣有承聆者矣。今者箕伯,更請山城新設別將,以爲堂上武士取才之窠,此足爲慰悅勸奬之道矣。元容曰,白馬別將,旣爲新設,瓜限當爲定式,而前以乾川權管瓜限,一周二周間指一停當事,有道臣狀請矣。竝與新別將瓜期,而自兵曹問該府,爛商後定限之意,分付,何如?上曰,依爲之。出擧條元容曰,卽見華城留守金蘭淳所報,則以爲,本府各庫加下漸多,將至收拾不得之境,就封不動錢一萬五千兩,作還於外道,每歲耗〈取〉,俾爲捄弊之資云矣。爲諸庫補用之方,有本錢作穀之請,近例可援,不宜靳許,令本營分送於嶺·湖兩道,以爲從便添糴之地,何如?上曰,依爲之。出擧條仍敎曰,華城,何以有封不動錢耶?元容曰,以公用餘錢別置,而名曰封不動錢,若過萬數,則或取而作穀,以耗補用矣。元容曰,關北文川·高原兩邑,弊敗凋殘,衆瘼俱集,萬無更爲邑樣之望,而近自朝家,蕩逋蠲稅,別加優恤,間又連擇守宰,俾盡懷緌矯捄之方,而比聞流戶或集,陳土或懇,稍稍有蘇醒之期云。此際長吏,若或失宜,則必有虧簣之歎,兩邑限十年姑作蔭官之窠,以治績者,隨闕差送,以爲責成奏校之地似好,此意預爲分付于銓曹,何如?上曰,依爲之。出擧條大王大妃殿曰,兩邑今倅,文蔭何居?元容曰,文是文窠,高是武窠,而每多數遞之時,反爲滋弊,今兩倅,俱是蔭官,而勿拘擇差者也。頗有治績,有蘇捄之望,聞道臣意,若連差蔭官,則庶有成效云矣。元容曰,長津之罷邑爲津,實出於目下捄弊之方,而若其三政七事之掌民務者,與設邑時相同,凡係民事,皆爲巡營所管檢,而至於殿最,則使兵使書之,如小鎭將官之一例者,有違綜核之義。他道亦多可援之例,自今臘長津殿最,使道臣書考之意,分付,何如?上曰,依爲之。出擧條元容曰,先大王實錄,今當開局纂輯矣。摠裁官以下諸堂郞,令政院,政官牌招開政擬望以入,以爲擇日始事之地,何如?大王大妃殿答曰,依爲之。出擧條元容曰,勅行時夾路觀光之紛雜喧囂,有駭瞻聆,館所出入之蕩無防限,有礙體面,固宜先飭於沿路營邑,而伏聞筵諭於儐使,又伏見慈敎之特降者,已爲措辭行關於諸道,想必惕念擧行,無待更令,而第館宇·屛帳·几席等諸具,一經之後,視等棄物,雖又卽支勅行,輒皆新備,豈有如許浪費者乎?勅奇雖無前期,猶可護惜,以副不虞之用,況今此行之必在於數年之內者乎?館舍則固扄鐍而無畫墁之弊,諸具則謹典守而無謾藏之歎,來頭支接之時,必皆仍舊之貫,而不至圖新之慮,則豈不省費而濟事乎?預以此意,竝爲申飭於迎接都監·三道道臣及松·灣兩府何如?上曰,依爲之。出擧條大王大妃殿曰,支勅事前已申飭於京外,而牌文出來,勅行當非久到灣,更加申飭,可也。元容曰,多見支勅時擧行,則灣府最勝,三道中京畿不及兩西,彼人所料,轉近王城,則凡具次次有勝,而及其所見,次次近不如遠矣。大王大妃殿曰,何爲其然也?元容曰,此非誠薄之致,畿邑則皆凋殘之故也。今番則當益加申飭矣。上曰,東朝以勅具善備事,前後連有筵敎,今番則倍加惕念擧行之意,自廟堂措辭關飭於諸道,可也。元容曰,聖敎如此,當爲申飭矣。元容曰,朝綱解而班儀多闕,俗習渝而百隷益怠,凡屬班聯之役,雖情禮之所不已者,猶憚片時之勞,却癈應行之典,已不勝萬萬慨歎。且郞官庶僚之職,卽不過謹守法度,奉行文書,而專事占便之習,少無恪勤之意,詞訟之司,仕日罕而裁決多滯,錢穀之衙,赴坐緩而擧行稽期。甚至於平服赴公,無難犯科,假官替直,視爲能事,如此而何以望允釐之盛,匪懈之美乎?此莫非如臣巽軟者,失董率之責而自致懈弛也。已往雖不可一一追究,姑以申令之義,先爲甘飭於各司,以爲察勤慢施警責之地,宜矣。大王大妃殿答曰,此莫非紀綱懈弛之所致,此後則隨現隨罪,可也。出擧條元容曰,近日外道小民之日益困悴,非歲也,卽長吏之過也。臣於赴公之路,日見其遐民之抱狀呼愬者,則皆是糴穀之幻弄也,結稅之偸慢也,饒戶之勤貸也,隣里之橫徵也,官債之替作吏逋也,公納之擅爲私用也。許多虐民厲民之事,實可驚駭,而其言亦不宜取信,然苟使長吏,能行廉惠撫字之政,則雖使之遠道赴愬,民豈從之也哉?彼不法之守令姑無論,居在按察之地者,豈有不聞不知之理,而任他姿行,一不刺擧者,誠以形勢所憚,民事反輕,顔私所拘,邑憂居後,浸浸至於莫可振勵而然也。矯宿弊鎭民情之道,莫先於邑守之陟能黜否,而考績之不嚴,是誰之責乎?今臘殿最,況是初元之際,最先之擧也。先以此意,嚴飭於各道道臣及守臣,使之勿吐勿茹,精白對揚,俾盡勸懲之意。且念京司考課,每多循例磨勘,如詞訟錢穀衙門,豈無職事勤慢之可論哉?又聞陵園入直之官,巡山則不動,而推捉村民之弊,往往有之云,何可自上司莫之察飭,而不嚴考課之法乎?一體申明嚴飭,何如?大王大妃殿答曰,百姓之困悴,專由於方伯·守令不善對揚之致,監司之不嚴殿最,予亦熟知,以此嚴飭,而若復如前,則是負國也,無論京外,悉心對揚,可也。出擧條仍敎曰,陵園之官,恪勤守護,禁養樹木,卽其職分,若或不謹於此,而又或有作弊之端,則是豈道理乎?自該曹察飭,可也。上曰,百姓困悴,乃監司不職之故耶?元容曰,自卿班出膺方面之任者,豈有厲民之理乎?守令中每有不善治政者矣。今者東朝批敎,若是嚴截,頒布諸道,則非但民庶之感頌,守令亦豈不惕勵乎?大王大妃殿曰,批旨雖布,安知其誠心對揚而使實惠及民哉?自前見每事之徒歸空言,而未有實效,此皆近來人心之少誠實底道理而然也。元容曰,多文少質,果近來之弊也。人人皆務誠實,則俗習豈至於此乎?每事不誠則不成,務實之道,亦非他求,朝廷擧措,皆出於正,一事二事,不以文具,則自然皆底於誠實之道矣。大王大妃殿曰,國家之孤危艱虞,豈有如此時者乎?滿朝臣工,皆是世受國恩之人也。固宜一心同力,隨事相議,以共濟國事爲心,則豈不爲制治保邦之道乎?予之夙夜所望於卿者,如是矣。元容曰,孤危之勢,極艱之會,今時卽往牒之所罕也。臣等俱是世世受恩之蹤也,以君臣之義,兼父子之情,當此國步艱難之時,孰無殫力報效之思哉?每於簾前,伏聆涕泣之敎,宗國一念,出於至誠,人非木石,又豈無感動之心乎?然而如臣者衰老昏憒,實無才力之可以仰裨者矣。元容曰,陞學課試,近例以十月內磨勘矣。今則試期已過,冬節且半,泮長申飭開場,期於來月望前,得準試事之地,何如?上曰,依爲之。出擧條元容曰,漢城判尹金鼎集備局堂上還差,湖南句管差下,左參贊金左根有司堂上差下,何如?大王大妃殿答曰,依爲之。出擧條元容曰,忠勳府時無堂上,事務無所主管,世襲家文堂上中,安東府使尹穳,亦合擢用,特爲加資,仍差勳府有司之任,何如?大王大妃殿曰,勳府堂上艱乏,今若新差,何爲單擧乎,此外無可同差之人乎?元容曰,勳家資歷之可合者,文堂上中,只有此一人云矣。大王大妃殿曰,自前必差文臣,而不差蔭官耶?元容曰,雖蔭官,有資歷則爲之矣。大王大妃殿曰,向來申命源差下時,亦爲單擧乎?元容曰,然矣。大王大妃殿曰,單擧故每患苟艱矣。同差數三人爲好矣。元容曰,未及詳知有誰某矣。大王大妃殿曰,筵退後如聞有可合之人,則勿論蔭武,後筵同爲差下,可也。元容曰,詞訟之地,瘝曠可悶,在外及呈告法司堂上竝許遞,今日政差出,何如?上曰,依爲之。出擧條元容曰,今當講筵日開之時,經幄顧問之列,正宜博選,而新進名士,儲望多人,副提學今日政差出,館錄會圈,何如?大王大妃殿答曰,依爲之。出擧條元容曰,近因事故,久停進講,當於日間復行乎?上曰,日間當爲之矣。元容曰,近夜極長,俗所謂三餘之工也。純宗朝,常以冬夜正好讀書爲敎,近夜果勤讀工乎?大王大妃殿曰,夜對雖不行之,亦未嘗廢夜讀矣。元容曰,過一月則春秋躋二十矣。此正寸陰可惜之時也。歲前之小學訖工,似難矣。勤讀速訖,朝經暮史,竝工兼進,然後聖學可以將就矣。大王大妃殿曰,主上姿質,質實仁厚,若補以學問,則自可爲聖人矣。明年則春秋爲二十歲矣。典學果一日爲悶,速讀小學,繼讀經史,果好矣。上曰,工夫實在於予之立志矣。元容曰,果然矣。臣等雖仰勉,爲學亶在於殿下之立志矣。且志雖先立,讀如不勤,則何以長進乎?古人云待有暇而後讀書,無讀書之暇。伏願專心致志,勿撓勿奪,一向勤着,然後數年內,庶可以本立基成矣。仍命大臣就座。輔根曰,諸宰奏事。學性曰,書香閣奉審,當有一番稟定矣。謹考庚申·乙未已例,則以三年內有難於親行奉審,自內閣入稟後,閣臣依前擧行事,筵奏蒙允矣。今此書香閣奉審之節,遵用庚乙已例,恐合事宜,故敢此仰達矣。大王大妃殿答曰,依兩年例擧行,可也。出擧條學性曰,書香閣御眞奉安處,依庚申·乙未宙合樓事例,當有守僕·照羅赤各二名,而似不必別爲差出,以年前自宙合樓移屬於璿源殿之守僕·照羅赤,竝令還屬於書香閣,守直修掃等節,使之擧行,何如?大王大妃殿答曰,依爲之。出擧條大王大妃殿曰,書香閣無守僕·照羅赤乎?學性曰,本無別定守僕·照羅赤,故璿源殿守僕·照羅赤,竝令還屬於書香閣,甚爲便好矣。學性曰,年例內入白曆及日課所入紙地,例以白綿紙磨鍊矣。間以方物所用恒留不足,而校書館卷冊紙遺在有裕,筵奏換用矣。見今卷冊紙,則遺在零星,白綿紙遺在甚多,參以貢契事勢,不可無隨時變通,此後則白曆及日課印出所入,竝依舊例,以白綿紙入用,似合事宜,故敢此仰達矣。大王大妃殿答曰,依爲之。出擧條大王大妃殿曰,白綿紙可爲印曆乎?學性曰,雖不如卷冊紙,不可不隨時變通矣。大王大妃殿曰,紙品雖不如彼,安有不用之理乎?憲球曰,陵令六朔前無得遷轉之定式,亶出於重其地久其任,以爲責成之意也,而六朔以前,雖有合於吏材之人,當者便自斷望,銓曹不敢擧論,故人皆厭避。差出之極難,尙矣無論一移此職,經年閱歲,非但無路遷動,亦或有箇滿作散之境,烏在其愼簡責效之意哉?可謂法久弊生,而且一年兩次大政,雖見六朔衙門之郞官,當日則無礙於移拜守令,而惟陵令,以計日之故,不得與焉,尤豈無向隅之歎乎?遵行已久,固不敢遽議更張,但自今爲始,內移則一遵典式施行,至若外任,隨其可合者,雖六朔之內,勿拘擧擬,則齎官自可爲擇差,沈屈亦可得疎甄。然而事係官制,下詢大臣處之,何如?大王大妃殿曰,大臣之意,何如?元容曰,陵令本有所重,而以六朔前不得移他職,故蔭仕不願差做,銓官每患排擬。合有變通之論,其來已久,而續典所載,遽難更張,吏判所奏,卽就法典中少變通也。且守令則民事所重,多有不拘格例之時矣。今只於外任,勿拘朔數,儘出一時權宜之道,臣豈有他見乎?大王大妃殿答曰,大臣之意亦如此,依爲之。出擧條錫煥曰,臣以無似賤品,猥廁橫經之列,一初淸明之際,顧何敢備數顧問,裨益絲毫,而寅緣登對,區區愚衷,竊有所仰達者矣。惟我殿下,以天縱睿知之姿,仰體我慈聖殿下至切敎誨之意,召接臣僚,講究討論,不恥下問,無有間斷,自秋徂冬,如一日焉,在臣等欽仰萬萬,宜倍餘人,而以至於閭里愚夫愚婦,欣祝胥告曰,吾王日御講筵,可見群下大同之情,此無他,人君之治法政謨,亶在乎講學,生民之休戚關係,亦惟在於講學,舍是誠無由矣。第念講學之要,一或作輟,非徒有妨於進就,竝與前工而盡棄,玆豈非大可懼哉?是故聖人有訓,知之不如好之,好之不如樂之,好而至於樂之,自不能已矣。於不休哉?迨此聖念孜孜之時,下情益不勝憧憧。伏願懋哉懋哉,有始有終,益臻光明之域焉。上曰,當留念矣。出擧條輔根曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條上命大臣先退,又命史官就座。仍命退,諸臣以次退出。
上在昌德宮。停常參·經筵。
李元會啓曰,明日常參·經筵,取稟。傳曰,只晝講。
鄭翊朝啓曰,行大司憲徐左輔,掌令白宗佺,持平姜晉奎呈辭,執義宋來熙,掌令崔大寔,持平李亮信在外,監察茶時之意,敢啓。傳曰,知道。
傳于李元會曰,禮房承旨馳詣景慕宮,奉審摘奸以來。
李元會啓曰,館錄爲之事,命下矣。副提學金炳冀,旣有只推之命,卽爲牌招,何如?傳曰,允。
傳于鄭翊朝曰,當該注書推考。
傳于鄭翊朝曰,召待爲之,坐直承旨同爲入侍。
以副提學金炳冀牌不進罷職傳旨,傳于李元會曰,只推。
宣傳官林希周書啓,臣於當日巳時量,〈以〉衣薄摘奸事,敬奉承政院所下聖敎,自通化門至永肅門,闕內各所入直軍兵及各門守直騎兵軍等處,布諭聖念,一一詳審是白乎則,上下所着衣服,雖有厚薄之不同,專賴周衣而禦寒是白乎矣,其中所着至薄,寒苦最切者,這這抄出役姓名,竝以後錄于左是白齊。通化門,長城騎兵林惡只,弘化門,朔寧騎兵金德己,宣仁門,恩津騎兵朴旬得,懷德騎兵黃長目,丹鳳門,大興騎兵金朗吉,敦化門,高城騎兵韓宗却·孫大哲,朔寧騎兵方元伊,谷山騎兵李石突,金虎門,陽城騎兵林癸奉,景秋門,長湍騎兵李命孫,曜金門,安岳騎兵金世天。傳曰,知道。衣資令兵曹題給事,分付。
宣傳官閔大鎬書啓,臣於本月十五日巳時量,以衣薄流丐摘奸事,敬奉承政院所下傳敎,馳往南營·西營·北營·龍虎營新營·禁衛營新營·訓鍊都監新營及肅靖門·彰義門·敦義門·昭義門·崇禮門,入直軍兵及各門守直軍等,一一詳審是白乎則,所着衣服,雖有厚薄之不齊,俱無呼寒之患是白遣,仍往南門外流丐幕,面面看審是白乎則,流丐十六名,呼寒啼飢,景狀矜惻,故一一勞問後,雖一名無或逐出幕外之意,各別申飭於領首流丐處是白齊。傳曰,知道。空石與顧恤之方,令該廳題給事,分付。
宣傳官李冕周書啓,臣於本月十五日巳時量,以衣薄及流丐摘奸事,敬奉承政院所下傳敎,馳往南別營南倉火藥庫·南小營南倉火藥庫·下都監東別營·御營廳新營·東營·集春營·廣智營及光熙門·五間水門·興仁之門·惠化門,入直軍兵及各門守直軍等,一一詳審是白乎則,所着衣服,雖有厚薄之不齊,俱無呼寒之患是白遣,仍往東部舟橋流丐幕,面面詳察是白乎則,流丐十五名,呼寒啼飢,景狀矜惻,故一一勞問後,雖一名無或逐出幕外之意,各別申飭於領首流丐處是白遣,次往中部廣通橋上下幕是白乎則,上幕流丐二十五名,下幕流丐二十一名飢寒之狀,比諸舟橋流丐幕,別無差殊,故亦爲一體申飭是白齊。傳曰,知道。空石與顧恤之方,令該廳題給事,分付。
李晉翼,以兵曹言啓曰,謹依薄衣摘奸宣傳官林希周書啓判下,闕內各門薄衣騎兵林惡只等十二名處,木各一疋,去核各二斤題給之意,敢啓。傳曰,知道。
又以兵曹言啓曰,禁軍來春等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
己酉十一月十六日申時,上御熙政堂。召對,坐直承旨同爲入侍時,參贊官鄭翊朝,侍讀官兪錫煥,檢討官睦仁㘽,檢校待敎金輔鉉,假注書李崙夏,記注官金熙逌,別兼春秋金德根,各持小學第二卷,同副承旨韓兢人,以次進伏訖。上曰,史官分左右。上開卷。上曰,上番讀之。錫煥讀自男子親迎,止禽獸之道也。上曰,文義陳之。錫煥解釋章句一遍訖。上曰,下番讀之。仁㘽讀自取婦之家,止女不出。上曰,文義陳之。仁㘽解釋章句一遍訖。上曰,男不入,是自外不入之謂乎?仁㘽曰,然矣。上曰,然則其家內男子耶?仁㘽曰,豈有他人而入他人之家內乎?此謂其家內之男子也。上曰,女不出,何也?仁㘽曰,婦人之道,及日乎閨門之內,則何可無故而出外乎?蓋聖人制禮之意,謹於男女之際,而尤加嚴切,故此章所言宮室則必嚴內外之辨,門戶則必嚴出入之節,男固不可以無常入內矣,女固不可以無事出外矣。禮曰,外言不入於內,內言不出於外,卽此之義也。上曰,參贊官讀之。翊朝讀自男女不同椸枷,止莫敢當夕。上曰,文義陳之。翊朝解釋章句一遍訖。上曰,閣臣讀之。輔鉉讀自男不言內,止女子由左。上曰,文義陳之。輔鉉解釋章句一遍訖。上曰,嘯者,何也?仁㘽曰,是蹙口出聲也。上曰,老成之人,豈有是擧耶?仁㘽曰,雖非老成之人,豈可爲此擧,以駭人視聽也哉?上曰,男子由右,女子由左,是禮耶?仁㘽曰,然。此是別於男女之禮矣。雖於道路之間,男必由右而行,女必由左而行,不至相混,此可見有別之禮,達於道路矣。上曰,今時亦有是禮乎?仁㘽曰,此是三代禮俗,而其後禮敎浸微,今不能行此道矣。上曰,然則是古禮矣。仁㘽曰,禮無古與今之殊,敎無不可行之理,苟能導民以禮,使之嚴於男女之別,則顧彼男女異路,卽次第件事,雖以今時,復古非難矣。上讀自男子親迎,止女子由左,讀五遍訖。上曰,裳是男子之所服者耶?仁㘽曰,服着之物,在上者曰衣,在下者曰裳,則裳之稱,非獨指其女子所服,雖男子之服,着於下者,亦謂之裳也。此大文內,旣言外內,則男女亦在其中,而至於不通衣裳,特以男女別言之者,蓋以男女衣服,其制各異,則其爲男女者,尤當致別於衣服,而不至於淆雜之義者也。上曰,禮作之義,何也?錫煥曰,作是興起之義也。上曰,無乃作禮之謂歟?錫煥曰,本文若曰作禮,則是制作之義,而乃曰禮作,則卽作興之義也。上曰,父子親然後義生,何義也?仁㘽曰,父子天性之親,旣有親親之恩,則必有親親之義,故曰親然後義生矣。上曰,萬物安者,何義也?錫煥曰,燦然有文,各有定分,故萬物安也。仁㘽曰,禮之用,使貴賤有等,上下有分,各安其位,無相踰越,此是萬物安者也。孔子曰,父子親夫婦別君臣嚴然後庶物從,卽此之義也。上曰,男子居外,女子居內,男子不可以入內乎?錫煥曰,女子居內,本不可以出外,而男子於同室,豈不可以入內?但主居外,不可以無常入內矣。上掩卷訖。上曰,歷代之治亂得失,玉堂陳之。此書無此等事耶?仁㘽曰,歷代治亂,史冊備載,進覽史冊,則可以洞悉。今此小學書,雖不言歷代治亂之蹟,蓋古之爲治者,必以明倫爲先,而明倫之道,具載於此書,始自灑掃應對愛親敬長,而立其根基,推至格致誠正修齊治平,而收其功用,則此一書,卽帝王爲治之符也歟。英宗大王,常以小學從事,克致五十年太平之治,此是已然之效也。今我殿下,監法成憲,恒勤典學之念,日御講筵,深加溫繹之工,則乃於致治之道,不過擧而措之耳。錫煥曰,小學與史記有異,別無歷代治亂之蹟,而事親事君之義,備載於此書,推以演之,自小學之方,可以至於大學之道矣。孟子曰,刑于寡妻,以御于家邦,由近而遠,類如此,以是省覽焉。至若講學次序,則經經緯史,經史本無二致矣。上曰,持心之要,當以何道?仁㘽曰,聖門工夫,以心爲本,故必曰心工,亦曰心學,而其所持心之要,卽惟一箇正字,養其天性,遏其人慾,常以義理爲操存省察,是乃正心之道也。夫心者一身之主宰,萬化之根本,心苟正矣,推施於事事物物,莫不使之一於正焉。是以大學云誠意正心,漢儒云君心正則朝廷正百官正四方正。由是觀之,持心豈有他道?惟在正以持之,伏願懋哉懋哉。上曰,然則可以爲賢人矣。錫煥曰,下問至及於心工,臣等誠不勝欽仰萬萬矣。下番所奏正心之正字,儘是切當,而正心之要,又在於誠意,意誠然後心可以正,每以誠之一字爲本焉。兢人曰,臣該房則工房,而無公事矣。上曰,他房公事奏之。兢人曰,其餘他房,俱無公事矣。上曰,史官就座。仍命退,諸臣以次退出。
上在昌德宮。停常參·經筵,只晝講。
李元會啓曰,明日常參·經筵,取稟。傳曰,只晝講。
李晉翼啓曰,來二十一日,朝參日次矣,敢稟。傳曰,停。
鄭翊朝啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
成原默啓曰,事變假注書裴象鉉,身病猝重,勢難察任,今姑改差,何如?傳曰,允。
裴象鉉改差,代以李杓爲事變假注書。
李元會啓曰,刑曹判書金景善,參判鄭㝡朝,右尹沈宜冕,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。大司成趙道淳,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
李元會啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀牌不進罷職傳旨,傳于韓兢人曰,只推。
李元會啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀再牌不進罷職傳旨,傳于韓兢人曰,只推。
鄭翊朝啓曰,奏御文字,何等審愼,而致祭祭文中,有所誤書,致勤下敎,事極駭然。臣等之矇然捧入,不勝惶悚,而當該藝文館官員,所當重勘,而本院請推之外,無他可施之罰,何以爲之?敢稟。傳曰,推考。
又啓曰,卽者義禁府都事來言,時囚罪人元·徐曾輔·李秉羲等,當爲捧供,而判義禁趙冀永,知義禁李鼎臣,同義禁李源益,俱有身病,只有同義禁南性敎一員,不得備員開坐云。判義禁趙冀永,知義禁李鼎臣,同義禁李源益,竝卽牌招,何如?傳曰,允。
又啓曰,判義禁趙冀永,知義禁李鼎臣,同義禁李源益牌不進推考傳旨今方捧入,而開坐命下之後,如是違牌,事甚未安。竝更牌招,何如?傳曰,允。
又啓曰,卽者刑曹郞廳來言,擊錚人等,當爲捧供,而判書金景善未肅拜,次堂例不得擧行云。判書卽爲牌招,何如?傳曰,允。
又啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于韓兢人曰,只推。
以大司成趙道淳牌不進罷職傳旨,傳于韓兢人曰,只推。
李元會,以山陵都監儀軌廳都提調意啓曰,因本都監別單,儀器校正官以下牌將·員役·工匠等,依乙未年例施賞事,判下矣。謹考謄錄,區別付籤以入,至若東門站撥將各年儀軌,俱有載錄,而乙未儀軌,初不載錄,勿論,工匠中大浮石所邊首金振聲,雖依乙未儀軌例,以從自願免賤,付籤以入,而莎土匠·三物所木手·造成所木手各邊首,俱蒙帖加之典,猶獨石手邊首,未蒙一體之典,則合有參量之道。三物所首牌將安順吉,當依已例加資,而係是資窮,不敢擅便,上裁,何如?傳曰,旣已邊將除授,勿論。
又以國葬都監儀軌廳摠護使意啓曰,本都監工匠別單中,依乙未年例施賞事,判下矣。取考乙未謄錄,則大轝邊首二人帖加事載錄,故付標以入之意,敢啓。傳曰,知道。
又以國葬都監儀軌廳摠護使意啓曰,本都監別單中虞主書寫補畫寫字官李漢中,依乙未年例施賞事,判下矣。取考乙未謄錄,則虞主補畫寫字官李東鉉,以寫役之勞,特命善地邊將作窠差送矣。今此李漢中,亦有寫役之勞,援用是例,恐合事宜,而事係特典,有不敢循例付標以入,上裁,何如?傳曰,依此爲之。
又以國葬都監儀軌廳摠護使意啓曰,本都監看役待令捕校及領率衛將·各差備牌將·忠贊衛,依乙未年例施賞事,別單判下矣。看役或加資或邊將除授,或軍門調用,捕校該廳調用,領率衛將十二人,竝以二等磨鍊,各上弦弓一張,領役牌將,分等,或上弦弓一張,或不粧弓一張,忠贊衛竝兒馬一匹賜給之意,付標以入,而係干恩典,不敢擅便,上裁,何如?傳曰,依此爲之。
又以迎接都監言啓曰,卽見京畿監司狀本,則勑行時沿路禁辟,以楊州·高陽·坡州·長湍等邑所在守·摠兩營屬軍校,每邑各一百五十名出用,曾有定式。今番禁辟軍校,楊州·高陽則守摠兩營屬牙兵束伍標下軍,坡州·長湍則摠戎廳別驍士,每邑各一百五十名,就附近面里抄出使用事,令迎接都監稟旨分付云矣。近年勑行時沿路禁辟軍,以楊州·高陽·坡州·長湍軍校各一百五十名,每爲出用,今亦依例擧行之意,分付道臣,何如?傳曰,允。
又以吏曹言啓曰,今月十五日政,造成所京看役趙完璧,輸石所京看役金啓豊·鄭世亨,大浮石所鄕領役牌將方啓學,因別單判下,依乙未年例加資下批,而趙完璧邊將除授,金啓豊·鄭世亨·方啓學邊將承傳事,自都監付標啓下矣。所授加資,竝勿施,何如?傳曰,允。
又以禮曹言啓曰,卽接橫城幼學金秉良所志,則以爲,族弟秉龜,嫡妾俱無子,以其同姓四寸兄秉懿第二子錫演,欲爲繼後,兩家諸族,相議完定,而秉龜夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金秉良所訴旣如此,金秉懿第二子錫演,立爲金秉龜之後,何如?傳曰,允。
又以禮曹言啓曰,卽接善山幼學李杜普所志,則以爲,族孫鶴峻,嫡妾俱無子,以其同姓八寸弟寬峻第二子承漢,欲爲繼後,兩家諸族,相議完定,而鶴峻夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李杜普所訴旣如此,李寬峻第二子承漢,立爲李鶴峻之後,何如?傳曰,允。
李晉翼,以備邊司言啓曰,卽見開城留守洪耆燮狀啓,則以爲,本府儒生公都會陞補,當依例設行,而勑行迫頭,待明秋合設事,請令廟堂稟處矣。試期若與支勑時相値,則退行亦多已例,竝與都試,而待明年合設之意,分付,何如?傳曰,允。
又以兵曹言啓曰,禁·御兩營上番鄕軍,今旣停番矣。自來十二月初一日,依前例建陽門入直軍,以訓局軍六十名替代入直,銅龍門入直軍,以禁·御兩營京中哨軍三十名式輪回入直,而西營·東營·集春營入直軍各四十名,自該營以助番牙兵推移入直之意,分付,何如?傳曰,允。
又以都摠府言啓曰,副摠管鄭德和,以武臣堂上朔試射試官,訓鍊院晝仕出去之意,敢啓。傳曰,知道。
鄭翊朝,以義禁府言啓曰,平安監司趙斗淳狀啓內,孟山前前縣監諸安國·李義明·方禹聲,前縣監鄭學權等罪狀,令攸司稟處事,啓下矣。諸安國·方禹聲,今方待命,竝拿囚,李義明下去忠淸道忠州地云,鄭學權下去京畿利川地云,依例發遣府書吏羅將,各其拿來,何如?傳曰,待待命拿囚。
又以義禁府言啓曰,京畿監司金箕晩狀啓內,振威縣令金鼎鎬論罪一款,令攸司稟處事,啓下矣。金鼎鎬時在任所云,依例發遣府羅將拿來,何如?傳曰,待待命拿囚。
又以刑曹言啓曰,今日擊錚捧供時,吉州良人崔仁珏,不爲現身,依定式原情勿施,咸興幼學朴大奎,所納爰辭,挾雜無倫,原情勿施,考律嚴懲之意,敢啓。傳曰,知道。
知中樞府事李嘉愚疏曰,伏以居諸迅邁,玄隧永閉,旬朔又改,卒哭奄過,伏惟我殿下哀慕皇皇,益復罔極,慈聖殿下痛隕疚毁,何以堪忍?臣於啓靷之日,陪護廞衛之列,獲忝因封之禮,雲鄕寢邈,因極靡所,俯仰穹壤,此何人斯?卽伏奉賞典下者,授臣以崇政大夫之階,臣誠悸恐惝怳,莫省攸措,不審我殿下,豈以臣有勞勩之可紀,而遽降今日之命耶?臣以危蹙之踪,抱切至之懇,曩於京兆拜命之日,猥陳一籲,仰冀體諒,而誠淺辭拙,未蒙開許,徊徨抑塞,至今結轖于中。祗緣遺弓莫攀,頑縷苟延,敦匠之地,義重終事,鞠躬黽勉,不敢言私,而臣之藉手殫誠,惟是職耳。然而衰頹病頓,全不事事,不過隨僚堂後赴座參董而已,今玆謬恩,胡爲及於臣身也?不但爲義分之所不敢安,實有乖於聖朝綜核之政,是固上不可以濫授,下不可以冒受也審矣。臣若憑恃寵靈,晏若固有,則土木衣繡之譏,臣將何辭而自解,亦豈不爲累於一初淸明之理乎?噫,臣之本末長短,庶幾聖明之所俯燭,而顧以百無肖似之姿,兩聖朝曠絶之恩,寅緣冥升,滾到八座之列,榮耀已極,涯分已溢,又此一階之進,是誠萬不襯似,出於夢想之外。階是一品,卽公孤之亞也,禮絶百僚,地望逈別,以臣小器眇福,將何以消受而耐職?畢竟負乘之爲災,覆餗之招殃,豈不懍然而憂懼也哉?左右參倚,冒膺無望,敢控衷懇,毫無假飾。欲望聖慈,曲賜照察,仰稟東朝,將臣新授資級,劃卽汰免,仍命選部,刋臣仕籍,勿復檢擬,實天地生成之澤也,臣不勝區區大願。臣無任云云。答曰,省疏具悉。卿其勿辭行公。
兵曹判書尹定鉉疏曰,伏以日月不居,大行大王玄宮永閟,虞已畢而哭已卒,率土哀廓,終天罔涯,伏惟聖慕皇皇,益復靡逮。伏念臣之叨本兵,已閱十箇月矣。曾於秋間,陳章丐免,誠短辭拙,未蒙兪音,求解一念,豈嘗須臾忘也,而時値上下多事,不敢復言,淟涊泯默,式至于今。銓選注擬,非不欲殫竭心力,爲一分報效之地,其奈駑駘不足以致遠,蚊蝱不足以負重,疎闇之識,隨處顚錯,無以稱物情而協公議,自知僨誤,非止一二,人所嗤點,當復如何?瘝官隳職愈久,則其害愈大,爲累於一初淸明之理,非細故也。且況近日銓官,一經大政,便卽遞去,雖望實俱隆,行能素著之人,莫不如是,誠以重任之不宜久據,賢路之不宜獨妨也。見今大政,纔又隔月矣。臣是何人,靦然蹲踞,一之爲甚,再豈可論?貪戀祿位,不識羞恥之誚,將何以自解也?此臣不可不遞之情也。客使之行,指日入境,動駕之時,職當陪扈,而私義有不可冒行,在前如臣處地,輒皆引避,國之大事,豈可緣臣而苟且妨廢乎?此臣不可不遞之義也。賤質早衰,身嬰沈疴,終歲纏綿,當寒愈劇,痰升膈痞,風旋頭眩,土敗而不能化,神耗而不自持,百骸常擣,四體不收,食飮僅延於朝夕,呻吟不絶於晝宵,大小公役,幾至顚仆,私居床笫,殆沒省覺,使其强健比於常人,事會之繁,猶懼其不堪,況以此貞痼,能勝此職乎?此臣不可不遞之勢也。有一於此,不可一日居也,今臣所處,於公於私,萬萬無鞭策自力之望。玆敢仰首呼籲於天地父母之前。伏望聖慈,俯垂哀憐,仰稟東朝,劃卽鐫改,俾卒生成之澤,不勝幸甚。臣無任云云。答曰,省疏具悉。大政隔月,實難遞任,陪扈則次堂可以變通,卿其勿辭。
刑曹判書金景善疏曰,伏以日月流邁,山陵禮畢,於焉旣虞而卒哭矣。玄和永閟,音徽寢邈,伏惟我聖上皇瞿靡逮,益復如新,而況我三殿痛廓之情,又何以仰譬?顧臣微末之蹤,忝叨執事之列,奔走乎靈轝仗衛之後,周旋於帷宮筵几之側,痛龍髥之莫攀,恨蟻蓐之未遂,祗不勝俯仰號隕而已。不意日前三都監別單之下,臣名混入賞加之中,銓臣敍注,遂進資憲之階,而繼又伏奉刑曹判書除旨。臣自聞命以來,慙惶悸恐,歷屢日莫省所以自措也。夫八座峻秩也,位逼公孤,班聯星辰,朝家稱之以重臣,地分之隆,體貌之尊有如是,曷嘗有如臣庸陋踐歷無素而倖會苟充者哉?且況爵賞者,卽人君所以礪世磨鈍之大柄也。苟其人望實俱優,可以矜式具僚則進之,所謂命德是也。勳庸茂著,有以利益國民則進之,所謂懋賞是也。外此二者,則上之授之也,有非簡心,下之受之也,無所藉手,可不愼歟?噫,臣之本末,臣自知之,以材則樗櫟之散,以器則斗筲之小,一無可取,數無足備,晩竊科第,志願不過祿仕,而厚沐三聖朝陶甄之化,前後揚歷,僥濫已多,節次推遷,居然輥到於亞卿之列,而今焉顚毛已紛如,恩深河海,報蔑埍埃,每自循省,秪切媿懼,投閑置散。揆分是宜,更焉有一分進取之望,而今此暫時擧行自效於終事之地者,卽臣分義之不敢辭也,有何可紀之勞,而乃與敦匠諸臣之閱月奔走,積有勞勩者,同被進秩之賞,無所區別,實恐有欠於綜核之政,將何以厭物情,而亦將何以自安於心乎?賞所以勸勞也,無勞而賞,勞將何勸?臣竊爲朝廷惜之,非但爲臣身私憂而已。參倚前衡,自量已熟,召牌儼臨,而不敢爲進身之計。玆不得不仰首鳴號,冀蒙曲遂之仁。伏乞聖明,俯賜鑑諒,仰稟東朝,將臣新授職秩,亟命還收,俾名器無褻,私分獲安焉。臣無任云云。答曰,省疏具悉。卿其勿辭行公。
刑曹參判鄭㝡朝疏曰,伏以日月不留,孝定殿虞卒已畢,仰惟聖慕,益復如新,喬山之弓劍已遠,蒼梧之暮雲入望,群情之哀冤痛恨,其將徹穹而靡極矣。臣猥以邇密之列,獲奉陪往之命,廞衛晨啓,群工攀紼,臣哭從於龍輴羽葆之後,未遂蟻褥之忱,徒相象耕之儀,返疑都門,惟有聲淚之交逬而已。不意別單賞典之下,謂臣有從邁之勞,進臣以嘉善之階,臣且感且泣,不知所以處心,哀思未已,萬念俱寂,而因緣榮進,是豈臣夢想之攸到哉?假使臣備列於終事之會,殫力於誠信之地,固臣子之常分也恒禮也。何勞之可紀,何能之可稱,而況臣之邇班陪護,且往且來,周旋於金堆珠壠之間者,只是臣展誠伸情之所也。初非可與敦匠董役,百執事之勞勩者同論,而直不過與陪從各司之官等耳。噫,臣荷先朝如天之恩,簪筆衣緋,不離東壁圖書之列,榮寵遍身,埍埃蔑報。今於滄桑驚劫之後,揮涕含哀,自歎誠悃之莫效,而今遽以唐臣攀轝之勞,反侈以周官命德之器,則臣俯仰傷愴之餘,又不能不爲聖朝懋賞之典而慨惜之也。是秩也,六部之佐貳,而八座之亞班也。或以才德進,或以績庸進,而要之非聲實俱隆,朝望攸屬,則莫宜居之,如臣之蔑才乏績者,將以何名而冒受之乎?臣是世祿之裔也,帒金顯秩,豈不爲門戶光寵,而量材度分,萬不相稱,不衷之譏,猶屬私憂,則哲之累,爲懼滋大。玆敢略暴衷悃,仰瀆崇嚴。伏乞聖慈,仰稟東朝,將臣新授資秩,亟命收還,俾公器無褻,私分獲安。臣無任云云。答曰,省疏具悉。卿其勿辭行公。
右尹沈宜冕疏曰,伏以日月易流,大行大王因封奄過,虞卒已畢,漢寢之衣冠永閟,軒喬之弓劍莫攀,凡戴臨照,擧切摧咽,伏惟我殿下皇皇哀隕,益復靡逮,頑忍如臣,莫臨鍼虎之穴,未遂蓐蟻之誠,祗自冤號,穹壤茫茫。不意此際,伏奉特旨,以臣爲嘉善大夫者,繼又有亞尹恩除,臣始極驚懍,旋切慟霣,莫省措躬之所也。臣特倥倥然一夫耳,猥蒙大行朝眷遇之恩,釋褐十餘年,滾到下大夫之列,是豈臣夢想攸及也哉?才乏寸能,學未通方,固不足備使,而區區自期者,惟是生死向前,埍埃圖報,今焉已矣,萬事都休,天乎冤哉,此何人斯?頃當崩坼之初,適忝近密之任,奔走於哀遑之中,周旋於節目之間,不過是職分內事,夫安有勞勩之足稱,而遽蒙晉秩之典?嗚呼,借使臣眞有可紀之績,寵之以爵秩,益當慟抑,猶復逡巡,矧無絲毫之可稱,而徒以晉擢爲榮,則臣亦粗具彝性,寧有是哉,寧有是哉?恩誥在手,涕淚被面,無一分榮幸之心,增百倍隕結之慟。至若驟躐之懼,鵜梁之譏,固不勝萬萬兢惕,而慟摧居先,不暇覼縷。玆將由中之懇,仰瀆嚴廬之下。伏乞聖明,體臣情之實由至悲,諒臣言之非出飾讓,仰稟東朝,特收臣所授恩資,使公器無屑,微公獲安焉。臣無任云云。答曰,省疏具悉。卿其勿辭行公。
護軍洪祐喆疏曰,伏以日月易邁,孝定殿虞卒奄畢,仰惟聖慕皇瞿,益復如初。凡在含生之倫,孰不哀慟呼號,靡所逮及,而況臣義同休戚,跡厠邇密,前後十五年之間,蒙被恩渥,與天無極,曾蔑涓埃之報,遽遭崩坼之變,縱使木石之頑,猶應摧裂,蟲蟻之微,宜其感霣。臣粗具彝性,乃反木石蟲蟻之不若,視息苟存,穹壤茫茫,而叨忝於執事之末,奔趨於陪奠之班,卽臣未死前分內事也。千萬不自意,卿月寵授,忽下於酬勞論賞之際,臣始也瞠然而驚,旋又怛然而悲,臣雖至愚,豈忍因哀而媒榮,紆寵命而若固有也哉?且伏念貳卿峻秩也,苟非德望足以範俗,才猷足以謀國者,固不可以居之,故古之名碩,亦莫不逡巡退巽,輒視爲難進之階。臣是何人,敢膺是命?臣素蔑才學,早竊斜第,頂玉拖紫,已踰涯分,履氷臨淵,恒切兢懼,過此一步,尤非洪造之所可私,而微分之所敢希也。今玆誤恩,何爲而及臣耶?臣以年則未及强仕,以識則全不猶人,卽顓蒙愚闇之一賤品耳,亞班命德之器,何嘗一毫近似於臣哉?梁鵜貽譏於毛詩,軒鶴示貶於魯史,臣身固不足惜,其如累聖簡何哉?臣誠不敢效古人崇讓之美,而衷情所發,不能自已。玆敢暴實號籲於仁覆之天。伏乞聖慈,俯垂鑑諒,仰稟東朝,繳還臣新授爵秩,俾公器重而私分安焉。臣無任云云。答曰,省疏具悉。卿其勿辭行公。
護軍李明迪疏曰,伏以禮月吉辰,大葬聖人,弓劍永閟於泉隧,輦輿載返於城闕,荏苒之頃,虞卒已畢,仰惟聖慕哀廓,靡所逮及,亦惟我三慈殿罔涯之痛,益復如新。仍伏念臣,卽三聖朝陶鑄中物也,記昔翼考代聽之辰,寔我先王誕降之歲,而臣之通籍,在於是年。始自記注,貯之春坊·玉署,文陛珥筆,欣瞻大小朝臨御,講肆橫經,濫叨雙隻日晉接,堯·舜晟際,自幸於身親見,而先庚後甲,荐降大割,蒼梧暮雲,涕淚欲枯,逮我先朝,滾躋緋玉,獲從大夫之後,亦旣十餘年于玆矣。歷揚榮塗,涯分已踰,蒙被厚渥,頂踵皆賜。嗚呼,涓埃莫效,桑海遽變,冥然不死,忍遭此崩坼之痛,山悲海哭,與日俱深,彼蒼者天,胡寧忍斯?冤乎慟哉,萬事都休。當欑幄啓發之日,人孰不揮涕願從,而乃殿下,念臣於哀遑之中,置臣於陪扈之列,龍輴奄載,疑和鑾之復聆,廞衛依遲,怳黼座之邇密,奔走號哭於燭影松籟之間,少洩不洎之痛,殆無餘憾,臣是何人,偏被殊恩,至此之極也?臣不勝感激隕越,而千萬不自意,陞秩之典,遽及於是際,一聞此命,不覺聲淚之俱發,繼之以怵惕靡措也。噫,臣世受國恩,與天無極,而在昔己酉,臣之季父臣益運,受知正廟,左右經幄,以園寢敦匠之勞,特蒙恩資矣。以臣不肖,無能爲役,而又於今年,濫被格外之恩,在臣身非不榮幸感祝,顧無一半分可紀之勞,不過莽蒼舍之地,哭而往哭而來而止矣。有何議到於懋賞之列哉?嗚呼,玄宮一閉,天地茫茫,蟻蓐之微忱莫遂,木石之餘喘尙頑,臣雖無狀,豈忍於終事之地,乃反轉哀媒榮,有若循資歷級之可以晏然承當也哉?至若臣之不才蔑能,最居人下之狀,遑可以費辭悉暴,而備例陳懇,崇飾虛讓,汙不爲此。玆將由中之悃,仰籲於嚴廬之下。伏乞聖慈,仰稟東朝,特收臣新授資級,俾公器無褻,私分獲安焉。臣無任云云。答曰,省疏具悉。卿其勿辭行公。
寧越府使朴宗休疏曰,伏以臣,猥以菲材,謬膺揀寄,不自量度,思效殫竭,然病到極處,華扁殆將却步,弊至莫捄,龔·黃亦難着手,況如臣衰鈍,何以堪勝其萬一乎?是邑也,以外面驟看,不過如斗小縣,而其痼瘼之難醫,厥有久矣。臣於入境之初,鶉鵠之類,相聚馬前,悲咽齊訴曰,疲殘氓,屢遭饑饉,食還者流散,納布者逃故,餘存無幾,而不能自保者,加之以流亡之還,逃故之布,己還尙不能辦納,奈此不食之還身布,亦無以擔當。況彼無名之布,雖當少康之年,舊逋新徵,一時竝督,則不願豐年之語,不幸近之,畢竟餘存之民,相隨以流亡,至於無民,無民曷以爲邑?惟願速爲措處,保此民邑。臣聞甚惻怛,無以爲答。蓋此瘠确之土,呰窳之民,自經壬癸荐歉,溝壑流散,墟落荒涼,昔之三千餘戶,今不滿千,還穀由是而欠逋,軍丁自此而減縮。穀則折米爲一萬九百十二石零,而逋幾於半其數,軍則案付爲一千八百三十五名,而虛將爲盡其額,而是皆責之餘民,餘民何以支保?支保不獲,不流必亡,邑之不邑,可立而竢。以臣空誎,目見此狀,無計可施,而噫,彼愚氓,猶有所冀,呼訴盈庭者,皆曰活我,其形之可矜,其言之絶慘,儘是實狀之不得不然,爲其官長者,豈不瞿然戚然,而自甘爲距心之罪人乎?臣旣在芻牧之任,未效分憂之責,而敢以邑弊民瘼,無難煩瀆於紸纊之下者,極涉悚惶,無所逃罪。然徒懷嚴畏,不早登聞,竟至無民無邑,則臣罪於是,尤當何如?玆敢全忘猥越,覼縷如是。大抵無穀之耗,轉增實數,留儲之簿,徒擁虛名,年增歲加,無籍可考,不知作俑之創自何時,而始也虛簿之因循,害歸見在之餘戶,終焉實數之增加,永爲全邑之隱瘼,若不及今一番釐革,則來頭之患,將至何境?臣用是爲懼,詳覈逋簿,則吏奴逋爲一千九百六十石零,而擧皆逃與故之難捧者。然臣謹當不計時月,極力完充,而絶戶民逋,又爲三千九百九十六石零,都是流亡無處可徵者,又有無於它而此有,有其名而實無者,慘歉之餘,難捧之還,以捧爲名,糠粃稊稗,不量以受,苟且充簿者,當春欲分,則所納之民,已抵流亡,餘存之戶,不欲受食,仍復積置,一年二年,盡爲塵土,臣逐庫閱視,腐朽成塊,隨手粉碎者,洽爲一千四百四十一石之多,此則其弊,亦無異於虛錄之逋也。苟欲釐正,絶戶逋與陳棄穀合五千四百三十七石零,將何以區處乎?至如軍丁,除却應頉,只以二百餘戶,應彼千八百之役,一身疊徵,多至四五,每當催科,折屋鬻子,號哭四起,卽一聖世干和之端也。若此不已,不出幾年,號哭亦無可起之處,亦將何以變通乎?臣伏見我正廟朝嶺·湖數邑,純廟朝畿甸數邑,逋穀則蠲蕩,虛額則移送,以至民獲保而邑就完。臣敢不以兩聖朝已施之澤,仰望於今日繼述之初也。臣竊伏惟念,糴法·軍政,所關至重,除非自朝家特下處分,有非在下者所可措處,此臣所以夜起紡,繞壁不寐者也。伏願殿下,克體兩朝保民之聖德,仰稟東朝,俯詢廟堂,視若草創之邑,另講更張之方,可以措劃者措劃,可以區處者區處,汲汲如救焚拯溺,使遐土窮蔀,咸被雨露之澤焉。況玆越地,卽我端宗大王陵寢奉安之所也。往事遺蹟,觸目興感,春風杜宇,野老呑聲,麥飯寒食,婦孺撓泣,於戲不忘之思,歷屢百年如一日矣。我列聖朝,軫念此土,逈出尋常,節義焉同奬六臣,賦稅焉各減二斗,若保之恩,如傷之澤,實非他邑之比。今此越民,莫可支保,安得不以所受於列朝者,仰蘄於一初晟化之下也?臣無任云云。省疏具悉。軍糴之弊,一至此極,爲越民難保之端,則不可不軫念,令廟堂從長稟處,期有矯救之方。
己酉十一月十七日午時,上御熙政堂。晝講入侍時,知事金鼎集,特進官洪鍾應,參贊官李晉翼,侍讀官兪錫煥,檢討官睦仁㘽,假注書李崙夏,記注官金大鉉,別兼春秋閔致庠,各持小學第二卷,宗臣益平君,以次進伏,武臣金翰喆,進伏楹外訖。上開卷讀前受音一遍訖。上命上番讀之。錫煥讀自曾子曰身也者,止賓不顧矣。仍奏釋義訖。上命給書算上番,上讀新受音十遍訖。命以次陳文義。錫煥曰,小學一部書,何莫非日用常行底道,而明倫一篇,最爲切實。父子天性之親,孝爲百行之源,爲人子而孝於親,然後爲人臣而以之事君則忠,老吾老而以之事長則敬,推以至於凡百事爲,綽有餘裕,編序五倫,所以首明父子之親,而爲孝之道,以敬爲主。故就以此章言之,莊忠敬信勇,皆言孝之事,而結之以敢不敬乎,然則非敬,無以遂此五者,而五者不遂,則不可以爲孝矣。一箇敬字,實是該括此五者,而以言乎其效,則亦非徒五者而已。大學修齊治平之要,亶在乎一敬字,而經禮三百,曲禮三千,蔽一言曰毋不敬,敬字之義大矣哉。伏願於此等旨義,益加澄省焉。仁㘽曰,此章內爲敍人臣敬君命之義,而其說尤詳,其曰君言不宿於家者,卽朝受君言,夕舍於郊之謂也。非必使事若是其急,蓋爲不敢慢命之故也。至於拜迎於其來,拜送於其歸,非拜使者也,拜君之命也,朝服而遣之,下堂而受之,非嚴使者也,嚴君之命也,則臣之於君命,其所敬奉,果何如哉?夫人君深居九重之中,而動化萬里之外者,命令是已。德者溢於渙發,而敏蒲宣化,溫綸噓於子諒,而窮蔀向陽,一號一令之間,觀感斯係。故自古聖王,必愼於命令之際,審之而勿輕發,守之而勿輕變,使天下取法於斯,而以之徯應矣。顧此學問之工,卽發之爲政令者也。殷宗有時敏之益,而推諸播告之脩,周王有日就之譽,而施諸誥敎之毖。由是觀之,學問與政令,非二致也。勤於學問,以治政令之原,措之政令,以收學問之效者,實是體用之相須,而本末之互資矣。惟願此等旨義,深加省察焉。此篇之旨,所以明君臣之義,故首章先言人臣敬君之道,始以齊沐而致其明潔,繼以進笏,而備其忽忘,以至乎身之章也而衣以朝服,德之比也而鳴以玉聲,節其威儀行趨之擧者,何莫非敬愼之意也?昔曾子居朝庭而不懈惰,伊川必於講前齋戒,以冀感動,此可見敬君之大節,於斯備矣。蓋君子之道,無所不用其敬焉,整衣冠尊瞻視者,持身之敬也,對屋漏愼幽獨者,居室之敬也。與夫出入食息之間,動作云爲之際,何處非敬,何事非敬,而若其朝廷之禮,尤當十分致敬。故此章所言諸條,一以此箇道理,爲示臣子事君之義。推此以觀,則非但臣之事君,自有其道,在於君之使臣,亦有其道。孔子曰君使臣以禮,上下之間,其所相與者,卽惟曰敬與禮而已,下以敬承上,上以禮接下,然後體統尊而庶職可以擧,情志孚而萬化可以明矣。惟願此等處,懋哉懋哉。鼎集曰,此章臣下之適君所也,齋戒沐浴,書笏習容,乃是敬謹之至,而此皆人臣之所當取法者也。自講筵命下之後,考閱自止,究解文義,詣閤習講,登筵敷達,思效古人敬謹之訓,卽臣等之事,而雖以君德上言之,君上臨下,亦宜以禮以敬,愼威儀於晉接之際,繹經旨於體驗之工,則衛公抑詩之戒,殷宗典學之盛,亶不外是。每於此等處,深加玩賾,是臣區區之望也。鍾應曰,上番玉堂,以敬字詳陳,此敬字甚好矣。此章內敢不敬乎之重言復言,推可見敬字之義。君子所以不可不敬者,孝在其中,愛敬盡於事親,然後可謂孝矣。孝爲百行之源,敬爲一身之主,孝與敬皆出於一心上,而日前大臣陳勉,乃有在予心之下答。大哉王言,實符聖賢之要旨,伏聆筵中,不勝欽仰萬萬,筵退諸臣欣欣相告而賀者,恭知殿下之心,勤勤孜孜,不離於學問上,而學問亦非外事,卽從孝敬中出來。殿下克體太母殿下勤勉之聖念,講筵日開,終始典學,日就月將,可以躋上聖之域,自今伊始,佇可見太平萬歲之治矣,豈不盛哉?伏願體念焉。晉翼曰,此章專爲以孝事親之義,而古之聖賢,以孝最著者,莫如曾子,故經曰事親若曾子者可也,於此旨義可知矣。此五者之曰莊曰忠曰敬曰信曰勇,皆孝之事,然此乃戒後人者,而爲人子者,以孝事親,非但此五件事而已。樂其心養其志,無非孝也,孝之一字,亦從學問中出來。今我殿下,當宗社艱大之業,承東朝懇惻之敎,以承順慈志爲心,惟日孜孜,毋或間斷,則睿學日就高明,聖孝自底極處。伏願殿下,懋哉懋哉。上曰,若使人於君所,則必朝服而命之,何義也?仁㘽曰,朝服卽見君之禮也。請命之際,雖使人代之,無異身詣君所,則何可私服而命之乎?此所以必服朝服,而亶出於敬君之意也。錫煥曰,以集解觀之,雖問人於他邦,亦必再拜而送之,而況使人於君所之時,其敬謹之意,尤當如何哉?此是事君以敬之之義也。上曰,武臣奏之。晉翼曰,武臣則本無奏達文義之例矣。上掩卷訖。仍命退,諸臣以次退出。
上在昌德宮。停常參·經筵,只晝講。
成原默啓曰,明日常參·經筵,取稟。傳曰,停。
鄭翊朝啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李晉翼啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
鄭翊朝啓曰,全溪大院君內外祠版,遣正卿致祭事,命下矣。何正卿進去乎?敢稟。傳曰,吏判進去。
又啓曰,恩彦君內外祠版,遣承旨致祭事,命下矣。何承旨進去乎?敢稟。傳曰,都承旨進去。
又啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀牌不進罷職傳旨,傳于鄭翊朝曰,只推。
鄭翊朝啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀再牌不進罷職傳旨,傳于鄭翊朝曰,只推。
成原默啓曰,判義禁趙冀永,知義禁李鼎臣,同義禁李源益再牌不進推考傳旨,今方捧入,而開坐命下之後,連事違召,無意承膺,事體所在,誠極未安。竝所當更請牌招,而係是一日三牌,何以爲之?敢稟。傳曰,更爲牌招。
傳于鄭翊朝曰,自明日進講爲之。
傳于成原默曰,右承旨·同副承旨竝許遞,前望單子入之,待下批牌招察任。
承旨前望單子入之,徐英淳·洪永圭落點。
鄭翊朝啓曰,卽者宗簿寺官員來言,今此璿源譜略修正時,提調當爲進參,而提調洪在龍有身病,不得進參云。卽爲牌招,何如?傳曰,允。
又啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于鄭翊朝曰,只推。
以右承旨洪永圭牌不進罷職傳旨,傳于鄭翊朝曰,只推。
鄭翊朝,以迎接都監言啓曰,取考謄錄,則每於勅行,如非宴享之時,則迎勅後殿內接見時,設行茶禮,翌日館所親臨茶禮,送勅日親臨餞茶禮,竝爲設行,而庚申·乙未,只設接見茶禮,乙丑,接見茶禮及餞茶禮設行,辛巳·庚寅·甲辰,三次茶禮,竝爲磨鍊矣。今番則何以爲之乎?敢稟。傳曰,依辛巳年例爲之。
義禁府啓目,工曹佐郞元,東部都事徐曾輔,南部令李秉羲等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。又啓目,孟山前前縣監諸安國·方禹聲等原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。
知事李若愚疏曰,伏以居諸不留,因封奄過,雲日之光華永閟,喬山之弓劍莫攀,帀域臣庶,普切慟冤,仰惟聖慕哀隕,廓然靡逮,益復如新。卽伏奉諸製述官別單判下,以臣謂有諡狀製述之勞,卑臣新秩,臣聞命惝怳,撫躬踧踖,如臨淵谷,不知攸措。恭惟我先大王,聖德侔天地,治化媲唐·虞,宏休盛績,巍蕩煥赫正,須博聞達識,鴻藻鉅筆,鋪張闡發,紀載撰述,而乃是大邦徵信之文字,則事體謹嚴,較重且大,決非如臣謏陋,如臣荒疎所可與議,而終事之地,義重爲役,雖不得不拚棄廉隅,晏然承當,自顧惶隕,惟譴何是俟。今乃夤緣際會,反爲媒進之階,靜言思之,何以膺受?仍伏念臣之從前叨冒,罔非踰濫,近又揚躐太驟,二載之間,四遷其資,而顧自新授之秩,位次地望,特爲崇顯,班聯幾齊於三事,禮貌逈絶於百僚,苟非宿德重望爲世所推伏,則莫宜居之。臣本鹵材賤品,聲稱不越乎下中,歷試猥遍於前後,常自怵然以思,凜然以驚,豈意其一向進就,遽躋於亢極之地也哉?點檢平生,旣誤恩之荐蒙,及至今日,迺冥升之不已,上而累聖朝核實之政,俯而乖古人知止之戒,卽此而臣心之隕越悸恐,不徒以罔功冒賞而已。反覆思量,誠難以一時之叨榮,敢擬於三命之滋恭。玆暴由中之懇,仰瀆體下之仁。伏乞聖明,俯垂鑑諒,將臣新授資秩,仰稟東朝,亟命收還,以尊國體,以安私分,千萬幸甚。臣無任云云。答曰,省疏具悉。卿其勿辭行公。
行護軍洪說謨疏曰,伏以日月迅駛,因封奄過,旬朔倐改,虞卒亦畢,萬事邃古,八域纏哀,仰想聖慕,益復如新。臣於是,卽伏見監董諸臣賞典下者,以臣上諡時禮房,特命晉秩,臣誠悲感惶恧,莫省攸措。夫終事之地,哀慼居先,設或有可紀之勞勩,因以獲賞,必也奉而掩抑,不敢承當,況初無可紀之勞乎?臣適値闡揚之日,躬檢出納之節,直不過奉行儀文,粗伸職責,榮固有之,勞何可言?按例施賞,聖念雖出於遵舊,因哀媒榮,臣心自愧於匪分。且爵賞者聖王所以進賢命德,勵世磨鈍之具也,則上非其人而授之,謂之誤恩,下非其器而據之,謂之倖占。微官庶職,猶懼器之不稱,矧玆宰列之顯,關治道之汚隆,係朝廷之輕重,苟非名實著于一世,才猷服於衆人,固不可人人而濫授,亦不可人人而冒膺,豈可以如臣而濫廁其間哉?臣素乏才能,不當履屐,而通籍二十餘年,猥隨大夫之後,妄念不到於更進一步。此非但臣自知之明,抑亦同朝之所共見諒,今忽僥濫,蹲仍冒據,則諒非涯分之攸宜,尤非情理之可忍也。玆敢披瀝哀懇。伏乞聖慈,察臣言〈之〉非出例讓,念公器之不可濫叨,仰稟東朝,亟命收還,以安賤分焉。臣無任云云。答曰,省疏具悉。卿其勿辭行公。
大司成趙道淳疏曰,伏以幼而善病,長又失學,本不足備數於百執事之末,而倖竊科第,濫躋緋玉,內外歷揚,偏被寵光,罔非我先大王生成之澤,而未效塵刹之報,遽抱崩坼之痛,日月易邁,仙扃永閟,俯仰冤號,穹壤茫茫。千萬不自意,伏奉除旨,以臣爲成均館大司成者,臣誠惝怳震懍,莫省所以自措也。噫,是職也,卽虞典之敎胄,周官之造士者也。士趨由是而漸摩,文風由是而蔚興,上而裨作成之化,下而盡培植之責,其任綦重,其選極峻,苟非經術優於矜式,文識長於鑑別,則決不可苟授而冒據也。臣是何人,乃敢晏然若固有,自居以師儒之長乎?且臣以病則已成貞痼,宿證未祛,而別證日生,雖尋常茶飯之事,尙且停閣,而不能酬應,以學則轉益荒疎,新知未長,而舊知日亡,雖功令程式之末,亦且茫昧,而全沒嚮方。以若實狀,豈有一毫可堪於是任,苟充於是選也哉?顧今庶政維新,群彦在列,不患無人,而乃反畀之於如臣無似之庸品,儒林之騰嘲,縱不足恤,聖簡之貽累,實非細故,揣量已熟,承當無路。玆敢暴衷懇,仰瀆嚴廬之下。伏乞聖慈,仰稟東朝,亟遞臣職,以重公器,以安微分,不勝幸甚。臣無任云云。省疏具悉。爾其勿辭察職。
己酉十一月十八日午時,上御熙政堂。晝講入侍時,同知事金公鉉,特進官李源益,參贊官成原默,侍讀官尹行福,檢討官睦仁㘽,假注書鄭東奎,記事官崔致權,別兼春秋閔致庠,各持小學第二卷,以次進伏,武臣李觀熙,進伏楹外訖。上曰,史官分左右。上誦前受音一遍訖。上命上番讀之。行福讀自入公門,止而犯之,仍奏釋義訖。上命給書算上番,上讀新受音十遍訖。仍命文義以次陳之。行福曰,孔子曰,君子事君,進思盡忠,退思補過,此章句旨,專在於盡忠補過,上下不相違之義。盡忠者盡己之謂,爲臣之道也,補過者念在王室,使己之心無一毫之未盡者也。衮職有闕,周有山甫之補,庭爭折檻,漢有朱雲之忠,良臣在朝,繩愆糾謬,必使吾君爲堯·舜之君。然君居至尊之位,凡諸逆耳之言,犯顔之諫,翕受包容,改其過而不吝,則在下之人,恪帥其職,誠心向上,承順顯德,對揚休命,一念孜孜,使君益進於善道,則此所謂君明臣直,上下之交相忠愛者也。伏望殿下,此等處體念焉。仁㘽曰,賜生必畜之者,此爲仁其君之惠也,而亦出於及物之仁也。無故則不殺羊豕,惟士猶然,況復大聖人位育之仁乎?惟君所賜,物有別焉,則宜乎畜之,俾遂其生,而亦可見物類之至微者,咸囿於仁澤之中矣。夫隨萬品之昭蘇,而以生物爲心者,天地之仁也,體天地之生物,而以好生爲心者,聖人之仁也。是故殷湯施解網之仁,而克致鳥獸之咸若,周王推至仁之德,而爰曁麀鹿之攸伏,大哉仁之效也。其所涵育之惠,至及於庶物,則矧玆愛吾民育吾民之澤,可見洋溢乎四海而各得生成之樂矣。先儒所云始之仁民,推之及物者卽此也。由是觀之,君德莫先乎仁,而其所廣其爲仁之術,學問是已。講究乎天人性命之原,探賾乎心法精一之旨,天德之仁,心志之仁,渾體全備,一理流行,於是焉發之爲政令,而藹然陽春之噓,措之爲事業,而霈乎雨露之濡,則可以使斯民,咸躋仁壽之域。以推其餘,使之品物之流亨,而隨處爲仁,仁不可勝用,群黎猵爲,而足驗滂澤之惠鮮,萬物自得,而奚但盆池之畜魚?苟求其由,皆自學問中出來而然者也。惟願此等處,特加澄省焉。公鉉曰,此篇之旨,卽聖人事君之道,進退周旋,以敬爲主,敬君之心存諸中,敬君之實發諸外。衣前後襜如也,鞠躬如也,屛氣似不息諸節,何莫非敬字上做出來,則鄕黨畫聖人之說,豈非善言聖人氣像,而敬字非但聖賢而已。人君尤宜警省,上以體天,下以臨民,民雖至愚,國之所依,顧安得不敬,而粹然一出於敬,自無表襮之異,則不患不到聖人地位。伏願益加澄省焉。源益曰,此諸章皆言人臣敬君之道,而苟無存心之實,則何以能著於外,而無一言一動之違於禮者乎?鄕黨篇之善形容夫子,果如乎同知事所奏矣。夫子非隨事拘拘,而公門鞠躬等諸節,自然合於禮節,以積中而發外也。今於人臣敬君之禮,推以觀之,則人君敬天之道,亦可以知之。敬天之心,有斯須間斷之時,則發於外者,不能沕合於天理,所以致敬之道,卽體天心也。天固無私,以雨露之澤,滋養萬物,而又或有雷霆霜雪之時,雷霆霜雪與雨露之澤,雖甚相反,以其無私也,故無偏係之患。人君體天之道亦無私,而此等處,深加推究,則可以有裨於聖學矣。原默曰,此篇諸章,雖非一統文字,而趨走之義節,燦然可備。服御飮食,皆君之賜,則可不敬乎?事君之道,以敬爲主,故至於盡忠補過,無一時一念不在於君,皆自敬字中出來,此夫子所以戒爲人臣之道也。君之於臣,尊卑果何如,而不以禮待之,不以禮使之則止,此夫子所以可以仕則仕,可以止則止,有言責者,不得其言則去,爲人君者,可不以禮待之,以禮使之乎?伏願於此等處,特加留意焉。上曰,犯之之犯字,何義也?仁㘽曰,此是犯顔直諫之謂也。夫臣之於君,揆以分義,則豈敢以一犯字語到,而惟其諫諍之說,以直截爲主,故雖犯顔色而力爭之,不以爲罪。是以有言責者,患其不能犯顔,不患其能犯顔矣。大抵人臣之進言於其君也,雖循例所奏者,以至卑而對至尊,嚴畏居先,胸中所懷,未能什達一二,其進言之難,有如是矣。況夫諫諍之辭,比諸循例奏語,其難尤爲倍蓰。以諫爲說,蓋多逆於耳者,如或自上,惡其逆耳,而加之威怒,則雖鯁直之風者,何敢一向諤諤,直犯雷霆之威乎?由此而以言爲諱,言路杜絶,則君不得聞過,而國不能善治矣。玆故古之聖王,深戒於此,如聞讜直之論,則爲之和顔色而受之,非徒容諫而已,從以來其諫焉,又從以導之使言,立鼓於朝,懸鞀於庭,必欲使忠言直說,日進於前矣。然則孰不思竭誠直諫,納君於無過之地,有懷畢達,輸忠於盡言之責乎?牽据折檻卽犯也,而考其心則願忠也,廷爭批鱗是犯也,而究其實則爲國也。轉圜以從,而仍加優奬之,虛襟以受,而特爲嘉尙之,始也堯旌之求善,言路廣開矣,終焉周衮之無闕,諫書自稀矣。夫子此訓,最切於爲人臣盡臣職之義,而其在爲君之道,必以納諫爲之先務,此實致治之要。伏願此等旨義,特爲省察焉。上曰,然矣。玉堂之登筵,若有所可言者,必爲陳之,可也。原默曰,今於筵席,至伏奉諸臣有懷必陳之敎,臣等固欽仰萬萬,而且問犯字之義,大哉王言。臣請以古直臣諫爭陳之。漢之朱雲,折檻而諫,宋之寇準,引裾而爭,是乃犯顔之義也。今殿下,不以犯顔爲非,從諫如流,則可以致太平之治。伏願澄省焉。上掩卷,仍命史官就座。又命退,諸臣以次退出。
上在昌德宮。停常參·經筵。
夜自三更至五更,灑雨下雨,測雨器水深一分。
徐英淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭翊朝啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
徐英淳啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣。敢啓。傳曰,知道。
傳于李晉翼曰,進講入侍。
李晉翼啓曰,宗簿提調洪在龍牌不進推考傳旨,今方捧入,而璿源譜略,當爲修正,如是違牌,事甚未安。更爲牌招,何如?傳曰,允。
傳于徐英淳曰,司僕提調,宗簿提調相換。
鄭翊朝啓曰,奏御文字,何等審愼,而致祭祭文中,有所誤書,至於改書,事甚疎忽,當該製進官推考,何如?傳曰,允。
徐英淳啓曰,記注法意,何等審愼,而十五日次對筵說,有所漏落,致勤下敎,如是疎忽,萬萬駭然。今方改修正以入,而當該注書,所當重勘,而本院請推之外,無他可施之罰,何以爲之?敢稟。傳曰,推考。
李晉翼啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀牌不進罷職傳旨,傳于李晉翼曰,只推。
李晉翼啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。
以副提學金炳冀再牌不進罷職傳旨,傳于李晉翼曰,只推。
李晉翼啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于李晉翼曰,只推。
傳于李晉翼曰,召對爲之,坐直承旨同爲入侍。
以慶尙道黃腸敬差官許鏶狀啓,黃腸木,猶乏一株之準尺,惶恐待罪事,傳于李晉翼曰,爾其勿待罪事,回諭。
義禁府啓目,振威縣令金鼎鎬原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
義禁府啓目粘連,向前諸安國·方禹聲等亦,流逋虛勘,難免掩置之科,耗條添數,自歸新逋之稱,雖與躬犯始逋而有異,至於任內所捧則未準,竝只以此照律,何如?判付啓依允。又啓目粘連,向前元·徐曾輔等段,夾路家前,植炬稍疎,不能預飭,罪著溺職是白遣,李秉羲段,雖非當部,旣爲導駕,炬火排立,未及糾察,揆以擧行,有難參恕,竝只以此照律,何如?判付啓依允。
徐英淳,以兵曹言啓曰,五衛將禹岱河·李石鉉·朴鼎炫·李經修,景福宮衛將金之晦·柳應沂,慶熙宮衛將姜皓鳳·吳永秀,文臣兼宣傳官尹行福,俱以病難供職,呈狀乞遞,竝改差,何如?傳曰,允。
又以都摠府言啓曰,副摠官南性敎,以同義禁府事,本府坐起,晝仕出去之意,敢啓。傳曰,知道。
又以訓鍊都監言啓曰,禁·御兩營鄕軍,今旣停番,建陽門入直,以訓局軍替代事,因兵曹草記蒙允矣。來十二月初一日爲始,依前以廣智營入直軍五十名及加定軍十名,別武士二人,金虎門入直把摠率領,移直於建陽門,廣智營入直,依前與禁衛營將卒替代,哨官則仍爲減省,而竝待標信擧行之意,敢啓。傳曰,知道。
又以禁衛營言啓曰,禁·御兩營鄕軍停番間,銅龍門,以兩營京中哨軍輪回入直,建陽門,以訓局軍替代入直,西營·東營,各自該營助番牙兵推移入直事,自兵曹草記蒙允矣。銅龍門,則本營京中哨軍與御營廳京中哨軍,間一朔三十名式輪回,本營哨官率領入直,而其中十名除出,將校率領,把守於集賢門,建陽門,則訓局把摠率訓局軍六十名,替代入直後,本營把摠,依前移直於新營,西營則助番牙兵四十名,本營哨官率領入直,廣智營則助番牙兵五十名,本營哨官率領,與訓局軍替代入直,而竝待標信擧行,新營入直鄕軍,亦以京標下軍三十名替代,而來十二月初一日爲始替直,下番軍兵放送之意,敢啓。傳曰,知道。
又以御營廳言啓曰,禁·御兩營鄕軍停番間,銅龍門,以兩營京中哨軍輪回入直,東營·集春營,以各該營助番牙兵推移入直事,自兵曹草記允下矣。銅龍門,則本廳京中哨軍與禁衛營京中哨軍間一朔三十名式輪回,禁衛營哨官率領入直,而其中十名除出,將校率領,把守於集賢門,東營·集春營,則本廳助番牙兵各四十名,哨官率領入直,而竝待標信替代,新營則京標下軍三十名,依前例入直,而來十二月初一日爲始替直後,下番鄕軍,仍爲放送之意,敢啓。傳曰,知道。
領敦寧府事洪在龍箚曰,伏以我大行大王因封奄過,虞卒已畢,八域臣民,哀號罔極之中,幸賴我聖上克纘大業,光御寶位,延頸願戴之忱,小大惟均。此際臣,待罪宗簿寺提擧之任,璿譜繼修之役,不容一日暫緩,方與應參諸堂郞,約日會同,開局設廳,少效奔走之責,而第臣自少善病,漸益貞痼,近日以來,重傷風寒,一倍添劇,頑痰結轖,而時或昏絶,肢體麻木,而動輒顚仆,食飮全却,委頓床玆。以此貌樣,縱或雜試醫藥,猝難責效,時日之內,萬無束帶赴公之望。莫重纂修之役,緣臣病故,固不可暫刻遲緩,昨以此狀,言送喉院,仰冀體諒之恩,而召牌儼臨,冒犯違傲,臣於病昏之中,悚懍惶蹙,重添一病。玆不得不疾聲號籲於天地父母之前。伏乞聖明,仰稟東朝,亟遞臣所帶提擧之任,俾重公役,以安私分焉。取進止。答曰,省箚具悉卿懇。愼節奉慮,提擧之任相換,卿其安心調理。仍傳于李晉翼曰,此批答,遣史官傳諭。
兵曹判書尹定鉉疏曰,伏以臣,猥膺祭文代撰之命,致有誤書奏御之失。此何等敬謹審愼文字,而昏謬顚錯,乃至於此,悚懍靡措,無地自容,不謹不審,罪當何居?聖度過於包含,警責止於問備,臣且惶且感,仰戴洪私,而誤書大罪也,問備薄罰也。以薄罰而蔽大罪,則朝綱之隳損非細,賤分之恧蹙益深。玆敢短章自列,仰瀆崇嚴。伏乞聖明,亟令攸司,議臣當被之律,以昭法紀,不勝大願。臣無任云云。答曰,省疏具悉。事係創始,故易致无妄之失,復何爲引?
己酉十一月十九日辰時,上御熙政堂。進講入侍時,講官李若愚,參贊官鄭翊朝,侍讀官尹行福,假注書李崙夏,記事官金龍翼,別兼春秋閔致庠,各持小學第二卷,以次進伏訖。上曰,史官分左右。上誦前受音一遍訖。上命講官讀之。若愚讀自鄙夫,止衿鞶訖。仍奏曰,今此自止,行數似稍多,更爲減定,若何?上曰,工夫進就,惟在於沈潛翫味,不在於行數之多少,減定,可也。仍敎曰,止於不知其姓則卜之,何如耶?若愚曰,好矣。仍奏釋義訖。上命給書算講官。上讀新受音十遍訖。上曰,文義以次陳之。若愚曰,前受音與今此新受音,盡是明人臣事君之義,而以難事責君,似涉不恭。然人臣以正道責難,納吾君於無過之地,寔出於忠愛之心,則豈不可以謂恭乎?如或以承意順旨爲主,是無異於婦寺之諂,外雖近於恭,其實反非所以致恭之道矣。陳善閉邪,是責難之事,爲人臣者,所當隨事諷諫人君,一政一令之間,莫不使之皆出於正,卽人臣當然底道理,而苟或不然,謂之以吾君不能,是賊害其君者,可不懼哉?此非但人臣所當鑑戒者,亦惟在於人君嘉納虛受之如何。伏願殿下,常於此等文義,深加體念焉。上曰,然矣。人君雖有不能之事,爲臣下者,所當隨事陳勉,期有聽受之美,可也。上曰,讀書非徒知之而已,必貴乎體行其事矣。行福曰,然矣。若愚曰,經云非知之難,行之惟艱,聖敎及此,臣不勝欽仰萬萬矣。行福曰,有官守者,不得其職,有言責者,不得其言,此二句,卽孟子語蚔鼃·孔距心之事。距心爲大夫,不能盡其職而不去,蚔鼃爲諫官,不能用其言而不去,故以是戒之。蓋爲人臣之道,惟在盡其職盡其言,不能各得其職責,則豈可尸位素餐而已乎?故孔子曰,道合則服從,不可則去,此之謂也。翊朝曰,講官·儒臣,備陳無蘊,臣無容更贅,而第以儒臣所奏中言責二字,敢此陳之。國家之有言路,如一身之有血脈,血脈流通,則一身康寧,言路恢張,則國家乂安。是故以唐堯之盛,從諫咈弗,以殷湯之工,朝夕納誨,以此推類,恢廣言路,四方之賢俊,必當于于而至,列位在朝,以輔聖德,則聖德自底將就,治化必致郅隆矣。此旨甚好,伏願體念焉。上曰,然矣。人君若不容諫,則人臣之去宜矣。上曰,君若從諫如流,則人臣之進諫者,必當猶恐不及矣。君若改過不吝,則政令正矣。行福曰,今日聖敎,誠欽仰萬萬,實國家億萬年無疆之基矣。君上至尊,臣下至卑,雖有所欲言者,嚴畏居先,及其奏對之際,不敢盡其懷,而至若君上政令施爲之間,微有過失,則不避嚴畏,盡言極諫,雖至再至三,不避煩屑,有犯無隱,必使吾君,納于無過之地,此人臣之職也。翕受包容,使盡其言者,君上來諫之聖德也。此惟在人君導率之如何,伏願殿下,懋哉懋哉。上曰,諫者是逆耳之言,逆者從之,不逆者不從,不亦可乎?行福曰,不逆者承順之謂也。承順之言,易至阿諛,則阿諛之言,豈可從乎?聖敎至當矣。上曰,小學有改過之語乎?翊朝曰,有匡救將順等句語矣。上掩卷訖。敎曰,列聖朝盛謨丕烈各陳之。欲法堯·舜,當法祖宗矣。行福曰,聖敎出尋常萬萬,臣等不勝欽仰攢祝之至。列聖治法政謨,無非我聖上繼述之則,而以近古言之,正宗朝治化大行,八域之內,萬姓之衆,有瘼必除,有冤必伸,十行紫綸,親製以下,藹然有惻怛之意,至今德化浹洽于民心,實爲萬世之龜鑑,朝廷百度,多有創制,可以傳之無窮,永爲監法,伏願體念焉。上曰,今時則如何耶?行福曰,俗習漸渝,紀綱解紐,誠有可悶者矣。然其挽回矯革之方,亶在於我殿下深體祖宗朝已行已治之成憲,導率斯世之如何矣。上曰,史官就座。仍命退,諸臣以次退出。
己酉十一月十九日申時,上御〈熙〉政堂。召對入侍,坐直承旨同爲入侍時,參贊官洪永圭,檢校待敎洪淳穆,侍讀官尹行福,檢討官李維謙,假注書鄭東奎,記事官金龍翼,別兼春秋閔致庠,各持小學第二卷,右副承旨李晉翼,以次進伏訖。上曰,史官分左右。上開卷。上曰,上番讀之。行福讀自孔子曰婦人,止事在饋食之間而已矣。上曰,文義陳之。行福解釋章句一遍訖。奏曰,此章句旨,卽婦人常行之事也。別無可達之辭,而女道尙靜,常處閨門之內,凡百施爲,不敢專擅,故曰伏於人者,屈服之謂也。婦人之道,必從人而成,故未嫁而從其父,旣適而從其夫,夫死而從其子,此所謂不敢專制之義也。伏願於此等旨義,省察焉。上曰,下番讀之。維謙讀自是故女,止所以正婦德也。上曰,文義陳之。維謙解釋章句一遍訖。奏曰,女子之事,不出閨門,故必終日於門內,旣嫁之後,私親反輕,故不奔喪於百里,擅爲獨成,非承順夫子之道,故事與行,必以是爲戒焉。參知·可驗,是衆人明證之事,故動與言,必待是而成焉。至若晝而不出於外庭,夜而必行以燭火者,此皆婦人之道也。如是則婦人之德正,而一家之道正焉,一家之道正,而一國之民正焉。此所以爲治平之大本也。昔周之文王,有聖人之德,又以聖母太娰爲之配,治化大行,詩人作關雎之詩,故先儒曰關雎,正家之始,婦德之正,卽是正家之始也。中庸曰君子之道,造端乎夫婦,造者始也,端者本也。夫婦之道,實爲治化之始本,伏願於此等文義,深加體念焉。上曰,參贊官讀之。永圭讀自女有五不取,止竊盜去。上曰,文義陳之。永圭解釋章句一遍訖。奏曰,此章之五不取及七去,有如訓誥,而別無言外可陳之意矣。上曰,無子去,何義也?永圭曰,無子是乃絶世,而無以承宗繼後,故去之也。上曰,閣臣讀之。淳穆讀自有三不去,止無不知敬其兄也。上曰,文義陳之。淳穆解釋章句一遍訖。奏曰,此取婦去婦之際,其目如是詳備者,蓋夫婦之賢否,係於家之興替,故聖人必三致意焉。別無文義之可陳,而至若孩提之愛親長而敬兄,此所謂良知良能,固無待於人之敎導也。將此本然之性,習與智長,化與心成,移其愛於老老,移其敬於長長,則可至成德矣。此等處推類而澄覽焉。上讀三遍訖。上乃掩卷。晉翼起伏奏曰,臣吏房無公事矣。代房戶房·兵房·刑房,俱無公事矣。禮房有公事一度矣。仍讀遠接使狀啓訖。上曰,遠接使,去於何處也?晉翼曰,去於安州地矣。上命書判付。晉翼書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
藥房提調李若愚,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李晉翼啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
金輔根啓曰,行左承旨徐英淳,今日不爲仕進,卽爲牌招,何如?傳曰,允。
成原默啓曰,備邊司郞廳來言,今日賓廳日次,而領議政鄭元容,無時急稟定事,左議政金道喜有身病,右議政未差,不得來會云矣,敢啓。傳曰,知道。
傳于李晉翼曰,進講入侍。
金輔根啓曰,臣今日恩彦君內外祠版致祭進去,下去之意,敢啓。傳曰,知道。
洪永圭啓曰,假注書李崙夏,身病猝重,勢難察任,今姑改差,何如?傳曰,允。
李崙夏改差,代以金炳溎爲假注書。
李晉翼啓曰,館錄爲之事,命下矣。副提學金炳冀,旣有只推之命,卽爲牌招,何如?傳曰,允。
以副提學金炳冀牌不進罷職傳旨,傳于李晉翼曰,只推。
李晉翼啓曰,館錄爲之事,命下矣。副提學金炳冀,旣有只推之命,更爲牌招,何如?傳曰,允。如有違牌,勿爲呼望。
成原默啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于李晉翼曰,只推。
傳于李晉翼曰,在外玉堂竝許遞,副司果閔泳緯副校理除授,副司果朴文鉉修撰除授。
吏曹,副校理閔泳緯,修撰朴文鉉除授事承傳。
傳于李晉翼曰,召對爲之。
李晉翼,以承文院都提調意啓曰,今番分館人國子金顯喆,年前分館人芸閣裴相奎,公議多爲稱屈,陞付亦有近例,竝以槐院調用之意,分付,何如?傳曰,允。
又以承文院都提調意啓曰,文臣登科時年滿五十人,分館後陞六,載在法典矣。今亦有如此之人,依例陞六之意,分付銓曹,何如?傳曰,允。
成原默,以都摠府言啓曰,副摠管南性敎,以同義禁府事,本府坐起,晝仕出去之意,敢啓。傳曰,知道。
義禁府照目粘連,孟山前前縣監諸安國·方禹聲等矣本府議啓內,流逋虛勘,難免掩置之科,耗條添數,自歸新逋之稱,雖與躬犯始逋而有異,至於任內所捧則未準,竝只以此照律罪,諸安國段,杖一百收贖,告身盡行追奪,方禹聲段,杖九十收贖,告身盡行追奪,徒二年半定配,竝只私罪。奉敎依允爲旀,竝只功減一等爲良如敎。又照目粘連,工曹佐郞元,東部都事徐曾輔,南部令李秉羲等矣本府議啓內,元·徐曾輔等段,夾路家前,植炬稍疎,不能預飭,罪著溺職是白遣,李秉羲段,雖非當部,旣爲導駕,炬火排立,未及糾察,揆以擧行,有難參恕,竝只以此照律,罪各笞五十收贖,解見任別敍,竝只私罪。奉敎依允爲旀,元·李秉羲等段,竝只功減一等,徐曾輔段,功議各減一等爲良如敎。又啓目粘連,向前金鼎鎬亦,重囚不善防守,以致逃躱而過限未捕,常時不能察飭之失,在所難免,以此照律,何如?判付啓依允。
李晉翼,以義禁府言啓曰,時囚罪人方禹聲杖九十徒二年半定配照律公事判付內,依允,功減一等事,命下矣。今當定配所以入,而卽接其戶奴呈狀,則其上典父年八十六,無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖。方禹聲徒二年半定配,以其父年八十六,無兄弟獨身,依律文收贖,只告身盡行追奪,放送之意,敢啓。傳曰,知道。
己酉十一月二十日辰時,上御熙政堂。進講入侍時,領事鄭元容,講官李若愚,參贊官李晉翼,侍讀官尹行福,假注書鄭東奎,記注官金熙逌,別兼春秋閔致庠,各持小學第二卷,以次進伏訖。上曰,史官分左右。上誦前受音一遍訖。上開卷。諸臣以次開卷,若愚讀自士昏禮,止其義一也,解釋章句以奏。上曰,父醮子之醮字,是飮酒之意乎?元容曰,然矣。酌而無酬酢曰醮矣。上曰,飮子以酒,何義也?元容曰,酒者飮食之本,而禮之所由起也。祀玆酒而凡禮,皆以酒爲節,昏禮有曰合巹而酳,以一匏分爲兩匏謂之巹,蓋是不異酌之義,而取其合體而不相離矣。酒之爲禮,有如此者,故父之婚子,亦酌酒而命之,非如後世飮醉之酒也。上曰,無違宮事之無字,亦是勿爲之辭,而宮事,果何事也?若愚曰,古者卿士家,亦同稱宮室,而宮事卽閫內之事也。元容曰,閫內事,如籩豆織紝之婦人職也。上曰,視諸衿鞶,何義也?元容曰,衿鞶是其母之所施結者,則見物而思其言之義也。上曰,幣必誠者,何義也?元容曰,婚禮有六,曰納采者,采擇之禮也,曰問名者,問女生之母名氏也,曰納吉者,得吉卜而納之也,曰納徵者,納幣以爲徵也,曰請期者,請期日也,竝親迎而爲六禮矣。幣者,古之大夫士相見必有贄,其禮用雁,婚禮納采時用雁,納徵之幣,則以儷皮束帛,而王家則或用玉矣,聘女幣交之時,不可以虛飾,則豈不以誠實將之乎?今之士家,無行此禮者,而國家嘉禮時,有此六禮之儀矣。昏禮之昏字,古者娶妻之禮,以昏爲期,故因名焉,其後昏傍加女爲婚字矣。上曰,夜往迎之乎?元容曰,非夜也。有臨昏之義,故今之親迎,雖朝晝亦以炬火前導者,取昏義也。必以昏者,亦取其陽往陰來之義也。上曰,男先於女者,何義也?元容曰,男者陽也剛也,女者陰也柔也。陽剛者當先動,而與天始君倡之義同矣。上命給書算講官。上讀新受音十遍訖。上曰,外間亦有感氣乎?元容曰,近日寒溫不調,外間果多感氣矣。上曰,予有感氣,已爲月餘,雖無痛苦,尙未快差矣。元容曰,感氣卽外氣觸冒也。加意愼攝,則自復常度矣。上乃釋義。元容曰,父之醮子,父母之送女,所勗戒者,皆是一敬字。蓋夫婦之間,易有褻慢,故敬以持之,然後禮生而家道成矣。上曰,予曾見童蒙先習之書有曰,郤缺耨,其妻饁之,相待如賓,與此章言敬於夫婦之義相孚矣。元容曰,然矣。學工本多推類看解,今承指敎,可驗聖學之有進矣。上曰,文義曉解,他皆類是,若爲曉彼,則亦可通此耶?元容曰,然矣。文義何可徒泥於所謂章句之內哉?自多引照援驗,推移旁通者矣。夫誠敬二字,非特夫婦之義,天下萬事,徹上徹下,成始成終者,卽誠敬之道也。五倫之中,夫婦君臣朋友,以義合者也。苟非直信,則何以爲義,而婦人之事人,信尤爲之先矣。婚禮之用雁,亦取其信也。上曰,然矣。雁不再耦,則其有信有義可知矣。又敎曰,此云一與之齊,終身不改,此與王蠋所云不更二夫相似矣。元容曰,連伏承引他文解喩之敎,聖工有將就之效,聖衷亦有自覺者乎?上曰,何覺之有也?元容曰,書云典于學,厥德修罔覺,讀之不已,自然將進於自不覺之中矣。講筵當以發問討論爲主,其所開發,有勝於文義之按例敷陳矣。若愚曰,此章句旨,專在誠敬之義,而誠敬二字,不但切於夫婦之道。且於學問德行,皆爲緊重,今此講筵工夫之時,亦以誠敬爲主,造次顚沛,必於是焉,則其效莫大焉。伏願以此省察焉。行福曰,此一章卽男女嫁娶之時,父母警戒之辭,於其醮子之時,曰若則有常,若者指子而言也。人道有常則信,信則直在其中,婚禮卽男子成人之禮,夫婦造端之道,一有不信,則終始易替,終始或替,則人倫無別,家道不正。夫婦親密之至也,故易於褻慢,能至有常者難矣。此所以有常爲戒者也。家道有常,則推至於治國,皆有常道,君道有常則百工熙,臣道有常則庶績釐矣。有常二字,亦可爲人君導率百僚,終始不替之第一規模,伏願體念焉。晉翼曰,夫婦之道,盡在此篇,而夫婦之道,卽人倫之始,萬世之始,此無他意,卽承宗繼世之謂,而其中有信義之合,有剛柔之別,至於君臣之道亦然,其義一也。君使臣以禮,臣事君以忠,此無異義生禮作,然則上下有分,萬物自安。今於此等旨義,益加深念,頻接臣隣,情志相孚,自然有上下倡和之道,伏願殿下懋哉。元容曰,今日進講章句之內,聖躬之可以體驗者,果是何句也?上曰,君先於臣一句,予所當勉處也。元容曰,然矣。君元首也,臣股肱也。以書經明良喜起之歌觀之,君倡之然後可以和,古所謂君令臣行者也。庶事皆由於人君之導率,伏願於此等處省察焉。又曰,日前連爲晝講矣。經筵是法講也,諸臣所奏文義,皆賜批答乎?上曰,予未知經筵體例,依進講例爲之矣。元容曰,經筵文義之各爲賜批,卽古法也。近或有不賜批之時,然古法則如此,故玆敢仰奏矣。上掩卷。元容曰,朝來風寒極甚,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,因兵判自列之章,始知致祭祭文中有誤書矣。敬謹之地,審愼何如,而有此做錯,極爲驚悚,固出於无妄之過,而事體所重,不可無警。製進官兵曹判書尹定鉉,施以譴罷之典,捧納承旨不察之失,亦宜論責,一體罷職,何如?上曰,日前已爲問備,事係創始,譴罷置之,從重推考,承旨亦爲推考,可也。出擧條上曰,史官就座。仍命退,諸臣以次退出。
己酉十一月二十日申時,上御熙政堂。召對入侍時,參贊官李晉翼,檢校待敎洪淳穆,侍讀官尹行福,檢討官李維謙,假注書鄭東奎,記注官金熙逌,別兼春秋閔致庠,各持小學第二卷,以次進伏訖。上曰,史官分左右。上開卷。諸臣以次開卷。上曰,上番讀之。行福讀自徐行後長者,止不敢對。上曰,文義陳之。行福解釋章句一遍訖。奏曰,此章卽弟子事長者之事,別無旨義之可達者。若與長者同行,則緩步徐行,必隨於長者之後,謂之恭,疾足先行,輕先於長者之前,謂之不恭也。父執者卽與父同志相好之友,故敬之同於父,雖見於路上,不命之進前,則不敢進,不命之退去,則不敢退,不以事問之,則不敢以事先對,上下兩句,卽敬恭盡禮之意,長幼次序之分也。伏願於此等旨義,深加省察焉。上曰,下番讀之。維謙讀自年長以位,止長者所視。維謙曰,丘陵之丘字,卽先聖之諱也。英廟朝四聖之名,皆諱於經筵矣。上曰,諱之,則以何音讀之?維謙曰,以阜字改讀則好矣。上曰,文義陳之。維謙解釋章句一遍訖。奏曰,年位於己者,父之行也,故敬之同於父。十年長於己者,兄之行也,故敬之同於兄。五年則雖不至父兄之行,而猶不無先後之別也。故不敢爲比肩而行之,必也差退而後行之焉,此卽以年齒爲序者也。夫几杖者,便身之物也。不可一時無之,故必操而從之者,以其恭執弟子之禮也。禮以辭讓爲主,故必先讓而後對者,謙虛自持之義也。方於從先生之時,越路而與人言,則是二敬也。又於遭先生於路,進退而不待所命,則是自專也。至於上邱陵之際,不向長者所視,則或恐長者有問而未卽對也,故皆以爲戒焉,此敬禮之至也。夫敬者主一無適之謂也。故一心於事長之禮,而無適於他者,是所謂禮也。禮者不可斯須去身,故一問一對,一進一退,亦思以禮,而辭讓者,乃所謂敬也。敬莫大於禮,禮莫先於敬,故凡百事爲儀文節則,非敬無以行,非禮無以成,爲人上治國之道,亦不外是。伏願殿下,以禮敬二字,益加勉焉。上曰,參贊官讀之。晉翼讀自長者與之,止鄕而扱之。上曰,文義陳之。晉翼解釋章句一遍訖。奏曰,此章別無文義仰奏者,而此篇皆是以明長幼之序也。小學之宗旨,都在灑掃應對進退之節,自幼少時,日習事長之禮,此等旨義,無或泛過,章〈章〉句句,十分玩味,益加留念焉。上曰,閣臣讀之。淳穆讀自將卽席,止稱先王。上曰,文義陳之。淳穆解釋章句一遍訖。奏曰,毋儳言之儳字,參錯不齊之貌,蓋非其時而言,謂之妄言,此亦非禮勿言之義也。言惟興戎出好,善則千里之外應之,不善則千里之外違之,是故自古聖賢,莫不以愼言語爲戒。詩云白圭之玷,尙可磨也,斯言之玷,不可爲也,旨哉言乎。君臣之間,等分截嚴,情志之流通,專係於善言相孚,而非徒言之,亦須行之,然後始可以利澤加乎民。必則古昔,稱先王者,卽孟子之言必稱堯·舜也。若以先王之言爲言,先王之行爲行,則先王熙隆之治,庶幾復見於今日矣。懋哉懋哉。上曰,人而不知禮,則其言豈可以有禮乎?淳穆曰,然矣。知禮之人,心志專一,其言之發,自底於善矣。上讀五遍訖。上曰,將讀今日進講受音矣。自士昏禮,止其義一也,讀三遍訖。上掩卷,仍命史官就座。又命退,諸臣以次退出。
上在昌德宮。停常參·經筵。
夜五更,月暈。
鄭翊朝啓曰,明日常參·經筵,取稟。傳曰,停。
徐英淳啓曰,來二十五日,朝參日次矣,敢稟。傳曰,停。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
徐英淳啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐英淳曰,進講入侍。
鄭翊朝啓曰,館錄爲之事,命下矣。副提學未差之代,政官牌招開政差出,待下批牌招,何如?傳曰,前望單子入之。
副提學前望單子入之,金大根落點。
兵曹口傳政事,副護軍單金炳冀。
鄭翊朝啓曰,館錄爲之事,命下矣。新除授行副提學金大根,卽爲牌招,何如?傳曰,允。
又啓曰,行副提學金大根牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,待明朝牌招。
成原默啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外,監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎,牌不進罷職傳旨,傳于成原默曰,只推。
傳于鄭翊朝曰,召對爲之。
鄭翊朝,以弘文館言啓曰,新除授副校理閔泳緯,修撰朴文鉉,竝卽牌招察任,何如?傳曰,允。
以副校理閔泳緯,修撰朴文鉉牌不進罷職傳旨,傳于鄭翊朝曰,只推。
以江原監司李謙在狀啓,鐵原府使鄭周應,以其老父宿病危劇,繼呈辭狀,不得已罷黜事,傳于鄭翊朝曰,令該曹口傳差出,催促下送。
吏曹口傳政事,以金箕祖爲鐵原府使。
鄭翊朝,以迎接都監言啓曰,在前勅行時,勅使入京日,殿內設行茶禮,翌日館所茶禮,第三日大臣請行茶禮,留館若値空日,則又有別茶啖排入之例矣。今亦依例備待,何如?傳曰,允。
又以迎接都監言啓曰,勅使入京時禁雜人等節,自弘濟院至迎恩門,使御營廳·摠戎廳除出校卒,嚴飭禁雜,自迎恩門至城內諸處,亦令三軍門·摠戎廳分掌嚴禁,已有前例矣。今亦依此擧行之意,分付,何如?傳曰,允。
又以迎接都監言啓曰,迎勅時爲慮觀光人之囂遝紛聒,以各營中軍中不參隨駕之人,率標下軍,仍領先牌軍具軍威,自慕華館前,行於勅使頭局,另加禁辟,而勅使自闕門往館所時及回還日,一體擧行事,筵稟定式矣。今亦依已例,以不參隨駕營門,使之擧行,何如?傳曰,允。
徐英淳,以都摠府言啓曰,副摠管南性敎,以禮曹參判,咸興·永興兩本宮香燭奉詣時祗送事,慶熙宮晝仕出去之意,敢啓。傳曰,知道。
又以訓鍊都監言啓曰,本局把摠金炳一,身病猝重,勢難察任,改差,何如?傳曰,允。
又以義禁府言啓曰,全羅右水使鄭岐源狀啓內,法聖前僉使權斆仁罪狀,令攸司稟處事,啓下矣。權斆仁下去忠淸道淸風地云,依例發遣府書吏,拿來,何如?傳曰,待待命拿囚。
吏曹啓目,權知承文院副正字李承游·黃仁夏·李國淵·李建弼·李彙秉·張膺杓·申永權·朴定鉉·郭泰魯·沈宜聞·韓鎭棨·朴儀漢·林文洙·權鍾祿·尹秉鏇·金永秀·李翔峻·金·鄭夔容·李在聞·李奎夏·吳慶履·楚秉悳·李友燁·崔復來·申兢休·裴象鉉·任奎白爲等如,口傳施行,何如?判付啓依允。又啓目,權知成均館學諭金顯喆·金鼎獻·金基周·尹致琮·金瑛默·卓章昊·朴致奎·任膺模·金德興爲等如,口傳施行,何如?判付啓依允。又啓目,權知校書館副正字裴憲璋口傳施行,何如?判付啓依允。
吏曹啓目,權知承文院副正字朴儀漢·鄭夔容·李奎夏,權知成均館學諭朴致奎,俱以登科前年滿五十,依法典六品職遷轉,何如?判付啓依允。
義禁府照目粘連,振威縣令金鼎鎬矣本府議啓內,重囚不善防守,以致逃躱而過限未捕,常時不能察飭之失,在所難免,以此照律,罪杖七十徒一年半定配,依新定式收贖公罪,奉敎依允爲旀,功減一等爲良如敎。
兵曹判書尹定鉉疏曰,伏以臣,敢控自訟之義,仰陳請罪之懇,伏蒙批旨下者,諭之以事係創始无妄之失,責之以復何爲引,郵不加,開釋備至。臣奉此恩言,不覺感淚之交逬。伏聞大僚,以事體所重,特請譴罷之典,而聖度天大,曲加厚恕,至有昨已問備罷職置之之敎,以臣罪負之大,何以得此於君父也?臣於是,惶隕感激,不知圖報之所,而第伏念奏御文字,何莫非敬謹,而今此致祭文之致敬致謹,尤當如何?祭文中字句,何莫非審愼,而所誤字之必審必愼,尤當如何?臣乃顚忘疎忽,不問不稽,致有此錯誤於莫嚴莫重之文,大僚奏請,所以重事面也,昭法紀也,譴罷薄勘,猶不足以當其罪矣。今焉爵秩自如,晏然平常無事之人,則在臣私分,尤萬萬悚蹙,而朝家有罪必罰之政,緣臣而廢壞,則臣之罪,愈重且大矣。玆敢不避煩瀆,疾聲鳴號於嚴廬之下。伏乞聖明,下臣司敗,勘臣當律,以爲妄錯者之戒焉,臣無任云云。答曰,省疏具悉。大僚之請,存事面也,卿旣一伸,則更無可引之義,卿其安心勿煩。
副提學金炳冀疏曰,伏以臣,纔蒙承宣恩遞,未逾又奉除旨,以臣爲弘文館副提學,臣聞命戰悸,莫省攸措。夫是職也,蓋極選耳,選之極故難其人,難其人故雖曠不備,以是而膺是選者絶罕,大約計四三年,纔一二人矣。臣是何人,敢廁其間?臣幼旣失學,長又荒嬉,蟲篆之技,猶無所成,魚魯之譏,固亦難免,顧何以裒然居玉署之長,邇英進講,以資論思之責,東里草詔,庸備潤色之任,于以成就君德,黼黻皇猷乎?噫,臣於先朝,依日月之末光,被河海之洪恩,釋褐數年,驟躋緋玉,榮已極矣,分已逾矣。天胡降割,奄遭崩坼,萬事已屬滄桑,三良未從秦穴,此生此慟,終何至極?方今聖明臨宁,一太母抗冕,視臣而如家人,愛臣而欲其貴。在臣分義,固當夷險殫誠,生死向前,而第臣在家服謹愼之訓,立朝戒躁進之習,淸要一步,恒存兢懼,斂迹於芬華之場,處身於冗散之地,仰而歌詠聖澤,俯而保守家聲者,此臣所以區區自矢於心,而以是爲不報之報矣。今忽以極淸華之任,畀之於無肖似之姿,計已違於投閑,災將招於過福,寧不慙忸而憂懼哉?課日違傲,譴何是俟,仍緣呼望之路阻,暫效叩謝之微忱,是豈臣恬若固有,可進而進也哉?況今館錄之成命有日,而若使臣望實俱輕者,仍因主圈,則圈事之僨誤,公議之不服,可立而俟。臣何忍徒以趨走爲恭,仰累淸簡,俯招譏議乎?參前倚衡,義難蹲仍。玆披瀝陳懇,仰瀆嚴廬之下。伏乞聖上,察臣言之非出飾讓,諒公器之不可冒據,仰稟東朝,亟遞臣見叨之職,仍治臣慢命之罪焉。臣無任云云。省疏具悉。所請依施。
己酉十一月二十一日辰時,上御熙政堂。進講入侍時,講官金學性,參贊官徐英淳,檢討官李維謙,假注書金炳溎,記注官金大鉉,別兼春秋閔致庠,各持小學第二卷,以次進伏訖。上曰,史官分左右。上誦前受音一遍訖,上開卷,諸臣以次開卷。學性讀新受音,自執摯以相見,止莫敢當夕,一遍解釋章句,至昏禮不賀,人之序也。上曰,其義與上章三日不擧樂思嗣親同然矣。學性曰,然矣。學性解釋一遍訖,上讀新受音十一遍訖。上曰,文義陳之。學性曰,別無文義仰達者矣。上曰,男女有別,在於父子親之上,何也?學性曰,此所以重人倫之始也。上曰,玉堂文義奏之。維謙曰,講官所奏詳悉無餘,臣無容更陳,而章內言敬章別者,言其行敬以明其有別之義也。執摯以相見,夫婦之禮所由始也,則其爲禮也,宜莫先於敬,故自父之醮子,必命之以勗帥以敬,父之送女,又命之以戒之敬之,母之所命,亦必曰勉之敬之,至於庶母,亦曰敬恭聽云爾,則皆以敬之一字,申申而戒之者,豈有他哉?以夫婦正家之始,專在於敬故也。以其男女之相敬也,故內外有別,以其有別也,故父子有相親之恩,則父子之親,君臣之義,長幼之序,朋友之信,無往非敬字上推去,而聖人因此以制禮,以爲貴賤上下之分焉,此萬物之所以安也。中庸曰,致中和,天地位焉,萬物育焉,中和者,禮之極功也,天地位焉者,貴賤上下之所以分,而萬物之各得其所也。以其得所也,故曰萬物安焉。夫敬者主一無適之謂也,徹上徹下之工也。禮之本主乎一,而上下之間,莫不有節文儀則之美,以至於百度貞而萬化成焉。此聖人所以拈出敬章別三字,揭之於夫婦相親之始也。伏願殿下,留心焉。上曰,參贊官文義陳之。英淳曰,講官所陳果備盡,臣則別無敷演仰達者矣。上曰,今日所讀章內,果無緊切文義也。學性曰,然矣。學性曰,男女有別之先於父子,俄因下詢,略已仰達,而夫婦卽人倫之始也,故有夫婦,然後有父子君臣,推以至於兄弟長幼朋友之序,由是而義生,由是而禮作,上下之分,貴賤之際,各得其倫,正其位而安其禮者,卽萬物安也。取婦不擧樂,感傷之心先之也,昏禮不賀,亦是意矣。且禮謹於人倫之始,故自宮室,已有內外之辨,夫婦有尊卑之等,故夫之楎椸篋笥,妻不敢用之,不共湢浴,嫌相褻也,至於枕席之屬,夫不在則斂襡而器藏之,敬其夫也。此非獨妻事夫之禮,少之事長,賤之事貴,亦皆然矣。婢妾雖賤,自中亦有長幼之倫,故衣服飮食,必後於長者,妻妾各有當御之夕,而以妾而當妻之夕,則卽犯分也,故曰莫敢矣。上曰,雖衣服飮食,長者必先之之謂乎?學性曰,然矣。上掩卷。學性曰,臣之登對講筵者屢次,而始焉引接每早矣。近來或有稍晩之時,雖以今日觀之,詣閤稍久,始賜引對,似是適然之事,而若或勤學之念,未能如初,則此不可不警省處矣。上曰,如是則將何以講學乎?適然稍晩矣。上曰,從此以往,予或有愆,講官以下,善爲納誨,可也。學性等曰,下敎如是鄭重,敢不盡心對揚乎?上曰,史官就座。仍命退,諸臣以次退出。
己酉十一月二十一日申時,上御熙政堂。召對入侍時,參贊官鄭翊朝,檢校待敎洪淳穆,侍讀官金會明,檢討官李維謙,假注書金炳溎,記注官金大鉉,別兼春秋金德根,各持小學第二卷,以次進伏訖。上曰,史官分左右。上開卷。諸臣以次開卷。上曰,上番讀之。會明讀自侍坐於先生,止請出矣。上曰,文義陳之。會明解釋章句一遍訖。上曰,請益則起,何義也?會明曰,有請則必起,卽敬長之禮當然耳。故請敎而有未究之蘊,抑承誨而有更扣之端,則雖旣請而復請,必已起而又起也。蓋所以致其敬,而欲其無一毫之未盡也。上曰,下番讀之。維謙讀自侍坐於君子,止不敢飮。上曰,文義陳之。維謙解釋章句一遍訖,維謙曰,此篇內有曰長者曰先生,此又曰君子,長者年高者之稱也,先生有德者之稱也,君子有德有位者之稱也。皆是可敬之人,而所稱各異,卽孟子所云三達尊,爵一齒一德一是也。君子有問,此端已畢,他端更發,則是所謂更端,更端之時,必起而對者,致敬之禮也。若有人來告曰須少閒暇,願有白也,則必是私言也,少者不敢干其私,故所以退而待之者也。此與曲禮戶外有二屨,言聞則入,言不聞則不入,同一義矣。至於侍飮之際,拜而受之,遝席而飮,長者未盡飮之前,不敢先飮者,亦是敬長之禮也。此章只言長幼之序,先後之節,別無更陳之文義,而其曰屛而待者,集註亦以爲不敢干私也。蓋斷章而取其義,則爲人上之道,亦當以私爲戒,故昔漢文帝之自代入漢也,周勃請間,宋昌曰,所言公,公言之,所言私,王者無私,與此章文義,實有可以推移參看者矣。猗我英廟朝,親製自省編,首書一心字,書二句於左右曰,順理則公,縱欲則私,蓋以公者天理也。私者人欲也。大哉聖人一言,允爲百王之鑑法,伏願殿下,體行焉。上曰,參贊官讀之。翊朝讀自長者賜,止不請所之。上曰,文義陳之。翊朝解釋章句一遍訖。翊朝曰,此章宗旨,以明長幼之序,別無言外可陳之文義矣。上曰,閣臣讀之。淳穆讀自侍坐不使,止不徒食。上曰,文義陳之。淳穆解釋章句一遍訖。淳穆曰,輕任竝·重任分以下,卽禮記王制篇文,而熟讀詳味,禮讓之風,孝友之行,著於道路,三代惇厚之俗,於斯可見矣。古之王政,貴德而尙齒者,以其閱世旣久,智慮深遠,多識前言往行,凡於民憂國計,輒皆就而詢之,且割牲執爵,以厚其養,而至於歲首存問,賜米帛有差,則我朝亦當行此規矣。聖人人倫之至,德敎所被,何待家喩而戶說?欲使今日行路之人,靡然嚮從,興此美俗,專係聖上躬率之如何耳。伏願體念焉。上曰,然矣。雖今世尙可以行矣。上讀自侍坐於先生,止不徒食四遍,仍讀進講受音三遍訖,上乃掩卷。翊朝奏曰,臣禮房而無公事,吏房·戶房·刑房·工房代房而無公事,兵房代房,有公事一度矣。仍讀奏江原監司臣李謙在狀啓,原州牧失火民家畢給結構事。上曰,已爲擧行之事乎?翊朝曰,然矣。上命書判付,翊朝書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
徐英淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭翊朝啓曰,明日乃是小寒,自明日日暖間,視事頉稟之意,敢啓。傳曰,知道。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
徐英淳啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晉翼曰,進講入侍。
傳于李晉翼曰,恩彦君·全溪大院君祠版題主時寫字官李再煥·白燦英·韓弘裕·金洪祖,畫員李亨祿,竝高品付料。
以濟州防禦使張寅植狀啓,薦獻進上唐柑子,數甚零星,不得如例封進,惶恐待罪事,傳于李晉翼曰,勿待罪事,回諭。
成原默啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外。監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于成原默曰,只推。
傳于李晉翼曰,召對爲之。
李晉翼啓曰,行副提學金大根牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
又啓曰,行副提學金大根再牌不進推考傳旨,今方捧入,而館錄命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,待明朝牌招。
兵曹口傳政事,護軍單趙秉駿。
李晉翼,以弘文館言啓曰,副校理閔泳緯,修撰朴文鉉,旣有只推之命,竝卽牌招察任,何如?傳曰,允。
以副校理閔泳緯牌不進罷職傳旨,傳于李晉翼曰,只推。
李晉翼,以禮曹言啓曰,卽接濟州牧使張寅植狀啓謄報,則十月令薦新唐金橘柑子,一一摘取,唐金橘爲一百五十三箇,柑子爲八十五箇,而肇慶廟薦新唐金橘十六箇,柑子十四箇封進,所餘唐金橘爲一百三十七箇,柑子爲七十一箇,宗廟·孝定殿·山陵·徽定殿·景慕宮薦新,排比無路,都封上送于禮曹,以爲稟旨進獻之地,爲辭矣。在前橘果稀結之時,已有減數薦獻之例,今亦依前例分排,當日薦進,而山陵薦新,則魂殿內官,陪進陵所薦進,何如?傳曰,允。
又以迎接都監言啓曰,勅使入京時,城內外街巷屛門及闕內設布帳,每令三軍門,分排爲之矣。今亦依此擧行之意,分付,何如?傳曰,允。
又以迎接都監言啓曰,今此魂殿致祭時,祭物熟設處所,設行於內三廳之意,敢啓。傳曰,知道。
又以迎接都監言啓曰,勅使接見茶禮時,御床用淡薑茶,上副勅床用白毫茶,已有定式矣。今亦依此擧行,何如?傳曰,允。
己酉十一月二十二日辰時,上御熙政堂。進講入侍時,講官李若愚,參贊官成原默,侍讀官金會明,假注書鄭東奎,記事官崔致權,別兼春秋金德根,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自男不言內,止事在饋食之之間而已矣。若愚解釋章句,以奏曰,男子正位於外,女子正位於內,故不通言語,使不淆雜也。上曰,女授以篚之篚字,是乃箱子之稱,而篚,卽器也。若愚曰,篚者,以竹結器者也,而授受之際,雖是微文末節,亦爲如是謹嚴,此皆謹外內之分,嚴男女之道也。上曰,不共井者,男女不相汲水,使不相雜也。若愚曰,然矣。上曰,不共湢浴者,不爲同浴之義,而予曾讀之,湢,卽浴室矣。若愚曰,然矣。上給書算講官,上讀新受音六遍,仍釋文義一遍曰,事在饋食之間云者,婦人則只行閫內之事也。若愚曰,果誠然矣。婦人常在閨門之內,不敢專制自遂,惟供饋酒食,乃是其職也。詩所謂惟酒食是議,卽此意也。上又讀四遍訖。仍敎曰,文義以次陳之。若愚曰,此章之內,別無推類敷演之義,而古聖人禮文制度,謹嚴詳備,分外內之別,敬夫婦之道也。禮文之謹嚴,推此可知,夫禮文者,非特於男女之分爲然,道德之成就,亦不外是,聖人敦本立道之意,豈不休哉?伏願於此等處,深加省察焉。上曰,夫文義者,讀之則文也,釋之則義也。若愚曰,然矣。會明曰,有夫婦而後有父子,故夫婦,卽人倫之所由始也。禮自謹夫婦始,故夫婦,卽禮之所由生也。夫禮者,禁於未然之前也,若不以禮節之而謹之於始,則夫婦將無別,而甚而至於父子不親而長幼無序矣。是以聖人,謹男女之際,嚴內外之分,雖以此自止內言之,別之於言語,別之於授受,別之於汲浴,別之於器服,別之於道路。謹之行動,謹之於聲容,而莫不有別之之義,其立敎之纖悉備具,至於如此者,將使人讀此書而謹其別也。此雖只言男女之際而已,然有別於夫婦,卽爲夫婦當然底道理也。若知此道而行此道,則其於君臣之義,父子之親,長幼之序,皆可以當然之理,類以推之耳。又況謹夫婦,是修齊之工,而修齊是平治之道,尤是人君體念處也。伏願隨處推類,而深加縕繹焉。原默曰,聖人眷眷於男女之別者,有男女然後有夫婦,有夫婦然後有君臣上下,譬如天地位焉,乾坤定矣。萬物化育其中,此非但搢紳家閭巷匹庶,帝王家尤重夫婦之道,故周之文王,生有聖德,又得聖女姒氏爲配,化行俗美,致本支百世之慶,享八百年基業,伏願懋哉懋哉。上掩卷,仍命史官就座。又命退,諸臣以次退出。
己酉十一月二十二日申時,上御熙政堂。召對入侍時,參贊官李晉翼,檢校待敎洪淳穆,侍讀官尹行福,檢討官李維謙,假注書鄭東奎,記注官金熙逌,別兼春秋閔致庠,各持小學第二卷,以次進伏訖。上曰,史官分左右。上開卷,諸臣以次開卷。上曰,上番讀之。行福讀自徐行後長者,止不敢對。上曰,文義陳之。行福解釋章句一遍訖,奏曰,此章,卽弟子事長之事,別無旨義之可達者。若與長者同行,則緩步徐行,必隨於長者之後,謂之恭,疾足先行,輕先於長者之前,謂之不恭也。父執者,卽與父同志相好之友,故敬之同於父,雖見於路上,不命之進前,則不敢進,不命之退去,則不敢退,不以事問之,則不敢以事先對,上下兩句,卽恭敬盡禮之意,長幼次序之分也。伏願於此等旨義,深加省察焉。上曰,下番讀之。維謙讀自年長以倍,止長者所視。維謙曰,丘陵之丘字,卽先聖之諱也。英廟朝,四聖之名,皆諱於經筵矣。上曰,諱之,則以何音讀之?維謙曰,以阜字改讀,則好矣。上曰,文義陳之。維謙解釋章句一遍訖,奏曰,年倍於己者,父之行也,故敬之同於父,十年長於己者,兄之行也,故敬之同於兄,五年則雖不至父兄之行,而猶不無先後之別也,故不敢比肩而行之,必也差退而後行焉。此卽以年齒爲序者也。夫几杖者,便身之物,不可一時無之,故心操而從之者,以其恭執弟子之禮也。禮以辭讓爲主,故必先讓而後對者,謙虛自持之義也。方於從先生之時,越路而與人言,則是二敬也。又於遭先生於路,進退而不待所命,則是自專也。至於上邱陵之際,不向長者所視,則或恐長者有聞而未卽對也,故皆以爲戒焉。此敬,禮之至也,夫敬者,主一無適之謂也。故一心於事長之禮,而無適於他者,是所謂禮也。禮者不可斯須去身,故一問一對,一進一退,亦思以禮而辭讓者,乃所謂敬也。敬,莫大於禮,禮,莫先於敬。故凡百事爲儀文節則,非敬無以行,非禮無以成。爲人上治國之道,亦不外是,伏願殿下,益加勉焉。上曰,參贊官讀之。晉翼讀自長者與之,止鄕而扱之。上曰,文義陳之。晉翼解釋章句一遍訖,奏曰,此章別無文義仰奏者,而此篇,皆是以明長幼之序也。小學之宗旨,都在灑掃應對進退之節,自幼少時,日習事長之禮。此等旨義,無或泛過,章章句句,十分玩味,益加留念焉。上曰,閣臣讀之。淳穆讀自將卽席,止稱先王。上曰,文義陳之。淳穆解釋章句一遍訖,奏曰,毋儳言之儳字,參錯不齊之貌,蓋非其時而言,謂之妄言,此亦非禮勿言之義也。言惟興戎出好,善則千里之外應之,不善則千里之外違之,是故自古聖賢,莫不以愼言語爲戒。詩云白圭之玷,尙可磨也,斯言之玷,不可爲也。旨哉言乎,君臣之間,等分截嚴,情志之流通,專係於善言相孚,而非徒言之,亦須行之,然後始可以利澤加乎民,必則古昔,稱先王者,卽孟子之言必稱堯·舜也。若以先王之言爲言,先王之行爲行,則先王熙隆之治,庶幾復見於今日矣。上曰,人而不知禮,則其言豈可以有禮乎?淳穆曰,然矣。知禮之人,心志專一,其言之發,自底於善矣。上讀五遍訖。上曰,將讀今日進講受音矣。自士昏禮,止其義一也,讀三遍訖。上掩卷,仍命史官就座。又命退,諸臣以次退出。
上在昌德宮。停常參·經筵。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于李晉翼曰,進講入侍。
洪永圭啓曰,假注書金炳溎,身病猝重,勢難察任,今姑改差,何如?傳曰,允。
金炳溎改差,代以鄭漢源爲假注書。
鄭翊朝啓曰,卽者別兼春秋金德根,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,別兼春秋閔致庠,卽爲牌招入直,何如?傳曰,允。
傳于鄭翊朝曰,直閣有闕之代,前望單子入之。
直閣前望單子入之,金德根落點。
傳于鄭翊朝曰,當該承旨推考。
鄭翊朝啓曰,行副提學金大根牌不進推考傳旨,今方捧入,而館錄命下之後,如是違牌,事甚未安。更爲牌招,何如?傳曰,允。
大王大妃殿傳于鄭翊朝曰,實錄成命有日,大提學差出。
鄭翊朝啓曰,大提學差出事,命下矣。時原任大臣·前前大提學·政府西壁·六卿·判尹,卽爲命招,使之會圈,何如?傳曰,允。
又啓曰,大提學差出事,命下矣。政官牌招開政,何如?傳曰,允。
又啓曰,新除授直閣金德根,今日政下批,何如?傳曰,允。
李晉翼啓曰,吏曹判書李憲球,參判李圭祊,參議李㘾牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
賓廳啓曰,臣以大提學會圈事,來詣賓廳,而他大臣皆命招不進矣。從前文衡圈點時,或以首相,或以曾經文衡,有一大臣獨爲擧行之例,而終非所以重事體之道,待他大臣來會後擧行,何如?傳曰,獨爲擧行。
賓廳啓曰,文衡會圈事,臣與應參諸人,來會賓廳,今方會圈之意,敢啓。傳曰,知道。
賓廳啓曰,大提學圈點事,命下矣。臣等來會賓廳,圈點以入之意,敢啓。傳曰,知道。
賓廳,大提學會圈四點,朴永元·趙斗淳·徐箕淳·尹定鉉。以趙斗淳爲大提學。
有政。吏批,判書李憲球進,參判李圭祊牌招不進,參議李㘾未肅拜,同副承旨鄭翊朝進。以洪祐喆爲戶曹參判,洪說謨爲工曹參判,李圭祊爲同成均,金錫夏·羅東奎爲武烈祠參奉。兼弘文館大提學單趙斗淳,兼藝文館大提學單趙斗淳,兼知成均單趙斗淳,兼校書校理單金德根。司僕提調李若愚,宗簿提調洪在龍相換。
兵批,判書尹定鉉病,參判黃浩民入直進,參議朴永輔未肅拜,參知宋近洙未肅拜,右承旨洪永圭進。同知姜皓鳳,護軍閔致成,副護軍李元會·韓兢人·柳興吉·趙然興,副司直南鍾三,副司果洪翼燮·朴儀漢·鄭夔容·李奎夏·朴致奎,以上竝單付。
吏批,再政。知實錄單趙斗淳。
以濟州防禦使張寅植狀啓,薦新與進上橘果,不得如例封進,惶恐待罪事,傳于鄭翊朝曰,勿待罪事,回諭。
成原默啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外。監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于成原默曰,只推。
成原默,以兵曹言啓曰,來朔上番騎兵,例於今二十五日,外司點考,判書尹定鉉有身病,參判黃浩民入直,參議未差,參知趙然興有身病,無以進參。參知令政院稟旨變通,與參議未差之代,仍令該曹,以在京無故人口傳差出,待下批牌招,以爲進參之地,何如?傳曰,允。
成原默啓曰,因兵曹草記,來朔上番騎兵,例於外司點考,而判書尹定鉉有身病,參判黃浩民入直,參議未差,參知趙然興有身病,無以進參。參知令政院稟旨變通,與參議未差之代,仍令該曹口傳差出,待下批牌招事,允下矣。合有變通之道,何以爲之?敢稟。傳曰,參知許遞,與未差之代,前望單子入之。
兵曹堂上前望單子入之,參議宋近洙,參知朴永輔落點。
吏曹,兵曹參議單朴永輔,參知單宋近洙。
以兵曹參議朴永輔,參知宋近洙牌不進罷職傳旨,傳于鄭翊朝曰,只推。
以別兼春秋閔致庠牌不進罷職傳旨,傳于鄭翊朝曰,只推。
吏曹啓目,權知承文院副正字金顯喆,口傳施行,何如?判付啓依允。
鄭翊朝,以弘文館言啓曰,副校理閔泳緯,旣有只推之命,卽爲牌招察任,何如?傳曰,允。
又以奎章閣言啓曰,新除授直閣金德根,待下批牌招察任,何如?傳曰,允。
又以禮曹言啓曰,卽接濟州牧使張寅植狀啓謄報,則十一月令宗廟·孝定殿·山陵·徽定殿薦新洞庭橘,如數封進,而同月令乳柑,一一摘取,爲二百二十二箇,宗廟·孝定殿·山陵·徽定殿·景慕宮薦新,無以備數,故謹援已例,都封上送于禮曹,以爲稟旨薦獻之地,爲辭矣。在前橘果稀結之時,已有減數薦獻之例,今亦依前例分排,當日薦進,而山陵薦新,則魂殿內官,陪進陵所薦進,何如?傳曰,允。
又以司饔院檢擧提調意啓曰,在前勅使接見時茶禮,設九器,則以武臣跪進,設二十一器,則以饌案床代用,而乙未年則設九器,武臣跪進,慮有失措,亦以饌案床代用矣。今番茶禮,九器磨鍊,依乙未已例,武臣跪進,置之,以饌案床進用之意,敢啓。傳曰,知道。
成原默,以御營廳言啓曰,今十一月二十二日中日時,本廳別破陣鄭德霖,鳥銃貫三中,依例別單書入之意,敢啓。傳曰,知道。
副校理閔泳緯疏曰,伏以,臣天賦鹵莽,特一朽木糞土耳,雖使良匠弛雕,巧巧操墁,固難望其受雕而成器,受墁而成墻,況臣命途窮畸,幼失怙恃,流落鄕谷,樵牧爲隣,內失家庭之訓,外無師友之益,恬嬉成習,悠泛爲事,終不免乎舂愚賤品而止矣。乃於早年,倖竊科第,偏蒙洪造,薇垣踐歷,已踰涯分,常懷兢惕,不啻如履氷集木,忽於千萬夢想之外,玉署特旨,有隕自天,感激惝怳,莫省攸措。噫,是職也,出入經幄,備顧問之資,朝夕邇列,任啓沃之責,除非學問博洽,謀猷宏遠,其孰能上稱職而下叶望乎?然則其選也非欲其峻,而不得不峻,其進也非欲其難,而不得不難,是以自古膺選者,雖名臣碩輔,莫不却顧而逡巡,何況如臣謏寡,百不襯似,顧安敢爲冒沒進身之計哉?不衷之譏,過福之災,猶屬一己之私,固不足恤,其於累聖簡而玷名器,何哉?天牌荐降,承膺無路,積犯違傲,惶蹙悶阨,玆敢猥暴情實,仰瀆崇嚴。伏乞聖慈,俯賜鑑諒,仰稟東朝,特遞臣所帶之銜,以安私分,仍治臣逋慢之罪,以肅朝綱焉。臣旣不以見職自居,則今於丐免之章,何敢贅他?而第伏念帝王之學,異於匹庶,格致誠正修齊治平,尤爲先務也。小學,乃大學之根基,而三綱八條,未嘗不具於其中矣。粵我英廟朝,六十年御極,德侔二帝,治竝三王,莫不有資於一部小學之書矣。夫典學之方,何書不切,而但讀之有要,昔宋趙普之告太宗曰,以論語半部,佐太祖定天下,以半部,佐陛下致太平,漢晉以來,人孰不讀,而惟普能之,讀得其要者,不其難乎?蓋誠者,天道也,誠之者,人道也。英廟朝,特以誠之之道,體行小學之方,大而化之,以至乎至誠無息之域,而卷之藏密,放彌六合,奠東土於太和元氣之中,民到于今淪膚浹髓,歌頌不衰,豈不盛哉?豈不休哉?伏願殿下,仰體英廟誠正之道,益懋緝熙之工焉。且伏念欽恤之典,卽有國之政也。無論八道·四都,凡係獄案,罪重者錄啓,罪疑者滯囚,月三訊推,雖無異同,而但罪重錄啓者,朝家之所知也,故或當審理,多被疏放之澤,罪疑未啓者,朝家之未燭也,故雖値大霈,未蒙宥澤之恩。罪重而或生,罪疑而反死者,亦足干和,允合服念。今當一初咸新之會,特命八道·四都,凡干獄囚,具案登聞,令秋曹覆啓,大行疏決之政,恐不害爲導迎祈永之一端矣。雖以軍餉言之,此乃不虞之需也,所以二留一分,不許傾庫,蓋留之二者,以備豫爲重,分之一者,以改色爲輕,然則設施法意,極其愼重,而近年以來,到處盡分,在在傾庫云。大非法意,而甚至於壬癸荐歉之後,率多錢捧,仍以成套,脫有緩急,將焉爲需,何幸屢豐之餘,又當均登之歲,此時若不能還作本色,更待何時而作爲本色乎?糶糴方張,若不及今關飭,恐有未及之歎,卽令廟堂稟處行會,恐不可已矣。臣菲才蔑學,顧何敢若是覼縷?而敢效葵藿之忱,妄陳芻蕘之說,若蒙殿下勿以人廢言,劃賜採納,則臣不勝大願。臣無任云云。省疏具悉。所陳好矣。爾其勿辭察職。
別兼春秋金德根疏曰,伏以,臣今纔筵退,卽接家信,則臣母素患風痰之祟,昨又觸寒挾感,委頓不省,臣聞此報,方寸煎灼,按住不得,玆敢忙陳短章,徑出脩門。伏乞聖明,仰稟東朝,亟遞臣所帶職名,俾便救護,仍治臣擅離之罪,以昭法紀焉。臣無任云云。省疏具悉。爾其勿辭救護。
己酉十一月二十三日辰時,上御熙政堂。進講入侍時,講官李若愚,參贊官成原默,檢討官睦仁㘽,假注書金炳溎,記事官金龍翼,別兼春秋金德根,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自是故女,止不與爲友,一遍解釋章句訖。上曰,及日云者,送日之謂乎?若愚曰,終日之謂也。上曰,參知而後動,何義也?仁㘽曰,婦人無專制自遂之道,故雖於日用事爲之間,必使人相參,的知其事狀,然後始乃動而行之之義也。上曰,喪父長子不取,何義也?仁㘽曰,家庭之內,有所受命,然後可以修飭女行,而若其早喪其父,則必有無所受命而不足於女行之慮,故所以不取也。上曰,淫之爲言,是淫亂之稱乎?若愚曰,淫爲其亂族也。上曰,妬出於慾乎?若愚曰,然矣。上曰,有惡疾去,何義也?仁㘽曰,祭禮必夫婦共之,而婦旣有惡疾,則其於供祭之時,有欠蠲潔之道,無以承宗事,故不得已去之之義也。上曰,前貧賤後富貴不去,何義也?原默曰,古語曰糟糠之妻不下堂,先貧後富者,多矣。旣富之後,豈忍去貧時之妻乎?上讀新受音十遍訖。上曰,今則予之讀法,比前何如?若愚曰,進講讀法,異於法講,低聲進讀,則雖至屢遍,似爲便好矣。上曰,然矣。上曰,文義以次陳之。若愚曰,今日自止內,別無推類仰達者,而大抵聖人所以順男女之際,重婚姻之始也句語,最是切要處也,伏願玩索澄省焉。仁㘽曰,聖人制禮之意,無所不用其謹嚴,而至於內外夫婦之際,尤加謹且嚴者,誠以夫婦別內外辨,然後家道始可以正,而家道之正,卽禮之大本也。是故此篇,自首章至于末章,其間所載許多諸條之嚴明謹愼者,皆出於正家之義也。大學曰齊家治國,以治道言之,治家治國,同一規也。以次序論之,則自家而國,卽其序也。然則始而先正其家,終而推治其國也,明矣。玆故詩首關雎,易基乾坤,此莫非正始之義耳。伏願此等之旨,特加澄省焉。原默曰,講官與玉堂所奏,詳悉無餘,臣無容更達者矣。上曰,此章內別無未解處也。若愚曰,然,而或有未盡處,更爲下詢焉。上曰,與更三年喪不去,何義也?仁㘽曰,莫重者親喪,而旣與之更三年,則雖有可去之端,念其與更親喪之義,不爲去之,此出於重親喪之意也。上曰,史官就座。仍命退,諸臣以次退出。
上在昌德宮。停常參·經筵。
徐英淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,左副承旨成原默,今日不爲仕進,卽爲牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
鄭翊朝啓曰,左右史不可不備,別兼春秋閔致庠,旣有只推之命,卽爲牌招入直,何如?傳曰,允。
傳于徐英淳曰,進講入侍。
鄭翊朝啓曰,實錄成命有日,新除授大提學趙斗淳,時在平安監營任所,交龜後,斯速乘馹上來事,下諭,何如?傳曰,允。
又啓曰,行副提學金大根牌不進推考傳旨今,方捧入,而館錄命下,已至多日,如是違牌,事甚未安。更爲牌招,何如?傳曰,允。
又啓曰,行副提學金大根再牌不進推考傳旨,今方捧入,而館錄命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
徐英淳啓曰,行大司憲徐左輔,掌令白宗佺,持平姜晉奎牌不進,執義宋來熙,掌令崔大寔,持平李亮信在外。監察茶時之意,敢啓。傳曰,知道。
以大司諫李玄緖,司諫申佐模,獻納權永秀,掌令白宗佺,持平姜晉奎牌不進罷職傳旨,傳于徐英淳曰,只推。
以左副承旨成原默牌不進罷職傳旨,傳于徐英淳曰,只推。
以吏曹參議李㘾牌不進罷職傳旨,傳于徐英淳曰,只推。
傳于鄭翊朝曰,召對爲之。
備邊司薦望,以洪鍾應爲平安監司。
李晉翼,以吏批言啓曰,大提學旣已差出,知實錄事下批之意,敢啓。傳曰,知道。
鄭翊朝,以奎章閣言啓曰,新除授直閣金德根敎旨安寶次,濬哲之寶請出之意,敢啓。傳曰,知道。
又以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營門將卒,排立於闕外,禁喧等節,兵曹專當擧行,而都監所屬各差備人馬外,一竝嚴禁,勅使詣闕時,百官皆從敦化門入去,勅使詣館所時,則百官皆從金虎門出來,俾無人馬紛雜之弊矣。今亦依此擧行之意,嚴飭,何如?傳曰,允。
又以迎接都監言啓曰,取考庚申·乙未謄錄,則弔勅時,不設宴享,只行茶禮,而御床用素膳,勅使床以肉膳備待矣。今亦依此擧行之意,分付司饔院及各該司,何如?傳曰,允。
又以迎接都監言啓曰,取考謄錄,則勅使到迎恩門時,自廚院,兩勅及通官等處,各以酒肴一盤入給,又自都監,略備酒肴,分饋跟役矣。今亦依此擧行,何如?傳曰,允。
又以備邊司言啓曰,卽見濟州牧使張寅植年分狀啓,則以爲大靜勝於濟州,旌義遜於濟州,統論一道,僅爲平年。而夏牟旣爲不敷,秋穀亦未均登,新舊還之一時竝督,恐傷民力,舊還姑爲仍停云矣。三朔霖潦,雖有沈墊之患,及秋成就得占,少康之歲民事,誠甚多幸,而各穀旣未均登,舊還實難竝督,其在紓力之道,宜施曲軫之政,舊還依近例仍停,何如?傳曰,允。
又以禁衛營言啓曰,本營哨官愼溶,身病猝重,勢難察任,改差,何如?傳曰,允。
又以禁衛營言啓曰,今十一月二十五日,下番鄕軍賞試才,設行於南別營時,銅龍門·建陽門·西營三處入直將官軍兵,依定式待標信出試,而銅龍門·建陽門入直與把守,以入直訓鍊都監砲手替把,將則以先試者替代,外營各處入直將官·軍兵,依例除標信出用之意,敢啓。傳曰,知道。
己酉十一月二十四日辰時,上御熙政堂。進講入侍時,講官李若愚,參贊官徐英淳,侍讀官閔泳緯,假注書鄭漢源,記注官金熙逌,記事官金龍翼,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自孟子曰孩提,至邱陵。上曰,邱字以阜字音讀之宜矣。召對時玉堂,亦以阜音讀之矣。若愚曰,其時玉堂,以避孔子之諱也,以此讀之,好矣。繼讀止長者所視訖。釋義曰,愛親敬兄者,所謂良知良能也。上曰,良知良能者,中心知之之謂乎?若愚曰,猶云本來知之,人性本善,而若不擴充,則失其本善矣。上曰,亦在父母之敎誨,而若不敎誨,失其善矣。若愚曰,然矣。是故聖人設敎,使復其性者,此也。上曰,不辭讓而對非禮云者,雖已知之,而然猶辭讓之意乎?若愚曰,然矣。論語云有若無實若虛者,亦此意也。釋義訖。上命以次陳文義。若愚曰,此章別無深辭奧旨,而當句內文義,則俄已盡奏矣。蓋以敬謹之意,詳細言之,敬者,成始成終之道也。至于微文末節,無非敬也,伏願於敬字上省察焉。泳緯曰,孩提而知愛親,稍長之知敬兄,卽是良知之自然者也。非但於兄而敬也,至於事長之道,無非敬也,至若工夫上切實者,亦莫如敬矣。伏願體念焉。英淳曰,愛親敬兄,卽天性本然之善,然自其幼時,學習而擴充,然後長而無驕惰之習,而克盡其愛敬之道,此專係於在上導率之如何耳。殿下居君師之位,任作成之化,而今以小學進講,小學一部中愛敬二字,最爲宗旨,若以此敎化大行,則一國生民,無不知愛其親而敬其長矣。伏願深留聖念焉。上親釋義,至敬其兄也。上曰,推敬兄之道,則當用於何事乎?若愚曰,於先生長者,皆當用是敬矣。上曰,然。上曰,於親獨言愛,而於兄獨言敬者,何義也?若愚曰,幼則先知愛親,而長亦當知敬親矣。旣知敬兄,亦當愛兄矣,非是分以言之也。上曰,然矣。卽是通融之義也,於親於兄,當兼愛敬矣。泳緯曰,人之幼也,先呼父母,故知愛其親,及其長也,能辨其兄之當敬也,聖敎至當矣。親釋一遍訖。授書算于講官。上讀新受音十遍訖。若愚跪上書算。上掩卷。仍命史官就座。又命退,諸臣以次退出。
己酉十一月二十四日申時,上御熙政堂。召對入侍時,參贊官鄭翊朝,檢校待敎洪淳穆,侍讀官閔泳緯,檢討官睦仁㘽,假注書鄭漢源,記注官金熙逌,記事官金龍翼,各持小學第二卷,以次進伏訖。上曰,史官分左右。上開卷。上曰,上番讀之。泳緯讀自主人不問,止名立於後世矣。上曰,文義奏之。泳緯釋義。上曰,主人不問,何義也?泳緯曰,客自外至,則主人當先問,而若不然,則客不當先擧其言也。上曰,下番讀之。仁㘽讀自天子有爭臣七人,止不可以弗爭於君。上曰,文義奏之。仁㘽演釋。上曰,大夫亦有臣乎?仁㘽曰,古之大夫,有家臣矣。上曰,不陷於不義者,何謂也?仁㘽曰,不義者,不善之謂也。父有所失,而子能諫止,則其身當不入於不善之科矣。以子道言之,則天子諸侯大夫士之子,各有爲子之職,皆有愛親之誠,故父若有過,子必積誠幾諫,不可只諉於爭臣爭友,故以不可不爭,總以言之也。上曰,參贊官讀之。翊朝讀自禮記曰事親,止人之道也。上曰,文義奏之。翊朝釋義奏曰,此三者,孰非自修自省之處,而至於事親之道,則自天子達于庶人,咸如之矣。就養無方者,言近就無定方也,服勤至死者,言服行無已時也,古人之詔後學,至矣盡矣。夫孝者,百行之源,五倫之基,是故孟子曰,事親若曾子者,可也。中庸曰,父母其順矣乎?伏願推類此義,仰體慈聖殿下眷眷之心,篤於學而勤於政,則治道自成,而聖孝冞光矣,深加省察焉。上曰,有隱無犯者,何義也?仁㘽曰,以幾微陳諫,不當觸犯而傷恩也,事君則以義爲主,不可容悅,惟當犯顔直諫。故孔子曰勿欺也而犯之,事師則以道爲主,有疑當問,故所以無犯亦無隱也。上曰,方字,何義也?仁㘽曰,一定之謂也。於親惟盡子職,無事不爲,故曰無方也,於君則正道以事,而不可則止,故曰有方也,於師則奉養之道,亦當無方矣。方喪之方字,則比方之義也。上曰,閣臣讀之。淳穆讀自晏子曰君令,止此之謂歟。上曰,文義奏之。淳穆釋義至禮之善物,奏曰,詩云天生烝民,有物有則,民之秉彝,好是懿德,物猶事也,則猶法也,天之生民,旣有五倫之常,則事事物物,皆有其法,然後可謂秉彝性而好懿德也。上曰,此詩在第四卷矣。淳穆又奏曰,小者不審,不敢言大,此聖人之垂敎,若是其切要矣。凡於事爲,始不能審察於小者,則終無以致力於大者,理勢之所必然也。上曰,然矣。小者旣不能審,則大者其何敢言乎?淳穆曰,誠然矣。此以上卽五倫之通論,而亦有大小之可諭者,若自小學灑掃應對之小者,而融會貫通,躬行心得,則他日於大學修齊治平之大者,而渙然氷釋,怡然理順,可以至事半功倍,故君子不出家而成敎於國矣。書曰若升高必自下,若陟遐必自邇,又曰不矜細行,終累大德,可見古人之至意也。伏願每當事爲,勿謂小者近者而有所或忽,常加留念焉。上曰,君令而不違,臣共而不貳者,何謂也?淳穆曰,令者,命令也。發號施命之間,不違當然之理,則臣下當恭謹奉行,而不敢貳其誠,故書曰令出惟行不惟反,由是言之。君之出令,先思其善否,善則行之,否則置之,然後動合於理矣。若或一違於此,則爲臣者,當極諫而請反矣,可不愼乎?上曰,然矣。上命注書讀之。賤臣讀自官怠於宦成,止則日切磋而不舍也。上曰,文義奏之。賤臣釋義訖。上曰,切磋者,何謂也?賤臣對曰,詩傳淇奧章曰如切如磋,以其治骨角之事,譬喩爲學之精而益精之義也。上曰,不懈惰而勤之,宜其無禍也。上曰,不肖,何謂也?仁㘽曰,不善生之謂也。仍演奏三大文之義。上曰,辯字,何義也?仁㘽又演奏無用不急之義。賤臣繼奏辯字與言字少異,卽口辯之謂也。上讀三遍訖,又讀進講新受音三遍訖,掩卷。翊朝起伏奏曰,臣禮房而無公事,吏房·戶房,兵房·刑房代房,而無公事,工房代房,而有公事二度矣。仍讀奏平安監司趙斗淳狀啓,魂殿進上墨長樂春雲封進事。又讀奏進上墨長樂春雲封進事。命書判付。翊朝書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
藥房提調李若愚,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
成原默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
成原默啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政鄭元容,左議政金道喜俱有身病,右議政未差,不得來會云矣,敢啓。傳曰,知道。
金輔根啓曰,行左承旨徐英淳,今日不爲仕進,卽爲牌招,何如?傳曰,允。
成原默啓曰,假注書鄭東奎,身病猝重,勢難察任,今姑改差,何如?傳曰,允。
鄭東奎改差,代以黃仁夏爲假注書。
傳于成原默曰,進講入侍。
李晉翼啓曰,今此勅行出來時,開城府別問安使假承旨,依近例以道內守令啓下,御帖及名帖,上來新受下去,以爲臨時擧行之地事,本道監司及該守令處,下諭,何如?傳曰,允。
又啓曰,行副提學金大根牌不進推考傳旨,今方捧入,而館錄命下,已至多日,如是違牌,事甚未安。更爲牌招,何如?傳曰,允。
又啓曰,行副提學金大根再牌不進推考傳旨,今方捧入,而館錄命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于李晉翼曰,左承旨許遞,前望單子入之。
承旨前望單子入之,金萬根落點。
李晉翼啓曰,前檢閱李承益,還付檢閱薦狀公事,啓下矣。令該曹口傳單付,卽爲牌招入直,何如?傳曰,允。
吏曹口傳政事,檢閱單李承益。
李晉翼啓曰,新除授檢閱李承益,時在京畿驪州地,斯速乘馹上來事,下諭,何如?傳曰,陞六。
傳于李晉翼曰,徐翼輔·南秉吉,別兼春秋差下。
李晉翼啓曰,徐翼輔·南秉吉,別兼春秋差下事,命下矣。令該曹口傳單付,竝卽牌招察任,何如?傳曰,允。
吏曹口傳政事,別兼春秋單徐翼輔·南秉吉。
傳于李晉翼曰,召對爲之。
李晉翼啓曰,吏曹郞廳來言,平安監司下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下。而判書李憲球,參判李圭祊俱以病不來,參議李㘾未肅拜,不得開政云。竝卽牌招,何如?傳曰,允。
又啓曰,吏曹判書李憲球,參判李圭祊牌不進推考傳旨,今方捧入,而開政命下之後,如是違牌,事甚未安。參議李㘾陳疏,判書·參判,竝更牌招,何如?傳曰,允。參議疏批已下,一體牌招。
傳于李晉翼曰,兩司臺諫竝許遞,今日政差出。
成原默啓曰,大司憲·執義·掌令二員·持平二員未差,監察茶時之意,敢啓。傳曰,知道。
有政。吏批,判書李憲球,參判李圭祊竝牌招不進,參議李㘾進,右副承旨李晉翼進。啓曰,判書李憲球,參判李圭祊竝牌招不進,小臣獨政未安,何以爲之?敢稟。傳曰,只出緊任。以李敦榮爲大司憲,李源達爲大司諫,趙完植爲執義,李昌廷·姜漢赫爲掌令,韓容悳·姜長煥爲持平,金輔鉉爲獻納,黃鍾顯·李凝祥爲正言,沈敬澤爲禮曹參議,金愼根爲楊州牧使。行平安監司單洪鍾應。
兵批,判書尹定鉉病,參判黃浩民入直進,參議朴永輔病,參知宋近洙病,左副承旨成原默進。龍淵別將單金根孝,同中樞單柳應沂,上護軍趙斗淳,大護軍徐左輔,護軍徐英淳·朴齊顔,副護軍李玄緖·趙雲澈·尹萬鎭,副司直宋來熙·申佐模·崔大寔·白宗佺·權永秀·李亮信·姜晉奎,副司果洪鍾雲·韓敬源·李承益,以上竝單付。兼平安道兵馬水軍節度使·管餉使單洪鍾應。
傳于李晉翼曰,見窠皆令差出。
吏批,再政。以金德根爲副修撰,鄭德和爲同敦寧,李憲球爲同成均,申學典爲兵曹正郞,李鍾灝爲典籍。
吏批,三政。兼直閣單金德根。
李晉翼,以禮曹言啓曰,各陵園墓所今秋植木播橡,依定式擧行後,株數斗數,區別報來,故別單書入之意,敢啓。傳曰,知道。
又以禮曹言啓曰,今此勅使致祭魂殿時執事官等,依例令吏曹,預爲差出事,分付,何如?傳曰,允。
成原默,以兵曹言啓曰,來十二月庚戌正月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
吏曹參議李㘾疏曰,伏以,臣以人則至庸陋也,以學則至蔑裂也。環顧周行,最居人下,過蒙我先大王拂拭之恩,前後歷揚,罔非踰濫。出入圖書之府,長依日月之光,是在微分,感結榮極。絲毫莫報於天地,慟冤遽纏於弓劍,理宜溘然,視息苟延,有臣如此,生不如死,夫豈有更進榮塗之念。而迺者特點,忽下於千萬意望之外,臣於是,惝怳震悸,罔知容措。繼之以感淚無從,若謂臣才器可堪,則臣之出身立朝,已多年所,本末長短,無足稱述,不待人言而自知甚明。又若謂臣階品之可授,則才諝踐歷之兼備而宜先於臣者,不患無多,乃以隆恩加之,其糠前之愧,薪積之歎,諒非細故。噫,天官爲任,地望逈別,將使之鑑衡一代之才彦,激揚淸朝之流品,而通塞之間,必與可否,承乏之際,亦或代斲,責任之重,長佐無甚間,雖使古名碩當之,尙且逡巡却顧。況値我聖上一初賁治之會,此時此任,尤宜愼揀,庸詎以如臣愚懵空疎者,遽然備數,不少留難也哉?在聖朝旣失之苟艱,在臣身又踰於涯分,今若憑恃寵榮,淟涊蹲冒,則其累聖簡而招物議,不惟臣一己之狼狽而已,此臣所以徊徨踧踖,終不敢以趨走爲恭者也。庚牌荐降,承膺無望,略具短章,冒瀆崇嚴。伏乞聖明,念公器之不可濫授,諒臣言之匪出飾讓,仰稟東朝,亟賜鐫改,臣不勝至願。臣無任云云。省疏具悉。爾其勿辭察職。
己酉十一月二十五日辰時,上御熙政堂。進講入侍時,講官李若愚,參贊官成原默,檢討官睦仁㘽,假注書鄭漢源,記注官金大鉉,別兼春秋閔致庠,各持小學第二卷,以次進伏訖。上曰,史官分左右。上誦前受音一遍訖。上開卷。若愚奏曰,今此自止內,句絶甚多,改懸止處,似好矣。上曰,唯。若愚讀自長者與之提携,止請益則起。仍釋章句訖。上命給書算。上讀十遍訖。若愚跪上書算。上曰,以次陳文義。若愚曰,此章內字字句句,亦皆切要矣。先王制禮,雖若煩文碎節,而至義至理,無所不在矣。勿謂節目間事,而詳究體認,則聖學上所益不少矣。伏願體念焉。仁㘽曰,必則古昔稱先王者,實是美言也。少者在長者之前,雖一言一辭,必也據古爲法則,不爲無稽之言,而堯·舜·禹·湯·文·武·周·孔之訓,無非正大光明之事,則固當取法而誦言也。猗歟,我朝列聖朝嘉謨嘉訓,允爲萬世之法言矣。惟殿下,監于成憲,而行乎政令施措之間,則豈不美哉?豈不盛哉?伏願於此體念焉。原默曰,諸臣皆已詳陳,別無仰達者矣。若愚曰,聖人不恥下問,幸賜下問焉。上曰,自鄕而扱之,何義也?仁㘽曰,掃除之時,恐塵之及於長者,故向己斂取之義也。上曰,容者,貌樣之謂乎?仁㘽曰,亦是容體之義也。上掩卷,命史官就座。仍命退,諸臣以次退出。
己酉十一月二十五日申時,上御熙政堂。召對入侍時,參贊官李晉翼,侍讀官閔泳緯,檢討官朴文鉉,檢校待敎金輔鉉,假注書鄭漢源,記注官金大鉉,別兼春秋閔致庠,各持小學第三卷,以次進伏訖。上曰,史官分左右。上開卷。上曰,上番讀之。泳緯讀自孔子曰君子,止欲勝義者凶。上曰,文義奏之。泳緯釋義奏曰,敬義怠欲,吉凶可見矣。敬義勝則無事不善,怠欲勝則無事可善,此蓋天理人欲之所由分也。伏願殿下,雖於微細之事,毋忽敬義之意,則修齊治平之道,皆本於此矣。深留聖念焉。上曰,下番讀之。文鉉讀自曲禮曰毋不敬,止安安而能遷。上曰,文義奏之。文鉉釋義奏曰,敬與義,主一無適,而天理之公,故其應也吉,怠與欲,反是道,故反是應。然則敬義二字,實爲聖學之要道也。擴而充之,至於積而能散,則其應也不亦善乎?肆惟我列聖朝,節用而愛民,博施而濟衆,允爲家傳之懿範,而英廟朝壬午年,八域俱歉,民情大窘,特蠲一年田稅,繼又發倉而賑之,捐廩而貸之,民不知歉,反爲樂歲,民到于今,歌詠聖德。以此推之,敬義之功用,豈不大哉?伏願體念焉。上曰,參贊官讀之。晉翼讀自臨財毋苟得,止勿施於人。上曰,文義奏之。晉翼釋義奏曰,聖賢謨訓,無非爲後世法,而必以敬義持身,此雖是學者之要務,然人君尤當監戒,視聽言動之間,必以四勿爲持敬之方,則日用事爲,無不合禮,人慾消祛,天理流行,到聖人地位,不難而易矣。伏願殿下,於字字句句,勿爲泛看,常目在之,留神澄省焉。上曰,閣臣讀之。輔鉉讀自居處恭,止見得思義。上曰,文義奏之。輔鉉釋義訖。上曰,丹書,何書乎?泳緯曰,太公告武王之書也。怠則人欲勝,敬則天理勝矣,此其要義也。上曰,儼字,何義也?泳緯曰,儼然若有所思之意也,敬爲每事之本,故毋不敬爲主,而繼之以三句也。上曰,傲不可長,欲不可從,志不可滿,樂不可極之義,詳陳之。泳緯曰,倨傲之習,不可以漸長也。文鉉曰,從者,縱也,嗜欲之心,不可使縱之矣。滿者,易溢,故古語曰月滿則虧,謂其志不可持盈也。樂極則哀生,故不可以極其樂也。上曰,狎而敬之,畏而愛之,何謂也?文鉉曰,情雖親昵,久愈敬之之意也。雖畏當愛,故臣子之於君父,雖極嚴畏,而愛敬之心,亦所常存也。泳緯曰,狎則難於敬,畏則難於愛,愛則難知其惡,憎則難知其善,故所貴其兼盡而無偏也。晉翼曰,此數者,賢者而後能之,不賢者,易至於一偏,故聖人之所深戒也。上曰,如見大賓,如承大祭,何義也?文鉉曰,敬謹之心,常存乎中,故雖出門外,而如對尊客之謂也。使民之道,亦當盡誠,宜若盥不薦之時矣。晉翼曰,此二者,皆是持心常敬之意也。己不欲勿施人者,恕字工夫矣。上曰,己不欲而施於人,則是乃利己之心也,其可乎哉?仁義爲主,而利非好者也。泳緯曰,聖敎至當矣。故先儒曰正其誼,不謀其利,是皆忠恕之道,而敬爲宗旨矣。上讀篇題。泳緯曰,仰聖謨以下,朱子之訓也。上曰,傷其親,傷其本,何謂也?泳緯曰,譬之於木,親卽其本,子卽其枝也。自傷其枝,則豈不傷本乎?上曰,是矣。上曰,狠字,鬪之義乎?泳緯曰,悍毒者鬪勝,故雖可狠而不可求勝矣。上曰,此與忿思難同意也,對曰,然矣。上曰,九思與言忠信行篤敬,相近矣。泳緯曰,九思之中,忠與信,皆自在矣。上讀四遍訖。泳緯曰,俄承仁義爲主之聖敎,而未及詳對,故敢此仰奏矣。聖敎誠大哉之言,欽仰萬萬矣。孟子亦曰仁義而已,何必曰利乎?上曰,梁惠王篇乎?對曰,然矣。上曰,不以仁義爲主,而只取其利則不善矣。泳緯曰,萬幾之暇,每推是心,則大聖人事業,不外是矣。上掩卷。晉翼起伏奏曰,臣工房而無公事,代房戶房,而禮房·刑房·吏房,俱無公事,兵房有公事一度矣。仍讀奏江華留守趙亨復還營事狀啓。上曰,以何事云乎?晉翼曰,因山會葬,禮行後還營矣。上命書判付,晉翼書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
成原默啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
洪永圭啓曰,行左承旨金萬根,時在京畿楊州牧任所,斯速乘馹上來事,下諭,何如?傳曰,允。
傳于洪永圭曰,進講入侍。
鄭翊朝啓曰,行副提學金大根再牌不進推考傳旨,今方捧入,而館錄命下,已至多日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,館錄爲之事,命下矣。行副提學金大根疏批已下,卽爲牌招,何如?傳曰,允。傳于鄭翊朝曰,召對爲之。
傳于洪永圭曰,兵判有闕之代,前望單子入之。
傳于鄭翊朝曰,閣圈爲之。
鄭翊朝啓曰,閣圈爲之事,命下矣。政官牌招開政,何如?傳曰,允。
又啓曰,吏曹判書李憲球,參判李圭祊,參議李㘾牌不進推考傳旨,及罷職傳旨今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
鄭翊朝,以奎章閣言啓曰,閣圈爲之事,命下矣。提學金學性,直提學金大根·趙秉駿,檢校直閣鄭㝡朝,直閣金德根,檢校待敎李㘾·洪淳穆,竝卽牌招,以爲會圈之地,何如?傳曰,允。
奎章閣待敎會圈,七點李秉文·成載瑗·李承游,以上取三人。
有政。吏批,判書李憲球,參判李圭祊牌招不進,參議李㘾進,同副承旨鄭翊朝進。啓曰,判書·參判,竝牌招不進,小臣獨政,事甚未安,何以爲之?敢稟。傳曰,只出緊任。以李秉文爲待敎。
兵批,判書未差,參判黃浩民進,參議朴永輔病,參知宋近洙病,右副承旨李晉翼進。同知單吳永秀,大護軍單尹定鉉。
吏批,再政。弘文正字單李秉文,兼校書正字單李秉文,兼待敎單李秉文。
鄭翊朝,以奎章閣言啓曰,新除授待敎李秉文,事當卽爲牌招,而時値夜深,待明朝牌招入直,何如?傳曰,允。
又以奎章閣言啓曰,檢書官番次苟艱,檢書官金徹義,時帶外任,今姑減下,金周敎·李㢸榮,一體減下,而金周敎·李㢸榮,仍付兼檢書官,其代取才差下,何如?傳曰,允。
又以弘文館言啓曰,新除授副修撰金德根,卽爲牌招察任,何如?傳曰,允。
洪永圭,以御營廳言啓曰,今十一月二十五日賞中日時,本廳把摠鄭冕榮,柳葉箭邊五中,依例別單書入之意,敢啓。傳曰,知道。
以平安監司趙斗淳狀啓,中和府民家失火事,傳于鄭翊朝曰,聞甚矜惻,元恤典外,別加顧助,結構奠接之方,廟堂措辭分付。
以江原道黃腸敬差官朴初壽狀啓,所封板,未準尺度,惶恐待罪事,傳于鄭翊朝曰,爾其勿待罪事,回諭。
成原默啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于成原默曰,只推。
兵曹判書尹定鉉疏曰,伏以,臣再上自列之章,恭俟嚴勘,批旨開諭,逈出尋常,臣感恩知罪,不敢更瀆。而至於見職不可不遞之狀,前旣陳暴,伏承實難遞任次堂變通之敎,在臣分義,尤不敢復言情私,矢心自力,生死向前,期有以稱塞明旨之萬一矣。臣自五六日來,風寒所祟,宿疴阧劇,咳極而喘,呼吸或至於窒閡,痰注而結,轉側莫堪其痛楚,食愈減而氣愈虛,眠不成而神不守,委身於床笫,寄命於藥餌,沈淹凘綴,不可以一兩月冀倖其差勝也。大政當前,叢務紛如,禁旅試射,各樣取才,諸司褒貶,武人延攬,俱係應行之事,而皆當磨勘於大政之前者也。雖欲强策而力赴,戶庭之不能行動,其無奈何矣。若至因仍而廢閣,則上孤隆眷,下隳職事,尤無以自容,臣於是,五內如焚,不知所出。噫,夷險燥濕,惟上所命,卽臣子當然之道也。以臣受恩罔極之蹤,粗有區區犬馬之誠,況承恩旨之諄複,豈無竭蹶趨走,陳就自效之心,而故爲此占便規避之計哉?人之疾痛,必呼父母,常情之所同也。今臣疾痛之極,萬不可蹲冒於職次,如是而徒知嚴畏,不思所以號呼於君父之前,則是自阻於仁覆之天,而非事上以實之義也。玆敢冒萬死仰籲於嚴廬之下,伏乞聖慈,哀之憐之,矜之恤之,仰稟東朝,亟遞臣本兵之任,因治臣瀆撓之罪,使臣安意調治,得有痊可,從今未死之日月,皆殿下賜也。臣無任云云。答曰,省疏具悉。所請依施。
行副提學金大根疏曰,伏以,居諸迅邁,因封奄過,旬朔又改,虞卒已畢,伏惟聖慕哀廓,益復靡逮。伏念臣,頃自納節,旋忝承宣,昵近耿光,榮幸俱極,曾未幾日,又以臣爲弘文館副提學,臣誠惝怳,悸不自定,卽欲鑽地而不得矣。噫,臣性本鹵愚,才又湔劣,幼違家庭之訓,長無師友之益,竟作魚魯不辨之人,備數淸朝,有靦面目,而偏被我先大王至恩洪造,歷揚華貫,委寄藩臬,旣不能盡心力而行之,乃未免欲報答而蔑如,難逭其罪,安敢爲榮?自遭崩坼,冤號之極,宜死不死,至頑至冥,臣有甚焉。惟以投閒置散,處世如無,爲餘生寡過之計,今當聖明一初之會,日開講筵,頻接臣隣,此正經幄極選之時也,以臣之不才不文,裒然爲玉署之長,則上以累愼簡之政,下以貽貪冒之譏矣。揣分踰涯,果非飾讓,過福招災,明若執契,尤切震惕,若隕淵谷,今何敢徒恃寵榮,恬然自據於千萬不近似之職乎?在列群彦,不患無人,而乃反畀之於如臣無肖之庸品,豈可爲自歸濫竽,不念妨賢哉?此臣之所憂懼慙忸,無地自容者也。況今新錄成命,已有多日,而遴選之主張,才俊之取舍,此莫非關輕重於公議,係得失於國事,竟使臣之全無望實,且昧學識者,當此責任,是何異於擧必絶脈,行必跋胡?其所不可冒當者,明矣。召牌之下,連事違傲,歷日悚懍,雖譴何是俟,揣量已熟,承膺無路,玆敢不避畏越,悉暴衷懇。伏乞聖慈,仰稟東朝,亟遞臣新授之職,仍治臣逋慢之罪焉。臣無任云云。答曰,省疏具悉。卿其勿辭行公。
己酉十一月二十六日辰時,上御熙政堂。進講入侍時,講官金學性,參贊官洪永圭,侍讀官閔泳緯,假注書黃仁夏,記事官崔致權,別兼春秋閔致庠,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。學性讀自尊客之前,止不請所之,因爲釋義,至少者不敢飮。上曰,皆出於禮乎?學性曰,皆禮也。至偶坐不辭。上曰,其亦禮也。釋義訖。上命授書算。上讀新受音十遍。上曰,少閒,少有間隙之云乎?學性曰,然矣。學性因奏曰,或有可問之事,下問焉。上曰,尊所之尊字,何義?學性曰,置尊之所也。侍長者之禮,不敢坐飮,故必拜受於置尊之所也。上曰,長者賜不敢辭,何義也?學性曰,長者賜物,義之所可,則不敢以辭,若非其義,則雖人君之賜,有不受者矣。上曰,雖貳不辭貳字,何義?學性曰,貳者,益物之謂,而饌品爲長者設,非爲我設故不辭也。上曰,不將命者,少者見於長者,不使人先通之義乎?學性曰,然矣。學性曰,或稱長者,或稱君子,其義固詳諦乎?上曰,有德者君子,年老者長者,而且君子,有位之稱,長者,通于士庶而言也。學性曰,孟子曰爵一齒一德一爲三達尊,曰君子曰長者者,敬老尙德之義也。上曰,左右屛而待,何也?學性曰,或有不可對人而言者,則左之右之,屛而待之。上曰,不對人而言者,皆私言也。學性曰,凡人不可有私,況人君乎?昔者宋昌謂周勃曰,所言公,公言之,所言私,王者無私,此言,是也。上曰,周勃,誰臣?學性曰,漢文帝之臣也。學性又奏曰,天無私覆,地無私載,日月無私照,此三無私也。人君奉此而行,則豈有私乎?泳緯曰,擧一隅三隅反,以此無私,推諸萬事,則如物之有四隅而擧一反三也。上曰,撰杖屨則請出,何也?泳緯曰,疲乏厭倦之意,可見於欠伸撰杖之際,故不敢久坐,所以先自見幾而請出也。上曰,不叱狗者,叱狗則變其顔色,故長者之前不叱耶?泳緯曰,坐於長者之前,雖微物,不爲叱咜,以駭尊者之聽也。上曰,問更端則起而對,何義也?學性曰,長者問以他事,則少者起坐而對,如近日次對時,有別般擧條,起伏而奏者,卽此義也。上曰,長者擧未釂,不敢飮者,有先飮於長者之嫌耶?學性曰,然矣。上曰,若同類之人有所與,則辭之或可也,而長者賜之,故不辭耶?永圭奏曰,凡長者之賜不敢辭者,以其嫌於平交之禮,此就長幼上說去,抑或有不然者,下段陳氏之說,亦好矣。雖君上之賜,於義無所不可,則固不敢辭,若揆之以義,有所僥濫,則不辭而受之,可乎?此非但人臣辭受之節爲然,上之所授之者,亦不可不十分鄭重也,明矣。古人有言,人主愛一嚬一笑之間,關係非細,況於他事,安得不其難其愼哉?每於此等處,推類而體念焉。上曰,君臣以義,豈有非義之理乎?諸臣同聲奏曰,果如下敎矣。上曰,踰等者,何義?學性曰,等有二級,有父子之行,有祖之行,是爲祖與父之行,故謂之踰等也。上曰,問其年而年少,則有可友之道,而以其長者,故不問其年,是亦禮也。上曰,蚤莫之莫字,何用彼字?學性曰,古書多通用處矣。學性卷曰,字高低,未爲分明。伏願以韻部頻數看檢焉。上掩卷,諸臣皆掩卷。學性奏曰,每日所讀,有定數乎?上曰,朝前進講,進講後寫書,飯後又讀,申後召對,二三更又讀,近曉又讀之矣。學性曰,一次所讀,爲幾遍乎?上曰,每不過十餘遍矣。近日晷刻甚短,雖屢次讀之,番數無多矣。學性曰,伏願以五十番爲一日定數,雖有百般事務,不廢此數焉。上曰,史官就座。仍命退,諸臣以次退出。
己酉十一月二十六日申時,上〈御〉熙政堂。召對入侍時,參贊官鄭翊朝,侍讀官閔泳緯,檢討官朴文鉉,檢校待敎金輔鉉,假注書黃仁夏,記事官崔致權,別兼春秋徐翼輔,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。泳緯讀自曾子曰君子,止斯遠鄙倍矣。上曰,文義卷之。泳緯解釋文義,因奏曰,動容貌不遠暴慢,則粗厲放肆,無以致身於和平,正顔色不近於信,則色厲內荏,表裏異同,易於色莊,不可不務於信實,辭氣之過高甚近者,俱非適中,必愼於此,務歸無弊之域,則自遠於鄙倍,此三者,非但修身之要,日用動靜,最爲切實,伏願體念焉。上曰,下番讀之。文鉉讀自曲禮曰禮不踰節,止以行其義。上曰,文義奏之。文鉉釋義訖。上曰,參贊官讀之。翊朝讀自孔子曰君子食無求飽,止可謂好學也已。上曰,文義奏之。翊朝解釋章句,因奏曰,此章文義,別無敷衍,而因此竊有所仰勉者矣。居無求安云者,在匹庶之學,則是不過志不在溫飽之意,而若以帝王之學推之,則與古聖王無逸乃逸之訓,旨義若相襯合,可不推類而監戒乎?書曰,無敎逸欲有邦?又曰,君子所其無逸。伏願玩味此章,深加體念焉。上曰,閣臣讀之。輔鉉讀自管敬仲曰畏威如疾,止民之中也。上曰,文義陳之。輔鉉解釋之。上曰,其何爲中品也。輔鉉曰,猶有思威之心,故不爲下品也。上讀〈自〉曾子曰,止民之中也八遍。上曰,居無求安,何義也?文鉉奏曰,飮食居處,雖切於人,而又有重於此者,學問是爾,玆故不遑暇及於求飽求安,而事貴神速,則無緩不及事之慮,言求審愼,則無率爾妄發之患,而此猶未得以好學也輕許之,故必也就有道之君子,而質正可否然後行之者,始得爲好學之人,則學之於人,亦豈可容易許之乎?今玆逐日講筵,實是一初之盛擧,而亦必也廣詢乎讀書有道之人,然後聖學亦可期日進高明之域矣。伏願體念焉。泳緯曰,俄者參贊官之言,甚好。論語曰訥於言而敏於行,周易曰愼言語節飮食,學問次第,有安之者,有好之者,伏願更加體念焉。上曰,求安則怠慢之氣易生,所以不求安也。泳緯曰,禮不踰節者,過亦非禮,不及亦非禮,故必不踰節而後乃禮也。上曰,前章有安安而能遷之句,安字之義,相類乎?翊朝曰,安而能遷者,卽隨其所安而安也,居無求安者,卽安逸之安也。兩安字,其義不同矣。上掩卷,諸臣以次掩卷。翊朝起伏卷曰,臣戶房·禮房·兵房·刑房·工房代房而無公事,吏房有公事一度矣。仍讀奏奏請使臣朴晦壽狀啓陪行差使員除之事訖。上命書判付讀奏。上曰,史官就座。仍命退,諸臣以次退出。
上在昌德宮。停常參·經筵。
洪永圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,羅州營將柳光魯下直,長弓一張,長箭一部,片箭一部,筒兒一箇賜給。
鄭翊朝啓曰,三品官之無得過三日循例請牌,曾有定式矣。禮曹參議沈敬澤,除拜後過三日,不爲出肅,事體所在,誠極未安。從重推考,仍卽牌招察任,何如?傳曰,允。
傳于李晉翼曰,進講入侍。
傳于鄭翊朝曰,翰圈爲之。
鄭翊朝啓曰,翰圈爲之事,命下矣。別兼春秋金德根·閔致庠·南秉吉,竝卽牌招會圈,何如?傳曰,允。
以別兼春秋金德根·閔致庠牌不進罷職傳旨,傳于鄭翊朝曰,只推。
傳于鄭翊朝曰,別兼春秋金德根減下。
傳于鄭翊朝曰,前待敎金炳德陞六。
鄭翊朝啓曰,翰圈爲之事,命下矣。別兼春秋閔致庠,旣有只推之命,更爲牌招,何如?傳曰,允。
又啓曰,翰圈爲之事,命下矣。別兼春秋閔致庠,疏批已下,卽爲牌招,何如?傳曰,允。
鄭翊朝,以弘文館言啓曰,新錄事,命下矣。副應敎金元植,校理兪錫煥·尹行福,副校理金會明,修撰睦仁㘽,副修撰李維謙·金德根,竝卽牌招,以爲備員會圈之地,何如?傳曰,允。
傳于鄭翊朝曰,副提學外,玉堂竝許遞,前望單子入之。
吏曹口傳政事,直閣單金德根。
吏曹口傳政事,待敎單李秉文。
鄭翊朝,以奎章閣言啓曰,新除授待敎李秉文敎旨安寶次,濬哲之寶,請出之意,敢啓。傳曰,知道。
李晉翼啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于李晉翼曰,只推。
傳于鄭翊朝曰,召對爲之。
玉堂前望單子入之,應敎趙獻永,校理朴商壽·申泰運。
鄭翊朝,以弘文館言啓曰,新錄事,命下矣。新除授應敎趙獻永,校理朴商壽·申泰運,竝卽牌招,以爲備員會圈之地,何如?傳曰,允。
又以弘文館言啓曰,下番無他推移之員,不得已以上番姑降入直之意,敢啓。傳曰,知道。
又以吏曹言啓曰,今此朔祭祭官中時無職名人,令該曹口傳付軍職,何如?傳曰,允。
翰林會圈三點,金炳溎·金完植·趙秉學·李徹宰·鄭健朝·李秉文·成載瑗·李崙夏,以上取八人。
弘文錄三點,吳正秀·許傳·張仁遠·金世鎬·韓敬源·尹禹錫·李承益·高性鎭·朴昇壽·洪鍾雲·閔致庠·李秉珪·趙文和·南秉吉·徐相弼·徐翼輔·姜㳣·曺錫輿·申錫禧·李興敏·黃鍾顯·朴珪壽,以上取二十二人。
特進官抄啓,柳基常·閔致文·姜·李鼎在·趙得林·徐戴淳·韓正敎·黃浩民·鄭德和·李是遠·李孝淳·李經在·申大膺·南性敎·沈宜冕·鄭㝡朝·李明迪·洪說謨·洪祐喆·金萬根。
別兼春秋閔致庠疏曰,伏以,臣卽伏見有翰圈爲之之命,而以臣之有史銜,召牌荐降,固當蹶趍赴,粗效駕屨之義。而第伏念藝苑故事,嚴於僚位之右下,下僚之事,不得替行,自成金石之規,且圈事每從下位備三員,而今有未付者,臣非當次,則逡巡難膺也,審矣。若於成命之下,義分是怵,冒沒替行,則非但以越次爲嫌,其於壞廉防而墜館規,何哉?左右參倚,趨承無路,敢陳短章,伏乞聖明,仰稟東朝,亟遞臣所帶之銜,以安私分以存公格焉。臣無任云云。省疏具悉。勿拘,卽爲入來會圈。
己酉十一月二十七日辰時,上御熙政堂。進講入侍時,講官李若愚,參贊官李晉翼,檢討官朴文鉉,假注書鄭漢源,記事官金龍翼,別兼春秋徐翼輔,各持小學第二卷,以次進伏訖。上曰,史官分左右。上誦前受音一遍訖。若愚讀自侍坐弗使,止毋自辱焉。釋章句至不徒食。上曰,何義也?若愚曰,老者必具饍之謂也。上曰,老者食肉乃飽之意也。若愚曰,然矣。釋義訖。上命授書算于講官。上讀至手毋容曰,何義也?文鉉曰,無撓手之謂也。上曰,提挈,何義也?文鉉曰,擧而携之之謂。上讀十遍訖。若愚跪上書算。上曰,以次陳文義。若愚曰,此皆明事長之道,而極盡其敬恭之意也。明友之交,以道相規,以輔其仁,無非人事上切要,而皆可推用於聖學上工夫矣。伏願體念焉。文鉉曰,別無深辭奧旨可以加奏者。上言長幼之序,下言朋友之道。夫取友之善者,然後可以輔仁,至若兄弟,則以和悅爲主,此皆善言,伏願深留聖念焉。晉翼曰,此言頒白者不提挈,所以明長幼之序,而聖王明孝悌之敎,則在下者,莫不觀感而興起,皆知愛親而敬長,至代其勞,不使老者負任道路,故孟子曰謹庠序之敎,申之以孝悌之義,頒白者不負戴於道路,卽此意也。惟殿下,以孝悌之心,行孝悌之治,使一世咸囿於孝悌之化,則頒白不提挈之俗,可復見於今日矣。伏願體念焉。上曰,切切偲偲,何謂也?文鉉曰,以善道相規勉之義也。上曰,懇切之意也。若愚曰,然矣。文鉉曰,參贊官所奏,誠好矣。惟我中廟朝,先正臣趙光祖,爲大司憲一月,男女異路,風俗一變,此可見導俗之功效,若殿下體念而行之,則挽回至治之化,誠不難矣。上掩卷,命史官就座。仍命退,諸臣以次退出。
己酉十一月二十七日申時,上御熙政堂。召對入侍時,參贊官金大根·鄭翊朝,待敎李秉文,假注書鄭漢源,記事官金龍翼,別兼春秋徐翼輔,各持小學第三卷,以次進伏訖。上曰,史官分左右。上開卷。上曰,玉堂讀之。大根讀自冠義,至暑毋褰裳。上曰,止之,文義奏之。大根釋義訖。上曰,遊毋倨,何義也?大根曰,傲慢之容,不設於閒遊之時也。上曰,參贊官讀之。翊朝讀自登城不指至闔而勿遂。上曰,止之,文義奏之。翊朝釋義訖。上曰,城上不呼,何義也?翊朝曰,居高揚聲,則恐駭見聞故也。上曰,視瞻毋回,何義也?翊朝曰,嫌於干人之私故也。上曰,闔而勿遂,何義也?翊朝曰,旣閉者難開,而後來者難拒,故雖闔而不盡闔也。上曰,閣臣讀之。秉文讀自毋踐屨,至立如齊。上曰,止之,文義奏之。秉文釋義訖。上曰,如尸,以何義釋之乎?大根曰,當如尸童之謂也。翊朝曰,閣臣所奏中九容,是最好之義也。上曰,此皆有益於行己者也,翊朝曰,此九者,學者之最要,而莫非一敬字做去。雖凡人之學,猶以是爲勉,則況殿下,以一身應萬幾,一動一靜,尤當克敬,而恒存敬愼威儀之則矣,其可不體念而服行乎?上曰,色容莊者,當於居處之時乎?若長者之前,則當以和色矣。宜其燕居而莊色也。翊朝曰,聖敎然矣。平居之時,當矜持而毋惰也。上曰,氣容肅,何義也?大根曰,嚴肅之謂也。上曰,其中最重者,口容止也。翊朝曰,不妄動也,如非禮勿言之意也。大根曰,口容當靜,故時然後言,皆敬意也。上曰,愼唯諾,何義也?大根曰,唯與諾小異,而應答之節也。上曰,遫者,亦恭敬之意乎?大根曰,小心洞屬,如不容之義也,舒遲者,間雅沈靜之謂也。蓋凡讀書之法,與書爲一,然後可以深究奧旨。且日用事爲,布在方策其所玩味,如嗜茶飯,則聖學將就,不待勉强,政令裨補,捷於影響,此臣之所區區之望也。上曰,奉扃,何義也?翊朝曰,扃者,關門之橫木也。兩手奉持,不敢放下之意也。上曰,此皆敬意也,學之非難,行之爲難矣。大根曰,然矣。非知之艱,行之惟艱矣。上讀四遍訖,掩卷。翊朝起伏奏曰,臣吏房而無公事,代房禮房而無公事,戶房·兵房·刑房·工房,俱無公事矣。上曰,史官就座。仍命退,諸臣以次退出。
上在昌德宮。停常參·經筵。
洪永圭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
成原默啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于金輔根曰,進講入侍。
傳于鄭翊朝曰,右副承旨許遞,前望單子入之。
承旨前望單子入之,趙獻永落點。
金輔根啓曰,新除授同副承旨趙獻永,卽爲牌招,何如?傳曰,允。
又啓曰,假注書黃仁夏,身病猝重,勢難察任,今姑改差,何如?傳曰,允。
黃仁夏改差,代以鄭直東爲假注書。
傳于鄭翊朝曰,注薦爲之。
注書薦,金永秀·任應準·李裕奭·韓鎭棨·李崙夏·鄭東奎·李徹宰·金完植。
兵曹判書前望單子入之,尹定鉉落點。
洪永圭啓曰,新除授兵曹判書尹定鉉,卽爲牌招,傳授命召,何如?傳曰,允。
又啓曰,兵曹判書尹定鉉牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。如有違牌,勿爲呼望。
傳于趙獻永曰,召對爲之。
成原默啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于成原默曰,只推。
趙獻永,以吏曹言啓曰,卽接慶尙監司徐箕淳移文,則以爲晉州牧使尹日善,受由上京,而見今捧糴旁午,一時曠官,極爲可悶,催促下送事爲辭。故自臣曹催促,則身病沈重,萬無還任之望云。其身病旣如是,則有難强令還任,罷黜,何如?傳曰,允。
吏曹口傳政事,以趙鎭常爲晉州牧使。
鄭翊朝,以奎章閣言啓曰,直閣金德根,疏批已下,卽爲牌招察任,何如?傳曰,允。
行左承旨金萬根疏曰,伏以,臣庸陋賤品,早從蔭路,歷試郡邑,無一報效,濫竊科第,唱名未幾,臺端玉署,歷揚殆遍,四年之間,驟躋下大夫之列矣。涯分已踰,榮寵已極,臣是何人,偏蒙恩渥,若是其隆且摯也?每自循省,慙愧居先。凡於榮途,未敢爲一步進取之計,不意頃者,伏承我太母殿下降恩敎,謂臣有前後效勞,授臣以嘉善大夫之秩,臣且惶且懼,愈久而莫省攸措也。夏間綏陵補土之役,臣適待罪地方,承命監董,卽臣職耳,惟免責是幸,勞何可論?惟我大行大王終事之際,凡爲今日臣子者,苟具彝性,則孰不欲效死奔走,少伸追報之誠?臣於是日,幸有職守,輴途淸治,㡩幕張設,得以周旋,粗效萬一之忱,則此已臣有事之爲榮,今乃計功量勞,竝擧前後,施以格外之恩,是豈臣夢想之所到哉?況此卿月之班,命德之器,苟非儲望旣久,朝論共推,則不可以一時事會,寅緣濫叨矣。如臣賤劣,夷考平素,無一可紀,而因哀媒榮,遽被誤恩,臣何敢靦然自居,若固有之也?臣之偏母,年今八十八矣,聞命之日,驚喜過望,相對感泣,攢手祝天,在臣私分,榮至極矣,恩至渥矣。臣豈敢循例飾讓,不思所以圖報之計?而左右揣量,情實難冒,兢惶媿恧,如不自容,銀臺除旨,忽又特下,馹召之命,屈於下邑,臣固當感激洪造,不俟駕屨。而臣之所蒙階級,臣難進之地也。參倚前衡,承膺無路,玆敢短章仰暴,伏乞聖明,俯垂鑑諒,仰稟東朝,特收臣新授資秩,以存公格,以安私分焉。臣無任云云。答曰,省疏具悉。卿其勿辭行公。
直閣金德根疏曰,伏以,臣於翰司持被之中,獲蒙恩由,歸護病母際,伏奉除旨,以臣爲奎章閣直閣,繼而有玉署恩點,臣誠震懍恧蹙,莫省攸措也。仍伏念臣,卽眇末一新進耳,早失庭訓,外乏師敎,一藝未通,寸能無著。椎魯顓蒙,顧不足備數於任使之末,而厚沐我先大王帲幪之澤,濫竊科第,仍廁藝苑。周旋於邇密之班,翶翔乎淸顯之塗,寵光所被,若偏臣身,報曾蔑於絲毫,慟遽纏於弓劍,俯仰冤號,萬事滄桑,夫安有榮進一念?而迺者誤恩,遽及於寢夢之表,館閣華銜,朝除夕遷,有若非臣莫可者然,臣是何人,乃敢冒當?噫,內閣之職,地分淸嚴,責任綦重,其所以聲名於當世,物采於來許者,果何如也?奉西序之琬琰,遠符河洛,典祕府之圖書,上應奎璧,資之以三晝講對,任之以一代詞命,以爲笙鏞黼黻之具,故其選也峻,寧曠不備,有非尋常官秩承乏苟充者比,而忽於衆望之所不到,謬擧賤名,不少持疑,豈不駭四方聽聞,謂朝廷無人乎哉?且臣家本寒素,性又謹拙,惟以投閒置散,爲一副自守,而僥濫至此,臣於是,以榮爲懼,惶汗繼之也。顚倒祗肅,寔出於典式之莫越,圈事嚴重,又未免隨衆而冒參,今臣以暫膺,認若固有,仰累惟簡之明,俯失自量之義,則此又臣分義之所不敢出也。玆敢不揆僭猥,悉暴衷懇,伏乞聖慈,諒臣言之非出飾讓,念名器之不可濫褻,仰稟東朝,將臣新授職名,劃卽鐫改,俾幸公私。臣無任云云。省疏具悉。爾其勿辭察職。
己酉十一月二十八日辰時,上御熙政堂。進講入侍時,講官李若愚,參贊官金輔根,侍讀官朴商壽,假注書鄭漢源,記注官金熙逌,別兼春秋徐翼輔,各持小學第二卷,以次進伏訖。上曰,史官分左右。上誦前受音一遍訖。上開卷。若愚讀自孔子曰居是邦,至復就西階,奏曰,下一章加讀乎?上曰,唯。若愚繼讀止先左足,仍釋章句訖。上命授書算于講官。上讀新受音十遍訖。若愚跪上書算。上曰,以次陳文義。若愚曰,學問進修,必取友之善者,以輔其仁,然後可以有益於德行,故聖人之敎後世者,如此其至矣。詳究其旨,則亦可有補於聖學,伏願體念焉。商壽曰,友有三益,亦有三損,其所損益,正相反矣。非但友道之爲然,君上取人之道,亦可推知,若取其直諒多聞,則君德益矣,若取其便辟柔佞,則治政損矣。伏願此等處,推類澄省焉。輔根曰,自止內文義,講官已盡解釋無餘,且玉堂所奏損益之語,甚好矣。臣請以不挾貴之義仰陳之也。蓋挾者,卽恃而驕矜之義也。毋論上下尊卑,以驕矜相待,則甚非誠實底道也,朋友本是平等,而尙戒其所挾矣。若以此推之於君臣之際,則其尊卑貴賤,逈有別焉。君上只知自尊而自貴,接下之道,若不以謙恭自居,則上下扞格,情志不通矣。三晝講對臣隣晉接之時,必假以辭色,開心見誠,勿以尊貴挾恃之意示之,則自然上下相孚,情志流通,三代吁咈都兪之美,可見於今日,伏願體念焉。上曰,挾者,自恃之意乎?輔根曰,然矣。恃其所有,以驕加人之謂也。上曰,不盡人之歡,何義也?若愚曰,躬自厚而薄責於人之意也。輔根曰,求人盡誠,則難繼之道也,不盡其歡,所以全交也。上掩卷,命史官就座。仍命退,諸臣以次退出。
己酉十一月二十八日申時,上御熙政堂。召對入侍時,參贊官趙獻永,侍讀官朴商壽·申泰運,直閣金德根,假注書鄭漢源,記注官金熙逌,別兼春秋徐翼輔,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。商壽讀自少儀曰不窺密,至傾則姦。上曰,止之,文義奏之。商壽釋義訖,奏曰,此章諸句,意雖各殊,而大體言之,皆是持身敬謹之義也,別無敷演仰奏者矣。上曰,下番讀之。泰運讀自論語曰孔子,至席不正不坐。上曰,止之,文義奏之。泰運釋義訖,奏曰,聖人之心,常安於正,故席少不正,雖屬細節,而猶且不坐,則每事之皆出於正者,可知也。若推此義,則無處不當矣,伏願體念焉。上曰,參贊官讀之。獻永讀自子見齊衰者,至居不容。上曰,止之,文義奏之。獻永釋義訖,奏曰,此章別無可達之文義,而皆是聖人修身敬謹之義也,伏願體念焉。上曰,凶服者式之,何義也?商壽曰,出外而見喪服,憑軾而致敬禮者,哀其親喪之意也,下句之式負版者,重圖籍之意也。泰運曰,周禮之拜受獻民數者,亦此意也。上曰,閣臣讀之。德根讀自子之燕居,至如有人。上曰,止之,文義奏之。德根釋義訖。上曰,申申夭夭,何義也?德根曰,和悅之意也。商壽曰,舒其容愉其色,皆於閒居之時也。上曰,入國不馳,入里必式,何義也?商壽曰,國都人衆,不可馳車也,鄕里者,父兄宗族之所在,故式以敬之也。註亦有石慶之事矣。上曰,見齊衰者,雖狎必變,何義也?獻永曰,旣異平人,待之宜異,故雖於親昵,重哀其喪之意也。上曰,恂恂如也似不能言,何義也?泰運曰,信實之貌,而言若不出之意也。上曰,誾誾如也,何義也?泰運曰,和悅之貌也。商壽曰,亦有諫諍之意也。上讀至衣服冠而坐曰,此是敬天之意也。獻永曰,聖敎,誠然矣。上讀至如執盈曰,執虛而猶若執盈,則況執盈之尤當敬謹,亦可知也。商壽曰,聖敎,誠然矣。上讀至寢不尸曰,何義也?獻永曰,雖於寢時,不暫惰慢,故不爲偃臥如尸也。上讀四遍掩卷。上曰,有可陳者,更奏之,可也。商壽曰,別無他仰奏者矣。獻永起伏奏曰,臣工房而無公事,戶房·禮房·兵房·刑房·吏房,俱無公事矣。上曰,史官就座。仍命退,諸臣以次退出。
上在昌德宮。停常參·經筵。
洪永圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金萬根啓曰,右副承旨鄭翊朝,今日不爲仕進,卽爲牌招,何如?傳曰,允。
傳于洪永圭曰,進講入侍。
金萬根啓曰,注書被薦人金永秀·任應準·李裕奭,今當付職矣。薦狀,依例成送吏曹之意,敢啓。傳曰,知道。
傳于金萬根曰,左副承旨許遞,前望單子入之。承旨前望單子入之,趙道淳落點。
傳于金萬根曰,大司成有闕之代,前望單子入之。大司成前望單子入之,徐有薰落點。
以統長李得祿手本,武藝別監李元根與訓局軍宋聖章等言詰被打事,傳于洪永圭曰,令秋曹査實以入。
傳于金萬根曰,召對爲之。
趙獻永啓曰,卽者刑曹郞廳來言,歐打武藝別監之宋聖章等,當爲査實,而判書金景善在外,次堂例不得擧行云,何以爲之?敢稟。傳曰,次堂擧行。
趙獻永啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于趙獻永曰,只推。
以右副承旨鄭翊朝牌不進罷職傳旨,傳于趙獻永曰,只推。
兵曹口傳政事,副司果單兪錫煥。
金萬根,以奎章閣言啓曰,待敎李秉文,疏批已下,待明朝牌招入直,何如?傳曰,允。
又以迎接都監言啓曰,今此勅使弔祭時祭物物目器數,依例別單書入之意,敢啓。傳曰,知道。
待敎李秉文疏曰,伏以,臣至庸極陋,不過是年淺蒙騃者類耳,徒藉先蔭,倖竊科名,雖例補凡職,尙患不稱其任,每懷惶忸,若無所容。不意玆者,奎瀛新命,遽下於千萬夢想之外,有司宣旨,召牌儼臨,只聞義例之莫違,未遑辭受之可顧,雖不得不冒沒祗肅,旋鎖深嚴,而五內震悸,歷日靡定,不啻若淵谷在前。嗚呼,粵我正宗大王肇建是閣,而臣之本生高祖文憲公臣徽之,特膺提學之選,遭逢盛際,偏荷寵詡,式至今傳爲異數。顧臣不肖,濫叨見職,愴榮交切,宜倍他人,何苦爲逡巡退讓之計?而第念弘模偉制,極其顯耀,華掄淸簡,本自峻絶,上應奎璧,典祕府之圖書,內儲才英,賁昭代之笙鏞,以至乎掌絲綸之美,任啓沃之責,秩最卑而選最嚴,職愈要而責愈重,是豈如臣無似所可冒玷也哉?臣學未通方,戒犯不幸,釋褐纔過年所,蔥篠之戀,猶患在心,銀根之辨,每自取譏,以臣視臣,尙云有靦,人之議臣,將謂斯何?苟使臣貪戀恩寵,周旋於淸顯之途,出入於邇密之班,則於臣身,榮則榮矣,及至臨筵顧問,視左右而不能對焉,論思獻替,隨識見而未克贊焉,則事在面前,瘡疣百出,上貽則哲之累,下爲忝祖之孫,此臣所以懍然慙懼,益無所措。今若謂之以已出肅命,遂復晏然蹲仍,恬若固有則隳懷廉防,自歸於徒戀寵祿鄙夫而已。臣以眇末新進,顧何敢煩慁至此?而百爾思量,無望承當,不避嚴畏,瀝陳本末,仰瀆崇聽。伏乞聖明,念是職之不宜久玷,諒臣言之非出考文,仰稟東朝,亟命選部,鐫改臣新授閣銜,俾公私兩幸,不勝大願。臣無任云云。省疏具悉。爾其勿辭察職。
己酉十一月二十九日辰時,上御熙政堂。進講入侍時,講官李若愚,參贊官成原默,侍讀官申泰運,假注書鄭直東,記事官金大鉉,別兼春秋徐翼輔,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自大夫士,至致喪三年,解釋章句以奏。上命給書算于講官。上讀新受音十遍訖。上曰,文義陳之。若愚曰,自大夫士以下,論朋友之道,自天子以下,論諫諍之義。臣聞人孰無過,改之爲貴。諫諍之有關於治道,若是其重,人君雖有過,從諫而改之,是爲無過,若厭聽諫諍,則非從諫之實,嘉納然後,有其效矣。今殿下,聖德君臨,推此體念,則治國平天下之道,不外是矣。泰運曰,夫人能孝於親,而後忠於君。故古語曰移孝爲忠,論語曰入孝出恭,是爲百行之原。而忠君悌長,皆由孝而推之,故堯·舜之道,亦惟曰孝悌而已,則君子修身之道,莫先於孝悌矣。在上敎率之化,亦莫先於孝悌矣。伏願於此等句語,深究其旨義而體念焉。原默曰,講官俄所陳人孰無過,改之爲貴者,眞的當之語也。人非堯·舜,則雖帝王,亦或有過,苟從諫而不吝其改,則過自消而德益進。君道如天,夜雖幽暗,而日月出焉,則煥然復明,此在人君從諫之如何耳。然而父子主恩,故三諫不聽則號泣而隨之,君臣主義,故有言責者不得其言則去,苟去則不從諫可知矣,可不愼哉?伏願殿下深念焉。上曰,居家理,故治可移於官,何也?若愚曰,家者,指家事,官者,指官事,善居家者,亦可善居官矣。上掩卷,命史官就座。仍命退,諸臣以次退出。
己酉十一月二十九日申時,上御熙政堂。召對入侍時,參贊官金萬根,侍讀官朴商壽·申泰運,直閣金德根,假注書鄭直東,記注官金大鉉,別兼春秋南秉吉,各持小學第二卷第三卷,以次進伏訖。上曰,史官分左右。上開卷,諸臣以次開卷。上曰,上番讀之。商壽讀自禮記曰古之君子,至無自入也。上曰,文義奏之。商壽釋章句訖,奏曰,夫君子之心,以敬爲主,純一無雜,則非僻之心,豈有一毫萌於中乎?然而此心出入無時,如不操存,則非辟生焉。是以君子佩玉,養中正之德,發和平之聲,此可見善心之自然感通,伏願殿下玩繹於此。上曰,下番讀之。泰運讀自射義曰射者,至介爾景福。上曰,文義奏之。泰運釋章句訖,奏曰,加冠之始,責之以成人之道,故以成德壽福爲祝,而順其成德,則壽福之至,卽自然之致。故詩曰永言配命,自求多福,書云德惟一動罔不吉,尤可見成德之必得壽福,而三加之祝,亦皆以成德二字,爲之基也。伏願如是澄省焉。上曰,參贊官讀之。萬根讀自再加曰吉月令辰,至不純采。上曰,文義奏之。萬根解釋章句訖,奏曰,此是士冠禮之文,而自天子達于庶人,冠禮則同,故名篇以士冠禮者,爲其始有成人之責也。所以三加之祝,竝以德與福,三致意焉,使進修不已,至於成德,非有意於求福,德成則福自至,正所謂求福不回也。今此諸章之文,莫非致敬於日用事爲之間,伏願殿下體念焉。德日益修,則休慶滋至矣。上曰,閣臣讀之。德根讀自論語曰君子,至未足與議也。上曰,文義奏之。德根釋章句訖,奏曰,凡人之欲華麗甘肥,以充口體之養,乃徇私而忘恥也。苟如是則必有非義之衣食,故聖人之戒後學,深切如此矣。上曰,去喪無所不佩,何義也?商壽曰,居廬時無雜佩,服闋則自佩玉至觹礪揥劍之屬,無所不佩,所以華其容光,而且便於日用也。上曰,紅紫,何色也?德根曰,間色也。萬根曰,論語曰惡紫之亂朱,紫是不正之色也。上曰,褻服,何服也?德根曰,燕私時所着也。上讀新受音三遍訖。商壽曰,此章下有右明衣服之制六字。萬根曰,衣食,亦敬身之一事,故敬身篇內,有明衣服飮食等句矣。上仍讀進講時受音自大夫士至致喪三年三遍。上拈大夫士相見章曰,此何義也?萬根曰,大夫·士,貴賤雖不敵,士賢而大夫敬之,則相見時,大夫先拜,大夫賢而士敬之,則相見時,大夫〈士〉先拜,惟德是敬,不計貴賤,不論主客矣。上掩卷。萬根奏曰,臣是禮房而無公事,他房亦無見在公事,而代房吏房,只有公事一度矣。仍讀慶尙道觀察使臣徐箕淳狀啓。上命書判付,萬根書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
藥房提調李若愚,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝卽仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
洪永圭啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
又啓曰,備邊司郞廳來言,今日賓廳日次,而孝定殿朔祭齋戒相値,不得來會云矣,敢啓。傳曰,知道。
金輔根啓曰,左副承旨趙道淳,今日不爲仕進,卽爲牌招,何如?傳曰,允。
傳于金萬根曰,禮房承旨馳詣宗廟·徽定殿·景慕宮,奉審摘奸以來。
傳于金萬根曰,進講入侍。
傳于金萬根曰,明日晝茶禮,當自內親行矣,該房知悉。
傳于洪永圭曰,宣武祠又遣將臣,一體致祭。
傳于洪永圭曰,召對爲之。
鄭翊朝,以吏曹言啓曰,今此臘享大祭祭官中,時無職名人,令該曹口傳付軍職,何如?傳曰,允。
金萬根,以禮曹言啓曰,卽接咸鏡監司朴永元移文,則以爲三水府社稷壇神室,全體傾仄,四面撐柱,不可不重建,待明春改建次,移還安祭香祝,稟旨磨鍊下送云矣。三水府社稷神室改建時移還安祭香祝,令該司照例磨鍊下送,以爲從便卜日設行之意,行移,何如?傳曰,允。
又以奎章閣言啓曰,明日,卽書香閣朔奉審日次,臣進詣擧行之意,敢啓。傳曰,知道。
又以迎接都監言啓曰,當初牌文中,通官二人,無大次區別矣。卽見遠接使謄移,則書以一大通官·二大通官·跟役十六名出來云。依此磨鍊擧行之意,分付各該司,何如?傳曰,允。
又以迎接都監言啓曰,卽接遠接使謄移,則上副勅·通官·跟役等姓名年歲,後錄上送矣,正書以入之意,敢啓。傳曰,知道。
又以迎接都監言啓曰,卽接遠接使謄移,則城門砲·上下馬砲,初二三吹更鼓,依例爲之,開閉門,以鼓代行云矣,敢啓。傳曰,知道。
又以迎接都監言啓曰,卽接遠接使謄移,則祭幣數爻,謄書上送,而其中帛一疋,爲焚帛云矣。祭幣數爻,正書以入之意,敢啓。傳曰,知道。
又以迎接都監言啓曰,勅使今已渡江,公事郞廳二員,以訓鍊院僉正具弼祖,武臣兼宣傳官金箕弘差下,與前差郞廳,依例待令于闕下,書吏一人亦爲擇定,使之擧行,何如?傳曰,允。
又以迎接都監言啓曰,卽接遠接使謄移,則勅使齎來賜物數爻,謄書上送矣,別單以入之意,敢啓。傳曰,知道。
又以迎接都監言啓曰,卽接〈遠接〉使謄移,則勅行今月二十八日渡江,義州止宿,二十九日離發,來十二月十二日入京,停當路程記,謄書上送,故正書以入之意,敢啓。傳曰,知道。
洪永圭,以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,內禁衛將白能洙,文臣兼宣傳官南秉吉,俱以病難供職,呈狀乞遞,竝改差,何如?傳曰,允。
又以禁衛營言啓曰,本營哨官金泳曄,身病猝重,勢難察任,改差,何如?傳曰,允。
己酉十一月三十日辰時,上御熙政堂。進講入侍時,領事鄭元容,講官李若愚,參贊官趙獻永,侍讀官朴商壽,假注書鄭直東,記事官崔致權,別兼春秋南秉吉,各持小學第二卷,以次進伏訖。上曰,史官分左右。上誦前受音一遍訖。講官李若愚讀新受音自事君有犯而無隱,至禮之善物也,解釋章句以奏。上曰,生之族也,何義也?元容曰,族者,類也,類者,同也。生之者,謂父生之也。師之敎我,君之食我,與父之生我之恩德相同,故以敎之食之,謂同於生之也。故於君師父三者,事之當如一矣。上曰,致死焉者,以死力報之之謂乎?元容曰,然矣。於父於君於師,如値可致死力之時,則各致其力者也。上讀十遍訖。仍敎曰,民生於三之三字,謂君師父三者乎?元容曰,然矣。欒共子此言,發前未發,大有識見,故先儒稱之。夫君父之爲一體,人孰不知,而以敎我之師,同稱於君父之間者,可謂見義之精矣。人生而非師之敎,則何以知人道乎?此所以師與君父,爲一類也。上曰,欒共子是晉人乎?元容曰,東周時矣。命以次陳文義。若愚曰,昨旣奏諫諍之義,而請演有犯之義矣。人臣直言極諫,無阿諛苟容之態者,所謂有犯也,伏願體念焉。商壽曰,人臣畏上之嚴威,易於無犯,然而納君於無過,是諫臣之責也。人君必假之辭色,包容翕受,然後人臣從而犯諫,此古人所以有牽裾折檻之風也。若以威壓之,則雖有直臣,豈可犯顔乎?伏望深加澄省於此章之旨焉。獻永曰,此章,卽君君臣臣父父子子兄兄弟弟當然之事,而自古聖王之時,德化自然之所致也。殿下以上聖之德,施堯·舜之道,則此十者,俱在其中,而上行下效,不期然而然矣。伏願體念焉。元容曰,首章言事親事君事師之道,而左右就養,雖同於親,於師則曰無方,於君則曰有方,其有無之不同者,何義也?上曰,何爲而不同也?元容曰,此養字非飮食之養也,卽日用常行事事奉養之謂也。子弟之於父師,惟以近就承奉爲禮,如整齊書冊几案灑掃堂室等事之凡可以順志而勤勞者,無一定之方,隨事皆當服使,至於人臣之事君,各有職守,不宜越侵。以今筵言之,史官記事,承宣書敎,豈可以自效誠忠而替行他事乎?此所以事君則就養有方也,聖意果領會此有無字之義乎?上曰,果始曉然認解矣。元容曰,講章內有殿下所當體念之一句,聖衷亦認會乎?上曰,君令而不違之句也。元容曰,果然矣。此非臣不違君令之謂,卽不違事理之義也。晏子曰君令臣共,若君出令而臣爲恭而已,則此言恐不足爲法於後世。故繼之曰君令出,而必不違於理,臣爲恭,而必忠誠不二者也。上曰,然。若君令而違理,則豈成治國之道乎?元容曰,聖敎至當矣。人主處崇高之位,凡有命令,群下皆爲奉行,人主若認以令出惟行,而不思事理之違不違,則豈使人心悅服乎?故古之明君,出一令必思其於理當乎否乎,行一事必念其於義正乎否乎,若其裁量義理,精識可否之道,惟在於讀書明理,補以前言往行,故聖君之念終始典于學者以此也。今我殿下之日御講筵,好學不倦,亦要其知此而行此也。伏願懋哉懋哉。上曰,又陳他章文義,可也。元容曰,此章晏子之言,果好矣。上章旣言禮也,而下章又言禮之善物也,蓋言其上十者,皆禮之當然之事,而若如下章之皆以二德相資,則於其當然之中,尤爲至善之事也。如有疑晦處,則發問,何如?上曰,夫和而義,何義也?元容曰,夫之於婦,雖貴和樂,必帥以義,此向日筵敎中冀缺相待如賓之義也。上掩卷。元容曰,近日日候極寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,今見灣尹狀啓,勅行來月十二日當入城,郊次迎送,館所接待,當致多日勞動,日寒又如此,下情預不勝悶慮,益加保嗇愼攝之方,區區至祝。上曰,然矣。當留念矣。元容曰,臣以李提督五回甲日致侑事,當仰奏矣。仰稟東朝,賜批,好矣。上曰,當如是矣。仍奏曰,是年臘月十有一日,卽皇朝提督李如松之生年月日也。猗昔正廟朝,起風泉之感,推崇報之義,以是日之爲四回甲,親撰祭文,特遣將臣致侑,至敎以初欲躬臨而未果,豈可一番設祭而止?提督孫,兵閫作闕單付。提督於壬辰之亂,將兵來援,收復三京,全保八道,其爲功爲德,東人之永世不忘者也,星紀重回,冞切愾歎之思,是日遣官致祭于祠版。聞其祀孫有登武科者云,分付該曹,初仕調用似好,故敢達矣。上曰,所奏甚好,遣將臣致侑,祀孫初仕調用。出擧條上命史官就座。仍命退,諸臣以次退出。
己酉十一月三十日申時,上御熙政堂。召對入侍時,參贊官洪永圭,侍讀官朴商壽·申泰運,待敎李秉文,假注書鄭漢源,記事官崔致權,別兼春秋南秉吉,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。商壽讀自曲禮曰共食不飽,至毋嘬炙。上曰,止之,文義奏之。商壽曰,此皆飮食之微文末節,然無非敬謹之道,而皆有曲當之理,則以此推之,無處不當矣。伏願體念焉。上曰,下番讀之。泰運讀自少儀曰侍食於君子至不多食。上曰,止之,文義奏之。泰運曰,臣所讀自止文義,亦是飮食之節,而古人之敎戒,如此其至,則況於大者乎?大者,卽是禮之大節也,推類於此,則可益於聖學矣。伏願體念焉。上曰,參贊官讀之。永圭讀自禮記曰君無故至養小而失大也。上曰,止之,文義奏之。永圭釋義訖,奏曰,庖廚,卽宰殺牛羊烹飪之所,而必不近而遠之,血氣,卽動生之類,而必身不踐之,蓋不忍之心先之也。君子見其生,不忍見其死,聞其聲,不忍食其肉,不忍者,惻隱也,惻隱者,仁之端也。推是仁措諸事,以仁心行仁政,則豈不美哉?曷不休哉?伏願澄省焉。上曰,閣臣讀之。秉文讀自孟子道性善,至有所興起。上曰,止之,文義奏之。秉文釋義訖。上曰,參贊官奏摭字之義。永圭曰,拾取之義也。謂採取往行,證實前言之義也。上讀至咜字曰,何義也?永圭曰,當食而不宜作叱咜之聲也。上曰,固獲者,固欲得之意乎?秉文曰,不可得者,期欲取之之義也。上曰,窶者,貧之謂乎?永圭曰,然矣。上曰,毋嘬炙,何義也?商壽曰,盡擧傡啖,嫌於貪食也。上曰,食噎魚餒,何義也?泰運曰,飯傷魚爛之謂也。上曰,失飪不食,何謂也?永圭曰,烹飪失調和之謂也。上曰,不時不食,何謂也?泰運曰,五穀果實,未得成熟之時,則恐傷於人也。上曰,備字,何義也?秉文曰,防備酒害也。上讀三遍,仍讀進講新受音四遍訖。上曰,此有可陳者,奏之,可也。商壽曰,報生報死二句,謂於君師父,則當以死報,而於他人,則當以力報,此其輕重之分也。晏子之言君臣父子兄弟夫妻姑婦,皆有當然底道理,而亦有相濟曲盡之義。故曰令而不違於理,共而不貳於誠,慈而能敎,孝而能箴,愛而如友,敬而又順,和而帥義,柔而以正者,皆是相濟之義也。姑婦則一於慈從聽婉,而專主於和矣。此十者,曲盡人倫,該備道理,故曰禮之至善也。上掩卷。永圭起伏奏曰,臣兵房而該房與代房,俱無公事,吏房有公事一度,而齋日相値,不得持入以奏矣。上命史官就座。仍命退,諸臣以次退出。
上在昌德宮。停常參·經筵。
孝定殿朔祭後,大殿·大王大妃殿·王大妃殿·大妃殿,藥房口傳問安。答曰,罔極。大殿·大王大妃殿·王大妃殿·大妃殿,內閣·政院·玉堂·百官奉慰單子問安。答曰,罔極。
洪永圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
金萬根啓曰,左副承旨趙道淳,今日不爲仕進,卽爲牌招,何如?傳曰,允。
備忘記,楊州牧使金愼根,鐵原都護府使金箕祖下直,各長弓一張,長箭一部,片箭一部,筒兒一箇賜給。
傳于趙獻永曰,進講入侍。
金萬根啓曰,今此勅使接見時說話,依例書入,而或不無未盡之處,令廟堂增刪,以備御覽,何如?傳曰,允。
傳于金萬根曰,禮房承旨馳詣受香所,奉審摘奸以來。
金萬根啓曰,事變假注書李杓,身病猝重,勢難察任,今姑改差,何如?傳曰,允。
李杓改差,伐以趙秉學爲事變假注書。
傳于鄭翊朝曰,回還三使臣留待。
傳于鄭翊朝曰,回還三使臣入侍。
洪永圭啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于鄭翊朝曰,只推。
以左副承旨趙道淳牌不進罷職傳旨,傳于趙獻永曰,只推。
兵曹口傳政事,護軍單金大根。
金萬根,以奎章閣言啓曰,景慕宮·望廟樓,今朔奉審,無頉之意,敢啓。傳曰,知道。
又以迎接都監言啓曰,勅書一度,誥文一度,祭文一度,謄書上送,故正書以入之意,敢啓。傳曰,知道。
又以禮曹言啓曰,自前勅使在我境,如遇節日,則有遣官問慰之例矣。今此勅行回還時,若値正朝節日,則當爲遣官問慰,而此時沿路廚傳之弊,不可不念,依壬申年例,問慰官一員,令該曹以道內堂下守令,借銜差出,御帖及禮單,照例磨鍊,齎付於伴送使之行,以爲觀勢擧行之地,何如?傳曰,允。
洪永圭,以兵曹言啓曰,謹考謄錄,則在前迎勅動駕時出還宮門路,或由崇禮門,或由敦義門,而甲辰乙巳年迎勅動駕時出宮門路,崇禮門爲之,還宮門路,敦義門爲之矣。今番則何以爲之乎?敢稟。傳曰,乙巳年例爲之。
又以兵曹言啓曰,今此迎勅動駕時隨駕軍兵及慕華館環衛軍兵,當爲磨鍊,而謹考謄錄,則在前迎勅動駕時,訓局隨駕,禁御兩營軍兵,禁衛大將或御營大將,都領環衛,而乙巳年迎勅動駕時,訓局步軍七哨,馬軍六哨,禁衛營京軍一哨,禁衛大將都領爲先後廂,禁軍五番隨駕,三營及龍虎營·摠戎廳餘軍,御營大將都領,先詣慕華館環衛,留營·留陣·斥堠·伏兵置之矣。今番則何營軍兵隨駕,何營軍兵留陣,何營軍兵環衛,而禁軍及馬步軍,以幾番幾哨磨鍊,餘軍留營·斥堠·伏兵,何以爲之,而禁御兩營鄕軍,則今旣停番矣,敢稟。傳曰,隨駕軍兵,依乙巳年例爲之。步軍四哨,馬軍三哨,訓將率領爲先廂,訓局步軍三哨,馬軍三哨,禁衛營京軍一哨,御將率領爲後廂,三營及龍虎營·摠戎廳餘軍,禁將都領,先詣慕華館環衛,留營·留陣·斥堠·伏兵,置之。
又以兵曹言啓曰,每都政,新資五窠,例爲差出,而今番營將·中軍·虞候準二十朔者,雖有五窠,舊堂積滯,亦不可不念,依近例舊資營將中朔數最多者,一體推移內遷,何如?傳曰,允。
又以刑曹言啓曰,以統長李得祿手本,武藝別監李元根,與訓局軍宋聖章等言詰被打事,傳曰,令秋曹査實以入事,命下矣。宋聖章·吳完吉捉來,與被打武監李元根,頭面査實,則宋聖章所供內,渠與李元根,素有宿嫌矣。逢着於吳完吉家,彼此爭詰之際,完吉不無助勢,李哥傷處若是狼藉,焉敢以不知抵賴云。吳完吉所供內,宋·李兩人,相逢於渠家,互稱宿憾,宋漢猛打李哥,而渠則從傍挽解之際,自然犯手云。李元根所供內,渠往吳家,時値黃昏矣。宋漢瞥然突出,無限亂打,家主吳哥竝力毆踢,遍身受傷云矣。觀於諸供,起釁甚微,而先事猛打者,宋聖章也,聽嗾助力者,吳完吉也。査庭面質,恣意毆打之罪,俱爲遲晩,所當分輕重照律勘處,而旣伏承査實以入之命,上裁,何如?傳曰,兩招旣如此,後弊所在,不可不嚴繩,先犯漢,刑配,助勢者,嚴刑一次放送。
又以刑曹言啓曰,因毆打武監之宋聖章等査實草記,傳曰,兩招旣如此,後弊所在,不可不嚴繩,先犯漢,刑配,助勢者,嚴刑一次放送事,命下矣。謹依下敎,先犯之宋聖章,嚴刑一次後,咸鏡道端川府定配所,卽爲押送,助勢之吳完吉,嚴刑一次放送之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而晝茶禮相値,不得設行之意,敢啓。傳曰,知道。
又以漢城府言啓曰,今己酉年獻民數時,京中及八道戶口摠數,抄錄入啓,而濟州三邑民數,姑未上來矣。海島之往來遲速,有難預料,不得一時磨勘,此則待其上來添錄之意,敢啓。傳曰,知道。
孝定殿朔祭親行敎是時,亞獻官永明尉洪顯周,終獻官上護軍李若愚,贊禮禮曹判書成遂默,典祀官奉常正白宗杰,執禮校理申泰運,執尊副司果朴商壽,大祝直閣金德根,祝史副司果閔致庠,齋郞副司果韓敬源,盥洗位禮曹正郞李鎭默,盥洗位禮曹正郞孟魯述,爵洗位禮曹正郞邊亨淳,爵洗位兵曹正郞申學典,亞終獻盥洗位兵曹正郞李冀楨,贊者引儀許玧,贊者引儀李亨植,謁者兼引儀洪宜悳,謁者兼引儀高鎭鶴,贊引引儀權鳳夏,贊引假引儀權中本,祭監監察成載億,祭監監察趙崇祖。
平安監司洪鍾應疏曰,伏以,日月不淹,孝定殿虞卒已畢,仰惟聖慕皇皇,益復如新,無狀賤臣,迄今不死,血泣心崩,穹壤茫茫,痛乎冤矣。此何人斯?臣才疎識短,百無一取,實不敢自廁於任事之末,而過蒙我大行朝不世之殊遇,前後所踐履,旣華且顯矣。受恩如天,報刹無地,夙宵彷徨,恒切愧恨,今玆西臬新命,又何爲而及於臣也?夫方面委任,朝家之所倚重,而觀察承流之責,有時乎外重於內矣。至若滻浿一區,爲國名藩,民服八條之敎,鄕傳百畝之制,聲明謠俗,燦然可觀,而富擅陸海,舟車之所委輸,壤接遼燕,冠蓋之所旁午,苟或一失其措處,其流將至於國受其病而民被其害,豈不大可懼者哉?且況昔之充牣,今則枵罄,昔之繁華,今則蕭索,大處遂爲殘枰,百弊莫可下手,已有傳說之慣聞者,而必待才合剸綜望優彈撫者而後,乃可以苴補罅漏,重理局面,今忽付之於空疎一書生,而謂之得人責成,則此豈一初綜核之政哉?頃者大僚筵奏,以監司·守令之擇任,惓惓爲保民之急務,而太母殿下以負國二字,申勤提飭,臣亦伏聽於前席,不勝欽仰萬萬,而曾未幾日,擧以畀臣,不少留難,未敢知聖上,何所取臣,而有此千萬不近似之誤恩也。且以臣之已試者言之,再叨百里,效蔑尺寸,顧玆全省之寄,旣不翅重且大,則其所無以堪勝,自知甚明。今若以旌節軒駟,赫然爲一時之榮耀,而及至僨事而負國,則雖萬被誅罰,尙何追哉?參倚前衡,承膺無路,玆不得不披瀝衷懇,冒昧敢陳。伏乞聖明,諒臣言之非出例讓,仰稟東朝,亟命收還新授職名,俾國事幸而私分安焉。臣無任云云。答曰,省疏具悉。卿其勿辭往欽哉。
己酉十二月初一日子時,上詣孝定殿。朔祭親行入侍時,行都承旨金輔根,行左承旨金萬根,右承旨洪永圭,左副承旨趙道淳,右副承旨鄭翊朝,同副承旨趙獻永,假注書鄭漢源·鄭直東,別兼春秋閔致庠·南秉吉,提學金學性,原任直閣金左根·趙然興,直閣金德根,原任待敎金洙根,檢校待敎洪淳穆·金輔鉉,原任待敎尹滋悳,待敎李秉文,以次侍立。時至,通禮跪啓出次,上具衰服,出廬次門,入魂殿門,詣褥位。引儀唱俯伏哭,上俯伏哭,引儀唱止哭,上止哭。引儀唱三上香,代奠官詣香案三上香訖。引儀唱執盞獻盞,代奠官獻盞訖。引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,上出魂殿門,入廬次門。諸臣以次退出。
己酉十二月初一日辰時,上御熙政堂。進講入侍時,講官尹定鉉,參贊官鄭翊朝,侍讀官申泰運,假注書鄭漢源,記事官金龍翼,別兼春秋南秉吉,各持小學第二卷,以次進伏訖。上曰,史官分左右。上誦前受音一遍訖。上開卷,諸臣以次開卷。定鉉讀自曾子曰親戚,止右通論,仍釋章句訖。上命授書算于講官,上讀新受音十遍訖,定鉉跪上書算。上曰,以次陳文義。定鉉曰,此是五倫之通論,而言言事事皆有條理,下篇敬身之張本也,詳細體念焉。上曰,玉堂奏之。泰運曰,講官已盡仰奏,別無他義,而愼終如始者,是嘉言也。凡人常情,始雖勤而終易怠,故必戒以終始如一,而作之不已,乃成君子矣。殿下講學以時懋敏,聖工日進高明,以今日勤學之聖念,終始如一,則臣民所望,無過於此矣。上曰,參贊官奏之。翊朝曰,講官·儒臣,備陳文義,臣無他仰奏者,而小者不審不敢言大二句本註,亦詳矣。凡百事爲不致其小,則難成其大,故書曰,不矜細行,終累大德,若不於小者而審愼,則其大者,何暇論乎?小學一部雖多小節,而推類審之,則大學之修齊治平,事半功倍矣。伏願於此等處體念焉。上曰,小者不察,則果何以言大乎?翊朝曰,聖敎,然矣。上曰,鮮克有終,何義也?定鉉曰,孰不有始,而罕能有終,故戒之在此。儒臣所奏,卽此意也。翊朝曰,終始惟一時乃日新者,亦是深戒也。定鉉曰,念終始典于學者,亦此意也。上曰,克終爲重,故如是言之也。定鉉曰,聖敎,誠然矣。上掩卷,命史官就座。仍命退,諸臣以次退出。
己酉十二月初一日午時,上詣孝定殿。畫茶禮親行入侍時,行都承旨金輔根,行左承旨金萬根,右承旨洪永圭,右副承旨鄭翊朝,同副承旨趙獻永,假注書鄭漢源·鄭直東,別兼春秋閔致庠·南秉吉,直提學趙秉駿,原任直閣金左根·金鼎集·尹定鉉·金始淵,直閣金德根,檢校待敎金輔鉉,待敎李秉文,以次侍立。時至,通禮跪啓請出次,上具衰服,出廬次門,入魂殿門,詣褥位。引儀唱俯伏哭,上俯伏哭,引儀唱止哭,上止哭。引儀唱三上香,代奠官詣香案前三上香訖。引儀唱執盞,代奠官獻盞訖。引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,上出魂殿門,入廬次門。諸臣以次退出。
己酉十二月初一日申時,上御熙政堂。大王大妃殿垂簾,回還三使臣入侍時,右副承旨鄭翊朝,假注書鄭直東,記事官金龍翼,別兼春秋閔致庠,正使朴晦壽,副使李根友,書狀官沈敦永,以次進伏訖。上曰,史官分左右,使臣進前。晦壽曰,日月流邁,因封禮成,虞卒已畢,三殿罔涯之慟,殿下哀慕之情,當復如何?臣從萬里域外而歸,咫尺登對,衷情抑塞,誠無辭可以仰譬矣。冬候不調,近寒甚劇,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?其間許多月,哀疚悲慼之中,自致保嗇之失宜,又必有任情不節之時,慈聖春秋篤老,諸節安得無受損乎?萬萬焦悶矣。上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,日月甚易,虞卒已畢,慟冤之中,大事準請,無事往返,誠多幸也。晦壽曰,莫重使事,取次獲竣慶幸之忱,擧國同情,臣以衰劣,猥膺使命,每懷靡及,王靈是仗,一行亦皆無事往還矣。大王大妃殿曰,先來過期,故初以爲鬱矣。追聞中間事勢,始釋慮矣。晦壽曰,七月旬間,遼·瀋以西,屢被大水,道路幾乎不通,店舍在在漂頹,臣行過瀋,在於八月望後,而泥濘之患,直至關內而尙然,間關逶迤,一日或行二三十里而止,如是之故,與當初排站,未免略干日差遲。十月初十日,卽皇太后誕辰,議諡等文字,前後五日,例爲回避,事勢自然遲滯,至於先來,因彼地半氷,又未免數三日滯留,自致登聞之過期,臣亦悚惶矣。大王大妃殿曰,遠外事勢自當如是矣。彼國年事,何如?晦壽曰,以沿路所見言之,則瀋陽以西被水處,則未免失稔,其外諸處,亦未可謂之豐登,但市直不至翔貴耳。大王大妃殿曰,道路無流丐乎?晦壽曰,或有之,不甚焉矣。大王大妃殿曰,彼中事情,何如乎?晦壽曰,別無他事。大抵財竭民窮,比歲益甚,而民情則晏然,蓋財匱之弊,非皇上不能尙儉而然也。邊鄙數聳,河水屢決,誠一尾閭故也。若尙奢靡而財竭至此,則民情豈如是愛戴乎?大王大妃殿曰,此皆天命,而君上修德,則民自願戴矣。晦壽曰,慈敎,誠至當矣。此誠在德,不在財之有無矣。晦壽曰,皇上自五月患痔腫,屢朔沈苦,皇太后宮問安,亦久未爲之,九月始行,又作皇城擧動矣。大王大妃殿曰,皇上筋力,何如耶?晦壽曰,七旬老人,屢朔患腫,筋力安得不澌敗?而臣於祗迎路左仰瞻,則氣象矍鑠,尙有精强之狀矣。大王大妃殿曰,勅使入京,在十二日云,沿路候待等節,果何如?晦壽曰,歷路所見,只是外樣,而館宇道路橋梁修治等節,果無欠,向日簾敎至嚴,支待諸邑,惕然震恐,誠有改觀之效,臣於沿路,亦面面提飭耳。大王大妃殿曰,近京之地,接待之際,尤當加意盡誠,而聞稍近處反不如遠站支供云,甚可駭也。臣於留館時,送任譯問兩勅起程日字,則答以至月初二三間云。今此入京日字如是迅速,似欲歲前還渡故耳。臣於留館日,自主客司,關問四譯館,以爲朝鮮國宣恪王妃金氏是否,現請承襲國王李,伯母抑嬸母,竝該故國王李,是金氏幾世孫,卽令該來使,詳細敎敍云云。故臣手自敬書新嗣王,爲莊順王四世孫,已具於奏文中,而恭宣王從孫,宣恪王從姪,康穆王再從弟,故國王再從叔,宣恪王妃金氏,爲新嗣王從伯母,故國王祖母,謹此書傳,而初以寸數書示,則彼答以未詳云,故更以從字書之耳。上曰,我國言,彼知之乎?晦壽曰,通官·任譯輩居間解譯耳。大王大妃殿曰,然則彼國無寸數之稱乎?晦壽曰,彼俗多以再從三從等從字表號耳。晦壽曰,聞通官輩所傳,則皇上先於聞訃之日,震悼至有含涕,病患中,以朝鮮事孤危,屢發憂歎,及見奏文,新嗣王年旣長成,可以釋慮,爲敎於近侍云。軫念至此,誠意可感。大王大妃殿曰,奚但軫念?誠感激矣。晦壽曰,臣於渡江後,得見朝紙,則日開進講,頻賜召對,下情不勝欣忭。小學,今至幾卷乎?上曰,今讀第二卷矣。晦壽曰,念終始無間斷,卽進學之要道,懋哉懋哉。上曰,日氣甚寒,回還安穩,甚喜甚喜。晦壽曰,王靈所曁矣。大王大妃殿曰,遠行之餘,必困憊,退休善爲調息,好矣。晦壽曰,有一二條仰達事,卽臣在彼地所聞所見者也。仍奏曰,臣以勅行贈銀及方物紙地事,有所仰達者矣。凡我用銀之法,以字號與成數,分別高下,支勅時,例用地銀,所謂九成也。三道贈給,例用玄銀,所謂八成也。奸弊日滋,銀品漸劣,近來贐銀,甚至有四五成者,通官輩或當場不受,或歸有後言,苟且挨過,非止一再,至臣今行,益問其所不聞。蓋稱以禮物,有欠誠實,至於如是,則縱彼不言,其爲損體,已無可論。今番之勅,尤異於前,接待之際,若不能務從誠信,其爲仰累一初之政,貽羞大國觀瞻,當爲如何哉?臣於回還沿路,見道·帥臣,輒以此提及,而營邑下屬之不顧事面,百計圖利之習,不可以過去尋常之飭,難保其痛革,一勅需銀,京外所入,數雖不少,若要段鍊,亦不過十日之工,而優可及於勅行回還之前。臣意則請令廟堂,以此關飭于兩西道臣及開城留守處,贈給銀,必以準八成,措備以待,雖在已造之後,更須一一照檢,其不及八成者,更卽吹鍊之意,分付,亦以此意,一體申飭於戶曹。且以方物中紙地一條論之,紙品之劣下,挽近尤甚,白綿紙一百卷之舊爲二百餘斤者,歲漸劣下,近纔爲一百八十斤,諸紙之隨而品劣,大槪如是,今番進納時,該掌庫官,詰責譯員,至有新舊紙稱量之擧,我聖朝事大交隣之必以禮必以信,果何如,而名實之不相副,種種若是,豈不大可羞恥,而若此不已,則非徒羞恥,終必有生頉而後已,其於國體之損,又當如何?旣有彼人之錄給斤數於任譯者,自今以後,白綿紙及大小好紙,依此斤兩,定式捧上,而封裹時副使,亦爲抽栍稱量,另爲照檢,俾無復踵前弊之意,申飭該曹及譯院,何如?上曰,依爲之。出擧條上命史官就座。仍命退,諸臣以次退出。
上在昌德宮。停常參·經筵。
趙道淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于金萬根曰,進講入侍。
鄭翊朝啓曰,假注書鄭漢源,身病猝重,勢難察任,今姑改差,何如?傳曰,允。
鄭漢源改差,代以李東旭爲假注書。
鄭翊朝啓曰,卽者宗簿寺官員來言,今此璿源譜略修正時,提調當爲進參,提調李若愚有身病,不得進參云。卽爲牌招,何如?傳曰,許遞,前望單子入之,待下批牌招察任。
趙憲永,以備邊司言啓曰,勅行渡江有日矣。大護軍李景在,伴送使差下,當有專价稱謝之擧,令政院政官牌招開政,謝恩使差出,以爲前期治裝之地,何如?傳曰,允。
傳于趙獻永曰,召對爲之。
傳于鄭翊朝曰,宗簿提調,今日政差出。
傳于鄭翊朝曰,陳奏兼奏請正使以下,別單書入。
以陳奏兼奏請正使以下別單,傳于鄭翊朝曰,正使行判府事朴晦壽子弟中一人,六品職除授,奴婢七口,田三十結賜給。副使行護軍李根友加資,奴婢五口,田二十結賜給。書狀官兼執義沈敦永加資,奴婢四口,田十結賜給。堂上譯官秦膺煥等四人竝加資,奴婢中一口,田三結賜給。通事金性翼等五人,寫字官皮相驥竝加資。淸學吳時譟等三人,其餘正副使軍官·畫員·御醫等九人,竝依乙未年例,捧傳旨。
傳于鄭翊朝曰,賞典今日下批。
鄭翊朝,以吏批言啓曰,寧陵令許雋,除拜後過限未肅拜,改差,何如?傳曰,允。
有政。吏批,判書李憲球牌招不進,參議李㘾牌招不進,參判李圭祊進,右副承旨鄭翊朝進。啓曰,判書·參議竝牌招不進,小臣獨政未安,何以爲之?敢稟。傳曰,仍爲之。以金元植爲應敎,柳進翰爲副應敎,南鍾三·尹滋悳爲副校理,閔泳緯·李維謙爲修撰,權永秀·金炳德爲副修撰,李明迪爲左尹,洪羲錫爲同經筵,金萬根爲同義禁,鄭㝡朝爲同春秋,金左根爲宗簿提調,尹定鉉爲軍器提調,金永秀爲注書,金大默爲奉常僉正,趙鶴年爲謝恩正使,南獻敎爲副使,鄭鎏爲書狀官,尹行謨爲中學敎授,趙羲象爲寧遠郡守。訓鍊都監提調單尹定鉉,禁衛提調單尹定鉉,御營提調單尹定鉉,兼檢書二單金周敎·李㢸榮。兼執義沈敦永減下。行護軍李根友今加嘉義,副司果沈敦永,前府使鄭冕榮今加通政,已上加資事,承傳。兼春秋單鄭止善,奉常副奉事單金鼎獻,伴送使單李景在。
兵批,判書尹定鉉病,參判黃浩民入直進,參議朴永輔病,參知宋近洙病,同副承旨趙獻永進。趙遂永爲羅州監牧官,朴長廩爲興陽監牧官,河俊鶴爲珍島監牧官,姜文欽爲蔚山監牧官。護軍姜,副護軍成原默·李晉翼·沈敦永·金善問·鄭冕榮,副司直金元植·尹行福·閔泳緯·金會明,副司果朴文鉉·睦仁栽·李維謙·金炳德,以上竝單付。
鄭翊朝啓曰,新除授注書金永秀,卽爲牌招入直,何如?傳曰,允。
又啓曰,注書有闕之代,被薦人任應準·李裕奭·韓鎭棨薦狀,依例成送吏曹之意,敢啓。傳曰,知道。
吏批,再政。任應準爲注書,梁成鎭爲寧陵令。左尹單沈宜冕,右尹單李明迪。吏批,三政。朴齊承爲敦寧主簿。
鄭翊朝啓曰,新除授注書任應準,卽爲牌招察任,何如?傳曰,允。
趙獻永啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李玄緖,獻納金輔鉉,正言黃鍾顯,掌令李昌廷牌不進罷職傳旨,傳于趙獻永曰,只推。
以吏曹參議李㘾牌不進罷職傳旨,傳于趙獻永曰,只推。
鄭翊朝,以承文院都提調意啓曰,卽見盛京禮部咨文出來者,以爲漂人領去齎咨官方益鏞,例賞銀三十兩,交付於今番回還使行首譯方禹敍云矣。回咨依例撰出,正書奉御押後,定禁軍騎發下送于灣府,使之傳給鳳城將處,以爲轉致盛京之地,何如?傳曰,允。
又以禮曹言啓曰,迎送勅出還宮儀註中,駕轎磨鍊,曾有定式。而至於翌日館所擧動時,取考謄錄,亦多有因特敎駕轎擧行之例,今番則何以磨鍊乎?敢稟。傳曰,駕轎擧行。
又以禮曹言啓曰,取考謄錄,則郊館迎勅後還宮時,只六曹堂郞各一員隨駕矣。今亦依此磨鍊之意,敢啓。傳曰,知道。
趙獻永,以兵曹言啓曰,在前迎勅時,三營入直,馬兵·騎士等各留三名,餘皆除出,殿門排立,扈衛軍官六十人及標下軍,別將與所任軍官率領,各門分把,城內外街巷屛門三營,分掌把守,而除器械派立,嚴禁雜人,本曹與三營,別定校卒,另加檢飭矣。今亦依此擧行,何如?傳曰,允。
又以兵曹言啓曰,今此迎勅時設布帳,當爲磨鍊,而取考謄錄,則闕內設布帳,令訓禁兩營,合力擧行,城內外道路左右屛門,則亦令三營,分掌擧行矣。今亦依此擧行,何如?傳曰,允。
又以兵曹言啓曰,在前勅使止宿弘濟院時,訓局軍一百名,前期定送,各別防護矣。今亦依此擧行之意,分付,何如?傳曰,允。
又以兵曹言啓曰,在前迎勅習儀時,慕華館環衛軍,比正日減數排立矣。今亦依此擧行之意,分付各該營,何如?傳曰,允。
又以兵曹言啓曰,在前勅使入京日,慕華館環衛軍兵中二哨除出,將官率領,勅行左右列立遮後,嚴禁雜人,而習儀日及勅使詣館所時,依此爲之,回還日則訓局出番軍二哨,除出擧行,而各其日竝除標信除器械擧行矣。今亦依此磨鍊,何如?傳曰,允。
又以兵曹言啓曰,勅使詣闕詣館所時及回還日,以不參隨駕營中軍,率該營標下軍及步軍一哨,前導嚴禁雜人,習儀日,亦依正日例除標信除器械擧行,曾有定式,而今此迎勅動駕時,訓御兩營,爲先後廂,禁衛營,先詣慕華館環衛矣。今番則以何營中軍擧行乎?敢稟。傳曰,摠戎中軍擧行。
又以兵曹言啓曰,在前迎勅習儀時,挾輦軍四十名,禁軍入直外全數磨鍊,先後廂軍兵,訓局軍三百名或二百名擧行,而乙巳年迎勅習儀時,訓局軍三百名磨鍊矣。今番則何以爲之乎?敢稟。傳曰,依乙巳年例爲之。
又以兵曹言啓曰,勅使傳語軍,例以禁御兩營,輪回磨鍊,而在前雖値停番之時,如例擧行矣。今番則以當次御營廳軍一百名定送,習儀時則以四十名擧行之意,分付,何如?傳曰,允。
己酉十二月初二日辰時,上御熙政堂。進講入侍時,講官尹定鉉,參贊官金萬根,侍讀官朴商壽,假注書鄭漢源,記注官金熙逌,別兼春秋閔致庠,各持小學第二卷第三卷,以次進伏訖。上曰,史官分左右。上誦前受音一遍訖。上開卷,諸臣以次開卷。定鉉讀自孔子曰君子,止非禮勿動,仍釋篇題章句訖。上命授書算于講官。上讀新受音十遍訖。定鉉跪上書算。上曰,文義奏之。定鉉曰,此是敬身篇也。全篇之言,所以繼明倫篇之義也。敬勝怠以下,皆是毋不敬之訓,而敬者,主一無適之謂也。伏願於此體念焉。商壽曰,自止內七大文,皆是嘉言,而毋不敬三字,最爲切要矣。夫持身治心之道,以敬爲主,故正顔色而儼然,出辭氣而安定,無一不出於敬,則身自修矣。身旣修矣,則其效至於安民,故孔子修己以敬,又曰,修己以安百姓。以此言之,毋不敬然後可以修身,修其身然後可以安民也。伏願於此,益加體念焉。萬根曰,敬與怠,義與欲,正相反,敬義,卽天理也。怠欲,卽人慾也,於此二者,明知爲難,雖以衣服飮食言之,掩體充腹,是爲天理,而若求美飽,則便是人慾矣。非但衣食,每事皆然,若於天理人慾之分,的知而遏存,則敬義勝而怠欲自然消磨矣。伏願體念焉。上曰,敬勝怠,可也。豈可使欲勝義乎?萬根曰,眞知力行,則可使敬義,勝其怠欲矣。定鉉曰,丹書之訓,卽是禮與非禮之別,而不使一分人欲,勝於天理,則可以復禮。故朱子以天理人欲之分,譬諸劉·項相距之勢,而孔子克己復禮之訓,皆以此也。上曰,直而勿有,何義也?定鉉曰,疑事,不可以已强辨,而陳我所見而已之義也。上曰,樂不可極,何義也?定鉉曰,極其樂,亦非禮也,樂而易至於蕩,故欲其約以歸禮也。上掩卷,命史官就座。仍命退,諸臣以次退出。
己酉十二月初二日申時,上御熙政堂。召對入侍時,參贊官趙獻永,侍讀官朴商壽·申泰運,待敎李秉文,假注書鄭直東,記注官金熙逌,別兼春秋閔致庠,各持小學第三卷,以次進伏訖。上曰,史官分左右。上曰,上番讀之。商壽讀自太任·文王之母,至爲能胎敎。上曰,文義陳之。商壽曰,太任有端一誠莊之德,故能胎敎文王,而生有聖德,此可見上有聖母,下有聖子,天佑大德,誕受福祿,享此無疆之命,尊爲百世之宗,於乎聖哉。伏願殿下,以文王爲師,懋哉懋哉。上曰,下番讀之。泰運讀自孟軻之母,至遂居之。上曰,文義陳之。泰運曰,凡人所爲,專由聞見,故與君子同居,則學問日進,與衆人同處,則學問日退。孟子之家或近墓或近市,而其嬉戲,乃效其事,此日聞其事日見其事而然也。三遷至學宮傍,然後始見揖讓之節,旣長就學,始聞聖賢之道,聞見之有關於學問,如是矣。雖以孔子之聖,亦嘗曰學不厭,又曰學不倦。伏願殿下,勉勉於學問,聞善而見行,以澄省而體念焉。上曰,參贊官讀之。獻永讀自孟子幼時,至退而學詩。上曰,文義陳之。獻永曰,旣長就學,遂成大儒,乃是學問成就之義也。雖孟子之聖,進學成德,乃至聖益聖之境。大抵學問,自天子達于庶人,不可斯須放過。伏願殿下,雖萬幾之中,學問二字,暫不弛于聖衷,則聖學日新又日新矣。伏願體念焉。上曰,閣臣讀之。秉文讀自他日又獨立,至正墻面而立也與。上曰,文義陳之。秉文曰,周南·召南者,詩之首編名,而又詩之正風也。此詩爲周家八百年風化之本,修齊治平,由是而出焉。故夫子所以使伯魚讀之也,人而不讀詩,如正墻面,一物不可見,一步不可行焉,則善讀詩者,可謂深見乎義理之奧,力行乎學問之域矣。伏願玩繹於此章之旨,體認於二南之化焉。上仍讀自太任,至正墻面而立也與,四遍訖。上曰,胎敎者,自在娠之時,已敎之謂乎?商壽曰,然矣。此初卷所謂坐不邊立不蹕之義也。上曰,君子者,指何人也?商壽曰,泛稱古之賢人也。上曰,買猪肉以食之,何故也?獻永曰,孟子之母旣有戲言,尋悔之,買肉以食之,以實前言矣。商壽曰,此卽常視毋誑之義也。上曰,鯉之子,卽子思乎?商壽曰,然矣。上曰,初卷亦有子思子之言矣。上曰,立敎者,是立敎人之法乎?商壽曰,此編,集古人之嘉言善行,爲敎人之方,而立學者之準則也。上仍讀進講時受音三遍訖。上掩卷。獻永奏曰,臣是工房,而無公事,代房他房,亦無公事可奏矣。上命史官就座。仍命退,諸臣以次退出。
上在昌德宮。停常參·經筵。
藥房提調李若愚,副提調金輔根啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙道淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金輔根啓曰,行左承旨金萬根,左副承旨趙道淳,今日不爲仕進,竝卽牌招,何如?傳曰,允。
傳于金輔根曰,進講入侍。
傳于趙獻永曰,日寒如此,輕囚放釋。
趙獻永啓曰,臣獻永敬奉聖敎,馳往義禁府,取考囚徒案,則時囚罪人權斆仁,以法聖前僉使,不待交代,擅離徑行罪名,旣係輕囚,故依傳敎放送。仍往典獄署,取閱囚徒案,則結案罪人一名,殺獄罪人二十八名,御寶僞造罪人二名,未推覈罪人二名,殺獄干犯罪人三名,係是重囚,故竝仍囚。其餘詬辱上典,欲圖加設蔘苞,潛屠發賣,毆打人物,招引人物,雜技作戲,他錢不報及各司直囚罪人河一哲等三十七名,係是輕囚,故竝依傳敎放送之意,敢啓。傳曰,知道。
傳于金萬根曰,貢果入來,明日柑製,通方外爲之,試紙用大好紙,仁政殿親臨磨鍊。
傳于趙憲永曰,明日出宮門路,以協陽門爲之。
傳于趙憲永曰,明日進講停。
金萬根啓曰,宗簿提調金左根牌不進推考傳旨,今方捧入,而璿源譜略修正時,當爲進參,如是違牌,事甚未安。更爲牌招,何如?傳曰,允。
又啓曰,宗簿提調金左根牌不進推考傳旨,今方捧入,而璿源譜略修正時,當爲進參,如是違牌,事甚未安。更爲牌招,何如?傳曰,允。
趙獻永,以都摠府言啓曰,今此柑製殿座時,侍衛·寶劍,當爲備員,而副摠管鄭德和呈辭受由,申大膺有實病,四員未差,無以備員,令政院稟旨變通,與未差之代,仍令該曹,以在京無故人口傳差出,待下批牌招,以爲備員進參之地,何如?傳曰,允。許遞。
兵曹口傳政事,以金景善爲都摠管,鄭㝡朝·洪說謨·洪祐喆·沈宜冕·李明迪爲副摠管。
又以兵曹言啓曰,明日仁政殿親臨,柑製儒生試取時,本曹堂上,全數進參,而參判黃浩民差祭,參議朴永輔呈辭,無以備員,參判·參議,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以鄭德和爲兵曹參判,金炳雲爲參議。
趙道淳啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,獻納金輔鉉,正言黃鍾顯,掌令李昌廷牌不進罷職傳旨,傳于趙道淳曰,只推。
金萬根,以弘文館言啓曰,新除授應敎金元植,副校理尹滋悳,修撰閔泳緯·李維謙,副修撰權永秀,竝卽牌招察任,何如?傳曰,允。
又以弘文館言啓曰,新除授副應敎柳進翰,時在慶尙道安東地,副校理南鍾三,時在忠淸道堤川地,副修撰金炳德,時在京畿始興地,經筵入番事緊,請竝斯速乘馹上來事,下諭。傳曰,竝許遞。
以副校理尹滋悳,修撰李維謙牌不進罷職傳旨,傳于趙道淳曰,只推。
金萬根,以禮曹言啓曰,卽接宗廟署所報,則明日柑製試取時,本署官員,俱爲觀光云矣。依定式假官一員,以本曹正郞邊亨淳差送,以爲代直後,赴試之地,何如?傳曰,允。
又以禮曹言啓曰,卽接社稷署所報,則明日柑製試取時,本署官員,俱爲觀光云矣。依定式假官一員,以本曹正郞孟魯述差送,以爲代直後,赴試之地,何如?傳曰,允。
又以禮曹言啓曰,卽接永禧殿官員所報,則明日柑製試取時,本殿官員,俱爲觀光云矣。依定式假官一員,以成均館官員口傳啓下,以爲代直後,赴試之地,何如?傳曰,允。
又以孝定殿享官意啓曰,參奉李魯翼·金商綺,忠義洪在璇·柳寅喆·李濟元·申錫喜,今初四日柑製時,皆當赴擧矣。參奉代假官一員,忠義代假官二員,令該曹該府,依例差出,以爲致齋代直之地,何如?傳曰,允。
又以迎接都監言啓曰,卽接三道監司所報,則今此勅行時,沿路邑名·館名,有當避字,不可不變通,故京畿朔寧改以朔安,黃海道載寧改以載安,平安道寧邊改以延邊,寧遠改以永遠,仇寧改以仇永,肅川肅寧館改以肅永館云矣,敢啓。傳曰,知道。
又以承文院都提調意啓曰,院製述官朴長廩外任,代前學官鄭學裕差下,使之付軍職,冠帶常仕,何如?傳曰,允。
趙道淳,以備邊司言啓曰,因政院啓辭,勅使接見說話,依例書入,而或不無未盡處,令廟堂增刪,以備御覽事,允下矣。取見其說話,則不可不有數句增刪處,故略加修潤,還送政院,改書以入之意,敢啓。傳曰,知道。
又以兵曹言啓曰,勅使詣闕·詣館所時及回還日,摠戎中軍前導,嚴禁雜人事,草記承批矣。正日及習儀時,率該廳標下軍及訓局步軍一哨,除標信除器械擧行之意,分付,何如?傳曰,允。
又以戶曹言啓曰,今此勅使回還時,開城府別問安中使齎去禮單,依前例磨鍊,別單書入之意,敢啓。傳曰,知道。
趙道淳,以兵曹言啓曰,今日禁軍祿試射時,騎芻,當依定式試取,而馬路氷滑,勢難騎射,以柳葉箭一巡代行之意,敢啓。傳曰,知道。
又以兵曹言啓曰,卽接宣傳官廳牒報,則宣傳官鄭澤源,咸鏡道換符之行,沿路作弊,所帶之隷,替當其罪於該道監營,揆以事體,極爲駭然,難與作僚,齊會擧廳爲辭矣。此不可仍置,汰去,何如?傳曰,允。
又以御營廳言啓曰,本廳中軍趙元錫,身病甚重,勢難察任,改差,何如?傳曰,允。
又以摠戎廳言啓曰,本廳中軍吳顯文,身病甚重,勢難察任,改差,何如?傳曰,允。
又以義禁府言啓曰,明日柑製,親臨仁政殿,通方外爲之時,本府都事皆爲赴擧,只有武都事一員,當直入直,而本府入直,公事回公都事及仁政門·光範門·崇範門禁亂都事,無以推移,假都事五員,令該曹口傳差出,以爲分排擧行之地,何如?傳曰,允。
同敦寧鄭德和疏曰,伏以,臣於日前,伏奉除旨,以臣爲同知敦寧府事者,臣感激恩命,粗伸叩謝之忱,而第臣於見職,本無敦寧,揆以公格,自在當遞,玆敢援例,仰瀆崇嚴。伏乞聖明,俯垂鑑諒,仰稟東朝,照例遞改,以安私分,千萬幸甚。臣無任云云。答曰,省疏具悉。疏辭,下該曹稟處。
吏曹啓目粘連,觀此同知敦寧府事鄭德和上疏,則以爲臣於見職,本無敦寧,揆以公格,自在當遞,伏乞聖明,俯垂鑑諒,仰稟東朝,照例遞改,以存公格亦爲白有臥乎所,旣無敦寧,則揆以公格,似當許遞是白乎矣,宰臣所帶遞仍當否,臣曹不敢擅便,上裁,何如?判付啓依回啓施行爲良如敎。
己酉十二月初三日辰時,上御熙政堂。進講入侍時,講官李若愚,參贊官金輔根,侍讀官申泰運,記事官金永秀,記注官金大鉉,別兼春秋閔致庠,各持小學第三卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自出門如見大賓,止以行其義。若愚解釋章句,至斯遠鄙倍。上曰,鄙倍之倍字,何義也。若愚曰,倍與背同,向背之義也。凡辭氣之間,貴在和平,或有暴慢乖戾之意,則事多背理,當操存省察,而不可造次放肆也。仍奏曰,此下訓誥稍爲浩繁,雖涉支離,當爲備陳乎?上曰,宜備陳之。泰運曰,訓誥雖爲浩繁,不可不玩繹矣。若愚釋義一遍訖。上讀新受音十遍訖。上曰,文義陳之。若愚曰,此篇專言敬身之節,而敬乃進德修業之原本也。自立敎·明倫而無不以恭敬爲主,則卽是徹上徹下成始成終之眞工也。古聖人立言垂範,丁寧詳備,不嫌申複,而其所深切,敎誨之意,至矣盡矣。於是而勉加聖念,潛心默究,則其爲聖學之補益,不淺淺,切願殿下懋哉懋哉。泰運曰,講官已爲備奏,而大抵敬身一篇,專以敬之一字爲言矣。今日進講自止內諸條,尤爲至要,人之居處言行也,視聽容貌也,以至辭氣禮義,莫非敬身,而克敬其身,則日用事爲,不踰禮節,而自至於修齊治平之美矣。此皆內外交修之工,而亦可見自內及外自近及遠者,莫不由於一敬字矣。伏望留神而澄省焉。輔根曰,講官·玉堂,俱以敬字備陳之,臣無容更奏,而至於如見大賓如承大祭,敬字之義,尤至矣盡矣。敬之於人,何可須臾去身,居上位而使下民,每患其慢忽輕易之歎,故聖人之垂訓戒,果若是矣。後世臨民之人,只知其自尊而自大,專昧敬民之道,竟至於僨敗乃已,寧不可歎?方當一初淸明堯君舜民之會,上之臨下,下之望上,豈淺鮮乎哉?蓋使民之責,專在於近民,近民之官,卽方伯·守令是爾,小以守令而不得其人,則一邑之民,將不聊生而渙散之也,大以方伯而不得其人,則一路之民,又復如是,凋瘵弊敗,止竟之害,必歸于國家,敬民之義,豈不大且切乎?上曰,敬之義,固如是,而愛字,尤不可不勉矣。輔根曰,聖敎果至當,旣有敬,則愛之義,固自在矣。上曰,方伯·守令,若不愛民,則民何以支保,民不支保,則國何以爲國,民生之困瘁,全由於監司·守令之不擇耳。輔根曰,誠然矣。伏願於敬字上,專心致工,勿爲悠泛,則聖學之將就,民國之保安,無外于此矣,體念焉。上掩卷,命史官就座。仍命退,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
趙道淳啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
傳于洪永圭曰,侍衛軍兵毛具,從便爲之。
傳于金萬根曰,堂上對讀官·在院承旨·兵摠府堂上,竝讀券官差下,入直玉堂·閣臣,竝對讀官加差下,使之分考。
傳于金輔根曰,科次入侍。
金萬根,以奎章閣言啓曰,新差檢書官金億淵·柳曋·洪燮周,時無職名,令該曹口傳付軍職,使之冠帶常仕,何如?傳曰,允。
又以承文院都提調意啓曰,謝恩使今已差出,齎去方物,當爲磨鍊,賜祭·賜諡·冊封三起謝恩,具方物入送,而方物移準謝恩一起,以無方物磨鍊擧行之意,分付該曹,何如?傳曰,允。
又以承文院都提調意啓曰,勅行通官派送事,禮部咨文,纔已出來矣。撰出回咨,依已例待過勅,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
鄭翊朝,以司饔院監膳提調意啓曰,今日監膳時,日下生鮮,體小腐傷,屢次點退,使之改色,而其所改封,與前無異,日勢漸晩,雖不得不捧入,而當此合氷,捉得無路云。在前如此之時,曾有稟旨代封之例,而莫重御供,不敢擅便,臣亦惶恐待罪之意,敢啓。傳曰,魂殿本色供上,各殿代封,卿其勿待罪。
金萬根,以弘文館言啓曰,下番副修撰臣權永秀,以宗廟臘享大祭祭官,今日議政府肄儀時,晝仕出去之意,敢啓。傳曰,知道。
洪永圭,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
又以備邊司言啓曰,謹依東朝傳敎,京各營·各司己巳壬辰癸巳以後各樣停退及排捧條,拯米未收諸條,詳考文簿,抄出其當入蕩減中者,而舊未捧之己巳以前條,尤係年久,不宜異同,故亦爲一體許蕩,行關各道,以爲知委各該邑,頒布德意之地,其所蕩米錢數爻,列錄其年條,別單書入之意,敢啓。傳曰,知道。
兵曹,以許棨爲摠戎中軍。
兵曹口傳政事,副司勇單金億淵·柳曋·洪燮周。
行判府事朴晦壽箚曰,伏以,因封禮成,音徽寢邈,居諸遄邁,虞卒奄過,伏惟我殿下哀慕之情,益復靡逮,晨昏起居,又何以上譬慈衷,仰念及此,尤不勝掩抑之至。臣伏見奏請使行別單下者,以臣名在前列,土田臧獲,寵錫便蕃,紀錄之恩,至及門闌,此上賞也,臣有何功,敢當斯典,感惶恧蹜,莫省所云。當上下哀遑之時,適萬里疆域之外,誠以國家大事,職所當爲,雖不得不抆涕辭陛,抑情登途,而以臣龍鍾衰朽之質,不至委命草莽。蓋亦王靈攸曁,若有相焉者耳,使事雖幸獲竣,返命差緩,未克展誠於攀輴之日,是爲臣不瞑之恨,夫何嘗容纖毫之力,而乃有此匪分之誤恩乎?況今聖明在上,一初淸明,懋賞之典,治體攸關,一或踰濫,寔損大防。且臣冒忝大官,義當繳奏,則其何敢恬然承受,躬蹈貪天之歸哉?嚬笑之愛,不可以不愼,竽觴之濫,不可以不核,玆敢短箚自列,略暴情實,伏望亟命收還所下賞典,俾賤分獲安焉。取進止。答曰,省箚具悉卿懇。卿其勿辭,安心領受。仍傳于鄭翊朝曰,此批答,遣史官傳諭。
己酉十二月初四日辰時,上詣仁政殿。柑製儒生試取入侍時,行都承旨金輔根,行左承旨金萬根,右承旨洪永圭,左副承旨趙道淳,右副承旨鄭翊朝,同副承旨趙獻永,記事官金永秀·任應準,別兼春秋徐翼輔·南秉吉,直提學金大根,直閣金德根,檢校待敎李㘾·洪淳穆,待敎李秉文,以次侍立。上命先拜,輔根等入庭行禮後退出。時至,通禮跪啓請外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調李若愚,副提調金輔根等進前奏曰,日氣甚寒,侵早勞動,聖體,若何?上曰,一樣矣。由協陽門,至延英門外,通禮跪啓請降輿,上降輿步過。通禮跪啓請乘輿,上乘輿出肅章門,入仁政門,詣仁政殿,降輿陞座。輔根進前奏曰,試官及儒生,當爲入門,下標信擧行乎?上可之。儒生入門訖。輔根讀奏入門單子,仍奏曰,侍衛中試官蒙點人,使之下去行禮乎?上可之。道淳讀奏禁亂官單子訖。上命書判付,道淳書判付讀奏訖。讀券官領議政鄭元容,兵曹判書尹定鉉,行護軍趙秉駿,對讀官工曹參議李公翼,行副護軍金炳冀,司諫院獻納金輔鉉,副司果韓敬源,以次升殿。元容進前奏曰,日候甚寒,臨殿勞動,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。輔根進前奏曰,頒柑乎?上可之。頒柑訖。上命書賦題曁鳥獸魚鱉咸若,限申時,定鉉·秉駿進前跪書讀奏訖。仍命懸題後,上入小次。少頃,出御殿座,通禮唱禮畢,跪啓請乘輿,上乘輿出仁政門,入肅章門,至延英門外。通禮跪啓請降輿,上降輿步過。通禮跪啓請乘輿,上乘輿入協陽門,命出標信解嚴。入宣化門,還內。諸臣以次退出。
己酉十二月初四日申時,上御熙政堂。科次入侍時,行都承旨金輔根,記事官任應準·崔致權,別兼春秋徐翼輔,讀券官領議政鄭元容,兵曹判書尹定鉉,行護軍趙秉駿,對讀官工曹參議李公翼,行副護軍金炳冀,司諫院獻納金輔鉉,副司果韓敬源,加差下讀券官行左承旨金萬根,右承旨洪永圭,左副承旨趙道淳,右副承旨鄭翊朝,同副承旨趙獻永,兵曹參知宋近洙,對讀官校理朴商壽,副修撰權永秀,直閣金德根,以次進伏訖。上曰,史官分左右。上曰,何券爲優作乎?元容曰,當與諸試,更爲議定矣。議定壯元後,敬源讀奏第一張四句。上曰,三四句讀之。仍命止之。上曰,他對讀官相換讀奏。永秀讀奏第二張三句。商壽讀奏第三張三句。德根讀奏第四張三句。輔鉉讀奏第五張三句。敬源讀奏第六張三句。永秀讀奏第七張三句訖。上曰,第一張書三下一,第二張書三下二,其下竝書次上。元容曰,前有自上親坼之時,或有令承旨坼封之例,今番則何以爲之乎?上曰,第一張試券上之。上親坼後還下。輔根以次讀奏封內訖。上命書傳敎曰,柑製賦居首三下一進士金鼎鎬直赴殿試,之次三下進士睦養錫直赴會試,之次次上幼學許遫等五人,竝令該曹考例施賞。又命書傳敎曰,入格儒生,明日待令。上命試官先退。又命史官就座。仍命退,諸臣以次退出。
上在昌德宮。停常參·經筵。
藥房都提調金道喜,副提調金輔根啓曰,親臨試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙獻永啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
金輔根啓曰,右承旨洪永圭,左副承旨趙道淳,今日不爲仕進,竝卽牌招,何如?傳曰,允。
傳于金萬根曰,入格儒生入侍。
傳于金萬根曰,進講入侍。
以全羅監司南秉哲狀啓,順天府人命渰死事,傳于趙獻永曰,當此極寒,人命渰死,若是數多,聞甚驚慘,如有生前身還布,竝蕩減,未拯屍身,期於拯得之意,廟堂措辭分付。
鄭翊朝啓曰,記注法意,何等審愼,而回還三使臣入侍筵說,多有錯誤,今方改修正以入,而記注之如是疎忽,萬萬未安,臣之矇然捧入,不勝惶悚。當該注書所當重勘,而本院請推之外,無他可施之罰,何以爲之?敢稟。傳曰,從重推考。
以右承旨洪永圭,左副承旨趙道淳牌不進罷職傳旨,傳于趙獻永曰,只推。
傳于趙獻永曰,召對爲之。
傳于趙獻永曰,明日進講停。
兵曹,以金翰喆爲御營中軍。
金輔根,以內醫院都提調意啓曰,提調李若愚,今日問安,不爲仕進,卽爲牌招,何如?傳曰,允。
又以內醫院都提調·提調意啓曰,堂下御醫數甚乏少,內醫中可合人金載萬·劉漢緯,竝御醫陞差事,筵稟蒙允矣。內醫金載萬·劉漢緯,御醫陞差之意,敢啓。傳曰,知道。
又以內醫院都提調·提調意啓曰,院議藥同參金永勳,旣已闋服,依例還屬本院,令該曹口傳付軍職,冠帶常仕,何如?傳曰,允。
金萬根,以迎接都監言啓曰,勅使在館時,館門把守及館內守直房守·房子·各差備等,依近例名數別單書入之意,敢啓。傳曰,知道。
鄭翊朝,以成均館行大司成意啓曰,迎勅日慕華館及仁政門外,儒生整齊等事,該曹節目,已爲啓下矣。自前迎勅時,假儒生祗迎等事,例以計士·律官·畫員·寫字官·日官·醫官·譯官中限四十人,分排擧行矣。今亦依例所屬各該司,預爲申飭知委之意,敢啓。傳曰,知道。
趙獻永,以工曹言啓曰,本曹進上艾花首花梳函,每年人日封進,而取考甲午謄錄,則不爲封進矣。今番則何以爲之?敢稟。傳曰,置之。
己酉十二月初五日辰時,上御熙政堂。入格儒生入侍時,行左承旨金萬根,記事官任應準·金龍翼,別兼春秋徐翼輔,以次進伏。賦三下一居首金鼎鎬,之次三下睦養錫,之次次上許遫·韓敦源·趙雲選·姜浚應·宋泰益等,以次序立階下訖。上曰,史官分左右。萬根進前奏曰,儒生使之陞堂乎?上可之。鼎鎬等以次陞堂,各奏職姓名訖,退立階下。萬根曰,頒賞,或有殿庭頒給之例,或有門外頒給之例,今番則何以爲之乎?上曰,殿庭頒賞。萬根曰,初試以上儒生,使之先退乎?上可之。頒賞訖。引儀唱四拜,儒生等行禮退出。上命退,承史以次退出。
己酉十二月初五日辰時,上御熙政堂。進講入侍時,領事金道喜,講官尹定鉉,參贊官金萬根,檢討官權永秀,記事官任應準·金龍翼,別兼春秋徐翼輔,各持小學第三卷,以次進伏訖。上曰,史官分左右。上誦前受音一遍訖。上開卷。定鉉讀新受音自孔子曰食無求飽,止暑毋褰裳,釋義訖。上讀新受音十遍。上曰,怠荒之義,何也?定鉉曰,容止縱慢之謂也。上曰,此是非禮也,故不可如是乎?道喜曰,然矣。上曰,冠義大文,更爲釋義。定鉉釋義奏之。上曰,此章旨義,最好矣。定鉉曰,俄以非禮之戒下問,而至於此章,專以禮義二字,反覆言之矣。夫孔聖之於顔子,所傳授者,亦不過以非禮四勿爲訓,蓋古之人,莫不於禮義上惓惓矣。伏願深加玩索焉。上曰,文義以次陳之。永秀曰,講官已盡備奏,而夫志道之君子,不求安飽,敏於事,愼於言,則學問,誠有餘矣,所立,實卓爾矣。然而猶不敢自是而自足,必就正於有道,苟非好學之至,則其能若是乎?大抵學問之工,有眞知深好之誠,然後可進於日新,故孔子曰好學不倦,以孔子之聖,猶曰學焉,而必曰好焉,此是聖人自謙之德,而亦可見學問之必貴其好之之誠也。伏願於此,益加澄省而體念焉。萬根曰,小學中引用曲禮者,皆是日用事爲動容周旋易知行者,雖若繁文瑣節,而先於此等處,習以持敬,正是內外交修之道。大抵三代以上,無小學書,人生八歲,以言與事敎之,曲禮·少儀·內則·弟子職諸篇,卽其言也,灑掃·應對·禮·樂·射·御·書·數,卽其事也。秦·漢·唐·宋,此道閣而不行,及夫濂·洛群賢輩出之後,朱子有憂之,緝經史諸書之語,作爲此書,始有小學書之名,而旣有書則書與事,易或兩截看,書與事,若成兩截,不如無書。伏願殿下,一字一句之間,必以省察體驗爲主,則聖學,日就於高明廣大之域矣。上曰,所陳,果好矣。道喜曰,此以敬身爲篇名,事君事親,何莫非敬,而必以敬身爲要者,蓋敬君親,亦自敬身上做去也。此章言畏威如疾民之上也,此非專指下民而言,威卽天命也。故曰大人者畏天命,君德要道,亦不外於此,伏念深加聖念焉。又曰,每於講讀時,必領會文義,則遍數雖少,爲益甚多矣。上曰,從懷如流,何義也?道喜曰,懷,卽恩也,下民見恩於己,則不擇是非,從之如水就下也。上曰,敬天禮臣愛民,是君道之要也。道喜曰,聖敎及此,不勝欽仰矣。上掩卷。道喜進前奏曰,連日寒威不弛,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,昨日親臨試士後,諸節無損乎?上曰,別無損節矣。道喜曰,堂下御醫數甚乏少,內醫中可合人金載萬·劉漢緯,竝御醫陞差,似好矣。上曰,依此爲之。道喜曰,退出後,當以啓目仰違矣。上曰,依此爲之。上命大臣先退。又命史官就座。仍命退,諸臣以次退出。
己酉十二月初五日申時,上御熙政堂。召對入侍時,參贊官趙獻永,侍讀官金元植,檢討官權永秀,直閣金德根,記事官金永秀·金龍翼,別兼春秋徐翼輔,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。元植讀自虞舜父頑母嚚,止如窮人無所歸。上曰,文義陳之。元植解釋章句一遍訖。元植曰,大舜以上聖之資,其在側陋也,猶此竭力於耕田。大抵耕田一款,民生之本,而國之本,乃民也,今日殿下俯察邦本之本,使民以時,愛恤稼穡之艱難,民安其業,國致太平。伏願竭力耕田四字,勿以大舜一己之私泛忽,而推移於致治之方焉。上曰,將胥天下而遷之,何義也?元植曰,帝堯將傳位于虞舜也。上曰,萬章,孟子弟子乎?元植曰,然矣。上曰,下番讀之。永秀讀自天下之士悅之,止予於大舜見之矣。上曰,文義陳之。永秀解釋章句一遍訖。永秀曰,夫欲之於人,所不能無者,而出于心,而無限者欲也,易濫者欲也,苟不能克祛己私,節之禮義,則私欲日熾,天理日消,雖以日用間言之,由儉而入奢易矣,始勤而終怠亦易矣。傳曰,欲不可縱,誠以人之所欲,易至於縱,故必有以克而止之,使之不縱其所欲也,人之爲欲如是,伏願推類於書中旨義焉。上曰,熱中,何義也?永秀曰,人不得志,則心志自然有躁熱之患也。上曰,如是者,必小人也。永秀曰,然矣。上曰,參贊官讀之。獻永讀自楊子曰事父母,止應曰諾然後退。上曰,文義陳之。獻永解釋章句一遍訖。獻永曰,此是敬身篇,而以實明倫之意,故篇首先言孝,言孝,先言虞舜之五十而慕,繼言文王之日三而朝,皆是聖人之至孝敦行也。以虞舜之孝,乃爲天子,以文王之孝,卒爲宗周,五倫之中,孝於親爲本,可以移於君,其餘綱擧而目張,此正本立道生者也。伏願殿下,於本源之地,益加體念澄省焉。上曰,楊子之稱子,何也?獻永曰,異端盛行之時,以文章見推,故後人有此尊稱也。上曰,楊子,何時人也?獻永曰,西漢成帝時人也。上曰,此人,果何如人也?獻永曰,文章之士也。永秀曰,此人雖以文章,見稱於當時,而作美新論,故朱子於綱目,特書以莽大夫揚雄死,以此推之,非道學之人,可知矣。上曰,閣臣讀之。德根讀自文王有疾止孝之至也。上曰,文義陳之。德根解釋章句一遍訖。上曰,達孝之達字,何義也?德根曰,達,通達之意,天下通謂之孝也。上曰,周公,誰也?德根曰,武王之弟也。又曰,繼志述事,孝之大者也。武王·周公,善繼善述,事死如事生,事亡如事存,此所以爲達孝也。殿下克遵列聖朝弘謨丕烈,以孝爲本,善繼善述,是臣區區之望,伏願體念焉。上讀自虞舜父頑母嚚,止孝之至也,四遍訖。上掩卷。獻永曰,留院公事,以崇陵忌辰齋日,不爲持入矣。上命史官就座。仍命退,諸臣以次退出。
上在昌德宮。停常參·經筵。
王大妃殿誕日,大殿·大王大妃殿,內閣·政院·玉堂·朝廷二品以上·六曹堂上口傳問安。答曰,知道。王大妃殿,內閣·政院·玉堂·朝廷二品以上·六曹堂上口傳問安。答曰,知道。大妃殿,內閣·政院·玉堂·朝廷二品以上·六曹堂上口傳問安。答曰,知道。
趙道淳啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
金萬根啓曰,今此勅使回還時,開城府·平壤·義州三處別問安使,依近例以道內守令,借銜差下,御帖及空名帖,伴送使齎去,以爲從便擧行之地,而亦爲下諭于兩道道臣及各其守令處,何如?傳曰,允。
傳于金萬根曰,進講,待下敎爲之。
大王大妃殿傳于金萬根曰,勅使入京之日將近,則凡百擧行,似皆準備,而禁辟一款,向來飭敎不啻縷縷,固當十分操束,而非但禁閒雜人之夤緣攔入,雖任譯輩,非公事,毋敢任意出入,尊其瞻視以禮接人之意,館伴與迎接都監堂上許,分付。
傳于鄭翊朝曰,發遣吏郞,諸執事淸齋與否,摘奸以來。
以慶尙監司徐箕淳狀啓,陜川郡民家失火事,傳于趙獻永曰,當此嚴沍,民家燒盡,至有十三戶,聞甚矜憐,元恤典外,別加顧助,卽令結構奠接,得免棲屑之歎,廟堂措辭分付。
金萬根,以迎接都監言啓曰,卽接遠接使移文,則上勅及兩通官自持來疋縷緋四十三疋,分排於海西·關西後,邑名疋緞數爻,修成冊上送矣,別單書入之意,敢啓。傳曰,知道。
又以迎接都監言啓曰,三道支勅差使員,自各該道,今纔報來,故別單書入之意,敢啓。傳曰,知道。
洪永圭,以兵曹言啓曰,今十二月初八日,宗廟·社稷·景慕宮臘享大祭時,守門當爲塡差,而本曹郞廳及都摠府郞廳·五衛將,除入直與在外,排擬苟艱,依定式軍門將官,代差以入之意,敢啓。傳曰,知道。
又以訓鍊都監言啓曰,本局把摠李敎承,身病猝重,勢難察任,改差,何如?傳曰,允。
又以都摠府言啓曰,今此迎勅動駕時,侍衛·寶劍·守宮,當爲備員,而都摠管金景善在外,副摠管趙元錫·金宅基·吳顯文嫌不進,任泰瑛以禁衛中軍環衛進,沈宜冕以漢城府左尹導駕進,鄭㝡朝·洪說謨·洪祐喆俱有實病,無以備員,令政院稟旨變通,仍令該曹,以在京無故人口傳差出,待下批牌招,以爲備員之地,何如?傳曰,在外嫌不進與有實病,竝許遞,在京無故人,口傳差出。
兵曹口傳政事,以金賢根爲都摠管,徐憲淳·李經在·韓鎭庭·洪羲錫·姜·閔晳爲副摠管。副司果單金永勳。
兵曹口傳政事,護軍單黃浩民,副司正單趙憲燮。
上在昌德宮。停常參·經筵。
趙道淳啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
又啓曰,來十一日,朝參日次矣,敢稟。傳曰,停。
傳于金萬根曰,禮房承旨馳詣宗廟·社稷·永禧殿·徽定殿·景慕宮,奉審摘奸以來。
傳于金萬根曰,臘享大祭,攝行磨鍊。
趙獻永啓曰,宗廟亞獻官姜時永,謂有實故,陳疏到院,原疏纔已退却矣。實故雖如此,傳香之後,今始陳疏,事體所在,誠極未安,從重推考,該曹之不善塡差,亦不可無警,當該堂上推考,原單子,使之改付標以入,何如?傳曰,允。原疏捧入。
洪永圭,以弘文館言啓曰,下番無他推移之員,不得已以上番姑降入直之意,敢啓。傳曰,知道。
又以迎接都監言啓曰,迎勅習儀,今初十日設行後,仍行仁政殿茶禮習儀之意,敢啓。傳曰,知道。
又以禮曹言啓曰,取考各年謄錄,則弔祭勅使出來時,受勅行禮及魂殿致祭,同日擧行,故致祭吉時,初無磨鍊之事矣。今十二月十二日,受勅行禮後,仍行致祭,則吉時別無推擇之事,依前例同日隨時設行之意,知委,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以摠戎廳言啓曰,因迎接都監移文,今此勅使迎送時都監堂上,前排巡視旗手三雙,令旗手五雙,軍牢七雙,燈籠手一雙,隨率軍五雙,自本廳別定次知敎鍊官,自習儀日爲始,依例領送之意,敢啓。傳曰,知道。
行大護軍姜時永疏曰,伏以,臣於日前,伏奉太廟臘享大祭亞獻官名帖矣。祀典所重,蠲潔爲期,旣參誓戒,又經肄儀,而忽於其夜,遭臣弟婦之喪,同室之內自致犯染,豈可以此不潔之身,泯然趍參於肅雝之地乎?尙未變通,萬萬惶隘,玆敢短章暴實,伏乞聖明,俯垂鑑諒,仰稟東朝,特命移差於無故之人,以重祀事,因治臣罪,以肅朝綱焉。臣無任云云。答曰,省疏具悉。亞獻官,旣爲付標矣。
上在昌德宮。停常參·經筵。
趙獻永啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
又啓曰,今十一日,李提督祠版,遣將臣致侑,宣武祠,遣將臣致祭事,命下矣。何將臣進去乎?敢稟。傳曰,祠版,禁將進去,宣武祠,御將進去。
注書金永秀病,代以鄭健朝爲假注書。
鄭健朝有頉,代以趙憲燮爲假注書。
傳于鄭翊朝曰,左承旨·右承旨竝許遞,前望單子入之。
承旨前望單子入之,徐憲淳·沈宜冕落點。
趙獻永,以兵曹言啓曰,今此迎勅動駕時,本曹堂上守宮及侍衛,當爲備員,而參知宋近洙嫌不進,無以備員。參知,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以李敎英爲兵曹參知。
趙獻永,以兵曹言啓曰,今月十二日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以趙義錫爲內禁將。
趙獻永,以備邊司言啓曰,詞訟劇地,不宜久曠,且當褒貶磨勘之時,在外刑曹判書許遞,令政院政官牌招,開政差出,何如?傳曰,允。
鄭翊朝,以吏曹言啓曰,軍資監正姜英國,繕工監奉事朴齊寅,典設司別檢李承謙,繕工監假官南鍾奭,俱以身病,呈狀乞遞,竝改差,何如?傳曰,允。
又以弘文館言啓曰,下番姑降入直,事甚未安。副修撰一員未差,修撰李維謙·閔泳緯,副修撰權永秀,竝卽牌招,以爲推移入直之地,何如?傳曰,允。
有政。吏批,判書李憲球進,參判李圭祊,參議李㘾竝牌招不進,右副承旨鄭翊朝進。以兪致善爲副應敎,金輔鉉爲副校理,洪秉壽爲副修撰,徐左輔爲刑曹判書,金大根爲同敦寧,申大膺爲左尹,李廷憲爲軍資正,權世祜爲校檢,金炳箕爲繕工奉事,鄭基聞爲典設別檢。檢書官三單金億淵·柳曋·洪燮周。
兵批,判書尹定鉉病,參判鄭㝡朝入直進,參議金炳雲病,參知李敎英未肅拜,同副承旨趙獻永進。大護軍金景善,護軍金萬根,副護軍洪永圭·朴永輔·宋近洙,副司直柳進翰·南鍾三,副司果金炳德,以上竝單付。
吏批,再政。以金炳德爲獻納,李漢膺爲假監役,安壽祿爲永禧殿參奉。故郡守金世淳贈吏參例兼,同義禁金萬根考。
以吏曹參議李㘾牌不進罷職傳旨,傳于鄭翊朝曰,只推。
以兵曹參知李敎英牌不進罷職傳旨,傳于趙獻永曰,只推。
以修撰閔泳緯,副修撰權永秀牌不進罷職傳旨,傳于鄭翊朝曰,只推。
以慶尙監司徐箕淳狀啓,安義縣民家失火事,傳于鄭翊朝曰,當此寒節,民家失火夥多,極爲驚慘,元恤典外,別加顧助,結構奠接之意,廟堂措辭分付。
鄭翊朝,以迎接都監言啓曰,卽接遠接使謄移,則副勅,生陽館臨發時,作龍灣館古詩一首,安興館七絶一首,願爲懸板,故原本出給各該地方官,使之精刻揭付之意,措辭申飭,原詩一本,謄書上送矣。正書以入之意,敢啓。傳曰,知道。
又以訓鍊都監言啓曰,今十二月初十日,迎勅習儀時,因兵曹節目,挾輦軍四十名,前後射隊軍三百名,標下軍七十四名,將官率領擧行,而前導禁辟次軍一百名,依正日例,將官領付于摠戎中軍處之意,敢啓。傳曰,知道。
又以訓鍊都監言啓曰,今十二月初十日,迎勅習儀時,闕內設布帳把守次軍三十名,將校三人,門外屛門八十四處設布帳把守次軍二百八十九名,將七十五人,竝除器械擧行,而事畢後,依例解送之意,敢啓。傳曰,知道。
又以訓鍊都監言啓曰,今十二月初十日,迎勅習儀時,慕華館環衛,比正日減數排立事,自兵曹草記,蒙允矣。軍二百名,標下軍三十一名,將校六人,將官率領擧行之意,敢啓。傳曰,知道。
又以禁衛營言啓曰,因迎接都監移文,今此勅使前排大旗幟,入京時本營擧行,回還時摠戎廳擧行矣。依前例大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門,至館所排立前導,而左邊屛門六十七處,騎士六十七人,京標下軍九十一名,嚴飭定送,率領把守,而所經屛門,則以布帳堅實防遮,別定將校五人,京標下軍二十名,竝爲除器械,另加申飭,嚴禁雜人,今月初十日習儀時,亦依此擧行之意,敢啓。傳曰,知道。
又以御營廳言啓曰,今十二月初十日,迎勅習儀時,慕華館環衛,比正日例減數排立事,自兵曹草記,允下矣。本廳騎士十人,京標下軍十名,別定將校二人,檢飭擧行之意,敢啓。傳曰,知道。
上在昌德宮。停常參·經筵。
趙獻永啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷未肅拜。監察茶時之意,敢啓。傳曰,知道。
徐憲淳啓曰,左副承旨趙道淳,今日不爲仕進,卽爲牌招,何如?傳曰,允。
趙憲燮在外,代以李在聞爲假注書。
李在聞有頉,代以成載瑗爲假注書。
以左副承旨趙道淳牌不進罷職傳旨,傳于趙獻永曰,只推。
傳于徐憲淳曰,左副承旨許遞,前望單子入之,待下批牌招察任。
承旨前望單子入之,金炳冀落點。
沈宜冕啓曰,左邊捕盜大將許棨,以摠戎中軍,明日迎勅習儀時禁辟事,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
趙獻永,以吏曹言啓曰,卽接司僕寺牒報,則以爲明日迎勅習儀時,本寺正,例爲進參,而正金翊鎭嫌不進,卽速變通,以爲及時擧行之地云。司僕寺正金翊鎭,改差,其代口傳備擬以入之意,敢啓。傳曰,知道。
吏曹口傳政事,以金會明爲司僕正。
沈宜冕,以都摠府言啓曰,今此迎勅動駕時,侍衛·寶劍·守宮,當爲備員,而都摠管金賢根,副摠管李明迪,俱有實病,韓鎭庭有實故,二員未差,無以備員,令政院稟旨變通,與未差之代,竝令該曹,以在京無故人口傳差出,待下批牌招,以爲備員之地,何如?傳曰,允。許遞,前望單子入之。
又以摠戎廳言啓曰,今十二月十二日,大駕詣慕華館迎勅時,因兵曹關,本廳標下軍一百五十名,別定將校十五員,頒付于禁衛營環衛陣之意,敢啓。傳曰,知道。
又以摠戎廳言啓曰,今此勅行時,自弘濟院至迎恩門,其間防護禁雜人等節,令御營廳·摠戎廳,依近例擧行事,自迎接都監草記,蒙允矣。臣廳則勅使入京日,別定將校十人,標下軍一百名,自追慕峴越邊至于弘濟院,禁辟等節,分掌嚴飭,勅使回還日,亦依此擧行之意,敢啓。傳曰,知道。
又以摠戎廳言啓曰,今十二月初十日,迎勅習儀時,因兵曹節目,本廳將校五員,標下軍三十六名,訓局將官一員,將校一員,步軍一哨一百名,中軍率領,依正日例,除標信除器械擧行之意,敢啓。傳曰,知道。
又以義禁府言啓曰,今此勅使在館時,三門把守假都事三員,令該曹預先差出,以爲習儀進參之地,何如?傳曰,允。
上在昌德宮。停常參·經筵。
藥房提調李若愚,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙獻永啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
金炳冀啓曰,備邊司郞廳來言,今日賓廳日次,而迎勅習儀相値,不得來會云矣,敢啓。傳曰,知道。
又啓曰,同敦寧金大根,左尹申大膺,除拜後過三日,不爲出肅,竝依定式推考警責,仍卽牌招察任,何如?傳曰,允。
沈宜冕啓曰,臣宜冕,今日迎勅習儀進去,下直之意,敢啓。傳曰,知道。
傳于徐憲淳曰,右副承旨許遞,前望單子入之,待下批牌招察任。
承旨前望單子入之,鄭基世落點。
摠管前望單子入之,副摠管徐念淳·吳取善·李根友·洪祐喆·趙存中落點。
趙獻永啓曰,卽者兵曹郞廳來言,再明迎勅動駕時,別侍衛不可不備,而判書尹定鉉嫌不得進參云,何以爲之?敢稟。傳曰,次堂擧行。
又啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,正言黃鍾顯,掌令李昌廷牌不進罷職傳旨,傳于趙獻永曰,只推。
徐憲淳,以弘文館言啓曰,新除授副校理金輔鉉,副修撰洪秉壽,竝卽牌招察任,何如?傳曰,允。
以副修撰洪秉壽牌不進罷職傳旨,傳于徐憲淳曰,只推。
徐憲淳,以司饔院檢擧提調意啓曰,仁政殿迎勅茶禮習儀後,館所茶禮習儀,仍爲設行於館所之意,敢啓。傳曰,知道。
趙獻永,以兵曹言啓曰,在前館所接見勅使時,別雲劍·別軍職·侍衛·信箭宣傳官·承傳宣傳官各一員,侍衛·寶劍及兵曹堂上·郞廳各一員,承傳宣傳官·挾輦軍,隨入大門內,其餘侍衛及槍劍軍·倭槍手,大門外留駐,交龍旗,作門外留駐矣。今亦依此擧行,何如?傳曰,允。
又以兵曹言啓曰,在前迎勅動駕時,寶劍·別雲劍受點人員,例爲仍用於館所動駕時及送勅時矣。今亦依此擧行,何如?傳曰,允。
又以兵曹言啓曰,迎勅翌日館所動駕時,何營軍兵隨駕,何營軍兵留陣?而禁御兩營鄕軍,則今旣停番,禁軍及馬·步軍,以幾番幾哨磨鍊?餘軍留營,何以爲之乎?敢稟。傳曰,依迎勅例爲之。
又以訓鍊都監言啓曰,今此迎勅時各處定送將卒數爻,單子書入之意,敢啓。傳曰,知道。
又以迎接都監言啓曰,勅行,自龍泉館臨發時,上勅,到義州七律詩二首,宣川七律詩一首,定州七律詩一首,嘉山曉星嶺七律詩一首,安州七律詩一首,順安五律詩一首,平壤快哉亭七律詩一首,出給任譯,願爲刻揭,故原本分送各該地方官,勅行回還前,使之一一精刻,揭付各其館壁之意,措辭關飭於該道觀察使處,原詩謄書上送,故正書以入之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而勅使近京,回還間姑停之意,敢啓。傳曰,知道。
徐憲淳,以吏曹言啓曰,今此李提督祠版,遣將臣致侑時,執禮前正姜英國塡差,而時無職名,令該曹口傳付軍職,何如?傳曰,允。
兵曹口傳政事,副司果單姜英國。
徐憲淳,以禮曹言啓曰,卽接西部幼學朴宗絢所志,則以爲族兄故參判宗喜嫡妾俱無子,以其同姓十寸兄宗兢第二子惠壽,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長朴宗絢所訴旣如此,朴宗兢第二子惠壽,立爲朴宗喜之後,何如?傳曰,允。
吏曹啓目,出身李光錫之名字,改以裕錫事告狀,依例令藝文館給帖,何如?啓依允。
上在昌德宮。停常參·經筵。
趙獻永啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
金輔根啓曰,行右承旨沈宜冕,今日不爲仕進,卽爲牌招,何如?傳曰,允。
又啓曰,明日大駕詣慕華館入幕次後,大王大妃殿·王大妃殿·大妃殿問安,何承旨進去乎?敢稟。傳曰,同副承旨進去。
金炳冀啓曰,左邊捕盜大將許棨,以摠戎中軍,迎勅時禁辟事,慕華館明日出去矣。所佩命召及大將牌·傳令牌,何以爲之?敢稟。傳曰,仍佩往來。
鄭基世啓曰,吏曹郞廳來言,臺諫有闕,政事,取稟。傳曰,前望單子入之。
傳于金炳冀曰,明日出宮內門路,以協陽門爲之。
趙獻永啓曰,行大司憲李敦榮,執義趙完植,掌令姜漢赫,持平韓容悳·姜長煥在外,掌令李昌廷牌不進。監察茶時之意,敢啓。傳曰,知道。
以大司諫李源達,掌令李昌廷牌不進罷職傳旨,傳于趙獻永曰,只推。
鄭基世,以吏曹言啓曰,今日本曹褒貶坐起時,堂上不可不備員,而參判李圭祊病不來,令政院卽爲牌招,以爲同參開坐之地,何如?傳曰,允。
又以弘文館言啓曰,副修撰洪秉壽,旣有只推之命,卽爲牌招察任,何如?傳曰,允。
以副修撰洪秉壽牌不進罷職傳旨,傳于鄭基世曰,只推。
鄭基世,以迎接都監言啓曰,卽接遠接使移文,則祭幣賜物及鞍馬一匹,別定差使員重林察訪許淳,先送都監矣。祭品中祭帛一匹,香一炷,銀壺一把,銀爵三具,移送弔祭所,各色緞十四疋,銀子二百兩,陪進闕內,使通禮院,行禮時陳列,事過後,依近例內入,賜物黑狐裘一襲,貂皮一百張,各色緞十疋,鞍子一部,令尙衣院官員呈納承政院,馬匹,依已例移送司僕寺之意,敢啓。傳曰,知道。
又以迎接都監言啓曰,今此勅行,上副勅·通官·頭目等贈給物種數爻,三道及開城府俱爲報來,故依例別單書入之意,敢啓。傳曰,知道。
又以迎接都監言啓曰,卽接遠接使移文,則勅使明日入京,軍令,以巳刻書出云矣,敢啓。傳曰,知道。
又以迎接都監言啓曰,勅使入京日百官見禮,首譯言于勅使,則以停免爲言云矣,敢啓。傳曰,知道。
上在昌德宮。停常參·經筵。
大駕詣慕華館入幕次後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿遣承旨問安。答曰,知道。
還詣仁政殿入幕次後,藥房·內閣·政院·玉堂口傳問安。答曰,知道。
賜祭罷後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
金炳冀啓曰,司僕寺內乘來言,捲窓·毛帳,取稟。傳曰,捲三窓,毛帳爲之。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷未肅拜。監察茶時之意,敢啓。傳曰,知道。
傳于金炳冀曰,侍衛軍兵毛具,從便爲之。
傳于沈宜冕曰,原任直閣吳取善馳詣顯隆園,奉審摘奸,仍詣健陵·華寧殿,一體奉審以來。
趙獻永啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
又啓曰,明日大駕詣館所入幕次後,大王大妃殿·王大妃殿·大妃殿問安,何承旨進去乎?敢稟。傳曰,同副承旨進去。
又啓曰,臣獻永,今日館所問安進去,下直之意,敢啓。傳曰,知道。
金炳冀啓曰,勅使回還間,事變假注書,依例別省記入直之意,敢啓。傳曰,知道。
傳于沈宜冕曰,遠接使留待。
傳于沈宜冕曰,遠接使入侍。
趙獻永啓曰,臣馳往館所問安,則上·副勅以爲,自早至暮,終日勞動,必多困憊之節矣。俺們等,歸來館所,居處飮食,俱爲便好,莫非盛德攸曁,近侍勞問,不勝惶感云矣,敢啓。傳曰,知道。
又啓曰,卽者義禁府都事來言,今日動駕時衛外鳴錚罪人梁範植等十八人,移送秋曹云矣,敢啓。傳曰,知道。
傳于金炳冀曰,明日出宮內門路,以協陽門爲之。
金炳冀,以兵曹言啓曰,今此迎勅動駕時,依下敎出宮門路,崇禮門爲之,還宮門路,敦義門爲之矣。送勅動駕時出還宮門路,何以磨鍊乎?敢稟。傳曰,以敦義門爲之。
沈宜冕,以迎接都監言啓曰,勅使到紅箭門,家丁十四名,使之落後,先入館所之意,敢啓。傳曰,知道。
又以迎接都監言啓曰,勅使來入館所之意,敢啓。傳曰,知道。
又以迎接都監言啓曰,勅使旣入館中,各色郞廳,輪回直宿之意,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,通官等賜茶床,分入各房之意,敢啓。傳曰,知道。
又以迎接都監言啓曰,卽者差備譯官來言,勅使在館所時開閉門,以鼓代行云矣,敢啓。傳曰,知道。
又以禮曹言啓曰,卽接永禧殿令所報,則今十五日望焚香,本殿官員一員,前一日當爲祗受,而新除授參奉安壽祿在外未肅拜,令今方入直,無以推移擧行云矣。依定式假官一員,令吏曹,以成均館官員口傳啓下,以爲替直後,受香之地,何如?傳曰,允。
又以承文院都提調意啓曰,今此勅使齎來詔書一道,勅書一道,提調一員,陪進奉安于奉安閣後,仍行奉審之意,敢啓。傳曰,知道。
又以迎接都監言啓曰,勅使歇所,茶啖入饋之意,敢啓。傳曰,知道。
又以迎接都監言啓曰,勅使入迎恩門幕次後,以酒果饌品各一盤,入傳兩勅,而通官及跟役等處,亦以酒肴分饋之意,敢啓。傳曰,知道。
又以迎接都監言啓曰,卽接遠接使謄移,則勅行自碧蹄館離發時,上勅出給齊安館所賦詩七律一首,洞仙館七律一首,蔥秀館七律一首,太平館七律一首,副使出給嘉平館所賦詩七律一首,大同館七律一首·七絶二首,齊安館五律一首,洞仙館七律二首,蔥秀館七律一首·七絶一首,東陽館七絶一首,故原本下送于各該營,使之知委,入刻懸板於各其館所,一本謄送,故正書以入之意,敢啓。傳曰,知道。
又以兵曹言啓曰,今此大駕詣慕華館送勅時,何營軍兵隨駕,何營軍兵留陣?而禁御兩營鄕軍,則今旣停番,禁軍及馬步軍,以幾番幾哨磨鍊?餘軍留營,慕華館環衛軍兵,何以爲之乎?敢稟。傳曰,依迎勅例爲之。
己酉十二月十二日辰時,大駕詣慕華館。迎勅擧動入侍時,行都承旨金輔根,行左承旨徐憲淳,行右承旨沈宜冕,左副承旨鄭基世,右副承旨金炳冀,同副承旨趙獻永,記事官任應準,假注書成載瑗,事變假注書趙秉學,別兼春秋徐翼輔·南秉吉,直提學趙秉駿,直閣金德根,檢校待敎李㘾,待敎李秉文,以次侍立。時至,通禮跪啓請外辦,上具布裹翼善冠·布袍·布裹烏犀帶·白皮靴,乘駕轎出宣化門。藥房提調李若愚,副提調金輔根進前奏曰,日候不調,聖體,若何?上曰,一樣矣。上曰,侍衛軍兵毛具,從便爲之。仍出協陽門,至延英門,降轎步過,乘轎出肅章門·進善門·敦化門。左通禮跪啓請駕少駐,侍臣上馬畢。通禮跪啓請進發,駕由鍾閣·銅峴前路,出崇禮門外,駕前後鑼鼓代吹打作行,少頃止。至慕華館幕次前,左通禮跪啓請降轎,上降轎入幄次,宗親·文武百官各就位。傳曰,遠接使留待。傳曰,遠接使入侍。遠接使徐憙淳入侍進前。上曰,遠路何以往還,沿路無弊乎?憙淳曰,王靈攸曁,無事回還,而勅使反以省弊爲主,列邑接待之際,少無生頉,至於禁辟之節,自灣府至郭館,除非擧行之人,無得出入,極爲整肅,列路人以爲,在前支勅,未有如此之時,此實由前後飭敎之截嚴,非但一時之幸,誠萬萬欽仰矣。上勅性甚醇厚,副勅儀貌端重,每待我國差備官,語言款厚,如舊相識矣。仍命退。上以司謁傳命曰,勅使離發,今至何處與否,續續知入。少頃,勅使到北作門信地,訓局別破陣放炮三聲畢。通禮跪啓請出次,上改具翼善冠·無揚黑圓領·靑鞓·素玉帶以出。左贊禮成遂默,右贊禮南性敎前導殿下就祗迎所,勅書祭文龍亭至。通禮跪啓請鞠躬,上鞠躬。龍亭過後,通禮跪啓請平身,上平身還入幕次。勅書祗迎入幕次後,問安勿爲之事。下敎外辦備,通禮跪啓請出次乘轎,上乘轎由敦義門,過鍾閣前路,入敦化門·進善門,至仁政門外。左通禮跪啓請降轎乘輿,上降轎乘輿,至少次前,通禮跪啓請降輿,上降輿入少次。仍命勅使今至何處,續續知入。勅書·祭文龍亭,由正門入,勅使下輿從。通禮跪啓請出次,上出次,左右贊禮前導就祗迎位。左右贊禮跪啓請鞠躬,上鞠躬。龍亭過,上平身,龍亭陞殿,上還入小次。勅使奉勅書·誥命·祭文及賻物·賜物,各置於案。引禮引勅使就位。通禮跪啓請出次,上出次就拜位行四拜禮。司香三上香。上俯伏興平身。贊禮導上由西階至殿戶外,輔根·憲淳,前導入詣代受位北向立,勅使稱有制。輔根啓請跪,上跪。勅使奉勅書·誥命,西向授,上受勅書,以授輔根,置於案。上俯伏興叩頭興平身,輔根·憲淳導上出戶外。贊禮導上至殿階上東向立。捧勅官直講金畯,判校金奎燮,宣勅官樂正李鼎信,展勅官直講文東瑝,刑曹佐郞任秀龍,由東階陞,捧勅官詣勅案前,勅使捧勅書授捧勅官,捧勅官,奉勅書由正門出,就宣讀位。引禮引勅使出至殿階上西向立,捧勅官,以勅書授宣勅官,宣勅官跪受,以授展勅官,跪受立對展,宗親·文武百官跪,宣勅官讀訖,捧勅官還奉勅書,入置於案,俱降復位,宗親·文武百官俯伏叩頭興平身。引禮引勅使還入就位,贊禮導上降復拜位四拜訖,贊禮跪啓禮畢,上還入幕次。行禮後入幕次後,問安勿爲之事。下敎輔根啓請遣史官問安。秉學承命詣勅使幕次問安,兩勅使以爲,國王氣候,何如?承此委問,感謝無已。秉學回傳於輔根,以司謁入奏。賜弔時至,承文院官員取勅書盛龍亭出,宗親·文武百官改服衰服,還入就位,上改具衰服就哭位。贊禮跪啓請哭,上哭,贊禮跪啓請去杖免絰止哭。贊禮導上迎於殿庭之西東向立。引禮引勅使,出就殿庭之東西向立。贊禮導上先就西階下位,引禮引勅使陞殿還就位。贊禮導上就拜位,上四拜興平身。贊禮啓請跪,上跪。司香二人衰服進香案前跪三上香。上俯伏興平身,由西階陞,詣受弔位。勅使稱有制,上跪,勅使宣勅曰弔賻,宣訖。上俯伏叩頭哭,止哭興平身,還降復位四拜訖。贊禮跪啓禮畢,贊禮導上權就西階下位,引禮引勅使還入殿庭幕次。輔根啓請遣史官問安。秉學承命問安於勅使,勅使以爲,又遣近侍勞問,不勝感謝。秉學回傳於輔根,以司謁入奏。輔根啓曰,笏記唱讀之際,做錯非細,當該通禮院官員,從重推考,何如?上曰,依爲之。出擧條贊禮導上出仁政門,至乘輿所,上乘輿由肅章門,入延英門,至齋殿前降輿。入齋殿受弔後,入齋殿後,問安勿爲之事。下敎執事者,取賻物盛函以入,祭文及幣,捧詣魂殿。賜祭時至,上仍具衰服出幄次,入就東階東南,西向跪俯伏哭,止哭興四拜興平身。引禮引勅使詣魂殿中門外入次。上杖出入就西階下位。大祝奉出虞主設於座,上哭去杖免絰,贊禮導上出中門,上止哭。贊禮導上迎於中門外之西,東向立,引禮引勅使出次西向立。上由西門先就西階下位,引禮引勅使由正門入,詣祭文案前,執事奉祭文及幣,跪進于勅使,勅使奉置於案,仍就位。上由西階陞詣東向立,勅使詣香案前北向立,三上香奠幣祭酒,還就位。讀祭文官李維謙,奉祭文西向立讀訖。贊禮啓請哭,上哭,引禮贊請哭,勅使哭,引禮贊請止哭,勅使止哭,贊禮啓請止哭。捧祭文官白宗杰·李璋溥奉祭文及幣,就燎所焚訖。贊禮導上出至西階上東向立,引禮引勅使出次,贊禮導上至中門外,引禮引勅使,還就仁政殿庭入次。贊禮啓請絰杖哭,上絰杖哭,贊禮導上至中門內,啓請止哭,上止哭,贊禮導上就拜位,啓請四拜,上四拜,贊禮導上入齋殿。輔根啓請遣史官問安。秉學承命問安於勅使,勅使以爲,荐承委問,不勝感謝。秉學還傳,輔根以司謁入奏。大祝納虞主,執事官俱四拜而出。茶禮時將至,通禮跪啓請出次,上改具布裹翼善冠·布袍·布裹烏犀帶·白皮靴以出。通禮跪啓請乘輿,上乘輿至降輿所,通禮跪啓請降輿,上降輿入幄次。仁政殿西月臺入幕次後,問安勿爲之事。下敎接見時至,上詣殿戶外,輔根·憲淳前導由正西門入,就殿內拜席頭東向立,引禮引勅使由正東門入,就殿內拜席頭西向立。上命御前通事金炳冀·鄭基世,譯官通事李尙迪·秦膺煥·崔勳·李鎭泰,請行再拜禮,勅使辭曰,不敢當,不敢當。又使傳語曰,這是禮不敢從命。勅使又固辭曰,不敢當,不敢當。又使傳語曰,賓主初會,禮不可廢,況且兩位大人,奉命光降,敢不如禮?勅使又辭曰,請行作揖禮。又傳語曰,大人有命,不敢不從,當行作揖禮,而拜無交拜之禮,揖亦不可以交揖,主人先揖,大人答揖,一時竝揖於兩大人,亦涉欠敬,大大人跟前先行作揖禮,二大人跟前捱次行禮,好矣。勅使曰,一時竝揖,好矣。上行揖禮,兩勅亦答揖,揖禮訖。上曰,時原任大臣入侍。載瑗往諭領議政鄭元容,左議政金道喜,判府事權敦仁·朴晦壽入侍,命傳語曰,皇上氣候,若何?勅使曰,太平太平。又傳語曰,皇太后氣候,若何?勅使曰,太平。又傳語曰,請就椅上坐。勅使曰,先就椅,好矣。上御西邊漆椅上,勅使分坐於東邊朱漆椅上,命傳語曰,諸王貝勒,都好阿?勅使曰,都好。又傳語曰,天氣怪冷,道路太遠,勞動不少,氣力,何如?勅使曰,特蒙盛念,都是好來。又傳語曰,少邦無福,遭此大喪,皇恩浩蕩,這次奏請,槪行恩準,特送兩位大人,頒降誥命,再加恩寵,侑祭賜諡,賞賜又大,感戴不起。勅使曰,大王大妃殿氣候,何如?命傳語曰,萬安萬安。勅使曰,先王喪事,萬萬夢寢之外,眞個想不到了,哀慟無言可慰。命傳語曰,兩位大人,體皇上恩典,該行之禮,都許停免,雖然感戴,儀節不免疎略,不安的狠。勅使曰,一路上凡百預備,都是精緻,深感多謝多謝。又傳語曰,皇華遠臨,榮感無地,但是不同平常之時,筵宴之禮,不得如儀,心裏不安,略備茶果,表誠而已。勅使曰,一路伺候,甚是便宜,茶飯備待,果蒙盛念,感謝感謝。上命進茶,司饔院提調一人,進揮巾於上前,假提調二人,進揮巾於兩勅前,又進茶鍾於上前,亦進茶鍾於兩勅前。上執茶鍾擧示,兩勅亦執茶鍾擧示,茶訖。提調跪進果盤於上前,又進果盤於兩勅前。命傳語曰,物雖淡薄,情實懇厚,强有下箸,以副區區。勅使曰,物豐情厚,敢不再當。上擧箸示,勅使亦擧箸示。命傳語曰,通官以下賜茶,何如?勅使曰,盛念過當過當。仍招通官等立於楹外賜茶,通官等,皆叩頭感謝。又傳語曰,情雖無窮,禮難久瀆,請抄了。勅使曰,抄好呵。茶禮畢。又傳語曰,兩位大人勞攘旣多,天也晩了,久陪不安,便請公館將息將息,預備之節,必多不到處,心裏放不下,明兒箇進候公館罷。勅使曰,盛念何極?明兒箇進館之敎,不敢當不敢當。又傳語曰,請行辭拜。勅使曰,請行作揖禮。又傳語曰,兩位旣然如此,請行作揖禮。上揖,上勅答揖,上揖,副勅答揖。引禮引勅使降自東階,贊禮導上降自西階。步至仁政門,勅使曰,敢請留步。命傳語曰,主人之禮,不可闕也。勅使曰,敢請更爲留步。又傳語曰,盛意雖如此,應行之禮,不可廢也。勅使曰,不敢當不敢當。又傳語曰,謹遵命。上乘轎,勅使乘轎。輔根啓請遣史官問安。秉學承命往詣兩勅轎前問安,勅使曰,盛念至此,心裏不安不安。秉學回傳,輔根以司謁入奏。勅使先發,各於轎上,擧手作揖,上答揖。元容進前奏曰,終日勞動,聖體,若何?上曰,一樣矣。仍由肅章門,至延英門外,降輿步過,乘輿由協陽門·宣化門,還內。諸臣以次退出。
上在昌德宮。停常參·經筵。
迎勅翌日,大殿·大王大妃殿·王大妃殿,大妃殿,內閣·政院·玉堂·朝廷二品以上·六曹堂上口傳問安。答曰,知道。
還內後,藥房·內閣·政院·玉堂口傳問安。答曰,知道。
藥房都提調金道喜,副提調金輔根啓曰,郊館迎勅,移次勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金炳冀啓曰,司僕寺內乘來言,捲窓毛帳,取稟。傳曰,捲三窓,毛帳爲之。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷未肅拜,監察茶時之意,敢啓。傳曰,知道。
傳于金炳冀曰,侍衛軍兵毛具,從便爲之。
趙獻永啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
傳于沈宜冕曰,再明日望祭,攝行磨鍊。
沈宜冕啓曰,宰臣同知許棨,館所問安進去,下直之意,敢啓。傳曰,知道。
又啓曰,支勅擧行,何等謹愼,而昨日宣政門外幕次餔陳等節,全不備待,揆以事體,萬萬駭然。各該進排官,竝所當重勘,而本院請推之外,無他可施之罰,何以爲之?敢稟。大王大妃殿傳曰,凡屬支勅事,前後申飭果何如,而畢竟免不得貽羞於闕中者,萬萬駭然。當該官員,爲先汰去,令該府拿問嚴勘。
傳于沈宜冕曰,諸司預備。
趙獻永啓曰,卽者義禁府都事來言,今日動駕時衛外鳴錚罪人牟慶興等二名,移送秋曹云矣,敢啓。傳曰,知道。
沈宜冕,以內醫院都提調意啓曰,提調李若愚,今日問安,不爲仕進,卽爲牌招,何如?傳曰,允。
金輔根,以戶曹言啓曰,上·副勅別求請各種,別單書入之意,敢啓。傳曰,知道。
又以戶曹言啓曰,上·副勅贐行及通官等賞給,依乙未年例磨鍊,別單書入之意,敢啓。傳曰,知道。
沈宜冕,以迎接都監言啓曰,卽者差備譯官來言,上·副勅,願呈名帖進獻物種單子,故呈納承政院之意,敢啓。傳曰,知道。
又以迎接都監言啓曰,勅使入京第三日,大臣有請行茶禮之例矣。今亦依此備待之意,敢啓。傳曰,知道。
己酉十二月十三日辰時,大駕詣南小館。擧動入侍時,行都承旨金輔根,行左承旨徐憲淳,行右承旨沈宜冕,左副承旨鄭基世,右副承旨金炳冀,同副承旨趙獻永,記事官任應準,假注書成載瑗,事變假注書趙秉學,別兼春秋徐翼輔·南秉吉,直提學趙秉駿,直閣金德根,檢校待敎李㘾,待敎李秉文,以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘駕轎出宣化門。藥房提調李若愚,副提調金輔根進前奏曰,連日勞動,聖體,若何?上曰,一樣矣。上曰,侍衛軍兵毛具,從便爲之。駕由協陽門,至延英門外,降轎步過,仍乘轎出肅章門·進善門·敦化門。通禮跪啓請駕少駐,侍臣上馬畢。通禮跪啓進發,駕由鍾閣·銅峴前路,至南小館降轎所。通禮跪啓請降轎,上降轎。領議政鄭元容進前奏曰,連日勞動,聖體,若何?上曰,一樣矣。仍入幄次後,輔根稟遣史官,奉御帖問安於上·副勅,秉學詣館所問安。兩勅曰,不敢當。雙手祗奉御帖,還授通事曰,躬臨近地,極爲不安,當面致感謝之情矣。秉學回傳於輔根,以司謁入奏。少頃,通禮跪啓請出次,輔根·憲淳前導入正廳前西階下,引禮引兩勅迎于東階下。上令通事傳語曰,大人先陞。勅使曰,敢請主人先陞。又使傳語曰,大人先陞爲可。勅使曰,豈敢豈敢?請同陞。上由西階陞廳東向立,勅使由東階陞廳西向立。命傳語曰,請行再拜禮。勅使曰,不敢當。又傳語曰,禮不可廢。勅使曰,願同行揖禮。又傳語曰,大人久站,心甚不安,請行作揖禮。仍行揖禮,就椅訖。上命大臣入侍,載瑗承命往諭領議政鄭元容,判府使權敦仁,左議政金道喜入侍。命傳語曰,天氣大冷,公館狠湫,大人勞頓,夜來安息麽?勅使曰,安息矣。又傳語曰,公館預備,必多草率。大人雖加體諒,心裏慊愧慊愧。勅使曰,公館精潔,伺候謹愼,京內京外,無一不妥當,莫非國王勤念所曁,多謝厚感。又傳語曰,昨兒箇奉陪弔祭時候,不能從容盡情,通宵怗着,此刻躬候起居。勅使曰,耿耿之懷,想必一般。又傳語曰,大大人尊庚幾何?勅使曰,四十五歲。又傳語曰,二大人尊庚幾何?勅使曰,五十一歲。兩勅曰,敢請國王春秋。命傳語曰,十九歲。仍請行茶禮。勅使曰,謹依敎。又傳語曰,雖不得照例開宴,些少藥果,聊表情悃。勅使曰,事事眷念,還甚不安。上命進茶,司饔院提調一人,進揮巾於上前,假提調二人,進揮巾於兩勅前,又以茶鍾進上前,亦進茶鍾於兩勅前。上執茶鍾擧示,兩勅亦執茶鍾擧示。茶訖,提調跪進果盤於上前,又進果盤於兩勅前。上擧箸示,勅使亦擧箸示。命傳語曰,通官以下賜茶,何如?勅使曰,好好。仍命招通官等於楹外,各賜茶,通官等各跪受飮茶,叩頭拜謝。命傳語曰,請撤床。勅使曰,謹依命。撤床訖,命傳語曰,兩位大人,光臨小邦,榮耀的狠。公館雖然湫陋,茶飯雖甚淡薄,多住幾天罷。勅使曰,俺們已定於明日回程。又傳語曰,僉大人跋涉之餘,勞憊旣多,伺候之節,齟齬雖甚,豈可明日遽言回駕?幸勿孤負惜別之至意,再存幾天調養。勅使曰,國王願留之眷意,如是懇摯,當退一日,更以十五日起程矣。又傳語曰,十五日亦爲太速,再歇幾天,甚好甚好。勅使曰,無事久住,已多貽弊。且以速歸之意,來時已告皇上,此則更無容商量,而國王之連日勞攘,極爲不安。幸勿郊送,深仰深仰。上仍起坐,勅使亦起坐。命傳語曰,請拜禮。勅使曰,不敢當。又傳語曰,應行之禮,屢次不行,心甚未安,今番則請行拜禮。勅使曰,不敢當,不敢當,請行揖禮。上擧手揖,勅使亦答揖。輔根·憲淳導上出,引禮引兩勅導至階。上出宴饗廳西中門,入幕次。獻永問安于三殿後復命。上曰,諸司預備。少頃,通禮跪啓請出次乘轎進發,駕由敦化門·進善門·肅章門,至延英門外,降轎步過,仍乘轎由協陽門,入宣化門還內。諸臣以次退出。
上在昌德宮。停常參·經筵。
夜自一更至五更,月暈。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷未肅拜,監察茶時之意,敢啓。傳曰,知道。
沈宜冕啓曰,明日大駕詣慕華館入幕次後,大王大妃殿·王大妃殿·大妃殿問安,何承旨進去乎?敢稟,傳曰,同副承旨進去。
鄭基世啓曰,本院今秋冬等褒貶,當爲磨勘,而注書金永秀·任應準日淺,不得如例磨勘之意,敢啓。傳曰,知道。
傳于沈宜冕曰,禮房承旨馳詣宗廟·徽定殿·景慕宮,奉審摘奸以來。
傳于鄭基世曰,伴送使,明日慕華館待令。
金炳冀〈啓曰〉,臣炳冀,今日館所問安進去,下直之意,敢啓。傳曰,知道。
又啓曰,臣馳往館所問安,則上·副勅以爲,昨日勞動,必多困憊之節矣。俺們等居處·飮食,俱爲便好,莫非盛德攸曁,又遣近侍勞問,不勝惶感云矣,敢啓。傳曰,知道。
又啓曰,左邊捕盜大將許棨,以摠戎中軍,明日勅使回還時禁辟事,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
鄭基世,以迎接都監言啓曰,臣等進詣西宴廳,使差備譯官,以上敎請留,則兩勅以爲,今旣竣事,亦已休息,返命時急,不可久留,明日必欲回程云矣。在前勅使欲爲回還,則都監諸臣,先爲請留,又有承旨請留,大臣請留,中使請留之例,待下敎擧行之意,敢啓。傳曰,知道。
傳于鄭基世曰,勅使明日回程云,遣都承旨請留。
金輔根〈啓曰〉,臣輔根承命馳往館所請留,則上·副勅以爲,事已竣矣,身且休矣,皇上欽差,且不可遲滯。勤敎挽留,雖如是懇摯,明日之行,無可進退,末由如敎,還切不安云矣,敢啓。傳曰,知道。
傳于鄭基世曰,豈可如是而止?領議政進去,更爲請留。
傳于金炳冀曰,明日出宮內門路,以協陽門爲之。
沈宜冕,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
又以迎接都監領議政意啓曰,臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯。至於遣大臣請留,不勝感謝,而皇命在身,反命爲急,軍令已出,排站已定,無以從命,尤爲不安云矣。御帖,使都監郞廳陪進承政院,臣則仍爲退去之意,敢啓。傳曰,知道。
又以迎接都監言啓曰,大臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯。至於遣大臣請留,不勝感謝,而皇命在身,反面爲急,軍令已出,排站已定,無以從命,尤爲不安云矣。大臣仍爲退歸之意,敢啓。傳曰,知道。
又以迎接都監言啓曰,大臣承命來詣館所,使首譯先呈名帖,仍以御帖奉來之意,言于兩勅,請行茶禮,則兩勅以爲,日寒如此,難以行禮,今日停免爲言,故床排入送,御帖,令都監郞廳還納承政院,大臣退歸之意,敢啓。傳曰,知道。
又以迎接都監言啓曰,勅使元禮單·例贈·別贈·都求請·別求請,通官以下元禮單·都求請·別求請各項物種,或以本色持去,或以折銀持去,分付戶曹,區別懸註,追後別單書入之意,敢啓。傳曰,知道。
又以迎接都監言啓曰,勅使贐行銀子,使譯官連爲開諭入給,則上·副勅以爲,俄有所實陳事狀,決不可冒受云,故上項銀子回下,譯官處付送,到站入給之意,行移於伴送使之意,敢啓。傳曰,知道。
又以迎接都監言啓曰,卽者差備譯官來言,贐行銀子入給,則上·副勅皆以爲,前此所賜銀子與土儀,已極腆厚,今又以贐銀,如是多贈,此若冒受,則是爲孤負皇上差遣之意,勢無以受去云,故更使任譯輩多般開諭,期於入給之意,敢啓。傳曰,知道。
又以迎接都監領議政意啓曰,臣承命來詣館所,使首譯先呈名帖,仍以御帖奉來之意,言于兩勅,請行茶禮,則兩勅以爲,日寒如此,難以行禮,今日停免爲言,故床排入送,臣則退去之意,敢啓。傳曰,知道。
又以迎接都監言啓曰,副勅出給七律一首,使之刻揭館壁,故原本使戶曹模刻懸板,原詩正書以入之意,敢啓。傳曰,知道。
又以迎接都監言啓曰,勅使明日回程事,書出路程記矣。臣等依例進西宴廳,請留之意,敢啓。傳曰,知道。
又以迎接都監言啓曰,卽者差備譯官來言,上·副勅禮單馬,竝折銀持去云矣,敢啓。傳曰,知道。
又以迎接都監言啓曰,上·副勅元禮單·各贈給,通官·跟役等贈給,無弊入給之意,敢啓。傳曰,知道。
又以迎接都監言啓曰,卽者差備譯官來言,勅使回還時,黃傘二柄,龍旗·御仗·欽差牌·肅靜牌·回避牌各二對,竝作馱以去云矣,敢啓。傳曰,知道。
又以迎接都監言啓曰,卽者差備譯官來言,勅使發行軍令,明日辰刻書出云矣,敢啓。傳曰,知道。
又以迎接都監言啓曰,勅使回程牌文,以今十五日起行書出,牌文先爲發送之意,敢啓。傳曰,知道。
又以迎接都監言啓曰,勅使回還路程記書出,而今月十五日自京離發,二十六日當到義州云。以此分付於伴送使及開城留守·三道道臣處,而路程記書入之意,敢啓。傳曰,知道。
又以迎接都監言啓曰,卽者差備譯官來言,勅使回還時城門砲·上下馬砲,初二三吹,依上來時例爲之云矣。以此知委於伴送使及開城留守·三道道臣之意,敢啓。傳曰,知道。
又以迎接都監言啓曰,卽者差備譯官來言,勅使以爲,弘濟院旣是過站,大臣·承旨勿爲出來云矣,敢啓。傳曰,知道。
又以迎接都監言啓曰,今此勅使回還時,若値正朝節日,則問慰官,以道內堂下守令,借銜差出事,自禮曹草記,蒙允矣。勅行今十五日離發,二十六日到義州事,書出路程記,正朝節日,當在過境之後,問慰官,依例勿爲差送事,分付,何如?傳曰,允。
趙獻永,以摠戎廳言啓曰,今此大駕詣慕華館送勅時,因兵曹關,本廳標下軍一百五十名,別定將校十五人,依迎勅時例,領付于禁衛營環衛陣之意,敢啓。傳曰,知道。
上在昌德宮。停常參·經筵。
送勅還入幕次後,藥房·內閣·政院·玉堂口傳問安。答曰,知道。
還內後,藥房·內閣·政院·玉堂口傳問安。答曰,知道。
藥房副提調金輔根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
金炳冀啓曰,司僕寺內乘來言,捲窓·毛帳,取稟。傳曰,捲三窓,毛帳爲之。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷未肅拜,監察茶時之意,敢啓。傳曰,知道。
金炳冀啓曰,備邊司郞廳來言,今日賓廳日次,而顯隆園忌辰祭正日相値,不得來會云矣,敢啓。傳曰,知道。
傳于金炳冀曰,侍衛軍兵毛具,從便爲之。
沈宜冕啓曰,宰臣興宣君昰應,今日館所問安進去,下直之意,敢啓。傳曰,知道。
趙獻永啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
傳于金輔根曰,伴送使入侍。
傳于沈宜冕曰,諸司預備。
趙獻永啓曰,卽者義禁府都事來言,今日動駕時衛外鳴錚罪人金興錫等九名,移送秋曹云矣,敢啓。傳曰,知道。
沈宜冕啓曰,勅使旣已回程,事變假注書減省記之意,敢啓。傳曰,知道。
金輔根啓曰,假注書成載瑗,身病猝重,勢難察任,今姑改差,何如?傳曰,允。
成載瑗改差,代以權鍾祿爲假注書。
趙獻永啓曰,卽伏見諸道今秋冬等褒貶啓本,則咸鏡監司朴永元,守令無一人居下,殊無嚴明殿最之意,推考警責,何如?傳曰,允。
又啓曰,卽伏見諸道今秋冬等褒貶啓本,則京畿水使金相宇,全羅左水使鄭夏應,慶尙左水使李寅熙,邊將無一人居中居下,江華留守趙亨復,忠淸水使吳明善,南兵使李行敎,邊將無一人居下,殊無嚴明殿最之意,竝推考警責,何如?傳曰,允。
鄭基世,以吏曹言啓曰,曹所屬宗簿寺·司饔院官員等矣今秋冬等褒貶,當爲等第,而俱因提調有故,不得磨勘之意,敢啓。傳曰,知道。
又以中樞府言啓曰,本府郞廳及醫員·錄事等今己酉年秋冬等褒貶,當爲等第,而領中樞府事臣趙寅永,判中樞府事臣權敦仁·臣朴晦壽,俱有身病,限內不得磨勘之意,敢啓。傳曰,知道。
又以敦寧府言啓曰,府郞廳等今秋冬等褒貶等第,當爲磨勘,而以領事洪在龍身病,不得爲之之意,敢啓。傳曰,知道。
又以宗親府言啓曰,本府郞廳今秋冬等褒貶等第,當爲磨勘,而堂上有實故,限內不得爲之之意,敢啓。傳曰,知道。
又以儀賓府言啓曰,本府郞廳今秋冬等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇,俱有身病,南寧尉臣尹宜善在外,限內不得爲之之意,敢啓。傳曰,知道。
又以耆老所言啓曰,本所堂上,多有身病,無參坐之人,今己酉年秋冬等褒貶,限內不得磨勘之意,敢啓。傳曰,知道。
金輔根,以戶曹言啓曰,上·副勅及一大通官別求請各種,別單書入之意,敢啓。傳曰,知道。
又以戶曹言啓曰,本曹郞廳及所屬各司官員今己酉秋冬等褒貶,當爲磨勘,而臣學性迎勅相値,限內不得磨勘之意,敢啓。傳曰,知道。
又以宣惠廳都提調意啓曰,本廳郞廳等今己酉秋冬等褒貶等第,磨勘以入,而自丁未秋冬等,至己酉春夏等褒貶,今已過時,郞廳亦多遞易,依前例不得磨勘之意,敢啓。傳曰,知道。
沈宜冕,以迎接都監言啓曰,勅使移發館所之意,敢啓。傳曰,知道。
又以迎接都監言啓曰,勅使自館所,轎子作行之意,敢啓。傳曰,知道。
又以迎接都監言啓曰,勅使已踰沙峴,臣等退去之意,敢啓。傳曰,知道。
又以禮曹言啓曰,今此所屬各司官員等褒貶時,禧陵直長沈有澤,童蒙敎官趙秉老,與參議臣沈敬澤,有應避之嫌,不得同議磨勘,各爲別啓本以入之意,敢啓。傳曰,知道。
又以禮曹言啓曰,各陵殿園墓本曹郞廳·四學童蒙敎官·通禮院·圖畫署官員等今己酉年秋冬等褒貶,等第以入,而宗廟署·社稷署·景慕宮·弘文館·藝文館·春秋館·成均館·承文院·奉常寺·禮賓寺·掌樂院·典牲署·東西氷庫·東西活人署·觀象監·內醫院·司譯院·典醫監·惠民署·東南關王廟官員等褒貶,各其司領事·都提調·提調及堂上有故,或不備,不得一時磨勘之意,敢啓。傳曰,知道。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以奎章閣言啓曰,本閣今己酉年秋冬等褒貶,當爲磨勘,而提學朴永元時在任所,金學性迎接都監進,不得擧行,外閣褒貶,亦不得爲之之意,敢啓。傳曰,知道。
又以弘文館領館事意啓曰,令秋冬等本館褒貶,當爲等第磨勘,而大提學趙斗淳在外,限內不得爲之之意,敢啓。傳曰,知道。
金炳冀,以備邊司言啓曰,以支勅諸具事,前後飭敎何如,而當日宣政門外勅使幕次鋪陳等節之全不備待,極爲可駭。雖緣各該郞官之不卽等待,主管之地,不可無失飭之責,迎接都監堂上,施以譴罷之典,何如?傳曰,苟能十分操飭,豈至於初不備待之境?當日雖幸無事經過,大非以禮接賓之道,至今追惟,萬萬慊愧。譴罷之請,依允。
又以兵曹言啓曰,本曹今己酉年秋冬等褒貶等第,磨鍊以入,而曹所屬軍器寺·司僕寺·典設司·訓鍊院部將·津渡別將等褒貶,因各其司提調及堂上有故,不得一體磨勘之意,敢啓。傳曰,知道。
又以都摠府言啓曰,本部郞廳及部將等今己酉年秋冬等褒貶,當爲磨勘,而時無都摠管,限內不得設行之意,敢啓。傳曰,知道。
又以濬川司都提調意啓曰,本司都廳及郞廳今己酉年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
又以訓鍊都監都提調意啓曰,本局從事官·禁松參奉及諸將官等今己酉年秋冬等褒貶,當爲等第,而都提調臣權敦仁有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官今己酉秋冬等褒貶,當爲等第,而臣道喜有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官今己酉年秋冬〈等〉褒貶,當爲等第,而都提調臣趙寅永有身病,限內不得磨勘之意,敢啓。傳曰,知道。
趙獻永,以義禁府言啓曰,今秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以刑曹言啓曰,本曹屬司典獄署官員等今秋冬等褒貶,本曹參議,例與刑房承旨同爲磨勘,而參議洪淳穆有實故,限內不得磨勘以入之意,敢啓。傳曰,知道。
徐憲淳,以工曹言啓曰,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
己酉十二月十五日辰時,大駕詣慕華館。送勅擧動入侍時,行都承旨金輔根,行左承旨徐憲淳,行右承旨沈宜冕,左副承旨鄭基世,右副承旨金炳冀,同副承旨趙獻永,記事官任應準,假注書成載瑗,事變假注書趙秉學,別兼春秋徐翼輔·南秉吉,直提學趙秉駿,直閣金德根,檢校待敎李㘾,待敎李秉文,以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘駕轎出宣化門。藥房提調李若愚·金輔根進前奏曰,日候不調,聖體,若何?上曰,一樣矣。仍出協陽門,至延英門外,降轎步過,乘轎出肅章門·進善門·敦化門。通禮跪啓請駕少駐,侍臣上馬畢。通禮跪啓請進發,駕由鍾閣前路,出敦義門,駕前後鑼鼓代吹打,少頃止,至慕華館降轎所。通禮跪啓請降轎,上降轎。領議政鄭元容進前奏曰,侵早勞動,聖體,若何?上曰,一樣矣。元容曰,下勅時,亦有贈給等事,而聞隨行諸譯官,俱生疎不爛漢語云。上勅時首譯李相迪,頗幹事而稍解漢語,且與兩勅相親云,加定以送,似好矣。上曰,如是爲之,好矣。仍入幄次,傳曰,伴送使入侍。伴送使李景在進前。上曰,無事往返也。仍命退,少頃,勅使至。通禮跪啓請出次,上出次,輔根·憲淳導上至階上,引禮引勅使亦至階上。上命通事曰,請先陞。勅使曰,主人先陞。又傳語曰,豈有此理?請大人先陞。勅使曰,請同陞。上由西階陞壇東向立,勅使由東階陞壇西向立。命傳語曰,請行再拜禮。勅使曰,前已不敢當,願行揖禮。又傳語曰,雖行揖禮,當先揖大大人,次揖二大人。勅使曰,同行揖禮甚好。揖禮畢,命傳語曰,天氣怪冷,兩大人氣力,何如?勅使曰,俺門安息,惟國王太早勞動,受損必多,不勝奉慮。又傳語曰,誠意淺薄,兩位大人,歇館不久,回駕的快,慙愧慙愧。勅使曰,今日之行,亦爲遲發一日,而昨又屢次勸留,雖以事勢之不得已,不能仰副,然中心悄悵,俺實倍多。至於供億豐備,饋贐從厚,銘感之至,無容言謝。又傳語曰,今當遠別,後會未定,不勝悵然。略備茶果,少伸送行之禮,眞所謂物薄人意重。勅使曰,今雖遠別,安知無後會?茶果之饋,謹遵命。上命進茶,司饔院提調一人進揮巾於上前,假提調二人進揮巾於兩勅前。上執茶鍾擧示,勅使亦執茶鍾擧示。茶訖,提調進果盤於上前,又進果盤於兩勅前。上擧箸示,勅使亦擧箸示。命傳語曰,通官及家丁以下,竝賜茶,何如?勅使曰,甚好。命招通官·家丁以下,竝賜茶,通官等跪受飮茶,叩頭稱謝。又傳語曰,請撤床。勅使曰,謹遵命。撤床畢,命傳語曰,安息不幾天,今當奉別,不勝耿悵。勅使曰,皇命不可久留,不得盡意而別,耿耿之懷,實難盡達,而國王之厚意曲念,至及於跟役,賜茶賜果,雖微不遺銘謝之外,不安居多。上起座,勅使亦起座。命傳語曰,奉別之地,豈無謝拜?請行拜禮。勅使曰,請同行揖禮罷。又傳語曰,謹遵命。揖禮畢,命傳語曰,一路福星高照,天寒路遠,千萬保重。勅使曰,托國王福,好好將返,而第俟王駕先回,俺們啓發矣。又傳語曰,豈有主人先回?謹當瞻望兩大人回槎之遠,始當入城。命招諸通官於前,諭以好好歸去,通官等叩頭跪謝。引禮引勅使降自東階,輔根·憲淳導上降自西階。勅使乘轎離發,各於轎上擧手作揖,上於階上揖送,還入幕次。傳曰,諸司預備。少頃,通禮跪啓請出次,上乘轎。獻永問安于三殿後復命。通禮跪啓請進發,駕由敦義門,入敦化門·進善門·肅章門,至延英門外,降轎步過,仍乘轎由協陽門,入宣化門還內。諸臣以次退出。
上在昌德宮。停常參·經筵。
送勅翌日,大殿·大王大妃殿·王大妃殿·大妃殿,內閣·政院·玉堂口傳問安。答曰,知道。朝廷二品以上·六曹堂上口傳問安。答曰,知道。
藥房都提調金道喜,副提調金輔根啓曰,郊館送勅,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙獻永啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
鄭基世啓曰,事變假注書趙秉學,身病猝重,勢難察任,今姑改差,何如?傳曰,允。
趙秉學改差,代以李杓爲事變假注書。
鄭基世啓曰,吏曹郞廳來言,守令有闕,政事,取稟。傳曰,政官牌招開政。
傳于鄭基世曰,戶曹判書有闕之代,前望單子入之。
鄭基世,以弘文館言啓曰,副修撰洪秉壽,卽爲牌招察任,何如?傳曰,允。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷牌不進,監察茶時之意,敢啓。傳曰,知道。
以大司諫李源達,正言黃鍾顯,掌令李昌廷牌不進罷職傳旨,傳于趙獻永曰,只推。
以副修撰洪秉壽牌不進罷職傳旨,傳于鄭基世曰,只推。
以慶尙監司徐箕淳狀啓,晉州等邑民家失火事,傳于鄭基世曰,當此寒節,民家失火,若是夥多,誠甚驚惻。元恤典外,別加顧助,卽爲結搆奠接之方,廟堂措辭,分付。
以咸鏡監司朴永元狀啓,洪原縣人命渰死事,傳于鄭基世曰,人命渰死,聞甚驚慘。元恤典外,別加顧助,如有生前身·還布,竝蕩減,未拯屍,發關沿海邑,期於拯得之意,廟堂措辭,分付。
鄭基世,以內醫院都提調意啓曰,提調李若愚,今日問安,不爲仕進,卽爲牌招,何如?傳曰,允。
金炳冀,以兵曹言啓曰,宣傳官李觀熙,以其病難供職,呈狀乞遞,改差,何如?傳曰,允。
又以摠戎廳言啓曰,本廳中軍許棨,身病甚重,勢難察任,改差,何如?傳曰,允。
趙獻永,以刑曹言啓曰,今番擊錚人中,濟州幼學金宗集,郭山良女白召史等所納爰辭,極甚猥雜,竝原情勿施,懲治放送,江界良女趙召史,其所鳴錚,旣在處所之外,依定式原情勿施,何如?傳曰,允。
又以義禁府言啓曰,卽接月令醫員金聲和手本,則以爲,時囚罪人金膺根,素患疝積,處冷復發,肚臍橫亘,食飮全却,目下症形,實爲危劇云。罪人病勢如此,則一邊草記,一邊保放,曾有定式矣。金膺根,姑爲保放之意,敢啓。傳曰,知道。
判尹金鼎集疏曰,伏以郊館移蹕,勞動旣多,向晏回鑾,玉度冞康,區區忭祝,群情善切。仍伏念臣猥忝館伴之任,迎勅諸務,靡不管攝,係是兩國大事,罔或一毫少忽,而況我太母殿下,前後提飭,不啻截嚴,雖至儀物之微細,固當殫心周察,思效對揚之萬一,而乃於闕中勅幕排設,未卽備待,非但有欠於禮貌,未免貽羞於客使,事之駭然,莫此爲甚。臣於是滿心震惶,伏地俟勘,際伏見東朝處分下者,該官至被汰拿之典。擧行雖屬郞官之職,董飭專係主管之地,苟使臣先事檢束,無所遺察,則當場失儀,豈至於此?此而未勘,已是臣難安之端,而繼以籌啓登徹,譴罷只及堂上,勘斷不擧臣名,臣誠惝怳慙悚,益不省措躬之所也。臣自都監會同之後,凡干事務,罔有鉅細,旣同署判,又共辦理。館伴與堂上,無少差殊,則臣所獨逭,豈不大有乖於聖朝覈實之政也哉?由前而速不飭之失,由後而冒倖免之媿,臣罪到此,尤無所逃,顧何可厭然自揜,不思不以自劾之擧乎?玆敢罄暴情實,干瀆崇嚴。伏乞聖明,仰稟東朝,亟勘臣當勘之律,以肅國紀,以警具僚焉。臣無任云云。答曰,省疏具悉。館伴則館伴而已,何預於此等擧行?
上在昌德宮。停常參·經筵。
金炳冀啓曰,來二十一日,朝參日次矣,敢稟。傳曰,停。
趙獻永啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,慶尙左水使李亨夏下直,長弓一張,長箭一部,片箭一部,筒兒一箇賜給。
鄭基世啓曰,假注書權鍾祿,身病猝重,勢難察任,今姑改差,何如?傳曰,允。
權鍾祿改差,代以李在聞爲假注書。
傳于鄭基世曰,左承旨·右承旨竝許遞,前望單子入之,待下批牌招察任。
承旨前望單子入之,朴齊憲·金炳奎落點。
趙獻永啓曰,行大司憲李敦榮,掌令姜漢赫,持平韓容悳·姜長煥在外,執義未差,掌令李昌廷牌不進,監察茶時之意,敢啓。傳曰,知道。
以大司諫李源達,正言黃鍾顯,掌令李昌廷牌不進罷職傳旨,傳于趙獻永曰,只推。
以左副承旨朴齊憲牌不進罷職傳旨,傳于金炳冀曰,只推。
趙獻永啓曰,吏曹判書李憲球,參判李圭祊,參議李㘾牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
傳于趙獻永曰,玉堂竝許遞,今日政差出。
趙獻永啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
趙獻永,以吏曹言啓曰,永禧殿參奉安壽祿,以其身病,呈狀乞遞,改差,何如?傳曰,允。
有政。吏批,判書李憲球進,參判李圭祊,參議李㘾竝牌招不進,右副承旨趙獻永進。以洪羲宗爲應敎,李維謙·李升洙爲校理,朴文鉉·睦仁㘽爲副校理,李鍾浩·南鍾三爲修撰,尹堉·李鼎信爲副修撰,李圭祊爲平市提調,朴齊寅爲長興奉事,李承謙爲繕工副奉事,閔哲行爲西部都事,金學喜爲永禧殿參奉,沈碩奎爲利川府使,趙然明爲醴泉郡守,崔鏶爲陽智縣監,奉常奉事單卓章昊,參奉單裵憲璋。
兵批,判書尹定鉉進,參判鄭德和入直,參議金炳雲病,參知李敎英病,左承旨鄭基世進。以尹羲烈爲宣傳官,宋相保爲羽林將,申在良·李行潤·徐有恕·金一求爲五衛將,李鶴周爲忠翊將,韓承烈爲忠壯將,李南耉·安義喆爲景福將,鄭益性·車慶喆爲慶熙將,鄭濩源爲訓鍊主簿,金炳德爲文兼,鄭克鉉·鄭雲歧爲武兼,李鼎漢爲宣傳官,鄭日永爲忠淸兵使,李漢中爲荏子島僉使,護軍徐憲淳·沈宜冕,副護軍趙道淳·鄭翊朝·曺雲承·李冕植·李觀熙·申紹·趙述永·金聲求·李信泳,副司直金元植·兪致善·朴商壽·申泰運·尹滋悳,副司果閔泳緯·李維謙·權永秀·洪秉壽,副司猛鄭學裕,以上竝單付。
吏批,再政。以柳進翰爲執義,趙遠永爲掌樂正,趙勉秀爲英陵令,洪羲人爲金浦郡守,金元植爲扶安縣監,中學訓導單金基周。
兵批,再政。以權用脩爲曹司衛將,林夔鉉爲守門將,同知單車景喆,僉知三單徐有恕·李行潤·李鶴周。
吏批,三政。以玄鎭默爲監察,丁秀敎爲漣川縣監,金尙鉉爲靑陽縣監。
吏批,四政。以洪庭河爲禁府都事。
以應敎洪羲宗,校理李維謙·李升洙,副校理朴文鉉·睦仁㘽,修撰李鍾浩,副修撰尹堉·李鼎信牌不進罷職傳旨,傳于趙獻永曰,只推。
以江原監司李謙在狀啓,江陵府民家失火事,傳于金炳冀曰,當此寒節,民家失火,若是夥多,聞甚矜惻。元恤典外,別加顧助,卽爲結搆奠接之意,廟堂措辭,分付。
以吏曹參議李㘾牌不進罷職傳旨,傳于趙獻永曰,只推。
兵曹,以吳顯文爲摠戎中軍。
兵曹口傳政事,副司果單金輔鉉。
趙獻永,以成均館行大司成意啓曰,文廟守僕久任二窠,旣以有闕,其代,時任事知守僕洪命植,曾經守僕洪載萬,單望啓下,以爲久任之意,敢啓。傳曰,知道。
又以奎章閣言啓曰,原任直提學徐憙淳妻貞敬夫人沈氏喪,依定式遣檢書官,傳給內賜賻物以來之意,敢啓。傳曰,知道。
鄭基世,以備邊司言啓曰,宣惠堂上有闕之,代行左參贊金左根差下,使之察任,何如?傳曰,允。
又以訓鍊都監言啓曰,本局諸將官講射都計劃,每於年終修啓矣。今年則自六月以後,連爲停止,都計劃勿施,何如?傳曰,允。
又以禁衛營言啓曰,本營諸將官講射,每於年終都計劃,別單修啓,而今年則自六月至十月連爲停止,無以計劃,都計劃勿施,何如?傳曰,允。
又以禁衛營言啓曰,本營騎士別將申從翼,身病猝重,勢難察任,改差,何如?傳曰,允。
又以御營廳言啓曰,本廳諸將官講射,每於年終,都計劃修啓,而今年則自六月以後,連爲停止,未滿次數,都計劃勿施,何如?傳曰,允。
又以御營廳言啓曰,本廳別將李觀熙,身病甚重,勢難察任,改差,何如?傳曰,允。
又以摠戎廳言啓曰,本廳諸將官射講,每於年終都計劃,別單修啓矣。本廳復設,在於今年六月,而射講仍爲停止,無以計劃之意,敢啓。傳曰,知道。
行判敦寧徐憙淳疏曰,伏以居諸迅邁,孝定殿虞卒奄過,歲序迫暮,竊伏念聖慕哀廓,益復靡逮,臣不勝慟冤憂慮之至。臣卽一憃愚物耳,寸無所長,百不猶人,前後踐歷,罔非踰濫,而邇來階秩太驟,彌增亢悔之懼,報蔑絲毫,慙切尸素,至於理財一事,尤萬萬非可論。特荷先大王曠絶之恩,猥叨重任,辭不獲命,遽抱崩坼之慟,未遑陳懇,因循至今,僨誤愈積,悚悶轉深。今當國計板蕩之時,惟此掌賦之任,必須强幹之才,詳於句股之岐分,審於出納之贏朒,典守也確,綜理也明,然後乃得以平民力而裕國用,稱其職而成厥績矣。如臣空疎,全沒計慮,弊原日滋,而釐捄失方,支用歲絀,而智辦無術,瘡疣層生,一未稱塞,尙可以恬然久居,不思丐免,自底於大狼狽大負盭也哉?且臣賦質虛脆,素善疾病,眩暈痰癖,交發無常,每當寒節,輒肆添劇,間因含哀茹痛,拚死赴公,不敢言私。繼而有儐接之命,義在往役,期又促迫,臣蒼黃登途,力疾往還。王靈攸曁,雖幸不至顚踣,僅得竣事,而觸冒風雪,跋涉奔走之餘,積瘁新祟,登時竝作,氣息日以綿綴,若將垂絶,神識時復昏霧,莫能自省。尋常起居,收拾不得,造次云爲,應接不續,則其於文簿塡委籌劃棼璚之地,雖欲抖擻殫竭,豈能抵堪?見今床笫委頓之狀,實無時月可瘳之望,悶隘之極,又添一病,玆敢不避猥越,冒入文字。伏乞聖明,曲垂矜諒,仰稟東朝,亟遞臣惠局提擧之任,俾幸公私焉。臣無任云云。答曰,省疏具悉。所請依施。
上在昌德宮。停常參·經筵。
金炳奎啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
注書任應準病,代以權應夔爲假注書。
朴齊憲啓曰,玉堂上下番俱空,事甚未安。應敎洪羲宗,校理李維謙·李升洙,副校理朴文鉉·睦仁㦳,修撰李鍾浩,副修撰尹堉·李鼎信,旣有只推之命,竝卽牌招,推移入直,何如?傳曰,允。
又啓曰,卽伏見京畿監司金箕晩今秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
金炳奎啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷牌不進,監察茶時之意,敢啓。傳曰,知道。
以大司諫李源達,正言黃鍾顯,掌令李昌廷牌不進罷職傳旨,傳于金炳奎曰,只推。
以應敎洪羲宗,校理李維謙·李升洙,副校理朴文鉉·睦仁㘽,副修撰李鼎信牌不進罷職傳旨,傳于朴齊憲曰,只推。
朴齊憲,以弘文館言啓曰,新除授修撰南鍾三,時在忠淸道堤川地,經筵入番事緊,請斯速乘馹上來事,下諭。傳曰,許遞。
又以禮曹言啓曰,卽接前牧使兪碩柱所志,則以爲,族孫致甲,嫡·妾俱無子,以其同姓十寸兄致億第二子鎭泰,欲爲繼後,兩家諸族,相議完定,而致甲夫妻,俱爲作故,拘於常規,不得循例禮斜,依定式草記,稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長兪碩柱所訴旣如此,兪致億第二子鎭泰,立爲兪致甲之後,何如?傳曰,允。
金炳奎,以訓鍊都監言啓曰,本局加設哨官李鼎漢,除拜宣傳官矣。所帶加設哨官減下之意,敢啓。傳曰,知道。
又以義禁府言啓曰,保放罪人金膺根還囚,捧供以入,而病勢一向未差,仍爲保放之意,敢啓。傳曰,知道。
義禁府啓目,孟山前前縣監李義明,前縣監鄭學權等原情云云。問目內辭緣,泛稱遲晩,竝只刑推得情,何如?判付啓除刑推議處爲良如敎。又啓目,繕工副奉事金膺根,長興奉事權宅夏等原情云云。傳旨內辭緣,泛稱遲晩,竝只刑推得情,何如?判付啓除刑推議處爲良如敎。
慶尙監司徐箕淳疏曰,伏以因封禮成,玄隧永閟,日月復駛,旣虞·卒哭,聖慕之皇瞿,益切於此際,三殿之疚慼,冞深於前日,臣不勝區區憂慮之至。仍伏念臣未竣敦匠之事,旋縻按藩之任,一辭攢陛,嶺雲千重,禮缺陪廞,跡阻攀紼,曉晡北望,惟有血淚。千萬不自意,謬恩猥及,華誥遠宣,授臣以崇政之資,臣聞命感惶,繼之以慟霣,益不知所以止屆也。噫,臣以菲材,濫廁八座,恒切冥升之懼,而見叨重寄,又非衰病如臣者所可一日居也。蚤夜兢惕,惟憂其不克負荷,況是階也,秩躋崇顯,班亞公孤,苟非德望素著爲一世所推者,莫宜居之,而今是命之所以及於臣者,非臣德望踐履,有可以晉此秩也,特以臣名在別單,亦嘗備數於終事之地,不問其功勩之有無,而混擧於懋賞之列也。固知聖意特出於重其事之義,而在臣道理,有不敢冒承者。蓋爵賞者,人主所以勸群下者也,故以不濫爲貴,辭受者,人臣所以自勵其身者也,故以不苟爲守。誠使臣果能終始乎是役,而藉亦有實績之可紀者,尙是臣子之常分也,臣於製進文字,追述聖德,亦其職內之事也,而臣又詞藻短拙,不能揄揚乎萬一矣,固不可攙以爲功,以邀厚賞。況臣於都監之任,名居三員之末,大小職事,皆有長僚,率以誠信之義,旣無所自效者矣。罔功之役,未可以言賞,職分之事,未可以言酬,不宜酬而酬,不足賞而賞,是謂之濫,上之所授濫而下之苟冒,無所逃其罪矣。臣之廉隅,雖未暇論,其在聖朝綜實之政,寧不爲玷乎?左右思惟,承當無路,玆敢不避猥越,仰瀆崇嚴。伏望聖慈,俯賜鑑諒,仰稟東朝,亟收臣新授資級,以重公器,以安私公,臣不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
金炳奎,以都摠府言啓曰,中日設行,勅使近京,故回還間停止矣。勅使已過畿境,今日入直內三廳武兼·禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
以咸鏡監司朴永元狀啓,北靑府使林基洙貶罷代,令該曹各別擇差,催促下送事,傳于趙獻永曰,令該曹口傳,各別擇差,催促下送。
金炳奎啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷牌不進,監察茶時之意,敢啓。傳曰,知道。
以大司諫李源達,正言黃鍾顯,掌令李昌廷牌不進罷職傳旨,傳于金炳奎曰,只推。
金炳奎啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
趙獻永,以弘文館言啓曰,上番闕直,事甚未安。應敎洪羲宗,校理李維謙·李升洙,副校理朴文鉉·睦仁㘽,副修撰尹堉·李鼎信,旣有只推之命,竝卽牌招,以爲推移入直之地,何如?傳曰,允。
以應敎洪羲鍾,校理李升洙,副校理朴文鉉牌不進罷職傳旨,傳于趙獻永曰,只推。
趙獻永,以迎接都監言啓曰,卽接伴送使謄移,則勅行自開城府太平館離發時,副勅書出明雪樓題詠七言絶句二首,太平館題詠七言絶句一首,故太平館詩原本,傳付開城留守,使之刻揭館壁,明雪樓詩原本,上送刻揭云矣。出給戶曹,使之模刻懸板,原詩正書以入之意,敢啓。傳曰,知道。
金炳奎,以兵曹言啓曰,坼見諸道褒貶啓本,則北兵使李圭徹啓本中,虞候金永璞,以俗本至頑,濟以柔善爲目,則宜置中考,而置諸上考,忠淸水使吳明善啓本中,馬梁僉使趙祥麟,以奚忽松政爲目,統制使柳基常啓本中,蟾津別將金應鍊,以弊到劇處,奚易釐捄爲目,平安兵使李定鉉啓本中,伐登萬戶金宗淵,以益察猾校爲目,廣坪權管李聖楚,以浮謗奚信,益勉謹愼爲目,則俱宜置下考,而置諸中考,殊無嚴明殿最之意。各該帥臣,竝推考警責,北虞候金永璞中考施行,馬梁僉使趙祥麟,蟾津別將金應鍊,伐登萬戶金宗淵,廣坪權管李聖楚,竝下考施行,何如?傳曰,允。
又以兵曹言啓曰,前慶尙監司金大根狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
又以兵曹言啓曰,宣薦內禁衛取才三技入格別單及宣·部·守三薦參上武臣前銜作散人別取才入格矢數·落仕年條·居住薦名,各其名下懸註以入之意,敢啓。傳曰,知道。
又以兵曹言啓曰,因平安兵使李定鉉狀啓,鐵箭武士安州閑良李潤蕃·邊啓達,該院長率領齊到矣。臣進詣南別營更試,則抄上二人中閑良邊啓達,雖未及本道試取之步數,優過一百五十步,別單書入之意,敢啓。傳曰,知道。
又以兵曹言啓曰,嶺南抄上武士更試事,纔已啓下矣。及夫開場,無一人來待,不得如例試取,而不待委折,關問該道臣處之意,敢啓。傳曰,知道。
趙獻永,以濬川司言啓曰,本司都廳御營廳別將李觀熙改差,代以訓鍊都監別將柳相鼎差下,使之察任,何如?傳曰,允。
上在昌德宮。停常參·經筵。
藥房副提調金輔根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
以大司諫李源達,正言黃鍾顯,掌令李昌廷牌不進罷職傳旨,傳于金炳奎曰,只推。
金炳奎啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷牌不進,監察茶時之意,敢啓。傳曰,知道。
傳于金輔根曰,兵工換房。
傳于金輔根曰,大臣·備局堂上引見。
傳于朴齊憲曰,呈告弘文提學許遞,前望單子入之。
弘文提學前望單子入之,趙鶴年落點。
傳于朴齊憲曰,明日翰林召試,仁政殿命官爲之。
朴齊憲啓曰,翰林召試,明日命官爲之事,命下矣。領監事以下館閣堂上,竝待開門命招,何如?傳曰,允。
吏曹口傳政事,以李元會爲北靑府使。
趙獻永啓曰,卽者吏曹郞廳來言,漣川縣監丁秀敎,陽智縣監崔鏶,靑陽縣監金尙鉉,當爲署經,而兩司不備,不得署經云。除在外外,未肅拜人員,竝卽牌招,以爲備員署經之地,何如?傳曰,允。
兵曹口傳政事,副護軍單趙秉夔。
朴齊憲,以弘文館言啓曰,應敎洪羲宗,校理李升洙,副校理朴文鉉,旣有只推之命,竝卽牌招察任,何如?傳曰,允。
以應敎洪羲宗,校理李升洙牌不進罷職傳旨,傳于朴齊憲曰,只推。
趙獻永,以吏曹言啓曰,今日次對入侍時,未下直守令,使之不多日內辭朝,上京守令,一體催促下送事,允下矣。自臣曹催促,則未下直守令北靑府使李元會,扶安縣監金元植,俱以爲今二十四日辭朝云,漣川縣監丁秀敎,陽智縣監崔鏶,靑陽縣監金尙鉉,俱未署經,待署經催促辭朝,而上京守令大興郡守崔遇亨,今二十日下去云,瑞山郡守尹載善,今二十四日下去云,密陽府使李壔,以省掃事,時在忠淸道忠州地云,斯速還官之意,發關知委於該道道臣處,而通津府使姜彜五,身病猝重,不得下去云,寧海府使趙命夏,親病沈重,不得下去云。其身病·親病旣如是,則有難强令還任,通津府使姜彜五罷黜,寧海府使趙命夏改差,何如?傳曰,允。
朴齊憲,以山陵都監儀軌廳言啓曰,本都監儀軌郞廳金尙鉉,移拜外任矣。其代,以廣興倉主簿趙應和差下,使之察任,何如?傳曰,允。
又以承文院都提調意啓曰,院寫字官前銜金東弼·金載儉·皮相說·林漢雋·白有榮·李亨謨·金淳·李容懋·全墉·崔應夏·趙益榮·朴容夏陞實代,肄習李鼎桓·李昌祿·劉昉祜·趙永基·崔德在·朴起昌·李宗懋·趙基完·康載暹·林漢周·郭元淳·田得龍,依例陞補,付軍職冠帶常仕,閑良金禮中·全在平,童蒙朴壽男·趙郁基·朴胤成·安盤石·金乭伊·全貞哲·趙基憲,筆才頗有成就之望,屬于本院肄習,使之鍊業,何如?傳曰,允。
金輔根,以兵曹言啓曰,五衛將申在良前任晉州營將,李行潤前任全州營將,徐有恕前任忠州營將,金一求前任三陟營將,忠翊衛將李鶴周前任平安監營中軍,忠壯衛將韓承烈前任咸鏡監營中軍,俱在任所,上來間該廳番次苟艱云,竝改差,何如?傳曰,允。
又以都摠府言啓曰,副摠管洪祐喆,以文臣堂下朔試射試官,訓鍊院晝仕出去之意,敢啓。傳曰,知道。
又以司僕寺一二提調意啓曰,分養馬故失瘦瘠不馴守令,每於畢上納後,依法典施罰,而有赦令,則例皆蕩滌矣。今年所納分養馬有頉邑,現告成冊,今始來到,而係是宥旨前事,何以爲之?敢稟。傳曰,蕩滌。
吏曹啓目粘連,觀此弘文館修撰李鍾浩上疏,則以爲,臣父年今七十二,母年七十五,篤老疾病,家又貧寒,醫藥尙矣無論,菽水亦患不繼,私情到此,不勝切迫。伏乞聖慈,仰稟東朝,特命選部,畀臣一小縣,得遂便養之願亦爲白有臥乎所,李鍾浩之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓依回啓施行爲良如敎。
昌寧尉金炳疇疏曰,伏以居諸迅駛,孝定殿虞·卒奄過,仰惟聖慕皇皇,益復靡逮。仍伏念臣家運險釁,獲戾神明,頃遭喪明之慼,繼又祖母見背,喪威震剝,精魂遁褫,奄奄床玆,無復生意,遂未能盡瘁於終事之地,哀霣弸中,情禮俱觖,臣罪至此,無以自贖。因封之日,僅能力疾擔舁,趨詣陵下,而觸冒風寒,病證越添,徑還私次,屢日委痛,忽地昏窒,幾殊厪甦,眞元大脫,症形危惡。以此貌樣,復起爲人,不可以時日期,享官之銜,虛縻在身,悚蹙之極,若添一病,玆敢據實鳴號於嚴廬之下。伏乞聖慈,俯垂鑑諒,仰稟東朝,將臣所帶享官之銜,亟命減下,以卒生成之澤,仍治臣瀆擾之罪,以嚴邦紀焉。臣無任云云。答曰,省疏具悉卿懇。愼節奉慮,所請依施。仍傳曰,此批答,遣史官,傳諭。
修撰李鍾浩疏曰,伏以臣姿本鹵下,學未通方,倥倥然百不猶人,而幸際明時,偏蒙聖恩,除旨聯翩,眷遇隆重,臣是何人,得此於一初淸明之政也?榮耀已極,報答無地。伏睹我殿下,誠心典學,日開講筵,此誠致治之要,作聖之基也。夫帝王之學,必以讀書爲貴者,文·武之政,布在方策,堯·舜之道,昭垂典謨,精一之心法在玆,損益之制度可徵。是以循序致精,以極其思辨之功,居敬持志,以躋乎誠正之域,而講究義理,涵養德性,不以機務之繁而有所撓奪,不以宴安之私而或致作撤,則新而又新,聖而益聖。此殷宗之時敏而終至於厥修乃來,周成之將就而自底乎緝熙光明者也,豈不休哉?惟殿下克念終始之義,毋忽敬怠之訓,而又妙選文學之士,旁招遺逸之賢,日侍左右,討論經術,以盡薰陶啓沃之責,則端本出治,誠不外於是矣。顧今日經筵之任,其重若是,而臣以無似,混被誤恩,謏寡無聞,旣非論思之才,涓埃不報,徒積尸素之愧,每懷慙悚,靡所容措,遑敢自處,而經幄之臣,援故事而陳私情也哉?第念臣父年今七十二,母年七十五,篤老疾病,家又貧寒,醫藥尙矣無論,菽水亦患不繼,私情到此,不勝切迫。夫孝理之推,王政所先,專城之養,人子至願。今若徒知嚴畏,不敢一陳所懷,則是臣自外於父母之天,玆敢不避干瀆,冒暴衷懇。伏乞聖慈,仰稟東朝,特命選部,畀臣一小縣,〈俾遂〉便養之願,以伸烏鳥之情,不勝幸甚。臣無任云云。省疏具悉。疏辭,令該曹,稟處。
己酉十二月二十日午時,上御熙政堂。大王大妃殿垂簾,藥房入診,大臣·備局堂上引見入侍時,副提調金輔根,假注書李在聞,記事官崔致權,別兼春秋閔致庠,待敎李秉文,假注書權應夔,事變假注書李杓,領議政鄭元容,刑曹判書徐左輔,禮曹判書成遂默,兵曹判書尹定鉉,吏曹判書李憲球,同知中樞府事洪鍾英,行護軍柳相弼·徐相五·徐憲淳,行訓鍊院都正李景純,以次進伏,醫官金珪·李鎭夏·卞鍾鉉·李琬,進伏楹外訖。上曰,史官分左右。元容進前奏曰,日氣更寒,而今朝則頗淸明,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,主上諸節,感症常有餘氣,咳嗽不至甚劇,而食飮頗厭進矣。元容曰,寒燠不調,外間輪感盛行,此時益加調攝爲好,感症尙未快勝乎?上曰,差勝,而餘氣則有之矣。輔根曰,醫官等待,使之入診,何如?上可之。珪等以次入診訖,奏曰,脈候左右三部調均矣。大王大妃殿曰,不必議進湯劑乎?珪等曰,前進湯劑是調痰之劑,不必多進矣。元容曰,若有滯症,則不可不進消導之劑,只有感症,則不宜多進和解之方,勿爲觸冒外氣而稍加保嗇,則自當復常矣。大王大妃殿曰,左相何不入來乎?元容曰,聞曉患滯病,且脚部之症又添,不得進參,提調亦有病,時日內無以起動。今日診筵,只有副提調,藥院事誠苟艱矣。輔根曰,藥院入診,史官·閣臣命先退,何如?上曰,唯。元容曰,支勅大事也,甚爲憧憧,順爲經過,誠幸矣。聞象胥輩言,則皇上於東國事,大爲憂慮,及見奏文謂曰,新王年歲長盛,東國其無憂矣。派勅時原望單外,特差以送,且飭省弊之節,今番兩勅之款曲平順,亦體皇意而然矣。大王大妃殿曰,皇上之軫顧我國,若此之至,誠爲感幸矣。元容曰,臣之請行茶禮也,以私禮請接,故入見則兩勅會坐,先置筆硯於前,書示曰,貴國王氣宇宏深,洵爲蒼生之福。又言曰,國王有大造化氣像,福氣有長遠之像,萬萬欽頌。副勅書示曰,國王受封之日,天氣淸和,人心歡忭,將此歸奏,則皇上必爲喜悅云云。臣伏見登極日·郊駕日,日氣每淸佳,霖節則雨收,寒節則旭溫,天心之悅豫可想矣。昔皇明太祖御極之日,史官以是日淸明特書之,蓋占民心於天象而然也。今殿下之仰答悅豫之天心,俯副愛戴之民情者,惟在於爲政,而爲政之本,卽學問也。近日雖因事故與感候,雖不得開講,而雖燕居中,晝夜必親簡編焉。上曰,副勅多製詩篇云,然乎?元容曰,上·副勅俱多吟詠,而詩篇之中,多贊我國文明之象,山川之勝矣。副勅又以七律,寓頌禱之意,書揭宴享廳,厚意誠可感矣。大王大妃殿曰,次對爲之。元容曰,寧越府使朴宗休上疏批旨內,軍糴之弊,一至此極,爲越民難保之端,則不可不軫念,令廟堂從長稟處,期有矯捄之方事,命下矣。取見其疏本,則以爲,本府自經壬·癸荐歉,還穀欠逋,軍丁減縮,故詳覈逋簿,則吏奴逋爲一千九百六十石零,不計時月,極力完充,而至於民逋三千九百九十六石零,都是流亡,無處可徵,陳棄穀一千四百四十一石,腐朽成塊,無異虛錄,而軍丁案付爲一千八百三十五名,只以二百餘戶應役,則一身疊徵,多至四五,若不及今釐革,民無以支保,另講措劃,特下處分爲辭矣。越州以關東名邑,且奉陵寢,朝家之所軫恤,前後惠澤,非不曠絶,而第緣土瘠穀貴,民無恒業,少遇歉荒,輒爲移散。一自壬·癸荐饑以來,山田不菑,峽戶多流,糴簿則未捧而虛耗徒滋,伍籍則多闕而疊役轉繁,浸浸至於矯捄無方,牽補沒策之境。司牧之地,不忍坐視民隱,而仰冀朝廷之措劃者也,不得不有一番更張之政。然若因逋而遂行蠲蕩,則糴法無以振擧,如按簿而必欲準充,則民勢無以支保。其中麤穀千餘石之陳腐等棄者,當初冒捧,中間積置,莫非監守之罪,而又許其蕩,則來後開弊,有甚於虛錄,不宜遽許。然目下事狀,難責常例,姑令文簿中減錄,而至於吏奴逋一千九百餘石,使之定期準捧。流戶逋三千九百餘石,豈可混歸之於指徵無處乎?其中可捧與難捧,必存區別。軍丁之可以永減與權減者,可以移送與還送者,斟量事勢,講究措施之方,專在道臣籌度之,如何?更令消詳條列,具意見修啓,以爲稟處之地,何如?上曰,依爲之。大王大妃殿曰,穀不可食,則何以爲穀乎?積置亦無益矣。逋戶旣無可捧之處,而徒錄虛簿,何用之有?不如蠲蕩之爲好,而旣令廟堂從長施措,則自廟堂區處,好矣。又令道臣論啓,則道臣有何可施之策乎?元容曰,然矣。雖道臣,畢竟請蕩之外,豈可完捧於無徵之處乎?然而似此虛逋之邑甚多,若皆許蕩,則是亦難繼之道,其在愼重之道,又請令道伯更査以聞矣。元容曰,畿營公都會及廣州都試·都會,以迫歲開場之難便,道·守臣俱請退行於明年事,令廟堂稟旨,分付矣。畿甸則列邑連有勅務,廣州則守臣間有身病,試事尙未得設行矣。見今歲色逼除,勢難趁期擧行,且退行合設,亦多已例,京畿·廣州都會·都試,竝依狀請退行之意,分付,何如?上曰,依爲之。元容曰,江華潛邸舊第,卽龍興之基也。慶毓祥發之地,宜爲臣民所愛敬貴重,而事體所在,不可使土民尋常居處,定官屬處於外舍,而本第則謹爲守護之意,分付守臣,恐好矣。大王大妃殿答曰,龍興之地,所重自別,大臣所奏,允合事體,令守臣各別守護,可也。元容曰,向於京畿年分回啓中,積城城餉穀,姑爲捧留本縣之意,蒙允行會矣。諸處城餉,本爲陰雨之備,而守城非常有之事,昇平好時,此爲殘民難支之苦瘼,故距山城百里外之邑,則例不受餉穀。積城之南一面,距北漢爲百里地,當初城餉分排時,以三十石穀,只分於南面居戶,及至乙亥大歉,請貸城餉四百石,分給一邑,其後仍爲春受冬納之例,因循尙未復舊,大爲殘縣難支之弊。聞北面則爲二百里之遠,而踰紺岳之坂,越北江之流,轉輸之艱,十倍出米,而實係元定之外,故尤爲冤歎。本穀分條爲二百石餘,則耗穀當爲數十石,似此零星,在山城無補有無,而在本縣,關興替之機。此後餉穀,永爲邑留,耗穀,以詳定作錢輸送,著式施行似好,故敢達矣。上曰,依爲之。元容曰,臣每見都政時登筵大臣,以擇守令爲第一義,勤勤陳奏,而自上每嘉納。然過政後,未有見對揚之實效,卽不過京察時一條好題目語而備例之文具也。然而細究其實理,則爲國之道,莫先於治民,治民之道,莫先於司牧之官。此是渴飮飢食之一理也,不可以無效而止之,亦不可以文具而廢之也。今臨大政,登前席而何可不以捄時之實理仰陳乎?今之言者,輒云守令不可擇,蓋謂品式序陞之不可越也,階次初除之無所稽也。此果出於習俗之不能擺脫,而苟使秉銓之臣,一心公平,如鑑如衡,較長短而度輕重,則序陞之中,亦視聲績之淺深,初除之時,且探才器之能否。勿以分排爲念,勿以顔私爲拘,惟盡心於王政國體,惟存念於邑弊民瘼,則注擬之際,雖不能一一盡擇,而必有此善於彼,不中不遠之效矣。且念初仕,卽百里之程也。旣播乃穫,當培其本。懷器抱才之沈淪無聞者,多在於僻鄕窮村寒門冷族之間,蒐羅之政,宜先訪此。其於風勵作興之助,亦足以賁飾初元之治象,此意另加申飭於兩銓,何如?大王大妃殿答曰,大臣所奏甚好,吏兵判勿以文具例飭知之,益加公平之心,自守令至初仕,各別擇差,以爲對揚初元之政,可也。元容曰,臣前以守令別薦合錄中,多點人甄復之意,筵請矣。間因元仕及虛司果未盡區處,尙未得擬差云,此事專出於爲民,則何可徒守格例,廢却不行乎?大政尤爲自別,元窠雖云不敷,以一兩人次第區處,則非惟緊於需用之道,亦足爲奬勸之政,此意,分付銓曹,何如?上曰,依爲之。大王大妃殿曰,近來則果無補賑人之未區處者乎?屢豐之餘,似無積滯者矣。元容曰,近年屢豐,似無補賑人之至今淹滯者矣。元容曰,聞今番郊館動駕時,多有鳴金訴冤之人云,問秋曹則多是殺獄請査之案矣。夫寬刑恤獄,卽聖世人民之大政,故程子曰,君子於天下之事,無所不盡其忠,而議獄緩死,最其大者也。蓋議獄緩死,本著中孚之象,而議者,究其可原也,緩者,求其可生也。釋之者曰,議而又議,緩而又緩。求其出而不可得,然後入之,求其生而不可得,然後死之,以至誠孚信之志,存至仁惻怛之意。雖以西京言之,其初禁網疎而漢業興,其末死獄繁而漢業衰。漢刑法志,引孔子之言曰,古之聽獄者,求所以生之,今之聽獄者,求所以殺之。惓惓致意者,深誅其獄吏之以刻爲明,而害歸於國,此實後世之龜鑑,而猗,我正廟朝,每行審理,多所宥釋,此羲易不留獄之訓,而書經疑惟輕之義也。非惟百姓之沒世不忘,亦宜後王之監先無愆,伏願以寬恤刑獄,長留聖念,以爲導和迎祥之本焉。今此呼冤之諸狀,未知其果皆冤枉,而亦必有橫罹而不得伸者矣。一或有當伸而久繫者,則是豈聖人哀矜之意乎?京獄則令秋曹三堂課日會坐,閱簿詳査,如有可原之端,可生之情,卽爲具啓,外道則行關知會,使之趁速査究,這這修啓之意,另加申飭,何如?大王大妃殿答曰,今番前後郊館動駕後,擊錚鳴冤之民狀爲多,雖未知狀中本情之何如,而心焉哀矜,欲送示大臣而未果矣。刑獄之久滯,果極矜悶,秋堂逐日審理,會坐詳査,十分中苟有一二分可原之端,則以傅生之意,論理草記,此意亦行關外道,可也。大王大妃殿仍謂主上曰,大臣此奏甚好,人主之所當銘念者也。主上一一詳聽而長留中心,好矣。仍敎曰,秋判進前。左輔進伏。大王大妃殿曰,刑獄,人命攸係,仁人用心之道,豈可一毫泛忽乎?俄有所賜批者,須體予惻怛之至意,逐日會坐,詳閱求生於必死之中,苟有一分可疑之端,則須思傅生之道,欽恤哀矜,勉勉擧行,以爲對揚一初之德化,可也。仍敎曰,予心則常有惻怛之念,而有何效乎?元容曰,慈聖雖居深宮,平日仁慈之心,雖遐鄕愚民,無不知之,故皆愛戴如慈母矣。浹洽者深,固結也厚,故近雖國運屯否之時,衆心晏然,國勢不撓者,皆我慈聖一心仁慈之功也。仍奏曰,天地之大德曰生,在時爲春,在德爲仁。君而仁則爲聖君,人而仁則爲聖人,仁政之中,刑獄爲大,一或冤枉,豈不干和乎?眞德秀之言曰,人主處廣廈之中,若念及於小民之被罪困苦,則此念一動,已爲神明所鑑而降福云。刑獄之當恤,有如是矣。漢高帝約法三章而創業,光武戒勿害民而中興,雖一政一言,有寬民愛民之志,則其效廣於天下,伏願殿下,常存是念焉。上曰,好矣。存此心,然後民可以安矣。元容曰,向以勳府堂上之艱乏,筵請擢差,而伏承無論蔭武,可合人考例同差之慈敎矣。府例亦有可據,安東府使尹穳,僉知韓容鼎,竝特加一資,勳府堂上差下,仍察有司之任,何如?上曰,依爲之。元容曰,前上土僉使李希濂,考朔俱滿之後,因犯越事,被罪降資云。此與私罪有異,似此經勘之人,筵稟復資,多有已例,故敢達矣。上曰,依爲之。元容曰,前右尹沈宜冕,當爲貤贈,而所後祖無以加施,依近例移贈於本生家,喬桐水使金相宇,同知白能洙榮贈,亦爲移施於本生家爲宜,故敢達矣。上曰,依爲之。元容曰,邑務民事,臨歲尤不宜少曠,未下直守令,使之不多日內辭朝,上京守令,一體催促下送,何如?上曰,依爲之。元容曰,前月諸大臣登筵時,承旨以日記中存刪事,有所奏,而權判府事錯認以事關絲綸間文字,請質疑於大臣,故伏承時原任大臣同爲看覽之慈敎矣。筵退後聞之,則非絲綸文字也,疏啓之已爲刪洗者也,無可更覽,故置之矣,敢此又達事狀矣。大王大妃殿曰,其時予亦因大臣所奏而意有所重者,使諸大臣覽之矣。今聞之則大臣別無可覽者矣。大王大妃殿曰,予以今番迎勅時事,欲向大臣一言矣。近來紀綱解弛,凡百事爲,固多應文之具,而至於上國勅使之迎接,何等重大乎?今番以勅具事,前後飭敎,不啻申複,至有面諭於堂上之擧矣。畢竟擧行,若是慢忽,而使貽羞之事,在於闕中。以常情推之,名曰大賓,而不布一席,使之坐立於土上,則豈有如許體貌,而揆以人情,孰不起怒?勅使寬厚掩過,雖無事經過,是豈禮接之意,而勅使心意,豈不認以駭怪乎?勅使若起怒,則當何許貌樣乎?皆以不生頉爲幸,而予意則若生頉,則亦固無妨,豈不爲日後警惕乎?雖多日之後,若思到則不覺顔自發騂矣。其前若一番看檢,則豈至於此乎?都是慢忽之致也。雖云經費之操切,凡接大賓,何可一以省減爲事乎?如此也,故凡事不欲申飭,雖飭有何效乎?誠不勝寒心矣。元容曰,此事則亦不關於經費邊事矣。招都監吏問之,則前期捧甘於各司,又爲申飭,而皆認以按例擧行。且此是意外之事,故堂上亦知以例爲等對,未及送人看檢。事勢則雖如此,而竟未免失待者,果爲歉悚矣。大王大妃殿曰,闕內擧行若此,則外他凡百,可以推知,外道擧行,尤可知也。元容曰,兩西則鋪陳與支供,皆有一定之例,諸邑慣習於接對,且儐使道伯及守令,屢經看檢,少有未備,則爲上司執頉,故果無失儀之端。雖以禁辟一事言之,民畏官令,果不至有鬧雜之弊,而但京中之禁辟最難矣。然而今番則頗靜肅云矣。輔根曰,諸宰奏事。左輔等曰,無所懷矣。輔根曰,玉堂所懷奏之。仁㘽曰,伏以臣學術空疎,見識鹵莽,雖不敢以見職自居,竊有區區所懷,敢此仰達矣。臣竊伏睹我殿下,睿知天縱,令聞日彰,自開講筵以來,至于今召對·進講,恒以惟日爲課,恐或暫時間斷。殿下之於學,若是其誠且勤矣,臣固欽仰萬萬,而第伏念誠勤二字,雖爲爲學之大本,苟不能深思而力行,則徒有誠勤之名,而難望誠勤之效。何謂乎深思?一篇而求一篇之旨義,一句而求一句之旨義,不但誦讀而已也,必也探賾蘊奧,弗得弗措,是謂深思也。何謂乎力行?今日而究今日之所學,明日而究明日之所學,不徒講討而已,必也眞實踐履,弗篤弗措,此乃力行也。雖曰思之,思之不深,則何以達其理乎,雖曰行之,行之不力,則何以廣其業乎?是故鄒經曰,思則得之。此得於深思之謂也。中庸云,利而行之。此利於力行之義也。然則學而致思者,將以施諸所行也,學而致行者,將以實諸所思也。此可見聖門之學,必以思與行二者,謂之達體用而互資益矣。今我殿下,其於講學之道,旣已致誠而致勤,若復克念在玆,存此誠於深味愼思之際,自强不息,存此勤於着力躬行之地,細繹乎天人性命之原,而所思者極其精密,體驗乎日用施爲之間,而所行者極其彊勉,以至於深造之妙,用力之久,則自然心與理相涵,而不覺其融會貫通,習與事相熟,而漸見其左右逢原,凝道作聖之工,發政制治之本,端自於此矣。其間停講,已踰數日。數日姑舍,雖一日停止,猶爲顒閔,不無寒曝之歎,伏願特加深思,以爲力行之道焉。上曰,所奏當體念矣。輔根曰,今日賓對,兩司無一人進參,事甚未安。違牌諸臺竝推考,何如?上曰,依爲之。出擧條上命大臣先退,又命史官就座。仍命退,諸臣以次退出。
上在昌德宮。停常參·經筵。
金炳冀啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷傳旨未下,監察茶時之意,敢啓。傳曰,知道。
金輔根啓曰,左承旨鄭基世,右承旨金炳冀,今日不爲仕進,竝卽牌招,何如?傳曰,允。
金炳冀啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
傳于金炳奎曰,右副承旨許遞,前望單子入之,待下批牌招察任。
承旨前望單子入之,尹穳落點。
朴齊憲啓曰,右副承旨尹穳,時在慶尙道安東府任所,斯速乘馹上來事,下諭,何如?傳曰,許遞,前望單子入之。
承旨前望單子入之,李孝淳落點。
傳于朴齊憲曰,翰林召試,取四人。
傳于朴齊憲曰,科次入侍。
吏曹口傳政事,檢閱單趙秉學。
傳于朴齊憲曰,明日都堂錄爲之。
以全羅監司南秉哲狀啓,光州牧民家失火事,傳于朴齊憲曰,當此窮沍之節,民家之一時燒燼,如是夥多,至於八十餘戶,聞甚驚慘。元恤典外,別加顧助,趁卽結搆奠接,無有一民當寒失所棲遑之弊事,廟堂各別措辭,分付。
以全羅監司南秉哲狀啓,高山縣民家失火事,傳于朴齊憲曰,當此寒節,民家失火,若是夥多,聞甚驚惻。元恤典外,別加顧助,結搆奠接之意,廟堂措辭,分付。
金炳冀啓曰,卽者義禁府都事來言,時囚無得過三日滯囚,曾有定式矣。時囚罪人金膺根·權宅夏·鄭學權·李義明等,當爲議處,而判義禁趙冀永呈辭受由,次堂例不得擧行云,何以爲之?敢稟。傳曰,次堂擧行。
傳于金炳冀曰,呈告判義禁許遞,前望單子入之。
傳于朴齊憲曰,吏兵批歲抄點下者,依例捧傳旨。
大王大妃殿,傳于金炳冀曰,遠竄罪人趙雲卿,遠配罪人柳宜貞,投畀罪人李濟達·金昌秀·林翰洙,定配罪人林永洙·趙龜植·李鼎顯·金應均,竝放送。
以左承旨鄭基世牌不進罷職傳旨,傳于朴齊憲曰,只推。
以大司諫李源達,掌令李昌廷牌不進罷職傳旨,傳于金炳冀曰,只推。
金炳冀啓曰,守令署經事,命下矣。大司諫李源達,掌令李昌廷,旣有只推之命,竝卽牌招,以爲備員署經之地,何如?傳曰,允。
以大司諫李源達,掌令李昌廷牌不進罷職傳旨,傳于金炳冀曰,只推。
朴齊憲啓曰,守令署經事,命下矣。大司諫李源達,掌令李昌廷,旣有只推之命,竝更牌招,以爲備員署經之地,何如?傳曰,允。
朴齊憲,以吏曹言啓曰,密陽府使李壔,以省掃事,受由於忠淸道忠州地云,故斯速還官之意,自臣曹纔已啓稟行會矣。卽接該府使呈狀內,矣身今方還第,親病沈重,不得下去云。其親病旣如是,則有難强令還任,改差,何如?傳曰,允。
又以吏曹言啓曰,忠淸道都事李澤,慶尙道都事卓碩行,全羅道都事羅時鏞,除拜後過限未肅拜,竝改差,何如?傳曰,允。
金炳奎,以弘文館言啓曰,應敎洪羲宗,校理李升洙,旣有只推之命,竝卽牌招察任,何如?傳曰,允。
金炳冀,以兵曹言啓曰,今十二月二十一日,武臣賓廳講書日次,而翰林召試相値,不得爲之之意,敢啓。傳曰,知道。
又以義禁府言啓曰,遠竄罪人趙雲卿,遠配罪人柳宜貞,投畀罪人李濟達·金昌秀·林翰洙,定配罪人林永洙·趙龜植·李鼎顯·金應均,竝放送事,承傳啓下矣。平安道定州牧遠竄罪人趙雲卿,順安縣定配罪人趙龜植,咸鏡道慶興府遠配罪人柳宜貞,全羅道茂長縣投畀罪人李濟達,興德縣投畀罪人金昌秀,沃溝縣投畀罪人林翰洙,任實縣定配罪人金應均,慶尙道安東府定配罪人林永洙,柒谷府定配罪人李鼎顯等,竝放送事,分付各該道道臣之意,敢啓。傳曰,知道。
行咸鏡監司朴永元疏曰,伏以日月不淹,喬封永閟,奄已卒哭,伏惟聖情哀慕,益無逮及,瞻望號泣,不勝隕塞悲係之至。第臣有區區微懇之不容已者,庸敢具牘馳聞。臣之兼帶閣銜,訖可休矣,間嘗一籲,乞解於先大王在宥之時,而未蒙恩許,遂乃嚴不敢更瀆。旣又遠滯藩寄,遭値哀遑,荏苒至于今,若到歲改,首尾將爲七年,歷考閣中故事,從未有如此久叨者。況臣虛縻瘝曠,一往支離,臣安得不瞿然悚愧,思所以控實蘄幸也哉?伏乞聖明,俯垂諒察,將臣內閣提學之任,亟賜遞免,以幸公私,千萬大願。臣無任云云。答曰,省疏具悉。所請依施。
平安監司洪鍾應疏曰,伏以臣之父母墳山,在於京畿仁川地,而暮秋乞暇,獲蒙恩由,克伸攀柏之情,遂行焚黃之禮,榮侈泉壤,光動鄕里,恩寵攸及,感淚每先。今又浿闑銜命,陛辭不遠矣。旌纛啓行,縱爲一身之榮,鼎茵貽養,莫逮九原之邃。顧臣今日情事,益不勝風樹之慟,而矧玆納節之前,無非曠掃之日,關·河路遠,霜露愴增,敢恃孝理,控章仰籲。伏望聖慈,特賜臣蹔暇,得以往來,俾伸至情焉。臣無任云云。答曰,省疏具悉。卿其往省焉。
知義禁李鼎臣,同義禁南性敎·金萬根等疏曰,伏以臣等卽伏見喉院啓辭批旨下者,有時囚罪人等議處,令次堂擧行之命矣。王府議讞,事體嚴重,元無次堂替行之事,揆以法例,奉承無路,玆敢聯陳短章。伏乞聖明,仰稟東朝,亟寢成命,以存公格,不勝幸甚。臣等無任云云。答曰,省疏具悉。次堂旣無擧行之例,則成命還寢。
己酉十二月二十一日未時,上御熙政堂。科次入侍時,同副承旨金炳奎,假注書權應夔,記事官金龍翼,別兼春秋閔致庠,領議政鄭元容,弘文提學趙鶴年,同春秋洪羲錫·鄭㝡朝,對讀官副校理睦仁㘽,修撰李鼎信,以次進伏訖。上曰,史官分左右。元容進前奏曰,朝有霜意,而日候少解,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,今日則厭進咳嗽之證,比昨,何如?上曰,厭進則較勝,而咳嗽則尙有餘氣矣。元容曰,試券等待,科次,何如?上可之。元容曰,取四人,而又有預差一丈矣。上曰,唯。元容曰,試券,命對讀官讀奏,何如?上曰,一丈讀奏三四句,可也,鼎信·仁㘽各讀奏二丈訖。元容曰,四丈皆書等三下,而第以一二三四,何如?上可之。元容曰,命承旨讀奏祕封,何如?上可之。炳奎讀奏祕封,取趙秉學·成載瑗·鄭健朝·金炳溎四人。元容曰,預差一丈,則書等次上,何如?上可之。致庠曰,左右史不可不備,召試被選人趙秉學,令該曹檢閱口傳單付,何如?上曰,依爲之。致庠曰,時政記纂修事緊,被選人付職後,使之署前行公,何如?上曰,依爲之。元容曰,時政記自是右史所掌,而史銜至重,故古法以被選人,可否於館閣詢同,然後方許行公,是之謂署經,而下番不可暫闕,故請署前行公者,亦本館之規例矣。上曰,唯。元容曰,今日亦無召對之命,似緣感候未復而然矣。上曰,今日欲爲之矣,尙有喉痰,妨於作聲讀書,故未能爲之矣。元容曰,姑竢快復常度,然後進講恐好,而淸燕之中,消遣之方,莫過於書。繙閱書冊,日知古人之事蹟,而亦無妨於節宣矣。上曰,唯。命大臣先退,史官就座。仍命退,諸臣以次退出。
上在昌德宮。停常參·經筵。
李孝淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
又啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷傳旨未下,監察茶時之意,敢啓。傳曰,知道。
又啓曰,左副承旨金炳冀,今日不爲仕進,卽爲牌招,何如?傳曰,允。
傳于李孝淳曰,召對爲之。
傳于金炳奎曰,自明日進講爲之。
戶曹判書前望單子入之,金學性落點。
鄭基世啓曰,新除授戶曹判書金學性,方在罷散中,何以爲之?敢稟。傳曰,敍用。
判義禁前望單子入之,趙冀永落點。
金炳冀啓曰,開坐事,命下矣。新除授判義禁趙冀永,卽爲牌招,何如?傳曰,允。
吏曹,議政府·吏曹·館閣堂上,同議弘文錄揀擇三點,李莊緖·吳正秀·李基周·李貞夏·許傳·李凝祥·李又新·張仁遠·李寅夔·姜冕奎·柳來駿·金世鎬·韓敬源·尹禹錫·李承益·高性鎭·朴昇壽·宋謙洙·洪鍾雲·閔致庠·李秉珪·趙文和·南秉吉·徐相鼎·徐翼輔·姜㳣·曺錫輿·申錫禧·李興敏·黃鍾顯·朴珪壽·李亮信。
以大司諫李源達,掌令李昌廷牌不進罷職傳旨,傳于李孝淳曰,只推。
金炳冀啓曰,守令署經事,命下矣。大司諫李源達,掌令李昌廷,旣有只推之命,竝卽牌招,以爲備員署經之地,何如?傳曰,允。
以大司諫李源達,掌令李昌廷牌不進罷職傳旨,傳于金炳冀曰,只推。
金炳冀啓曰,守令署經事,命下矣。大司諫李源達,掌令李昌廷,旣有只推之命,竝更牌招,以爲備員署經之地,何如?傳曰,允。
朴齊憲,以吏曹言啓曰,今日本曹開坼坐起時,考見各道褒貶啓本,則金山郡守柳道宗,以惜未節嗜爲目,平海郡守柳之奫,以進胡加排爲目,義城縣令洪翰周,以積弊旣痼,良手亦苦爲目,懷仁縣監金長遠,以苟勉差强爲目,奉化縣監崔虎文,以差欠果斷爲目,沃溝縣監趙存弼,以臨民御吏,䙡在見重爲目,務安縣監李鼎民,以民愚而神,難以智誘爲目,長水道察訪彭繼容,以郵卒多怨爲目,濟原道察訪崔致常,以外驛宜恤爲目,獒樹道察訪承鎭泰,以宜辨驪黃爲目,則俱宜置下考,而置諸中考,殊無嚴明殿最之意。四道道臣,竝推考警責,上項七邑守令·三驛察訪,竝罷黜,何如?傳曰,允。
李孝淳,以兵曹言啓曰,新除授忠淸兵使鄭日永戶奴呈狀內,矣上典身病猝重,時月之內,萬無登途赴任之望云。實病旣如此,則不可强令赴任,改差,何如?傳曰,允。
金炳冀,以義禁府言啓曰,保放罪人金膺根,還囚議處以入,而病勢一向未差,仍爲保放之意,敢啓。傳曰,知道。
義禁府照目粘連,向前金膺根·權宅夏等亦,支勅凡節,固當審愼,而鋪陳等物,未卽備待,罪著溺職,難免重勘,竝只以此照律,何如?判付啓依允。又照目,向前李義明·鄭學權等亦,該邑還逋穀之恰爲萬餘石之多,而前後所捧,未免零星,分等勘罪,新有定式,竝只以此照律,何如?判付啓依允。
己酉十二月二十二日未時,上御熙政堂。召對入侍時,參贊官李孝淳,侍讀官李維謙,檢討官李鍾浩,待敎李乘文,假注書權應夔,別兼春秋徐翼輔,記事官趙秉學,各持小學第三卷,以次進伏訖。上曰,史官分左右。上曰,上番讀之,維謙讀自淮南子,止養志也。上曰,文義奏之。維謙解釋章句訖,奏曰,事親之道,養志居先,苟非養志之道,雖日用三牲之養,職不過口體之末養而已。曾門酒肉,均之爲事親之具,而將撤請與問,有曰無之間,子道之隆殺可知。是故上章之行無專制,事不由己者,皆出於養志之意也。孝子之事親,和氣愉色,洞洞屬屬,如執玉恐墜,奉盈恐溢,臨淵恐墜,履氷恐陷,雖在造次之間,罔敢怠忽,然後可謂能盡子道,夫子亟稱周公之爲達孝者,此也。孝爲百行之源,故能盡子道,則萬善皆足,百行具備,伏願深究斯義而體行焉。上曰,下番讀之。鍾浩讀自孔子曰,止憂色何也。上曰,文義奏之。鍾浩解釋章句訖,奏曰,閔子聖門高弟,而人不間於父母昆弟之言者,以其積中著外,自近及遠,誠信藹然。雖言出於天屬之至親,人不以溢美阿好之言知之,脗然相合,自無間然,孔子稱其孝焉。老萊子彩服嬰戲者,以其行年已七十矣。或恐父母之心,憐其老而憫其衰,備作嬰兒之諸戲,娛樂親心,以博蹔時之供歡,是其至孝之藹然也。上曰,老萊子何時人乎?鍾浩曰,楚人,而年代則是春秋戰國時矣。上曰,參贊官讀之。孝淳讀自樂正士春曰善,止可謂孝矣。上曰,文義奏之。孝淳解釋章句訖,奏曰,君子之事親也,雖跬步半武之間,不敢自有其身,不徑不游,立身謹矣,不辱不羞,行己備矣,奉以全歸,免夫愆悔,方不違於孝之道矣。樂正子之數月憂色,職由於是,此乃私淑於聖門之嘉訓,深得全歸之義矣。上曰,閣臣讀之。秉文讀自伯兪,止色何也。上曰,文義奏之。秉文解釋章句訖,奏曰,凡人於笞楚之下,血肉之苦痛,夫夫之所同情,而伯兪之意,則特感傷於母力之衰邁,不逮於往日,自不覺泫然涕下,是乃孝子惻怛之至意也,故朱夫子以親怒而不作意不見色,深受其罪等語,反復三轉,而深切著明之意,自可見於言外,伏願深省焉。上曰,翰林讀之。秉學讀自公明宣,止夫子之門乎。上曰,文義奏之。秉學解釋章句訖,奏曰,此章別無敷衍可達之義矣。上曰,庭字,何義也?秉學曰,父母在於堂,故君子於親之所在,不敢斥言,而稱之以庭,如孔鯉過庭之庭字,亦斯義也。孝淳曰,今人書辭之間,稱其親則曰親庭·家庭等語,皆此意也。上讀自淮南子,止夫子之門乎二遍訖,上掩卷。維謙曰,臣向來登筵,以四聖人諱字變讀,載在英廟朝寶鑑之意,仰奏矣。退與諸儒臣講劘,則皆以爲聖諱當着處,則可以變讀,而他處則不可以字同而皆諱云。此言稱停,故更爲仰達矣。上曰,唯。仍命曰,儒臣勿爲遽退,論難前代帝王古事,好矣。維謙曰,聖問及此,臣不勝萬萬欽仰。臣於七八月間,侍講前席,仰承發問旨意,逈出尋常,日新時敏,深望典學之將就,而間緣因封,聖衷靡遑,繼値儐使,醻接多端,雖緣事勢之湊集,自致講對之久停,進講小學,纔爲三卷,下情甚爲悶然矣。第伏念爲學之方,經以爲經,史以爲緯,立志之道,莫越於經,監法之則,皆載於史,不可偏廢也審矣。夫史者,歷代事績之所記,故政法治謨,皆在於是,開卷瞭然,如身履其境,不待臣等言辭間陳達而開發聖聰,自底淹博。通古今達事理,捨是無他,伏願下詢大臣,進講則以小學,召對則以史記,庶可以裨補聖學,且長進文理之道,史勝於經矣。孝淳曰,儒臣所陳,果好矣。上曰,然則召對,以史記爲之乎?鍾浩曰,上番所奏,深得體要矣。上自唐·虞,下至宋明,聖王哲辟之事,皆在於史,苟爲貫通,可以監法理亂,可以施措政令。然召對之定以史記,則下詢於進講官,定其式例。雖非講對之時,淸讌之暇,常時進覽,恐好矣。上命史官就座,仍命退,諸臣以次退出。
上在昌德宮。停常參·經筵。
李孝淳啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷傳旨未下,監察茶時之意,敢啓。傳曰,知道。
又啓曰,左副承旨金炳冀,今日不爲仕進,卽爲牌招,何如?傳曰,允。
傳于朴齊憲曰,進講入侍。
傳于鄭基世曰,右副承旨朴齊憲,馳詣徽慶園,奉審摘奸,仍留監祭。
大王大妃殿,傳于金炳奎曰,都政,勿拘齋日,二十六日爲之。
朴齊憲啓曰,今二十六日,都目政事爲之之意,敢啓。傳曰,知道。
傳于金炳奎曰,玉堂竝許遞,前望單子入之。
玉堂前望單子入之,校理李凝祥·高性鎭,副校理朴昇壽·李秉珪,修撰南秉吉·徐翼輔,副修撰姜㳣·李興敏落點。
金炳奎啓曰,玉堂上下番俱空,事甚未安。新除授校理李凝祥·高性鎭,副校理朴昇壽·李秉珪,修撰南秉吉·徐翼輔,副修撰姜㳣·李興敏,竝卽牌招,推移入直,何如?傳曰,允。
傳于朴齊憲曰,留院公事入之。
以大司諫李源達,掌令李昌廷牌不進罷職傳旨,傳于金炳冀曰,只推。
金炳冀啓曰,守令署經事,命下矣。大司諫李源達,掌令李昌廷,旣有只推之命,竝卽牌招,以爲備員署經之地,何如?傳曰,允。如有違牌,勿爲呼望。
又啓曰,漣川縣監丁秀敎,陽智縣監崔鏶,靑陽縣監金尙鉉,諫院則雖已署經,憲府則行大司憲李敦榮,執義柳進翰,掌令姜漢赫,持平韓容悳·姜長煥在外,只有掌令李昌廷二員,不得備員署經,何以爲之?敢稟。傳曰,一司除署經。
以修撰南秉吉,副修撰李興敏牌不進罷職傳旨,傳于金炳奎曰,只推。
金炳冀,以迎接都監言啓曰,卽接伴送使謄移,則勅行自黃州離發時,上勅書出畿·海所賦詩十首,托以卽速揭板,故齊安館詩本,指揮於該牧使,其餘九首,發關於各該站及迎接都監,詩本謄書上送矣。明雪樓·輝英亭兩處所製詩原本,出給戶曹,使之模刻揭板,弘濟院所製詩原本,同爲上送于本都監,而弘濟站,卽畿營所管,原本出付該道,使之刻揭之意,分付,上項原詩,正書以入之意,敢啓。傳曰,知道。
李孝淳,以兵曹言啓曰,今十二月二十三日午初初刻十四分立春正月節改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體改火之意,敢啓。傳曰,知道。
又以兵曹言啓曰,五衛將李熙訥·林輔榮·金魯鳳,景福宮衛將安義喆,慶熙宮衛將車景喆·鄭益性,俱以病難供職,呈狀乞遞,竝改差,何如?傳曰,允。
又以兵曹言啓曰,卽接尙衣院官員牒報,則本院弓人趙殷成·羅振郁,矢人金學慶,俱爲服役二十年,造納弓矢滿千數矣。御供弓矢匠人之服役二十年,造納弓矢滿千數者,帖加成給,旣有已例,而服役年條·造納數爻,考諸該院成冊,則俱已準限,竝依例帖加成給,何如?傳曰,允。
又以禁衛營言啓曰,本營千摠李顯祐,身病猝重,勢難察任,改差,何如?傳曰,允。
又以御營廳言啓曰,本廳千摠吳致豊,身病甚重,勢難察任,改差,何如?傳曰,允。
金炳冀,以義禁府言啓曰,時囚罪人李義明,杖八十徒二年定配照律公事判付內,依允,功減一等事,命下矣。李義明,功減一等,杖七十收贖,告身盡行追奪,江原道原州牧丹邱驛徒一年半定配,而以議啓內辭意具罪目,依例發遣府羅將,押送配所,何如?傳曰,允。
義禁府照目粘連,繕工副奉事金膺根,長興奉事權宅夏等矣本府議啓內,支勅凡節,固當審愼,而鋪陳等物,未卽備待,罪著溺職,難免重勘,竝只以此照律,罪各杖八十收贖,奪告身三等,竝只私罪。奉敎依允爲旀,功議各減一等爲良如敎。又照目粘連,孟山前前縣監李義明,前縣監鄭學權等矣本府議啓內,該邑還逋穀之數,恰爲萬餘石之多,前後所捧,未免零星,分等勘罪,新有定式,竝只以此照律罪,李義明段,以八分不足律,杖八十收贖,告身盡行追奪,徒二年定配,鄭學權段,以八分不足律,杖八十,徒二年定配,以喪前所犯喪後勘斷,依法典收贖,只告身盡行追奪,竝只私罪。奉敎依允爲旀,竝只功減一等爲良如敎。
己酉十二月二十三日辰時,上御熙政堂。進講入侍時,講官李若愚,參贊官朴齊憲,侍讀官李維謙,假注書李在聞,別兼春秋徐翼輔,記事官趙秉學,各持小學第三卷,以次進伏訖。上曰,史官分左右。上誦前受音一遍訖。上開卷,諸臣以次開卷。若愚讀自登城不指,止不親指,若愚解釋章句訖。上命給書算,上讀新受音十遍訖。上曰,文義以次陳之。若愚曰,此篇大意綱領,參互襯切,不越乎敬之一字。蓋敬爲誠之本,誠爲心之主,先定乎心,而發爲施措,故自天子達庶人,行己立身,皆從敬字上推去。愛親忠君,以敬爲基,而推之於百千萬事,非敬不濟。且帝王之學,尤與匹庶有異,誠敬著存,然後以之奉天臨民,克躋治平,故堯之欽明文思,舜之溫恭允塞,禹之祗承,湯之日躋,文之謨,武之烈,一德相授,自成建極之治。伏願益加省念,將就聖德焉。維謙曰,九容,外之威儀也,九思,內之省警也。體與用相須,將修身立心之道,而朱子曰,九容之先言足者,足爲一身之所載也,欹跛蹉跌,則一身之儀表墜敬故也。徐節孝積,嘗見胡安定瑗,而頭容少便,安定忽厲聲曰,頭容直。節孝遂自警於心曰,非但頭容直,心亦要直。孔子曰似不息者,禮記曰如泰山,此皆整齊威儀,修飭收斂之意矣。齊憲曰,講官·儒臣所奏,悉陳無蘊,臣無容敷演更達之意矣。上曰,不旁狎者,何義也?維謙曰,旁,泛及也。若愚曰,謂不越人而與之褻狎之義也。上曰,將適舍之舍字,何義也?若愚曰,館待客之所也。孟子亦稱遠客所住之定處曰,舍館也。蓋此篇以敬身名篇,故徹上徹下,反復以敬字致意焉,可見朱子微意之所在也。上掩卷,仍命史官就座。又命退,諸臣以次退出。
上在昌德宮。停常參·經筵。
朴齊憲啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷呈辭,監察茶時之意,敢啓。傳曰,知道。
傳于李孝淳曰,進講入侍。
傳于李孝淳曰,藥房提調許遞,前望單子入之。
內醫提調前望單子入之,李憲球落點。
傳于李孝淳曰,左副承旨·同副承旨竝許遞,前望單子入之,待下批牌招察任。
承旨前望單子入之,趙秉恒·柳榮河落點。
李孝淳啓曰,新除授左副承旨趙秉恒,時在平安道慈山府任所,同副承旨柳榮河,時在咸鏡道安邊府任所,竝斯速乘馹上來事,下諭,何如?傳曰,許遞。前望單子入之,待下批牌招察任。
承旨前望單子入之,李公翼·沈敬澤落點。
李孝淳啓曰,明日傳香,禮房承旨,當爲齋宿,右承旨鄭基世,纔已須資出去矣。卽爲牌招,何如?傳曰,允。
傳于朴齊憲曰,工刑換房。
以右承旨鄭基世牌不進罷職傳旨,傳于李孝淳曰,只推。
以左副承旨李公翼牌不進罷職傳旨,傳于李孝淳曰,只推。
兵曹口傳政事,副護軍單金炳冀。
領中樞府事趙寅永箚曰,伏以〈臣〉百不猶人,一無仰答,而居然病且死也。前後恩造,如天地之大,平生報效,無涓埃之微,每一思惟,生亦何爲?第臣所帶職名尙多,未死之前,實甚恐悚,如蒙盡遞,庶或有一日之幸,玆以短箚仰瀆崇嚴。伏願聖上,愛之憐之,悶之恤之,仰稟東朝,特賜恩諒,以重官方,以安微分,千萬幸甚。取進止。答曰,省箚具悉卿懇。所兼之銜,俱非劇要,雖在調攝中,有何相妨者乎?卿其安心勿辭。仍傳曰,此批答,遣史官,傳諭。
己酉十二月二十四日辰時,上御熙政堂。進講入侍時,講官李若愚,參贊官李孝淳,侍讀官李秉珪,假注書權應夔,別兼春秋徐翼輔,記事官趙秉學,各持小學第三卷,以次進伏訖。上曰,史官分左右。上誦前受音一遍訖,若愚讀自曲禮曰凡視,止冠而坐,解釋章句訖。上讀新受音十遍訖,上曰,文義以次奏之。若愚曰,此篇大意,皆是君子律己持身克修禮敬之訓,而多從孔夫子鄕黨篇中出來。夫子於鄕黨·朝廷之間,言動皆異者,蓋鄕黨主敬,和粹爲本,朝廷主肅,齊莊居先,皆所以垂訓於後世矣。且式於負版者,版是圖籍,而民口之帳目也,蓋推重民之意,式於負籍。人皆然,君爲甚,君者民之牧,而非民罔與爲君,故君人者,以民爲天。以至微至賤之民,譬之於至高至敬之天,其重可知,故古昔帝王出治之著於典謨誥訓者,罔不曰敬民愛民,畏民重民,而反是則亦罔不墜厥緖而國不國矣。我殿下沖年臨御,圖理出治之道,深省此義,慥慥乎敬畏民天,以爲勉勉不已之方,恐好矣。秉珪曰,似不能言者,非眞辭令之訥也。鄕黨者,父兄宗族之所在,故容貌辭氣之間,恐欠敬謹,而謙卑遜順,殆如言不出口,禮容之極至也。及在朝廷,則政事所出之所,而非便便明辯,無以綜理施措,此皆聖人隨處時中之道矣。孝淳曰,席不正不坐者,淺近易知之義,而推及者遠矣。聖人之心安於正,不正則不安於心,席之不正,至小之失,而至小則人所易忽也。聖人明微愼獨之工,雖至微至小,罔敢怠忽,不正不安。蓋心爲一身之主,而操則存,舍則亡,忽於近微而浸及於遠大,用工着念,一於正矣。董子曰,正心以正朝廷,正朝廷以正百官,正百官以正萬民。正民之本,推自正心,伏願深省焉。上曰,恂恂,何義也?若愚曰,恂恂,釋義曰,信實貌。鄕黨之間,宜以示誠實之意也。上曰,侃侃於下大夫,誾誾於上大夫,與上下大夫而異儀者,別有義意乎?若愚曰,隨其班秩而貌敬之遜有間故也。上曰,士相見禮,何書也?若愚曰,儀禮篇名,而古之士則相見必有贄,故其禮遂爲禮之一篇矣。上曰,疾風迅雷必變者,敬天之意乎?孝淳曰,然矣。風雷迅疾,乖候也。人於天之威怒,畏攝變色,雖在夜深就臥之時,衣冠起坐者,對越敬畏之意也。若愚曰,凡人猶當如此,況人君之代天理物,誠敬寅畏,尤當警惕,警惕之道,在乎恐懼修省矣。上命史官就座,仍命退,諸臣以次退出。
上在昌德宮。停常參·經筵。
藥房副提調金輔根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三慈殿氣候一樣,卿不必入侍矣。大王大妃殿·王大妃殿·大妃殿口傳問安。答曰,知道。
大王大妃殿進御人蔘粟米飮,自今日一貼式,限二貼煎入事,榻前下敎。
傳于沈敬澤曰,進講入侍。
李孝淳啓曰,備邊司郞廳來言,今日賓廳日次,而徽慶園忌辰祭齋戒相値,不得來會云矣,敢啓。傳曰,知道。
又啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷呈辭,監察茶時之意,敢啓。傳曰,知道。
又啓曰,右承旨鄭基世,左副承旨李公翼,今日不爲仕進,竝卽牌招,何如?傳曰,允。
傳于沈敬澤曰,明日進講,停。
以咸鏡監司朴永元狀啓,咸興府民家失火事,傳于沈敬澤曰,聞甚矜惻,元恤典外,別加顧助,結搆奠接之方,廟堂措辭,分付。
李孝淳啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十四件,亦爲依例頒給之意,敢啓。傳曰,知道。
以右承旨鄭基世,左副承旨李公翼牌不進罷職傳旨,傳于李孝淳曰,只推。
沈敬澤,以吏曹言啓曰,繕工監假監役官李漢膺,西部都事閔哲行,俱以身病,呈狀乞遞,竝改差,何如?傳曰,允。
又以承文院都提調意啓曰,卽見盛京禮部咨文出來者,以爲靉江西岸,今年秋季統巡,拏伐木人犯十七名,送部審辦,轉行知照云矣。回咨依例撰出,正書安寶後,定禁軍騎發下送于灣府,使之傳給鳳城將處,以爲轉致盛京之地,何如?傳曰,允。
李孝淳,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以備邊司言啓曰,江陵·務安之代,明都政將差出矣。兩邑俱以積弊之局,又當徑遞之時,其代,不可不精擇。以蔭官中有聲績人,勿拘常格,各別擇擬之意,分付銓曹,何如?傳曰,允。
又以兵曹言啓曰,僉知中樞府事邊稙,宣傳官李謙周,文臣兼宣傳官金炳德,俱以病難供職,呈狀乞遞,竝改差,何如?傳曰,允。
又以御營廳言啓曰,本廳哨官金喜吉,身病甚重,勢難察任,改差,何如?傳曰,允。
己酉十二月二十五日辰時,上御熙政堂。進講入侍時,講官李若愚,參贊官沈敬澤,檢討官姜㳣,假注書權應夔,別兼春秋南秉吉,記事官趙秉學,各持小學第三卷,以次進伏訖。上曰,史官分左右。上誦前受音一遍訖,若愚讀自論語曰寢不尸,止觀德行矣,若愚解釋章句訖。上曰,文義以次奏之。若愚曰,此篇大義,皆聖人修身飾儀之事,而雖微文末節之間,皆寓敬謹之意,無非治心修躬之要符也。如入虛如有人者,尤是人君所當警省體行之道,朝廷之上,燕濩之中,莊和隨異。蓋閒居,非應物之時,容止易渝惰之色,故君子愼獨之工,尤驗於此際。中庸曰,戒愼乎不睹,恐懼乎不聞。詩曰,尙不愧于屋漏。皆存心勿放之極功也。伏願益懋聖思,以爲成就君德,以補乎端本出治之方,恐好矣。㳣曰,非辟之心無自入者,心之源,本自澄虛。苟無邪辟之撓奪,萬善皆備,而存養無素,則易爲聲色之所移,玩好之所惑,浸浸然遂自陷於非辟。然非非辟之萌,本在於心也。君子警惕之工,行有佩玉之節,車有鑾聲之和,造次之間,常存省察,故非辟之萌芽,無自而闖入矣。敬澤曰,自止之中,別無敷演可達之義,而此篇以敬身爲名,故篇內首尾諸條,皆從敬身上立論,終始反覆,不越乎一敬字。言語動作,待人接物,凡百事爲,要之爲敬身之事也。心爲一身之主宰,故欲敬其身,先正其心。禮記曰,毋不敬。論語曰,行篤敬。伏願念玆在玆,益懋省念於敬字上工夫。上曰,不橫肱,何義也?㳣曰,恐其妨於竝坐之人而然矣,亦是敬身之義也。上曰,右徵角左宮羽,何義也?若愚曰,此是佩玉節奏之合度也,聖人威儀動作,動合音律之意也。上曰,非辟,邪辟之謂乎?㳣曰,心非外有,而邪辟自外而入之謂也。上曰,予欲問議於進講官。進講以小學,召對以史記爲之,何如?若愚曰,古人爲學之方,必曰,經經緯史。若以史記召對,則開發聖學,莫過於此。然講對式例,極爲重大,下詢於大臣,以爲定式,恐好矣。上命史官就座,仍命退,諸臣以次退出。
上在昌德宮。停常參·經筵。
朴齊憲啓曰,行大司憲李敦榮,執義柳進翰,掌令姜漢赫,持平韓容悳·姜長煥在外,掌令李昌廷呈辭,監察茶時之意,敢啓。傳曰,知道。
李孝淳啓曰,右承旨鄭基世,左副承旨李公翼,今日不爲仕進,竝卽牌招,何如?傳曰,允。
傳于李孝淳曰,奉審承旨入侍。
傳于李孝淳曰,進講,自明日待下敎。
傳于李孝淳曰,吏禮換房。
傳于朴齊憲曰,雖非親政,注書·尙瑞官員陞六。
李在聞陞六,代以李翔峻爲假注書。
權應夔陞六,代以姜夏奎爲假注書。
傳于李孝淳曰,留院公事入之。
李孝淳啓曰,卽伏見黃海兵使李膺緖褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于李孝淳曰,呈告摠管許遞,前望單子入之。
摠管前望單子入之,副摠管李敏德落點。
以左副承旨李公翼牌不進罷職傳旨,傳于李孝淳曰,只推。
以兵曹參議金炳雲牌不進罷職傳旨,傳于李孝淳曰,只推。
李孝淳,以備邊司言啓曰,卽伏見東萊府使宋柱獻狀啓,則以爲,弔慰差倭,今已出來,京接慰官及差備譯官,卽爲差送,而陳賀差倭,亦當匪久踵至,接慰官·差備譯官,預爲差出事,竝請令廟堂稟旨分付矣。弔賀差倭,次第出來,接待之節,各有已例,接慰官及差備譯官,令該曹該院卽速差出,使之趁期下去之地,何如?傳曰,允。
傳于李孝淳曰,守令·邊將·初仕人,明日待令。
都政。吏批,判書李憲球進,參判李圭祊牌招不進,參議李㘾進,行左承旨李孝淳進。以吏曹言啓曰,今都目大政時,本曹堂上,不可不備員,而參判李圭祊病不來,令政院牌招,以爲同參開政之地,何如?傳曰,允。
李孝淳啓曰,今都目大政,各岐任滿應遷者·相避及未準朔監察·禁府都事·戶曹·刑曹·工曹·漢城府郞官·平市署官員·五部令·各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。
又啓曰,臺諫多窠,今當差出,而擬望之人乏少,外任竝擬,何如?傳曰,允。
大王大妃殿,傳于李孝淳曰,日前筵中大臣奏之,予亦申飭兩銓官,宜悉心對揚,更不飭敎,而勿以無飭敎爲放過,殫竭恢張公道。
傳于李孝淳曰,皇朝人·忠臣·淸白吏子孫·西北·松都人軍功及落仕最久人,竝各別調用事,分付兩銓。
以李啓弘爲掌苑別提,閔種河爲造紙別提,金學性爲禮賓提調,曺祥獜爲重林察訪,閔景鎬爲長水察訪,前承旨尹穳,僉知韓容鼎今加嘉善加資事,承傳,訓鍊都監提調單金學性,繕工副奉事李承謙,典牲副奉事李承穆相換,徐敬淳爲尙衣直長,尹萬善爲靖陵直長,李象愼爲活人別提,李羲書爲江陵府使,趙奎淳爲務安縣監,軍資主簿單權用翼,朴晉壽爲司䆃主簿,趙章鎬爲儀賓都事,鄭世昌爲寧海府使,柳厚祚爲長興府使,李浩達爲龍安縣監,鈴豊君尹穳,淸仁君韓容鼎以上竝單付,金秉淵爲濟用奉事,朴璜進爲內資奉事,李源龍爲密陽府使,金亨淳爲漢城庶尹,南芝耉爲社稷令,金益遠爲內資直長,兪長柱爲綏陵令,沈明奎爲楊根郡守,趙章鎬爲安義縣監,禹弘奎爲桃源察訪,申萬求爲尙瑞直長,柳譱爲儀賓都事,金肅淵爲順興府使,洪秉元爲金堤郡守,李秉先爲金山郡守。
傳于李孝淳曰,右承旨許遞,今日政差出。
李孝淳啓曰,武承旨今當差出,而擬望之人乏少,外任竝擬,何如?傳曰,允。
承旨金洙根·洪鍾英·李根友·徐英淳·韓鎭庭·朴宗吉·李時在·吳取善·尹致定·南獻敎·金大根·金公鉉·曺錫雨·洪羲錫·李源益·徐憲淳·曺錫亨·任百經·洪祐順·宋持養·徐有薰·姜·李鼎在·黃浩民·鄭德和·李是遠·李經在·申大膺·南性敎·沈宜冕·鄭㝡朝·李明迪·洪說謨·洪祐喆·兪章煥·李祖榮·李寅臯·宋應龍·金在田·李源達·成原默·徐元淳·趙雲徹·李源命·李晉翼·李觀熙·申錫愚·洪永圭·尹敎成·任百秀·金永爵·金德喜·李宗秉·趙徽林·金逸淵·金漢益·趙啓昇·李玄緖·金·成好謙·李時愚·趙道淳·金穰根·韓文爀·姜必魯·宋能圭·李玄功·柳相夔·權用脩·趙秉夔·嚴錫鼎·金炳奎·金鎭有·金始淵·朴鳴載·金基周·沈熙淳·尹榮善·金建銖·兪致崇·金炳冀·鄭翊朝·趙熙喆·金漢淳·李寅奭·韓兢人·朴斆默·柳興吉·李冕植·李裕膺·洪淳穆·金炳雲·趙然興·朴永輔·宋近洙·李敎英·李·李晉祥·宋廷和·朴龍九·趙獻永·沈敦永。
李孝淳啓曰,新除授同副承旨趙然興,卽爲牌招,何如?傳曰,允。
以朴齊琬爲禁府都事,裵相奎·金宗瑍爲典籍,趙有淳爲洪川縣監,李奎英爲懷仁縣監,李公翼爲右承旨,朴齊憲爲左副承旨,趙然興爲同副承旨。
李孝淳,以備邊司言啓曰,高原郡守之代,將爲差出矣。本郡今當蘇弊之會責成,正須良手,蔭官差遣,向有筵奏,而以素著治績人,勿拘常格,各別擇擬之意,更爲分付銓曹,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
以申萬求爲尙衣主簿,李承穆爲尙瑞副直長,徐經淳爲漢城主簿,成載億爲社稷令,朴顯圭爲高原郡守,幼學成山柱今超通政,侍從臣前校理容默父年七十加資事承傳。
傳于李孝淳曰,兩司臺諫竝許遞,今日政差出。以金景善爲大司憲,姜必魯爲大司諫,金觀孝爲掌令,洪仁秀爲持平,尹載善爲獻納,金準鉉爲掌樂主簿,李承穆爲尙瑞直長,尹滋一爲善山府使,閔致萬爲義城縣監,趙能夏爲平昌郡守,趙熙弼爲繕工副奉事,柳承根爲氷庫別提,洪在兢爲高城郡守,李健熙爲平海郡守,金載鏞爲濟原察訪。
傳于李孝淳曰,望筒遲滯之吏兵判,推考。以韓錫祉爲敦寧都正,洪莘謨爲尙瑞副直長,韓用濬爲思陵令,李在聞·權應夔爲典籍,故學生鄭凝遠贈戶參例兼,故通德鄭鷴良贈左承旨,故縣監鄭壽慶贈僕正,以上忠淸兵使鄭日永三代,金喜爲宗廟副奉事,李寅會爲加平郡守,鄭基年爲金溝縣令,李象儉爲長水縣監,白宗逵爲全羅都事,吳晉泳爲仁同府使,具洛喜爲定平府使,柳譱爲高山縣監,尹章善爲魯城縣監,李彙溥爲丹城縣監,徐容淳爲儀賓都事,朴初壽爲徽慶園令,姜漢赫爲安邊府使,韓容悳爲固城縣令,金禹銖爲奉化縣監,洪永圭爲禮曹參議,金炳冀爲工曹參議,成原默爲大司成,閔泳緯爲兵曹正郞,趙翼東爲典籍,朴齊承爲戶曹佐郞,李鍾協爲貞陵令,成載億爲唐津縣監,申日顯爲連山縣監,權徹仁爲陰城縣監,李象愼爲工曹佐郞,尹星逵爲景慕宮令,南羲重爲健元陵令,李象宗爲昌陵令,金熙逌爲幽谷察訪,故學生沈緯之贈吏議,前左尹沈宜冕本生祖,故水使白恤鎭贈兵參·訓都,故學生白東璿贈左承旨,故學生白師健贈僕正,以上同知白能洙本生三代,故通德金輝岳贈戶參例兼,故學生金述升贈左承旨,故學生金應禎贈僕正,以上京畿水使金相宇本生三代,故同知沈漢永贈兵參例兼,副摠管沈樂臣考,金在鶴爲社稷令,李輝正爲藝文提學,李秉敎爲典牲判官,朴鍾大爲活人別提,權世祜爲忠淸都事,任百能爲執義,李鼎信爲司諫,孟魯述爲持平,崔致權爲戶曹正郞,申萬朮爲監察,鄭翊朝爲安東府使,朴鳴載爲慈山府使,朴性秀爲通津府使,李厚坤爲鎭海縣監,李杓爲獒樹察訪,李杓外任,代以金基周爲事變假注書,李稷鉉爲徽定殿令,李齊相爲章陵令,朴賢楷爲兵曹佐郞,金相愈爲尙衣主簿,具載榮爲軍器主簿,朴鎬源爲校檢,尹行謨爲應敎,申泰運爲副應敎,徐麒淳爲漢城判官,尹錫萬爲監察,朴晉壽爲刑曹佐郞,金鶴哲爲活人別提,鄭夔容爲典籍,金輔鉉爲掌令,趙斗淳爲知春秋,弔慰接慰官尹行福,陳賀接慰官尹堉以上竝單付。
傳于李孝淳曰,內閣提學,今日政差出。吉鎭五爲禮曹正郞,李奎夏爲典籍,李演經爲沃溝縣監,李昌祚爲金泉察訪,李璋溥爲祥雲察訪,兼春秋單朴賢楷,以金左根爲奎章閣提學。
傳于李孝淳曰,在外及呈告法司堂上,竝許遞,今日政差出。以金興根爲判尹,李爲刑曹參議,兪錫煥爲司成,李濟商爲敦寧主簿,尹皓爲內資主簿。
大王大妃殿,傳于李孝淳曰,孝成殿忠義之尙未區處者,銓官事甚爲慨然,前忠義李齊商,六品職擬入。尹周鎭爲景慕宮令,李在聞爲正言,李濟啇爲監察,韓弘一爲柒原縣監,元錫中爲大靜縣監,李鉉秀爲長陵令,姜鎭元爲監察,沈宜贊爲司䆃主簿,朴儀漢爲典籍,韓允默爲造紙別提,金炳潗爲平市主簿,李哲新爲長興主簿,鄭夔容爲正言,李觀洙爲巨濟府使,金鼎默爲機張縣監,崔在燁爲吏曹佐郞,朴齊崧爲引儀,崔榮奎爲氷庫別提,金茂根爲康翎縣監,許玧爲監察,徐瑀淳爲敦寧主簿,南宮鎰爲典設別提,李鎭昇爲瑞山郡守,梁柱憲爲碧沙察訪,金應根爲司僕主簿,李章愚爲掌樂主簿,朴致奎爲典籍,鄭義觀爲崇靈殿令,玄鈺爲引儀,幼學孟直淳今超通政,侍從臣持平孟魯述父年七十加資事承傳,李長翼爲假監役,金炳學爲童蒙敎官,李炳龍爲中部都事,李勉在爲西部都事,李源學爲慶基殿參奉,朴大熙爲莊陵參奉,趙容在爲恭陵參奉,兪雲煥爲靖陵參奉,洪在愚爲穆陵參奉,金正洙爲寧陵參奉。
兵批,判書尹定鉉進,參判鄭德和病,參議金炳雲病,參知李敎英入直進,左副承旨朴齊憲進。啓曰,今日都目政事時,本曹堂上不可不備,而參判鄭德和,參議金炳雲俱以病不來,令政院牌招,同參政事,何如?傳曰,允。
朴齊憲啓曰,守令多窠,今當差出,而未準朔禁軍及營將·邊將·虞候·中軍·都事·守令·察訪竝擬,何如?傳曰,允。
又啓曰,營將·中軍·虞候,今當差出,而擬望之人乏少,已準朔守令及虞候·僉使竝擬,何如?傳曰,允。以朴南會爲僉知,南履完爲宣傳官,李陶淵·李容德·尹禹圭爲五衛將,訓鍊主簿鄭濟鳳·愼溶·徐獜普以上加設,依定式減下,訓鍊主簿異恒善去官,同知單嚴球,僉知三單安昇玄·宋持和·李季淵,前僉使李希濂覆資事承傳,鄭光禹爲五衛將,徐獜爀爲忠翊將,金參文爲禁衛把摠,李觀熙爲忠淸兵使,金駿喜爲阿耳僉使。
朴齊憲,以兵批言啓曰,五衛將李陶淵前任南虞候,李容德前任黃海監營中軍,尹禹圭前任慶尙監營中軍,鄭光禹前任忠淸監營中軍,忠翊衛將徐麟爀前任全羅監營中軍,俱在任所,上來間該廳番次苟艱云,竝改差,何如?傳曰,允。
又以兵批言啓曰,九月別將林洛榮,以三年窠邊將,連二等褒貶居中,其不職可知,依例罷黜,何如?傳曰,允。
安愼良爲忠壯將,訓鍊判官加設李基元,主簿加設金學善·趙民悳·玄濟仁·吳永善爲晉州營將,許瑽爲三陟營將,趙庚植爲全州營將,李南瑞爲京畿中軍,白樂莘爲咸鏡中軍,副護軍尹穳·趙獻永·金炳奎·趙秉恒·柳榮河,副司直洪羲宗·李維謙·李升洙·朴文鉉·睦仁㘽,副司果南鍾三·李鍾浩·尹堉·李鼎信。
朴齊憲啓曰,訓鍊正今當差出,而擬望之人乏少,外任竝擬,何如?傳曰,允。金正朮爲訓鍊正,金魯鳳爲慶尙中軍,崔憙錫爲全羅中軍,徐典輔爲南虞候,金鎭元爲北虞候,申鍾應爲都摠經歷,李鳳緖爲黃海中軍,文義行爲忠淸中軍,閔祥鏞爲黃海兵虞候,李初永爲安興僉使,副護軍鄭日永·閔恒繕·李希濂·李東洙·劉璟源爲五衛將,徐翼輔·尹滋悳爲文兼,李存植爲都摠都事,副護軍邊植·李謙周,李景春爲五衛將,林輔榮爲忠翊將,趙存德爲忠州營將,洪應燮爲平安中軍,趙學春爲慶尙左兵虞候,同知單鄭益性·金致衡·朴技秀·李時觀,金沂有爲五衛將,李啓純爲訓鍊主簿,同知單安義喆,沈魯元爲部將,朴志煥爲宣沙浦僉使,金相楫爲古群山僉使,金永浚爲西生僉使,金宗珏爲美錢僉使,護軍李敏德,晉州營將吳永善,全州營將趙庚植,三陟營將許瑽,京畿中軍李南瑞,咸鏡中軍白樂莘今加折衝加資事承傳,南性甲爲蒜山僉使,崔宗輔爲麟山僉使,金羲恒爲牛峴僉使,金夏赫爲馬梁僉使,金之晦爲老江僉使,李泰遠爲古今島僉使,尹德允爲西北僉使,禹昌均爲蛇梁萬戶,黃始淸爲豆毛浦萬戶,崔德順爲開雲浦萬戶,申鍾應爲羅暖萬戶,金鏞爲多慶浦萬戶,柳相德爲呂島萬戶,趙健植爲木浦萬戶,梁基泂爲所己萬戶,張翰行爲魚游澗僉使,安箕弘爲西平萬戶,異恒善爲金甲島萬戶,韓奉祐爲助泥萬戶,金相範爲伐登萬戶,姜希宅爲防垣萬戶,金錫禧爲森森坡萬戶,洪履斗爲豐山萬戶,鄭完猉爲晴川別將,羅膺涇爲保山別將,金兢璉爲方山萬戶,李震英爲舊所非別將,安聖獜爲蟾津別將,田致秀爲文殊別將,韓宗履爲林土別將,上護軍李紀淵·金興根,大護軍李穆淵,護軍李鶴秀·洪祐順,副護軍金·金箕晢·鄭周應·蔡學永·金用基。
朴齊憲,以兵批言啓曰,五衛將李東洙·劉璟源·李景春·金致衡·朴枝秀·李時觀,俱以病難供職,呈狀乞遞,新除授美錢僉使金宗珏,母年八十一歲,無兄弟獨身,法不當遠離赴任云。邊將之親年七十五歲以上者,許遞其任,載在法典,竝改差,何如?傳曰,允。以張興燮·閔宅鎬·沈宜夏爲五衛將,李存植爲都摠經歷,金養穆爲架山別將,同知單李景春,僉知三單劉璟源·朴枝秀·金致衡,尹萬鎭·閔瑜世·王德元爲五衛將,鄭雲鉉爲都摠都事,金元燮爲美錢僉使,大護軍李敦榮,副護軍鄭基世·李源達,副司直柳進翰·洪翼燮·姜漢赫·李昌廷·韓容悳·姜長煥·金炳德,副司果黃鍾顯·李志敏爲都摠經歷,林夔鉉爲訓鍊主簿,僉知單李時觀,大護軍金鼎集,副護軍洪淳穆,韓禹敎爲訓鍊判官,具永淳爲守門將,僉知單閔宅鎬,元厚豊爲訓鍊主簿,李邦熙爲部將,鄭雲鉉爲全羅右水虞候,僉知單李陶淵,副護軍吳永善·趙庚植·許瑽,金商玄爲都摠都事,李益相爲武兼,李存植爲雲寵萬戶,僉知單尹萬鎭,元世禎爲都摠經歷,韓禹敎爲全羅左水虞候,李鍾承爲宣傳官,閔致麟爲訓鍊判官,李承駿·李鶴緖爲訓鍊副正,金箕錫爲宣傳官,具永喜爲左捕從,朴鼎憙·金茂根爲訓鍊僉正,李鎭昇爲都摠都事,尹致遠爲訓鍊判官,鄭雲岐·鄭寅奎爲訓鍊主簿,崔志岌爲白馬別將,申橚爲宣傳官,元東·張大汲爲武兼,副護軍成山柱,白逌鎭爲都摠經歷,具沆爲武兼,車得浩爲守門將,李應權爲訓鍊僉正,李顯翼爲中樞都事,李敏德爲備邊郞,李種馝爲訓鍊僉正,李啓純爲判官,鄭濩源爲都摠都事,申春熙爲訓鍊主簿,護軍徐有薰,李啓純爲都摠經歷,姜在完爲都事,鄭克鉉·金最儉爲訓鍊主簿,安鍾鎬爲武兼,崔瑆煥爲訓鍊判官,權尙根爲主簿,李章濂爲武兼,李祖文爲部將,張益祥爲守門將,副護軍孟直淳,金肯淳爲訓鍊主簿,權憲文爲武兼,任景模爲宣傳官,鄭學範·孫海遠爲武兼,金光賢·金煜·鄭龍喆·李申會爲部將,金元植·李漢奎·文擎天爲守門將,申錫求爲東道參軍,甲巖權管韓德履,吾村權管南鎭溟,楸仇非權管李錫麟,廣坪權管裵錫祿,小吉號里權管胡見龍,梁永萬洞權管康孝正以上竝單付,副司果李來復·咸慶億·李鋈·具載獜·崔致禮·姜民禮。
己酉十二月二十六日辰時,上御熙政堂。奉審承旨入侍時,左副承旨朴齊憲,假注書權應夔,別兼春秋南秉吉,記事官趙秉學,以次進伏訖。上曰,史官分左右。齊憲進前奏曰,臣承命馳詣徽慶園,園上奉審無頉,碑閣·丁字閣奉審無頉,祭物·祭器·祭井看審精潔,諸執事淸齋摘奸無頉,仍留監祭,將事安寧矣。上命史官就座,仍命退,諸臣遂以次退出。
上在昌德宮。停常參·經筵。
李孝淳啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李公翼啓曰,來初一日,輪對日次,而正朝問安相値,頉稟之意,敢啓。傳曰,知道。
傳于李孝淳曰,守令·邊將·初仕人入侍。
李公翼啓曰,卽者別兼春秋南秉吉,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李孝淳啓曰,卽伏見黃海水使李基碩今秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
李孝淳啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述牌不進,監察茶時之意,敢啓。傳曰,知道。
以司諫李鼎信,正言李在聞·鄭夔容,掌令金輔鉉,持平孟魯述牌不進罷職傳旨,傳于李孝淳曰,只推。
李公翼,以奎章閣言啓曰,新除授提學金左根,卽爲牌招察任,何如?傳曰,允。
又以奎章閣言啓曰,新除授提學金左根,敎旨安寶次,濬哲之寶請出之意,敢啓。傳曰,知道。
又以弘文館言啓曰,新除授應敎尹行謨,副應敎申奉運,竝卽牌招察任,何如?傳曰,允。
又以弘文館言啓曰,新除授校理李凝祥,時在慶尙道慶州地,高性鎭,時在全羅道光州地,經筵入番事緊,請竝斯速乘馹上來事,下諭。傳曰,依啓。
以應敎尹行謨,副應敎申泰運牌不進罷職傳旨,傳于李公翼曰,只推。
李公翼啓曰,左右史不可不備,別兼春秋閔致庠·徐翼輔,竝卽牌招,推移入直,何如?傳曰,允。
以別兼春秋閔致庠·徐翼輔牌不進罷職傳旨,傳于李公翼曰,只推。
趙然興,以吏曹言啓曰,今此正朝祭祭官,當爲磨鍊,而除老病公頉,實無推移排比之路。依近例,刑官·司饔院官員及年六十以上人,通融塡差以入,而其中時無職名人員,令該曹口傳付軍職,何如?傳曰,允。
李公翼,以禮曹言啓曰,卽接恩津幼學趙天圭所志,則以爲,同姓五寸叔尙坤,嫡·妾俱無子,以其同姓二十六寸兄道宇第二子瑋得,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記,稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長趙天圭所訴旣如此,趙道宇第二子瑋得,立爲趙尙坤之後,何如?傳曰,允。
又以觀象監領事提調意啓曰,天文學兼敎授朴鍾大遷轉代,正李翼謨術業頗精,依例差下,使之付軍職,冠帶常仕,何如?傳曰,允。
戶曹判書金學性疏曰,伏以臣罪著不職,罰止薄罷,匪譴伊幸,縮伏自訟,忽於非意,伏蒙特點,復授臣以度支之任,恩敍繼降。其職則已試而不效矣,其罪則雖悔而難贖矣,且惶且感,益不知置身之所也。夫接勅,有國之大事,凡所擧行,皆當審愼。況我太母殿下,戒飭申複,其在對揚之道,尤宜罔敢少忽,而乃於鋪陳之節,未卽等待,以致臨事窘迫,尙可曰仰承飭諭,以盡禮接乎哉?慈敎截嚴,該郞先已被勘,籌啓繼徹,臣亦無所逃罪,萬萬震懍,不容自措,而迎接之務,各有分掌,檢束之責,寔在主管。捧甘之後,只謂該司之按行,先事之慮,未能隨處而周察,當場顚錯,乃至於此,一則臣罪,二則臣罪。論其所失,合抵重律,而乍罷旋授,有若微眚薄過之暫時示警者然。聖恩縱荷於寬恕,私分冞切於悚蹙,臣雖靦然無恥,惟進是嗜,何敢以一經薄勘,謂伸廉義而爲抗顔冒昧計哉?僨誤之罪,固自在也,而斥譴之罰,無所懲焉,則尤非臣所敢安者,宜卽自劾,恭俟處分,而間値齋日,今始冒陳,此又臣罪上添罪。伏乞聖明,俯垂鑑諒,仰稟東朝,更勘當律,以嚴國綱,以警具僚,千萬幸甚。臣無任云云。答曰,省疏具悉。去事之後,雖悔何及?復除本職,意有在卿,勿追引卽爲肅命。
別兼春秋南秉吉疏曰,伏以臣今纔筵退,卽接家信,則臣父素患風痰之症,近因日候之極寒,挾感添劇。臣聞此報,不能自安,玆敢陳章徑出。伏乞聖明,仰稟東朝,亟遞臣別兼之職,俾便救護,仍治臣擅離之罪,以肅朝綱焉。臣無任云云。答曰,省疏具悉。爾其勿辭救護。
己酉十二月二十七日辰時,上御熙政堂。守令·邊將·初仕人入侍時,行左承旨李孝淳,同副承旨趙然興,假注書姜夏奎,別兼春秋南秉吉,記事官趙秉學,以次進伏訖,通津府使朴性秀,仁同府使吳晉泳,密陽府使李源龍,定平府使具洛喜,平海郡守李健熙,金溝縣令鄭基年,陰城縣監權徹仁,安義縣監趙章鎬,丹城縣監李彙溥,奉化縣監金禹銖,機張縣監金鼎默,沃溝縣監李演經,柒原縣監韓弘一,龍安縣監李浩達,康翎縣監金茂根,洪川縣監趙有淳,莊陵參奉朴大熙,恭陵參奉趙容在,穆陵參奉洪在愚,宣沙浦僉使朴志煥,蒜山僉使南性甲,古今島僉使李泰遠,馬梁僉使金夏赫,魚游澗僉使張翰行,呂島萬戶柳相德,西平浦萬戶安箕弘,助泥萬戶韓奉祐,開雲浦萬戶崔德順,金甲島萬戶異恒善,豆毛浦萬戶黃始淸,木浦萬戶趙健植,防垣萬戶姜希宅,森森浦萬戶金錫禧,序立階下訖。上曰,史官分左右。然興奏曰,守令·初仕人,次次進前乎?上曰,唯。通津府使朴性秀等十六人,莊陵參奉朴大熙等三人,以次進前,各奏職姓名,退出。孝淳奏曰,履歷邊將,無一人來待矣。其外邊將,使宣傳官奏職姓名乎?上曰,唯。宣傳官白樂貞奏宣沙浦僉使朴志煥等十四人職姓名,仍命退出。上命史官就座,又命退,承·史以次退出。
上在昌德宮。停常參·經筵。
沈敬澤,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
沈敬澤啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李公翼啓曰,左副承旨朴齊憲,今日不爲仕進,卽爲牌招,何如?傳曰,允。
傳于沈敬澤曰,守令·邊將·初仕人留待。
傳于沈敬澤曰,守令·邊將·初仕人入侍。
傳于沈敬澤曰,召對爲之。
傳于沈敬澤曰,再明日夕上食,當自內親行矣,百官入參。
傳于沈敬澤曰,來正月初一日晝茶禮,當自內親行矣,百官入參。
沈敬澤啓曰,明日傳香,禮房承旨,當爲齋宿,右承旨李公翼,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
以右承旨李公翼牌不進罷職傳旨,傳于趙然興曰,只推。
趙淵興啓曰,左右史不可不備,別兼春秋閔致庠·徐翼輔,旣有只推之命,竝卽牌招,推移入直,何如?傳曰,允。
以別兼春秋徐翼輔牌不進罷職傳旨,傳于趙然興曰,只推。
以左副承旨朴齊憲牌不進罷職傳旨,傳于趙淵興曰,只推。
以司諫李鼎信,持平孟魯述牌不進罷職傳旨,傳于趙然興曰,只推。
趙然興,以弘文館言啓曰,應敎尹行謨,旣有只推之命,卽爲牌招察任,何如?傳曰,允。
又以吏曹言啓曰,弔慰接慰官尹行福,以其身病,呈狀乞遞,改差,何如?傳曰,允。
吏曹,弔慰接慰官單洪翼燮。
禮曹,謝恩使拜表吉日,來正月二十九日辰時,方物封裹,同月二十五日。
趙然興,以奉常寺都提調·提調意啓曰,各陵·園·墓正朝祭享所用藥果煎造後,進上看品藥果二十立,依定式封進之意,敢啓。傳曰,知道。
沈敬澤,以宣惠廳言啓曰,本廳郞廳尹宗鎬,實病難强,呈狀乞遞,改差,何如?傳曰,允。
又以漢城府言啓曰,朝官年八十應資老人別單,今方修正以入,而前萬戶韓廷秀,年今八十一歲,而遺漏於昨年別單矣。詳考年歲,依已例,追入別單之意,敢啓。傳曰,知道。
又以御營廳言啓曰,本廳中軍金翰喆,身病甚重,勢難察任,改差,何如?傳曰,允。
又以御營廳言啓曰,本廳哨官姜在紋·朴齊桓,身爲將官,擧措駭妄,竝汰去之意,敢啓。傳曰,知道。
又以左邊捕盜廳言啓曰,本廳兼從事官李啓純,身病猝重,勢難察職,改差,何如?傳曰,允。
義禁府啓目,羅州前營將趙秉善原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓依允。
鈴豊君尹穳疏曰,伏以居諸迅駛,孝定殿虞·卒已畢,旬朔屢經,仰惟聖慕皇瞿,益復靡逮,群情慟冤,曷惟其極?臣跡滯下邑,未能奔哭於奉諱之日,陪扈於執紼之班,俯仰冤號,此何人斯?仍伏念臣匪才蔑識,最居人下,始從蔭塗,晩竊科第,釋褐十有餘年,偏蒙我先大王拂拭之恩,居然廁下大夫之列,前後叨冒,罔非踰濫,而未效塵刹之報,恒切愧懼之私。不意日前賓對,因勳堂之乏人,特加臣嘉善階,仍差有司之任,恩出常格,榮承先武,臣聞命感泣,繼以震懍,莫省所以自措也。噫,二品,卿列也,官以卿爲名,則責任綦重,簡拔尤愼,或以才器之可取,或以勞勩之可紀,踐歷望實,抑又次之,此明王所以愼惜名器,爲一世磨勵之具也。將此數者,方之於臣,何嘗有一毫可擬者,而未敢知殿下奚取於臣,有此誤恩,不少留難乎?況臣蒲質已衰,薪憂常纏,寘身冗散,寄命刀圭,榮塗進就,夢想不到。今於一初之政,特紆隆眷,擢寘卿班,在臣身雖極榮耀,在聖朝核實之政,不亦謬乎?臣若不揆庸愚,徒藉先庥,揚揚冒進,恬若固有,則不衷之譏,猶屬私憂,則哲之累,庸是爲懼。參倚前衡,承膺無路,玆敢悉暴衷懇,仰瀆嚴廬之下。伏乞聖慈,仰稟東朝,亟收臣新授資秩,俾公器重而私分安焉。臣無任云云。答曰,省疏具悉。卿其勿辭行公。
己酉十二月二十八日辰時,上御熙政堂。守令·邊將·初仕人入侍時,右副承旨沈敬澤,同副承旨趙然興,假注書李翔峻,記事官朴賢楷,記事官趙秉學,以次進伏訖,安東府使鄭翊朝,慈山府使朴鳴載,利川府使沈碩奎,巨濟府使李觀洙,瑞山郡守李鎭昇,唐津縣監成載億,魯城縣監尹章善,懷仁縣監李奎英,連山縣監申日顯,長水縣監李象億,高山縣監柳譱,鎭海縣監李厚,靖陵參奉兪雲煥等,進伏楹外,安興僉使李初永,古群山僉使金相楫,西生僉使金永浚,牛峴僉使金羲桓,麟山僉使崔宗輔,老江僉使金之晦,蛇梁萬戶禹昌均,多慶浦萬戶金鏞,方山萬戶金兢璉,伐登萬戶金相範等,序立階下訖。上曰,史官分左右。然興奏曰,守令·初仕人,次次進前乎?上曰,唯。安東府使鄭翊朝十二人,靖陵參奉兪雲煥,以次進前,各奏職姓名。敬澤奏曰,履歷邊將則進前奏職姓名,久勤邊將則使之階下擧行乎?上曰,唯。安興僉使李初永進前奏職姓名訖,宣傳官白樂貞奏古群山僉使金相楫等九人職姓名。敬澤奏曰,蛇梁萬戶禹昌均,則留待處分知委之際,未及承聞而出去,未得待令矣。上曰,史官就座。仍命退,承·史以次退出。
己酉十二月二十八日申時,上御熙政堂。召對入侍時,參贊官沈敬澤,侍讀官李秉珪,檢討官李興敏,檢校待敎金輔鉉,假注書李翔峻,記事官朴賢楷,記事官趙秉學,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。秉珪讀少連·大連,止不及其反而息。上曰,文義奏之。秉珪釋義訖,奏曰,親喪自天子達于庶人,固所自盡。少連·大連,以東夷之子,能致禮行孝,聖人特稱美之矣。上曰,見齒,何義也?秉珪曰,人笑則露齒,高柴常懷悲哀,不曾一笑,故未嘗見齒矣。上曰,皇皇,何義也?秉珪曰,始喪罔措之狀矣。上曰,下番讀之。興敏讀自曾子有疾,止箕子操。上曰,文義奏之。興敏釋義訖,奏曰,人之身體髮膚,受於父母,曾子以全歸之意,常存戒懼,如臨淵如履氷,有疾而召門弟子,開視其手足矣。上曰,珍怪之物,何謂也?興敏曰,象犀珠玉,玩好之物,而書曰玩物喪志,是皆無用之物矣。上曰,漸字,何義也?興敏曰,如云幾微,而始爲象著,其漸將至於輿馬宮室之侈,故箕子歎之。蓋人君宜儉不宜奢,土階茅茨,唐堯之聖德也,峻宇雕墻,夏禹之垂戒矣。上曰,參贊官讀之。敬澤讀自王子比干,止遂餓而死。上曰,文義奏之。敬澤釋義訖。上曰,三仁,何謂也?敬澤曰,卽微子·箕子·比干是也。上曰,微子去之,則果去於何處耶?敬澤曰,見殷室之將危,抱祭器往于宋矣。其後武王,封其所往之地,春秋時宋國是也。秉珪曰,箕子佯狂爲奴,東出朝鮮,比干被殺,微子抱祭器,以存宗社。三人之行,各得其心,同歸于仁,謂之三仁矣。上曰,箕子東出我國,禮義自此始矣。上曰,紂則桀·紂之紂耶?敬澤曰,然矣。桀是夏桀,紂是商紂也。上曰,殷室將亡,故生此無道之君矣。敬澤曰,臣所讀自止中,別無敷演仰奏者矣。上曰,閣臣讀之。輔鉉讀自衛靈公,止果伯玉也。上曰,文義奏之。輔鉉釋義奏訖。上讀新受音二遍訖,上掩卷。上命史官就座,仍命退,諸臣以次退出。
上在昌德宮。停常參·經筵。
藥房都提調金道喜,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
朴齊憲啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李孝淳啓曰,右承旨李公翼,左副承旨朴齊憲,今日不爲仕進,竝卽牌招,何如?傳曰,允。
朴齊憲啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述牌不進,監察茶時之意,敢啓。傳曰,知道。
以掌令金輔鉉,持平孟魯述牌不進罷職傳旨,傳于朴齊憲曰,只推。
李公翼,以內醫院都提調意啓曰,提調李憲球,今日問安,不爲仕進,卽爲牌招,何如?傳曰,允。
又以奎章閣言啓曰,提學金左根,疏批已下,卽爲牌招察任,何如?傳曰,允。
朴齊憲,以吏曹言啓曰,弔慰接慰官洪翼燮,以其身病,呈狀乞遞,改差,何如?傳曰,允。
沈敬澤,以戶曹言啓曰,今番勅行時,上·副勅元禮單·例贈·別贈·都求請·別求請及通官以下元禮單·賞給·都求請·別求請各項物種,或折銀,或以本色持去者,元數區別懸註,別單書入之意,敢啓。傳曰,知道。
又以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
李孝淳,以兵曹言啓曰,來庚戌年各處頒給信漢符別單及文宰二品以上·武臣蔭官·曾經摠管人員章標頒給別單,修整以入之意,敢啓。傳曰,知道。
又以兵曹言啓曰,臣德和入直矣,見差景慕宮正朝祭獻官,明日受香進去,而判書尹定鉉受由,參議金炳雲呈辭,參知李敎英,以光陵正朝祭獻官,亦爲受香,他無推移替直之員。參議,令政院稟旨變通,仍令該曹,以在京無故人口傳差出,待下批牌招,以爲替直之地,何如?傳曰,允。參議許遞。
吏曹口傳政事,以朴龍九爲兵曹參議。
吏曹,兵曹參議李敎英,參知朴龍九,以上竝單付。
以兵曹參知朴龍九牌不進罷職傳旨,傳于李孝淳曰,只推。
又以訓鍊都監言啓曰,今十二月二十九日·三十日年終起火時,次知將官·將校姓名及兼別破陣等容貌·年歲·器械數爻,竝別單書入之意,敢啓。傳曰,知道。
又以兵曹〈言〉啓曰,今此謝恩使一行赴燕時所把驛馬,預爲分定,然後可無窘急之弊,今亦依例知委,而應把驛馬三十二匹內,忠淸道六匹,全羅道八匹,慶尙道十三匹,來庚戌正月二十五日,京中逢點,江原道三匹,咸鏡道二匹,直送安州,來庚戌正月二十七日逢點事,各道監司處行移,何如?傳曰,允。
朴齊憲,以刑曹言啓曰,謹依判下,殺獄罪人金應俊,鬪毆殺罪,減一等,決杖一百後,咸鏡道利原縣,流三千里定配所,卽爲押送之意,敢啓。傳曰,知道。
兵曹,以許棨爲御營中軍。
吏曹啓目,前宣傳官申命濈名字,與後娶妻父李命湒,音相似,改以命浹告狀,令藝文館給帖,何如?判付啓依允。
義禁府啓目粘連,向前趙秉善亦,濫施虐刑,恣行蔑法,道啓如此,焉逭重勘?以此照律,何如?判付啓依允。
義禁府照目粘連,羅州前營將趙秉善矣本府議啓內,濫施虐刑,恣行蔑法,道啓如此,焉逭重勘?以此照律,罪杖一百收贖,告身盡行追奪,私罪。奉敎依允爲旀,功議各減一等爲良如敎。
左參贊金左根疏曰,伏以臣卽儱侗一凡品耳,其本末長短,無待乎臣之自訟,久爲聖明之所洞悉。跡隷濯龍之籍,身藉喬木之蔭,日月之淸光常近,雨露之渥澤偏深,位資驟亢,歷揚殆遍,銓選之柄而冒據之矣,金穀之務而濫管之矣。朝廷待之以循序,臣亦處之以固有,釋褐以來十餘年之間,遂爲通才利器無適不宜之人,是果參公議而得其妥,量己分而無所慊哉?居恒兢惕,如臨淵谷。乃者日前都政,臣名忽參於藝垣新通之望,繼又實授以內閣提學之銜,臣於是乎又爲文苑掌誥之才,而世所稱華貫要職,長弟兜攬而無餘遺矣,豈不大可寒心乎?隨牌肅命,雖怵義分,捧誥歸次,彌憎惶忸,實不知所以措躬也。臣之叨閣銜,亦已久矣。若諉宿趼,揚揚自居,則是爲不識輕重大小之辨者也。夫內閣之職淸地要,視他館閣爲最,諸員之選,何莫非一時之望,而第下僚之職,猶有所矜式標準之地,亦自期長進成就之日。至若長席,淸峻自在,老成爲體,儀表諸僚之首,摠攝一院之務,謨猷辰告,有啓沃之責,絲綸代製,掌詞命之重,文術華國,風度範俗,故歷數前後,膺是銜者,皆望實俱隆,爲世推重之名流也。且念先臣,嘗久於是職,爲一代髦俊之標,贊三朝聲明之治,遺風餘規,尙留人之耳目。顧臣愚迷不肖,已是家庭墜落之人,又何敢據先臣所處之席,行先臣所管之職,而裒然爲一閣之長,以重忝生之罪也哉?昔漢朝公卿子弟,明習臺閣故事,宋時名碩父子,相繼周旋於龍圖天章之間者多矣,皆能趾美繼聲,光前耀後,爲時人之所艶稱爾。以臣謏聞淺識,徒羨故蹟,冒玷匪據,則鳳毛之聲譽無播,銀根之瑕纇必生,其爲聖簡之貽累,私門之不幸,當如何哉?屢回思惟,終不可以暫膺,遂爲蹲仍之計也,玆敢罄控衷懇,仰瀆崇嚴。伏乞聖慈,俯垂鑑諒,仰稟東朝,將臣新授職名,亟行鐫改,以嚴名選,以安私分焉。臣無任云云。答曰,省疏具悉。卿其勿辭行公。
刑曹參議李疏曰,伏以臣妻父臣徐左輔,時帶刑曹判書矣。揆以格例,臣在當遞,玆敢冒瀆崇嚴。伏乞聖慈,俯垂鑑諒,仰稟東朝,亟遞臣所帶之職,以存公格,以安私分焉。臣無任云云。省疏具悉。疏辭,下該曹,稟處。
吏曹啓目粘連,觀此刑曹參議李上疏,則以爲,臣妻父徐左輔,時帶刑曹判書矣。揆以格例,臣在當遞。伏乞聖慈,俯垂鑑諒,仰稟東朝,亟遞臣所帶之職亦爲白有臥乎所,相避之法,在下當遞。刑曹參議李,依例改差,何如?判付啓依允。
己酉十二月二十九日辰時,上御熙政堂。藥房入診入侍時,都提調金道喜,副提調金輔根,假注書李翔峻,別兼春秋閔致庠,記事官趙秉學,待敎金輔鉉,以次進伏,醫官金珪·李鎭夏·卞鍾鉉,進伏楹外訖。上曰,史官分左右。道喜進前奏曰,日氣甚寒,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官李琬,病未來待,其外醫官,使之入診乎?上可之。珪等以次診候訖,退伏楹外。道喜曰,脈候奏之。珪等奏曰,左右三部調均矣。上曰,就其所知,詳細奏之。珪曰,脈候極爲調均,而下焦似有滑體。道喜曰,寢睡·水刺之節,何如?上曰,水刺之節不如前,而寢睡之節如前矣。道喜曰,歸脾湯,已爲進御乎?上曰,姑未進御矣。上曰,大臣愼節,何如?道喜曰,痰滯關膈之症,尙未痊可矣。上命醫官先退,仍命史官就座,又命大臣就座。諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上除夕單子問安。答曰,知道。
朴齊憲啓曰,行大司憲金景善,執義任百能,掌令金觀孝,持平洪仁秀在外,掌令金輔鉉呈辭,持平孟魯述未肅拜,監察茶時之意,敢啓。傳曰,知道。
李孝淳啓曰,備邊司郞廳來言,今日賓廳日次,而孝定殿朔祭齋戒相値,不得來會云矣,敢啓。傳曰,知道。
傳于李公翼曰,禮房承旨馳詣宗廟·永禧殿·徽定殿·景慕宮,奉審摘奸,仍詣受香諸處,奉審摘奸以來。
李公翼啓曰,來正月初一日日食時,救食處所,當行於仁政殿階上,而錚鼓之聲,必徹於孝定殿矣。依已例,設行於明政殿階上,何如?傳曰,允。
大王大妃殿,傳于李公翼曰,大殿舊勞于外,曾未一番展謁於太廟,神理人情,俱爲缺然矣。昔我英宗大王,雖在諒闇,因事而有展拜之例,則主上新登寶位,趁今展誠,允合情禮。歲首將行太廟展謁矣,該房知悉。
李公翼,以禮曹言啓曰,大王大妃殿傳曰,大殿舊勞于外,曾未一番展謁於太廟,神理人情,俱爲缺然矣。昔我英宗大王,雖在諒闇,因事而有展拜之例,則主上新登寶位,趁今展誠,允合情禮。歲首將行太廟展謁事,命下矣。展謁吉日,以何間推擇乎?敢稟,傳曰,旬前擇入。
又以禮曹言啓曰,以太廟展謁吉日,何間推擇取稟草記,傳曰,旬前擇入事,命下矣。展謁吉日,令日官李正修推擇,則來正月初六日·初十日俱吉云,以何日定行乎?敢稟,傳曰,初六日爲之。
又以禮曹言啓曰,太廟展謁儀節,當爲磨鍊,謹稽謄錄,則國恤三年內,廟宮展謁停止,故儀節無可據之例,而英廟朝丙午年,太廟增修各室移·還安時,自上具視事服,出宮至齋殿,改具黑袍·玉帶,詣廟庭行禮後還齋殿,改具視事服還宮,純廟朝壬午年,由月覲門,詣景慕宮展謁時,自上具視事服出宮,至逌覲門外幄次,改具黑袍·玉帶,詣廟庭行禮後還至幄次,改具視事服還宮矣。今番出還宮及行禮服色,謹當援此磨鍊,而丙午年太廟展謁時,則以改服於齋殿磨鍊,壬午年景慕宮展謁時,則以改服於逌覲門外磨鍊矣。今番則何以磨鍊乎?敢稟,傳曰,依丙午年例爲之。
以守陵官興寅君最應狀啓,山陵香炭,以湖南所在各宮房免稅剩餘權付望定事,傳于李公翼曰,火粟望定,古例也。折受權付,便是新法,則去弊生弊,難保其必無必有,何可輕議置之?以他可合處,更定以入。
以咸鏡監司朴永元狀啓,安邊府民家失火事,傳于沈敬澤曰,當此寒節,民家燒燼,若是夥多,而人命爛死,尤極驚慘。元恤典外,別加顧助,結搆奠接之方,廟堂措辭,分付。
吏曹,弔慰接慰官單權永秀。
李公翼,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
又以弘文館言啓曰,下番無他推移之員,不得已以上番,姑降入直之意,敢啓。傳曰,知道。
又以成均館大司成意啓曰,每於歲末,圓點·準點儒生,別單書入事,曾有定式矣。依定式,當年條準圓點儒生,別單書入之意,敢啓。傳曰,知道。
李孝淳,以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
又以訓鍊都監言啓曰,本局別將姜漢過,身病猝重,勢難察任,改差,何如?傳曰,允。
己酉十二月三十日申時,上詣孝定殿。夕上食親行入侍時,行都承旨金輔根,行左承旨李孝淳,左副承旨朴齊憲,右副承旨沈敬澤,同副承旨趙然興,記事官金永秀·任應準,別兼春秋閔致庠,記事官趙秉學,提學金左根,原任提學金學性,直提學金大根,原任直閣金鼎集·尹定鉉·吳取善,檢校直閣鄭㝡朝,原任直閣徐有薰·金始淵,直閣金德根,檢校待敎李㘾·金輔鉉,原任待敎尹滋悳,待敎李秉文,以次侍立。時至,通禮跪啓請出次,上具衰服,出齋殿,入魂殿門詣褥位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱三上香,上詣香案前三上香。引儀唱執爵·獻爵,上連獻三爵訖,降復位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱左通禮導殿下還齋殿,上出魂殿門,入齋殿門。諸臣以次退出。
